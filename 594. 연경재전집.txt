<title>梅誦</title>,<text>彼特者花。潔所聚兮。余相土宜。樹園圃兮。葆其精色。背羣醜兮。亭亭獨立。皎無垢兮。幽人之貞。䙡純素兮。新成馨德。不襲故兮。志專心壹。愈貞固兮。跗萼含滋。同衆卉兮。獨其芬芳。紛可衣兮。色和以莊兮。操姱而厲。上下花史。孰可比兮。處爽不矜。居汚不鄙。厥初禀受。固有異兮。毋拂其性。毋違其地。違地則賤。拂性則悴。有終有始。貫如一兮。爾之華矣。維其節矣。相彼調鼎。又以實兮。雖其條蒸。敵蔽牛兮。像古之人。可伊可由。</text>
<title>吊四皓賦</title>,<text>英䧺之主。乃以慶賞爵祿。馭人而爲權。故高潔之士。不欲受其覊靮。往往栖逸于山澤。則權無所施矣。乃反敬憚之。此四皓一出而能定太子位者也。然高祖能逆知吳王濞叛于五十年後。獨不能知呂后亂之於身死不久之時乎。彼趙王如意。必䧺傑磊落之。故於諸子中。雖如代王之賢。捨之而欲立如意。以彼之智。豈爲私嬖者哉。盖蘊之者久矣。四皓非有卓然之節。不過避秦之禍。及漢初。遂逍遙自適。而特以輕爵祿之故。乃能數言折英主素所蓄積之心。夫四皓豈眞儒者而其傾倒如此。使得遇眞儒。又當何如也。以是知高祖所輕者。特陋儒也。士其不自重乎。然彼四皓者乃白首。爲人所牽挽。翺翔於漢庭之中。得不爲高人所笑乎。昔董公說漢王縞素以討項羽而因遂不見。魯二生陋叔孫而不起。眞自重者也。後人多慕四皓之風。歌咏者多矣。余反其意而吊之曰。商雒之山。深可以逃匿。商雒之芝。飢可以代粟。溯古人之高逸兮。鏟采鞱光而無迹。荷蓧兮植杖。晨門兮擊柝。夫何四老之偃蹇兮。累累乎輕身而出世。厭隆準之簪組。耽呂氏之厚幣。諒英主之易樹兮。豈唯戚姬之故也。念野鷄之䧺驁兮。萌漢室之耗斁。彼叔孫之區區兮。豈能及宗社之大計。獨怪子房之奇謀。不深究乎方來。瀆彼皓白之鬚眉。從朱邸而委蛇。致漢庭之矍矍。以一言而心回。夫惟鄕鄰之闘兮。安能披髮而救之。彼所挾之甚淺。爲解紛而奔走。雖千載之景仰兮。非余心之所慕。</text>
<title>吊弓裔賦</title>,<text>昔余駕于鐵原。聊騁望于楓川。水渫惡而縈繞。山突怒而矯騫。土𧮰谺而緹剛。石麤厲而蛀穿。豈山川之偏僻兮。若穢汚之未湔。撫宮殿之遺跡兮。傷春艸之綿綿。蛇蟠結而貍出沒。雜鬼燐與鴟鳶。昔弓裔之發跡兮。從雉岳之盜賊。南踰嶺而兵接。北渡浿而境拓。謂蝸角之可恃兮。遂逞志於威虐。膊嘉訓之栗后。廢直言之苜蓿。嗟操行之不愼。乃發聞於穢德。爲麗王而首事。祚鵠嶺之磐石。余由是而溯焉。嘻終古而一轍。漢賴秦之剗除。唐憑隋之富實。不由亂而焉治。不由失而焉得。皇降監于四方。維付畀于有德。如扃鐍而貯寶。無爲大盜而積焉。以何物而牢之。曰維道德。以何物而正之。曰維禮樂。以何物而序之。曰維爵位。苟此物而皆得。不假乎城櫓之守備。惕負椉之致冦。濫君子之器也。名不可以妄褻。器不可以輕瀆。苟其材之匪據。文繡同於徽纆。苟其德之不叶。軒駟視於桎梏。將此心而耿耿。夫何及乎刑戮。所以君子之兢畏。常若傍乎深薄。大小雖殊。合符節兮。臻彼福祿。違此殃孽。</text>
<title>食薑賦</title>,<text>昔蘓東坡作食胡麻賦。朱子以其有橘誦之意。續之楚辭。余適食薑而倣之爲賦曰。生人之養首厥味兮。調和酸醎導神氣兮。魚稻鴈麥有常饋兮。何今之人貴珍異兮。山海之産遠皆致兮。嫰肥膏薌厚湛漬兮。厭飫淳熬爲鴆毒兮。猗彼嘉蔬生南國兮。辛辣之性資種植兮。良町之産遍區域兮。䟽達利導主百藥兮。啜之甘爽去穢濁兮。噫噎嘔噦不復作兮。神淸氣朗如發醒兮。蔘朮枌蓼功莫幷兮。旣和且平味所成兮。維薑之利博以溥兮。神明湛湛不離體兮。聖猶不撤矧凡庸兮。氣之痞矣繄玆通之。學之蔀矣誰發蒙矣。人之所重惟飮食兮。愼旃辟病其淡泊兮。紈袴之札耽粱肉兮。山澤之壽啜葵藿兮。寄語同志無事口腹兮。</text>
<title>山中人歌</title>,<text>山有谷而逶迤兮。樹多枝而糾結。石齒齒而磊磊。水激激而汩汩。峭蒼兮高峻。幽黝兮坱軋。朝文狸而夕斑豹。左長林而右叢薄。愀乎憂恤乎苦。無一日之可樂。衡門環堵。有人乎哉。捨人間之驩娛。幽獨處而不來。易芻豢而葵藿。背文繡而蘿荔。望林壑而招招。君何爲乎雲之際。宜和光而同塵。勉刓方而揉銳。人生各有嗜好。余所慕者丘壑。納淸凉於素石兮。聽翏刁於灌木。觀魚鳥而忘歸兮。復麏䴥之來隣。杳虛靜而怡愉兮。精氣湛而如神。飢余而啖蔘朮。渴余而吸飛泉。專壹志而不改兮。愈困約而愈眞。非余操之寡諧兮。偶不合於方圓。喜魏賢之伐檀兮。附衛士之考槃。絶外慕而樂己。利丘園之盤桓。顧時俗之殊征。只可告於山中之人兮。</text>
<title>綵花辭</title>,<text>戊寅正月。尹聖愈書報余。夢余折遺三色花。甚芬馥可愛。恨其不得移植以玩云。其翌年二月。聖愈以疾不起。余殊未知折花之意。然意花者所以識聖愈之德也。折者不可復續也。悲苦之極而爲之辭曰。彼美之熒熒。顔若花之榮兮。要眇兮其色。紹繚兮其情。同心之言。臭若蘭兮。譬諸松栢。葆歲寒兮。戊寅之春。發諸夢兮。云自我所。折花以送兮。雖其折矣。芳菲菲兮。恨不移種近庭除兮。冲和之氣爲馨香兮。入子之室薰難忘兮。人之爲德䙡晩節兮。相花之衰芬不絶兮。子之淸兮來照映矣。我之懷兮亦靈晟矣。友道之貞俗所棄兮。沐斯浴斯更壹志兮。思而不見作然疑兮。因依之馥感有時兮。自厓而返窅以幽墨兮。跡之不昧兮涕泗交流。</text>
<title>丹邱賦</title>,<text>小白兮蒼蒼。丹山兮幽麗。樹欝欝兮虬結。水沄沄兮搖裔。便娟兮蛟伏。軒翥兮鳥厲。雪洞之谽谺兮。涌湍兮磕磕。彩雲兮橫雌。蜺玉笋兮迷根蒂。丹扆兮寶鼎。乃靈眞之所憇。攢圭兮束矛。縕精兮蓄異。葠朮之秘玄液兮。蘅若兮播馤。巨石兮厜㕒。皓礫兮滂湃。熊虎咆而跳駭。禽鳥翔而慕類。松栢蔭而幽晦。欸長夏之爽籟。巃嵸兮上峙。逶迤兮傍掣。木鶴之遺跡兮。二潭兮迢遞。芙蓉兮妙靜。赤城兮虧蔽。乍冲和而神秀。忽峭截而屭贔。妙秘藏兮玄牝。技畢呈乎譎怪。昔余駕乎甲鼂。入洲渚而擊汰。登高岡而騁望兮。神怳惚而遠逝。饑余而精瓊靡。渴余而吸沆瀣。歸來兮營營。山界邈於塵𡏖。菱濠之邁往兮。云陟彼乎蒼翠。厭時俗之淟涊兮。託上征乎雲之際。柯未爛而暫還。形儵忽而蟬蛻。欲偃蹇於虛靜。遂解懸於汙穢。求子魂而上下。唯玆邱兮歸稅。朝濯乎石泉。夕宿乎松桂。東臨滄海兮。澹羣仙之無忤。之子之曠懷兮。攄靑冥而靡繫。循孔嘿而幽眇兮。襲淸泠之精炁。惟故人之招招。望不見而橫涕。丹山兮杳杳。橫浮雲而蓊翳。</text>
<title>詠曺大家女誡</title>,<text>女之始生。弄瓦衣𧝐。童牛之牿。有敎勿替。維彼艶妻。長舌之厲。維此懿婦。不休蚕織。履霜堅氷。坤垂兢惕。防以金柅。姤愼躑躅。卑弱維男與婦。外內正位。男戒其瀆。女愼斯媚。雖在幽闇。莊敬爲事。周人之福。發自河洲。衛國之禍。中冓是郵。維禍之違。維福之求。夫婦有齊之儀。發自女季。維敬維愼。罔敢失墜。持守斯牢。防閑斯至。養之有素。始不縱恣。辭無媟鄙。色絶忿恚。洞屬誠愨。中饋是事。終始以之。是謂和義。敬愼無事才明。德由之穢。無事辯說。言由之躗。無事美麗。容由之悖。無事工巧。功由之廢。唯篤茂行。毋負嘉誨。一有少違。自趍幽昧。幽昧之墮。莫追厥悔。婦行夫維婦天。天不可恃。苟恃寵愛。鮮不傷毁。澡洗維潔。視聽維軌。無失于嘻。不愆于止。操維組紃。主維酒𨠑。且能相義。厥惟儲祉。如若人者。具著乘史。專心舅姑之恩。以夫而從。姆之貽誨。承事其宗。愼斯纓佩。夙夜僮僮。謹斯𩜾粥。甘旨是供。無辨曲直。無弛葸恭。委曲婉順。和樂有融。影響之應。不專其躬。曲從婦德毁譽。胥由嫂姒。寔維和羣。始完斯美。憎慍攸加。雖臧猶否。褒嘉攸及。宜訾而是。是謙是順。毋縱毋詭。疇能罔若。能違其累。忍之爲德。有味乎旨。和叔妹</text>
<title>倣仲長統述婚詩</title>,<text>維乙之冬。實維委禽。猗彼令儀。著姓鷄林。繡襦綃衣。玉珥珠簪。俠拜以迎。顔貌端莊。陳有黍稷。設有膮膷。巹酳旣畢。我入西房。婉婉祁祁。禮罔諐違。肅我義程。襲我芳徽。來執棗栗。光動簾幃。陳薦以誠。盥饋以潔。載孝載睦。綏我家室。諒彼閨範。允有法式。方其在室。已著端淑。歸而主壼。莅事匡飭。洎乎爲母。訓戒維則。猗彼君子。不遺三德。四十三年。躬膺純禧。有美之行。昧昧我思。謂我兒婦。勿之有隳。</text>
<title>又倣贈婦</title>,<text>手之澤矣。維刀與尺。屨之跡矣。維堂與墄。饋之法矣。維酒與食。室之事矣。維蚕與織。東風首時。藹藹芳樹。玄鳥雙飛。來止于戶。流鶯交音。鳴鳩拂羽。楊柳蔭生。桃李華吐。咸椉春氣。各求儔侶。時物嬗變。感傷宲多。嗟我懷人。歎如之何。</text>
<title>贈孫婦</title>,<text>余觀人婚。服餙是競。吾家樸素。華祛侈屛。迎汝車服。亦非攝盛。汝執脩腶。僮僮維敬。相其拜禮。二姑以並。觀者匝楹。咸稱福慶。余年向衰。慈愛是勝。頻檢寢食。惟懼疾病。汝旣入門。先訓宜鏡。招汝近前。談說終竟。猗曾王妣。考李母鄭。名門娠德。貞固由性。曾翁之孝。婦德齊晟。不幸嫠居。獨操家政。敎導二祖。不專一經。蔚然當世。推其儒行。克立門戶。慶流子姓。王考來壻。維柳之門。王母靜穆。令德著聞。田無一頃。室無數椽。自昔我家。不厭淸寒。王考提挈。移住踈村。王母拮据。用濟艱屯。厨無婢使。自具飯飡。上堂跪進。尊姑爲欣。時有嘉賓。亦置杯尊。室絶塵襍。門斷呼喧。先君攀桂。榮祿式蕃。終享其兆。遽違其純。先妣稚齡。德容誾誾。璿璜遺裔。遠襲芳芬。祁祁其徽。拔乎弟昆。歸而食貧。事務積殷。解釋環佩。調適餾餴。甘旨之供。繼以晨昏。響發刀俎。皆認誠勤。資諸外家。時致膮臐。雉肪精。開包以陳。遐福斯綏。室家溱溱。凡厥懿行。具載輿論。尺帛斗米。六親是均。屢乘魚軒。恒念嚬呻。一絲之微。不以役人。官厨雖豊。輒思鄕隣。先考蒙恩。屢下匪頒。纖絺紅椒。獸炭脩鱗。感戴洪恩。恒若受新。祀享賓燕。法式可遵。久易遺失。具詔家人。先妻著代。亦繩其仁。人家賢母。必篤彜倫。入其家庭。先識醨醇。夫妻反目。婦姑反唇。禍殃隨集。家業沈淪。牝鷄之誡。經史諄諄。勿謂吾妄。宜服斯言。</text>
<title>又贈孫婦</title>,<text>婉彼新婦。夙著貞惠。環佩潔淸。簪裾華麗。進退令儀。咸中法度。賴爾端亮。慰我遅暮。貞翼忠藎。慶流于裔。有美一人。條其根柢。溫溫芳徽。作我伉儷。觀乎郞體。先知婦德。袵席幽隱。鮮不由則。懿彼令儀。闇愈勵勑。至于偕老。我鮮醫藥。甘旨之具。罔敢怠遑。不解衣帶。寢處鼎傍。凡有需索。適其溫凉。先考宜之。對輒樂康。深夜挑燈。言笑琅琅。命以弱女。左右扶將。推而篤友。諸姒咸歎。六親齊睦。寧有訾短。家務細瑣。戒在專斷。彌縫闕遺。裁量早晩。余迂于産。悉委令材。課耕理績。皆所夙該。婢無笞撻。隷無呵叱。隣里耋髫。泛其惻怛。凡有薦陳。必愼牲香。不以苟得。奉于烝甞。賴玆相義。安意讀書。余方敎授。履舃盈除。不辭以貧。食必有魚。不知有己。只知有余。感君之義。寧敢自踈。順而不隨。親而不狎。藹藹仁心。流于眉睫。丁丑之冬。余苦寒疾。君亦委卧。氣未充實。寒夜屢起。檢我食物。我病尋瘳。君遂奄忽。跡雖潛翳。有來心覿。言不敏給。衣維寬博。爾其從孫。氣類相應。宜似其糓。勉此佩膺。</text>
<title>辛巳大水篇</title>,<text>五月廿九。戊寅雨始。五浹于戊。其雨不止。蹄涔之細。河江瀰瀰。溝塍潰决。百糓爛萎。下民之歎。仰咎天軌。都下之墊。念最不彌。依山而僻。貧士攸止。薪絶于路。米貴于市。室湫而頹。棟腐而毁。布衾障豁。烟火不起。哿矣富人。哀此𡞦獨。愁恨歎嗟。靡所食息。此皆在懷。復有傳說。臨江而宅。皆稱富室。花欄卍窓。競巧雕餙。墻用窰紋。房必複壁。水奔上江。勢如山嶽。衝突來捲蕩潏觸擊。礎傾柱折。充塡沙石。時夜睡熟。四面昏黑。父子夫妻。不得相扶。露體遑遑。莫施裙襦。稚弱婉婉。仰首啼呼。或眠未覺。竟忘其沈。男或泅免。女則就殲。浮于水面。猶擁綺衾。或覆或偃。慘目驚心。腰肢纖弱。肌膚綽約。曲眉皓齒。出沒混濁。縱欲拯救。無以爲力。都民所聚。災沴斯酷。况彼下都。與夫窮谷。蝸廬顚仆。孰濟汝壓。甁粟已竭。孰恤汝窮。而命如縷。形貿目瞢。念此祲祥。陰陽失中。瞻彼巖廊。赫赫三公。黎民奚瞻。惟爕理功。顧今南服。以曁西土。或苦亢暘。或困淫雨。諒此怨咨。施澤維普。政戒偏私。用愼冦虐。無蔽狎昵。無棄厖碩。無以狐狢。蔑彼襤縷。無以廈屋。陋彼窮蔀。無以淳熬。蔑彼蔬茹。無素其餐。使物得所。穰穰降福。充溢區宇。我以是諷。倘不我拒。</text>
<title>江上孝女篇</title>,<text>日暮風急。江流咽咽。足下無菲。天霜嚴洌。我獨何人。爲孝不卒。斑斑者虎。肆其搏嚙。跡而得之。不驚其睡。利刀在袖。我欲手刺。村舍寂寂。月色深邃。呢呢私語。雜以涕淚。星光燭地。颯然而步。處心積慮。今始有遇。腰支纖弱。蹀蹀殺氣。竟陷讐胸。偉哉英毅。</text>
<title>落花巖</title>,<text>昨日侍君王。競登歌舞席。今日辭君王。投與魚蝦食。君王去何處。軍前被拘辱。妾身輕如許。安敢自愛惜。傅粉猶綽約。披髮仍狼籍。一一臨水隕。斜影閟沈黑。諒彼義慈劣。爾輩乃媚惑。角干尙可怕。敢與唐師敵。不聞楚樊姬。脫簪止王獵。一死縱無補。於義宲所愜。</text>
<title>城上拜</title>,<text>安市城主梁萬春。皇帝賜汝金與帛。六師今日欲發去。嘉汝爲主効忠赤。小臣守城不能出。城上稽首謝恩德。小臣唐突雖拒蹕。窃幸僻陋瞻黃屋。遼州巖州皆覆沒。小臣寧冀保區域。適値主將離土山。土山自頹非戰力。六師幾日到營州。秋雨支離晦平陸。陛下萬歲復萬歲。諸公平善達上國。</text>
<title>破鏡合</title>,<text>栗里薛氏父。老當防秋。女恨不身代。少年嘉宲願代。父許以女待其歸嫁之。分鏡爲信。留一馬行。六年未還。父曰始以三年爲期。可歸他族。薛固拒之。日至廐見馬流涕。及嘉實歸。形骸枯瘁不可知。嘉實示破鏡。父遂歸其女。今夕何夕兮。得爲嘉郞薦薄軀。薄軀何足愛。嘉郞之義天下無。向非嘉郞義。誰代老父行執殳。老父托我事嘉郞。郞亦知我心不移。待郞歸日我當嫁。何論六年遅不遅。老父耄荒欲嫁我。情欲慈我實不慈。櫪有馬兮匣有鏡。吾家此物留底爲。忽見嘉郞還。喜甚還生悲。身比去日長。顔比去日削。東家買美酒。與郞作巹酌。薄軀雖麤醜。得與郞共宿。膠㓒雖云固。不如兩相合。只爲感恩德。不是耽懽樂。</text>
<title>新羅王子歌</title>,<text>鷄林兮落葉。金鰲兮深秋。君王兮壻高麗。望城闕兮恨悠悠。謀臣斂籌策。猛士束戈矛。捲千里之河山。作王家之疆土。吾寧枯死於山之中兮。不能爲人之臣虜。玉鏡臺兮山幽幽。萬瀑洞兮水㶁㶁。草衣兮芒鞋。潔余身兮泯余跡。</text>
<title>斬馬衖</title>,<text>金庾信兒時遊倡家。母誡之曰我老。日夜望汝立功名爲君親榮。今乃遊戱婬房。號泣不已。信於母前自誓。一日醉歸。馬遵舊路誤入娼家。娼且欣且怨。垂泣出迎。信斬所椉馬而歸。我心今已改。不向娼家路。爾步終不改。復向娼家路。娼家在何處。美人顧不顧。吾家在何處。阿母待不待。我心承母命。流連得自悔。爾步違主命。遵舊卽是罪。</text>
<title>上書莊</title>,<text>在金鰲山。崔致遠知高麗將興。上書有鷄林黃葉鵠嶺靑松之語。羅王惡之。致遠入伽倻山。人服其鑑識。名其居曰上書莊。天地將閉。氷雪紛兮。鸞凰遠逝。鴟梟羣兮。女兮逃嫁。淫穢彰兮。直士奮舌。反繞網兮。堂陛漫漶。禮法亡兮。民生奔竄。詛而謗兮。山川雖險。守備忘兮。鵠嶺之松。欝以壯兮。嘿察天意。兆已移兮。我生不辰。逢百罹兮。昔在皇唐。苦亂離兮。返歸故邦。又若玆兮。忍而不言。非余心兮。發忠封章。涕淫淫兮。讒舌騰沸。謂余讟兮。乃避謠諑。栖下國兮。下國之僻。托我跡兮。山林杳杳。志願適兮。竟看敬順。喪邦域兮。違直徇枉。鮮不覆兮。</text>
<title>季文蘭詞</title>,<text>肅宗癸丑。吳三桂反江右。乙卯僭稱周。丁巳病死。其孫世璠立。戊午淸人擊誅之。江右女子季文蘭爲胡人所掠。賣往瀋陽。到榛子店。題詩壁上曰。椎䯻空憐昔日粧。征裙換盡越羅裳。爺孃生死知何處。痛哭春風上瀋陽。下題奴江右虞尙卿秀才妻也。夫被戮。今爲王章京所買。將往瀋陽。戊午正月廿一日。灑淚拂壁書此。惟望天下有心人。見此憐而見拯。奴年今二十有一。後六年。淸城府院君金公錫胄奉使過此店。錄而歸。後三十餘年。老稼齋金公昌業又過此店則壁間題墨猶在。今則已泯滅云。余用顔光祿秋胡詩而爲八解。奴家名文蘭。生在江右村。父母顧養我。驕癡難具論。揷花窺寶鏡。闘草向芳園。年長將及笄。容貌頗嬋媛。芳歲易晼晩。擇對結婚姻。一解 嫁我向何處。同省虞秀才。丰茸好容儀。人道夫婿佳。宛轉同枕席。本啚百年偕。燕婉情不釋。黽勉才所該。何意吳家亂。北風揚塵埃。二解 吳家宲叛逆。錯道扶義起。長驅入荊州。兵革闘未已。北人事殺掠。兵燹蕩閭里。一家共提挈。竄伏荒谷裏。縷命豈望全。誓同郞生死。三解 兵戈果難保。相與被係虜。阿郞復被戮。痛恨徹厚土。白骨不得收。終竟委草莾。自顧志節弱。未能同碪斧。漂泊更何之。默默徒愁苦。四解 頑胡不離側。悅我美容色。安得似嫫母。免爲人所樂。刀劒復恐人。薄軀寧自惜。不慣與虜宿。日夕空愁毒。悠悠復行役。倐已背鄕國。五解 瀋陽王章京。道是何物胡。懷中饒白金。賣我相與俱。時來縱謔浪。自爲易羅襦。荏弱誠自愧。褰裳又殊塗。征馬日促駕。山川竟何徂。六解 迢迢榛子店。杳杳天一涯。遼山望漸迫。楚水今已遐。女子一失所。流落竟誰家。父母隔生死。眼淚空復斜。安得化鴻鵠。高飛雲路賖。七解 奴年二十一。切望有心濟。店壁字不滅。義人眼不眯。千金倘一擲。此身得昭洗。題詩訴旣遍。論心筆又泚。不知蔡文姬。終得故鄕抵。八解</text>
<title>楊柳枝詞</title>,<text>汪堯峯集曰郭茂倩樂府。有折楊柳詞凡四調。其二爲橫吹曲則梁元帝有詩及古詞上馬不捉鞭五曲是也。其一爲相和曲則默默施行違一篇是也。其一爲淸商西曲。歌則月節。折楊柳詞是也。又有楊柳枝詞。白樂天爲小蠻善舞而作者也。余甞閱國風之詩。始起於男女之際。雖其褻瀆。而聖人不盡刪除者。盖以爲愼乎禮而存天理則二南之所以盛也。放乎情而徇人慾則鄭衛之所以亂也。苟以爲褻瀆而遺之。則淫者不知招禍之端而無所懲矣。昔呂伯恭論詩皆賢者所作。朱子云伯恭賢者肎作淫詩否。盖備陳瀆亂。宣揚醜穢。固非賢者事。然至若宣姜之醜。陳靈之荒。苟非有疾惡懷剛者。必不發露如此。然則爲詩而警惕。固亦如呂氏說而可指爲賢者作耶。至若後之子夜讀曲則專於褻矣。余作橫吹曲及相和曲二詩。而他則未暇。然第歎聲調不能合古。良以東方之音多所錯繆。且余未甞習艶體。然竊附於懲惡之義。不無支蔓。而亦恐有曲成奏雅之戒云。上馬不捉鞭。去折揚柳枝。楊柳枝正長。不愁馬行遅。情知阿婆痴。女兒方姣麗。只敎織紈素。不敎招夫婿。䲶鴦儘可愛。注目臨芳渚。雌䧺方交翼。不要驚飛去。嫁女要及時。桃李華正濃。東家冶遊子。三載偏懊儂。門前勞勞渚。蓮花正婀娜。儂底愛此花。守紅正似我。默默施行違。禍殃旋復來。爾莫歌白紵。西施傾吳國。爾莫作禍水。飛燕皇孫啄。爾莫舞霓裳。楊妃經嵬驛。爾莫作蓮步。潘妃覆南齊。爾莫唱後庭。麗華死靑溪。豊肌滑且柔。性靈在媚惑。縱有英䧺人。到此事沈溺。沉溺卽喪軀。汝亦復䘌蝕。</text>
<title>續季文蘭行</title>,<text>胡虜耽殺戮。生民視魚肉。芟夷旣厭足。乃復分鹵獲。男子揀壯佼。奔走任丁役。女子選嬋娟。調笑事懽樂。念彼在閨中。動靜維法則。端嚴施粉澤。委蛇事刀尺。出門怕人窺。必用𢃔車餙。今乃與虜手。纍纍就束縛。䯻鬟任捽曳。襦襗被解剝。露面軍伍側。雜處因寢宿。羣胡列似鬼。往往事逼迫。箠杖威或烈。腥膻氣甚逆。纏繞動非理。愁毒徒默默。秪緣惜腰領。不免受汚辱。縱有義人贖。玷缺寧復滌。諒爾才思妙。佳句徒感激。氊裘卽異類。荏䒣遂爛熟。蔡琰昔失節。流傳憑笳拍。念昔流冦亂。豫變爲最酷。婦女紛樹節。擧其尤凜烈。不知誰家婦。獨値羣賊卒。遂自據地坐。衆手驅不得。賊言汝不從。寧可全爾節。數賊壓娘手。數賊據娘脚。娘身旣到此。孰能葆貞白。愈益罵死賊。奮舌聲不息。擧頭觝賊鼻。鼻裂血注射。賊怒縛高樹。二卒捉藁索。反覆鋸下軆。要娘飫痛毒。血肉雖狼籍。奮罵猶促促。旁賊忽挺刃。刃脰脰已落。孰謂纖弱質。終能志節暴。始知彜倫性。不待名敎篤。村女有何識。樹立超末俗。諒彼失身人。輒云力不敵。苟非處至難。何以著赫赫。娘心欲速死。所以挑毒螫。得免俄忽辱。英聲越古昔。視彼錢王輩。才名早卓犖。讀書窮典墳。節義輒揚搉。終竟果何許。後人亦慚忸。</text>
<title>戰薩水行</title>,<text>君莫恃強暴。強暴終敗亡。苻堅覆肥水。尋邑僨昆陽。憑憑肆傲懟。視人如毫芒。况復小邦陋。介處濊貊強。漢王置四郡。旋復徹封疆。慕容時來撓。師徒多失喪。隋主有何利。貪噬如虎狼。強兵百餘萬。十道威武張。殷地金皷動。蔽日㫌旆揚。負衆起吼怒。氣勢薄穹蒼。長驅渡馬訾。遽已臨樂浪。小邦有乙支。文武不可當。恢恢運靈智。已識師否臧。詐降以誘敵。早令精銳藏。驕帥自知疲。旋旆向西方。歸師已不整。狼籍委械糧。諸軍一呼起。萬騎皆騰驤。槍急禁迅雕。鏃集如飛蝗。隋師如山崩。重獲齊陵岡。縱或免斬馘。輒充魚鼈腸。彼帥揔逃命。疾走流星忙。薩水安流洋。平原路脩長。蜂蠆尙有毒。况乃凌一方。坐自遺之禽。慘慘事堪傷。寄語黷武主。愼勿事猖狂。</text>
<title>百死歌</title>,<text>鄭圃隱先生當麗季。知天意人心。已歸我太祖。潛往察之。太宗以彼此之歌。歌于酒席。圃隱以百死之歌和之。太宗知其意。卒遣趙英珪椎殺之善竹橋上。萬壽山南北。綿綿葛之生。吾願如此葛。莖葉縈復縈。由玆度百年。得不尊且榮。吾身死復死。死了至百死。魂魄澌滅盡。白骨塵土委。向主一片丹。寧或有改理。不願去看江南花。只願扶得城隍堂。後墻墻頹扶不得。善竹橋上事堪傷。</text>
<title>綠竹帖詩</title>,<text>孫公舜孝觀察嶺南。巡至永川郡。夜夢圃隱鄭先生與文文山會于一堂。堂下脩竹森如也。旣覺而詢郡人。知先生遺墟在邇而有碑。盖高麗時。㫌先生之孝也。碑埋沒艸中。卽修治之。舜孝記之。權忠定撥有詩。尹公斗壽書之。金公玄成誌其下。灘隱爲畫竹以配之。此所謂綠竹帖也。昔屈原作離騷經。以椒桂蘭茝之屬自比。以其香烈。有可以滌穢汚。故君子之所居。多有松栢篁竹。以發其幽貞之色。孫公之夢。以其類也歟。後來之節。以文山爲最。盖柴市之烈。雖在宋亡之後。其終始一心。貞白不渝。非如慷慨一時之憤。取辦於俄忽者也。是故爲烈者輒宗之。先生身任綱常之重。爲萬世之標準者。與文山比焉。此所以發於夢者歟。後人創臨臯書院于碑側。以享先生。院傍有梧桐一株。老而將死。有爲永倅者。斲而絙之。余甞使人彈之。其音甚淸婉可賞。苟能閱綠竹之帖。且歌先生百死歌而以琴和之。其有不忠義之心激發于中者乎。詩曰。文山之貞。圃老之烈。孰與上下。光幷日月。維竹與桐。載其風節。百死之歌。瀝其心血。載彈載咏。忠義斯發。邈矣千古。逸軌遂絶。</text>
<title>貞州海曲</title>,<text>南孝溫秋江冷話。麗亡放王氏海島中。功臣等議。不誅必有後患。具舟誘之曰敎出島爲庶人。諸王喜甚爭登舟。舟離岸。拔船底板沉之。有僧與王氏善者在岸呼之。王氏有能詩者。口占一聯曰一聲柔櫓滄溟外。縱有山僧奈爾何。僧慟哭而返云。今其所沈處。泥沙墳起。爲海中大島。所謂貞州海也。在步輦江下。貞州海之黝黝兮。有怒蛟而不可邇。貞州海之悠悠兮。有扁舟而不可艤。柔櫓兮響發。嗟無生而有死。功臣兮胡爲此。聖明主兮知不知。沙淤兮漠漠。芳草兮離離。</text>
<title>女戴笠行</title>,<text>麗朝旣革。我太祖移都漢陽。將與衣冠舊族偕來。其七十二家不肯也。相卛入杜門洞。設籬環之而不設門。鍊銅器自食。每器成。書價投籬外。買者卽償而取去。婦女戴竹笠不見天。洞在松都西六里。戢戢戴竹臺。云是高麗女。簷長覆其面。自與天日阻。借問娘底爲。七十二家許。長籬隔內外。不得聞言語。但知東西宮。呢呢訴苦楚。吾家昔仕宦。門戶無與巨。丈夫操國成。少者侍禁籞。婦女守閨則。動必須傅姆。粧餙厭珠翠。被服薄羅紵。胡爲一朝賤。降身充皁圉。側聞鄭公死。宮闕生禾黍。又聞我諸王。騈首死島嶼。驅我詣漢陽。漢陽是何處。聞說家丈人。抵死不欲去。女心何所識。亦欲事力拒。不被誅與讁。得以老田墅。只誦新朝德。有似零露湑。</text>
<title>燕子行</title>,<text>有燕栖于梁上産四子。久雨不能哺而去其二。故感而賦之。雙燕栖梁上。孶尾合精氣。伏卵卵已疈。四子鮮烏衣。黃口方待哺。雌䧺掠羣蜚。翻身入壘中。衆雛喧如沸。山中積雨久。蟄伏屛萬彙。燕出無所得。空自繞簷飛。深知不並濟。培覆亦殊歸。二雛忽不見。諒彼縷命微。昊天澤淫放。細物堪亦欷。餘者便得飽。羽毛豊澤肥。燕豈慈愛別。勢迫遂棄違。彊弱殊刑德。與奪理亦微。安得如鳲鳩。均一無飽饑。</text>
<title>鳳隨雅行</title>,<text>余在鄕里。見鄕人之至卑者欺蒙簪紱家。得其室女爲妻。而妻甚賢淑云。甚悲之。雌鳳從鴉宿。鴉惡鳳可貴。彼旣栖丹穴。高卑絶品彙。乃爲羣鳥欺。倐忽投羅罻。歎彼五采質。配此賤惡類。吾體旣已褻。那得事違棄。維須黽勉隨。不隳貞白志。鴉携栖榛棘。鳳亦不相避。鴉携啄穢濁。鳳亦同浸漬。鳳兮儘可憐。鴉兮儘堪詈。</text>
<title>同聲歌</title>,<text>不願君顧我。唯願君好德。窃自懷貞愨。不專粉黛澤。比御有常夕。恒懼非義瀆。脫顔似頳怒。素志違酣樂。君若在凉室。乃爲團扇揚。君若處溫突。乃爲羅衾張。中堂下金鋪。屛藏華燭光。承恩不諐儀。此樂無比方。傍人競興妬。讒舌還可傷。縱爾事蔽美。我惟職所當。</text>
<title>古歌</title>,<text>安者不恤危。飽者不解飢。厨中餘粱肉。難與言隱約。曲旃陳鐘皷。難與言勤苦。高堂連崇宇。不知漏屋陋。牛羊被山谷。不知簞瓢窶。被紈及躡韋。不知裋褐寒。八珍羅槃案。不知糠糲艱。妖姬供侍御。不知鱞寡歎。重茵操刀筆。不知箠楚殘。禍福本無門。反覆如手翻。苟知暫時樂。莫圖百年安。恕己卽量人。庶無憂患干。</text>
<title>七夕行</title>,<text>牛女隔雲漢。一東而一西。胡爲永相望。不能嗣夫妻。量爾非媒奔。豈堪郞體齊。輕身犯瀆褻。有似蔓草遇。上帝恩甚博。猶許一夕聚。男女存大坊。昏維六禮具。親迎始相覯。接見皆有數。惟其以漸歸。結得金石固。閭閻縱情欲。褰裳播穢汚。丈夫雖相耽。中實藏醜惡。女乃事媚惑。流蕩不自止。蚩氓怨賄遷。不屑皆自爾。瞻彼乞巧類。競向天孫祈。向月陳苽果。蛛絲乃所希。汝當敎禮法。不徒勤入機。守節務謹嚴。窈窕藏簾幃。見今淫霖下。定知陰氣溢。只宜交相濟。淫放乃其末。深知有後期。豈必揮涕別。恐此增霪下。怨咨無時掇。嘉禾方長養。爛傷一何酷。汝宜導天德。閔覆垂仁惻。徽纆擊雨師。開發秋陽曝。尙堪收桑楡。不至絶民食。</text>
<title>有客行</title>,<text>有客從西來。寄宿縣門側。室中有一女。言辭似京洛。健隷忽來呼。官家有使役。答云方乳兒。乳訖去當速。仍自訴平生。語言涕自落。我本貴家女。祖先皆顯爵。出入椉朱軒。僕從擁簇簇。卿相皆我黨。守伯皆我戚。歲時受𧶅獻。錢帛日絲絡。閨門似朝廷。嶄嶄遵禮法。自我髮未澡。足不踰閫閾。擇對定華閥。煥爛具服餙。一朝遭傾覆。驚怖喪弱魄。父兄被誅戮。母妹蕩分析。服毒輒嘔吐。雉經被解釋。王府問我名。外方充賤籍。緹騎促登途。迷不知南北。置我西塞去。孤身寄絶域。苦飢誰我食。卧病誰我藥。呼我供厨汲。雜廁婢隷屬。調戱豈敢較。事事輒委曲。細務或齟齬。著處被嗔責。針工復督我。裁縫有程式。不得少錯誤。責償無紀極。最苦官長毒。那能安弱植。睨眴或微忤。揮霍恣鞭撻。柔肌豈任受。號𧬉氣欲絶。猛卒手更麤。下杖愈不惜。瘡瘢深沒膚。裂如刀劒劃。往往悅我貌。逼我要伴宿。生旣被玷缺。那得辭穢辱。父祖何罪惡。兒女莫知識。哀酸集千般。寃恨塡胸臆。遠念阿妹輩。得不罹此毒。聽之尋譜系。門戶果燀爀。其家據權要。亦甞赤人族。倐忽受殄滅。禍殃及稚弱。愼勿毒諸人。反遭必十百。我使人下涕。人使我見血。憑賴豈自解。反復同一轍。權柄有何樂。乃以一門易。且歎孥戮慘。恐非先聖則。誅讁及身止。收司得無酷。關和剗此法。邦國實受福。沈勁爲忠門。安世化名族。世類又奚累。是特仁者惻。</text>
<title>田不關行</title>,<text>滿浦有官妓。姓田名不關。其父爲鎭將。潛與婢屬奸。兒生母隨沒。孤身經百艱。十六屬官籍。顔貌美且閑。間爲具某悅。得以加䯻鬟。仍復贖其賤。誓娘相載還。坐待消息來。一別隔河山。暫依上土鎭。爲庇親誼敦。新鎭聞姓曺。漁色事窮殫。聞娘好姿首。促來謁新官。賤人旣被督。不得事遮攔。被驅似羊豕。喘定方仰看。鎭將據中堂。輒已發懽顔。催呼上重茵。摟抱仍求懽。爾若擇佳婿。孰若儂可欲。儂方作鎭將。銀帛在把握。使汝堆滿屋。焜燿聳隣族。且當隨我歸。彩轎具彫餙。長安花柳遍。吾家臨紫陌。淳熬爲汝食。綺紈爲汝服。鎭日取懽娛。汝生良亦足。不關訴衷曲。誠懇堪惻惻。女身旣賤流。分當厨湯役。今方蒙記錄。亦已感恩澤。况復接貴體。伏事度日夕。賤軀溢榮耀。何啻鳥遷木。小人旣經人。理當待彼約。羣妓集如雲。豊肌皆膩澤。競待官家顧。粉脂兼櫛沐。芳氣噴馥馥。心魂欲消鑠。招來使薦枕。得不快懽樂。小人方幼艾。無以供酣適。不如任所之。勿復事逼迫。鎭將卽拍案。吼怒從中作。官家置若曺。不過供耳目。何敢附貞節。遽欲官意逆。催呼鈴下卒。亟與箠撻酷。卒隷應聲至。箇箇狀貌惡。捽抑疾風火。極意加摧辱。顧我非潑淫。笞擊違法式。擧體伏刑具。倐忽已束縛。掀翻剝褻衣。綽約露肌肉。一打腫靑黑。再打血逬射。我體雖糜爛。我心不變易。叫頓豈祈憐。嘿嘿受痛毒。鎭將尙戀戀。威怒仍復息。卸下遂輿返。姨母事治藥。女伴來相慰。痛恨徒抑塞。姨母垂涕謂。汝生在妓屬。官令儘可畏。焉得避褻瀆。終始若違拒。不過斃梃朴。何不狥其慾。得免禍殃速。不關嘿不語。雙淚下簌簌。人生何惡命。生乃似禽犢。我欲製單衫。新買布數幅。前日手自涷。深藏在箱篋。官柳繫秋千。官妓紛紅綠。不關亦與召。強與諸伴逐。吾意已捐生。此戱不可復。樓上更催喚。相與賭雙陸。一局纔已了。鎭將睡仍熟。潛從洗劒亭。投身千丈瀑。可憐荏弱質。觸碎湍石角。遂將練布斂。不負生時託。寃魂結不散。日暮聞號哭。聖人設司敎。常欲倫理篤。胡不禁官妓。秪令風俗黷。耽樂壞坊範。良足增慚忸。况乃使殘酷。種種司民牧。有似縱虎狼。任意嚙且搏。貞烈不自葆。慘慘爲鬼錄。安得告當路。擇吏須卓犖。</text>
<title>思美人曲解</title>,<text>鄭松江竄江界作此詞。盖寓戀君之心也。淸陰金先生愛誦之。朝夕輒歌咏。其家兒童亦皆傳誦。坯窩金公以詞賦體譯之。有楚辭九章之音。余又因之以雜歌謠體翻之。然東人歌曲。素無腔調。若和方音讀之。得其悽惋感傷之意。雖婦人孺子。亦能解其旨意。若翻以雅語則殊覺索漠。不能動人。盖枘之不相合。而亦余藻思之蕪也。嗟余始禀質。得從美人生。一生結緣分。天亦知此情。余身旣幼艾。君亦篤寵榮。斯情與斯愛。自諒無比方。平生願同處。顚覆亦相將。何事至衰暮。遠離徒感傷。昨日得隨君。偕登廣寒殿。胡爲俄頃際。遽復降赤縣。來時一梳頭。歷亂已三年。豈無脂與粉。爲誰事嬋娟。愁思結心曲。疊疊何纏綿。太息復歔欷。流涕空潺湲。人生固有限。悲愁無終極。歲月太無心。如水流不息。炎凉獨知時。倐往乃復迴。耳聆與目見。事事皆感懷。東風忽來吹。陽和披雪催。窓外寒梅樹。數枝花已開。孤標旣冷淡。暗香仍復來。黃昏月初入。踈影照枕畔。疑君復非君。欲懽旋復歎。吾將折彼梅。將以遺君居。君若見此花。謂汝當何如。花落葉又生。滿地綠陰初。羅幃旣寂寞。繡幕復空虛。紅蕖披帳褰。孔雀深屛圍。深愁極懊惱。永日何難暮。鴛錦且復開。解出五色絲。裁量以金刀。製成美人衣。奚但手品美。制度亦光輝。盛置白玉凾。珊瑚爲支機。欲寄美人所。美人天一涯。雲山復雲山。杳杳莫能知。欝嵂且險𡾟。路遠千萬里。阿誰能爲我。辛勤致余美。美人倘開緘。定亦悲且喜。淸霜一夜集。聽鴈仍無寐。危樓獨自上。繡簾仍高捲。東山月方上。北極星初見。惝怳若見君。涕淚交被面。淸光思掬出。願寄樓鳳皇。樓上得高挂。流照遍八荒。深山與窮谷。光明如日燭。乾坤入閉塞。白雪渾一色。人跡旣不見。飛鳥亦已絶。瀟湘南江岸。若是愁凜烈。玉樓最高處。寒意况可論。願得噓陽和。使君居處溫。簷端日初出。欲獻君門尊。紅裳暫相褰。翠袖皺半楦。日暮倚脩竹。思量何紛繽。短景才已暮。危坐復長夜。靑燈挂壁上。箜篌在其下。夢寐欲見君。倚枕永今宵。單衾不堪寒。漫漫何時朝。一日十二時。一月三十日。秪願須臾頃。暫得憂思豁。無如結肝膓。亦已透骨髓。雖有扁鵲十。其奈吾病毁。已矣病何痼。只是美人故。溘死且變化。化作花間蝶。花叢飛處處。止起更捷捷。輕翅掠香粉。飛上美人袷。美人雖不知。儂自左右匝。</text>
<title>六妓咏</title>,<text>杳杳抗孝行。懿彼東萊姬。與母一相失。後先俘島夷。縱共居一國。蕩析莫能知。十年女得還。母兮猶見羇。女始得聞此。誓天求老慈。旋復越重溟。荼苦甘如飴。卒乃覯其母。黃髮兼兒齒。蠻酋許俱返。負母抵鄕里。姊妹行乞米。朝夕充甘旨。君莫賤私娼。私娼今乃爾。島夷入晉陽。赫赫晉陽妓。四隣皆閉壁。坐視主將死。倭刃白閃閃。殺戮紛未已。妓獨舞巖上。下有千尺水。艶粧侔朝日。雙袖飄羅綺。羣倭欲消魂。競相注目視。悍酋前抱腰。恰似燕枝拘。聳身佯慇懃。倐忽投深湖。不知幾男子。能易此美姝。君莫笑倚門。倚門有此徒。龍岡生美姬。顔貌閑且都。縱復以色事。焉得人盡夫。常思擇嘉耦。始乃騁素膚。國家通北使。絡繹來胡雛。到輒索薦枕。淫毒逆人意。爲妓已可惡。况乃接殊類。將身與腥穢。生豈當虐使。一縷無足惜。斷送亦容易。琵琶及黃鵠。千古有餘媿。君莫鄙官妓。官妓操不貳。有女名海月。少屬淸州妓。爲誰侍巾櫛。赫赫洪烈士。伊昔上黨亂。賊盜干邦紀。元帥斃竹林。烈士亦同死。妓卽愬賊魁。乞得斂公屍。辭旨旣哀酸。梟獍爲之悲。問妓胡不從。腹中方有兒。兒生命又促。七歲病不治。刎頸明素志。自恨捐生遅。君莫蔑公賤。公賤能爾爲。全州柳家婢。年纔十四五。主黨染邪學。誅剭覆門戶。餘禍且蔓延。行將及其主。况復衆紀綱。交相證淫醜。婢獨明不然。辨析理皆剖。査官欲深覈。笞擊誥淵藪。弱體受楚毒。逾益抉蒙垢。臋膚雖困株。莠言寧自口。終能誠意格。主乃免刑戮。君莫醜私婢。私婢義更卓。昔有三登妓。早爲閔氏妾。不得携入門。大母嚴禮法。潛室東門外。晨夕來往熟。家難忽中作。主人被刑戮。禍殃方酷烈。舊客皆屛跡。妓乃披髮至。始謁大夫人。賤妾跡雖閟。逃難誠不仁。目見主家覆。寧忍更涉溱。志願在靡他。畢命同苦辛。君莫賤私畜。私畜義殊倫。</text>
<title>義僕行</title>,<text>閔家奴子名萬石。不能桀黠能質樸。主家有婦夫早死。舅姑老無他骨肉。節婦日雇隣舍舂。得以白粲供晨夕。隣舍蕩子金祖述。見婦少艾挑情慾。瞰婦來舂向婦溺。隣女壅蔽防恥辱。舅適出他室無人。深夜犬吠警盜賊。姑謂烈婦出見之。恐敎偸失家中犢。婦出外舍戶反扃。忽見祖述伺窓隙。鏳鈜撼鋪更密語。何不開入相伴宿。婦乃翻身走入內。且驚且怕仍慟哭。舅還聞此奔祖述。手持莝刀閙欲斫。復詣縣門訴寃屈。官亦逐捕將誅讁。祖述倡言婦善淫。屢見懷子子輒落。吾亦合通非一二。女若有行焉敢瀆。官門胥隷皆飽錢。潛相欺誣將見釋。老舅將婦復哀訴。乞得詰狀分白黑。官復叱隷驅將出。彼豈無端伺汝屋。婦知此寃終難伸。斷送一縷非所惜。還家搜盡篋中物。幾箇尺髢幾幅帛。且謂從姒姒兒長。吾夫後事今有託。待兒娶婦持贈此。申以吾意須反覆。更入縣庭不障面。奴婢胥隷叢衆目。婦言人當知懷胎。安有懷胎似此腹。披開褻體不避羞。只欲志節終一暴。出至空館仍結脰。手自緊束重重索。復有利刀新發硎。便能揮霍引自刺。祖述募人言婦死。要我市毒仍自服。縣中聞者皆憎惡。只有長吏瞞易得。訴官訴營皆媕婀。縱有査報皆繆錯。萬石目見讐自在。直性那得不忿激。少曾娶入祖述婢。生二男子髮覆額。謂言若曺皆讐物。令妻負兒驅遣速。我當訴寃向天門。主家之讐矢當復。再從蹕路號籲切。詞無少餙由衷曲。義僕風聲聳一曺。飭令本道無枉直。淸道郡守來驗視。不吐不茹唯執法。剖决疑案如竹破。辭窮情得方具獄。報上本曹讞亦精。祖述伏刑今可卜。萬石生爲貧家奴。飢寒不得豊衣食。慷慨報主今乃爾。人於此僕誰能役。我爲歌此激壯烈。莫謂賤隷無赫赫。</text>
<title>夜坐</title>,<text>灝氣凝淸曉。西峯見月初。娟娟林雪凈。耿耿澗梅踈。臯鶴如馴。商芝似種蔬。房櫳自幽靜。心迹造空虛。</text>
<title>遣興</title>,<text>洞房養冬花。見日花易萎。春風動萬物。枯木亦華滋。庭有石榴樹。栽培勤日夕。憔悴花不成。愛之還自賊。翩翩堂上鷰。來往情更熟。於人無所求。得免彈與射。</text>
<title>竹枝詞</title>,<text>巴人淚落楚人悲。巫峽秋聲嫋嫋吹。橘樹楓林翻落照。百牢關下亂帆遅。</text>
<title>讀明史</title>,<text>強胡入華失頑愚。㺚子都燕豈善圖。由來汶貉兼淮橘。南北無如地氣殊。先王深慮判蠻夷。虞舜初年命士師。六月姬家歌薄伐。至今人誦采薇詩。三月煤山日十九。遺民處處哭崇禎。名臣宿將多誅殺。綿籙那能過漢唐。東征七載闢龍蛇。楡塞歸來早建牙。雕弓白羽追奴賊。南北䧺豪說老麻。同朝殺伐苦難和。人自違天可奈何。每惜當時孫閣部。僅能恢復大凌河。勇略知名盧按撫。齊環七尺决遼雲。觱栗三更聲四起。蒿橋殘甲哭將軍。東林殺戮少休時。虜騎西來不自知。徒然歸罪熊經畧。邊事如今詎可爲。南京守禦計全踈。一任忠臣魚肉之。楊子江頭凌給事。楊州城下史尙書。弘光末葉屬艱屯。南渡君臣寢火薪。愧殺當時絳雲老。六宮花月選才人。黃蘖禪師歸日東。將身羞立犬羊叢。王孫芳草春來潔。見愧千年松雪翁。靑珊飄泊越閩間。糾合殘兵討亦艱。誰識遺宗朱術桂。一家忠義死臺灣。</text>
<title>次杜韻</title>,<text>幽菀意未適。出門爲騁目。溪回樹木落。地肥禾黍熟。田家帶夕陽。籬落出松菊。烟光園圃間。步隨林鳥宿。</text>
<title>到漳州衙</title>,<text>訟庭晝陰靜。幽鳥啼園木。幘卧東齋。不知誰主客。氣合無拘束。烱可見心曲。摛辭棄浮靡。迅筆闘戈戟。來日寶山路。泉石聊共適。</text>
<title>到寶盖山</title>,<text>雲棧蟠蒼冥。中峯逈絶地。壁色堆剛鐵。花木饒古意。漳州丈人步屧輕。攀藤早上雲際峯。山中結茅且歸去。他日相看驂鶴容。</text>
<title>上毗盧峯</title>,<text>一邱復一壑。玆遊未易得。林影川上來。天形洞底窄。奇巖不附起。突兀如欲落。石門乘險絶。谿谷俯慘黑。夜宿石臺院。鐘磬滿虛廓。忽憶在關塞。高秋登西嶽。壯觀今更愜。玆山氣乃敵。便欲向蓬萊。橫跨雙白鹿。</text>
<title>襍題。用諸子語。</title>,<text>設彩爲西施。嫫母不爭美。刻木爲孟賁。㥘夫不言技。豈以形貌故。棄捐天下士。明月光天下。見食於詹諸。螣蛇乘雲霧。遇殆於蝍蛆。才能有脩短。物理有乘除。</text>
<title>讀三國史</title>,<text>水鏡氣淸雅。奬拔多名士。英俊不自晦。斯人獨未起。心明貴識時。辭遜審處己。桑陰覆客轍。樹頭經濟語。蕭條漢水淸。風流散荊楚。幼安抱貞白。本自漢逸民。烏帽白襦袴。蕭灑出風塵。婉旣不入俗。剛亦無迕人。屋後種靑松。階下引流水。黃金不經心。淸名暎千祀。魯國一男子。欝欝材氣雄。依附旣非人。令名那得終。高論凜秋日。大奸忌英特。利鋒防缺折。危巢任傾覆。董侯何足道。王孫在楚國。拜辭西陵下。明晨發帝京。走獸猶索類。飛鳥必雙翔。君子實愷悌。我行信無良。緝緝彼何人。能令親者踈。回首銅雀觀。耿結承明廬。</text>
<title>紀行</title>,<text>船人揭蓬戶。相語楊柳渚。儂家三峽住。販塩漢城去。峽人鳥獸形。置屋危石角。細通烟火路。松林密如織。春江沒沙觜。綠水浮桃花。柴門面塲圃。江上有人家。落帆漢津渡。遙望洛陽城。城頭春樹霽。江日共鮮明。</text>
<title>咏桐</title>,<text>移從秘書省。種此庭宇陰。他日製素琴。彈作江海音。</text>
<title>喜芝溪宋丈 載道 至</title>,<text>丈人跨瘦馬。冬暮至長安。懷抱白雲意。安排淸夜歡。廣庭樹陰靜。仙禁月光寒。下里聞新唱。方知郢雪難。</text>
<title>送柳惠甫 得恭，朴次修 齊家 之燕。</title>,<text>泠齋饒逸趣。琳琅難作隣。楚亭精銳甚。寶釰出延津。高材旣挺出。往往凌古人。秘書搜瑯嬛。奇字窮周秦。臯鶴不自晦。鳴徹紫禁裏。天香濕靑袍。小臣職奔走。燕山秋八月。玉帛競輻湊。云彼萬壽節。祝以松栢茂。地部齎方物。詞臣撰咨奏。揀選特殊衆。尙書爲使者。原隰豈不勞。王事重諮諏。亦許兩檢書。得與同馳驅。鬃笠窄袖衫。快馬徐縱轡。子猷參軍事。孫楚掌書記。五月出西郊。耿結辭國門。藥丸及撒扇。恩渥復便蕃。火雲屯如山。暑雨塞乾坤。次修爲病困。行役不辭勞。黃氣纔侵淫。逸興如奔濤。文星開幕府。卿月照節旄。悠悠鴨江水。西北遼陽州。茫茫北沃沮。古跡不可求。廢縣餘紫蒙。古城傳挹婁。鶴去華表觀。烏啼太子洲。仲達樹奇勳。公孫曾折首。慕容列亭障。句驪弊戰守。唐宗困秋霖。六師亦云艱。請說遼事始。歷歷啓禎間。誓天七大恨。邊釁起三關。兵弊薩尒滸。將降松杏山。高陽收桑楡。戈戟復門庭。忠憤竟何益。鬼燐迷秋坰。偉哉奉天府。經畧頗密勿。先王紆遠謨。反爲雜種設。諸酋振勁翮。八旗皆勇決。復値流冦亂。中原氣遂竭。夷羯闖相聚。天下遂薙髮。陪都置大吏。諸部歸統轄。喇嘛傳異術。白塔鎭四刹。文溯閣中書。木匣何秩秩。冊府掇菁華。牙籤編甲乙。一萬二千卷。四部分目錄。東珠出諸河。靈葠産長谷。熊羆紫色貂。鉊鐵松花石。禾黍揔黃茂。松栢無屈曲。醫巫爲北鎭。萬右元氣足。東丹宮殿廢。賀氏村閭荒。蒼崖聖水盆。多泐東士章。菀彼寧遠鎭。中有祖家坊。吁嗟故緫兵。牌樓徒煌煌。慘慘錦州衛。大軍昔喪亡。寧爲死張春。不作生永芳。千秋大淩渡。江聲遺恨長。孤墳吊天祚。野祠祀孟姜。人烟通古驛。雜花開戰塲。羣山走大荒。風氣太強梁。額額秦長城。遙控滄海際。炳然梅村筆。唉爾吳三桂。只因陳家娘。遂誤下關計。戌削鎭海樓。大洋凝遠景。簷前嵎夷日。檻外靑齊鏡。行到孤竹城。一唱采薇歌。揖遜堂前松。謖謖淸風多。城北指三塚。野言本多訛。荒園金御林。古冶漢鐵官。可憐榛子璧。誰識季文蘭。飛將昔射乕。片石猶在未。昌國舊名存。尺書懷樂毅。朱幡出三河。望望蘆溝橋。京城四十里。紅雲擁樓譙。縱橫都經涂。九軌整四面。深嚴太和門。壯麗皇極殿。金戺復瑤階。魯般闘巧眩。甲申白燈。驚起焚幕燕。未知中州士。尙哭媒山變。玉河橋上頭。羅列理藩院。竹布從蘓祿。鏤玉貢和闐。腥膻五色旗。分住九門遍。滿漢諸大臣。歲飽紫光宴。功臣列圖像。裘帽生光輝。南苑三海子。粉墻整四圍。英英羣貝勒。雪貌花頰紅。手彎柘枝弓。身跨浮雲騘。俯射雪色鹿。仰戈雙飛鴻。復有翰墨材。翩翩晉唐風。終非爾本色。胡運得無窮。瀛臺舊西苑。宮殿臨芳渚。靑林帶玉泉。爽氣淸朱暑。微風吹石鯨。明月照織女。櫂歌激淸流。龍舟澹容與。此輩安若素。天皇去何處。快雪堂中帖。蔚然文藻盛。雲從畵意濃。張照筆力勁。于今國子監。尙存周王皷。燁燁蒼水劒。爛爛火龍黼。發揮岐陽獵。歌頌中興主。歐陽設三疑。聚訟亦無數。向者博學科。程能招俊英。橫經東觀士。談天稷下生。人人五鹿易。箇箇匡鼎詩。吐吻臿牙齒。閎達溢文辭。惜彼費心神。所施非所施。揖君上高堂。羽觴親自斟。秦越肝雖殊。紵縞情亦深。得君咳唾餘。重如千黃金。羡我華衣冠。感歎涕潺湲。男兒四方志。亦在壯盛年。獨淹文院直。惆悵私自憐。肅肅沙鷄羽。森森林木蟬。坐看時物變。徒御隔山川。熱氣動沙漠。薊門到得早。行邁有餘力。具屬燕南藁。</text>
<title>高麗宮詞</title>,<text>貞州官道綠陰凉。川上紅粧柳大娘。好見田家迎快壻。花袍玉帶是王郞。龍精尙濕隱花裙。木浦浮來五色雲。一部柘黃新㨾製。篋中留俟小郞君。天香室裏繡袈裟。誰遣佳人早出家。恨殺高唐遊獵後。楚雲曾不到章華。踏沙歌曲按新聲。神鳳樓前火樹明。牙拍揷腰陳別伎。敎塲才女是眞卿。梨園弟子盡知名。最是風流說楚英。五十五人分隊出。君王萬歲舞初成。駕幸德寧公主家。平章太子競胡歌。紋羅錦紵五千疋。盡向宮中裁作花。玉貌繡衣年少郞。冶容長得近君王。宮中三月不休沐。惱殺幾家嬌小娘。白茅凈殿佛光開。公主妃嬪聽法來。永巷不呵諸長老。擧頭爭看半粧梅。海東靑放碧雲端。一掬毛花血透丹。伊里干人分送盡。江南鷄犬盡凋殘。文殊塲裏老精狐。得與君王共一牀。道是西天歡喜佛。敎他如願善男生。纖腰齲步劇堪憐。承寵佳人號謫仙。敎唱太平新樂府。北方誰是李延年。宜男草色綠離離。延德宮中繡翟垂。占得諸王當璧兆。君王前夜夢黃葵。禮成水色殿前紆。堪倣楚江淸曉圖。借問宣和諸畫史。幾人爭似李寧無。沁園春色鎖葳蕤。麗正門前降指揮。新粧未洗梅花㨾。已着宮中鞠色衣。淑昌院主戴姑姑。緩鬢愁粧絶代無。後園頻設張燈戱。供御帷簾一㨾鋪。官家着意第三籌。紅網絲竿是部頭。齊向門前全隊唱。五花心裏簇飛毬。英英容態出蓮房。鮮帽金鈴兩小娘。女樂相傳元魏譜。風和日暖便登塲。</text>
<title>賡進御製頒尺韻</title>,<text>故事紅牙製。橫縱黍幾重。積銖徵古玉。制律啓凾鍾。節協裁成器。繩分正直容。新春衣尺長。休慶湊銅龍。</text>
<title>送關北伯李公 集斗</title>,<text>遙識天官動使星。挹婁城外柳條靑。淸朝特設翺翔地。暫撤仙班鎭北庭。麗朝疆事未全修。連浦如絲界定州。爲問先春碑遠近。誰人爭似節齋不。耶懶山趍瑟海東。地形遙拱白頭雄。九城古址今何在。謾說當時尹侍中。定遠寧爲出塞愁。淸時歌管好登樓。東風玉節宣王化。關外陽春草木柔。故國周遭肅愼墟。時時石砮露春鋤。如今聖代邊封濶。南沃沮連北沃沮。民如駭鹿最難馴。繩笠鶉衣似女眞。看取完顔諸將相。未宜輕視六邊人。逈望南樓月色悠。芸香閣裏悵前遊。咸關樂府多新唱。珠玉揮來興不休。尙憶眞興拓北迴。草房遺蹟沒靑苔。榻如蟬翅方佳品。請伴江南驛使來。</text>
<title>呈海陽羅公 烈</title>,<text>夏木垂幽陰。交交黃鳥飛。感念高風遠。夙昔轉多違。沈疴久縈懷。京洛文字稀。琴書偶愛靜。邱園方息機。前遊雖已過。後會那無期。何當脫朝衣。行行叩荊扉。笑語殊欵欵。顔髩共依依。端居意方濃。嘿想神已㱕。永夜承明廬。惆悵曉鍾微。</text>
<title>送海西伯李公 義駿</title>,<text>東觀罷校書。西藩出按節。是時春將暮。芳樹迷去轍。直以經世務。久使親愛別。石潭山水長。首陽松竹潔。入鄕尊父老。澄懷綰鹽鐵。處約從瀟散。剸煩見裁决。公堂發春溫。西民忘飢渴。今朝枉嘉翰。冲然慰寥濶。亦知非遠離。獨令心如結。</text>
<title>寄淵泉洪翰林 奭周</title>,<text>之子比處起居注。久矣不見琳琅韻。憶曾相逢春秋局。事有疑難輒叩問。我㱕西院職事多。君入中書地分近。人生快意故難得。聚散亦足觀小運。昨從衆中相視笑。忩忩未得展素蘊。禁林流泉正堪戀。何如門下三升醞。拙手曾編遺民傳。一一摘纇君莫靳。倘有公餘相遣示。會向東齋聽嘉訓。</text>
<title>與申子長 錫老，金叔道 相任 同賦。</title>,<text>直廬相對手堪招。踈柳雙行隔一橋。隣署淸風違好約。禁川明月證來宵。新秋病鶴身還徤。高樹鳴蟬氣易驕。織室聯章同藝院。正看詩興日蕭蕭。</text>
<title>內閣酬諸公</title>,<text>池北靑松三四株。復有鳴泉觸石韻。天上玉堂來避暑。寶書千帙手自運。未論黃楊逢閏拙。鳧短鶴長皆天分。已覺鳴蟬催節序。嚬呻日聞東南郡。賴君時至作風味。城南典衣沽香醞。且爲謀生兼愛物。拈筆擬成農家訓。觸熱趍時何所戀。滿庭荷香修竹韻。自慚我不如陶生。徒感停雲與時運。不耐學士催詩句。被惱亦自由雅分。城南松陰空悵望。故人出宰淸凉郡。努力且作開口笑。風軒裭帶斟芳醞。何人錯譏塵垢囊。楚騷爭及康成訓。山鹿飽豆祗見俗。病鶴被絆也不韻。祝石嶺外山水氣。忽復悠然奇思運。常笑不閑杞菊淡。一生膠膠去就分。而我於世太冷淡。求丞不得况求郡。支離便覺非好事。只有㱕心似重醞。夜深燈沈天祿閣。排暑漫成奇字訓。周旋得與卿父子。愛聽林下謖謖韻。復有阿季衆中殊。問君何自獨乘運。而我卜居南山下。同閈不啻僑札分。更將書癖頗相關。考校九城與四郡。半畒林園堪轟飮。虛券日積東家醞。已拚此生聽造化。水到渠成是格訓。屬柳惠甫校書勘字神已疲。那有佳興押險韻。強能抖擻聯七疊。多賴諸公妙思運。索藁未免官吏嗔。好事便覺踰常分。朝來甘霈吾事足。已聞揷秧遍鄕郡。但得不經盜跖樹。縱是苦味還良醞。從今拋却閑商量。只合垂頭五經訓。</text>
<title>呈休翁吳公 載煕</title>,<text>佳句椉凉到。兼之二妙才。不因敦契好。那得慰低徊。魚笋迎厨出。江山照眼開。蓬萊仙氣動。巾屐欲相催。</text>
<title>送休翁入寶盖</title>,<text>丹蔘抽葉鹿生雛。石室仙人定有無。谷口烟霞催蠟屐。洛陽親友問氷壺。太行雲出蒼茫遠。玉井蓮開縹緲殊。不待金丹傳妙訣。上堂元掛壽星圖。</text>
<title>次休翁</title>,<text>避暑官樓敞。流鶯境轉幽。只須寬客思。何必作詩愁。永日棋聲遠。微風矢道遒。更敎珠錯落。新唱滿東州。</text>
<title>雨餘會北寬亭</title>,<text>尙看林光濕。陰雲滿太虛。丹靑遼伯廟。烟樹泰封墟。雅會泠泠竹。朝盤白白魚。如何三角色。迢遞望中踈。</text>
<title>次板上韻</title>,<text>鐵城都護古名州。北望山川渺渺愁。遼伯風聲興百世。弓王覇略杳千秋。徘徊且可憑軒豁。顧眄還應抵朔幽。靑笋白魚君子樂。後人應說北寬遊。</text>
<title>次北寬亭板上韻</title>,<text>官樓軒豁稱名州。千里關東據上頭。朔氣蒼茫山北向。故都寥落水東流。風中絲竹悠揚遠。樹際丹靑縹緲浮。更看平郊馳士馬。使君眞體九重憂。</text>
<title>蓴潭</title>,<text>我愛聽澗亭。有蓴兼有魚。何時一茅屋。翛然入林居。</text>
<title>孤石</title>,<text>流水自千載。杳杳羅王迹。離離山上松。齒齒澗中石。</text>
<title>七萬巖</title>,<text>慘慘潭水黑。皚皚石面白。峽江深復深。日暮虛籟作。</text>
<title>直淵</title>,<text>昔賢好淸流。愛居南嶽濂。我亦思高擧。栖息依水簾。</text>
<title>三釜淵</title>,<text>淸流深不測。衆泉漱瓊玉。試問九龍淵。何如三盆瀑。</text>
<title>滄浪亭</title>,<text>藹藹黃氏亭。亭下卽滄浪。日夜流不息。江水有底忙。</text>
<title>褒忠祠</title>,<text>將軍死爲榮。古廟侈恩額。山川有時變。忠義無時泐。</text>
<title>北寬亭</title>,<text>杳杳弓裔國。烟樹橫遠抹。日擧平安火。回首幽朔濶。</text>
<title>寶盖山</title>,<text>佛子散天花。仙人駕靑牛。洞府自靈異。此事定有不。</text>
<title>小會北寬亭</title>,<text>碧樹朱欄避暑深。晩風絲竹夕陽沈。樽前倦對佳人舞。天外迢迢倚劒心。</text>
<title>戱作艶體</title>,<text>人道鐵城惡。鐵城信不惡。溪上諸兒女。顔貌花灼灼。娘家在東州。曾是弓裔國。臨春已邱墟。莫唱後庭曲。平康與北里。桃花相間發。狂蝶何意緖。故來相唐突。氷紈兩峯蘭。筆意何奇絶。來從洞陰縣。作儂手中物。出門採紅蓮。花發塘水香。使君有淸操。不逐野䲶鴦。江關明月夜。解唱鐵嶺曲。長安望不見。逐臣淚相續。</text>
<title>書懷</title>,<text>悲歡榮辱苦難平。皷角聲中百感生。逝水東流雙鬢短。列星南指寸心明。林風吹帶宵凉遍。荷露沾衣暑氣淸。瓊宇玉樓無限意。獨看明月到深更。</text>
<title>打魚</title>,<text>避人魚子水縱橫。蒲葦深深夕照明。忽憶瓊林初捲釣。九天仙樂一時鳴。</text>
<title>贈簫客</title>,<text>林露凄凄月欲橫。五雲城闕夢難成。瑤簫忽自蓬萊至。數弄翻驚洛下聲。</text>
<title>呈休翁要和</title>,<text>北山風珮洞。流水繞柴門。杏子連林熟。瓜花滿地繁。正宜高士隱。不識故侯尊。巷外多車馬。何由薄俗敦。</text>
<title>又呈</title>,<text>皷角依山郡。關東節制䧺。楚弓看得失。塞馬任窮通。萱草縈烟綠。桐華帶日紅。只須將彩服。長似老萊翁。</text>
<title>謝休翁</title>,<text>漸見朱炎盡。流光忽已分。高情曾倒廩。雅望正披雲。欣慨交心曲。榮枯任世紛。悠悠淸渭戀。常結聖明君。</text>
<title>又呈休翁</title>,<text>敬數家君壽。於公少五年。周旋萊上館。辛苦日南船。落落朋交盡。依依世好傳。每聽風氣動。遙憶壹歧前。</text>
<title>又呈</title>,<text>奉際今雖晩。交情昔未忘。幸攀林下氣。遙接座中香。簾几凉風到。官樓暑雨長。專城侈孝養。子職羡賢郞。</text>
<title>六月十八日將至</title>,<text>景祿如川至。流虹節又回。微凉生講院。遅日泛蓬萊。街路呼嵩遍。簪紳上壽來。誰憐舊執戟。關外獨徘徊。</text>
<title>登北寬亭</title>,<text>樹梢升朝旭。晴霞度小亭。至今䧺管轄。伊昔小朝廷。鳥背低平野。鷗邊漲遠汀。南風來灑面。知自殿中庭。</text>
<title>六月十八日。在休翁座作。</title>,<text>金鶴山前雲出遅。鐵城孤客望京時。無人識得瓊樓戀。淚落蘓仙水調詞。天末微誠祝華封。暉暉朝日上銅龍。雲門仙樂依依聽。目極終南第一峯。春光方住萬年枝。講院深深午日遅。戀闕微誠徒自苦。此心非要上天知。官樓啼鳥夕陽沈。簾几微凉轉樹陰。不省今來朱夏熱。炯然相對玉壺心。登壇當日際風雲。南北䧺聲昔所聞。老卧琴書脩竹裏。灞陵誰識故將軍。棨戟門前翰墨娛。文園諸子讓先驅。無鹽緣木淸新句。王李當年有此無。</text>
<title>鐵城吟</title>,<text>控制山西九郡兵。深深門柝黑金城。平郊士馬何精壯。貊國移來節制營。高巖山色杳難攀。雲際迢迢聳翠鬟。分與一枝南北去。散作金鶴水精山。遯浦凉川跡已陳。臨春結綺自成塵。弓王行樂歸何處。漠漠山崖與水濱。當時崔瑩亦豪英。赫赫南征復北征。荒原碧血無人葬。德岉山前草不生。</text>
<title>效韋蘓州</title>,<text>翳翳桑麻影。端居夢杜陵。凉蟬秋更進。社雨歲仍登。酬𧅂公恒足。謀身我未能。共堅擔笠誓。歡意在心朋。</text>
<title>呈休翁</title>,<text>求友雖可樂。擇交亦已難。君看槿花心。惻惻常不安。髮亂誰不櫛。衣汚誰不涴。公家秉繩墨。貞白良可嘆。溫溫盡我懷。玉壺秋月寒。華省阻高咏。嘉藻當遊盤。何時求卜隣。永世同此歡。</text>
<title>登北寬亭</title>,<text>濛濛峽雨過中林。郡北名亭懶未尋。老去悲懽都是夢。秋來鬢髮不盈簪。高堂燕帶依遅戀。遙樹蟬流宛轉音。三宿情緣消未得。落花啼鳥坐來深。</text>
<title>和陶詩</title>,<text>暖暖山下家。孤烟度阡陌。時有荷鋤人。農談聊共適。墟里生烟火。山日已西夕。桑麻方歷歷。新月照簾隙。放形遺所拘。孰肯勞身役。敎兒摘禾黍。喚婦勤紡續。素志只在此。役役竟何益。</text>
<title>呈休翁求和</title>,<text>浙浙西風雲葉稀。林亭一面帶斜暉。虫聲徹夜緣何苦。燕子隨風得意飛。哀樂關心千歲短。山川滿目一身微。紛紛詩債仍成課。却恠今朝斷白衣。</text>
<title>溪上</title>,<text>轉側魚鳥裏。山翠倒明鏡。不意平野裏。有此會心境。</text>
<title>書主人壁上</title>,<text>避暑風軒當入林。淸泉喬木古城陰。中年哀樂偏多感。浮世行藏易惱心。孤角臨秋催急景。百虫當夜送長吟。白雲杳杳瓊樓遠。病枕幽愁捴越音。</text>
<title>偕休翁出溪上</title>,<text>落照遙將鷺影朱。恨無輕舫逐輕鳧。江魚冉冉初收釣。山雀飛飛更入厨。衣帶乍凉生白露。水光無際漾靑蕪。芳洲鷗鳥休驚起。泛泛吾生卽爾徒。</text>
<title>書呈休翁 四首</title>,<text>忍忘淸泉松桂堂。芙蓉千朶照迴塘。桑麻月上高樓出。星漢秋生廣簟凉。幽興續成潘岳賦。凝塵不動子雲床。此情可耐成追憶。惆悵蘓州燕寢香。西風吹滿鐵圓州。玉露遙天爽氣秋。三日餘香留燕寢。二年佳興卧名樓。樽前頓覺風流遠。筆下翻看意氣酬。獨與瓠瓜相伴住。朔雲關月正堪愁。烟樹南城深復深。晩凉遙與睡情沈。愁隨雨色迷關峽。魂逐秋聲到上林。謠頌堪編循吏傳。窮通不改故人心。何時携返仁王下。相對靑山綠水陰。</text>
<title>次休翁韻</title>,<text>虫聲驚節序。秋氣集樓譙。帶日陰雲薄。迎風病葉凋。時淸聞皷角。日上返漁樵。北望橫戈志。無人去渡遼。</text>
<title>咏寶盖山</title>,<text>東州四面盡名山。寶嶽星峯碧未刪。落日蒼茫元氣合。長天縹緲翠屛環。冥搜經住仙人杖。秀色遙分玉女鬟。且待丹楓明萬壑。搖搖金策正堪攀。</text>
<title>夜坐志感</title>,<text>控制悠悠朔野䧺。桑麻四野正觀豊。晴林露下天如水。絶壑樓空夜有風。秋至星河雙闕逈。月明砧杵萬家同。伊來但作蓬萊夢。病枕幽吟絶峽中。身外浮雲揔不關。忙中常敎此身閑。寥天月色生衣際。遙夜秋聲在樹間。雨後寒蟬懷北闕。朝來爽氣望西山。靑衫漸覺新凉到。耿耿常如不寐鰥。</text>
<title>咏遼東伯</title>,<text>前有李忠武。後有林將軍。南倭狡北胡悍。忠臣志士空斷魂。中間百年少將材。將軍特起於鉄圓。熊熊堪作萬夫特。豈得自藏畎畒中。父母俱沒兄弟弱。頗哀少日多困窮。將軍不曾爲慽慽。但要胸中氣善養。一朝自奮致靑雲。未必相門皆出相。北邊暫戍復失意。於世落落終寡合。靑松女蘿自易見。何爲藐藐不相貴。維時天啓戊午冬。遼陽撻伐窮北虜。登壇諸子縱如雲。孰如將軍不顧身。臨難薦寵乃紛紛。匪緣好意由婭姻。牽掣助防將。不及一邊吏。只須辦决烈。少忍卽千古。開原馬林廣寧李。臨陳辦節曾所難。天心錯莫風又起。當難始覺將軍尊。倘有將軍復數人。豈使胡勢日見滋。偸生負國彼何人。狗彘不若姜元帥。遼東華誥降天朝。復有棹楔耀舊閭。煌煌太常紀。磊磊景鍾銘。山川迢迢鴨水東。當日復矢招精靈。人生立節貴在少。公年四十乃能然。我來此地懷風聲。悵望千秋神悁悁。</text>
<title>鐵嶺雲歌</title>,<text>鐵嶺復鐵嶺。鐵嶺正嵯峨。吁嗟白雲一何多。不能飛度嶺。栖在山之阿。白雲尙如此。行人那得過。鐵嶺之險復堪論。得非鬼關與朱厓。渺渺女眞界。茫茫滄海波。鰲城老相荷作衣。心丹髮白人共嗟。當時奮筆扶大義。靑州一謫非轗軻。上東門外不忍去。回首穆陵寒日斜。欲訴君門門九重。狺狺乕豹恣怒訶。淸晨秣馬向朔方。北風雨雪迷盤陁。孤臣涕淚盡成血。天高日暮愁滂沲。不能帶去灑向五雲城闕。雲兮雲兮奈汝何。</text>
<title>郊郭景純</title>,<text>洋洋巖下溜。可飮復可栖。達士輕邱壑。賢人甘草萊。苟或志相感。枯楊亦生荑。邱中事桑麻。何異升雲梯。牛衣堪相憶。賢哉王氏妻。王君隱墻東。初平事牧羝。斯道儘可樂。擬與二人齊。</text>
<title>東洲蓮池歌</title>,<text>黑金城泰封國。山慘慘水碌碌。縣前賴有一方池。廣輪可種稻數斛。如何占地不爽塏。備受濁流同溝瀆。縱有島嶼無亭榭。人戶稠密地又蹙。芙蓉數朶不成花。池上可憐留殘馥。使君東來勞漑築。泥土盡去淸流蓄。有如西子滌不潔。脩眉曼睩光可掬。又如嚴師啓羣蒙。胸中障翳曾不隔。物性不肯久厭伏。荷亦稍稍能自復。始自波心遂滿池。根敷葉大何神速。由來薰多蕕不勝。已看漸染香滿谷。今歲雨足又宜花。水面萬朶齊岸陸。爲爾獨能守紅死。不然豈無牧丹與芍藥。迢迢相待月明夜。豈知風雨逢信宿。明朝縱目盡零落。世事成虧不可卜。</text>
<title>長篇呈休翁</title>,<text>烈烈貞武公。樹節曾在昏朝時。奸㐫敢尒讐君母。百計射天欲何爲。同朝除非若干人。特議兩端同首鼠。三綱不絶僅如縷。公時一言重鼎呂。抗言臣武夫。不能動引經傳語。少小一讀曾氏史。解道烝烝乂一句。虞舜彼何人。而能五十慕。冀欲感君王。君王終不寤。由來忠樸貴無文。君看越席與大路。忠臣共咨嗟。羣㐫恣恨怒。辛苦北庭行。迢遞南海渡。百歲之下尙能起。此心如何不言喩。子孫守嘉訓。磊磊落落世貞白。陽城山下德峯村。尙書古廟光赫赫。昔賢復恥漏黨籍。灞陵夜獵留盛蹟。簪組豈足累淸節。當時名德皆嘖嘖。公年四十繩家世。靑海黃岡列畫戟。癸年復上日南船。志節凜然驚蠻貊。且敎賢郞追祖武。老卧白嶽山下宅。暫爲便養到鐵城。鐵城山水信堪適。一哭枚臯雖缺陷。莊生達觀一欣戚。我今爲公歌世德。且欲忘懷事恬漠。</text>
<title>咏三國史</title>,<text>早從陳鄭游。已能聞大道。驅馬戎馬間。創業胡不早。天下勢已去。荊益極草草。旣不事北伐。如何遽南討。千秋永安城。遺恨但浩浩。右昭烈皇帝誰謂阿斗劣。可保炎漢緖。孔明尙可輔。伯約焉用汝。坐看鍾與鄧。輕視劒門阻。身命旣苟活。宗社還何許。區區郤大夫。猶敎思蜀語。右後主烈烈北地王。無愧先主孫。諸將一何劣。自欲經中原。坐敎魏兵入。痛彼仇國論。寧能死城下。誓不登北轅。一劒辨决烈。赫赫臨死言。右北地王諶伯安雖寬仁。終非濟世材。儉德頗卛下。幽冀開草萊。伯珪信猾䧺。何爲相嫌猜。鉛刀一割止。焉得防𥙯灾。君看薊門市。碧血正堪哀。右劉虞景升少知名。垂老鎭襄陽。雍容江漢間。招撫頗自強。旣不正閨門。又欲靖四方。附托遂非人。基業安得長。何不付帝胄。得令漢道昌。右劉表</text>
<title>秋夜</title>,<text>送盡朱炎便悵然。寥天霜露又當前。山河杳杳看斜日。今古悠悠閱逝川。寶盖秋聲連萬木。楓原晩景淡孤烟。邇來恨少驚人語。且待安陽月色姸。梧葉蕭蕭柳影踈。中天明月到庭除。風波常作無窮事。歲色空消未了書。自有工夫甘寂寞。更無名利撓淸虛。寒天不覺聞鶗鴂。耿耿靈芝百感餘。</text>
<title>次農巖韻</title>,<text>眼看秋欲晩。禾稼半生成。溪上孤懷發。林間緩步行。野橋迷舊渡。田水聽新聲。村酒多眞卛。依依父老情。</text>
<title>中雜咏</title>,<text>深無端白雨垂。東風又敎稻花遅。不堪漁網東西借。正是銀鱗欲上時。鄕人容止不堪憐。時或相過破午眠。爲問洛陽好消息。阿誰新做判東銓。隣舍人材逈出常。十三能入讀書房。曾史鄒書看已遍。便能把作大文章。丞掾校吏互推遷。傾奪紛紛自昔然。恰似要津名利際。尋常杯酒覔戈鋋。防營武士氣如雲。快馬輕裝便出羣。課射年年誰得最。平生準的是中軍。隣州階級說紛紛。爭及防營體貌尊。看取春川都護使。緋袍玉圈入西門。鄕村父老語堪徵。太守廉淸見未曾。最是今春初禁酒。一時米價過三升。村翁白髮解慇懃。偃卧晴窓又帶醺。鰲城故事何由識。也自能歌鐵嶺雲。</text>
<title>讀農巖集</title>,<text>靑山深處想耕耘。流水柴門繞白雲。欲識先生心內事。請看淸瀨上梁文。河西出處繼無人。百歲先生復盡倫。須看甲戌陳情表。字字悲懷泣鬼神。石室祠前秋日淸。柴門琴瑟不聞聲。遺風尙有徘徊地。水遠山長萬古情。當日淸風墨綬緣。錦屛山下木蘭船。縱橫百軸江行作。如不蘓州定輞川。靺鞨遺墟賦載馳。胡人尙得識淸儀。轅門忽覺匀韶發。正是先生讀易時。昭曠襟懷不自私。還兼和惠與淸夷。同朝門戶紛紛議。愛敬先生便一辭。白雲樹屋昔曾治。書室琹橋處處宜。尙爲洞陰諸子愧。未能同腏玉屛祠。</text>
<title>咏農巖</title>,<text>先生若千載。藹藹洞陰居。巖溜猶遺韵。柴門但舊墟。秋月娟娟到。天雲淰淰虛。淵翁推易簡。金石奉斯書。</text>
<title>次農巖韻 二首</title>,<text>凈盡遙空不見塵。菊花虫語漸佳辰。千秋必返唯斯道。一去無㱕是古人。凉月時來憐皎潔。緖風初動喜淸新。村醪不待糟床注。徑取淵明舊葛巾。庭畔遙知白露生。秋光先到洛陽城。凉菰燕起思㱕戀。高樹蟬流盡意聲。事業同隨千劫盡。悲歡都覺百年輕。柴門竟日無人到。坐數寒花點綴明。</text>
<title>雨餘登北寬亭</title>,<text>仙仙忽覺緖風吹。穿漏微雲日出時。野外徑愁生黍角。林中且喜産松芝。蟬聲已逐年光變。鳥語頻從樹影移。不省悠悠門外事。荷華落盡館南池。冉冉江山落帽風。松間巾舃偶相同。名亭樹轉秋聲裏。遙野雲生朔氣中。流水不分人影白。淡霞時透夕陽紅。滄浪孤石雖淸絶。爭及危欄四望通。</text>
<title>屈回姐歌</title>,<text>可憐屈氏子。曾是大明宮裏女。如何來沒鴨水東。孤魂迢遞無伴侶。欲說娘平生。凄凄惻惻愁千緖。娘本江南良家子。十三被選入紫籞。君王不肯爲一笑。愁眉未開飰蔬茹。中朝大臣少長策。宣府大同憑誰禦。自成陷秦趙。獻忠蹂荊楚。紈袴少年能戰否。大營飛騎置何許。甲申三月日十九。烽火燭天明處處。萬事痛哭壽皇亭。君王遂椉白雲去。皇后投繯貴主殊。流離紅袖誰憐汝。流寇纔退九王來。九王卽汗第九弟 胡人遂得移鍾簴。被驅不得辭係虜。去去瀋陽愁羇旅。鶴駕方住朝鮮館。是時盥匝得自侍。萬里相隨到漢陽。長秋殿裏身孤寄。屈氏東來。屬萬壽殿侍女。 北院新開魚水堂。魚水堂。卽孝廟延尤菴獨對處。 燕金越薪伸大義。一二大臣得同心。燕雲出師機甚秘。娘言一縷亦辛苦。忍少須臾見此事。不然願葬西郊路。得覩王家張義幟。九原徒聞齎恨沒。至今悠悠事不遂。君不見大報壇。每歲暮春陳禮器。壇前復樹大明紅。庶幾千秋慰娘志。</text>
<title>入安養寺</title>,<text>倦馬悠悠禾黍間。遊人語笑入靑山。逶迤谷邃風常勁。曲折溪深水自閑。兒輩任敎朱果摘。高僧同約白雲攀。今宵恨少西峯月。只擬東林信宿還。潦倒靑衫在世間。十年纔得訪名山。行看石徑離塵遠。坐愛松陰滿地閑。襆被俄隨林雨至。藍輿遽失洞天攀。同安已覺聞鐘晩。瀅澈靈臺夜氣還。遊人歷歷入林行。幽瀑晴霞照眼明。聽雨仍成蕭寺宿。摘苽深認少年情。砌陰葵愛孤花發。樹杪泉聽百道鳴。粥飯不須嫌淡泊。三冬棲息足吾生。穿林路逐水縈迴。遊袂還疑谷鳥猜。下界塵埃如隔世。洞門松石盡成臺。藤輿僧慣凌虛度。蔘節人多越險來。語笑翻驚頭上出。遙天一道翠微開。</text>
<title>憶安養寺</title>,<text>出郭增暢豁。顧眄殊自得。已欣林木翳。更喜禾黍殖。老馬不用策。細路能自識。鐵城石多恠。箇箇如虫蝕。漸覺洞府邃。靈異不可測。東菴有人家。匏瓜垂林側。游魚時可見。走鼯皆自匿。山行宜緩步。飢取林果食。老僧見三四。覺近祗樹域。渡溪坐梵宇。金碧改修餙。東嶺片雲起。倐忽飛雨色。中峯訪蘭若。石徑須峻陟。藤輿去文餙。攀我上崱屴。雖見逕路熟。奔走頻汗拭。爲我四體逸。愧煩衆僧力。登臨殊夐絶。奈此烟霧塞。室湫妨共眠。徑返林路黑。骨淸無夢寐。夜泉響不息。晨鍾又淸發。晩飯皆整飭。雲林不得久。秣馬日西昃。靑山遂忍別。白雲望不極。歸來已數宿。杳杳成追憶。</text>
<title>拈韻</title>,<text>西風獨倚鐵圓城。不禁虫吟與鳥聲。華髮映簪前路遠。素書盈櫝此心明。秋陽便愛當軒照。朔氣還愁振葉鳴。蠟屐纔從隣寺返。白雲淸磬有餘情。</text>
<title>出郊</title>,<text>隨意田間坐復吟。滿天凉露夕陰沈。柴桑晩興懷元亮。廬阜幽期證道林。鳥下遙分禾畒熟。魚遊渾與樹陰深。山中瓜果人情重。濁酒盈壺爲一斟。</text>
<title>偶成</title>,<text>人生無貴賤。皆得具性善。聖人復修敎。各欲形色踐。男女基萬化。大防宜早辦。谷風儘堪才。面目能不靦。東俗好貞信。箕聖况所勉。于何閭閻間。往往風俗舛。只欲論錢帛。忘己爲豕犬。一爲慾浪驅。遂見善端殄。尙恠邦國俗。胡爲置官妓。是宜爲法禁。乃反供指使。或言置邊鎭。用以慰遠士。戎事在發揚。女子况敢邇。紛紛倚市徒。瀆亂盡在此。勵志宜如石。流連孰不喜。當時革去議。聞爲黃許止。惜其不聞道。流弊千百祀。忍見天賦形。不得與人齒。苟能免同浴。又不免罪累。豈思存大倫。耽視歌舞技。雖彼下流賤。亦得懷廉恥。導人以禽獸。是果出何理。况尒皆同胞。君子歸一視。女子一失節。百行皆堪鄙。男子縱差異。防範不可毁。我傷時俗痼。未可專咎爾。澹菴少謬誤。遂得掩其美。我歌還自警。且以訓諸子。</text>
<title>古巖山</title>,<text>北望古巖山。叢叢高揷天。飛舞自北來。磊落元氣全。迢迢走漢陽。有若導岐岍。白雲千萬壑。靑松冠其巓。絶頂咳笑響。可徹析木躔。金鶴旣分枝。鐵嶺差可肩。醫閭卽培塿。亦能鎭幽燕。更宜觀道體。其始從一拳。終緣積壘勤。成此峭崿連。日暮望翠屛。灝氣迷坤乾。坤乾。乃歸藏易所序。 峯腰叫絶鶴。山趾棲高鳶。霞標旣夐絶。棲息宜高禪。鳴泉陰崖側。丹葩高樹邊。竪拂獅子座。凈行經歲年。浮雲迷浩劫。佛日長自懸。罏中旃檀香。几上維摩篇。法皷方振響。空中迷紫烟。時踐蒼苔石。長伴丹邱仙。倐然一靑藜。會當雲霧穿。色空還涉無。妙悟常探玄。遊山一雙屐。未足稱吾顚。</text>
<title>戱用莊叟語。寬休翁喪庶子。</title>,<text>昨讀悼亡詩。終夕心如結。鍾情正謂此。反復增悲咽。逝者如有聞。冤與厚地徹。人生本無蒂。來往何倐忽。椉除理自有。損益不暫輟。慼處還有樂。苦中亦堪悅。地下修文郞。天上仙官列。蓉城駕靑鸞。玉臺樹絳節。此事縱虛無。終古有傳說。君看髑髏樂。自覺簪組拙。千尋松栢聲。聽如絲竹設。日暮熠燿光。視如華燭晢。黃茅與白楊。又如羅綺襭。大夢今始覺。頓與世情別。三號亦多事。未覺秦佚達。此道問莊叟。悲歡理如一。</text>
<title>蓴潭</title>,<text>挾江陷一道。水色紺而碧。水簾飛注射。日夜聲激激。楓栝挾兩岸。藤蘿被絶壁。秋潦官橋斷。石骨逕路仄。中有聽澗亭。懸崖數間闢。足心易生酸。未敢徑下跡。蕭灑林下廬。春夏宜棲息。四山風珮合。已覺塵慮濯。佳境似德隣。隔崗又孤石。</text>
<title>拈農巖韻</title>,<text>山雨初過木葉鳴。凄凄絺綌覺寒生。風霜已作深秋色。歌哭同歸逝水聲。百感悠悠須酒瀉。孤懷耿耿伴燈明。寒牕自有無窮意。恨殺虫吟又不平。</text>
<title>悵京山李丈 漢鎭 已過蓴潭</title>,<text>後期雖黯黯。獨往還悠悠。深秋水淸。屢逢佳處休。已愛蓴潭靘。更喜三瀑幽。洞陰知不遠。雲樹隔一邱。</text>
<title>暮登北寬亭觀月</title>,<text>溪山餘趣覺泠泠。風露三更坐北亭。夜氣空明連遠水。松陰搖動出踈星。中秋月色無邊白。幽朔山光不盡靑。認是明朝方上壠。家家烟火正熒熒。</text>
<title>詣蓴潭。仍之三瀑。謝休翁寄詩。</title>,<text>爲赴京山約。心馳不可停。昨日被雨阻。晨起見明星。蓴潭正幽窈。期我閒棲亭。豊田知後期。悵然叩寒扃。林風一蕭瑟。秋水俱泠泠。豈惟愜幽興。且以慰伶仃。更拾黃氏梨。徘徊林中庭。釣人細如粟。歷歷松下汀。夕陽在西嶺。風珮連簷鈴。鴻洞振壑聲。更向三瀑聽。草木帶餘香。知是春麝經。石門纔容人。奇巖皆獸形。淵翁有故墟。恨無丹字銘。山中有茅室。白雲環翠屛。忽若逢道人。乍見已拭靑。象泉奔絶壑。一瀉如建瓴。鳴城在其傍。尙帶弓王腥。中峯聽鐘磬。石泉復喚醒。郵筒荷遠馳。可以怡性靈。瓜李敢言酬。下里聊復呈。</text>
<title>渡撿屹串</title>,<text>峽江橫野斷。蒼栝深復深。忽度平遠境。有此澄碧潯。江上多白石。可坐彈鳴琴。西風正蕭瑟。羣木皆嘯吟。空峽自泠泠。淸淺無斷音。野盡方入山。歷歷雲樹岑。</text>
<title>道中</title>,<text>野行復行。鳥聲無時歇。靑山茅屋深。白雲樵斧出。尹園求黃梨。林端已西日。看山惜屢改。臨川吟不輟。壠上禾黍低。谷風吹不絶。冥會不在遠。何物是簪紱。</text>
<title>豊田驛</title>,<text>行到豊田驛。秋菊未堪采。草木已變衰。山川長不改。夕陽掛西嶺。雲霞如錦綵。光陰似逆旅。古人復誰在。僕夫亦佳興。崎嶇不知怠。望望三釜瀑。羣峀如相待。</text>
<title>蓴潭</title>,<text>江從西來。羣峀此焉會。曲曲皆可遊。蓴潭觀獨最。蒼崖何時裂。澄潭迷根蒂。飢摘黃家梨。數樹門前對。但解造物巧。不見天宇大。奇巖瀉綠水。踈松流素靄。迢遞數間屋。掩映秋樹內。臨崖闢風欞。忽若棲物外。目力窮幽窈。心神入冥晦。亭舍多圮癈。徘徊發感慨。惆悵出林外。滿耳淸冷瀨。</text>
<title>敬寄京山丈</title>,<text>悵望仙扃雲樹幽。此身那得造門遊。蓴潭縱失黃花雨。禾積重尋赤葉秋。末路神交元邈邈。殘年行樂故悠悠。煩公更理名山屐。更會蒹葭白露洲。</text>
<title>謝隣人贈香梨松芝</title>,<text>宋君貌甚淸。於我最相宜。今夕翩然至。情愛溢言辭。香梨旣解包。袖中出松芝。眞卛感君情。且復傾我盃。口腹雖累人。那得拒君貽。淵明故自達。乞食還救飢。於陵咽嘈李。乃爲君子譏。區區辭受義。未可輕毫釐。</text>
<title>聞休翁作安養之遊。忽憶新川月夜幽賞。遂成古體。</title>,<text>禾積見月出。遙遙望江居。露下秋水淸。羣木皆扶踈。隔岸呼梢工。放舟隨所如。依依烟中語。漁火照夜磯。山影動窈窕。江水明遠輝。風吹釣綸絮。悠揚波上飛。想有隱君子。蘆葦掩柴扉。</text>
<title>上孤石。余懾其危。有學童先之。從而登陟。果偉觀也。</title>,<text>攀躋左右捷如猱。百尺丹崖立脚牢。賴尒能成奇絶觀。振衣同上一層高。</text>
<title>禾淵。約洞陰令朴在先。次修一字</title>,<text>望中一孤樹。亭亭疑皁盖。日斜人不至。溪風吹我帶。又相公門外樹。尙有啼鵑深。聖祖紆華奬。水月照素襟。又峒隱何淸絶。江山得主人。鐵笛今無響。橫崖病鶴呻。又金水亭奇絶。堪比美人娟。不見今十載。裊裊多情緣。</text>
<title>洛下親知。適到此寄詩故和之。</title>,<text>森森松梓露凝華。關外山川日易斜。都下有書憑白鴈。愁中無酒對黃花。閱來風浪渾如夢。隨處烟霞便作家。黍熟不知誰是主。悠悠鄕里足生涯。</text>
<title>上京山丈</title>,<text>忽忽霜露迫。悠悠川水流。緩步出東門。遙望洞陰幽。朔吹厲歸鴈。哀鳴雲路修。自慚爲羇旅。動貽君子憂。秋日嗟可哀。百虫又啾啾。承明辭筆硯。憔悴棲鐵州。鐵州氣蕭瑟。山川如邊頭。幸有芒鞋緣。雲霞聊復收。悵公久淹疾。黃氣能起不。嚴程固有限。我行豈自由。樽中雖有酒。誰與爲朋儔。佳期不克諧。恩愛徒綢繆。寒雲下亭臯。轉輾增幽愁。玉屛金水下。歷歷楓葉秋。何以展慇懃。謾將詩句酬。</text>
<title>送兒子。悵然有作。</title>,<text>秣馬仍催發。遅遅送出門。不經離別苦。寧識至情存。度峽多危渡。投人有遠村。倚閭吾未敢。賴尒奉晨昏。</text>
<title>屬府伯吳令 文常</title>,<text>絲竹遙連皷角生。秋懷欲滿雨中城。空山急景黃花發。遙野寒雲白鴈鳴。滚滚光陰仍老大。悠悠物理已收成。北亭擬待登壇步。政待天晴苦未晴。</text>
<title>觀講武</title>,<text>十州年少技穿楊。快馬輕裝講武塲。遠樹沈沈帿影出。寒山歷歷角聲長。轅門秋日雕初落。遼塞寒雲隼不揚。元帥臺前生顧眄。就中談笑是周郞。</text>
<title>呈淮陽府伯白公 師謹</title>,<text>關外逢何晩。朱旙感枉存。下簾楓嶽色。高枕武夷源。里井丹砂汲。官厨翠栢餐。仙樓增悵望。餘味諷嘉言。</text>
<title>秋日</title>,<text>烟霜秋日凈。公館有餘閑。客思正搖落。詩筒相往還。臨城聽搗練。倚杖憶登山。隣舍憐同病。那堪更閉關。</text>
<title>觀鷹</title>,<text>簌簌西風野。飢鷹颺錦毛。草間偸眼疾。鞲上聳身高。不憚搜時苦。聊觀得處豪。雖存流蕩戒。暫欲解牢騷。又峽氓皆解獵。鷹隼是家禽。久養冲虛氣。徒成攫利心。深崖人踏盡。枯草雉藏深。追逐何辭險。鈴聲起遠林。</text>
<title>寄東州衙中</title>,<text>鐵前遊正覺遙。終南寒雨坐無聊。身緣詩瘦何曾健。愁似雲生未易消。萬木烟霜山下宅。五更笳角郡西譙。他時預識相過處。數柳依依北御橋。</text>
<title>寄宋某</title>,<text>落葉寒星滿北林。離歌初動酒頻斟。佳詩往往從誰說。懷緖凄凄到老深。倐爾逢迎翻似夢。黯然離別最傷心。每當明月淸風夜。門外如聞剝啄音。</text>
<title>寄宋生載彬</title>,<text>案戶平臨丞相園。君家自是郭東村。常看月色簷前到。遙對烟光野外昏。識字秪爲閭里秀。忘憂還有歲時樽。伊來鷄黍留尊客。皁盖時時過席門。</text>
<title>喜白石李上舍 弘儒 至</title>,<text>無求還覺一身輕。已判悠悠送此生。官似覊縻猶不捨。詩因思索竟難成。孤懷耿耿懸燈照。古調冷冷按譜鳴。但使優閑吾事足。故山安得及春耕。</text>
<title>過果川</title>,<text>官堤想像翠華翻。駐馬南充縣裏村。經歲行宮猶不掃。天題泣望富林軒。</text>
<title>歷華城</title>,<text>當時扈蹕儘恩榮。今日重過涕滿纓。望望山川如夙昔。何緣復聽鳳頭聲。肆覲坪前雪下晨。舊民猶待翠華春。酒村餠肆催開戶。爲掃朝來蹕路塵。遅遅臺下界華城。傍路黃莎數級平。此是年年凝蹕處。千秋皆識聖人情。</text>
<title>寄北海趙注書 鐘永</title>,<text>驛路臨平野。春樹望無邊。遙想斗陽子。遊騎下林川。積慶由愷悌。景貺遂緜緜。墓門發異響。靈應復庚年。四人簪花進。天笑爲懽然。同時許上墓。藹藹玉音宣。方當爲國器。敦本理宜先。于今哭弓劒。迺以遺命行。春陽暖方舒。行路出華城。象設上崔嵬。杳若臨遠征。秪應增摧咽。未暇申賀榮。春雨滿湖上。何處淹行㫌。後夜臯蘭寺。山月正盈盈。官守阻嘉會。冲冲心未平。惟冀枉芳藻。得以慰遠情。</text>
<title>登永保亭</title>,<text>蒼松夾兩岸。滄海貫其間。烟波夕易昏。空濛港外山。粉堞繞亭臺。月出照䧺關。池花旣幽靚。庭栢亦可攀。魚龍靜無響。隣寺鐘磬閑。懷章身有屬。局促多苦顔。刺史時未至。職事少相關。風露侵夜冷。談笑不知還。</text>
<title>靑陽縣中作</title>,<text>南中風土煖。寒食已見花。鷄鳴出林薄。谷口知有家。隴麥雨新潤。溪柳風交加。感爾蒙時運。頓能生光華。快駒當崎嶇。高步無所施。具牋候長吏。程路有定期。微官旣驅人。勞苦安得辭。細節無夙習。齟齬人共嗤。淵明恥折腰。未足稱達道。此情人共得。抽身苦不早。躬耕信快濶。豈得比潦倒。願言寄同志。聊欲展夙抱。</text>
<title>寄申靑山子長</title>,<text>高人厭紛華。守拙卧故山。疇昔過驛亭。徘徊梧竹間。山中春物佳。林叟相往還。庭花旣灼灼。幽鳥復關關。時我從行部。職事不暫閑。纔登永保亭。海山開懽顔。高躅諒不遠。卽事失同攀。驛路嫌稍枉。未得叩荊扉。幽賞意方濃。談笑寧久違。聞說接柿枝。池塘玩淸輝。人皆好說此。至樂識亦稀。何時林竹裏。茅屋得相依。</text>
<title>海陽宅。會竹下金稚奎 箕書。次席上韻。</title>,<text>相距半由旬。朝夕攀好音。都下罷嘉會。邂逅得在今。有懷竹下子。翩然復相尋。共看匪盛顔。且復開素襟。自愧蒹葭質。得廁君子林。宦遊多辛苦。今夕開欝沈。縱橫動千古。談笑洞無禁。離索賴有此。安得辭一斟。前哲恒有勖。樂極還易淫。行當勉攻玉。匪徒利斷金。繩家有諸公。夙契諒所欽。相將度殘年。逝不墜此心。先生况有訓。憧憧佩良簪。</text>
<title>又次</title>,<text>先生篤恩愛。於我開好音。拙性負所期。碌碌到如今。臨事縱策勵。踈懶輒相尋。縱橫簿牒間。自覺違素襟。薄郵雖少事。亦異托邱林。有時縹緲想。俗務都沈沈。性復不讀律。動作戒觸禁。剖决難中窽。威惠易失斟。只要防範固。少踰還涉淫。且願酌貪泉。得以輕投金。嘉訓矧有合。善誘曾所欽。從今奉公際。憧憧恒戒心。且語二三子。愼勿忘此箴。</text>
<title>公山道中</title>,<text>落日臨江渚。云是古熊津。念昔劉仁願。受詔綏遠人。樓船不見際。樹羽連海濱。不有江流盛。焉能駕大艑。于今洲渚變。流水空潺湲。江花明素礫。江鳥衝暮烟。蒼松望欝欝。粉堞中繚繞。聖王昔駐蹕。宮殿出林表。自從羅麗後。不見兵革擾。魚稻旣宜人。復有會心友。願言誅白茅。相將抵皓首。</text>
<title>咏樓下梧</title>,<text>數日一開門。桐華已滿枝。春露降滋潤。生意達高卑。嫣然紫尙淺。輕烟發幽姿。老幹半枯死。傍條擢秀奇。問爾守樓下。欝欝今幾時。不經鸞鳳宿。但見集昏鴟。何不生高崗。結根托玆土。菶菶彼嶧陽。亦知非別樹。我且付匠石。得以加鳳柱。一彈淸廟上。鏗鏘調商羽。神人旣昭格。至和盈寰宇。時乎會當有。莫謾歎困苦。</text>
<title>感懷</title>,<text>谷口新雨過。凉意入西樓。中庭見微月。竹樹秋夜幽。炎凉倐已改。俯仰驚歲周。回首望九疑。雲路夐且修。賜袍渝舊綠。開篋涕雙流。</text>
<title>伏聞八月十一日。移奉先朝御眞於璿源殿。</title>,<text>宙樓出禁林。先王留御眞。天日皆得仰。溫粹如可親。虔奉必孟月。執事皆近臣。玉輦頻幸臨。曲檻侍芳茵。珍羞咄嗟辦。具僚霑賜均。恩光恒膏沐。趍走經十春。位卑職更榮。地密心逾勤。因山忽慘憺。雲輧出北宸。星霜一何催。冠裳俄見新。西淸謝宿趼。牧馬棲海濱。卽聞移彩仗。璿殿閟淸塵。執戟羡諸郞。與役懷暫伸。瞻覲永無路。病懷多酸辛。由來草野士。眷眷篤天倫。把筆寫中情。覽之必沾巾。</text>
<title>書寄竹下</title>,<text>前山蒼翠凈。秋色照觀書。微風動簾薄。朝日輝井閭。久雨忽已捲。幽草生庭除。修竹盈衆壑。古槐蔭淸渠。竟日無一事。還復憶我廬。南烹淡無味。庖肉不當蔬。薄官縱相輕。奈與親愛踈。梨洞纔數舍。曖曖如隣居。三日未得信。曠若旬月餘。情至良難遣。膠㓒豈斯須。明德庶相勖。白首願無違。</text>
<title>苦秋熱</title>,<text>纖纖秋竹陰。澹澹秋樹花。凈綠晴烟被。衰紅微雨加。新凉尙未動。秋熱誰耐過。永日諒難遣。况堪戴烏紗。棲鳥深處息。鳴蟬瞑時多。微月出雲間。華露垂庭柯。氣衰能一奮。鑠金知幾何。</text>
<title>入洪陽會竹下</title>,<text>朝得故人書。幾時發京師。弱馬何辛苦。念之如渴飢。延城有故宅。秋日槐柳衰。下馬坐林亭。主人具午炊。落日滿前嶺。棲鳥還故枝。未見心如結。旣見心更夷。且復永今夕。高軒月生時。</text>
<title>入蘓州</title>,<text>朝發洪陽館。夕抵蘓州城。白華何菀菀。滄海日夜淸。主人從外至。候吏紛逢迎。落日望閭里。曖曖烟火生。海山秋已深。槐柳下空庭。丈人亦息駕。列坐東西楹。夕炊從官厨。珍錯愧深情。宦遊良已久。憑軒忘簪纓。湖中儘堪耕。衡門君已營。</text>
<title>入安興</title>,<text>車馬日悠悠。逶迤滄海曲。恬然天無雲。靑岱延遐矚。島嶼連穹林。朱欄輝晩旭。疾風自何至。洪濤忽變綠。城西有險嶕。瞥過雲帆促。誰能斸此石。穩過湖嶺粟。</text>
<title>掘浦</title>,<text>島松千萬疊。前臨滄海波。傍崖斲山根。斧斤一何多。駭浪東西擊。倐忽傾艑艖。安興戒顚覆。廟謨豈媕妸。但恨無持久。未能白華。君看江淮漕。處處閘淺河。</text>
<title>安眠島</title>,<text>孤島逢秋雨。風濤不安席。悵然望三峯。未可踐危石。誰謂滄海中。窈窕開阡陌。秔稻時見穫。棗栗亦堪摘。依依婦子語。山中烟火夕。雲收星月出。松林蒼翠積。飯稻佐鱸鱠。美味留遠客。冥搜曠山林。自笑無長策。安能捨佳境。復尋塵途窄。</text>
<title>白沙汀</title>,<text>明沙聚成嶺。其上松林靑。朝日照積素。微風靜杳冥。奇巖出海中。有若神鬼形。澹然望靑齊。洪濤來遠聽。似見仙人迹。駐節吹玉笙。轉覺吾身輕。朗然發心醒。</text>
<title>八枝松</title>,<text>特立松八枝。鎭此滄海上。深山禁斧斤。欝欝隨意長。雖無奇絶觀。磊落堪一仰。脩榦已半朽。尙有傍枝壯。森然挺雲漢。千載神獨旺。肯爲廊廟觀。斲此龍乕狀。逝將輕浩劫。匠石莫惆悵。誰言不材壽。爾材能自養。</text>
<title>鳳凰臺</title>,<text>漸與人境近。鷄犬喧遠邨。渡口乘潮落。人疾馬蹄翻。鳳臺未聞名。知有靈境存。披草坐原上。寧辭夕露繁。西暉時未匿。紅暈漲海山。島嶼互出沒。燕齊通一門。螺鬟蘊秀異。縹緲天水間。澄波不隱象。泥滓豈能渾。終當復相尋。且得迴我轅。</text>
<title>看月島</title>,<text>旣與故人違。且復辭靈境。掛帆溯西風。懷緖紛未整。悠悠近月島。忽復發深省。月島宜泛月。金柱卧萬頃。我來月雖缺。亦得心目逞。海曲環成湖。平圓鏡面靜。孤寺小如萍。泛泛天水永。此地孕靈師。名與千載傡。幽賞旣云遍。况復際秋景。</text>
<title>八月十二日。觀水戰於永保亭。用韓昌黎汴泗交流韻。</title>,<text>滄海經過雲壁角。穹林杳杳城如削。港狹埭低互逶迤。檣烏未得藏其旗。新秋日出潮頭盛。船上擊刺時可爲。元戎擧帆指揮定。旗幡袴褶交輝映。闘艦畫龍縱陸離。有如劣椉徒金覊。長年三老最憐汝。船重那得如馬馳。排隊列陳須整暇。臨機俄忽生變化。漕卒鹵莾膽未麁。惧人豈用蚊蜹呼。漫將戰具作戱劇。藿食恐此非良圖。德豊府院倘再得。此物雖鈍能殺賊。</text>
<title>申靑山置約永保亭。未及待而徑歸。</title>,<text>杳杳歸騎動。望望樓上待。水嬉宜縱目。霽景照湖海。固知前期定。未是中道改。揚舲正今夕。明月夜分在。</text>
<title>八月二十二日。入安眠島。洪陽使君兪公 漢敦，西城申公 大翕，蘓州蔡太守伯玄 一祥 俱。而蘓州馬不進。書此以嘲。</title>,<text>華陰多快犢。胡不駕輕車。海色違同賞。松林失共過。關心風正急。回首日將斜。停棹遅之久。潮頭落已多。又沙白松風靜。滄溟一洗眸。胸襟如許濶。宇宙此爲優。雲物明三島。山水屬數州。便思營小屋。送老水鄕秋。又樹裏微茫辨水痕。村翁白髮倚柴門。不須狡獪談桑海。自有眞仙特地存。又藹藹新知樂。山中數宿燈。披雲酬我願。傾囷媿公能。上馬詩囊重。椉潮酒氣升。三峯朗吟後。餘興尙飛騰。</text>
<title>上巡相曺公 錫中</title>,<text>朱幡日飄颻。遙上丹陽郭。霜淸鳴鴈逈。木衰寒葉落。龜潭山水好。幽懷宜一拓。賓從坐楓岸。皷吹響雲壑。晴江浮桂楫。遠峀當畫閣。玉笋出雲間。似有靈仙托。福地傳古昔。洞開太白脚。菊泉能延壽。井砂堪駐魄。田稼如雲。閭里不蕭索。尙有眉可察。蒼生念何博。自慙下士劣。未能從公作。空齋有佳月。悵望南樓樂。明春行部路。預結名山約。</text>
<title>寄白華倅蔡伯玄</title>,<text>聞道蘓城守。孤島泛秋月。天水正窈窕。憑崖坐超忽。虹橋若可躡。輝光一時發。隔岸邀同志。一水豈難越。空齋良夜肅。何由共拄笏。</text>
<title>望拱北樓</title>,<text>熊津秋水繞䧺藩。欝欝公山氣勢尊。雙樹霜淸臨岸曲。晩帆風穩過轅門。扶蘓往蹟寒雲逈。錦壁幽光夕露繁。想到諸公扶醉地。下樓絲管月黃昏。</text>
<title>過利仁驛。時主人李奉杲 光葵 入鷄龍山。</title>,<text>翠屛秋色捲簾低。東望鷄龍一抹微。恨殺山行留不得。夕陽孤倚畫欄西。官樓徑卧似吾廬。秋日蕭閑數樹踈。經卷藥罏餘戀在。行人臨發且躊躇。</text>
<title>洪陽丈晬日書呈</title>,<text>不材蒙記錄。芳速愧殷勤。歲星回初度。歡慶及同人。彩服罄周旋。水陸羅上珍。不知日寒凝。華觴發陽春。首抱復報喜。正値良日辰。君子實豈弟。遐福亦罕倫。上壽傾一府。獻賀馳四隣。娛樂不知晩。酬酢豈言頻。只緣襲裘行。未參賓客欣。馳書謝至意。懷思得暫申。</text>
<title>過維鳩。書呈苕泉金公 履永。</title>,<text>湖中多樂土。其一卽維鳩。始愁度嶺險。旋欣得地幽。田少磽塉。禾黍蔭平疇。潭魚藻下聚。雲鶴沙際遊。不經塵途熟。豈識林泉優。佩玉志東山。亦易遺職憂。草野扶世敎。不下廊廟猷。栖神澹外物。放形縱冥搜。江潭已搖落。携手當何秋。</text>
<title>謹贐後齋李公 晩秀 奉使之燕</title>,<text>奉使由上台。杪秋發王京。東觀罷修史。原隰方遠行。伊昔瀋陽役。萊衣一何榮。况經泣弓月。痛與風樹幷。西郊且飮餞。愴悢親愛情。殘暑挹婁縣。緖風來遠城。也知專對際。亦復依麟經。皇壇夙將事。罏烟藹精誠。尊攘義難諼。忠志歎邁征。胡運縱云衰。尙能鉗漢甿。稱塞在覘國。陰雨須早營。</text>
<title>過黃溪</title>,<text>湖海日將夕。忽復過舊宅。望閭存往敬。入室僾遺迹。廢圃數松老。空階幽草積。俯仰驚物變。愴悢覺時寂。懸解無寤日。撫事皆成昔。孌彼兩素冠。典刑猶可覿。無與同此懷。寢門瀉餘慽。</text>
<title>歎老詩</title>,<text>憶在𥠧少日。不解老可悲。中年遽已過。流光逝何之。自笑志狂妄。動輒慕宣尼。常謂聖可到。徑欲策駑姿。經必究獲麟。書必探出龜。荏䒣都無成。濩落遂至斯。自覺前路遠。寧能及所期。雙鬢已星星。幾何挺壽眉。多聞緣久世。以是尊舊耆。言能範一世。名足重四陲。雖有聦銳人。成德偏在玆。所以顔氏慽。深貽夫子噫。常恨隙駟景。不爲賢哲遅。鶗鴂鳴秋草。收藏要及時。區區惜陰心。無奈粘朝㬢。回薄苦未已。誰得制奔馳。有形都歸盡。殤子錯期頤。如彼樹下陰。遅速隨日移。衆生纏得喪。觸境生戚怡。聖人本順命。達士亦無疑。神仙素知妄。何處覔交棃。馬肝雖云靈。焉得變素絲。強肉妨齒豁。細字愁眼眵。志氣徒耿耿。五官迷所司。臨事失策勵。發言患支離。亦有深戒存。堅宜守鳳飢。小得便嬰懷。未能輕若遺。紛紛世間事。都爲名義支。晩節要爲重。不得隨衆吹。千秋不死人。無若孤竹夷。當時聃與彭。至今存者誰。脩短付造物。盡分方爲知。苟諉衰難強。將老何所爲。桑楡方冉冉。大道勉可追。堯舜所被服。衆芳何葳蕤。白露凜將墜。蒼葭堅實宜。要免未知譏。而我亦抱兒。溪老已冥漠。曠懷亦有詩。三復旣自戒。且復傾我巵。</text>
<title>題金井郵館</title>,<text>赫赫當年李督郵。險川偉節凜千秋。如今偶踐成仁地。幸以編摩得秉周。李公尙載以金井督郵。殉節丙子。余方編尊周彙編故云。梧桐葉茂竹陰流。拄笏經年境轉幽。馬首徑催東向去。此中難忘是山樓。</text>
<title>閔旱</title>,<text>日起看杲杲。秪覺懷緖亂。民命時正迫。便已憂逬竄。秧長縮如針。得霈蘓亦難。蒸暑雖欲雨。輒被西風散。赫日臨厚土。氣熱如熾炭。眉端苦未紓。憂念迷畔。登樓望夏畦。流汗垢可灌。尙媿居處邃。凋瘵豈細按。今歲節何促。朱夏度已半。黎甿失來牟。已見風俗悍。墨綬爲覊縻。胡乃滯公館。念彼陶淵明。豁然誠果斷。林月帶朱炎。火雲連河漢。徧訪當雨候。頻頻披曆觀。時採禾稼實。動與傳說反。常慚才猷短。况又氣衰懦。循良非別法。恤民卽同貫。未能麥兩歧。自顧增慨惋。方今誅求多。苦憶政績煥。君子不自謀。小人略無憚。焉得起黃覇。用作邦國榦。嗟我亦同俗。徒爾拊心嘆。</text>
<title>喜雨</title>,<text>飛雨滿太虛。須臾塞烟霧。林風從南來。撩亂庭際樹。燕翻梁上塗。蛛結草間露。已覺農謳發。隨境動幽趣。正欲登高去。頗恐泥沒屨。上天本仁愛。生民自迷路。况復珪璧擧。聖衷若靡顧。且占農稔來。未愁炎旱度。揷秧放吏人。聒水聽童孺。靑靑草木醒。一夕顔如故。長養競分陰。公門絶喧訴。民願戒勿撓。接應輒違迕。職分淺易塞。憂虞在高步。沮溺安耦耕。䟽傅謝殊遇。齋厨近蕭然。淡泊從吾素。鄕園種杞菊。可用慰歲暮。</text>
<title>再用前韻</title>,<text>甘雨轉成霖。沈沈林壑霧。驚湍瀉川澗。餘霏散草樹。龜坼忽泛濫。稻芒沈不露。賴爾滌煩惱。偃息俱歡趣。出郊時命輿。涉園更理屨。鷄犬依中林。牛羊散徑路。稼穡雖人力。寔由上天顧。見苗思食新。朱夏幾時度。勞農正堪念。服勤及老孺。欲雨昔何閟。未可測其故。合耦敦隣誼。爭水絶公訴。桑麻日以茂。爾曺兩無迕。水花行將發。更憶城東步。悠然恣幽賞。遐眺愜所遇。故人覺迢遞。日月阻情素。忽忽鄕里懽。偏能感遅暮。</text>
<title>登迦葉山</title>,<text>要須眺望逈。遊踐豈辭危。遠水平如駐。羣山奮欲馳。早知勞後得。方信險前夷。禪室新搆好。臨歸起更遅。</text>
<title>與朴淳昌 民淳 入槐山觀課士。延豊金倅 宗壽 亦來會。</title>,<text>林亭俯淸流。招邀任歡賞。幽境洵足悅。怳與諸公往。曖曖閭里遠。寥寥天宇朗。靑衿傾數郡。布坐平野廣。功令雖小技。役心認所長。回風帶夕陰。絲竹雜林響。旣喜諷嘉藻。更欣遺滯想。觥籌良未極。陶然視天壤。</text>
<title>翌日入槐山亭</title>,<text>良宵同燕飮。朝日復游騎。石徑跨崎嶇。洞府搜奇秘。西坰有故址。華人仰特異。澄流弄輕漪。雲日互呈媚。竹肉漸近眞。林泉夙抗志。緣岸更收網。嘉魚委滿地。夕陰布遙野。烟火促歸轡。嘉辰諒難得。矧與佳境値。西林生明月。且爲登樓遅。</text>
<title>寄呈休翁</title>,<text>木葉蕭蕭白露盈。關河千里歲崢嶸。懸車且駐登壇步。扶老仍爲出塞行。並照心期孤月逈。時憑消息斷鴻鳴。天涯寄與將雛曲。且付佳姬錦瑟聲。</text>
<title>哀舊巡相曹學士</title>,<text>脩短同歸盡。未足爲欣戚。君子偏短折。生民鮮被澤。赫赫曹學士。氣宇邁古昔。文院憶周旋。襟懷洞不隔。雪窖風聲遠。共此春秋癖。練達資出納。考校窮典籍。恢恢自容衆。高視東土窄。玉立霄漢上。翛然寡倫敵。主恩偏繾綣。日聽星辰舃。高步輒逡巡。名塗視箭戟。一自哭弓後。下州信所適。承明豈不戀。志願在泉石。持節錦水上。淸風灑淅瀝。麾下二年秋。竊幸從公役。翰墨雙樹城。談笑姑蘓席。棠陰忽已遠。悵望熊州跡。必有薑桂滋。胡遽就窀穸。繐帷掩白日。脩夜何時闢。玄冬十月初。北風踈雨滴。遙灑一掬淚。流向驪江夕。</text>
<title>寄結城倅姜侯 世綸</title>,<text>飛舃江海遠。懷思寒更新。顔鬢得無凋。三載棲海濱。却憶雪城夜。挑燈情話親。還當上金門。冀以明保身。歲暮珍重字。遙遙越熊津。</text>
<title>秋日入丹。祗拜寒水齋。與先生後孫權子汝和談說世好。臨發步其韻。</title>,<text>蒹葭秋水渚。叢桂小山居。月照傳心後。雲開拭目初。深交元淡泊。佳境一蕭踈。爲報參差竹。春來再繫驢。</text>
<title>九日會金稚圭於凈溪。乞其庭下蘭。種之雪城官舍。</title>,<text>斲取芳蘭海上來。辛勤好向雪城栽。他時舟颺黃驪水。遙擬前人載石迴。</text>
<title>折黃花揷筆筒。入洛。過一旬還衙。生香猶存。感而賦之。</title>,<text>庭除玩亦好。折來要近人。且置儂憐愛。旋惜損渠眞。幽光照案几。芬芳如德隣。適我縻職事。滯洛邁一旬。及還秋已深。槐柳下紛繽。山縣悄然坐。烟霜接素旻。花葉故依然。撫汝情更新。能緣禀中正。有似磨不磷。焉得似汝賢。使我長相親。</text>
<title>下第後有吟</title>,<text>得失誠小事。遣懷良亦難。始緣暫時動。遂令心不安。夙知科爲累。臨當輒彈冠。企及雖似易。失意仍多端。蹄蹶忘舊步。力鈍當節盤。衰頹合退步。肯與年少干。但喜出石笋。會成拂雲看。</text>
<title>遊槐江</title>,<text>出郊眼初舒。登舟心轉豁。日暖天無雲。俯仰稱足述。江從南來。羣峀盡突兀。雖乏東山趣。亦復携雲月。放舟隨所如。柔櫓自相戛。緣洄打嘉魚。陟岡掇柔蕨。峭石與淸漪。造物巧點綴。姸妙何與人。賞愛隨境發。暫與簿書違。已覺造淸逸。衆生同歸盡。彭殤理則一。哀樂皆知妄。冲默要返質。</text>
<title>偶書</title>,<text>非是悠悠故作慵。訟庭無事自從容。閑雲自蓄無窮變。明月誰禁盡意濃。免跲不過饒一步。救飢那必食千鍾。殘年且結名山約。分付枝筇莫化龍。靑嶂炎雲共蔽。卷簾還訝月來遅。常緣宦拙成遊戱。肯爲年衰作苦悲。噉飮着衣從汝快。燒琴煑鶴笑人癡。寥寥却掃渾常事。箇裏誰知一段奇。</text>
<title>寄淸安李侯 光顯</title>,<text>淸塘遠樹納凉遅。簾閣蕭閑宴坐時。觀世無由齊得失。爲官那必占便宜。流年已判忙中過。遺愛惟應去後知。同社故人成伴宿。更將歡笑及童嬉。</text>
<title>詩纔去而淸塘 淸安一號 見速。故漫書以寄。</title>,<text>隣如杭浙費郵筒。詩去書來訝許同。却被喚醒消永夏。正看排悶當淸風。糴應已勘來牟籍。民自爭趨土木功。未信使君淹疾病。也能鞭策火雲中。</text>
<title>拈塵字</title>,<text>荷衣不許染緇塵。仕隱中間見在身。耒耜何須操自我。滄浪初豈取諸人。延來皓月方同室。種得芳蘭與卜隣。商略田園秋事晩。早歸來日是知津。</text>
<title>復寄淸塘倅</title>,<text>踏遍東華十丈埃。更無紛聒撓靈臺。非緣望絶輕軒駟。自爲心安樂草萊。萬事從他消遣了。一官要得倦遊回。嗔公醉墨傾湖海。不似經從藥餌來。童心記昔竹葱時。未敢相逢說向衰。快活無如從我好。重輕寧可逐人爲。買山不必求箕潁。築室誠難待伯夷。常恐江潭搖落早。提携便請鹿門期。逝景誰能疾足追。卧看庭畔樹陰移。恢恢世界容身地。兀兀塵編著力時。英傑只爲閑氣使。聖賢寧要後人知。相逢輒欲傾懷盡。如許縱橫又一奇。先輩風流及見知。典刑常說淑鄕時。社園遍設香山會。里塾皆懸鹿洞規。難覩作成如許盛。尙看傳襲未金衰。離鄕自覺多情緖。不禁金城泣柳悲。</text>
<title>急雨</title>,<text>平郊遙對雨聲馳。潑墨頑雲接地垂。洗盡炎氛還凈界。喚醒嘉糓揔新姿。縱橫破塊風雷迅。顚倒翻盆草樹靡。香火郊壇方有事。民憂何遽上天知。</text>
<title>聞舍弟鵬之爲延華丞。書寄之。</title>,<text>槐柳陰濃驛路開。念渠羸病策龍媒。椉除付命寧生拍。飽煖由人任自來。園笋宜須朝饌折。庭松定待日哦回。留衙更有周旋地。嘉訓從容抵蠟堆。</text>
<title>咏駒</title>,<text>伊來養得渥洼姿。驅在凡羣見不覊。便欲奮身登遠道。已能摩背折高枝。多慚留置成公物。且待橫行駄我衰。聞說堅城饒水草。放渠恣吃好相宜。</text>
<title>旱餘得雨</title>,<text>增氣時時有隱雷。喚醒枯悴力能迴。霏微焦土宜徐潤。洗滌煩襟喜疾來。落地魚兒猶自活。隨風鷰子不勝催。平臨且觀長驅勢。更欲扶登百尺臺。侵凌旱魃任渠灾。非是天公號令乖。屛逐何須容力得。滂沲仍敎及時來。依遅邑里晴烟起。隱現林巒落日迴。早識不毛資潤物。勃然禾黍過高齋。經過一陣爽仍來。排暑何須沆瀣盃。衆壑縱橫飛瀑逬。長空布漫散絲迴。新晴蟬咽生林薄。乍歇蛙喧起汚萊。想倒傾甁渾灑勢。衛公呼喚亦奇哉。</text>
<title>書寄淸塘</title>,<text>東方欲曙已排衙。早起常如力穡家。常採農談徵旱潦。每因民訴問生涯。參差葑畒新抽葉。深淺禾田一望花。疇昔霏微差少洽。更聽飛雨岸烏紗。竹林詩句遍吾家。尙記騎牛屢見過。身耐飢寒敦本厚。世傳修潔放流遐。老成風韻推同社。幼少周旋似自涯。墨綬如今偏湊合。隔隣皷吹共開衙。</text>
<title>挹淸樓七夕</title>,<text>城西初月下檐頭。草色蟲聲已覺秋。正好朱欄眞卛會。不論銀浦別離愁。橋陰老樹無棲鵲。川上新凉有睡鷗。且喚宮娥休乞巧。燈前一遍古梁州。</text>
<title>錦江舟中</title>,<text>元帥深盃被少留。徑須一醉錦城秋。行人坐雜追凉樹。官妓圍團避暑樓。點綴山光平倚檻。縈迴水勢穩椉舟。中流更憶劉仁願。控制熊津有遠籌。粉堞連空玉殿幽。沙明水白古熊州。坐當地逈仍回席。泛到江平始放舟。錦壁遙光孤鳥晩。公山遠勢火雲浮。扶蘓往蹟斜陽盡。悵望湖山第一樓。</text>
<title>送後齋李尙書之北藩</title>,<text>尙書移北節。秩尊事有恒。關北無別歧。前驅直如繩。滄海忽在下。鐵嶺背易登。古疆肅愼城。奇跡釋王僧。長白望奇秀。枝分如蔓藤。常激陰山飈。殊怯玉壺氷。陽和被幽朔。爽氣驅炎蒸。翺翔地旣殊。撫綏恩更椉。悄悄惜宴會。絶域少友朋。邊門要威重。須公高卧仍。又時物感卉木。征邁越山川。下邑違奉餞。東門想初筵。從容叨末眷。周旋自妙年。容受恕踈狂。有懷許罄宣。王化遠幽朔。守牧愧前賢。愚俗心不二。持守難移堅。駭鹿驟難擾。奔豕突欲前。初見雖可愕。尙有恩愛纏。鄒魯在所待。今古跡同然。子諒萌易噓。感激涕潺湲。勇悍固本性。忠義同得天。卽今無擊柝。邊門空戍烟。雜種警恒存。美俗力可旋。上請蠲徭役。下要安田。藿食豈遠謀。且可嗔吾顚。又關北似岐周。綿瓜跡可求。秦用賦無衣。氣已招八州。女眞據此地。麗代曩時憂。鷹路苦未開。戰血無時流。曷懶驅羊馬。委輸貢西樓。桓桓尹侍中。北征春復秋。鞭笞烏雅束。奔逬黑水舟。九城拓仍縮。胡虜怨易酬。節齋威懼胡。戟門常輕裘。江北無雜種。邊警終古休。土民少定居。聚徙如雲浮。苟非官吏潔。未肯甘低頭。貂蔘貨易售。官妓笑堪留。括利紛多術。只需貪墨收。疾痛遠九重。君子念懷柔。夙居報效地。勉爲經遠謀。燕寢旣淸肅。且豁邊民愁。康衢無遠近。爾輩可同遊。又北方疆域志。紛錯迷所之。雜種居不恒。古記傳自緇。草房眞興碑。北巡事堪疑。翠華纔漢州。拓遠謬見推。字畫涉古拙。未離混沌時。渤海中繼起。割據爲己私。喙部諸大人。想像趍玉。常歎東俗固。未解登歌詩。煩公搨數紙。歷歷盛衰悲。嗜好在地經。展讀且深期。</text>
<title>咏琴</title>,<text>新羅琴小而發聲甚壯。間爲全昌都尉所蓄。今歸申光綏家。羅代視蒼莾。材古響逾壯。不知何王製。拊摩情仍嚮。推移閱翻覆。永世獨無恙。器玩不自晦。詎甘金尺葬。想爾初上絃。繁華固莫狀。佳人侍金床。猛士列甲帳。孤雲昔上書。黃葉多惻愴。聖代屛今樂。謾歸都尉藏。于勤雖已遠。爲官琴臺傍。瑟瑟松風翻。激激江流曠。安得彈此物。令人懷更暢。九霄環佩。故碧梧李氏琴也。品爲國中第一。今亦在申氏家。操縵宜佳人。緩急任纖指。忽疑羽衣仙。徐步靑虗裏。幽音發哀玉。况乃風乍起。因依想韻折。秋月光於水。淸和忽無限。邃古動宮徵。火薪傳不盡。匪徒玆樹死。匠石世則有。士豈少知己。便須一解穢。洗盡箏笛耳。蓬萊琴。背刻蓬萊詩曰綠綺琴。伯牙心。鍾期是知音。一皷復一吟。泠泠虛籟起遙岑。江月娟娟江水深。蓬萊自筆也。詩本爲金水亭主人作。刻於蓮花巖。又銘於琴。盖其平生得意詩也。琴材實中下。以蓬萊故名。亦在申氏家。吾家近洞陰。花木敷長榮。蓬翁似葛洪。幽棲地更名。胚胎滄海上。夙慕鍾與成。皷琴若懷人。山林響滿盈。匪徒六馬仰。定見玄鶴迎。高風忽緬邈。此物徒飄零。烟水蓮花巖。秋月蒼玉屛。更讀丹砂賦。惻愴江海情。松江琴。松江取朴醉琴手植桐。成梅竹手植栗而製琴。栗谷置之石潭。後歸坡山。張谿谷銘之。今在李金化琰家。琴材實下中也。我家雙節琴。固是成朴物。不意松江翁。先斲桐與栗。蒼然節義餘。挺直心則一。緬憶蒙手澤。枝葉此焉茁。中含谿谷銘。曾置石潭室。拊玩皆前哲。亦足增美質。于今配食壇。祠官薦芬苾。更宜彈此琴。幽音從中發。明靈感應疾。豈待絃語畢。九孔琴。松潭李公保晩之琴也。以有九孔故名。有善彈者夜於驪江舟中彈之。水鳥皆鳴。甞置余家。松潭昔尊周。欲採伯夷蕨。器玩因人異。山林多湮滅。湖南視馬槽。有如爨餘物。靑黃雖爲災。知音寧可忽。雕餙從手出。長短自中律。俊鷹與名馬。伴爾高興發。九孔應黃鍾。純陽旋起一。驪江孰操縵。水鳥鳴夜徹。</text>
<title>咏雌䧺劒</title>,<text>壬辰牛峙之戰。有倭酋持是劒及恭愍王靑山白雲圖圃隱所書牧隱詩。號曰三絶。崔慶會射殺之。晉陽將陷。慶會殉節。擧三絶而付其侄。侄勇士也。跳而免。歸之慶會家。中遘火。書畫皆燬。劒獨踴出。揷於門前柳樹。至今在崔氏家。光瑩如水。天欲雨。劒必流液。牛峙嶺上兵馬嘈。將軍蹙倭山林牢。豊臣秀家揚海艘。湖南列鎭紛竄逃。狡渠揚揚紅錦袍。背包書畫腰寶刀。一箭貫額碎紅毛。墮落空鞍白馬高。羣蠻禘魄紛叫號。有似楚山攀窮猱。恭愍揎染漬㐫膏。靑山白雲欲作濤。收他摧拉免塡壕。圃老神筆罥劒縧。牧老詩力闘釣鰲。尺有八寸鐵盂勞。雌䧺長吼須英豪。神物投明光更起。晉陽城下相終始。將軍一死報天子。吁嗟三絶誰得理。銅印亦投晉江水。釰兮淪落非得已。滿洲老酋干王紀。中權胡爲不用爾。遂使強梁容欣喜。誰識委捐甘賤庳。何由一拔崆峒倚。卽今鯨鯢禍旣弭。皷車駕馬眞堪比。尙能跳出村火裏。光瑩不肯混泥滓。</text>
<title>用杜韻呈柯汀 趙公鎭寬號 松芝</title>,<text>石田黍生角。峽中愁雨劇。只欣松芝産。齋厨供朝夕。滴露蒸成茸。漸敷穿土石。物産固有定。峽民勞遠摘。放筐香初軟。下箸味更適。洗剝根去硬。柔滑頂戴羃。視彼腐膓藥。嘉蔬匪少益。况無菜根苦。免訴羊踏跡。窮極美有限。食品終至窄。豈將淡泊物。輕及粱肉客。公惟餐杞菊。珍異屛駞白。敬寄備甞新。雅知不虛擲。</text>
<title>李貞翼甲冑行。次杜工部韻。</title>,<text>賊奴長戟犯黃屋。歷數殉社先帝獨。至今碑存漢江上。傾海湔耻湔不足。寧陵義擧深莫窺。殿庭唯見屹馬木。將軍躍如引不發。老酋之額恒志鵠。南郊大閱觀節制。金鍪銀甲辭不得。再拜殊錫稱身穩。正好松錦搜禽鹿。大老身上紫貂毛。抱薪握水心力勞。當時霑恩皆近臣。沂川賜刀光芒高。或從萊海或遼陽。出師整肅須公曺。草野忠義皷有術。聖朝萬一開欝陶。紫燕江都徒計劃。未使義兵誇錦袍。上苑林木是何聲。萬事痛哭攀烏號。右久雨俟王將軍不至韵相公結束穿鐵衫。手秣神駒加雙啣。春秋癖藉黃閣峻。劃須經遠剗民巖。錦州軍中泣密詔。本朝苦心天所監。沾賜甲冑知有須。便擬高張萊海帆。攝政英馬爾莫蠢。忠臣義士心欲盡。五千精甲訓練緊。資汝遠擊如秋隼。君臣齎恨黃驪陁。皮幣至今渡遼河。帳下葛強受賜歸。爲爾精義相講摩。苔蝕蟲嚙知久護。淪落百年終發露。蒼蒼月沈陵栢暮。郭躔林劒皆有主。時顯時晦信渠數。右魏將軍歌韻</text>
<title>次顧亭林咏心史韻</title>,<text>亭林序曰崇禎十一年冬。蘓州府承天寺以久旱浚井得一凾。其外曰大宋鐵凾經。錮之再重。中有書一卷名心史。稱大宋孤臣鄭思肖百拜封。思肖號所南。有聞志椉藏書之日。爲德祐九年。宋已亡矣。猶望陳丞相，張少保統兵外來。以復土宇。至於痛哭流涕。而禱之天地。盟之大神。謂氣化轉移。必有一日。於是郡中人見者無不稽首驚詑。張國維刻之以傳。又爲所南立祠。藏其凾祠中。太倉守錢肅樂賦詩二章。崑山歸莊和之。未幾遭國難。國維投水死。肅樂遯海外死。莊窮餓死。亭林亦浮沉以沒。心史傳至北方者少。靑莊檢書甞隨節使赴燕得之。今移寫在余家。巡撫張公後思肖。浚井得書藏祠廟。鄭公猶有書刻傳。張公誰向東陽吊。少保船覆著國史。丞相抽身走大理。遺民日夜望官軍。氣化未轉身先死。鐵凾書殘德祐年。吁嗟胡強能勝天。于時發露如有待。郡人稽首驚神彩。亭林大計在人間。心長力短如移山。浙閩雖見宗社覆。永曆一脉企如鵠。我從槎客得讀之。同調如何不同時。錢君歸生今已死。詩篇零落誰能市。傍搜今古傳忠義。撫劒擊節招神鬼。草野思漢倘復多。黃河猶濁將奈何。畫蘭當日臣思肖。生丁鐵木殘九廟。信國捐軀陳公逃。區區痛恨天不吊。字由血忱著心史。胡虜得天難喩理。萬一遺旅復土宇。精衛啣木寃抵死。吁嗟崇禎戊寅年。書出癈井覩靑天。十襲銅鐍後人待。地底潛龍護光彩。正似金椀落人間。復値胡馬立吳山。劇知天道任翻覆。江南孑遺形如鵠。亭林居士心更苦。經歷還如德祐時。薙髮左袵彼何人。孰如死爲忠義鬼。一讀殘篇感涕多。欲和無如才薄何。密室圖像聖容肖。前闖後金移宗廟。柳棺三寸葬無人。中朝大臣誰敢吊。亭林隻字續心史。噓殘或冀中興理。太行黃河劇間關。猶懷短策輕生死。業恢未得覩殘年。手擷村蔬格在天。千載風雲杳難待。昌平松栢晦光彩。白首偪側兵馬間。血忱只得訴橋山。尙期有力救顚覆。高飛未諧隨鴻鵠。易堂諸子亦何之。魏氏叔季復同時。九原耿耿齎恨死。卽今胡塵暗燕市。我今作詩悲若人。山蕨澤蘭須毅鬼。嗟乎洪吳愧應多。泰山鴻毛較如何。</text>
<title>縣齋感秋。憶諸弟。</title>,<text>暑月辭京洛。秋日依雪城。縣中潦水盡。颯颯凉意驚。樹根紫蘚被。陂陀寒水淸。陽和忽已薄。時序感人情。微月入戶牖。仰瞻天宇晴。雖復據梧坐。輒思循田行。琴書旣委懷。有酒亦同傾。簪組動見縻。豈足稱華榮。公館悄無人。黯黯思儀形。衣裳得無單。朝來白露盈。</text>
<title>詠史 二首</title>,<text>朱茂曜識小錄曰天啓中。都下造有天監錄點將錄。崔呈秀密以付魏忠賢。遂流入宮禁。按籍以罪錄中諸人。至崇禎年。枚卜閣臣。一時大僚及臺諫相搆不休。其不得與會推者。因造爲二十四氣之目。以搖惑中外。殺氣吳甡。棍氣孫晉。戾氣金光宸。陰氣章正宸。妖氣吳昌時。淫氣倪元璐。瘴氣王錫衮。時氣黃景昉。羶氣馬嘉植。賊氣楊枝起。悔氣王士鎔。覇氣倪仁楨。疝氣周仲璉。糞氣房之騏。痰氣沈維炳。毒氣姚思孝。逆氣賀王盛。臭氣房可壯。望氣吳偉業。雜氣馮元飈。濁氣袁愷。油氣徐汧。穢氣瞿式耟。尸氣錢元愨。各有渾號。中間愚不肖無不參錯。其指爲淫氣逆氣油氣穢氣者。其後皆死國難。小人秉成壞國風。紛紛殺戮天啓中。惡俗膠固解不得。同室側目相關弓。二十四氣何題評。未化一賊歸田農。若曺爭奪只枚卜。邦本一蹶權亦空。始自三案遂滔天。楊公左公如罹鴻。主上焦心責成急。羣下仰首何勳庸。自成陷秦獻忠楚。徒聞都下括靑銅。正氣孰如文丞相。薰蕕相錯仍相蒙。只從板蕩辦决烈。諸公不愧君子終。魏忠賢柄權。朝臣附之者稱忠賢爲父。目曰乾兒。都人作百子圖演義嘲之。其時獻媚者爭爲立祠。自永恩祠一倡而懷仁崇仁隆仁彰德顯德懷德昭德茂德戴德瞻德崇功報功元功㫌功崇勳茂勳表勳感恩祝恩瞻恩德馨鴻惠隆禧。杭州則建于關壯繆岳忠武兩祠之間。國子監生陸萬齡請建祠太學之側。而無忌憚極矣。逆祠小像有以沈檀塑者。眼耳口鼻手足宛轉如生人。膓腑則金玉珠寶爲之。䯻上空一穴。以四時花簪之。忠賢秉國政。客氏亂後宮。東林旣已盡。誰沮丸藥紅。後漢黨錮密。白馬淸流空。狐鼠遂唐突。相襲仍成風。黃門足何香。逐臭紛錦幪。三朝成會典。得配春秋功。乾爺一朝尊。百子紛叢叢。誠存信副急。自視如壤蟲。施施自大時。歸來驕眞翁。建祠辟雍側。處處欻穹崇。壯麗視太廟。吳蜀傾梓桐。復有沈檀刻。足見衆力䧺。口眼何細鎖。塑像擬聖躬。獻壽稱賤子。拜跪勞諸公。苟蒙微見採。不下銘景鍾。徇意甘吠犬。獻忱當黃龍。寶氣充其腹。發自膓腑重。䯻上容揷花。四時香䓗朧。不待伊川俗。已見百年戎。終使聖主殉。皇極掛胡弓。逆案容易翻。馬阮擾江東。正俗由一人。要自行己中。河間暫失身。流惡究其終。廉恥一擧維。萬國車書通。佞濁聽自痼。藤蘿迷所從。貪帥事寶財。礦稅妨田農。未見節儉足。只有蒙蔽同。中權付嗣昌。草野斥承宗。誅奸雖得盡。寧回三代融。天運旣判渙。邦業愁牢籠。禍首卽委鬼。痛恨何時窮。尙恠仁覆天。胡爲此輩容。舐吮宜早辦。拔去如飄蓬。</text>
<title>咏土俗之倣燕者。用替竹枝。</title>,<text>周麟之海陵集曰。燕俗重茶食。阿姑打開國之初。尤尙此品。若中州餠餌之類。多至數十種。用大盤累釘高數尺。所至供客。賜宴亦用。一種名金剛鐲最大。今食品以茶食爲佳。松花栗子倣吳糕。花瓣釘成累累高。堪笑桓桓阿骨打。嗜他甜物豈稱豪。燕北雜記云五月五日午時。渤海厨子進艾糕。今俗喫艾糕不須端午。無時不可設也。蜂液和成綠色佳。冷淘何必翦靑槐。如今不待端陽節。美味春深布滿街。浮山集。京師僧俗念佛號者。輒以豆識其數。至四月八日誕佛之日。煑豆。微撒以鹽。邀人于路請食之。以爲結緣也。今俗亦然。衲衣盂鉢俗仍傳。可是東人不遠禪。更恠燃燈兼煑豆。從誰結得好因緣。陸深儼山集曰。朝廷每年四月八日。賜百官午門外食不落莢。曹御史弘云是麪食也。毉官張天民云卽今之粽子。今端午食粽。卽名端午粽。俗稱水團。蒸成粽子合甞新。沾賜千官出紫宸。節値燃燈殊不雅。今人只解祭靈均。帝京景物畧。元夕童子撾皷。旁夕向曉曰太平皷。二童子引索略地如白光輪。一童子跳光中曰跳白索。今俗亦擊皷。女子設板。蹋兩端而跳。鼕鼕撾皷徹中宵。道是今年厄盡消。更看橫街一板上。雙雙兒女迭相跳。宛署雜記曰。元夕婦女羣嬉。祈免灾咎。前一人持香辟人。名曰走百病。凡有橋處。三五相卛以過。謂之度厄。今上元夕。男子亦踏橋。不獨婦女爲然。初成拜月出簾櫳。去去來來踏偃虹。自是人名呼去病。深閨猶有漢時風。野獲編。六月六日。婦女多以是日沐髮。謂不膩不垢。今五月五日。採菖蒲而沐之。鬒髮元因沐得長。兼須六月就蘭湯。免敎膩垢輕相汚。勝似通身鷄舌香。儼山集。端午賜京官宮扇。竹骨紙面。俱畫翎毛。今端午節。賜近臣以差。郞有含香賜得無。綠衣徑出紫宸呼。手中箇箇宮紈式。強半汾陽百子圖。</text>
<title>次昌黎鄭羣贈簟韻。謝凈溪 李公長載 送蓼陽。</title>,<text>藉須輕柔老始知。龍鬚織成寧要奇。見君園圃長蓼陽。圓抽綠色明琉璃。况復先公手植物。兼藉地沃尠瑕疵。靜者心專校典籍。方法不敎僮僕爲。任渠棄捐推已久。塵煤不免經竈炊。北堂溫凊恒難適。𣰽毺錦褥皆非宜。苦求此物歎未得。傾倒相送知所資。不論蒲葦紉如絲。亦笑䕤簟光漪漪。採葛爲繩作織具。涴汚不令來童兒。煖室凉閣布皆得。纖塵不作輕易吹。更愧君家寒無氊。林閣冷落愁冬㬢。未有相報出貧廩。何由使子安老衰。</text>
<title>縣齋次杜韻</title>,<text>朝起露華白。凜然思重裘。卉木斂就實。枝柯峭不柔。悠然望亭臯。且復上樓頭。俗務妨任眞。踈懶豈自由。志不忘溝壑。望已絶公侯。公堂少過從。賞心無與儔。棲遅不早歸。且耐今歲留。倉廒煩衆力。不能無干求。要免狼戾粒。稍見棟樑脩。非要稱好官。暫得民責酬。村閭困徵索。縣符輒生愁。不知懷葛際。嚬蹙有此不。縣小絶喧訴。薄宦當倦遊。尙苦簿書緣。不如拋去休。木綿花不實。卒歲且堪憂。遍及蔀屋底。勉爾衣食謀。民産極蕭條。地非磊落州。齋厨雖嫌冷。稻米脂欲流。只愁節序愆。寒雨迷不收。安排度一日。豈念沉與浮。</text>
<title>秋懷</title>,<text>萬籟寥寥入夜時。滿天凉意颯然知。驚人絶俗行難得。歎老嗟卑薄不爲。丹葉染深霜落早。黃花開少鴈來遅。寒燈自照還鄕夢。歷歷淸晨畫角吹。策策秋風吹入衣。烟霜滿目一身微。猶依林木殘蟬響。橫睇虛空健鶻飛。素學未成心獨苦。古人難作孰同歸。湖中已覺生搖落。恐負靑城舊釣磯。</text>
<title>早秋</title>,<text>農謳初返角聲休。倦客悠然且倚樓。殘暑雨收微月夕。早凉風動百蟲秋。悲懽閱世仍頹景。衣食多端是拙謀。待到明朝成快濶。江徑解下灘舟。</text>
<title>尋淸風寒碧樓。道中聞趙雲石 羲卿○寅永 已過。追寄水回站。</title>,<text>吾行虛擬趁君還。歷歷三仙水石間。紅樹纔瞻寒水院。靑驢徑失洛陽山。江流夕急分岐遠。口秋深獨往閑。更待俗離消息到。縣樓微月好開顔。</text>
<title>菊花。次韓昌黎。</title>,<text>四山搖落霜滿空。縣門秋菊黃錯紅。問君不向艶陽發。何苦作花當寒風。棄脆全剛色中正。所操不與凡卉同。雜英紛紜夏徂秋。花雖特異難爲功。更堪標絶枝頭乾。寧能委墮泥土中。信亦花貴緣罕見。汗漫桃杏千百叢。萬葉染深易朝暮。一時黃落驚山楓。豈若開遅且耐久。逡巡居後寧見窮。念他非復大枝葉。力能撑拄棲墻東。不論花品直須敬。知君不慚潯陽翁。</text>
<title>趙雲石 羲卿 書自淸州至。步其韻。</title>,<text>但少斟停十里忙。便應相視江傍。仙遊巴谷須題品。剪燭他時說華陽。</text>
<title>入淸風宿寒碧樓。次農巖韵。</title>,<text>案几明猶洗。翛然鶴背風。朱樓登更逈。綠水俯如空。南垞時聞犬。西洲或警鴻。幽懷耿未已。聊與一樽同。又秋露晨朝冷。幽花欲滿庭。上流連玉笋。絶岸對雲屛。開戶惟漁艇。隨身只酒甁。蔚藍天近未。高鳥影冥冥。又難求句漏令。遙想武夷君。便欲泥丹竈。如將跨白雲。蒹葭洲渚冷。楓菊夕陽曛。洗滌無餘滓。休驚鷗鳥羣。又今夕仙樓會。差嫌月色違。黃江秋水遠。丹彩雲歸。民物皆淸凈。山林少是非。移家欲相隱。耕釣送餘暉。又寒碧沉沉影。遙聞入鴻。蕭條輕俗事。容易對霜風。夕景千峯異。秋聲萬木同。登樓自嘯詠。非慕仲宣工。又江水自淸泠。杳然風珮聽。急時樓似泛。靜處戶仍扃。紅樹正宜染。黃花時送馨。里閭皆縕藉。暫過亦心寧。</text>
<title>趙雲石 羲卿 從西原徑過。書寄。</title>,<text>行㫌暫駐挹淸傍。又逐秋山去後香。兩地相思鳴鴈到。澹雲微雨是重陽。</text>
<title>謹次巡相趙公 德潤 所示俗離胎室志慶軸中韻</title>,<text>石室深深毓慶綿。百靈呵護永相傳。發祥應繼重光日。董役端須大有年。棠茇勞偏湖上路。華虹彩結洞中天。邦休自與霞標遠。萬歲千秋視此鐫。</text>
<title>寄湖南伯斗室沈公 象奎</title>,<text>木葉迎風響正酣。烟霜日夜望東南。停雲時雨恒多感。流水高山未用慚。可耐同衰那復少。眞成不去到如今。曲欄明月霜侵冷。滚滚思傾別後談。天晴原隰望淸塵。南紀經旬使者輪。商舶不尋淸海鎭。戰塲猶指曳橋津。雲林發興須吾輩。草野憂時復幾人。且爲棠陰留更遠。履聲差緩上星辰。</text>
<title>李伯仁 守中 旣沒之翼年。見竹下金稚奎所著行狀。感而賦之。</title>,<text>江海日蕭瑟。君子道何替。簡軒復寂寥。高風邈難繼。承藉在名門。喬木茂根柢。喜甚高明學。薄此聲律製。肯綮錯難理。隻眼縱明銳。刃解三禮間。毫析六經際。眞正破頭腦。汗漫及枝裔。帖妥息聚訟。各揭森嚴例。辦拜牖繆訛。鄕飮垂嘉惠。解說致謹嚴。寔作程朱衛。要皆務躬得。炳爲日用計。深伏考功議。直破漢儒泥。著述發有時。子雲非當世。宜人在布帛。豈得比錦罽。茫然大雅餘。此作曠百歲。志篤孤惸恤。義深緩急濟。風流出塵外。珠玉覺形穢。知警卽含蘆。水國聽鴈唳。溫溫坐處香。溪墅昔奉袂。世德及義擧。誅絶昏主嬖。推轂接邱園。茅拔得張勢。尊攘義則正。腥氛苦未霽。芝湖挺素節。矯矯扶旈綴。正直久不容。歸櫬犯瘴癘。煌煌華陽刻。如覲崇禎帝。潛德踵未闡。常有林下稅。草野徒恤緯。時輩鮮擁篲。範驅不踰閑。恒勉得正斃。山澤道自腴。羣囂豈輕嚌。士以志相感。未見已托契。溪翁况爲主。爽氣騰軒砌。分離覺懷惡。次第哭長逝。近讀竹下作。揚扢在淸麗。筆力到實地。棄絶浮辭脆。尙覺鬚眉挹。未解窀穸閉。千古卽如昨。山陽夕陽翳。嶄嶄典刑餘。擢彼芝與桂。情深寄往來。鏡光杳迢遞。倐忽草已宿。未酹鳳城瘞。耿耿執手托。敢爲貳身勵。曠達已遺外。拘束或病滯。只思爲公禮。開豁胸中蔽。</text>
<title>縣齋寫懷</title>,<text>山縣多暇日。吏卒鈴下眠。芻牧材誠短。職事亦少牽。官府設非遠。經歷多名賢。近閱潛谷䟽。有似舂陵篇。安民卽治本。堯舜以是傳。今俗雖嫌薄。煕皥猶可旋。諒由導非人。遂令凋瘵纏。誅求旣多端。奸猾得夤緣。喣濡又病民。愚頑何當痊。要知法難撓。始見恩意宣。威惠似鹽梅。調羹豈少偏。今年旱太甚。民産劇可憐。林端日杲杲。憂念如火煎。發倉雖不敷。冀得充糜饘。一人苟失所。玩愒卽我愆。吾廬聞苟完。要資息偃便。胡爲嬰墨綬。不理潯陽船。</text>
<title>精衛詞</title>,<text>問爾何微細。區區一箇誠。秪緣寃已結。渾昧勢難平。力竭猶知奮。形殘自視輕。桑田終見改。薪火且專精。樹怨存深戒。啣悲斷此生。由來忠志士。盡分卽成名。</text>
<title>拈韻</title>,<text>驛村微雨少林烟。渺渺秋陰覺已先。自斷此生休問命。且觀浮世欲延年。柴車競返燈侵夕。縣角初鳴月上天。絺綌色隨凉意改。隔隣時聽亂砧傳。婆娑難捨雪城緣。冷落秋山滿眼前。苦海回身仍樂地。全經著力已殘年。禽蟲並作知將歇。霜雪交零戒未然。屈曲人間聊可樂。不須徑學羽衣仙。</text>
<title>早起</title>,<text>早起家家啓板扉。野人農作不相違。樓陰霜落寒花勁。樹梢星稀宿霧飛。黃葉門深惟習靜。白鷗波穩自忘機。鉏犂辦得閑居具。已擬棲山斸翠微。</text>
<title>秋懷</title>,<text>原野秋光鳥背平。夕陽微處斷烟生。行看古道千秋返。已識浮名一羽輕。數菊風吹隨意發。百蟲霜迫盡情鳴。龎公自有遺安計。隴上牛驂不入城。</text>
<title>木川權太守 晙 相識於禁中書局。八年之後見於湖邑。感念舊遊。遂步其韻。</title>,<text>尙濕攀髯淚。靑眸拭更新。鬚毛驚舊面。談說感前塵。久坐燈侵夜。聯床雪下晨。吾鄕遺愛遠。歸去頌陽春。</text>
<title>次金稚奎公山道中韻</title>,<text>梨浦羸驂緩。黃溪復凈溪。澗途春雪遍。簷樹野烟低。林館聞雙鴈。山厨具隻鷄。相隨有宅相。筆意在依迷。</text>
<title>元宣傳 倬 與遼東伯同死。後孫微弱。不得闡揚。爲賦其事。</title>,<text>耘谷千秋有遠香。將軍後出樹綱常。捐軀已使鴻毛重。傳世非緣驥尾長。柳下骨埋風激烈。山頭魂返月迷茫。人生一死須明白。潛德終開草野光。</text>
<title>將去雪城。留別縣中耆舊。</title>,<text>湖上歸帆待雨移。倦遊殊覺六年遅。斜暉欲轉流鶯歇。正是諸公惜別時。</text>
<title>次稚奎遊永保亭韻。兼示溪墅李少友 馨溥。</title>,<text>搖曳澄波帶遠林。幽人鞭策海山陰。前遊默想懷方淡。佳句遙攀感轉深。溪墅豊苗違秣馬。雪城微雨罷彈琴。鹿門烟樹遊神久。安得同歸愜此心。雲壁幽光杳杳林。海遊猶記帶秋陰。帆檣入浦晨潮壯。樓閣憑虛夜燭深。剩馥應留元帥席。雅音常在水仙琴。忽因詩境縈懷發。天末烟霞寄遠心。</text>
<title>柯汀趙公挽</title>,<text>江漢秋風起。丹㫌溯杳茫。去時猶舊宅。來日卽荒岡。遂覺嘉猷遠。空聞晩節香。春暉如夙昔。誰報九原藏。又處約曾何地。龍津水上村。竟因攀栢孝。終雪覆盆寃。報答惟先志。升沉揔聖恩。完人今後見。不獨爲私言。又箱篋收遺草。平生易問編。澄懷偏掌賦。敦孝夙辭銓。太史書應悉。蒼生慟共纏。僾然猶往敬。杖几寢門前。又及門三世舊。飽德廿年多。華館移深坐。江樓喜遠過。無時重得御。有淚欲成河。敬致家庭意。悲添執紼歌。</text>
<title>舟行發嘉興</title>,<text>晴江逈可望。歸舟動杳杳。天星半沉霧。江月淡仍曉。親朋隔岸別。官舍出林杪。六邑傾白粲。稅事亦難了均輸量遠近。平斛權多少。常供雖可重。衆力惜毫秒。仁政苟少施。齊民得無擾。焉得管敬仲。用作邦國表。</text>
<title>暎湖</title>,<text>暎湖水聲急。石稜出齒齒。持楫愼疾徐。目力透水底。出險方夷曠。雲日媚淸沚。夷險本相乘。豈用爲戚喜。</text>
<title>蓀山</title>,<text>蒹葭露凄凄。溯洄水中沚。朗吟秦人篇。淸節暎千祀。安知洲渚裏。不有隱淪士。繫舟魚鳥側。日暮懷未已。</text>
<title>興元倉</title>,<text>漾舟㓒巖曲。遙望蟾江渚。蒼崖斷成門。衆水平欲貯。日出江路濶。舟子喧笑語。歷歷家傍柳。簇簇檣依嶼。漕倉今已廢。經畫迷處所。欲尋遅翁居。柴門但古礎。</text>
<title>丹室</title>,<text>丹室水勢滙。蒼松蔭茅廬。鷄犬散岸曲。花藥盈前除。故家多喬木。望之何翳如。緬想淸節士。林中讀詩書。</text>
<title>送具天之 駿遠 赴順天牧</title>,<text>米塩何瑣細。低首爲妻孥。秋日辭親愛。湖雲上遠途。要令卑職重。勉使瘠民腴。興盡終當返。田園亦可娛。</text>
<title>送安州李生 士衡</title>,<text>經歲思歸覲。安能挽汝行。益堅游學志。勉慰劬勞情。久館須前約。新凉念遠程。當吾晨夕節。深感服勤誠。</text>
<title>謝休翁吳公送鰒醢</title>,<text>皓髮韶顔望巋然。隱囊高倚海雲邊。島中羽客談三淺。帳底佳人奏百年。書到梅前燈耿耿。興遙天末月娟娟。爲憐裏稀甘旨。竹葉包魚忽滿前。</text>
<title>挽李鳳元 漢喬</title>,<text>寥濶空山落木時。蓉城騾影夕陽遅。殘年益篤朱陳好。小別徑催岱岳期。默想周旋居世感。送歸冥漠自涯悲。平生志願違牲養。以若高才阻一麾。人情故自惜才英。玉碎珠沉共失聲。忍訣萱闈空有恨。舊遊塲屋獨成名。小山偕隱違初計。喬木遺陰待後生。地下修文同此世。列仙歡笑定相迎。</text>
<title>春帖子 代</title>,<text>暉暉初日轉彤。侍講諸臣下殿遅。至後漸看添一線。聖工溫繹亦多時。又關雎麟趾化融融。揔是周文緝敬工。方至禁川如華渚。今春先覩放流虹。</text>
<title>延祥詩</title>,<text>融雪催和煖。春臺氣像新。聖工恒不息。神化自無垠。致養隆千椉。行仁首四民。洋洋流迓盛。齊祝月重輪。</text>
<title>憂旱</title>,<text>相望林端響桔槹。今朝又見火雲高。仁天閔下寧終閟。乖氣招災適一遭。淺羃山嵐猶未捲。細通泉脉豈能膏。傳聞珪璧躬方社。聖主憂勤亦已勞。</text>
<title>次儲光羲田家雜興</title>,<text>梅雨作不止。衆草穢田墅。勞後方得逸。提挈勸男女。戢戢荷簑笠。鋤苗被塲圃。人力敵天時。磽确收好黍。往往蘆葦深。牧牛下遠渚。凉露滿天中。村火明夜杵。要當稱食力。過分非所取。上山田多瘦。下山田多腴。要當結吾網。無徒羡人漁。怡然秉耒耟。已熟田野居。飢折園中葵。材取墻外楡。白茅潔可誅。偃息卽吾廬。久已不出山。自絶親友呼。牀頭琴一曲。枕傍酒一壺。出門何所之。往往村老識。田水鳴㶁㶁。禾黍好顔色。悠然眺望逈。川泳與雲翼。吾曹乃營營。未能忘宿息。蟋蟀復何事。終夜鳴我側。縱汝有苦怨。無由辨曲直。蚯蚓比更蠢。但解黃壤食。日出走南畒。柴門晝常關。所願如茨梁。役役不暫閑。唉彼苞稂䅶。乃在嘉苗間。沃野尙不可。况我斲靑山。忍饑鋤還茁。誰念生事艱。他田多美稼。黃茂正堪攀。君看倚市門。刺紋多苦顔。野人志易充。一飽卽歡樂。無食且拾薪。去買縣中郭。秋雨苦浸淫。未能待新穫。老人無所事。但解驅鳥雀。閱世雖已多。跡未至京洛。縱有高明室。不如卧墟落。澹然念無生。世情何厚薄。抱甕常搰搰。邈哉漢陰老。甘佚易生淫。胡乃由是道。朝夕理耕具。未能忘懷抱。諒由手常熟。寔同性所好。深山氣先寒。霜露凋百草。及時常易晩。耕穫要須早。東崦復西崦。參差見茅屋。績燈聊自照。夜深猶未宿。晨星出未高。呼兒事遠牧。隣家亦早起。樵歌答遠陸。幽禽響谷口。丁丁聞伐木。平原鳥獸肥。獵騎正相逐。籬外開藥圃。門前收秫畒。山中易嘉會。皆我會心友。卽有眞卛飮。豈必中山酒。衣食得自饒。不復事奔走。憂患鮮來干。自得安蒲柳。談笑久忘還。落日下西牖。有金裁取足。不要齊北斗。酒熟便可速。倘得復至否。</text>
<title>秋思</title>,<text>烟霜淡將夕。眺望極秋光。樹已抽新勁。花猶送晩香。自能荷蓧果。寧復接輿狂。不遇憐諸子。優游只醉鄕。</text>
<title>秋雨</title>,<text>白雨收還作。寒聲盡日聞。霜將隨鴈信。星未見秋分。淅瀝千章木。縱橫萬壑雲。且須窮臘月。留作雪紛紛。</text>
<title>聞竹下爲監役官</title>,<text>懷寶終須價。丘園寧久藏。故人論出處。薄宦藉輝光。旅邸衣裳冷。湖田杞菊香。世家喬木誼。相對說應長。</text>
<title>雨晴</title>,<text>雨晴斜日見。風力樹頭豪。秔稻沉寒水。鷄豚散遠臯。草衰秋露重。雲斂暮天高。鴻鴈皆知警。含蘆爾亦勞。</text>
<title>秋興</title>,<text>搖落千山葉隕林。滿天霜露下蕭森。榮枯迭變仍寒節。欣慨交來又夕陰。終古英䧺多失路。至今賢聖許論心。無眠坐到深更月。時有隣家斷續砧。蒼然平楚日西斜。萬木迎霜揔斂華。川上魚皆從丙穴。石間泉不讓浮査。依依舊物憐班扇。摵摵寒聲續蔡笳。更喜山家淸事續。菊花開盡又梅花。靑楓白露凈暉暉。淅瀝西風日色微。流水誰能由海返。片雲寧敎出林飛。芝蘭榮悴難爲命。杞菊生涯動輒違。澗飮自然消滓穢。非緣義勝此身肥。炎凉不到橘中棋。豈論原醒與墨悲。且莫緣情生物累。第須勤力答天時。下帷已覺詩書晩。駐景何由日月遅。良苦敬輿抄藥譜。古人經濟漫相思。秋來便欲訪名山。歷歷筇鞋積翠間。試問憑崖聽風珮。何如盡日掩荊關。天寒耿耿靈芝感。歲暮欣欣桂樹顔。但使翛然能拔宅。等閑鷄犬亦仙班。通籍冰啣在黑頭。瓊林沾宴幾春秋。梧雲已涸攀弓淚。藜火長懸校字愁。求食焉能隨野。忘機自欲狎沙鷗。終南渭水無窮戀。寒日寥寥坐抱州。田圃秋荒少見功。蕭然環堵萬山中。弋鳧相戒翺翔地。相鳥猶存惠好風。已被霜侵欺髮白。不禁樽罄抵顔紅。鹿門烟樹柴桑菊。遅暮同歸有二翁。縱橫禾畒步逶迤。野水涓涓自入陂。知節蟲能鳴近戶。不貪蟬自托高枝。來鴻去鷰秋將暮。時雨停雲境屢移。籬菊如人論晩節。豈從霜露歎低垂。</text>
<title>鳩峴賞楓</title>,<text>南澗澄無滓。經霖水更多。深林出茅屋。落日有樵歌。忽覺重陽近。仍從數子過。片雲飛去遠。眺望意如何。秋因紅樹潔。深淺夕陽多。鳥溯暄風哢。人從遠壑歌。被崖收粟遍。把菊泛泉過。蕭瑟名山興。枯筇欲向何。谷邃行宜緩。秋晴見轉多。危巖寧待席。幽鳥且當歌。隨境情仍熟。經心跡屢過。高懷猶未遍。爭奈夕陰何。環抱崇岡勢。園陵白露多。當時誠揖讓。今日亦謳歌。樹向金堆拱。人傳玉輦過。秋荒收橡栗。鳥獸奈渠何。濠梁那必遠。隨地會心多。搖落臨哀壑。悠揚發浩歌。夕泉鳴愈聒。霜鴈響徐過。棲碧䫋茅屋。將如歲暮何。秋樹醒人眼。東西不厭多。達猶嗣宗哭。狂卽接輿歌。斜日透心映。西風吹帽過。衆芳皆就歇。長歎欲云何。</text>
<title>煖室</title>,<text>衰老宜溫煖。鄕居爲繼薪。穩眠留客夕。慵起飯牛晨。自有收春室。寧爲附火人。無由均得此。都下幾家貧。</text>
<title>遊懸燈山</title>,<text>幽賞仍忘遠。秋深尙有楓。泉鳴黃葉底。人語翠微中。寺影高峯夕。鐘聲下界風。坐來臨萬壑。方識躡危功。一川經十折。村落出深楓。信步惟山裏。醒心復野中。隴禾無限夕。崖菊有時風。僕馬難爲險。枯筇付汝功。石紋皆畫法。紅者是霜楓。心曠遙天外。身超熱界中。坐高宜玩物。地絶欲椉風。不息終歸極。登山識聖功。</text>
<title>題梅磎集</title>,<text>百感生文墨。靈光在眼中。漸當遅暮境。遙憶老成功。詩已新移草。花猶舊植叢。通家今四世。惠好及兒童。</text>
<title>過李鳳元宅</title>,<text>淚乾因宿草。逝水一何忙。觸目圖書跡。含悽卉木香。萱暉連背照。棣萼接隣芳。高第徒辛苦。他人上玉堂。</text>
<title>入洞陰。訪金肅川 養和。</title>,<text>境與人俱近。驢鳴入白雲。塵埃寧屈首。林壑且離羣。誰競風蟬食。難窺霧豹文。秪應田畔飮。猶識故將軍。又樹老農巖宅。秋深洞陰居。游魚知澤聚。高鳥入雲飛。不能安淡泊。何以識歸依。熱處宜回步。時人得此稀。</text>
<title>李淸安大祥將近。感懷。</title>,<text>尙憶淸塘酒。依依里社情。相携還次第。長擬事逢迎。觀世齊脩短。由涯隔死生。典刑無處覔。隣笛淚縱橫。</text>
<title>觀芝溪宋公宅</title>,<text>秋日芝溪宅。柴門老樹哀。蓬科猶可拜。苔逕爲誰來。詩句流傳遍。精靈寂寞回。尙懷跨瘦馬。含笑傍簷梅。</text>
<title>鄕居</title>,<text>閉戶如禪室。悠然養性眞。彈琴山月上。烹茗石泉新。松上窮陰雪。梅前小至春。歡呼如夢裏。時聽少年人。又隱現須觀世。田園適始終。川光桑柘裏。山色雪雲中。地僻忘夷險。經殘辨異同。悠然樵唱際。疑有葛川童。</text>
<title>雪中</title>,<text>靜夜蕭騷響。深聽雪下時。漫空迷遠近。遇物沒姸媸。拂起窮陰色。還他太素姿。四溟寒幾許。端以一甁知。</text>
<title>朝起</title>,<text>雪裏靑烟起。家家徑轉開。宿溫仍啜茗。新蘂更看梅。旭日明牎煖。朝霞遠樹迴。屋中喧笑出。知是稚孫來。</text>
<title>和金肅川</title>,<text>常謂飛騰樹鈇鉞。豈知牢落卧巖阿。談兵水榭遊仍遠。投轄山家意轉加。藥譜秪應消寂寞。武經誰復校殘訛。天寒白屋稀烟火。金石聲聲歲暮歌。</text>
<title>憶京山丈</title>,<text>衰暮悠悠感。常懸楸谷村。通家交誼重。居世壽星尊。相贈牙琴在。遙瞻魯殿存。舊遊談欵欵。秋夜宿高軒。</text>
<title>寄品松亭李士希 得賢</title>,<text>識字徒辛苦。君何不救飢。初心輕學究。晩計憶經師。買藥貧應减。栽花懶亦爲。商聲時自發。英俊豈嗟卑。</text>
<title>題鄭謙齋畫陶淵明</title>,<text>塵煤綃色古。拂拭正蒼然。尙識微醺際。能分遠眺邊。逕松皆偃蹇。籬菊亦華姸。顔狀欣如得。新迴彭澤船。</text>
<title>荒歲見民生憔悴。傷憐賦此。</title>,<text>百室無烟念汝貧。磬懸那計及陽春。嗔多且耐催科吏。辭拙頻逢乞食人。就煖何須千間廣。濟飢安得一簞均。邇來旭日開和煖。漸聽喧呼出四隣。谷口天寒鳥獸稀。家家秪自縛柴扉。山樵雪積心仍懶。裋褐風凄力更微。點筆多抄荒歲政。採芝還念列仙飢。前村月上時聞犬。輸稅田氓夜始歸。</text>
<title>寄曲江崔進士 基大</title>,<text>端居依谷口。歲暮風雨昏。虫蟄思存身。木落徵晦根。卧念海上人。守素棲林園。耕稼樂平生。詩書敎子孫。褐衣雖自賤。志邁千古尊。諒由宗退陶。美俗猶可敦。先人有遺愛。數子傳緖論。而我甘淡泊。草玄騰誚言。弊帚雖無用。冀有明者援。山海孔幽墨。書札稀見存。陽和行將起。曲江春物繁。山房竹樹裏。耿耿勞夢魂。燕雀在荊棘。悵望高鴻鶱。</text>
<title>與兒輩拈韻</title>,<text>無聊淹歲暮。風雪晝常陰。正覺同人邈。旋欣爾輩尋。梅香留席遠。燈火掩門深。談笑詩書裏。游焉亦聖箴。</text>
<title>聞西方賊起入嘉山。殺其太守鄭蓍及其父。蔓延于淸北。官軍先收嘉山，郭山。</title>,<text>彜性知同得。成仁獨有人。無端臨賊刃。少忍樹天倫。夙著君臣義。仍輕父子身。賢人方有後。靑史耀千春。聞鄭蓍乃寒岡之後。熊魚雖素定。倉卒辦猶難。節向危時重。名因决處完。哀榮風更遠。賊盜膽先寒。河北寧無士。烏頭正聳觀。已破松林賊。籠禽聚定州。遙知破竹勢。先顧燎原憂。北騎心方迅。西師道不留。秪應幽晦地。皆向化中柔。</text>
<title>哀諸虞候 景彧</title>,<text>熊熊諸牧使。忠義及雲孫。報國心先定。臨危節始尊。鼎中猶假息。城下莫招魂。想像持雷斧。神威欲破門。</text>
<title>哀金衛將 九宅</title>,<text>一郡皆爲盜。全仁獨有公。挺身來報警。杖劒去從戎。奮勇無人繼。遊魂作鬼䧺。自今觀感際。滚滚勸人忠。不有如君輩。緣誰彰大倫。毅魂將殺賊。飛劒卽捐身。列聖均施澤。玆邦始得人。綠林何足道。降將亦王臣。</text>
<title>咏物</title>,<text>叢蘭生林中。幽香常滿園。有似隱君子。嘿以道自存。老松三千歲。茯苓産其根。服食求羽化。高擧塵𡏖昏。大冬寒雪中。貞姿猶自溫。催放百花氣。紅紫照乾坤。聞說菊泉井。靈液流出根。淵明爲辟病。故敎栽滿園。我愛琴中趣。操縵不成翻。何如桐葉上。靜聽踈雨繁。懷素好寫字。種蕉千萬根。貧家不消紙。排程課兒孫。亭亭白蓮花。出自池水渾。恠爾絶羣姿。不託淸泉源。直性何待揉。挺挺抽自根。要須竹醉日。移來傍我軒。</text>
<title>哀許將軍 沆</title>,<text>哀詔兼恩酹。煌煌報主身。生纔羽林將。嗟爾遠方人。氣憶橫戈地。功知獻愷辰。回頭薩水北。幾箇識君臣。</text>
<title>王師久未破賊</title>,<text>逆順非難辨。民何附綠林。賊應知戴首。人少識攻心。擊刺揚吾武。城池笑汝深。如何殉國地。徒使遠臣任。</text>
<title>四月十九日。聞定州破斬賊魁。</title>,<text>烈焰登城堞。凶渠盡就擒。掃除須得快。糾結一何深。士氣挺槍急。天威執皷臨。拊綏應不緩。要體聖人心。</text>
<title>呈吳休翁。時休翁孫破定州賊。</title>,<text>門闌遙挹壽星光。重覩韶顔五歲強。稚笋初生偏爲養。健毫雖禿亦成章。篆文壁繞鐘彜古。梅萼春深几案香。聞說新平河北賊。兒孫威略壯西方。</text>
<title>夏夜</title>,<text>茂林深似海。凉露葉間明。不覺年光迅。旋欣物態成。遠星螢敢亂。新月鵲何驚。夜久炎猶盛。山風忽復淸。</text>
<title>旱</title>,<text>亢陽當自去。旱魃豈難誅。焦鑠心何有。摧殘氣未蘓。魚喁唯欲盡。龍懶孰能呼。咫尺天聦邇。民痛徹也無。</text>
<title>悼白石李上舍</title>,<text>一世論文雅。如公得幾人。江山詩已遍。師友道相親。賈島應爭瘦。原思較孰貧。尙懷具甘旨。秋水上纖鱗。漸看人數减。公又逝堂堂。跡豈靑雲附。歌空白石長。癈田惟草穢。老屋只書香。身後悲酸甚。林猿已斷膓。岱岳遊仍遠。翛然七十年。程文歸正始。師訣守單傳。酒以澆愁重。窮何到老偏。病中談亦健。吾得及身前。</text>
<title>次趙雲石 羲卿 松店韻</title>,<text>柴門向昏黑。驢鳴知故人。俱是風樹餘。悲酸相對伸。白露廣平麓。欝欝松柏晨。農淵去已久。洞陰誰與隣。繩家子豈懈。要善百年身。先人好詞翰。夙隨永湖公。國羞慨未雪。揚舲滄海東。忠信仗蠻貊。要發殊俗蒙。誅除馬州盜。辛苦壹歧風。宿契已數世。情好動由中。耕讀非二致。君子愼執之。非惟怡性情。兼要外輕靡。欣然好禾黍。不必吾手爲。葵藿折後園。杞菊採東陂。溫飽諒由分。於世寡所資。幸生文獻後。常懼家訓落。塗轍戒旁趍。敢慕君子作。春秋道無墜。况兼執手託。早入華陽洞。仰瞻雲漢閣。獨抱數十義。勉追仁者樂。羣星環北斗。衆流趍江河。經尊自邃古。獨恨字多訛。竊慕紫陽翁。折衷資衆家。書序與深衣。聚訟頗蒐羅。雖爲壯夫嗤。排纂不嫌多。有美靑城縣。落落鄕賢祠。揔管節旣苦。鰲相名更垂。遺風緬羣哲。夙昔心所期。縣中耆舊傳。不知撰者誰。外史吾豈敢。遺聞或記之。海陽登雷肆。先公秉銓時。六世傳敎胄。夫子復繼之。鬚眉自鄕里。都下觀盛儀。湖海近蕭條。箱篋空舊詩。典刑覔後人。惻惻我心悲。欝欝大谷村。高卧可永年。阿弟方卜居。茅屋正翛然。南華說舊遊。盛事憑有傳。君來失從容。正値觀稻田。明春復許過。相期柳塘邊。俯觀淵魚聚。仰視雲鳥飛。物性漸知返。艸木捐芳菲。憧憧歲暮思。免爲小人歸。山林本淸凈。東華多是非。安能對山隱。得賞心所希。憶昔丹陽遊。相失淸風道。荷君瓊琚投。愧我桃瓜報。歸田拭靑眸。共擬展玄草。胡爲滯店舍。歸鞭不再到。只須勖明德。此意求之古。</text>
<title>八月二十八日霜</title>,<text>殘暑驅何盡。從西萬木風。奄當收斂節。宜勉戰兢工。無事憂天老。同聲求穴蟲。颯然靑女信。愁眼望遙鴻。</text>
<title>觀稼</title>,<text>夙解兼幷誤。緣誰見限田。細商毫忽力。猶戀斗升權。去患身經苦。收功役在先。每從灌圃輩。求覩漢陰賢。</text>
<title>秋懷</title>,<text>銀河案戶樹陰晴。睡起三更惜月明。斯世常存如許境。衆生何失本來淸。松肪照戶塲猶滌。露氣沾衣杵獨鳴。荷篠晨門休自隱。亦因賢聖得傳名。</text>
<title>秋雨</title>,<text>葉間聲有力。寒雨雜晨光。細念將頹菊。旋愁未斂秔。遠鷄連晦動。哀鴈徹雲長。第更蘓枯旱。無令麥畒傷。</text>
<title>次放翁詩</title>,<text>過去飢荒未可忘。登盤却喜夕炊香。籬花帶雨寧禁白。園木經霜尙自蒼。行止先從閑處講。是非偏向熱時長。嗚嗚土缶村醪釅。且與隣翁作許狂。</text>
<title>寄謝權命汝 寔</title>,<text>見君孩笑曰。何遽二毛長。世好欣同勉。詩情覺已蒼。端須吟橘頌。誰不愛荀香。成就知無拘。幽潛且發光。</text>
<title>謝權𥠧琴 宓</title>,<text>相望霞光晩。猶疑紫閣長。停雲多感慨。榮木改靑蒼。高鴈稀求食。遊蜂尙戀香。歲暮期携手。林泉待子光。</text>
<title>與社中諸君子。登鳩峴觀楓。</title>,<text>不惜西暉短。秋山引興長。水簾風瑟瑟。天界鴈蒼蒼。呼喚藜筇響。提携社酒香。依然鄕里誼。好作暮年光。</text>
<title>歎老</title>,<text>心自桑楡促。羲鞭豈短長。楚聲懷九辯。周篆講三蒼。石老猶生潤。花衰別有香。君看憂道士。常有好容光。</text>
<title>楓嶽翁 金公相協 經歲見枉。喜而成數疊。並拈杜韻。</title>,<text>松戶月初上。忽逢楓嶽翁。烟霞子成痼。鐘皷我仍聾。道遠孤筇緩。秋淸萬慮空。相期理短屐。一洒白山風。</text>
<title>又次杜韻</title>,<text>見子衣生暈。知從萬樹紅。神仙諒不遠。秋夜復相同。宿債楓山月。餘緣雪嶽風。守株誠覺拙。徑欲學飄蓬。又黃葉飛無際。枯筇海上歸。花開入楓嶽。秋晩到荊扉。枳棘風香遠。柿林霜實稀。艮齋今作主。那得久相違。</text>
<title>楓嶽翁遊室雲而歸。爲說九曲之勝。信手書此。以爲他日入山之證。</title>,<text>一曲傍花溪。路險忘辛苦。室中羅衆寶。饞人初入戶。二曲靑玉峽。瀅然雲際出。白石間。離離紅樹密。三曲神女峽。綵雲依絶頂。日暮松風靜。隱約笙簫逈。四曲白雲潭。溶溶一道水。雲容與石紋。布漫勢未已。五曲鳴玉瀨。鏘鏘淸復淺。悠悠東山想。溪風晩更善。六曲卧龍潭。常欲蓄雲雨。西望籠水亭。松林蔭洞府。七曲明月溪。遙受玉鉤吐。倘有糓城老。琴韻動千古。八曲隆義淵。平直乃如許。有似成德人。不露奇絶處。九曲疊石臺。根蒂迷浩劫。搖漾積水中。面面如泛葉。</text>
<title>憶竹下次韋蘓州韻</title>,<text>林下固多賢。君獨起湖圻。故家挺素質。炯如玉無疵。雷肆資宿儒。居養得所施。榮途雖易濡。何憂子磷緇。高步困泥塗。於今得一馳。綠衣趍禁闥。妙選卑逾輝。詩酒近罕出。知子方斂威。君子喜與善。相慕如渴饑。小人好伺過。刺口多諐辭。迴風一蕭瑟。黃葉江漢湄。杞菊未收畒。况兼秋雨滋。瑣屑自可耐。歸車且遅遅。</text>
<title>贈楓嶽翁</title>,<text>少爲山澤娛。亦復耽文墨。往來滄海上。若有凌風翼。蓬山骨殊衆。立如金佛植。幽人淡無事。遊踐斯爲職。入山紛難數。雙步不暫息。諒由痼難毉。尙覺情未極。爲我談諸勝。靈異固莫測。未見心融合。蒼翠臨我側。至文在布帛。嘉味由黍稷。山奇乃其病。徒自眩目力。公歸須靜玩。養眞斯爲得。</text>
<title>復呈</title>,<text>每於歡會地。迴憶昔離羣。危巘時流憇。寒砧暫倚醺。髩毛滄海色。筇屐衆香雲。未改經年褐。霜砧處處聞。拙業憑荒畒。林泉寄此生。尙存銜索淚。無復賜書榮。讀易知違患。懸瓢嫌近名。逢公風雨際。中夜說深情。</text>
<title>望光陵</title>,<text>珠邱如咫尺。松栢晝常陰。千古夷齊怨。當時舜禹心。事功由亂濟。治化在人深。歲歲貞熹雨。豊徵誦至今。</text>
<title>秋雨</title>,<text>寒雨被山至。已聞空外聲。固當憂蕩汩。寧久樂淸明。征鴈穿雲疾。飛泉振壑鳴。獨憐場未滌。隣火照深更。</text>
<title>九月二十八日。上將幸健元陵。夜大雨。</title>,<text>聖人憂萬姓。鑾蹕待秋成。要得先驅灑。仍爲徹夜聲。羽旄方戒駕。鐘皷正凝情。草野區區義。無眠望帝城。</text>
<title>洪艮齋 儀泳 爲瑞山太守。步杜工部舂陵行以寄。</title>,<text>艮齋未歸田。久爲塵事嬰。下邑民吏悍。借公須一行。治理壞俗吏。薄習相襲成。要惠故多術。苟得循良名。海曲尤蕭條。衆瘼紛如生。公堂雖甚卑。生民自阻情。西漢貴敦本。爲吏皆國楨。淸談外事物。嵇呂輕六經。防範一失正。狂瀾遂得橫。救民材豈乏。落落如晨星。夫子富文學。粤昔由過庭。及夫綏𡞦嫠。儉歲烟無靑。閟旱曠爲災。慘目如被兵。况兼誅求作。擧首俟治明。仁心發求蒭。義色見飄纓。伊昔衣繡出。猾胥傳相驚。愚頑崇導卛。佇見邑里淸。威惠得俱行。用此酬明廷。天寒象王山。秋晩臣保城。相思耿中夜。眇然憑窓欞。只爲子容受。罄此懷思傾。簿牒尙有暇。一一冀細聽。</text>
<title>拈杜韻</title>,<text>坐來秋雨足。終夕閉林亭。已壞楓林赤。猶沾麥畒靑。淄澠誰辨味。易老並稱經。欲求書種子。相望似晨星。又感此秋蟲蟄。中林一小亭。閑雲晴更白。寒水遠仍靑。俗可回三代。文要似六經。淳眞理當卜。天道亦周星。</text>
<title>又咏菊</title>,<text>秋菊花當玩。栽來繞野亭。露翻委地白。霜打著枝靑。色借幽人照。香須處士經。留芳惟晩境。吾且髮星星。</text>
<title>用前韻屬瞻淇齋。瞻淇齋卽楓嶽翁一號。而尹屛溪所命。</title>,<text>合揭賢人筆。湖山有此亭。相期淇上綠。栽遍宅傍靑。餘景懷深託。高竿憶屢經。栖栖楓嶽裏。無媿少微星。</text>
<title>咏落葉</title>,<text>木葉飛相繼。堆深欲半亭。亂翻連夕赤。高入極天靑。振樹寒風起。委泥急雨經。空山益搖落。林末數微星。又雲烟將夕氣。野望敞林亭。取次根歸晦。斯須葉謝靑。飄颻歸鳥競。蕭颯曉霜經。悵爾榮枯際。居然送歲星。</text>
<title>曉</title>,<text>伴宿高齋冷。霖餘識已霜。數鷄村寂寂。微月曙蒼蒼。室冷催牛飯。園空念鶴粮。不眠支病枕。山水話仍長。</text>
<title>舍季爲楓嶽翁置醴</title>,<text>新釀翁翁白。分甘過小堂。非吾事口腹。爲爾引壺觴。美極談方法。衰來恃酒漿。常愁村味苦。今夕得澆膓。</text>
<title>又呈楓嶽翁</title>,<text>抄字爲形役。於書做白痴。辭家輕去累。觀海動經時。衰謝何緣健。遊觀好是奇。長安喜輕薄。莫受小兒欺。又不有眞成癖。安能十入山。好朋良未易。遠道得無難。衣帶求方外。鬚眉識世間。淹留休語別。鎭日閉柴關。又已了尙平嫁。常遊謝眺山。往來貧士易。傾倒古人難。觀世烟霞外。忘形木石間。隔年求友志。幽鳥共關關。</text>
<title>寄金士儀 延淳</title>,<text>之子林泉僻。相過舊不忘。門深街柳色。風便禁花香。藥物知仁性。衣冠見義方。居淹一病。悔不學歧黃。</text>
<title>又贈楓嶽翁</title>,<text>不好因人熱。栖栖迫歲寒。振衣風珮淺。橫嘯海天寬。嘉會經心遠。奇文遇境歡。尙留楓嶽戀。能趁百花看。</text>
<title>又次</title>,<text>溪山蒼欲凍。朝日作霜寒。遠到情仍欵。微醺境亦寬。老思先輩訓。貧憶古人歡。雙步知逾健。委來得歲看。</text>
<title>聞砧</title>,<text>隣家燈自照。夜久尙聞砧。紡績皆經手。裁縫復在心。何人狐狢煖。窮雪霜深。憐彼無衣子。寒天羡此音。又木綿花已悴。今歲幸聞砧。溫煖知應節。高低識用心。製成殊未易。愛惜固當深。肉食停絲竹。辛勤聽此音。又農婦恒多事。田功間以砧。依依侵曉苦。耿耿禦冬心。敗絮從人久。新袍計日深。山中困征稅。能有幾家音。</text>
<title>寄呈楓石徐學士 有榘</title>,<text>樹風霜裏。江湖夕照中。舊遊懷滚滚。時序惜忽忽。讀易知多少。歸田勉始終。寸心憑遠景。那復限西東。</text>
<title>孤鴈</title>,<text>孤鴈侵霜曉。偏從病枕聞。獨憐天際影。猶喚澤中羣。彈射人何伺。窮通物亦分。誰敎毛羽健。穿過萬重雲。何事求羣疾。終無爾輩流。物情猶厚薄。天路或沈浮。不擇寒洲宿。偏從滯穗謀。栖栖須自遣。來去好春秋。</text>
<title>復咏孤鴈</title>,<text>今秋天氣煖。十月聽孤鴻。雲路元空濶。禽心自異同。差池憐隻影。憔悴惜微躬。山鳥猶求友。嚶嚶萬樹中。</text>
<title>寄呈關北伯苕泉金公</title>,<text>蕭瑟白山枝。北民恒苦悲。公去徭已輕。明珠還海湄。陽和振幽晦。常與淸風隨。安民無異政。勿擾卽可期。舊時曷懶路。鐵嶺橫地維。聖朝闢千里。拊綏得以時。只恨蔘與貂。委輸到京師。富豪資紛華。儉約豈易持。使者荷天寵。何以報玉。麾下諸大夫。不得輕貨遺。遂令衣粲士。心自絶磷緇。北民奚但誦。四隣慰渴飢。</text>
<title>遊奉先寺</title>,<text>多荷諸公意。相期嶽寺深。共穿黃葉徑。各有白雲心。舊佛塵中面。殘鐘雨際音。明朝看射乕。獵騎出踈林。高樓餘霰結。晨磬送寒音。睡起燈猶在。言長月向沈。祗林唯社伴。遅暮亦童心。先輩追隨地。遺風得共斟。</text>
<title>見海陽丈詩篇。感而有作。</title>,<text>自失海陽卧病作。湖上淸風日凋落。遅暮豪擧尙飛翻。光氣滿紙發如昨。任存城下日蒼蒼。黃溪茅屋向寥廓。駱峯微臺花木深。此遊賴公方脫略。尙憶騎牛過丙舍。向昏鷄黍燈漠漠。有時談屑忽崢嶸。林間百鳥驚鵰鶚。至今追思承緖論。十年耿耿心獨存。過去星霜邈難追。此身蒼茫向乾坤。志業蹉跎形半枯。昔人日驚流水奔。松竹秪應舊物色。餘哀何止哭寢門。士要相埒能相知。今人誰解公名尊。一樹梅花傍簷發。楚聲與爾作招魂。</text>
<title>古寺</title>,<text>古寺金銀晦。空庭鳥下來。烟火晨猶冷。僧寮晩始開。結搆塵邈矣。閱歷日悠哉。回首讀書處。衰懷未忍回。</text>
<title>夜</title>,<text>靉靆雙眸炯。終宵伴蠧魚。月生初雪後。梅動一陽初。星絡寒仍徹。天光遠更虛。已甘遊藪澤。偏讀絶交書。</text>
<title>哀李蕙隣 畹秀</title>,<text>尙憶城南宅。懽然笑語親。爲供懷檄喜。非是抱關貧。不幸仍斯疾。無年揔善人。丹㫌歸漠漠。湖海失垂綸。扶櫬無孤子。摧腸有老親。茫然歸窅寞。寧復識酸辛。末俗皆嗤禮。微官便誤身。衰懷違執紼。南望一沾巾。</text>
<title>挽宗丈 儁</title>,<text>終南山下是吾廬。尙憶公來燭跋餘。溫石縱緣爲禮致。瑟竽常覺賞音踈。風霜不挫胸中氣。水竹曾饒海上居。只有靈光今更遠。韋園花樹一霑裾。先人晩計在林邱。爲記生香不斷樓。盛際交遊傳後遠。故家風節向誰求。虛舟謾繫同鷗泛。香稻初肥與鴈謀。何地徵公攀柏孝。苦心培得萬株樛。</text>
<title>次李元裕 寀</title>,<text>坐深聞剝啄。知爾入衡門。斜日漁樵徑。寒花敎授村。相憐秋柳色。多感曉霜痕。欵欵中心好。唯於落拓存。</text>
<title>咏伯夷</title>,<text>人於餓死事堪輕。誰及夫夫見義精。詩覩采薇何涉怨。風聽孤竹不勝淸。看如土芥辭南面。賴此綱常覺後生。磊落如斯猶有待。聖人門下得光明。山名雷首以人遭。二子淸標占地高。當日心惟安禮讓。後來風自踵賢豪。經權迭出文王養。成就無分泰伯逃。立與鄕人猶望望。何緣去諫六師勞。</text>
<title>又咏箕子</title>,<text>行於洪範地明夷。遺恨千年麥秀詩。周德何論生拍日。商孫無憾祼將時。宗祊失策違微子。縲紲全仁並少師。東土猶看仁聖化。井田遺制到今疑。</text>
<title>冬雨</title>,<text>雪意仍成雨。寒溫似手翻。雷驚俄出地。雲驟忽傾盆。新漲寒溪響。餘霏遠樹昏。冬霖乖節候。何敢問乾坤。</text>
<title>夜坐</title>,<text>已擧山亭火。樵歌夜各歸。葉稀風獵獵。村暝雪霏霏。書劒心仍懶。神仙事却非。梅兄寧絶俗。人自到門稀。</text>
<title>梅</title>,<text>雕餙溝中斷。春心在朽株。淸晨霜共白。永夜月同孤。嗅去香逾遠。攀來品更殊。盎然生氣足。從此百花跗。</text>
<title>卽事</title>,<text>返景入村巷。主人林閣幽。山中聞伐木。親屬共乾餱。歲稔多歡笑。衰來少輩流。乾坤容我得。俛仰道悠悠。又生涯知用拙。衰白又相侵。物累緣情起。家居以病深。已經金注惑。誰解玉壺心。海嶽生虗憶。泠然豁我襟。</text>
<title>憶從羅海陽，宋芝溪入寶盖山。</title>,<text>層峯橫秀氣。日落天靑。心逈攀孤絶。身輕入杳冥。輿從雲棧駐。酒向石臺醒。二老追隨盡。丹崖只勒銘。</text>
<title>寄凈溪</title>,<text>憶上公山縣。經過得不踈。披看耆舊傳。留宿少微墟。花發階庭潔。風和卉木舒。幽蘭同室際。流水上絃初。舶寶恣搜異。蹊茅喜闢蕪。悠悠看聚散。落落失歡娛。眞意懷炊黍。高風想式閭。鴈橫南度信。魚足北來書。皓首猶思勖。靑雲任過虗。何時千里駕。重訪草玄居。</text>
<title>奉贈華盖山人李任之 正仁</title>,<text>伯氏成千古。如何度此生。連枝那得會。落葉復相驚。舊客收殘帙。孤兒守古楹。薄衣無處問。霜迫九原程。殘燈明更翳。悲話度中宵。初雪傷衣冷。寒風念室搖。一身空濩落。數畒轉蕭條。定識愁無益。愁來未易消。見子蜚英日。于今路轉窮。時人殊漠漠。餘景正忩忩。計失耕桑裏。身衰涕淚中。更聞門外吏。索賦疾如風。</text>
<title>咏梅</title>,<text>風霜刻厲若爲花。勤護微陽獨滿家。香透淸雲方酷烈。影從明月忽交加。窓深片白心仍徹。歲暮孤芳感轉多。人世難逢淸凈界。一枝孤潔奈渠何。小至窮陰晝易昏。賴他生意作春溫。孤山處士甘同夢。姑射仙人欲返魂。有友寧孤遲暮境。醺人不待太和樽。相看直到忘言境。門外松風任寂喧。繁英孤萼儘佳哉。潤合寒槎半是苔。苦節應爭氷並潔。暗香時與月俱來。也能絶世軒渠立。豈復爭春雜沓開。欲酹花神須美醞。山妻斟送掌中杯。伴宿高齋欲曙時。宿溫能拒雪風圍。從他跌宕人同好。有是芳馨孰與歸。冷艶錯疑微霰結。幽光寧逐片雲飛。巡簷不是供花事。要喚陽和地底微。邇來衰白賴花寬。繞宅寒槎業未殘。噓得枯荄潛似夢。著來高樹漸凌寒。人如孤竹論知己。詩似楊州稱好官。山徑不妨人客少。數杯猶得與君歡。</text>
<title>久居田野。奴僕皆欲叛去投有力者。在寒房有作。</title>,<text>勢力尋無迹。先知婢僕情。易看炎作冷。誰識辱爲榮。已覺於吾薄。寧能絆汝行。常奇東郭妾。猶怨乞墦程。何怪人奴事。滔滔捴是情。賤貧威豈懾。傭雇役常輕。長策惟衣食。恒心卽勢榮。誰家好箇僕。能給主人生。</text>
<title>困債主而賦</title>,<text>少小謀生愧不材。如今避債亦無臺。知排紫闥難爲力。坐待靑蚨豈自來。拙計猶存千樹橘。薄寒誰庇一枝梅。倪迂齋舫唯書畵。人識名香得去催。仕䆠爭如闢草萊。十年纔飽軟紅來。六州鐵鑄空成錯。五石尊空拙用材。求食常思麟鳳瘦。有盟偏被鶴猿猜。門前不種於陵李。要識胸中浩氣迴。</text>
<title>夜牕對月</title>,<text>默識氷輪出海時。應因纖翳上來遲。寒梅受照光逾潔。羣木交陰境絶奇。三代光明隨地得。衆仙消息以心知。似憐吾室貧無燭。每到窓前不負期。</text>
<title>漫賦</title>,<text>士如敦晩節。唯少向人求。常憶牛衣卧。時從馬勃收。山深耕稼學。燈翳室家憂。自古英豪輩。多騎雲鶴遊。</text>
<title>己未之秋。余在東洲。遊三盆瀑。京山李公與洞陰令朴在先携酒來會。仍入龍華鄭氏村。于今十四年。京山丈卧病。在先已沒。余亦老矣。感甚步在先所寄韻。</title>,<text>龍華秋樹望離離。携酒當時髮未衰。雜坐遙當幽瀑勢。披襟正値早凉時。京翁多病應深卧。楚老何之但好詩。尙記溪南溪北畔。會心人各不同歧。</text>
<title>苦寒</title>,<text>自是堅氷由鑠金。每於寒暑識天心。隨時交憶翻來易。處困要須耐得深。僮指且愁行斫桂。杵聲惟許入彈琴。隣家濁酒聞初熟。爲借春溫去更斟。</text>
<title>寒後漸溫</title>,<text>寧將人力敵天時。煖閣無如化日宜。誰送寒威如許酷。也知陽德未終衰。獸毛欲暖思離穴。鳥貌方閑立定枝。戴白垂髫喧笑出。各於恩庇若相私。</text>
<title>小至</title>,<text>早望村閭煑豆稀。稔年民事一何微。還看虎豹存身智。誰遏龍蛇出地機。葭律應從南日遍。梅花猶著北枝稀。方春節序須新曆。多恐農工失指揮。</text>
<title>敬題家大人寫林和靖詩</title>,<text>輸瀉胸襟自好詩。肯將彫繪更加之。幽香似入藏梅室。逸響如聞放鶴湄。品到陶韋惟伯仲。重於金玉共華夷。霅橋丹室皆冥漠。又是風驚不靜枝。湖山栖隱杳千春。悵望餘杭阻問津。曠世常存詩外感。有神如喚卷中人。寒郊瘦島寧交騖。𤃡水箕山始作隣。遺藁自無諛佞語。寫來奚但爲淸新。湖外靑山梅作花。詩情應到月橫斜。幽光遠發惟先筆。秘本相傳獨數家。若與周旋忘隔世。忽因形影覺由涯。宛陵一語誠知己。奇瀑高峯藉子華。</text>
<title>夜坐無燭而賦</title>,<text>種麻麻不宲。十室少燈光。照待星當牖。明知月轉廊。兒愁書課减。婦歎績功妨。杞國憂空集。無眠徹夜長。</text>
<title>遯村李公 章英 盡室入淸風。故以詩促其還。</title>,<text>鶴谷幽居忽已空。公胡搖落坐淸風。依山地足躬耕畒。上墓陰成手植松。吾輩于今同倦鳥。世間何處不漂蓬。寒燈自照相思際。玉笋羣峯雨雪中。龜島三巖領略迴。昔人遺跡盡靑苔。屛山境絶知深愜。綾洞田荒得再開。在世吾猶甘寂莫。挾仙公豈久徘徊。全家上舶非難事。好趁桃花水漲來。</text>
<title>偶書</title>,<text>山中數畒足菟裘。那有心籌到橘洲。遠慮常從治世起。好朋惟向昔賢求。梅寧擇地隨人潔。鶴欲乘雲爲飯留。回首寰中多火宅。一身何得泛虗舟。</text>
<title>凍雨</title>,<text>造物還如劇。冬溫輒雨傾。雪纔隨地濕。雲復繞天行。響數寒簷落。光疑遠樹明。思深南畒麥。恐損葉靑靑。頗怪深冬雨。經宵苦未晴。霏微添遠色。涓滴作寒聲。忽聽孤鷄唱。遙憐百獸情。陽和宜蓄泄。泛濫得無橫。</text>
<title>咏僕</title>,<text>卧來知室煖。深念僕夫功。持斧雲林遠。驅牛雪徑通。愚頑從汝性。衣食愧吾窮。不必才堪愛。無效穎士僮。</text>
<title>寒甚見伐大木</title>,<text>樹老思經歷。寧宜遽斧斤。用違隆棟重。殘到衆枝紛。遂覺村容廓。無從地籟聞。暫回貧士煖。幾日洒風薰。</text>
<title>咏村巫</title>,<text>非緣政敎發。氓俗喜巫紛。人豈無恒作。神如有耳聞。林鵶飛舞影。村女往來羣。今古皆要糈。須看屈氏文。</text>
<title>聽兒孫讀書</title>,<text>每見書連屋。知渠擔負存。敎從孩笑始。工到長成論。逸驥心初展。兒鶯語正繁。欣聽到難義。拈出欲云云。案無莊老畜。還有我家文。宜自顓蒙發。先知取捨分。爲師吟橘頌。求友愛蘭薰。細細思期勉。衰懷爲更欣。</text>
<title>次杜工部課伐木韻</title>,<text>傭雇終易去。種子須舊僕。飯牛未及已。輒復向深谷。陰崖氷雪盛。丁丁聞伐木。常惧夕炊晏。呼伴催下麓。頑時雖被嗔。得薪心復足。寒梅賴作花。氷壁光可燭。衰暮鮮所仗。恃汝如桃竹。况復著未溫。敗絮多露肉。所賴飯可飽。得免隣里哭。人奴賦甚薄。分不及華屋。相酬稱汝勞。近無捶楚毒。貴賤念同胞。世役傷薄俗。宜去役使苛。當恕蠢樸觸。田野多事務。維持資恩蓄。忠勤豈易得。衆中見所獨。及早須力作。盛壯年易促。治汚種秔稻。擇沃播杞菊。隱居要養性。給我春酒斛。</text>
<title>庭樹有鵲巢。爲鴉所奪。</title>,<text>要免狐狸患。爲巢不可窺。搆成高樹穩。讓與衆鴉嬉。計遠雛成日。形殘力抵時。雖知避燥濕。強弱爾何爲。</text>
<title>曉枕</title>,<text>老人眠易覺。轉輾曉來多。壚蓄經宵火。梅存耐久花。普天愁栗烈。何地斂陽和。煖氣存深卧。朝看雪滿家。</text>
<title>次簡易堂韻</title>,<text>人從楂橘味須當。鳧鶴何爲較短長。粱稻少儲耕亦倦。葦茅無際學仍荒。敎兒不必家鷄厭。賀我須於塞馬亡。回憶烏紗趍走際。山南水北信吾鄕。</text>
<title>又次咏簡易集</title>,<text>少小凌雲氣莫當。並驅誰競逸蹄長。名因推轂方成美。祿代耕田每苦荒。繡梓也堪傳世遠。藝林寧復恨身亡。復元景洪相酬盛。聞有殘編滯海鄕。</text>
<title>烏几</title>,<text>烏几蕭條卧一樓。檢來身計似虗舟。高雲自在心俱定。寒雀時鳴舌不柔。弊褐何妨藏我寶。薄醪猶足散人愁。陽和已覺驅寒氣。無使陰崖片雪留。</text>
<title>偶吟</title>,<text>轉成心皎潔。一望雪爲花。樵下緣山徑。舂傳隔樹家。獸依林景短。鳥起野烟斜。寒極唯思煖。何須錦繡華。</text>
<title>悶官吏督稅</title>,<text>非欲稽王稅。傾囊乏一錢。吏㩨纖利射。民怕急符傳。乞貸心仍怍。經營事易顚。吾家休歎苦。十室少人烟。</text>
<title>用分字</title>,<text>久卧霜侵被。身寒識夜分。時寧輕白屋。士自阻靑雲。繡防林猿裂。鐘嫌海鳥聞。南柯味終淺。休戀蝶爲羣。化日暉何暖。玄黃戰亦分。梅殘將臘雪。柳度欲春雲。山色憑閑見。林風自遠聞。已甘隣鹿豕。何物不堪羣。</text>
<title>獨坐</title>,<text>莫恨無良友。梅香已見薰。翻風千樹雪。橫野數峯雲。榮辱從時命。姸媸付世紛。鄕居看四壁。纍纍納租文。</text>
<title>次杜韻</title>,<text>晴雪融餘結。寥天一半靑。薄雲斜照徹。高樹善風泠。樽湛賢人酒。村深處士星。九臯孤鶴唳。那得到天聽。</text>
<title>雪</title>,<text>王子移舟興。袁安卧洛心。餘飛羣木結。急勢半天臨。奴隷身應潔。塵埃累豈侵。凝寒將度臘。花氣畜來深。</text>
<title>聞權生命汝發解</title>,<text>詞賦知增格。才名且一欣。翺翔從里選。英妙廁時珍。後出看爲秀。先鳴識絶倫。從今占鴈塔。未幾曲江春。</text>
<title>謝穉琴惠詩箋</title>,<text>已解貧居慣。慚無紙可賖。寄來傾意眷。展到發光華。偏覺生毫力。仍憐翻墨花。認分前日蓄。湖茇感餘波。</text>
<title>梅</title>,<text>獨也脴花晩。香從雪裏生。春前防早泄。至後競新榮。厭發芬華念。甘從隱逸名。怪來枯樹淡。引我許多情。</text>
<title>慰元裕爲弟姪困糴</title>,<text>弟姪生涯淡。催租吏打門。經營損佳趣。愁寂念荒村。蝸屋稀烟火。鷄栖長雪痕。綿力慚相濟。誰知耿耿存。</text>
<title>又次杜韻</title>,<text>巷深山日短。軒牖仰微暄。林合川流遠。雲歸嶽立尊。漁樵交野徑。鷄犬響山村。久已忘巾櫛。徒緣懶出門。</text>
<title>次杜韻</title>,<text>山居排布悉。書室復琴橋。晴雪橫郊樹。孤雲下洞霄。梅經窮歲餞。酒待故人招。羲馭寒應速。流光已覺遙。夕照翻村落。幽人渡野橋。騏飢愁伏櫪。鶴健喜摩霄。廣廈終難得。新春不待招。往來方冊裏。未識古人遙。雪殘溪澗淺。履石亦當橋。禽語來從粟。松濤去拂霄。寒惟無計送。月似有期招。梅故遲遲發。餘香暖更遙。</text>
<title>感御賜中和尺</title>,<text>古玉裁難定。羊頭累黍重。物皆歸禹度。律自起軒鐘。銘量微遺制。周天測遠容。竿頭宜進步。以此祝山龍。</text>
<title>謹賡先朝御製讀春秋韻</title>,<text>麟經光特筆。微旨在斯歟。一揆尊王後。三冬秉燭餘。慈宮頻酒食。春邸繼詩書。校對憑窺管。中天日月如。</text>
<title>寄李懋賞 功懋</title>,<text>垂老趍文院。同僚盡少年。爲官得記馬。負郭乏耕田。快活辭人屋。艱辛辦俸錢。須論瓜後計。隣我雲邊。困極唯當泰。何須賦逐貧。念深妻子內。身遠嶺湖濱。士豈嫌卑職。時方念牧民。稱心須不怍。南土佇陽春。</text>
<title>鷄</title>,<text>坐知天欲曉。羣唱已過三。時晦爲吾警。栖寒使汝堪。禍樞思郈伯。仙分憶淮南。翔舞名相慣。牕前欲與談。悄悄思君子。愛聽風雨晨。雌䧺呼類疾。毛殼出雛新。正護移田菜。常煩樹柵人。鵷飛獨何意。高擧北溟濱。</text>
<title>鴨</title>,<text>野鴨乘春暖。晴江自在行。交飛參鷺潔。遙泛伴鷗明。忽爲魚窺沒。頻從弋慕驚。他無爭飮啄。羣擧復羣鳴。春草靑毛濯。泥塗不染行。在羣應未雜。經眼最先明。得食嫌相逼。嗔人怕或驚。知渠同畜鴈。莫向主家鳴。</text>
<title>和金穉奎眞殿酌獻禮陪班詩</title>,<text>靑邱生聖歲維斯。躬薦精禋則孝思。毓慶華虹回舊曆。侍祠冠劒抱餘悲。球圖夾序儀仍設。霜露園陵感屢移。三代馨香懷敢忘。七分符彩望仍知。於昭陟降孚能格。有秩鉶籩物以時。塗轍士方趍熟路。肖翹形各飽洪私。親賢樂利治爲美。誠正修齊道不疑。精義遙承羣聖統。衆心皆仰百王師。校讎有職資墳典。報答無階得粉糜。寥落窮山追往昔。萬行哀淚和君詩。</text>
<title>哀趙朔州 岡</title>,<text>城南來往幾經春。儒素如君幸接鄰。常怪名途偏濩落。每看高步輒逡巡。此心不入炎凉境。斯世全歸淡泊身。尙憶西邊乘障出。一書遙寄寫情親。悠悠一路限泉臺。草宿他山未泄哀。說禮敦詩今寂寞。栽花蒔竹孰徘徊。經綸留與爲人用。儒雅誰知出將材。伯氏衣寒那更問。白頭遙坐海雲隈。</text>
<title>限韻</title>,<text>撥棄隨身累。唯思不忮求。山雲依戶潔。林鳥語簷幽。民豈稱千駟。生猶足一邱。洗心惟海嶽。準擬及春遊。野已收龍戰。微暄被井閭。狙何朝暮怒。貉自古今如。靜學彈琴訣。閑披種樹書。毛嬙休說美。安得擾禽魚。</text>
<title>謹題坯窩金公 相肅 翻思美人曲</title>,<text>爲慕松江義。翻成棄婦辭。謳吟雜方語。點化發民彜。切切湘潭響。凄凄草野思。恭書先子著。追遠亦君悲。後有刪詩聖。唯應採此辭。義緣心所愛。聲出性之彜。絶調瀏瀏起。孤忠耿耿思。寒霜與征鴈。半雜楚人悲。東曲無腔調。那能發好辭。譯翻仍雅語。感激卽同彜。字順從人見。憂深以己思。千秋音節遠。忠志共斯悲。</text>
<title>拈陰字</title>,<text>山中孤景雪翻陰。烏鳥投林恐不深。夫子無求知玉貌。古人相與在水心。因監得免凌雲徹。待詔曾成據地吟。自視布衣爲世賤。此中誰解重千金。</text>
<title>自遣</title>,<text>煖屋梅惟發數枝。東風問爾爲誰吹。隨身自覺無長物。遇境誰能禁好詩。事不經心忘得失。物皆隨眼一姸媸。前村已識多懸磬。願借金丹及米炊。瀅澈方塘澹自持。世間何物不相私。身從凍蟄深於蠖。跡及芬華㥘似龜。鷄犬登仙猶羡未。馬牛呼我一任之。生人足飽塵埃裏。今古悠悠以息吹。</text>
<title>書鄭圃隱丹心歌</title>,<text>公身死復死。千萬劫輪迴。不泐惟方寸。相隨豈𡏖埃。日月名猶挂。山河氣未摧。成仁非獲已。旋起聖朝哀。</text>
<title>村興</title>,<text>積雪陰崖未易披。春心何得着南枝。縕袍還以狐裘冷。菜色終非鼎食知。照夜翻嫌梅太潔。在林誰念鶴長飢。居貧不害悠然興。樵唱嗚嗚似竹枝。</text>
<title>閑居</title>,<text>垂老生涯只灌畦。鄙夫那敢恨棲棲。馬家有訓寧嫌。王氏爲書反厭鷄。松茂未曾依部婁。鶴高時復下塗泥。悠悠得失惟平等。懷璧痴人笑爾迷。又自比蘓秦便勝籌。平生寧弊黑貂裘。桑麻計長憑三畒。花木陰成庇一樓。威鳳棲林應似。祥麟備乘不如牛。茆簷日暖眠初足。軒駟於人未覺優。</text>
<title>咏惡木</title>,<text>無由開衆欝。隨意長繁叢。只得留羣雀。何能引好風。人多藏疾性。孰任闢蕪功。第少加斤斧。於渠亦發蒙。</text>
<title>迫歲</title>,<text>寒從臘後不禁催。今日開門煖始迴。殘歲誰將生力挽。新春仍似故人來。窮通定是天公劇。志業頗興老子哀。萬壑陽和生氣色。正須紅紫漫山開。山窓日出已排寒。煖鵲飛來語樹端。緩步寧愁浮世狹。虗舟不省急流難。詩書正好稱心讀。海嶽徐常縱眼觀。休怪村童稀識面。老夫無奈懶衣冠。</text>
<title>題竹下小菴記後</title>,<text>鷄黍梨湖會。悠悠已十年。午風交戶竹。朝露滿池蓮。茅屋思華潔。花階記接聯。堅城半千里。矯首意茫然。又主人常洒掃。知欲慕蘓州。露映溪雲夕。風驚海樹秋。軒楹一爲別。林竹可重遊。國社南邊宅。何人卧草樓。</text>
<title>夜坐</title>,<text>數燈村巷靜。人語雜歌謠。樹出烟沉野。川明月上橋。幽居梅自照。獨宿夜仍遙。何處騰絲竹。天衢萬柳條。</text>
<title>喜雨</title>,<text>不應天久旱。卽聽雨連宵。花已胚胎遍。氷將滓穢消。烏鴉村意靜。雲日野光遙。八域同沾未。興雲仰遠霄。</text>
<title>又用前韻</title>,<text>虗明林閣敞。微月薄雲宵。萬象乘春動。羣陰待雨消。經書如可熟。堯舜未曾遙。耿耿懷仍切。明星北極霄。</text>
<title>庭梅遇雪</title>,<text>紅梅欲發㥘春寒。六出花仍著樹端。急勢縱能相沮抑。孤芳自愛未凋殘。林風一起瑤光動。雲日初輝絳萼團。也解粧成匀未得。憨姬愁絶倚闌干。</text>
<title>春雪終宵</title>,<text>雪覆茅茨重。安眠屋更深。乍驚三月節。應澁百花心。踈密從空勢。鴻濛蔽野陰。何須議舒慘。天意故當斟。</text>
<title>寄沉橋老人李井邑 師漢</title>,<text>瓜葛情因老去深。長安春暮爲相尋。憑君皓首猶談往。向我靑眸得見今。家久終南仍大隱。門緣喬木有餘陰。滿城花事應催發。幾度名園策懶臨。</text>
<title>連日雪又凝寒</title>,<text>往來雲不定。春雪又縱橫。釀出無窮勢。委來不住聲。依山凍霧合。橫野洌風驚。爕理何由問。瞻天野老情。</text>
<title>寄尹聖兪 光昌</title>,<text>見說新春减藥囊。兼能緩步百花香。不須輕策扶身健。却被深杯發興長。閙處認君閑世界。暮年饒我好容光。窓梅一樹芳猶烈。如解相思傍此床。</text>
<title>寄李井邑</title>,<text>蒼凉鬂髮未堪哀。尙得扶將暮景迴。病起不須經眼洗。興酣寧耐趁花開。晴明雨過千家徹。紛郁風搖萬樹來。準擬披懷猶數子。雲難瀝故人杯。</text>
<title>四月一日甘雨</title>,<text>逬上山頭日暈紅。雨師如喚礟雲中。正愁麥損經宵雪。忽訝花飄捲地風。要使奔流盈衆瀆。先將微灑映長空。民生咷笑殊俄頃。奔走田間戴笠翁。</text>
<title>復寄聖兪</title>,<text>識子深緘在括囊。就中還覺蓄名香。語酬童騃供歡遍。門對朱陳繼好長。春興方生須取適。病軀初起欲生光。邇來詩律輕侯喜。不妨彌明卧對床。</text>
<title>寄金稚奎。時稚奎自副率將歸。</title>,<text>聚散紛難定。不容人事營。鮮民久啣恤。所賴親愛情。竹下金石志。豈惟吾後生。淸德知有述。世好因獲幷。湖澨窅而遠。夙昔叩柴荊。茅齋荷香晩。琴床竹露淸。滌煩黃溪潔。披霧凈墅晴。同趣旣足歡。薄軀不已榮。談咲屛褻容。此道人所輕。相視淡如水。中自懷緖縈。惟善應千里。况乃聞鶴鳴。前秋屬被徵。預建資羣英。桂坊職更華。歷踐非爲名。悠然東山想。本從枯木形。林園春已暮。徑欲事耦耕。固知山澤性。未甘簪組嬰。春宮禮初擧。仰首承离明。知子陪近列。喜從眉宇盈。書筵設且邇。輔養課正程。林下士豈乏。峻揀方橫經。矧子喬木世。何遽寵若驚。養眞雖可樂。學要及時行。芻蕘備子採。欵曲緣吾誠。</text>
<title>寄金脩道 在敎</title>,<text>君有氷泮行。遂諧相會緣。分張由俗務。常覺情緖牽。那得生羽翼。飛去游湖壖。詩禮須顧名。宜趁英妙年。每喜鐘鼎室。自與儒素連。薄俗防彫斲。美質鮮得全。於道務宲踐。精思得眞詮。藏修依梧楸。樂亦好林泉。無爲患索居。喬木冀屢遷。衰朽衆共棄。倘蒙過峽田。</text>
<title>挽吳休翁</title>,<text>溫溫儒素氣。曾識雅歌中。流迓應無盡。遐籌忽已窮。平生文苑傳。家世逸民風。地下無華屋。談諧孰與同。觴咏懷先輩。幽居遠世紛。戶當南極宿。簷納北山雲。謝事維中歲。留名卽好文。兒孫新報喜。定遠樹功勳。念極扶桑界。先人共海遊。浪平隨使節。風穩倚船樓。夙好於今少。深懷以世求。霝光頹更盡。淚竭水東流。</text>
<title>遊佛頂山中</title>,<text>溪聲喧笑語。羣逐少年行。雜坐緣危石。委懷聽晩鶯。燒餘翠微淺。幽處綠陰生。雙屐能消幾。遙思向子平。掇蔬蔬未晩。肥土故多陰。相聚魚依渚。翻驚雉過林。欲搜丹壑遍。仍坐白雲深。未遂窮源意。行當復去尋。對戶看朝暮。崇岡始一臨。花香隨日永。山意與人深。飛瀑風仍激。幽禽樹欲沈。悠然看飮犢。如有𤃡川心。</text>
<title>夜</title>,<text>露華晴樹重。孤月出纖雲。積氣迷遙望。幽泉入靜聞。好風思問稼。時雨惜離羣。一一生成理。閑尋草樹紛。</text>
<title>癸酉歲。修詩社於花山書院。</title>,<text>社園三見作成功。無限材英到眼中。丞相祠前芳草綠。丈人山裏舊花紅。非惟較挈時文學。要使優游長者風。獨有霝光梅下巋。後生猶是白頭翁。</text>
<title>朴和順 和文 挽</title>,<text>昔遊湖左慣。仍得欵高門。敬爲鄕賢重。交能薄俗敦。徑辭彭澤縣。歸灌漢陰園。截竹曾相及。經床尙見存。翠老文章伯。沙翁典禮宗。幸承君子後。仍述故家風。舊好從誰講。新知惜未融。蕭蕭哀挽去。已後九原中。</text>
<title>久旱</title>,<text>也識天公懶。灾氛未易除。漸煩亂林鳥。垂涸急溪魚。雲合光何薄。風驅力有餘。朝來紅日出。膏澤望仍虗。</text>
<title>六月四日。少雨旋霽悶甚。次杜工部韻。</title>,<text>梅黃理當雨。時已季夏末。龜坼欲及泉。嘉糓安得活。爭水僅如縷。遠近同一聒。爾輩徒汩汩。靜者心欲折。山雨暫霏灑。豈解羣物渴。蜚廉性更悍。輒事資旱魃。濃雲有時起。似爲良苗掇。驅除甚嫉妬。點滴先已歇。不省閔覆天。默默視苦暍。應爲蘊隆蔽。妙運不自斡。灾沴旣布漫。嘉祥遂稀濶。有似堯倦勤。聖愚俱在列。伯鯀蒙試可。工兜及階闥。倘非虞舜聖。元凱無自發。天道有如此。坐待徂暑月。只思疾風霆。催呼龍偃窟。玄縡一朝出。羣妄寧敢越。膏澤豈必我。幾欲蘓枯骨。乘除事堪徵。懽笑翻倐忽。黃茂性斯達。定復高雲拂。庚炎序仍迫。晷刻爭養物。苦遲遂宿願。望空復停筆。</text>
<title>咏畦菜。次杜韻。</title>,<text>野人重菜品。常待時雨恩。細瑣種皆具。培壅心所存。今夏悶旱甚。莖葉不得繁。且恨僮僕懶。蕪穢沒中園。去惡須似滌。豈待農圃論。天心惜膏澤。黃埃暗川原。獨見雜草盛。似有灌其根。嘉蔬惜憔悴。汲井恣叫喧。苦欲見汝達。巡圃朝復昏。此味分所安。無由及綺紈。採掇充饑腸。常留盤案痕。只冀肉食謀。勿用輕乘軒。黎首望爕理。忡忡百憂端。</text>
<title>六月初七日欲雨</title>,<text>雲族紛紛聚。來從長養風。薰難消永日。點或滴長空。衆響蜩新變。餘花栗密蒙。天心應已定。欲問杳茫中。</text>
<title>是日西風又作不雨</title>,<text>雨意濃仍重。西風樹末遙。忽驚凉已遍。旋怕暑將消。隱現明斜日。靑蒼出遠霄。蜚廉誅不得。亢旱一何驕。</text>
<title>咏省中落葵花。次柳伯敎 本學 韻。</title>,<text>爲爾依雨露。故向省裏栽。開合固有定。未應隨物催。旣欣愜幽賞。更堪酬深杯。憐愛不由我。嘿數開復開。</text>
<title>次內閣諸公</title>,<text>重入西淸頭白時。舊栽花木滿庭枝。微風刻漏情仍向。前殿觚稜望已知。藜火可能留宿照。玉泉聊復動新詩。故山麻麥還何許。聞與孱童一任之。吾身踈懶已多時。平等成策一枝。樓下泉流猶舊響。省中人到捴新知。浮瓜沈李催傳飮。調羽諧商遞送詩。早辦歸田須了事。雲東出杳何之。</text>
<title>咏人家蓮</title>,<text>水花節已晩。幽香栖裙屐。淸暑供幽玩。凉意當竹石。亭亭出凈植。朱華綴濃碧。動人不在多。故向良士坼。俯視細瑣花。何啻去百尺。翛然軒冕外。與爾恣閑適。玲瓏千萬竅。情緖緣殊色。身不染汚泥。境亦在幽寂。相對忘言際。岸幘風露夕。</text>
<title>省中次韻</title>,<text>河漢知秋氣。西樓倚晩凉。百蟲何意緖。孤月自輝光。病已揩昏眼。書猶識御香。緬思東院會。忽已十年忙。校對忘秋熱。荷衫忽覺凉。幸因推點畫。如復望容光。翦貼橫新涕。裝池感宿香。依依終事地。繙閱未能忙。</text>
<title>從子祐曾中小科。卽先君子回榜之歲也。將之榮掃。悲感賦此。</title>,<text>舊歲俄回薄。兒孫又小成。於家徵積慶。此榜見揚名。發軔年方壯。穿楊技亦精。更瞻恩誥展。風樹淚縱橫。</text>
<title>雪</title>,<text>適逐回風作。誰令作許狂。寒光方浩蕩。餘勢更悠揚。樹濕晴雲重。天開夕照長。坐來虗白室。遐想入混茫。</text>
<title>夜聞隣笳</title>,<text>夜深羣籟寂。爲客耳偏聦。丁戶南營近。笳腔每夕同。吹知憑落月。哀欲徹寒空。想到村舂響。松肪到曉紅。</text>
<title>感賜饌</title>,<text>策力叨分校。頻霑御賜杯。先甞於禮有。餘瀝與人偕。味自塩梅得。珍從水陸來。親厨今未設。仙果爲誰懷。</text>
<title>冬日雨</title>,<text>仲冬天氣異。匪雪卽長霖。涂軌遙知滑。簷鈴細數淋。燈深山下屋。雲盖禁中林。差幸趍公日。暄風破積陰。</text>
<title>憶孫兒駿祥</title>,<text>筆硯常思汝。書來半墨鴉。漸開經世學。無負讀書家。塗轍宜從正。文章待斂華。慚吾能使直。方法在蓬麻。</text>
<title>復憶梅花</title>,<text>養牛房最煖。問汝幾枝開。瘦影迎心到。幽光照眼來。不須千樹節。能作百花魁。默數東歸日。婆娑引我杯。</text>
<title>復用前韻謝李昌平 遯村</title>,<text>裏年荒惜屢空。林園猶得挹高風。書遙屢失秋來鴈。節苦惟看歲暮松。但使稻粱充弊屋。不妨蹤跡逐飛蓬。此心只繫靑城縣。見在車塵馬跡中。聞說黃溪客未回。秪應躡破萬峯苔。登臨爲覺煩襟豁。提挈要尋別界開。玉笋潭龜常吐納。錦屛雲鶴共徘徊。世間遊戱眞堪樂。都下花明冀一來。</text>
<title>哭李景寅 旭秀</title>,<text>秘府周旋久。溫溫似玉人。神交俄窅漠。文雅遂沉淪。乍別泉塗異。重來繐帳新。三號雖見達。揮涕爲情親。莫爲無命歎。今世孰憐才。下秩官仍拙。中年壽更催。未堪孤子弱。唯有故人哀。嘿念丹㫌遠。玆行幾日迴。共及先王世。攀弓涕未乾。天章開此役。書局對微官。校閱分餘力。談諧接舊歡。云胡終事日。未與子同看。</text>
<title>客懷</title>,<text>卧聽羣鷄唱。牕光欲及晨。久飢喧櫪馬。相語度行人。轉覺趍朝急。仍思課字新。蘿衣知已弊。經歲染紅塵。</text>
<title>早起</title>,<text>月隱墻西樹。嚴霜被瓦溝。街談稀邏騎。巷鼓雜更籌。天不收羣動。人寧就暫休。朝來車馬響。逐逐更干求。</text>
<title>次元若虗 有鎭 韻</title>,<text>端門遙聽晝呼頻。日影花甎已報申。南郭常思求好酒。中書方擬作閑人。墻陰百草抽新葉。院裏雙槐挺老身。默想東廂工藝訖。昨秋分校似前塵。遙望梧雲歲月頻。白頭猶自泣庚申。悲歡只可消餘日。存沒何由覔故人。常覺林泉安素分。忽疑簪笏絆閑身。有時說到瓊林釣。昏眼依依苑馬塵。</text>
<title>咏內下煖爐。次柳伯敎。</title>,<text>膳用膏香卽禮經。內厨珍錯照心熒。調均合法親操醬。甘滑宜人細割腥。爛沸爭揚爐火赤。安排先掇菜盤靑。邇來俊味驚殊渥。細酌無如大斗醽。</text>
<title>次伯敎閑坐韻</title>,<text>風簾茶烟颺。陽阿草心煖。適從書局返。悄寂無與伴。已知晴晝永。坐久樹陰短。窺人移鵲步。穿地堆蟻卵。遊絲紛上下。瞹空春氣滿。幽居性所愜。過從亦已罕。頗欣柳條嫩。且耐花事緩。翛然太初境。便從心所管。陶令恒任眞。嵇生遂成懶。山意憺將夕。遙雲自聚散。</text>
<title>煖罏再疊</title>,<text>微官沾賜出常經。座有圍罏眼已熒。雜坐寧辭燔炙熱。先甞均飽嫩肥腥。香流軟飯翻匙白。根整新蔬照案靑。曾侍芙蓉亭上讌。十年重醉御厨醽。</text>
<title>次伯敎韻</title>,<text>田廬倍憶午眠高。爲此晨朝鞴馬勞。且許新詩輸少壯。却憐閒日屬官曹。昏眸秪足探芳樹。窄戶猶能戀美醪。衰老何由耕瘠土。故人休溯廣津濤。</text>
<title>咏啄木鳥</title>,<text>班褐相隨下村。寸尖輕斲蔽牛根。縱橫鵲踏庭中遍。來去鶯文樹上翻。敲處幽琴如合譜。過時彫篆卽留痕。山中百鳥喧新語。求食紛紛盡有門。</text>
<title>咏瓦松</title>,<text>恠他無種茂。爲類復如何。忽以長霖茁。偏於老屋多。榮枯渠自得。攀折孰能過。衣被仍無際。千甍綴閣阿。</text>
<title>咏靉靆鏡</title>,<text>紛紛豕亥苦難刪。霧眼迷離惹衆訕。借照亦知非古法。撥昏秪合着衰顔。車輪定是窓間蝨。毫末疑於分外山。尙記靑春輕棄擲。誰知今日與他關。輕雲籠月敎誰刪。玄晏沈痾只自訕。光瑩忽因阿堵物。洪纖無改舊時顔。孤花最著分明樹。皴勢皆呈縹緲山。百軸床頭須待汝。暮年身計獨相關。</text>
<title>甲戌閏月二十五日暫還鄕</title>,<text>惠化門前駐去騘。城花欲發動春風。回頭紫閣峯陰樹。滿眼靑郊道畔農。春意多端欣慨裏。世情曾熟往來中。忩忩未了公家事。休惱楊江老病翁。春晩田園始此行。馬頭山色是靑城。衰容只合依樵牧。卽事眞堪作耦耕。峯外烟光搖淺碧。樹梢花暈着新晴。幽居已識無窮樂。沮溺寧求世上名。</text>
<title>久旱</title>,<text>上帝雖幽渺。應知待雨情。樹深惟霧氣。日仄只風聲。花綻蜂喧亂。田平鷺下明。每於微瑣物。苦欲見生成。</text>
<title>咏鷄子</title>,<text>鷄母深慈愛。毛溫引衆雛。避先鳶鵲捷。探巧蟻蟲愚。瑣瑣含生類。區區得食塗。如何同飮啄。小大自相殊。</text>
<title>謝竹下韻</title>,<text>海雲杳杳徒相望。情緖抽來作許長。乍對襟懷如不隔。縱成涯角豈能忘。每看眉宇軒渠意。自愧風埃潦倒郞。移寓差諧聯屋計。過街筇屐肯辭忙。</text>
<title>先朝御製畢印後。感懷恭賦。</title>,<text>校閱宸章老此生。復因雕梓殫微誠。窮搜訛缺心仍細。遙憶徧摩眼已明。周誥殷盤三古訓。天經地緯百王程。伊來淚爲攀髥盡。捧出縹緗忽復橫。中秘書香二十年。餘生牢落復誰憐。絲毫得効遺弓後。指授如承曲檻前。文自羲軒無此盛。道於姚姒孰先傳。雲章寶墨仍終事。拜獻端門更廓然。</text>
<title>別竹下</title>,<text>卧念湖中路。村村次第生。酒暈孱僮懶。鞭聲弱馬行。忽當衰暮日。眞解別離情。更想菱濠步。垂垂抵任城。</text>
<title>送李㫌義 種德 之任拈浮字</title>,<text>島嶼天晴海客浮。離離南斗壓船樓。人烟半雜魚龍氣。公府偏饒橘柚秋。歸日須看循吏傳。去時遙出列仙洲。栖栖不免爲家累。且對滄溟散百憂。耽羅點黑海中浮。人說爲官便欲愁。已解艱危輕叱馭。也知中外重求蒭。行看隴麥抽旁穗。定敎蚌珠返故洲。島裏奇材應入貢。地靈何獨産驊騮。</text>
<title>見人中科</title>,<text>科甲榮人眼。於身萃百憂。盈門車馬盛。布路管絃稠。士豈芬華念。民方溝壑愁。須知由也學。朋友共輕裘。</text>
<title>拈安字</title>,<text>高軒背崇麓。眺望盡長安。高鳥分天界。微風辨樹端。優遊觀世倦。拘束寄人難。漸覺淸和遍。誰能念歲寒。</text>
<title>思歸</title>,<text>姓名爲世賤。久矣托人間。薄宦輕榮辱。流光屬往還。林園依白水。薇蕨長靑山。華髮交袍綠。多慚道上顔。</text>
<title>又題</title>,<text>爲誰蒙耻辱。輕去故山春。茂樹連村合。良苗出畒新。士無耽薄祿。賦豈逐長貧。東望悠悠想。林阿與澗濱。</text>
<title>微雨</title>,<text>好風來自遠。飛雨灑輕寒。忽作羣龍勢。如聞百草懽。層軒通郭外。高箔映林端。園圃能沾未。微官易素餐。</text>
<title>餞春日作</title>,<text>麗景忩忩似轉輪。餘花悵望小溪濱。綠陰猶淺知慳雨。黃鳥初鳴悟餞春。欲絆流光寧有術。暫醺離酌亦成眞。風簾獨自無聊立。纔又南郊送故人。</text>
<title>送尹益之 行倫 之興陽。時行其尊公回𨚡。</title>,<text>回婚徵俗禮。餘慶盛門闌。𨚡用祈黃酌。筵開奉檄懽。成行環珥響。並蒂繡花團。吉日從前甲。嘉祥驗造端。</text>
<title>憫旱</title>,<text>重霧終朝塞。中田麥已枯。天心終緬邈。民食轉艱虞。力盡羣魚沫。哀連老鴈呼。隣家聽絲竹。杞國獨何迂。</text>
<title>旱餘</title>,<text>苔綠盈溝雜草紛。御河流淺不成紋。官桑也有携筐採。園菜誰能植杖耘。常苦西風妨好雨。更愁初日透輕雲。前村乍起炊烟薄。况復流亡處處聞。</text>
<title>次伯敎</title>,<text>軒敞樓浮紫閣隈。踈簾遮斷撲人埃。高雲隱約風俱定。遠樹虗明月欲來。睡國容吾携手隱。文瀾須子並舟洄。伊來憂與憂相接。談笑于今得暫開。</text>
<title>寄伯敎</title>,<text>東掖慙重入。遙瞻粉署新。蠧魚尋舊秩。花柳度芳辰。久客身如縶。同寮意更親。須君金石韻。策我懶成人。</text>
<title>禁中卽事</title>,<text>辨色天門正杳然。此心猶復促驢鞭。炬分列署光仍合。鑰放淸晨響遠傳。仙仗均排趍闕下。罏香遙播起筵前。諸郞緩步知無事。佳句承明課幾篇。</text>
<title>燈夕</title>,<text>九陌旗竿逈出塵。燈光仍錯月華新。琵琶西麓悠然望。巷外笙歌一隊人。</text>
<title>自二月至四月。旱八十日。</title>,<text>北風如利戟。草木發愁顔。和氣緣何伏。民情若是艱。貧深焉用慽。憂切反如閑。終是西江水。仁天豈久慳。</text>
<title>寄柳員外 英喆 煕卿直廬</title>,<text>差池柳員外。頭白復燃藜。階蘚斑紋凈。園林衆葉齊。才高隨地得。官拙向人低。蟻穴紛軒駟。於君定不迷。</text>
<title>四月二十九日雨作</title>,<text>雨微人不覺。霏灑忽從天。布密迷山脚。飛輕著樹巓。已欣聲有力。旋欲澤無邊。秧馬時雖晩。遙原未聽蟬。</text>
<title>久旅</title>,<text>刺促悲身世。微官苦絆人。不成心快活。徒覺事艱辛。燕子依堂宇。蜻蜓點水濱。還鄕知未遠。但恨後靑春。</text>
<title>五月一日小雨</title>,<text>風至栖簾閣。旋聽急雨喧。忽忘三月旱。貪見百川渾。盆繅鳴當戶。梅酸結滿園。定知歸去易。佳趣漸相敦。</text>
<title>雨下欲收</title>,<text>小雨兒童喜。紛紛墮地聲。驟興雲片合。漸漏日華明。鳩苦終朝喚。蛙連衆部鳴。西風猶未已。倘得慰羣情。</text>
<title>在院作</title>,<text>沈沈天意自朝曛。苑樹千章競浸雲。蝶戱階前輕可捕。鵲喧簾外早堪聞。田園欲穢歸猶晩。工藝垂成事更紛。濁酒一杯琴一曲。巨源休惹絶交文。</text>
<title>次伯敎</title>,<text>繚繞迴欄樹影圍。淸和時節攬芳菲。低空斷續稀雲葉。比屋參差滴露輝。些少俸錢呼酒至。蹇連驢步退朝歸。山中定已饒蔘朮。得一長鑱便息機。</text>
<title>復次伯敎思抱川舊遊韻</title>,<text>靑城肥沃足嘉苗。常看菑烟映碧寥。决溜泉聲淸入夜。滿簾山氣爽侵朝。先人弊屋身方穩。明府遺風誦更遙。紅葉樓頭思一醉。麥醪初熟合傾瓢。苦憶東臯手種苗。田家雜作不寥寥。繅聲遠近鳴爭夕。野牧縱橫放趁朝。且道經過懷易感。眞成歸去計非遙。知君濩落同樗散。擬共江湖五石瓢。</text>
<title>印書訖。感而恭賦。</title>,<text>役訖仍空籞。徊徨百感餘。史藏堯舜典。人誦孔周書。測管知才淺。燃藜恨術踈。文林餘白首。及見睿裁初。</text>
<title>白石上舍終祥漸近。感懷賦此。</title>,<text>幽吟仍淚逬。公已九原深。少卽驚人語。衰猶負米心。淸風應罕古。高義不論今。闔室飢當雨。誰能飯尋。</text>
<title>早起</title>,<text>缺月靑山曙。村鷄次第鳴。星沈林霧重。霜覆績燈明。旨蓄謀殘歲。全經望遠程。白雲流不盡。已與此心平。</text>
<title>寄士希</title>,<text>薄相於吾歎。夫夫比更窮。飢寒從歲儉。仕學待時通。倚杖淸風到。彈琴晩杵工。只思杜陵老。拾橡伴狙公。</text>
<title>乞士希種栢</title>,<text>惠從他日識。嘉樹乞君移。工積勾萌弱。心長合抱遲。迓流方茂葉。貞見後凋枝。勉爲兒孫計。金籝不足遺。</text>
<title>復寄士希</title>,<text>先公常好客。門不斷逢迎。夏景高軒敞。秋香美酒盈。羲農風可逮。耕稼道非輕。爲問襄陽舊。何人覔姓名。相望東柯谷。蕭條數畒家。纔能了婚嫁。猶復理生涯。貧有相隨鬼。身寧不食瓜。靑氊知已賣。何用問禾麻。</text>
<title>次唐詩韻</title>,<text>林卧延明月。幽泉濯素襟。善於游刃地。存此倚衡心。孤飛能遠。羣虫蟄已深。悠然憑几聽。山木有淸音。</text>
<title>次陶詩九日閑居</title>,<text>嚴霜殄脆薄。萬物皆遂生。自愜幽居趣。非要棲隱名。秋山轉可望。夕陽蒼翠明。寥落天宇逈。摵摵寒葉聲。炎凉遞相代。便覺輕百齡。坐看英妙盡。漏巵豈用傾。高鳥斂歸翮。時菊凋晩榮。感歎視天壤。杳若遺俗情。第將他山石。勉勉爲玉成。</text>
<title>夢拜先君子恭賦</title>,<text>搖搖風起夕。園栢不成林。扇枕如今世。成書只此心。兢深身體訓。哀切蓼莪吟。惜阻翔文苑。梧雲奉德音。</text>
<title>十月初三日凍雨。而梅萼不敗。</title>,<text>梅樹輕寒冽。秋深結素英。抽心乘暖氣。滿樹孕元精。微雪依林凈。踈星暎物明。休將脂粉語。容易損幽貞。</text>
<title>夜坐</title>,<text>松色蒼凉山易昏。數家烟火照田園。平郊月上無人見。深樹霜翻有鵲喧。歲暮秪堪守黔堗。身衰猶得及玄門。田廬苦値無禾歲。那得消愁置秫樽。</text>
<title>漫書</title>,<text>世味於吾薄。當衰益淡然。彈琴須辟病。竪拂欲參禪。只務心源潔。無爲物累牽。摧頹林裏鶴。終不顧腥膻。</text>
<title>十月十四日雪</title>,<text>蒼山多雪意。終日帶寒雲。鶴失空汀步。鴉依古木羣。輕籠月初上。交灑夜將分。始認霏霏響。堆深竟不聞。</text>
<title>寄金元博 基普</title>,<text>瘠土秋仍薄。蕭蕭沮溺耕。詩書憂未達。溝壑事還輕。氷暖觀魚樂。林深識鳥情。衆中容子隱。絶俗豈云貞。</text>
<title>竹谷小會</title>,<text>蘿蔦施松上。天寒雨雪深。老知兄弟樂。窮見友朋心。薄酒貧猶具。孤筇健易尋。浮生得此足。聊以送光陰。</text>
<title>至月五日雪</title>,<text>融雪有時作。高林花不稀。漫空雲氣合。緣澗水泉肥。突兀千巖勢。虗明一室輝。淸風生我腋。簁簁羽人衣。</text>
<title>閑坐</title>,<text>遙山橫夕照。白鳥去無邊。歲儉多閑杵。村荒有冷烟。忍飢輕美祿。養拙憶前賢。臧否須尋轍。寧愁已定天。</text>
<title>拈低字</title>,<text>蒼松凍欲合。山出夕陽低。雪作花仍漲。雲寒葉未萋。狙看賦芧喜。兔引守株迷。秪見邱園潔。時時獨杖藜。</text>
<title>不求</title>,<text>不求心更足。吾有一枝安。臯鶴鳴何聒。林烏坐更端。淡雲春意靄。厓雪暮光寒。梅下閑誰語。餘花結欲團。</text>
<title>見凶歲苦盜</title>,<text>里閭民患盜。連歲迫飢寒。他豈饒恒産。生應塞善端。人心終漸染。吏道益艱難。莫使爲淵藪。憂來不暫寬。</text>
<title>用前韻謝聖兪</title>,<text>知子資修養。樞環應不窮。𤃡箕寧易買。沮溺只須豊。郊樹初生綠。溪花定蓄紅。萬山春色起。吾且太和中。</text>
<title>寄若虗</title>,<text>白首爲郞久。生涯淡田。縕袍能不恥。徒步有誰憐。跡屛山林僻。心傾雨露偏。容吾能偃息。多愧友僚賢。回首承明硯。婆娑二十年。量才風在下。循跡粃居前。已覺榮途倦。常愁俗務牽。老牛筋力盡。端合放林泉。薄䆠無時了。田園又及春。睢盱多白眼。奔走只紅塵。已判身衰棄。何辭吏怒嗔。君看衛伶賤。秉翟亦賢人。</text>
<title>少出南鄰。訪柳敬夫 。</title>,<text>林園多雨雪。幽洞半春陰。惠好鄰居樂。辛勤老去心。麥靑依壠短。雲白覆山深。倚戶悠然望。如知杖策尋。</text>
<title>復謝聖兪。皆用其意。</title>,<text>侈靡醫不得。誰見尾閭窮。連騎寧知凍。高門只解豊。風宜迴朴素。倉亦罄陳紅。遠頌名臣蹟。能居屋漏中。士苟懷廉耻。林泉合固窮。浮沉身更辱。耕作業宜豊。靡俗輕狐白。征輸竭女紅。安能興副手。袽彼漏船中。</text>
<title>夜坐</title>,<text>鷄犬山村靜。西林月似鉤。神仍棲淡淡。境更襲悠悠。風力侵虗箔。星光入小樓。睡鄕馳騖別。思慮衆生稠。</text>
<title>不眠</title>,<text>不眠宵反永。浸覺病還成。雙眼酸仍作。孤愁逐更生。因緣蟻已遠。擾亂蝶先驚。飢火知難制。枯膓復忽鳴。</text>
<title>曉枕</title>,<text>曉枕多寒氣。中庭識有霜。村人飯牛起。汀鴈和鷄長。漸解幽陰勢。微分混沌光。遂違華胥國。惆悵夢羲皇。</text>
<title>儉歲</title>,<text>萬物春駘蕩。斯民愁更繁。橡人被窮巷。菜女滿平原。七尺空懷玉。千金孰媚飧。侵昏望烟火。猶自縛柴門。</text>
<title>飢甚</title>,<text>摧頹仍久卧。亦不廢吟詩。木窾淸風響。樓虗皓月窺。村踈懸磬室。林特挂瓢枝。臯鶴飢何甚。衣裳益見奇。未聞寒士達。秪見富人驕。斗粟辭仍拙。床書腹更枵。聲猶發金石。樂自寄簞瓢。窮至當消遣。前人跡豈遙。</text>
<title>少出北隣。書所見。</title>,<text>携筐原上女。三五或成雙。朝飢哀怨甚。聲短不能腔。終日勞采采。歸來心更短。艾綠拙難掇。薺黃脆易斷。張盖彼何人。鞍馬光陸離。但撤一下箸。能濟幾人飢。瘠牛背灰擔。歷歷田中行。飢人鞭更懶。猶復計秋成。望望山下屋。頹壁復壞垣。知應携妻子。乞食何處村。經界競分寸。兩畔桑木菀。虞芮亦未易。閑田不復墾。乞人雖可憐。強半由懶性。苟能力南陌。寧渠溝壑傡。富人爲怨囮。爲競絲毫利。一朝被盜劫。焉得事委積。</text>
<title>偶吟</title>,<text>纓冠寧我事。義異救鄕鄰。已忘憂嫠緯。徒思獻野芹。滄浪殊在己。襢裼不關身。泉石緣心愜。初非慕隱淪。</text>
<title>曉</title>,<text>簾外靑山曙色長。數家籬落月蒼蒼。悲歡寡趣皆身累。喧靜殊歧亦睡鄕。汀鴈聲知依暖水。庭梅花定拒寒霜。村人相語求黃葛。明日沽鹽上漢陽。</text>
<title>復寄聖兪</title>,<text>誰决西江水。能分涸轍窮。只求饒命急。那計及秋豊。村樹縈烟綠。溪花得雨紅。衆生唯羡物。出沒積愁中。困極當誰怨。常思往哲窮。烟從貧戶冷。稼自富家豊。滓絶高雲白。香深晩樹紅。起居須自適。睡起日方中。吾輩徂衰謝。於人閱已窮。滿盈終戒覆。汚下亦祈豊。絲染無如黑。顔凋不復紅。頹波雖萬變。寧得擾心中。</text>
<title>用其詩意復謝</title>,<text>誰將千斛米。解此室中色。貧厨夕未炊。主人徒默默。穉孫飢讀書。面帶憔悴色。自知力難給。枕卷聲更嘿。老狗知汝苟。胡爲又來伏。不得望噬骨。朝盤已設粥。想見一投與。呀牙競趍伏。放翁愧鵲來。定不及饘粥。兒方食牛氣。百里試健脚。翁能及此未。後生須力作。竿頭跡易追。要須不住脚。泰山登彼險。亦從雙步作。</text>
<title>平生</title>,<text>平生多悔懊。歷歷枕傍來。干祿知無命。治文愧不材。江湖憂更遠。朋友夢頻迴。饑甚求官糴。明方闢艸萊。</text>
<title>寒食日作</title>,<text>無食千村不用寒。荒年男婦寂無歡。東風草色迷郊際。微雨花心聚樹端。末路浮沉從俗薄。暮年生活托人難。閑中日月靑松老。玄艸盈箱獨自看。</text>
<title>春山</title>,<text>春山生暮碧。花氣抵微寒。棠笋旗將竪。桐枝葢欲團。林深孤鶴聽。天遠片雲看。蛛網棲冠久。幽居不欲彈。</text>
<title>悼李元道 一中</title>,<text>事與來時異。哀歌薤露繁。西河寃幾許。陋巷恨空論。逝水回無力。霝光望獨尊。送歸形影絶。幽墨向何門。</text>
<title>睡起</title>,<text>風簾睡意在微凉。鄰舍殘花遞送香。憂重那能緣酒解。老來無復爲春忙。光陰付與飛騰境。意氣猶存寂寞鄕。魚目明珠渾一色。就中何妨此身藏。</text>
<title>悼柳敬夫</title>,<text>悠悠居世感。今又哭情親。纔念原思病。旋空孟氏鄰。淑鄕寧末路。祈壽只中身。饑至餐楡葉。曾無裹飯人。頗怪容華竭。俄聞向九京。自涯迷影響。何日得逢迎。鄕乏冠纓救。居知鄙吝萌。松杉先壠鬱。心折擧丹㫌。善人天不祐。嗟子豈長年。里閭皆廓爾。門戶獨依然。揔管營新廟。深衣講古篇。寥寥鄕飮席。焉得祭先賢。</text>
<title>謝元若虗七古</title>,<text>布衣偃蹇聊復住。西人之粲誰見數。白石茂樹龍山下。凝望猶足生佳趣。退朝歸來日方午。深卧不窺門前路。嘿念十口情更急。遙遙錯待西江注。苟使百姓免溝壑。諸公只得餐不素。月明又知天不雨。中夜屢起空移步。</text>
<title>謝元若虗</title>,<text>今春復使石田荒。百室烟稀有底忙。麥穗霞生那得宲。稻苗泉冷不能長。憂來只覺懷先哲。老去常慚汚散郞。帝里繁華雖可戀。山花虗度一年香。花藥衡門任敎荒。懶成寧得爲他忙。求安自足鷦巢拙。憂斷何須鶴脛長。等是京華常作客。不堪鐘漏復爲郞。伊來轉欲耽禪悅。強半塵根起色香。</text>
<title>悼元道</title>,<text>回首風埃外。通明似子無。養因靑笋逬。淚爲紫荊枯。浩蕩江湖性。軒昂木石軀。城南分手後。存歿一嗚呼。</text>
<title>復謝若虗</title>,<text>陣陣林風送麥凉。數叢紅藥有時香。心閑較却孤雲倦。身老從他逝景忙。近市易知君子室。見山常愛丈人鄕。扶將病骨緣詩健。賸馥殘膏莫捲藏。山雨初過天氣凉。綠陰幽艸識餘香。黃鷄抱子成窠密。玄鳥依人作壘忙。魚樂何關鐘鼔饗。槐安不設水雲鄕。楊江一曲知淸絶。認子秋來欲退藏。</text>
<title>復呈</title>,<text>須君逸足任追隨。並坐高軒白日遲。此地重開鷄黍會。餘人都廢蓼莪詩。東園榮木招新好。中散深杯叙久離。寄語通家諸子弟。是心寧爲歲寒移。</text>
<title>追憶柯汀公過玄川</title>,<text>公昔遙移海上書。家大人時在興海郡任所 爲言經過少微廬。先生倚杖犁然笑。鳳頂歸來宿醉餘。炊黍羹藜向夕陳。山中風味未全貧。龐家妻子寥寥後。如是逢迎問幾人。</text>
<title>寄題帶湖勤三堂楓石徐學士所居</title>,<text>遠跡須用拙。端居仍息喧。茅廬敞軒楹。臨彼湍水源。淸江靜人心。自絶塵事繁。荳湖近擔書。楊山夙灌園。令郞貌玉雪。詞翰供晨昏。知有遺安計。嘉苗暗平原。素餐伐檀戒。知足老氏言。勤勤爲事本。嘉訓諒難諼。新葺取苟完。漸覺幽趣敦。佔畢旣盈櫝。薄酒且對樽。窮轍儘可守。滿載終易翻。松栢鬱相望。樂生復堪論。三事如啖蔗。至味知所存。悵望遲暮境。誰解斯言尊。</text>
<title>自三月至五月初十日亢旱</title>,<text>刈麥猶靑穗。終朝得一餐。泉枯還幾尺。日杲復三竿。原草抽仍弱。林風動輒寒。歲歲牲兼幣。虔誠國社壇。田圃稀人力。家家生意闌。竆愁時正迫。辛苦命何殘。節競三農晩。思須一雨寬。吾形覺已悴。歲歉敢求安。</text>
<title>見螢火</title>,<text>艸枯何自化。螢火注昏眸。茂樹明仍徹。殘書鑑更留。輕烟飛忽忽。凉意度悠悠。知汝隨時出。旋驚一歲秋。</text>
<title>五月十三日雨</title>,<text>午月天方熱。靑黃樹樹梅。始隨迷霧合。旋帶疾風來。耒耟勞還競。林園喜易開。灌田愁點滴。活活聽流迴。</text>
<title>聞菱濠羅景先 後野 以疾不起</title>,<text>九原無作理。一去竟如何。存沒嘻今變。分離慨昔多。跡過森戶牖。神損邈山河。三尺堂封密。荒原但薜蘿。秪令生者苦。長夜遂悠悠。風雨懷偏切。江湖涕未收。此生常顧影。他日識同流。丹旐何當擧。家貧恐及秋。家世敦奇節。摧剛在子身。誰曾見忿懥。對輒發淸眞。耕稼仍棲野。詩書更洽鄰。未開千里足。志業竟沈淪。世衰尋友道。於子足砭昏。濡染須淸德。從容輒話言。坦懷輕潦倒。他徑絶攀援。欵欵身前事。唯從季氏論。常若依鄰里。俄驚去不迴。潔身寧獲佑。艱食更招灾。寂性終難喩。衰懷動易哀。襄陽傳耆舊。誰是習生材。</text>
<title>貧居</title>,<text>始識貧居靜。喧呼惱富鄰。自緣飢不振。遂覺嬾非眞。白屋稀貞僕。靑雲遍故人。梅黃充一食。果下日來巡。</text>
<title>金五黜 百鍊</title>,<text>五黜非好奇。機緘秘玄洞。放言尋有跡。䂓人用善諷。榮祿離恒遠。高節特見衆。竆山有何樂。知出楊朱慟。</text>
<title>安霅橋 錫儆</title>,<text>霅翁春秋癖。慨念西歸人。聲超蓬累行。詩撼溟嶽神。樵牧道豈竆。巖穴跡方淪。高鴻旣冥冥。色難鷄馴。</text>
<title>金坯窩</title>,<text>坯老早硏幾。處世憑遠見。止水澄仍徹。高雲望更眩。夷險澹素襟。艸榭挹閑宴。道與玄妙合。跡從名敎見。</text>
<title>李一夢 奎象</title>,<text>一夢懷幽貞。風裁擢神秀。運用雖自達。希音方獨奏。志在文獻徵。形宜山澤覯。花木皆手植。已從中歲守。</text>
<title>羅海陽</title>,<text>海陽托蔭調。浮沈不離素。耽玄訪名山。玩世騁好句。溪上望自涯。誰復追遐擧。盛德未易測。一斑驚詞賦。</text>
<title>寄竹下寓直桂坊</title>,<text>絶俗殊箕𤃡。守拙慕伯陽。出處雖分歧。達識貴兩忘。莫歎違山澤。且欣依耿光。持被近深嚴。掖垣連東廂。苑木結重蔭。院花吐幽芳。壺鳴淸晝敞。帷褰良夜凉。宮醪滌煩惱。淸懷映琳琅。橫經並羣哲。動輒引虞唐。區區望君意。不徒高馳翔。休沐知有暇。旅邸經過妨。新秋具鷄黍。冀君來一甞。</text>
<title>寄元若虗</title>,<text>窮巷蒼苔白雨晴。滿庭凉意百虫鳴。歸猶食祿慚楊尹。老未遺榮學貢生。裏月分西掖照。枕傍泉憶北山淸。長安毒熱能堪未。欲見秋來步屧輕。高卧林園秋復秋。暮年生事只悠悠。摧頹白髮都新懦。搖落靑山盡舊遊。美蔭那能忘異鵲。偏心曾不怒虗舟。山人亦復關饑飽。久謝淸川舊飯牛。百里靑山是抱川。都門一出路如天。淸晨披草尋瓜圃。斜日驅禽向稻田。心定方知閑世界。力稀寧捨好林泉。貧厨舊事堪炊黍。休惱楊江未泊船。故人消息待招招。郊樹晴蟬聽更遙。薄祿不知沾幾口。散官那得補淸朝。幽泉宵永生巖穴。明月秋新度禁橋。聞說天官求循吏。也能飛舃似王喬。</text>
<title>七月十九日熱</title>,<text>莫言炎熱苦。秋至奈凉何。村語知舂黍。鄰燈辨績麻。微雲月初上。深樹雨新過。虫鳥聲仍切。氷霜戒豈遐。</text>
<title>雨</title>,<text>微雨秋容淡。靑烟薄樹昏。月沈雲際淺。螢亂艸頭翻。縈重遙添色。投輕細作喧。不敎禾黍損。定覺豆花繁。</text>
<title>久雨</title>,<text>靑山秋雨足。雲氣極冥濛。蟋蟀憂端起。漁樵閑意同。牛羊迷野渚。鸛鶴響天風。早稻甞新美。今應遍國中。</text>
<title>和閔丹室 百順 和靖詩集韻</title>,<text>繫纜花殘蟾曲春。風流遙挹翠屛津。千秋猶望同舟影。一世應多墊角人。炊黍村荒猶說故。聚星堂廢孰爲鄰。林仙剩馥曾同賞。遺澤于今涕更新。</text>
<title>秋懷</title>,<text>秋露下庭樹。風葉翻薿薿。游氛靜不興。寥天無極已。微凉激西灝。憯悽驚我耳。明月照感歎。夜中三四起。精𧊿有何苦。一一哀相似。廓落念平生。盛年安足恃。貧士傷薄衣。羇旅想歸軌。瞿瞿戒太康。酒食非所喜。凉雨便淫溢。華葉同時悴。淅淅風吹樹。濛濛雲接地。黃棘無種生。披拂得自恣。誅鋤卽人事。常怪天道異。狙賦遞怒喜。芻狗兼賤貴。物理深莫窺。秋夜覺脩曼。閑居旣養痾。葵藿甘佐飯。竆約安素分。幽獨諧宿願。苟無素心人。薄酒豈輕勸。日夕抱弗薖。邪徑分千萬。笑彼荊山玉。三刖猶復獻。反裘聊負薪。志士絶尤怨。蒸暑屛欝結。意欲秋雲凌。繽紛辭堂燕。摧頹委盤蠅。嚴霜殄衆脆。曠然絶愛憎。緇磷懷貞堅。萎薾慕觚稜。亦彼翔潛智。各自避弋罾。玉石非同糅。一槪豈吾能。忽忽歲已遒。新凉颯可警。俇攘到衰暮。默想前路永。方冊慚志短。耕作謝力猛。豹藏非淺霧。泉冽必短綆。山中饒禾麻。小人獲所幸。歲寒宜更勉。芬華知已屛。潦收天宇淸。倚樓多秋景。微月遠蒼蒼。大火低牕冏。鳳鳥不貪餧。誰見棲榛梗。良騏不驟進。甘爲伯樂騁。不知亦當已。時至豈要請。衆陰翩翩進。孤陽背幽暗。代𧬄如發機。造物寧可憾。曾敷盈已知。銷落兆可瞰。達識平椉除。至味傡醎淡。慕道思冲挹。執謙愼汎濫。蔗杖折還易。徑葦塞仍暫。道坦惕負椉。風利防解纜。翻覆須前軌。細從文字勘。金張有鍾鼎。揚氏無石甔。月明風復淸。良夜當高軒。潛心入太玄。渺然如電奔。手操沮溺勞。躬行黃老言。俗人殊所好。薋菉羅堂前。不苟始溫裘。不婾方飽餐。佳花自熒熒。不辭荊棘編。門關矢不追。憂緖來百千。躡韋自見好。豈識履霜酸。不如向南榮。悠悠且安眠。羲馭不愁速。容易消百年。旣見桐葉萎。復令蕙艸乾。鴻鵠響哀酸。所求非琅玕。一氣湛中夜。白露結珠團。釋階欲登天。步履寧得安。下視千尺魚。出沒憑狂瀾。何彼籬間雀。反忘公子丸。日月殊征邁。中路且解鞍。物隕知由性。谷響審倡聲。情狀雖萬變。虗僞寧不明。荼薺旣同畒。芳馨達至誠。兆眹著自細。玄妙常滿盈。金風振商聲。加物如刀兵。凋外捐浮薄。蘊內秘光榮。且莫愁懔烈。舒慘隨所令。吾觀竆谷士。被服常美好。豈用文繡易。聞道審已早。巖穴雖幽默。貞白中自保。榮名待後世。不用恨枯槁。非俊與疑傑。較挈何足道。</text>
<title>秋日</title>,<text>雨絲風引散。秋意接空濛。代𧬄憑凉燠。推遷用正中。漸欣南牖日。旋掩北牕風。每見諸孫戱。儂何不作翁。漠漠雲陰重。紛紛雨點繁。秋花開繞砌。山鳥下窺門。蟬寂藏林葉。虫吟連艸根。主人無一事。注目獨憑軒。淸凉氛已闢。庭樹颯高秋。蟄似龍蛇遠。飢猶鷄羞。久霖溜樹腹。輕露結禾頭。域內多貧士。懽顔在一裘。</text>
<title>趙石厓 胤卿○萬永 自洞陰來訪。迫暮未至。留宿店舍。</title>,<text>杉栢聆秋籟。遙知履露心。爲期已炊黍。相待獨鳴琴。度松陰密。投人暝色侵。恨違今夜月。惆悵步中林。枉道泥汩汩。深見故人心。連屋抽新帙。開軒引舊琴。縱談秋景遠。移席午暉侵。爲詑生涯好。栽培凈果林。</text>
<title>山舘悄然有吟</title>,<text>秋山日搖落。木葉下空庭。遠火知農事。寒砧認婦情。淳多笑語。身老少經營。知待揚雲後。床頭著一經。</text>
<title>曉</title>,<text>秋山曙光遠。村落數鷄稀。葉落凄風響。星沈宿霧飛。高鴻賓欲盡。促織語還微。隣火明牕隙。寒妻方理機。</text>
<title>贈楊叔度 達弘</title>,<text>每讀丹砂賦。餘香在末行。鄕鄰記騎竹。塲屋惜穿楊。日暮飢鴻鵠。天寒老驌驦。蕭然舊布褐。猶自襲風霜。</text>
<title>詣洞陰趁京山丈葬日。謹次先君子與海陽丈會葬嘐嘐金公 用謙 韻。</title>,<text>郊坰寡鶴唳。巖穴寒泉溢。風佩動哀玉。孤懷向誰述。谷口望舊閭。曖曖寒烟出。音容邈難逮。梅下寂冠櫛。造物勞有時。遂覺千古逸。篆籀但遺跡。獨自傷往日。西暉慘將匿。松栢蔭幽室。脩短理可齊。斯言今更質。</text>
<title>又賦</title>,<text>寒日臨哀壑。高風覺已空。少微應見晦。奇字復誰同。泉石柴門外。琴書艸屋中。漠然觀化去。何𧬄鹿皮翁。</text>
<title>盆梅</title>,<text>盆梅論品格。數萼發奇槎。太潔知難逼。孤淸恐遂遐。境深寒月上。薰遍煖雲加。莫道光猶冷。方來萬樹花。</text>
<title>又咏梅</title>,<text>幽香潛似夢。偃息在花前。獨借分明照。輕施點綴姸。常疑貞絶俗。或怕損因憐。風雪竆陰黑。微陽自盎然。</text>
<title>又詠梅初開</title>,<text>生氣知難遏。芬芳綻不遲。輕盈纔著樹。錯落忽聯枝。易索巡簷笑。徑呼出世姿。馨德來無盡。微醺復此時。</text>
<title>梧村徐正而 光輔 次梅詩前字用酬</title>,<text>有情仍絶累。相守在牕前。特地令人潔。他花少此姸。幽貞警獨立。妙用識均圓。百感緣渠起。芳馨在暮年。早開由爾性。非競百花前。趣是山中靜。衰猶樹上姸。觸眸驚玉潔。隨意數珠圓。風雪休相逼。潛陽已舊年。常欲冠裳整。玆花宛在前。也堪凌歲冽。定不作春姸。正覺孤標絶。遙憐數萼圓。幽芳終未變。知汝自初年。</text>
<title>傷菱濠</title>,<text>已矣日以遠。豈知生者惻。任存失携手。一別斯道息。存沒旣殊路。凉燠生虗憶。神理縱無盡。九泉深莫測。何去白日昭。奄襲長夜黑。牙絃廢綠水。郢堊喪蠅翼。杳杳心目際。飊忽來容色。十口當雨雪。衣食何由得。赫赫安定系。名德夙洋溢。斯人奄長逝。高風復誰述。睠焉艸將宿。雙涕酸更出。忘形抵白首。投分記縱櫛。神氣漭何之。恒幹知永逸。空山不識路。風雪薄寒日。人生紛如寄。終竟歸玄室。去來唯有順。何待蒙叟質。</text>
<title>尹聖兪書云蓄梅不如農。具用其意酬𧬄。</title>,<text>素知梅太潔。不用培糞壤。東方有貧士。種植供幽賞。天寒卧白屋。對爾心更爽。端操豈待揉。幽香寄遠想。非謂性相符。諒由神每往。反顧其富鄰。齊廩堆錢繦。晨夕操力作。稼穡心所嚮。身常不潔淸。計遠資自養。牛宮與鷄桀。臭穢利更廣。瘠土皆化腴。秋至收穰穰。酒食邀賓友。敦俗開鄕黨。朝飢徒玩梅。終日神思惘。彼誠識有道。愼莫嘲粗莽。</text>
<title>丙子元朝</title>,<text>歲將寒冽去。春意動林園。塘柳氷將冸。牕梅雪尙繁。酒漿通里井。言笑欵昏姻。引鏡看霜髮。朝來長幾根。</text>
<title>元朝歎老</title>,<text>形骸頹更甚。嬉笑慕童兒。閱世眞知俗。憂時定覺痴。舊遊懷易感。深坐事堪疑。尙計飢寒念。頻詢種樹期。</text>
<title>見隣人回𨚡</title>,<text>同躋黃髮到如今。共蒂芙蓉舊繡襟。海上蟠桃臨俎北。極南祥曜映杯心。競招嬌客看行𨚡。雜引諸郞聽鼔琴。此夕綢繆披曆日。慶從前甲積來深。</text>
<title>拈閑字</title>,<text>杏花催早發。春日鳥聲閑。身老烟霞裏。村深樹木間。平田分白水。高閣對靑山。糓雨看魚隊。垂綸俯碧灣。</text>
<title>期士希金谷池上。時池新浚。</title>,<text>春日移筇緩。相期俯碧池。望迷芳艸岸。倚遍雜花枝。境自徘徊得。功因攘剔知。游魚任渠適。莫畏釣竿垂。</text>
<title>士希有座客不至</title>,<text>競因投轄飮。嘉會遂差池。山日明花暈。溪風漾柳枝。幽懷唯鳥哢。至樂獨魚知。無負香蔬掇。三春餞更垂。</text>
<title>寄題萊山宋和卿 賢鼎 幽居</title>,<text>道是山居不厭深。衡門林竹識君心。早知文藻花相似。遙憶鬚眉雪更侵。耕稼定從雲際起。醉醒同向石頭斟。淹留且得看春草。悵望淮南桂樹吟。天外羣峯攢翠深。卷簾長對朝暮心。林成美蔭何須種。溪限囂塵罕見侵。澹忘成虧緣不鼔。逈超榮辱得先斟。沃州山色無人識。野鶴孤雲與子吟。</text>
<title>和士希</title>,<text>晝靜川原色。春深艸木香。相期復谷口。不遠卽濠梁。興到時孤往。形存已兩忘。野中醒遠眼。花滿小山陽。</text>
<title>次柳士章 宗斌 回甲韻</title>,<text>門闌喜氣媚春生。行及庚回尙戱嬰。南極老人元壽曜。東方貧士自懽情。田疇辛苦頻爲食。塲屋差池舊有聲。堂上祈黃堂下舞。子孫分與許稱觴。</text>
<title>題宋和卿壁上</title>,<text>艸閣因依林翠間。知君縛屋爲靑山。蒼松白石悠然坐。溪外行人說是閑。</text>
<title>寄士希</title>,<text>浚餘看物色。子亦舍南池。蒲弄環洲影。林抽側島枝。好期緣我懶。佳興任君知。愜意須雙屐。相看惜日垂。</text>
<title>遊丞相谷瀑</title>,<text>石林幽瀑吼。水滙便成池。乳滴奇巖穴。花紛雜樹枝。淸凉當暑襲。幽靜聽泉知。響徹雲中激。斜暉映倒垂。幽處通微徑。泉飛衆壑陰。爽來嫌白袷。僻甚阻靑林。觸折聲仍激。奔流勢更深。誰能移杜曲。不得貯千金。</text>
<title>四月二十五日。埋安先祖觀察公祠版平山墓側。</title>,<text>四世恩衰歎鮮民。瓣香那得奉先人。松楸地潔仍終事。蔽芾陰遙只舊春。行在賜衣沾曠世。雲從移粟隔如晨。于今西土生靈穩。爾祖當時得頌仁。</text>
<title>復用池字</title>,<text>幽林喜初霽。碧色動園池。已合桑麻影。新醒芍藥枝。野光暄可望。山意靜方知。漸達栽培性。千荷帶露垂。</text>
<title>寄李井邑</title>,<text>落盡庭花靜晝陰。白頭無事坐仍深。故人邈矣緣同病。浮世悠然寄此心。地僻先知凉燠意。衰來徒作短長吟。山中已見收新麥。濁酒田間擬對斟。</text>
<title>寄若虗</title>,<text>京華旅食復經春。十口生涯惱殺人。有酒三升堪取醉。無田數頃豈嫌貧。風埃亦足徘徊境。林磵誰招偃蹇身。淸可濯纓纓已濯。楊江流水自漣淪。</text>
<title>寄元博</title>,<text>常學先師不患貧。移家又得接芳鄰。悲歡似劇都知妄。倚伏相隨豈妨眞。園木華凋懷緫角。夕禽聲好感同人。平疇結耦無沮溺。已識如今少問津。</text>
<title>寄聖兪</title>,<text>卜宅城南歲月深。門前紫閣對沉沉。將由遲暮多供病。豈有淸眞易賞音。時雨停雲仍偶影。高山流水只同心。境從情會堪携手。壠麥風來爲一吟。</text>
<title>旱</title>,<text>歲年常苦旱。今又閟黃梅。樹葉枯仍落。山風爽易迴。早霖防失蓄。少稔恐招灾。浸灌爭餘瀝。蒼生儘可哀。</text>
<title>久雨</title>,<text>久雨終未捲。夏綠滿林園。萬木聲交作。千峯勢更昏。牛羊迷遠步。燕雀失高鶱。人跡稀相及。蓬蒿欲半門。</text>
<title>又次杜韻</title>,<text>樹垂仍逗溜。地坳輒飛泉。烟起愁深濕。風過聽遠傳。滂沱翻有勢。蕩决走無邊。只怕禾頭損。田夫並寂然。</text>
<title>又書</title>,<text>壟畒無分別。滔滔白水間。耒鋤人力盡。泥土稻苗艱。拯溺誰能急。橫流望若閑。風沙殊漠漠。相顧慘愁顔。</text>
<title>喜晴</title>,<text>積雨收方盡。西天月有光。山川迷積氣。艸樹泛微凉。蓬鬢何當改。茅廬自不忘。浮生合物態。何用問行藏。</text>
<title>社飮</title>,<text>積雨不知朱夏深。今朝晴樹轉凉陰。杯盤雜錯誰爲主。少長參差並解吟。却喜豐登能致饌。兼欣衰暮得開襟。少陵甘爲王生咏。知未經來盜跖金。</text>
<title>疊深字</title>,<text>相過炎天意更深。劇知華髮惜光陰。常嫌飢至驅人去。偶愛閑來與子吟。先輩風流誰接武。少年談笑亦披襟。林中還往蓑衣穩。輕視時人帶荔金。</text>
<title>哀曲江崔進士</title>,<text>海上饒美材。地窮絶外誘。良璞在巖幽。嘉糓棲田畒。不恨無脩綆。但恨無良友。記余逢子日。已驚超塵垢。雅懷傾古今。傑句屈曺耦。山房資修養。蓬蒿甘自守。都下暫相見。蕭然悲白首。竿頭識精進。衆中服醇厚。尙慰未甚衰。謂言重把手。魚鴈動貽阻。擧首邈南斗。間有詩句抵。不知能見否。鶴田書有報。聞君骨已朽。淚收聞笛餘。跡遠騎騾後。閔凶迷所祟。覺我形影偶。荒原艸幾宿。玄扃徒黝黝。脩短非所較。終竟藏山阜。達識捐羣妄。彭籛今何有。只惜鬱餘懷。無以開紛糾。精思應留世。南雲注目久。</text>
<title>復寄士希</title>,<text>相望幽居雲水深。田間定復較晴陰。嵇生多病仍踈懶。白傅無官自醉吟。井李螬登貧士食。池荷芳襲散人襟。山中生活甘踈薄。何慕前賢易擲金。</text>
<title>又寄</title>,<text>低垂愁中暑。徑欲卧靑林。落日聞蟬趣。高雲隱几心。楡柳當新節。禾麻困積陰。靜聽川流響。微凉遍我襟。</text>
<title>會花山書院</title>,<text>晴日移筇柯谷東。諸公衣帶望林中。鳴蟬亂木爭秋氣。歸鳥孤雲競夕風。指點偏懷童子戱。結搆新識後人功。先生古宅餘藩拔。上有高山仰不竆。皓髮相招過澗東。尙堪哄笑一堂中。田間沽酒當淸暑。樹際披襟納遠風。但願歲開眞率會。不要人忘老成功。鹿門鷄黍閑來往。蟋蟀聲聲念歲窮。花山縹緲面村東。路自禾畦栗徑中。勉我重開川上飮。看君曾及汝南風。花衰尙覺芳菲意。樹老偏思長養功。已判身安耕論。殘年歡笑意無竆。信步悠然西復東。賞心要在此山中。絶交書說平生樂。伐木詩存惠好風。投老田園眞有分。排閑碁酒莫論功。高秋林壑幽期穩。北嶽泉源擬更窮。</text>
<title>寄若虗</title>,<text>非欲爲文慕北山。念君棲屑寄人間。風埃滚滚身將老。江漢悠悠客未還。病起方迎新節序。貧來常有好容顔。低頭不得輕微祿。秋後園收恐已艱。計失當時斸遠山。至今身老是非間。秋虫和切紛情緖。江鴈羣飛杳往還。藜莧也堪充晩食。簪袍豈合照衰顔。太倉斗米知何物。絆得人生若是艱。</text>
<title>雨後</title>,<text>驕陽知欲退。平陸捲長霖。虫語早凉動。泉聲遙夜深。爽來風起箔。孤照月生林。不有山中景。寧諧塵外心。</text>
<title>復雨</title>,<text>寒雨昏初響。淙淙徹曉聞。浸淫仍未捲。漂溺遂無分。庇穩千間屋。披愁萬疊雲。不過行爕理。終荷聖明君。幾時看白日。憂至倚書樓。捲地何相激。稽天不肯流。蛟螭得無困。燕雀似知愁。聞說田疇損。應妨卒歲謀。驚風吹樹木。凉雨被靑山。目斷來牛際。身疑泛梗間。蔬荒嘉畒易。烟出濕薪艱。一一傷禾秀。相聞慘苦顔。</text>
<title>寄若虗</title>,<text>三月書來動見尤。懶成寧解木桃投。抱關擊柝惟常分。問舍求田豈拙謀。涇渭濁淸仍積雨。燕鴻來去又淸秋。長安十日當泥滑。徒步趍公爲子愁。</text>
<title>早秋</title>,<text>秋氣漫空濃露繁。雨過朝日射林軒。洗空泥滓欣臨水。斬斷蓬蒿恣涉園。艸際忽聞何處笛。樹間長對數家村。秋來正耐催租稅。數畒農功許細論。籬落秋深數柳靑。羣成鷄自中庭。存身不足談伸屈。忘世何能較醉醒。牀蟻闘酣從耳聒。天雲飛遠與心冥。伊來生活甘淸穩。息偃容吾一小亭。</text>
<title>贈楓嶽翁</title>,<text>溪雨初過萬木稠。海天無際望悠悠。忽分衣袂生寒日。更覺眉鬚照暮秋。曾伴羣仙輕短策。久觀浮世炯雙眸。形容定覺貧能健。歲晏寧愁季子裘。</text>
<title>雨後</title>,<text>歲律行將逼。虫聲近在堂。雲烟隨野色。星月雜晨光。潦捲湖山遠。風來艸樹凉。只憐貧士屨。那得躡寒霜。</text>
<title>秋雨</title>,<text>雨聲中夜作。凉意已高秋。田水喧將亂。簷鈴落漸稠。微吟連蟋蟀。寒葉下梧楸。恤緯紛千緖。紡燈照壁幽。太陰彌遠布。寒雨競新秋。全失平郊暗。爭喧亂葉稠。摧殘愁秫稻。遼廓慨松楸。玄霧興林壑。深知豹隱幽。</text>
<title>晨起</title>,<text>柴門烟火照。羣鵲起晨光。月隱靑山影。花垂白露香。樵歌生谷口。舂相作村庄。良士能無戒。幽吟蟋蟀堂。</text>
<title>秋雨</title>,<text>秋來不見月。凉意已生衣。遠聽泉相激。幽吟葉更稀。雨聲雲際薄。虫語艸根微。忽忽思歸燕。天寒何處依。</text>
<title>家婢無端飮滷而死</title>,<text>昆虫猶愛死。匹婦反能輕。决計寧由命。捐生似不情。烟飄仍就滅。花落浪相驚。取義當移此。人方辦大名。</text>
<title>楓嶽翁好抄書故嘲之</title>,<text>鄴侯三萬軸。知子筆堪移。重理盈箱艸。無爲覆瓿資。工專須自得。課熟豈妨衰。不得輕遲暮。須看抑戒詩。</text>
<title>與楓嶽翁談楓嶽</title>,<text>悄然雲際望。楓嶽萬千峯。誰假凌風翼。能輕遠世蹤。烟霞蒸夕氣。仙佛澹秋容。眉宇名山意。相看笑語濃。</text>
<title>小出</title>,<text>中歲遊京洛。歸來是舊鄕。桑麻隨地有。楡柳著行長。遼廓臨寒水。縈紆陟遠岡。霜前知有信。遙聽鴈隨陽。平楚延遐矚。禾麻信樂鄕。飛高雲意倦。流緩水聲長。栗密纔分徑。楓新欲染岡。幽居何必遠。求我小山陽。</text>
<title>楓嶽翁欲以明秊八十歲復入楓嶽</title>,<text>淵翁遊袂識曾攀。萬二千峯九往還。尙有餘籌輸着處。翁能十一入名山。楓翁八耋軆能輕。準擬蓬萊十二行。且看明春花發際。衆香高處更題名。</text>
<title>信步</title>,<text>羣木慘靑葉。霜暄時復姸。野寒虫思外。天遠鳥音邊。美俗隨豊樂。端居惜暮年。每當桑柘蔭。倚杖一悠然。</text>
<title>兒子小成。卽先君子大科回榜之歲。</title>,<text>風樹餘懷觸物新。兒孫又是榜中人。却看聞喜酬前甲。正是揚名感此辰。心在戰兢愀舊業。俗趍榮耀動鄕鄰。要知景貺由來久。先祖於西活萬民。艸色幱衫朝日開。天街珂馬謝恩來。門闌氣色隨華誥。鄕里喧呼匝賀杯。盛世希音於汝與。昔時休慶以年迴。曲江小劫懷榮覲。時我斑衣似老萊。</text>
<title>與兒輩拈韻</title>,<text>凍雨收仍遠。晴天出白雲。微虫吾與蟄。高鳥爾誰羣。藥褁資新種。書燈憶舊聞。桑楡談契活。堪笑白紛紛。</text>
<title>卽事</title>,<text>蒼山雪欲落。羣雀聚踈林。竹葉三盃煖。梅花一屋深。熊羆寒斂迹。鴻鵠遠遺音。萬物皆蕭瑟。誰能屛積陰。</text>
<title>梅花孤開</title>,<text>花開不厭獨。亦足照幽貞。明覺掌珠潤。繁嫌枝雪盈。穉陽傳早信。寒日見孤淸。芬馥須先唱。紛紛數素榮。早晩從誰使。花開看不違。托卑榮已遍。揚遠結猶稀。牢落燈前出。紛紜雪裏飛。當吾歎衰白。賴爾有光輝。</text>
<title>曉坐</title>,<text>坐自鷄鳴久。鴻濛苦未開。月知簷外落。星辨樹梢迴。萬象光初動。微陽勢欲催。霜威被白屋。能不損牕梅。</text>
<title>蟄虫</title>,<text>深感存身智。初寒已在牀。於人苦凉熱。得爾識行藏。依附情仍穩。微吟意更長。方來寧久蟄。龍戰且玄黃。</text>
<title>至月九日雨雷</title>,<text>蟄龍趍令起。造化儘能權。飛雨憑空作。融風以樹傳。雷聲殷至後。雲族布天邊。子月徵嘉瑞。惟須大有年。</text>
<title>早起</title>,<text>荒村冬月盛。葉脫木森森。誰信冰霜勢。能開天地心。衆星芒角凍。羣鶴羽毛深。卒歲愁無褐。何村有急砧。</text>
<title>咏梅</title>,<text>南榮微月至。幽室辨花枝。處煖開仍盛。深培落故遲。身從餘艶潔。夢逐暗香疑。俯視春來卉。任他百種奇。</text>
<title>昔芝溪宋公策蹇馬。由鶴洞至雪雲村。有七言律一篇賦其事。俛仰今昔。邈焉陳迹。感而追步。</title>,<text>鶴洞村荒山北阿。芝翁瘦馬記曾過。尙書宅畔幽泉咽。處士巖前落葉多。香社餘悲濡雨露。梅磎舊迹邈山河。遙看雪里俱搖落。梧谷同爲歲暮歌。</text>
<title>宗人能遠 晩鎭 來過同賦</title>,<text>谷口聞嘶馬。來從海上雲。江湖仍久旅。鳥獸已同羣。投轄天將雪。開筵日易曛。欣聽消息好。令子亦能文。每覺情難寄。湖中有片雲。弊裘知客路。奇氣見人羣。雪盡催和煖。燈深遞薄曛。孤居惟木石。今夕得論文。</text>
<title>又用前韻酬能遠</title>,<text>僕馬知辛苦。迢迢度峽雲。子誠來自遠。吾且久離羣。並坐看梅發。新炊趁夕曛。倦遊經幾歲。應得富淸文。乍憑林閣敞。來去只孤雲。世遠吾唯隱。詩淸爾不羣。袂分迷道路。話劇失朝曛。山澤禽魚樂。同看叔夜文。</text>
<title>曉坐</title>,<text>虗白微生闋處門。數鷄相續響山村。縈懷百感難成睡。過眼千年只斷魂。素志曾輕河上老。暮年翻學漢陰園。幽貞豈合靑雲附。多恠夷齊傳後論。</text>
<title>用杜韻</title>,<text>陽阿融雪暖。簷溜落微霑。鵲語頻移樹。蜂聲忽過簾。硯田耕亦餒。詩債赦還添。轉覺忘言妙。於人恐未潛。</text>
<title>雪夜</title>,<text>古木庭深鳥雀喧。卽看晴雪滿郊原。人誰物表增孤㓗。天向塵中闢衆昏。明月高懸相映發。微風一過忽飛翻。貧居莫道茅齋冷。亦有翁翁竹葉樽。耳外常愁鷄喧。有時凝睇屬平原。世間亦得康匏寶。何處能聞瓦注昏。野濶羣山雲際暮。林深孤鶴月中翻。山翁且詑風流盛。床上橫琴座上樽。</text>
<title>賀柳煕卿回甲</title>,<text>少小知他設此筵。命宮曾値斗南躔。大夫緋玉躋三品。君子壺觴祝百年。肴核早從簾箔內。笑言爭出竹梧前。道峯山水歸徠日。更看翛然不老仙。</text>
<title>拈行字</title>,<text>光陰衰便促。誰挽日車行。懷古知佳境。居貧見物情。樹寒晨鵲起。村遠早鷄鳴。愁緖紛難理。朝慵睡更成。</text>
<title>金聖說 載駿 挽</title>,<text>故舊漸凋喪。衰老傷日促。夙昔見卧病。於焉在鬼錄。舊屋忽空虗。荒阡多樹木。行者執紼歌。居者撫棺哭。泉塗竟何所。一卧不復覺。形存苦貧窶。懸解澹榮辱。霜雪迷丹旐。西望悲恨足。相逢記童穉。居然抵白頭。每當憂患際。覺子情愛周。勵志富文學。冸水及早遊。差池舊布衣。常帶溝壑憂。匡坐環堵室。誰曾見怨尤。故人多不賤。肥馬與輕裘。玄和倐已閉。世事良悠悠。前月緘中字。漠焉爲千秋。悲懷望自涯。誰報泉扃幽。</text>
<title>無燈</title>,<text>無燈仍早卧。輾轉夜何長。睡意俄深淺。憂端忽杳茫。眼穿星耿耿。村遠犬荒荒。夢裏猶塵境。華胥是底鄕。月明知不渴。貧士亦分光。眠引悠悠境。神馳漠漠鄕。砧聞寒處苦。書識暗中香。悶汝冥行際。尼珠何所藏。</text>
<title>不眠</title>,<text>百年知亦促。強半睡爲鄕。榮辱迷難辨。悲歡澹已忘。達觀仍化蝶。佳境亦炊粱。老覺無眠苦。幽吟倚枕傍。</text>
<title>分送學徒</title>,<text>固知非久別。分手更悽悽。衣過林暉映。行遙雪逕迷。定逢磨杵老。無負斷機妻。矯揉慚無法。平林待汝携。</text>
<title>十二月小晦</title>,<text>坐深無所事。休怪作衰翁。兒女衣裳爛。隣比酒食豊。白頭從世遠。靑眼與誰同。年少知何日。飛揚得自䧺。老覺流光迅。明朝迫歲竆。容華看鏡歇。愁緖引盃空。巷接行人白。村通列炬紅。田疇新報喜。芽麥又占豊。</text>
<title>次杜審言大酺韻</title>,<text>酒食相邀隣里通。鄕村佳俗歲時同。三陽勢作璿璣上。萬象光隨斗柄東。卽喜前榮當暖日。且看深樹轉和風。醉人相遇無他語。今夕犁星覘歲豊。</text>
<title>次杜韻</title>,<text>山下寒烟風乍回。柴門一面夕陽開。縈心高柳絲絲動。極目歸鵶點點來。且寄幽懷頻倚杖。爲供遐晀獨登臺。冥霝朝菌奚須辨。莊叟談言亦自哀。</text>
<title>又次杜韻</title>,<text>春意潛隨北斗標。天涯雪色望全銷。方來消長資扶抑。已去賢豪溯寂寥。久辦爲隣當鹿豕。亦知無夢到金貂。春來百鳥煩新語。白屋寒開旭日朝。</text>
<title>寄若虗</title>,<text>春物悠揚入眼濃。故人華髮想衰容。低回不是耽微祿。悵望無緣作老農。唯有寸心須自惜。且排窮鬼莫相從。慚吾瘦削輕相掩。漸向朋知事事慵。</text>
<title>寄元博。兼呈沈橋老人。</title>,<text>含光不必覔郊園。橋上幽居背市喧。憶昨徑歸樵牧社。從誰更擧竹林樽。鷗來定覺忘機熟。龜智寧爲得食昏。且向桑楡餘景駐。終須遠溯六經源。書來百里眼俱靑。鬂髮蒼凉歲又經。一樹梅花閑自照。萬山松籟靜仍聽。終緣世棄須成逸。且爲人昏忍獨醒。只是塵中多弋慕。卽看高鳥影冥冥。心閑便覺謝塵囂。門柳深深第五橋。纔了椉除觀世倦。却緣離索去人遙。條風乍起驚羣蟄。旭日初升引衆昭。聞說于今令子健。也堪橫翮搏雲霄。紫閣峯陰晝掩門。車塵馬跡任他喧。成不過從枝策。欣慽何曾到鼓盆。海屋添籌須更進。陽秋在抱爲誰論。衰容且較新春健。看盡名花幾處園。</text>
<title>題霅橋安公詩軸</title>,<text>巖穴揚名亦盛時。陽秋大義起來遅。卑棲豈擇蓬蒿賤。高卧全收海嶽奇。並世風聲遺後見。古人成就自涯知。詩篇聞說藏林壑。不朽千秋倘有期。</text>
<title>齒落</title>,<text>瓠𡱝牢潔杳何時。兀臲如今脫不遅。每遇棗梨唯自悵。縱成歌嘯豈能奇。衰容轉露羞仍掩。落勢相隨感獨知。濃液華池雖得養。缺來寧有復生期。牙床搖動縱無時。不妨衰容駐更遅。便少贏餘唯自遣。翻令呀豁亦堪奇。默緘多用言訛得。柔滑旋從嚼廢知。但使一秊須一落。此身猶抵髮黃期。</text>
<title>又次前韻。寄元博及沈橋老人。</title>,<text>背後紛紛絲竹園。門庭咫尺不聞喧。身當溝壑無長策。思入江湖有大樽。朝日繁生花氣競。遠山濃合柳枝昏。春光亦復尋幽僻。每向林居識化源。支頤日夕對山靑。人跡知無戶外經。百尺樓高從孰卧。七絃琴古少人聽。花間晝永詩情穩。松下風來酒氣醒。漢代公卿湮滅盡。當時豈易蜀莊冥。林居幽事亦成囂。料理松簷與石橋。天外嵐收山抹淺。野中氷釋水聲遙。均霑好雨虫魚奮。恰受光風艸木昭。斥鷃飛低君莫笑。搏鵬何用絶雲霄。神淸自得造玄門。不用心隨萬籟喧。高出林梢開艸榭。巧當蕃蔽錯花盆。流光偏爲窮經惜。幽事時從訪野論。駭綠蒸紅雖可意。只憎蜂蝶閙名園。</text>
<title>梅因寒久未開</title>,<text>含英度寒食。作態亦多時。不是開嫌早。應要落故遲。輕禁霜冷妬。恰待信風吹。調味方須汝。終看子滿枝。</text>
<title>得菑字</title>,<text>荷簑荷笠向東菑。春日田家事事宜。奏技未要經肯綮。忘形何必慕支離。多栽藥艸寧毉俗。只讀塵編不救飢。且對𤗄梅花滿樹。因渠惆悵少年時。</text>
<title>雙燕用杜韻</title>,<text>雙燕啣泥春復春。翂翂翐翐見仍新。炎凉一任棲華屋。貧賤何辭作主人。好是去來看養子。却從燥濕羡謀身。差池上下知何語。箇箇翻空岸角巾。</text>
<title>雨後</title>,<text>微雨初過遠峀雲。庭花自得滿枝紛。千年樹老無人識。百種禽喧盡日聞。苦樂相隨迷過境。陰晴不定忽斜曛。長安一入多生眼。自是身從鹿豕羣。</text>
<title>打魚地藏臺。會萊山諸人。</title>,<text>携手林中復澗濱。綠陰幽鳥屬殘春。悠悠三十年前事。擉鼈呼鷹復有人。芝溪丈甞打魚于此。有詩曰。輕呼淺艸鶻。瞥擉上溪魚。故及之。喧呼更就小溪濱。共覆深杯爲餞春。一掃棊紋開石面。坐來疑是爛柯人。</text>
<title>學童捨業而農。故書贈。</title>,<text>自縛茅廬近水濱。長鑱兼斸亂山春。差池鼔篋休生惱。沮溺當時爾輩人。</text>
<title>路傍桃花盛開。用前韻。</title>,<text>誰種紅桃在澗濱。數株撩亂惜餘春。花開花落山中路。只管來來去去人。</text>
<title>復寄若虗。用前韻。</title>,<text>寧爲趙孟賤。不作許由貧。輕重觀今俗。浮沈憶故人。烏紗何損益。白首有哀憐。挹彼滄浪水。盈盈遠世塵。</text>
<title>咏三良。次陶靖節韻。</title>,<text>托身旣非所。命亂安得遺。忠貞在不負。性命諒亦微。誰能爲厲階。羣臣皆死私。默察三子才。褻御同軒帷。百里與子桑。大節終非。嗣子旣有立。那得從君歸。制死不以義。喪邦由莫違。啣恩殊大德。捐軀安足希。相彼墓上木。蹇叔已先悲。子路死所食。志士爲沾衣。</text>
<title>柳敬夫祥期將迫</title>,<text>不覺星霜遽。行當撤繐帷。俗無如子救。慟豈獨吾私。逝水柴門響。殘花鄰舍枝。人生定幾許。何用淚雙垂。</text>
<title>與柳允吉 觀升 拈踈字</title>,<text>絹裙餘幾許。日覺故人踈。理定存傾覆。貧來悶掃除。不須辭弊屋。猶得了殘書。風雨中宵話。悲君處約初。駐馬淸凉里。原頭樹木踈。艱難輕舊物。漂泊易孤居。華表題仍續。平泉感有餘。墦間人或祭。何處覔精廬。舊交零落盡。還往莫相踈。畏約從人慣。飢寒與孰居。低垂文獻後。高出典刑餘。此地休嫌陋。先公舊讀書。</text>
<title>觀打魚。水淺無大魚。</title>,<text>艸深迷淺渚。蝦鼃爾堪居。寥寂聊相慰。喧呼得自舒。投竿釣豈直。張網結非踈。欲取盈車美。任公計易虗。春日移厨晩。相將就澗濱。蹄涔唉爾急。刀俎戒吾仁。狼藉投黃口。摧頹偃素鱗。淸流看咫尺。生活係斯人。</text>
<title>四月初五晬日吟成</title>,<text>稔歲還嫌飯不飽。薄醪只得弟兄要。桑蓬未踐慚今日。蒲柳相看悵我曺。爵祿辭緣身更老。林園歸覺興全饒。白頭尙有飛翻意。擬涉蓬瀛萬里濤。</text>
<title>偶成口占</title>,<text>鷄鳴犬吠是仙家。川外人人望自涯。灌圃兼能耕杞菊。杖藜時復問桑麻。樹深不辨霏微雨。村僻誰尋寂寞花。水北山南眞率會。也堪隨地作行窩。日午烟生山下家。饁妻三四渡溪涯。田功計日將收麥。村俗經冬始績麻。晝靜還嫌無數鳥。夏深猶愛晩開花。從誰且說閑居趣。翁自悠然倚小窩。</text>
<title>寄呈苕泉金尙書</title>,<text>江漢心俱遠。相思只夢魂。行藏須自得。憂樂復堪論。地迥惟高枕。天晴好涉園。衰軀違策嬾。何日傍華樽。雲鳥雖殊路。悠悠意自親。周旋非絶俗。進退始知神。徑捷回舟地。人忘佩玉身。元龍湖海氣。寧得滯紅塵。前哲歸來興。常看在暮年。嘉猷多日月。勝事自林泉。溪老觀垂釣。村人報種田。向來論道地。回首正茫然。</text>
<title>寄金穉奎</title>,<text>旅舍平安未。凄凊夏正寒。遊心恒物外。廁跡復朝端。祿米縻何久。交游托更難。幽芳須自惜。冉冉歲將闌。故舊今誰在。晨星數眼前。杏蒲農已起。簪笏歲仍遷。艸色知湖外。葵心在日邊。舂糧計更遠。百里隔雲天。</text>
<title>羅景先大祥不遠。感而有賦。</title>,<text>日月悠悠感。荒原宿艸中。凄凉當世望。寥落故家風。金璧魂如在。泉塗信不通。孤兒知已健。蘭玉佇成叢。百年仍早蛻。苦樂竟何知。草茂迷空宇。苔深沒廢池。宿哀顔鬂改。遺跡歲時移。詞翰充箱篋。披來淚輒隨。形影終難接。非緣逝者踈。天心何厚薄。人事更椉除。妻子長貧日。門闌宿德餘。北來雖有鴈。誰寄一行書。</text>
<title>懷凈溪</title>,<text>閱世知淸德。源流屬後來。圖書披宿藁。花藥認新栽。薄俗觀應改。高懷想輒開。且看諸子侄。滚滚出羣才。每過川流潔。先知隱者村。遺安曾盡室。劬學不窺園。世務從心遠。塵喧占地尊。通家情欵欵。此誼與誰論。何妨人不識。遺後見高風。心定炎凉外。身高寂寞中。時來終見達。道泰豈云竆。近覺貧非病。禾麻倘報豊。</text>
<title>次杜韻</title>,<text>草閣開簾嶽色迎。天晴林壑較還明。衣冠經歲懸村舍。魂夢從風到帝城。窮鬼附人驅未易。微官多累去仍輕。鼠肝虫臂吾何與。一望溪山杖策行。</text>
<title>聞許引儀 鉉 訪舍弟不遇</title>,<text>麥風交灑面。村徑解西東。藜筇隨地歇。溪老有時逢。墟曲踈行柳。池塘偃盖松。花峯與竹里。橫眺夕陽中。飛翻輕筋力。信步遽溪東。朋遊愁漸少。衰暮惜相逢。花落隨流水。村深出古松。衣冠干瘦骨。已辨遠郊中。</text>
<title>哀沈德山 景文</title>,<text>早認玄川有令甥。郭東樽酒慣逢迎。官名勳籍資遺蔭。治理湖鄕聽遠聲。夙好不於衰日薄。幽途何作古人輕。孝橋書到橫流涕。聞已荒原擧粉㫌。</text>
<title>𧬄沈橋老人李井邑韻</title>,<text>獨倚柴門夕照邊。故人消息正悠然。生成有待觀時物。庇覆無私視遠天。陶令只憑懸磬室。許由焉用買山錢。鄕鄰且喜收新麥。鷄犬村中一望烟。憶昔僑居傍日邊。如今流落更茫然。餘花綽約香委地。高鳥盤旋勢薄天。康伯何妨仍賣藥。寧馨能辨不言錢。只緣拒得嗟來色。悵望終朝不見烟。追隨尙戀帝城邊。公髮如霜我亦然。偃息可堪消白日。升沈何用問蒼天。官微却悔曾通籍。秋熟先愁便索錢。只合靑山煩兩屐。爲寬胷次望雲烟。</text>
<title>又用前韻。慰李井邑，金元博，尹聖兪鱞居。</title>,<text>雨軒風幔倚無邊。點撿前塵事惘然。終是悲懽牽外物。自來圓缺付高天。深深門掩栽花圃。瑣瑣囊空賣酒錢。縱得靑山歸可隱。提携誰共老雲烟。家在橋南老柳邊。白頭孤坐想依然。自從憂患空催老。已判平生不問天。兄弟聯成傷逝賦。紀綱來請理生錢。且欣阿胤能供職。煑藥罏前自覘烟。因依老屋眼花邊。病後容光倘燁然。靜者塞悲知有術。畸人違俗信侔天。秪憐存沒當衰日。更苦生涯積貸錢。須待高秋身更健。一驢東出飽風烟。</text>
<title>咏雨</title>,<text>溝洫張地脉。泉水通膏血。閟旱將見枯。不得無騷屑。林端動凉飈。炎夏曾不熱。草木困塵埃。沛然思澡雪。山中夜來雨。少令災沴㓕。天豈惜膏澤。尙有陰雲結。但恐夏秋交。滂沱降不絶。無以屢豊爲。禾長須更越。又前冬雪不下。恐見春夏嗷。炎天果不雨。憂思方鬱陶。誰謂榴花月。猶自御縕袍。林霏聞點滳。秪足資蓬蒿。巡園朝復朝。禾麻不肯高。北風驅雨散。去遠聲猶號。片雲倐更合。驟雨動林臯。飛瀑逬衆竇。橫注作奔濤。早計不及餐。亦足忘煩勞。仁天縱降惠。未能成不毛。地利更有須。耕作煩爾曺。戢戢邱壠間。喜見雅觜操。</text>
<title>乞蔓菁子於北隣</title>,<text>繞舍嘉蔬種。知饒暑月收。事何多細瑣。貧不避干求。預想登盤味。先寬卒歲憂。但能長飽得。定亦少珍羞。門傍多隙地。嘉宲認先收。早辦治畦待。仍煩帶雨求。欣添閑者趣。怕長僕夫憂。更請栽培法。無爲老圃羞。</text>
<title>種菜</title>,<text>圃蔬鋤下凈。苗茂避靑林。水旱存心遠。溝塍用力深。鷄防籬外跡。虫絶草根吟。甲第多粱肉。誰存濟物心。</text>
<title>東風連日</title>,<text>靑冥意莫測。雲片欲東風。慘接遙山黑。張高赫日紅。桑枯紛墜葉。禾病兀殘叢。定見羣陰闘。翻愁失歲豊。</text>
<title>秋懷</title>,<text>秋氣日冷冷。卉木皆銷落。白露下庭除。緖風生池閣。積雨轉幽晦。百泉奔滙澤。禾黍復偃畒。已失終歲穫。上天雖閔覆。濟物還不博。胡爲弊縕袍。盡及懷寶客。季路早聞道。肥輕靡所惜。心傷被物役。幽居何用薄。</text>
<title>雨過</title>,<text>雨過山南復水西。新晴風氣轉凄凄。高低樹葉翻秋露。遠近泉流響夜溪。漁火自同寒鷺宿。村舂直到早鷄啼。登臯舒嘯堪淸趣。况有耽羅杖可携。</text>
<title>賀穉琴回甲</title>,<text>終始完人少。冰心獨暮齡。案頭高士傳。𤗄外小微星。處俗仍忘世。知通不出庭。從玆持晩福。何啻歲寒靑。</text>
<title>雨中飢坐</title>,<text>茅屋蕭條烟氣濕。緣堤稻宲半靑靑。亦知無術消飢火。只得終朝看道經。苔色欲侵衣上潤。花枝能葆雨中醒。寥寥僮指皆耽睡。衆壑泉聲獨坐聽。</text>
<title>又拈知字</title>,<text>萬林凉逬作。秋雨以聲知。夜水鳴仍遠。山風激不遲。纖絺曾未御。團扇竟難持。一霔連三月。胡無少歇時。</text>
<title>雨少霽</title>,<text>東邊新月映高林。界野靑山一半陰。星出雲間俄歷歷。雨橫天末復沈沈。尋常自發農人歎。咫尺誰知造化心。澒洞如將翻衆壑。正看風浪起蹄涔。</text>
<title>乍晴</title>,<text>夜來凉雨過。星月忽生光。淸境心如悟。新秋體欲翔。微風激遙澗。寒露襲幽芳。渺渺伊人想。蒹葭水一方。</text>
<title>雨中獨坐</title>,<text>秋雨無時作。空山卉木蒼。乍凉開藥。初日曬琴囊。幽鳥時相語。寒花只自香。西溪流水漲。潛鯉上漁梁。</text>
<title>謝沈橋老人韵</title>,<text>晴樹生明月。凉風動更遲。巖扃有餘韻。鷄黍倘爲期。感遠篔簹壁。憂深蟋蟀詩。石田當歲歉。求食亦勤斯。</text>
<title>挽尹聖晦 光晶</title>,<text>城南老屋絶塵紛。貧士東方少似君。五十年來悲逝水。世間無跡等浮雲。滔滔名利誤人多。準的先從大小科。把筆不爲文字役。誰曾見唱鹿鳴歌。塤箎和樂自朝曛。弟勸兄酬亦孔云。似子無慚常棣句。世人寧向此中聞。丹㫌一片望依依。湖上靑山去不歸。孤鴈哀鳴天氣冷。阿誰更問伯康衣。悠悠身後事堪凄。只有孤兒與寡妻。方識善人偏見扤。報施天意竟還迷。芳鄰咫尺憶追隨。一樹梅花一局棋。白首阿兄仍獨坐。可堪風雨打簾時。</text>
<title>秋雨甚苦</title>,<text>長霖苦未捲。經夏又當秋。目斷川牛遠。心酸澤鴈流。霑過高樹結。覆遍衆山稠。差欣當社日。明歲麥堪收。</text>
<title>偶爾口占</title>,<text>鸛鶴橫霄盡。烏鴉得食忙。遠途西日永。久褐北風凉。征邁從人迥。逍遙在野長。靑雲何足附。巖穴亦能光。功課防鷄柵。身忘忝鷺行。羹藜欣宿飽。穫稻喜新甞。野露沾衣重。山花滿把香。賞音知未易。何處說行藏。暮景林泉僻。端居歲月遒。一杯猶往日。百感又新秋。高柳風前裊。寒花露下稠。憂生嗟未足。虫語正啾啾。秋霜迷晦朔。禾黍委田疇。葉集初聞颯。林橫晩眺幽。天心終不解。民事轉多愁。弊篋寒將逼。慚無一腋裘。衰白無相慰。幽花自滿枝。望雲空倚杖。臨水獨支頤。縱有徘徊地。難追盛壯時。已甘溪刻處。不遣俗人闚。何從生厚薄。至樂在天倪。物變時方晏。年衰志不偕。歸農安素養。繕性合卑棲。緣澗桃千樹。賸令過客迷。</text>
<title>寄金元博</title>,<text>哀壑秋將晩。幽芳奈汝何。感從遺跡起。情憶少年多。自笑明時物。誰憐暮歲歌。朝看楓葉艶。霜鴈夜來過。城南憑問訊。秋至意如何。虫鳥吟將歇。龍蛇蟄已多。耻操齊客瑟。狂學楚人歌。不用匏瓜繫。蓬門請一過。轉眄桑楡急。流光可奈何。悲歡隨物變。耕稼救時多。志老猶經濟。身閑好咏歌。榮枯都不管。戶外少人過。</text>
<title>𧬄元博用其書牘意</title>,<text>淫霖三朔劇成灾。霜露淸秋節又催。稷黍知無鎌可試。水田收得早禾來。山田數畒未全蕪。沮溺當時有此無。認得存心輕外慕。世間何限耦耕徒。</text>
<title>携社伴觀楓鳩峴</title>,<text>鷄犬散塲圃。田家秋事多。林看霜後葉。菊數夜來花。地僻尋樵徑。年豊聽杵歌。山中宜服食。寧畏夕陽斜。</text>
<title>哀權乕如 裼</title>,<text>於世纔周甲。人生若是忙。首邱心耿耿。荷鍤事茫茫。骨肉存深念。松楸寄暗傷。寒山違執紼。病枕淚千行。經過香未沫。徑卧九原中。居世紛哀慶。觀人易始終。親朋唯有哭。魂氣竟何窮。此去難爲別。知君萬事空。</text>
<title>奉呈地主李侯 命運</title>,<text>野人跨黃犢。時復入州城。地僻知官冷。村閑認政淸。新凉幽鳥聒。殘暑緖風生。葉縣泥丹竈。餘方及衆氓。</text>
<title>𧬄地主送肉</title>,<text>扶肝乏藥餌。淹疾卧荒村。忽見官人到。遙知情餉存。衰來須俊味。飢至更深恩。待掇東籬菊。相要又秫樽。</text>
<title>病枕口占</title>,<text>老人如窽木。百疾勢交攻。龍乕調難得。軒歧術易竆。爽懷思玉露。起色待金風。梁客觀濤興。天將八月中。</text>
<title>寄呈沈橋老人。兼示聖兪，元博。</title>,<text>久違橋上老。狀貌定翛然。宅㓗栽秋菊。園幽聽晩蟬。跡深仍遯世。身健卽稱仙。羽翼何由借。西飛墮子前。聞子嬰憂疾。緣何得自痊。細求羣妄逬。深認本根堅。門斷毉人跡。床拋藥性篇。諸公皆已健。而我倘能然。終日軒楹步。慚君靜坐工。毉扁何待問。心疾故相同。神費扶持力。身安攝養功。花枝珍重意。宵寐亦曾通。</text>
<title>寄士希</title>,<text>睠言䓗竹誼。衰暮益相親。幽艸裘羊徑。佳花韋氏鄰。微凉懷宿好。多雨阻良辰。眠餐能安否。相思寂寞濱。</text>
<title>對盆花</title>,<text>霜前猶綻數枝黃。手種籬傍作許長。四十餘年無限感。白頭空自對幽芳。</text>
<title>戊寅九月二十七日作</title>,<text>悠悠存沒事堪傷。不日丹㫌又去堂。只有家人記初度。幔前來奠菊花觴。</text>
<title>地主勸讀佛經而排悶。故戱言。</title>,<text>病氣從心熾。炎炎觸物移。縱能持妙訣。那得塞深悲。志弱終難植。愁來自不期。壽民知有術。一物亦天慈。</text>
<title>寄李穉沃 啓道</title>,<text>欵欵城東會。看君亦少年。衰容猶卓爾。世好故依然。自有登山屐。寧愁賣酒錢。逢迎當病枕。秋夜復同眠。靑城地故凈。耆宿有遺風。醉興琴溪月。詩情嶽寺楓。已能安淡泊。那得問窮通。傍看同父策。吐炁少年中。中歲悲懽事。衰來澹已忘。久輕紅粉樂。寧禁白頭狂。步健猶尋嶽。身輕不杖鄕。紫芝今可見。眉宇照秋光。穉沃自言中歲鼔盆。不復近女色。故戱之如此。</text>
<title>望霞城</title>,<text>望望霞城里。秋懷轉可傷。風流已寥落。閭巷自荒凉。谷口丹楓葉。村墟白菊香。兩家諸子侄。情好莫相忘。</text>
<title>寄聖兪晬席</title>,<text>蓼莪滋宿感。晬日倍凄然。鬂改悲懽境。心疑少壯年。笑言諸子祝。衰病故人憐。滿徑黃花裏。空懷翟氏賢。</text>
<title>李穉順 若源 來訪</title>,<text>剝啄柴門響。寒山木落時。凄霜侵夜語。鳴鴈助秋悲。滿壁皆遺墨。盈箱捴舊詩。追隨寧可濶。先契正如斯。秋日懷先蹟。芸司及翠微。風流今已盡。涕淚復相依。好句傳猶遠。淸遊識更稀。往來須逸興。倘復欵荊扉。相望半百里。步屧轉多艱。藥餌扶衰病。光陰憶盛顔。微風回落葉。零露滿空山。欵欵論交地。惟須葆歲寒。</text>
<title>酬地主各次其詩意</title>,<text>曠懷能辟病。屢荷尺書移。知命斯爲達。忘情本不悲。參禪雖自苦。成佛亦難期。樂地存名敎。吾儒亦大慈。愼無輕腐艸。能令病根移。但得調和妙。殊忘夭札悲。聖神方創法。仁智卽同期。懇懇良醫願。希文信佛慈。</text>
<title>贈李季達 顗</title>,<text>利鈍隨時有。高才夙擅塲。獨能追準的。今復發輝光。工課侵晨苦。文詞到老長。明春聞榜後。名動大人鄕。以君詞賦妙。遲暮未登庠。常欲驅禽正。仍甘蘊玉藏。何妨少蹭蹬。終得一飛揚。將戴蓮花朶。休愁鬢髮蒼。</text>
<title>戱作梅花五絶呈地主</title>,<text>枝上寒花結欲齊。巖扉十載伴幽棲。頭陁身世兼衰疾。不學林仙喚作妻。佳花寧向白頭羞。儂自凄凄對爾愁。今日擬添官閣興。爲緣何遜在楊州。幽香嫋嫋似情緣。無那先生已學禪。認得超然形色外。指端明月照娟娟。先生玉貌亦多情。爲有寒梅特地淸。平日知無紅粉樂。不妨粧束更輕盈。梅花鄕裏宦緣多。勾漏丹砂較若何。獨宿官齋嫌已冷。且敎天女伴維摩。</text>
<title>金時明 箕常 來訪</title>,<text>日沈山已黑。把袖識聲音。欵曲窮時感。辛勤別後心。病從佳話减。交到暮年深。爲問堤川守。應愁吏役侵。洞陰風佩際。嬉戱記靑春。離合空催老。悲歡只損神。高情於子得。薄俗復誰親。鷄黍柴門下。情懷更見眞。</text>
<title>權公井吉當崇禎丁丑之難。除平壤判官。將發。夫人林氏知其必死。以紅緞白鬃識其衣巾。公以五百騎戰于普通門外死之。林氏穿男子服。躬詣戰地求公屍。果以衣巾得之。葬于先世墳墓之傍。後百餘年。遠近之士具言蹕路。得蒙恩敎㫌其閭。雙節並耀。聳州里之觀。以崇禎四丁丑樹之。而求詩於知其事者。余亦步其韻。</title>,<text>橫戈躍馬出西門。一死分明執手言。心識衣巾存舊餙。躬攀㫌翣返平原。餘光暫翳須輿誦。前甲重回復聖恩。百歲風聲傳女史。後人猶式判官孫。熊熊壯節鎭邊門。五百捐生國史言。遠道身輕戎馬側。故山魂托柏杉原。尙留芳烈扶人紀。忽發幽潛荷聖恩。新設丹楣增美餙。後來興勸在諸孫。</text>
<title>朴淳昌挽</title>,<text>中斷鴻魚已十年。他山宿艸更依然。存亡歷歷添新恨。離合悠悠悵舊緣。脩夜那能情好接。素冠猶得典刑傳。寢門一哭違心事。卧病三秋涕自漣。三世交情轉覺親。縣齋况復接芳鄰。逢迎却恨當中歲。傾倒唯思及古人。迦葉倘能携薄酒。槐江那得打纖鱗。竹林幸有論心地。苦語于今說與頻。</text>
<title>淸浦趙上舍士玄 萬運 以其老親回巹之歲求詩</title>,<text>三飯牲牢老愈輝。芙蓉舊繡出深闈。年回前甲神猶旺。儀似親迎事亦稀。俎北正堪觀盛禮。極南仍得繫餘暉。杯觴競進兒孫列。滿眼斑斕五色衣。嬌客簪花簇簇輝。爭看巹禮在中闈。良辰大慶徵前度。壽域奇祥見古稀。百結同心要月老。三杯行醴泛春暉。兒孫待着靑衫日。更有萱堂手製衣。貧家陳設正輝輝。喜氣䓗籠欲滿闈。情禮不妨從俗起。樂康旋覺在人稀。朋樽已置長春國。鳴鴈方迴旭日暉。更爲諸孫祈此福。篋中留待舊時衣。牲醴君家發此輝。歡聲圍繞樹萱闈。荷因並蒂花相合。桃有長生子不稀。思與姻親均介福。擬將歡笑駐餘暉。朱門華采何須倣。樂在綦巾與縞衣。堂上屛張花鳥輝。祁祁環佩爛盈闈。遐齡可使堯民並。繁祉還應石氏稀。諏吉正當將滿月。迓新遙接始昇暉。鄰人亦送絲麻製。不讓豪家織錦衣。</text>
<title>不寐</title>,<text>雙眼酸辛坐卧頻。五更燈火轉相親。鱞魚契濶仍終夕。蟻穴紛華正遠人。籌到成虧愁更作。閱來存沒感仍新。衰軀留待方春起。溪柳山花樂此辰。</text>
<title>慰士希喪女。得悲字。</title>,<text>一面終難得。衰懷况易悲。貧居空有恨。遠道遂無期。契濶情猶切。存亡事却疑。愁人偏獨識。淚落葛覃詩。</text>
<title>有感。用三淵抱山寒食韵。</title>,<text>魂夢猶尋結髮初。覺來衰淚已盈裾。悲歡各閱心如折。藥餌難迴恨有餘。箱篋凄凉存舊物。邱山零落送靈車。床琴絃斷牕梅盡。時有鄰人問索居。房櫳凄冷涕漣漣。歌哭悠悠感逝川。中歲同心經苦樂。此生無路續情緣。桑靑倘得開蠶箔。杏白誰敎種稻田。簷鳥塒鷄皆已返。堂封遙對夕陽邊。偕老緣深牉合初。芳徽猶記襲簪裾。寒衣獨掛風凄後。素幔時開雨打餘。德曜徑拋前日案。少君仍謝故山車。閨光冷落無行迹。獨我依然木石居。悠悠此別足洏漣。倐忽流光赴海川。香爇返魂寧有術。絃膠續斷竟無緣。依棲寡鶴愁寒日。喚侶孤鴈叫遠田。艸露松風無限感。九原幽邈是何邊。</text>
<title>次楊蓬萊三五七言韵</title>,<text>洞陰琴。山水心。彈成別鶴吟。獨愛絃上音。小姑山外月橫岑。玉屛祠前花木深。彈素琴。寄遠心。滄海老龍吟。蓬萊笙鶴音。孤雲一片起仙岑。金闕銀臺何處深。</text>
<title>度臘</title>,<text>牕前聞鳥語。春氣藹然生。細草從心軟。游絲滿目來。感隨時物變。衰惜歲華催。萬象昭蘓遍。君歸獨可哀。</text>
<title>又呈聖兪。兼寄橋上二老。</title>,<text>信息堪欣報。愁端度眼前。乘除寧可了。憂樂遞相纏。聒任兒孫列。歡開故舊筵。浮生須自得。把酒却悠然。老人輕步屧。身健却翩然。獨立觀浮世。孤居似定禪。朝牕須少醉。宵枕得閑眠。更喜籌添一。靈春自引年。南村憑問訊。淸健入新年。避世生涯穩。承家孝友偏。心安經卷裏。神宲藥罏邊。兒大須婚嫁。門闌慶更綿。</text>
<title>守歲用杜韵</title>,<text>風日經冬暖。今朝雪作花。人喧連巷犬。鷄唱雜林鴉。和氣欣春至。流光怕日斜。新年無一事。快活足生涯。</text>
<title>朝日</title>,<text>南牕朝日照。倚暖轉多情。業就詩書整。身從藥餌輕。新晴生鵲語。向晩度蜂聲。六十當今歲。回頭事可驚。</text>
<title>題日本木弘恭兼葭雅集圖</title>,<text>粉素遙開海外光。浪華雲物尙餘香。蒹葭隱約湖中舶。圖史橫縱竹裏房。眞跡正堪驚妙手。異才初不限殊方。依依五十年前畵。獨自流傳在錦囊。</text>
<title>𨠩柳伯敎</title>,<text>中秘書香記接聯。窮山搖落意茫然。交來欣慨迎新節。過去虧成惜壯年。寓直猶依靑瑣裏。躬耕已老白雲邊。天橋月色違同賞。倘指城花正闘姸。兄弟趍公步武聯。承明筆硏故依然。盆歌苦調同今日。藜火餘光似去年。身閱炎凉渾似劇。眼看憂樂定無邊。吾衰得及諸公盛。之子斑衣色正姸。</text>
<title>元博以詩相贈云衰老同疾病同悼懷同。兒長孫。大待迎爾相又同。次前韵以復。</title>,<text>俱踐悲歡境。同傷老病年。思量誠亦理。方比正無偏。感劇當春際。懷深望日邊。只思餘迓積。留得後人綿。</text>
<title>念從子祐曾燕行</title>,<text>汝行今幾日。猶得滯幽燕。文物中州富。山川北地偏。弊裘輕絶域。征旆動新年。屈指期方近。吾心尙杳然。</text>
<title>早春</title>,<text>溪雲春意合。鳥雀滿林啼。身老心逾遠。天高望更低。世當還美俗。人自守幽棲。處處桃源境。漁舟覔已迷。</text>
<title>春雪</title>,<text>永夜蕭騷響。杉松壓盡低。連雲沈遠峀。和雨度前溪。簷溜寒時結。山暉薄處迷。高低誰得辨。徒指日車西。雪下山村曙。茅茨覆更低。婆娑着遠村。搖裔漲寒溪。野獸呼相失。林烏點欲迷。麥芽能潤未。邱壟漭東西。</text>
<title>寄元若虗</title>,<text>雨雪江千接太陰。故人消息雲深。潭龍定爲存身蟄。林鶴時緣和子吟。倚几正堪齊得失。掛冠那得問升沈。衡門環堵從誰借。逆旅生涯轉不禁。畸人何必厭淸貧。井李蕭蕭結子頻。林下詩書消白日。門前化藥趁靑春。也能心脫炎凉境。兼得身安鳥獸隣。誰識吾心非果忘。終南一抹望還新。</text>
<title>和海陽丈詩</title>,<text>筳短撞仍微。杯小斟更溢。弱齡愧不材。先哲寧敢述。鄰比駱岡密。文藻翠微出。善誘歸枕藉。嘉惠資沐櫛。及玆衰暮境。愈懷風韵逸。跡乖感時運。道息悽舊日。令子復云逝。湖上閉舊室。澹然哀樂際。願從柱下質。</text>
<title>呈地主。次陶詩和劉柴桑。</title>,<text>獻歲宜修刺。負痾遂躊躇。徒感枉車騎。屢顧蓬蓽居。閭閻春事起。暄日照新廬。薺麥冐荒土。鷄犬散里墟。男婦理耕具。亦復謀菑畬。已見棲鵲乳。更憐澤鴈劬。笑彼食貧人。澹然忘有無。非惟耒耟倦。兼與詩禮踈。乘除久已了。豊亨非所須。只欲慕陋巷。簞瓢常晏如。</text>
<title>又次𨠩劉柴桑</title>,<text>使君閔孤居。憂患常見周。交誼貴無餙。相知踰十秋。復願理軒盖。得共觀田疇。齋厨念已淡。得無寒疾不。縣民仰政成。束帶望淸流。</text>
<title>二月五日始步園。時余病新减。</title>,<text>艸木寧知感。人自感艸木。憶昨同涉園。桃李花簇簇。春至花當發。伊人編鬼錄。</text>
<title>新春</title>,<text>雪盡前溪溪水淸。陽阿已見草心生。村烟欲動知牛飯。林日初生聽雉鳴。孫子吟詩愁轉豁。故人携袂病仍輕。肖蝡亦逐流光作。林卧悠悠感物情。</text>
<title>𧬄地主韵。各用其意。</title>,<text>日永風和松桂堂。使君篇牘捴成章。齋厨泉冽生茶癖。簾閣雲來灑墨香。欲和陽春愁下唱。每逢時雨惜深觴。杖藜不妨隨車後。水北山南日正長。高閣長懷宴坐同。琪林玉樹正玲瓏。晴牕㓗並寒梅白。老屋溫生宿火紅。轉覺消融添活水。忽看飛舞逐泠風。今年又誦漁陽麥。明府東來屬屢豊。悠悠林卧十年中。凉熱無緣惱此翁。多病仍成中散懶。長貧自學𤃡陽風。槽床堪聽春醪滴。茅屋方依午日烘。扶老時從耕作出。此間須識聖人功。</text>
<title>拈流字</title>,<text>淸穆微風天際流。春郊雲木轉輕柔。却看魚鳥心仍遠。漸闢桑麻事更稠。鳧鴈去來元邈邈。鷄虫得失漫悠悠。詩成更激平生感。未信吟詩却遣愁。</text>
<title>戱題</title>,<text>莊叟珍莊下帷日。揚雲淸凈尙玄時。若爲遺韵追終古。獨抱沈痾淹在玆。陋巷關門少傾盖。幽棲高枕自吟詩。翻嫌局上成虧判。且復呼兒斂奕棋。</text>
<title>幽居</title>,<text>茅茨百室帶晴暉。橫抹遙山羃翠微。平楚韶光連漠漠。間門草色向依依。幽棲獨隱烏皮几。朗咏新成白袷衣。轉覺先生踈懶甚。杖藜時出小塘稀。久住踈溪溪上頭。主人林閣愛淸幽。階除待雨抽紅蘂。溪澗闚人下白鷗。存沒偏多浮世感。行休不作暮年愁。朽衰只合羞當世。猶記瓊林侍宴遊。</text>
<title>次杜韻</title>,<text>烏几深深欹葛巾。有時佳思自淸貧。盆添活水資魚食。甁竭餘粮與鶴馴。安得從遊逃世士。不妨仍作著書人。兒童共說田家樂。雪盡郊原麥已新。飮犢川邊洗角巾。堯民還有許由貧。葵花向日終難奪。鷗鳥知機未易馴。松下淸琴非絶俗。田間濁酒且從人。悠悠更作淸沂咏。殊世風流發興新。</text>
<title>又拈韻</title>,<text>春來秋去事忩忩。忽復窮山聽過鴻。開曆偏尋栽藥日。卷簾時灑養花風。林猿徒裂周公繡。海鳥還愁魯國鍾。且喚鄰翁相對飮。欲將佳趣與人同。</text>
<title>得凈溪書</title>,<text>窮山卧病動經年。尺素南來正渺然。晝靜看書茅屋裏。春深倚杖柳塘邊。忽攀情話心仍嚮。欲說前期望更懸。令孫久拓搏鵬筆。定已扶搖上九天。音徽正待鴈歸初。知有溪廬遠寄書。已喜衰年輕藥餌。正看高計在漁樵。暄凉不到交情密。苦樂還侵鬂髮踈。每憶先公存手澤。繞園林木問何如。竹樹深深溪上廬。憶曾臨別輒躊躇。峨洋故在朋交際。鐘鐸元從世好初。衰日神明須自惜。貧家服食莫相踈。前冬一札違嘉貺。知是林池少鯉魚。錦水春風吹布衣。應緣義勝轉堪肥。言談多感披懷細。衰疾重嗟見面稀。竹裏啼鶯聞寂寂。雲間犬吠望依依。不渡前溪今幾載。隱居眞與世相違。溪頭花木許相尋。十載難成艸閣吟。高士傳添家世遠。老人星照戶庭深。詩書獨抱靑氊業。談笑常開赤子心。頗識黃門招隱興。可能輕棹訪山陰。</text>
<title>待士希。士希云欲來。</title>,<text>常待君來君不來。老人佳趣苦難開。排愁正念吟詩句。取適何辭辦酒盃。已報山家懸榻解。須防冷日杖藜迴。不妨一試春來健。阿季芒鞋並欲催。便欲源源得子來。素襟寧托每人開。高情縱悵商顔局。佳興猶欣栗里杯。春日相過須爛漫。泥塗一出肯遲迴。曲江逈照門闌喜。紅杏春衫信欲催。</text>
<title>漫成</title>,<text>淡蕩溪雲帶雨橫。離離樹杪作風聲。索綯不待春農競。機杼仍爭暮杵鳴。薄酒盈盈愁裏酌。新詩忽忽夢中成。雲霞草木資幽賞。何似山陰道上行。</text>
<title>贈愚拙齋任公叙</title>,<text>袖中佳句倒繁欽。並坐風軒似入林。人在貧居猶對酒。士持高節自揮金。鄕鄰乍試乘春步。眉宇尙看遠世心。把臂當時慚不早。尙堪遲暮托交深。</text>
<title>慰士希胤子失意會圍</title>,<text>賢郞準擬戴蓮回。爲子弧筵侈壽盃。風鷁差池垂翼勢。霜蹄怊悵出羣才。三冬文史工方進。六月扶搖運更來。最是乘龍傳喜氣。季蘭摧折恨難裁。時士希女已沒。而其婿韓君被選。</text>
<title>三月七日偶成</title>,<text>春衣欲試怕餘寒。纔見空山雪片團。白首正遊浮世倦。靑眸常對故人難。少陵詩句愁中咏。魏氏仙方靜處看。手植庭梅今老大。不禁紅蘂繞簷端。</text>
<title>閱柳下集永保亭詩。忽憶壬戌秋中遊亭上。</title>,<text>高秋意氣對滄溟。天水中間倚彩亭。官伎燈前明酒令。漁家竹裏雜魚腥。鼔笳競作昇平響。山海空紆控制形。尙記朱欄西壁畔。翠翁文藻裊生馨。湖光一曲接滄溟。粉堞山樓納遠靑。治世海防紆遠策。稔年漁利樂生靈。晴暉亂動帆檣影。遙鳥時參島嶼形。一入窮山驚歲晩。水仙琴曲夢中聽。飄然仍欲片雲凌。遠客登樓定幾層。鷗性正隨波共沒。珠光忽與月俱昇。橫臨水府千尋積。直對齊烟一路澄。看取箕邦風可述。海桴何失聖人乘。</text>
<title>病起</title>,<text>初收藥物意仍輕。更拓山牕趁晩晴。末俗寧容披髮救。閑情自在杖藜行。心中高鳥看來往。身外滄浪問濁淸。正憶輞川王給事。幸因裴迪句頻成。遲遲初日上南榮。簾外微風轉欲輕。艸色雨過知寵葉。鴈聲春晩識歸情。身從鹿豕寧忘世。詩說林泉亦近名。耕鑿紛紛皆自得。聖功千載在凡氓。中花事近淸明。乍拂新衣體欲輕。溪老臨門雙鵲喜。午陰移席衆鷄鳴。微醺正待鄰家釀。幽事頻從節候耕。棲鳥遊魚隨地有。時人恨少鹿門情。</text>
<title>見雙燕</title>,<text>飛飛社日繞梁新。雙去雙來度幾春。養子應添新歲壘。入簾如訪舊時人。情緣不捨憑新感。形影相依悵老身。始識有生皆自至。丈夫於此益沾巾。</text>
<title>拈杜韵</title>,<text>常要春至不要歸。對酒寧嫌白髮微。前溪逐隊魚兒上。深院成羣燕子飛。牧豕養鷄謀更拙。望雲臨水世眞違。不妨貧病人輕棄。只快風埃已拂衣。</text>
<title>贈李景章 元澤</title>,<text>禿翁懷総角。䓗竹眼中明。裋褐猶寒色。藜筇是故情。興因浮白動。步爲踏靑輕。春艸池塘夢。吟來涕更橫。</text>
<title>三月二十日詣都</title>,<text>策馬從年少。長塗滚滚塵。春深方氣色。病起更精神。山影連孤鳥。川光帶遠人。漢城經歲面。雲物望還新。</text>
<title>登墨溪花園</title>,<text>携筇淸澗曲。聊復及春時。酒美寧辭醉。朋來捴不期。孤雲參嶽色。芳樹接天涯。自有濠梁趣。華顚不用嗤。</text>
<title>又用園字</title>,<text>春光領得向芳園。更有盈盈特地樽。小徑欲迷芳艸遠。夕陰無際衆禽喧。回頭不覺千峯變。照眼仍驚萬樹繁。溪老更開茅屋待。醉痕遙帶百花昏。</text>
<title>姪子祐曾携陶澍雲汀集以來。偶見馬嵬坡詩。步其韵。</title>,<text>人間無夢到瀛洲。誰解三郞別恨悠。衆怒難迴花自落。故情無處水空流。承恩終竟委黃土。防禍猶能在白頭。秪歎汾陰才子筆。悔心應並漢時秋。</text>
<title>駱下逢李生 安愚。卽景寅子也。</title>,<text>脩短悠悠不問天。浮雲逝水正茫然。空懷建禮含香地。重感明光起艸年。回首平生虧郢質。賞音何處試牙絃。袁楊宅畔淸風在。閱盡塵途識子賢。對汝依依宿好敦。典刑何啻乕賁樽。謝家寶樹流風遠。劉尹茗柯宲理存。循跡不愁資地薄。披懷常在聖賢尊。江東刮目須三日。看我無成皓髮繁。</text>
<title>贈李生 昇馨</title>,<text>力綿輕遠涉。於汝識情親。不覺揩昏眼。猶如見故人。携筇驪上夕。移棹漢江春。龜浦傳吾信。沈痾已去身。</text>
<title>端午日。會竹谷池上。</title>,<text>林塘當暑潤。遲日自禽聲。崇酒懷前設。新詩續善鳴。泉流閑處激。山氣晩來淸。病起忘衰謝。藜筇忽欲輕。淑鄕存古法。玆席亦風聲。舊社看花發。同人和鶴鳴。鄰家蒲酒熟。田野麥風淸。欲續冠童詠。新成細葛輕。雅集依林閣。高風自遠聲。漸看巢燕乳。旋聽候虫鳴。久旱村居靜。令辰社飮淸。蜚英人不乏。此會莫相輕。鄕老逢迎熟。遙知剝啄聲。果從炎月爛。鷄帶午陰鳴。北海樽常滿。西園事更淸。衰懷傾一飽。步屧也堪輕。忽復牽衰興。頻從笑語聲。晩霞隨類動。歸鳥以羣鳴。酒力添新勁。花香襲故淸。林霏還有趣。牛背綠簑輕。炊黍龎家會。吟詩白傅聲。惠垂來許盛。風憶古先鳴。美蔭桑麻合。高情水木淸。相邀元凈土。聊復往來輕。柳翁詩滚滚。猶復舊時聲。不免差池恨。眞堪老大鳴。盍簪池舘爽。傳飮暑天淸。留連無俗物。枉道莫辭輕。</text>
<title>又用前韵</title>,<text>夜久眠初覺。南村尙杵聲。林深微月落。山靜百泉鳴。晩熱心方爽。秋香境更淸。悲歡自何起。聚散似雲輕。</text>
<title>雨後涉園</title>,<text>匏花亂落小墻隈。一雨經旬苦未開。溪上雲將殘暑起。樹梢風帶早凉迴。茅廬縱得通人境。荷葉那由照客盃。藜杖只堪防草露。後園終日獨徘徊。</text>
<title>夜坐</title>,<text>山雨初過星斗凉。夜深仍復月生光。稻華香遠田中水。匏蔓陰深露下墻。一氣孔神棲湛湛。千秋必反道茫茫。悠然更發淸沂詠。殊世難追點瑟狂。冷風忽復灑衣裳。哀壑幽光覺已凉。遙峀烟雲連雨氣。小園林木作秋香。䧺鷄升屋聲方遠。雛燕離巢翅欲長。天祿校書如夢裏。不妨仍守草玄床。苦待層軒朝日生。廢池旋惱衆蛙鳴。悲歡頗損中年趣。進退先知末路情。魚上溪流秋雨足。鷺翻山影夕陰明。過墻且撤田家飮。池北芙蕖發素榮。望裏依然水木情。澹雲踈雨有餘淸。蓬門掃久居仍靜。瓜圃鋤稀種不榮。虫語乍從凉露亂。燕衣旋逐緖風輕。靑藜更理繙書隙。爲向田間聽水聲。</text>
<title>夏夜作</title>,<text>喬木千章連亂蟬。二更孤月火雲邊。著書常笑揚雲閣。閱世還疑絳縣年。屋老痕深經夏漏。夜深聲亂决渠川。愁心耿耿終宵作。更羡浮生只醉眠。</text>
<title>早起</title>,<text>繞屋繁陰木實紛。山中時物已秋分。草間露氣延晨月。天末峯光接火雲。何地不宜容刺促。餘生只欲送耕耘。稻田日出晴霞捲。村女驅禽響遠聞。</text>
<title>萊山有約而不能赴</title>,<text>屢失池傍談笑紛。知君多在碧峯雲。殘年飽飯要相見。隣里馳書許更聞。老子徑愁逃暑步。諸公實少入林羣。園中瓜果秋香遠。荷葉應隨植杖耘。淸士村居事事宜。敎鋤茅逕任追隨。荷盃且待康成飮。瓠葉偏登趙孟詩。寒玉冷蓏輕毒熱。停雲時雨枉佳期。鬚眉預想西園會。松下淸陰對奕棊。知子于今靳好詩。却嗔衰興起來遲。村南素志非爲宅。院裏靑衿亦可師。艸閣相望當赫日。林園雜坐洒凉吹。此中待設山陰會。不惜藜筇晩更移。</text>
<title>又賦</title>,<text>悵望東柯樹木衰。前人曾置鹿門期。花陰把酒凉風入。艸際觀棋午影移。時節不堪驚互換。名園獨自閱成虧。餘生相對滄桑後。淚灑楸村壁上詩。紫芝林壑慘無輝。先輩風流悵久違。零落邱山悲不盡。蕭條花樹迹仍稀。猶餘數子同靈殿。且敎浮生學令威。水北山南寧間濶。對君談笑更依依。</text>
<title>驟雨</title>,<text>午熱愁方劇。風雷起片時。蟬聲依樹亂。龍氣挾雲馳。急勢霑仍重。餘飛捲不遲。千峯猶自黑。斜日一邊垂。</text>
<title>𧬄柳士章</title>,<text>幽棲逈照紫芝眉。裭帶風軒坐不辭。香麝虗疑春艸過。亂蟬遙悵暝林垂。未應杖策嫌重枉。要使銜盃叙暫離。三疊新詩思更盛。有誰堪見滯毫時。松下遙看綺皓眉。晴窓對局豈曾辭。生涯已足籬花結。服食仍從木宲垂。終喜淸眞能自得。還憐衰疾不相離。入林且覔茶瓜設。正是秋風欲起時。</text>
<title>問士希病。用前韵。</title>,<text>欲去沈痾慚好詩。知應餘熱困衰遲。貧從粱肉偏生力。毉似和扁未足師。淸水上池須待飮。秋風此日莫辭吹。不須藥物驅除易。更爲觀濤興轉移。邇來無負角弓詩。取樂殘年豈厭遲。已解養生存至理。寧須折臂悟良師。歌成且取山楡刺。壺竭仍添野水吹。吟病一旬聞更晩。慵多恨失尺書移。辟病無如讀古詩。眉間起色豈徐遲。棲棲末路難爲友。倀倀迷塗孰可師。何妨蜀莊從世棄。未聞揚賦上天吹。東齋竹裏饒新釀。秪欲從君緩步移。</text>
<title>暝歸</title>,<text>暝色連歸騎。鳴蟬杳不聞。眼過山下火。心駐洞中雲。露氣凉衣重。星光細逕分。靑林穿虎豹。三四自成羣。</text>
<title>七月十五日夜</title>,<text>微月生林晦。山風已作秋。泉聲侵淺睡。虫語伴閑愁。髮短添新感。心淸記舊遊。翻盆知更作。多恐沒西疇。</text>
<title>贈楊口宗人擎彦 學柱</title>,<text>久矣吾宗弱。棲棲子亦孤。家風能不墜。旅食轉多虞。塵篋殘經在。山田舊種蕪。幽光幾時發。脩潔是良圖。宗支雖已遠。氣類卽同根。東羇棲冷。南宮世德尊。於今無合族。從古有分門。滯雨山中夜。悲懷爲細論。轉徙終難定。門單憶古人。生能經困苦。家豈厭淸貧。列宅宗風遠。耕田俗親。首邱心未已。情話欲傷神。城南記屢枉。緬憶十年間。荊樹驚新悴。萊衣泣舊斑。風霜依白屋。歲月斲靑山。縱愧盤飧媚。須君數往還。</text>
<title>久雨</title>,<text>掩戶聞秋雨。今宵似昨聲。天傾愁未補。禾病歎垂成。月色微雲漏。川流衆壑鳴。未炊凡幾室。悽苦想同情。</text>
<title>用前韵復酬士希</title>,<text>林壑秋光照好詩。報來瓊玖不曾遲。差池愧我三冬史。警絶須君一字師。淹疾正愁寒雨積。朗吟仍覺緖風吹。聞說如今踈藥餌。肯嫌高興杖頻移。晴窓相望展新詩。悵我靑藜出每遲。劉向傳經須絶學。子眞耕谷是眞師。泰山只得憑雙步。枯木還能引衆吹。貞白如君惟莫逆。世情何逐素絲移。追隨仁里費淸詩。獨我晴牕詠歎遲。相視三人須得友。幸生千載始知師。桃前宲待高秋餽。柳下風緣薄俗吹。巷北不堪泥沒屐。赫蹄惟得趁虗移。山中晩景捴堪詩。只惜高齋病起遲。學稼何妨爲圃老。養梧纔得學塲師。秋光冉冉交欣慨。生物悠悠任息吹。漸見出門多局促。喜君株守轉難移。秋來兼得故人詩。濯熱淸風動不遲。同室纓冠非子事。野人禮樂是吾師。林端雨霽延新月。郊外天晴溯遠吹。短褐不禁凉意逼。一年光景漸看移。鮑謝門庭早學詩。秋來漫興起予遲。風花雪月誰爲主。耕稼陶漁捴作師。肯藉幽貞爲物覩。寧將衰朽任人吹。黃花夕折堪相贈。不似芳蘭與俗移。</text>
<title>贈興海舊人朴義行</title>,<text>緬邈經三紀。桐鄕少舊人。老能輕遠道。言輒感前塵。欵欵重來約。依依獨去身。爲傳崔與李。春鴈付書頻。所嬌能决烈。楣赤照扶桑。簡策垂無限。隣州望有光。下從惟盡分。薄命更流芳。先子分符地。村家有此娘。</text>
<title>雨中對剪秋羅花</title>,<text>雨中花自好。絳帛剪難成。厚漬鮮方的。輕霏着更淸。愁時牽意緖。衰日惜光榮。頭白書生詠。臨風歎决明。</text>
<title>秋夜</title>,<text>獨卧多愁緖。虫聲四壁來。炎凉翻代序。旱潦遞爲災。林露秋花重。溪風夜水迴。寒霜看漸逼。巾服敎誰裁。</text>
<title>贈李景述 祖馨</title>,<text>君昔騎騘馬。英英正妙年。遠從秋水際。相對緖風前。舊蔭依喬木。陳編讀下泉。斑衣資手線。端合隱居穿。宿雨當投轄。留連意更親。君今超後列。吾亦及前人。凉熱寧委俗。行藏不愧身。結期須歲暮。門戶對朱陳。</text>
<title>酬士希</title>,<text>幽興椉秋發。衰軀恃杖支。羣虫紛似競。孤鴈遠難縻。平野延遐眺。晴輝得好詩。寒花開已晩。蕭颯少英蕤。掩戶空愁寂。翻盆似不支。難分風伯闘。誰獲雨師縻。未救三旬食。徒懷七月詩。子猶金石響。應復整冠蕤。</text>
<title>室人祥日</title>,<text>庭樹寒風急。今宵欲隕霜。族親空有淚。神氣竟無方。且置泉塗異。惟知日月良。遙聞雲際鴈。微物亦雙行。</text>
<title>八月十日之夜。聞艸虫有感。</title>,<text>虫吟侵曉苦。艸際復凉吹。易激天時感。深知物理悲。餘哀心更結。遺跡眼頻移。床下兼牛闘。吾生亦已衰。爾徒哀怨訴。天遠竟何爲。已惜芳徽冷。誰寬意緖悲。幽音憑戶聽。寒意近人知。遺篋餘刀尺。空敎舊婢持。昔當偕老日。聽爾不生悲。錯莫知無趣。因依感有時。盛衰元有理。存沒忽分歧。微物猶尋煖。寒山遽朔吹。</text>
<title>從水北乞梅</title>,<text>水北山人癖最奇。梅花萬樹繞踈籬。維摩身計寒無耦。爲向仙家乞一枝。細瑣殘香依短槎。不堪低格自婆娑。跗高葉大方堪玩。那得相分滿眼花。紅梅單葉儘難求。準擬繁英照一樓。欲待壽陽粧未了。百回看去小欄頭。杈枒便嫁嫰枝靑。方法宜添種樹經。五出花須如席大。也堪裁遍艸玄亭。離離著色照人來。丹秫紅藍較品裁。誰識大冬風雪裏。盎然春氣獨能迴。縣裏靑山足老槎。枝頭的的只殘花。何由採得羅浮種。揷遍林中水上家。</text>
<title>拈韵</title>,<text>空谷多風風更凉。幽懷秪得步中堂。頗哀老鴈穿雲響。多感寒花滿院香。至樂常存環堵室。好音偏在讀書鄕。天時漸迫收成節。秋水蒹葭正雨霜。</text>
<title>夜坐</title>,<text>風高霜脚下。天際逈無雲。病起仍秋晩。愁來欲夜分。棲卑非絶俗。身老自離羣。孤鴈過無寐。心淸一一聞。</text>
<title>遊奉先寺</title>,<text>携手淸溪曲。楓林笑語香。感生先輩迹。交作暮年光。古寺鐘聲晩。橫岡樹色長。故人期未至。華下欲斜陽。</text>
<title>夜賦</title>,<text>雨收風勢作。木葉落紛紛。霜氣連孤月。山光浸暮雲。心明愁可數。睡淺響多聞。衰至方知足。何須老氏文。</text>
<title>次沈橋老人悼室人回甲詩</title>,<text>孤鴈哀鳴霜落時。扣盆歌曲已過期。家人酒食猶前法。甲子光陰復宿悲。聚散無端驚小劫。幽明一判恨長離。臨流歎逝徒爲爾。獨對黃花白髮垂。</text>
<title>拈韵</title>,<text>木葉鳴寒雨。風翻浸野塘。鷄豚依柵靜。鴻鵠叫雲長。煖屋知梅信。荒年减鶴粮。酒餘仍百感。無意擧壺觴。出戶將何向。鄕閭少故人。鴻冥寧警俗。龍蟄只存身。流水絃猶響。踈簾局更新。悠然成一笑。梅下有殘春。</text>
<title>又拈山字</title>,<text>雨捲風猶煖。冥濛四面山。樹將寒意竦。雅趁暮陰還。跡困成虧裏。懷多俛仰間。吾衰無所事。自與白雲閑。</text>
<title>奉次雲溪尙書李公韻</title>,<text>獨自山中候。淸泉滿夕聽。于今炊黍地。依舊聚星亭。幽石留前轍。寒花照古經。感懷緣夙昔。兼勖後凋靑。已拋華黻返。仍許蓽門過。幽賞秋方遍。淸風晩更多。敢孤嘉樹傳。聊唱考槃歌。霄漢悠悠想。長懸錦峀阿。</text>
<title>玩理</title>,<text>玩理如觀天。細觀觀仍通。學道如行地。久行行乃工。雙脚要不息。雙眼要不矇。杳然千古上。溯彼洙泗風。丘垤休自大。須看華與嵩。</text>
<title>率孫兒詣驪上。將成婚。</title>,<text>汝行吾在後。那禁笑顔開。正想儀文細。殊忘道路催。江聲緣右轉。嶽色引前來。明日黃驪岸。遙遙望幾回。</text>
<title>月溪</title>,<text>纔過斗尾險。又値月溪難。江冷朝暉凈。沙平霧樹團。馬防泥逕滑。人厭店村寒。望裏楊根郡。遙遙隔水端。</text>
<title>月溪遇雪</title>,<text>雪花迷兩岸。坼忽無端。野艇依林靜。江天界遠寬。屯雲橫半岳。線路挾危灘。西日寒烟起。投人念夕餐。</text>
<title>過白石墓</title>,<text>墓門翻夕照。衰暮轉生哀。池舘驚多變。星霜感屢回。新詩無處覔。枉道爲誰來。舊僕煩相送。依依抵澗隈。</text>
<title>士希以厨院郞見起。以病不得肅命而遞。</title>,<text>身衰慚祿米。况復病支離。志自忘榮辱。身寧役渴飢。藥囊今已廢。經卷動相隨。回首東華內。淸風爲子吹。</text>
<title>庚辰元朝</title>,<text>前庚回此歲。嘿念忽如疑。故舊徒閒夢。蒿莪只宿悲。是非恒循跡。仕隱自分岐。老益思前哲。成材勉可追。</text>
<title>和李公茂 松祜</title>,<text>牕前雪霽月娟娟。獨對林中縞袂仙。好是輕盈依凈地。只堪芬馥抵殘年。詩神酒氣閑時逬。琴語棋聲靜處圓。間濶只緣隨藥物。忽看高興動寒天。耿耿常如鱞不寐。白頭生活復堪悲。只緣忘世耽微醉。不爲窮人廢好詩。琴自成虧心更遠。棋無殺活境仍奇。翛然如入天花室。一樹淸香宴坐時。</text>
<title>挽楊叔度</title>,<text>一病相隨久。終當卧九原。此生觀戱劇。何地托精魂。薄葬依先兆。餘哀在寢門。覆看前歲札。情愛及寒溫。遠程終一別。來去本無緣。絶藝嗟時命。沈痾歎少年。門衰心轉苦。身老事堪憐。記昔談脩短。襟懷正豁然。點撿童嬉際。親朋復幾人。才名愁寂寞。意氣惜沈淪。塲屋猶扶病。山田易食貧。秋原松栢裏。魂魄與誰鄰。</text>
<title>謝沈橋韻</title>,<text>深山風雨正凄然。白屋鷄鳴又一年。弧席重迎前甲子。林泉結得好因緣。懶成不管靑春事。衰至惟思白日眠。莫道吾生無上上。喜君能把壽杯先。憶曾甥舘事依然。彈指光陰四十年。哀樂相尋元缺界。成虧不定捴浮緣。明心尙欲窮千劫。佳境無如寄一眠。且待春城花滿眼。幸君詩句報來先。</text>
<title>謝柳允吉</title>,<text>忽覺春生戶牖間。一書遙自廣陵山。昭文不皷心仍定。原憲長貧事更閑。自堅城千疊遠。水從淸漢幾回彎。要知剡棹非難事。春晩須看夢裏顔。</text>
<title>尹聖兪小祥將近</title>,<text>城南空舊宅。君去已千秋。九逝魂難接。三號哀未休。回頭惟物化。撫事只風流。定厭塵塗濁。冥冥不暫留。於君兼靳壽。天意邈如斯。盛德澄難挹。高風遠更知。䕤生能有悔。遺後只成悲。一別無終極。懷來涕已隨。</text>
<title>正月二十三日雪</title>,<text>入春時候異。風雪晝冥濛。欲盡生成理。先須燮理功。麥抽依凍畒。禽急得深叢。終是陽和勝。簷氷向日融。</text>
<title>又賦</title>,<text>慵多仍久卧。開戶已春天。鵲乳棲庭樹。鴻飛滿野田。有生遊羿彀。無地托牙絃。屢見桑溟淺。吾猶閱世仙。</text>
<title>謝沈橋老人前韻</title>,<text>天星回換劇茫然。已度潯陽太白年。終覺浮生多感慨。恨無新好作夤緣。溪山杖策供衰謝。鄕里含杯只醉眠。橋上忽有佳句到。依依情話獲能先。</text>
<title>謝沈橋少年李君彬 文馨 韵</title>,<text>萊衣承日正斑然。吾昔如君在少年。遍說才名眞可畏。夙聯門戶儘多緣。遊於父子經三紀。閱得成虧似一眠。綺語因從樽俎祝。後來之秀數當先。</text>
<title>訪書院社會</title>,<text>不省東柯別置期。却嫌鄰舍報來遅。衰容已撥衝泥㥘。緩步何辭杖策隨。芳艸軟承花發後。遠山濃合雨過時。院傍細逕探驢跡。昨雨寧妨尺素移。</text>
<title>庭下桃。卽聖兪家園種也。今年欲萎死。</title>,<text>餘哀尙結小桃前。花發今春更泫然。覺汝婆娑生意盡。故人三載卧湖阡。</text>
<title>竹谷池上。復課冠童。憶昨年會李士希。爲之感涕。</title>,<text>談咏紛紛艸閣風。分曺鉛槧往年同。寢門餘淚揮無地。人在荒原露艸中。池上花殘黃鳥啼。故人遺跡已凄凄。牙絃郢斲從誰作。白首溪山獨杖藜。</text>
<title>偶成</title>,<text>溝洫通溪潤。秧心出水齊。好風懷藥餌。晴日試耕犂。坐靜林鶯近。行稀徑艸迷。人生皆自得。吾豈獨棲棲。</text>
<title>謝李公茂韵</title>,<text>休管流光轉眄過。餘歡聊寄百年歌。相看野老衣裳懶。且許家人酒食羅。靑眼已從文史暗。白頭須惜友朋多。長安知有連枝會。鄰寺幽期奈子何。</text>
<title>謝尹奉化 東壽 贈菜兼菊</title>,<text>退士居仍靜。嘉蔬繞宅靑。掇從春後繼。栽自雨中醒。已滌腥羶氣。新添種樹經。謀生何妨細。欵欵動新聽。隙地存經濟。新栽欲滿畦。生成功與傡。肥瘠理難齊。鋤下無荒穢。田間有品題。須知傾覆駟。不過厭蒸藜。佳菊能無惜。相分只數枝。也堪輕美饌。端不負淸詩。好品於人遠。幽香以地移。頹齡知可制。從爾遍東籬。豈憚爲花役。淸香正在秋。已能懷素韵。應亦好高流。葆性知終達。留芳賴不柔。柴桑殊世色。發興也悠悠。</text>
<title>又寄欲借漁網</title>,<text>蒲葉翻翻梅雨肥。丈人能復出前磯。定緣耽讀麻衣訣。不省朝厨又告饑。纔從時雨乞嘉蔬。更向前溪要取魚。次第均分盤案惠。送來漁具豈虛徐。</text>
<title>傷鸎兒</title>,<text>黃鸎靈智短。不棲高樹枝。今時異三五。得不防俯窺。雌䧺共守巢。辛勤養雛兒。黃口弱難飛。苦乏羽毛奇。村童果登樹。取來恣弄嬉。黃鳥翔其傍。鳴聲一何悲。蛇虺復欲噬。仰看含毒吹。人生愁羿彀。微物亦見覊。勸童解其繫。虫蟻與充飢。蔭汝庭樹上。端坐不復疑。林鸎共成羣。欵欵飛相隨。朝夕勤來哺。漸見他樹移。庶幾隨羣去。子母同怡怡。慈鴉可憎惡。伺汝翔提提。縱復驅遠逐。潛來人不知。倐忽攫雛擧。高空杳莫追。歸去恣朝餐。腎膓正離披。其母縱叫號。力微竟何爲。日日繞樹啼。只足增漣洏。安得挾彈者。射烏一中之。鳥中無義鶻。啁噍竟賴誰。強者任嚙弱。終古勢如斯。</text>
<title>謝尹奉化韻</title>,<text>茅屋防低濕。終朝對雨垂。風號愁更作。烟冷分相宜。穢草鋤難過。凝塵坐不辭。杜陵頭已白。何作决明悲。又梅雨仍作霖。淙淙達五更。巷外黃棘誰得鋤。泥滑不能出門庭。只信宇泰定。自能發天明。林中燕雀愁難作。野外鸛鶴號不停。今年禾麥頗油油。西疇墊沒事堪驚。北鄰長飢病更侵。有如朽株受風鳴。動問甑塵經幾日。晝卧寂寂閉巖扃。不向津梁事屈曲。更從山林甘廢屛。氈弊不得防蚤蝎。戶穿那免來蚊蝱。手種牕外數畦菜。離離根葉須秋成。淸虛日來能足無。詩句不妨作商聲。造物任他作苦樂。田間只自計陰晴。誰能勞飢不思食。誰能執熱不濯淸。倐易咷笑只閔覆。吾儕小人何所營。苦須閭里還揖讓。耋髫溢目皆樂生。燋苦一一皷生氣。泄穢䟽濁何其輕。固知上天恩浩博。舒慘一擧無失平。苦雨于今傷卒暴。高人元自難腐腥。老夫聽雨倚軒楹。貪看艸木皆靑靑。吾廬不獨垂淋漏。身苦那足擾心寧。且待高秋更結社。招呼各得引杯觥。頗喜漢陰自忘機。始識鹿門非要名。悠悠忽忽且取樂。何待菊花制頹齡。</text>
<title>七夕日雨</title>,<text>今夕雙星會。如何雨更垂。一年能一見。離別不須悲。</text>
<title>次元若虛江行絶句韻</title>,<text>江花漠漠理輕舟。一秣終南轉渡頭。乍拂蘿衫㱕凈地。風埃枉作十年遊。東江徑已解㱕舟。嗔我長安倦馬頭。試問荀陳諸子弟。潁川能續聚星遊。</text>
<title>光陵齋舍。會李子孔 玄好。仍詣奉先寺。酬公茂諸公。</title>,<text>始擬觀魚至。仍期嶽寺深。提携須縱力。談笑卽同心。淸月延禪室。泠風集暑林。梧村書更報。驢策爲相尋。</text>
<title>暫歷光川呈公茂</title>,<text>委坐幽居僻。秋花繞舍深。灌園能有趣。倚杖本無心。衰謝方修稧。棲遅早入林。白驢須更買。興到輒相尋。</text>
<title>復次深字</title>,<text>座從朋好密。禪院午陰深。道遠堪携手。秋晴好洗心。孤雲常在峀。高鳥不㱕林。葆此桑楡境。靑藜到輒尋。</text>
<title>謝元若虛用前韵</title>,<text>秋來未上泛湖舟。獨倚山樓悵白頭。想見雙鷗無拘掣。波間自作往來遊。石令靑銅替麥舟。爲營茅屋寄江頭。四時縱念長飢卧。猶勝東華作倦遊。相看生事似虛舟。卧起終朝水檻頭。但使幽居無轉徙。一帆何惜剡溪遊。阿弟池塘具小舟。百年棲息瀼東頭。茅廬日夕聞絃誦。安得招招與子遊。</text>
<title>秋夜獨坐</title>,<text>朱陽忽忽去仍遙。又見窮陰勢欲驕。菊發且堪依暮景。月明那不愛淸宵。禽虫並作郊原㢠。霜露交零卉木凋。僮指罕敎鋤徑艸。故人零落與誰招。</text>
<title>麟蹄李使君 度憲 吾久要也。聞爲治甚潔廉。故因山中人書寄。</title>,<text>使君隣雪嶽。牢落二年強。誦遠知淸操。官閑惜暮光。席違湖月㢠。思屬雲長。竹下今安否。秋來作吏忙。政聲山縣僻。應不厭凋殘。寧歎民心薄。先知吏道難。蔬遺丹稏秀。薪絶翠松寒。爲繼舂陵作。辛勤寄好官。</text>
<title>九日竹谷小會</title>,<text>倚筇須步緩。到手惜杯深。正愜椉秋興。仍生遠世心。放懷惟故舊。投老自園林。櫟火宜刲豕。相期雪裏尋。池上霜輝凈。山中艸閣深。閒知魚鳥樂。靜對水雲心。味宿盈樽酒。香依遶宅林。明日看楓約。無孤嶽寺尋。居自溪山僻。人從木石深。望秋慚柳質。觀世謝蓬心。爽入披襟夕。淸㱕把臂林。不有酬佳節。寧成枉道尋。遊騎從南北。逢迎池閣深。楓酣蘸水面。菊凈徹杯心。遐矚連高鳥。幽光托暮林。年年須此會。筇屐好相尋。夙成都下約。摻袂際秋深。酒重同人席。詩開暮歲心。菜田通小徑。艸榭翳荒林。縱乏東山樂。何辭北郭尋。</text>
<title>寄呈沈橋用杜韵</title>,<text>物態寧於白首寬。倘因佳節便成歡。貧來不作揭雲賦。老去常懸貢禹冠。階下何嫌栽菊短。房中旋怕養梅寒。定知軒牖稀人到。紫閣峯陰獨對看。情切何妨書不頻。秋來雲物賞還新。扶衰亦足游斯世。駐景常思及故人。詩廢山中緣久病。杯傳花下指明春。經時不得蹉𧿶色。鬢髮仍添幾箇銀。</text>
<title>復次深字</title>,<text>空谷風霜秀。幽居歲月深。須看明歲健。誰辨此間心。縱飮當斜日。游神在大林。已掃求羊徑。閑時待子尋。幸有齋居近。相逢話輒深。辛勤三世誼。搖落九秋心。鞍馬知墟曲。筇鞋慣石林。瓜期聞更遠。頗喜往來尋。沽酒何嫌薄。偏於屬子深。溪山惟屛跡。魚鳥與論心。塵凈黃花徑。天晴白露林。相過纔一舍。猶得杖藜尋。年衰惟數子。情好寄來深。中散元靑眼。南村揔素心。灑掃緣蓬室。沈酣似竹林。且誇筋力健。衰疾莫相尋。金公今不見。爾又卜居深。自得觀魚性。仍知狎鳥心。且收荒歲糓。頻廁衆賢林。爲喜浮生計。桃源不足尋。</text>
<title>贈權𥠧琴</title>,<text>欵欵鄕鄰好。相逢可敵年。把杯當夕日。携袂對秋天。艸沒前行徑。溪鳴舊汲泉。東華生事薄。惟得早㱕田。</text>
<title>秋夜作</title>,<text>陰陽歲暮迫相催。誰慰窮山老子哀。枕畔深憂千歲作。夢中佳境五更廻。田功侵曙燈猶在。弋慕無人鴈自來。汩沒不過從失得。何如長覆掌中杯。</text>
<title>早起</title>,<text>空山風雨夜仍遅。庭樹鷄鳴夢覺時。物態較看雲聚散。世情如對月盈虧。孤鴈哀積侵晨響。老菊香殘失所枝。已識圃田收旨蓄。屋中安得說生涯。</text>
<title>田家卽事</title>,<text>田畔依依語。今年男婦懽。日斜耞尾亂。霜落銍聲乾。鷄犬村容靜。烟霞野色寬。木綿花不宲。冬盡幸無寒。又九月天猶煖。池中少敗荷。秋高雲氣㓗。村靜雨聲多。野處風謠慣。年豊酒食過。弟兄俱不遠。蘿蔦具登歌。</text>
<title>幽居</title>,<text>跬步休移寂莫中。憂貧憂道故難同。慵多不省高舂日。卧穩何愁跋扈風。鷄犬仍從茅屋靜。松篁無礙藥欄通。要尋隙地栽花木。爲待年年照眼紅。久倚茅簷初日長。入簾山色界靑蒼。鴻鳴忽覺椉春影。梅老猶聞隔歲香。求福塞翁仍喪馬。讀書臧氏亦亡羊。杏花催發蒲芽短。耕織紛紛我亦忙。</text>
<title>讀皇明遺民傳</title>,<text>棲棲短策欲何云。秦晉遺民少似君。三月昌平嗚咽涕。誰人忍讀欑宮文。顧亭林冰叔文章繼八家。更看風節特脩姱。易堂諸子皆豪傑。誰赴宏詞博學科。魏叔子詹事丹忠一死輕。虎丘潭水至今淸。靈巖樹屋深如許。昭法衣冠獨大明。徐俟齋</text>
<title>山中</title>,<text>山中春晩事多催。處處柴門趁早開。蔀屋何曾愁鬼瞰。鎡基終亦待時來。葑菲尙積前冬蓄。梅杏方看小雨開。已識居貧貧已慣。逐貧何用子雲才。谷口幽居古木踈。數椽元自百年初。園畦勤護新栽藥。案几頻看未定書。栩栩蘧蘧人夢蝶。堂堂策策我知魚。隣家更喜相呼起。競向田間理故渠。逍遙只得向園中。衰暮方知緩步工。平楚忽醒芳艸綠。踈籬纔結小桃紅。空山夜過廉纖雨。高樹頻生料峭風。隣耒不須操自我。咏詩仍覺少陵公。紛紛時物釀花天。儂自孤居似定禪。曼倩放歌緣執戟。卧龍初意在耕田。頻從隣舍求供菜。新鑿方池擬種蓮。無計喚來衰白趣。停牕聊作竹林眠。</text>
<title>尹聖兪大祥日</title>,<text>魂不歸來涕已窮。當時談笑恨忩忩。依依四十年來事。斷送寒山宿艸中。何限斜陽聽笛悲。悠悠存沒只如斯。吾身已老湖山遠。松栢徒長掛劒枝。短日相看白髮前。老來情好轉依然。于今頓覺風流盡。更向何人說少年。</text>
<title>拈韵</title>,<text>晩風晴日轉淸和。靜寄東軒趣更多。深綠陂塘憐小鴨。淺黃村酒憶雛鵝。新移柔柳方含態。纔接緋桃已作花。近識娥姁能解事。漢初能設力田科。</text>
<title>感孤燕至</title>,<text>孤燕翩翩至。今年似昨年。炎凉無意緖。來往有哀憐。已忘新知樂。猶懷舊主緣。不徒稱汝智。貞節也能全。毛羽能無損。頻來不負期。生成寧有計。燥濕漫多知。忽忽常爲旅。依依獨守雌。朝來靑麥壠。飛雉好相隨。</text>
<title>雨過</title>,<text>急雨過山脚。遙村澹夕烟。麥花將起浪。楡葉恰當錢。哀樂惟隨境。交遊捴忘年。下簾觀易老。非擬蜀莊賢。</text>
<title>臨小池</title>,<text>茅齋池上潔。可以讀新書。奇石頗緣㟁。幽花復繞除。魚將黃口出。荷欲綠幺舒。汲水須人力。穿纔半畒餘。</text>
<title>李士希祥日漸近</title>,<text>故人違我去。泉下亦何心。遺跡溪山杳。餘哀歲月深。殘書空滿眼。宿草豈披襟。獨聽求羣鳥。中林有好音。</text>
<title>入洛偶記所見</title>,<text>名途白髮亂垂垂。背後揶揄豈得知。小艸不曾爲遠志。出山寧憶在山時。</text>
<title>雨中</title>,<text>雨色林園晦。村烟覆濕茅。蛙喧村際水。牛返艸中郊。急溜沈秧葉。餘霏散樹梢。村少無驅鷺。袛應坐定巢。</text>
<title>次柳伯敎見贈韵</title>,<text>東壁樓居憶舊僚。三升美醞更誰澆。明光起艸渾如夢。一落窮山歲月消。</text>
<title>靑莊甞在太廟之西。與我聯墻。今乃哭其三世。又聞其家流落湖中。愴然有感。</title>,<text>吾家昔在禁林西。東接靑莊屋瓦齊。墻角緋桃花發遍。隔鄰遙拂一枝低。三世忩忩哭已多。兒孫又復落天涯。尙戀墻東秋柳影。不知今亦屬誰家。</text>
<title>感柳</title>,<text>記昔含香侍紫薇。靈和柳色望依依。應知無限東風絮。御路東西歷亂飛。</text>
<title>九月六日寅時。健陵玄宮出世。病未能詣陵下受服。上後園號哭恭賦。三首</title>,<text>攀號今更徹。斯世出玄和。皆仰容光燭。如追軌跡過。舊儀凄警蹕。遺化僾山河。只有無窮涕。皇皇竟奈何。環區今日慟。如復在庚年。天上疑餘照。人間感逝川。風雲千載絶。水旱四方傳。灤見知無幾。堂封更杳然。慈雲連巷哭。後日啓玄堂。竹淚從南狩。烏號望上征。耿光攀更絶。遺跡撫空傷。白首徒含恤。窮山淚萬行。</text>
<title>是夕夢先府君索衰絰。覺而悲泣有賦。</title>,<text>鮮民祗自苦。次第哭君親。松柏風驚夕。園陵露結晨。幽明俱茹慟。存著亦含仁。衰絰追情禮。仍從夢裏陳。</text>
<title>十二日憶健陵陵役恭賦</title>,<text>蒼梧杳杳哭聲長。明日空山葬聖人。遺照因依窮谷底。擧頭惟有白雲鄕。</text>
<title>屛跡不出門。今見盆菊甚殘有感。</title>,<text>天時冉冉北風凉。三月淫霖壞衆芳。盆菊正似強項令。數枝猶得葆殘香。</text>
<title>西來怪疾弥滿都下。自卿相以下喪亡甚衆。</title>,<text>煕煕聖代物皆昌。一疾胡爲作弗祥。天上祗應添鬼籍。有誰題遍玉樓梁。</text>
<title>種品菊滿階。盡爲霖雨所損。獨有劣品方開。</title>,<text>菊花羣品別。夭壽緫殊程。物性應嫌美。天時亦壞貞。厚培如許劣。輕損本來淸。淫雨秋仍苦。猶憐細瑣榮。</text>
<title>早起</title>,<text>鷄闌連遠近。缺月已當天。羣暗歸崖底。遙明辨樹巓。菊垂渾浥露。郊㢠半沈烟。村火催牛飯。稍稍巷語傳。</text>
<title>夜坐</title>,<text>山中生活已誅茅。偃息床頭亦自高。憂道自能忘裋褐。食貧那得厭糠糟。羣雅已喜林棲定。寡鶴遙憐水宿號。最愛庭松如我老。曉風猶聽作寒濤。溪回葉落繞荊關。爲爾泉淸不出山。錯落羣星天北極。蒼茫缺月樹中間。縕袍欲綻欣冬暖。旨蓄無多惜歲艱。更對梅花消息早。憑渠先識一陽還。</text>
<title>幽懷用玉華宮韵</title>,<text>野老不采椽。白茅亦替瓦。高卧夢羲皇。蠛蠓紛在下。時復望山氣。幽懷爲一瀉。菊老霜仍冽。松矯風更灑。犬羊只論鞹。誰復辨眞假。妄人視萬物。乃欲齊一馬。聖路日榛梗。此物寧足把。回光已杳杳。孰能起余者。</text>
<title>書懷</title>,<text>踈慵已熟卧雲林。幽事端爲歲月侵。縱使善沽猶韞玉。豈行難得更懷金。寒山正待風霜㓗。陋巷惟依艸樹深。堪媿昌黎求薦牘。彼哉于李與論心。</text>
<title>辛巳十一月五日得孫兒。用恩字。</title>,<text>庇覆常知先祖恩。卽看休慶復寒門。坐端正愛生鵶子。氣逸遙看長驥孫。撫頂今辰吾已老。帶經他日爾能尊。平陂世路要無咎。縱或橫霄豈思存。</text>
<title>敎授用簡易集中自嘲韵</title>,<text>自惜敎知困。不謂力能盡。少小失博依。操縵患不紊。朝牕早冠櫛。挾冊排成陣。吾已迫桑楡。競欲成就迅。勉爾識工程。去惰要不吝。咿唔坐夜分。椽燭輒見燼。常能念終始。豈憚賾微隱。多寡俱所失。記聞非取雋。吾非善待問。衰退堪足哂。羡彼廣川學。頭白亦能振。</text>
<title>孫兒生七日戊午賦</title>,<text>抱送深懷孔釋恩。朝來吉氣爛盈門。已知陰鶴鳴和子。復見庭梧挺出孫。新浴堪憐頭角嶄。早敎要取視聽尊。二雛如此吾何慮。無食無衣樂亦存。</text>
<title>水北趙而玄 錫圭。與梅谷老人來訪。</title>,<text>知君梅癖痼。梅發待君看。小徑仍椉興。殘年與取歡。已憐傳早信。寧怕犯輕寒。葆爾幽貞色。要須擇地安。皓首還堪㓗。花前仔細看。槎枒容我瘦。傾倒盡君歡。拂起先春色。披來特地寒。只要無事見。梅自報平安。澹然無忤色。花下拭眸看。共惜將頹景。常留不盡歡。袂携山日薄。徑入雪溪寒。正擬身淸健。年年笑語安。玉貌披帷在。千回不厭看。雜花寧自貴。衰日可無歡。氣粹開嫌早。神淸警在寒。十年牕下守。賴汝一枝安。</text>
<title>至日雪</title>,<text>茅屋朝慵起。開牕雪晈然。光搖風勢作。凍薄日䂓圓。頃刻仍藏垢。平陂揔取姸。陶鎔有如此。滕六儘行權。</text>
<title>聞尹奉化以疾不起</title>,<text>閱子平生熟。饑寒與始終。宦因居外拙。賦爲逐貧工。藥餌愁誰給。衣衾襚未充。徒然抱紅紙。歸卧九原中。</text>
<title>至後</title>,<text>至後寒仍甚。微陽出地初。身衰猶衆累。歲晏只殘書。周落頻防虎。山田屢射豬。淵明稱曠達。曾不捨村廬。</text>
<title>和趙侍郞石厓兄弟步若虛韵</title>,<text>之子棲遑今幾霜。隙中觀闘纔一塲。頗喜近日獲長策。白頭西淸免爲郞。徘徊急景思量短。不如寥寂守一床。秪是原思貧非病。寧要次公醒亦狂。行止苦樂由天定。飢寒不能令人僵。策懶時復遊都下。終南渭水信難忘。楊江魚肥宜垂釣。楊山蔬肥堪提筐。縱成㱕去得凈地。久離寧不惱中膓。二公詩墮靑雲上。詞源一瀉奔流湯。展凾不撤千過讀。津津可自忘牛羊。其二裋褐不惜當風霜。閱世何止如劇塲。非是偃蹇輕祿秩。衰謝寧堪省曺郞。少年談笑便惆悵。摧頹不能離空床。獨賴侍郞垂欵曲。披懷得許容踈狂。復有新詩慰元君。秪恐骯髒㱕委僵。不似時人遺菅蒯。曾是石交輕相忘。感君意氣徹窮谷。誰道蚕績非蟹筐。塤箎相屬攀淸絶。輸瀉直欲搯心膓。甞臠可測涵鼎雋。觀流寧掩發源湯。更請嘉猷贊調元。民皆養生如牧羊。</text>
<title>壬午立春</title>,<text>寒烟搖漾起村居。天際和風日照初。老圃寧知經世務。良庖眞解養生書。任敎流水分淸濁。偶愛閑雲作卷舒。習靜仍耽觀物性。退毫時復注蟲魚。拂面微風起更徐。前川已見負氷魚。終看逐鹿先迷路。豈爲亡羊更廢書。破壁空囊除藥物。閑門深巷返柴車。上元圓月徵農候。且敎阿星理故渠。</text>
<title>上元稻竿</title>,<text>稻竿迷所始。村俗自能傳。望侈祈豊歲。心長獲大田。出空攀亦絶。依樹托能堅。庭畔千尋影。從東月上天。</text>
<title>夜拈杜工部韵</title>,<text>白屋坐深慵更作。不知春氣正堪開。村閒童有橫經問。市遠人稀載酒來。含凍遙明殘夜雪。聞香常續去年梅。紛紛苦樂休嗔喜。可見天心一往廻。</text>
<title>拈遙字</title>,<text>山牕日永望仍遙。林壑䓗蒼雪盡消。學圃初栽新撰栗。過墻仍罄舊醅醪。靑陽氣奮方駘蕩。玄妙門深只寂寥。剪得丹藜藜幾尺。也堪扶策陟東臯。巖扃聊復闢晴朝。煖日輕雲度遠霄。老去不能輕服食。閒來只得事逍遙。烟光欲淺橫山抹。花氣潛滋競柳條。謾向書箱還自笑。歲年都向此中消。</text>
<title>又拈陰字</title>,<text>悠悠不復惜光陰。任與身衰病更侵。睡淺仍愁啼鳥聒。慵多眞愛蟄虫深。成虧同轍須先路。操縱殊科只此心。不待息交交已絶。白雲無滓許相尋。</text>
<title>夜吟</title>,<text>耕桑惟得幸淸時。折柳年來揷圃籬。心靜自知塵轍㢠。身衰眞愛午陰遅。鶴衣方㓗嫌羣立。梅萼將舒訝倒垂。已識吾生元可樂。楚人醒醉較何爲。</text>
<title>春日</title>,<text>山村幽事逐春開。不有栽花便引盃。高鳥刷翎椉氣作。蟄虫矯首聽雷廻。行藏免被緇塵染。志業休敎白髮猜。秪得此心安樹屋。古人佳境卽㱕來。林園春日獨仿偟。儂已棲棲及杖鄕。身帶圖書無外物。病須蔘朮少良方。琴鳴反覺無絃妙。爐爇常存不死香。牕北淸風時可灑。有時引夢到羲皇。</text>
<title>送李公茂之蔚山府</title>,<text>鞍馬遙遙朱鳥躔。紫荊春色望依然。行穿大嶺雲生頂。去對重溟浪接天。筋力也堪輕少壯。胸襟兼得飽風烟。蠻鄕雪紙題詩遍。敎唱嬌姬席上傳。</text>
<title>謝沈橋老人韵</title>,<text>吾行差早百花榮。秪覺終南照眼明。循髮不須驚歲晩。披襟猶足趁天晴。談言滚滚頻留約。情緖悠悠更寄聲。中散縱於流議忤。每從知舊說平生。城南花信逐人來。留醉君家灧灧盃。歸意更因春事促。可堪田圃獨徘徊。</text>
<title>再疊屬元博</title>,<text>松翠那須較槿榮。老來逾覺此心明。游塵不管雲從狹。爽氣常欣木覔晴。早辦行休非絶俗。試開懷抱卽同聲。貧家契活知何似。蒔竹栽花足理生。塵埃眯眼早㱕來。潦倒田間濁酒杯。只得餘光相照永。望舒爲我且徘徊。</text>
<title>三疊復續</title>,<text>衰容猶得作光榮。靑眼雖昏拭更明。往跡秪堪齊得失。流年自足計陰晴。花前且試移筇步。酒後仍聞擊節聲。聞說少離多疾病。道心還得幾分生。蘿衣不憚世間來。只爲南村數擧盃。每對雲飛川泳地。素心那得不徘徊。</text>
<title>春來</title>,<text>春來觀卉木。生意自欣然。那能無夭閼。皆能遂大年。</text>
<title>梁園口占</title>,<text>逢別三年未覺遙。山中月色永今宵。東岡自足林泉興。南國休騰父老謠。絶學攀公心訣妙。索居憐我鬂毛蕭。歸休亦得扶人紀。何必委蛇立聖朝。</text>
<title>溪上</title>,<text>溪上淸和試杖藜。不妨徐步任東西。原桑日照陰猶闇。隴麥風過浪盡低。健犢也堪無事卧。流鶯常欲盡情啼。寥寥誰藉荒庭草。家醞新成只獨携。</text>
<title>又賦</title>,<text>茅茨低小沒桑麻。咫尺還迷舊徑斜。鋤艸中庭緣打麥。拾薪西澗爲烹茶。盆繅競作須知力。徑栗新栽已見花。漸覺朋交衰更少。秪來巢燕與慈鴉。</text>
<title>寄李公茂</title>,<text>窮海山川渺火躔。老人來往卽翩然。已看瓜子收前圃。追憶棠花媚遠天。不妨橫霄聯步武。且堪移直飫雲烟。淸泉白石扶衰疾。小會須君尺素傳。</text>
<title>送詩之日。聞公茂長逝。悲悼用前韵。</title>,<text>歸袂纔從南斗躔。那知遊岱遽茫然。無如脩短終歸地。何用成虧更問天。浮世觀居翻似夢。老年情好散如烟。題詩爲報山陰興。付與鄰僧定未傳。坐數周星返舊躔。齋居逢別却依然。移書每惜違晴晝。聯騎方期趁暑天。暮歲一官供灑掃。新詩千首落雲烟。論交未久仍陳跡。遙向山南涕淚傳。</text>
<title>奉贈竹澗鄭尙書 晩錫。用少陵將赴成都艸堂韵。</title>,<text>瘦馬悠悠行出都。尙書初志在焚符。卽看松栢依岡密。肯使禾麻繞舍蕪。原圃瓜新光欲滴。鄰家酒熟美堪沽。將身須置淸凉境。不用風埃惱丈夫。南澗逶迤宜採蘋。慨然霜露又經春。遺陰自足贍依地。勝境終歸快活人。且可栽花論晩節。不妨提策接芳鄰。買山豈必須箕潁。蘿月林風趣更新。百疊雲峯一道溪。連村綠樹徑還迷。先公衣履仍山北。君子衡門復澗西。沮溺豈能知佩黻。商顔自足謝輪蹄。伊來理屐何嫌數。但恐前郊滑滑泥。不必琴橋復鴨欄。憑崖只合聽風湍。生涯無若隨耕耦。爭奪何曾及釣竿。物外元饒掛瓢樹。世間寧得壽民丹。須從知止尋佳境。䟽傳高風不是難。數仞堂高事更微。浮生行樂不如歸。年衰自可輕哀樂。地僻何須抵是非。飢鳳未聞營得食。輕鷗亦怪捷知機。華予豈必要人玩。莫較簑衣與錦衣。</text>
<title>謝元若虛。用前韵。</title>,<text>去年秋雨仍雨霜。况君素乏禾登塲。賴有故人相救急。薄俸不羡文林郞。老夫不慣延俗客。對之輒欲徑卧床。獨喜夫君志不老。山澤得以恣淸狂。杖藜行欲叩君居。只恐中道流汗僵。聞說移舟醉長安。宲少時人誚果忘。又聞回舟賦江行。孫子收艸應盈筐。多謝石令情愛足。有詩往往輸肝膓。且指明春期會面。苦企桃花水湯湯。年當擣珍得相隨。免使神訴蔬踏羊。</text>
<title>寄石厓趙侍郞。求寫拙藁。</title>,<text>艸藁雖能屬。盈床爛不收。苦心親友識。綿力子孫謀。筆硯存深繹。毫芒及細搜。侍童饒解字。傳寫正堪求。居僻仍多暇。編書已有年。安排心更細。塗改眼當穿。久棄終堪惜。頻看只自憐。由來歸覆瓿。敢比子雲玄。縱無當世識。自視亦堪珍。學苦嫌猶淺。工深患未眞。不離螢火鑒。終作蠧魚隣。玄晏區區癖。仍思累故人。</text>
<title>步石厓𨠩若虛韵</title>,<text>茅廬愁觸熱。菰玉想來淸。世好須眞率。朝儀儘老成。義知拯濟急。情托賤貧生。縱復饒文繡。何曾菅蒯輕。棨戟連文苑。良由地分淸。馳書懷未竭。倚醉句仍成。偶影欣時運。窮居識友生。遙憐分手日。非復別離輕。笑語情仍暢。高樓暑氣淸。江湖村景僻。蚕麥歲功成。來往唯隨興。優遊且樂生。歸帆旋料理。知己拂衣輕。嘯傲容吾放。楊江一曲淸。志須忘得失。形豈役虧成。幸有靑眸待。應添白髮生。上流來去跡。鳧鴈泛波輕。朱第臨馳道。庭除盡日淸。琹書居更僻。桃李蔭仍成。佩玉東山想。開筵北郭生。炯然忘夏熱。鍾鼎况堪輕。</text>
<title>夏景</title>,<text>村家農事日相催。處處柴門趁早開。黃鳥語新移樹換。玄禽飛短掠巢回。溝中水淺唯荒草。天外雲殘只隱雷。水竹只增踈懶性。野人時喚過墻杯。</text>
<title>又拈韵</title>,<text>人生老去只多哀。懷緖何時得自開。桑柘陰深孤月上。艸花香雜緖風廻。蟲吟轉覺椉凉起。雲葉常須曳雨來。聞說揷秧猶未遍。郊原極目漲黃埃。</text>
<title>梧村徐正而回甲日</title>,<text>欵欵鄕鄰舊。相逢說少年。白頭何倐爾。靑眼故依然。竹醉枝方茂。梧陰飮更傳。但要筋力健。山澤坐參仙。吾輩俱綿弱。於今過六旬。自知頹景迫。愈覺少時親。會食偕羣侄。稱觴獻衆賓。門闌如許盛。那得厭淸貧。</text>
<title>六月十八日熱甚</title>,<text>火雲連月出。零露樹間明。未設秋菰冷。難移水檻淸。乍凉棲鳥疾。深夜亂蟬鳴。少耐炎凉境。終知進退輕。</text>
<title>寄呈竹磵尙書。尙書書云重陽日欲登高。衰倦未果。</title>,<text>衰容準擬照秋光。最惜楓酣與菊香。佳節宜𨠩携酒席。曠懷須發振衣岡。弊冠常苦迎風急。健步徒思逐日長。遙望園亭窮勝事。定敎人說鄭公鄕。登山臨水屬淸秋。只惜年衰阻一遊。鹿豕爲羣元至樂。江湖歸去亦深憂。微虫已並存身蟄。旨蓄多從卒歲謀。每識前賢敦宿好。不過棲息在林邱。</text>
<title>重陽後三日</title>,<text>秋光無際接寒空。霜露深山促歲功。毛羽鮮新憐獨鶴。水雲寥濶喜冥鴻。掇花仍忘沾衣露。倚樹徒吟落帽風。府吏索錢終未已。肯敎閭里樂年豊。</text>
<title>復燕谷金嘉叔 亨鐘</title>,<text>竹磵經過作暮光。因風更識座中香。宅傍幽艸開三徑。山下孤烟隔一岡。取樂常思佳節永。溯懷偏向故人長。屢從庭戶耽佳趣。况復先賢惠好鄕。</text>
<title>壬午立冬日雨</title>,<text>欲雨山光濃更低。夕風初起衆禽啼。亂投簷外鳴仍轉。橫過郊前羃盡迷。正覺輕霏縈遠樹。卽聞奔激響寒溪。時當氷雪融成雨。天道陰陽故未齊。</text>
<title>夜中賦</title>,<text>南里舂猶響。西林月欲低。慵多被裏穩。境在夢中迷。凉熱時還易。悲歡理亦齊。飼牛烟火起。遽已五更鷄。</text>
<title>夜坐口占</title>,<text>磨圭玷猶警。鑄鐵錯難追。悔吝終難了。悲歡各自私。几唯南郭隱。文不北山移。點撿平生學。差池惜我衰。</text>
<title>又口呼</title>,<text>衰容不作向人低。卧念幽禽各返棲。石穴初寒號夜鹿。樹梢低月動晨鷄。閑中校字愁方豁。夢裏尋山路不迷。梅萼欲開淹歲暮。紙窓風雪更凄凄。</text>
<title>夜坐</title>,<text>凉風駈送後棲鴉。谷口蒼然雪意斜。盆裏梔存霜後葉。簷端梅結至前花。熊羆各返空山徑。砧杵交鳴老樹家。嗟爾玄黃方戰野。一陽消息豈曾遐。</text>
<title>拈機字</title>,<text>深卧柴門內。田園慣息機。馬從知道老。禽自護巢㱕。凍雪星暉炫。融風澗水肥。梅香燈下洌。疑作煖雲飛。</text>
<title>寄趙雲石新返北闕御史</title>,<text>騘馬長鳴臨北溟。霜威猶限白山靑。終看女直沾王化。誰把先春拓地經。原隰遙輕三撒險。嚬呻皆徹八荒庭。九城舊址行應遍。倘有磨雲奮筆銘。使者還從息愼墟。朔方謠俗近何如。纖微吏竭蔘貂利。聚散民同鳥獸居。待士寧居鄒魯後。肇基遙憶㓒沮初。嘉猷自發周咨地。定有鴻恩洽蔀閭。關北冠裳夙變夷。聖人遺化易爲治。金貂倘或輕荒遠。𡞦獨何緣免苦悲。深警常存烏拉燧。舊封猶證艸房碑。周公不諱興王迹。豳俗皆登七月詩。</text>
<title>夜坐口占</title>,<text>幽香故自襲來薰。一樹梅花與爾羣。酒熟不妨同俗醉。詩淸何必使人聞。鄕鄰迫歲砧聲急。谿谷生風雪片紛。常怪揚雲甘寂寞。艸玄胡錯解嘲文。</text>
<title>悲竹下</title>,<text>竹下琳瑯韵。悠悠閉九泉。風流今已盡。情好復誰傳。淚向橫河注。神疑落月圓。黃溪復寂寞。安得問高天。</text>
<title>壬午歲除日</title>,<text>六旬今過四。何必計流光。夢亦悲歡役。心猶笑語塲。𥠧孫呼繞膝。隣老與沾觴。至後看書課。陽和幾線長。</text>
<title>送權參判 丕應 以副使赴燕</title>,<text>衰年始得踐桑蓬。經歷幽燕試熱風。冠帶已令殊俗聳。險夷寧限使華通。淸班暫撤星辰上。誣案新除簡策中。秪恨此行同故事。大明恩奬昔昭融。情懷常憶少時遊。秪判雲泥故未𨠩。華國要知資揀選。出疆兼亦仗才猷。婆娑路始關城險。松杏山猶戰伐愁。小別豈須增悵恨。往來唯任杞人憂。冠盖遼雲望遠馳。一心寧惜飮氷遅。于今國史須明辨。終古行人屬善辭。經讀春秋應苦癖。詩吟雨雪是歸期。近聞象譯紛如瘼。定覺淸風到底吹。</text>
<title>題趙雲石 羲卿 北關奏藁</title>,<text>文學從金閨。持斧揚武節。刺擧凜生風。吏胥斂奸猾。北關遠王化。射利紛有術。誅求遂成俗。不復知霜烈。况又饒土産。種種多奇物。良馬健步快。纖布異紋纈。蔘稏秘陰壑。貂鼠竄深窟。威刑督聚斂。丁戶困箠撻。周咨旣已遍。燦然文辭列。一一蔀屋底。愁恨得上徹。拯活斟緩急。條議窮得失。觀其用心際。歘然起俊哲。凋瘵發悽惻。詞意宲痛切。獨其論厚州。頗與他議別。邊氓易聚散。撫循寧可忽。比雖置䧺鎭。恐非石畫設。由玆達咸關。行邁足數日。鴨綠限衣帶。關柝聞烏喇。中國欲東侵。輒從斯路出。王頎恣北蹂。不耐銘不滅。賴彼長白脊。中隔頗壯屹。樹木久閉塞。雜種豈易越。他歧尙可防。况此嶺阨崒。無以少不便。輒開徑路豁。邊防愼戒守。不得歸一失。藿食慮雖短。願補明者闕。</text>
<title>元月二十四日雪</title>,<text>雪華飛舞際。風力怒號餘。暫怕花心澁。寧防柳眼舒。融多投地濕。寒結壓枝踈。室有光明燭。昏眸亦辨書。</text>
<title>春寒</title>,<text>已經驚蟄候。頻聽北風過。凍合愁難釋。霜寒怕已多。響深羣吠犬。飛怯後棲鴉。猶見陽和洩。梅梢欲作花。</text>
<title>閒坐</title>,<text>漸習林居慣。仍成野趣奇。久坐生虛靜。幽吟激老衰。遊蜂牕外度。語鵲樹中移。看見陽和起。紛紛物各私。</text>
<title>雨雪</title>,<text>雨雪經冬暗洞天。隣家杯酒與誰傳。行迷自愧知途馬。望絶猶嫌嚇腐鳶。浮世成虧看往日。古人憂樂復新年。須知陋巷三旬食。亦出淸夷所種田。</text>
<title>又疊過字</title>,<text>披襟須好友。時有惠風過。澗引泉流穩。烟添樹色多。雲孤矯遠鶴。郊濶起羣鴉。漸覺山中樂。林林次第花。</text>
<title>拈紛字</title>,<text>衣冠已覺網絲紛。久矣吾爲鹿豕羣。工部謾勞憂國志。退之虛作送窮文。成虧有道頻移局。舒卷無痕獨望雲。見說田間春雪盛。今年豊樂正堪聞。</text>
<title>又拈無字</title>,<text>要使緇塵一點無。荷衣稱穩鶴身癯。高名不藉朱丹轂。晩節休慚皓白鬚。鳥獸同羣非聖志。纓冠救闘亦迷途。春來雲物多欣慨。遙對和風獨據梧。</text>
<title>安山道中</title>,<text>省楸經一紀。春暮抵蓮城。酒肆移花影。山村有杵聲。午陰鳩喚轉。郊勢鷺飛平。望裏松杉色。悠悠不盡情。</text>
<title>鷺梁渡口</title>,<text>明沙間莎綠。閭井隔江明。雲日縈津亂。烟花匝樹輕。帆檣風外影。牛馬渡頭聲。白堞緣山轉。遙遙面漢城。</text>
<title>遊玉琴洞</title>,<text>杖策纔入洞。已能輕百慮。遂忘披荊勞。轉欲緣源去。憑高眺遠野。村家帶烟樹。燒餘幽艸生。風中激澗注。山氣更窈窕。延目生佳趣。怪鳥響有時。洌泉鳴何處。遙挹逸民號。悵望前哲寓。衰暮意未適。輒欲襟懷闢。玉洞諒非遠。搴簾對朝夕。今日試一遊。提携况有客。始自步村徑。遂得臨峭壁。幽花轉春陰。啼鳥生午寂。倚石弄淸漪。小雨張泉脉。松高流素靄。山邃綿遠碧。回首俯塵𡏖。浮生何所役。</text>
<title>李凌壺篆字歌。次杜工部韵。</title>,<text>筆苑近體嫌輕儇。過眼秪得如烟雲。最嗜篆籀法度森。常歎雅俗從此分。况復東人趍鹵莾。鐘鼎古法焉得聞。中州搨本出移刻。肥瘦無以考淸眞。凌壺李公獨開荒。力從腕出兼蘊神。試展素紙布心畫。疑經伯喈師授親。奇古何啻揜今法。在昔當塗差可隣。丈夫爲名動千古。豈必一時驚世人。公懷此寶傲卿相。丹陽山水漠然向。栖碧亭下題旣遍。二潭氣勢闘䧺疆。屈伸忽奮蝌蚪活。斬斫卽排刀劒壯。獨懷高節特殊衆。不爲俗子書數行。我夙慕公如朝暮。但恨莫追韓杜歌。京山寂寞綺園老。嗚呼無如繼起何。</text>
<title>咏一夢李公寄先君子觀音竹杖</title>,<text>凈溪溪上觀音竹。扶將老身材恒足。先生愛之比金玉。園圃不許他人得。刻銘杖頭且緊束。寄與先君憑信息。用比天祿丹藜莖。軒牖常聞金鐵聲。鮮民涕淚日易征。白頭婆娑卧堅城。提携田里獨恃汝。滅景鏟采防人爭。且憶先生栽培勤。依然手澤存籜龍。欲及阿胤談夙好。錦上杳然隔千峯。忽忽殘年計雖長。何時談笑更相從。</text>
<title>外集序</title>,<text>余少甞慕王伯厚，鄭漁仲之風。好以文獻爲事。顧鄕居寡書籍。無以資聞見而博記述。及通籍內閣。縱觀中秘所藏。僚寀又多博洽之士。每公餘談笑。皆足以發吾志。又受上命。多預編纂之役。與當世鴻儒相追逐上下。輒以經傳奧旨。互相發難。亦往往有所得。雖浮沈仕宦者二十餘年。或爲事務所撓奪。此志未甞少懈。及衰老而返于鄕里。理桑麻課花藥之餘。時復披閱箱篋。頗裒然成秩。仍念天上舊遊。茫然如隔前塵。親知多喪亡。有發言莫賞之歎。存者亦落落相望。反顧盛衰之際。爲之一嘅。且値桑楡之際。理當剗華而就實。捨博而存約。方求於心身而不足。又何用區區於言語之末乎。然細究其記述之工。或追經傳而抒新見。或掇子史而繹舊得。或鉤古人之紕繆而正之。或就今世之覩聞而錄之。或憑考据而備遺忘。或資蒐羅而歸實用。或因辨證而考得失。或拾零瑣而廣異聞。方其難詰而詳之。校閱而整之。薈萃而博之。以之盡力於文字之妙則不可謂無其樂矣。遂惜其棄置漫滅。倣漢魏叢書分四門。曰經翼曰史料曰子餘曰載籍。又就四門而倣歐陽氏類說。於經翼曰易類曰書類曰詩類曰春秋類曰禮類曰総經類。於史料曰例類曰尊攘類曰地理類曰傳記類曰儀章類曰故事類。於子餘曰天文類曰草木類曰識小類。於載籍曰器量類曰古蹟類曰雜記類。夫叢者雜也。易之傳曰雜而不越者是也。類者比也。樂記曰比類以成其行者是也。於雜而會其比。於比而通其雜。卽觀書之意也。經翼篇。孔子所刪述者。六藝而已。漢興蒐羅於秦火之餘。得易，書，詩，春秋，儀禮。是爲五經。至後漢時。蔡邕書刻石經。加之以論語而備六經。至唐而孔穎達撰易，書，詩，春秋左氏傳，禮記正義。賈公彦撰儀禮，周禮正義。徐彦撰春秋公羊傳正義。楊士勛撰春秋糓梁傳正義。而九經之名立。宋時邢昺撰孝經，論語，爾雅義䟽。而孟子義䟽或云孫奭撰。十三經之名始備。然經義之盛衰。從時俗之所趍捨。宋時洛閩之學。大昌于時。人主又尊尙之。皇明永樂中。罷周禮，儀禮，孝經，春秋三傳。獨以四子五經。制詔頒行。易，詩，書，禮，春秋胡氏傳，論語，孟子，中庸，大學。 葢慮其脫遺影響之文。疑誤來者。而務歸雅正。意固善矣。東方之學者。不識推而通之。輒斥漢儒專門之學。漢儒烏可輕也。授受旣確。師承且篤。苟欲擊而去之。是談理而遺數也。余固病是。凡古注之可資於洛閩者。輒薈稡之。史料編。史之體甚多。然不出於二歧。曰編年也曰紀傳也。以年繫事。詳一國之治體者。葢本於春秋。而通鑑綱目等書述之。以人繫事。詳一人之事蹟者。葢本於遷史。而二十二代述之。若編年之史。必得褒貶之精與奪之正。故非賢哲不能作。紀傳之史。必會稡一代之典章事功。思精而體大。辭富而辨明。故非國史不能作。至若野史者流。乃巖穴韋布之士。偏部短記。隨時有作。以備良史之采拾。旣無貶褒與奪之可以爲輕重者。故人固無譏焉。又無典章事功之可以具體裁者。故法亦無禁焉。且尊周攘夷之義。撑拄乎天地。而編之所以裨世敎也。邊圉山川之論。遺佚於簡策。而屬之所以贊廟謨也。究非無用之學也。料者材也。材也者衆之辭。要有采掇而成之者。如爲室者得材而棟梁立。調藥者得材而佐使備矣。子餘篇。古之楊墨家刑名家縱橫家皆子類。而其敎今無傳焉。又兵農天文五行醫藥藝術之家。皆子類也。而古方或傳或不傳。獨儒釋道三家之書。盛行於世。然道經不行於東國。釋敎盛於高麗時。今反爲吾道役。獨儒學甚尊。儒學經傳之羽翼也。如太玄津筏於周易。元經摸擬於春秋。又若潛虗衍義之編。正蒙訂頑之訓。特自成一家。究無所系。則亦不得不歸之子家。是故考之經籍書目。子類最多。然余方從事經傳。外此未之遑也。獨於天文艸木之類。偶有記載。亦甚略。且考之唐宋叢書。陳氏 師道 後山譚叢。陸氏 友仁 硏北雜志之屬。皆係之子家。又焦竑國史經籍志子類。別設小說家一門。如筆記數三種識小之流。倣二書例歸之子餘。餘者末也。顧其本則存耳。載籍篇。凡天下之書。皆載籍也。然自劉歆之七略荀勗之四部。皆精其類例。整其門目。經史子集。秩然不亂。唯其無當於四者而後歸之是目。如述異齊諧洞冥博物之書。詩畫山水彜器金石刀劒之錄是已。或者病其雜。然羵羊之恠。石楛之隼。專車之骨。孔子亦甞語之。又如詩敎能感人。山水爲仁智之樂。彜器金石亦爲博雅者所取。間或證左於經史。豈徒如博奕者流哉。亦宜蒐輯。但稗官小品方技艶奇之說。早已嚴加辨別。俾無薰蕕之雜玉石之混。盖吾之家學然矣。</text>
<title>詩授受考</title>,<text>陸德明曰。孔子刪錄周詩。上兼商頌。以授子夏。子夏遂作序。或曰毛公作序。 口以相傳。未有章句。戰國之世。專任武力。雅頌之聲。爲鄭衛所亂。其廢絶亦可知矣。遭秦焚書而得全者。以其人所諷誦。不專在竹帛故也。成伯璵曰。仲尼沒而微言絶。七十子終而大義乖。故詩分爲四。古之學者。口相師受。或文字假借。言音有殊。各自專門。是生同異。秦季焚書之後。故名有魯詩，韓詩，毛詩，齊詩四家之說。德明，伯璵並唐時人。德明與孔穎達。與登瀛之選。德明撰經與釋文。穎達撰正義。二家多背馳不相合。盖詩敎以聲調。聲調不得不以音訓之學爲重。而古音多變。且德明吳人。多用吳音。然得以譜承乎古學者德明也。秦時以口誦得全。篇次宜無錯誤。而鄭箋乃與毛傳相左。檜居衛下。王居豳。未可怪也。漢高帝欲屠魯。至城下聞絃誦之聲。則口誦得全之說。又可徵也。伯璵指說。盖說經之餘論。而其論授受源流甚確。魯浮丘伯丘伯齊人。秦時諸生。本荀卿門人。呂太后召入南宮說詩。申培 培音浮此卽申公也。魯人。初與楚元王劉交及穆生，白生俱受詩於浮丘伯。呂后時。伯在長安。元王遣子郢客。與申生卒其業。申公始爲詁訓。不能解詩之義。號曰魯詩。及郢客爲楚王。又使申公傅太子。武帝時。秦博士得逃難者。皆年老居家。恐不能至。安車以蒲輪徵之。申生亦被徵拜太中大夫。時年八十餘。已而病免歸。弟子爲博士者十餘人。大夫郞掌故以百數。今有申培詩說。與毛詩大不同。盖贗本也。劉交卽漢楚元王也。好詩。諸子皆讀詩。綴集申公詩傳。號曰元王詩。元王玄孫向。魯詩派也。有六藝略。而其子歆爲之七略。班固採之爲漢書藝文志。有曰漢興。申公爲詩訓故。而齊轅固，燕韓生皆爲之傳。或取春秋。采雜說。咸非其本義。與不得已魯最近之。盖揚之也。可驗向學所從來。又其所陳封事多引詩。而與毛傳或合或不合。其時毛傳未出而與之合。則可知同源。玆用向說。附著于左。周文開基西郊。雜遝衆賢。罔不肅和。崇推讓之風。以銷分爭之訟。文王旣沒。周公思慕歌咏文王之德。其詩曰於穆淸廟。肅雝顯相。濟濟多士。秉文文德。武王周公繼政。朝臣和於外。萬國驩於外。故盡得其驩心。以事其先祖。其詩曰。有來雍雍。至止肅肅。相維辟公。天子穆穆。言四方皆以和來也。諸侯和於下。天應報於上。故周頌曰降福穰穰。又曰飴我釐麰。釐麰麥也。始自天降。此皆以和致和。獲天助也。幽厲之際。朝廷不和。轉相非怨。詩人疾而憂之曰。民之無良。相怨一方。衆小在位而從邪議。歙歙相是而背君子。故其詩曰。歙歙訿訿。亦孔之哀。謀之其臧。則具是違。謀之不臧。則具是依。君子獨處守正。不撓衆枉。勉疆以從王事。則反見憎毒讒愬。故其詩曰。密勿從事。不敢告勞。無罪無辜。讒口嗸嗸。日月薄蝕而無光。其詩曰。朔月辛卯。日有蝕之。亦孔之醜。又曰彼月而微。此日而微。今此下民。亦孔之哀。又曰日月鞠凶。不用其行。四國無政。不用其良。天變見於上。地變動於下。水泉沸騰。山谷易處。其詩曰。百川沸騰。山冢卒崩。高岸爲谷。深谷爲陵。哀今之人。胡憯莫懲。霜降失節。不以其時。其詩曰。正月繁霜。我心憂傷。民之訛言。亦孔之將。言民以是爲非。甚衆大也。易有否泰。小人道長。君子道消。則政日亂故爲。否者閉而亂也。君子道長。小人道消。政日治故爲泰。泰者通而治也。詩又云雨雪麃麃。見晛聿消。與易同義。帝堯，成王。能賢舜，禹，周公而消共工管蔡。故以大治。榮華至今。孔子與季孟。偕仕於魯。李斯與叔孫。俱䆠於秦。定公，始皇。賢季孟李斯而消孔子叔孫。故以大亂。汙辱至今。故治亂榮辱之端。在所信任。信任在於堅固而不移。詩云我心匪石。不可轉也。言守善以篤也。羣小窺見伺隙。緣餙文字。巧言醜詆。流言飛文。譁於民間。故詩云憂心悄悄。慍于羣小。小人成羣。誠足慍也。周公戒成王無若殷王紂。詩曰。殷監不遠。在夏后之世。以上漢書。二子乘舟。伋傅母作。黍離。壽閔其兄作。以上新序。芣苢。蔡人妻作。汝墳。周南大夫妻作。行露。申人女作。邶柏舟。衛宣夫人作。燕燕。定姜送婦作。式微。黎莊公夫人及其傅母作。大車。息夫作。以上列女傳。江公瑕丘人。申公弟子。臨淮太守孔安國，膠西內史周覇，城陽內史夏寬，東海太守碭魯賜，長沙內史蘭陵繆生，膠西中尉徐偃，膠東內史鄒闕門慶忌皆有名。而唯江公盡得申公之傳。徒衆最盛。許生魯人。失其名。徐公免中人。失其名。二人皆守學敎授。韋賢漢丞相。受詩江公及許生。韋玄成賢子。受父詩。亦至丞相。詩說無所著。傳中言聖人爲能饗帝。孝子爲能饗親。立廟京師之居。躬親承事。四海之內。各以其職來助祭。尊親之大義。五帝三王所共。不易之道也。詩云有來雍雍。至止肅肅。相維辟公。天子穆穆。又曰。淸廟之詩。言交神之禮。無不淸凈。韋賞玄成兄子。以詩授哀帝。爲大司馬車騎將軍。此魯詩中韋氏學也。王式字翁思。東平新桃人。事免中徐公及許生。爲昌邑王師。王廢。治事使者責吉曰。師何以亡諫書。式曰。臣以詩三百五篇。朝夕授王。至於忠臣孝子之篇。未甞不爲王反復誦之。至於危亡失道之君。未甞不流涕。爲王深陳之。臣以三百五篇諫。足以無諫書得减死。博士江公。非瑕丘江公。 世爲魯詩宗。心嫉式。謂歌吹諸生曰。歌驪駒。服虔曰。逸詩篇名。見大戴禮。客欲去歌之。文穎曰。其辭云驪駒在門。僕夫具存。驪駒在路。僕夫整駕。式曰。聞之於師。客歌驪駒。主人歌客毋庸歸。江翁曰。經何以言之。式曰。在曲禮。江翁曰。何駒曲也。式所論詩。只此二條。褚少孫沛人。爲博士。又續司馬遷史記。號褚先生。薛廣德漢御史大夫。唐長賓東平人博士。楚太傅。張長安山陽人。論石渠。至淮陽中尉。四人並出自式。由是魯詩有張唐褚氏學。張遊卿長安兄子。諫大夫。以詩授元帝。王扶瑯琊人。泗水中尉。許晏陳留人博士。二人並出游卿。由是張家有許氏學。龔舍楚人。泰山太守。學出自薛廣德。高嘉平原人。以魯詩授元帝。仕至上谷太守。孫容。曾孫詡。世傳魯詩。包咸字子良。會稽曲阿人。東漢大鴻臚。魏應字君伯。任城人。習魯詩。敎授山澤中。肅宗會諸儒白乕觀。講五經同異。使應專掌難問。後拜騎都尉。蔡邕字伯喈。陳留人。初平時左中郞將。習魯詩。所作獨斷。載周頌序三十一章。大致皆與毛傳同。熹平石經。邕所書。至元魏時。毁用浮屠餘者。隋亂毁爲柱礎。洪适隸釋殘字。如河水淸且漣漪作兮。不稼不穡作嗇。坎坎伐輪兮作欿欿。三歲貫女作䆠女。山有樞作蓲。以上魯詩。案成伯璵，陸德明皆云魯詩沒於西晉。不過江東。案前漢書。有魯故二十五卷。魯說二十八卷。顔師古曰。故者通其指義也。今流俗毛詩改故訓。傳爲詁字失眞。止 二書不知何人所著。然在班固時尙存可知。此外素衣朱綃。見見儀禮。中㝤之言。閻妻扇方處。見漢書注。陽如之何。見爾雅注。此字異也。佩玉晏鳴。關雎歎之。見漢書杜欽傳。騶虞掌鳥獸官。古有梁騶天子之田。見周禮䟽。此義異也。然騶虞之訓。亦見韓詩。韓詩之在於唐固也。賈公彦得引魯詩載䟽。魯詩之沒於晉未詳。轅固生齊人。漢景帝博士。後爲淸河太守。爲詩作傳。以其居齊。故號曰齊詩。夏侯始昌魯人。昌邑王太傅。后倉字近君。東海剡人。世爲博士。前漢書。有齊后氏故二十卷。后氏傳三十九卷。翼奉字少君。東海下邳人。惇學不仕。長於陰陽之占。其論邪正封事曰。二陽並行。是以王者吉午酉也。詩曰吉日庚午。又請徙都曰。周至成王。有上賢之材。因文武之業。以周召爲輔。有司各敬其事。然周公深戒成王以恐失天下。其詩曰。殷之未喪師。克配上帝。宜監于殷。駿命不易。蕭望之字長倩。東海蘭陵人。其論詩一條在傳中。曰古者臧民。不足則取。有餘則予。詩曰爰及矜人。哀此鰥寡。上惠下也。又曰雨我公田。遂及我私。下急上也。匡衡字稚圭。東海承人。奉望之。衡學皆出自后倉。其傳中載論詩曰。竊考國風之詩。周南召南。被賢聖之化深。故篤於行而廉於色。師古曰。篤厚也。謂樂得淑女以配君子。憂在進賢。不淫其色之類。 鄭伯好勇而國人暴乕。師古曰。詩鄭風大叔于田之篇。 秦穆貴信而士多從死。應劭曰。秦穆公與羣臣飮酒。酒酣。公曰生共此樂。死共此哀。於是奄息，仲行，鍼乕許諾。及公薨。皆從死。黃鳥詩所爲作也。 陳夫人好巫而民淫祀。張晏曰。胡公夫人。武王女太姬。無子。好祭鬼神。皷舞而祀。故其詩云坎其擊鼓。宛丘之之下。無冬無夏。値其鷺羽。 晉侯好儉而民畜聚。師古曰。唐風山有樞之詩序云刺晉昭公也。不能脩道以正其國。有財不能用。有鍾鼓不能以自樂。故其俗皆吝嗇而積財。 又詩曰。商邑翼翼。四方之極。壽考且寧。以保我後生。此成湯所以建至治。保子孫。化異俗而懷鬼方也。又曰。詩云煢煢在疚。言成王喪畢思慕。意氣未能平也。又曰。成王甞思祖考之業。而思文武之道。以養其心。休烈盛美。皆歸之二后。而不敢專其名。是以上天歆享。鬼神佑焉。其詩曰念我皇祖。陟降庭止。又曰。大雅曰無念爾祖。聿修厥德。孔子著之孝經首章。盖至德之本也。又曰。陛下聖德純備。莫不修正。則天下無爲而治。詩云于以四方。克定厥家。又曰。孔子論詩。以關雎爲始。言太上者。民之父母。后夫人之行。不侔乎天地。則無以奉神靈之統。而理萬物之宜。故詩曰窈窕淑女。君子好逑。言能致其貞淑。不貳其操。情欲之感。無介乎容儀。宴私之意。不形乎動靜。又曰。孔子曰德義可尊。容止可觀。進退可度。以其臨民。是以其民畏而愛之。則而象之。大雅云敬愼威儀。惟民之則。其說皆精粹。比他家最長。衡子咸。亦能明詩。師丹字仲公。瑯琊東武人。漢大司空。伏理斿君其字號爵里不著。滿昌君都穎川人。爲詹事理高密太傅。家世傳業。三人學皆出匡衡。由是齊詩有翼，匡，師，伏之學。張邯九江人。皮容瑯瑘人。二人學出滿昌。皆至大官。徒衆尤盛。伏黯字雅文。瑯琊東武人。明齊詩。改定章句。作解說九篇。無子。以兄子恭爲後。恭傳父學。北州多爲伏氏學。黯章句繁多。恭乃减省浮辭。定爲二十萬言。任末字叔本。蜀郡繁人。少習齊詩。遊京師敎授十餘年。景鸞字漢伯。廣漢梓橦人。理齊詩。作詩解。陳元方字▣▣。後漢人。以上齊詩。齊詩在諸家爲粹。先儒云齊詩久亡。然漢末有學之者。當與魯詩相絶。有差先後歟。韓嬰燕人。漢孝文時爲博士。景帝時常山太傅。嬰推詩人之意。作內外傳。前漢書藝文志。有韓故三十六卷，韓內傳四卷，韓外傳六卷，韓說四十一卷。四庫全書緫目。以爲歲久散佚。惟韓故二十二卷。新唐書尙著錄故。劉安世稱甞讀韓詩雨無正篇。然歐陽修已稱今但存其外傳。則北宋時士大夫。或見或不見。范處義作詩補傳。在紹興中。已不信安世得見韓詩。則其亡在南北宋之間。惟外傳至今尙存。然自隋志以後。卽較漢志多卷。盖後人所分其書。雜引古事古語。證以詩詞。與經義不相比附。故曰外傳。所采多與周秦諸子相出入。中間阿谷處女一事。洪邁容齋隨筆已議之。他如彭祖名並堯禹。稱長生久視。稱天變不足畏。稱詔用干戚。稱舜兼二女爲非。謂荊蒯芮僕。不恒其德。語皆有疵。謂下惠殺身以成信。謂孔子稱御說恤民。謂舜生於鳴條一章。爲孔子語。謂輪對楚成王。謂冉有稱吳楚燕代。伐秦王。皆非事宲。顔淵子貢子路言志事。與申鳴死白公之難事。皆一條而先後重見。亦失簡汰。然其中引荀卿非十二子一篇。刪去子思孟子二條。惟存十子。其去取特爲有識。又繭絲卵雛之喩。董仲舒取之爲繁露。君羣王往之訓。班固取爲白虎通。精理名言。往往而有。亦不必盡以詁訓繩也。是書之例。每條必引詩詞。而未引詩者二十八條。又吾與汝一條。起無所因。均疑有闕文。李善注文選。引其孔子升泰山。觀易姓而王者。七十餘家。及漢臯二女事。今本皆無之。疑並有脫簡。至藝文類聚。引雪花六出之類。多涉訓詁。則疑爲內傳之文。傳寫偶誤。董斯張盡以爲外傳所佚。又似不然。盖漢志外傳之入詩類。盖與內傳速類及之。王世貞稱外傳引詩以證事。非引事以明詩。其說至確。內傳已亡。則外傳無關詩義。徒以時代在毛萇以前。遂列爲古來詩說之冠。使讀詩者開卷之初。卽不見本旨。於理殊爲未穩。前漢書儒林傳。其孫商爲博士。孝宣時。涿郡韓生其後也。王應麟韓詩考所載。關雎刺時也。芣苢傷夫有惡疾也。漢廣說人也。汝墳辭家也。蝃蝀刺奔女也。黍離伯封作。鷄鳴讒 一作悅 人也。雨無極。正大夫刺幽王也。賓之初筵。衛武公飮酒悔過也。賁生淮南人。趙子河內人。蔡義河內溫人。漢時丞相。學趙子。進授昭帝。食子公河內人。爲博士。王吉字子陽。瑯琊人。昌邑王中尉。二人學蔡義。吉甞諫王游獵曰。古者師日行三十里。吉行五十里。詩云匪風發兮。匪車揭兮。顧瞻周道。中心𢛁兮。說曰是非古之風也。發發者是非古之車也。揭揭者盖傷之也。又曰。昔召公當述職當民事時。舍於棠不而聽斷焉。後世思其仁恩。至乎不伐甘棠。甘棠之詩是也。又上䟽宣帝。言得失曰。謹選左右。審擇所使。左右所以正身也。所使所以宣德也。詩云濟濟多士。文王以寧。此其本也。又曰。今俗吏得任子弟。卛多驕驁。不通古今。至於積功治人。無益於民。此伐擅所爲作也。其論詩甚粹。栗豊泰山人。漢部刺史。學食子公。長孫順淄川人。爲博士。學王吉。由是韓詩有王，食，長孫之學。張就順山陽人。學栗豊。髮福東海人。學就順。二人皆至大官。徒衆尤盛。薛漢字公子。淮陽人。世習韓詩。建武初爲博士。當世言詩者。推漢爲長。永平中。爲千乘太守。坐楚事死。弟子犍爲杜橅，會稽澹臺敬伯，鉅鹿韓伯高最知名。杜橅字叔和。犍爲武陽人。定韓詩章句。歸鄕里敎授。所作詩題。文約義通。學者傳曰杜君注。召馴字伯春。九江壽春人。信臣曾孫。少習韓詩。楊仁字文義。巴郡閬中人。建武中。詣師學習韓詩。後爲什邡令。趙燁字長君。會稽山陰人。詣杜橅受韓詩。究竟其術。張匡字文通。山陽人。亦習韓詩。作章句。董景道字文博。弘農人。明春秋三傳，京氏易，馬氏尙書，韓詩。皆精究大義。三禮之義。甞遵鄭氏。著禮通論。非駁諸儒。演廣鄭旨。晉永平中。隱於商洛山。劉曜徵爲太子少傅。固辭不起。以上韓詩。自毛詩盛行。而韓詩雖存。亦無傳習者。遂至廢絶。毛亨鄭玄詩譜曰。大毛公爲訓詁。傳於其家。河間獻王得而獻之。陸璣毛詩艸木蟲魚䟽云。孔子刪詩授卜商。商爲之序。以授魯人曾申。申授魏人李克。克授魯人孟仲子。仲子授根牟子。根牟子授趙人荀卿。荀卿授魯國毛亨。成伯璵毛詩指說注。一云河間人。諸說俱有根據。今所行毛氏傳也。毛萇趙人。少毛公也。毛亨於其家。作詩詁傳。故曰毛詩。河間獻王見而深好之。萇傳其業。號小毛公。爲獻王博士。不在漢朝。故毛詩不列於國庠。貫長卿趙人。受毛萇學。解延年齊人。受長卿。徐敖號人。受延年學爲風。亦學於江公。以詩別傳王式。陳俠九江人。受徐敖。爲王莾講學大夫。由是言毛傳者。本之徐敖。謝曼卿九江人。善毛詩爲訓。或云俠傳。元始五年。公車徵。說詩。衛宏字敬仲。東海人。從曼卿受學。因作毛詩序。善得風雅之旨。于今傳于世。光武時爲議郞。鄭衆字仲師。河南開封人。興子。建初大司農。傳毛詩。賈徽扶風平陵人。誼九世孫。學詩謝曼卿。賈逵字景伯。徽子。永元中。侍中領騎都尉。兼領秘書。悉傳父業。肅宗令撰齊魯韓詩異同。又詔諸儒各選高才生受毛詩。遂行于世。馬融字季長。扶風茂陵人。安帝時爲議郞。傳毛詩。門徒甚衆。鄭玄字康成。北海高密人。爲毛詩注。自命曰箋。張華詩序義。後於鷄籠山。授南齊太祖。江煕▣▣人。晉兗州別駕。注毛詩。謝沈會稽人。東晉時著作郞。注毛詩二十卷。崔靈恩▣▣人。梁桂州刺史。撰諸家集注二十四卷。劉瓛齊沛國人。爲詩序義。梁武帝作詩大義四十卷。沈重吳興人。後梁時散騎常侍。後人周。作音義。徐爰▣▣人。官太中大夫。亦作音義。劉獻之魏博陵人。雅好詩傳。受業渤海程玄。後注毛詩序義一卷。並章句䟽三卷。李周仁魏浮陽人。董令度程歸則渤海人。劉敬和渤海人。張思伯河間樂城人。治毛詩章句。敎齊安王廊。北齊武平初。國子博士。劉軌思渤海人。說詩甚精。北齊天統中。任國子博士。後之言詩者。多出敬和，軌思二劉之門。劉焯字士元。信都人。隋太學博士。著毛詩義䟽。劉炫字光伯。河間人。隋太學博士。著毛詩述義。張士衡瀛州人。受劉軌思學。賈公彦洛州永年人。唐永徽中。官太學博士。學詩于張士衡。博物志曰。或云毛公甞爲北海相。玄是郡人。以爲敬云。推華所言。盖以公府用記。郡將用箋之意。然康成生漢末。乃修敬於四百年前之太守。殊無所取。說文曰。箋表識書也。鄭氏六藝論曰。注詩宗毛。爲主毛疑。若隱略則更表明。如有不同。卽下己意。使可識別。此論今佚。而正義引之。 然則康成特因毛傳而表識其傍。如今人簽記積而成帙。故謂之箋。無庸別曲說也。然箋與傳義。或有異同。王肅，王基之徒。互相駮難。考玄傳。從東郡張恭祉。受韓詩箋。旣博極羣書。當亦引用韓詩。顧無標識。周續之宋徵士。鴈門人。作詩序義。毛詩中鄭氏箋三字。或云續之題。或云雷次宗題。無以辨也。其說詩出自慧遠法師。續之爲江州刺史檀韶所請。與學生祖企，謝景夷講禮。加以校讐。所住公廨。近于馬隊。陶淵明詩曰。周生述孔業。祖謝響然臻。馬隊非講肆。校書亦已勤者是也。雷次宗▣▣人。宋通眞郞。與周續之。俱事廬山惠遠。作 缺孔穎達字仲達。冀州衡水人。唐國子祭酒。其書以劉焯，劉炫說爲蒿本。故能融貫羣言。包羅古義。終唐之世。人無異詞。以上毛詩。鄭樵有言曰。武帝時毛詩始出。自以源流出於子夏。今觀其書所釋鴟鴞。與金縢合。釋北山烝民。與孟子合。釋昊天有成命。與國語合。釋碩人，淸人，皇矣，黃鳥。與左氏合。序由庚六篇。與儀禮合。當毛公時左氏傳未出。孟子，國語，儀禮未甚行。而毛氏之說。先與之合。不謂之源流子夏可乎。漢興。三家盛行。毛最後出。世人未知其密。多從齊魯韓氏。迨至魏晉間。有左氏，國語，孟子諸書證之。然後學者捨三家而從毛氏。從韓氏之說。則二南商頌。皆非治世之音。從毛氏則禮記，左氏無往而不合。此所以毛詩獨存於世。書止此 鄭說固善矣。弟經之盛衰。由時俗所趍舍。齊魯韓。皆漢時諸儒所習。而由是取卿相。蔡義以韓詩授昭帝。蕭望之以齊詩爲元帝傅。高嘉以魯詩授元帝。韋賞以魯詩授哀帝。又人主之所習在此。五經博士。爲利祿之路。宜其盛也。而毛詩至平帝時。爲王莾所習。得立學官。光武初。雖仍之。習者寥寥。只衛宏而已。及至鄭衆，賈徽之徒。稍稍習之。至鄭玄作箋。魏晉間宗之。而遂布滿于世。孔穎達所云晉宋二蕭之世。其道大行。齊魏兩河之間。玆風不墜者是也。於是南北之儒。紛然爲之義䟽。貞觀中。穎達薈爲正義。而遂爲後學之指南。盖齊魯韓三家。雖相剖分。其源則同。故鄭氏盡取其粹。著之于箋。南北諸儒。互爲義䟽。而其派則一。故孔氏盡取其精。著之于正義。藍本自就消滅。未足爲疑也。歐陽修字永叔。吉州人。宋觀文殿學士太子少師。撰毛詩本義。自唐以來。說詩者莫敢議毛鄭。老師宿儒。亦謹守小序。至宋而新義增。而舊說俱廢。推原所始。宲發於修。然修言曰。後之學者。因迹先世之所傳而較得失。或有之矣。使徒抱焚餘殘脫之經。倀倀於去聖人千百年後。不見先儒中間之說。欲特立一家之學者。吾未之信也。又曰。先儒於經。不能無失。而所得固已多矣。盡其說而理有不通。然後以論正之。止 推修之意。本出於和氣平心。以意逆志。故立論未甞輕議二家。亦不曲徇二家。其所訓釋。往往得詩人之本旨。朱子朱子注詩。凡兩易藁。呂祖謙讀詩記所稱朱氏曰者。皆初藁。其說全宗小序。後乃改從鄭樵說。是爲今本卷首自序。作於淳煕四年。中無一語斥小序。盖猶初藁序末。稱時方輯詩傳。是其證也。王應麟曰。諸儒說詩。一以毛鄭爲宗。未有參考三家者。獨文公集傳。閎意眇指。卓然千載之上。言關雎則取匡衡。栢舟婦人之詩則取劉向。笙詩有聲無辭則取儀禮。上天甚神則取戰國策。何以恤我則取左氏傳。抑戒自儆。昊天有成命。道成王之德則取國語。陟降庭止則取漢書注。賓之初筵。飮酒悔過則取韓詩序。不可休思。是用不就。彼岨者岐。皆從韓詩。禹敷下土方。又證諸楚辭。一洗末師專己守殘之陋。鄭樵字漁仲。號夾漈。莆田人。樵之言曰。詩之大序。當時太史之所題。詩之下序。是衛宏誦師說而爲之。意者歷代講師之說。至宏而悉加詮次。今觀宏序。有專取諸書之文至數句者。有雜取諸家之說而辭不堅决者。有委曲宛轉。附注以成其義者。牽合爲文。取譏於世。止此 昌言排斥。遂發難端。南渡諸儒。始以掊擊毛鄭爲能事。然樵所作詩辨妄。周孚郞作非鄭樵詩辨妄一卷。摘其四十二事攻之。輔廣字漢卿。號潛齋。河朔人。南渡。居秀州之崇德縣。初從呂祖謙遊。復從朱子講學。有詩童子問十卷。大旨主於羽翼詩集傳。以述平日所聞於朱子之說。其說多掊擊詩序。陳啓源毛詩稽古篇。糾其注周頌潛篇。不知季春薦鮪。爲月令之文。誤以爲序說而辨之。誠爲踈舛。盖義理之學。與考證之學。分塗久矣。廣作是書。意自有在。固不以引經據古爲長。劉瑾字公瑾。號安成。▣▣人。元時▣▣有詩傳通釋二十卷。四庫全書緫目曰。其學淵源。出於朱子集傳。與輔廣童子問相同。陳啓源作毛詩稽古編。多駁二家之言。然廣書皆循文演義。故所駁惟訓詁之詞。謹書兼辨定故宲。故所駁多考證之語。如注何彼穠矣。以齊桓公爲襄公子。注魏風。以魏爲七國之魏。綢繆爲心宿之象三星鼎立。注鹿鳴之什。謂上下通用。止小雅二南大雅。獨爲天子之樂。注節南山。以家父卽春秋之家父。師尹卽春秋之尹氏。此項安世說。瑾襲之。隱其名。 注楚茨。誤讀鄭康成玉藻注。以楚茨爲卽采齊。注甫田。誤讀毛傳車梁。以爲卽小戎之梁輈。注殷武。杜撰殷廟之昭穆及祧廟世次。皆一經指摘。無可置詞。故啓源譏胡廣修詩經大全。收瑾說太濫。大全卽用瑾此書爲藍本。故全用其說。啓源未與二書相校。故有此說。 然徵宲之學。不足而硏究義理。究亦淵源。梁益字友直。▣▣人。元▣▣有詩傳旁通十五卷。朱子集傳。詳於作詩之意。名物訓詁。僅擧大凡。盖是書仿孔賈諸䟽。證明注文之例。凡集傳所引故宲。一一引據出處。辨析源委。其中如聖人之耦。引西漢書劉歆論。董仲舒語見堯於羹。見堯於墻。則引後漢書李固傳。或朱子所未詳者。亦旁引諸說以補之。如五緎五総。引陸佃語。三單引鄭箋羡卒。孔䟽副丁之類。亦間有與朱子之說稍異者。如傾筐墍之。集傳音許器切。大雅民之攸墍。集傳音許旣切者。從陸德明經典釋文。益則引禮部韻許旣切者。在未韻音餼。注云取也。許器切者。在至韻音洎。作巨至切。朱子之音。與禮部韻不同云。是是非非。絶不堅持門戶。朱公遷字克升。元▣▣人。爲詩經䟽義二十卷。發明朱子集傳而作。如注有䟽。故曰䟽義。而間有所辨證。如卷耳篇內。朱子用毛傳舊說。以崔嵬爲土山戴石。公遷引爾雅說。明其當爲石戴土。又七月之詩。朱子本月令。以流火在六月。公遷推驗歲差。謂公劉詩當五六月之交。皆足以補集傳之闕。劉玉汝字▣▣。元▣▣人。爲詩纘緖十八卷。專發明朱子集傳。故名纘緖。體例與輔廣童子問相近。至論比興之例。謂有有取義之興。有無取義之興。有一句興通章。有數句興一句。有興兼比賦兼比之類。明用韻之法。如曰隔句爲韻。連章爲韻。疊句爲韻。重韻之韻之類。論風雅之殊。如曰有腔調不同。有詞義不同之類。於朱子比興叶韻之說。皆能反覆軆究。縷析條分。朱善字修善。明▣▣人。有詩解頤四卷。推衍朱子集傳爲說。亦有闕而不說者。則傡其篇目略之。其說何彼穠矣。爲後人誤編於召南。盖沿王柏之說。其論二子乘舟。謂壽可謂之悌弟。伋不可謂之孝子。律以大杖則逃之文。固責備賢者之意。宲則申生自縊。春秋無貶。尙論古人。亦未可若是苛也。然論其大旨。要歸醇正。不失爲儒者之言。其於太王翦商一條。引金履祥之言。補集傳所未備。其據宣王在位四十六年。謂節彼南山之申伯，蹶父，皇父尹氏。皆非當日之舊人。駁項安世之說。亦時有考據。明史載其引據。往史駁律禁姑舅兩姨爲婚之說。極爲典核。知其硏思典籍。具有發明。以上斥小序之學。漢時之詩。四家交作。及鄭箋盛而三家廢。孔䟽行而異論息。及宋而小序又被剖擊。而漢學宋學。判爲兩塗。相攻不已。其始也不過詮解之參差。其終也乃作門戶之各立。攻漢學者。意不盡在於經義。以務勝爲主。伸漢學者亦然。夫毛鄭從小序而辨於訓詁。考證之家皆趍之。然枝葉蔓延。往往反遺於大經。朱子斥小序而明於義理。講學之家皆趍之。然節目之纖瑣。往往有踈略處。要之不可偏廢。從如朱鑑之類說。胡一桂之詩傳附錄纂䟽。王克寬之集傳音義會通之類。皆朱門之遺裔也。無他新義。故不具著。范處義字逸齊。宋金華人。▣▣南宋之初。最攻序者鄭樵。最尊序者處義。宋人以新意說詩。其間剔抉䟽通。未甞無所闡發。而末流所極。至於王柏詩疑。乃傡擧二南而刪改之。而處義篤信舊文。務求宲證。詩序本經師之傳。而學者又有所附益。盖中間得失。盖亦相參。處義必以爲仲尼之筆。引據孔叢子。旣屬僞書。牽合春秋。尤爲旁義。矯枉過直。是亦一瑕。林岊字仲山。宋古田人。嘉定間。守全州。福建通志。稱其在郡九年。重建淸湘書院。與諸生講學。有講義十二卷。大都簡括箋䟽。依文訓釋。取裁毛鄭而折衷其異同。雖範圍不出古人。然融會貫通。要無枝言曲說之病。當光，寧之際。廢序之說方盛。岊獨力闡古義。以詔後生。可謂篤信謹守者。以上從小序之學。案四庫全書緫目。詩序之說。紛如聚訟。以爲大序子夏作。小序子夏毛公合者。鄭玄詩譜也。以爲子夏所序詩。卽今毛詩者。王肅家語注也。以爲衛宏受學謝曼卿。作詩序者。後漢書儒林傳也。以爲子夏所創。毛公及衛宏又加潤益者。隋書經籍志也。以爲子夏不序詩者。韓愈也。以爲子夏惟裁初句。以下出於毛公者。成伯璵也。以爲詩人所自製者。王安石也。以小序爲國史之舊文。以大序爲孔子作者。明道程子。以首句卽爲孔子所題者。王得臣也。以爲毛詩初行。尙未有序。其後門人互相傳授。各記其師說者。曺粹中也。以爲村野妄人所作者。鄭樵，王質。而朱子從之。朱子同時。如呂祖謙，陳傅良，葉適。皆以同志之交。各持異議。黃震篤信朱學。而所作日鈔。亦申序說。馬端臨作經籍考。於他書無所考辨。惟詩序一事。反覆攻詰。至數千言。自元明以至今日。越數百年。儒者尙分左右袒也。考鄭玄之釋南陔。曰子夏序詩篇義各編。遭戰國至秦。而南陔六詩亡。毛公作傳。各引其序。冠之篇首。故詩雖亡而義猶在也。程大昌考古編。亦曰今六序兩語之下。明言有義無詞。知其爲秦火之後。見序而不見詩者所爲。朱鶴齡毛詩通義序。又擧宛丘篇序首句。與毛傳異詞。其說皆足爲小序首句。原在毛前之明證。丘光庭兼明書。擧鄭風出其東門篇。謂毛傳與序不符。曺粹中放齋詩說。亦學召南羔羊，曺風鳲鳩，衛風君子偕老三篇。謂傳意序意不相應。序若出於毛。安得自相違戾。其說尤足爲續申之語。出於毛後之明證。觀蔡邕本治魯詩。而所作獨斷。載周頌三十一篇之序。皆秪有首二句。與毛序文。有詳略而大旨略同。盖子夏五傳至孫卿。孫卿授毛亨。毛亨授毛萇。是毛詩距孫卿再傳。申培師浮邱伯。浮邱伯師孫卿。是魯詩距孫卿亦再傳。故二家之序。大同小異。其爲孫卿以來。遞相授受者。可知其所授受。秪首二句。而以下出於各家之說。亦可知也。且唐書藝文志。稱韓詩卜商序韓嬰注二十二卷。是韓詩亦有序。其序亦稱出子夏。而韓詩遺說之傳於今者。往往與毛逈異。豈非傳其學者。遞有增改之故哉。蘓轍字子由。眉山人。宋門下侍郞。有詩集傳二十卷。四庫全書緫目。以爲其說以詩之小序。反復繁重。類非一人之詞。疑爲毛公之學。衛宏之所集錄。因惟存其發端一言。而以下餘文。悉從刪汰。案禮記曰。騶虞者樂官備也。貍首者樂會時也。采蘋者樂循法也。是足見古人言詩。卛以一語括其旨。小序之體肇於斯。轍取小序首句。爲毛公之學。不爲無見。後漢書儒林傳。稱衛宏從謝曼卿。受詩作序。轍以爲宏所集錄。亦不爲無徵。此唐成伯璵作毛詩指說。雖亦以小序爲出子夏。然其言曰。衆篇之小序。子夏惟裁初句。葛覃后妃之本也。鴻鴈美宣王也。如此之類是也。其下皆大毛公。自以詩中之意。繫其詞云云。然則惟取序首。伯璵已言之。王得臣，程大昌，李樗。皆以轍說爲祖。良有田也。止此 朱子曰。毛氏之學傳者。今皆不存。則推衍毛說者。又鄭氏之箋。唐初諸儒百千萬言。不能出二氏之區域。至於本朝。劉侍讀 名敞，歐陽公 名修，修名王丞相 名安石，蘓黃門 名轍，河南程氏，橫渠張氏。始用己意。有所發明。愚謹案劉，歐較重於斥二氏。王，蘓及程，張二先生較重於從二氏。李樗，黃櫄。樗字若林。閩縣人。爲林之奇外兄。而呂本中門人。甞領鄕貢。著毛詩詳解三十六卷。櫄字宲夫。龍溪人。淳煕中。以舍選入對。升進士兩科。調南釰州敎授。著詩解二十卷，緫領一卷。樗學旣有淵源。櫄解體例亦同。似乎相繼而稍稍補苴其罅漏。不相攻擊。亦不相附合。如論詩序。樗取蘓轍說。以爲毛公作。而衛宏續櫄則用王安石程子說。以爲非聖人不能作。所見廻爲不同。其學雖似少亞於樗。其說足以相輔。兩家詩解爲一編。附以李泳所訂呂祖謙釋音。泳字深卿。與樗，櫄皆閩人。或疑是書爲建陽書肆所合編也。呂祖謙字伯恭。號東萊先生。開封人。宋著作郞。有呂氏家塾讀詩記三十二卷。朱子與祖謙交最密。其初論詩亦最合。此書中所謂朱氏曰者。卽所采朱子說也。朱子作此書後序曰。熹少時淺陋之說。而伯恭誤有取焉。其後歷時旣久。自知其說有所未安。如雅鄭邪正之云者。或不免有所更定。則伯恭反不能不致疑於其間。熹窃惑之者。方將相與反復其說。以求眞是之歸。伯恭父已下世。此改本後作也。陳振孫書錄解題。稱自篤公劉以下。編纂已備。而條例未竟。學者惜之。又稱其博採諸家。存其名氏。先列訓詁。後陳文義。剪裁貫穿。如出一手。有所發明。則別出詩學之詳正。未有逾於此書。戴溪字肖望。永嘉人。宋淳煕五年。別頭省試第一。官工部尙書。文華閣學士。謚文簡。有續呂氏家塾讀詩記三卷。溪以呂氏家塾讀詩記。取毛傳爲宗。折衷衆說。於名物訓詁。最爲詳悉。而篇內微旨。詞外寄託。或有未貫。作此書以補之。以續記爲名。宲則自述己意。非盡墨守祖謙說。其中以標梅爲父母之擇婿。有狐爲國人之憫鰥。甘棠非受民訟。行露非爲侵凌。故書錄解題。謂其大旨不甚主小序。然皆平心靜氣。玩索詩人之旨。與預存成見。必欲攻毛，鄭而去之者。固自有殊。嚴粲字坦叔。號華谷。宋邵武人。官淸湘令。有詩緝三十六卷。以呂祖謙讀詩記爲主。而雜採諸說以發明之。舊說有未安者。斷以己意。如論大小雅之別。特以其體不同。較詩序政有大小之說。於理爲近。又如邶之栢舟。舊謂賢人自比。粲則以栢舟爲喩國。以泛泛爲無維持人。干旄之良馬四之。良馬五之。舊以爲良馬之數。粲則乘良馬者四五輩。見好善之多。中谷有蓷。舊以蓷之暵乾。喩夫婦相棄。粲則以水旱艸枯。由此而致離散。凡若此類。皆深得詩人本意。至於音訓疑似。名物異同。考證尤爲精核。宋代說詩之家。與呂祖謙書。並稱善本。其餘莫得以鼎立。良不誣矣。李先芳字伯承。號北山。皇明監利人。嘉靖丁未進士。官典寶司少卽。王世貞所定廣五子之一也。有讀詩記二卷。多從毛，鄭。毛，鄭有所難通。則參之呂氏讀詩記，嚴氏詩緝諸書。其自序曰。文公謂小序不得小雅之說。一擧而歸之刺。馬端臨謂文公不得鄭衛之風。一擧而歸之淫。胥有然否。折衷其間云云。其議論平和。絶無區分門戶之見。如說鄭風子衿。仍從學校之義則不取宋學。謂國風小雅。初無變正之名則不從漢說。至楚茨，南山等四篇。則小序與集傳之說並存。不置可否。盖小序皆以爲刺幽王。義有難通。而集傳所云。又於古無考。故闕所疑也。以上參用傳箋集傳之學。朱子雖斥小序。其粹者未甞不從。至於詩中訓詁。多用毛，鄭。後儒不考古書。不知小序自小序。傳箋自傳箋。混然攻之。自元延祐科擧條。用朱子集傳。兼用古注䟽。其時門戶已成。及皇朝時。胡廣窃劉瑾之書。作詩經大全。著爲令典。而爲一時之趍向。漢學遂微。然考古之家以爲小序。乃古學之譜承。而一切掃去之爲不可。遂乃懣然不服於心。往往私自抉摘是非。以相剖擊。近則其勢漸熾。淸人所纂四庫全書緫目。雖尊朱子而陰加訕侮。其考据之精雖可取。其心術之微。宜加揮斥。若蘓，呂，李，黃諸公。雖於傳箋集傳之間。有所去取。而皆平心舒氣。不主偏見。是可服也。陸璣字元恪。吳郡人。吳太子中庶子烏程令。見陸德明經典釋文 考隋書經籍志。毛詩艸木鳥獸蟲魚䟽二卷。註云烏程令吳郡陸璣撰。毛晉津逮秘書所刻。援陳振孫之言。謂其書引爾雅郭璞注。當在郭後。因題唐陸璣。夫唐代之書。隋志烏能著錄。且書中所引爾雅注。僅及漢犍爲文學樊光宲。無一字涉郭璞。不知陳何以云然。原本久佚。此本不知何人所輯。大抵從詩正義中錄出。然正義衛風淇澳篇。引陸璣䟽。淇澳二水名。今本乃無此條。又衛風椅桐梓㓒一條。稱今雲南牂柯人。績以爲布。考漢書地理志。益州郡有雲南縣。後漢書郡國志。永昌郡有雲南縣。皆一邑之名。唐書地理志。姚州雲南郡。武德四年。以漢雲南縣地置。盖至是始升爲大郡。而袁滋雲南記，竇滂雲南別錄諸書作焉。璣在三國。卽以雲南配牂柯。似乎諸家傳寫。又有所竄亂。非盡原文。然勘驗諸書所引。一一符合。要非依托之本也。末附四家詩源流四篇。而毛詩特詳。考王柏詩疑。已詆璣所叙。與經典釋文不合。王應麟困學記聞。亦議其誤。以曾申爲申公。則宋本已有之。非後人所附益。盖蟲魚艸木。今昔異名。傳疑彌甚。璣去古未遠。所言猶不失眞。詩正義全用其說。陳啓源作毛詩稽古編。其駁正諸家。亦多以璣說爲據。蔡卞字元度。宋興化仙游人。煕寧三年。與兄京同擧進士。官觀文殿學士。自王安石新義及字說行。而宋之士風一變。其爲名物訓詁之學者。僅卞與陸佃二家。佃安石客。卞安石壻也。故佃作埤雅。卞作毛詩名物解二十卷。大旨以字說爲宗。王應麟字伯厚。宋▣▣人。有詩地理攷。其書全錄鄭氏詩譜。又旁採爾雅，說文，地志，水經。以及先儒之言。凡涉於地者。薈萃成編。然皆採錄文案而不斷。故得失往往並存。如小雅六月之四章。玁狁匪茹。整居焦獲。侵鎬及方。至於涇陽。其五章曰。薄伐玁狁。至于太原。其地於周爲西北。鎬方在涇陽外。焦穫又在其外。而太原更在焦穫之外。故劉向䟽稱千里之鎬。猶以爲遠。孔穎達乃引郭璞爾雅注。池陽之瓠中。以釋焦鎬。考漢書。池陽屬左馮翊。而涇陽屬安定。不應先至焦穫。乃至涇陽。又以太原爲晉陽。是玁狁西來。周師東出。尤乖地理之宲。殊欠訂正。又大雅韓奕首章曰奕奕梁山。其六章曰溥彼韓城。燕師所完。應麟引漢志。夏陽之梁山。同州韓城縣古韓國。以存舊說。引王肅燕北燕國及涿郡方城縣有韓侯城。以備參攷。不知漢王符潛夫論曰昔宣王時有韓。其國近燕。後遷居海中。水經注亦曰高梁首受㶟水于戾陵。堰水北有梁山。是王肅之說。確有明証。應麟兼持兩端。然如騶虞毛傳云仁獸。賈誼新書。則曰騶者天子之囿。俟我于著。毛傳云門屛之間曰著。漢志則以爲濟南著縣。滮池北流。毛傳云滮流貌。水經注則有滮池水。十道志亦名聖女泉。兼采異聞。亦資考證他。如二子乘舟。引左傳盜待于莘之說。秦穆三良。引括地志冢在雍縣之交。皆經無明文。而因事以存其人。亦徵引該洽。許謙字益之。號白雲。元▣▣人。謙學王柏。而醇正遠過其師。有詩集傳名物鈔八卷。頗根據。惟王柏作二南相配圖。移甘棠，何彼穠矣於王風。而去野有死麕。使召南亦十有一篇。適如周南之數。師心作用變亂聖經。而謙篤守師訓。列之卷中。猶未免門戶之見。至柏所刪國風三十二篇。謙疑而未敢遽信。足見是非之公。卷末譜作詩時世。其例本之康成。其說則改從集傳。盖淵源授受。各尊所聞。然書中宲多採用陸德明釋文及孔穎達正義。亦未甞株守一家。名之曰鈔。盖以此云。以上名物之學。孔子論詩曰。多識於艸木鳥獸之名。詩之取義。多在於名物。此固不可少者。蟲魚鳥獸艸木之學。始自陸璣。而考證之家。始紛然而起。其精推王應麟。其博推蔡卞。而如明朝馮應京之六家詩名物䟽。淸王夫之之詩經稗䟽。陳啓源之毛詩稽古編。顧棟高之毛詩類釋。黃中松之詩疑辨證。范家相之詩瀋。皆根據精精確。盖折衷於正義集傳之間。而苟欲博古則常以正義爲多。</text>
<title>通志堂經解書目</title>,<text>通志堂。淸太學士徐乾學堂號。乾學號健庵。一穪東海。素淹博好藏書。而經解者卽其所刊書種。易類三百八十四卷。書類二百二十四卷。詩類一百三十七卷。春秋類四百三十三卷。三禮類三百六十三卷。孝經類四卷。論語類二十卷。孟子類二十三卷。四書類一百三十二卷。総經類六十三卷。凡一千七百八十三卷。富矣鉅矣。義門何焯手勘其目。而北平翁方綱鋟之。濟南且有記。健菴所蓄。皆稀有之本。前已鋟刊行于世者。想不載此目。如易之李鼎祚集解。書之蘓軾傳。詩之歐陽修蘓轍說。皆其佳者而無有。又如春秋名號歸一圖，春秋類對賦之屬。皆淺近不足採而反有之何哉。唐宋以前經生。皆自爲立論可傳。若其蒐羅諸說而使編纂富盛者。不過鼎祚及房審權數人而已。及宋南渡以後。往往經傳割裂。前人述作之跡。不可復尋者劇多。枝葉蒙蔽。反晦原旨。經解中所載諸書。大抵多此類也。						易						子夏易傳十一卷。或云唐張弧撰。案弧唐末爲大理寺評事。有素履子別著錄。						易數鉤隱圖三卷。附 遺論九事一卷。宋劉牧撰。以九爲河圖。以十爲洛書。長洲何焯曰。此道藏本也。案宲在道藏目錄洞眞部靈圖類雲字號。南宋時劉敏士甞刻於浙右漕司。有歐陽修序。吳澄曰。修不信河啚。殆後人僞爲。						橫渠易說三卷。宋張載。案是書較程傳爲簡。往往經文數十句中。一無所說。末卷更不載經文。只載有說者。						易學一卷。宋王湜撰。亦是圖學。						紫巖易傳十卷。宋張浚撰。其第十卷。是讀易雜記。何焯曰。明書帕版恐不足憑。案立言醇粹。凡說陰陽動靜。皆遵義理之正。末一篇雜說。胡一桂議其專主劉牧。						漢上易傳十一卷。附 卦圖三卷，叢說一卷。宋朱震撰。震荊門軍人。紹興四年書成。其書以程子易傳爲宗。兼采漢魏以下諸家。謂王弼注雜入莊老爲非。故於象數特詳。何焯曰。卦圖及叢說。西亭王孫鈔本。尙未盡善。其十一卷影宋本可据。案朱子曰王弼破互體。朱子發明互體。互體自左氏已言。亦有道理。只是今推。不合處多。						易璇璣三卷。宋崇仁布衣吳沆撰。紹興十六年自序。何焯曰。汲古閣後得舊本。尙有序文寫㨾。付東海後人。竟未曾刻其全書。亦尙有訛處。不曾修版。案其大旨主於觀彖。因彖而求之卦。因卦而求之象求之爻。其曰璇璣者。取王弼易畧例。明彖篇處璇璣。以觀大運語也。						周易義海撮要十二卷。宋煕寧間。蜀人房審權集鄭康成以下至王介甫易說凡百家。擇取專明人事者。編爲百卷曰周易義海。到紹興三十年。江都李衡彦平刪之。益以伊川東坡漢上易傳。爲撮要十卷。義海失傳而是編存。何焯曰。汲古宋本每首葉有印。其文云淳煕七年。明州恭奉聖旨。敕賜魏王府書籍。謹藏于九經堂。不許借出。其印精工絶倫。宛然筠州學記。案自唐以來。唯李鼎祚周易集解。合漢以後三十五家之說。畧穪該備。繼之者審權義海而已。						易小傳六卷。宋左僕射吳興沈該撰。紹興二十八年表進之。其書專釋交爻。每卦後爲一論。何焯曰。原本未詳何自。案其書以正體發明爻象之占。以變體擬議變動之義。以求合於觀象玩詞觀變玩占之義。						復齋易說六卷。宋趙彦肅。何焯曰。天乙閣鈔本。案彦肅論易。與朱子不合。故朱子語錄。謂其爲說太精。取義太密。或傷簡。						古周易一卷。宋呂祖謙撰。此周易編次考也。最有關係之書。後有朱子跋。案朱子作本義。卽用此本。其書又與呂大防書同。						童溪易傳三十卷。宋寧德王宗傳撰。說卦以下。皆有經無傳。何焯曰。汲古宋本。兪石澗收藏後闕二卷。非全書。屢攷其始末。寄來京師。跋中竟未及此。案其說祧梁孟而宗王弼。故惟憑心力斥象數之敝。						周易裨傳二卷。宋松江林至撰。至淳煕間人。及朱子之門。其上卷論揲蓍。其下卷外篇論卦變。案三篇。一曰法象。二曰極數。三曰觀變。自序稱法象本之太極。極數本之天地。觀變本之卦揲十有八變。皆據易太傳之文。													易圖說三卷。宋吳仁傑撰。仁傑淳煕進士。嘗講學朱子之門。此所著圖。全以揲蓍所用言之。案其說謂六十四正卦。伏羲所作。故首列八純卦各變八卦。啚又謂卦外六爻及六十四卦。文王所作。故有一卦變六十四卦。啚有六爻皆變則占對卦。皆不變則占覆卦。啚又謂序卦爲伏羲。雜卦爲文王。今之爻辭當爲繫辭傳。繫辭傳當爲說卦傳。較諸家古易之說。特新異。						易學啓蒙通釋二卷。宋婺原胡方平撰。至元己丑自序今所刻。淳煕丙午序。乃朱子啓蒙原序也。案方平學出於董夢程。夢程之學出於黃幹。故方平及其子一桂。皆篤守朱子之說。此書卽發明朱子易學啓蒙之旨。						周易玩辭十六卷。宋項安世撰。安世字平甫江陵人。書成於慶元四年。重修於嘉泰二年。盖嘗問學於朱子者。其書不全錄經文。摘取經中之辭說之。何焯曰。大江以南抄本有五部。俱不全。後於李中麓家得殘本。其文獨全。遂成完書。歸安丁杰曰。項安世宜在林至前。吳仁傑亦宜在前。案安世學出於伊川。而伊川易傳。惟闡義理。安世則兼象數而求之。其意欲於程傳之外。補所不及。所謂各明一義者也。馬端臨，虞集作序。盛相推挹。						東谷易翼傳二卷。宋處州鄭汝偕撰。其書止有上下經。全以程傳爲主。何焯曰。汲古閣原本最精。案所謂翼傳者。翼程傳也。然時有異同。						三易備遺十卷。宋東嘉朱元昇撰。自序在咸淳庚午。其書第一卷言河圖洛書。第二卷至四卷言連山。五卷至七卷言歸藏。八卷至十卷言周易。案言河洛祖劉牧。言連山。以卦位配夏時氣候。言歸藏。以干支之納音配卦爻。其言周易。闡反對互體之旨。盖冥心求索者也。						丙子學易編一卷。宋李心傳撰。其書取王弼張橫渠郭子和伊川紫陽之說。附以己見。原書十五卷。兪石澗琰節鈔。僅十之一耳。丙子嘉定九年也。案是書竭二百八日之力。排纂藏業所取五家說。以其父舜臣易本傳之說證之。						易學啓蒙小傳一卷。宋稅與權撰。與權字巽甫。魏鶴山弟子。案其說闡邵子之說。以補啓蒙之未修者。						水村易鏡一卷。宋莆田林光也。						文公易說二十三卷。宋朱鑑文公之孫。集語錄爲之。何焯曰。汲古原本。惜有糢糊處。案其目有五。曰易傳十一卷。曰易本義十二卷。曰易學啓蒙三卷。曰古易音訓二卷。曰蓍卦考誤一卷。皆有成帙。倣鄭小同所撰鄭志。						大易輯說十卷。元臨邛王申子巽卿撰。申子皇度二年。充武昌路南陽書院山長。朱氏經義考。列於元人通志堂原目。作宋王申子非。何焯曰。吳志伊有宋本。屢寄札東海。託其借挍。竟未借來。僅從鈔本付刊。						周易傳義附錄十四卷。宋天台董楷正叔倚程傳朱義爲之。割裂本義。以附程傳自此書始。楷文天祥榜進士。自序在咸淳丙寅前。有綱領一卷，圖說一卷。案楷本以經文平書。而十翼之文下一格書之。其本義無所附麗者。仿諸經䟽文某句至某句之例。朱書其間以明之。猶爲有別。今本經傳一例平書。益愈失愈遠。						周易輯聞六卷。附 易雅一卷，筮宗一卷。宋汴水趙汝楳。案汝楳承其父善湘之學。而惟注經文。以彖傳散付彖辭。小象散付爻辭。仍用王弼本。其以大象移卦畫後彖辭前。以文言散附乾坤彖傳及小象後。卽其創意割裂。殊屬師心。						學易記九卷。元李簡仿李鼎祚集解，房審權義海之例。採子夏易傳以下六十四家之說。自序在中統元年前。有圖綱領一卷。何焯曰。從李中麓家藏鈔本。發刊後健菴得一元刻書。賈僞作劉跂者。幷假造劉跂序文。健翁云近得劉跂學易。余狂喜叫絶。急索觀之。開卷卽李簡之書也。余云卽宜校正去僞序幷傳。皆未從也。						讀易私言一卷。元許衡。何焯曰。記昔未曾刻。案其書論六爻德位。因繫辭傳同功異位柔危剛勝之義。而多所發明。						大易集說十卷。按經義考。作四十卷。今以通志堂此刻板心計之則是十三卷。元兪琰號石澗。宋末遺老。其書成於元至大間。敏求記。備載其序定篇次之說。何焯曰。此遵王元本。惜屬伊人所校板心大繆。案其說以朱子爲宗。易圖多本邵子。						周易本義附錄纂注十五卷。元新安雙胡胡一桂取朱子文集語錄之及於易者。附於本義之下。謂之附錄。取諸儒易說之發明本義者。謂之纂注。案陳櫟穪一桂此書出於楊萬里易傳。然萬里早工吟詠。不甚以講學爲事。一桂以新安門路。辨別尤甚。以詞人擯之。未宜盡用其言。						周易啓蒙翼傳三篇，外篇一篇。元胡一桂。其上篇發詞變象占之義。中篇著古本及諸家本。又及歷代授受傳注叙錄。雖云略擧所知。然頗足資攷据。下篇著左傳及後人占筮。外篇則焦京以下太玄諸書。至皇極經世諸法。何焯曰。汲古原本。案此書大致。與其父書互出入。方平主於明本旨。一桂主於辨異學。						周易本義通釋十二卷。元新安胡炳文雲峯。自序在延祐丙辰。何焯曰。汲古原本。						易纂言十卷。元吳澄。書成于至治二年秋。案是書用呂祖謙古易本。經文每卦。先刊卦變主爻。每爻先列變爻。次列象占。十翼亦各分章數。其訓解各附句下。音釋考證則經附每卦之末。傳附每章之末。間有文義相因。卽附辨於句下。澄於諸經。好臆爲點竄。惟此書所改有根據。						周易本義集成十二卷。元南昌熊良輔季重。自序在至治二年五月。						周易會通十四卷。元鄱陽董眞卿季眞。自序在天歷元年前。有例目姓氏因革一卷，圖二卷。其姓氏因革。頗足以資攷据。此書板心云周易會通。而其每卷題云周易經傳集程朱解附錄纂注。後學鄱陽董眞卿編集。並無會通二字之名。盖宋朝刊書。已有此失矣。案眞卿學出胡一桂。此書篇次伏羲文王周公之經。翼以孔子之傳。各爲標目。故爲經傳。又取程子傳朱子本義。夾注其下爲集解。程子經說。朱子語錄。各續傳後。故爲附錄。又取一桂纂䟽。增以諸說。是爲纂注。其後定名會通。盖板心書今名。卷題書以舊名。						易圖通變五卷。元臨川道士雷思齋。案思齋宋亡後爲道士。其說自出新意。不主舊法。						易象圖說六卷。元淸江張理仲純。自序在至正二十四年。何焯曰道藏本。						大易象數鉤深圖三卷。元張理。何焯曰道藏本。													周易參義十二卷。元新喩梁寅孟敬。自序在後至元六年。						合訂刪補大易集義粹言八十卷。成德編。何焯曰。集義粹言本義兩書。兩人所著。今合編之。頗屬杜撰。翁方綱曰。宋陳友文大易集義。摭周郡，朱子及上蔡，和靖，南軒，藍田，五峯，屛山，漢上，東萊十一家之說。曾穜大易粹言。摭二程張子及龜山定夫兼山白雲父子七家之說。此書彙輯成八十卷。凡采十八家之說。義門以爲杜撰。亦過泥矣。又按大易粹言今攷定。是宋方聞一撰。宋史藝文志。作曾穜誤也。													書						書古文訓十六卷。宋永嘉薛季宣士龍撰。純以古字寫之。何焯曰。焦氏家藏本宋本。今歸東海。						尙書全解四十卷。宋三山拙齋林之奇少穎撰。原闕第三十四卷多方篇。今於永樂大典中得之抄補乃成。何焯曰。此書朱子所穪。案是書多異說。然覃思積慮。宲卓然成家。						禹貢論四卷。宋新安程大昌泰之。淳煕四年六月。自序上進。何焯曰。從天乙閣鈔本。惜乎無圖。應訪有圖者補之。翁方綱曰。今於永樂大典鈔補。案大昌精於地理。然歸有光譏其以鳥鼠同穴指爲二山之非。													增修東萊書說三十五卷。宋東萊呂成公輯書說。自秦誓㴑洛誥。未畢而卒。門人淸江時瀾以平昔所聞纂成之。何焯曰。影鈔宋本。案王應麟玉海林少穎書說。至洛誥而終。成公書說。自洛誥而始。盖少穎學于呂居仁。祖謙又學少穎。瀾又續其說。						尙書說七卷。宋新昌黃度文叔。何焯曰。明書帕本。案此書以孔安國傳爲主。						書疑九卷。宋金華王栢魯齋撰。多更易經文。盖傡今文而疑之矣。案柏學出朱子。宲則師心。與朱子之謹嚴絶異。						書集傳或問二卷。宋陳大猷旣集書傳。復自爲或問。同時東陽都昌有兩陳大猷。都昌陳大猷號東齋。饒雙峯弟子。著書傳會通。仕爲黃州判官。卽陳澔之父也。東陽陳大猷。紹興二年進士。六部架閣。今集傳不可見。而或問猶存。張雲章以集解或問。是東陽之書。朱氏經義考。則謂菉竹堂書目，萬卷堂目。皆載尙書集傳一十四冊。未知是誰之書。而鄱陽董氏書纂注。列引用姓氏。於陳氏書集傳注云東齋則未可定爲東陽而非都昌也。陳氏蔡傳旁通。亦引東齋集傳。何焯曰。汲古元本。						禹貢集解二卷。宋義烏杏溪傅寅撰。此書凡闕四十餘板。何焯曰宋本。案此程大昌之學也。													初學尙書詳解十三卷。宋廬陵胡士行。何焯曰。從天乙閣鈔本通志堂原目。無初學二字。杭世駿道古堂文集有跋。謂初學二字不當刪。案此解多主孔傳而存異說於後。孔傳未善。引楊時，林之奇，呂祖謙說補之。諸說未備則以己意解之。						尙書表注二卷。元蘭谿金履祥撰。王柏弟子也。書之上下四旁。皆有識語。何焯曰。金仁山表注。名重而書僅中等。且元刻有殘闕處補全者。未可盡信。是顧湄伊人妄爲補合耳。案此其晩年定本。與蔡傳頗有異同云。						尙書纂傳四十六卷。元梅浦王天與立大撰。何焯曰。李氏元刻最精。													書蔡氏傳輯錄纂注六卷。元鄱陽董鼎李亨撰。眞卿之父。案其自序謂得朱子之再傳。鼎族兄夢程學於黃榦。鼎學於夢程。						今文尙書纂言四卷。元吳澄。其卷前序目。卽艸廬之古文攷也。						書蔡氏傳旁通六卷。元彭蠡陳師凱。不錄經文。但摘蔡傳語。猶如蔡傳之䟽耳。然頗足資攷据。何焯曰。汲古元板。						尙書句解十三卷。元廬陵朱祖義子由撰。何焯曰。六經皆有句解。不過節畧舊注。非另出手眼者。						書集傳纂䟽六卷。元新安陳櫟定宇。何焯曰。汲古元板。案櫟宋亡後隱居三十八年。年六十三出應試。中浙江鄕試。以病不及會試。是編䟽通蔡傳之意故曰䟽。纂輯諸家之說故曰纂。						尙書通考十卷。元昭武黃鎭成存齋。何焯曰。汲古元刻惜有闕。葉應爲標出。						讀書管見二卷。元吉水王充耘耕野。摘取經語說之。案與蔡氏多異同。						定正洪範集說一卷。元諸曁胡一中允大。於九疇皆分大禹之經箕子之傳。以斂時五福。至民用僭忒。爲九五福六極之傳。以王省維歲。至則以風雨。爲三八政四五紀之傳。何焯曰。汲古元刻李中麓藏本中闕一葉。從黃梨洲處補全。						詩						毛詩指說一卷。唐成伯瑜撰。凡四篇。其傳受一篇。足資攷核。唐世說詩正義而外傳者惟此書耳。其中尙有闕字。瑜新唐志作璵。何焯曰。李中麓鈔本。案定詩序首句爲子夏所傳。其下爲毛萇所續。宲此書發其端。						毛詩本義十五卷。附 補鄭氏詩譜一卷。宋歐陽修前十二卷。摭篇爲論爲本義。多䂓毛，鄭之說。其偶從毛，鄭者則第十三卷取舍義一條中著之。蓋後三卷是揔論也。此書召南篇內闕失二十餘行。又此詩譜一卷。當云補鄭氏詩譜。板心云詩本義譜。專系之本義者非也。▣▣目云鄭氏詩譜。又專以歸鄭者亦非也。何焯云遵王宋。伊人校勘未當。深爲可恠。案自唐以來說詩者。莫敢議毛鄭。至宋而新義日增。舊說俱廢。宲發於修。然修之書。本出和氣平心。以意逆志。其立論特不曲徇二家。非欲相抗。						毛詩集解四十二卷。宋李樗，黃櫄。此書閩縣李迂仲，龍溪黃實夫二家。卷前各有詳說揔論。其卷內黃氏又引李迂仲說。盖黃在李後。或是本相續而作。互爲補苴。倂爲一書。故無合編姓氏也。案樗，櫄二書。疑爲建陽書肆所合編。樗爲林之奇外兄。又呂本中門人。學有淵源。櫄解體例亦同。但不相附合。如論詩序。樗取蘓轍說。爲毛公作。衛宏績。櫄用王安石程子說。以爲非聖人不能作。所見迥爲不同。						毛詩名物解二十卷。宋蔡卞。多用王氏字說。案王氏新義及字說行而士風一變。其爲名物訓詁之學者。惟卞與陸佃二家。佃安石客。下安石壻也。						詩說一卷。宋張耒。僅十二條。從宛邱集鈔出。						詩疑二卷。宋金華王柏撰。一名詩辨說。竟欲刪去野有死麕等三十一篇。而退何彼穠矣甘棠於王風。						文公詩傳遺說六卷。宋朱鑑文公孫。集語類爲之。自跋在端平二年。案其說首綱領。次序辨次六義。繼之以風雅頌之論斷。終之以逸詩詩譜叶韻之義。以朱子之說。明朱子未竟之義。						詩補傳三十卷。題曰逸齋。不著姓名。朱氏經義考。据宋藝文志。作金華范處義。紹興中進士也。第三十卷廣詁。足備査檢。南宋之初最攻序者鄭樵也。最尊序者范處義也。案處義此書篤信古文。務求實證。但詩序以爲尼山之筆。引據孔叢子。旣屬僞撰。牽合春秋。尤爲旁義。矯抂過直。是亦一義。						詩集傳名物鈔八卷。元東陽許謙。敏求記云朱子之學。一傳爲何基，王柏。再傳爲金履祥，許謙白雲一代大儒。其於詩專宗朱子。汎掃毛鄭之說。然此書頗有資考處。何焯曰。汲古舊鈔本。案謙雖受學於王柏。實多採陸德明釋文及孔穎達正義。亦未甞株守一家。名之曰鈔。盖以此云。						詩經疑問七卷。元盱黎朱倬孟章撰。此書內間有有問而無答者。云以俟後人深思也。後附南昌趙悳疑問附徧。何焯曰。葉九來藏本。						春秋						春秋尊王發微十二卷。宋孫復撰。明復嘉祐二年卒。年六十六。作此書時。盖在天聖間。唐以前說春秋者。多本三傳。至陸淳始別出新義。此書本淳意多。與先儒異。此參合三傳本也。案此書謂春秋有貶無褒。深爲峻刻。二百四十年。無一善類。楊安國謂其說戾常秩。比之商鞅之法。然朱子謂凜凜可畏。終始得聖人意。						春秋皇綱論五卷。宋太原王晳。至和間官太常博士。据三傳注䟽及啖趙之說。其缺者以己意釋之。凡二十三篇。案其言明易。無穿鑿附會之習。						春秋傳十五卷。宋劉敞撰。卷前有春秋傳名氏。自周至宋凡八十七家。二劉亦在內。案此書節錄三傳事迹。斷以己意。褒貶義例。多取公，糓。惟好改竄。是爲一失。						春秋權衡十七卷。宋劉敞。何焯曰。孫北海藏宋本。惜未遵行。案敞邃於禮。故是書進退諸說。往依經立義。不似孫復之意爲斷制。						春秋意林二卷。宋劉敞。案葉夢得云正名分別嫌疑。大義微言。得聖人之意。						春秋名號歸一圖二卷。蜀馮繼元。此書通志堂原目。作宋馮繼先。閻百詩與戴唐器書云繼先。先當作元。僞蜀朝人。宜居宋孫復之首。乃置劉敞之後何也。何焯曰。海虞某氏家藏本。案此書岳珂重編。取春秋經傳所載人名。核其異稱使歸一。盖左氏學也。然紕繆不足貴也。						春秋臣傳三十卷。宋眉山王當。元祐間人。案當字子思。蘓轍以賢良方正薦。廷對慷慨。不避權貴。策入四等。蔡京知成都。擧爲學官不就。後京爲相。當遂不復仕。						春秋本例二十卷。宋涪陵崔子方彦直。嘗與蘓，黃諸君子遊。此書凡十六門。大約以日月時爲例。何焯曰。汲古舊鈔本。案陳振孫書錄解題。稱其辨正三傳之是非。而專以日月爲例。正蹈其失而不悟。所論甚允。						春秋經筌十六卷。宋左綿趙鵬飛。經義考例之南宋本。何焯曰。全書從天乙閣鈔來。汲古得李中麓殘本三冊。用以校勘。有整句脫落者。其新鈔皆未愜意。案木訥得濂洛之傳。倡於西蜀。其言曰魚可以筌求。經不可以筌求。道不可以器聞而可以心求。求經甞求聖人之心。此經筌之所作也。						石林春秋傳二十卷。宋葉夢得。末有開禧乙丑。孫筠及眞德秀跋。盖是讞，攷，傳三書合刻之跋也。案此書參考三傳以求經。多不因循舊說。						春秋後傳十二卷。宋陳傅良從勸德堂刊本鈔寫者也。此書大指詳按攻媿序。止齋尙有左氏章指一書。應訪求之。案宋人說春秋者。最推傅良。以公糓說參之左氏。以其所不書宲其所書。以其所書推其所不書。得學春秋之要。													春秋集解三十卷。宋呂祖謙。納蘭容若序。疑是呂居仁作。云須得善本。有陳邕序者。方可證定之。然其卷內則題曰呂祖謙伯恭。而朱氏經義考。則呂本中，呂祖謙二先生名下。皆載春秋集解三十卷。盖卽一書之前後誤複耳。今入四庫全書。作呂本中。						春秋左氏傳說二十卷。宋呂祖謙。案成公之學。於左傳最深。其發揮左傳者。有類編，博議及此書。類編便記誦。今不傳。博議與此書。皆據事發揮。指陳得失。此書尤詳。						春秋左氏傳事類始末五卷。宋章冲淳煕十四年守台州。作目錄。後附錄灾異及事物等。亦有資於査攷。何焯曰。汲古鈔本。原爲姚舜咨所藏。案冲少從葉夢得學。夢得作春秋讞。冲執左傳。從傍撿閱。乃得攟摭附類。二百四十二年之間。小大之事。靡不采取。約而不煩。一覽盡見。						春秋操綱十卷。宋陳則通國史經籍志。作元人經義考。亦列於元人內。其書分侵伐朝聘盟會雜例四門。案此書多推究成敗。體如史論。在春秋家。別成一格。						春秋王覇列國世紀編三卷。宋李琪嘉定辛未七月自序。案琪當南渡後。借春秋以寓時事。畧與胡安國同。						春秋通說十三卷。宋溫州布衣黃仲炎若晦。紹定三年五月自序。何焯曰。東海先有鈔本。從黃兪邰處來。仍舊書也。後汲古得李中麓所藏影鈔宋本。用以付刊。案仲炎大旨謂直書事蹟。義理自明。於古來經師相傳王不稱天。桓不稱王之類。一切闕之。且論孔子必不私段正朔。尤義正詞嚴。						春秋集注十一卷，綱領一卷。宋朝奉郞直秘閣淸江張洽元德。端平元年九月壯進。元德朱子門人也。謚文憲。何焯曰。汲古宋板。案皇明洪武初。與胡氏傳同頒學宮。而胡傳單行。而此書流傳日鮮。其說集諸家之長。務歸至當。允宜頒行。						春秋或問二十卷。宋溫陵呂大圭圭叔。人穪樸卿先生。受業於陳北溪之門人。案此書大旨。多主左氏糓梁而深排公羊。於何休解詁。斥之尤力。大圭德祐時知漳州。不降元遇害。立身本末。無愧於春秋之義者。大圭師僭軒王昭。昭爲北溪陳淳弟子。淳受業于晦菴。淵源有自。人稱溫陵派。						春秋五論一卷。宋呂大圭。按五論。一曰論夫子作春秋。二曰辨日月褒貶之例。三曰特筆。四曰論三傳長短。五曰世變。圭叔著述甚多。而旣抗節死。書皆燬於兵火。獨此書得存。						春秋集傳詳說三十卷，綱領一卷。宋家鉉翁則堂先生。入元北遷。不屈放還。此其北遷時作。何焯曰。從天乙閣鈔本。案鉉翁德祐時。以大臣從少主在瀛州者十年。憂患困躓。作此書。抑揚與奪。多從經義。以抒己憤。						春秋經傳類對賦一卷。宋徐晉卿。何焯曰。汲古李中麓鈔本。杭世駿曰。此書當入類家。不當列之經解。翁方綱云類對賦北宋皇祐中作。盖亦以其近於類家。故附置宋末耳。然宄不宜入經解也。案此書非深於春秋者。然首尾貫穿。多資考据。													春秋諸國統紀六卷。宋齊履謙。延祐四年六月自序。凡二十二篇。前有目錄一卷。言所以叙諸國統紀之義。何焯曰。汲古元本。顔書最精。案此書與李琪列國記體例畧同。而以魯冠周前例不可解。						春秋本義三十卷。元四明程端學時叔所採三傳以下之說。凡一百七十六家。自序在泰定四年四月。何焯曰。元刻最精。有句讀圈點。抹因中有闕葉。不敢擅增。句讀圈點。鄙見有無。皆照元本。而東海必欲一例。竟未刻句讀點抹。惜哉。翁方綱曰。此書前有問答通論綱領及點抹例一卷。中有所說紅黃靑黑點抹之別。今尙刻於卷前。而其卷內乃不刻之。無恠義門之致惜矣。案此書持論刻覈。與孫復相類。						春秋或問十卷。元程端學。案四明之學。多宗象山。獨黃震，史蒙卿爲朱子之學。端學與兄端禮師事蒙卿。深得朱子明體達用之學。時以二程目之。此書皆發明本義之旨。						春秋集傳十五卷。元趙汸。案汸師事九江黃楚望。傳春秋之學。所著諸書。皆名重當世。是傳艸。至昭公二十八年乃疾。至洪武己丑而卒。昭公二十八年以下。其門人倪尙誼續之。						春秋屬辭十五卷。元趙汸凡八篇。自序謂筆削之。大凡盖制作之原也。案汸此書大旨。春秋之法。在乎屬辭比事。以杜預釋例，陳傅良後傳爲本。取所長而棄其短。有未及者。辨以補之。何者爲史策舊文。何者是聖人筆削。悉有附麗。						春秋師說三卷。元趙汸至正戊子。述其師黃楚望之說。爲十一篇。又附錄二卷。案汸嘗舘于虞集。多玩所藏書。得之者最多。						春秋左氏傳補注十卷。元趙汸。案此書宗杜預注。而以陳傅良左傳章者通之。						春秋諸傳會通二十四卷。元廬陵李廉。至正九年七月。自序所編諸傳。据左氏公糓及胡陳張而以胡氏爲主。然所引張洽語。仍卽今所見張氏集注。而非張氏之傳。則知張洽集傳。其書之佚久矣。案楊士奇東里集。廉至正壬午。以春秋擧於卿。擢進士。官信豊令。遇寇亂守節死。						春秋集傳釋義大成十二卷。元新元兪臯撰。其書備載三傳及胡氏傳。案吳澄以爲兼列胡氏。以從時尙。而四傳之名。實權輿於是。													讀春秋編十二卷。元陳深淸全入元不仕。當入宋人。列家鉉翁之後。何焯曰。元人鈔本。案此書以胡氏爲宗。兼採左氏。						春王正月考二卷。明古田張以寧志道撰考一卷，辨疑一卷。案以寧洪武三年。奉使冊封安南王還。卒於道。是書卽雲南寓舍所著。春王正月。建子無疑。唐劉知幾始以春秋爲夏正。宋儒從之爲夏時冠周月之說。支離蔓引。以寧微引五經。參以史漢。以决數百年疑案。						三禮						三禮圖集注二十卷。宋洛陽聶崇義自周顯德三年。奉命參定郊廟器玉。因采鄭康成，阮諶等六家圖列定。至宋建隆二年奏之。竇儼爲之序。今通志此刻序無姓名者。卽竇序也。而無崇義自序。朱氏經義考尙節錄聶序。盖舊本有之也。何焯曰。汲古宋本序文。稍有訛處。已經改正。書中訛錯亦多。盖通志堂刻本。不依原書欵式也。案張昭等言書中宮室車服等圖。多與鄭玄注違異。然抄撮諸家。不盡出於杜撰。						周禮訂義八十卷。宋樂淸王與之次點東巖撰。東巖嘗撰周官補遺。摘取五官之屬。以補冬官。其說始自臨川兪壽翁廷椿復古編。而東巖與淸原邱葵繼之。然東巖所著訂義。則以諸屬仍列五官而爲之說也。此書採舊說五十一家。宋儒之說又四十五家。盖言義理者。畧備於此。何焯曰。李中麓宋本。案五十一家。唐以前僅杜子春，鄭興，鄭衆，鄭玄，崔靈恩，賈公彦等六家。其四十五家。佚其十之八九。賴是編以傳。						鬳齋考工記解二卷。宋林希逸。每段有圖。雖未極詳博。而文頗明顯。何焯曰。汲古宋本中有闕葉。應訪求補全。案考工記雖補周官。然後往往別釋。唐有杜牧注。宋有陳祥道注。林亦之，王炎諸家解而並不傳。獨希逸此書僅存。良由淺顯。初學易尋求也。						儀禮圖十七卷。宋楊復信齋朱子門人。嘗爲朱子編儀禮經傳通解。此圖凡二百有五。又旁通圖一卷。分宮廟弁冕牲鼎禮器諸類。爲圖二十有五。陳鱣曰。吳▣客嘗以鮑以文所贈元刻。校通志堂刊本。則通志刻本圖之甚謬也。案讀儀禮者。必明於古人宮室之制而後。所位所陳揖讓進退。不失其方。是書闕此一門。隨事立圖。頗爲踈畧。然依經繪像。約擧大端。可粗見古人梗槩。						禮記集說一百六十卷。宋直秘閣崑山衛湜正叔櫟齋採集漢至宋說禮之書。凡一百四十四家。寶慶二年表進。何焯曰。名重而書平平。又曰。集說從兩鈔本付刻。皆未盡善。伊人分校成部。大有乖誤。後數年。有項氏宋本。爲骨董家所得。中闕十餘卷。其板最精且多。魏鶴山序一首。屢勸東海借校。並補刻魏序。未之從也。其書今在金陵。應物色得之。眞至寶也。伊人擅亂補遺卷數。另䟽別紙毛扆。汲古閣書目云禮記集說四十二本。綿紙舊鈔。世無其書。止有此影鈔宋本一部。今崑山所刻。借此古寫㨾。而新刻後半部。爲顧伊人紊亂次第。幸存此本爲正。衛正叔自跋云紹定辛卯。某備員江東漕筦。大資政趙公善相。見予集說。欣然損貲鋟木。次年秋。予秩滿而歸。迨嘉煕己亥越九年矣。里居虛次。搜訪新聞。遇有可採。隨筆補入。增十之三。朅來嚴瀨別刊此本。庚子六月跋也。所以有卷第幾之後。添入幾條者。乃趙公刻後所增也。崑山刻書時下半部。乃顧伊人所校。對將後添者移入。前本失之矣。賴此本猶存衛公之舊。翁方綱曰。衛氏此書。刻于嘉煕四年庚子。慈溪黃氏日抄云吳郡衛氏集禮記解。自鄭康成而下。得一百四十六家。惟方氏，馬氏，陸氏有全書。其餘僅解篇章。凡講義論說甞及之者皆取之。其書浩瀚。惟嚴陵郡有官本。此所謂嚴陵郡官本者。卽此跋所云庚子六月刊于嚴瀨者是也。案此書極浩博。乃禮家淵海。皇明初定制。乃以陳澔說立學官。而湜書在若隱若現之間。						禮經會元四卷。宋錢唐葉時。官龍圖閣學士。謚文康。與朱子發善。稱竹埜先生。其書凡百篇。						太平經國之書十一卷。宋永嘉鄭伯謙撰。其目二十。						夏小正戴氏傳四卷。宋山陰傅崧卿。世所傳夏小正與大戴傳文合。傅氏始爲釐定。以正文居前。以傳列于後。何焯曰。汲古宋人鈔本。案此書多論治法政謨。不全主禮。以其語發自周禮。故置之禮類。						儀禮集說十七卷。元福州敖繼公。君善家於吳興。趙孟頫之師也。何焯曰。每卷後有一紙最善。惜尙闕幾卷失記其詳。應訪求補足。翁方綱曰。此謂其每卷後正誤也。所無者第一卷士冠。第十一卷喪服。第十五卷特牲饋食。此三卷之末。無此正誤耳。此須覓元朝刻本攷之矣。案此書雖稱康成注。疵多醇少。康成注簡約。又多古語。賈公彦䟽。尙未能一一申明。繼公逐字硏究。務暢厥旨。宲有發揮。則亦不宜病其異同。													儀禮逸經傳一卷。元吳澄。經八篇傳十篇。朱竹垞謂應列於學官。案漢興。高堂生傳禮十七篇。孔壁出。多三十九篇。謂之逸禮。平帝時王莾主之。旋廢猶傳。至東漢鄭玄注三禮。曾引之是篇。掇拾逸經。以補儀禮之遺經八篇。曰投壺禮。曰奔喪禮。曰公冠禮。曰諸侯遷廟禮。曰諸侯釁廟禮。曰中霤禮。曰禘于太廟禮。曰王居明堂位。盖倣朱子儀禮通解之例。其傳十篇。皆取二戴記。曰冠儀。曰昏儀。曰士相見儀。曰鄕飮酒儀。曰鄕射儀。曰燕儀。曰大射儀。曰聘儀。曰公食大夫儀。曰朝事儀。						經禮補逸九卷。元新安汪克寬環谷鈔合三禮三傳諸經之文。以五禮統之。與草廬之書不侔矣。						禮記陳氏集說補正三十八卷。成德撰。何焯曰。不足据。方苞曰。張撲村以爲陸翼王所述。按望溪志。撲村之墓云。君始以校勘宋元經解。客徐司冦家。何焯曰。衛正叔禮記集說內補遺在卷數後者。七十三卷玉藻。七十六卷玉藻。七十七卷玉藻。九十三卷樂記。九十四卷樂記。九十六卷樂記。九十七卷樂記。九十九卷樂記。						孝經						孝經注解一卷。唐玄宗，宋司馬光，范祖禹。此合明皇注，司馬氏指解，范氏說爲一書也。丁杰云明皇所注者今文。司馬氏，范氏所解說者古文。如何合爲一書。何焯曰。李中麓本。案孝經今文古文爭端。不過字句間。觀光從古文。而句下乃備載唐玄宗今文之注。使二本南轅而北轍。可謂賢者之過。						孝經大義一卷。元鄱陽董鼎。案朱子作孝經刊誤。但釐正經傳。刪削字句。而未及爲訓釋。鼎仍朱子改本。爲之詮解。雖遣辭稍冗。發揮明暢。有益於初學。						孝經定本一卷。元吳澄。卽孝經章句。案此書以今文孝經爲本。分列經傳。其經合今文六章爲一章。其傳依今文爲十二章。改易其次序。澄門人張恒跋。稱澄觀邢䟽而知古文之僞。觀朱子所論。知今文亦有可疑。因整齊諸說。附以己見。爲家塾課子之書。						孝經句解一卷。元朱申。						論語						南軒論語解十卷。宋張栻。乾道九年五月自序。何焯曰。東海從天乙閣鈔本來。未可盡信。案朱子大全中備載與栻商量此書之誤。抉摘疵瑕。多至一百一十八條。又訂其誤字二條。以今所行本較之。從朱子改正者。僅二十三條。餘悉仍舊稿。						論語集說十卷。宋永嘉蔡節。淳祐五年表進。案此書從朱子集說。其間偶有異同。而多牽強穿鑿。						孟子						南軒孟子說七卷。宋張栻。乾道九年十月自序。何焯曰。東海從天乙閣鈔本。卽以付刊後。得最精宋本。余勸其校正修板。未從也。案栻諫除張說爲執政。出知嚴州。故多因著書。寄感憤於時事者。						孟子集䟽十四卷。宋蔡模覺軒。九峯先生沈之子。此書後序。在淳祐六年。何焯曰。汲古宋本最精。尙有論語集䟽。應訪求刻之。案此書皆備列朱子集注原文而發明其義。故曰集䟽。言如注之有䟽。						孟子音義二卷。宋龍圖閣學士博平孫奭撰。采張鎰，丁公著，陸善經三家音義。可補陸德明經典釋文之闕。非孟子正義之影附者比。閻若璩曰。奭謚宣公。眞宗朝名儒。乃置南宋蔡模之後何也。案陸德明經典釋文。羣經皆有音義。獨缺孟子。奭校正趙歧注。因刊正。唐張鎰孟子音義及丁公著注孟子手音二書。兼引陸善經孟子注以成此書。						四書													四書纂䟽二十六卷。宋格菴趙順孫撰。其書一以朱注爲歸。何焯曰。汲古宋本。						四書集編二十六卷。宋眞德秀。何焯曰。李中麓鈔本。惜未盡善。						四書通三十四卷。元胡炳文。案此書取於趙順孫四書纂䟽，吳眞子四書集成二書者十四家。又二書之外。增四十五家。皆恪守考亭之學者。						四書通證六卷。元新安張存中。何焯曰。汲古元本。						四書纂箋二十六卷。元詹道傳撰。用王魯齋所定句讀。何焯曰。李中麓元本。案是書畧做古經箋䟽之體。取朱子四書章句集注幾問。正其音讀。考其名物度數。各注本句下。													四書通旨六卷。元鄱陽朱公遷克升撰。編類之目。凡九十有八。						四書辨疑十五卷。元人失名。吳中范撿討必英家藏元本也。朱氏經義考云范本是元時舊刻。不著撰人名氏。是偃師陳氏天祥所撰。						學庸集說啓蒙二卷。元餘姚景星訥菴。案此書與章句互有出入。然發明頗切。						諸經緫類						經典釋文三十卷。唐陸德明撰。釋易，書，詩，三禮，三傳，孝經，論語，爾雅，老莊。前有序錄一卷。序言癸卯追陳。至德初年也。何焯曰。從導王鈔本付刊。伊人所校。滿紙皆訛謬。武林顧氏豹文有宋本。屢勸東海借校。未從也。案德明吳人。多從吳音。如以來爲黎。以野爲汝。從其方音。與孔穎達同。與登瀛之選。而釋文正義多背馳。						七經小傳三卷。宋劉敞撰。前世經傳多守注䟽。至原甫。始以己意說經。雜釋詩，書，春秋，周禮，儀禮，禮記，論語。異於諸儒之說。王荊公修經義。盖本於此。案原甫雖以己意說經。皆有根據。快洗經生之陋。						六經奧論六卷。宋鄭樵。黎溫序云是鄭樵唐荊川裨論從之。朱氏經義攷。列入無名氏云。其書議論。與通志略不合。且漁仲上書自叙所撰經說。無此書名。案漁仲強辨。正自難及。而宋儒多從理學上立脚。不能窺考證家藩籬。故漁仲名盛。						六經正誤六卷。宋毛居正撰。訂易，書，詩，禮記，周禮，春秋三傳家體之誤。居正衢州人。毛晃之子。何焯曰。焦氏宋本。						經說七卷。宋南昌熊朋來撰。易，詩，書，春秋，儀禮，周禮，大小戴記及雜說也。何焯曰。其人博雅。案熊氏之說甚該。卽漁仲之亞流。						十一經問對五卷。元何異孫撰。說爲疑問如策對也。書，詩，春秋，三禮，論語，孝經，學，庸，孟子。無周易。敏求記云禮記中大學中庸兩篇。河南始分爲二書。而此已與禮記列爲三經矣。何焯曰。汲古元刻付刊。惜缺序文。後汲古復得一本序文。特全寫刻㨾付京。竟未曾刻。陳鱣曰。此所謂後一本者亦元刻。今爲鮑以文所收。以校崑山刻本。補其缺矣。案此書頗淺利於功令。恐非深於講學者。						五經蠡測六卷。明福寧蔣悌生仁叔自序。在洪武三年。闕禮記。實四經耳。春秋一卷亦甚少。凡一百三十八種。</text>
<title>華陽洞[宋時烈]</title>,<text>華陽洞與首陽山。萬古綱常樹此間。客到試看千仞壁。腥膻天地別人寰。</text>
<title>巖棲齋</title>,<text>溪邊石崖闢。作室於其間。靜坐尋經訓。分寸欲躋攀。又一峯雲外起。微茫有無間。雪後分明見。孤高不可攀。</text>
<title>次後雲翁煥章菴七十二韻</title>,<text>生民有此身。仁義卽固有。兼玆塞與帥。天地大父母。匪懈無所忝。可肖其高厚。禮樂自宣朗。不待龍圖負。恭惟精一傳。昔自聖三后。大經大法明。盖有魯西狩。中庸踵而作。繼開天實佑。首明道不遠。鳶魚洎夫婦。因叙帝王統。盖皆秀之秀。大哉哀公問。接之文武後。達道與達德。憲章率由舊。是皆天所叙。誰舍復誰取。匪如伯者道。假借雜臧否。滅不隨秦焚。出豈俟漢購。維玆九經目。千聖所授受。宏綱大昭揭。衆星如有斗。這中修身說。最可拜手受。惟身何道修。曾以告顔某。非禮勿動云。捨此將何守。外物雖牽引。此志不馳走。衆欲縱汩亂。此心不眩貿。動靜與云爲。豈復少差謬。千姦與百邪。窺伺終莫售。所以子思子。表爲九之首。維昔我毅皇。何處先下手。手寫此一語。對越無夜晝。聖學日日新。表裏皆悠久。每於敬肆間。卽辨堯與紂。旣出舊科臼。脫若登崇峀。道純治亦升。四海祝萬壽。奈何在庭臣。珷玞混瓊琇。肆欲無忌憚。皇綱遂解紐。祥刑且非陶。大憝亦網漏。亂棘致葛榮。厲階非鄭袖。甲申三月事。思之心欲剖。國亡君死之。古今從騰口。吾皇獨辦此。天壤壞不朽。萬邦劇喪考。猶自稱天佑。秀夫保崖海。晦父哭永阜。苟或動非禮。聖德那此懋。有美老峯公。逮被恩偏覆。雖有慷慨心。事勢空掣肘。嵬嵬我寧考。甞獨坐靈囿。招之謂汝來。堂宇深而黝。都兪罄所懷。如渴飮水救。敎謂世陸沈。鯨鯢恣噓吼。予思明大義。此志誰與就。文渴百七十。常愧於尙友。今人畏不言。膠漆呑不潄。予心中欝結。日夕如雲逗。老峯稽首謝。此義亘宇宙。聖志久不酬。臣下之罪咎。出曰我聖度。不啻雲夢九。精神亦旣到。金石將可透。九土豺狼心。上天庶幾誘。從玆魚水契。密勿深結搆。聖心旣卓然。外人懼致寇。俄然龍御忙。血泣心胸叩。頃甞入燕都。犬羊雜猴狖。腥膻九衢上。寶章糊戶牖。幸遇悲歌人。眉宇得心趣。謂此先皇筆。曾被戎馬蹂。爾須懷此去。爾邦孔不陋。煌煌四大字。不敢狎而覯。何况至要訓。出自魯中叟。欲償掉其金。其義亦峻茂。歸來托幽人。刻之蒼巖竇。亦述寧考志。仁義驚心獸。華陽一洞天。萬古明星宿。丹溪有一士。於世身如僦。作詩歌其事。老峯同脉候。</text>
<title>次後雲翁煥章菴歌</title>,<text>檢丹之山鬱嵯峨。後雲句律何堂堂。齊梁諸子氣卑弱。怳見古文於大航。况玆前後累百韻。一一皆是尊周王。記昔胡元盜乾符。帝王禮樂還泉狂。高皇按劒起草萊。掃淸九有無豺狼。聲名文物大鋪舒。黎庶拭目覩軒皇。聖繼神承十五世。宇宙淸夷日月光。本朝執壤儘役志。渥洼龍種兼水蒼。車書旣同雨露均。但見耕無爲塲。如何萬曆壬辰歲。海寇妖氛來建章。廟社塵昏萬姓肉。玉輦西狩指鳳凰。神皇赫怒亟持危。百萬旌甲何煒煌。存亡生死指顧間。大德如天誰能償。表曰臣某昧保邦。仰勤武帳分牙璋。野處初如衛布衣。海晏今同周越裳。臣身元自星拱極。臣誠奚止葵傾陽。表至屢頷皇帝頤。爾治久已聞馨香。今玆再造亦爾賢。奬詔殷勤落紙忙。宣宗從此益虔恭。咫尺天威常肅將。漂淪五六十年間。大朝羣陰剝陽剛。甲申三月皇帝陟。賊遁虜入屠心腸。我東偏深恩渥被。一天讎恥何能忘。孝宗大王矧天縱。天理民彜常主張。老峯最有魚水契。大義未伸弓履藏。老峯欲死猶未死。兩眼血淚流尋常。頃年奉使至燕都。慘惔何心吊興亡。幸得先皇遺筆蹟。天香猶襲鸞鳳翔。歸來刻石華陽洞。衛護付與三乘行。孝考於玆想陟降。勿謂幽明徒杳茫。烏呼此義知者誰。世人心志昏如潢。後雲作詩歌此義。詞鋒上與星翻鋩。願將此詩贈老峯。讀來西望心轉傷。</text>
<title>巴谷。用宋龜峯韻。和示李生後望。</title>,<text>人言巴谷勝。閑日可淸遊。駕我時方好。逢君處最幽。溪聲淸似瑟。松籟爽如秋。出谷仍無事。惟看飯午牛。</text>
<title>巴谷</title>,<text>水行靑龍去。人從翠壁行。武夷千載事。今日此分明。</text>
<title>巴谷和金仲和</title>,<text>觀瀾詞一唱。臨水屋三間。謝客渾無事。看書却未閑。巴溪寒碎玉。離石削爲山。興至携朋去。長吟信馬還。</text>
<title>仙遊洞</title>,<text>巴谷勝於此。此評恐未公。幽深兼洒落。還憶石塘翁。</text>
<title>枕流亭</title>,<text>昔日煩囂地。孤棲恨莫深。玆來塵不到。那有客相尋。澗送幽禽話。庭宜好木陰。看書神思倦。時復費閑吟。又小亭起林末。前溪日夕鳴。我來讀經史。南耗不須驚。</text>
<title>無量村。和李生子久韻。</title>,<text>武陵居士在。三徑碧苔封。喜我東隣卜。憐玆衆謗叢。好成春暮服。同撫歲寒心。志氣何曾老。梳頭笑爾童。又流水桃花在。桑麻雨露多。地傳無量號。疑是武陵訛。</text>
<title>空林寺絶句</title>,<text>空林禪釋號。我輩此中行。威儀伯子說。須向晦翁評。</text>
<title>詠懷</title>,<text>洞裏烟霞鎖欲開。夜深星斗暫徘徊。想得潭溪秋月白。此生何日溯洄來。</text>
<title>和杜韻示遊山諸友</title>,<text>獅子菴中開四門。平林湖海小如盆。諸君定有三湘興。老我空嗟雙眼昏。白首論交惟子在。靑箱談理幾人存。閑時且欲成書會。須占平沙近水村。又山中老翁欲無言。禍福乘除久任天。處靜還嫌泉觸石。愛閑頗愛佛逃禪。休論萬事紛如繡。且喜雙靑不用錢。自笑當年迷揣分。知求明道不求全。又不管諸山花妬姸。只宜閑傍舊書編。夜簷靜透花間月。晝榻晴生竈下烟。事到悔時嗟未及。意纔平處且悠然。莫敎從此成遺恨。長記知非伯玉年。</text>
<title>華陽山寺。吟示諸生。</title>,<text>夏夜山深猶杜鵑。仰思衾薄未成眠。如何明睿生知近。却困其然所以然。自注云朱先生甞向山寺。馬上思索程子其然所以然數句未透。至寺鵑啼。衾又薄不得眠。終夜思索甚苦。其後每聞鵑聲。則輒思當日苦索時云云。</text>
<title>雨後</title>,<text>峽裏苦多雨。奔流亂石間。雷驚逃魍魎。獅吼響巖巒。縱破龍門口。難傾砥柱山。俄然駭浪急。依舊聽潺湲。</text>
<title>和洪元九韻</title>,<text>溪堂盡日氣凄凄。林靄山嵐四望迷。悠然靜對琴書坐。盡日幽禽向我啼。</text>
<title>和趙嶷望韻</title>,<text>洛陽山石削如屛。山下淸溪日夕鳴。艸堂無事門長掩。時有廵田亞使行。</text>
<title>書懷示諸生</title>,<text>洛陽蒼壁千尋立。要與書生壯志爭。醉後長吟垂拱奏。不堪肝膽起崢嶸。</text>
<title>詠菊</title>,<text>故人東籬菊。移來倚石牆。佇待村醪熟。秋英泛滿觴。自注云移栽洪元九菊叢于齋堂牆下。詩以寄之。</text>
<title>詠梅</title>,<text>壽樂堂前樹。移來白石灘。山中氷雪早。淸影不勝寒。自注云申伯久送梅一樹。植之溪堂前。詩以謝之。</text>
<title>校朱子書示諸生</title>,<text>雪打牎欞風打戶。沈思萬事成今古。燈前校得數篇書。更覺良工心獨苦。</text>
<title>煥章菴行[金壽恒]</title>,<text>荊湖龍升攀不及。地上羣臣抱弓泣。宣和天子漠北老。花鳥春愁寄奎藻。千秋嵬烈揜前軌。別有吾皇四大字。聖人文章自天成。昭爲雲漢爲日星。尙思香案揮洒時。淸燕從容臨硯池。分明心法在克復。率土歸仁此可卜。天崩地拆更堪說。海水桑田眞一瞥。驪山事異幽王禍。陟方悲甚蒼梧駕。風馬雲車已渺邈。瑤函金籥俱零落。昭陵有書殉不得。一任腥膻汚殘墨。三韓使者幽燕市。邂逅悲歌慷慨士。提携相贈不論直。十襲歸來詑海域。海域蒼生覆冒同。苦心獨有華陽翁。華陽洞裏萬丈石。好事何年鬼斧劈。秪今鑱刻若有待。開方知天意在。驚鸞回鳳映翠壁。日表儼然瞻咫尺。巖邊有屋傍澗隩。屋角新揭煥章號。緇流相感亦意氣。發願齋心謹守視。剝落寧容牛角觸。摩挲不遣苔紋蝕。祥雲環衛彩虹吐。谷魅山魈共呵護。寃禽夜啼石欲裂。水到蘭亭水亦咽。回看四海倒冠屨。大明乾坤一洞府。尊周微義寓於斯。一心炯炯誰復知。惟應天壽山頭月。照見孤臣滿腔血。</text>
<title>煥章菴 幷序 [洪錫箕]</title>,<text>余在丹邱。得見尤菴在蓬山書別紙。有云昔老峯閔台奉使於燕。求得崇禎皇帝御筆。以爲如有貨者。雖萬金無愛也。有一明人來示非禮不動四大字。將以金償之。則不受而却走。盖感閔台之誠心也。曾與閔台謀其久遠之圖。模刻於華陽之石崖。上覆傍遮。可庇風雨矣。始結屋於其側。守以山僧。名曰煥章。盖取論語煥乎文章之語也。事未就而罹此禍罟。勢將朝夕就盡矣。念昔孝宗大王念此虜之不可共天。痛憤怨疾。期伸大義。上天不仁。遽爾上賓。閔台聿追其志。略寓葵忱於此事。其情可謂慽矣。屋旣不就。則抑恐此志又成埋沒。遂移其名於東邊僧舍。此不可無發揮之詞。願執事之先之也。昔朱奉使孤囚冷山而𢬵龍莫及之句。發於道君之祭文。至今流傳天下。雖在今日。亦或有喜聞者矣。勿外勿外。噫。崇禎以後無天地也。無日月也。非萬曆父母之恩。則東社不血矣。東民無孑遺矣。無吾父祖矣。無此身矣。崇禎皇帝。乃神宗之神孫也。皇明不亡於四字之傳。老峯之義。尤菴之志。與終始矣。尤菴不以余卑鄙。至勤發揮之敎。不敢以短拙辭焉。五言長篇七百一十字。猶有未盡之意。繼以三律。天下昔同文。皇朱有九有。吾鮮小事大。列帝世父母。洪惟我神皇。聖明配高厚。東社幸不屋。洪造詎可負。神孫率乃祖。萬邦戴明后。逆豎逼丹極。陟方非舜狩。大井寒未焰。嗚呼天不祐。崇禎豈忍說。血淚看愚婦。老峯閔尙書。歲寒孤松秀。西行吊首陽。洒涕東渡後。金臺哭昭王。物色已非舊。玉璽竟何歸。瑤圖誰所取。龍顔不復覩。王氣尙在否。軒弓覔無處。天筆在可購。煌煌四大字。得之何人授。至寶不論價。非愛金至斗。酬之欲傾囊。掉頭辭不受。無乃悲歌士。不知名姓某。漢民宜思漢。匹夫有所守。魯連若同時。何曾獨東走。亦知尙書公。誠意感貿貿。胷中有西山。奈今時大謬。東歸十襲藏。畏狙向誰售。尤菴老先生。有志空白首。怳若近天香。流涕拜以手。大明在遺墨。日月如再晝。字字重白璧。何以傳永久。華山山之陽。歸馬想誅紂。高崖立千丈。白石映玉峀。礱磨模且鐫。可與石俱壽。輝如動圭璧。煥若含瑩琇。莓苔不敢蝕。何用金繩紐。鬼護神亦祕。山靈豈洩漏。我亦未死臣。撫書沾衣袖。戴天還愧天。臣心但未剖。臣拜舊天子。咨嗟心語口。錦障久或弊。石刻長不朽。明亡猶未亡。在天靈必佑。雲根縱頑然。得此異衆阜。仍念御宇時。堯德非不懋。鹿馬敢用事。羣㐫蔑天覆。豈有動非禮。胡爲禍生肘。靑鯨吸黃河。白鳥失靈囿。文明入長夜。天地慘黯黝。崖山未覆舟。恐無隻手救。衡門亦寂寞。蠻海風濤吼。卿月辭丹墀。聖朝迷去就。一爲魑魅隣。一爲猿鶴友。寧陵更一叫。銳意曾未究。九疑鳳凰飛。中原龍虎闘。可哀溪上石。空遣湍波漱。不見五彩隨。寒雲爲之逗。鬱鬱老龍蛇。餘光照宇宙。賴有二君子。在易貞无咎。葵忱寄銀鉤。那得反陽九。尊之且盖覆。欲無風雨透。又思架崖广。守豈逃役誘。瞻如皇極殿。擬見雲邊搆。牧夫與樵夫。預備若禦寇。此計落淸湘。天門邈難叩。栫棘對蛟鰐。巖扉依猿狖。義聲聳天笁。何但斯道牖。隣僧知愛護。儒釋無異趣。在物必有感。鹿豕避不蹂。菴名謂煥章。佛雖夷不陋。北面寓於斯。天表如在覯。摩挲更咄咄。世無隆中叟。玉座灰已寒。喬山草自茂。石帶會稽色。幽泉咽巖竇。我悲相公志。東韓豈禽獸。欲成相公志。鳩功議老宿。願以身代工。敢恨不酬僦。早晩赤舃歸。蘿逕吾先候。皇朱神器屬誰家。字字千金不用賖。故國山河悲犬豕。華陽風雨泣龍蛇。巖頭御氣雲猶色。玉手餘香墨自花。是處豈非歸馬地。歲寒孤節亦天涯。磨崖刻石是誰模。臣拜天章涕泗俱。燕市何人傳御筆。虜庭無處叫蒼梧。杜鵑啼血悲皇帝。漁父譏醒問大夫。墨跡縱存羞未雪。華山空屹老峯孤。此時誰是大明忠。聖帝傳心障子中。書以爲箴惟四字。動無違禮豈三風。殂非舜陟悲天下。秘亦堯光照海東。山鳥似啼興廢事。彩霞猶學瑞雲籠。</text>
<title>煥章菴歌</title>,<text>大明太祖龍御天。垂衣南面開明堂。聖神相承十五帝。四夷八蠻爭梯航。東藩事大三百年。執壤自我康獻王。恭惟宣廟値百六。涅齒承突何猖狂。神宗皇帝按劒怒。出師十萬驅豺狼。宗祊再血社不屋。天地父母吾神皇。神皇三世逮崇禎。逆豎逼宮圍明光。甲申之春不忍說。呼天痛哭天蒼蒼。辮髮來登皇極殿。中原奈爲狐兎場。西山之志閔老峯。在宋豈讓朱少章。蹈海不得西拭玉。欲向九疑追鳳凰。不惜千金求御筆。有四大字書煌煌。孰謂燕市無義人。却之不受傾囊償。老峯得之如帝賜。十襲不啻懷珪璋。東歸奉示老先生。手摩袖拂沾衣裳。謀傳萬古永不朽。模刻華山山之陽。石崖千丈帶銀鉤。雲霞似欲吐天香。龍蛇鬱若拔厚坤。巨靈奔走夸娥忙。却恐造化愛天翰。電母雷公來所將。莫以亡國譏聖帝。國亡與亡猶乾綱。况吾未報再造恩。欲言萬曆摧心腸。天下同文已昔時。偏覆東韓那可忘。神孫繼述豈忝祖。運否坐失威弧張。吾知是書秘有神。虜燹焚天誰得藏。終歸老峯必華山。華山屹欲扶綱常。動無違禮帝所箴。非帝召戎惟天亡。石刻有待須愛護。東南馬化王氣翔。煥章菴高近北辰。溪禽谷鳥疑鶴行。空山杜宇啼夜月。故國何處塵茫茫。寧陵彩雲亦飛來。雪恥曾欲傾天潢。義旗如何西渡江。華陽石劒磨霜鋩。字字墮淚臣拜手。悲風慘淡增惋傷。</text>
<title>煥章菴詩</title>,<text>大哉四海內。王者之所有。配天爲民父。配地爲民母。其視無遠邇。其仁無薄厚。天地不可違。父母不可負。皇朱昔南面。世承明明后。忍言甲申春。賓天異遠狩。繼述固無愆。祖宗胡不佑。當時將相臣。多見巾幗婦。黃河待聖人。白水望劉秀。回首崇禎前。流涕崇禎後。欽惟四字書。御墨新猶舊。至寶鬼所祕。非爾奴可取。欲問老峯公。得之燕市否。義以千金却。義以千金購。金輕宜必辭。義重宜必授。字字應天象。光不掩星斗。老峯泣舊帝。奉若稽首受。左衽有明人。欲褒知誰某。歸槖爲之重。漢節殉以守。鐫之華山陽。石上老龍走。虜塵非敢汚。天章豈貨貿。撫石爲歎息。天下事已謬。嗚呼我寧王。有志曾未售。隱忍牛後恥。椎䯻爲元首。金戈雖誓心。玉帛猶在手。狐兎穴華夏。鴟梟舞白晝。胡運無百年。鳩居亦已久。大明何無人。驅民彼亦紂。吳孫未渡河。烽火燒燕峀。聖宋天奪曆。胡元祚得壽。禹貢輸巨壑。海珠而山琇。太祖立皇綱。一墜須再紐。蜂蠆縱自螫。鯨鯢詎終漏。石刻似有待。臣拜拂以袖。精神入山骨。心血可以剖。感慨此時事。欲語還畏口。字與石俱傳。石在字不朽。石字神亦護。明社天或祐。蒼茫地一角。崷崪山一阜。筆蹟見氣象。仍想帝德懋。未報雨露私。小邦偏所覆。先后莫攀髯。孤臣孰挽肘。黑祲滿中原。豺狼在麟囿。誰提百萬兵。一掃開昏黝。馬或化爲龍。崖舟尙可救。壯心老未已。靑萍時一吼。龍顔願夢見。虎口非樂就。蹈海魯仲連。千載尙可友。陰陽互翻覆。此理未易究。天翰天必惜。却恐雷電闘。石泣雨淋漓。山哀風攪漱。鳥疑淸蹕下。雲如紫盖逗。銀鉤與鐵索。照宇而炳宙。聖無動非禮。亡國是誰咎。直欲叫虞舜。何處山疑九。湘纍非戴盆。白日光不透。犬羊自歸窟。奈何天不誘。王氣如不絶。明堂重肯搆。燕山可勒石。更無雲中寇。欲訴十五帝。天關血面叩。老峯亦何罪。淸時伴鼯狖。嗟余守蓬茅。豈堪死甕牖。思附大君子。雖忝亦同趣。一檄倘西飛。遼薊入大蹂。堯裳耀紫極。無復氊裘陋。國如此磐石。中興拭目覯。不然被髮去。乘桴從魯叟。爲謝老先生。松柏寒更茂。何辜去巖廊。暮道容棘竇。大義在綱常。噫嘻人豈獸。石尊山爲高。北辰於衆宿。嵬乎煥章菴。造化不論僦。皇極在於斯。盍歸吾且候。又時龍失御何嗟及。西望燕山撫膺泣。宸章傳與天地老。臣欲揄揚乏文藻。歌詠猶堪播同軌。皇朱不亡惟四字。筆法無乃造化成。奎光欲奪蚩尤星。想得金牋揮翰時。龍驚風雨騰墨池。聞有神孫志恢復。中興不待赤符卜。往者喪亂豈忍說。乾坤翻覆在一瞥。否運雖無百年禍。恨未去逐軒轅駕。痛哭呼天天更邈。大明何處殘暉落。挽河洗甲不可得。空使陪臣拜遺墨。不見文山死柴市。老峯西行遇義士。投之豈論萬金直。有若帝賜來東域。感慨誰與老峯同。晦菴之志尤齋翁。蟠虬變化入穹石。磅礴不受夸娥劈。歸馬之山豈無待。崖間似有龍文在。兩相詩篇可鐫壁。華岳增高幾千尺。煌煌珠貝照溪隩。况復山菴得美號。雲根怳帶天子氣。跪向崇禎拭淚視。巖頭噴泉如怒觸。千古莓苔不敢蝕。五彩疑從字字吐。雲霧掩映雷電護。杜鵑夜叫山欲裂。葩水爲之聲嗚咽。左衽今非舊巾屨。北朝何多庾開府。天下文明猶在斯。上有列帝精靈知。嗚呼甲申之三月。山龍衣無侍中血。又帝崩非陟嗟莫及。燕山雨暗萬邦泣。南渡無歸龍亦老。朝周不復歌魚藻。書昔同文豈異軌。天遣東來四大字。字字龍蛇變化成。宸章上照文明星。洪武以來全盛時。恒岱爲城海爲池。禹績聞有一旅復。再掃金臺龜可卜。興亡請以終始說。二百五十五年瞥。今日皇天宜悔禍。幾時南紀回龍駕。孤舟社稷縱云邈。崖海殘暉猶未落。將如田單不易得。誰守孤城保卽墨。御筆何曾貨於市。不受千金天下士。荊璧隋珠未爲直。鐫崖可鎭三韓域。老峯志與尤齋同。好事起我丹丘翁。華山之陽開闢石。鐵削如經禹斧劈。傳之千古何所待。滄海成田字猶在。壯哉嵬嵬千丈壁。休道明無地寸尺。天子餘光在澗隩。是菴合以崇禎號。拜手摩挲挹眞氣。敬若至尊南面視。森如兵衛石可觸。斑似錦文苔豈蝕。紅雲彩霞半呑吐。九嶷珠鳳應來護。回首中原地維裂。黃河蕩潏渭水咽。坤以爲冠乾作屨。佐漢疇能一宮府。北辰之居如在斯。二臣忠義天應知。菴前杜鵑啼夜月。甲申遺恨聲聲血。</text>
<title>華陽御筆宣額時。次李水原 喬岳 韻。[金昌集]</title>,<text>吾皇聖德慕賢深。二院恩頌孰不欽。鸞鳳交回宸翰降。苾芬均享侍臣臨。事同岳麓榮還侈。感激儀林涕欲淫。義理大明邪說熄。百年尊仰兩高岑。又高山漠漠水仍深。氣象淵源俯仰欽。遺恨未隨歸馬去。遐情尙想採芝臨。皇天肯使斯文喪。聖代難容彼說淫。寶墨煌煌新降額。祥光先已燭遙岑。</text>
<title>陪尤翁遊芭谷[金昌協]</title>,<text>杖屨追幽踐。經行萬木間。晩晴陰駁解。遅日鳥聲閑。纓濯蓮花水。歌吟桂樹山。悠然冠童興。似自舞雩還。</text>
<title>叙九以余品第仙洞在葩谷上。意頗不悅。有詩爲諷。次之。</title>,<text>葩谷寬平仙洞奇。眞同和惠與淸夷。須知廣度能容物。未若高標凜自持。</text>
<title>仙遊洞</title>,<text>興入桃源路。行隨稻畒衣。洞陰花木合。澗馥藥苗肥。洗飯臨淸溜。持觴望翠微。先生方宴坐。弟子莫催歸。又石門啓初奇。鶴臺建高標。見此意已傾。深入彌迢迢。絶境破幽蘊。造化固難料。霜厓下離列。雲壁傍岹嶢。噴薄瀉湍瀨。晶熒散瓊瑤。巖流非一滴。澗英擢千翹。耳目際崇深。俯仰心朗寥。夫子非綺皓。猶懷紫芝苗。深寄詎易測。高興方飄颻。坐石久不瞬。臨川屢興謠。神凝萬物妙。道期千載遙。紛吾慚薄劣。抗志空雲霄。符綬秪爲累。山林久見招。願留奉杖几。卒歲謝紛囂。</text>
<title>華陽洞[金昌翕]</title>,<text>欽惟崇禎帝。萬方所悲慕。能爲社稷死。豈無心法素。遺墨煥四字。孔訓納此句。從容淸燕硯。波點宸情注。事異花鳥戱。如何窘天步。神州亦云大。乃無此可寓。飄落燕市間。朔風卷回互。華陽一老傍。永托金石固。巖簷自天成。竟劫不風露。朝鮮大明私。至恩浹草樹。誰非孝廟人。老臣自肺腑。長溪進朝宗。深洞儼際遇。大義所感激。山僧迄勤護。含淚說洞主。曾此拜跪屢。凌兢石梁厲。導容仍故渡。銀鉤聳淸瞻。洒落捲林霧。森爾百神衛。㢠非外塵汙。冥會係至誠。玆事有分付。山中獨此意。世事一云暮。經過更有誰。我策亦暫住。</text>
<title>入華陽洞</title>,<text>入谷斂余襟。下馬轉以東。層壁百仞峻。列峙距奔潨。金碧凈雲根。凜然秀杉松。錯愕有未暇。移步換巖容。泉源更紺寒。似自蓮花峯。洒落有玆境。凌踐愧凡蹤。藏修萬古間。自其乃尤翁。魂魄來思此。俎豆竟野中。嗟爾縫掖徒。不知所奉崇。</text>
<title>書院</title>,<text>斯文屬末運。鉅人始承當。磅礴間氣鍾。邂逅降偏方。山立仰逾尊。獅吼響亦長。巍巍沙老門。恢恢栗翁墻。深造豈淺測。用處觀文章。大標建崷崪。洪波任激揚。龍門風格整。艸堂出處光。邱園半顯晦。進退非無常。天開實龍作。道消竟麟亡。嗚呼寧有此。欹廈斧虹梁。沈霾寧陵雲。淅瀝楚山霜。斯人不可無。斯世日頹綱。繪眞墨彩淡。黌宇野色荒。氣象無彷彿。典刑獨難忘。深洞思進步。繞流以佪偟。</text>
<title>艸堂書室</title>,<text>山空環堵廢。數椽只書廬。蒼蘚上扃鐍。莫窺所藏書。循簷想謦咳。感淚已盈裾。來參恨余怠。長者住有初。巖流良美矣。隨分豈此居。蹉𧿶紅綠時。撫存諷詠於。俳佪欲有詢。所逢捴樵漁。風泉聒未休。石白霜木踈。老梅猶昂藏。儼若護扃除。孤芳歲云暮。寥落翠屛虛。悠哉先生風。延賞景有餘。</text>
<title>葩串</title>,<text>沿溪信亹亹。所歷悉淸幽。未及抵芭串。我策不能休。披拂亦已勤。豁爾見上游。山開數百步。皓石一勢周。胡床十八九。未足喩廣修。盤陀亦有級。渟瀉水自由。簾垂或澄映。脉散更紆柔。止鑑在歸泓。變態觀殊流。漱弄有餘玩。興孤始欲愁。洞叟昔流憇。吾兄偶陪遊。品題亦云云。賞廢歲幾遒。遙懷遡長風。俯視水悠悠。聊爲石上飯。未有一觴浮。邂逅景氣佳。奈何楓桂秋。山晩我馬動。颼颼向林陬。</text>
<title>巖棲齋</title>,<text>高山與深澤。望者知難立。復有嶄絶處。憑虛示階級。壁立固同體。坎洊亦便習。於焉觀氣象。邈乎不可挹。山頹無幾何。榱檻莫修葺。秪今便空基。凄其鳥獸泣。循澗試余策。未蹋足心澁。羽人如可仍。蟬蛻足遺粒。危坐想深衣。儼臨萬仞急。潭月曉幔捲。松風夜絃入。百源共襟韻。雲谷通呼吸。蠛蠓滿世間。薨薨豈此及。</text>
<title>煥章菴</title>,<text>招提捴諸勝。簷牖澹淸輝。幽壁背窈窕。美石下列圍。偉哉道林麓。擧目對翠微。秋陽暴霜厓。白雲渡澗飛。流憇得所愜。欲起復依依。名山費棕竹。斯實所見稀。釋子雅純潔。韻勝能忘饑。先生有取爾。免夫門墻揮。客至每借榻。夜靜或叩扉。山中無隻雞。淸齊共木薇。明牎紫陽編。細注發天機。煥章况佳號。何由永歸依。</text>
<title>萬東祠[李箕洪]</title>,<text>甲申元月丁未日。來詣華陽萬東祠。敬薦籩豆兩皇上。皇靈陟降如在玆。明燭殿上禮數畢。仰看天中星斗燦。誰言斯擧僭不敬。先主閟宮此可看。况値涒灘回甲年。東土悲慕當如何。藩邦再造是誰力。追惟萬曆恩無涯。國亡身死處得正。言念崇禎膽欲墜。嗚呼我國丙丁事。忍說當時城下恥。明明寧考志復讎。思得賢人辦大事。曰維同德契合深。密勿謀猷獨對時。皇天不佑弓劒遺。弘濟園陵松柏悲。今玆建祠豈偶爾。爲是先師明敎存。蒼巖石刻四大字。萬古煌煌瞻仰尊。誰知此山一區地。獨有皇明舊乾坤。靑衿齋罷出洞來。回見山光鬱葱葱。此事誰將奏冕旒。聞來亦應感宸衷。</text>
<title>華陽御筆宣額時。次李水原 喬岳 韻。[權尙夏]</title>,<text>聖主恩波河海深。衿紳鰲抃頌堯欽。心香特命銀臺奠。手筆眞如黼座臨。要使多方承敎化。卽同三聖放詖淫。師宗百代齊瞻仰。嵬若魁畵與岱岑。</text>
<title>萬東祠詩[鄭澔]</title>,<text>於戱萬曆恩。沒世不可忘。慘慘甲申事。欲說不忍詳。字小德至大。可以濟禹湯。國君死社稷。未曾聞漢唐。率土莫非臣。孰無黍離傷。東民悲憤切。獨謠三戶亡。域中看今日。孰主伊誰壃。昔日衣冠地。變爲氊裘鄕。何年絃誦邦。直爲弓馬塲。東國聖君作。事業何煒煌。洒恥志斯銳。尊周義彌彰。忍痛仰天誓。月星晦光芒。如何中途殂。萬姓呼彼蒼。曰有同德臣。如傅說聘商。密勿魚水契。期噓漢灰煬。遽哭永安詔。撫貂涕滂滂。天運屬方蹶。難將隻手障。麟筆一部書。抱入深山藏。燕市得遺墨。燦燦雲漢章。義士辭千金。不消錢傾囊。陪臣奉而歸。寄與華山陽。主翁抱持泣。怳聞仙案香。相與圖不朽。鐫石斸高岡。誰知一洞天。大明日月長。一株西山靑。千古與頡頏。不聞二子祠。陪享六七王。雲山鬱蒼蒼。江水流泱泱。翼翼有明宮。不愆昭穆行。涒灘適又回。六十有一霜。盛事若有待。其德何洋洋。春蘭與秋菊。齎誠謇肅將。靑衿駿奔走。佩聲鳴鏘鏘。士女祈壽福。語言聽琅琅。椒桂以爲醴。瓊糜以爲粻。肴蔬雜蕉荔。玄黃錯篚筐。世世欽于我。報事無怠荒。千山杜宇聲。居民暗摧腸。萬折必東意。渺渺望西方。</text>
<title>華陽御額之宣。寔千古斯文慶也。玆搆燕語。以寓高山仰景之思。仍錄呈太學士詞案。若蒙斤敎。則幸甚幸甚。此與他吟詠有異。輒敢忘拙奉塵。[李喬岳]</title>,<text>聖訓分明致意深。淸時縟典士林欽。纔看寶扁宸題降。更報儀官法從臨。吾道如今增氣脉。斯文從此息邪淫。門墻小子瞻依地。翹首巴山與萬岑。又澗水淙淨洞壑深。先生遺蹟後人欽。祗看院宇琴書在。無復溪山杖屨臨。盛事親逢身莫致。感懷冞激涕交淫。遙知此日宣恩額。廟貌輝榮繞碧岑。又門下餘生感慨深。斯文盛節世爭欽。輝煌廟額宸章揭。咫尺祠南帝座臨。士氣一時趨路正。王言千載闢辭淫。春翁院宇長隣近。葩谷興巖屹兩岑。</text>
<title>臨發。夢窩相公送示御額志喜唱和詩。此誠斯文盛事也。謹步其韻。錄呈銀臺僉伯仙案求敎。[兪崇]</title>,<text>尙德君仁感悟深。恩頒兩額士林欽。爭瞻雲漢昭回字。怳若天威咫尺臨。百世將期明道義。一時奚但距詖淫。幸叨邇列啣綸綍。洛水華陽杳遠岑。又巴山谷邃洛源深。道學長爲聖世欽。恩額自天勞御手。侍臣將命若親臨。斯文已得吾門正。士氣寧憂彼說淫。祗事儀宮瞻拜日。緬懷遺躅仰高岑。</text>
<title>次李水原 喬岳 韻[宋相琦]</title>,<text>兩賢遺澤入人深。祠廟猶爲聖主欽。寶墨蛟龍新降扁。昏衢日月共高臨。卽看吾道重回泰。敢有何人更設淫。千古淵源眞氣像。洛川應與並華岑。又華山雲谷一般深。洛水嘉名異代欽。金版書從天上降。銀臺人自日邊臨。陰陽莫道相消長。雅鄭今看判正淫。遙想士林爭吐氣。却回春色遍寒岑。又江漢秋陽感幾深。憶昔函使共欽欽。高山亦被春風過。葩谷空留霽月臨。天意故應生兩哲。聖心端欲破朋淫。遺祠寶額高懸處。萬古斯文重泰岑。</text>
<title>又[閔鎭厚]</title>,<text>吾道衰微聖慮深。緬懷先正起追欽。煌煌大字親題下。肅肅遺祠㢠侍臨。簡冊流傳恩曠絶。衿紳感喜淚涔淫。高名千古誰相似。兩院中間萬丈岑。又巴山屹立洛江深。遺蹟留傳世共欽。誣枉竟蒙明主燭。恩榮今見近臣臨。士趨一定寧迷向。聖訓長垂可熄淫。自幸賤臣逢盛事。猥書綸綍揭楣岑。</text>
<title>又[閔鎭遠]</title>,<text>華岳巖巖洛水深。二賢遺躅後人欽。深山虎去狐狸舞。長夜天開日月臨。寶墨揭楣▣炳煥。綸音代斧闢邪淫。從今聖代尊周義。撑拄應同萬仞岑。又中朝發歎聖憂深。悼念先賢起遠欽。心畵寓誠題處濕。喉官啣命儼然臨。四方自此咸趨正。一治從知在放淫。二老遺風師百世。爭瞻伊水與華岑。</text>
<title>又[趙道彬]</title>,<text>兩賢造詣並高深。道德長爲百代欽。契遇風雲魚水會。誠忠天地鬼神臨。祠懸新額頒宸翰。運旺斯文闢彼淫。末學瞻懷知有所。屹然華嶽與商岑。</text>
<title>又[兪命弘]</title>,<text>鳳逝龍亡歲月深。遺祠尙起聖朝欽。親題字帶銀鉤下。近侍臣將玉札臨。一世共瞻周道直。千秋永絶鄭聲淫。蘆廬舊事寧專美。華岳商顔屹兩岑。又此際寧陵托契深。當時事蹟後人欽。兩鄕俎豆遺風遠。大義春秋白日臨。寶額特宣▣永久。綸音一播息邪淫。淵源氣象求何處。萬古雙▣泰華岑。</text>
<title>又[李敏英]</title>,<text>巴山洛水共高深。聖主懷賢久益欽。思扁手題金字下。侍臣躬奉玉音臨。士趍已識從玆定。邪說何憂似舊淫。想得儀宮將事地。▣雷淸曉殷▣岑。又源流有自共淵源。尙德君心起遠欽。兩額親題遺廟揭。十行催降近臣臨。惟天必欲扶吾道。斯世何難闢彼淫。從此千秋瞻仰地。屹然商嶺與巴岑。又華谷山高洛水深。先賢遺澤聖心欽。親書寶扁知非偶。昭揭恩綸儼若臨。庶使千秋尊二老。豈徒今日廓羣淫。儀宮自此生顔色。天眷爭如萬仞岑。</text>
<title>又[許玧]</title>,<text>山若增高水若深。兩賢令德聖朝欽。親題院額皆觀美。敬祭司喉遠賁臨。天札十行詞議正。士林千載詠歎淫。請看杖屨逍遙處。樓閣空中幾仞岑。</text>
<title>又[鄭必東]</title>,<text>斯文世道聖憂深。一念崇儀擧國欽。大字揭來鸞鳳舞。羣陰消盡日星臨。侍臣宣命瞻聆聳。多士啣恩涕淚淫。岳麓賜題寧獨美。今看商嶺並華岑。</text>
<title>兩賢院額特宣。士林增光。近聞諸公詩以志喜。謹步原韻。用寓欽頌之意。[李晩成]</title>,<text>嶺湖人士慕賢深。兩院遺芬久益欽。聖代重瞻吾道泰。近侍親奉御書臨。宸綸豈啻嚴鈇鉞。異說應難逞詖淫。千載高風爭仰止。屹然華嶽接商岑。</text>
<title>又[趙泰采]</title>,<text>魚水當年契遇深。兩賢徽躅入追欽。遺祠特遣宸題降。近侍遙擎寶額臨。已幸斯文逢國泰。寧容異說肆詖淫。華山屹屹興巖峙。道脉千秋接二岑。又俎豆有儀廟宇深。先生正學後人欽。遺風魯邑絃歌在。大義崇禎日月臨。世降幾嘆斯道▣。時淸自熄彼朋淫。吾王病裏尊賢意。寶墨煌煌映兩岑。</text>
<title>又[李縡]</title>,<text>三復緇衣詠歎深。恭惟睿學篤誠欽。講筵尙想春風坐。賓席如瞻泰岳臨。長夜卽今回日月。正聲從此破哇淫。御書永鎭遺祠在。寶氣應同蘊玉岑。</text>
<title>又[許浩]</title>,<text>聖主尊賢敬慕深。士林歡抃國人欽。懸楣額字重宸降。薦苾侯官兩院臨。陽長如今回道泰。陰邪泛此熄辭淫。巖巖氣象瞻何地。仰止商巴壁立岑。</text>
<title>敬次尤菴先生煥章詩韻。詠萬東祠。求和諸友。[李柬]</title>,<text>皇天命萬物。正通我卽有。懿德在孩提。誰不愛父母。直養充其有。高明而博厚。一豪不克肖。帝衷實爾負。人文溯厥初。二帝而三后。大哉集厥成。命討訖魯狩。河洛嫡鄒傳。勃興天所佑。全閩大英䧺。百世振髯婦。祖述憲章際。卓越兄弟秀。海濶蠶牛細。博約夫子後。南渡匪東遷。時勢今猶舊。拳拳經中史。大義數十取。生孔不生朱。世識堯舜否。詭經侮聖徒。極天罪難購。石潭元氣會。越宇親受授。明誠繼開業。萬古星有斗。偉哉鄒孟氏。私淑盖有受。東方得晦父。姓宋名曰某。天經與地義。建質確乎守。恢張五典叙。攘斥百氏走。世入缺陷界。人心日蠢貿。得君百王上。誓誥天下謬。痛哭寧陵遠。大計終未售。空言與行事。四海餘白首。零落天王筆。出自陪臣手。光芒四大字。天日若再晝。百襲驚老身。抆血泣良久。豈惟觀心畫。至訓判舜紂。益歎聖學尊。仰止如崇峀。鐫鑱入鐵崖。直恐山不壽。瀝膽大鋪舒。山海漉珠琇。此事正不細。實亦綱常紐。充類至義盡。庶不忝屋漏。崩心甲申事。無血濺衫袖。含痛十數載。牋天丹未剖。遺墨出人間。飮氣還掩口。此義縱未伸。此志竟難朽。誓乾又盟壤。此理神或佑。嗚呼其意戚。憤氣宿山阜。感祝上萬曆。至矣帝德懋。橫艾再造恩。頂踵皆天覆。民彝所同得。疇不扼雙肘。奈昔仁義邦。半今豺虎囿。甘心倒冠屨。貿視混堊黝。澒洞千丈潢。難以一寸救。倚劒發孤嘯。滄海蛟龍吼。哀哉楚山訣。志緖尙未就。悵望歌虞帝。丁寧托親友。滄桑百變後。善繼事終究。天地一閟宮。仰霄雲霓闘。禮殺事面洞。對越謹盥漱。陟降儼昭穆。環衛祥雲逗。放之東海準。垂之炳宇宙。三韓賴不夷。寒水執厥咎。天之迫於數。古今十八九。同胞隔一膜。仁義已不透。况彼臊羯種。禽焉理難誘。含忍萬世防。秪玆一小搆。噫嘻賊義徒。豈獨境外寇。千秋鄭衛郊。不聞抽矢扣。狂閙足蚊蚋。附麗雜鼯狖。一世皆墻壁。誰爲穴戶牖。簪裾對𩑺胡。難與論心趣。惟彼園中葵。恐入鄰馬蹂。俯仰乾坤晩。嗚呼我生陋。引領上游會。未與丈人覯。前年歷華陽。始謁瀛洲叟。儼然山岳姿。遺像極森茂。世事隔一溪。竟孤筭巖竇。御氣鎖明宮。未及啓鑰獸。靈臺一點明。耿耿如星宿。早晩辦一行。宿舂不計僦。感慨理餘韻。淺深一氣候。先生甞曰。天生朱子。實生孔子之心也。噫。三王不作。秩叙命討。不復行於天下。而堯舜之道。幾乎熄矣。天縱將聖。文不墜地。空言之化。反有賢於堯舜。而春秋一書。見諸行事。尊君父討亂賊。闢邪說正人心。用夏變夷。撥亂而反之正。聖人之用大矣哉。濂洛輩出之後。時勢下於東周。世變甚於春秋。於是又生一箇人。以卑其責。黼黻六經。梳洗百代。天之經。地之義。民之彝。物之則。昭揭乎宇宙。炳朗乎日星。不惇者叙。不庸者秩。不章者命。不用者討。天理明而人心淑。中國尊而夷狄攘。則天之所以眷佑生民。可謂閱千古如一日矣。肆我先生。仰洙泗之淵源。得晦翁之丈尺。而不幸際丙丁之後七八年間。天下無復人理。於是所謂經所謂義所謂彝所謂則者。未甞不明目張膽。竭力扶植。寄之空言。見諸行事。充闡發揮者。遍滿寰宇。撑拄綱紀者。屹若砥柱。而春秋大一統之義。將有辭於天下萬世。萬東之祠。卽其尤重且大者也。人之異於夷狄禽獸者。其不在斯。其不在斯歟。惜其浴日旋乾之志。含忍不已之痛。不能少伸於當世。而一畒精禋之宮。萬世臣子之防。堇克有成於遺命也。嗚呼。其亦戚矣。然而樹風聲警心獸。使瘖聾跛躄。亦知增百倍之氣者。則可謂與天壤俱弊矣。而且或天道自能洄泬重陰之底。倘有陽復之期。則傾東海洗乾坤之機。未必不權輿於是。是可以少慰來裔無窮之心乎。而天之眷佑生民之意。抑亦終可驗歟。嗚呼嘻矣。是豈易與俗人道哉。昨歲萬景之行。事故掣肘。巖竇之刻。溪上之搆。皆未及遍觀。今坐疾憂。又不可作矣。輒因先生煥章詩韻。以攄孤憤感慨之萬一。尙幸同此志者。不以僭易爲誅。而特賜郢正焉。則在區區。固極光寵。而且又聯以和之。以張大之。亦豈非當日歌詠贊歎之遺意歟。伏乞諸君子有以敎之也。</text>
<title>感事示晦甫求和</title>,<text>南紀萬東廟。璇霄百尺壇。大明揭昏夜。回甲値涒灘。聖朝煌煌業。賢師炳炳丹。君臣各勉力。來世足民閒。</text>
<title>華陽感懷</title>,<text>未濯人間九斛塵。關情何處最傷神。巖崖大刻天王筆。雲屋精光社老眞。楚廟虞祠山海濶。民彝物則性靈均。至今一世誰高識。路邈寒溪恨未親。萬崇二聖之祀。老先生之意。固已戚矣。其義理當否。則當百世以俟知者。未必與夫世之悠悠者論。而近聞寒溪金子益丈。或不能無疑於此。雖未知其指謂之如何。而但念此丈之高智獨識。必有精到不易之定論矣。遠不能扣篋躬造。以承其緖餘。可勝歎哉。惟彼悠悠之論。則率以爲我鮮是海外偏邦。自與楚廟虞祠者有間云。噫。天之所覆。地之所載。日月所照。霜露所墜。舟車所至。人力所通。其有血氣而尊親之理。豈終以山川遠近。夷夏外內。區區限隔於其間。而夫所謂天經地義民彝物則。亦豈甞豊嗇於彼此哉。此則風氣所局。見識太陋。恐不足深論。而但彼未詳得長者。精義之所在。而徒藉以爲重。張皇其不滿之口。則其悖理害義。亦甚可悶矣。頃入華陽。率有近體一首。以詠所感。詞極陋拙。誠不足有所發明。而區區未釋之疑。則恨不得質之寒溪丈席。姑識此。聊訟自家之不敏云。</text>
<title>入華陽洞。坐老先生書室。有感口占。[尹鳳九]</title>,<text>先生血淚當年志。寒老終成二帝祠。舊躅猶存闕里宅。一籩深取錦城規。九原庶可英靈慰。此事能爲孝廟知。草木元來同一氣。短梅生死亦關時。庭前有一樹紅梅。實老先生手植也。己巳禍變後。梅樹枯死。至甲申享祀。自然生意發動。年年花開爛熳云。誠異事也。</text>
<title>萬東祠</title>,<text>何事明天子。令悲中國民。恩深萬曆歲。享自甲申春。</text>
<title>崇禎皇帝御筆所刻石龕</title>,<text>孝宗遽陟方。經營事墮空。若有臣一介。血泣悲莫窮。當時契會隆。區畫固密勿。寧爲大朝斃。不忍讎虜屈。痛哭事大去。胸中徒勃勃。閔公昔使燕。奉歸毅皇筆。持之泣慷慨。永思以壽傳。巖窈鬼設龕。煌煌丹其鐫。含寃忍痛志。出於不得已。腥塵滿四海。一洞明大地。皇靈托何處。庶幾歸來兮。僧言夜靜時。其上子規啼。</text>
<title>坐泣弓巖</title>,<text>中宵血淚叫蒼穹。陟降神應鑑我衷。當日君臣大志事。可憐終止一靈宮。大義未伸。而只成萬東祠故云。</text>
<title>次文谷煥章菴韻[尹鳳五]</title>,<text>歌詠聖化臣未及。感慨每念崇禎泣。寶墨流傳歲月老。四拜肅如瞻玉藻。畫若屈鐵超凡軌。山嶽動搖斗大字。天東知有氣象成。奎光遠壓箕尾星。恭惟四勿服行時。心如皎日出咸池。堯舜之治庶可復。昇平不待蓍龜卜。潢池妖孽豈曾說。壽山佳氣俄一瞥。國君身殉宗社禍。義烈百王誰曾駕。看花天上雲路邈。文物聲華揔寥落。此寶還從何處得。腥氣百年昏如墨。使者曾購燕南市。有人志類唐義士。不願相酬金銀直。只願送歸乾凈域。東還孰與忠義同。樓下苦吟巴溪翁。巴溪鬼祕鴻濛石。補天餘痕神斧劈。天章入石石如待。其上盖有祥雲在。晉家甲子此一壁。菊露洗出光千尺。守之有菴小溪隩。魯叟遺語爲佳號。僧言壁間出光氣。銀鉤不敢擡頭視。孤高波豈龍門觸。瑩明苔不蝸涎蝕。鸞回鳳翥彩霓吐。天神爲之潛呵護。皇天厄運已曾裂。獨有朝宗巴水咽。坱莾天冠與地屨。此山堪作登眞府。皇靈於赫必臨斯。杜鵑啼時寃恨知。下有祠廟春暮月。舊黎心香薦毛血。</text>
<title>華陽御筆宣額時。次李水原 喬岳 韻。[蔡之洪]</title>,<text>仙官來自五雲深。禮享先師表景欽。四字宸題鸞鳳翥。十行綸綍日星臨。百年公案從今斷。一世洪流不復淫。濟濟衿紳將事地。華山休氣接商岑。</text>
<title>又次丈巖鄭公 澔 韻</title>,<text>吾王盛德猗歟休。掃盡陰雲日下浮。豈但彝倫明一世。應敎盛事耀千秋。恩宣寶額兼溫綍。禮相靑衿雜佩璆。天意丁寧扶正道。澄源何患不淸流。</text>
<title>謹次金水原 鎭玉 華陽九曲畵出時韻</title>,<text>華陽水石幅中新。伊昔先生愛玩新。曲曲淸溪洙泗派。峯峯秀色武夷春。相公借手風流伯。造物歸功繪畵人。從此卧遊諧宿計。不煩眞境夢尋頻。</text>
<title>華陽示同志士友</title>,<text>兩皇崇奉地。悲慕八方同。鐵壁千尋翠。神雲一朶紅。山餘中華土。民襲大明風。欲識朝宗義。須看萬折東。</text>
<title>華陽享禮。同丹巖閔相公 鎭遠。謹春秋三首。</title>,<text>一治堂前冽彼泉。靑衿赤舃共周旋。春秋大義聞衰世。無乃皇天有意然。尤翁盛德似淵泉。斯世陶匀一轉旋。百變滄桑文未喪。春秋一部義森然。風末曾聞係下泉。純坤還有一陽旋。從知四海腥膻日。天理人心不泯然。</text>
<title>次鄭聖瑞 義河 萬東廟享禮後留題韻</title>,<text>仙區不入犬羊叢。壁立千巖倚半空。絃誦尙傳尤老化。衣冠猶襲大明風。旌旗日夜人望北。俎豆春秋禮在東。彷彿皇靈迎送地。感君詞意繼張公。</text>
<title>華陽瑞雲</title>,<text>鳳飛寥廓洞天空。一世滄桑一瞥中。千載翠華徒想像。五雲何處駕長風。</text>
<title>上黨宿雲</title>,<text>山鬼出雲覆古城。乘風變化勢縱橫。何時去作中原雨。一洗腥塵四海淸。</text>
<title>金參議 鎭玉 挽</title>,<text>黃岡翁後世多賢。一羽猶知五色鮮。詩禮直從沙老得。典刑旁自愼齋傳。剛柔互克心源正。仕學俱優德器全。肯綮恢恢游刃若。是非斬斬截釘然。魯姿素乏澹臺譽。儒化偏蒙偃室延。胸次尙看秋水月。心期共許歲寒天。回思改葺巖棲日。恰似重修鹿洞年。肇錫嘉名知有自。追揚盛意恨無緣。人間厄運驚辰歲。天上星光晦壽躔。百怪蜿蜒公不識。斯文世道孰扶顚。華陽之巖棲齋。初無定名。公莅任西原。仍其頹廢。改建如舊㨾。以其所甞聞於先生者。始號爲巖棲齋。寒水先生題其額而記其蹟。然記文中偶闕命名一欵。公屢書於不佞。要作一語以補其漏。而事有所未敢。孤負慙恨。第惟此事獨吾輩知之。後無有知者。故第七聯及之。</text>
<title>泣弓巖碑</title>,<text>一片溪邊石。孤臣不盡哀。鬼神應感泣。天日尙昭回。白鼠曾漂去。靑蛇復出來。斯文同顯晦。玆事亦奇哉。</text>
<title>華陽行</title>,<text>維天賦吾人。厥性仁與義。人而無此性。亦一禽獸耳。仁以愛爲主。義者宜之謂。行若得其理。萬殊歸一致。生族曰有三。君親居其二。深恩與厚澤。豈若昊天啻。事亡如事存。報生當以死。忠孝本無間。至情寧有異。先王制以禮。品節各殊次。庶有匹嫡嫌。不得祭考妣。臣有僭上疑。未敢擅君祀。大防信難踰。千聖同一揆。事有隨時別。禮或緣情起。惟聖可以權。低仰必稱錘。夷攷二戴記。炳若丹靑備。支庶祭其親。匹夫祭天子。禮記曾子問子曰。宗子去國。庶子望墓而祭。又曰。宗子死。庶子祭於家。小記曰。父爲天子。子爲士。祭以士。其尸以士服。 經變縱不一。制事均得誼。惻怛誠意同。義盡仁之至。人性與天理。固所不能已。矧有不世主。神功入人髓。滄桑雖百變。夐想猶不匱。金火雖迭遷。彝常無時墜。所以報效道。靡不極其意。我觀古聖王。世絶祀不止。粤若堯與舜。廟享迄千禩。吳越建禹祠。商邱主殷器。洪皓祭道君。忠悃篇中寄。徐民祀偃王。石室山上巋。有漢高光廟。歷歷皆可指。國人懷楚王。茅屋陳饎饋。村翁募蜀主。伏臘薦胡簋。南軒若晦翁。昌黎及子美。迭興曠世感。篇什垂後示。退陶濯纓翁。立言亦精緻。退溪先生曰。自古帝王廟。立於民間而人得以祭之者非一。此其始立之時。豈皆出於朝令云。濯纓先生曰。自古帝王有功德者。絶世之後。其土民莫不立祀。雜出於傳記者。雖不應經文。而邦人所以懷不盡之思。起千載之敬。在所不能禁也。 盖以微誠寓。實出愛之理。雖非紀常典。寔無僭踰忌。翼翼吾皇祠。亦在華陽阯。盛事誰權輿。烈烈文正旨。大義諒斯存。我請言終始。昔我康獻王。忠義參天地。際會高皇帝。至德配姚姒。威島返義旗。彝倫賴不陊。梯航久不替。職度勤包匭。世世愈恪謹。燕謨垂後嗣。見待頗異禮。一如心腹視。逮至歲龍蛇。左海丁運否。漢儀尙整肅。島夷忽覦覬。㐫謀逞假虞。殺氣纏東鄙。獰鋒力難制。王師輒顚躓。三京已失守。八路如鼎沸。回瞻關西路。玉趾多跋疐。慘惔▣▣▣。▣▣七廟燬。川瀆血漂流。邱原骨委積。人烟杳蕭瑟。神民共憤恚。時維萬曆帝。惻若癏在己。疾痛呼籲急。父母欣孔邇。鴻恩特字小。赫怒東出帥。士卒風霆馳。惠渥雲雨施。先烈慕鐔海。祖訓追夢魏。成筭在同仇。不憚邦力費。將軍誰最䧺。赫赫楊與李。威伸日出處。巨酋心膽惴。經營六載間。海岱妖氛弭。羣醜蕩巢穴。四郊無壁壘。神武且不殺。元后信聦智。藩邦喜再昌。宗社起頹圮。春陽及朽株。雨露沾枯骴。邊境卧刁斗。連山絶烽燧。耕織始安業。士女相歡喜。大哉生成化。昆蟲艸木曁。德與乾坤合。澤可江漢比。含生悉尊親。樂樂利其利。沒世銘肺腑。不敢忘有斐。邇來五十載。侯度益虔摯。痛哭崇禎禍。㐫孽敢橫肆。黃圖入狼望。蚩尤逼中冀。國破君效死。舍生如脫屣。身爲社稷殉。義不經竇避。毅烈爭秋旻。萬古立人紀。臣謀竟不臧。遼城反自毁。乾綱掃地盡。羯狗擅玉璽。華夏氣甚逆。視天一何醉。衣冠盡汙辱。生靈慘艾薙。蕭條南渡業。反爲奔鯨餌。嗣皇恨血碧。帝胄逃蹤悴。宇宙一腥膻。冠屨痛倒置。寂寞天壽山。松柏空蒼翠。率土均含痛。最偏東海涘。追惟赤鼠冬。胡騎忽縱恣。下泉浸苞稂。拒轍如螗臂。非無蹈海志。忍辱諒有以。寧考奮大猷。一恢唾手矢。錦玉忘宵旰。方圓慙戴履。如漢有武侯。比夏餘臣靡。杖鉄追宋辟。塗廁聞豫匕。曁臣一介同。鞠躬期盡瘁。雲龍契密勿。丙夜籌策秘。二三爲時出。拔茅茹征彙。十載勤聚訓。北望恒切齒。金幣往來間。常寓薪胆志。區宇佇廓淸。一掃腥穢氣。成敗豈逆料。彼蒼謂可恃。仙馭痛莫拚。大業中途委。支廈失巨木。爲山虧一簣。天若假以年。功烈豈如彼。白首孤臣在。抱恨窮山邃。年年五月日。謾洒窮天淚。長吟出師表。獨懷傾甁恥。哀哀匪風感。眷眷尊王思。截彼千丈崖。煌煌四大字。石龕勢穹崇。足以風雨庇。蒼梧帝駕遠。鼎湖遺劒置。翔鸞舞半壁。惝怳驚神鬼。問公從何得。老峯求燕市。誰人爲相贈。悲歌慷慨士。至寶不論直。千金土芥棄。歸人詑海域。奉若帝手賜。思傳修身要。分明揭在是。所以懷綏化。蕩乎難名矣。摹勒若有待。天意非偶爾。守視憑緇流。煥章名其寺。環衛簇山靈。呵護羅谷魅。摩挲自感激。雪涕悲風屭。仍思故皇靈。久矣香火閟。神州不可托。躑躅將何倚。謀營一小屋。擬享神與毅。報效同犬馬。精誠體螻蟻。舊德表不忘。英靈庶少慰。時命忽大謬。好事嗟莫遂。流離顚沛際。一心耿不弛。丁寧將死語。托後頗亹亹。賴有門下賢。繼志克愼毖。禮意愚不測。人見或歧貳。公議久乃定。經度仗士類。民庶若子來。輪奐不竟晷。規制倣殿屋。結搆猶不侈。堂廡儼跂翼。東西兩皇位。古禮雖可徵。時勢多忌諱。空山鎖虛殿。神牌用素紙。春秋糓朝差。奔走供蕉茘。遠近聞風至。濟濟纓弁頍。循規素王祀。酙酌滄海事。奠獻禮至三。籩豆數列四。冠服襲明儒。牲牢展特豕。誰言禮未豊。有以少爲貴。禮曰。禮有以少爲貴者。擧天下之物。不足以當之。 洋洋萬世澤。盡物無與擬。祭用生者祿。聖言信有諉。况又士於帝。本自無嫌儗。䟽注曰。士卑本無嫌於僭云。 一氣通上下。克成其饗只。不以人爲微。不以物爲菲。焄蒿在左右。僾然臨尺咫。夜聞蜀魄啼。花土寃血紫。工部一掬淚。北面勤拜跪。循除九曲流。盡是朝宗水。嗚咽若有情。日夜去瀰瀰。祠號揭萬東。過者必欽唏。院宇傍鄰近。中垂一幅綺。大老遺像儼。宸居宛密侍。皇祠禮纔訖。肅齋仍奠饎。應有不昧魂。下上陪風騎。時於供事夕。復擧公罔觶。賓主迭獻酢。二南諧宮徵。升降揖遜間。王道知易易。澤宮千載後。不意今復覷。哀彼一統曆。正朔終于此。先正十襲藏。保得堯庭瑞。百刻遺憲在。內記欽天誌。開卷感慕新。禮廢猶存餼。復有中山毫。天香尙染漬。螺刻足爲徵。流傳問何自。至誠宜有感。得非神所遺。悲慕寓羹墻。此義知者幾。尊周一部書。美意須臾味。麟書置無地。洞雲爲篋笥。山號亦稱華。名言實非僞。異日歸馬地。禎祥已先萃。岳帶精秀氣。水洗氛穢累。羣壑捴雪色。石面渾如砥。汗漫排素壁。潔凈無點滓。或鋪如簟席。或窞如圈酏。奇巧各千狀。逐處心魂悸。疑從玉京遊。宛陪瑤池戱。嵬乎落影岑。萬仞不可企。何年映中華。叩跡傳秘詭。龍巖復蜿蜒。幾日卧淸沚。風雲會有時。神變倘一試。巴谷境幽窈。石路何逶迤。冬靑遍成林。森然雜松榧。梅比孔廟檜。菊垂東籬蕊。派分武陵溪。巷接桃源里。中朝一區土。怳惚於斯徙。王家舊日月。留照此山裏。文物獨皇明。謳歌尙朱氏。回首犬羊天。九有腥塵熾。烈士氣激仰。忠臣血涕泗。適玆涒灘歲。甲子一回値。皇業尙未復。身上簪纓愧。人情倍惻愴。時事增感喟。於休我聖上。臨筵亦興愾。皇皇大報壇。志業追前軌。睿想酌時宜。乾斷廓羣議。聖躬親祀事。泣涕瞻黼扆。紅雲儼陟降。彷彿回玉駟。酒用包茅縮。庭看佾舞仳。星辰北拱如。羽旄東廵似。禹鼎雖沈泗。夏禮猶在杞。嵬烈竹帛垂。偉績管絃被。君民不協謀。異事增光賁。非徒秉彝同。諒知時運使。人心旣未絶。天數從可揣。胡命無百年。匡復指日俟。絳衣何當見。拭目長延跂。陰盛必有陽。亂極當思治。宣聖述詩易。托意警衰季。芃芃黍苗句。編居變風尾。碩果不食象。著在剝盡底。天道古來然。聖訓豈不懿。勉旃同志士。共惜光陰駛。東韓數千里。庶免爲獸虫。民性由是明。禮俗從今韙。綱常幸不墜。嵂兀山並峙。彼哉忘義徒。何心妄毁訾。世無魯連子。誰識牛後刺。他日玉河道。其顙應有泚。藐余一書生。斷兮無他技。戀舊心如結。傷今掌頻抵。平生倚天劒。無路斬長虺。百感來嬰懷。中夜耿不寐。遂爲綴新詞。聊以闢邪詖。此言如不信。更請質經史。</text>
<title>萬東祠詩[姜錫夏]</title>,<text>仰惟神皇帝。萬世恩不忘。伊昔壬辰亂。故老傳之詳。島夷恣呑噬。鰈域如沸湯。帝德同堯舜。兵力邁隋唐。宣后乞援師。帝心增悲傷。維揚九伐威。乃復三京亡。遺民感洪造。皇祚祝無彊。吁嗟毅皇世。氛祲迷帝鄕。赤縣盡崩坼。紅閣淪戰塲。維皇殉社稷。大義獨炳煌。孝廟志尊周。赫業期益彰。仙馭遽賓陟。攙搶未掃芒。雖未集大勳。可以質上蒼。陪臣入幽都。宸翰得燕商。久矣落腥塵。幸爾免焚煬。持歸寄華山。山人涕自滂。春秋義獨明。狂瀾手以障。奉此先皇筆。不敢篋笥藏。謀欲鑱諸石。永世傳奎章。先君送緇徒。幷使擔糇囊。層崖斸雲根。巨役訖華陽。山人分一本。怳如襲天香。巋然煥章菴。架彼雲雪岡。日月明洞府。天地與久長。綱常賴扶持。義烈誰頡頏。吾知此山人。遺敎追先王。人亡道不亡。山高水泱泱。遂老曁丈巖。秀出弟子行。回甲値涒灘。感歎變星霜。靈宮祀二帝。左右如洋洋。爲繼先生志。齋沐籩豆將。新篇更鋪張。逸韻何鏗鏘。晴窓每圭復。如聆語琅琅。恨不陪盛儀。躬自奠瓊粻。猶幸得寶什。不啻金盈筐。丈巖要余和。老夫慙詞荒。惟將感慨語。奮筆寫心腸。何處萬東祠。回首天南方。</text>
<title>煥章菴歌</title>,<text>憶昔大明全盛時。天子穆穆臨明堂。普天率土莫非臣。四方萬國通梯航。帝眷偏深我海邦。侯度益謹吾先王。黑龍之歲遭陽九。倭奴秀吉恣猖狂。剪我箕邦 缺 劉我。暴如猛虎貪如狼。慘惔仙仗去豳日。西赴天朝訴神皇。神皇按劒赫斯怒。上將受脤辭明光。六師電擊越浿水。萬鼔雷轟掀上蒼。皇威所及廓妖氛。復我三韓舊彊塲。先王感激再造恩。拜手稽首陳謝章。江山萬里走玉帛。冠盖年年度鳳凰。皇華使節亦屢降。十行天札何煌煌。我東于今國猶活。神皇功德誰能當。聖子神孫丕承烈。五侯九伯共秉璋。地坼天崩是何年。說到涒灘沾我裳。闖賊犯城城不守。白日箭雨飛昭陽。毅皇殉義樹大經。昭昭靑史流芳香。倏忽六旬回舊甲。人間歲月空自忙。壽山寂寞煤閣灰。故國無人芬苾將。吾王欲伸尊周義。祀事躬親卜日剛。雲車風馬想依俙。侍臣誰不摧心腸。回看神州漲腥塵。聖祖遺意何敢忘。窃聞明敎飭有司。臣民拭目佇更張。華陽洞裏主人翁。已刊先皇遺筆藏。建宇妥靈且有期。君臣前後扶綱常。淸時盛擧獨不見。可惜斯人今也亡。尙傳斯人煥章歌。句句飛動驚鸞翔。人亡詩在詩益貴。一回吟來淚雙行。腐儒衰晩亦增氣。天理何曾墜杳茫。人人各有秉彝性。此心不應昏似潢。擧喜吾王明大義。可與日月爭光芒。我作此詩和遺韻。長歌一曲心悽傷。</text>
<title>萬東祠詩[兪命賫]</title>,<text>洛陽山高溪水淸。中有皇明兩皇祠。地有華夷世有後。淸廟遺儀胡在玆。中州冠佩已腥膻。獨於吾東文物燦。傍人莫道此何禮。楚地茅屋猶可看。當年涒灘適又回。感時其如追慕何。神皇聖德不可忘。東土深恩寧有涯。毅宗當日死社稷。正義千秋賴不墜。三田我事豈忍說。鄭楚甸夷良可恥。宣文聖祖願一洒。仄席孜孜惟此事。甘盤舊學有同德。幄對申申千一時。綢繆未半中途殂。八域空含如喪悲。麟經獨抱入窮山。擬建明宮深意存。門徒繼志事有成。肇稱殷禮體貌尊。况有懸崖鐫刻字。此洞猶保明乾坤。衿紳濟濟肅將事。曉色蒼茫雲樹䓗。工部遺詩今尙在。一回吟來槩余衷。又憶曾壬辰事。痛矣其何忘。萊夷敢驁逆。欲言難盡詳。九廟入灰燼。萬姓蹈大湯。龍灣帳殿遠。危甚奉天唐。維時我神皇。眷顧增惋傷。徵兵復輓粟。竭力思存亡。天威迅風霆。復我文武壃。拯之塗炭地。置諸衽席鄕。環東數千里。咸囿歌舞塲。藩邦再造業。千載何煌煌。事大誠愈篤。字小德彌彰。居然天數變。旄頭動光芒。毅宗縱聖神。奈何彼昊蒼。君亡國亦隨。士民猶戴商。萬邦衽皆左。誰噓旣冷煬。宣文我寧王。忍痛哀淚滂。狂瀾倒天地。擬作砥柱障。爰起甘盤舊。說盡中心藏。獨對煕政堂。遠邁宋天章。夫何哭龍髯。卷懷括坤囊。最是老臣痛。剝極未見陽。空餘舊賜貂。抱持泣天香。收將尊攘志。拋在華山岡。誰知聖皇筆。流落人間長。飛騰四大字。爛然孰頡頏。非禮不動意。想見吾皇王。刻石寓永慕。朝宗水泱泱。幸今廟宇刱。籩豆儼成行。追惟壽亭事。閱盡幾星霜。精靈遠不隔。况在上洋洋。薰蒿復悽愴。太室如祼將。宛若相辟公。鍾鼓何鏗鏘。禮成威儀罷。撫古涕琳琅。汀洲搴杜若。可以替瓊粻。粢盛潔且馨。牲幣盈傾筐。千秋報事勤。可與齊天荒。乾坤再甲申。感時益摧腸。長吟悲風詩。好音懷西方。</text>
<title>又[朴啓三]</title>,<text>地是周王歸馬山。山下淸溪溪上祠。俎豆皇明兩天子。精靈彷彿臨在玆。杞宋縱無文獻徵。韓杜猶傳瓊玖燦。閟宮之祠茅屋句。請君試就卷中看。世人或言此非禮。借問其心亦獨何。神皇救我壬辰亂。欲報之德天無涯。毅宗死正甲申變。社稷雖顚義未墜。秦帝連懷東蹈願。殷亡夷有西登恥。粤我聖祖志尊攘。密勿謀猷巨濟事。波寒鼎湖哭遺弓。已矣大義伸何時。元老空餘同德臣。獨抱麟經無限悲。卷入深山不忘周。靈宮一計於焉存。遺意丁寧托門下。玉洞奄見淸廟尊。萬曆年中舊日月。落影山裏新乾坤。帝車煌煌煥鐫刻。丹崖瑞氣雲䓗䓗。香火千秋永勿替。庶效萬一臣民衷。又國朝多禍變。壬辰最難忘。事往百載餘。故老傳猶詳。島夷初越海。城池共金湯。金虜欲亡未。綠兒思無唐。天地慘崩裂。莫救金甌傷。赫怒我神皇。命將扶危亡。千里掃氛祲。山河復舊壃。率土沾聖化。不覺遙帝鄕。豈意崇禎世。皇綱墜兵塲。天子死於正。烈日爭煒煌。寧考志尊周。密圖大義彰。謀猷托尤老。計不遺毫芒。嗚呼業未就。中途棄羣蒼。元亮不忘晉。伯夷期死商。麟經有一部。幸免秦火煬。抱入深山裏。感涕不禁滂。身思大廈擎。手欲狂瀾障。老峯適有寄。十襲誇珍藏。披來毅皇筆。四字成文章。云自燕市得。義取不費囊。龍蟠合瑞氣。鳳翥儀朝陽。怳若覩聖姿。再拜奉天香。仍思不朽謀。鐫刻煥華岡。人去洞無主。澗水流恨長。蕭條俎豆計。山鳥空頡頏。遂翁繼遺意。一堂祭二王。萬東奚取義。朝宗水泱泱。譬如星拱北。靑衿儼成行。惻愴逢重甲。不忍履曉霜。英靈想彷彿。陟降何洋洋。人皆駿奔走。孰不敬自將。威儀瞻肅穆。環珮聽鏗鏘。丈巖賦其事。一字重千琅。至誠必有感。倘或歆瓊粻。從此歲春秋。村翁奠幣筐。護靈 三字缺。庶無草萊荒。人或謂未禮。不知是何腸。當年微帝德。誰濟吾東方。</text>
<title>又 幷序</title>,<text>述夫四面環繞。衆星拱辰。萬折奔流。百川朝海。小固從大。卑必仰尊。恭惟我國家。太祖肇刱洪基。倡明大義。烈宗丕承休緖。克篤前光。臣服西周。誓山河之帶礪。地偏東魯。作王室之藩維。執壤天庭。有三年五年之朝聘。織轍皇路。無千里萬里之江山。粤其歲在龍蛇。島夷稱亂。備踈陰雨。城守無堅。烟光漲空。干戈滿地。玉燼萊府。宋泉谷之成仁。璧碎錦州。趙重峯之取義。旣失江淮之保障。遂纏伊洛之腥膻。天步斯艱。慘龍灣之顚沛。月暈將急。絶蟻子之赴援。乃者哭遠臣於秦庭七日。效存楚之悃。赫斯怒於周后六日。决征狁之謀。爰命六師渡江。期使一戰退虜。元戎杖鉞揚武。風雷自生。大賊裭魄怵威。蜂蠆用戢。不煩縱牛於墨野。已見埋猰於靑邱。存宗社於必亡。功光再造。拯生靈於已溺。澤流一方。豈惟有職之人民。感戴聖德。抑亦無知之草木。誇耀皇恩。用是小邦。思百世職貢之恭修。賴以生者。有幾年正朔之敬奉。願爲死之。邦運忽否於丙丁。山戎肆毒。兵力不敵於甲乙。廷臣議和。不得已焉。實切心中之痛。何爲此也。窃愧城下之盟。薪中枕匕首之凝霜。天上佇旄頭之滅彩。其情戚矣。暗祝蒼穹。此心炳然。欲質白日。噫嘻。皇綱墜地。甲申之消息奄傳。帝德如天。壬辰之圖報何處。惟其國滅君死。所以義正事光。民有秉彝。孰不灑血。士懷敵愾。爭欲奮身。我孝廟尊王義彰。刷恥誠切。元龜應兆。周文王之卜賢。上帝賚良。殷武丁之感夢。尤菴先生。兩朝元老。一代宋儒。道德文章。復續紫陽之絶。經綸志業。庶濟赤縣之沈。肆以魚水歡深。被獨對於便殿。風雲契密。幾辰告以遠猷。民徯十征之王師。胡無百年之天運。固將一旅興夏。三戶亡秦。掃淸中原。慰四海之輿望。贊襄大業。垂萬古之鴻名。豈知夫越王未振會稽之棲。武侯遽哭永安之詔。大義莫伸於天下。幽貞擬保於山中。栗里種晉園之松篁。元亮養節。首陽採殷山之薇蕨。伯夷忍飢。于時老峯相公。啣命作北館之行人。懸購訪前朝之遺事。乃有燕市一介之士。密投崇禎四字之題。煥乎有文。驚奉聖皇之手跡。取之無物。敬揖義人之心期。玆以十襲珍藏。不啻萬錠奇寶。携歸遼左。聳一域之觀瞻。奉寄華陽。增大老之愴感。龍蟠鳳翥筆下。仰天容之有嚴。璧燦奎輝石面。揭華刻之不朽。村翁享帝。思蜀州之閟宮。野人祭王。想楚鄕之茅屋。仍營俎豆之計。庶寓羹墻之懷。拘於財匱力綿。幾歎淹滯。繼以北遷南竄。終恨睽違。楚山之遺命悲哀。聞者至今流涕。巴水之寒波嗚咽。遊子撫古傷心。遂菴丈人。傳鉢英才。升堂高弟。善繼志而述事。任爲己憂。要盡職於遵師。謀創靈宇。響應同門之輩。咸效心誠。風動慕義之徒。爭趍工役。遂搆三間之室。庸號萬東之祠。幷享兩皇。永期千秋。命名何義。盖取江漢之朝宗。托慕於斯。欲報天地之罔極。適値歲星之回甲。爰卜春王之孟丁。緬想當年。忍說宗社之投燼。重逢此日。共賀明宮之妥靈。牲幣肆陳。籩豆有楚。濟濟章甫。攀戶牖而駿奔。秩秩班行。瞻東宇而鵠立。威儀匪懈。誠意可觀。悽愴焄蒿。儼皇靈之陟降。屈伸興俯。怳仙馭之送迎。碧洞作朱氏之乾坤。萬曆猶在。丹崖照明天之日月。崇禎不亡。是夕星斗昭明。雲露葱郁。廟貌高聳半天。拱紫極之宸居。燭影煇煌中堂。耀紅雲之寶座。偏壤祭中原之主。義激含生。重泉慰先師之魂。憾釋齎志。其天固有。雖婦孺而亦欽。是性皆同。宜遠邇之咸服。嗚呼。人心不淑。世道無良。異己交攻。何多瞽犬之吠。同聲相應。隨處亂鴉之噪。抑何傷乎。彼亦妄已。啓三忠義自許。身世固窮。恥處士之大言。敢獻係單于之策。揖聖人之嚴筆。甞讀誅亂賊之經。空作楚囚。有新亭之涕淚。欲噓漢火。無草廬之謨猷。不意殘齡。獲覩盛禮。誠則有享。庶烝甞答前王之恩。事豈無傳。要篇章貽後人之覽。詩曰。尊周聖后覲瑤京。匡漢英臣去錦城。遺澤永違酬萬曆。深羞終未雪崇禎。千秋香火從今日。一洞乾坤闢大明。泉壤政知魂不昧。尤翁感泣遂翁誠。</text>
<title>又[禹致龜]</title>,<text>人有秉彝天。盛德終難忘。我聞壬辰事。可得言其詳。漆齒自南來。所向無金湯。危如虎口晉。窘似騾背唐。明明我神宗。恤小視如傷。發卒掃中土。必欲存其亡。揚威拂天戈。猰㺄埋靑壃。到今民受賜。免作左衽鄕。崇禎豈忍說。王業一夢塲。守正死社稷。大義何煒煌。孝廟志重匡。拱北誠愈彰。同時挺眞儒。德星輝光芒。君臣協一心。奮義誓彼蒼。魯連肯帝秦。孤竹獨臣商。冠屨慘倒置。憂憤心如煬。遽受永安詔。泣弓淚橫滂。已矣吾道非。狂瀾奈未障。抱得泣麟書。去作霧豹藏。老峯遊燕市。匪風詠周章。求得毅宗筆。何曾費金囊。煌煌四大字。竟歸華山陽。拜受盈兩掬。冉冉聞天香。石崖留華刻。玉索映崑岡。平生俎豆計。冥漠泉路長。今始刱閟宮。賀燕爭頡頏。巴人祀先主。楚俗祭昭王。黃江接巴溪。一派流泱泱。周亡不忘周。掩袂淚數行。王春擧縟儀。重甲回星霜。葵藿向白日。江漢朝東洋。縫章若雲集。孰不敬以將。趍蹌拜傴僂。玉珮鳴鏗鏘。尤翁如在傍。宛聽德音琅。一體祭祀同。肴蔬雜瓊粻。虔恭奠幣物。怳若貢篚筐。二王在天靈。想應降偏荒。松江有賢孫。作詩敷心腸。看取萬東意。示人趍向方。</text>
<title>又[李長馨]</title>,<text>曾當漆齒自南侵。國步蒼黃鴨水潯。倘使周王遅整旅。應看宋燕更巢林。惟玆薄海羣生命。揔是皇恩百世深。野廟數間何寓義。川流萬折必東心。四海腥塵裏。華陽帝廟新。人心思漢日。甲子再周辰。野薦雖無主。厓碑固有神。平生尤老志。付與遂翁伸。</text>
<title>次丈巖韻[金鼎三]</title>,<text>恤小德如天。事大心不忘。痛矣壬辰事。不忍言之詳。南寇肆憑陵。鰈域如沸湯。魚肉慘西晉。騾背危大唐。我皇體仁恕。撫字視如傷。赫怒命六師。救亂思存亡。萬里振皇威。一擧淸海彊。三韓禮義邦。免爲蠻貊鄕。崇禎更堪說。帝業一夢塲。國破君亦亡。正道何煒煌。東國聖君作。尊周大義彰。賢豪爲時出。口德輝光芒。是君有是臣。匡復誓彼蒼。孔明魚水漢。傳說霖雨商。天下倒冠屨。憂憤心如煬。遽哭永安詔。號天涕泗滂。回首望神州。天地烟塵障。時命乃大謬。慨然身退藏。使臣遊燕市。義士遺宸章。云是中心貺。何須罄金囊。十襲敬以持。歸來寄華陽。如瞻日表儼。怳聞天案香。主翁鑱石崖。雲漢映高岡。天意竟莫回。冥冥一恨長。遂菴繼遺志。丈巖同頡頏。廟貌不日成。虔享二聖王。山色更蒼蒼。水意添泱泱。靑衿列左右。宛似鵷鷺行。甲申適又回。感時今幾霜。黃江接巴溪。萬折朝東洋。盛事亦有時。齋誠禮以將。趍蹌看濟濟。環珮聽鏘鏘。尙思先正意。拊事淚琅琅。雲驂怳降臨。庶幾歆瓊粻。蕉茘薦籩豆。牲幣奠篚筐。香火永千載。報事無怠荒。天壽一片月。應照義臣腸。感歌歌悲風。長吁望四方。</text>
<title>詠華陽洞事實[宋相允]</title>,<text>落影山樊巴水湄。先生於此晩棲遅。中間世事移滄海。今古人心仰武夷。氣象尙留千仞壁。綱常猶揭萬東祠。年年芬苾靑衿走。一片華陽百代知。</text>
<title>次宋相允詩[李朝海]</title>,<text>尊周猶在此溪湄。却恨天心悔禍遅。大業可嘆乖聖祖。中州尙見付蠻夷。恩深再造寧忘澤。悲切東民爲立祠。俎豆春秋崇奉地。兩賢忠義後生知。</text>
<title>華陽書院詩[黃景源]</title>,<text>巴溪古靈源。院宇臨絶壑。露泉一淸駛。雲石何戌削。翼翼宋先生。講道棲叢柞。金管藏精舍。崖刻貯高閣。大義雖未伸。考槃以自樂。底柱屹亭亭。終古獨旁礴。絳帳鄰皇廟。素韠薦䟽勺。武夷餘敎在。絃誦不寂寞。宋先生華陽洞詩曰。難傾底柱山。</text>
<title>煥章菴詩</title>,<text>煥章上方深。凌霧遂獨往。迢遽暮山遠。澹灧春流廣。金管在雲房。瑤函映霞幌。煌煌二帝書。刻鏤丹崖晃。盤翥龍蛇錯。沸薄雷霆盪。神儀雖莫攀。墨澤猶可想。文思縣百世。榮光遶億丈。孰云大統絶。顯義窮天壤。</text>
<title>雲漢閣詩</title>,<text>飛閣崢嶸雲漢垂。巴溪千嶂影參差。幽香入檻野花近。新雨滿池春水滋。月靜巖齋絃誦夜。烟昇皇廟燎燔時。御書零落留山谷。故老彷徨沒世悲。</text>
<title>神宗皇帝金管歌</title>,<text>金管金管自萬曆。歲在天子華玉几。沈香以爲榦。斑竹以爲被。朔方貂鼠色正黃。長毛毿毿天下美。巧工作筆妙鬼神。梁帝銀管不足比。上刻谷口詩。細靄冥濛緣字始。下刻桂花詠。微雲翔舞隨劃起。形如筆星誠奇玩。先皇常置深宮裏。紫泥初書罪己詔。九蓮䔒薩中心喜。春秋臨幸萬歲山。每携鳳硯召學士。澄祥亭北題素綃。集成殿西書文綺。仙駕飄颻白雲遙。九服山川何多壘。墨澤沈翳百餘年。華陽幸遇宋夫子。史氏彤管雖不傳。秦國蒼毫尙在此。定陵松柏已蕭蕭。孰知空谷天香邇。一枝毛彩照英蕩。辛夷花發最相似。忠臣孝子今應有。請操斯管書諸紙。梁史。忠孝全者。以金管書之。</text>
<title>華陽洞感賦[安錫儆]</title>,<text>大明堂堂久專天。于燕定鼎近朝鮮。朝鮮素有箕子風。受禮觀樂無間然。刱國正大視漢光。家行明潔比宋賢。灑掃金元陰濁除。表章孔朱日月懸。天開地闢宗萬國。千古英華析木躔。躔同壤接惟我邦。奮發人民與山川。魯秉周禮燦人紀。衛承武公多君子。朝廷無違洪武制。士林有繼考亭氏。陪臣繼踵玉河關。天使臨照淸漢水。翰墨文發宴好中。衣冠舞蹈聲明裏。太平文物二百年。長蛇封豕驚墨齒。左海含靈慘燔烙。龍灣血訴惟生死。實賴皇帝聖且仁。九重慘愴開秋旻。風飛雷厲再動兵。猛將如雲騁威神。三都旋復八路平。目極千里無餘塵。中原七載抽眞氣。瀉入靑邱爲一新。君臣父子安天地。至今誰非大明人。萬曆洪恩未及報。三田片石彼何因。有來牛觝更馬踶。孤城風雪天之蹶。寧以義死和不可。五臣碎首君垂涕。自古未有不亡國。一朝何忍負皇帝。學士唾遼爭取死。都督馳海空抱計。普天環哭壽皇亭。龍髯縹緲悲莫逮。玉帛凄凉向何處。崇禎甲申天地閉。由來末王每淫昏。坐受束縛如孤豚。赫赫天地以正終。存亡不愧堯舜尊。哀吟痛慕盡四海。况我文明舊東藩。寧考用國將有爲。華陽先生起邱園。尊周攘狄講春秋。復讎雪恥誓乾坤。精砲十萬議海路。本支百世求文孫。鐵杖木馬沛難禦。印轉符行眞可許。指心崢嶸漢日明。聳劒慘憺胡雲阻。感憤非爲萬全計。敎訓猶待十年所。忽驚雲馭上賓天。天下已判無義擧。絶海窮山有擯斥。忠言血奏見違拒。寧陵霜露木已拱。楚山 楚山井邑號也。 風霾事難語。哀歌寃哭久不禁。大東士類孰無心。華陽院裏忍淚入。萬東祠前自沾襟。秋聲一道水石明。落日千巖雲木深。二帝在天臨潔土。眞儒留影破羣陰。天書炳炳瞻老石。夜雨凄凄聽寃禽。泣弓巖寒想風雲。一治堂逈悲古今。平明伏讀山中記。一間茅屋知有自。同時上林大報壇。聖衷怵惕符士議。赤縣茫茫犬羊塵。東韓濟濟冠帶類。光恢望絶始爲此。先主先正身後事。區區香火敢云報。世世子孫永無墜。遺民戚戚於是甚。擧國昭昭以正華。華夏在玆薦馨香。對越庶幾瞻洋洋。亦知斯禮猶賢己。忍復向人爲夸張。昔聞先生方老病。齋沐百拜上封章。嗚呼永曆或能傳。漂泊天涯未敢詳。先朝北伐縱難繼。列聖東漸嗟可忘。風濤萬里惟君命。我明遺緖求渺茫。</text>
<title>漫興詠華陽九曲[任相周]</title>,<text>有壁千丈屹。可以擎彼蒼。胡不於中國。獨此華之陽。中有二帝廟。是亦一中土。天乎勿傾頹。此壁立萬古。擎天壁有潭淸且潔。活水源頭來。白雲溶溶起。其中影徘徊。譬彼君子心。湛然無塵累。終日鏡面開。永抱朝宗義。雲影潭吁嗟彼盤石。云胡名泣弓。孝廟之諱日。有臣號蒼穹。年年是巖上。淚痕磨不磷。侵晨慟哭語。可以泣鬼神。泣弓巖煥章菴邊水。巖棲齋下斜。日照委黃金。漣微曳白沙。常在空山裏。何處是滄溟。空山兮空山。山中有皇靈。金沙潭嵬磊石層層。屹屹仍作臺。凜凜凌風雲。迢迢絶塵埃。山靄半空浮。儼然天中入。有類豪傑士。唾手燕雲立。凌雲臺北辰居其所。衆星拱其下。噫彼旄頭光。奈何掩中夏。願言觀天象。四山鬱嵯峨。於焉上高臺。歷歷瞻星河。瞻星臺維彼卧龍巖。若將乘風雲。宛在水中央。蒼痕背成文。知是南陽翁。變化爲此石。平生興復意。蜿蜿如宿昔。卧龍巖鶴巢問何年。祗今猶有臺。神仙不可見。怊悵空徘徊。安得安期生。一問長年術。長年欲奚爲。願掃犬羊窟。鶴巢臺憶昔漢昭烈。都邑在西巴。崢嶸彼劒閣。坦然成中華。嗟玆一巴字。地名胡相似。磷磷白石上。千載空流水。巴串</text>
<title>華陽九曲。和武夷棹歌。十首 [權震應]</title>,<text>泓崢曲曲爽襟靈。巴谷還同雲谷淸。箇裏誰能會眞趣。櫂歌聊復和新聲。一曲漣漪可泛船。擎天危壁㢠臨川。虹橋北望皇祠近。松檜森森鎖翠烟。擎天壁。二曲澄潭抱碧峯。天雲終古倒寒容。高山漠漠靈源秘。流水桃花渺幾重。雲影潭。三曲巖如泛壑船。貂裘泣血問何年。君民大計空遺廟。杜宇聲聲聽可憐。泣弓巖。四曲金沙映翠巖。巖松汀柳共毿毿。書齋寂寞遺芬遠。秋月依然照碧潭。金沙潭。五曲蒼崖高更深。霱雲和雨鎖空林。煌煌寶墨腥塵外。永激東民拱北心。瞻星臺。六曲奇巖枕綠灣。重重雲樹隔塵關。天時冉冉羣陰剝。潭底潛龍卧自閒。卧龍巖。七曲淸流激作灘。鶴巢秋色錦屛看。徜徉盡日忘歸去。幽鳥不鳴空翠寒。鶴巢臺。八曲寬平眼忽開。素磐千頃水縈洄。蒼苔細逕渾依舊。尙想吟風詠月來。巴串。九曲仙游更窅然。巑岏峯壁瀉長川。游人誰解窮源派。除是華陽一洞天。仙游洞。</text>
<title>大明稻 湖南稻名。有大明者。梁生濟身。送于華陽。以供萬東廟享故有詩。</title>,<text>嘉糓新從湖海陽。顧名仍憶大明皇。下泉浸冷稂俱萎。西山春回蕨共長。不讓苞茅來遠國。行看秸粟獻深筐。年年肹蠁巴溪曲。酌以淸流薦我芳。</text>
<title>巖棲齋[李思質]</title>,<text>亂流登石壁。其上一亭安。履險方平地。臨淵卽小欄。攀躋分寸學。師弟始終完。姑捨溪山景。遊人自可觀。</text>
<title>葩串有懷</title>,<text>陶菴繼絶學。士望洽然歸。曩者來葩串。山阿寄石扉。啁啾饒舌頰。怊悵返驂騑。帝廟宗臣院。空門但自依。</text>
<title>華陽洞諸詠[金相定]</title>,<text>松屛一疊畵難成。坐愛寒潭徹底淸。落日微波惆悵久。來雲去烏揔關情。雲影潭。杜宇山深二聖祠。蒼苔不蝕萬年碑。東人尙識尊周義。天壽岡前冷雨垂。萬東祠。一路逶迤夾澗行。奇巖歷盡小橋橫。孤高不在千峯上。騎馬悠悠到却平。華陽書院。遺像巖巖拜院歸。柴門几杖宛摳衣。華陽洞裏書千卷。零落人間半是非。書堂。水抱巖前想墜弓。蒼梧哭望白雲中。松聲川響長幽咽。歸告華陽有萬東。泣弓巖。數里高低只一川。金沙受瀑澹成淵。巖間短棹閑應爛。漁子迷津五百年。金沙潭。金作蓮花翠作屛。小齋臨水闢巖扃。蟠桃落盡無人見。惟有圓峯萬古靑。巖棲齋。邃林穹壁欲憑虛。倚杖寒天縱目初。金闕銀臺如夢寐。五雲長護石間書。凌雲臺。寥寥巖徑近黃昏。烟雨尋常鎖洞門。試向中宵臺上望。一天星宿帝居尊。瞻星臺。巨石蜿蜒勢若馳。當前數畒碧淪漪。君臣魚水千年少。日暮微吟古柏詩。卧龍巖。秋骨稜稜暮雲隈。下有澄潭一道回。古柱夕陽無限恨。腥塵滿目鶴歸來。鶴巢臺。</text>
<title>大明稻[梁濟身]</title>,<text>春秋讀無地。宇宙長夜催。空懷豫讓匕。虛拋博浪椎。慷慨何所托。獨來問黃山。涒灘剝復會。圖書河洛灣。先生際孝廟。隻手扶傾天。興師欲問罪。早晩屠幽燕。哀痛永安詔。大業中途休。再造恩誰識。一天不共讎。誓將蹈海死。未忍拜犬羊。西山吊孤竹。茅屋祭昭王。堂堂尊攘義。奴隷亦知周。庶幾樹中字。神意迎鑾州。近有南畒糓。東土留嘉名。春耕秋穫日。遺民歌大明。暗灑志士淚。悠悠風泉情。何處獻芹曝。故都悲黍離。惟彼萬東廟。陟降儼在玆。厥篚非無粢。厥貢非無茅。粒粒皆精。神明此可交。敢將一斗種。慇懃納華陽。華陽諸君子。及時播四方。芬苾通肹蠁。配食文正公。區區來助誠。可但祭祀同。天心倘悔禍。于以爲餱粮。何由薦報壇。空瞻北斗光。</text>
<title>又[趙䨡]</title>,<text>物理日以極。天運日以催。舐及山東米。久已饒䯻椎。特立腥膻外。天下無等山。山下有一士。再拜田水灣。佳氣何鬱䓗。雨露大明天。父老相對泣。慷慨同趙燕。黃河之所潤。匹以千一休。遮莫鋤寄奴。靖節視爲讎。不是閒草木。莫敢近牛羊。使有魯叟筆。書葉必春王。采采西山蕨。墨氏不食周。三嗅好種子。程路問淸州。疇建一間屋。廵籩以顧名。三戶壤地小。萬折江漢明。澗蘋季女誠。野櫻臣甫情。將以供粢盛。播之盍離離。昭昭陟降在。苾芬庶格玆。能繼大老志。義理不塞茅。擎天壁前水。下與驪江交。灌漑豈無田。時亦回三陽。春秋讀西湖。筐篚進南方。曷敢于我私。只要雨我公。猗歟梁夫子。奄有我稼同。可譬僵柳瑞。寧如瓊糜粮。匪直農夫慶。式是邦家光。</text>
<title>又[李基敬]</title>,<text>碩果潛徵一線陽。嘉禾遺種憶神皇。伯夷樹粟遺名好。下土苞稂舊澤長。中國無王誰玉食。南方有士替玄筐。萬東祠外溶溶水。灌我公田薦藻芳。</text>
<title>又[宋德秀]</title>,<text>一士欲扶一脉陽。大明稻享大明皇。根沾漢水朝宗遠。葉潤殷天雨露長。萬里黃河羞玉帛。數間淸廟奠茅筐。循名正起風泉思。留與千秋薦苾芳。</text>
<title>又[閔百順]</title>,<text>四海窮陰此一陽。葩溪有廟享明皇。西山采蕨淸風在。南國留禾舊澤長。名襲大邦依日月。播同千畒備籩筐。年年香火星壇下。添得王春侑苾芳。</text>
<title>又[宋煥箕]</title>,<text>野人香稻獻華陽。宜爾嘉名薦我皇。色映黃河千載近。芒垂南極一星長。涒灘秋日田家糓。蕭灑春風竹院筐。落影山氓應下淚。年年服力備芬芳。</text>
<title>尊周彙編旣成。偕家督謁華陽書院。用陽字韻謹志。[家大人]</title>,<text>在地江漢潔。在天日月光。經惟魯春秋。獨持萬世綱。攘夷尙餘事。大義實尊王。文公任道重。適當宗國殃。摧心忍痛寃。縮手事犬羊。嗟乎孔朱憂。胡萃我東方。北極皇綱絶。南城國恥長。仲連東海碧。句踐會稽蒼。憂周箕氏風。椎秦濊國霜。特爲天下正。東魯信莫強。寧陵集此義。大計主尊攘。亦有同德臣。尤老繼紫陽。道尊三顧葛。讎深九世襄。密勿荊幄對。珍重御札香。邦運再不幸。仙馭徑雲鄕。薄海均寃號。先生酷如喪。貂裘帶危涕。抱歸故山庄。卓彼華陽壁。天柱閱劫茫。崖面列宸翰。僧僚峙煥章。崇禎孰不悲。萬曆未敢忘。楚屋懷舊德。虞廟志永傷。所以萬東廟。屹立洞中央。祭祀同一體。芬苾儼帝傍。皇壇並時刱。舊甲北風凉。列朝崇報侈。金額煥相望。安所闢詖淫。實賴峻門墻。先王最曠感。斯文幸未亡。尊周有新編。聖謨正洋洋。賤臣亦承命。恩耀絶輩行。始從李騎曹。草藁雜盈箱。成書待吏部。家督又續卬。次第徵朝野。遺秩入褒揚。編摩關世道。衮鉞藉王明。敢詡一家榮。徒仰二公倡。文獻一失主。弓劒涕泗滂。羣書集標記。並入九疑藏。舊恩何當報。餘筆只自蘉。八年書始成。遺恨溢縹緗。只幸東國重。催納上書囊。老病安能役。君靈若有相。適我就子養。縣近洛陽岡。幸哉天借便。偕覲夫子堂。曩與麟經役。亦幸劣雛將。是又惇史餘。乃復忝世當。第守長堅筆。無孤法玄牀。傳心炳御序。道義已先彰。及夫彙編出。宛如九伐張。持此謁尤翁。庶幾達二皇。霜降嶽勢竦。星斗耀寒芒。此實大老像。何况院宇傍。河淸共誰俟。百川尙可障。昂宿姑辨六。天意故未詳。再拜出山門。周道草猶荒。</text>
<title>華陽九曲。依武夷櫂歌十韻。</title>,<text>先生出處證山靈。兼愛巖泉絶世淸。况又皇靈憑几杖。隔林長聽子規聲。一曲層巖繫釣船。擎天危壁揷長川。洞門長護王春脉。俯視塵寰閱劫烟。擎天壁。二曲晴嵐擁碧峯。蘸淵雲影漾天容。方塘尙自淸如許。何况靈源灝氣重。雲影潭。三曲穹巖似跨船。攀躋長憶泣弓年。窮山血淚從誰灑。惟有河西曠世憐。泣弓巖。四曲金沙繞碧巖。巖棲逕仄草毿毿。琴書咫尺開光影。認是山南第一潭。金沙潭。五曲瞻星擇地深。斗南光氣耀山林。厓前寶刻天章爛。省識瑤躔拱北心。瞻星臺。六曲凌雲又一灣。水門烟雨曖常關。自崖高揖干霄氣。仁者巖巖智者閑。凌雲臺。七曲龍巖枕石灘。一方魚水卧雲看。草堂春睡今誰喚。思漢人心尙自寒。卧龍巖。八曲巖泉怳復開。鶴巢臺下耐沿洄。莫嘆華表無歸影。猶有杉松引得來。鶴巢臺。九曲心眸頓擴然。長松白石瀉淸川。巴溪別是源頭水。宛在中央一洞天。巴串。</text>
<title>依謝劉子澄寄羊裘二絶</title>,<text>九曲吾東又此灘。莘郊之耒渭濱竿。貂裘淚盡蓬山路。却似狂奴五月寒。鯨海旋來野服披。判知吾道與時違。燕居衣帶徵咨目。又是文公丐院歸。</text>
<title>華陽書院二十詠。依感興詩韻。</title>,<text>維嶽降元精。符彩徹高廣。百世留形像。捨魯我焉往。小子嗟晩生。高山幸復仰。入室琴磬肅。出戶月星朗。人生一是直。魋倉適自罔。此理無古今。明者若示掌。宋子畵像。獨持天下正。宗周幸魯中。攘狄兼復雪。晦老復成終。麟經秉此義。一治後先同。我惟華陽在。猶足警羣聾。一治堂。粤若聖神皇。玄中運握機。脫我湯火中。羽檄九天飛。亦粤崇禎帝。天運一何違。獨秉死社義。長城振世輝。乾坤一翻覆。三光爲之微。英聲獨至今。江漢所同歸。神，毅二皇。緬懷春秋法。天王不書出。江南縱足王。帝車豈往役。正義冠中夏。遺廟峙東國。况復萬曆恩。列朝報未畢。獨戀楚昭德。如覩虞舜跡。每年三九月。馨香徹皇極。萬東廟。自從父師來。尼聖欲居夷。王風一委地。周道草離離。先生獨何人。此地特布玆。貂裘閟御香。麟筆載餘洏。方知魯縫掖。全勝楚執珪。大道懷千古。端居制百爲。生爲擧國仰。死爲沒世悲。曠然朝暮遇。吾黨尙庶幾。草堂。衆星懸窮昊。北極特爲綱。是爲瞻星處。千古泣秦良。雲章刻厓面。虹氣跨石梁。蔚然鸞鳳質。皦如日月光。崩壞任彼劫。流傳獨此疆。鮮人捧之泣。宛覩六龍翔。吾邦固東海。彼美尙西方。物理終必反。皇運倘再昌。天狼倒南極。弧矢儼北張。琬琰並赤刀。敬撫獨心傷。崇禎御筆。神皇眷我東。竭力救藩封。英威振朔雪。毒螫縮炎風。七年兵始息。神理實殲㐫。朝鮮從此活。帝德配彼崇。無言帝何述。淵默獨玄穹。玉藻照氷壺。逾於鑄人功。燁然黼扆像。端拱服王公。獨爲東國幸。尋常覿天容。尙恨傳來晩。鐫勒後尤翁。猶敎此山重。如魯屹龜蒙。萬曆御筆。間氣涵衆微。渟峙比嶽淵。燁如列秋星。威如奮龍泉。先生後孔朱。書亦尙儒先。大字益䧺健。心畫織綿。所以主華陽。淸風長凜然。直道正如此。獨立不外牽。文正大字。始爲隱仙菴。仙亦此山光。及移煥章額。百世所激昂。是亦尊攘義。夷醜詎敢爭。中藏二皇筆。衆星拱極煌。佛恩銘塵刹。雲漢儼帝傍。終見有來取。吾道廣西方。煥章菴。六師張有時。玄嘿實総己。江漢並武洸。今爲我東紀。云何二天章。流落此焉止。思則誡無邪。動則警非禮。炯然氷玉輝。淸若奉明水。卽此優聖學。雲漢足後軌。雲漢閣。帝遣臣嗣昌。督師整乾坤。兼將保民意。弁彼詰戎文。庸帥負主仁。莫遏悍流奔。滄桑恫一翻。雲漢愴猶存。佛靈勤扶護。光氣溢禪門。嗟乎洪範師。拯救義猶敦。崇禎贈楊嗣昌詩。勁毫表羣哲。柔毫正衆訛。寸管參萬幾。王者藝何多。玉藻來東土。書畵更幾何。那將獲麟筆。寫彼勑天歌。萬曆金管。昭曠集遐觀。幽獨愜深省。衡門隔魴鯉。野服謝錦絅。自哭弓劒後。君子蹙所騁。賴有華陽居。水石入管領。巖棲最孤絶。斯文益蔚炳。片舠纔涉飯。淸流截人境。巖棲齋。先生嗜鄒書。浩氣爲之根。著書高連屋。師道閱劫存。東溟一線陽。終破九州昏。何幸晦菴集。移貯考亭原。宋子大全板。在昔先正前。仙佛擅此山。天柱若神將。屹爲一水關。長松拂面翠。靈芝照頰丹。惟彼彩雲菴。棲鴿特褰翰。今依二聖筆。低視萬國難。憑止幸得所。長令佛地安。彩雲菴。日月比羣經。餘光牖衆愚。春秋最謹嚴。隻字詎落虛。前後聖一揆。書例古則無。孔經及朱綱。次第正世趍。同是丙辰歲。嘉惠燭迷途。草堂天香爛。吾東幸此書。內賜春秋。聦明似孔子。晦老信多才。詩亦繼風雅。藹然善根培。寧王選雅誦。牖世正路開。張此義理醇。正彼聲律乖。譬如列宿垣。北斗爲之魁。九原受此頒。寧不攢手哉。內賜雅誦。嵬嵬萬景臺。寔在洞左方。恰受西日照。那堪北風凉。曩爲文正院。巖峀儼升堂。及夫移棟宇。過者尙色莊。傍招舞雩童。共浴沂上湯。遺墟亦規矩。典刑今可詳。堂斧又孔邇。瞻謁衆趍忙。請看泰山顚。猶有浮雲翔。萬景臺。恫哉黍離後。皇稻獨我尋。豈關蘖兆。還耐雪霜侵。二簋堪帝享。一復見天心。芬芳自上徹。穄稗敢並任。遂令祼將生。悽愴益整襟。直以畎畒植。高出廟柏林。大明稻。念昔寒水翁。親受老師言。死生均大義。秋殺接春溫。廟院因此刱。訕侮任彼喧。一柱容高撑。四海豈長昏。道德猶可述。文辭敢憚繁。獨爲淵源重。緣溪問道原。書院。</text>
<title>巖棲齋記[權尙夏]</title>,<text>華陽水石之勝。甲於湖嶺。尤菴先生於丙午年間。築精舍於溪南。儘象外奧區也。精舍之東一喚地。有石臺陂陀。其高數十尺。上可坐百餘人。亦天作也。先生甞搆三架小齋。時時游息於其中。甚樂也。甞曰。自懷鄕入此洞。神心灑然。如在仙境。回視懷鄕。誠是塵寰。自精舍移此齋。此齋眞箇仙境。而精舍反爲塵寰。可謂十分淸奇。何必更覔桃源路也。臺下深潭。足以方舟。時泛一葉小艇。隨波上下。其澄澈底。可數纖鱗。夜憑軒窓。月色如晝。玲瓏映帶。彷彿水晶世界。先生乃曳杖嘯詠。響如金石。翛然有遺世獨立之想。其視武夷茅棟。淸興孰優也。不幸黃巴慘禍之後。齋舍傾圮。山阿寂寞。過者傷神。乙未之歲。牧使金侯伯溫。出財力重建。不大不小。不華不陋。依然昔日㨾子。於是後生小子。莫不登臨想像。如坐春風。且頌金侯之誠不衰焉。今春。金侯爲花山伯。過余黃江之上。使余題巖棲齋三字。鏤板揭楣。又屬余爲記。余是當時密侍小生。不敢以不文辭。畧叙所睹記如右。昔有蟠桃一樹生於巖間。今不可見。老僧甞取種于菴庭。待秋移植如舊云。崇禎後辛丑仲夏日。門人權尙夏識。</text>
<title>華陽巖棲齋重建上梁文[蔡之洪]</title>,<text>伏以退栗後百餘載。道未有如文正之尊。湖嶺間十數州。境未有如華陽之勝。秋陽江漢。士多沒世之思。玉洞烟霞。地留考槃之軸。於焉仍舊而修葺。庶幾作新於瞻聆。恭惟我尤菴宋先生。承沙老之嫡傳。遵晦翁之規畫。門路造詣之正大。質諸鬼神無疑。風雲際會之昭融。譬猶魚水相得。以一身而任國家之輕重。大廈棟梁。以隻手而撑宇宙之綱常。頹波砥柱。天未欲治。痛大計之虛拋。道將不行。奈讒言之交極。睠玆靑川之巴串。殆同紫陽之武夷。山明水佳。爰得我所。天慳地祕。以遺其人。銀索蟠空。崖角鑱毅皇之御墨。珠邱入望。巖頭泣孝考之遺弓。東海千秋。永挹魯連之高節。南山七月。獨抱澹齋之至痛。頃當誅茅之初年。別有棲巖之一屋。崖成墻壁。不待椓約之工。石作庭除。何煩礱磨之力。漚練俯挹。源頭之活水無窮。絳帳高懸。座上之春風不老。邇來歲月之幾度。倏忽滄桑之累遷。樑摧岳崩。人間之萬事長慟。墻空桷圮。石上之遺址尙存。院宇新開。宛故居之復葺。皇廟肇設。盖遺意之式遵。祇緣事役之不遑。尙恨別搆之未復。苔逕月照。遺躅增諸子之感傷。石壇雲空。荒墟閱幾人之指點。多士相告。仍故制欲以新之。太守曰吁。作斯堂吾豈已也。麾工倕而董役。捐月廩而鳩材。見突兀於眼前。若有神相。喜崢嶸於頭上。不終日成。西室東檻。宛然如昔。雲簷月榭。煥矣維新。警咳如承。儀形若接。泉聲岳色。依俙暇日之陪遊。棐几晴窓。彷彿當年之列侍。恭伸善頌。助擧脩梁。兒郞偉拋梁東。雲漢昭回映半空。緇類齊誠勤守護。皇家天地此山中。兒郞偉拋梁西。燕塞風塵一望迷。天壽蒼茫何處是。空山夜夜蜀魄啼。兒郞偉拋梁南。朱甍碧瓦露晴嵐。知應義魄陪風馬。隣近廟祠上下參。兒郞偉拋梁北。循環一理分明識。潛陽已動地中雷。休運方知七日復。兒郞偉拋梁上。靑天白日人皆仰。雲翻雨覆古來然。一氣眞元猶不喪。兒郞偉拋梁下。混混源泉流不捨。日夜朝宗咽咽鳴。誰言水是無情者。伏願上梁之後。世道亨泰。儒化蔚興。精靈洋洋。焄蒿悽愴兮如在。人士濟濟。絃誦詩禮之罔愆。遺敎由是而復明。斯文在玆而不墜。雖光風霽月之氣像。杳莫追攀。而臨淵履氷之工夫。勉竭鹵鈍。</text>
<title>答華陽院儒</title>,<text>昔者臨賜。迨不能忘。院宇修繕之報。聞甚喜幸。而役鉅力綿。將何以拮据。還不勝奉慮。禀目見悉。山長處分。想已還到。而無由承聞爲鬱。僕則頃與湖中士友商議。欲於過近後轉托筵臣。更以本院配享之意。陳達于榻前。而如或終不允許。則繼以別立祠宇於洞中之意。定奪爲計。此若得成則影堂之役。似將中止。而材瓦則第須豫備以待之如何。</text>
<title>答華陽院儒</title>,<text>書院之設。盖爲諸生肄業之所。而仍以報祀先賢。寓其尊慕之心者也。其所關係。顧不重歟。况玆華院。卽老先生平日講道之遺墟。而肅廟御筆揭額之地。則事體之重。與他院自別。凡百規模。允宜矜式於國中。而不但世禍斬伐之餘。士類解體。且以本院刱設未久。物力凋殘。諸生之恒居講業。勢固未易。而每當春秋兩丁。遠近章甫之來會者。其麗不百。就中多聞博識之士。必有平居講業之素。而院中執綱之士。汩沒薤塩。倚席不講久矣。遂使禮讓之地。反作喧譁之塲。旣無一字講劘之益。又不能致其如在之誠。當初設院之意。果安在哉。苟究弊源。則實由於諸君子羣居終日。了無所事。故閑談雜說。不得不做閒雜之極。自不免紛紛閙閙。若此不已。則聞識何由而進。誠敬何自而生乎。實非老先生啓牖後人之志。而有乖先大王揭額表章之意也。惟我同志之人。自今伊始。革祛前習。遵晦翁鹿洞之規。體山長下敎之意。專心講學。益知其所未知。潔誠致齋。以齊其所不齊。以爲日新又新之地。千萬切仰。</text>
<title>答華陽院儒</title>,<text>奉托崖刻事。果自營門有所探問之道耶。第付朱生。使之奉致印本於座下。考納如何。萬折必東再造藩邦八字中。物力若未給。則下四字雖木刻似好矣。與僉賢商量處之也。</text>
<title>答華陽院儒</title>,<text>示來請配事。僉賢之論誠得矣。自遭山頹以後。卽有此議。而于今數十年。尙此囁嚅者。非謂此不可爲恰當道理。實以事勢有拘而然也。何年有一宰臣。果以此意陳達於榻前。則上敎以爲今有不可輕議者。事遂寢。士林之抑鬱。至今未已。來頭得準與否。姑未可知。而多士請配。斷然有不可已之公議。今僉賢始發此議於寂寥之中。甚幸事也。惡可已乎。</text>
<title>萬東祠是非辨[成晩徵]</title>,<text>事有變常。道有經權。不可處變而語常。當權而論經。春秋之義。君不祭於臣僕之家。父不祭於支庶之宅者。常經之道而不易之法也。亂世之將。掃除陵墓。如李孫堅晟事。 亡國之大夫。葬酹其君 如袁克洪皓事。 者。處變之義。而直發於秉彝之天。惻怛之意。故抑有貴於常經之道也。三仁之行。不啻南北。而夫子同謂之仁。爲其至誠惻怛而弗咈乎愛之理心之德也。昔楚國亡而遺氓追祭昭王。則韓昌黎作詩而美之。蜀漢亡而後人奉祠昭烈。則杜草堂感歎而詠焉。至於南軒祭虞帝廟。則朱夫子作詩而賦迎送神詞。豈不以代絶之君。香火之薦。本無僭瀆之嫌。而實見秉彝之良心也歟。春正萬東祠享。禮雖非紀常之典。而允合天理人情之正也。神宗皇帝。於我國家。有萬世不忘之恩。至今生靈有父有子。免爲倭奴者。何莫非帝賜也。神州陸沈。九廟邱墟。宇宙昏蒙。大義晦塞。革世之歲。倏爾回甲。父老興感舊之哀。義士懷存本之思。於此不畏虜情之叵測。不顧世俗之頰舌。立祠山阿。用享芬苾。駿奔思成。若覩皇靈。一邱洞壑。猶爲大明天地。是誠天下之奇事。儘出於至誠惻怛而弗咈乎愛之理心之德也。若使韓，杜詠歎。張，朱述作。則發揮之美。興感之章。不止於荊蜀虞廟。而安知非三仁爲四哉。迺者一邊譏議之徒。或曰非其鬼而祭之諂也。或曰以士而祭天子僭也。強者怒於言。懦者怒於色。噫。彼莫非壬辰人子孫。而亦莫不有所謂秉彝之天者。然疵毁之不已者。只以此事始於尤老。成於遂翁。故黨論陷溺其心術。徒見逐鹿而不見泰山者也。抑無偏黨之私而尙有疑訝。則是不知變常之道殊塗而同歸也。然今世之人。忠義見識。如韓公杜子則可也。道德學問。如南軒朱子則可也。而不此之思。甘心爲俗論之嗃矢。無乃惑耶。愚於華陽。亦參享事而來。噂沓之言。不一以足。故不得已略書以辨云爾。</text>
<title>華陽尊周錄序[尹鳳九]</title>,<text>天下之義。莫大於春秋。春秋之義。又莫大於尊王。况我國之於萬曆。義固君臣而恩亦猶父子。其尊之之義。何可一日忘之哉。華陽宋文正先生。以孝廟同德之臣。將明大義於天下。樹萬世之綱常。不幸泣弓歸來。事大差謬。抱經空山。悼義莫伸。及老峯閔公得毅皇手筆於燕市而歸。先生刻之所居華陽石龕。感慨歎傷以爲荊州之虞帝祠。朱子南軒表章之。下國遺民之祭天王。義已可據。此刻御筆。亦可以爲之兆也。欲就石龕傍。立二皇祠。事未集而遽値己巳之禍。臨訣。托我先師權文純公。俾卒成之。先師受命罔。甲戌更化。始與士友議。十載經理。建一廈屋。名萬東祠。至甲申京周淪亡之回甲。始祀二皇。先師祝而侑之。神皇以壬辰再造之恩。毅皇以國君死社之義。亦宋先生所授之意也。盖自石刻至祠享中間數三十年。凡係洞中文字。皆兩先生及老峯，文谷，丈巖諸公所述。而後來斯文羣賢。或詩以播詠。或文以叙事。莫不志切尊攘。義炳日星。是宜傳示天下。使千百世後。皆知我東之華陽。有此二帝祠也。收錄共編。緫一冊。此所謂華陽尊周錄者也。嗚呼。四海腥膻。獨小華。而又此華陽一洞。能保崇禎日月。春秋一部。於此可讀。河淸他日。聖人復作。吾其藉手而有辭者。其在斯錄也歟。華陽院任任相周，洪義瑞，宋洙源諸人。將刊是錄而壽其傳。問序於屛溪尹鳳九。余以編名錄中爲榮。不辭而謹書之如此。時崇禎甲申後再辛巳初秋日也。</text>
<title>送田節制奉皇明二誥往祭萬東祠序[趙泰萬]</title>,<text>萬東祠。盖取諸萬折必東之義。祠在淸州之華陽洞。湖西士人共立之。諸人士惟肅宗甲申。乃祀皇明神，毅二皇。盖尤菴文正公之遺意。而三月十九日。是毅皇殉社稷之周甲也。上於是躬祭于大報壇之故。祠祀亦用是月之某甲也。尤菴晩居是洞。爲刻毅皇御筆。洞南石室。仍藏眞跡。石室東北。煥章僧菴。而祠當尤菴故墅西南。尤菴甞曰。以我孝宗配食二帝。而以洪，尹，吳三臣配食庭廡宜矣。然孝宗已下。議者紛紜。不配食焉。田節制其父護軍公。丙丁後東來。蒙仁，孝，顯列聖置軍銜廩食。娶婦生諸子。遂畢命東土。諸子肅宗時用武起。列官于朝。益上恩隆摯。節制曾祖兵部尙書同知萊州時誥軸一。高祖御史誥軸一今在。神皇所命也。今節制手奉二誥。及春丁往于祠。朝衣朝冠。將與章甫諸生。駿奔走俎豆之間。二帝陟降之靈。其必眷顧節制。而神皇若曰。爾成一來。嗚呼惟二誥。是朕昔所賜爾祖。今璽跡百載宛然。爾又朕孫遺孫。能父子遠避腥膻。不胡服。獨漢衣冠。又父子不絶官錄。天翻地覆。中華萬里之外。保有乃祖誥軸。復列之朕前。其視朕宗廟不血。子孫不保。乃祖卿勝朕哉。毅皇若曰。嗚呼成一。如神皇言。二帝又若曰。嗚呼成一。四海盡忘我。惟朝鮮獨不忍忘我。國先君築大報壇祀我。鄕人士立萬東祠祀我。朕顧海內。捨朝鮮安托。絶域窮山。春秋所見。盡朝鮮人。獨不見故國臣庶。汝今至。惟爾實朕遺臣。朕今日之祀。朕爲汝享之。予甚汝嘉。僾然肅然。必有見有聞也。我孝宗英靈。必又左右二帝。代揚二帝明訓。而召致三臣者。曁洞之主文正公臣某。語節制此行曰。成一不忘本。成一義哉。節制今行。於天下後世。不亦有光乎。吾以是贈。崇禎紀元後九十四年辛丑春王正月。漢陽趙泰萬序。</text>
<title>報恩縣二帝祭田記[黃景源]</title>,<text>二帝故天子。而淸州非廵狩之地也。而吾邦之士。爭致力以成其廟者何哉。盖二帝有德吾邦。宋先生甚忠於天子。而淸州之東。先生甞家焉。故其弟子卽先生之居。立二帝之廟云爾。聖人制祀典。以勤事祠舜。以禦菑祠禹。舜與禹之祠。不惟其子孫若陳杞而後立之也。天下之民。皆可得而祀也。不然陳亡而舜不食焉。杞亡而禹不食焉。烏得列於常祀之典哉。由此觀之。吾邦之士。祀二帝有以也。夫宋先生恩津縣人。孝廟時。以處士爲王賓師。欲章義以報大明之恩。恩未報而去。去而將立廟於華陽之下。以祠神宗，毅宗。廟未成而卒。旣卒之十六年。廟始成。盖先生之志。弟子成之也。中國易正朔。去廟成時六十年。高皇帝之世絶久矣。而二帝獨得廟祀。非所謂德厚流光。民莫敢不敬之效與。祭田若干畒。在報恩縣南三十七里。宋先生諱時烈。字英甫。謚曰文正。</text>
<title>雲漢閣記</title>,<text>文正公宋先生。作巖棲齋於淸州東華陽洞。後十餘年。得毅宗皇帝御書。刻于石壁。直巖棲東百餘步。爲禪院曰煥章。煥章之傍。有大石長二十尺廣十二尺。石上有閣凡六楹。御書藏焉。故山中人取詩所謂倬彼雲漢而名之曰雲漢之閣。始瀋陽移書王朝。請爲其主進大號。王不受。奏于毅宗。及奴兒圍南漢城。毅宗詔遣陳洪範率師往救。是時奴兒入濟南。執德王由樞。而毅宗未甞救之。獨於吾邦有難焉。出師救之。豈不盛哉。夫下有至誠而上不格者。未之有也。詩曰。鶴鳴于九臯。聲聞于天。謂誠之上格也。故先王北絶瀋陽。立奏毅宗。而毅宗爲救其難。誠之所格也。今華陽旣刻御書。又建閣而藏之。一邦之士過其下者。未甞不歔欷而流涕。是徒知毅宗之恩厚於藩輔。而不知先王之至誠。感通於千里之外。啓毅宗拯救之心也。今年春。余自煥章禪院宿巖棲。登雲漢閣。觀先帝御書而歸。居月餘。華陽諸生。請爲記。余謂先生爲先帝求御書。藏之華陽。盖將使山中之人。追先王事明之誠而致敬於是也。今山中之人。爲之閣以尊御書。非特不負先帝也。庶可以不負先王之誠也。故余爲之記。</text>
<title>淸州皇廟詩記</title>,<text>臣自淸州入華陽。祗見皇廟。退就齋次。祀之日。與州之士三百人皆適位。北面行事。自祼獻至于徹俎。士無不屛氣肅雝。若身履天子之庭而望淸光者。臣聞王者施仁於下。必受報禮。禮之輕重。視其仁之深與不深。經。天子畿內之民。爲天子齊衰三月。諸侯之大夫。爲天子繐衰七月。諸侯之士與天子畿外之民皆無服。然天子施仁也深。則畿外諸侯之國。雖士庶人之無服者。亦皆懷之。故書曰。民罔常懷。懷于有仁。仁施於天下而民不懷者未之有也。密須氏距周之命。伐阮國。遂入共邑。故詩曰。密人不恭。敢距大邦。侵阮徂共。此阮國最大之菑也。於是文王整六師。往遏密人。故詩曰。王赫斯怒。爰整其旅。以按徂旅。仁至深也。夫天下諸侯之國。未有不懷文王者也。而阮國遇最大之菑。被至深之仁。雖百世其可忘耶。明興。倭奴受約束。至萬曆世。平秀吉大治舟兵。自釜山疾趍平壤。神宗皇帝痛藩輔二千餘里沒於倭奴。詔大將軍李如松。率師渡遼。破秀吉兵二十萬於浿水上。遂定三都復社稷。及秀吉復犯釜山。詔大將軍劉綎，麻貴，陳璘之屬。拔曳橋圍島山遮露梁。焚其舳艣以千數。倭奴震懼。棄輜重。夜遁海中。盖是時中國將士。連七歲戰戍不輟。費入百萬。至今藩輔賴餘烈。東南無事。則神宗救菑之仁。誠可謂至深也已。其後崇禎中。瀋陽騎自義州入圍南漢。毅宗皇帝躬大義。惻怛東顧。欲爲藩輔救其急。命陳洪範率靑州，濟南，登萊樓船之卒出長山。命金日觀，楚繼功。率東萊，卽墨，昌邑之卒出東江。盖是時天下之力。東敝於虜。西罷於盜。公侯助戰馬。卿士佐軍食。子弟之國雖不守。無以救焉。而悉擧山東之衆。遠赴於大海之外。則毅宗救菑之仁。亦可謂至深也已。夫神宗有所成功。而毅宗亡所成功。然至仁被於藩輔。則二帝未始不同也。且毅宗之死社稷也。自京師至於四方。凡里巷耆老百姓戍卒戰士怨女孤子與被髮文身穹廬左衽之人。皆哭失聲。而逆賊亦爲之泫然流涕。是至仁溢於天下。豈獨救一國之菑也哉。故文正公宋先生時烈。命門人建二帝廟於華陽。祀之以四籩四豆。不敢忘二帝之仁也。周官曰。都宗人掌都宗祀之禮。宗者廟也。都之廟社古先王。故春秋傳曰。凡邑有宗廟先君之主曰都。都宗之祀皆賜禽。故周官曰。王之所不與則賜之禽。重其祀也。夫先王去民之菑。有大仁於天下。其世已絶。而都宗得主其祀。古之禮也。春秋傳曰。臨於周廟。周廟文王之廟也。魯立周廟祀文王。而周旣亡。咸陽又有周廟何也。盖文王旣遏密人。作桯邑。其地於今爲咸陽。故咸陽有文王廟。豈非以共池之上阮水之旁。周師所臨。而遺民不忘其仁也。明制。州縣祀帝王。凡三十六。每三歲。有司卜日。出祝冊發禮帛。遣太常寺樂舞生。函之以行。與周官賜禽之禮不殊也。伏惟二帝於藩輔。皆有至仁。廟食百世也宜矣。然有司不出祝冊。不發禮帛。不遣舞生。非所以尊厚先帝。光昭報禮也。王制曰。天子諸侯祭。因國之在其地而無主後者。夫因國猶可祭之。况二帝無主後者。廟雖在於山谷之中。豈不得比於因國耶。臣從州士過華陽。因得以將事廟下。乃具著二帝之仁及文正公建廟之義。爲歌詩告于有司。其詩曰。肅肅皇廟。邦人來假。旣戒旣宿。旣掃旣滌。以其豆籩。與其鉶簋。以旅以將。以饗天子。天子齊聖。曰明二后。保玆邦人。樹仁維厚。神宗爲祖。毅宗爲孫。世樹厥仁。靡溺不援。有毚島夷。自彼出日。淪釜及漢。焚我京室。誰拔箕墉。少保子茂。神宗命之。王國是救。島夷不順。薦作冠虐。穴居海漘。以噬以攫。誰拔順墉。少保子紳。曰陳曰麻。咸奏厥勳。三年于戍。四年于改。彊土旣定。神宗之功。於乎神宗。仁洽箕方。比于毅宗。克紹其光。瀋人來侵。圍玆南漢。毅宗肫肫。閔我多難。乃命虎臣。太師金公。爰及洪範。鞠旅徂東。戈舟三千。率彼鼉磯。合甲交䩨。朱英祈祈。旣進爾衆。其仁則駿。豈爾禦侮。必接爾刃。自古有國。皇不死社。烈烈毅宗。蹈仁維果。彼蠻與貊。靡不永傷。矧伊邦人。曷其敢忘。於赫神宗。仁此下國。毅宗篤之。亦仁斯則。其顧其呴。其勤其拊。允也二后。邦人之父。翼翼文正。二后是懷。訓其弟子。祠以明粢。文正有道。百世之師。弟子溫恭。不墜訓辭。串山峩峩。有栢有松。乃虔乃度。建玆廟宮。維此串山。文正棲遅。文正攸寧。二后維歸。淸酒旣聶。大羹旣鈓。三月維丁。享于路寢。維臭孔遠。靡所不通。肵俎加匕。四簋伊饛。神宗維右。毅宗維左。邦人踖踖。稽首于下。二后昭明。監我順德。報以多祉。俾爾保極。念彼桯邑。文王是祠。制帛在篚。太常所釐。今我太常。亦有制帛。庶享二后。世世無斁。</text>
<title>華陽洞記[家大人]</title>,<text>華陽九曲。我東之武夷也。洞壑幽邃。峯壁峻削。淸溪貫之。白石相錯。始則李相慶億庄也。尤菴宋文正公借之居。仍爲萬東廟及文正書院。一曲曰擎天壁。二曰雲影潭。三曰泣弓巖。四曰金沙潭。五曰瞻星臺。六曰凌雲臺。七曰卧龍巖。八曰鶴巢臺。而九則巴串。列峙溪南北。而巴串獨據其會。皆遂菴所名。而丹巖閔文忠公篆也。泣弓有碑。尹判書憲柱筆也。巖棲齋在金沙潭之上。煥章菴，雲漢閣在其左。彩雲菴在瞻星臺之上。萬景臺在擎天壁之外。文正草堂在院門之內。崇禎皇帝御筆非禮不動四大字。刻於瞻星臺壁。煥章菴，雲漢閣所以創也。後又刻神宗皇帝玉藻氷壺四大字於其左。萬折必東。宣祖御筆也。大明天地崇禎日月。文正筆也。刻於其趾。蒼梧雲斷。武夷山空。刻於巖棲齋之側。亦文正筆也。九曲之勝。夙昔飫聞。而老幸將子至焉。乃反憑僧指而過。恨余不及少時來也。獨於巴串。昏眼頓明。淸流白石。豁然可意。三陟武陵溪差可擬也。過此而北則仙遊洞也。宿煥章菴。文正之尊周。而僧亦藉而爲重。人其人廬其居者。莫此如也。山之夜無虎。夏無蚊。亦一異也。山空夜冷。星月皎然。羣峯若相揖也。寺藏萬曆崇禎御書及大明一統曆。萬曆賜輔臣申時行制。辭理俱備。誥命體也。世言萬曆佚豫不視政。殆言者過也。其學世宗之玄默求道而甚者歟。萬曆書畵之東來者。龍字大徑數尺。劒仙及墨竹畵天工。並比玉藻。佚豫而曷能哉。然書畵非人主事也。帝適寓心焉耳。崇禎賜楊嗣昌詩。乃其推轂時作也。保民重於討賊。仁哉詩也。帝豈亡國之主哉。直明運訖也。嗚呼痛哉。秦良玉之征胡也。亦賜之詩曰。蜀錦征袍手製成。桃花馬上請長纓。世間不乏奇男子。誰肯沙場萬里行。良玉塡土司婦也。其夫死於獄。兄弟死於虜。而良玉猶自將苗部。萬里勤王。忠勇無與比也。故帝特奬之。良玉繡於其旗。以表其榮。屬國尤宜知此故附記之。大統曆則崇禎丁丑。淸陰金文正公所受賜於仁祖也。潛谷金文貞公。盖受之明而東返。頒於廷臣者也。淸陰時在安東。柳碩之讒。姑未入耶。皇朝舊物。令人掩抑不已。朝謁大老像。盖其入山後模也。方冠野服。儼若天神。地負海涵。龍虎變化。使老酋當之。亦必悸縮。况其餘耶。彼侮者。徒蚍蜉之不自量也。講堂扁以一治。盖表先生之志也。宋子大全板在院廊。乃二百三十四冊而印者相續。出至草堂。先生舊居也。房二架軒一架。而杖几書策璿玉之器。金石之刻皆在。春秋則正廟丁巳所頒也。余父子俱幸托名。今又尊周彙編告成。誤恩便若世承。僭猥極矣。藉此而謁先正。不益愧哉。文正之居此。始闢荒也。然猶嫌其閙聒也。樹巖棲齋於崖上而居之。隔澗制益小。飯則維片舠以涉之。無人乎側則先生或自牽維。溪漲舠阻則煥章僧供之蔬糲。不可堪也。先生安之如素。每當孝廟諱辰。出泣弓巖。痛哭徹宵。山中鳥獸皆號。先生禀氣特異。所至凍屋亦暖。比其寢卧。瓦雪皆融。當是時。師道尊於君綱而衆諑乘之。先生安得免哉。雖然顔淵氏不云乎。不容何傷。然後見君子。孟子不曰以身殉道耶。然伯夷之名萬世。正以其餓死也。記昔彙編之始也。李參判義駿主編次。而叙述則屬之我。專以先生爲主。或咎李之偏主。李正色曰。義理天下之公也。况是書也而可私阿耶。吾則公所主也。議論於是始定。又有問先生道德於余者。余曰。先正道德。吾敢與知。無已則藉重而言可乎。孝宗大王躬涉丙丁之難。寤寐英豪。矢心一洒。而八年瀋館。蹈履行陣。覩天下魁傑多矣。虜將則多爾衮英，俄爾代馬，福塔尼堪等也。明之降將則洪承疇，祖大壽，吳三桂也。我之材俊不足制彼。則豈與謀大事哉。先生親非勳戚。選非科甲。特師傳之舊而山野之新也。一朝擧之羣臣之上。比諸伊，呂，諸葛。學焉而後臣之。擧國而聽之。授大任而紆長策無疑也。卽聖心之所簡。而先生之爲先生可知也。古所謂以英䧺之材。兼聖賢之學。外托君臣之契。內結骨肉之親者。獨先生當之矣。正宗大王聖學天章。高出百王。而自在春邸曠感者。獨先生也。傳心之統。上繼紫陽。而御序闡其道義。致祭之文。又親製矣。若曰。子朱子後復有朱子。三朝賓師。百世規矩。卽御製之所闡。而先生之爲先生。又可知也。吾儕小人。惟知守兩朝之敎也。聽者亦不復言。及至是院。益知先生之道德也。司馬遷之撰史世家孔子。而末言適魯。觀其廟堂車服禮器。諸生以時習禮其家。爲之低回不能去。何其與余之觀諸院者同也。苟非盛德所感。安能久益尊信若是哉。第闕里元氣宅也。而華陽則挾秋霜也。世又有以空言厚利譏先生者。審其然也。孔子之作春秋。孟子之闢楊墨。非空言耶。卒之祠享遍於天下。世襲延於百代。孔孟亦謀利耶。後世之榮。聖賢有不得以辭之也。如必斥空言而核實用。則功利之學。可尙於仁義。富強之術。可先於禮樂。其始也楊墨之所羞。而終則寇盜夷狄之歸。焚坑之禍隨之。可不畏哉。故賭戰國嬴秦之難。而益知孔子之功也。此非空言之力哉。故君子之空言。百世之所同賴也。中夏苟有眞主作。必於我取法。廣魯於天下者。非大老之功耶。毋謂空言無補也。吾故謹費辭書之。爲華陽洞記。</text>
<title>附 朝宗巖</title>,<text>朝宗巖在加平郡。古朝宗縣地也。巖以是名。峻壁削峙。川道其下。嶺右之水皆西流。而獨朝宗川東赴。有朝宗之義。故益爲尊周者所重。皇明亡後。處士許格得崇禎皇帝書思無邪三字於金文正尙憲。刻之崖面。郡守李齊杜主其事。仍刻宣祖大王語再造藩邦四字。又刻萬折必東四字。卽宣祖壬辰奏文句語也。日暮道遠至痛在心八字。孝宗大王答李相敬輿䟽批語也。而宋文正時烈書也。大篆鐫朝宗巖三字。朗善公子俁書也。揔二十二字。而邑人白海明監之刻。肅宗大王甲申。設大報壇。領議政申琓以巖刻事白於上。而海明只達其姓。格齊杜並闕焉。然格實倡之。而齊杜成之也。次白海明續後戊辰歎 許格昔在鴻荒開國日。檀君初並陶唐歲。茫然正是蠶叢及魚鳧。夫婁金馬傳幾世。南北扶餘數千里。壤地却跨沙漠裔。後來誰眷我鮮錫令名。欽惟洪武太祖是高帝。及至龍蛇之年黑齒寇邊鄙。聖皇出師終弘濟。義重君臣恩父子。不啻荒服羈縻計。三百年來世忠貞。玉帛未有玉河泥。昭敬大王拱北誠。神宗天子哀東勢。事有至難不忍言。紫微一夕大茀彗。靑邱義士白重晦。使我別來長我啑。其爲人也多慷慨。欲破山海關門閉。今日何須十萬兵。尺劒獨當欲奮袂。猛氣凜凜不可當。眼空甌脫萬幕毳。義士得置君側否。語及神州輒流涕。有才不試眞可惜。其才用之可興滯。先時奉詔九鉢師。太白山頭演千偈。渤海風濤蛟鰐窟。萬里歸來帝勑遞。戎機密勿衣帶中。欲以安市爲扞蔽。前身定是丁令威。華表柱頭飃衣眥。執其兩端是權宜。和實非和勵實勵。當時上將誤大計。畀以檢察誰扈衛。天塹公然任飛渡。擧國共快罪不貰。幽懷憤憤不能平。短髮蕭蕭不能揥。老臣乞火上天飛。少婦赴水殉節誓。嬰兒或有洲渚投。翁嫗或有沙場瘞。紛紛男女牛羊驅。於此百濟安危繫。身辱殊隣那可忍。魂歸故國何能逮。有知無知不可分。魚肉熊掌死生際。皇都竟有堯城禍。天下無人大義揭。遼河之役帶方人。忠義無愧峯重霽。朝廷若有旌褒典。文正公祠此可繼。大抵人民本無辜。何以皇天降大戾。孫臏已死誰直走。敎戰須令兵有制。庶見苻秦百萬師。敗走不待聞鶴唳。君從何處得此語。欲以哀詞約矢淸詩係。淸詩云從薇峯出。薇峯本是郄林桂。飽聞薇峯淸節多。攝衣未甞登其砌。靑氊幸有白眉托。緖業佇看托高弟。嘉陵之郡朝宗縣。大刻宸翰無前例。萬折必東再造字。直壓千丈山岳銳。從當建廟準永安。架巖谷荒翳。此擧義士欲句當。其奈世人不欲諦。今日蒼生億萬命。皆是萬曆覆燾惠。嗚呼孑遺皆帝力。若非帝力駕於何所得安稅。痛哭宗祧𣾘邱墟。漢曆中衰大統替。莫言長子近且完。力以罷之守以斃。却憶前朝紅巾亂。良將尙稱金就勵。晉陽誰是尹鐸寬。睢陽誰是張廵厲。州牧郡守休更問。只在君王明且睿。白首尤翁何如者。早自爲衣芰荷製。貢禹有冠不肯彈。鄒陽有裾不肯曳。魚鼈不大由水煩。草木不長知土弊。採薇還甘二子餓。粟馬無心六國說。浮生身世聽黔羸。得坵則止乘流逝。欲知國家久安策。水流源長木深柢。嗟自陶唐迄崇禎。三千八百餘歲誰憂泄。丈夫出處於何决。量不如早止枘。幽人正如三秀芝。志士宜樹百畒蕙。此日吟君戊辰歎。戊辰之歎出於黍離悲浮贅。收取甲子述長篇。跋扈直同江南，詞賦麗。突騎五千焉得渡三叉。直擣巢穴復燕薊。諸君讀此義士戊辰歎。莫比蔡中郞詩細。朝宗巖記實碑文 趙鎭寬萬流灌海海爲王。王者之事莫尊於朝諸侯。故江漢之東之號曰朝宗。自禹貢始。春秋作而其義乃著。所以大一統也。夫操空名以呼號於天下後世。而人莫不悲咜感憤。若將投袂而起者。是孰使之然哉。此朝宗巖所由名也。巖在加平。加平東海之僻陋邑也。朝宗特里名爾。有好義者過之。感其名而歎曰。此天下乾凈地也。在昔龍蛇之難。環箕封免於侏𠌯。非帝力耶。嗟呼。明社已墟。中原爲腥穢。吾屬寓其慕無所。今於此得之。遂就里北之一穹巖。乃奉刻毅皇御書思無邪三字。卽陪臣文正公金尙憲拘瀋時得者。次萬折必東四字。我昭敬大王宸翰也。稍左列以鐫者曰再造藩邦。出於戊戌奏。曰日暮途遠至痛在心。孝廟賜相國李敬輿批辭。皆文正公宋時烈所書也。篆其額曰朝宗巖者。朗善公子俁也。始滄海許格倡其事。相之者邑之秀白生也。從而將建祠。以上祀神皇帝。宋文正聞之曰。毅皇何可闕也。事未成。先生沒。其門人寒水先生紹厥志。建萬東廟於華陽山中。是則朝宗巖爲之兆也。且皇壇之始也。有欲以穆寧兩陵配之。議不一雖已。推此義也。文不在玆乎。陪臣之從其君。猶羣后之從天子也。此又壇議之未盡言耶。夫懷德順也。寤寐風泉。時不幸也。譬之水。其不息也同。赴海也又同。或爲平波。行乎其所無事。或爲洪湍急濤。觸龍門盪底柱。天下之變極焉。是豈水之所樂哉。其勢則然也。正宗甲辰。黃尙書昇源補本郡。負巖而搆六楹。又名之曰朝宗菴。歲久將圮。人士之處傍者。約同知加修葺焉。伐石以文之。是何十室多忠信也。昔者尤翁與趙滄江涑訪申曼。夜闌語劇。趙公誦金濯纓朝天賦。相與太息曰。往時士大夫遊觀上國。與今人不同。嗚呼。今人知此義者亦鮮。其不磨者。惟石面墨痕煌煌焉。不啻如朝天冷話。尙可謂陽秋一脉。寄在天地間否耶。金達淳書。徐邁修篆。</text>
<title>漂人詩</title>,<text>莫道蓬萊無可到。漂來萬里一帆風。天均雨露人尊北。俗尙文儒道在東。故國自憐鍾鐻變。殊方還愧姓名通。千年周顗新亭淚。更洒滄溟水不窮。遠客愁懷自不窮。回看何處是閩中。山千疊外雲連海。天一團邊水接空。異鄕秋風初淅瀝。旅窓寒月正朦朧。此間別有傷心事。父母君兄夢裡逢。</text>
<title>宋子大全 九則</title>,<text>靜觀齋李公 端相 神道碑曰。甞有華人漂到。衣冠不改。爲言正統一脉。尙未全絶。朝議將交解其人于虜中。公極言其不可。旣不能得。則作詩以傷之。其匪風下泉之思。感憤激烈。所以眷眷於宗周者。終始不替焉。沂川洪公 命夏 神道碑曰。適有漂舡到濟州。不改漢官衣冠。又有永曆曆書。公以爲義不可押送虜中。請自我方便處之。朝議恐事泄不從。公慨然作詩以見志。吏曹正郞兪君 命胤 墓表。朝廷甞欲以泉漳人漂到者九十餘。執解于燕人。其人甞不改皇明衣冠。而自謂如田橫義士。君時在縣職。歎息曰。此大義所係。其可以外官自嫌而不言耶。遂上䟽極言之不報。嗚呼。此見君之見義而能勇。不顧禍福也。先生又撰墓碣云其䟽數千言。而其尊周之義。炳若月星。君可謂不負所學歟。校理洪公 萬衡 墓碣曰。甞有漂到人。不改漢衣冠。自言皇朝遺民。朝廷將押解淸國。時朝紳皆怵迫。莫有言者。君草䟽辭嚴義正。誠意懇惻。雖有所拘不果。而見者無不魄動。朴處士 尙衷 墓碣曰。歲丁未。有華服華語者近百人。漂到我境。自言東南撮土。皇統猶在。我卽其人。朝家恐事泄。執解北庭。公痛憤慷慨。遂絶當世之意。甞題詩僧軸曰。將身未得追蹈海。羞對遼陽去國僧。人之知公者。咸昇其志節。與李擇之選書曰。泉漳人自是漢官威儀。雖大統已絶。不害爲猶稱大復之爲可尙也。朱子於綱目。特著此。今日不須助割正助閏之論也。聖考時則正是越豢吳手段。與今日自別。坡公曰。其父殺人報仇。其子行劫。此可爲戒者耳。與▣▣▣書曰。泉漳人憤憤落淚。非令兄腐心之言。亦何得耳聞耶。爲此事者。亦何心哉。志感詩 幷序 自崇禎甲申。北京淪沒之後。弘光繼立南京。旋卽顚覆。傳聞有永曆皇帝卽位。未知的否。至壬寅。北人稱擒得永曆。混一天下。至頒赦來。亦未知虗實。前後我使往返北京。相望於道。无人探問皇明存滅。是豈細故而漠然不知。草野之士。仰屋而已。今丁未夏。唐船一隻漂到濟州。同載九十五名。福建泉漳人。皆唐服色。不削髮。其中陳得，林寅觀，鄭喜，曾勝四人能文。謂永曆皇帝保有南方四省。宗社不替。衣冠依舊。今爲永曆二十一年。其所持曆書亦然云。積歲未知存亡之餘。忽得此信。喜極而悲。感涕无窮。因成拙句。情見于詞。右唐船乃官商而往販日本者也。洋中遇颶風。敗舡於濟州見獲。上書陳情。願得還去。朝家竟捉送北京。 皇家消息廿年餘。今日初聞淚滿裙。尙有衣冠全海甸。應懃謨畧壯戎車。天心眷德人思奮。胡運垂亡賊易除。從此吾皇恢舊業。幾時奇烈勒巫閭。○自古艱危開聖業。天心行合掃腥膻。惟將海外孤臣淚。霑洒重冥日御邊。○忽得皇家信。還如父母廻。蒼天存漢曆。聖德必重恢。喜極睢先淚。傷深骨欲摧。長吟出師表。沾洒望河魁。○痛念燕京覆。年今廿四還。腥膻何日掃。社稷一隅艱。志士思捐命。天心合去頑。北辰高夜夜。悵望淚長潸。○洪武涒灘歲。于玆五匝還。血書那忍讀。崇禎皇帝自縊崩時。有血書遺詔。 天步至今艱。社稷行恢業。戎車待討頑。蒼茫東海外。拜日涕潸潸。涒灘古甲申名。朱子詩有曰極知此道無終否。明年太歲又涒灘。宋祖開元是庚申之歲。朱子當慶元己未作此詩。其所感者深矣。每覽之。不覺淚下。洪武戊申。距今三百年。而明年又是戊申矣。偏荒未生於皇家存沒。耳目見聞。亦不可得。况敢言其他乎。未知海內有幾人能效忠義之願。而不負所學耶。只得仰天感涕無窮而已。次李靜觀齋韻。飄然簪佩問何來。遼界腥雲欝未開。吾人底事呑聲哭。先主陵前去復回。○海客新從靈武來。行朝尙傍會稽開。孤臣此日无窮痛。更喜涒灘太歲回。</text>
<title>閔徽繼湖巖集 一則</title>,<text>悲漂人詩曰。多端愁思自紛繽。底事臨歧暗慼嚬。握手無言雙淚下。停觴不飮雨沾巾。遙憐大漠三千里。却送皇朝九十人。慘膽離懷徒脉脉。慇懃別語更諄諄。斷膓今日傷時事。回首當年記壬辰。伊昔大邦存下國。至今遺澤在邊垠。追懷帝德恩何報。復覩官儀感轉新。滄海島中漂到客。大明天下孑遺民。帝城何在開川峽。王業偏安保廣閩。中國存亡曾未識。上京消息始聞眞。風波僅得回生路。沙漠如何就死濱。殘喘乞哀傷道路。危情欲達阻城闉。民情眷眷猶思漢。廷議紛紛尙畏秦。諸宰或疑媒禍案。九重玆靳降恩綸。強呑輒以威相劫。弱役惟知令則遵。勢有所難寧背德。賢何相厄謾傷神。覊人却抱無窮恨。聖主猶懷不忍仁。君去莫言前代事。子來終訣故鄕親。指南安得三年至。有北還投萬死身。持勑譯官爭迫脅。呑聲行子却逡巡。胡寧忍此新哀訴。我罪伊何更怒嗔。孤影不堪歸紫塞。深寃何以籲蒼旻。窮歸魏子誰能濟。欲効虞卿我莫因。周厄英風今寂寞。急人高義久沈淪。時危始信人情薄。世變還嗟國步頻。顧我多慚南國帝。憐君老作北朝臣。何殊以肉投饑乕。無計添波救涸鱗。臨分只贈心慷慨。感時偏覺膽輪囷。加飧遠道須珍重。出餞長橋慰辛苦。飛雪滿天迷去路。驚風捲地撲征輪。離魂不散烟郊樹。別淚遙添驛路塵。南望楚天天接嶺。北臨遙海海無津。思親遠夢尋楡社。戀主孤魂繞玉宸。征旆出關非故國。行裝度漠卽殊隣。悠悠至痛無時盡。欝欝悲懷底處伸。數日齧氊應不死。十年持節庶明倫。邊庭歲暮羊無子。上苑秋高鴈不賓。行過殷墟歌麥穗。回首漢闕入荊榛。歸心歲歲年年日。遺恨千千萬萬春。長句贈行聊記別。滿腔悲懷口難陳。公號湖岩。自稱大明民。此後永廢科臼。以吟咏從事。年四十二年。</text>
<title>華陽洞。次朱子虞帝廟迎送神樂歌。</title>,<text>華之宮兮幽幽。葩之水兮安流。皇靈兮未徠。眇雲際兮謇誰留。皇靈赫而斯在。懷士民之忠與愛。八表晦盲兮安所之。地維潔兮海外。酒升尊兮牲登俎。謳歌緩而代舞。皇我饗兮我祐。中心愉兮夷猶。奄洌風兮陰雨。右迎神詞厓之刻兮潭之滸。林木悲吟兮鳥獸翔舞。風馬動而羽旄影。皇不淹兮如許。雲冥冥兮洞門。衿紳聚兮紛紛。游恩澤兮迥濶。溯終古兮誰隣。皇之起兮如之何。尊筵潔而籩豆嘉。望逾極兮意逾切。徒延佇兮林阿。右送神詞</text>
<title>題石皷文後</title>,<text>石鼔。宋時自鳳翔移開封。靖康中。爲金人所取。歸于燕。元時始置文廟。國子司業潘迪。具有音訓。計見存三百八十六字。今考搨本。益致磨滅。能復支得幾千百年也。其詩類風雅。然不得與吉日車攻諸詩登諸經者。意平王東遷時。干戈蒼黃。有所遺失也。此文又多古字難解。想吉日車攻。亦類是而屢經考校。始成今本。先儒啓後之意。亦深矣。</text>
