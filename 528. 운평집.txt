<title>敬呈外王父</title>,<text>尙平休老㛰才畢。龎子掛冠海可濱。莫說楚妃堂上色。已聞仙鶴向人馴。</text>
<title>次伯氏獨坐述懷韻</title>,<text>柳嚲鸎嬌水蘸堤。捲簾高處寄幽棲。風塵壯志輸閒夢。湖海豪情付短藜。已矣不聞鳴鸑鷟。彼哉愁看棄騏騠。浮雲世事何須說。醉後新詩且自題。</text>
<title>偶吟</title>,<text>隱几頹然默似瘖。淸宵明月印天心。桃源緬想房櫳靜。榛路愁聞虎豹吟。隣舍乏錢難貰酒。衡門引興自鳴琴。無人此夜慰幽寂。滿椀松花獨細斟。</text>
<title>七月初二日夕。有冥敎。感涕記賦。</title>,<text>謹身兼謹語。勤學又勤行。須去上人欲。不爲無益營。</text>
<title>三韻三篇</title>,<text>門前五株柳。百丈干雲霄。憶昔艶陽節。含風舞金腰。一朝秋風起。颯然已先凋。黃鸎色態嬌。春風鳴好音。千林花葉盡。飄然何處尋。行藏自有時。肎受霜鵰侵。精衛含木石。辛勤塡東海。見者皆愚痴。中心靡自悔。桑田一朝成。翺翔樂自在。</text>
<title>書事 辛亥</title>,<text>手把鵝經步出溪。據根閒詠柳陰齊。月明子䂓啼不歇。塵世悲歡欲兩迷。</text>
<title>山寺。敬次舍伯寄示韻。癸丑</title>,<text>窮山獨往躡層雲。擬向寰中絶俗羣。劒壁千尋高可仰。琴泉一曲靜堪聞。孤懷只恨萱闈隔。勝處偏愁鴈序分。何自惠章三復罷。滿天風雪日將曛。</text>
<title>山寺。與聖休 龜相。同拈唐律韻。</title>,<text>滿目煙霞古壑深。遠携經簏共幽尋。移燈佛座通宵讀。聽雪仙窓暇日吟。禁斷塵踪差猛獸。管迎家信許靈禽。逌然自笑平生事。何乃寰中久役心。</text>
<title>次韻宗菴從叔父感懷。以俟砭敎。</title>,<text>當時一見水曹郞。談史論經備末行。載酒誰能追逸軌。抱冰空自歎迷方。翟公休恨門羅雀。玄晏還憐病在床。伐木新篇叨屬和。謝庭蘭玉愧非卬。</text>
<title>拈放翁詩。陪伯仲同次。</title>,<text>聚友硏經兩不成。斷詩今又幾陰晴。空思百丈竿頭步。且學千秋谷口耕。閣閣田蛙休自聒。翩翩梁鷰也何情。流年漸覺如龜策。飽閱人間譽毁聲。</text>
<title>飛來菴月夜。士行 文欽 呼成字共賦。</title>,<text>未始平生有。今宵勝會成。懸燈談理窟。待月見詩情。古塢宜攀桂。寒溪可濯纓。寄語諸益友。無忘此時盟。</text>
<title>玉溜閣夜久。月色益淸絶。餘興未已。就磵石流觴數四過。用秋風淸分韻更賦。</title>,<text>大火忽西流。天地驚秋風。巖泉日夜鳴。楓樹行復紅。嗟我百年契。共此托琳宮。超然謝世緣。遺經晨夕窮。今宵月幾望。皓皓當天中。相將出澗石。歷歷坐西東。金波泛羽觴。玉溜轉晴虹。更酬自足樂。嬉笑極天衷。平生秉拙劣。今日覺豪雄。緬思蘭亭會。王謝盡騷翁。而今竟孰在。風流掃地空。寥寥百千載。俗子但倥侗。吾儕抑何幸。天卑儘疏通。已拚外物累。神心澹以冲。相守在空谷。日見眞際融。聊成暇時遊。此樂諒無終。回頭矢諸益。坐談至晨曈。</text>
<title>偶觀朱子詩有感。以澗樹猶含碧。分字爲韻。</title>,<text>秋風動碧樹。裊裊聞石澗。高樓瞑目坐。悄然景已晏。階前木槿花。榮枯一何幻。寄言塵世子。爾我非素慣。向晩忽掩卷。客愁難自喩。人生百年內。大觀如朝暮。云何有物累。離合正關數。願言懷與士。三歎倚庭樹。憶昔幼少日。跅弛喜出遊。周行數里間。自謂窮遐幽。于今忽長大。日月跳丸猶。淸嘯望宇宙。一氣連素秋。要離稱烈士。王適號奇男。古來靑汗竹。不盡遺耻含。吾生後晦父。世情亦飽諳。稽首玉皇君。守約老漢南。秋月上東天。山泉動寒碧。徘徊下書樓。嘯詠坐松石。風塵此時遠。白雲杳無跡。朗吟秋懷詩。相和誦梵釋。</text>
<title>陪伯氏遊龍山古王菴</title>,<text>石閣孤煙起。禪枝恠鳥鳴。觴臺成寂寞。輦路斷經行。日月當頭轉。江湖入望平。悄然吟嘯客。渾有雍門情。</text>
<title>同諸兄弟步遊鳳棲，靈龜等寺共賦。拈古韻。</title>,<text>一逕逶迤入。千峯汗漫遊。酒醒天籟遠。愁破寺門幽。白月寒生夜。黃花晩保秋。相看塵累隔。不羡放林牛。</text>
<title>首路鹿洞偶吟</title>,<text>離懷耿耿不能裁。歲暮天寒首幾回。沿路不關詩料富。兀然收視照靈臺。</text>
<title>伽倻寺作</title>,<text>平生結習未全刪。選勝窮幽幾處山。精舍寒燈纔罷講。上方斜日更忘還。銅標突起重龕外。雲瀑噴來絶間。徙倚門樓撞法皷。石潭屛間細潺湲。</text>
<title>和呈凾丈以伸微忱</title>,<text>君子省身常要縮。存吾無愧沒方寧。幾年江海蒙湔濯。猶恨靈臺白未生。</text>
<title>母氏生朝。用松江語作短歌三章。</title>,<text>南極老人星。照曜息影亭。滄海桑田幾回首。經記他年光益新。不知晦冥。冥靈種臺右。年紀一何久。落子生枝榦。共爾成老朽。向此中歲歲稱觴。以介眉壽。萬壽山萬壽阜。有古井名萬壽。汲斯泉成春釀。乃稱萬壽酒。須着意飮此一盃。萬壽無疆百祿受。</text>
<title>塗谷奉示晦可</title>,<text>江臯向晩獨相追。詠歎程朱世念遺。冰際孤舟閒放着。春風應不負佳期。</text>
<title>除夜。次老杜今夕行。</title>,<text>我送舊歲今夕徂。今夕燈光難自孤。琴罇陸博未全無。頗異尋常少年娛。招隱詠罷賦遠遊。弟昆相對一胡盧。悄然蓬戶忽徙倚。雪裏溪山如畵圖。寄語黔嬴莫遣違我願。新春活計書三隅。</text>
<title>春雨。拈劒南詩韻。</title>,<text>零雨霏微正似酥。小亭舒望入虛無。已緣肺疾長辭酒。更被春愁日據梧。兒學五行商逆順。客携三畧問贏輸。風塵消息君休說。且理釣筒下澤隅。</text>
<title>奉和從昆郡守公獄中述懷韻</title>,<text>寒雨蕭蕭攪夢晨。遠懷之子獨嚬呻。時來腐草爲螢火。事去龍駒委隷人。已遣樂天追悔苦。空思季路片言神。魯無君子斯焉取。窮道能全察察身。棘寺諸公持疑不决已五旬。惟冀早晩虜赦至而得無事解脫。從昆固請被罰。不欲使彼人見凂。其志苦矣。然反爲流俗所笑侮。良可感歎。</text>
<title>荊角津作 丙辰</title>,<text>川路盤回綰碧山。日華虛靜入淸灣。春風儻借推移便。且棹孤舟自在還。</text>
<title>觀漲詩。奉呈伯仲二兄請敎。時科期甚迫。而行計有未定者。</title>,<text>桑田碧海幻斯須。川后乘流興有餘。蓬島可能容易到。任他河上暴腮魚。</text>
<title>舟中作</title>,<text>寒江愁絶倚輕舠。十月風濤接海高。極目嘉林何處是。片雲孤樹杳巖㟼。</text>
<title>題藥圃東軒 丁巳</title>,<text>夫子去奚適。寒窓竹影迷。雲深山路絶。春遠藥苗齊。童子能知拜。盤飧有足稽。日西猶忘返。掃壁謾留題。</text>
<title>朴元卿 萬善 挽歌三疊</title>,<text>我有挽歌歌正哀。春風蒿里送將歸。西流白日東流水。借問何時能復回。丹旐葳蕤曉霧沈。人生此別最傷心。襄陽耆舊今無在。重感空山黃鳥音。當時凾丈早摳衣。歲晩虛榮豈所思。惆悵梅堂春寂寞。何人更賦八哀詩。</text>
<title>南小門洞。與金士龍兄卜夜。金兄贈別五長律奉酬。抄三四五</title>,<text>默默平生愼我儀。心期寧許俗人知。眞源幾歎楊朱路。素質空悲墨翟絲。尙矣塵編千古友。偶然華衮百年師。修辭未必妨知道。何事騷翁過自卑。三天地之生日以悠。興亡千古等雲浮。悲歌燕市今誰在。騷屑徐方竟自譸。遠愧古人身世拙。空懷志士國民憂。他時解帶非公事。未老良籌合更求。四雲山四面削如空。大隱悠悠思未窮。遠客得無塵囂聒。先生眞是太古風。靑蒭白飯何須覔。曉漏昏鍾亦不通。獨有亭亭窓外竹。歲闌淸韻與人同。五</text>
<title>扶餘鄭盛伯江亭。次壁上韻。</title>,<text>淸光下上蔚藍天。小屋依然竹霧前。屋裏仙翁籌幾下。不堪漁唱滿晴川。</text>
<title>望夜月朗風靜。不勝剡溪之戀。拿舟上黃山訪景明。實有不盡之興。形之於言。</title>,<text>天時人事暗相求。臘月江鄕氣似秋。病客千年過故國。淸光一夜滿歸舟。尋詩擬壓黃州句。縱酒思兼赤壁遊。遙想雲臺應有語。小微何事入河流。景明卜居雲華臺下</text>
<title>立春帖子 戊午</title>,<text>新年何以祝。春色入堂萱。可但寵光葉。先宜滋殖根。</text>
<title>閔幼安輓章</title>,<text>悽悽銘㫌雨。蕭蕭白楊颸。輇車旣祖載。賓友咸在玆。傍人且勿譁。聽我挽歌詞。挽歌夫如何。聊以告我悲。人生必有死。一往無歸期。送子臨曠野。念子平昔時。翩翩遊上都。賢豪盡所知。父母不慽慽。兄弟相怡怡。流光足把翫。和氣藹門楣。一朝災禍幷。凉風掃地吹。斯人竟云亡。神理誰得推。周棺一以閉。精爽永泯夷。兒啼不復顧。觴進莫能持。高堂旣已傾。素琴亦已虧。荼毒可奈何。聖哲皆如斯。行矣向山阿。千春長別離。嗚呼歌一闋。鐵心爲涕洟。</text>
<title>閒谷路上偶吟</title>,<text>蹴起眠牛着破韉。騰身一跨轡仍鞭。南山雨後桃花發。滿壑紅雲正可憐。</text>
<title>堤上贈金穉明 時燦</title>,<text>湖海三年別。風塵一夜幷。尙平㛰嫁畢。安石世緣輕。離嶺烟霞古。華陽日月明。送君空悵望。不但別離情。</text>
<title>奉和韓先生別語</title>,<text>天地道途遠。江湖歲月多。先生自寡合。小子亦無華。已斷憧憧想。何煩勞勞歌。淸秋三夜話。最喜攻疵瑕。</text>
<title>九日。與諸兄弟。登普門絶頂拈韻。</title>,<text>昨夜山中雨氣香。黃華滿地作重陽。登高漸覺氛埃絶。極目天邊數鴈行。</text>
<title>聞窟巖水石頗奇。與聖休竆幽以尋源。分韻得尋字。</title>,<text>自信平生道意深。遠遊無處不幽尋。秋風古洞來何晩。曲曲巖泉可洗心。</text>
<title>將往松楸。奉次伯氏贐章韻。</title>,<text>歲暮黃溪道。幽懷不自禁。龍蟠遺廟傍。月照下泉深。寂寞前王業。凄凉萬石林。吾儕範模近。寧作躍爐金。又何以贈吾行。悠悠展墓塋。人生足憂患。霜露感先靈。未燭冥昭理。空悲大小齡。明朝寒峽裏。孤鴈更堪聆。</text>
<title>元日 己未</title>,<text>人生三十見頭顱。天地飄零愧病軀。獨有此心猶未泯。藹然春意自昭蘇。</text>
<title>春遊</title>,<text>天地存吾道。雲泉謝世緣。晴山新罨畵。溪柳暗縈烟。自是春遊樂。非關醉興顚。忘言終未得。詩句却淸姸。</text>
<title>興龍小集。次老杜蜀相韻。辛酉</title>,<text>昔晦菴先生自南康解歸。與門人朋友道過濂溪周先生書堂。拜謁遺像。相與歎慕低回而不忍去。乃出其所誦說太極圖。贊其義以曉衆。旣又設饌于光風霽月亭。幷先生以下至濂溪諸孫及祁吳二生。會者凡十有七人。先生記之。千載之下。知其爲勝事。吾儕今日之會。適相冥符。其所以俯仰感歎之懷與觴詠團圝之樂。不知視昔何如。而獨少講論實事甚可慨爾。區區於此。竊不能忘言也。七日朋來舊跡尋。空山遺廟肅陰森。喬木尙帶風雲氣。虛閣如聞杖舃音。設食故應追勝踐。停杯終亦感幽心。圖書縱在誰能說。且向斜陽各整襟。</text>
<title>梅鶴亭泛舟至鸕鷀亭 甲子</title>,<text>梅亭乘興訪鸕洲。傲眼如今不復愁。兩洞奇贏誰定得。眞同巴谷與仙遊。</text>
<title>鸕鷀亭</title>,<text>沿江一路走鸕洲。細草靑驢穩似舟。挾棹歌爭媵我。洛東漁父盡風流。</text>
<title>二妙 金憙，金愚 冠首日。略有講誦事。拈韻共賦。</title>,<text>大兒小兒皆可人。聞禮聞詩講服新。個裏何曾有塵事。一堂朋酒盎和春。</text>
<title>江院觀。三道士林習鄕禮有感。乙丑</title>,<text>公讌賜酺各異倫。羣飮何嘗見介賓。勝日一尊將百拜。柳風花雨盡精神。禮存俗變只堪驚。儀子空傳釀禍名。南國此來觀盛事。始知王道不難行。殷師已遠世彌文。處士啖名惱聖君。反古休言菑必逮。世間何處不浮雲。</text>
<title>楓灘題漁翁壁上</title>,<text>漁翁作舍俯滄浪。柳下疎籬短不妨。對蒼崖橫萬丈。一生高卧畵圖塲。</text>
<title>暮春旣望夜。月掛前峯。逍遙澗石。朗詠晦翁玉溪詩。因步其韻。</title>,<text>平生遐想武夷溪。到底棲遲此一時。半夜寒巖風度曲。靈心肯許外人知。</text>
<title>入華陽洞講春秋以來。讀晦翁新著書。分韻得讀字。丁卯</title>,<text>謾說遺經無地讀。人間別有此空谷。千秋霽月庭中會。肯遣前人專勝躅。</text>
<title>巖棲齋詠溪聲</title>,<text>如風如雨或如雷。夜枕聽來更奇哉。誰道于今韶樂廢。人心不遣暫時回。</text>
<title>夜遊葩串賦波字</title>,<text>七人石上坐。細細酌金波。自有風泉響。何煩水調歌。</text>
<title>竟日獨坐。詠東坡空山無人水流花開語。忽有老僧來唁太孤寂者。笑答以記。</title>,<text>溪水共談花共笑。閒中未始少佳賓。憐渠丰姿與長舌。絶異風塵不韻人。</text>
<title>宋 德秀，李 宜朝 二賢來住書堂。講讀濂翁圖說。而以余之病不得對討爲恨。少間也。邀之子舍。剪燭極論。遂題小詩以志。甲戌</title>,<text>荒年風雪夜。湫宇遠方賢。語極天人際。迢迢山月懸。</text>
<title>諸生卒業魯論。自歎前此不知其味。聊書以遺之。</title>,<text>聊將攻毄共三餘。休道眞詮是一初。夫子文章無隱汝。世人迷昧可憐渠。希音春晝方鏗爾。彀率前途始躍如。愧我無能徒誦說。淵源百代仰歸歟。</text>
<title>大言</title>,<text>夸父神行百萬程。擬將東見日輪生。蘧廬閱盡終何屆。依舊衡門穉子迎。</text>
<title>朴寢郞子常 敬鎭 有詩贈行。牽率奉和。戊寅</title>,<text>尺劒行裝萬仞山。飛霞高出世人間。吾衰不復中原夢。且向雲巓一下看。白頭山本名飛霞</text>
<title>漕使舟亭。奉呈渭陽案下。</title>,<text>小亭如披襏。川雨送行舟。廚傳長年在。王程萬斛浮。何曾有官府。徒自擅淸流。多少紅塵吏。誰爭我白鷗。</text>
<title>文 天光 明叔舊與講學於黃嶽洞天。聞我西遊。杖策追至於江都。方與金生悵別。意外逢明叔。去留皆喜。次其路中詩以志之。</title>,<text>春風吊古繫蘭舟。誰得逢迎地盡頭。未遣陽關三疊怨。新詩正在白鷗洲。</text>
<title>松都</title>,<text>千古神崧暗以明。大興山勢更霄崢。須知聖世無長策。不置分司鎭舊京。</text>
<title>朴淵。次古人詩軸韻。</title>,<text>奇逞初緣水鑿開。懸流千尺爲低徊。謫仙詩句興公賦。只許遊人朗詠來。</text>
<title>白老尙孝相別十年。復遇於松都。欣然卜夜。有詩贈行。奉和以處。</title>,<text>天上老人貴。天下男子奇。大隱城市間。高歌遊仙詩。</text>
<title>阻飢淸聖廟</title>,<text>一宿伯夷室。三咽首陽薇。濯纓正余冠。淸風滿客衣。三五世已遠。嗚呼我安歸。非周亦避紂。百世仰遺徽。</text>
<title>所江挽河亭</title>,<text>飄飄欄檻半天浮。碧海前頭怳蜃樓。名勝昔聞今始見。神仙卽是更何求。</text>
<title>九月山四王峯</title>,<text>遊山逸興。形於歌詩尙矣。道則曰三入岳陽人不識。朗吟飛過洞庭湖。儒則曰濁酒三盃豪氣發。朗吟飛下祝融峯。彼哉玄門。耿耿自奇。而獨恠夫大儒先生。亦不免有獨樂之意。此來幸與九儒十釋。同遊千巖萬壑。共其冥搜。孟程與人同之趣。可想於百世之下。敢用晦翁韻以志所感。釋子毋視我爲毗迦佛祖。筍輿伊軋響遙空。筇屐聯翩大衆同。雲海茫茫天籟遠。朗吟飛上四王峯。</text>
<title>檀君臺。望諸賢講學。</title>,<text>相將貝葉寺。漠爾檀君臺。宴坐溪聲外。拈花聊自咍。</text>
<title>練光亭</title>,<text>第一江山箕子國。三千粉黛練光亭。客來忘去亦忘語。月滿長空風滿欞。</text>
<title>降仙樓</title>,<text>樓上飛樓山上山。高開仙舘彩雲間。八荒揮斥歸來晩。神女峯前一解顔。</text>
<title>贈箕城文賢擧</title>,<text>伯夷不爲重。仲尼不爲多。義理無竆紀。百年莫虛過。</text>
