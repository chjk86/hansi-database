<title>主靜</title>,<text>主靜方虗一。虛生萬事初。存心一日效。似讀十年書。一作勝讀五車書。</text>
<title>有感</title>,<text>天命我爲人。人具性中理。理本明在我。我胡自暴棄。其二獨立乾坤外。茫然世不知。團團頭上月。千古自盈虧。</text>
<title>離親寓懷</title>,<text>白雲丹桂北。西日錦城南。獨鳥蒼江上。憂勤夙夜心。</text>
<title>夜坐口號</title>,<text>月白山無語。風微竹有聲。夜深成獨坐。誰識我心情。</text>
<title>看山</title>,<text>萬古靑山上。浮雲幾去來。孱顔終不變。無語立崔嵬。</text>
<title>瞑作</title>,<text>此地是何地。我亦如何人。茫茫一夢裏。非假亦非眞。</text>
<title>酬寄龍湖主人</title>,<text>百匝雲山裏。淸溪小洞濱。幽居間花竹。却似避秦人。</text>
<title>和東溟鄭君平題僧軸韻</title>,<text>水底暎天心。天心亦水心。莫看心二本。面壁坐禪林。</text>
<title>謝尹生 先夔 携酒見過</title>,<text>歲暮淸江上。乾坤病此生。故人携酒過。相送若爲情。</text>
<title>毁二齋後謝送諸生</title>,<text>我心明若水。天意竟如何。好將方寸志。歸去莫重過。</text>
<title>贈別諸生</title>,<text>大丈夫心事。乾坤與日月。是以古之人。不作兒女別。</text>
<title>用行字韻示吳侄</title>,<text>處困方能亨。須期學業成。啖薺君莫苦。畫粥古猶行。</text>
<title>和陶元亮止酒詩</title>,<text>崇酒滅其性。何殊刃剩腹。敬將此一語。刻我靈臺曲。</text>
<title>次韻高晴沙贈梅栢丈人詩。示文伯。</title>,<text>梅仙與酒老。相對眼俱靑。古栢今猶在。淸陰滿舊庭。</text>
<title>與同宗兄弟共飮宗基梨樹下</title>,<text>井上雙梨樹。枝枝白雪堆。六七人兄弟。開心花下杯。</text>
<title>題僧軸 二首</title>,<text>海上山如戟。危峯勢若飛。巖間我舊跡。僧踏白雲歸。其二春雪寒猶重。庭梅多病枝。山僧雖乞句。何處詠新詩。</text>
<title>題黑邊桃花翁 先生年十四詠此詩。</title>,<text>竹含山雨黑。雲帶夕陽紅。中開風一陣。借取鬼神功。</text>
<title>留別金 仲源 爲後期</title>,<text>醉後忘身世。高諶媲典墳。明年春雨霽。佳束在江濆。</text>
<title>題日記</title>,<text>謝絶人間事。邇來三四月。日持小冊子。記作閒中說。</text>
<title>廵相沈公 澤 使人問安</title>,<text>蓬蓽有何貴。相公來問之。唯餘殘菊在。怊悴傍踈離。</text>
<title>閒吟</title>,<text>此世如何世。今吾何等人。雲山千萬峀。滿目一般春。</text>
<title>早春</title>,<text>歲去無眞得。春來更有愁。還慙階下草。生意茁已抽。</text>
<title>自號夢軒</title>,<text>夢中多好事。人世足辛酸。不若倚高枕。頹然臥竹欄。</text>
<title>有事</title>,<text>天豈虛生我。地無吾可居。何年雲水地。一作世外地。 手結一茅廬。</text>
<title>睡罷書事</title>,<text>謝絶人間事。閒眠水上亭。江天春日午。鳴鶴夢初醒。</text>
<title>天地吟 三首○有感而作</title>,<text>天地一何竆。此生今已矣。愀然望世外。山色雲間翠。其二獨坐一無語。靑山相對高。細思今古事。天地亦秋毫。其三我來天地裏。蒼海一輕鷗。擧首無竆界。太虗萬萬秋。</text>
<title>南山石謠</title>,<text>節彼南山石。峨峨且高潔。如何造物者。使爾無唇舌。</text>
<title>閒興</title>,<text>竹外茶烟碧。梅邊酒味香。客來問所事。聊指一書床。</text>
<title>田間鸎粟</title>,<text>綠袖掩紅顔。微香生雨後。芳心空向日。可惜依園畝。</text>
<title>題墨梅</title>,<text>老龍竊造化。神術硯泓間。前宵行墨雨。染盡玉梅顔。</text>
<title>雨後有得</title>,<text>凍雨前郊過。南山洗面靑。從來好氣像。殊勝雨前形。</text>
<title>十月曉起有感</title>,<text>昨日霜華重。無風葉自飛。庭餘殘菊在。憔悴向朝暉。</text>
<title>快意 三首</title>,<text>落落男兒事。龍泉八尺長。長鯨不可斬。斬我室中贓。其二萬里天無極。三椽屋一生。從來上下隔。風月一般淸。其三世外烟霞地。園林數畝田。淸風千古志。明月一襟邊。</text>
<title>長城道上</title>,<text>溪邊雙白鶴。朝露濕衣裳。羡爾閒無事。臨流仙睡長。</text>
<title>歸田園居</title>,<text>原陸昏歸愼。簷端起暮烟。倦投踈屋裏。松月入牀邊。</text>
<title>大樹吟</title>,<text>大樹高千尺。去天盈幾寸。風霜盡苦枯。留待春光嫰。</text>
<title>雨後</title>,<text>急雨洗炎熱。小村生夕烟。誰能洗亂霧。快看霽淸天。</text>
<title>偶書壁上</title>,<text>脫落人間世。優遊郊野田。心如千里鶴。高擧大鵬天。</text>
<title>有懷</title>,<text>十載渾成醉。生涯夢裏過。今朝方始覺。秋日照澄波。</text>
<title>雪夜</title>,<text>密雪從窓隙。潛投衣領中。似將天上意。傳與主人公。</text>
<title>野鶴</title>,<text>六翮非摧病。雙翎雪素輝。雲鵬從可逐。月六共南飛。</text>
<title>和詠月韻</title>,<text>月豈有心者。無心祗自臨。方塘秋水靜。更覺聖賢心。</text>
<title>漫吟</title>,<text>雪塞村前路。雲深屋後簷。閒來成一律。凍筆却生尖。</text>
<title>恨無酒</title>,<text>地白風如割。蕭然弊草廬。陶生賦述酒。奈此一樽虛。</text>
<title>寬無酒</title>,<text>酒豈忘憂物。還憂伐性靈。世憂誠可解。屈子必 一作亦 无醒。窮冬大雪。閉塞經旬。畏寒悚悚。首不出門。使僮子乞酒隣村。不得而還。戱題二絶。一恨一寬。亦可爲無聊中一笑具也。</text>
<title>書壁</title>,<text>外物皆外物。千金我千金。須知至寶在。一一誓吾心。</text>
<title>閏六月初七日戲吟</title>,<text>歲法無餘閏。一作備無閏 銀橋此日橫。天孫今夜㤪。想必在容成。</text>
<title>夜坐</title>,<text>黑夜闇如漆。乾坤雜瘴雲。明燈茅屋下。獨坐對天君。</text>
<title>賈客</title>,<text>海曲多風雨。山高易蔽陽。孤舟何處客。片帆入滄浪。</text>
<title>曉起</title>,<text>風露灑脩竹。鶴驚淸夢回。依然松樹下。殘月入蒼苔。</text>
<title>贈孤鴈</title>,<text>萬里秋空外。孤飛何處歸。天高滄海闊。一點爾何微。</text>
<title>鴈答余</title>,<text>渭水人曾去。江禽恥舊盟。孤飛東海上。欲訪魯連生。</text>
<title>暮雲</title>,<text>日暮南天闊。孤雲惓獨歸。不憂前路遠。今夜宿巖扉。</text>
<title>除夕</title>,<text>守歲終難守。明朝又一春。還思百年後。竟作如何人。</text>
<title>晏起</title>,<text>困眠日已高。宜念形如橋。遙聞窓外鳥。遠若天邊號。</text>
<title>詠山</title>,<text>碧玉三千丈。扶撑天地東。何須憂杞國。萬古矗層空。</text>
<title>留宿龍村有懷</title>,<text>脉脉不成寐。盈盈秋夜長。多情山上月。流照入西廊。</text>
<title>感物言志</title>,<text>雨霽碧天闊。白雲生遠山。孤村日欲暮。林末鳥知還。自解曰雨霽天闊。則知道體之廣大。雲生遠山。則知生意之無窮。孤村日暮。則知此生之易老。林末鳥還。則覺此心之歸宿。此詩盖仍寓目之物。自不覺心會句成。而深思之。又有味如此。此詩之發於性情而性情之本於天理者也。可謂妙乎妙矣。</text>
<title>秋懷二絶。示堂侄。履相</title>,<text>萬山秋雨後。何草不離披。所恃猶松栢。開新舊業衰。其二菊有寒香晩。多裁 恐栽字之誤 隱士家。年來花卉品。同列牧丹花。</text>
<title>看書</title>,<text>碧淨秋天霽。微風生太虛。蕭然蓬蓽下。無事臥看書。</text>
<title>觀易圖說</title>,<text>易外無天地。羲文畫影形。須從天地裏。點撿畫中名。自序。盖大易之道。流行於天地之間。一草一木一禽一獸。遠之古今。近而瞬息。無一物一時之非易。則易之全體寓於天地。而彼羲之畫文之辭。特畫出其影形而已。上智之士。不待畫與辭而固可默識在天之易矣。中智以下之士。亦可因其辭而知畫。考其畫而知天矣。</text>
<title>靜坐</title>,<text>靜坐對南山。山靜我亦靜。默然兩無言。其中何所省。</text>
<title>明星從窓隙入懷有感</title>,<text>夜臥當窓隙。明星暎入懷。何能仰不愧。起坐撫殘骸。</text>
<title>送春</title>,<text>今古人多意。啣盃共惜春。誰知天地裏。無日不春仁。</text>
<title>雨後奇形</title>,<text>造物工於畫。江天似翠屛。纖雲三四陣。寫出數峯靑。</text>
<title>送春有懷</title>,<text>錦里春將晩。芳洲花信衰。王孫靑草恨。報與白鷗知。</text>
<title>讀書</title>,<text>入海探明月。尋山採夜光。歸來一室上。長夜永輝煌。</text>
<title>暮景</title>,<text>遠峀生雲氣。長風引晩潮。帆過烟浦樹。僧度夕陽橋。</text>
<title>江上漫吟</title>,<text>我是江山主。江山我謂賓。風月雙淸裏。佳賓賢主人。</text>
<title>嘲陷中虎 齊人中若有神會者。二詩足以知余糟粕。</title>,<text>世豈眞讎汝。班文禍祟深。寧被羊犬鞹。抱得雛虞心。</text>
<title>嘲籠中鶴</title>,<text>俯視人間世。徘徊雲外天。網羅猶未免。嗟爾有塵緣。</text>
<title>山中卽事</title>,<text>庭空鳥悲號。竹懶風不起。採藥日暮歸。憩眠靑松裏。</text>
<title>白鳳山 白鳳山。卽先生松楸山名。</title>,<text>靑山名白鳳。白鳳下人間。人間吾老矣。可與爾同閒。</text>
<title>書事</title>,<text>挌挌水禽語。淸音響暮天。空江風不起。人倚獨歸船。</text>
<title>獨酌</title>,<text>世道至如此。人心嗟已矣。閒將山郭酒。笑向東林醉。</text>
<title>淸曉聞鵑</title>,<text>曉月庭前樹。鵑聲第幾枝。幽人一片夢。欲覺未醒時。</text>
<title>夢覺後追。次夢中相別詩。</title>,<text>玉人相別處。精爽兩分飛。覺來簷雨滴。凄冷響前扉。</text>
<title>獨坐</title>,<text>山雲雨外捲。夕照在空庭。秋入楓林紫。烟回竹塢靑。虫聲暮更促。蘭氣晩多馨。眼看天時變。虛度愧吾形。</text>
<title>漫成</title>,<text>天地如開口。山巒似齒牙。雲霞備漱滌。風雨足喧譁。萬古呑元氣。三光轉輔車。寄形唇頰裏。寥廓此生涯。</text>
<title>山居謝客</title>,<text>入山多勝事。離世意超然。夢罷靑宵鶴。心閒白晝鵑。牽蘿成臥榻。刳竹引鳴泉。却恐塵間客。穿雲訪睡仙。</text>
<title>夜坐有感</title>,<text>夢覺窓櫳靜。庭空鶴未眠。夜寒虫語拙。天闊鴈聲圓。戒愼無聞見。端思入妙玄。却慚朝晝事。齊告愧前賢。</text>
<title>次尹侯 宗之 寄詩韻以呈</title>,<text>春郊微雨霽。佳興在鳶魚。柳岸風來夕。梧階月上初。庭看生意草。床有養神書。敬服瓊琚什。殷勤問索居。</text>
<title>贈堂侄 履相</title>,<text>汝年成一紀。能解古今書。學業須知博。心源務復初。治身要至篤。立志愼毋踈。在我非眞實。何由得令譽。</text>
<title>贈上人三勤 幷序。智異山僧三勤者。來示詩軸。請余續貂。原韻乃白軒相公作。白江潛谷諸相曁一時名流皆和之。余平生夢想長入嶺東山水而病未得遊者。仍三勤而請和諸公詩。援筆成句。以書其東嶺之山水。覽余詩意。或有招我歸來之興否耶。</title>,<text>嶺外神仙界。平生病未探。逢僧說勝地。愧我臥郊菴。洗耳雲霞語。醒心山水談。何年一竹杖。遊盡海東南。</text>
<title>用韓昌黎扇對軆書懷</title>,<text>去年春苦旱。民色采靑黃。今歲麥無苗。斯民饘有糠。人心何慽慽。天意竟茫茫。沮溺雖忘世。賈生涕自滂。苗一作穗</text>
<title>寄江舍翰墨諸老</title>,<text>山亭長夏午。高枕聽鳴泉。激切晨門石。和平岱啓絃。回雲天上弄。流水世間傳。寄語江邊老。何如洞裏仙。</text>
<title>酬羅子整 襻 晩休堂韻</title>,<text>晩休人世事。高臥暝棲時。海色連平檻。潮聲入短籬。渚風鷗夢促。沙月鶴眠遲。箇裏多眞樂。何須澤畔悲。</text>
<title>寄贈金陵使君趙 惺</title>,<text>邑有金陵號。巉巖似石頭。東南臨大海。觀望起高樓。日月三山近。乾坤萬里浮。羈愁君莫恨。豪興此中求。</text>
<title>春日寄從弟英仲</title>,<text>西郊晩雨霽。小屋更淸和。詩興因風起。鄕愁見月多。桃花思錦里。春水憶龜波。何日沙巖畔。手開數畝窩。</text>
<title>書懷示從弟英仲</title>,<text>近得書中趣。方知世味艱。酸喙長三尺。吟肩聳二山。博學心多廣。勤耕食不慳。林泉無限意。都付谷中蘭。</text>
<title>淸和微雨。泛舟藍江。</title>,<text>世外淸江上。冠童六七人。水連盃上淨。山入鏡中新。岸草蘭兼芷。洲花荇與蘋。天公如有意。微雨洗汀濱。</text>
<title>聞朝報紀事</title>,<text>世道升虞夏。羣賢足廟堂。衣冠回禮制。用黨變肝腸。賦用均輸法。兵行編戶方。歲飢何用慮。愚拙合農桑。</text>
<title>夢入大成殿奠爵。仍作此律。覺而記之。</title>,<text>聖廟在形勝。堂壇近竹籬。詩書絃誦日。文武憲章時。禮樂當年事。樽罍萬古儀。薰蒿如在上。肅穆拜軒墀。</text>
<title>夏日甚炎戲題</title>,<text>地近東南海。山開瘴霧中。况當炎暑日。恒起爛蒸風。土有瘡難合。天多漏不竆。虫蛇床下結。深羡臥雲翁。其二昔我來何自。今爲此地人。瘴氛腥海外。香露玉樓濱。久煮塵間火。空慚鶴上身。幾年斯夢覺。仙圃有餘春。</text>
<title>龜江勝遊 並小序。乙巳孟夏旣望。余信宿于龜江枕碧亭。翊日散步于江磯水石之間。是時江樹嫰綠。岸草芬芳。天氣淸爽。微風藹和。澄潭若鏡。錦鱗游泳。仰觀俯察。有物我相忘之樂。遺世出塵之思矣。俄有數客携壺與琴而至。列坐江上高臺。酒數行琴數曲而日已晡矣。諸客不知余心之樂其樂。或放歌叙氣。或爭酒喧譁。余支頤倚石。回望蒼江。夕風乍動。萬匣銀鱗。步出汀洲。仍成韻語而志其事云。</title>,<text>坐倚潭邊石。開樽芳草間。江山遺世態。天地養吾閒。烟渚看銀鯽。沙汀採玉蘭。琴鳴三四曲。風起水紋斑。</text>
<title>夏雲奇甚。有人傳有神韻。遂效嚬而成。評曰雲變爲山。山變爲雪。雪變爲瓊璧。瓊璧變爲晩風亦奇也。</title>,<text>人間大夏中。天上雪成峯。萬壁藏靑壑。千瓊沒翠松。巖邊應有寺。地遠豈聞鍾。俄頃歸虛幻。長空掃晩風。</text>
<title>自怡</title>,<text>至人愛幽靜。自與世人違。養性神常淨。無言學不疑。風來助爽氣。山靜覺眞機。庭空塵不起。散步下階遲。</text>
<title>逍遙吟</title>,<text>世外靑山小。山中事亦無。松篁三徑裏。天地一身孤。落日宜眠石。芳草可佩壺。煕煕似太古。誰識此夫夫。恐作愚</text>
<title>聽鸎聲戲。效詠物軆。</title>,<text>有鳥鳴喬木。曉窓初霽時。入天雲欲駐。來壑玉疑隳。王子休笙聽。鄒生斂律嘻。方知造物者。神巧至如斯。</text>
<title>自遣</title>,<text>世事復何恨。百年如一朝。况吾性寡合。末路誠殊調。幽思鶴同睡。機心烟共消。此間竆亦樂。深巷有簞瓢。</text>
<title>挽崔從兄雲路</title>,<text>兩姨兄及弟。相篤孔懷情。慈惠由天稟。淳和任自成。將期享大耋。豈意掩重城。餘慶留蘭玉。克家擬後榮。</text>
<title>挽徐上舍 晉明</title>,<text>節孝晩升聞。文聲早播人。賦期司馬達。才屈伯牛貧。世厚通家義。嘗蒙奬學仁。相携二秀玉。痛訣兩先親。</text>
<title>挽人</title>,<text>世好情何限。相知祖子孫。遽然成此別。安得不消魂。寂寞雙溪水。荒凉一夜村。他時倘相過。焉忍倚荊門。</text>
<title>挽羅雲峯 袡</title>,<text>至孝種先德。雙蘭共蔕開。方伸千里驥。終屈百里雷。石刻三州績。年纔五紀回。東方無野史。良吏傳誰裁。</text>
<title>孝宗大王輓辭</title>,<text>海宇近中土。乾坤生聖人。維新受大命。司牧小邦民。周武承文緖。商宗纘祖仁。虞庭賢俊立。箕甸敎化新。地下伸冤魄。天涯返逐臣。韓邦期壽域。遼塞指淸塵。大道望回古。斯文庶復眞。蒼生祿不厚。黃道日沉淪。海旭扶桑曉。湘烟楚樹濱。竆民哀考妣。遺澤痛臣隣。荒僻雖踈遠。葵心尙向春。郊原披宿草。慟哭邦龍輴。己亥十月二十九日。乃大行大王下玄宮日也。出伏郊外。瞻望龍輴。哭行拜禮。謹錄成韻語。粗▦如喪之懷云。</text>
<title>挽羅同知 緯素</title>,<text>至孝開餘慶。明公蔭百年。深憂冠闋立。通籍桂兼蓮。太寺欽郊畤。橋門接道筵。聖勞分六府。恩數逮三泉。貳秩榮還錦。期髦考順天。門開歸鳥背。軒倚出雲邊。洛社傾冠盖。平泉享福田。北辰虧甲籍。南曜斂丁躔。屐齒留蘋渚。筇音隔蕙阡。石城藏寶舃。蘭玉慶諸贒。幸辱孃家屬。仍蒙眷遇全。平生一掬淚。灑向暮江烟。</text>
<title>挽李惺庵 壽仁</title>,<text>湖南無正學。千載有存翁。絶緖誰能繼。先生大有功。初年登桂籍。中歲悟眞衷。易究先天學。心存未發中。鉤玄從格致。造妙自磨礱。許國非無意。誠身序有工。恩綸頻赴谷。篤志竟安竆。斯道運將晦。哲人今遽終。惺惺心上事。忽忽化中空。怵下年前拜。殷勤爲發蒙。山齋重討約。雲斂太虛風。獨向塵編裏。迷塗立瞽聾。哀詞成短闋。更覺涕凝瞳。</text>
<title>感興 先生年十四作</title>,<text>有人在空谷。胷呑愁萬斛。所憂如之何。終身非一夕。仰思太極初。二氣相分闢。陽氣上而淸。陰質下而濁。眞精自此合。萬化由是折。人生與品物。乃得其所極。人爲最貴者。虛靈誠不測。所貴在甚事。只是道與德。斯道本在天。彌漫於六合。生於天地先。萬古無或息。羲農初得之。唐虞正光赫。三代久淵源。聖聖相傳得。穆穆魯文宣。汲汲鳴木鐸。尼丘日月明。洙泗乾坤廓。春秋筆已絶。六經空歷歷。沂水浩氣發。陋巷春光碧。一貫傳曾氏。聖孫乃得續。巖巖浩然子。能言拒楊墨。吾道運乃竆。狂秦烟火塞。漢唐久淪沒。莓苔生竹帛。天造遠不衰。宋德何嶷嶷。斯文運再昌。一脉傳濂洛。河南道氣新。關閩光風奕。天生晦庵翁。得接前聖跡。道源復此明。炳炳星日白。瑤琴絶絃續。寶匣塵埃滌。嫡統賴不墜。並駕鄒魯績。先生一去後。世情多翻覆。寥寥千載間。慾浪波怒激。永夜不復曙。沉沉長寂寂。間或有作者。坐禪多學陸。有頭失其尾。誰能明本末。又有駁雜徒。舍根取枝葉。草廬暗生愁。猶且不免失。紛紛頭緖多。無地竟歸宿。况此萬里外。海隅一孤域。遑遑逐利祿。無暇修天爵。禮義已充塞。擧世皆荒屋。圃翁鳳出鷄。佔畢追其蹟。蔚蔚六七賢。陶叟承迺適。嗟矣漢禁錮。慘矣宋僞學。鵬騰颶毋挫。蘭茁霜先落。餘香絶已久。大霖當時澁。沉涸及今日。路歧無南北。倀倀失道人。出戶復忘入。所以余小子。日夜長慼慼。慼慼竟無得。志意徙局束。斯道信何物。願一見其的。吾觀古聖書。道本如菽粟。行於日用間。藏諸吾心曲。求之必得之。何用常欝抑。求之奈如何。放志收斂克。得之亦如何。先淸心上黑。爲善力眞積。自然消其惡。古有作善人。兩器豆白赤。初多赤滿器。久見多積白。立志當如此。可以防外賊。堯人我亦人。有爲皆是若。主一無適字。操約其施博。原始又返終。至密猶鎖鑰。無頭何所戴。有足方不蹶。二者一不偏。外方而內直。有過貴速改。琢石可見玉。惟狂可作聖。鷄鳴須得覺。吾言信不妄。在爾能切琢。嗟吾黨小子。勉勉復勖勖。</text>
<title>夜坐</title>,<text>曉窓鷄數聲。落月臨殘夢。欲覺心先起。圓珠轉復弄。寂寂小床頭。露草虫響動。</text>
<title>睡起</title>,<text>睡覺百慮滅。獨坐虛室中。四軆若無物。一心如懸空。默到眞境界。喚起主人翁。其二病睡乍交睫。開眸日向夕。微凉生晩郊。峀雲間靑赤。閒坐倚踈欞。鳥鳴人寂寂。</text>
<title>語山鳥</title>,<text>我本小言語。我本無耆好。踈拙似山僧。淡泊如野老。世皆謂我愚。棄之如泥土。山鳥爾何故。與我從之遊。天地廣而大。與爾終悠悠。</text>
<title>山鳥答</title>,<text>世人好彈丸。巧發多射影。世人好張羅。平地生機穽。鵬斂升天翼。龍沉駕雲鱗。所以余色擧。飛從山外人。</text>
<title>快意</title>,<text>大臥天地中。天地中男子。廣居闊無邊。日月昭昭矣。所以方寸中。明珠淡若水。六合亦不遠。三光唯一理。毫末不爲少。萬物不爲彼。貴賤與生死。浮雲太虛爾。</text>
<title>夜坐漫成</title>,<text>淸露自天降。點滴庭邊草。微香生嫰葉。春意初回早。一作藹藹春意早 中有一片心。暗向淸夜好。至妙存其間。欲言不能道。點點對天君。率率仰蒼昊。悠然忽忘言。肫肫而浩浩。</text>
<title>漫賦</title>,<text>田園在世外。十日未見人。多病恒蒔藥。投閒累賞春。鳥窺簷裏隙。苔蝕石上塵。鶴驚風鳴竹。林暝雨和烟。靜中無所事。自道古天民。</text>
<title>天命吟</title>,<text>天命我爲人。天命我塗竆。爲人不偶然。塗竆何忡忡。望天天不極。望地地亦洪。吾身雖至微。有命天相通。百年一瞬息。四序何悤悤。羣物易爲宰。耳目多被蒙。屋子荒不理。主人宜擴充。人間百萬事。夢覺還成空。我吟天命吟。浩蕩遊蒼穹。</text>
<title>有感</title>,<text>天旣大無竆。地亦廣而厚。旣大且廣厚。萬物無不有。明者爲日月。濁者爲山阜。大而爲鯨鵬。細而一塵垢。從來無內外。本豈有先後。俯仰成感歎。嗟爾世上友。</text>
<title>月下吟</title>,<text>瞑雲破微陰。靑山戴素月。人間有目者。孰不仰圓潔。一一散淸光。萬方如白日。無限塵埃界。化作瓊瑤窟。置我玉境中。森然萬象列。</text>
<title>春日雨後。對客有懷紀事。</title>,<text>甘雨下春空。草木生異香。鳥有迎新響。山添霽後光。池魚似相賀。踊躍游揚揚。顆結花方謝。柳老絲更長。林粧靑黛葉。峯抽翠劒芒。中開一茅窩。竹牖初向陽。茗煙巖際起。一路橫遠岡。鶴飛曳孤霞。客到挽脩篁。主人好淸淨。世事都相忘。對客兩無言。山水空蒼蒼。</text>
<title>冬日吟</title>,<text>十一月將半。天無一點雪。虫蛇不藏蟄。蠅蚋飛不絶。桃李欲開萼。和雨地恒泄。天威一時怒。北風吹勃勃。飛花百萬片。搖落千巖窟。黑鴉飢欲死。赤狐凍欲滅。山川千里地。松栢獨也潔。嗟爾八路民。自此安所穴。</text>
<title>自然吟</title>,<text>吾聞古賢師。自然外無天。地道亦自然。自然對天圓。自然天地中。品物皆自然。人亦稟自然。自然吾丹田。惺惺自然翁。自然應一元。若會自然意。吾心自然全。如何昧自然。自然自棄焉。</text>
<title>夏日讀書。爲皁蠅所困有作。</title>,<text>我愛夏日長。六十增一刻。微風爽几案。唔咿對簡策。至意方欲會。萬緖初向析。營營有何物。簇簇來其側。集眶探其液。向唇得餘瀝。仍吸入喉吻。趁汗趍庭額。口噤不能讀。兩手煩撝斥。徒能費筋力。不能盡揮逐。有時集方策。使訛前聖蹟。添雙水作冰。點一日成目。紛紜文字間。糢糊失其的。然後莫能支。襲冊撤床席。退臥倚踈欞。只覺 一作徒切 思慽慽。天何生此物。使我一至厄。所以古之人。歎其瑕白玉。何日嚴霜降。殺盡無餘族。</text>
<title>次金仲源見寄</title>,<text>數疊靑山裏。中蟠一成峯。峯前多祜竹。歲晩長綠叢。主翁閉窓坐。月明秋堂空。安能開竹戶。敬納玉壺容。夜久獨自立。露滴井上桐。</text>
<title>題壁上</title>,<text>一室無塵湛若虛。床頭數帙古今書。欲知大丈夫心事。霽後秋天月上初。</text>
<title>寓意 兒時作。先生時年十三。</title>,<text>昨夜江湖霹靂驚。狂風驟雨一時行。俄然日出纖雲盡。天地山川次第明。</text>
<title>秋菊</title>,<text>人間勝節最三秋。天下名香菊是優。一室茅茨兼二樂。此翁身世更無憂。秋天初霽。時菊揚芳。一室無塵。塊然獨坐。不知此身落在紛埃中。</text>
<title>日晏</title>,<text>瞑目終朝坐兀然。方知靜裏有先天。日高窓外開簾看。雲際靑山列百千。</text>
<title>冬至</title>,<text>夜半天心啓九閽。一聲雷起動千門。誰知九十春消息。始向今宵妙處存。</text>
<title>閒中有感</title>,<text>至人心術似洪鈞。一氣流行萬物匀。若有纖毫偏倚處。紫桃蒼竹不同春。</text>
<title>幽居三勝</title>,<text>落落蒼髥千丈高。暮天風雨鐵姿豪。昏鴉莫向枝間啄。恐汚仙禽白雪毛。歲寒子古巷南頭玉萬叢。晩風吹戛碧玲瓏。瓊枝不許凡禽宿。爲有琅玕結此中。蕭灑君冰玉精神臈後姿。金銀香契歲寒期。二君貞節誰題品。付與閒人獨自知。雪枝霜葩</text>
<title>用安性初天圓韻</title>,<text>天君高拱立丹田。日月分明箇裏天。雨霽雲收天宇淨。匣中銅鏡正團圓。</text>
<title>贈友</title>,<text>山翁久與溪翁別。深林幾度雲生滅。谷蘭渚竹暮天秋。兩邊霽月何淸潔。</text>
<title>贈別李生 文碩</title>,<text>知覺無差在正心。正心要法敬爲箴。他年倘得眞消息。千里知心只兩襟。其二南郊寂寞一茅廬。淡泊生涯數帙書。從此王孫相別後。無人來叩弊荒居。李生卽世宗大王五世孫。故云王孫。</text>
<title>贈堂侄 履相。履相時年十二。</title>,<text>太華初發玉芙蓉。秀色橫分十二峯。知爾天香終不變。勉渠期作歲寒松。</text>
<title>回文詩</title>,<text>人閒此日山齋靜。靜默存心一氣和。身外世情無物事。晩窓晴峀遠峨峨。其二黃鳥啼時春樹綠。白雲歸處暮山靑。凉堂小雨微風晩。灑灑淸陰竹下亭。</text>
<title>自述</title>,<text>人間回首足風塵。洗耳何人過𤃡濱。世道若將終不合。西山期守伯夷賓。其二 時自永平移居錦濱藏踪斂跡笑談間。養性頤神自在閒。憂樂更無關世慮。百年歸宿好容顔。</text>
<title>感天恩</title>,<text>竹掩荊門古巷幽。烟霞深鎖碧山頭。那知一夕天書至。感激洪恩涕自流。其二辭謝天恩非有因。自知無術輔明神。傍人不識余心在。將謂投閒少室人。</text>
<title>秋日齋居</title>,<text>天顔圓淨氣淸新。秋雨前宵洗點塵。萬里祥光嚴且正。草堂終日對凝神。</text>
<title>秋夜</title>,<text>一天秋氣露凝空。星漢森然不起風。回首碧江江水淨。萬山同立月明中。</text>
<title>族會敍懷</title>,<text>九秋淸興動江扉。菊下芳樽晩更馡。細話連床荊棣樂。不辭成醉倒牛衣。</text>
<title>二月初二日。始開北窓封紙。敞然有伸蠖之意。仍書此以志之。</title>,<text>北窓重揜過三冬。今日逢春闢舊封。慶雨和風從此始。四溟催起蟄中龍。</text>
<title>詠鷰</title>,<text>白心烏背且雙尾。三月和風蹴水飛。寒往暑來乘氣化。屈伸從處諳天機。</text>
<title>雪後夜坐 辛丑</title>,<text>大雪獰風霽若掃。一輪明月輾空虛。乾坤靜淨雲無跡。萬點星辰拱帝居。</text>
<title>醉中自悼</title>,<text>晩年身世托劉伶。盃酒中間隱姓名。若道丹田眞樂地。亂雲消盡月生明。</text>
<title>醒後自嘲</title>,<text>精金百鍊鑄龍泉。隙月斜明影射天。斫破滿樽淸竹葉。免敎荒却下丹田。</text>
<title>大龜來伏堂下。感而作。</title>,<text>君是四靈中一物。聖王生世爾爲祥。如何來拜書生室。欲獻吾君頌耿光。</text>
<title>詠山</title>,<text>物外靑山分外靑。白雲千里望中平。君毋浪泄天機秘。奇巧當年琢玉成。</text>
<title>看鏡贈影</title>,<text>病滯沉吟又一玆。想君顔面較前衰。今朝鏡裏開丰宇。白髮蒼髥勝昔時。</text>
<title>夜坐偶吟</title>,<text>微月墬西爛衆星。寒燐熠熠度階庭。誰回千斛明河水。洗盡天顔萬里靑。</text>
<title>草將軍 卽大黃也</title>,<text>桓桓八尺草將軍。廓烈神功似孟賁。何不擊淸關內賊。天君臺上樹奇勳。</text>
<title>玉錢子</title>,<text>雙扇翩翩粉翅香。透林穿樹爲誰忙。道人階上無妖艶。去訪長安桃李墻。</text>
<title>詠新月</title>,<text>誰將白玉圓明鏡。半入靑天露半邊。從此直之三五夜。十分光景遍山川。</text>
<title>香菊盛開</title>,<text>三秋物色可園林。滿砌淸芬菊意深。縱被前宵霜露急。十分香節在花心。</text>
<title>將歸江上舊庄。留別隱逸貞友。</title>,<text>主翁孤興在淸幽。草屋新開錦水頭。歲晩芳心君自保。好藏香艶月明秋。</text>
<title>憐落花</title>,<text>飛花一點落長枝。無限東風任所之。中有暗香吹不盡。幽人窓外日相隨。</text>
<title>雨後</title>,<text>甘雨新晴麥已秋。滿園芳草氣淸幽。靜看萬物生生意。還向吾心一理求。</text>
<title>野鶴</title>,<text>玄裳素衣一仙童。特立蘭汀霽後風。俄向白雲飛去遠。碧天無際海無竆。</text>
<title>聞特命復軍職。感而有作。己亥十二月</title>,<text>聖代遺民合老農。十年耕鑿伴村傭。誰知天日重回照。病起田園祝華封。</text>
<title>雪晴 己亥十二月</title>,<text>雪霽雲消天氣明。太暘垂曜散光晶。山川歷歷如開鏡。萬象澄虗百感平。</text>
<title>臨農失牛。賣馬買牛。戲成一絶。</title>,<text>少年肝膽太愚狂。櫪上風驃志四方。今日賣渠還買犢。從玆便欲老農庄。</text>
<title>曉思</title>,<text>元氣淋漓露濕天。白雲飛重倚巖邊。世人尙緣牽情夢。惟有晨鷄迭唱傳。其二露氣凄凄天地空。山川虛曠起微風。何人識得吾心曲。獨立茫茫大海東。</text>
<title>飮茶</title>,<text>栢葉煎茶氣作霞。一盃濃色似丹砂。丹心本自丹如渥。更染丹砂勝百邪。</text>
<title>服松葉</title>,<text>凜凜貞心雪裏顔。後凋勁節歲寒間。千年直氣吾能服。萬古風霜自等閒。</text>
<title>田家歲樂</title>,<text>大小金鉦長短。高低淸濁雜成聲。田夫自有田間樂。祖述周儺戲歲正。</text>
<title>冬日閒意</title>,<text>三冬風雪閉門深。乘興何人世外尋。始會一陽生昨夜。小盆梅萼漏春心。</text>
<title>春日吟</title>,<text>淨帚階庭引晩風。簾垂空庭落花紅。閒扶一杖逍遙立。山鳥飛歸日影中。</text>
<title>宿先塋下村有感 辛卯正月。以改窆事。留金崖盤之谷。</title>,<text>舊壠松楸三百年。暮雲衰草鎖寒烟。邱山應記先人面。觸目無非意愴然。其二村人迎謂金居士。故老猶知朴政承。日暮陰崖山下宿。宿雲應識我心情。朴相公思庵。乃先生五代祖上舍公之宅相也。嘗參謁於此。故老猶有汲見之者故言。其三故山宿草三千日。人子哀情十二時。天遠地長無限思。金溪水月也應知。</text>
<title>夏夜翫月。忽爲浮雲所蔽。</title>,<text>明月高高星斗躔。浮雲只在半空前。但能掩得人間目。難遮淸光九萬天。</text>
<title>有懷</title>,<text>心如白日揭中天。南北東西照不偏。滿目山川俱是樂。一般天地蕩無邊。蕩一作浩其二沙泥濁處泉隨濁。天氣明時月亦明。試向此中看得徹。泰山喬嶽分毫輕。</text>
<title>己亥大饑。丐民盈路。感而有作。</title>,<text>破橐鶉衣立巷門。滿顔黎黑口無言。讀書萬卷知何用。未使斯民躋飽溫。</text>
<title>朝霞</title>,<text>蜀羅初染掛梢頭。絳色騰空氣欲浮。俄有爽風吹萬片。錦章飛散碧天秋。</text>
<title>祈雨 庚戌</title>,<text>一帶長江兩岸峯。安知深處不藏龍。腐儒所祝無他願。願灑甘霖澤我農。</text>
<title>謝雨 庚戌</title>,<text>錦水盤旋繞錦峯。中藏貝闕宅神龍。微誠默符風雲感。甘澍流膏潤大農。</text>
<title>江行</title>,<text>江山如畫畫中遊。物外淸閒我自收。醉倚白鷗洲上月。一聲橫篴水西流。</text>
<title>書小窓</title>,<text>敬對詩書千聖心。薰爐淸晝坐沉潛。紙窓山日明如鏡。照我靈臺戶牖深。</text>
<title>夢作 辛亥春。瘴疫遍于南中。死亡者相繼。余家亦罹此患。挈老妻出寓村閭。未免躬自樵蘇之勞。親屬隣里不肯相過數月。暮春初十日夜夢。忽吟一絶。覺罷記之。余半生病癃。世事之不入心者五十年且老矣。起句之意自然相感耶。文章二字。或作功名。幷序。</title>,<text>文章 一作功名 盖世徒爲累。富貴薰天亦自勞。何似白雲明月裏。百年無事臥江臯。其二 己酉十一月十八日夢。余從竹籬下歸來。仍聳身高飛。快似登天然。乃詠此絶。覺後記之。江村日落正依微。竹下歸來露滴衣。高鴈一聲山月出。廓然飛度海東圻。</text>
<title>戀美人詞 此亦夢作</title>,<text>秋夜長長曉色遲。薄寒應惹玉膚肥。誰將海上初生旭。照作深宮十日曦。</text>
<title>紀夢 並序</title>,<text>半日閒談一夜經。浮生身世十年情。不知千載歸來後。更有何人慰此生。余亡從兄浩亭漢英氏。天姿豪邁。文章宏達。年纔十八。以大策鳴世。若天假數年。其成就向量。不幸弱冠而沒。與其不可傳者逝矣。余每痛悼。寤寐不置。歲己丑十二月十三日夜夢。與從兄同往先塋下碧松堂。入夜明燭。談論經史。明朝余獨歸家而從兄尙留。余作此詩以贈之。覺而記之。泫然垂泣。余之心緖。殆將神明知之矣。</text>
<title>曉吟</title>,<text>晨鷄高唱瑞霞融。萬斛銀潢浴日紅。地下漸昏天下白。八方民物共春風。</text>
<title>九臯吟 幷序。余所居四方有臯。凡入墩相對。北岸四臯自西北而至東曰乾坎艮震。南岸四臯自東南而至西曰巽離坤兌。家在艮臯之南。面巽离之間。震兌艮坎曁乾臯在四畔相對。前有泉凡四穴。在堂前者名曰少陽。在坎臯前者曰太陽。巽臯前者曰少陰。離臯前者曰太陰。合北岸四臯曰陽儀。南岸四臯曰陰儀。家後有圓臯曰太圓臯。卽太極。幷八卦之墩爲九臯。立圓臯之前。四顧遠望。自無等歷開天月出至錦城皆山名。大小峯巒凡六十四。皆名之以六十四卦。無等爲天根之復。月出爲月窟之姤。錦城爲秋分之遯。開天爲春分之臨。余家居于其中。余惟天地之理。皆自然之化。而余亦稟無極二五自然之化。受生于兩間。今偶占棲伯之地。有此自然山水之應。不待智謀巧計安排牽合。而自然相符於大易之位數。余朝暮倘徉於其問。欣然於吾心。至有人不及知之妙。而自適夫至靜之中者。遂逐臯賦律歌一絶。以爲閑中吟詠之具云。</title>,<text>一邱圓淨氣冲融。含得眞元妙不竆。三十六宮春意足。主翁心事暗相通。右太圓臯小邱西北號乾邱。位間金天肅氣秋。萬物靜觀皆斂固。自家鷄犬放知收。右乾臯正中陽氣得乾元。萬化根柢此裏存。名命小墩知有意。前泉活水有靈源。右坎臯幽居東北艮成邱。下有源泉不舍流。山澤固知通一氣。含輝自媚玉藏收。右艮臯一陽初動闢天門。藹藹春光日向暄。單裌幅巾塵始拂。傍花隨柳趁淸源。右震臯山回建地 山名 自開天。山名 我屋東南巽作巓。最是晩春時雨後。好風開霧露蒼璇。右巽臯月出名山對日封。山名 小邱佳氣接雙峯。文明自是司南紀。時起雲霞澤我農。右離臯太陰泉畔是坤邱。澤潤山蒸正氣浮。南闢紙窓相對靜。自無虛想結閒愁。右坤臯萬象歸根兌作門。閉藏元氣節寒暄。每當秋日登高望。大化流行不見痕。右兌臯</text>
<title>錦里草舍二十三詠</title>,<text>琢玉前山兩點奇。截然橫出大江湄。何人種得琅玕寶。長對軒窓雪後姿。右前山翠竹靑山一麓枕江頭。萬樹蒼松近碧洲。最愛淸宵風水韻。爽然消盡世間愁。右後麓蒼松潮退江心露白沙。一䨥眠鷺傍蒹葭。眠時想有醒時意。夢入湖夫趁落霞。右沙汀宿鷺靑烟如帶起江村。紅蓼汀洲一抹痕。沙際白鷗眠意足。小風波處別乾坤。右烟渚眠鷗浦潊陰陰日落時。海天無際鳥歸遲。江郊牧竪催還意。牛背歌聲隙水奇。右莎坪牧謳捲網歸來魚滿船。老翁眞樂靜中天。移船晩擊汀邊竹。一曲長歌巖底眠。右竹浦漁歌前潮纔落後潮生。百丈危灘大浪驚。自是漁人輕性命。扁舟出沒任㩻傾。右溯灘輕棹極目長江波正平。晩風吹過玉鱗生。巨航何處歸來晩。千尺高帆一縷輕。右引風歸帆突兀雄蟠嶺海中。四時佳氣接層穹。頂頭常有雲霓住。爲結甘霖潤海東。右瑞岳濃雲江上亭亭玉一簪。逈然端秀揷天心。殘霞片片丹如綺。藏得螺鬟霧半岑。右白山殘霞觀瀾有術聖流言。萬頃分波只一源。輕理小舟浮短棹。爲尋眞派沂淸濆。右理艇觀瀾幽懷寂寂獨盤桓。行趁巖崖採谷蘭。柱杖小蹊回首立。碧山無語出雲端。右柱杖看山水村山郭老天民。漁釣生涯寂寞濱。種栗成園秋有實。先生從此不全賓。右栗林收實滿谷蒼松壁萬莖。繞軒凝翠滴簷楹。微風不動黃花老。採得精華爲攝生。右松塢採花帶月侵晨獨荷鋤。爲尋泉脉過山渠。谷中知有靈源在。西事須占灌漑初。右疏渠灌稼雨浥輕塵春意長。萬林何草不芬芳。穿泥爲種庭前菊。知爾貞心晩節香。右帶雨種菊萬事從他造化權。此心專主鏡中天。開簾直納淸江月。閒弄瑤徽三兩絃。右開簾撫琴紙窓明淨揜鑪薰。塊坐忘言到日曛。靜裏十分眞樂地。肅然開卷事天君。右閉戶看書江路斜連松下扉。客來聊爲問寒饑。欣然爲酌瓦樽酒。賓主無言忘是非。右啓扉延賓玩物江天役此心。不無虛想到胷衿。歸來瞑目塊然坐。明鏡無痕止水深。右瞑目存心霽後流澌沒岸流。濕雲初散白鷗洲。長江點點高飛鴈。亂落江灘趁去舟。右滄洲落鴈小亭新霽月生明。徙倚軒窓百慮平。野鶴一聲來遠潊。此身如化羽衣輕。右遠潊叫鶴水落灘平兩岸沙。橫江長網遮魚蝦。貪看不覺歸來晩。紅蓼汀邊日已斜。右蓼岸觀漁</text>
<title>龜巖書室八詠</title>,<text>何年神斧斲堅頑。刻出玄夫萬古顔。無復羲文三九畫。吐雲淸曉護松關。右龜巖曉雲金鰲千尺壓鯨波。遠引纖霞抹碧螺。海外蓬壺從可接。十洲何日泛靈槎。右鰲嶺晩霞有無山色入江村。渚竹汀蘭接巷門。何處數聲漁子篴。夜深乘月到幽軒。右竹浦漁篴林窓睡覺出軒前。萬境無聲月在川。山外小鍾鳴歷耳。默然深感到先天。右松庵梵鍾雨後山軒特地閒。四圍雲䯻碧粧鬟。萬莖蒼玉排簷宇。春在先生几案間。右北麓晴松雨洗凉秋月一輪。碧天空闊霽光新。分明直照山人室。庭豁曾無一點塵。右東亭霽月舜文明瑞再難翔。歌鳳淸聲發楚狂。千載德輝迷去影。碧山依舊暎朝陽。右鳳岳朝暾歸潮上急晩風生。蘭浦雲收宿鷺驚。一曲棹歌何處客。半帆高擧溯空明。右猪灘暮帆</text>
<title>龜潭勝景十詠</title>,<text>山勢平成水上臺。廓然高出世風埃。軒窓直納乾坤大。大丈夫心自可開。右浩然亭小亭高壓大江平。水月巖風世不爭。堪笑穎川煩洗耳。不如閒臥洗心情。右枕碧亭晴天氣象藹江濱。日暖風和萬物春。若見杏壇時雨後。一聲瑤瑟咏歸人。右詠高亭亭下澄瀾似鏡明。水邊沙石盡冰淸。不須憔悴江潭客。慢濯塵纓汚淨泓。右濯淸亭石作平臺俯碧潭。瑩如新鑑啓銀函。虗明本自澄無累。能照天光雲影涵。右光影臺何年造化鍊金精。盤磚潭心萬古情。淸濁淺深隨隱見。玉如天質更堅貞。右隱見巖六鰲當日失三山。一點西流落此間。滿峯瓊樹濃層翠。露滴巖邊芳草灣。右滴翠峯養鶴高人骨已仙。西湖風物月千年。此中名命寧無意。長恨梅亭鎖暮烟。右西湖平郊一帶小溪頭。纔到亭前便合流。最愛夜深明月下。灘聲曲曲玉鳴球。右東溪淸江南畔小汀沙。紅蓼靑莎間野花。岸上幾家烟細起。平鋪一抹帶靑霞。右南洲</text>
<title>題鳩湖精舍八景 從弟海英。寓居朗州鳩林云。</title>,<text>澄湖千頃月三更。鏡面微風靜不驚。九萬秋天晴倒景。一宵嬴得分外淸。右西湖秋月日墮龍頭返照斜。江天風起曳纖霞。俄然萬丈紅雲擧。扶送羲輪納海涯。右龍山落照雨洗西湖玉鏡天。江村日暮細生烟。遙知漁父垂絲罷。欣煮蓴鱸楚竹然。右江村暮烟草屋人閒斷世思。窓簾風靜日西遲。一梨春雨前郊外。萬草千花各逞奇。右前郊春興石崖西畔小軒東。飽占烟霞子不竆。夜半一聲啼杜宇。默然深省省吾躬。右東園聽鵑小園芳草節淸明。霽後纖風送巧鸎。聲裏始遷喬木意。不堪幽思令人驚。右南陌聞鸎纖雲一帶引風回。遠抹螺鬟立縈嵬。中有一雙千古鶴。大鵬天外獨徘徊。右鶴嶺歸雲半壁天南碧海長。入雲峯下小書床。巖崖日晩風微起。吹惹幽人製芰裳。右龜峯晩風</text>
<title>題鳴玉軒 軒主卽吳上舍以井</title>,<text>觸石泉絃戛玉鳴。鳴絃决决繞前楹。這間那得閒中趣。活水原頭淡淡淸。右泉附原韻循除㶁㶁小溪鳴。茅屋蕭然竹作楹。綠樹蔭庭苔蘚老。方塘上下十分淸。其二風細方塘鏡面開。朝來山影靜嵬嵬。一般生意知何許。露潤巖邊長碧苔。右朝附原韻滿壑雲霞晩始開。亂山當戶碧崔嵬。幽人食罷閒無事。步到溪邊坐綠苔。其三山窓晩闢好風來。巖瘦松筠石老苔。萬物流形皆自得。水因流急碎成瑰。右晝附原韻山扉日晩少人來。古徑幽深長綠苔。小瀑淙淙巖下落。靜看飛沫散瓊瑰。徑一作磵其四雲罷靑林暎落暉。飛歸山鳥各知依。幽人獨步循溪下。滿壑風霞沾草衣。右暮附原韻漠漠平郊淡夕暉。江村野店共依依。耽看直到黃昏後。庭樹生陰露滴衣。其五烟霞襲骨夜淸冷。步月溪邊徑草靑。箇裏自然眞境界。安排何用喚心惺。右夜附原韻寒溪月照水冷冷。杜宇一聲山更靑。閒弄玉琴無語坐。此心虗靜自惺惺。其六軆道空心子獨欽。花中隱逸我同襟。繁華莫向紅塵陌。桃李溪邊一路深。右種菊竹附原韻菊弟馨香我所欽。此君風味更同襟。如今共作風霜契。歲暮相期託義深。其七翠幹亭亭半畝塘。日看新葉展新長。光風來處花初綻。甘露零時吐異香。右君子塘附原韻小澗潺潺細入塘。蓮芽透水漸看長。何時霽月光風夕。獨立閒庭聞遠香。其八碧峯高扱霽天秋。下有寒川日夜流。融結初年眞實事。欲談無語舌尖頭。右匏石峯附原韻雄蟠特峙欝磅磚。氣勢遠分瑞石流。更愛夜深山雨歇。冰幹直上最高頭。其九零雨絲絲淡若濃。小溪流急玉相舂。最憐霽後斜陽外。露出分明綠萬峯。右夕陽踈雨附原韻踈雨漫空細濛濃。斜陽輝暎紫光舂。須臾起滅無方所。來揜江郊更遠峯。其十千曲高低尖削玉。霽雲初罷遠嶙峋。誰知造化心無限。頃刻烟霞萬態新。右龍龜霽景附原韻千點螺鬟散縹緲。晴空秀出碧嶙峋。雲霞朝暮多奇態。更愛靑光雨後新。其十一一抹殘雲野外堆。暮天無際鶴飛回。晴川歷歷明沙白。百練澄光十里開。右長洲遠望附原韻十里明沙白雪堆。晴川一帶望中回。誰能剗却靑山谷。輸與幽人眼豁開。其十二湛湛寒淵一鑑明。金波淸影碧層生。這間輸得無邊意。太乙中天夜午更。右水月奇景附原韻寒溪漾月弄虗明。竹屋玲瓏冷影生。爽氣襲肌淸不寐。翛然端坐到深更。</text>
<title>謝贈南校理 時南公九萬以暗行御史來訪故云。</title>,<text>晝掩蓬蒿斷外人。滿庭靑草自生春。誰知驄馬從天客。爲訪慇懃問逸民。</text>
<title>酬尹使君 宗之 寄詩韻</title>,<text>岸邊霜竹谷中蘭。繞屋靑松老歲寒。三月閉門無剝啄。喜聞召父報平安。</text>
<title>次成石田 輅 睡後韻</title>,<text>養性頤神道氣濃。閒眠倚枕小堂空。此間睡味人誰識。庭樹鳥啼來晩風。</text>
<title>寄贈永平諸生 卽金振華等</title>,<text>刻苦工夫如鍊金。誰知磨杵可成鍼。有時西望晴江月。便是相思一片心。</text>
<title>次松石亭梁君韻</title>,<text>微雨前宵春水生。谷蘭汀芷摠新情。幅巾單裌潭邊過。行趁淸源到月明。其二雨後澄江綠正漪。一天風物畫中詩。此間無限眞消息。楊柳汀邊月上時。</text>
<title>江亭次主人韻留別</title>,<text>鳶飛魚躍大江湄。造化眞機未易窺。三日沉吟無一語。別時忘却後來期。</text>
<title>戲贈江上諸老</title>,<text>爲言江上一沙鷗。戛玉淸音響碧洲。幸報蘭汀雙白鶴。別調毋惜海山秋。</text>
<title>贈金仲源</title>,<text>小年神契鍊精金。湖海相離老已深。二友堂前梅上月。至今分照故人心。</text>
<title>玉峀庵。次朴煙波韻。以寓景仰之懷。煙波名漑。卽思庵之兄。庚戌。</title>,<text>緣江石逕入翠微。立立層巖恠欲飛。鶴去西湖仙影斷。白雲空濕白鷗衣。附原韻小屋高懸近紫微。月邊僧影渡江飛。西湖居士來相宿。東岳白雲沾草衣。</text>
<title>送從弟 海英 應擧之京</title>,<text>男子行裝禮與宜。一毫才智未爲奇。近聞京洛多儒者。須抱遺經問所疑。其二雨洗良秋八月天。淡雲消盡水如烟。佳君匹馬華陽路。行近三淸紫塞邊。</text>
<title>題淳淨上人軸</title>,<text>雪衲新磨山水間。詩囊兼帶白雲還。竹軒 詩人號 淸律開塵慮。從此郊居夢也閒。</text>
<title>山人煕絢訪余于九臯養正齋。求詩甚勤。慢 恐作漫 題以贈。</title>,<text>僧自白雲山上歸。白雲隨錫到郊扉。郊扉亦有無心老。心與白雲忘是非。其二海上靑山號白雲。白雲形勝我曾聞。遙知雪衲歸吟地。石角連雲細路分。</text>
<title>寄題鄭處直 榰 精舍</title>,<text>三間精舍數株梅。淨帚空庭不起埃。爲問主人何所事。一床書史好懷開。其二前宵落盡一庭梅。柳醉花迷占風埃。客到不須閒說話。只看階菊向秋開。</text>
<title>示裴生 命錫</title>,<text>蔬糲盤中知至味。聖賢經上有珍膏。莫須心外求他道。無價明珠不在高。</text>
<title>寄金生倩菊</title>,<text>三秋已暮氣凄凉。野外無聞隱者香。採得東籬風露葉。寄來須慰病柴桑。</text>
<title>寄龍湖主人</title>,<text>湖上園亭節晩春。磵花林鳥管幽人。遙知獨酌微醺後。閒倚琴樽興不貧。</text>
<title>酬愼汝賚 聖弼號敬庵</title>,<text>郊居寥落病相追。久隔情人雪月姿。何幸一聯詩上語。却醒孤索臥吟時。其二荒居輪鞅寂隨追。蓽戶頹然臥病姿。有約故人逢未易。最憐佳菊月明時。附原韻惟兄高義邈難追。秋水精神玉屑姿。病廢由來門掩久。德音親奉在何時。</text>
<title>次廣谷子韻 廣谷。卽從弟海英也。○庚戌。</title>,<text>蕭然茅屋倚孤峯。何日江湘起臥龍。霹靂一聲前夜雨。強排蓬戶曳長筇。</text>
<title>次李公 端相 韻。贈大明人林寅等。</title>,<text>大漢衣冠何處來。塞雲燕草路誰開。穆陵前夜三更月。石老貞魂飮泣迴。</text>
<title>題尹使君 宗之 遊天冠山詩錄後</title>,<text>大鵬天外六鰲頭。當日秦皇未泛舟。誰識南昌仙老伯。竹輿催駕到瀛洲。</text>
<title>許相國 積 送書</title>,<text>三月柴門晝不開。庭生翠草徑生苔。人傳相國送書至。竹外斜陽山鳥迴。</text>
<title>按廉御史閔公 鼎重 來訪。仍紀一絶。</title>,<text>庭蘭初秀柳開黃。門巷無人鳥徑長。深謝使君回馹騎。訪來愿憲病竆鄕。</text>
<title>讀退溪先生陶山序。不覺爽然。因成一絶。</title>,<text>白石淸溪光霽間。天敎夫子養眞閒。百年遺馥餘芬在。卷裏精神若對顔。</text>
<title>和成石田 輅 田家雜興</title>,<text>雨後微風起午眠。小床寥落古詩篇。踈籬日永園鷄叫。閒向南郊看稻田。</text>
<title>答高生 溥金 韻</title>,<text>早升蘭室襲餘風。深荷明公識呂蒙。俯仰十年今古別。雪晴沙上恨難終。</text>
<title>又答高生</title>,<text>忠孝傳家乃世風。出天眞性自顓蒙。白頭湖海漁樵老。堪愧初心舛厥終。</text>
<title>贈僧</title>,<text>尋眞佳境病難能。回首仙山問幾層。靑鶴洞天雲水地。此心空付一歸僧。</text>
<title>寄宗兄文伯</title>,<text>鵑含蜀淚歸秦樹。鴈帶燕雲入楚天。隴西惟有能言鳥。獨愛江南暖氣先。</text>
<title>答鄭生韻</title>,<text>松竹原頭古巷南。草廬新築架椽三。煩若有意重來玩。臺下澄江玉潤涵。</text>
<title>贈諸族兄</title>,<text>世外湖山掩竹扉。一床尊酒菊含馡。縱然微雨沾巾帶。猶勝山陰雪滿衣。</text>
<title>與鄭生 榰</title>,<text>男子無成頭已白。半生空讀五車書。誰知回也貧而樂。陋巷簞瓢意廓如。</text>
<title>呈宗兄</title>,<text>老炎新處霽淸霄。昨夜天關響斗杓。明日玉河知有約。恨無晨鵲駕靈橋。</text>
<title>酬金陵趙侯 惺</title>,<text>江潭騷客抱脩能。臨海千篇玉萬層。餘事風謠閒吠犬。近聞官舍靜如僧。其二沮溺元非濟世能。愛看雲峀碧層層。太平耕鑿知吾分。門外時回物外僧。</text>
<title>戲題寄錦里諸兄</title>,<text>錦江銀鯽玉生鱗。丙穴安得獨擅珍。寄語西巖漁釣子。幸分啖薺採薇人。</text>
<title>贈惠上人 幷序。惠師之師性師。爲牧牛子起一樓。扁降鶴。今惠師遠來請記文于余。余辭不就。師又請得一絶以證此行。是時也秋晴氣凈。對山人不禁山水之興。信筆書贈。仍以五言絶寄題降鶴棲云。己酉秋。白鳳山翁。</title>,<text>道人元自入山人。雲裏羣山摠不貧。何事出山來見我。我心如水鏡無塵。</text>
<title>酬金上舍 宗亮</title>,<text>辭含風雪字騰蛇。遠寄幽人水竹涯。山鳥亂啼如解意。羣飛驚向主翁家。</text>
<title>謝金仲源 浯 兄</title>,<text>龜江爽塏似剡中。四月淸和勝雪風。灑然一棹山陰老。興盡何須見戴翁。</text>
<title>贈山僧 山人煕絢從余于九臯書齋之養正齋久。年前入白雲。又來訪余求詩甚勤。廓然索然。仍居物外之思。漫題以贈之也。</title>,<text>人間隨事齒生酸。半畝田園亦不安。羡爾白雲高臥志。我從今欲製黃冠。</text>
<title>次金丈而愼韻。題吳君小軒。</title>,<text>新營小屋水雲間。靜對高山萬古顔。從此肯構君可占。百年吾與爾同閒。</text>
<title>贈南銀臺 九萬</title>,<text>九天祥鳳下人寰。下界眞班此日還。病鶴十年湖海志。悵然回首望雲間。</text>
<title>贈學徒</title>,<text>荒草田間一老農。形神寂寞似枯松。慚却君輩來從學。導率乖方失禮容。</text>
<title>寄堂侄 履相</title>,<text>門前細磵向西流。日夜潺湲到錦洲。洲上靑山吾故宅。却將離思寄沙鷗。其二迎春百物向陽開。惟有詩竆病若灰。數朶寒梅無世態。暗香頻訪小窓來。</text>
<title>寄復初堂</title>,<text>南國佳人志一初。貞蘭脩竹意如初。東方高士能相憶。梅下芳盟暗記初。其二山前淨含是吾初。幾歲迷塗漸失初。從此故鄕還作主。並州歧路認非初。其三櫝裏明珠湛一初。重磨不變降衷初。分明識取吾家路。雲盡天心月上初。</text>
<title>陪諸兄信宿言志</title>,<text>土房溫暖竹窓明。兄弟心談一夜情。門外不知竆歲律。滿天風雪下江城。</text>
<title>廣谷主人令童子數三。棹艇邀余。余於舟中。口占一律。</title>,<text>白衫靑杖細騣冠。一棹扁舟下錦灘。灘上小亭人似玉。爲邀相伴採汀蘭。</text>
<title>次金剛韻</title>,<text>仙山四萬八千丈。立立銀光面勢同。何日最高巓上立。手扶明旭倚雲紅。</text>
<title>題道民舊居壁上</title>,<text>秋盡南郊處士家。小園殘竹抹靑霞。凌霜獨有庭前栢。猶拂蒼髥對晩花。</text>
<title>寄題龜巖書室</title>,<text>江上靑山分外奇。一床書史世情虧。薰窓點易硏朱盡。露滴簷松第幾枝。其二數疊雲山擁小齋。烟霞朝暮鎖松階。諸生日講詩書訣。寶𠌫珍編滿案排。</text>
<title>用諸生韻</title>,<text>山下荊扉閉過冬。雪封庭竹與園松。慇懃夜夜淸空月。輾出窓東第一峯。</text>
<title>寄筆諸生</title>,<text>白面書生隱竹山。竹山環翠閉雙關。今朝拂拭抽黃髮。往訪書生水石間。</text>
<title>題三學齋</title>,<text>靑山西麓野東頭。有翼高齋占別區。箇裏莫傳塵外事。自今絃誦剩千秋。</text>
<title>戲題桃花扇 先生時年十九</title>,<text>白雲初出桃花洞。洞裏桃花染白雲。雲過楚江湘女竹。竹間猶帶舜風薰。</text>
<title>惺菴 余作惺庵挽詩。人有疑其過稱許。故於此言之。</title>,<text>惺菴學問我能知。稱美元非阿所私。世路紛紛無智眼。璞中良玉衆相疑。</text>
<title>題紙窓</title>,<text>一幅紙窓明且潔。因風自閉又自開。更因日影來相照。光淨絶無徧點埃。</text>
<title>題畫鶴壁上</title>,<text>草屋蕭然倚大江。白雲靑嶂擁林窓。主翁閒趣人知否。松竹源頭鶴一雙。</text>
<title>從弟有約不至</title>,<text>一樽春酒待君開。酒盡樽空君不來。閒撫玉琴深夜坐。月邊孤鴈意難裁。</text>
<title>與諸生和朱子冬至吟</title>,<text>隱隱中宵何處雷。蟄龍門戶始推開。明年九十春消息。暗向無中點化來。</text>
<title>用諸生讀書韻</title>,<text>五畝田園一茅廬。理荒朝出夜看書。箇中自有無竆意。農有秋時意復初。</text>
<title>淸秋泛舟砥江</title>,<text>水面澄明湛若空。巖巒奇古畫圖中。草衣三四人相對。閒倚長竿遡晩風。其二淸流一帶翠如羅。白石蒼松間碧莎。輕理小艇 船字之誤 浮鏡裏。霽天秋豁水無波。</text>
<title>詠雪</title>,<text>天上神工斲玉山。誤將飛屑落人間。看來淸妙難具盡。但覺書窓一味寒。</text>
<title>看梅東臯</title>,<text>聞道東山已放梅。一筇閒步穿莓苔。無人識得尋芳興。滿袖淸香獨自回。</text>
<title>閒行</title>,<text>問柳尋花錦水邊。一樽終日俯長川。欣然醉臥春風裏。看取鳶魚上下天。</text>
<title>有人寄西苽戲題</title>,<text>色似秋天初霽後。形如 一作同 太極未分前。碎破丹心甘露滑。相如從此懶尋泉。</text>
<title>春帖 辛亥立春。偶成此絶。是年五月。先生別世。</title>,<text>一源心上乾坤靜。萬卷書中日月閒。百歲烟霞山水裏。此身無事臥松關。</text>
<title>冬至吟</title>,<text>瞑目緘三定氣機。閉關終日坐竆暉。問渠箇裏眞心事。妙到天人合一幾。</text>
<title>望德龍山雲而有作</title>,<text>數疊靑山玉作鬟。靑雲一帶出山間。明知山氣爲雲氣。山上雲如雲上山。</text>
<title>雨後曉吟</title>,<text>漼漼簷雨響淋鈴。欹枕終宵和夢聽。夢覺鷄鳴天亦霽。此心無累但惺惺。</text>
<title>閒興</title>,<text>處士幽居江上村。茗烟深鎖小柴門。門前綠水風波靜。明月芳洲一帶雲。</text>
<title>朝霞詠</title>,<text>曉來風露藹乾坤。化作朝霞擁小軒。不辨洞門尋丈地。但聞人語在前村。</text>
<title>夜坐</title>,<text>銀漢澄淸秋夜凉。萬聲涔寂月西岡。小堂風露人無寐。何處漁歌韻更長。</text>
<title>春日</title>,<text>林下春回梅路開。一天和氣在腓胎。小齋晝靜焚香坐。消却人間百念灰。</text>
<title>蘆磯閒釣</title>,<text>寒蘆花落小磯間。月照澄江暎斷山。百尺長絲垂鏡裏。細風微動水痕斑。</text>
<title>詠梅</title>,<text>素服何人立落暉。良珠爲佩璧爲衣。吾知玉色程明道。滿面春風總德輝。庭有古梅一樹。端直整束。甚肖丈人君子之象。當春早發。萬枝明珠。有芝蘭襲人之氣。遂援筆感歎而書。</text>
<title>秋夜仰見。明河練白。</title>,<text>上界何人練素絹。平鋪一道掛長天。若爲染作黃龍衮。裁補吾王五色線。</text>
<title>泛菊</title>,<text>白酒樽前人白衣。陶然終日倚山扉。盃心亂泛丹心菊。下染丹田色不違。</text>
<title>晩渡銅雀 己丑國慽仍山之時。先生奔哭而歸。</title>,<text>濛濛微雨灑征襟。雲暗津頭碧浪深。回首淸明山色裏。却憐秋日照歸心。</text>
<title>朝踰車嶺</title>,<text>水曲山回透幾重。倚天飛棧亂橫縱。何能得借五丁力。剗却巉巖與削峯。</text>
<title>曉發楊江</title>,<text>秋風驚起葉初飛。遠客歸邊野路微。千里南州山水地。一輪明月照征衣。</text>
<title>暮歸田園</title>,<text>多病平生守靜邊。虛名終誤世人傳。天門拜謝君恩重。林下還耕一頃田。</text>
<title>大風</title>,<text>本是眞君變化功。萬生同囿吹中。如何不作南薰解。楠樹堂前慢折衷。</text>
<title>聞北奇言志</title>,<text>平生恨不學孫吳。倚劒崆峒快一呼。時聽北風多怒氣。暗看霜刃發長吁。</text>
<title>晏起</title>,<text>春惱成懶懶成慵。睡起林窓日已紅。山鳥亂啼如有惜。一枝花落下東風。</text>
<title>讀漢史有感</title>,<text>漢文皇帝好馳馬。馬上艱難不自知。當日巖廊人幾許。竟推袁氏進微辭。其二漢文皇帝欲太平。五帝神祠始經營。仁義自是王者事。不須辛苦幸汾陽。</text>
<title>月夜聞笛</title>,<text>露氣淸冷十二樓。危欄曲曲月明秋。一聲玉篴隨風便。王子乘鸞過九衢。</text>
<title>饑民盈路。感而有作。</title>,<text>天下蒼生我弟兄。寒溫飢飽亦同情。讀書萬卷終何用。安上流民畫未成。</text>
<title>宿山寺</title>,<text>兀然端坐夜更深。月照蒲團冷氣侵。步出方塘風不起。蕭然無語對天心。</text>
<title>庚寅正月</title>,<text>顔回三十已成仁。靜默從容契聖神。而我今年二十七。竟將何事齒諸人。</text>
<title>霽後有感</title>,<text>風拂驚塵宇宙迷。暝暝虎嘯雜猿啼。須臾霎雨天開霽。依舊前溪月色低。</text>
<title>公堂鷰</title>,<text>知爾無知一羽虫。寄身端合草林中。如何來此朱樓上。慢使啣泥汚畫龍。</text>
<title>閒居</title>,<text>紙窓明淨小軒幽。一室淸虛萬事休。靜默不言泥傃 恐作遡 坐。只看山日照床頭。</text>
<title>謾題</title>,<text>天地無心而有心。人生有心還無心。欲知有心無心際。須察吾身一箇心。</text>
<title>夜起翫花下</title>,<text>飛花點點暗香微。露下空階濕草衣。人靜夜深風不起。滿庭明月一筇歸。</text>
<title>九月日夕</title>,<text>秋晩前山叫暮鴻。夕陽斜入錦林紅。長天四達無幽碍。惟有微風過碧空。</text>
<title>階前晩菊</title>,<text>菊有寒香霜下開。晩天春意獨栽培。莫恨後時難自立。滿園松竹共無猜。</text>
<title>誌樂</title>,<text>野穫稻粱足免饑。園收芋栗代甘肥。床頭亦有西山訣。養性頤神攻四非。</text>
<title>月下吟</title>,<text>花影初移月下陰。淡霜微降濕衣襟。靜想淵明醉酒後。葛巾橫帶撫長琴。</text>
<title>眠鳥</title>,<text>反觜藏尖倚小枝。微風吹起羽毛披。默然會爾心中事。夢趁蜻蜓繞竹籬。</text>
<title>閒居省察 四首</title>,<text>胷中別立一朝廷。主客君臣分義明。萬品同朝咸聽命。一堂無事但虛靈。右心統萬事終朝苦戰戰無功。起滅紛紜似亂蓬。勝敗興亡猶未判。操存方略在元戎。右理欲交戰麒麟閣上畫功臣。志帥勳名第一人。自此昇平方可占。作詩賡詠舊邦新。右志以御氣萬官朝虗 恐作處 大庭空。臺上深宮瑞日紅。那裏欲知眞箇意。玉淵千仞淡無風。右事過物去</text>
<title>久霖</title>,<text>陰霖踰月地怕痍。天意茫茫我豈知。終日竹窓無語坐。一篇洪範對支頤。其二頑雲陰雨勳獰風。不見天光月已竆。遙想半天雲雨外。分明白日正當中。</text>
<title>偶吟</title>,<text>衆宿共歸三四斗。千花終結兩三顆。若從沙礫尋金玉。明鏡先須十分磨。</text>
<title>夜坐</title>,<text>禪窓午夜夢初醒。星漢西流欲水聲。徒倚小軒山寂寂。滿庭明月石泉鳴。</text>
<title>書懷</title>,<text>大丈夫心水鏡淸。五官無累氣常平。若論胷裏眞消息。霽後秋天月正明。</text>
<title>看書</title>,<text>古人論學在西東。草木昆虫貌不同。若向不同求至合。萬頭千面一元中。其二吾知人世事皆虛。頃刻浮雲任卷舒。終日竹窓無箇物。兀然閒對一床書。</text>
<title>閱參同契。莫究其妙。仍種菊起感。余平生多病。凡藥餌修鍊之方。無不窮考。甞聞魏伯陽參同契之術。而僻地無可求。戊申年間。邂逅南雲路令公話及之。南許以㭒倩。己酉春。千里遠傳。披閱歲餘。莫究其妙。今仍種菊而忽念及焉。以寓其意也云。</title>,<text>九轉金丹術未傳。鼎中龍虎竟難煎。啜英寧學陶彭澤。醉臥東籬亦是仙。</text>
<title>病己偶書</title>,<text>心上剩存天上事。眉間不掛世間愁。一區茅屋淸江上。似臥重城十二樓。</text>
<title>始皇</title>,<text>始皇當日欲愚民。天下兵成十二人。誰識傭耕農畝者。荷鋤蜂起竟亡秦。</text>
<title>落花</title>,<text>飛花無意信遊風。纔過西郊又向東。蝴蝶暗隨香一縷。上穿高枝下枝叢。</text>
<title>詠栗</title>,<text>森森戈戟擁三峯。子母城中窆厥封。含得生生無限意。忍穿風雪過隆冬。</text>
<title>道民村</title>,<text>文公鄕裏白公治。千載休聲野老知。猶有古槐三四樹。絲陰依舊影參差。</text>
<title>秋夜獨坐無眠</title>,<text>永夜無眠對上穹。小軒高若接星空。俯窺人世人千億。貴賤同沉一夢中。</text>
<title>口號嘲責頑兒輩</title>,<text>山靜林深日又遲。一床書史到曛時。和靖處士閒中事。不學擔糞與着碁。其二南洲春色最此時。無限花光各在枝。行過前川高興足。不須終日對瓢碁。</text>
<title>擧家絶粒。戲成一絶。</title>,<text>渾室休糧欲學仙。直過三日鼎無烟。從今可見劉安宅。犬吠鷄鳴雲峀邊。</text>
<title>雲峯</title>,<text>天嫌洋海闊無邊。巨鰐長鯨接後先。移却崑崙千萬疊。截然高揷濟羅天。</text>
<title>鸎</title>,<text>乾坤中色得金聲。朱鳥南時便化生。啼送萬端無限意。綠陰高處最多情。其二黃金橫帶感天恩。口舌循循數萬言。曾昔三冬林下志。直從今日語溫溫。</text>
<title>鷰</title>,<text>去以何心來亦何。從知動靜不留他。北風雨雪君能遠。天地陽和得意過。</text>
<title>雲</title>,<text>羊角扶搖起白衣。九天顔色蔽無幾。不遮畏日遮冬日。品物何由見德輝。</text>
<title>楊柳吟</title>,<text>數株楊柳種門前。綠葉新生雨後天。細幹長絲條暢日。主翁須記此詩篇。其二野居新卜傍淸漪。種柳成行繞短籬。何日垂絲成翠幕。好風藏得語黃鸝。</text>
<title>久雨謝人送酒</title>,<text>老夫多病臥荒村。風雨漫空獨閉門。賴有情人送美酒。強扶愁疾倚南軒。</text>
<title>曉</title>,<text>金鷄喔喔啓明辰。四海春光一夜晨。想見東溟初出日。紫波千丈浴紅輪。</text>
<title>縣人括軍丁。挽僮僕而去。笑成一律。</title>,<text>數間方宅寄郊田。浮世塵聲到耳邊。何處碧山雲水地。一區烟月送餘年。</text>
<title>家後長松</title>,<text>千里湖山亂草生。斷立殘隴一望平。安將萬仞千干直。共戴蒼天白日明。</text>
<title>有懷</title>,<text>大鵬舒翼立中天。揮灑甘霖澤四邊。南溟北海俱無擇。若木扶桑詎後先。</text>
<title>題座隅</title>,<text>紛紛毁譽我何嚬。谷裏烟霞且不貧。紙上故人相對靜。此心無累氣常伸。</text>
<title>南平倅宋時杰。與營將遊龜潭。</title>,<text>山顔玉潔似高人。一面澄潭鏡不塵。聞道此間來俗子。想應江鳥反啼唇。</text>
<title>夜雨朝晴</title>,<text>昨夜茅茨布一衾。滿天風雨夢中心。朝來試覺微開眼。依舊明窓日正臨。</text>
<title>暝作</title>,<text>天何高也地何卑。我何人也物何時。冥冥我坐冥冥裏。杳然心事杳然知。</text>
<title>戲題雨中海棠。示兒輩。</title>,<text>仙娥初罷五雲宮。香夢翻驚漢使通。翠袖半遮丹粉頰。一行殘淚帶臙紅。</text>
<title>淸夜吟</title>,<text>夜氣淋漓天地中。結成珠露下層空。魂淸不作牽情夢。高臥蒼茫大海東。</text>
<title>三月晦日。沽酒不至。</title>,<text>沽酒人歸何太遲。花村微雨夕陽移。吾非酒渴如司馬。爲送春光在此時。</text>
<title>秋晴夜坐</title>,<text>霜落風林已九秋。霽大淸爽月成鉤。始識乾坤眞面目。一塵無碍暎雙眸。</text>
<title>夢作</title>,<text>琉璃寶殿水精宮。瑞日祥雲隱暎中。催駕玉麟朝玉帝。九天香露滴花叢。</text>
<title>覺和夢中韻</title>,<text>五雲深處紫微宮。法坐昭然寶殿中。下土微臣淸夢覺。此心長繞瑞花叢。</text>
<title>冬日甚溫有懷</title>,<text>地高西北東南下。四序溫凉判不同。歷法只宜中國用。降霜驚蟄適其中。</text>
<title>九日孤懷</title>,<text>自生天地到今秋。更有何人似我愁。頭上仰看天不極。默然含笑倚危樓。其二幽懷多小不堪秋。野菊殘花傍獨愁。回首碧山無限好。一天淸爽在西樓。</text>
<title>辛卯元日</title>,<text>一年三百六旬日。來往無非可愛時。人向此時多所感。一年三百此中移。</text>
<title>覺後</title>,<text>夢中身似一毛輕。九萬長天自在行。覺來八尺塵間骨。獨臥西窓殘日明。</text>
<title>淸和泛舟 幷小序</title>,<text>四月淸和初八日。蘭舟輕泛錦江流。前身認是神仙侶。喜作湖山物外遊。其二扁舟一棹下滄洲。泛泛中流漫浪遊。歎息回頭天地老。此生今日等蜉蝣。其三江山融結自開天。萬古興亡爾菀然。前世何人閒似我。一舟長泛月明邊。庚戌四月初八日。午潮方平。余與昆季數人。泛小舟發尤老浦。中江容與。任其所之。小泊于洗心亭下。由藏春亭至石串亭。舍舟登岸。同行數子畏風皆伏河曲中。余獨上下巖徑。或戱押眠鷗。或手激淸湍。步芳洲而折瓊草。立石角而望天表。吟哦自得。無限意思。實非傍人所及知。而眞妙契於太虛者存焉。日晩歸來。仍成浪吟。回▦身世。亦有感慨隨之。</text>
<title>前郊農夫。盡日耕耨解牛。</title>,<text>半日勤耕十畝田。解犂旋放草深阡。農家功業渠爲首。不伐閒眠傍野泉。</text>
<title>見田蛙游弄有作</title>,<text>珠宮貝闕龍王殿。綠水靑苔蛙子廬。若道眞閒無所事。龍宮不如一蛙居。</text>
<title>見大鳥逡巡於田間有作</title>,<text>素衣如雪襲玄裳。貌似靑田鶴觜長。六翮不無天外翼。草郊何事久彷徨。</text>
<title>紀夢 幷小序。戊申夏。余寓居白鳳山之佛舍。卽我先隴之齋所也。靜居無慮。日有好意。向念世間事。脫若無物。忽於五月十一日曉夢。自吟一絶。覺能識得。辭意淸異。殊亦奇也。但起句難曉。翊日慢紀之。</title>,<text>人間朝夕似春秋。夏葛冬裘不可無。萬峀靑山雲水裏。好藏圓淨一明珠。其二 己酉十一月初四日。夢有人贈我邊天眠三韻。余次其韵。覺能記之。有客來尋寂寞邊。白雲靑嶂大江天。莫傳塵世煩擾事。衰病年來困睡眠。</text>
<title>言志</title>,<text>擬將養得中宵鶴。學種西湖千樹梅。素心非欲羣禽鳥。更向乾坤首自回。</text>
<title>浪吟 人之自在活潑通脫氣像。當於上下四方。周流無滯。若呂仙之詩則可矣。和之以見意。看者以意迓志可也。</title>,<text>北海蒼梧朝暮遊。洞庭湖與岳陽樓。人間形勝周觀盡。然後飄然到十洲。</text>
<title>大樹吟</title>,<text>大樹參天百萬尋。曲枝長幹自成陰。看來只恨根元少。樹立千秋恐未深。</text>
<title>長虹</title>,<text>秦皇昔日駕滄溟。畢竟神功恨未成。上訴眞宰天亦感。長橋直向到蓬瀛。</text>
<title>閒意</title>,<text>小窓南闢日正明。閒倚書籠百感平。耳目見聞無一物。有時山鳥向簷鳴。其二一區耕鑿世人間。語笑憂歡任往還。誰識此中眞意在。有時無語對靑山。</text>
<title>寄宗兄 漢章 嘲不送銀鯽</title>,<text>此時僉履問何如。一別由來斷絶書。從昔故江情大厚。不慳傳信小雙魚。</text>
<title>用兒輩韻</title>,<text>孤鳳隨風野外棲。白雲淸露夢山溪。何年逸翮連天擧。屹立崑山山上啼。其二人世非關知不知。此翁無事好棲遲。閒中至樂眞消息。最是天心月上時。其三半世閒吟郊野中。詩情餘在晩山風。今朝一倍無邊興。雨後靑峯碧似空。其四十年無事閉荊扉。世上那知有是非。時把釣竿隨白鳥。夜深空帶月明歸。</text>
<title>白鷺</title>,<text>霜翎雪翮爾何孤。煙月汀洲獨自呼。從此連翔三島鶴。海天飛盡到瀛壺。</text>
<title>久雨喜見無等山</title>,<text>我屋東頭瑞石山。兩旬封裹雨雲間。今朝幸値天開霽。露出層峯碧滿顔。</text>
<title>雨後靑山</title>,<text>海天初霽濕雲濃。鎖盡窓南幾碧峯。日午微風淸灑掃。亂山無數露靑松。</text>
<title>挽李惺庵 壽仁</title>,<text>正道無傳已百年。先生心學起先天。可憐安靜烟霞洞。從此何人閱古編。</text>
<title>挽浩歌亭丈人</title>,<text>一曲長江抱一村。幾年無事對淸尊。浩歌亭上三更月。留得夫公一片魂。</text>
<title>挽隣老</title>,<text>幾年松竹限東西。論說桑麻共策藜。何忍明春時雨後。獨過南畝問鋤犂。</text>
<title>挽人</title>,<text>十里長江數疊山。暮烟踈雨夕陽殘。野堂無主松篁老。惟有閒碁一局寒。其二曾數年前水上亭。一盃相屬話丁寧。荒詩猥被平生託。此日能禁涕自零。其三夏冐炎熱冬冐雪。幾年來往問郊翁。郊翁已老君歸早。獨立長呼大海東。</text>
<title>挽鄭生 榲</title>,<text>昔我壯年君尙孩。我頭猶黑君先摧。人生斯世有如斯。淚亦不下心不哀。其二君昔爲人痛早孤。親顔願欲見斯須。今歸縱別慈闈速。地下應歡鯉對趍。</text>
<title>挽羅雲峯 袡</title>,<text>雙親鶴髮尙高堂。共蔕荊枝樂未央。何忍先歸遺至痛。老天無語思茫茫。</text>
<title>仁智吟</title>,<text>仁智俱全性分中。中含動靜妙無竆。須從靜處知天意。纔向動時宜做工。卓立嵬峨千丈直。周流活潑萬波通。自餘外物皆虛耳。山水何曾贊至功。</text>
<title>呈飛來閣主人 主人卽林承旨堜。先生兒時作。時年十四。</title>,<text>令公多病投簪笏。藥竈新開錦水西。滄海百年鴻遠擧。碧梧千仞鳳高棲。門前綠水通心淨。檻外靑山與氣齊。最是主翁眞樂處。月明磯畔一絲低。</text>
<title>寄題宗兄永思齋 宗兄卽漢章</title>,<text>翠錦江邊白鳳山。松楸傳數百年間。邱原遍戴先公跡。澗曲應知舊代顔。結屋摠仍追孝思。竆經豈爲慕榮班。推誠遠勖同宗係。嚴立程科莫過閑。</text>
<title>用程伯子打乖吟韻。仍效其軆。</title>,<text>打乖非是欲潛身。耕稼還甘渾俗塵。數畝田園知自足。一簞蔬食不全貧。圖中宛爾窩中樂。詩上依然座上春。千載英豪難可接。白頭深愧晩鄕人。</text>
<title>酬鄭使君 之虎 見寄</title>,<text>別來山月幾虧盈。風雨凄然歲已行。野老閑懷非世意。天民生計在深耕。滿園修竹幽居趣。擁砌寒梅雪後貞。惠好何人携手者。獨能端坐到三更。</text>
<title>贈別南承旨 九萬</title>,<text>郭外靑山深復深。一區蕭寺倚雲林。幸逢天上三淸客。輸盡人間十載心。梵宇香烟留兩袂。禪窓殘燭照雙襟。明朝匹馬相分後。後會何年再繼今。</text>
<title>酬羅上舍 褘 江上寓所</title>,<text>雨洗秋江江月明。澄波十里湛然平。山翁靜界能惺意。漁父滄浪可濯纓。誰向玉階鳴寶軫。爭携金契倒深觥。感君誠孝根天性。霜露仍時總至情。羅詩有離親思慕之意。故末句及之。</text>
<title>與同宗兄弟泛舟</title>,<text>好占烟霞物外遊。月波雲浪泛輕舟。樽含萬古靑山色。杯吸千秋碧水流。四座歡情兄及弟。一江淸興鷺將鷗。閑憑短棹歸來晩。孺子聲中意更幽。</text>
<title>和朴思菴相公韻</title>,<text>百年人去有靑山。山下猶餘谷裏蘭。往事蒼茫雲漠漠。羈懷搖蕩水漫漫。輕舟信放遊風泛。樽酒聊防夜氣寒。醉戴淸江江上月。咏歸閑溯白鷗灘。</text>
<title>次愼汝賚 聖弼 韻</title>,<text>主敬工夫在積眞。輔仁忠告貴朋親。須知靜裏還含物。却認行時亦有神。賢聖心傳唯一字。頑愚汩喪幾千人。倀倀半世終無得。爲何吾君勉日新。其二交貴知心心貴眞。形親終不似心親。郊居十里雖違面。靜裏雙襟各會神。野竹千竿高臥志。寒梅一枝病吟人。何時默對薰爐坐。共事天君舊染新。</text>
<title>復用前韻自述</title>,<text>涵養中間妙守眞。一心眞處氣兼親。圓明櫝裏珠無玷。方畝塘中鏡有神。此日秋天收斂意。去年春水詠歸人。明窓點撿西山訣。忘覺沉疴軆若新。忘覺當作忘却</text>
<title>高晴沙集中。讀淸陰金相公詩有感。步其韻。</title>,<text>萬里蒼溟碧似空。水天相盪杳難竆。倘非侯服忠誠至。安得風濤道路通。聖帝恩波靑海上。穆陵衰草暮山中。林窓默對朝京集。悵憶當年一軌同。</text>
<title>仁祖大王因山日。出寓沙巖寺書懷。</title>,<text>綠江一逕入靑山。山下禪居特地閑。秋老嶺邊殘葉裏。月生巖際暮雲間。三千里外南州遠。九萬天涯獨自還。遙憶蒼梧山色晩。楚烟湘雨摠愁顔。己丑八月。奔哭闕下。以病徑歸。故五六及之。</text>
<title>次玄鶴亭韻</title>,<text>男子須要出世塵。暫來形勝喚醒人。雨添秋浪初開鏡。天爲巖松剩借春。老鶴影從雲裏沒。輕鷗色向霽邊新。歸來寄語溪山面。從此襟期與爾親。</text>
<title>題從弟洗心亭</title>,<text>少年肝膽晩成衰。草屋閑開錦水湄。山勢端尊如正士。野形平闊似圍碁。頭仍望遠巾頻岸。耳爲聽潮枕屢欹。洗盡半生心上累。月明中夜臥支頤。</text>
<title>題峀雲亭 亭在州南榮江上。卽羅慶州緯素棲息之所。</title>,<text>翼然高閣海山東。逈壓蓬瀛氣勢雄。鶴擧西湖千古月。鵬摶南極九天風。登臨阧覺心魂爽。俯瞰還驚宇宙空。攬舊不須興感慨。此身如寄此寰中。</text>
<title>久病呈尹使君 宗之</title>,<text>一天秋雨洗江城。事罷公堂世累輕。吏散訟庭琴韻澈。風高虛室鶴音淸。湖山剩占南昌興。樓閣閑開北海觥。却恨愿生貧病久。未陪仙伯賞新晴。</text>
<title>用金生韻</title>,<text>山下長江繞郭流。輕舟穩泛任天遊。巖楓染紫霜前日。野菊粧黃雨後秋。寶鏡新開銀匣鍊。錦刀初拂玉鱗浮。箇中自有尋眞興。不是風光蕩意收。</text>
<title>寄靈巖倅洪 鍾韻</title>,<text>山水名鄕子有緣。田園邱壑我塊然。茅簷寂歷門垂席。畫閣玲瓏錦作筵。丹筆訟冤凌後漢。朱砂點易筭先天。莫言子午勝丁卯。陸老漁樵亦是仙。其二淸空靈岳去無緣。羡子時登意豁然。神琢碧瓊排案俎。雲連滄海接華筵。氣呑溟渤南徙翼。目極亟秦北望天。休道衡山非可翫。醉翁風彩亦神仙。</text>
<title>聞尹使君 宗之 遊天冠山寄呈</title>,<text>天南東角最名區。地接蓬瀛萬里途。秦藥不來滄海闊。魯桴無跡怒濤呼。人間波浪千層起。物外靑山一點孤。深羡使君乘逸興。竹輿催駕到方壺。</text>
<title>次龜江精舍韻。示金仲源。浯</title>,<text>天開有是好江山。幾箇詩豪咏此間。郭外雲霞朝暮態。水邊巖石古今閒。沙禽幷翼隨波轉。野鶴孤飛帶月還。二十一年來復往。獨憐汀水舊容顔。</text>
<title>聞從弟將構小亭于莎巖山下。謾筆以寄。</title>,<text>野闊江盤繞碧山。靑莎巖畔小磯間。天慳勝地寧無意。人欠幽棲獨厚顔。灘送㤪聲誚遠客。鳥含淸思恨詩班。寄言芰製荷衣子。肯許分君半世閒。</text>
<title>酬尹使君 宗之 韻</title>,<text>睡起虛堂飽勝情。十分山色雨新晴。烟光細抹孤飛鳥。風力輕搖嫰舌鸎。荊玉入懷神欲富。寶珠拱璧室生明。羞將燕石酬瓊玖。却恨離愁便築城。</text>
<title>酬金陵使君趙 惺</title>,<text>天地東南碧海頭。危欄千尺一高樓。詩豪醉墨丹靑壁。舟子漁歌遠近洲。轉日扶桑紅靄曉。運溟鵬翼白雲秋。遙知仙尉登臨罷。乘興扁舟任沂流。</text>
<title>贈李堪輿 啓玄</title>,<text>木下男兒生海圻。一心天地啓玄扉。神遊山水淸冷窟。妙到風雲變化幾。觀盡金剛千萬像。智竆璇玉四三機。須知大丈夫行事。名敎中間自在歸。</text>
<title>次金仲源韻</title>,<text>松窓涔寂晝猶陰。覆載乾坤入朗吟。殘菊有香知歲暮。敗荷無藕覺秋深。林邊老鶴千年志。物外閑鷗萬里心。若道吾儕胷裏事。一天秋月照雙襟。其二商飈高起掃頑陰。萬竅秋聲各自吟。蘭瘦玉溪香更遠。葉藏山路谷還深。故交書裏平生意。知舊詩中一片心。歲晩相期幽竹下。白雲流水好開襟。</text>
<title>次金丈而愼韻。酬金居士。</title>,<text>問柳尋花趁水源。郊居寂寂謝塵喧。人間孰識窮詩老。世外常關蔽蓽門。二白苦吟連伯仲。三紅巧法敎兒孫。想當盤礴成佳句。肩聳山時意十分。</text>
<title>次羅子整晩休堂韻</title>,<text>玉立靑山錦水南。人兼風月好成三。世情說盡言全苦。閒興嘗來味更甘。數畒良田知已飽。▦盃醇酒覺微酣。隔江時有漁翁至。對打農談雜古談。附原韻夢湖之北曲江南。隔岸蕭然家兩三。堂以晩休身且老。村爲尺谷水猶甘。鴈拕山外秋聲早。魚戱蘆邊釣興酣。往事如今那忍說。新詩聊與故人談。</text>
<title>見朝報有感</title>,<text>聖主孜孜致太平。堯庭次第進豪英。曾聞北海還收釣。今見南陽又輟耕。里巷歌謠同老少。山林經濟異功名。野夫所望無餘事。江漢風波永不驚。</text>
<title>聞徐監司 必遠 按節</title>,<text>海東南地蜀荊州。天府名疆冠八區。秦俗願輕阡陌法。唐民不喜兩輸謀。孺文何惜淸河守。高子將除成都侯。從此湖鄕村巷路。闢門中夜吠聲休。</text>
<title>和李相公 敬輿 韻</title>,<text>蠻鄕烟雨濕征裾。秋盡長沙日落初。湘水有情連客帆。楚雲無事夢幽居。東山寂寂空藏妓。南海悠悠謾上書。天末不須憂鵬鳥。聖朝仁化信豚魚。</text>
<title>寄尹忠義 長勳 山室</title>,<text>滿壑烟霞擁翠邱。石泉鳴玉繞軒流。雙枝棣萼雲同榻。兩樹荊花月一區。石角細開叢竹逕。潭間微築小蘭洲。靑山何處無幽室。友愛深情世罕覯。</text>
<title>贈示吳 再發卽聘侄也</title>,<text>君家世澤遠流源。忠孝芳聲貽乃孫。學士高名馳翰院。先生義烈出乾坤。鄴侯博業書千卷。張氏門風忍一言。勖爾勉旃思忝厥。立身修行兩無昏。</text>
<title>答金仲源 浯</title>,<text>嘗築防胡萬里城。千鈞鍾鼎一毫輕。冰生玉閣連空冷。月入寒溪澈底淸。歲去方知酸透齒。寒來惟喜酒浮觥。他時若訪剡中興。共待湖山雪後晴。</text>
<title>謝李使君 晸 來訪</title>,<text>使君投暇物外遊。物外田園向九新。銀櫛含嚬延杜母。鐵官乘醉拜刀侯。苔庭踏裂仙鳧舃。草屋初停皁盖輈。人去江城留勝跡。白雲依舊擁林邱。</text>
<title>寄從弟 海英 山堂 戊戌年</title>,<text>小亭新築向陽東。逈壓湖天氣勢雄。門納錦光千曲水。窓含羅濟六鰲風。迷津楚舶黃龍舫。繞郭吳潮白練紅。不下小亭三尺地。子長形勝可收功。</text>
<title>漫吟</title>,<text>明明朝日决層陰。睡起東窓愛邵吟。萬象畢開天氣豁。一川初霽露華深。蘭仍霜重多虧葉。梅爲陽生暗漏心。元亮豈無求世志。却憐詩酒好披襟。其二蒼松南畔小梅軒。半世浮名獨閉門。天道古今流水謝。人情朝暮亂雲翻。不如意事皆由命。莫我知歎須勿言。近聞溪上春歸盡。早擬尋眞活水源。</text>
<title>古査盆梅</title>,<text>樵斤餘孼蠧餘叢。奇巧仍兼造化工。三尺短査題品外。一區封域別寰中。千年瘦鶴閒垂翼。萬古仙彭老鞠躬。莫道形容憔悴久。大羹將和有神功。</text>
<title>題道洞山齋</title>,<text>齋居端的一心明。萬像澂虛百慮平。雲鎖洞門深寂寂。水鳴泉彴細丁丁。千年興廢山無語。十世松楸我有情。從此擬營方畝宅。滿林烟月送餘生。</text>
<title>長至日有感</title>,<text>一陽來復是天根。半夜雷聲啓九門。三十六宮春次第。萬千家戶氣貞元。人間但見馳風雪。地下誰知動暖暄。此日書生深有意。小梅窓外暗生魂。</text>
<title>看鏡</title>,<text>我面入鏡鏡入眼。鏡中人作眼中人。我面鏡中及眼中。一身忽然爲三身。俄而斂鏡藏匣裏。鏡中眼中俱無塵。三身合爲一身存。一身由來都是春。</text>
<title>己亥春。應旨筮疏。遇得屯遯不進。感而作。</title>,<text>傷時哀淚暗垂襟。一幅封章寫寸忱。難免隔溪高士笑。不禁傾日野葵心。賈誼 誼恐乍生 交淺言空切。晦老疏焚意亦深。盡日竹窓空北望。乾坤回首結層陰。</text>
<title>閒興</title>,<text>幽齋晝靜閒眠罷。一杖逍遙細澗潯。戲打啼鸎挽遠樹。更隨飛鶴上雲岑。山林獨樂雖眞趣。鳥獸同羣詎本心。日暮歸來松下路。滿牀書史月庭心。</text>
<title>暮春 三月三日</title>,<text>寒食風光屬暮春。暮春三日最佳辰。東君大闢乾坤戶。品物欣迎雨露仁。生意先歸庭下草。此心新拂鏡中塵。尋芳不必探花柳。花柳芬芳亦在人。</text>
<title>觀漲</title>,<text>海神翻倒洞龍宮。千丈飛波駕半空。不待衛公三滴點。坐看崇伯九川通。鯨鯤得路馳平陸。鸞鳳傾巢寄棘叢。漂墊沙虫非足惜。也憐猿鶴大濤中。其二昔聞水鳥巢官樹。今驗飛鴻陸地翔。半夜甕甖鳴隙竅。平朝鰲鱉闖門墻。頓驚吳楚東南坼。却訝蓬萊日月長。從此欲從三島去。不愁來歲困飢荒。</text>
<title>庚寅除夕</title>,<text>非野非山古巷頭。一荒茅屋小如舟。親年六十餘來歲。子道三時有至憂。每讀古書慚孝績。常思職分愧賢由。靑陽况逼更新舊。最愛光陰若逝流。</text>
<title>感時吟</title>,<text>世外山林無事身。烟霞天地一閒人。春來飽得風花富。歲暮長輸雪月貧。爽氣却生三伏日。淸懷益暢九秋濱。濱一作辰 若傳靜裏眞消息。雨後長江 江一作郊 百草新。</text>
<title>生朝感懷 先生初度日。乃二月十七日。</title>,<text>甲子仲春十七日。今成二十九年迴。親顔久隔三泉下。子道終懷萬世哀。覆載何容吾四體。人間慚擧一枯顋。萱扉况復殘西照。回首乾坤膽欲摧。</text>
<title>閒中書懷</title>,<text>數間茅屋傍靑林。林下常開一古琴。思入碧天還不極。道同蒼海闊無潯。東西日月臨窓近。上下乾坤透戶深。欲識男兒眞箇事。死生榮辱不關心。</text>
<title>三學齋示諸生</title>,<text>人而不學馬牛襟。所以新齋創自今。五敎規模遵白鹿。六經工業望靑衿。道存禮樂三千字。仁在吾身一箇心。更勖諸君勤用力。聖贒要法敬爲箴。其二齋舍新成淨且淳。諸生講會屬昏晨。槐庭秩秩冠章甫。榧几循循說禮仁。良璧須除瑜上點。寶琴重拭匣中塵。諸生愼用瑳磨力。無價明珠只在人。</text>
<title>閒居戲題</title>,<text>人間世事薄春冰。百歲光陰轉曉燈。不必風塵談屑屑。好看雲峀立層層。玉屛窓外裁靑錦。瑤草階前織翠綾。此去三山脩幾許。壯心將擬駕溟鵬。</text>
<title>霞</title>,<text>靑霞一陣起山根。鎖盡江干近岸村。隔水但聞人語響。連蹊不見竹籬藩。雲中吠犬劉安宅。樹外啼鸎元亮園。俄送晩風開宿霧。數家松竹掩柴門。</text>
<title>暮春花盛。風雪甚烈。令侍童呼韻戲題。</title>,<text>地連遼左氣恒陰。天假昏氛日久霖。亂雪飛花迷遠目。寒冰芳草妬春心。香消寶萼蜂愁轉。風掣瓊枝鳥恨深。此夕幽人茅屋下。不勝端坐苦呻吟。</text>
<title>詠風土</title>,<text>我在南鄕三十年。土風人俗習相傳。民心酷好私朋屬。世道偏宜許自贒。山近瘴江多毒虺。地仍低濕鮮蘭荃。曾聞三島連東國。便欲携丹去學仙。</text>
<title>詠勝地</title>,<text>有人曾宰居昌縣。爲道伽倻勝地誇。萬點紅流 橋名 橋上月。一䨥靑鶴 洞名 洞中花。巖崖面面神仙字。石隙層層隱士家。千載孤雲無去影。玉岑依舊帶飛霞。</text>
<title>日暮書事</title>,<text>西日陰陰沒遠岑。纖雲低曳抹靑林。烟橫野店鳴歸犢。暝入山村響小砧。人汲澗泉穿竹去。鳥窺簷角隱松吟。靜看衆動皆思靜。還點吾身一箇心。</text>
<title>小亭臨江。微山橫障。景像奇勝。信筆戲題。</title>,<text>前江一曲隱前山。山盡江頭遠近間。帆影每從巖隙出。櫓聲時向樹邊還。誰將流峙分天巧。更幻靑蒼錯地斑。此裏却添光霽富。百年身世足盤桓。</text>
<title>看雲</title>,<text>一片浮雲細若絲。靑天萬里去遲遲。須臾風起如喬嶽。倐忽烟消似畫眉。自是卷舒無定位。從知離合有其時。看來不覺心神爽。回首林窓月已虧。</text>
<title>重遊竹林寺</title>,<text>二十年今此重尋。谷蘭林鳥若知音。川開鏡面迎歸路。山豁孱顔向客襟。竹有琅玕棲鳳處。雲留松桂宿鸞岑。禪窓三日焚香坐。靜默還如入定心。</text>
<title>幽居效四實體</title>,<text>五月南州大麥黃。渚浦輕泛晩風凉。烟深細柳千絲弱。雨過新筠萬璧長。泉入小塘留鑑影。草連微路剩春光。幽鸎亦好山林靜。啼向茅茨近竹牀。</text>
<title>除夕書懷自悼</title>,<text>人間今日可傷神。送往迎來在此辰。天向一宵分乙丙。地從三夜限冬春。原桑忍見陽和至。寸草難堪節序新。三樂誰能無所感。怡怡兄弟共親親。先生桑梓永感。榬花無依。年踰三十。且無血胤。故詩意如此悲悼。天向一作年向。地從一作時從。</text>
<title>金梭歎</title>,<text>造物兒郞智巧多。洪匀冶出一金梭。曾辭帝女河邊織。慢向漁夫釣上波。萬縷花成紅蜀錦。千絲柳作翠齊羅。大東今日空杼杻。田婦看渠幾咄嗟。</text>
<title>道民古縣 先生寓居地</title>,<text>古縣千年基尙遺。山川佳氣欝參差。能肧昔日文承相。曾記當時道國師。幾歲天慳留勝地。固知神秘待男兒。如今倘遂誅茅計。長占烟霞護竹籬。</text>
<title>聞中原多亂</title>,<text>四海干戈二十年。男兒頭上愧蒼天。中宵吐氣虹霓發。白日長吟雲霧連。周凱亭邊誰拭淚。孔明隴上但耕田。焉知渭北垂絲者。萬古經綸獨自專。</text>
<title>詠蒲扇</title>,<text>不必唐宗閣裏風。元規自未汚塵蒙。趙盾威虐寧知畏。永叔佳篇謾見工。回也曲肱君有用。廣文無席爾成功。堯庭倘遂平生志。指佞招賢汝我同。</text>
<title>九日獨酌有感</title>,<text>九日芳樽獨自開。數根殘菊近怵栽。回頭天地殘生老。擧眼軒楹酒蟻來。人道醉中多壯志。我知盃裏有悲懷。忘憂欲學陶靖節。強引頭巾向醱醅。靖節一作元亮</text>
<title>階邊翠栢下有海棠。紅綠相暎。仍起感而題。</title>,<text>翠栢階邊樹海棠。分明紅綠出尋常。露腮丹臉風前嫰。雪態蒼髥雨後長。錦水臥龍如可接。惠州仙子若相望。二公氣槩今千載。對爾沉吟興有傷。</text>
<title>讀三略書</title>,<text>男子心胷女子容。王喬身世許夔龍。初平天下師黃石。晩遂功名友赤松。漢楚興亡三寸舌。秦韓讎怨一長鋒。寒 寒一作閑 齋閱盡當年訣。不覺乾坤壯氣從。</text>
<title>閒行</title>,<text>踏盡蘭臯與碧苔。行尋春色上層臺。逕連芳草香生屐。人倚靑松翠入盃。十里波光搖案俎。一山花氣惹樽罍。薰然醉對東風面。萬白千紅自在開。</text>
<title>除夕</title>,<text>三百六旬第六日。庚寅此夕外無零。天心已動梅腮白。帝意將春柳眼靑。和氣先來幽士室。惠風徐到野人亭。閒中默數平生事。二十八年空醉醒。</text>
<title>病懷</title>,<text>病㥘風寒門不開。披衣亂髮臥蒿萊。簷邊啼鳥自春意。靜裏一心如死灰。固是閒人交若水。明知窓外已生苔。庭梅不負年前好。風引微香枕上來。</text>
<title>移居</title>,<text>造物何年孕小邱。却留千載待吾遊。男兒不必棲巖壑。農老何曾別野溝。山帶碧簪呈寶瑞。水含玄酒奏瓊球。烟霞朝暮漱牙頰。齒舌淸凉爽氣收。</text>
<title>有人言三神山皆在我國。吾所居地是仙圃。仍題此而起興。</title>,<text>家住扶桑碧海頭。五雲深處是靑邱。大鵬天外仙凡限。靑鶴峯前日月浮。香惹玉芝春不老。露滋瓊草客無收。階邊白鹿閒眠起。跨向三淸洞裏遊。</text>
<title>春日淸江晩興</title>,<text>淸遊佳景草芃芃。滿目無非造化工。春樹影潛溪水碧。落霞歸帶夕陽紅。渚蒲芽白朝前雨。山杏花飛午後風。江上釣叟何事有。一絲高掛暮烟中。</text>
<title>族會</title>,<text>山近江頭石作臺。登臨佳節百花開。江山萬古渾無禁。花柳三春笑不猜。人自白鷗洲上至。酒從紅杏洞中來。連床况是皆兄弟。箇裏歡情不自裁。</text>
<title>中庸</title>,<text>聖人傳道聖人孫。萬理分明總一元。査滓不存昭日月。至誠無息體乾坤。爲山九仞知眞積。達海百川有本源。濂洛新安今寂寞。鳶飛魚躍孰能言。</text>
<title>大學</title>,<text>聖門參也得其宗。八目三綱次第通。天下國家治有本。小人君子道無同。修身可見新民效。愼篤方知入德功。誠意關中誰是主。靈臺臺上一惺翁。</text>
<title>論語</title>,<text>乾坤精氣素王生。玉振金聲集大成。禮樂威儀墻內備。典章文物室中明。敦仁博義天人立。孝父忠君家國平。河洛圖書雖未見。秋陽江漢至今淸。</text>
<title>孟子</title>,<text>浩然之氣秋天像。孕出鄒邦亞聖姿。力排楊朱墨翟徒。志復文武唐虞治。齊宣梁惠言無用。平仲夷吾矢不爲。人欲已消天理正。至今功德後人知。</text>
<title>雨後</title>,<text>烟雨荒村開竹扉。陰陰老木護籬圍。鳥呼簷裏隣翁過。鷄唱園邊野客歸。風入雲端吹浩氣。雲收山角映暉微。閒中只喜桑麻長。巷外何須問是非。</text>
<title>日暮過郊外。偶見鷦鷯羣噪。</title>,<text>我語林間衆鷦鷯。羣飛簇簇竟曛朝。籬根但識爭魚蟻。雲外何知有鳳鵰。黃鵠翼邊回白日。大鵬頭上戴層霄。吾知羽族君爲小。莫向靑天浪自驕。</text>
<title>書壁上</title>,<text>堪笑吾生計已非。十年農圃老柴扉。奴收黃豆編茅束。婢染靑絲傍竹晞。門外日懼催租吏。室中時課織布機。小床賴有西山訣。安分知幾樂忍飢。</text>
<title>冬日記所見</title>,<text>輕輕飛雪舞風前。點點微雲散復連。幾箇暮鴻嘶遠浦。何年別鶴度長天。烟依遠峀粧新䯻。水咽流泉續舊絃。摠是閒中題品了。欲言眞意便忘筌。</text>
<title>月下有懷</title>,<text>光霽雖無有好期。天心水面小人知。淸生高閣踈楹直。明透虛室曲檻危。最愛梧桐懷裏照。多情楊柳岸邊吹。中間若道眞消息。三百仲秋玉鏡時。</text>
<title>吟雪</title>,<text>歲暮江天雪正雱。乾坤盡入水晶囊。飄零碧海銀龍動。飛落丹山玉鳳翔。萬樹梨花誇素艶。千竿竹葉失靑光。梁園賦雪才雖短。灞水尋梅興更長。</text>
<title>挽洪掌令 鍾韻</title>,<text>妙年龍匣駕雲螭。鷄舌恩榮近鳳池。三府分銅甘旨日。兩臺端笏正辭時。輸忠許國人方企。感孝終身我豈知。回首四旬塵世事。可嗟陳迹在丹墀。</text>
<title>挽從兄 震英</title>,<text>吾兄心事我知之。九地何年暝目時。秋晩暮天椿欲老。春靑蘭室蕙如衰。生前夙抱王祥恨。身後終懷鄧子悲。最是鴒原無限痛。默然無語淚漣洟。</text>
<title>挽羅雲峯 袡</title>,<text>種德爲基世有敦。永傳餘慶贈諸孫。雙蘭共蔕稱金友。二璧連珍見玉昆。人惜良騏沉下邑。天收仙舃返雲門。季方獨抱無竆痛。泣奉晨昏暗斷魂。</text>
<title>挽尹忠義 長勳 內喪</title>,<text>利川家世係箕宗。坡貫名門著海封。壼德貞淳知有自。閨儀淵塞豈無從。神疇五福稱頤壽。婦道三從貴禮恭。總結嘉徵遺後業。玉枝瓊樹滿庭穠。</text>
<title>輓李 和伯 改葬</title>,<text>仁何不祐善何咎。天亦無言白日高。名祖義聲扶宇宙。孱孫遺業滯蓬蒿。重披宿草開雙穴。更向新阡祭共牢。惟有一孤蒙緦絰。泣終抆血徹蒼號。</text>
<title>挽永平蔡侯 忠立</title>,<text>殘鄕編戶失憑生。杜母仁車遽棄城。政用鞭皮方▦惠。衣無充棺始知淸。湖山驛路修千里。寂寞魂輿表一旌。酌彼齊州盃上水。紼謳三唱送公行。蔡侯斂相時。布被短袴之外。衙無所藏云。故詩中及之。</text>
<title>挽尹養老堂 保</title>,<text>郭外雲山鎖暮秋。磵泉明邃谷蘭幽。林扉此日禽啼咽。巖老前宵鶴夢收。靜榻憶陪雙白髮。空欞若接兩靑眸。臨軒獨灑無竆淚。滿砌松篁摠帶愁。</text>
<title>挽外從叔文丈 玩</title>,<text>瀛海靈氛降異靈。遺昆派貫渡玄城。千年神係傳無墜。一代淸閒獨自成。六十人間非不壽。二蘭香葉摠爲榮。精魂九地餘何憾。缶今辰從此行。</text>
<title>挽鄭太醫 後啓</title>,<text>歧秦心法秘東方。近代惟稱許與楊。傳鉢孰能開妙鍵。拖紳公得入崇廊。邊塵十載陪龍御。內局三朝襯日光。離昃不須嗟大耋。滿庭蘭茁剩餘芳。</text>
<title>挽金生 日章</title>,<text>道山山水好田園。松竹桑麻繞古軒。霜落荊枝哀隻鴈。秋殘蘭塢泣孤鴛。轝前二玉號攀紼。旌下雙珠哭奉蘩。人世六旬身後事。獨留餘慶贈諸孫。</text>
<title>代人輓隣婦</title>,<text>貞靜閨儀後孟光。齊眉三十二年強。霜摧玉樹山哀紫。風掣瓊芝谷怨香。五朶芳蘭花始茁。一枝叢桂葉初長。從知此日無竆恨。鶴髮悲號鳳失凰。</text>
<title>挽尹忠義 儆</title>,<text>忠勳世業滯鄕山。友愛家聲叔仲間。數畝田園隣孝悌。半生雲水占幽閒。壽星天上收餘照。溪月林邊掩弊關。可惜冰巖仙洞裏。一枝荊樹影偏孱。</text>
<title>代人挽</title>,<text>吾家宗法孝爲基。餘慶當須蔭本支。豈意吾兄無後託。固知天道竟難期。湖山寂寞閒人宅。梅竹凄凉處士籬。惟有白頭衰老弟。倚門長慟寫哀詞。</text>
<title>讀宋史煕豐元祐紀</title>,<text>皇宋垂尾黨論起。洛蜀羣哲分西東。河中先生繼往聖。眉翁亦豈凡羣蒙。片言相角大釁開。坐使宗社奔波同。廟堂分啓楚漢勢。屈伸翻覆爭雌雄。流波起滅久不平。年深歲舊多陰風。睢盱朝暮鷸蚌成。衣冠班列心兵戎。同趍胡越許心腹。異趣兄弟殊徵宮。蕙操蘭姿變菉葹。奴顔婢膝爲賢忠。雙旌七旒出大藩。九命三錫爲卿公。問之何以至若此。得遇同志專天工。周公召公掉舌上。吉甫山甫隨頤中。邦家興替等閒事。富貴功名榮乃躬。儒林紛紛隨涵濁。山林高義誰能崇。河間空老座上春。洛中久蠖深衣翁。共生天地氣化中。同根一理相流通。民吾同胞物吾與。况乃聯簪朝四聰。公心協志輔華勛。太平三五和冲融。臯夔稷契共天職。元凱顚夭成厥功。都兪吁咈一堂上。八路民物回豐隆。如何正路舍不由。窘步顚疲如病癃。唾彼章蔡不足道。平分過宜皆均洪。猜疑偏愎變殺氣。殺氣召眚紛倥傯。寒暖失節四序錯。風雨不調天道竆。國本於民民本農。農旣失實餘皆空。兵戈土木又從興。賦役煩重民忡忡。安危雖有大臣在。葵藿豈無傾天衷。詩成暗拭賈生淚。忠戀但切張公恫。君不見靖康大禍黨釁啓。推原罪在於元豐。</text>
<title>七夕歎</title>,<text>天淸地重奠高下。黃赤二道分日月。穹隆磅礴赫弘敞。法像尊嚴安可褻。星躔的歷位數明。一日周行三百六。如何人世喜淫巧。瀆天慢紀行詖說。錢禮作俑歲時記。鵲橋更誕淮南子。詞壇幾箇小兒輩。比興高唱流千祀。客星荒辭誤漢使。明河陋作淫周紀。人間幾歲七月七。天上明星含愧恥。誰注銀河水萬斛。洗盡千載荒唐說。願借陶公大赤電。爲斬今古如簧舌。明輝夜夜九天上。照臨四海無欠缺。</text>
<title>行路難</title>,<text>禮門仁宅久榛蕪。正路一脉煙生寒。爭將達道變蜀道。九疑三危方寸端。羊腸牛坂一翻手。白日平陸生風湍。昔自軒皇造舟車。道通天下平而寬。刊開民巖作坦塗。君舟利涉回奔瀾。重華大麓雷雨霽。夏禹山川洚水安。堯天已暮桀日喪。忿山慾壑爭巑岏。情田突起百步坂。太行巫峽排層蠻。要津氣浪接宦海。智水靈淵愁欲乾。龍驤千斛尙難濟。浮海乘桴嗟可歎。殷輅無賴舞交衢。嚙膝垂耳雙眉攢。塗竆何處可問津。泣盡朱淚空斑汍。安得夸娥兩力士。剗却巉巖平屈蟠。西山木石費精衛。灧澦成陸無危灘。王良挾策六轡組。水曲禽左調和鑾。中行端爲美人導。平步義路明衣冠。不然歸臥水雲間。東海閒垂漁父竿。却笑詩酒老調仙。苦吟平生行路難。</text>
<title>觀月出 時庚寅九月十五夜</title>,<text>庚寅九月十五夜。玉宇淨掃纖雲滅。乾端軒豁地軸靜。白露橫空飛木末。幽人此夜倍淸神。一塵不起階宇豁。陶詩一闋快詠過。玉壺淸冰胷裏潔。悠然步出竹下逕。立向東天看月出。素綃千丈射碧天。輾上銀輪光透徹。長河斂影北斗沒。萬里山川瓊作窟。水面生白淡似鏡。孱顔鍊玉光疑雪。長郊十里鋪瓊沙。遠峀千巖披玉屑。婆娑庭影竹枝瘦。艶浥階香蘭聞發。林踈斜暎宿鳥眠。更向幽窓光入室。天三地四一色中。照我靈臺同一轍。彼明此明本非二。徹上徹下無分別。三才一理浩渺邊。至妙天機誰與說。沉吟還倚竹窓邊。玉溪雲生橫一抹。</text>
<title>憶舊遊行。寄宗兄文伯。名漢倬。晩築孤月亭。與一代諸賢。詩酒自娛。</title>,<text>萬古靈江水碧流。北連方丈南瀛洲。一作州 沿江琢出玉芙蓉。鏡上翠錦名千秋。其間產發幾英雄。百年一夢成浮漚。嗟余降生幸此地。龍鳳已去餘蜉蝣。衷懷無與泄長虹。一嘯暮天魂夷猶。蘭撓百尺擊萬頃。滿載兄弟浮長洲。黃金萬斛浴玉蟾。碧玉一片流銀鉤。巴人郢客奏白雪。惠連康樂輸靑眸。乾坤一點一小盃。日夜滄海團團浮。吾人藐然寄寰中。夢幻身世逍遙遊。千年往事付大笑。一杓流霞同子酬。別來山月已虧盈。勝遊江頭陳迹留。滄浪兄擬濯華纓。石室弟獨披雲裘。良秋佳勝屬兩月。禮羅高揭鳴天球。願曬郝生腹萬卷。揮却醉翁長杠頭。仍回竇使入奏車。來訪浣花溪居幽。扁舟同載滿眼酤。一帆更泛淸江流。聞道碧海西岸是東齊。往聞魯連蹈海邱。其二崑山北脉又東流。流作靑邱三百州。三京不獨擅佳麗。二南雄都鳴幾秋。錦江形勝甲嶺湖。有若轂渦隣微漚。數三豪俊稟地靈。秋生蟋蟀陰蜉蝣。鄭相功業冠東韓。式遵大路行猶猶。君山霽月接錦南。東岳白雲連滄洲。松老文章妙入室。思翁心學竆深鉤。前賢已往水空逝。葉落空山花亂眸。風花雪月孰品題。一點閒鷗波上浮。年前勝覽豈無意。野鳥却訝吾淸遊。曾將燕石衒寶肆。猥荷良璞來相酬。鸞翔玄圃衆仙下。鳳去緱山淸韻留。仍思江上舊遊處。一竿何日披羊裘。波連淸漢練素綃。潮打奇巖鳴玉球。蘆洲鷗鷺夢豈圓。佇望吾行頻擧頭。竆山病鶴滯林臯。蜀魄一聲山更幽。幽懷閒理不繫舟。再趁桃花春水流。兄須艤待木蘭楫。武陵豈獨爲仙區。</text>
<title>寄贈金陵守趙 惺</title>,<text>洛陽才子靑雲士。出宰形勝湖中縣。虎踞龍蹲古金陵。靑山白水明如練。推擠結課付餘事。嘯咏琴樽懷自遣。黃岡騷客詠宜竹。稷下諸生爭執卷。憐君閱盡五經笥。唐宋詩名求玉衒。隨州行色許諸葛。入海探龍將可見。咳風嗽月足暢神。買櫝藏珠須亦戀。明府淸詩倘可得。遠寄開我情婉轉。</text>
<title>寄贈從弟 海英號廣谷子</title>,<text>君不見魏王之瓠大如樽。雲帆欲擧江湖窄。又不見孔明廟栢邱山重。萬牛回頭終棄擲。杞榟病老一尺朽。洪鑪競收囊中鐵。至人胷中本無物。世外浮沉安足說。風雲變態人所巧。雪月精神吾自拙。昔我與君同髫齔。書劒不肯低頭學。中身志氣吐虹霓。壯心直欲扶天日。年來我耕數畝田。弄觚君向羣兒逐。此日聞君漏禮羅。一笑更臥靑山石。誰知笑中有所懷。山童催酌盃中綠。錦江橫流數百里。瀛海三山相際接。預拂片舟一片月。與君爛漫遊江曲。然後乘桴泛海外。往問尙父當年躅。</text>
<title>次張谿谷洗鋤詩韻 是年朝庭頒大同法。農民往往疑其賦苦。故詩中及之云。</title>,<text>七月旣望田事畢。田婦浣着農布裙。新麥麯成新米舂。黃瓜菜將麁芹渾。釃傾濁醪炙田螺。少長爭座相喧喧。男斟女酌各盡醉。俗淳語朴無華繁。瓦樽木榼禮數𥳑。抱孫携子相箕蹲。各言今年幸小豐。念及喫着心稍寬。但聞官長更賦法。樂歲恐見齊民飢。願催長各起舞。此樂難保明年歸。</text>
<title>重陽饗將士詩</title>,<text>昇平天子一戎衣。白旄黃鉞龍堆上。長戈高揭可汗頭。捷鼔殷地回輪鞅。天開牛酒饗六師。此日淸秋天宇爽。一統山河日月明。萬邦玉帛爭來享。孼胡豈敢梗王化。一怒天戈揮掃盪。威靈赫烈地軸翻。碣石欲倒愁魍魎。三旬豈特格頑苗。萬里禽獸來天網。旄頭滅盡帝座明。玉帳敞豁遼河廣。是時三秋九月九。塞天新晴森爽朗。邊風淸澈玉仗高。入門嚴明排伍兩。鳴條事罷啓湯誓。牧野師班開武饗。象胥雜還貢狼鹿。方召聯翩行爵賞。龍顔暫酡入彩浮。十萬軍情皆向仰。爭將野菊舞轅門。萬壽呼聲動天壤。邊民齊奏太平曲。甲光舞月金鱗晃。吾皇聖武信天授。天授神威非勉彊。舟車所通戴耿光。蕞爾腥氛難誣罔。中天大明萬萬世。寶曆無算垂乾象。君不見燕京今日萬事非。志士秋風悲慨慷。</text>
<title>觀漲</title>,<text>昨夜坤風捲地起。黑雲慘惔龍戰野。雷公叱咤霹靂驚。海若紛騰驅海瀉。今朝變作大雨來。馬頭鵝卵從天下。黃河欲倒泰山傾。石走巖翻飛屋瓦。俄然大浪起原陸。走瀆豪川相搏射。魚龍隱躍虎豹遁。傾檣摧楫來村舍。洪濤巨浪激相舂。羽毛祼介無全者。我疑皇天厭胡羶。决注銀河飛掃灑。永使吾東數千里。淨洗腥氛回爾雅。不然天竆地盡十二會。混沌之水相籠駕。冥冥漠漠作長夜。子丑以後開造化。又疑三千弱水决東海。六鰲三山相枕藉。使我飛騰九天外。烟火塵煩從此謝。風吾腋羽吾衣。直上䦘苑之臺榭。上訴玉皇呈琅玕。紫霞靈丹聊暫借。下與吾民壽齊彭。俗回大朴無欺詐。嗟我此志亦可悲。虐浪滔天哀我稼。沉吟太息忽回首。海送獰風山木亞。</text>
<title>明珠詠</title>,<text>一顆明珠出自天。誤落萬丈塵埃中。爾來閱盡幾春秋。汩沒沙礫光矇矓。淸風昨夜爽兩過。洗盡乾坤塵土叢。明光忽發舊時容。瑞色輝暎蟠靑空。淸虛氣象妙難測。至妙中間安可竆。言之已到不可言。似有疑無無始終。安將玉壺與冰盤。置在迎風寒露宮。下照千古萬古心。上徹無極太極翁。不須高價動人間。此珠非私乃是公。</text>
<title>移居自述</title>,<text>大歲在猴干尙赤。斗指黃狗秋灰季。我移自北居南村。山原不淺兼不邃。地名道民稱古縣。考實可徵輿地誌。古老猶傳相國名。行人尙識東門址。山根瑞石數百里。華岳德龍孕蒼翠。北走南回形勢巧。郊野淸平無跌墜。四泉上流玉醴甘。三光下照明終始。草屋新開八九間。朝暉夕陰烟霞裏。穿雲水聲月宮川。帶烟鳥影龍門寺。東隣西舍老農圃。荷鋤時覘泉源至。野談古朴禮數𥳑。桑麻問答無他意。行無所牽心無泥。策扶遐觀紆瞻視。開天建地暎遠近。日奉月出呈奇異。平生素性愛山水。病來遠涉心惟愧。高齋淸晝捲書帷。案非蒼玉如相待。男兒事業有萬端。廓落物表爲一事。心遊八荒氣六合。物我乾坤無二致。然後吾知大丈夫。一毫塵土還多恥。誰知百年一瞬間。世上何人醒大寐。今成一笑快遠目。立立峯巒無語起。其二歲在強圉月惟卯。余自翼州歸玄雄。時當長陽百物茁。太和和氣方融融。古砌梅老昔年顔。荒階蘭茁依林叢。數莖紅藥對軒窓。軒窓已落餘殘紅。邱原強記少日遊。滿園松竹分西東。桑梓觸目孕涕多。仰天冥漠心神竆。村街墟曲盡荒廢。長林豐草斜陽中。誅茅手結數間屋。拔去蘿網開羣蒙。長松拂髥霽天月。密竹戛玉晴溪風。寒梅更胚昔日英。谷蘭再聞年前香。仍時感物不自懷。掩泣誰識吾心腸。隣家古老慰余寂。竹杖披草來連床。連床談笑雜農談。日夕但喜桑麻長。桑麻長處至意存。至意欲辨言相忘。言相忘裏亦多味。多味中間無味臧。安分淸居外無牽。百年烟月閒徜徉。</text>
<title>連環體</title>,<text>天河漢練澄平。二闌頭夜氣淸。隱小峯光射出。連大野影縱橫。經仙人來無跡。鳳王君去有聲。目不須形外役。章自足過吾生。</text>
<title>大風賦 記卽事也</title>,<text>大風驅雲兮。雲滿天地。草木巖谷大小皆有聲。山林川澤高下咸雲氣。陰陰兮靉靉。刁刁兮倐倐。一陣風擁萬陣雲。一片雲孕千片雪。羣馳疾速。奔走服役。其間若無主宰者。安得號令如是烈。雖然肅殺之中有生氣。昨夜雷聲。萬品皆得含春意。</text>
<title>感興賦</title>,<text>牛耕兮馬乘。鷄司晨兮犬司夜。耕乘就功兮遭軆解。晨夜服任兮亂烹煮。虎有毛兮犀有角。蚌含珠兮蠡負筐。誰知衛我者便是殺我。始覺爲榮者畢竟爲殃。龍興雨兮澤物。麟應時兮告祥。夏庭無道兮神物葅醢。魯郊有狩兮仁獸傷戕。木有何功兮得秦官。石有何德兮寵隨侯。山節之龜不若沒泥魚。衣錦之牲不若老田牛。吾觀萬物之有生兮。莫如覽德千仞之輝。</text>
<title>一幽人辭</title>,<text>夫何一幽人兮。迂與拙而相謀。視天地爲一體兮。指萬物而同塗。平生二跡兮不入爭名之塲。平生一言兮不及黨比之鄕。况此一心之機兮。或分冰炭之壃。惟數楹之茅屋兮。左綠水而右靑山。中開數秩經書兮。想古人之心顔。窺昭曠之大原兮。湛忘言於眞。閒時童與冠六與七兮。手黃卷而相從。默然相對兩無言兮。渾物我而雍容。夫何一幽人兮。自謂狂生人謂愚夫。春風惠暢。秋月無涯兮。斂二儀三光兮收一區。高歌放咏。不足舒吾心兮。歸一室而含默。弄丸而休休兮。休休而穆穆。朝同沆瀣而淸淑兮。暮與游氣而舒蹙。夫何一幽人兮。沕造化而歸宿。</text>
<title>鞠蝨辭</title>,<text>褐寬先生。鶉懸兩袵。草綻雙襟。蓬門永日。古今閑吟。玄思默會。天地寸心。忽有一物。在著裏陰。兟兟集集。厥醜千億。似蝎而細。如蟻而白。觜若蜂尾。砭人膚革。踰肩下脅。仍背至膕。俄頃之內。百體生粟。先生乃凝神靜坐。襲撤方冊。披元亮褐。解子陵裘。具櫍燎炭。口正沫流。從絮至緣。始領及裔。毫分縷析。莫有巨細。旣執其母。又獵其弟。布列床下。乃目厥罪。曰汝天地。爲物最微。假息毛髮。寄生膚肌。涵淹卵育。引類連朋。余何負汝。浚我膏血。况余軆膚。父母所遺。安肯伈伈。爲汝所殃。天地至廣。物無不生。鯤鵬之大。澤霖于氓。麟趾之化。惟聖之禎。蜂蟻之微。其義可尙。蚕蛛之細。其巧可長。天生萬物。亦各有用。胡乃爾生。獨醜厥種。旣鎖而屑。難盡其類。朝刑乃祖。暮見其孫。至若尊賓在門。死雉禮具。主人端笏。從東階趍。揖讓升堂。論道談古。爾於此時。肆縱胷肚。使我把搔。頓失禮貌。及夫淨掃閒軒。几案端詳。墳典在右。旨訣鋪床。遊心邃古。泝意神妙。爾於此時。乘我整暇。奔走馳騁。自頂及踝。世事雖多。王猛不遑。况我隱奧。暇得其詳。又如永夜長漏。仲淹多憂。周公不夢。君實無寐。脉脉反側。寸結腸肺。爾於此時。益逞其毒。使我手足。終夜反復。此其梗槩。難悉委曲。於是欲驅其醜。將赴烈焰。逡廵觳觫。如怨如泣。旣無唇舌。請代以臆。我雖至微。亦是天物。雖憑子生。亦子自取。我明語子。請子咨諏。廣廈之下。細氊之上。絺絡之凉。純綿之纊。齊紈蜀錦。陸離輝煌。膏粱所充。玉膚芳香。我非不欲。無路攀援。今子百結重裳。十年蔽冠。容彭澤膝。破司馬衾。廣文雖貧。法曹腰大。樂土樂土。爰得我所。胡不內顧。反我爲讎。先生乃蹙然不悅。隱几而臥。乃使童子麾而却之。傍有客曰今雖聞一。理可反三。劉綱不紊。魏賊腹心。李法不橫。藩鎭不橫。主聖臣良。鬼怪能逞。宋辟不辟。奸諛得志。自伐人伐。惟聖之戒。先生斂袵更坐。肅然復讀。琅琅淸韻。若出金石。</text>
