<title>訪桃源庚子年 九歲</title>,<text>春三月在日之三。仙興飄飄正不堪。欲逐漁舟向何處。桃花籬落鳥喃喃。</text>
<title>次邊生員麻甘庵題 丙午十五歲</title>,<text>松林深處數間庵。孤臥風簷鶴夢酣。客扣雲扉驚午睡。一場茶話興難堪。						時家君避熱氣。寓于庵過夏。邊先友偶訪有詩。命好文和之。卽步韻呈之。家君喜動于顔。只今追思。不覺沾襟。幸此絶留在舊紙中。錄抄于玆。</text>
<title>次金生員城山庵題 丁未十六歲</title>,<text>閑來閑往似非閑。蠟屐淸遊效謝安。江鳥欲眠蘆月淡。山僧舒嘯竹風寒。眼隨歸雁穿雲際。身學飛猿掛樹間。石逕蕭然塵夢斷。慣成仙骨也非難。</text>
<title>邀權子胖族兄德潤</title>,<text>殘紅軟綠滿溪原。獨立東風欲斷魂。蹊逕未成桃李下。急須乘興扣柴門。</text>
<title>自宣城還巖記事二絶壬子</title>,<text>信馬行行細雨秋。照山紅葉使人愁。靑簑剩帶涼風返。十里溪頭任自由。						茅簷高著碧山隅。十丈巖頭一點孤。可笑三重風捲盡。杜陵千載又寒儒。</text>
<title>次韻權天樞，河應期鄭景寶李任仲諸君來話。二絶。</title>,<text>八窓松影半欹斜。談罷分携各向家。扶杖獨臨溪岸曲。洗杯還泛傲霜花。						林下蒼苔線路斜。把竿來往似漁家。柴門日暮松陰碧。閑對秋光看稻花。</text>
<title>巖舍偶成</title>,<text>玉輪寒夜輾東岑。簾捲幽軒可錦心。塵思了然虛室白。正襟危坐有誰尋。</text>
<title>重陽獨坐。有人採菊暮來。戲吟。</title>,<text>家貧							佳節把杯稀。愧殺東籬採菊歸。共佩茱萸沽白酒。更憐纖月送淸輝。</text>
<title>次佔畢齋</title>,<text>疏柳殘楓近有霜。空齋獨坐感何長。隣田歲熟禾多積。我圃秋來草半荒。禿筆孤吟隨興足。繅車群響㤼寒忙。紛紛世事吾非管。只好開懷和古章。</text>
<title>次寥字近體 一首</title>,<text>評詩不必慕參寥。卜築惟宜脫俗囂。日吸松凉憑斷岸。時邀桂影望平皐。身殊北海垂竿釣。迹似西湖放鶴招。眞箇壺中仙境勝閑居非但嘯吟饒。</text>
<title>次傍字。題李生員庇遠書堂。</title>,<text>住家山郭水村傍。美玉堪憐鞰櫝藏。菊砌風霜心自礪。松溪魚鳥興何長。琴書滿案窮晨夕。杖屨盈門遣燠凉。物表高情眞可服。莫將塵事入商量。</text>
<title>次題閔生員叔宅癸丑</title>,<text>雲水生涯早隱淪。灌翁漁老好爲隣。百年眞樂琴樽在。誰識幽居適意人。</text>
<title>竹溪吟。次古韻。二絶。</title>,<text>臨流自恨未尋源。濁足淸纓孰使然。稱水古人難復見。灘聲依舊獨潺湲。													竹溪雲洞聞奇絶。淸夢十年曾幾回。思賢隨友始遊歷。月滿孤亭風滿臺。</text>
<title>謁文成公廟。次晦庵。</title>,<text>數間遺廟拜英靈。一炷香煙曉色淸。翠柏疏篁含舊色。依然當日接風聲。</text>
<title>郊居自詠</title>,<text>編茅爲屋隱松林。水石無塵可養襟。月入梅窓時作燭。風生松韻夜鳴琴。人間歲月三春夢。壺裡乾坤萬古心。寂寞衡門閑可樂。半生何患少知音。</text>
<title>洛中崔子粹叔宿梨園。請一絶。戲呈。</title>,<text>千里佳人久別離。幾年腸斷玉書遲。相逢一夜相思意。正是殘燈不寐時。</text>
<title>閔伯嚮兄一見花山妓。不記其名。追思有詩。戲和。</title>,<text>一宵香夢未分明。別後全忘枕上名。重待梨園春色變。尋芳無處謾傷情。</text>
<title>贈同寓權上舍景受兪上舍德容。</title>,<text>長夏高棲臥白雲。茶窓更用博山熏。松間莫話塵間事。瀟灑仙遊興十分。</text>
<title>次佔畢齋書松堂壁</title>,<text>雲岫屛圍斗室幽。閑來除了十年愁。一園種菊勤鋤草。九畹栽蘭慣去蕕。樹影依依川上動。煙光曖曖岸邊浮。剩將物色輸淸句。更喜門前靜噢咻。</text>
<title>鞦韆</title>,<text>紅粧綠鬢競飄然。飛過危梢幻地仙。千載未聞能羽化。茂陵秋草鎖寒煙。</text>
<title>霾雨</title>,<text>颶風瘴雨麥秋時。連日霪霪我苦悲。簷溜夜鳴愁未寐。廚煙朝濕恨難炊。階前土沃移殘菊。檻底陰深扷病葵。圭竇不堪添百感。臥吟荒句獨支頤。</text>
<title>又占 一絶</title>,<text>疏疏密密復濛濛。潤物元因造化功。田務正知時不失。爲將鷄骨卜年豐。</text>
<title>閑中</title>,<text>萬里風雲未可期。一區泉石性相宜。興多佳節傳杯日。樂極淸宵隱几時。戶納花香藏太誤。窓囚月影掩還癡。閑中自任敲推事。窮債誰知慰所思。</text>
<title>偶占。示尹而直李天秩。</title>,<text>同遊古院竹溪傍。壁裡圖書萬軸藏。東澗聲連西澗咽。前山光接後山原。秋濃絶壑雲生榻。夜靜虛堂月入床。正好吾儕爭誦詠。願將狂簡斐成章。</text>
<title>溪村雜詠 三絶</title>,<text>鷾鴯處華堂。鴻雁啄稻梁。獨憐松上鶴。斂翼飢自忘。						又						檻柳春生碧。園桃早放紅。可憐階上菊。憔悴待秋風。						又													金氣滿虛室。玉蟾窺斷簷。夜凉無夢寐。燈下弄毫尖。</text>
<title>感時</title>,<text>搔首西風詠楚騷。流年忽忽雁將翺。遊人幾感安仁鬢。詩客頻揮宋玉毫。雲盡碧虛明桂殿。霜新丹峽照楓皐。一秋光景無人共。擧酒何妨醉興豪。</text>
<title>次竹舍</title>,<text>叢竹森成碧玉莖。軒楹瀟灑夏凉生。客來渾覺秋光晩。塵慮翛然太半醒。</text>
<title>松巖八景</title>,<text>翠陰深處動微凉。枕簟無塵睡味長。山鳥不鳴人更寂。小軒猶作黑甛鄕。													右松陰晝眠																			春盡溪頭綠柳垂。長堤十里亂交枝。無端巧舌來相囀。終日綿蠻似訴思。													右柳堤鶯歌												斜暉曖曖滿溪皐。林外遙聞一笛高。知却樵童臥牛背。遠村孤往不曾勞。													右遠村牧笛												鑿立東崖屛列石。可堪登眺不堪臨。花朝月夕頻乘醉。露髮風前岸幘吟。													右岸巾石												靄靄平原春麥動。正當溪雨晩晴天。風來忽望前村外。碧浪粼粼十里田																				右麥浪坡												白白紅紅滿山春。携壺日到興添新。手築小臺探物色。傍人喚作看花人。													右看花臺												陣成秦楚日圍棊。對面生謀各鬪奇。停手細推相賭意。世間爭利儘如斯。													右消日局												溪月紛紛可草亭。淸光夜夜滿簾旌。尺桐橫膝多情思。彈盡高山流水聲。													右對月琴</text>
<title>秋夜言懷</title>,<text>一燈明處夜厭厭。萬卷看時意味添。蜻蚓聲殘秋思感。梧桐葉盡雨聲纖。蹶床枯管吟猶倦。欹枕寒衾睡不嫌。凉夢忽回鷄送曙。却疑明月入疏簾。</text>
<title>書壁</title>,<text>山簷疏雨滴寒更。坐讀陶詩燭淚橫。不學團蒲僧睡穩。要令靜几旅懷平。凄凄夜氣兼秋氣。浙浙松聲雜澗聲。且復高吟發深省。東窓不覺曉光明。</text>
<title>讀杜詩</title>,<text>草堂							身世尙淸高。憂國傷時雪鬢毛。落魄浣花何事業。千秋空作一詩豪。</text>
<title>閑居。次李松齋。</title>,<text>題詩自擬唱陽春。和調何人意更新。閑居自是多眞樂。魚鳥相尋洛水濱。</text>
<title>自惜</title>,<text>懷古志空存。斑衣雙淚痕。家資田負郭。身事客盈門欲。孝誠難篤。隨兄敬未敦撫躬多所憾。炙背坐朝暄。</text>
<title>百花軒次贈</title>,<text>奇香怪色滿階栽。華席芳罇幾度開。雨細花明春半老。好隨蜂蝶共徘徊。</text>
<title>守拙亭。次洛東韻。</title>,<text>欄壓千尋鏡面天。忘機魚鳥伴多年。閑來幾把看花杖。興到頻開對月筵。秋釣垂時揮翠靄。暮帆歸處割淸煙。主人守拙還非拙。好占生涯作隱賢。</text>
<title>除夜次韻</title>,<text>不睡終宵燈欲殘。堪憐雪月照窓寒。隣鷄送曉猶新歲。恐失朱顔索鏡看。</text>
<title>詠雪</title>,<text>歲在癸丑十二月晦夜。寒雲深閉風觱發。白雪飄飄大如手。千村萬壑瓊瑤滑。曉窓半啓忽滿眼。亂落江天久不絶。撒鹽飛絮比何巧。舞鶴碎玉眞未別。俄頃積地深尺許。鳥絶蹤滅迷南北。銀瓦粉闕皛相映。珠林瑤樹隨處列。騎驢聳肩者誰子。錦囊收詩吟不歇。征馬不前擁藍關。吠犬應驚照南越。吾民莫苦冷澈骨。三白豐祥古有說。今朝豈但光景賸。來春奇瑞當可察。送舊迎新興又足。斗覺時序東風節。坐對園梅趁早開。歲酒三杯聊自歠。秋田大熟必有期。仰賀朝端輔聖哲。書生亦是田野夫。獨倚寒簷歌一闋。</text>
<title>堂母生辰。示諸丈。</title>,<text>萱室孤親白髮垂。壽筵開處喜兼悲。諸親滿坐年皆老。綠蟻盈罇日正遲。莫笑村歌爭咽咽。不妨萊舞屢僛僛。每年此日開顔處。爲擧崇杯且勿辭。</text>
<title>題齋寺窓</title>,<text>小庵寥落隱煙霏。掃却蓬塊臥翠微。疊嶂雲光寒羃羃。疏林月影朗依依。苔封古墓人何在。松老深山鶴不歸。惆悵郭公耕正帶。不禁哀淚獨沾衣。</text>
<title>山寺聞鵑</title>,<text>夜夜千山叫白雲。客窓無寐不堪聞。落花枝上三更月。誰識聲聲訴舊君。</text>
<title>淸棲齋自詠</title>,<text>山齋							寥落甚。最喜往來稀。倚檻涼生袖。穿林綠染衣。傾壺愁酒渴。垂釣得魚肥。初九盤桓好。幽居願莫違。</text>
<title>對山人相和 二絶</title>,<text>雲衲飛山幾晦蹤。一聲長嘯倚孤松。相逢問却經遊處。只數天涯大小峯。						白雲靑鶴訪仙蹤。志操風霜萬丈松。半日巖軒聞勝說。萬山渾作眼前峯。</text>
<title>歲朝。贈來訪諸君。此下甲寅</title>,<text>一窓書劍困朝昏。不覺今晨日在元。歲歲賣癡癡不去。年年送舊舊猶存。梅衝雪意傳香氣。柳帶風光動碧痕。佳節莫言窮裡過。寬心好有酒盈罇。						又						爛門隨舊俗。爭賀歲華新。喜滿三杯酒。空長七尺身。然侵吾事業。風養物精神。說與同襟子。淸歡莫負春</text>
<title>立春。次監司韻。</title>,<text>玄英遒後復三陽。化日今添幾線長。寒燠迭循時自變。盛衰相繼理猶常。園中細草初生綠。溪曲新葩欲吐芳。病客却欣逢勝日。着符門戶祝嘉祥。</text>
<title>十五日看月</title>,<text>烏雲散盡日沈山。東望寒空聳玉盤。輪轉侮天初皎皎。鏡臨山閣正團團。田夫祝歲家家拜。騷客終宵處處歡。燈市彩樓兼百戲。任看遺俗不知寒。</text>
<title>次呈竹舍</title>,<text>書劍風塵竟不成。野堂高臥足平生。楓宸豈是勞魂夢。竹榻猶能養性情。月入疏枝留瘦影。風搖密葉碎寒聲。幽居剩得淸無俗。長對芳罇不願醒。</text>
<title>春望</title>,<text>春日							山亭晩。風前蝶影斜。靑舒溪上柳。紅綻岸頭花。野馬俘晴戶。江鷗傍晩沙。捲簾違睡課。有酒問西家。</text>
<title>聞從兄宜叔永逝</title>,<text>嘗聞臥病戀猶深。何料今朝得訃音。世事浮雲傷倚伏。生涯流水泣光陰。庭無玉樹人間恨。堂在孤凰地下心。惆悵旅魂何處葬。東風回首涕成霖。</text>
<title>遣懷。次杜甫赴靑城韻。</title>,<text>合沓人間事。浮名有底勞。衣冠無舊識。漁牧是吾曹才拙心何壯。身卑望自高。倭遲歸路晩。歲月水滔滔。</text>
<title>贈友</title>,<text>騎驢巖下是誰來。直到松間百丈臺。意闊浪酬長短句。戶寬何擇淺深杯。晴階蕉作新心展。晩塢花留寶靨開。勝節見君仍遣去。一番風景任低徊。</text>
<title>戲贈河書房 河公自號五柳主人。性好獵故詩云。</title>,<text>林亭							無客獨幽憑。炙背新暄樂枕肱。五柳蕭森君是主。雙松冷落我爲朋。惜花心事同曹老。似衆生涯任杜陵。魯鈍書功頗自苦。羡君牽犬臂蒼鷹。</text>
<title>自詠</title>,<text>偏性獨高尙。卜居空谷中。囀林鳥求友。落砌花辭叢。簾捲野經雨。襟開溪滿風。淸吟無一事。句句是閑功。</text>
<title>二月十日雨中</title>,<text>雲興礎濕寂雷車。甘雨濛濛注太虛。天澤好兼皇澤洽。風光便興日光舒。花催岸岸看蝴蝶。酒熟家家泛玉蛆。樂事良辰欣竝得。牧人應夢衆維魚。</text>
<title>二十一日。壽母生辰。</title>,<text>年年此日喜兼悲。萱老高堂奉一枝。禮闕晨昏慙子職。孝違甘旨恨九姿。弟兄但作鴒原樂。軍卒誰吟鴇羽詩。諸文一筵萊舞罷。相酬相獻壽無期。</text>
<title>次別鄭景寶兄</title>,<text>林郊誰與蕩春懷。忽喜歸驂駐碧溪。無酒送君情似海。山花應笑此分携。</text>
<title>暮春二十五日。聞鶯。</title>,<text>誰擲金梭織柳絲。好音先促送春詩。小窓驚破東華夢。數點飛紅落晩枝。</text>
<title>謾成</title>,<text>欲向靑帘問酒家。不堪春色忽無多。露香綠樹鷪初語。風亂晴簾燕獨過。溪上欲耕元亮秫。園中方種邵平瓜。佳辰背我堂堂去。獨倚書窓意若何。</text>
<title>卽景</title>,<text>煙雨霏微裡。奇觀第幾時。樹深黃鳥喜。江漲白鷗飢。剩訪三生石。高歌四皓芝。不須天柱上。酬唱許多詩。</text>
<title>白鷗</title>,<text>江湖							天放任閑飛。細雨蘆花傍釣磯。眠罷幾回沙際立。不嫌魚網晒斜暉。</text>
<title>驟雨</title>,<text>隱隱雷聲作鼓鳴。濛濛雨勢似盆傾。少晴庭院炎塵盡。滿袖微涼骨欲輕。</text>
<title>暎湖樓。次丁相公韻。是日諸公金仲昷，金秀卿，金景純俱會。又有遠儒數人。喚船來參。故末云。</title>,<text>風景蒼茫古福州。渡門煙盡水明樓。山隨望眼圍千疊。江似離腸曲幾周。黃鶴不歸華表在。白鷗長泛畫船留。相逢盡是東南美。辦作湖山一勝遊。</text>
<title>醉中浪吟</title>,<text>望中形勝宛仙源。眼闊天長獨倚軒。細靄和煙粧野色。斜風拖雨動江痕。歌鶯款款樹邊樹。驚鷺冥冥村外村。地足奇觀詩興賸。吟成莫道腐儒言。</text>
<title>贈人</title>,<text>學字雖多不救飢。寧將事業付鴟夷。世間富貴渾如夢。不滿雍門一曲悲。</text>
<title>次景濂亭</title>,<text>山作金屛畫。溪傳玉佩聲。遊人多少趣。俯仰一孤亭。</text>
<title>冬至後十六日。戲占。</title>,<text>老陰變作少陽長。葭管灰飛暖律新。雪喚梅魂留磵口。風醫柳病動溪唇。紅線幾添宮裡日。靑盤已獻臘前春。誰將撲蝶尋芳興。誤許風流杜舍人。</text>
<title>次李相國醉歌行。贈人。乙卯</title>,<text>細君告我濃斗酒。東君報我新溪柳。芳辰胡不訪舊狂。此酒此柳難忍負。晩倚野亭淑景多。望友額上幾加手。春光苒苒正欲暮。杏花半落桃花皺。散盡千金那復惜。有則還無無則有。林中啼鳥又喚人。莫向書巢苦獨守。</text>
<title>次李相國韻</title>,<text>二十四年百計疏。入林欣卜小塘幽。栽花始欲三成逕。謝笏誰能五不留。養素尙宜藏鶴骨。要榮寧用爛羊頭。從今永作田園老。好把煙霞句裡收。</text>
<title>開目寺。訪李和父叔。次退溪先生韻。</title>,<text>孤鴻獨擧向冥冥。隨意煙洲與月汀。笑殺世人塵網裡。功名醉骨不能醒。</text>
<title>登山。覽荒城。</title>,<text>山頭周匝有荒城。訪古還欣四海淸。凉德何王依險避。偸閑遊客傍崖行。狗蹲絶壑雲初起。兔躍遙岑月正明。勝景奇觀猶未足。石田終擬一犂耕。</text>
<title>遊暎湖樓。再次丁觀察使韻。</title>,<text>掞勝鯷岑第一州。前王何事起飛樓。流離澤國同亡宋。經始靈臺愧盛周。當日山河渾盡變。千年風月只傳留。傍人莫問興衰事。罇酒須成爛熳遊。</text>
<title>卽景。次韓致光韻。</title>,<text>山雨朝初霽。山雲暮始開。階紅花爛熳。簷白月徘徊。遣興琴爲伴。桃情酒是媒。客窓淸況足。擧筆效仙才。</text>
<title>七月五日。先生乘黃墨之暇。溯溪上釣於淸吟石。呼好文等擧網而漁。得一盤。或膾或羹。邀察訪及溫溪四五人共餉。時夕陽滿林。山影倒溪。風乎詠歸。杖屨婆娑。眞仙會也。恭次閑字韻近體一首。</title>,<text>碩，人今古淸遊地。釣得纖鱗玉滿盤。松籟侵杯凉颯颯。溪聲碎石綠潺潺。瑤池怳是群仙會。沂水依然冠者閑。風詠相携山日暮。遙隨倦鳥各知還。</text>
<title>偶成。示同人。</title>,<text>孤村寥寂兩三家。經夏僑居爲切磋。昨夜庭梧涼露滴。靜中功力恨無多。</text>
<title>恭次聾巖長篇 先生及周愼齋黃錦溪。皆和之。</title>,<text>上界眞人生世末。卜築巖阿煙水碧。任看宦榮薄似紗。高臥剩得胸襟豁。垂綸自許渭濱老。閉門不喜車騎密。昔者飛騰接龍光。經綸庶事元非錯。當時抱負東海深。窺涯誰得容杯勺。爲國款丹長耿耿。分符幾作西南客。晩來自退汾一曲。風榭雲亭宛兜率。閑伴漁翁與樵父。棲息不啻壺天闊。興來揮毫碎瓊思。岸幘江皐月正白。幽情眞趣知幾許。杖可登高船可涉。多年仙境足優游。獨樂生涯甘淡泊。有時招邀盡耆舊。淸罇相倒花前席。自適雲泉保鶴骨。何慮塵途戰蝸角。風流太守自何處。一夕尋山歸思急。文華雲表獨飄然。十二峯前風馭促。驂鸞無術去不返。回首巖仙肯忘却。相期一宿龍門寺。霞醴淸宵酌言酢。爭吟雅韻聲散落。春鵑哭月山竹裂。三茅勝會世無竝。至今孰不歆風節。吾能好奇仰高芬。欲尋遺躅溪嗚咽。武陵千里隔音容。巖仙又奈幽明別。繪章空慙續狗尾。永世可起騷人憶。</text>
<title>松亭凈掃</title>,<text>弘景堂前孰住笻。淸陰滿地綠苔封。掃塵去草還瀟灑。如洗從前芥滯胸。時閔生員到。故家修掃。</text>
<title>見先君和先生韻題壁。感復次。</title>,<text>華表何時鶴再歸。此生無路奉春闈。壁間遺句吟三復。悵向西風淚脚肥。</text>
<title>見先生坐釣卽呈</title>,<text>溪邊斜日獨穿林。裊裊風絲弄碧潯。怳是桐江煙雨裡。羊裘漁父白鷗心。</text>
<title>是日受學有感</title>,<text>終日溪堂樂不歸。於詩於禮問精微。心衡運處分輕重。手晝橫時悟是非。學巧楊雄嗤載酒。探玄康節好摳衣。洞然歸趣雖難識。明訓他年願莫違。</text>
<title>戲成 二絶</title>,<text>秋霖連日不曾乾。山氣陰陰暑氣殘。可携一壺兼勝友。西風高處倚雕欄。													客遊多恨酒杯乾。興味蕭然似懶殘。忽憶故山秋色裡。綠樽傾了臥風欄。</text>
<title>送李孝章叔之京次韻</title>,<text>碧天如海雨初乾。相送西隣月色殘。一去經秋何最憶。傲霜香菊滿幽欄。</text>
<title>雨中到溪堂</title>,<text>不惜雨沾衣。暮投溪上舍。勝讀五車書。坐對三更夜。</text>
<title>效七步詩。記事。</title>,<text>客中秋夜多情。忽聽雲邊雁聲。相對寒燈照壁。不知月落參橫。</text>
<title>謹題先生法帖後</title>,<text>靈芝之山高矗矗。溫溪之水流曲曲。沿流十里幽絶處。山回溪轉如盤谷。先生一夕歸去來。開籠忽放冥冥鵠。誅茅澗濱結數椽。友是靑松群是鹿。窓前謫仙詩百篇。架上鄴侯書萬軸。騷韻何徒繼風雅。筆鋒遠勝羲之俗。鸞騫鳳起若橫鐵。鬼踔神驚如散玉。滎陽漢楚戰初交。森嚴劒戟耀衆目。澤國蛟龍身欲奮。擺弄風雨掀川陸。垂露竹葉不尃美。鳥跡蝌蚪比亦足。家家屛幛題已遍。千金爭欲換尺牘。我今雲牋乞墨痕。不嫌霜兔揮來禿。飛鳥入林蛇入草。展卷愛玩知幾幅。精光只宜照書床。至寶不可藏塵簏。看看無厭拔眼釘。晴榻一日披三復。心正應知筆亦精。把毫效畫何追逐。譬如欲翔徒隻翼。更似難行只偏轂。洗硯却要滌舊習。手弄寒溪月盈掬。</text>
<title>答故人書</title>,<text>山中投尺素。怪我獨深居。不怕名遲暮。惟欣賦遂初。雲情方自適。塵事問何如。最樂安貧處。先人有廢廬。</text>
<title>向永川失路。炭池踰險嶺。</title>,<text>平生自愧臨岐泣。失路如今信孔艱。朝過炭池纔十里。暮登甲峴復千山。僕夫負笈行頻息。羸馬加鞭仰莫攀。倦極忽投林舍宿。此身何日永閑閑。</text>
<title>登明遠樓</title>,<text>臨碧軒前二水回。凌風登眺鬱襟開。歸鴻遠落晴煙外。遊客閑題翠壁隈。桂殿此時饒一賞。棘圍何日免重來。可憐太守非相識。終日何緣倒百杯。</text>
<title>訪臨皐書院。憶鄭文忠公。</title>,<text>千載先生舊宅墟。草萊無處子孫居。德音當日能光國。蹤跡來今競式廬。建廟尊賢眞盛意。開堂聚士豈虛譽。浮來山下雙溪水。浩浩淸源發一初。</text>
<title>次盧上舍</title>,<text>溪皐何處昔賢家。訪古騷人鬢欲華。尋院偶開千里面。十分心事屬黃花。</text>
<title>次楓嶽僧軸韻</title>,<text>雪色千峯接海天。碧雲靑鶴往來邊。飛仙不許颷輪駕。孤負危登二十年。</text>
<title>至日山窓</title>,<text>剝復陰陽自迭回。更知今夜動葭灰。西窓到曉愁無月。東陸延春想發雷。雪後黃生溪上柳。風前香憶嶺頭梅。年年豆粥吾甘啜。身否何時泰運來。</text>
<title>恭次退溪先生贈淸上人韻</title>,<text>誰解歸宗一擧拳。贈僧詩意正悠然。觀心尙暗千江月。飄骨惟如五色煙。不悟秉彝無內外。何知食蜜到中邊。安居只見風幡動。惜爾磨磚白首年。</text>
<title>謁始祖陵有感</title>,<text>往事前朝迹未尋。太師陵上獨傷心。一封荒塚煙雲合。數尺殘碑日月深。義魄不應泉裡滅。德音猶是海東欽。余今衰裔無榮奠。登望松楸但悵吟。</text>
<title>感春此下丙辰</title>,<text>花落							花開過幾年。風流未作酒中仙。一杯林下偶成興。山鳥數聲春寂然。</text>
<title>宣城樹谷庵。訪李君美叔不遇。</title>,<text>一尋松逕滌煩炎。坐想看書獨久淹。滿眼芳塵人不見。一眉新月夜窺簷。</text>
<title>七月望。送人。</title>,<text>靑楓紅稻一村秋。白酒黃鷄萬里愁。客逐暑光歸未挽。亭迎涼氣詠難酬。吳中碧鱠應盈戀。洛下紅塵莫焉謀。送罷溪橋沙月白。不知何處倚高樓。</text>
<title>秋日記懷</title>,<text>晩節心期菊滿園。一樽成醉宛羲軒。東籬幾詠陶潛句。南國難招宋玉魂。摵摵獰風吹葉盡。悠悠樂事爲誰存。山村寂寞無餘興。坐擁塵編晝掩門。</text>
<title>題鶴山仙房</title>,<text>飛簷逈與鶴翩然。別占蘭宮萬丈顚。巖闢玉臺眞絶地。崖懸蕙路若登天。雙九日月低頭上。萬疊山河拜眼前。脫塵倘其綸巾客。靑藥丹經可百年。</text>
<title>次辛進士居字 二首</title>,<text>蓬廬仲蔚愛窮居。只怕年來劍術疏。談世空捫王猛蝨。遭時休釣呂望魚。帝宮恥獻三章賦。相府寧投再上書。得失榮枯皆有數。洞知身世一盈虛。						忽驚秋事了田居。愁對寒原萬樹疏。欲雪江頭低病雁。殘風池面戲寒魚。送秋泛菊欣賒酒。到夜燃糠困照書。劇寫亂懷誰得解。探花使者志沖虛。</text>
<title>次聲字</title>,<text>山閣多秋意。愁連蟋蟀聲。鶴憶西湖放。詩凌東野鳴。藏劍星文暗。燃犀水色明。想君能變化。終必動高名。</text>
<title>與友遊淸風亭子</title>,<text>輕寒江閣集靑衫。秋展髹屛面面巖。藍水淸於千一應。玉醪薰却九三咸。稱心蔣逕宜留屧。隨意漁船不設帆。佳境勝懷如啖蔗。寧論世味備酸醎。</text>
<title>病後步</title>,<text>臥疾全欺造化兒。出看林野謝秋姿。埋蹤敗葉迷斜逕。撲鼻寒英燦短籬。四壁百憂虛勝節。一罇雙鬢負佳期。松篁獨與精神在。幽癖生平莫用醫。時遇門患。又緣沈痾。閉門落莫。甕塵佳辰。未得與親舊酣暢。而今忽秋盡。興緖無多。衆芳消歇。松菊獨存。散步撫玩。亦可寓懷而卒歲矣。仍詠云。</text>
<title>歸路。題辛上舍書窓。是日。修契于第院後寺。</title>,<text>酣遊秉燭夜遲遲。殘菊疏篁月上時。步繞巖臺多絶致。人難知處我能知。</text>
<title>次贈辛上舍 二絶</title>,<text>讀易君今立意新。留神卦象定知眞。若令無礙玄玄理。趣向如何異古人。													操存彌久可遷新。恐對屠門嚼未眞。倘不守心如縛虎。他時空作白紛人。</text>
<title>曉窓卽事 丁巳</title>,<text>河漢初低北斗斜。小窓寒覺滿霜花。詩毫欲動雙肩聳。碁玉相爭兩手遮。萬樹獰風從北陸。孤店殘月在西家。擁衾畢夜愁難禁。飮盡通靈六碗茶。</text>
<title>雪窓有感</title>,<text>薄宦何心托下寮。逸居松壑倚長條。秋山涼看楓人爛。古寺寒思木佛燒。短褐可能歌卒歲。長編還苦讀終朝。寸名毫利無心久。至竟何妨老採樵。</text>
<title>鶴駕寺。與休庵同棲。有時得句相和。以慰山中落莫之懷。</title>,<text>拂袖祗園裡。胸塵靜更淸。披雲山露色。和月澗傳聲。宦祿心曾死。林泉感此生。浩吟酬六對。還愧李長庚。</text>
<title>次東廂版上韻</title>,<text>淸寥蘭若勝芸暉。話裡閑僧數寸眉。別後知渠回首處。逸魂遙逐白雲歸。</text>
<title>贈盧秀才送別</title>,<text>雪明山榻得論文。一見方知勝百聞。煮罷午茶煙細細。談闌夜戶月紛紛。情深此日別千里。興足新春添十分。鳥泣花嚬佳節近。綠樽何處更逢君。</text>
<title>高上舍 天祥 讀書永慕庵。以簡戲我。以詩答之。</title>,<text>雪滿空山月滿窓。小庵長夜耿殘缸。淸狂散落君休笑。篤實眞儒我所降。誠意幾將窮物態。閑邪應得寫塵腔。成名不必至於此。學力從今知鮮雙。</text>
<title>春日謾成 二首</title>,<text>近來孤棲架岸广。多得勝趣還非貪。問月問花杯倒百。看松看竹逕成三。低墻已許山雲度。幽檻初驚野鳥喃。林外春江碧於染。一竿行欲釣淸潭。						春來賞物住江皐。春氣濃於甕底醪。新染綠羅裁岸柳。淡臙紅糝綴園桃。東家人憶西家友。左手杯兼右手螯。二十年前花下醉。只今貧病謾勞勞。</text>
<title>野外。與友小酌。</title>,<text>碧色入溪柳。燒痕在遠岑。興隨晴日永。情逐淥流深。得酒邀隣客。題詩和野禽。明朝花亂發。何不更淸斟。</text>
<title>晩春寓興</title>,<text>新闢松間。逕。經春人不來。園桃風處落。山杏雨邊開。消日軒圍局。論懷手把杯。無心林外鳥。巧語何人回。</text>
<title>君山鐵笛。次柳直講月課。</title>,<text>天晴湖面闊。高吹散層巒。帝女泣秋渚。聖魂愁晩山。猿啼巴月寂。鴻去楚雲寒。遠客江城夜。孤舟涕自澘。</text>
<title>遊杏壇。贈友。兼示敎官。</title>,<text>文敎春渾四海中。校庠涵育盡英雄。壯行誰不由周道。功遂咸爲補漢宮。致澤君民調化日。治平家國藹仁風。生當聖代絃歌樂。況此良辰秋葉紅。</text>
<title>三月晦。遊鶴駕山。</title>,<text>瘦笻輕屐訪雲扃。正値峯巒未了靑。怪鳥啼林驚俗耳。閑僧眼榻聽風鈴。看花却喜春猶在。采藥還嗟歲不停。安得天台晨阮術。一杯霞液引修齡。</text>
<title>期友不來。次杜詩。</title>,<text>尋眞一入武陵溪。山閣無人燕落泥。閉戶獨眠移白日。不聞林外馬驕嘶。</text>
<title>重遊四月贈僧 二首</title>,<text>再入仙山境轉佳。憑高忽覺爽襟懷。從敎辛孟生長在。笑殺劉伶死便埋。鳧舃不須追葛父。氅衣終可訪洪厓。碧雲靑鶴渠身世。宦路何人苦乞骸。						白首蒼顔岸葛巾。相逢非是世間人。煙深琪苑長閑日。花滿桃源不老春。靑鳥下雲應佩信。白羊藏石自頤神。留連問盡三生說。何復天台訪玉眞。</text>
<title>自詠 二首</title>,<text>林巒猿鶴久爲群。塵事紛紛夐不聞。思逐漁翁靑蒻笠。夢尋仙女綠蘿裙。夜眠遙覺鷄鳴月。晨起淸傳犬吠雲。物表自知栖息好。功名底事太辛勤。						獨對高僧談十玄。泉聲岳色入吟邊。俗情昔似煙籠水。理趣今同月照天。雅韻不羞松落落。英風謾擬竹娟娟。掃除萬事身無累。寧羡安期羽化仙。													右皆懷仙吟</text>
<title>夜記 二首</title>,<text>久淹高寺白雲端。碧眼胡僧意一般。筆爲吟多時盡禿。燈因讀了夜深殘。空空忽悟修眞易。覓覓誰言入定難。淡泊好期余素性。此身寧作夢槐安。						修業山中豈煉形。要將俗慮豁然醒。月侵淨几室生白。風捲疏簾山獻靑。僧掬澗聲歸煑茗。客分燈影臥看經。最憐杜宇西窓外。訴罷幽冤夜丙丁。</text>
<title>到雅蓮寺</title>,<text>暮鴉歸盡一鵑鳴。待月開簾睡不成。望中野火連星彩。處處黃昏點點明。</text>
<title>遣興</title>,<text>椶屩如鳧上上頭。苾芻園裡遣詩愁。虛窓曉濕白雲宿。斷壁秋晴蒼鶴留。樵笛聲高林逕細。茶僧汲罷岩泉幽。天容晩濯遠山碧。獨坐疏簾風上鉤。</text>
<title>和辛啓而三絶 下一絶。言辛君詩中之意。</title>,<text>兩地桑輿十日餘。滿溪風雨恨何如。巖扉掩久無人扣。感子投詩不負余。													李白孤登落雁峯。驚人無句氣撑空。一罇好把殘秋興。直付煙溪杳靄中。						霜閣看松影。風軒愛竹聲。俗情憎雁默。離思苦牛鳴。細靄鷺邊暝。殘暉鴉背明。詩人隨景賞。摘葉爲題名。</text>
<title>復次明字。寄辛公。</title>,<text>窓外多寒葉。蕭蕭和雨聲。凍鴟終日嘯。瘦雁失秋鳴。煙起前村曖。雲褰遠水明。詩肩知幾聳。端合得虛名。</text>
<title>又用前韻 二首</title>,<text>淸詞珠幾斛。擲地動金聲。興飽溪頭詠。才豪海內鳴。壯心揮武儁。高步屬文明。落落騷壇上。須求第一名。						襟抱憑誰展。閑琴生雅聲。樹晴齊女噪。花落蜀王鳴。鍾子心相照。離婁見自明。箇中多至樂。寧復釣空名。</text>
<title>又用明字韻。七言 二首。 寄辛君。</title>,<text>飄飄身世一毫輕。懷土悲歌作越聲。病驥肯思黃草嚙。幽禽遙向故林鳴。退藏不必吟梁甫。登仕應無賦小明。去就固宜隨遇耳。永嘉山水合逃名。辛君有歸去故山之意。故贈云。						千金萬駟視能輕。持律思將解五聲。淡若禪窓終歲訥。巧羞鳩婦報晴鳴。腰橫結綠輝輝影。手握玄藜粲粲明。造化從知多所忌。世間誰得有完名。</text>
<title>從兄弟契軸 時從兄二人偕亡。故第二句言之。</title>,<text>罇酒相期醼百年。壎箎伯仲足怡然。鶺鴒義密風驚地。鴻雁行疏雪落天。黃發笑眉傾幾斝。紅飄舞袖鬧繁絃。親親欲識情如海。合玩蘇公族譜篇。</text>
<title>次司馬存省臺</title>,<text>一登山閣詠風煙。司馬詩才白樂天。花暖鶯春酣逸飮。樹凉僧夏倩閑眠。晩江漁笛歸鴻外。晴夜柴車臥犢邊。景物滿前塵事少。意圓應是地行仙。</text>
<title>夜坐</title>,<text>醉睡沈沈度夜分。頭鷄隣舍唱初聞。臥支短枕驚幽夢。起啓疏欞誦古文。風入澗松寒颯颯。月生溪竹影紛紛。聳肩端坐心如濯。不必呼燈讀苦勤。</text>
<title>吾伊洞寺。訪金仲昷。</title>,<text>淸顔南北久相分。一見方知勝百聞。落木鳴山聊引酒。疏燈耿壁細論文。茶談曉輭欣禪寂。塵夢秋殘厭俗紛。一宿團蒲詩思好。惹吟佳趣最誰勤。</text>
<title>遊磨崖絶壁。望江上開宴。書寄。</title>,<text>載酒秋風醉自酣。剩尋鷗鷺款淸談。霜餘晩葉紅於錦。雨後寒波碧似藍。杜老曲江寧足羡。蘇仙赤壁也無慙。孤歌短笛蘆花暮。回首停歸興未堪。</text>
<title>寄宣城李君美叔時阻謁退溪先生。故末句云。戊午</title>,<text>一別相思歲轉新。舊遊回首夢空頻。學勤櫽括心應妙。功篤安排履是眞。色色眼前窮物物。紛紛膜外驗人人。詩騷習處多難覺。恨阻溪堂坐上春。</text>
<title>贈源上人</title>,<text>道場遊息費光陰。伴爾雲蹤愧不禁。楚鳦越鳧誰妙覺。鉢龍床虎獨能尋。拔身塵土無歸夢。飛錫風煙不累心。落寂一生須鍊意。好隨騷輩倩高吟。</text>
<title>次壁上韻</title>,<text>閑來煙水滿高情。宛入華陽洞裡行。花落客愁春寂寂。碧山明月一鵑聲。</text>
<title>戲占</title>,<text>慵僧獘寺委形骸。塵事行同夢大槐。燈落始嫌風入戶。簷虛還愛月盈堦。吟驚幽虎中林嘯。睡罷遙鷄半夜喈。細閱晦翁文字密。坐看松影轉寒崖。</text>
<title>雨中成一聯。示啓而。</title>,<text>翻墨山雲翳晩暉。風樓高眺勝江磯。開襟眺足雨聲裡。壑籟蕭然涼葛衣。</text>
<title>琴壎之自退溪來寓沙寺。示以先生間字韻。因次以贈。</title>,<text>承訓溪堂近有間。說來吾耳在幽潺。曾聞道體窮千聖。肯恨文章落二班。分豆座隅功自篤。驗鍾庵裡意何閑。約君好住溪齋靜。勉就高賢斷宿攀。</text>
<title>到漢江遇風。乘舟幾覆。入昏僅濟。登濟川亭。</title>,<text>風沙獵獵滿江天。雪浪如山拍旅船。幸賴篙工多濟術。夜登飛閣好蹁躚。</text>
<title>入城寓鍾樓行廊。偶成一絶。</title>,<text>擾擾黃塵九陌頭。狂馳輪鞅蹔無休。吾人亦是求名者。今覺江湖理釣舟。</text>
<title>南正平先歸故山。贈一聯。</title>,<text>題柱當年志未酬。遠衝風雪過丹丘。歸傳消息家山日。須說日邊無限愁。</text>
<title>移寓社稷洞邊正郞宅。贈秀才邊而源。兼示崔上舍岦。</title>,<text>久旅風霜友有君。揚名寧急走塵紛。欲知箇裡吾心事。白岳山頭有白雲。</text>
<title>守山驛。次敎授金舜擧韻。</title>,<text>山路崚崚獨再過。風煙依舊感猶多。壯心千里空來往。惆悵如今困幾何。</text>
<title>到長會院。觀隱者李奉事與丹陽守錦溪公漁于氷江。題一絶。</title>,<text>雪霽							寒江棹釣船。隨風上下泛空淵。晩聞一笛灘聲外。疑是淸遊李謫仙。</text>
<title>辛君啓而和督郵贈山人韻。袖來求次於余。用其韻。贐其僧。</title>,<text>誰言遊宦勝遊山。平路危於鳥道難。宜把短藜隨意賞。勞勞境外覓閑閑。</text>
<title>尋兔谷上庵。次壁中龍字韻。</title>,<text>松谷蕭蕭雪後風。凍吟孤臥小庵中。月庭晻暎林光密。氷澗淙潺水脈通。入定禪心猶化鶴。礪精儒術可屠龍。向來有志終成事。修業當時不墮空。</text>
<title>立春日</title>,<text>換節今朝送北風。天心潛究一環中。去災招吉符爭祝。陽旺陰消化自通。日暖江村翻彩鷰。雪澌山圃動梅龍。物情人事隨時變。坐覺浮生夢轉空。</text>
<title>借琴 己未</title>,<text>近把羲經玩靜中。會心兼憶撫枯桐。羲皇上趣思陶令。貴賤中彈笑阮公。感動芳春花泣露。興濃晴晝竹啼風。異時欲奏峩洋調。許使幽人瀉鬱胸。</text>
<title>草堂卽事二絶</title>,<text>手掩蓬扉晝不開。春回誰佩一壺來。恐將世事煩吾耳。不惜荒階破綠苔。						一溪春暖百花開。野蝶山蜂共往來。石逕只容吾偃息。肯令塵跡印蒼苔。</text>
<title>效康節首尾吟二絶</title>,<text>松巖							精舍獨閑居。專靜離群十載餘。柳渚探春隨戲鳥。蓮塘移日數游魚。礪精玩易時能悟。會意哦詩日不虛。自飽如干淸勝味。松巖精舍獨閑居。													松巖							精舍獨閑居。煙㠉莎溪畫不如。賞柳步堤時散屐。尋芳行野幾牽驢。湖田雨種淵明秫。他島星跳倚頓魚。領此生多自適。松巖精舍獨閑居。</text>
<title>觀魚。用退溪先生溪上春興韻。</title>,<text>初收溪雨乍暄時。碧沼觀魚一段奇。擧手傍堤竿自弄。側身臨島杖猶支。花光滿鏡潛呑蘂。桂影橫波躍上枝。仰看飛鳶還自在。子思能是引周詩。</text>
<title>題寺壁</title>,<text>靜裡鍾聲驗晦庵。閒遊非爲孟陽酣。慣看物我知初一。直笑師生問後三。蘿月怨鵑愁旅夢。茶煙避鶴怪禪談。留山不但雲泉趣。好向淸編妙處探。</text>
<title>雨後</title>,<text>初收宿霧曉光闌。霽景千山疊勝觀。抹綠漁村煙一縷。燦明僧舍日三竿。眼分列嶂橫天際。思共淸泉湧石間。坐得芳林鶯語滑。偶然詩興惹毫端。</text>
<title>爛柯臺。次三體詩韻。</title>,<text>躋攀層翠趁春闌。花滿空臺綠樹間。逃世宛然遊閬苑。藏身何必臥香山。棊爭半日聊忘去。柯爛千秋擬一還。仙興豈徒同四皓。坐中相對盡童顔。</text>
<title>鶴駕山。題名三絶。</title>,<text>滄海							蓬壺縹緲中。羽人鳧舃住飛蹤。世間亦有仙遊處。爲愛層空揷翠峯。													右遊仙峯												半日尋眞特地奇。尨眉羽服任圍棊。看來忽覺樵柯爛。始信仙區歲月遲。													右爛柯臺												危臺淸爽滿松陰。不受炎塵一點侵。褦襶來登當盛暑。十分靈籟滌煩襟。													右滌襟臺</text>
<title>和辛上舍。五七言 二首。</title>,<text>滌暑松風舍。多時束舊書。煙溪心得得。塵海夢蘧蘧。以馬宜喩馬。非魚豈識魚。人生貴適意。耕釣可閑居。													襟抱猶夌氷一條。英稱藉甚不寥寥。揚名尙恐人爭毁。着實方知物未搖。心事可盟山石確。交情寧學野雲消。遲君一訪同煎茗。獨向松間手拾樵。</text>
<title>見和新字。復次。</title>,<text>潛居藹爾道心新。透到明明則性眞。判識此功由克念。休令出入雜天人。</text>
<title>暎湖樓</title>,<text>煙波十里接芳洲。上有浮空百尺樓。屛擁雲巒天作勝。幢圍林岸地成幽。罇呈客興無虛日。軒納仙颷不待秋。萬古山河登眺處。可將佳麗駕神州。</text>
<title>孤雁。次辛上舍。</title>,<text>幾處煙江伴釣徒。曾隨張翰海帆孤。澤眠晩瘦霜收稻。沙宿寒驚雨折蘆。影斷楚空兄弟序。叫殘湘曲主奴俱。南飛獨帶思鄕信。好使生還大窖蘇。</text>
<title>題辛上舍文房壁</title>,<text>林谿物色晩添新。巾屨淸吟一味眞。說與野翁難領會。芭牋飜寄意中人。</text>
<title>天淵臺。上退溪先生。</title>,<text>頹風落俗膏火煎。先生獨樂居林泉。陶山南趾十丈餘。手闢高臺帶風煙。春來登眺淑景新。百里山河環眼前。上有天下有淵。浩浩天淵淵淵。天戾鳶淵躍魚。潑潑魚飛飛鳶。飛者自飛躍自躍。鱗可淵羽可天。得所上下各隨性。至樂誰知所以然。臺上俯仰人無心。臺前去來鷗閑眠。物我意思一般處。說與傍人語難圓。</text>
<title>柳應見過松巖。留雪中雜韻。追次。</title>,<text>月華松響透窓寒。剩對銀屛擁玉巒。飛絮散鹽休取比。晩天須待霽光看。</text>
<title>十二月晦。立春。對盆花將發。次新字。二絶。</title>,<text>不待前溪柳色新。滿盆春意混多眞。三陽已得開和律。只在天心不在人。																				風雷舍舊忽遷新。澄却心源悟性眞。妙蘊聖言聊解得。今年猶免去年人。</text>
<title>正月望。與友將遊淸凉山。次陳希夷贈种隱韻。庚申</title>,<text>身被俗緣長碌碌。夢攀仙侶乍閑閑。俗緣仙侶爭勾引。恨未安心作艮山。</text>
<title>又次欽字</title>,<text>羊腸世路尙無心。機械當年笑漢陰。逐浪東西寧汩汩。逢原左右轉深深。履端不閱千谿曲。膜外全除六鑿侵。九仞工夫由一簣。淵氷至誠可欽欽。</text>
<title>君美叔士元弟來訪。留梅字韻。追次。</title>,<text>巖堂一面細流回。誰與閑鷗數往來。黃發喜眉御雨柳。紅生笑臉過寒梅。芳樽幾臥石臺上。彩筆屢橫塵壁隈。好入醉鄕春日求。高歌相勸莫相催。</text>
<title>次鷗字</title>,<text>花雨林風晴藹藹。水光山氣碧浮浮。無心手理絲編處。好伴忘機一老鷗。</text>
<title>淸明。入淸凉路中。訪溫溪。淸吟石踏靑會作。</title>,<text>白石蒼松曲澗邊。芳樽華席集群賢。獨因山雨催歸意。不把流觴盡日傳。</text>
<title>才山路中寓宿</title>,<text>亂山渾被春雲痕。一水冷冷鳴洞門。屢缷征鞍坐柳渚。獨橫漁艇迷桃源。怕聞谷虎嘯風夜。愁見林鴉投雨昏。荒雞茅店耿無寐。十二峯頭飛夢魂。</text>
<title>次曹南溟韻</title>,<text>瀉徹塵襟處。天分漢派流。寺懸危壓日。巖逈爽生秋。山海雙開眼。光陰一轉頭。仙遊詩地勝。高詠敵曹劉。</text>
<title>到白雲庵</title>,<text>知得山中物物春。潛尋點樂與顔仁。會心觀妙高臺上。月色風光自混眞。</text>
<title>下中臺對花</title>,<text>一朶山茶染臙脂。花王富貴未堪奇。恨無一斝酬佳賞。空對嫣然雨後姿。</text>
<title>四月晦。還故園寓興。</title>,<text>歲歲花時不在家。今春一半又文華。眼看故巷經春物。手理荒園種晩瓜。荷疊靑錢池面葉。楊鋪白毯岸頭花。移床久坐海棠下。促向前村呼酒賒。</text>
<title>端陽日。漁于德潭。將欲卜築。卽題。</title>,<text>泱泱谷畔德潭回。要結鷗盟數往來。塵海風波難涉足。何如垂釣子陵臺。</text>
<title>辛上舍見和。復次。</title>,<text>林湖淸勝首頻回。不向名途管倘來。若訪散人栖泊處。綠簑煙雨一高臺。</text>
<title>詠庭葵</title>,<text>爛爛階前向日花。賞來全愛異群葩。文山峻節抽燕獄。北海孤忠爲漢家。霜砌逸民香莫喩。雨塘君子色何誇。臣鄰正使如渠性。聖闕懸心肯少差。</text>
<title>泛漢江。與潘秀才浩浩權上庠景樞相和。</title>,<text>秋江澈底琉璃碧。秋樹嬌容錦繡紅。一棹西遊何興味。白鷗同宿荻花風。</text>
<title>訪驪州報恩寺懶翁像</title>,<text>寒沙帶月千年白。落葉含愁幾日紅。弔古一吟江上寺。細聞僧話立西風。</text>
<title>留京邸。與辛上庠相酬。</title>,<text>天閑嘶駿馬。霄漢翼輕鴻。一是心千里。軒然越電風。</text>
<title>月夕上樓巖</title>,<text>平石如鋪簟。臨流勝倚船。沙洲圍宿雁。村度絶炊煙。月朗仙情惹。風高客袖牽。坐觀魚躍處。細細浪紋圖。</text>
<title>舟中</title>,<text>滿目山河物物秋。輕橈幾度泛中流。任看楓葉蘆花晩。曲渚長洲爛熳遊。</text>
<title>訪李評事之蕃隱居 二首</title>,<text>穿鞋訪隱入楓林。樂在山高與水深。鷗渚好垂遮曰手。鹿群方確臥雲心。風懷赤壁蘇仙舸。月抱潯陽處士琴。一度觀頤無物我。禽魚亦不避跫音。													開天山下舊叢林。廢地如今歲月深。耕釣半生酬素志。簪裾一代負丹心。江臺日把嘲風筆。野榻時橫帶月琴。一接難窺襟宇奲。卜鄰行欲奉徽音。</text>
<title>又呈 二絶</title>,<text>觀頤知却碩人薖。肥遯閑居矢不過。共泛漁舠眞一勝。暮風沿泝占煙波。						樂土寬閑寂寞濱。一區煙火葛天民。遯亨好執黃牛革。知命年來道不貧。</text>
<title>登鳥嶺。楓葉滿山。與金仲昷小酌路傍。因和具景瑞詩韻。</title>,<text>行李蕭蕭鳥路風。耐看秋色勝春紅。悽吟二十四橋畔。柰此年華抛客中。</text>
<title>敬次退溪先生代書韻</title>,<text>雲居自擬百年餘。仙岳漁村畫不如。箇裡生涯閑著處。寂濱寬野數椽廬。</text>
<title>與金士純。用佔畢齋回字。辛酉</title>,<text>雨餘春色老。溪柳翠重回。粉蝶隨花去。騷朋爲信來。山河千幛展。宇宙一窓開。偶得憑高興。悠然倒百杯。</text>
<title>淸和日。用辛公古風韻。</title>,<text>詞人曾自月城來。等是遷喬出幽谷。東風辜負扣巖扃。晩趁溪柳煙絲綠。相看黃氣滿眉頭。忽挽靑衫坐澗曲。落絮紛紛雪輕薄。芳草萋萋雨新足。逢場少長喜咸集。畢景宜空一樽醁。客舞猶凌燕舞飜。我歌欲止鶯歌續。優游佳節能幾何。詠歸還同沂水浴。剩得林塘醉乾坤。肯向塵埃問風俗。長笛一聲夕陽下。興酣爭催走短僕。重尋草堂若爲期。百罰深杯行可贖。</text>
<title>東臺觀漲</title>,<text>淫霖新霽密雲開。怒浪如騰白馬來。莫道淅江轟霹靂。壯觀應落此高臺。</text>
<title>題康上舍山亭</title>,<text>特地林泉得吉占。隱雲仙閣翠磨簷。岸連琪樹千重綠。池聳芙蓉一朶尖。閑逕愛花春展席。醉軒邀月夜褰簾。餘生可遣壺天勝。適意棲遲四美兼。</text>
<title>送從兄鄭景寶求官之京</title>,<text>抽身今向五雲間。射斗初看劍氣寒。可挾飛龍朝桂殿。要騎戰馬渡桑乾。雄心準擬功鐫石。奇術何難力負山。有志男兒宜遠大。百年丘壑莫求閑。</text>
<title>送金士純，琴壎之，李宏仲入淸凉。戲贈一絶。還向月明潭。遵溪而下。用其韻。</title>,<text>緣江探討足騷情。曲岸長潭緩緩行。跨鶴故人雙袖擧。歸驢新月一眉橫。衝寒霜磴詩肩聳。御氣風臺道骨輕。遊興倦時隨處好。結茅安得畢餘生。</text>
<title>用蘇東坡臘日訪孤山詩韻</title>,<text>出陶山遡長湖。寒煙凍霧全消無。晴光玉岫遙指數。晩眺却向群仙呼。酒罰知非及戮孥。藥法正可供淸娛。梅寒鶴去思幾許。但見雲屛靑四紆。誅茅欲結數椽廬。便勝西湖大小孤。坐度秋凉與春晴。肯待徵招輪以蒲。塵途形役者非夫。狗偸不足忘暾晡。閑忙心事不相合。謝冠誰賦歸來圖。夢生槐安百歲餘。泯然名迹與草蘧。勝境誰似逸民逋。幽居永敎龍眠摹。</text>
<title>辛酉歲除日。戲占。</title>,<text>三百八十有四日。幾回愁嘆幾閑經。是歲烏蟾今送盡。年華人事悵難停。</text>
<title>過佳丘。見同年權彦晦山亭。口號。甲子</title>,<text>山齋頗似我松巖。灑落風懷早出凡。桃李原頭紅未綻。煙霞洞口翠重緘。藏修黃卷猶千軸。妙會丹經亦一凾。仙境定應塵事斷。莫將塵事汚靑衫。</text>
<title>次府伯權應挺惠韻代 人作</title>,<text>出處雖殊氣味同。一逢相愛白頭翁。官家信不田家隔。雲路榮難命道通。半日醉情騷筆下。百年交契酒樽中。儂今不但承殊渥。感化群氓草上風。</text>
<title>慰河秀才失解</title>,<text>憐君頻見刖。空泣楚山精。未掃千人敵。還抛十載淸。多時懷遠志。是日墜文名。河絶神鱗變。星消寶氣橫。恨無家業慶。愁欠里門榮。戰必荊圍窘。雄非筆陣驚。兵聞回故壘。詩見破長城。勇力終休負。良工晩可成。椿堂酬孝思。蓬巷動佳聲。蘭菊知殊發。駑騏不共行。雲興稱選士。蠖屈慰寒生。好有寬心處。乘春酌數觥。</text>
<title>次丁外艱題壁韻</title>,<text>丁艱重處此。人世夢中忙雙淚三年眼。千愁一寸腸。靈椿生苦短。風樹恨猶長。往事從頭數。無言坐面陽。</text>
<title>聞辛啓而善對廷策。有一相抑之。故落第。贈四韻。</title>,<text>溪舍耽書進士辛。雲程失策可尤人。桂生平地誰心苦。桃種靑天衆望新。昭代鴻儒憐姓柳。王朝才士怨名椿。十年抱璞終何刖。黃甲登名定有辰。</text>
<title>辛上庠落第。賦寬懷四韻。次題卷尾。</title>,<text>湖海平生志。期君邁舜文。得時投釣月。失遇撫凌雲。才藻鳴唐稹。名科嘆漢蕡。攀龍知有日。春酒杏園醺。</text>
<title>端月十五日。終慕樓見月。乙丑</title>,<text>松谷							薄暮風自發。海天萬里雲自滅。坐倚山樓何所望。無端遠岫生明月。尙憐明月光入欞。不覺暮風寒透骨。欲瀉三霜廬墓愁。況占九秋場圃收。想應千村古農氓。拜祈黍稷將盈疇。多憂不眠更漏遲。誰家珠箔掛上鉤。</text>
<title>初見蝶有感</title>,<text>戲蝶香風偶見邀。滿山春物未全饒。翩翩似恨花遲發。栩栩疑看雪晩飄。輕舞晴郊隨綠草。飛經寒谷覓芳條。午窓坐睡成莊夢。逐爾尋春十里遙。</text>
<title>杜鵑花。次古韻。</title>,<text>一聲春夜萬山啼。啼破幽冤血滿枝。欲識千年亡國恨。暮風微雨落紅時。</text>
<title>次諸郞韻。贈安秀才民俊。</title>,<text>逐臭頻來十里間。踏殘松逕錦苔斑。盲夫求道知何益。須向高門得早攀。</text>
<title>次唐詩對花</title>,<text>物華愁裡不相期。次第榮枯坐未知。鳥送軟歌藏亂蘂。蝶酣香夢宿重枝。紅濃細雨無聲濕。白散顚風任意吹。何處貴遊開錦席。芳樽麗景斷魂時。</text>
<title>晴曉</title>,<text>霽色濃山曉日暹。翠崖新障掛虛簷。有聲盡裡沾芳露。要服詩魔苦撚髯。</text>
<title>次贈諸君採蕨遊山</title>,<text>寥落騷情任杜暹。跫音終日佇風簷。移書古榻塵侵袖。種藥晴畦露濕襜。愛聽磵聲忘自倦。貪吟山色愧非廉。尋眞倘入華陽洞。白石成羊定奮髯。</text>
<title>示權，朴，河三秀才次韻。</title>,<text>十載光陰悲志士。三春風物感詩人。相携絶壑松雲裡。暮靄朝暉覓句新。</text>
<title>次山陽朴習讀松亭沈觀察使韻。</title>,<text>一解微官縛。松齋歲月遲。石溪寒灑檻。煙嶂翠圍籬。暮野雙鴻信。春庭十友期。客來觴詠處。誰得逼眞詩。</text>
<title>登山謾成</title>,<text>蒼江入望繞磨崖。坐遇閑僧兩手叉。潑眼霽光明四野。遙空澹似鏡塵揩。</text>
<title>敬次先君題終慕庵韻</title>,<text>儒業難將今我立。孝誠還與昔賢違。荒山滿神懷親淚。幾倚松樓對月揮。</text>
<title>贈權殷卿從我論文</title>,<text>猥觸時人越雪猜。樂君携笈遠方來。面中得失紅將皺。鬢上光陰綠不回。案積可窮書百氏。匣藏須鍊劍雙枚。立功莫負門闌慶。進進前程萬里開。</text>
<title>用前韻。贈宋敏仲。</title>,<text>山中雲鶴不相猜。山寺騎驢幾往來。上瀨學功君早占。迷途行跡我遲回。見王不遠梁千里。懷寶將誇魏十枚。可礪精光增善價。抽身何日華門開。</text>
<title>聞柳習讀卜居鵲峴村</title>,<text>曾想花源避世翁。一村生事種桃叢。漁舟我擬他年訪。歌月眠風蕙帳中。</text>
<title>題黃錦溪集退溪先生點撰後</title>,<text>乾坤淸氣入詩脾。吟了風煙錦水涯。身事一生籠裡鳥。心懷千古卷中師。閱人幾作王靑眼。照世爭稱馬白眉。雋永遺編如噉欖。奇音欣有退翁知。</text>
<title>族兄金忠義挽章</title>,<text>一洞相望十里居。情親準擬百年餘。開眉幾倒三杯酒。隔面頻馳數尺書。瘴海南遊聞病枕。寒山北駕送靈輿。高堂哭母流餘淚。重灑吾兄壙穴墟。</text>
<title>淸明日。戲贈朴秀才集句。丙寅</title>,<text>暗喜風光似昔年。滿街楊柳綠絲煙。傷春遺恨君須會。更對殘花一醉眠。</text>
<title>呈退溪先生 二首○時先生自鶴駕山寺。移寓鳳停寺。</title>,<text>絶境偸閑隨意移。傍山驢脚故遲遲。惠風晴日行吟處。萬綠千紅摠得時。						林下閑居改鬢毛。三徵不就志何牢。乞骸北闕榮添薛。種豆南山興促陶。山路踏知塵路險。雲鄕臥勝帝鄕勞。旅棲待詔歸心決。矯翮蒼霄一鶴高。</text>
<title>暮春。戲贈柳仲和。乞菊。</title>,<text>桃紅李白照春光。獨覓寒花晩節香。莫把繁華容易比。須將正色取坤裳。</text>
<title>次權秀才春興近體</title>,<text>身處江湖憶廟堂。瀉懷唯得樂琴觴。塵波坐想千層險。義路行知萬里長。失馬塞翁分倚伏。畫牛陶老辨閑忙。幽居最好消春晝。淸榻看書手炷香。</text>
<title>和贈河應靜</title>,<text>倚廬餘淚作雙川。號泣哀情上薄天。先壠忍聞松瑟瑟。高堂空見月姸姸。</text>
<title>孟夏初二日。訪鶴駕山。</title>,<text>尋山佳處促驢蹄。蕙路蓮庵訪舊栖。坐對衆峯題品了。高高下下不相齊。</text>
<title>十二日。與親友遊山吟。</title>,<text>靑山不老水無窮。百變興亡宇宙中。若使江山容一語。可能千古問英雄。</text>
<title>次彦晦山亭韻</title>,<text>林丘窈窕可人居。綠水靑山計不疏。客到叫風和靖鶴。身閑釣月呂望魚。蒼巖作礪磨龍劍。黃卷爲棲任蠧書。一點凡塵侵不得。灑然生白室淸虛。</text>
<title>次朴上舍致遠肯搆堂韻</title>,<text>十載陳編嘆白紛。數間新搆遣朝曛。箇中燕翼知何戒。一語消詳大誥文。</text>
<title>贈別護送官鄭子精還京</title>,<text>獨掩巖扉雀可羅。喜看雲路故人過。海山勝矚揮珠唾。溪舍閑談住玉珂。白酒情深垂短綆。黃花節迫落烏紗。西風不耐催歸國。一別鄕關秋意何。</text>
<title>和裴正字汝友</title>,<text>翳壁殘燈雁打更。一杯相倒十年情。不嫌果下歸程黑。只爲東岑桂影明。</text>
<title>秋七月。以會講在京。寓茆習讀家。題壁。丁卯</title>,<text>廢廬風雨草連簷。遠客携書獨久淹。賴有南山依舊色。對吟朝暮不相嫌。</text>
<title>感秋戲示金士純鶴麓主人</title>,<text>一年强半作西遊嶺路風光幾擧頭蛩語滿階家萬里雁群連塞客三秋落霞孤鶩王題閣長笛殘星趙倚樓騷興古來多異致碧蒪空憶向吳舟</text>
<title>九月二十二日。聞家人之訃。奔還。十一月初九日。永窆。挽詠。</title>,<text>積年茶毒臥沈痾。莊缶今朝嘯也歌。一別關河愁未訣。三生信誓恨成訛。延醫孰是能求艾。擇葬吾非失犯禾。隻影跉𨂲誰與處。夜長虛室淚成河。</text>
<title>續和監司朴啓賢題辛進士養正齋古風</title>,<text>天命無愚智。習性分善惡。豈使困蒙吝。誘掖勤日作。涓涓山下泉。不容沙泥濁。窺管天未測。持杯海難酌。博學可涵養。嶄然出頭角。操履由正路。物理更商略。聖賢希則是。高明要大覺贈言眞一助。果然無宿諾。</text>
<title>臘月初十日。訪權直長三從兄靑巖亭。次監司朴公絶句。</title>,<text>塵緣斷了地仙人。蓬島煙霞伴子眞。鳧舃偶尋鰲肯月。寒宵徙倚玉欄頻。</text>
<title>次兜率院金正郞韻 戊辰</title>,<text>別起高樓野院傍。傳聞此地古禪堂。千秋逆旅交來往。萬里堠亭表短長。太守杯盤留送袂。幾人風雨住行裝。浮雲道路飄蓬跡。底事東西日日忙。</text>
<title>五月初。會話養正齋。次退溪先生韻。</title>,<text>詩酒襟期李太白。醉鄕身世王無功。靑山日月百年外。流水乾坤雙眼中。</text>
<title>二十日。訪具佐郞於佳丘。</title>,<text>蹔脫朝衣歸故園。蘇端一過臥芳樽。浮雲世事渾成變。好有靑山帶舊痕。</text>
<title>溪村夏日記事 二首</title>,<text>愁多日永鬢成華。虛檻延凉睡味加。一陣溪風無柳絮。數旬階雨長苔花。鋤飜白水爭疏稻。刃落靑霜始斫瓜。半畝林皐眞樂土。笑他塵陌擁高牙。						一雨一風一日間。天工變態未全閑。波光閃閃愁沈野。雲氣濛濛恨掩山。門外泥深人不到。林中煙暝鳥先還。淸輝不發迷朝暮。懶子長眠任閉關。</text>
<title>再和前絶句。以呈具佐郞。二首。</title>,<text>幾度英才賦兔園。榮名早覺戒犧樽。寧忘萬里君恩報。爲感乾霜兩鬢痕。													洛陽豪貴闢名園。甲篇朱樓瀲灔樽。爭似林泉一畝地。草廬高臥絶塵痕。</text>
<title>餞退溪先生赴朝 二首</title>,<text>德恩已覺鄕中洽。化澤爭祈海內濃。出處隨時無不可。大人宜是攝飛龍。						破瓜刃末靑霜落。斟酒杯中玉露濃。西行定在百僚首。願致文明爲見龍。</text>
<title>送金進士赴文科覆試二首</title>,<text>鳳城行路訪孤山。欣得淸軒半日閑。從此鵬程千里隔。論交莫較鏡中顔。						幾年修業志移山。勤苦窓燈不少閑。定是金門三賦獻。靑袍黃紙照朱顔。</text>
<title>送具佐郞還京</title>,<text>人少歸山多出山。欲閑身世反忘閑。衝塵驛路馳車走。留別聊開對酒顔。</text>
<title>六月初三夜。有盜患。戲賦。</title>,<text>天雨墻壞宋人戒。有盜乘虛患所大。性慵不敎干撮嚴。排戶突入人不害。十龍衣裳盡偸去。夜黑不能追而捕。何幸靑氈舊物在。肯恨餘財藏不固。盜乎盜乎莫貪利。刑戮不救奸術露。安得築墉如培塿。更使健僕千頭守。</text>
<title>題鏡光書堂勸文後</title>,<text>蒼壁山阿古寺基。改營書舍好相期。鳩材可是千家補。築力休令一簣虧。嶽麓冠襟懷俊士。武夷絃誦仰賢師。臨溪共闢藏修地。永使兒孫勉學知。</text>
<title>謁龍泉寺王太祖畫像</title>,<text>荒山							廢寺一驢過。欲問前朝古意多。當日王公遺像在。致平誰任漢蕭何。</text>
<title>會話鏡光書堂。次辛上舍。</title>,<text>廢址重開後百年。斯文不喪政由天。儒宮始卜沙洲上。仙席初陳玉岫邊。林影夜明一輪月。山光暮紫萬家煙。箇中何物宜先嘆。逝者如斯子在川。</text>
<title>次權秀才。贈節度使李陽元令公。</title>,<text>將軍間世擅英豪。誰識鴻儒運六鞱。妙藝早超天闕逈。壯心先越海山高。風驅虎豹初揮策。化洽君民競賣刀。遙想黃雲休戰鼓。閑眠戌卒臥漁舠。</text>
<title>草堂卽事</title>,<text>凉天淸若鑑。四望絶纖雲。暮色千村合。秋光萬壑分。殘荷擎雨亞。落葉帶風紛。尊鱠吳中美。誰能負聖君。</text>
<title>九月八日。次養正齋主人。</title>,<text>老去悲秋强自寬。感時千古一衷肝。明朝欲酢吹花酒。開口休嫌放意歡。</text>
<title>以權二相官資。追贈橫城祖父。改題主祭後。示諸親。</title>,<text>七叔先朝貴。恩榮照四隣。光增三代祖。感極一門人。啓廟焚黃日。開筵隕綠辰。衆孫俱揖揖。知是赤心親。</text>
<title>九月念二日。感吟。</title>,<text>去年今日在京師。聞訃家人慘怛時。秋色不殊人事變。世間哀樂許誰知。</text>
<title>次烏川諸兄韻。以贈子精。</title>,<text>乾霜兩鬢不回春。勳業年來把鏡頻。雲路簪纓逢舊友。煙溪杖屨倚畸人。殘秋幸共黃花飮。明月難同白鳥親。承命赴朝歸駕逸。關河風物眼中新。</text>
<title>和辛進士</title>,<text>秋闌不見可人還。箭急年光若轉環。興在一編床上易。更吟風葉響空山。</text>
<title>次夜景。贈送宋秀才啓仲。</title>,<text>雁破寒雲點點飛。滿溪霜月夜生輝。鬅鬙樹影巖頭路。步屧如攀畫障歸。</text>
<title>司馬堂。次喜還亭權令公。</title>,<text>鉛槧從來愧寡聞。爲欣昭代炳人文。不求李白逢時合。寧泣楊朱去路分。千古獨懷吟釣月。十年誰惜賦凌雲。華堂移搆今新會。追憶淸騷舊使君。</text>
<title>次觀魚臺</title>,<text>丹陽							形勝							畫圖傳。澤國奇觀正蕩然。可喚鬱陵逃世客。正追蓬島臥雲仙。碧虛萬丈飄鳧舃。白浪千尋泛鷁船。我似井蛙難語海。橫槎何日斷塵緣。</text>
<title>次呈柳而得江上書齋</title>,<text>特地人間少有天。駕雲精舍碧流邊。見賢自是思齊矣。聞善誰能御沛然。雲際桂巖隣逸士。海中蓬島伴眞仙。生平不着塵華事。獨占高樓性本偏。</text>
<title>次金正字士純訪厥兄於鶴山</title>,<text>飛鞚翩然鶴背天。金華知作弟兄仙。化工好事供奇賞。玉海銀山滿眼前。</text>
<title>金正字雪後訪松堂。次贈鄭獻納相和韻。</title>,<text>樹樹妖花一境春。袁安臥處叩門頻。惜君始作紅塵客。愧我終爲白屋人。猿谷幾年愁遠別。鷄窓此夜幸相親。黃山正好藏修計。莫負精功鼎鼎新。</text>
<title>寓鳳停寺。次諸君遊天燈山吟。</title>,<text>風腋高憑萬丈巓。雲蹤追羡十年前。甕天久落醯雞後。壺境重尋宿鶴邊。萬壑銀光晴滿雪。一村羅色暮橫煙。莫嗔野客歸山晩。驢載詩肩學浩然。</text>
<title>聞芙蓉山主人趙士敬棄慶州參奉歸家。戲呈。</title>,<text>何心而去何心來。一去一來皆怪哉。遙恨芙蓉山色裡。帶塵蹤跡汚蒼苔。</text>
<title>次柳而得江齋</title>,<text>湖山							身世占壺天。憂在君親望日邊。不分功名知已矣。關心事物驗當然。宋纖靑壁留逋客。葛老丹丘笑謫仙。物表棲遲存至樂。養痾何必問更偏。</text>
<title>正月上日。雪中謁先墓。此下己巳</title>,<text>凌晨盥櫛拜先塋。白雪丹心一樣明。只憫千春長寂寞。人間無術再回生。</text>
<title>訪李濯卿叔於陶谷席上。卽記宣城少年之遊。</title>,<text>幾年雞黍失相期。是日朋樽慰舊思。踏雪兔溪乘月夜。揷花龍岫賞春時。寧辭玉色杯蛆動。只惜流光隙駟馳。會面異鄕情若海。莫嗟吟鬢各垂絲。</text>
<title>郭景宅見和。復次。郭公曉訪。終日談笑。故詩云。</title>,<text>竹扉淸曉趁霜開。梅䲧黃昏待月來。翠色透襟香撲鼻。柳羅桃錦莫煩裁。</text>
<title>寓城山。次天字。</title>,<text>小雨尖風三月天。一藜尋寺坐無筵。江頭剩喚盟鷗客。雲外何邀跨鶴仙。洗鉢法僧誇白足。負薪樵僕告赬肩。閑栖準擬經春夏。不許塵緣到我纏。</text>
<title>次贈具景瑞罷官時</title>,<text>身外營營㹅倘來。世間祥物返爲災。當門忽是鋤蘭茂。耕野能知理草萊。厭富朱門忘勢孟。安貧陋巷不愚回。斯人用舍關昭代。丘壑終何散俊才。</text>
<title>次寄洛中諸友</title>,<text>次第韶華屬暮春。碧山遊勝走紅塵。花開花落世間迹。雲捲雲舒方外身。理得宋朱推物我。學追漢董究天人。山林寂寞多閑事。時把漁竿釣孟津。</text>
<title>再次見和近體</title>,<text>名場千慮亂。蕭寺一心閑。昔密金蘭契。今分玉筍班。離懷九江水。夜夢百原山。應許吾狂簡。將詩猥贊刪。</text>
<title>次爲問得官何事好</title>,<text>江上身閑鷗與我。山雲時許度低墻。爲問得官何事好。天衢晨夕往來忙。</text>
<title>次洛中晩梅</title>,<text>臘前香質動春殘。節操誰知似歲寒。觀物只宜求一理。莫言姿品有千般。</text>
<title>次聞軍聲吟</title>,<text>客枕愁眠夜幾更。滿庭寒氣曉霜明。軍聲一曲催鄕夢。知是無情任有情。</text>
<title>贈南俊卿</title>,<text>上洛臺邊春水明。閑飛閑集白鷗輕。主人亦是忘機者。江上能知送一生。</text>
<title>在巖舍憶山吟</title>,<text>愛城山似愛佳人。眞態濃情雨後新。十里別來經一夜。數峯靑繞夢魂頻。</text>
<title>次金上舍守愚來訪有吟</title>,<text>柳欲藏鴉翠幄圍。賞春驢脚傍溪遲。花下一杯宜吸月。子規休喚不如歸。</text>
<title>次退溪先生憶梅</title>,<text>今春半過城山上。一不窺園數里間。墻角殘梅誰愛賞。東風獨立恐無顔。</text>
<title>次鄭校理子中</title>,<text>痼疾煙霞幾日瘳。鷗盟鶴契正綢繆。停雲懷友詩成興。永日携僧酒遣愁。身世乾坤同泛梗。胸襟江海任虛舟。生平除却林泉外。何處塵區辦勝遊。</text>
<title>謁陶山先生。曉月飮梅花下。時先生自京還</title>,<text>無端山雨入昏黃。趁曉江天燦霽光。剩擧數杯梅影裡。小庭和月吸淸香。</text>
<title>卽景。贈辛得宗。改敬立</title>,<text>少斟春醁賞淸暉。天借奇觀暮雨飛。柳作綠紗籠蓽戶。花成紅錦照麻衣。遙思山友論詩榻。先喚漁翁會釣磯。點也冠童宜六七。浴沂休負詠而歸。</text>
<title>寄行可讀書伊川學堂</title>,<text>負笈伊齋歲已三。黃楊學術恨難堪。好將韓筆休奔北。更把鄒書作指南。逝水光陰須寸惜。移山功力可深耽。發蒙師敎恩猶重。輔益朋交義亦覃。素食朝曛非發憤。靑衿晩歲只懷慚。燕泥落紙宜勤詠。鶯日留窓莫浪談。詩發性情閑處着。理兼文義靜中探。簡編肯厭窮千卷。璞玉非當貯一凾。事業日修知志士。功名世顯是奇男。摳衣凾丈心無放。穿榻虛堂道可涵。習字少時欣汝敏。攻文晩歲似吾憨。門闌榮慶寧非勉。閫奧精微願自諳。幾日念渠吟正苦。經春恨我醉長酣。偸閑欲着遊山屐。遠別還催向洛驂。溪柳帶風垂裊裊。巖花裛露落毿毿。相逢刮目期他日。秋月要看照碧潭。</text>
<title>會稽渡口</title>,<text>踏盡千山已盡春。綠簑橫渡會稽津。波沈野色飢群鷺。雨洗山顔媚遠人。瘦馬踠蹄泥滑滑。矮童搖棹水粼粼。欲尋陶谷斜陽促。每遇行人問路頻。</text>
<title>入嶺路。見躑躅花盛開。書于交龜亭。</title>,<text>看看二十四橋中。躑躅千層滿澗紅。光景恰如三月半。行人未覺過東風。</text>
<title>過水回村</title>,<text>矮叢連岸照潭紅。天遣花神別致功。似惜千林春色盡。故應留在晩山中。</text>
<title>贈三角山人法淡 路遇同行</title>,<text>三角山頭寺。高栖第幾年。龍門雙眼底。鳥嶺一笻前。省母商山路。隨吾漢水船。遙知相別後。茶夢月窓圓。</text>
<title>到可興倉。對倭船。</title>,<text>倭船							數日迭相先。宛泊蠻煙海島邊。胡越一家周德澤。舟車萬里禹山川。身章斕斒鮫人織。音語侏儷譯使傳。來去不須追且拒。包荒聖化感如天。</text>
<title>夕艤楊花渡時官人奉犧牛。故云。</title>,<text>晩泊楊花渡。楊花雪落洲。乘昏雨作線。到曉月成鉤。時序聞黃鳥。行裝護黑牛。江神應借力。風利送歸舟。</text>
<title>到泮邸。次諸君韻。</title>,<text>客窓多少十年情。獨臥中宵一夢淸。却憶故山花落盡。子規啼處月盈亭。</text>
<title>遙和辛啓而</title>,<text>溪樓數夜夢魂去。泮榻一旬形影留。欲掛孤帆歸未得。江東姑待舍人秋。</text>
<title>贈金牧使之星州克一</title>,<text>嶺海離情洛下人。伽倻晩翠望中新。遙知黃閣鳴琴暇。岳色泉聲入句頻。</text>
<title>戲題墨池洞家</title>,<text>都中廢舍幾回尋。作客偏傷歲月侵。白蝶送花空舞雪。黃鶯啼樹晩投金。門連紫陌塵迷眼。樽對靑山爽入襟。永晝有懷時倚壁。停雲題了待知音。</text>
<title>贈文德源</title>,<text>年將四十疾無聞。到底誰將斲鼻斤。千古卷中曾尙友。三旬泮上幸逢君。旅窓歸思黃梅雨。仙榻騷懷白岳雲。一別湖南秋未暮。禮圍應是再論文。</text>
<title>偶呈金正字</title>,<text>掉頭三十年前地。白鬢何心强意留。昨夜忽飛江海夢。東歸風飽一帆秋。</text>
<title>送金士純還鄕 二首</title>,<text>蒪鱸興發向江東。脫似孤鴻擧碧空。入室定携元亮幼。開筵還慰老萊翁。鶴村老菊侵杯綠。猿谷霜楓擁面紅。嶺路迢迢遙入望。十分離恨立西風。													秋晩							鄕關未共歸。逐君何處夢先飛。荻花蕭瑟淸江暮。漁笛聲邊月上磯。</text>
<title>送鄭正言子精還鄕</title>,<text>一解朝紳下九天。全家作意賦歸田。杜氈肯避金針刺。鄭履初辭玉陛穿。嶺路秋光詩滿袖。鄕關樂事酒留筵。魚肥稻熟吾今負。愧却塵心未灑然。</text>
<title>次裴學錄汝友送歸韻</title>,<text>南歸萬里嶺雲低。獨立西風眼轉迷。最憶故園秋色好。晩楓新月草堂西。</text>
<title>有感</title>,<text>天寒恨未蠖腰伸。坐感流光似轉輪。北極靑雲懷國士。西山白雪隔家人。娟娟寶匣空藏玉。皎皎麻衣不染塵。獘盡貂裘歸去日。下機應不禮蘇秦。</text>
<title>雪中。辛上舍來訪有詩。次。</title>,<text>出門無路雪花深。大地渾成玉海沈。半夜夢君今忽遇。日邊蹤跡故園心。</text>
<title>次吳進士</title>,<text>半生非願一官除。視世浮雲過太虛。倦向窓前修舊業。欲移湖上築新居。閑遊可放林逋鶴。眞樂誰知惠子魚。苦度三冬無興味。梅窓坐待日光舒。</text>
<title>寓靑城寺。贈金正字。庚午</title>,<text>甘爲野逸聖朝初。等是良工棄朽樗。機事已同蟬避鵲。科程寧作鷺窺魚。三春洛水一竿竹。千里長安數尺書。山雨溪風多所思。莫欺鷗鳥永相疏。</text>
<title>次低字。贈裴汝友護送官。</title>,<text>嶺海千重八眼低。歸來相望暮雲迷。壺中自有閑天地。底事南遊又向西。</text>
<title>擬呈退陶先生</title>,<text>擎天砥柱障橫流。旋向雲泉樂退留。送者都門車幾兩。駕帆花浪盪塵愁。</text>
<title>到金灘。先送文卿，希范，汝止三君。</title>,<text>遠客花時泊上流。中原數日共誰留。傷春更有傷離恨。莫道澄江銷客愁。</text>
<title>還家偶吟</title>,<text>離家數月薄言歸。花盡園林蝶影稀。晝永虛堂誰喚主。風簷乳燕自雙飛。</text>
<title>端午日</title>,<text>蒲香獨吸野亭虛。嘉節榴花結子初。鸜鵒舌作新巧語。蟾蜍頭取古丹書。粉團射畢唐風在。桃印傳來漢習餘。此日年年何最憶。楚江相弔競鳧車。</text>
<title>題執競堂</title>,<text>畸人卜宅近前峯。更搆閑堂膝可容。煙岸柳陰春掩映。月簷松影夜鬖鬆。陶罇倒綠爭醒醉。羲易探玄驗吉凶。不息初心期固執。肯將名利後疏慵。</text>
<title>次辛上舍 二首</title>,<text>水檻些凉勝玉樓。紅蓮池接白蘋洲。都拚萬事閑居外。隨意相尋有信鷗。						蕉雨來時興百般。相思此日隔靑山。巖扉卓午無人叩。枕石孤眼緣樹間。</text>
<title>次壠雲書齋。呈先生。</title>,<text>樂道忘榮坐小齋。氷壺玉鑑照襟懷。陳誠幾上楓宸逈。味學終尋蔗境佳。儒術自明驅世變。聖恩雖重與人乖。藏修亦足傳於後。承敎誰優小子儕。</text>
<title>送權士立之白雲書院。次明倫堂韻。</title>,<text>廢里儒風近漸興。莫言希聖路千層。竹溪勝覽君今始。雲洞淸遊我昔曾。早歲田園寧鼈縮。他時霄漢可龍騰。須將敬義勤修省。儼對朋儕若履氷。</text>
<title>在靑城。見李貞而奉大母乘樓船。歸河回村。有吟。</title>,<text>水仙何處引孤舟。疑是江妑倚屬樓。莫羡瑤池王母宴。人間好有此風流。</text>
<title>知行工夫</title>,<text>四方景致要都見。須上高山絶頂頭。直欲凌虛難著脚。更嫌羸馬半途休。</text>
<title>問爲學之方</title>,<text>出門何處路非難。萬里行行自履端。擧足不知歸泊處。只今東笑慕長安。</text>
<title>偶詠</title>,<text>秋來山色照晴空。霜萊蕭蕭下晩風。玉立孤篁依舊碧。可憐淸影月明中。</text>
<title>送裴學正汝友還京</title>,<text>鄕關							鷄黍約。歲歲賦南行。黃菊三秋興。靑雲萬里情。玉蟾期未缺。霜雁夢難成。遙想催歸國。朝陽一鳳鳴。</text>
<title>題寄李進士東村臥雲臺</title>,<text>宣城東谷飽前聞。仙賞何時領十分。林密友朋雖自隔。洞深麋鹿可爲群。澄江一道雁御月。靑壁萬尋人臥雲。想破煙嵐新結屋。滿山紅葉夢紛紛。</text>
<title>次贈源上人</title>,<text>楓明溪曲閑投杖。月暗窓前幾剪燈。落照好將山影去。眼寒孤倚翠巖層。</text>
<title>次題陶山幹僧凈一軸</title>,<text>林棲不伴鳳池鳩。爲已功兼爲道謀。鶴骨已仙梅影冷。壠雲從此寂千秋。</text>
<title>到烏川後凋軒。戲作。此下遊淸涼山吟</title>,<text>文華之山可晩眺。所以遊人有四好。一好群峯雲影明。一好列庵月色皎。一好携老僧煎茶。一好與上仙鍊道。今看衆嶠鳥外橫。不欲裁詩自成稿。</text>
<title>柳應見臨別贈詩。卽和。</title>,<text>一理當觀天地人。從知萬善本於仁。擧杯敍別還論學。和氣眞情滿面春。</text>
<title>雨中到孤山。復次吳叔。</title>,<text>淸曉							陶山舍。相憐遠別朋。呼驢不促駕。照佛更挑燈。帶雨披靑蒻。穿雲倚瘦藤。孤山寺晩到。題句困難能。</text>
<title>次呈後凋軒</title>,<text>寒松石上問三生。古桂庵前澹六情。扣寂欲題方外賞。豪吟難倩李長庚。</text>
<title>近體。次呈圭峯。</title>,<text>着愛遊山非謝世。消磨不盡只風情。林深長峽猿聲斷。雲斂寒空雁影橫。晩過仙臺雙袂冷。夜憑禪榻一檠眀。獨眠誰覺懷人夢。驚殺風簷小磬淸。</text>
<title>次熙上人軸</title>,<text>看書不破數千卷。養性只求三百詩。雲居此日坐岑寂。豁了襟懷殊曩時。</text>
<title>次文師軸</title>,<text>江橋遠涉行行苦。雲磴高攀步步難。鶴夢空驚巖角月。碧窓淸曉枕生寒。</text>
<title>次克浩軸</title>,<text>畫圖中境重仙賞。卄一庵前卄一臺。晴日射窓終日坐。枯腸無錦只鳴雷。</text>
<title>次浩師軸 舊居淸凉。今移龍山。故云。</title>,<text>椶屩凌雲表。凊遊趁歲陰。丹經時已晩。黃卷夜將深。對鶴投仙契。看僧鍊道心。交華多宿意。莫促返龍岑。</text>
<title>謾占</title>,<text>翠壁千重雲萬重。重重雲外幾重峯。棲雲道骨對峯坐。雲在峯前鶴在松。</text>
<title>戲示行可</title>,<text>三十年前是壯年。絶巓登眺氣橫天。如今閉戶經旬坐。筋力當時大未然。</text>
<title>偶成</title>,<text>誰言做業足三冬。靜把箕疇玩未窮。雪霽窓前僧掃月。雲移谷口虎生風。擎天金柱萬尋立。擁地銀屛千疊重。向來九陌飛騰志。此日修然磵壑中。</text>
<title>上退溪先生</title>,<text>水作溪橋昔一過。歸來山雨帶寒簑。甕天愧守醯鷄小。壺境欣尋藥叟多。侵榻朝紅添線日。繞窓晨翠染紗霞。仙區不記年光盡。敲玉終期倒爛柯。</text>
<title>次覺月軸 庚午</title>,<text>十載誰令習氣除。萬山佳處杖頻提。勝觀儘付前人記。牽汝新求又一題。</text>
<title>上退溪先生</title>,<text>前聖明言着意看。晩來心地轉平寬。管窺縱有觀天處。定守精工悵最難。</text>
<title>次金兄遊山吟</title>,<text>烏川							回首路何遙。獨上煙岑逸想飄。雲壁居僧庵落落。風枝宿鵲室翹翹。趨塵七尺哀銀鬢。拔俗千尋愛玉標。欲把疏慵從此隱。煩君莫負小山招。</text>
<title>次雪月堂山字</title>,<text>柳州何苦賦囚山。幽處方知意味閑。雪嶽鎔銀光燦爛。氷泉戞玉響淙潺。省身怳入眞人宅。觀物如探造化關。白日飛騰雖未必。要將大藥住朱顔。</text>
<title>次蓮庵吟</title>,<text>百轉蒼崖石逕回。高庵絶致勝瑤臺。門因晩出終朝閉。窓爲遐觀趁曉開。古壁落燈僧睡足。寒巖上月客吟催。牢愁難用毫端瀉。要把流霞酢一杯。</text>
<title>詠雪</title>,<text>寒庭不覺曉堆鹽。晴望遙峯露寸尖。坐有白氈林有絮。臨風小閣興無厭。</text>
<title>再次庵僧軸中韻</title>,<text>雪中山影最淸奇。勝眄扶藜緩緩歸。說與道人枯淡味。餐霞衣草足生資。</text>
<title>次天一軸</title>,<text>岑尖穿桂月。巖逈颺茶煙。跨鶴誰輕擧。居然地上仙。</text>
<title>敬次朱文公南嶽唱酬韻</title>,<text>水明沙白霧昏昏。云是江頭博石村。經過北風驢背雨。憶曾携友臥芳樽。													右過博石村。懷舊遊。												我已中峯住。晨從別室來。泉連三尺筧。松偃萬尋臺。澗戶雲長掩。巖扃風自開。崔仙今一問。遐迹不須哀。													右致遠庵</text>
<title>正月上日。河生早訪。戲贈。辛未</title>,<text>四十行年自曉鷄。二毛難得再孩提。只欣爆竹門前客。泰慶呼聲衆口齊。</text>
<title>獜山僉使金伯榮兄有詩。和送。</title>,<text>幾歲揮戈能戌塞。今春杖節好還鄕。太平四海渾無盜。誰爲征人戰骨傷。</text>
<title>次東坡松風亭梅花韻。乞康進士梅。</title>,<text>蘚鱗芳韻在江村。素服寒粧是古魂。撲鼻暗香風靜曉。侵杯疏影雪明昏。枝繁不合連桃塢。花發誰云渾杏園。氷幹臘前能耐冷。玉梢春晩更偸溫。西湖處士欣斜屋。東閣何郞苦倚門。欲種松庭看歲晏。須移竹塢照朝暾。裊風嫩柳休同詠。媚日葬棠不足言。驛使江南難苦待。一叢宜許對芳樽。</text>
<title>陶山歸路。得辛上舍五言。次之。</title>,<text>會葬龍居後。難留泗水邊。臨歸相向哭。四散意茫然。</text>
<title>次鄭直講呼韻</title>,<text>溪雨初收山月明。花陰杜宇哭殘更。小窓遠客難成夢。半是懷君萬里情。</text>
<title>寒松壇</title>,<text>此壇。俗稱松亭。幽尋寺往來者。必住于此。而因地形便坐起。無有平築者。余乃令童僕聚石爲壇。瀟灑可留。仍賦一章。						古松偃蹇蒼壁間。枝拂雲霄影淸瀾。六月炎塵滿人寰。到此便覺心骨寒。老根神護錦苔斑。紫匣樵剝龍鱗殘。古來幾人訪此山。岸幘翠陰留盤桓。我今聚石作高壇。不嫌石磴來往難。坐久爽籟滿黃冠。擧眼更覺多瓌觀。不必瑤臺远追攀。猶勝岳陽憑風欄。早晩仙鶴倘飛還。我欲共棲千年閑。塵蹤且莫煩相干。</text>
<title>淸仲學長還鄕。贈汗衫。</title>,<text>西遊依舊布衣歸。織婦應知不下機。愧汗若將流滿肯。薄衫須用一番揮。</text>
<title>次吉州牧使金伯榮兄</title>,<text>遠宦天涯路若干。回旌莫待歲涒灘。秋高關塞思鄕處。雁度寒空月作盤。</text>
<title>次朱文公</title>,<text>山葉今驚半染黃。墻花還恨尙緘香。霜翻鶴鬢增愁感。風落烏紗戲醉狂。薦壽三千酬勝節。行年四十惜重陽。憑高聞健誰家客。日短猶能到夜長。</text>
<title>城山下謾詠</title>,<text>一竿漁父傲三公。此句常疑語不中。樂事江天今恰得。萬鍾難敵一絲風。</text>
<title>十月十日偶成東坡是日。以菊開爲重陽。而今年之興亦然。故云。</title>,<text>坡老重陽我亦同。今朝莫道不秋風。黃錢滿檻方開菊。紅錦籠山正爛楓。節晩不煩花下蝶。夜來空聽月中鴻。可人何處歸來未。獨把寒杯百度空。</text>
<title>次呈所閑堂</title>,<text>歲晩人猶遠。天寒雁獨來。西風多少意。都屬菊花杯。</text>
<title>遙投朴雍仲城庵之榻</title>,<text>出塵先我逈棲雲。葉盡山寒興十分。多事未成歸舊隱。批風抹月屬吾君。</text>
<title>次鄭廷器韻。贈望日庵諸君。二絶。</title>,<text>山郭逶迤抱水村。雲端瀟灑小沙門。高攀絶磴饒仙賞。更把淸愁對榻論。																				間關運石過荒村。琢立應知照鹿門。盛德大都留國史。莫將銘勒更煩論。</text>
<title>十二月念二日。有感。示行可。</title>,<text>今歲若消九箇日。我爲四十汝爲卄。我將衰老汝方壯。勉向德門須早入。</text>
<title>正月上日大雪。獨酌觀物堂。壬申</title>,<text>曉雲垂野雪崩騰。隔絶村門不見朋。溪凍未容摩詰舸。窓明不設退之燈。免園授簡誰爭賦。鷄戶傳符鬼莫憑。歲律將新人漸老。每逢今日愧無能。</text>
<title>次辛上舍 時行可冠禮</title>,<text>軀殼空成七尺長。今朝行禮豈和光。學文不願聲名籍。踐實須期福履將。烏帽俾能爲首飾。襴衫猶足作身章。中堂醮罷相稱謝。終欲行行正向方。</text>
<title>謝具僉正圭峯惠曆書</title>,<text>東風亂雪滿溪村。數月書巢病閉門。考曆始知春已半。急穿芒屩傍花園。</text>
<title>聞南冥先生永逝</title>,<text>林下無人政可悲。歎深邦殄爲明時。也應天上奎星晦。今日斯文繼是誰。</text>
<title>寄泮中諸公 三絶</title>,<text>經春遊學幾何功。修業要須得一中。有志莫嫌爲客苦。秋來可奮大鵬風。													我曾洛下慚遼豕。君是齋中漸陸鴻。好效古人千里學。天涯相慰信音通。													愚溪風月屬誰將。酸嘯京塵半載强。何似靑城歸臥客。釣磯高處綠陰凉。</text>
<title>三月二十一日。自西還巖有感。</title>,<text>西遊萬里緣何事。花落春殘歸故園。却憶詩人愁不見。綠楊深處對芳罇。</text>
<title>觀漲次辛啓而。</title>,<text>奔流一夜沒平沙。雪屋銀山入望多。利涉大川今可戒。人間回首儘風波。</text>
<title>次淵氷子邀吟</title>,<text>伏枕三間舍。開襟百尺樓。月明窓作晝。風過袖生秋。山翠流書面。林霏灑筆頭。遙思詩境界。塵事付東流。</text>
<title>避熱登城山</title>,<text>年年逃暑江頭寺。只爲淸陰近碧潯。當午火光難入戶。趁晴風氣自盈襟。掬泉濯熱如懷玉。倚竹延凉宛挾琴。老病益知塵世苦。結茅終欲入林深。</text>
<title>次具舍人九仙臺吟</title>,<text>人間無路訪瑤臺。何日群仙鞚鶴回。綠瞳勝境雞重會。合倒香山九老杯。</text>
<title>次嶺南樓韻。送行可赴試密陽。</title>,<text>少年遊試遍南天。幾度風霜擁馬前。未掛孤蹤名閣上。空飛吟夢畫欄邊。雁㗸碧海三秋月。鷺割靑山十里煙。拂袖想應饒晩眺。老懷今日動離筵。</text>
<title>送李上舍雲長遊楓岳二十韻</title>,<text>關東擅勝玉芙蓉。琢立嬋娟似劍鋒。逈壓海天光萬頃。深藏福地翠千重。月輝常在通晨夕。雪色長留混夏冬。爽氣自成林下籟。淸聲幽咽壑中淙。三山鰲頂差堪比。五岳王畿不可宗。白石何曾女媧鍊。蒼松不受始皇封。紛紜塵土無仙骨。縹緲煙霞斷俗蹤。逸興忽隨雲外鶴。遊心寧作蟄中龍。雲巒遙想金風緊。星漢閑看劍氣衝。物表棲遲神汗漫。人間偃息髮髼鬆。欲期採藥迷方術。只學耕巖問古農。送子不堪懷絶獻。追仙無契坐高舂。錦囊定是盈盈佩。布襪遙知密密縫。何日爛柯歸故里。對人驚殺飯成蜂。</text>
<title>讀朱子書有感</title>,<text>辛苦生平竟折衷。警提來學信多功。照形寶鑑光全見。指路南車妙可通。言發至誠人自服。敎由常理孰能窮。晨昏敬似神明對。願把工夫不落空。</text>
<title>送具舍人歸朝 時爲遠接使從事官</title>,<text>故園難共泛黃花。㗸詔歸朝望眼賒。嶺樹新霜明鳥道。漢船寒月照鷗沙。情深不怕杯心凸。興逸何妨筆手叉。遙想使華東到處。驚人文彩發天葩。</text>
<title>南景祥寄城山精舍。次韻送之。癸酉</title>,<text>斲雲初結社。頓覺避塵區。勝敵尋三島。閑同泛五湖。漁竿橫暮靄。耕耒破春蕪。不羡功名骨。輕肥走九衢。</text>
<title>具舍人送曆書有詩。次呈。</title>,<text>林湖絶處別移家。身欲幽藏鬢欲華。若使山中無曆日。豈知春盡到無花。</text>
<title>烏川金愼仲兄以蘿葍納竹筒。揷一枝梅寄贈。留賞踰月。詩用謝之。</title>,<text>梅花已落菁花發。筒裡春光次第看。道術定同殷七七。不知窓外北風寒。</text>
<title>次示易東書院諸君</title>,<text>愚拙元非飾幅邊。生平素尙只希賢。數年廢業千篇揷。四壁安貧一磬懸。紫陌風塵誰所領。靑城雲月我能專。虛襟只取漁樵樂。犀照何時澹玉淵。</text>
<title>次閔生員兄彈琴臺韻</title>,<text>世路無人解我情。相知惟有一琴聲。月明中夜峨洋曲。逈作淸霄老鶴鳴。</text>
<title>次行可讀易吟</title>,<text>嘗怪歸藏獨首坤。未同羲畫透純眞。道形始著緣龍馬。理脈尤明繼聖人。千右盈虛能究極。一生否泰可通神。弄九餘樂靑編在。盥手閑探嚥玉津。</text>
<title>敬次鄭敎授叔惠韻</title>,<text>來往江頭數里餘。雲生石榻水環除。百年奇癖醫難得。還喜靑山不負余。</text>
<title>寄權秀才得凱 時讀書靑城山</title>,<text>藏修宜是志移山。隱霧還須養豹斑。秋暑欲殘多勝況。耽書終日掩雲關。</text>
<title>起屋</title>,<text>斗屋危欹已半年。聊將尺木更扶顚。翻思大厦將傾日。賴是忠貞一碩賢。</text>
<title>觀前江村筏。呈大竹村李進士。和甫叔。</title>,<text>橫筏秋江問所之。山靈應送草堂資。經營定爲鄰親舍。奉孝晨昏正得宜。</text>
<title>菊日琴茂安兄弟壽筵琴母年八十九</title>,<text>江上華筵趁勝時。百杯稱壽萬年眉。楓林秋色爭相爛。萱草春光獨不衰。鶴髮童顔是王母。鳳毛雄骨儘家兒。高舂彩舞翻斜日。賀客如雲亦一奇。</text>
<title>中秋湖舍待月</title>,<text>要看明月此宵多。況是淸光照碧波。宛入玉華宮裡住。仙遊何必扣舷歌。</text>
<title>閑占</title>,<text>山居自養拙。秋色晩來佳。坐石苔爲席。穿林葉作鞋。觀魚臨碧渚。尋鶴步丹崖。誰識支笻處。昻然有所懷。</text>
<title>次李正字共甫山中吟</title>,<text>乍擺雲中袖。終應愧滿顔。笑騰周北壠。望屬謝東山。舊業三冬足。浮生半日閑。淸遊洗腸胃。不必謝簪還。</text>
<title>次題瓢甲戌</title>,<text>瓦盆杜所憐。玉斝世皆美。誰知我一瓢。飮足勝珍器。</text>
<title>次竹泉臺吟</title>,<text>竹風吹醉墨。松露濕茶煙。鼎坐三茅會。何煩世外傳。</text>
<title>擬呈具承旨</title>,<text>短短竹籬江上家。寥寥松榻絶繁華。遠懷千里鳳城客。有約不來三見花。</text>
<title>具承旨有泛舟之約。久不來。戲呈。</title>,<text>花時苦待賃湖舟。入夏難看泛碧流。林密似嫌塵客入。雲深只護散人遊。綠陰正可聞黃鳥。靑眼何慚見白鷗。若許山居同醉臥。竹供煎茗石友頭。</text>
<title>見和。復次。</title>,<text>漁父							生涯一釣舟。故人情訊摠風流。習忘塵陌爭馳逐。還笑煙村但臥遊。籠裡孰呼和靖鶴。磯邊不舞海翁鷗。雲林喜望休官客。立立峯巒似擧頭。</text>
<title>金星州來訪有吟。次呈。</title>,<text>巖舍一相會。杯盤豈靜嘉。盪胸寬七澤。馳譽動三河野雪吟邊亂。溪風醉後多。門前童僕集。爭詑貴賓過。</text>
<title>次李逢原題廬江書院韻</title>,<text>一哭先生後。追懷孰築場。門人才思短。家業訓言長。文物朱雲谷。風流顧建康。數城俱會處。應最不堪傷。</text>
<title>初夏。訪柳佐郞於陵谷。題寺壁。</title>,<text>深洞重尋枕塊人。綠陰黃鳥客愁新。古墳四尺埋荒草。知是當年蓋世身。</text>
<title>敬次先生夏日山居朝吟。呈李逢原。</title>,<text>石室蒼凉曉氣淸。山光更落簡編靑。牿亡恐自平朝始。盥手閑看克己銘。</text>
<title>復和靑巖兄可止亭韻</title>,<text>高臥何須羡玉堂。自甘林野影凉凉。興饒山水連雙碧。望斷風塵駕四黃。簷影浪花如刻桷。軒圍煙樹似雕墻。閑居不用蹄輪鬧。溪友山翁鬢髮蒼。</text>
<title>七月二十四日。禱雨于葛蘿山。有吟。</title>,<text>葛山神秀幾遙瞻。禱雨今登暮岫尖。濯熱巖泉生乍冷。引凉林籟散煩炎。嶽靈忽使陰機動。地主能敎祀事嚴。一奠椒漿神可感。歸程何惜我衣沾。</text>
<title>送行可觀光</title>,<text>汝今西試替余行。只爲門衰不爲名。雕琢可將充國寶。騫騰要得振家聲。龍門莫道高三級。蟻陣當期敲萬兵。老我摧頹無瞻氣。自甘垂釣坐江城。</text>
<title>立春後日。贈琴秀才。</title>,<text>坐覺山中春已歸。東風樂事願無違。石田數頃陶鋤荷。雲嶂千層謝屐飛。調病可煎西崦藥。忍飢堪採北山薇。迎新欲脫前塵契。更有琴君啓石扉。</text>
<title>送具觀察使赴湖南</title>,<text>歸田半載隔鵬程。忽佩金章作遠行。范轡澄淸千里志。召棠咨諏一年榮。九秋風物詩中潑。百濟山川眼底明。玉節幾時還故里。只應湖海夢相驚。</text>
<title>題理學通錄卷後</title>,<text>先生當日着精神。採輯群賢道脈新。鄕國欲成三代學。湖山先擲百年身。嘉言善行吾家鑑。通錄精書聖世珍。倘使末儒能體認。古人心迹卽今人。</text>
<title>伯兄明甫挽 二十韻</title>,<text>質純心古是吾兄。事事天眞豈僞情。臧獲滿門恩遍及。妻孥盈室業難營。只欣有胤能傳祀。還惜無才未立名。逼骨飢寒忘已久。分形友愛義何輕。曾亡家婦相孤獨。同泣堂親幾疚𡞦。吳宅未期連理柳。田庭庶見有花荊。鬩墻古語猶嘗怪。煮豆遺詩肯敢評。尺地連居何彼此。寸情相厚洞幽明。昔如手足初殘脈。舊和塤箎忽絶聲。雁陣驚風憐孑立。鴒原彈淚慟冥行。護存兒姪吾輸力。供奉爺孃子盡誠。泉裡茫茫纔異處。人間孑孑孰同生。諸兒啜泣宜臻孝。寡妾呼冤欲表貞。別墅未能風雨庇。新阡匹耐雪霜盈。九原魂魄歸藏急。一巷朋親弔賻爭。莫恨未成同壙穴。可寬相得接隣塋。欲將湛樂年千刦。慘作離詞夜五更。祖席風高開素帳。佳城雲冷翳丹旌。陟岡瞻望千愁結。共被餘懷一夢驚。當日怡怡無限意。臨分都付酹單觥。</text>
<title>次琴丈留韻 乙亥</title>,<text>十里鷗波自漾溶。數椽蝸舍倚層峯。茶經漁譜吾兼領。誰覓棲霞世外蹤。</text>
<title>次韻權定甫及士敏重陽吟</title>,<text>落帽當澄景。襟懷亦一時。霜深山作錦。風細水成漪。叫侶征鴻急。離朋返騎遲。題糕誰得勝。鼎坐可論詩。</text>
<title>魚梁</title>,<text>遶沙圍浦築如垣。出入魚兒有小門。數尺織筒驅取後。可憐飢鷺晩來蹲。</text>
<title>次題裴正言山水亭</title>,<text>進退憂君客。光陰鏡裡顔。釣煙舟一業。眠月屋三間。波闊潛魚躍。林深倦鳥還。笑看塵世事。閑占一湖山。</text>
<title>與全正字季賀李正字共甫。話湖船。</title>,<text>雲掩蟾光不放明。孤舟停處水紋平。醉來倚櫂機心盡。莫使沙鷗記姓名。</text>
<title>次具柏潭韻</title>,<text>松桂深山伴鶴人。幽棲肯受世間塵。孤慵不是功名骨。木食荷衣不力珍。</text>
<title>題先生陶山記後</title>,<text>聞說幽居帝畫看。陶山形勝更千般。臥雲自比通明壠。釣月頗同呂望磻。絶致豈徒明主玩。高風爭慕碩人寬。一篇記了心中樂。非爲奇觀弄筆端。</text>
<title>次金秀才隆韻</title>,<text>雲棲山絶頂。遊跡鹿皮翁。利祿形骸外。耕漁氣槪中。逝川懷孔聖。移岳笑愚公。一夜談更僕。修然萬慮空。</text>
<title>金佐郞士純來宿巖堂有詩。次韻。</title>,<text>鬢雪千莖白。書燈一點靑。相看淸夜話。松月可山庭。</text>
<title>奉和金佐郞近體秋夜吟</title>,<text>一入靑城期不出。百年身事野僧如。堂堂宿志秋將暮。袞袞塵愁歲欲除。晩節庭花人對酒。淸宵江月雁傳書。霜楓落盡思何許。一醉詩懷卽太虛。</text>
<title>次尋梅韻。歎權士立家枯梅。</title>,<text>可惜籬邊舊種梅。尋香今歲更誰來。春深便合重封植。莫使苔壇久廢頹。</text>
<title>題屛梅。次墨梅韻。</title>,<text>屛間艶色正輕盈。宛對眞梅眼自明。風怒雪侵長不落。千年可是玉魂淸。</text>
<title>次答友人</title>,<text>地逈朱門遠。山深白屋寒。酒隨疏竹飮。詩傍小梅看。奇癖醫何易。幽懷利誘難。未知調鼎味。東向笑長安。</text>
<title>次寓感</title>,<text>澹澹天姿冠百花。騷家處處一枝斜。誰將羯鼓催春術。好向孤梢報歲華。</text>
<title>次踏靑日病起韻。述懷。</title>,<text>梅花自早菊花遲。春爛秋華各得時。物理榮枯閑付酒。人情貧富可寬詩。流芳遺臭誰能擇。奧旨微言我獨披。莫道林居寥落甚。安身喜占一鷦枝。</text>
<title>次季春山梅贈答</title>,<text>澹煙疏雨正相宜。紅艶雖遲解我思。欲識主人心內事。風簷終日倚笻時。</text>
<title>次詠梅</title>,<text>古來吟弄處。都取一枝餘。色媚紅繁密。香藏白瘦疏。曾橫却月館。今傍倚雲廬。欲把千花比。淸芬孰敢如。</text>
<title>次彦遇惇敍同賞盆梅韻</title>,<text>誰言造化難容手。萬樹枯邊一樹春。踏雪帶壺宜早訪。莫嫌芳信漏隣人。</text>
<title>病中怨東君丙子</title>,<text>東皇與我似相猜。病裡催花太半開。急雨顚風今夜甚。千紅點點落誰杯。</text>
<title>送金參奉惇敍之京</title>,<text>洛下三年別。溪頭此日逢。山靑百花後。頭白萬愁中。塵騎驅人急。林鶯喚友工。分岐一怊悵。不覺酒杯空。</text>
<title>送具監司之湖西</title>,<text>忽飫江鱸返舊朝。甘棠召後不曾凋。宦情莫道機關密。物望終期鼎鼐調。臥月一丘龍伏澤。觀風百濟鳳沖霄。俗離山在風塵外。欲趁晴秋半道邀。</text>
<title>感春</title>,<text>今年愁緖謾紛紛。春色撩人更十分。鳥不知情花不語。携壺何必問東君。</text>
<title>自警</title>,<text>世見異吾見。吾知世莫知。吾知吾見處。直是好根基。</text>
<title>次權秀才 士立</title>,<text>閑占江天落雁秋。煙波買泛木蘭舟。縱無佳友同遊覿。垂釣風前萬事休。</text>
<title>再贈柳都事應見丁丑</title>,<text>彙征昭代幾同人。獨樂生涯寂寞濱。立脚久欣參道契。抗容今怪入名塵。騰騫事業宜銘笏。糟粕工夫愧斲輪。雪嶺莫嫌催發軔。雲衢可喜正垂紳。堂堂義府秋霜氣。落落名官烈日神。心事肯將塵事改。鬢華空逐歲華新。萬金不是眞家寶。雙璧從來稱席珍。㗸鳳玉階趨聖王。哺烏萱室戀慈親。彈冠君躡成功所。秉耒吾耕樂道莘。一握離愁江上暮。幾回歸夢日邊春。野梅迎暖紅將綻。御柳斜風綠未均。作別贈言良有意。忘身當勉奉靑綸。</text>
<title>權李兩秀才見和。復次時帶酒訪故詩及。</title>,<text>絶飮誰敎酒價低。風帘高處夢長迷。一壺便慰文園老。惆悵東流不復西。</text>
<title>李秀才善鳴携酒拜訪。有詩。次韻。</title>,<text>逐臭君同海上人。蓬門重叩野溪濱。香生竹葉閑消日。寒勤梅梢未放春。藏拙放翁無地望。多能騷子露天眞。忘年莫笑疏慵甚。肥遯猶甘道味醇。</text>
<title>三月聞杜鵑</title>,<text>一聲啼染百花枝。月滿空山午夜時。故國春愁何處着。楚雲湘竹夢相思。</text>
<title>題山泉齋權士立所創</title>,<text>一鑑							淸泉宛月潭。天光雲影靜中涵。果育正宜君子以。常觀易象坐書龕。</text>
<title>權訓導過江舍有詩。卽和。</title>,<text>寒燈古寺昔論文。各恨聲華久未聞。白水靑山今再會。可憐詩態藹春雲。</text>
<title>課後還山時徐城主益。考講儒生。請先生同課。</title>,<text>官書再度到山關。袖拂松花下石壇。試罷黃堂扶醉返。年輪江月似開顔。</text>
<title>次柳典翰韻。贈李宏仲。</title>,<text>停雲曾幾詠。湖月偶相携。莫羡溟鵬奮。閒隨谷鳥栖。世人爭狒笑。山老伴猿啼。同夢良宵枕。翛然夜氣凄。</text>
<title>次徐城主來訪</title>,<text>江雨蕭蕭雁打更。櫂歌聲罷枕灘聲。誰知一夜蘆花渚。慣得沙鷗不世情。</text>
<title>戲邀遠志堂主人</title>,<text>門掩							西風萬樹秋。空山落葉滿江頭。莫言何處尋幽跡。林逕邀君手掃修。</text>
<title>次金佐郞寄詩</title>,<text>昨夜夢故人。山月照五更。孤枕獨起坐。悄然隔江城。今朝君不到。乘門爲誰迎。空懷落木愁。獨向風磴行。信音一相報。望望溪路平。英眄雖未對。襟期在此生。雅操竹是弟。馨德梅難兄。久作萬里別。難堪萬斛情。忽然在我鄰。更記鷗鷺盟。謾擬聖代逸。誰嘆魴尾赬。老我丘壑中。自分藏姓名。綠水遶荒郊。煙雨漁且耕。一者君能來。可濯滄浪纓。秋山瞻望處。颯颯雲物淸。</text>
<title>書堂立春</title>,<text>養正終知作聖功。亨行他日自時中。從今物我時將泰。莫道寒齋久吝蒙。</text>
<title>次蔣秀才憶鄕吟</title>,<text>少年遊學日。吾亦戀親深。恨未全三樂。愁同失五音。終甘猿鶴侶。不耐鶺鴒心。欲慰懷鄕意。呵毫和越吟。</text>
<title>城山會飮</title>,<text>我有一斗酒。非君爲誰酌。菊能秋後香。竹亦歲寒碧。漁艇雪鳴簑。雁沙風折荻。醉來笛聲高。寥亮江天夕。</text>
<title>朴察訪致遠來訪有詩。別後追呈。</title>,<text>白髮相看歲暮時。一杯還別更多思。梅窓脈脈停雲詠。翻效潯陽處士詩。</text>
<title>盆菊</title>,<text>雲寒山瘦對空林。落葉盈庭沒膝深。獨有一枝盆裡菊。霜風晩節燦黃金。</text>
<title>聞基川西軒多山景。喜吟。時裵汝友爲倅</title>,<text>聞來最勝郡西軒。小白山光太半分。出世縱難鴻自擧。入林何必鹿爲群。凉生坐席千峯雨。翠滴吟樽萬壑雲。衙罷想應多寄適。莫言塵簿不饒君。</text>
<title>自憤 戊寅</title>,<text>曾經不惑孟軻年。知命如今更迫前。可惜無聞餘不足。從今立脚逐先賢。</text>
<title>擬示柳秀才順甫讀論語歸</title>,<text>自遠携書問學而。歸求心上有餘師。趨庭況可承嚴訓。莫謾工夫禮與詩。</text>
<title>辛上舍雪後來訪有詩。次韻。二首。</title>,<text>丘壑孤雲跡。乾坤一粟身。室虛無長物。境勝致騷人。三載朱顔變。千愁白髮新。寒山淸飮罷。對月道吾眞。						庭靜梅橫月。軒淸竹送風。高吟枕石臥。人散萬山空。</text>
<title>曉起理釣絲</title>,<text>時波曉作碧疏璃。急喚漁童理釣絲。欲趁朝暉閑弄影。蓼花深處立多時。</text>
<title>七月望夜。謝徐城主泛舟來訪。</title>,<text>水落蘇仙赤壁秋。千年風致屬蘭舟。莫將遊興較今昔。明月滿江江自流。</text>
<title>次成大谷先生聞乙巳冤臣見原有吟</title>,<text>當日能忘死。公言隔布衣。浮雲天久掩。高鳥日爭飛。有識常心許。無人解腹非。今朝開正氣。崑玉盡生輝。</text>
<title>敬次退陶先生投壺韻</title>,<text>賓筵秩秩正而嚴。衆樂俱陳禮貌兼。傳斝論心頗自樂。投壺較藝有誰厭。專精射法前賢訓。端的儀容衆客瞻。分耦相爭非戲謔。一中功力可沈潛。</text>
<title>裵豐基汝友來訪有詩。次贈。</title>,<text>綠樹陰中卓午天。枕書眠處喜跫然。飛談未罷還相別。恨鬳靑山望眼邊。</text>
<title>柳應敎來宿山居。寄贈。</title>,<text>空山同臥萬重雲。更僕高談到夜分。酒累十觴緣故友。愁多萬緖爲時君。荻洲漁火窓前見。竹崦疏鍾枕上聞。鶴夢初回開曉望。半江寒月白紛紛。</text>
<title>次柳西厓韻</title>,<text>好詠歸田賦。江鄕趁晩秋。座圍紅錦障。軒拂碧藍流。籍籍鴒原樂。輕輕鳳闕愁。接隣吾自幸。閑臥海東陬。</text>
<title>次楊寧海士奇韻。呈城主徐君受辭歸。</title>,<text>當壚不是爲文君。抱屈何時尺蠖伸。小隱山林非處士。大歸田里是閑人。枉尋陋巷秋將暮。相揖離亭夜向晨。借寇無緣空作別。漁樵之外更誰親。</text>
<title>次柳應敎韻</title>,<text>山地時當剝。江天落小微。室虛人處穩。境僻客來稀。千駟紅塵走。孤鴻碧海飛。習閑甘遯世。忘了是兼非。</text>
<title>記懷</title>,<text>一身寧怕百年寒。守道從來勝守官。自得居居山舍樂。還思步步宦途難。白頭肯着齋郞帽。赤手宜携釣叟竿。夜夢亦知身不管。綠簑煙雨傍前灘。</text>
<title>元月人日。權汝益持詩酒來訪。次示。己卯</title>,<text>溪南溪北幾相尋。合席翻成擁鼻吟。心上寧容萬事擾。眼前無復一塵侵。雪留巖逕因風掃。酒滿山甁爲月斟。物色自新人自老。閑遊亦是聖恩深。</text>
<title>城山幽貞齋</title>,<text>檻外山川麗。門前日月新。燒香玩易處。斷盡世間塵。</text>
<title>贈柳都事西歸</title>,<text>舊友逢新歲。論懷自萬端。承恩宜報國。隨分不求官。白較愁中鬢。紅偸醉後顔。東風萬里別。今日一松關。</text>
<title>題商山李參奉書 帖黃孤山之壻也</title>,<text>孤山遺墨依然在。虎躍龍跳不必分。蘭亭鼠筆猶云俗。羊肉何徒直數斤。</text>
<title>送權士立遊小白山</title>,<text>昔年遊躡竹溪邊。咫尺難登萬丈顚。晩眺好期豐郡倅。遙思不見妙峯禪。穿雲蠟屐凌晴巚。煎月茶鐺汲曉泉。白髮野翁如病鶴。逐君愁未共翩然。</text>
<title>約遊輞川。次金上舍 允明。</title>,<text>輞川蒼壁畫屛回。一到誰能愈病廻。風致千年猶遠慕。何妨晩眺眼雙擡。</text>
<title>次退陶先生贈友生韻</title>,<text>有客來曰何野居。耕無嘉穀釣無魚。笑言飽煖非吾事。寄適渾忘日月除。</text>
<title>送具柏潭還朝 庚辰</title>,<text>抱病田園歲幾經。今承召旨上王庭。山梅半落當寒食。溪草初齊過踏靑。舊主遠尋同社燕。新朋相喚似遷鶯。空懷萬里桃花浪。風送蘭舟一葉輕。</text>
<title>蔣生數人。遊鶴駕山。歸示記事。戲報。</title>,<text>我癖觀山自少年。鶴峯層翠幾蹁躚。憑君忽憶曾遊賞。萬壑煙霞滿眼前。</text>
<title>次信謹僧軸</title>,<text>出郭吾如汝。林居恐不深。閑憐沙鷺伴。靜愛野僧尋。住杖侵靑靄。移床坐綠陰。山遊更相約。可是趁商金。</text>
<title>戲漁翁</title>,<text>漁翁休向楚江濆。設餌垂綸更莫煩。萬頃滄波依舊碧。恐應魚腹有忠魂。</text>
<title>挽金博士修</title>,<text>倚伏人間儘未探。惟公身事更難諳。贅居仍理先人墅。學業多棲釋子庵。中歲浮名纔晩得。下僚沈迹少朝參。東夷送後官還罷。北闕歸時祿豈貪。輦路春風陪大駕。市街朝日倒前驂。宦遊政似莊生夢。朋契難重叔廣談。草草紅塵年半百。飄飄素幙月當三。兒號舊室憐何怙。人向新塋慟莫堪。永背龍顔雲邈邈。應懷鶴髮雪毿毿。當時白屋情相結。何處靑山恨獨含。可惜執喪君半子。誰知繼世我阿男。魚書久斷心常慘。鷄絮無便事可慙。鵑怨落花湖月苦。鶯愁芳樹野風酣。憶君一哭空千里。魂也歸來哀嶺南。</text>
<title>江院謁廟後。裴校理見和。復次。辛巳</title>,<text>道德宜爲百世師。遺風何獨蓋當時。今來宛是陪凾丈。白髮門生多所思。</text>
<title>次韻。再示辛啓而。</title>,<text>少年今日興悠悠。今歲衰顔更眩眸。盤飣蓼芽含雪意。杯傾竹葉任風流。晴窓高臥閑伸脚。老境狂馳可掉頭。聞健何人能我似。江天萬里一虛舟。</text>
<title>朴秀才騎牛訪靑城。戲示。</title>,<text>雪後閑尋水竹居。騎牛便是勝騎驢。聳肩只合吟唐韻。掛角何妨讀漢書。喘月丙憂非所擬。耕雲尹樂可能如。蒼江白石漁樵路。我亦從今駕小車。</text>
<title>警學者 二首</title>,<text>潦倒猶期賢可希。今年知到衛蘧非。徒能飮啄餘無術。難免人間一蠧譏。						學似捉風王介甫。理如探海邵堯夫。後人欲透精純處。當向周程作範模。</text>
<title>得朝友十餘員問信。喜吟。</title>,<text>雲程千里杳茫茫。兩地相思過十霜。西掖東班皆就列。南鱗北羽未成行。曾因夜夢看眉目。今得秋音慰肺腸。若有遡風還報者。應傳山老感懷長。</text>
<title>聞試講儒生充校案</title>,<text>聖代誰憂學制頹。申修解額揀群才。孔門縫掖三千子。濟濟今朝更盛哉。</text>
<title>次金汝盛</title>,<text>晩住丹崖似隱居。雲生窓下水循除。人來莫問閑工業。知足平生勝二疏。</text>
<title>思敬僧軸。次鄭參判琢。</title>,<text>鄭老情多少。剛題五字詩。追師思不耐。句裡摠哀辭。鄭詩爲退陶先生悲吟故云。</text>
<title>次裵臨淵韻。題智淳軸。時裴君爲襄陽倅</title>,<text>林下閑居久。頗同入定禪。松窓年五十。楓岳路三千。華席羞金谷。淸襟慕玉川。遙知將吏隱。幸記飮中仙。</text>
<title>辛上舍來賀養兒占鄕擧次云</title>,<text>白首欣相賀。癯然山澤形。兩兒俱勝父。知是出藍靑。</text>
<title>裴校理到河應期家招我。戲呈。</title>,<text>忽聞重到北隣家。能趁溪天雪欲花。我自臥庭披鶴氅。君應主席岸烏紗。弟兄好會情何淺。朋友佳期酒可賒。題午莫嫌頭未出。華筵不合說周遮。</text>
<title>戲呈金生員守愚以昏需求木花</title>,<text>田頭寒斷木綿歌。拾盡歸來可響梭。分作新人身上服。從敎織婢手頻呵。</text>
<title>書天瑞上人軸</title>,<text>潦倒							江湖舊釣徒。世人誰識散人孤。自憐道韻頗相似。物表相隨養病軀。</text>
<title>題徐花潭集後。示趙月川士敬。壬午。</title>,<text>煞用工夫在先天。輕於事物任探玄。試觀啓鑰抽關意。白處雖明似染禪。</text>
<title>次韻辛敎授以賢胤敬立得進士喜有詩</title>,<text>吾鄕吉語大喧譁誰作三春一榜花謝屐折來聞省試主司應是黜浮誇 阿兒行可亦參榜故云</text>
<title>寒食日。得柏潭送曆。謝吟。</title>,<text>萬曆十春晩曆傳。開緘始覺已新年。山中縱見梅花發。寒食之前擬臘前。</text>
<title>次韻南仲綏自號松齋</title>,<text>幾怨西厓負勝遊。今攀芳樹破春愁。若論塵路辭歸晩。當對靑山擧白浮。</text>
<title>暮春。與數子遊江上。</title>,<text>步屧							芳洲							獨詠歸。霽華明處曬蓑衣。冠童縱未風雩數。言志差同鼓瑟希。</text>
<title>始祖太師祭規改定。有感。</title>,<text>人物							三韓合。都緣鼻祖功。荒祠留盛德。古府表英風。追慕相爭敬。明禋可效衷。孱孫重立制。世世願無終。</text>
<title>次襄陽府使裵汝友</title>,<text>石室							三冬蟄。銅章萬里遊。相思關嶺隔。風雪路悠悠</text>
<title>題廬江養浩樓。改前詠。癸未</title>,<text>一氣扶輿天地中。浩然無始又無終。水流山峙古今樣。魚躍鳶飛上下同。善養誰遵鄒聖訓。擴充宜效宋賢功。登樓感發斯剛大。爲報吾儕幾箇雄。</text>
<title>次鑑政樓前古松韻 甲申</title>,<text>古迹何煩問老翁。蒼官百歲帶高風。憑樓觀政人多少。須對靑標省厥躬。</text>
<title>送金生員魁試再赴禮部允明</title>,<text>晩年風藻擅文場。光燄煌煌萬丈長。可躍龍門三級逈。當分蟾殿一枝香。去時題柱秋楓路。歸日開筵晝錦鄕。作別西風多意氣。傍人爭道解頭郞。</text>
<title>釋菜後飮福宴</title>,<text>文物東封世運亨。尊崇賢聖各輸誠。百王師法傳千古。一歲粢盛擇二丁。道德巍巍天地合。靈威穆穆日星明。廟庭禮奠淸晨罷。好與群英講鹿鳴。</text>
<title>次韻權上舍汝益留吟</title>,<text>溪曲追凉馬自驕。晴林影裡獨鳴鑣。秋光坐者吾雙鬢。喜遣騷些和里謠。</text>
<title>次林 失名</title>,<text>鳴珂時許訪雲林。不憚幽人卜地深。莫怪閉門多歲月。百年心事一張琴。</text>
<title>戲唁南仲綏失鄕解</title>,<text>老年							科目失何悲。守拙丘原分所宜。斷織家人雖不禮。耦耕山友可相期。手中紈扇時何貴。膝上瑤琴世莫知。坐想秋風多感意。蕭蕭霜葉半棲枝。</text>
<title>山居集句</title>,<text>家傍靑山竹逕開。祭蒙齋慇懃準擬故人來。王介甫 翛然白鳥蒼煙外。呂柳溪 惟有江流去不廻。李紳</text>
<title>謾興乙酉</title>,<text>脈脈送春處。紅殘綠正肥。曉窓驚喚起。芳樹聽催歸。茶鼎香風沸。鱠刀亂雪飛。淸懽要野老。半日啓柴扉。喚起，催歸。皆鳥名。</text>
<title>硯池靑蛙 書室近山。時時蛙泛子硯泓。亦好事也。</title>,<text>一掬淸泓紫石凹。靑蛙戲泛細波跑。只憐終是池中物。寧作翀天得雨蛟。</text>
<title>寄五畝谷金縣監天民丙戌</title>,<text>五畝谷中家食好。百年生半國恩多。莫將舊契分深淺。來往開襟樂若何。</text>
<title>老翁</title>,<text>霜雪蕭蕭兩鬢秋。他時何復作烏頭。倚松爭訝千年鶴。傍水難分一點鷗。妻惜臥床長鼾睡。兒譏扶杖未輕遊。只欣手種庭前樹。相對要同百歲留。</text>
<title>權丈景受。與趙正郞士敬 相會。要余共話有詩。卽次呈。</title>,<text>山氣溪光逼骨淸。一窓松雪歲寒情。載驢正合吟肩聳。魔障空嗟計不成。</text>
<title>次鄕射堂韻。贈南君 應元。</title>,<text>某也爲賢某也回。品題公道賴誰開。鄕髦飮射華堂日。幾許山庭屐印苔。</text>
<title>金牧使和寄。復次。</title>,<text>五馬							湖南萬里回。一燈淸夜綠樽開。明朝欲把山陰棹。碧眼相看喜似苔。</text>
<title>次題學明僧軸 僧在柳判書書堂丁亥</title>,<text>河曲儒仙境。縈回碧玉流。雲泉擅東國。風物領南州。慣得三生樂。頗懷一世憂。時行時止好。慰別散春愁。時判書歸朝。故云。</text>
<title>呈同福金縣監惇敍</title>,<text>湖海鬳千里。相懷各二毛。離庭寧夢斷。撫字幾心勞。病苦求醫術。愁吟和楚騷。遙遙南望外。驀地火雲高。</text>
<title>贈關東僧元浩</title>,<text>門多問病客。更謝遠來僧。玄圃神相會。祗園見未曾。心期增淡泊。韻語洗炎蒸。一許半扉面。要爲雲水朋。</text>
<title>謾占</title>,<text>手種碧桃花滿枝。漁郞何處▣流遲。近來更入天台路。不使時人住處知。</text>
<title>寄琴友人</title>,<text>幽磵寒冷冷。孤松風瑟瑟。嶰谷竹初斷。岐陽鳳自律。落雁遠叫洞庭秋。老猿獨泣巫峽月。豪客或碎珊瑚株。高僧乍擊琉璃鉢。梅落蝶影稀。柳晩鶯語滑。無絃心自知。綠綺意亦密。我亦一欲聞古調。數曲浪向俗耳勿。君也應非戴逵破。請奏從今百憂失。</text>
<title>靑城雜題十六絶</title>,<text>山下深潭鏡樣淸。夜來星彩轉分明。輕舠泛却空明上。怳是此身天上行。													右星散淵												鏡面澄澄十里平。臨流一路繞山橫。閑中不問人來往。聽取樵歌帶暮聲。													右鏡中路												山南一里盡漁家。長把漁竿傍白沙。時澣春衫灘上曬。看來錯認落梨花。																				右梨花灘																			流水泱泱抱谷回。數家籬落若浮來。遙聞雞犬驚塵夢。別有瀛洲此地開。													右泱泱谷												有時秋水落平湖。掌樣寒沙白雪鋪。旅雁一聲雲外墜。月中成陣亂相呼。													右白沙場												迤邐淸灘數里斜。古來多簇水梭花。爭言官禁銀鱗處。無數魚兒不用又。													右斜灘												山圍村後水前臨。夏漲年年半野沈。最勝朝晡煙一縷。遙連官渡映湖林。													右水沈村												傳言江曲舊田園。半作流波地不遷。漁子農夫時雜處。烹魚炊麥不論錢													右園浦												動有江流靜有山。一堂幽賞自閑閑。箇中所樂由仁智。不在溪山動靜間。													右仁智庵												小軒淸逈接飛雲。高臥仙風領十分。不覺衣裳如許冷。晴宵還可月紛紛。													右雲臥軒																			寥公風致正堪憐。喜贈山人費幾篇。南北帶詩眞好事。不妨留室共陶然。													右詩奴室												除了機心似海翁。雙鷗飛下泛波中。小臺日日閑相伴。眞樂誰知物我同。													右鷗下臺												細澗時添趁夏霖。斜巖淸瀉碎球琳。錯擬山上群仙會。鳴佩珊珊散萬尋。													右鳴玉瀑												物表淸遊有上眞。欲求丹訣恨無因。如今聳脚層巖上。我亦仙區第一人。																				右上眞巖												緣壁翛然一逕微。叢叢綠竹帶煙霏。不容俗迹煩相訪。秪許閑僧去復歸。													右竹逕												築石爲壇逈萬尋。爲憐松樹滿淸陰。炎天便覺寒生骨。分得千年老鶴心。													右寒松壇</text>
<title>靑城雜題五絶</title>,<text>射宿聖所戒。絶流漁夜何。驅魚火光亂。點點徹澄波。													右漁火												一生慣山路。日日負薪歌。幾値圍棊客。迷歸到爛柯。																				右樵唱												朝睡芳洲上。暮泛芳洲下。是以芳洲人。與爾相友者。													右波上閑鷗																			黃犢過江去。背臥一童子。摘葉吹不調。歸來山雨裡。													右前郊牧牛												波面明珠碎。沙頭銀竹羅。行雲忽拖去。空見曬漁簑。													右江雨</text>
<title>敬次先生寄觀物堂韻</title>,<text>萬物都由一本生。靜觀形品理何明。自家意思知無間。莫道千般各性情。</text>
<title>寄南正平權子胖兩君讀書村中茅屋甲寅</title>,<text>離索							衡茅似縮蝸。任敎春色百般加。風舒碧秀溪唇柳。兩足紅肥岸脚花。晩樹雪紛蝶爭舞。暖簷泥落無忙過。剩將勝節探佳賞。愧把麤才自浪誇。懶慢久違吟靜榻。優游但得醉閑家。聞君共業村齋裡。顧我孤棲野水涯。鳥戲林中飄病蘂。魚行池面動枯荷。鏡明簾影圓新月。羅濕山光映落霞。遣興想應成日課。論文何是費年華。淸雲心事猶勤勵。白屋襟期亦孔嘉。雄劎發硎輝鬱刃。精珉如琢絶纖瑕。神功自進三丁列。秘蘊寧嫌二邇遐。逸翮秋天當預賀。癯形山澤不須嗟。休愁桂籍名難着。宜惜雞窓日易斜。調病慣求醫世藥。覓閑嘗煮向仙茶。幾懷擧擧追高鳳。頻憶飛飛摶老鴉。壯志卓殊藏谷虎。衆疑渾若暎杯蛇。却慙暗句要文貝。莫吝明瓊報木瓜。十載學詩空諷詠。三關思默返諠譁。停雲題罷空回首。爲喜歸尋路未賒。</text>
<title>次金凈先生韻。贈柳希魯。時同寓鶴駕山</title>,<text>文明當世尙朱程。顧我邯鄲愧學行。業爲立身常慥慥。心因憂道轉京京。豈要爵祿修玆事。直恐詩書負此生。功篤靜中探理窟。戰紛胸裡亂心兵。慣求佳友交投密。幾接明師語入冥。時習自能遵孔訓。曰新端可頌湯銘。抽玄小榻靑燈耿。潛寂晴窓白雪明。孤枕支頭非縠帽。疏鍾醒耳怳神鉦。朝看羃羃雲生壑。夜對娟娟月可庭。喜却竹梧同鵠峙。笑他塵土類蠅營。襟靈浩矣風光灑。氣槪渾然鏡影淸。便好閑邪承丈席。寧期縱意酌蒲城。諷吟剩得心神合。談笑相將肝膽傾。鳧鶴短長何敢較。躨蚿多少不須爭。力强好礪雞窓志。運蹇難題雁塔名。鯨奮可能掀地軸。鵬飛應是動天廷。神謀久作泥龍偃。壯志猶當野虎獰。鍊意騷壇專美價。變鱗河級蜚英聲。論文已結明霜義。許趣常存淡水情。遮莫種蘭香自茂。休將泣玉淚空零。生涯莫效嵆中散。事業當求歐率更。駒隙光陰悲合沓。萍蹤天地惜伶仃。驥希伯樂連城絶。劎得風胡射斗橫。歲晏山前腸自斷。春回渭北夢應驚。疏狂走肉何多損。富貴懸疣不足榮。雲岫歸衫和暮景。水村離思似晨星。宦途誰唾婁師面。山澤須憐子夏形。之子九容眞玉表。唯吾六對欠瓊英。跨驢忽惜穿銀闕。撲蝶重期倒玉甁。莫負當年爲早貴。蘇公曾是笑髯卿。</text>
<title>追述去冬未及淸涼勝遊之懷。謹拜上于退溪先生座下。百八韻</title>,<text>五臺山在白雲邊。削立晴空玉色鮮。高揖金剛凌北嶽。平臨太白等東阡。撑天一柱孤來峙。浮海三峯勝豈專。面面雲巒環十二。茫茫塵界隔三千。巑岏半腹淸都地。窈窕孱顔小有天。橫岸奔崖靑矗矗。回溪曲澗碧涓涓。衆山祗似趨兒子。窮谷幽疑隱偓佺。名擅南中眞絶勝。根盤江上更幽偏。琪花不老丹丘古。瑤樹長新翠嶠連。十丈斷硿橫弱水。百尋懸壁掛飛泉。壺中頓覺乾坤別。物外誰忘日月遷。爽籟生秋長豁閜。凉颷入夏送炎燀。晴光藹藹隣已浹。佳氣葱葱宛澗瀍。欲絶危程仍棧渡。如崩倒石賴藤纏。巨靈奇狀應玆秘。帝禹神功最此全。白石成羊迷澗戶。蒼雲化狗暗溪堧。尋眞幾許乘閑客。扣寂還看入定禪。沈睡晴窓求了了。淸談靜几轉玄玄。巖頭懸磬藏紺牢。林表飛輪弄瑞篇。崔子舊遊雲寂寞。金生往事水潺湲。桂陰夜月呼孤鶴。花落春風泣怨鵑。麋鹿失儔閑萬古。煙霞無主鎖千年。黃猿樹末聲相和。靑鳥人間信不傳。致遠臺空王晉駕。聰明水湧葛洪川。佳觀直付斜陽盡。異迹唯餘綠草芊。露冷松關苔自合。風高蕙帳霧初褰。陳人若不淸遊慣。詩父猶能勝賞便。落地群雞爭觜距。凌霄孤鵠任軒翩。多年濯足夔溪水。一夕飛神積雪巓。路轉蛇腰欹病脚。興饒驢背聳寒肩。凡夫自分囚籠鳥。達士方知脫殼蟬。手許冠童同點也。身輕蝴蝶異湛然。片雲影裡胡麻熟。幽磬聲中白石煎。細破蘚紋行躑躅。曲穿林罅步蹁躚。翠微香靄新添趣。紫邏晴嵐舊自憐。洞府廓寥宜住屐。林天縹緲好歸鞭。陶潛廬社應三笑。劉阮天台息萬緣。採藥龎公留不返。爛柯樵父久忘旋。高吟宇宙敲碁局。隨意湖山欠酒船。覆雨飜雲悲變態。好風佳月足幽悁。優游自使人爭▣。棲泊端非世所捐。心與俗疏寧俶儻。節隨山峻益精硏。閑來旣斷朱門夢。靜處頻酣白日眠。景慕泰山夫子聖。緬懷南岳晦翁賢。昌酬雪月無名栻。痼疾煙霞異姓田。滿腦球琳明且潔。盤胸芥滯快能湔。詩騷渾是樵厮諷。字法猶同琬琰鐫。崇雅尙看超彼衆。有餘何止邁於蚿。抽毫禁闥曾驚主。挾羽蓬丘可學仙。忽忽光陰雙鬢上。紛紛塵事兩眸前。望西路阻愁齊已。向北開襟悼仲宣。奇癖十年全未減。沈痾此日想皆痊。冷携枯杖冬威冽。耿對殘缸夜色娟。絶勝牛頭登杜老。便同鐺脚共茶顚。瀑流碎石霏霏雨。山氣蒸林澹澹煙。擎日危憑星斗逼。祝融飛過暮風牽。飡霞準擬招王母。向壁何多見瘦權。蒲帶道書依短枕。籜冠緇撮臥芳筵。安心西笁無初祖。軟語東陽有二乾。堂上說經頭點石。庵前修業手磨磚。沈酣不敢追潘孟。冷淡何妨似鄭虔。鍊得淸癯除六欲。剩將工力蓋三愆。刀圭緣髮仙宮逈。社稷丹心魏闕懸。一曲紫芝甘避漢。千金駿骨豈趨燕。涼涼疋韻霜如凜。落落高情玉共堅。恨我不能陪杖屨。阿誰好得奉蒲韉。羈身窮巷塊空斷。落魄深村眼幾穿。孤負道眞承丈席。難從靜寂問韋編。蠧藏梅榻書千卷。龜縮松巖室數椽。留迹文林慙茂穢。勞神學海懶尋沿。嘗悲科目遭三刖。爲怕名途棄十銓。雷雨未成燒尾鯉。煙江寧釣縮頭▣。追師苦遠嗟疏放。從惡如崩悶莫悛。昔者摳衣聞至訓。今來披褐向眞詮。輕輕未逐沖空鳳。蕩蕩何隨跨海鱣。作意登山終趢趗。馳心涉水尙拘攣。淹留歲暮知顔改。待到春朝戀臆塡。鳥外碧峯遙入眼。沙頭白鷺狎聯拳。荒郊離索欣安矣。精舍薰陶愧倦焉。憾慨俗緣時掣肘。盜憎燕友日招延。寸陰始意攻孤陋。尺牘曾蒙戒勉旃。巧宦預嫌蛾死燭。綺寮深愛蝨生氈。着書恐晩看長劍。買酒安貧費幾錢。泉石晦名堪息偃。邯鄲學步竟迍邅。靑雲莫及群賢後。白蓋幽期獨我先。病驥小槽神菀結。伏龍方澤困蜿蜒。寶光曖曖同燕石。意緖重重類楚綿。無益握瑜兼抱璞。空勞提槧又懷鉛。不貪利欲窺魚獺。都委悲歡墜鼠鳶。却把窮通隨分命。肯於富貴付腥羶。柴扉晝永牢愁先。竹牖春晴鄙慮蠲。欲採芙蓉爲佩服。何將杞柳作杯棬。每懷良友仁而益。常念佳人美且鬈。商角孰爲酬拙曲。峨洋獨自奏淸絃。疥駞騷思因三復。騁駟原夫乞一聯。豈急溟鵬張逸翮。堪憐涸鮒戢飢涎。機心久戰紛虛室。事業雖勤濁玉淵。情性何由潛浩養。輕肥不願亂駢闐。保身縱或身無苦。憂道猶爲道未圓。懇懇空懷忠者誼。誾誾難效孝哉騫。醫民雖欲經三折。任將還疑敗兩甄。俯仰一區徒曳尾。浮沈萬事儘忘筌。江湖戀主思增緖。草野傷時涕下漣。雨雪暖天驚蛺蝶。風煙佳節屬鞦韆。岸憐垂綠淵明柳。溪憶新生茂叔蓮。華席舊塵知用箒。小亭涼月幾成弦。賞違溪竹翠如濕。期趁山花紅正燃。鍊意敢煩呈木李。盈懷望切贈蘭荃。</text>
<title>江城題楓葉。寄辛啓而。求和。</title>,<text>野塘聞了泣寒虫。歸竚江干又叫鴻。涼露黃憐斑細菊。新霜靑惜隕疏桐。物菙摧罷愁難寫。節序淒殘興轉空。岸岸慘無濃綠樹。林林喜在爛丹楓。淺斑薄學臙脂淡。深染渾疑錦繡蒙。怪草何時裁綵葉。奇花違節擁芳叢。金神眞箇雕爲飾。造化偏應巧用功。榟澤妖姬羞醉頰。姑蘇佳女羡粧容。十分亂影燃晴日。千片嬌姿弄晩風。芍藥笑春留絶艶。牡丹開早送餘紅。畫師苦意描何得。騷客閑題狀未工。笑殺隋隄紛剪綵。愛他漢殿暎珠櫳。仙臺茜袂差相似。舞閣羅裳恨不同。奪色渚蓮明雨後。和光汀蓼蘸波中。宋山怳帶蚩尤血。楚岫如遺杜宇恫。老作羽人飛自散。死供鑽火煥能烘。倚磯漁父窺紅鯉。滿峽懸猿化赤童。蕭瑟幾挑荒廟恨。凋零多起戍垣忡。透衣却訝東華子。照面飛成洽醉翁。剩賞殘秋看更好。沈吟落景意難窮。提杯不復攀衰柳。握杖還嗟採晩菘。鷗狎便欣遊野外。鱸肥誰苦憶江東。缺</text>
<title>遊絲吟。寄金舜擧。</title>,<text>一氣絪縕大塊吹。形形色色物蕃滋。百昌儘賴東皇澤。萬品渾因造化資。賞此春光多妙緖。怪他晴景散遊絲。遙看誤比疏煙色。久望差同細霧姿。柳陌自殊垂亂■。花村尙宛晒纖絺。元非工女鳴梭作。豈是金蚕吐繭爲。搖颺遠空無若有。彌漫平野暗還稀。疏如織縷癡妻喜。密似張羅去鳥疑。燕外紆縈迷靄靄。牛邊絡繹轉依依。漁翁錯欲縫疏網。績婦爭期上冷機。南浦幾纏離客恨。西樓空結待人思。山陽天際凝成質。樹影江頭滅若澌。冒日忽隨頭縠眩。飜風却逐岸花移。靈芝縱妙針難貫。劉寔雖貧手未治。綜錯許將紗繡薄。縱橫爭似錦紋奇。杜公入蜀寧容乞。墨子來瞻倘可悲。橫路留人吟白也。登亭感物蔽羲之。聯綿不用簷蛛罥。雜沓能追野馬羈。廢苑見愁魂自斷。洛陽望苦淚空隳。廉纖十里隨朝旭。籠繞千山趁夕暉。遊子邊城晩眺日。征娥高閣獨憑時。盡師欲狀終虛畫。詩客難形但費詩。缺</text>
<title>用興字律二十韻。贈金叔野。</title>,<text>吾鄕韻士藹雲興。山水淸靈有是徵。鉛槧相從名粲粲。冠襟自整學烝烝。公嘗妙覺騷家秀。誰着玄功聖處能。舊業劉蕡雖大憾。早年崔烈擅英稱。綴文豈效文無敵。修德端期德有恒。峻氣可追千里驥。雄圖且壓九天鵬。垂垂歲月愁飛箭。汲汲詩書苦約繩。滿眼繁華求莫得。撑腸義理戰宜勝。消塵虛室淸而寂。銜月寒江浩矣澄。束帶立朝猶鄙赤。升堂聞道慣追曾。琴逢蔡子奇音發。劍待風胡美價增。隨命吉凶看塞馬。由人行止擬鞲鷹。謬悠心事嗟藏璞。遲暮功名恨琢氷。身落靑衫甘蹭蹬。夢闌黃閣怯軒騰。壯懷空似中郞將。酒量頗寬大樂丞。紅漲塵途辭貴侶。白浮煙屋許幽朋。締交髦俊欣裴墅。托契疏頑感杜陵。抱屈益堅知玉表。處窮彌篤愛風稜。林園縱得居居臥。雲陛須謀翼翼登。愧我十年爲野逸。結茅棲息翠巖層。篤。一作礪</text>
<title>說懷。謹呈具上庠詩案。百十二韻○丙辰</title>,<text>家世綾城德業敷。雲孫今復稟靈殊。鍾英天地星辰動。奪淑山川草木枯。鳳集慈肩徵瑞夢。鵾騰雲脚聳雄圖。缺 獨擅白眉超馬氏。曾能赤手搏於菟。心謀落落跳三級。襟量深深吸五湖。虎豹文章曾自蔚。君民事業亦能俱。名驚霹靂增新價。學泝河汾浣舊洿。十載藏修知最敏。多時潛默想如愚。足輕千里猶良驥。骨瘦三山豈蹇駑。積寸幾將思遠地。直尋還擬騁長衢。高才北斗人難及。逸氣東溟孰敢踰。錐利詞鋒剸鬼膽。風生筆勢抗龍顱。鄕鄰托契薰爲喜。流輩承塵豁不拘。智短二知非賜也。道傳/一貫是參乎。鍊丹肯向頑醫問。堅白當求善價沽。萬軸圖書多妙趣。一窓螢雪得眞腴。尋常努力追前軌。造次施爲啓後模。持已入家猶愷悌。揚名出國定都兪。思忠思孝鳴時傑。惇禮惇倫絶代儒。動喜容顔多蘊藉。養和情性混醍醐。羞藏白屋雙眉鶴。欲踏靑雲兩鬢烏。早占小科露頭角。晩成大策剝皮膚。神光萬丈憑嵩岳。氣像千尋出舞雩。畢歲幽居寧蠖屈。通宵端坐宛僧趺。從知否泰天而已。更覺窮通命矣夫。是口不容蚊脚印。他年應佩玉鱗符。麼尼已許淸塵海。金錯何徒耀宦途。緣督始終心若洗。皐牢彼此意難渝。行藏任撫盧生枕。去就愁乘孔父桴。昌裔盛稱唐日李。憶先陰善漢朝于。誰嗟作傳米千斛。堪笑禳田酒一盂。禍福逐人常有驗。榮枯於世理何誣。遇當樂進違當退。失莫悲號得莫娛。蘭抱國香傳衆聽。竹操淸節拔繁蕪。缺綠野暫成歌白紵。朱門終必黜靑蚨。朝天路阻傷齊客。戀闕情深詰鄭巫。缺羡君計術硏桑萬。愧我生涯鄭棨迂。鮑室夙參韓孟密。鷄壇相作粲衡孚。遊陪杖屨交情篤。談對燈床古意輸。却喜鼻堊逢匠石。深懷背癢倩麻姑。頭陀雲外同塼鏡。舂牘聲餘襲鐵罏。林月涼時携釋子。野花明處引奚奴。淸吟端可承風雅。苦讀猶能解典謨。習慣管寧穿木榻。絃歌愿憲任桑樞。膠膠穢茂鋤荊棘。覓覓純精琢碔玞。春雪漸高酬郢調。士風多廢詠吳趨。顚狂自哂翰林白。貞儁方期博士朱。豈把拙能論㪷斛。不將疏密較錙銖。優游累載相心取。徵逐乘時肯面諛。室得四通雖豁閜。墻高數仞未窺覦。塵街莫笑張公醜。山澤堪憐子夏癯。二要騷懷輕萬戶。百能勤力反三隅。蓬麻取益元無倦。玉石磨光更自劬。泥壤欺龍多蝘蜓。藩籬襲狗幾鼱鼩。談圍散卒端能䤋。文陣群雄亦可俘。木氏出鄕行必赫。魚兒在陸涸難濡。懷榮庶割華歆席。耽學誰分謝眺襦。手掛燕弓思定遠。腰橫豐劍覓風胡。飛將擧擧齊黃鵠。步必騰騰駕黑貙。樗里滑稽垂布槖。由基彀率脫桃弧。沿江端可成舴艋。汲井先應具轆轤。功不用心爲博奕。戲嫌營利擲樗蒱。胸中涇渭明持鏡。眼底光塵混竊鈇。俗事亂繩來錯綜。流光激箭去須臾。繁華叢裡收雙手。富貴機邊謝薄軀。自昔祗欣神倜儻。只今何料命崎嶇。枉趨願合奇男秀。求嫁宜誇靜女姝。鳧鶴短長猶自異。躨蚿多少判難徒。薰陶欲避三端士。涵養徒慚五技鼯。責訓曾蒙改粗粕。豪奢寧鬪碎珊瑚。從師問道時頻換。失友離群歲幾徂。彈淚荊山空採璞。愴神滄海久遺珠。東山剩占投遊屐。南郭何勞適好竽。可效尊賢君子賤。嘗羞請圃小人須。疏頑但克勤提槧。壯勵終何暗握瑜。望內乾坤空浩浩。愁中日月自區區。芳郊健步殊黃犢。空谷閑心似白駒。鄕黨縱能聞遜順。隣居那得改酣呼。松皐一曲高亭靜。煙岫千重小閣孤。兩地牢愁長脈脈。萬端危語轉嗚嗚。梅窓竹砌魂長往。柳岸花園夢竝驅。興入天機知塞馬。意排塵網悟簷蛛。白搔杜老千莖髮。紫斷孫公數寸鬚。南岳煙霞懷遯放。西湖風月景幽逋。論兵肯羡朱黥雁。題物唯追鄭鷓鴣。泣路亡羊勞日夜。收心縛虎苦朝晡。道高質魯無良友。志大才疏作故吾。蓬蓽縮頭悲蹭蹬。泥塗曳尾恨踟躕。濯纓逸父隨樵牧。叩角高賢隱販屠。擇地雲居甘索莫。樂天瓢飮任艱虞。俗緣暗處千愁在。物理明時一事無。淡泊生平忘織席。酸寒素術喜編蒲。悠悠宇宙簡中蠧。泛泛東西波上鳧。滿腦吉祥難自貯。戕躬仇賊不勝誅。屠門對嚼藏燕石。荒畝休耕守宋株。昭代丹忱空浩嘯。高堂白髮獨長吁。人間毁譽紛蚊蚋。物表棲遲鄙蟪蛄。遣興便思饒沈謝。繢章多愧遠黃蘇。飢鴻汲汲謀黃稻。神鳳高高愛碧梧。隱顯人蹤嗟逆旅。酸醎世味厭賓廚。葛巾芒屩攀蒼鶻。蒻笠羊裘傲白狐。歲暮壯心橫百越。地饒佳景勝三吳。巖扉掩寂閑琴把。溪路穿深信杖扶。勝節虛經思益苦。孤吟無和氣頗麤。千林衰葉紅粧褪。一帶澄流素練鋪。楓樹磯頭親白鷺。蓼花村畔戀靑鱸。芳盟好結同漁店。尙志何妨負帝都。兩句缺</text>
<title>守歲</title>,<text>維上章執徐之夕。風欲和雪乍霽。歲不我與。日月其逝。今夕何夕。年華將改。吾欲守而不遣。坐夜分而誦箸謎。睡魔薦我以高枕。頭鷄催曉以嘹唳。剪寒燈於梅窓。恨流光之相遞。坐覺一夜之間。便是兩年之際。屠蘇之飮難先。癡獃之賣誰貰。昔余之約于心。可行道而濟世。慕君子之慥慥。笑桑者之泄泄。惜禹陰而做功。肯三餘之少廢。老苒苒其將至。憫事業之難勵。驚白髮之滿鏡。悵撫劍而自誓。流年兮忽忽。烏飛兎走兮不滯。浮生兮草草。功遂名成兮跖盭。縱愧三冬之業。寧墮十載之計。惟此日足可惜兮。誰將萬丈繩以繫。赴壑蛇坡翁所歎。過隙駒志士悲涕。信時序回回不息。與人事而難制。守以留兮未得。迓新春之佳麗。歌曰。勸君今夜不須睡兮。未到曉鍾猶舊歲兮。</text>
<title>效無住詞。戲上具舍人。</title>,<text>西歸去西歸去。一葉漢江舟。萬里飄飄身不繫。煙波點點舊沙鷗。睡月幾芳洲。鳳城雨鳳城雨。取次百花明。豪竹鳴絲五陵酒。尋芳幾處蕩春情。客夢故山靑。春寂寂春寂寂。衆綠滿園林。一笑歸來搔白首。落花芳草去年心。黃鳥是知音。</text>
<title>續錄舊作詩四章</title>,<text>酒頌何煩效伯倫。觴銘周武誡諄諄。釀來只合當行祀。飮處便宜在接賓。獨酌幾回邀月夜。微酡難負看花春。消邪亦或能調氣。引與猶多好養神。跌宕八仙忘世累。繁華七貴失天眞。我曾亂醟翻成癖。隨量從今法聖人。													右自酌												耽酒誰云竟爛腸。飮來猶覺太和湯。禹疏儀狄爲亡國。王奉杜康迷醉鄕。興足自期陶令止。詩多不效謫仙狂。只宜三爵何多又。徵創賓筵自誡章。王卽王無功													右酒誡												揚觶誰能主獻賓。東羞西洗可憑僎。讓當象月之三日。禮驗乾坤日月辰。						西南介坐輔于賓。東北僎居攝主人。座體四時多禮貌。須明立監敬於身。													右二絶古宴禮																			萬曆十二年靑猿歲㽔賓日望觀我齋裒述。</text>
<title>挽詞[友人柳成龍]</title>,<text>新阡草露想紛披。故里寒風葉正吹。美質不爲明世用。淸名還有幾人知。城峯曉色當書榻。洛水秋晴入酒巵。海內可堪零落恨。自今南國更無詩。</text>
<title>挽詞[族兄琴應夾]</title>,<text>幽居五十載。事業在詩書。遣興吟風裡。寬心把酒餘。功名元自遠。魚鳥不能疏。屢致丁寧約。那知竟擲虛。</text>
<title>挽詞[翠屛高應陟]</title>,<text>可惜吾庚丈。弱冠相識曾。襟期懷霽月。詩律琢淸氷。黃菊同心友。白鷗知已朋。樂山還未壽。天道更何徵。</text>
<title>挽詞[栗園李珙]</title>,<text>吾友松巖主。淸名擅士林。雍容春氣像。瀟灑月胸襟。詩酒閑中趣。湖山物外心。卜鄰遺句在。悲哽不堪吟。</text>
<title>挽詞[友人聞韶金誠一]</title>,<text>卜築						靑城歲幾闌。飯山淸瘦任詩斑。散人自有江湖樂。高士何嫌杞菊寒。壺裡有天藏玉界。枕邊無夢落塵寰。飄然一夕乘風去。明月依依照竹欄。</text>
<title>挽詞[汾川李叔樑]</title>,<text>松巖韻致本淸眞。閉戶看書五十春。自是高懷能守分。曾無一念可循人。樽中有酒顔常好。物外論詩語益新。今曰不堪埋玉樹。溪光月色摠傷神。</text>
<title>挽詞[謙巖柳雲龍]</title>,<text>鈴閣呻吟曰。山齋屬纊辰。猶沈書一尺。遽結恨千春。德業誰相勸。襟期更莫親。琴徽永寂寞。難作九原人。											天意誠難測。斯人而至斯。旣慳顔氏壽。更奪鄧家兒。觀物初沈響。靑城永有辭。小微躔復暗。眞隱降何時。					小少情膠潻。芝庭幾挹芬。曾同盈尺雪。鎭逐半間雲。自愧墜坑甚。尤多守義勤。論詩今已矣。老淚灑江濆。</text>
<title>挽詞[前府使金復一]</title>,<text>修短誰云兀有定。斯人胡乃至於斯。圖書左右頤心性。今古牢籠付酒詩。紫陌塵中曾斷夢。白鷗波上共忘機。靑氈賴有螟蛉子。託體先塋喜得歸。</text>
<title>挽詞[參奉鄭士誠]</title>,<text>歎息靑城老。云何又至斯。鄕隣眞不幸。吾黨更誰依。寒玉平生趣。貞松歲暮姿。如今長已矣。題挽淚交揮。</text>
<title>踏靑日偶占。謹呈竹舍叔。</title>,<text>惠風麗景淸明日。踏破芳菲興轉多。獨賞碧深垂岸柳。誰尋紅爛滿山花。剡藤正合投詩榻。野蔌何妨倒酒家。却恨巖前來往客。不曾向我問生涯。</text>
<title>和金士純訪巖堂韻</title>,<text>出塵偏樂隱靑山。魂夢何曾上九關。眉爲得君端不皺。鬢緣憂世易成斑。對花綠醑傾無算。灑玉黃牋費莫慳。話罷高舂眞勝箇。好將姿表映頑顔。</text>
<title>草堂卽事</title>,<text>巖居十載正蕭寥。遠却塵寰衆口囂。霽月秋霄吟菊塢。光風春暮步蘭皐。深潛自分龍圖屈。高尙何求鳳詔招。有酒有琴茅舍裏。百年眞樂一心饒。						巖上高齋景廓寥。風凉月朗遠紛囂。軒臨十里煙蕪闊。簷接千尋玉岫高。松榻幾成佳節詠。柳堤頻被可人招。閒將詩酒無餘事。慣得溪山興味饒。						自甘昭代處幽寥。門外蹄輪絶叫囂。溫攝不須尋煖洞。淸遊何必過臨皐。花明岸岸扶藜訪。酒熟家家折簡招。閒適一生心事賸。記傳花石笑文饒。						溪回山轉境寥寥。爰處無心衆口囂。甘作漁樵栖畎畝。好朋鷗鷺臥林皐。幽人嘯詠誰能和。游子浮沈我未招。自飽野堂煙月趣。世間名利不曾饒。</text>
<title>春日。敬次退溪先生西齋韻。</title>,<text>淸溪西畔碧山傍。尙志幽人早晦藏。靜處自欣塵事少。閒吟更覺雅懷長。雨添細柳鵝形嫩。風打疏松瑟韻凉。領會小齋無盡樂。肯將榮貴苦思量。</text>
<title>贈鄭景寶兄</title>,<text>滿山秋氣屬鳴螿。忽覺微凉入草堂。莫負携笻投一訪。綠陰深處可相羊。</text>
<title>次退溪先生。贈山人。</title>,<text>三笑何時渡虎溪。幾年幽峽伴猿啼。乞詩乘月又歸去。山逕無人雲滿蹊。</text>
<title>雪中。贈金秀卿。癸丑</title>,<text>新歲禪窓塊獨居。風饕雪虐倦看書。三冬誦習功猶拙。一夜團欒計轉疏。臨澗難容王子舸。無詩不上孟生驢。思君脈脈窮山裏。爲遣胡僧寄尺魚。</text>
<title>竹溪吟。次古韻。二首見元集</title>,<text>浩浩流川發一源。碧潭澄處鑑昭然。濯纓欲得增淸絶。須待中宵霽月圓。													薰風獨倚景濂亭。魚躍鳶飛玩有形。萬物靜觀皆自得。一般淸意浩難名。</text>
<title>次退溪先生</title>,<text>燕居							虛室閱羣書。學業如何廢半途。靜裏做功非假彼。閒中味道必求吾。力探妙蘊玄而已。思及眞源浩矣夫。莫負壯年勤慥慥。他時期進聖門隅。</text>
<title>次退溪先生明倫堂韻。</title>,<text>千載斯文幸復興。崇儒建院碧山層。傳心事業功由始。造道階梯見未曾。誰向一原終躐進。爭懷三級早飛騰。吾儕雲會絃歌盛。敬直工夫若履氷。</text>
<title>遊上洛臺。示同舟人。</title>,<text>千尋翠壁截江流。風景蒼蒼似舊遊。晩泊輕舟生逸興。怳然身世到蓬丘。</text>
<title>柳絮</title>,<text>花盡園林春已歸。隨風岸岸雪輕飛。前村癡婦爭收拾。欲爲征夫作遠衣。</text>
<title>次周愼齋板上韻 白雲菴</title>,<text>碧嶂飛輕屐。依然鶴背仙。去天纔尺一。臨地幾尋千。足躡白雲逈。書從靑鳥傳。湖山眞面目。看取久忘旋。						晩作靑城隱。飄然海島仙。水橫羅帶一。山揷玉簪千。花雨三春過。煙波萬古傳。不知壺外世。磨蟻日相旋。						擺袖江楓裏。飜成物表仙。嶺靑松樹萬。洲白鷺羣千。杖觸花香次。杯含桂影傳。三淸難勝此。何必駕鸞旋。</text>
<title>偶成</title>,<text>翛然蝸室靜。十載閉蓬扉。松子將風落。楊花作雪飛。林深栖鳥樂。草綠放牛肥。地僻饒奇賞。誰令縛世鞿。</text>
<title>端陽日有感</title>,<text>日永書窓感若何。傷心欲和楚人哦。流鶯向我啼溪柳。似聽三湘競渡歌。</text>
<title>南正平李景先來訪。贈送。</title>,<text>暮風連袂上層臺。白酒相傾一兩杯。細雨可將靑蒻去。淸秋還待白衣廻。久懸陳榻因君下。長閉陶門待月開。荒句莫嫌酬異日。數篇須寄草堂來。</text>
<title>山茶花一枝。冒雨而開。此花晩春移栽。枝葉已枯。俄承雨露。漸有生氣。夏五月晦。始開。可謂非節。故詩云。</title>,<text>春半階前植一叢。枯形蕭索立庭中。惜花有恨同韓偓。種樹無才異郭公。病葉晩含春意綠。殘葩忽得雨恩紅。桃夭杏艶何須數。獨愛非時造化工。</text>
<title>記懷</title>,<text>靑箱家業保酸寒。汲汲何爲學祿干。但恐生平堯舜志。終然辜負一堂歡。						我生憔悴困儒冠。幾欲煙江弄釣竿。只怕明時多野逸。無人夙夜立朝端。</text>
<title>記事</title>,<text>悼今思古志嘐嘐。末路難能得石交。流水年光忙裏過。浮雲人事靜中抛。千峯翠疊三間屋。萬樹陰濃十里橋。解盡俗緣身不繫。閒情著似續弦膠。</text>
<title>次南嶽唱酬。示金仲昷南景祥。</title>,<text>澗壑生秋氣。書窓客感深。才疏多歲月。功懶費晴陰。竝枕移燈睡。連床對月吟。蟲聲庭際亂。催起故園心。</text>
<title>望遠</title>,<text>叫霜邊雁帶殘秋。多少詩情客倚樓。雲外一聲何處落。月明殘夜楚江頭。						將雛野鶩立溪邊。霽色初明混白蓮。坐久却嫌人愛玩。驚飛遙割遠村煙。</text>
<title>書壁一首見元集</title>,<text>芒鞋入深谷。庵在亂松間。僧汲寒泉急。人吟落月閒。會心聞細澗。絶語對前山。寂寂誰相伴。雲深鶴不還。</text>
<title>效古體</title>,<text>溪連巖底樹連軒。又是靑山擁四藩。半嶺幾思聞鳳嘯。長生還欲對龜言。傳家未有千頭橘。擕榼元無四叟猿。世事不關閒枕上。傍人莫怪老田園。</text>
<title>對書歎無友</title>,<text>刺股勤書恨未能。況於爲善正如登。秋晴棐几慵開卷。夜永蘿窓孰對燈。孤雁帶霜呼遠侶。遊魚失水憶羣朋。生平習慣唯師訓。終欲拳拳自服膺。</text>
<title>十一月黌堂文會。聞敎官勉誨。一往其間戲贈諸友。</title>,<text>尋師時一到。雪作落花春。興盡誰回舸。吟多各岸巾。林寒愁宿鳥。泥滑㤼歸人。妙藝魚魚集。欣今學半新。																				右權子柔												昔時傾蓋日。懷寶各靑春。價待蒲葵扇。功追僕射巾。禮圍曾屈客。黌舍是同人。話舊寒宵靜。書窓月色新。													右高叔勇																			螢雪時將晩。風雪計失春。三冬空竹簡。十載只麻巾。獨步知英士。羣居盡可人。洋洋絃誦地。溫故又知新。													右權平叔												論交猶淡水。負笈幾王春。雲路期珠履。林丘愧葛巾。浮名同失鹿。佳句豈驚人。事業宜勤勵。流年鼎鼎新。													右權士龍																			玄冥當歲暮。綵燕近宜春。夢必呑文石。愁將倒醉巾。莫交方外友。須伴卷中人。爲學時難失。精修日就新。													右蔣暢遠</text>
<title>贈金仲昷公時居北村</title>,<text>城北幽村在。屛回面面峯。谷深溪勢斷。林擁地形窮。日月明千轉。煙霞醉幾重。柴扉多隱趣。苔逕少塵蹤。野老猶宜住。騷人亦可容。君今留十載。誰與過三冬。蘭室薰薰裏。鷄窓寂寂中。翫書存遠志。探理著玄功。他日靑雲客。當時白屋公。汗乾千里驥。鱗涸九淵龍。莫恨心期晩。應知命路通。會須勤慥慥。何必苦忡忡。嘯傲憑淸几。沈潛豁寸胸。論交非齷齪。游藝盡豪雄。戲謔詞壇月。淸吟水面風。東丘鄰志士。西澗伴詩翁。豈把琴樽獨。柜擕杖屨同。磨針欣有始。操瑟恨無終。寶劎衝牛斗。奇才待匠工。天時否復泰。人事吉還凶。足跡留蓬巷。頭香秘桂宮。行藏知在數。榮辱不由衷。楚玉尤精琢。荊金更巧鎔。名場當見試。要路可登庸。縱屈伊川僻。應騰學海潨。遙思修至寶。苦憶礪神鋒。去臘傷心別。來秋刮目逢。羡他新篤實。愧我舊疏慵。事業燕人石。生涯杜老蓬。茅齋閒獨臥。塵路肯相從。節擬墻頭竹。風追石角松。功名難虎乙。身事任龍鍾。花逕乘春掃。蓬扉盡日封。燕居要避礙。靜默豈觀空。不急趨司擧。還嫌媚瞽聾。一心甘淡泊。四重悵倥侗。經典愁神倦。繁華患耳聰。悲絲求遠道。樂水坐高舂。忠告思良友。精功省厥躬。比鄰離索甚。更恐俗情濃。切切招親舊。閒閒話僕僮。春來思渭北。日暮望江東。兩地空惆悵。孤吟若疾恫。交懷渾似漆。愁緖密如縫。阻闊長懸榻。情深欲搘笻。離魂纏畫被。歸夢逐飛鴻。坐對煙中樹。行尋雨後叢。佳辰宜撲蝶。荒句愧雕蟲。嫩柳初生綠。殘桃欲謝紅。驚聞啼野鳥。頻見過墻蜂。處處人方急。村村酒正醲。可堪成酩酊。誰不願淳豐。時序催馳駟。襟懷貫霽虹。書空嗟咄咄。閉戶樂雍雍。懶慢歆圓枕。峩洋付尺桐。恨難看白面。徒自記丹悰。興動毫煩弄。言狂意未融。過門歸覲日。毋負駐靑驄。</text>
<title>謹次竹舍叔惠韻</title>,<text>步屧							東風上野亭。一春風景屬淸明。西鄰喚得一壺酒。獨向花前傾又傾。</text>
<title>淸栖齋自詠一首見元集</title>,<text>野坰幽且僻。石逕向溪開。門寂知人絶。林喧覺鳥回。疏篁風後對。殘菊雨中培。時有鄰居友。來尋破綠苔。													幽居萬事靜。終日淡忘機。草澤身宜老。塵途夢豈飛。種苗元亮畝。橫竹子陵磯。宇內一回首。紛紛多是非。</text>
<title>靜中</title>,<text>靑士蒼髯遶石欄。一軀安處一心安。士床偃臥身猶煖。塵路奔馳膽自寒。夢裏古今頻擧白。閒中日月可燒丹。居然獨處詩爲事。物理人情幾靜觀。</text>
<title>記事近體</title>,<text>落莫襟懷幾浩吟。人間萬事摠無心。松窓露冷鶴同夢。菊砌霜深蛩亂音。葉盡晴秋千里雁。月明寒夜一張琴。空將今古無窮意。獨臥衡茅愧陸沈。						十年誰和郢中吟。空把風雲萬里心。淸夜竹庭憐月色。有詩松逕慰跫音。寬憂只倒無功酒。遣興能彈語椽琴。早脫俗緣高尙處。滿山雲物翠沈沈。													江湖							身世癖閒吟。後樂先憂亦我心。明月淸風曾識面。高山流水鮮知音。奇逢欲待柯亭笛。會意何須綠綺琴。處世眞同逃縫蝨。堪憐宦海苦浮沈。						朝暮書窓任苦吟。人情物色摠關心。門無輪軮多閒趣。志在宮商學妙音。睡足松間頭枕石。醉餘花下手橫琴。林泉剩得于于樂。每到西簷日已沈。</text>
<title>無酒歎</title>,<text>吾家有酒時。吾友久不到。友來酒全無。盤飱太草草。有酒客須來。無酒客莫到。憂樂係有無。誰栽醒醉草。</text>
<title>立春日。次監司韻。甲寅</title>,<text>一元流不息。今日又回春。園暖花嚬急。林晴鳥語新。深溪氷破玉。高岸雪消銀。物色饒詩思。題封送故人。</text>
<title>琴聞遠來訪。次贈。</title>,<text>十載栖栖亦匪躬。相逢渾改少時容。忘機泉石眞閒事。莫作紅塵失馬翁。						歆艶前賢愼處躬。幾逢知己愧音容。向來離索無功業。虛作田家一醉翁。</text>
<title>宿齋舍。贈過僧。</title>,<text>落日尋山舍。高僧物外逢。少留千里脚。多瀉十年胸。雲障窓前岫。風琴澗底松。他年成小隱。欲卜近高峯。</text>
<title>郊居</title>,<text>魚在于淵鳥在林。物情同我愛幽深。苦嫌雲雨人間手。高占風煙世外心。春入洞天擕酒樂。夜長巖屋對燈吟。從敎萬事年年減。親舊何須繼信音。						披腹何時叫帝閽。半生窮巷掩蓬門。軒連莾蒼山千疊。笻住潺湲水一源。來往豈同東徙鳥。飛騰難擬北溟鯤。閒居二十年虛過。安分優游亦聖恩。</text>
<title>春雁</title>,<text>湘潯衡浦任翺翔。聖得知時自就陽。北去數行橫晩雨。南來幾陣帶秋霜。銜蘆好是憂矰繳。引侶休將慕稻粱。戌客應思鄕信寄。悵望孤影楚天長。</text>
<title>開客逕</title>,<text>攀巖步步難。開逕遶林端。伸脚能登眺。無笻便往還。只嫌摧石髮。更惜破苔斑。外客時初到。松陰喜對顔。</text>
<title>寒食日</title>,<text>東風節侯近淸明。草樹欣欣盡向榮。萬古綿田含舊恨。一春煙舍隔新晴。杏花欲與桃花笑。山鳥相酬野鳥鳴。坐見遊人乘麗景。挈壺登壠各輸誠。</text>
<title>淸明日對友</title>,<text>九十韶光三月三。誰尋芳草小溪南。山妻獻酒愁先散。野友吟詩興不堪。蝶逐林花飛栩栩。燕回簷雨語喃喃。祓除幸得羣賢集。修稧蘭亭怳共參。</text>
<title>宣城李輔卿叔。前有換騎之約。今見來鬣。與我白題不同。故戲之。</title>,<text>初來濟島尙驕嘶。伏櫪如今病幾時。飛兔未行千里疾。蟾蜍空作四蹄遲。如逢造父應能御。未會孫陽孰見知。相馬古來多失瘦。牽還果下負前期。</text>
<title>孟夏望。辛啓而與衙童四五來尋。戲題辛君卷後。</title>,<text>童男曾是入蓬瀛。今日何緣到赤城。倒石爲纏藤蔓立。浮鷗更割浪花橫。窓靑曉覺山雲濕。簷白宵看海月生。道骨淸癯風槪勝。煩君此地共逃名。</text>
<title>仲秋望。赴昌寧鄕試。</title>,<text>南遊千里路何長。連轡渾成雁數行。野菊送香秋色足。夢魂還入草堂凉。						策驢江路渡橫橋。紅葉搖風半欲飄。騷客遠遊吟正好。草蟲何事更喓喓。</text>
<title>贈人</title>,<text>須絶幽屛衆富兒。麤庸且莫食瓜皮。持身行世當先愼。對面他人豈自欺。飮水皆知殊冷煖。把杯休問雜醇醨。前賢遺蹟宜追及。歸去工夫用意爲。</text>
<title>白雲洞。次板上韻。</title>,<text>地饒淸勝嶺之南。屛擁雲林百轉深。鏖岸雪花侵破戶。滿塘溪響酒靈襟。勤穿管榻窮朝暮。閒對匡山翫古今。興到有時何所弄。一輪明月一張琴。</text>
<title>次退溪先生</title>,<text>吾東吾道蔚然興。追仰前賢路幾層。鉛槧十年心有會。圖書萬軸眼何曾。愼齋立廟徽音動。退父題詩格語騰。慥慥定存歸入處。夏蟲誰復苦疑氷。						誰云士習此重興。但慕靑雲第一層。莫效三遷鄒國孟。當從十視聖門曾。雖不足蚿猶給。鱗自深潛羽可騰。物理靜觀無彼我。洞然要似玉壺氷。</text>
<title>失利南歸。聞諸親會竹舍。記懷以呈。乙卯</title>,<text>曾入爭場馬脫銜。六鞱神策未能監。倒戈自退依殘陣。卷甲空歸臥高巖。智淺今知難敵衆。才疏始愧未超凡。征西欲試瑤琴匣。遂北還藏寶劎凾。遲日鳳城投健筆。斜風漢水促歸帆。新耕綠野牛邊闊。舊對靑山鳥外巉。蘭畹慣將除枳棘。茅簷喜得隱楠衫。道亨不用憂居賤。興淡何須好食醎。美價我同沽璞玉。妙音誰得察韶咸。疏慵遮莫從漁牧。漫浪方嫌集謗讒。病想勝遊身伏枕。困吟佳節淚沾衫。靛堤柳暗初垂線。紅塢桃明正啓緘。列席淸顔思燦燦。傳杯玉手憶纖纖。莫愁竹舍無明月。須向松軒帶細𩁺。薄暮小窓誰與語。入簷雙燕但呢喃。</text>
<title>次韻擬呈先生</title>,<text>雲路飛登歲幾周。淸霜襟韻凜於秋。莅民昔恨纏銅綬。伴鶴今欣謝冕旒。松月滿山生雅趣。水雲盈壑散閒愁。誰知昭代還肥遯。高尙優游嶺海陬。</text>
<title>次韻自歎</title>,<text>糟粕爲文求寸名。十年勤苦不能成。虛生天地人堪笑。浪度光陰我自驚。有用魏瓢何濩落。無疵荊玉更專精。壯心此夜飛天闕。照徹邊熢一點明。</text>
<title>次呈先生</title>,<text>從學如今去四輕。寸膠要得救涇淸。迷途始欲回輈急。牛馬襟裾免一生。													自誡邯鄲學步行。欲將防意更如城。何方善問探幽蘊。叩發豐鐘大小聲。						閒窓勝友消長夏。古木淸蟬過麥秋。負笈可欣仁里處。揮毫還感歲如流。時李君美叔，李士元靜可等同寓。故云。</text>
<title>偶用韓致光韻</title>,<text>晩受明師訓。吾蒙庶可開。光陰嗟荏苒。事業恐低徊。攻過知良友。爭名是害媒。希賢當努力。從學愧麤才。</text>
<title>次黃錦溪送詩筒韻</title>,<text>石室潛居有道緣。藏筒瓊韻正琅然。淸詩和處思無外。大行推時理在前。避礙已能心實得。鉤玄端不口空傳。每承懸寓難紬繹。糟粕徒勞玩古編。</text>
<title>答鄰人簡</title>,<text>風入松梢細細吟。午窓眠罷獨開襟。跫音寂寂空傳札。坐對靑猿寄錦心。</text>
<title>次韻</title>,<text>籬外楓林半作丹。蕭然庭院欲生寒。鄰人忽報秋山晩。勸我開簾著眼看。</text>
<title>戲成 二首見元集</title>,<text>近廢吟詩硯沼乾。寫懷今夜一燈殘。坐看新月生簷角。如在仙宮十二欄。</text>
<title>聞邊釁更梴。次前韻。</title>,<text>兵火							湖南又暵乾。一方民物盡鏖殘。重聞島賊侵邊郡。驚起中宵手拍攔。</text>
<title>呈先生請和</title>,<text>溪堂							問學幾徒行。不憚崎嶇路不平。靜處只爲調疾病。幽居還是畏聲名。考亭事業難優劣。嚴瀨高風孰弟兄。錯比古人知不可。戔戔束帛亦多榮。</text>
<title>明日欲還故山。次前韻。</title>,<text>欲別溪堂作南行。愁腸乙乙思難平。愧將儒術終無實。恨把文章只好名。言志可驅毛學士。容身焉用孔方兄。聞來格語充如飽。富貴人間不足榮。</text>
<title>還松堂</title>,<text>蕭蕭秋氣巖齋冷。節迫重陽望白衣。促織避寒床下入。過鴻乘月檻前飛。岸深紅葉吾初返。庭滿黃花客不歸。靜臥便知凉一味。不妨終歲掩柴扉。</text>
<title>答故人 一首見元集</title>,<text>江湖誰所樂。魚鳥我同居。風俗懷淳古。光陰慕太初。攀龍知己矣。乘馬幾斑如。世事無心久。偏宜臥草廬。</text>
<title>月夜記事</title>,<text>夜氣淸如水。松欄半上簾。葉飛風作箒。雲破月磨鎌。小醉寧濡首。高歌强奮髯。坐久窓渾白。怳是曉光暹。						溪光侵曲檻。山影入疏簾。去夜團如鏡。今昏缺似鎌。算杯欣屈指。得句笑掀髯。若使長如晝。何須海日暹。</text>
<title>雪中</title>,<text>剪水能開頃刻花。風回萬點亂斜斜。照書騷客吟孫榻。比句詞人占謝家。撩落林梢輕似絮。渾平陵谷白於沙。誰言飛鳥千山絶。啼散寒松見曉鴉。</text>
<title>移寓廣寺。次諸公相和韻。</title>,<text>寒宵無寐聳詩肩。月暗窮山憶去年。古寺幾慙僧拂石。晴窓還感蝨生氈。騎驢誰任孤吟孟。勝景吾同獨笑權。喜向騷壇爭鍊意。一燈相對不成眠。</text>
<title>谷寺。與柳景文對咏。</title>,<text>淸晨同倚小樓高。傍有庬眉嚲壽毫。坐久滴衣松露冷。臥來吹枕谷風號。翻林只見羣鴉散。栖岫難聞宿鶴嗥。洗却塵襟宜煮茗。悠然相對興陶陶。</text>
<title>次答景文</title>,<text>懷寶多時索價高。幾回酸嘯共濡毫。煙華曖曖孤村暝。風響刀刀萬竅號。野寺殘僧留客餉。洞門仙犬見人嗥。幽栖風度無人會。魏相何時擧定陶。</text>
<title>感春一首見元集丙辰</title>,<text>春去春來年又年。韶顔那得地行仙。山花未落容光變。暗把靑銅却悵然。						人愁人樂惜流年。誰是千春不老仙。若向壺中天地闊。此生長擬醉陶然。</text>
<title>淸明日。贈友。</title>,<text>取柳新火改。今曉淘井古事肇。扶藜出門開晩眺。靄靄野色晴窈窕。踏芳終日傍碧沼。坐聽林間啼衆鳥。李花雪開正皎皎。柳線風搖垂裊裊。携壺小兒步幾繞。折簡故人頭不掉。共向溪邊對玉表。襟懷凜若秋天杳。舞雩不須風冠小。蘭亭何事悲壽夭。嘉辰非但舒窈糾。野外可樂塵事少。醉來江天思浩渺。興深欲逐輕鷗矯。東皇使我莫悄悄。風光戲我情未了。淸遊不許俗人擾。他年此會知誰紹。泚穎爲記歲柔兆。</text>
<title>暮春。宴松院。次嶺南樓韻。</title>,<text>不待仙遊別有天。佳山勝水繞樓前。一樽黃色雙眉上。四座靑光兩鬢邊。留客新鶯歌野日。載童歸犢入村煙。東皇送罷林花盡。飛絮隨風落舞筵。</text>
<title>卽事</title>,<text>風雨千林花盡飛。但看川靄雜巖霏。軒臨晩翠鶯初囀。庭掃殘紅蝶自稀。柳弄舞腰輕裊裊。雲遮望眼杳依依。醉吟欲逐春歸處。萬樹淸陰自滿衣。</text>
<title>記所見。戒姪兒輩。</title>,<text>野鵲槎槎護厥雛。林鶯款款集丘隅。阿男不學數行字。打起驚飛何太愚。</text>
<title>七月望。送人。</title>,<text>火流鳴鵙忽驚秋。餘暑侵人又別愁。一葉落庭金氣動。隻驢臨路玉觴酬。光陰逝水空興感。世事行雲不用謀。兩地應知情一種。西風回首獨登樓。</text>
<title>秋日記懷 一首見元集</title>,<text>蕭蕭秋氣滿荒園。枕簟生凉臥小軒。雨壁鳴蛩催織響。風簾歸燕勸詩魂。霜鴻節序留何得。霧豹文章養未存。坐擁儒名無實業。十年寒暑一蓬門。</text>
<title>安生員和示。又次。</title>,<text>幾將漁櫂泛江天。汀蓼花明剩獨眠。迷路桃源無處覓。淸顔空愧隔多年。</text>
<title>次辛進士居字 二首見元集</title>,<text>膏盲泉石賦閒居。計活寒於古二疏。處世相資蛩負蟨。求名寧作鷺窺魚。時來崛起宜行道。老去沈潛可著書。四敎仲尼四知震。吾儕勉此不生虛。													舍命年來獨逸居。竹窓梅塢任蕭疏。園中獨樂追司馬。庭下聞詩羡伯魚。世人與奪推麟史。而我行藏傲鶴書。三愆三戒須無負。身在淸明實若虛。</text>
<title>次柳秀才希魯韻。別休庵歸。丁巳</title>,<text>浮沈塵事政可悲。卜築端宜曳尾龜。白石淸泉終老地。籜冠緇撮足襟期。						莫把生涯謾苦悲。須將博學五總龜。峩洋今日知音在。自喜孤絃得子期。</text>
<title>送別柳希魯仲連</title>,<text>碧窓卓午照淸暉。相別依然愁在眉。一杖東風山下路。再期芳草落花歸。																				臘月							山中得暖暉。梅粧丹臉柳舒眉。從君更置芳時約。蝴蝶枝邊倘可歸。						獨向雲山帶霽暉。禪房淹滯月生眉。却於花鳥春林下。莫使詩人愁獨歸。</text>
<title>次成公韻。贈裴秀才。</title>,<text>鉛槧書倉歲月多。今驚二十四年過。酒狂可鬪參軍孟。風制難追水部何。天地丹心空浩嘯。湖山靑鬢任行歌。明時獨棄渾漁牧。蚊脚誰尋顔闔家。</text>
<title>野外與友小酌。一首見元集</title>,<text>尋春動病脚。去去度前岑。逕入孤村細。江從曲岸深。花遲愁舞蝶。林暖喜啼禽。耐可招紅友。逍遙不自斟。</text>
<title>晩春寓興</title>,<text>午眠初覺處。驚却燕雙來。簾爲春歸捲。門因客到開。看花三徑杖。臨水一筵杯。每値芳菲節。溪頭倒載回。</text>
<title>用山字韻。贈金天民。</title>,<text>萬丈靑蛇氣。初看徹斗間。吳知龍墜水。越憶馬祠山。塵匣雄鳴苦。霜硎寶彩閑。張雷應有遇。美價在朱顔。						懶夫歌綠竹。壯志滿黃閒。力掘千尋井。期成九仞山。幾人趨世樂。一箇閉門閒。何曰風雲際。居窮學孔顔。</text>
<title>復用前韻贈鄕髦</title>,<text>衡門寥寂夢。曾不落塵間。道指孟觀海。功期楊學山。蚊虻憑毁譽。魚鼈樂深閒。秪恨流年忽。頻窺鏡裏顔。</text>
<title>遊杏壇。贈友。兼示敎官。一首見元集</title>,<text>嶺外吾鄕山水中。淸靈一氣養羣雄。冠襟整整明行路。絃誦洋洋鬧學宮。壇杏直宜遵聖敎。泮芹何獨振儒風。我今虛擁騷家迹。却忝高遊愧頰紅。</text>
<title>次效顰集懷仙吟</title>,<text>浮生							天地一飄蓬。於世心期百不同。名姓要將留宇內。形骸甘自老壺中。浪懷采石千秋月。閒憶孤山萬古風。高節已如梅竹操。肯將桃李鬪春紅。						流丹湧閣爛輝輝。落景來尋一路微。山色入樓僧睡倚。松陰滿壑獨吟歸。失羣雲月鸞凰瘦。得食泥塗鳥雀肥。世事從知都是安。禪窓終日問傳衣。</text>
<title>贈道僧</title>,<text>生涯好占水雲居。養素全眞一室虛。剩作淸遊同杖屨。更將高賞整冠裾。硏朱欲占床頭易。垂白閒看肘後書。名路紛華能獨脫。終期二復白圭蘧。						嵐明雲淡宛蓬壺。便勝黃筌水墨圖。欲搆小亭名頓有。空煩幽榻誦南無。敗倫正似侵苗莠。持節還同映竹蒲。與爾從今留勝地。種桃要得役花姑。</text>
<title>自詠 二首見元集</title>,<text>萬山深處月黃昏。獨憐愁啼望帝魂。淸嘯臨虛迷澗壑。高歌眺遠隘乾坤。不關杜子思龍闕。準擬龐公老鹿門。欲瀉撑腸無限意。誰能爲我置芳樽。</text>
<title>夜記 二首見元集</title>,<text>野服							黃冠避世紛。猿爲知己鹿爲羣。樵客話時山欲雨。茶僧睡處榻生雲。蒼崖遺躅幾人訪。紫陌喧聲無處聞。啼鳥隔林若解意。兩三幽響轉慇懃。</text>
<title>到刈蓮寺</title>,<text>僧院深深小澗回。謀消暑氣半簾開。晩雲陰落前山雨。午鼓聲高遠嶽雷。寂坐但求心得得。遐觀猶覺眼恢恢。欲學安禪持律縛。將除六界鄙塵頹。</text>
<title>遣興一首見元集</title>,<text>碧窓茶夢小僧圓。掃盡塵緣自在眠。蟲動冷吟生雨後。鶴回淸唳下雲邊。飛泉落砌明珠碎。斜月低簷澹鏡懸。坐寂有時多妙趣。將詩何必向人傳。</text>
<title>和辛啓而三首見元集</title>,<text>一曲蒼巖守瓮天。煙扉苔逕絶跫然。從來覓覓閒中味。不在吟邊在睡邊。</text>
<title>用明字韻。寄辛公。五首見元集</title>,<text>坐驚佳節換。落木晩山聲。溪凍潛龍吼。松寒宿鶴鳴。筆花憐太白。杯酒愛淵明。好住山中迹。寧飛世上名。						世人千萬態。山鳥兩三聲。岐路楊朱哭。風騷杜甫鳴。宦榮情斷續。漁牧夢分明。不害成幽隱。林園落姓名。													陶琴眞雅趣。至矣聽無聲。妙入天行靜。閒通地籟鳴。雲消天自碧。塵盡鏡生明。始到休休地。寧求赫赫名。																				郢歌終鮮和。白雪轉高聲。人效西施哂。驥逢伯樂鳴。貧書雙眼眩。懷玉寸心明。攻苦將何用。要留萬古名。													燕居							山室同禪寂。歲久偏欣遠市聲。逸氣尙能凌虎嘯。淸吟何更效驢鳴。病他學士遊三眛。狂似知章卜四明。浪度流光無大業。何人千載飮香名。						鑿巖營築計非輕。咏月嘲風孰應聲。喜却盧𪆁逃網啄。憐渠鸚鵡入籠鳴。好添藥玉遵長醉。幾染霜毫繼永明。石友芳鄰聊和語。百分遊興浩難名。						宦路爭馳馬足輕。追隨狼目與豺聲。君爲高鳳離羣叫。我若孤鸞得類鳴。襟袍長時松自碧。頭顱晏歲雪將明。窓前行做三冬業。鄕貢開年可薦名。</text>
<title>贈金都事伯純之淸洪道</title>,<text>歸路欣然馬首瞻。杯盤寥寂也何嫌。調高豪管塵襟豁。彈徹孤絃玉手纖。喝道松間風豈殺。淸談樾下意無厭。他時草閣須重訪。便足溪村四美兼。</text>
<title>元日。寄辛啓而。</title>,<text>未挽流光似壑蛇。行看綵燕改年華。詩磨白壁時多感。酒落玄髫歲益嗟。岸雪欺梅香未放。溪風弄柳細生和。唱酬物色吾儕事。蟻鼻要將換莫邪。</text>
<title>自山寺還巖寄和父叔</title>,<text>手束書塵返故栖。春生煙柳滿晴溪。東榮戲鳥花前語。北固歸鴻雪後嘶。酒爲瀉愁堪自酌。詩因遣興可新題。仙遊楓嶽遙難必。只合牛頭散瘦藜。</text>
<title>丁巳冬。寓麻甘齋舍。雪後書懷。寄友。</title>,<text>吟肩長似灞橋遊。日事敲椎遣萬愁。物理眼前時透徹。榮枯膜外信虛浮。會心端坐床蹇足。寓興煩揮筆破頭。雪後曉窓松月好。擁衾寒望剡溪舟。</text>
<title>始寓謾成</title>,<text>寒雲澗戶納靑鞵。掃坐空房縮似蝸。檻樓居僧多俗氣。婆娑遊子少塵懷。眠酣未認藜床苦。讀久方知蔗境佳。最好西陽閒望裏。背金鴉舅倒松叉。</text>
<title>戊午四月。與金仲昷，金可行，辛啓而，李和父諸君。川獵于玄紗山下。渡項村口。乘昏而歸。呼韻口占。</title>,<text>飛藜江路觸炎暉。了日觀瀾倚釣磯。濯足濯纓隨意好。擬盟沙鷺結荷衣。						忘却還山帶夕暉。一竿如在子陵磯。居水生涯何最樂。白鷗煙雨綠簑衣。</text>
<title>琴壎之自退溪來寓簟寺。以先生閑字韻次贈。</title>,<text>擔笈同栖絶壑間。塵襟聊滌綠潺潺。奇香已化芝蘭室。秀相堪充玉筍班。溟鯤可奮三千里。冀駿應騰十二閑。愧我多年吹劍首。湖山處處浪遊攀。</text>
<title>尋兔谷上庵。次壁中龍字韻。一首見元集</title>,<text>寒鴉栖了北林風。入夜寒燈照眼中。討古今人推得失。觀前後事覺窮通。隱身山霧猶斑豹。困處泥沙豈老龍。潛寂一遊眞境界。閒稽釋部話空空。						性癖騷歌尙古風。千愁煩瀉亂篇中。句抽煙水心多妙。語入天人理亦通。駿逸可凌千里驥。奇雄還邁九淵龍。吟來晩有江山助。興逐浮雲散碧空。</text>
<title>立春日一首見元集</title>,<text>北風消處卽東風。線日添長漸向中。萬物精神方活潑。三陽和氣正融通。初看庭樹巢孶鵲。轉想川原啓蟄龍。處處土牛耕已罷。忽驚春色滿晴空。</text>
<title>溪月</title>,<text>野塘春夜正厭厭。新月遙生碧岫尖。花影依俙移小檻。松陰掩映滿疏簷。愁腸有賴杯浮蟻。詩思還資硯滴蟾。坐弄淸輝憐不寐。一番琴語興能添。</text>
<title>仲春。遊鶴駕山。</title>,<text>偸暇乘驢向翠微。高低林逕逐僧之。捫藤欹足登危頂。劇似東山小魯時。</text>
<title>登摘星峯</title>,<text>玉秀峯頭兩眼擡。爽然道骨倚天台。煙巒萬疊平於掌。瀛海千重小似杯。</text>
<title>鶴栖臺有吟</title>,<text>向北龍頭仰。垂南鶴脚靑。憑虛心廓落。眺遠眼滄溟。壁立雲齊色。盤平鐵作形。披襟獨長嘯。山海一閒丁。</text>
<title>鶴駕山題名 三首見元集</title>,<text>靑山無老我曾聞。頭白高岑怪未分。立閱千秋寧改樣。細看只是冠浮雲。右冠雲峯						蒼崖如削與雲齊。欲引颷輪鳥道迷。凡骨不能容易到。故憐仙鶴獨幽栖。右鶴栖臺													懸巖矗立天中央。一上掛身南斗傍。飛步何須駕丹風。閬風玄圃謾翺翔。右憑虛臺</text>
<title>乞蓮古律</title>,<text>陶菊逋梅著意饒。且要君子淸芬冷。香名久飮向濂溪。絶品初緣移玉井。翠葉春浮水仙襪。紅房晴罩遊魚丙。阿誰錯道六郞如。而我不容十友倂。直外通中最可愛。請公遣種方塘凈。</text>
<title>酬辛上舍</title>,<text>詹尹何勞問卜居。坐窮當待採於疏。做功不憚氈生蝨。隨分猶甘釜有魚。紫陌風塵千駟志。靑山日月五車書。滿腔多少人間恨。須付浮雲散太虛。						嘆時猶欲九夷居。處陋寧愁與世疏。靈運吟餘詩有鬼。馮驩歌罷食無魚。文章豈必求諸傳。事業端須驗聖書。粗報數篇除浪語。誡公同我落淸虛。</text>
<title>晩登草堂後峯。名以落帽。</title>,<text>路向孤峯作曲蛇。杪秋登望感交加。酸吟落木悲毛髮。甘啜寒花馥齒牙。霜染楓林光爛熳。風搖松樹影槎枒。揮觴起舞烏紗落。劇似西皇戲孟嘉。</text>
<title>追次李上舍 山海 贈唐人漂海到國者韻</title>,<text>萬死餘身亶感天。偸生他國路三千。童男蓬島歸何日。王謝烏衣落半年。名姓播奇東海內。心魂懸戀北堂前。秋來不見西飛雁。恨絶音書地一邊。</text>
<title>次退溪先生贈鄭正字韻。贈同榻人。</title>,<text>一榻相論十載心。雪天歸興宛山陰。父情莫逐山雲斷。離思應臨野水深。事業縱期千駟貴。功名休待二毛侵。贈言忠告吾嘗樂。每發詩狂罔不欽。</text>
<title>柳參奉挽</title>,<text>耕漁身事老湖田。何畢餘生未百年。鏡暗幽閨髽衆女。月明玄圃拜羣仙。鳲鳩恩斷春殘柳。鴻雁行疏日暮天。婚媾已成無所憾。況存誠孝兩兒賢。						靈柳驚看向九原。蕭蕭桑榟慘荒園。舊巢奇瑞鸞麟鳳。先墓愁痕父祖昆。薤露曉歌傷送櫬。松風夜瑟慰敲盆。古陵鼻祖須先謁。相勉冥間祿後孫。</text>
<title>謁退溪。次濃字。</title>,<text>欣接春風座上濃。十寒餘氣這邊空。一貫於天功第一。同人于野世雷同。念世幾飛龍闕夢。保身聊住鹿門蹤。雋永發言當領會。著心還擬到頭童。</text>
<title>次景物春來好</title>,<text>景物春來好。詩功恨鏤氷。貪花隨蝶宿。呼酒趁雞興。節序愁飛箭。時風憶結繩。逢君一場話。勝讀十年燈。													景物春來好。塵愁不我關。釀嫌貧婦苦。耕叱惰奴閒。蜂帶花香去。雞蒙柳汴還。良辰饒勝思。吟罷碧松間。						景物春來好。山齋霽色明。花間人紫影。林下鳥靑聲。流水悲人事。停雲憶友情。若非歡伯將。何以破愁城。</text>
<title>登淸凉東嶺。次辛上舍贈金仲昷。</title>,<text>輕簑短策度煙岑。雨洗塵顔水洗心。羣峯立立圍南北。直截晴空碧萬尋。</text>
<title>普賢庵北崖雨瀑</title>,<text>翠壁飛泉灑萬尋。若傾千斛散球琳。最憐深夜淙潺響。却碎幽人月下心。</text>
<title>元曉庵</title>,<text>攀躋天壁上高庵。便遇孤僧倚古龕。塵壁姓名多日月。蘚蹊蹤迹帶煙嵐。尋眞不必遊蓬島。吸灝聊欣酌菊潭。陡覺俗緣塵已盡。悠然道味十分甘。</text>
<title>白雲庵一首見元集</title>,<text>嶺上閒雲自往來。老僧相對小窓開。遊人亦識無心處。浩欲從渠散八垓。</text>
<title>次君美叔韻</title>,<text>絶世丸遼與奕秋。誰將伎倆等風流。文章競尙隋唐習。利害相侵楚越讐。命未泰時甘抱屈。道要明處任藏修。腔窠落却書中事。好洗塵餘種種愁。</text>
<title>訪孤山。次退溪先生韻。</title>,<text>曉出文華訪斯干。滿江魚鳥知吾否。波明林碧寂無人。徙倚蒼巖吟正久。</text>
<title>次孤雲師翔字</title>,<text>鵠擧難籠養。雲天好遠翔。身緣閒寶地。道契斷名場。劍氣干霄壯。詩聲擲地鏘。聖科能耐負。何用學知方。</text>
<title>乘舟到笠巖。與惟新友生安夢黿靈卿，安暹仲退，洛城元繼信謹甫相和。</title>,<text>失意歸鄕曲。湖天掉一船。游鷗眠暝霧。落雁叫晴煙。寒日三竿上。驚灘百丈牽。凉吟秋色遠。風味入詩圓。</text>
<title>見和復次</title>,<text>謝練千尋浪。陶風一葉船。聳肩寒浦月。迷眼別汀煙。棹賴篙工引。衣須兒女牽。吟歸多勝語。且莫較方圓。													江東							鱸膾美。謝世任漁船。弱纜橫紅蓼。長竿拂綠煙。塵懷秋葉落。仙袂暮風牽。松菊家山裏。今宵夢正圓。</text>
<title>登彈琴臺。次前韻。</title>,<text>孤山古築礙江天。登賞閒人幾繫船。宛奏琴聲千古水。似橫屛影四山煙。心懷前哲恨難接。身伴浮鷗何所牽。釣罷蓼花灣上立。碧空明月一輪圓。</text>
<title>還家數日。坐書室有吟</title>,<text>霜落桑園物色殘。山溪全瘦有星寒。巖頭松樹墻頭菊。待主人歸帶舊顔。</text>
<title>述懷示同人</title>,<text>四勿難同回也愚。自憐章甫一寒儒。聖狂曾識功而已。得失誰知命矣夫。倚伏好隨明地馬。疏慵愧守宋田株。至今事業難修鍊。歲晩倀倀作舊吾。</text>
<title>贈隱者</title>,<text>白駒空谷有遐心。一束生蒭玉爾音。芥視功名非所願。雲如富貴不能淫。煙霞勝賞詩中得。賢聖芳塵卷裏尋。綠襪黃冠隨處樂。誰將世事一毫侵。						物外閒棲自會心。更從明哲慕徽音。隨時進退憂常切。終歲優游樂莫淫。四深雅句閒來覓。三有奇功靜裏尋。歲暮山堂誰是伴。碧窓應許月光侵。</text>
<title>題金叔昷抄古詩卷尾</title>,<text>心在先天已出人。流觀萬物屈還伸。脫然可任窮通數。莫訝包羲筆迹陳。</text>
<title>敬次退溪代書韻 一首見元集</title>,<text>別占佳處遠移西。煙岫千重一鶴栖。漁艇偶尋秋色裏。淸霜襟宇豁端倪。</text>
<title>復月上弦。與康大臨，金仲昷，李和父，權子胖，河應時。觴于鳳林寺。</title>,<text>松扉石塔影空空。明月高歌午夜中。勝會定知何處似。終南山下上淸宮。</text>
<title>初六日。寓城山寺。贈河應靜姪。辛酉</title>,<text>靑城山畔竹林庵。淸坐神心月照潭。雪落晩江迷釣興。煙生曉榻引茶談。靜尋行履千蹊一。虛負流年十滿三。學者倘能知妙底。玄虛何敢問彭聃。</text>
<title>擬贈庵僧</title>,<text>靑城山畔竹林庵。一箇居僧計不憨。護竹墻隈風颯爽。汲泉巖竇味淸甘。好全勝界煙霞樂。應向塵區俗物慙。燕坐湛然同寂照。團蒲從欲數來參。</text>
<title>次金上舍韓字韻</title>,<text>萬丈詩華落孟韓。一鋤煙雨事農壇。聖明豈益涓矣報。疏放無心奉玉鑾。</text>
<title>與曹大而，李逢原。登西岳寺。同醉。</title>,<text>說劍山亭各壯年。酒闌揮袖氣軒然。鞠歌一曲天應聽。爲問靑雲路幾千。</text>
<title>遊城山。對鶴岑。與兩三友生醉吟。次東坡回字。</title>,<text>幾度雲棲鶴夢回。一尋詩興浩難裁。江濱雲霧舒還捲。眼底乾坤闔復開。散客風懷閑有味。前賢苔跡苦生哀。危臺徙倚千尋上。邀醉羣眞閬苑來。權相公輗手植木。尙在。</text>
<title>拈得南廣文易抄中意贈學者。</title>,<text>靜觀淸濁渾然初。不是儱侗一物無。感作四端由太極。潛生六子驗河圖。春回大地雖非奉。日照平湖自不誣。名利算來皆性外。肯爲形役瘁金軀。</text>
<title>用孟子語。贈友人。</title>,<text>誰臧杞柳爲桮棬。養性存心孟子云。牛山莫使牛羊牧。萠蘖從今禁斧斤。						天下英才敎育新。浩然之氣莫蒙塵。寧慙見屈無名指。直恐良心不若人。</text>
<title>用論語語。贈人。</title>,<text>學而時習德之基。溫故知新亦可師。博文約禮居安宅。不患人之不已知。						今之學者爲人多。君子儒如子夏何。興詩立禮成於樂。不啻升堂列四科。</text>
<title>正月二十三日夜雪</title>,<text>春早山園綠未回。天工飜使六花裁。隋堤亂絮枝枝落。庾嶺寒梅樹樹開。大窖飢飱知自苦。藍關行色想堪哀。小軒呵筆多騷思。風送紛紛蛺蝶來。													陰機一夜若重回。頃刻瑤花巧剪裁。虛榻曉和寒月滿。小窓朝向霽雲開。隨風片片龍鱗碎。灑竹蕭蕭瑟韻哀。造物故敎埋石逕。却遮塵士覓春來。</text>
<title>詠梅。寄金士純，琴景孚兩公。</title>,<text>綽約瓊英倚竹籬。肯隨紅白鬪芳姿。孤山帶雪寒魂斷。廢苑御春暖蝶知。疏影着顔斜日映。暗香侵鼻細風吹。護渠可合調殷鼎。莫費江南贈一枝。</text>
<title>次士純東皐韻</title>,<text>鞭鴐風霆德可崇。遠遊寧哭步兵窮。明誠化日懸黃道。塵慮晴雲散碧空。洞似薔薇懷晉石。溪同汾水憶陳通。論交好有風襟子。吟傍梅園問幾叢。</text>
<title>次辛上舍草堂韻</title>,<text>煙和巖樹翠陰陰。難慰遊人落莫心。隨柳訪花春去後。數聲幽鳥獨知音。</text>
<title>四月十八日。訪高天祥于城山寺。口呼。</title>,<text>醉面微涼借暮風。興隨煙景泛遙空。竹關不掩江頭夜。更得灘聲到枕中。</text>
<title>暇日。漁檜谷口。題厓石上。</title>,<text>人傳此地留金相。依舊山光浸綠漪。臨鏡小臺吾欲築。滿江鷗鳥好相期。</text>
<title>上洛臺。又次一絶。</title>,<text>臺西翠麓懷權相。臺北深潭賞碧漪。舊約漁翁招不得。滿船明月作佳期。</text>
<title>草堂雨中</title>,<text>溪頭連日雨。愁我漏茅茨。水漲沈荒渚。波深溢小池。梅沾黃可嚼。麥濕翠難炊。荷葉珠盈斗。松梢玉貫絲。𪄲鴹舞宜罷。𪆁鷺坐長飢。耘稻村夫急。移花野友遲。王廬誰足庇。杜屋自堪悲。兩部蛙鳴鼓。雙飛燕落泥。雲煙多變態。風雨恐愆期。燮理由君相。何煩作石犀。</text>
<title>溪上遊三章</title>,<text>溪上遊兮綠簑衣。柳陰陰兮雨霏霏。俯歎東流兮暮獨。歸誰與友兮鸕鷀飛。													溪上遊兮返照明。微風滿袖兮涼氣生。新浴振衣兮散步行。移向淸渦兮坐濯纓。													溪上遊兮荷花香。倚杖逍遙兮野日長。翠葉田田兮殊衆芳。薄言採之兮盈我筐。</text>
<title>鶴山。次李正字韻。贈安成伯。</title>,<text>同棲小有洞中天。目斷塵寰隔幾千。恨入甫琴虛夜夜。愧生和玉任年年。鯉刀可躍龍門上。鳧舃將歸鳳闕前。火落風高桃藻思。蘭舟催泛月溪邊。</text>
<title>參府伯宴儒生</title>,<text>琴閣多閒有二天。觀風樓上展華筵。靑襟吟客酬淸笛。綠樹鳴蟬和弱絃。眩眼自嫌紅袖亂。話情何必白杯傳。高歌五袴爭興感。倒上歸驂落日邊。</text>
<title>題金士純有聲畫詩後</title>,<text>騷家風格渾全成。一筆精描百物情。彩障雲泉收古態。爛屛花草謝春榮。照眸絶勝丹靑色。觸口飜生羽角聲。縱起龍眠應袖手。鏘然擲地使人驚。</text>
<title>在洛中。與具翰林景瑞。次鄭正字子精韻。</title>,<text>翰林風格出諸賢。寧落塵囂負百年。憶着松篁陶栗里。愧隨花柳杜樊川。</text>
<title>翰林入直夜宣醞。命題 二首 使製之。代作人</title>,<text>坐聞宮漏響丁東。愧面偏添醉暈紅。具闕夜遲晴待月。玉樓秋晩爽含風。酒如淮海頻承渥。情若涓溪願盡忠。飮罷羣僚爭拜手。淪肥聖澤感難窮。右秋夜勸酒						一夜霜晴玉字淸。數行歸雁落寒聲。高翔塞北燕雲冷。閑叫天南楚月明。荷戈虞人愁澤國。裁書戌客泣邊城。詞臣禁直驚鄕夢。塵網還慙久自嬰。右霜天鳴雁</text>
<title>還巖遣懷</title>,<text>遠客歸故園。南山秋色變。不改舊時情。松窓月一片。山人返山晩。古谿落葉赤。手携小筇行。不是紅塵跡。</text>
<title>次金士純述懷。長篇十韻。</title>,<text>學而入德門。寧欲姓名喧。隨友聞忠告。從師獵善言。理當勤省察。心可勉操存。蘊奧多硏究。精微幾細論。詩書吾後覺。鄒魯孰仍昆。向道嗟悠遠。求眞念渾元。希賢如逐驥。辨黑若追豚。成物知爲貴。修身更自尊。性靈要靜養。物欲恐更番。測海空持杓。望天恨戴盆。着功多歲月。攻苦費朝昏。愧我搜枝葉。嘉君擁本根。知方曾納履。得路忽回轅。可用九三井。無譽六四坤。顧玆醒獨詣。隨彼醉全渾。向善哀誰敏。迷行慨衆惛。一毫纔失步。千里浪狂奔。正義躬須執。流波手未援。陶山宜卒業。濂洛願窮源。欲透明明處。先須五典惇。</text>
<title>簡具翰林景瑞。以近體一絶書于尾。</title>,<text>高秋相㗗路遐哉。塵夢因君夜幾回。望聳百僚當自遜。才傾一世喚人猜。謝安好爲蒼生起。疏受端宜白首來。藹爾彈冠雖可樂。何如雲臥碧山隈。</text>
<title>暢月初四日。聞東宮吉禮。祝吟一章。</title>,<text>靑宮今日吉成婚。德配天時復一元。淑女求宜親姒氏。神孫生必自姜嫄。宮謠揖揖螽斯羽。輿頌翩翩鳳鴐鶱。行見周南風化盛。野民稽百望天門。</text>
<title>次題金仲昷佳野草堂</title>,<text>藏修獨好臥林間。世路崎嶇可膽寒。寫景幾將詩筆潤。消愁莫放酒杯乾。剩携伊耒甘耕野。不費于錢枉買山。滿壁圖書端坐處。笑他名路苦無閑。</text>
<title>巖堂書懷次韻</title>,<text>獨愛生涯水石間。鷗盟有素不曾寒。樂饒窓下日長寂。貧任釜中常苦乾。不逐雲龍遵大路。甘隨梅鶴住孤山。黃塵白首忘歸者。那識壺中歲月閑。</text>
<title>送鄭景寶之京</title>,<text>將相功名叱咜間。如何齪齪任孤寒。倚樓北望思難涸。題柱西行墨未乾。鳳闕歸情懸日月。蝸廬遊興足江山。朱門處處休營苟。節義從來是大閑。</text>
<title>雪後</title>,<text>滿地皚皚一望間。含杯貪賞不知寒。早憐梨樹瑤花落。晴惜梅梢玉露乾。日出銀光消遠野。夜來月色減前山。小舟誰泛溪風裏。來往無端意自閒。</text>
<title>送金學諭舜擧之京</title>,<text>喧却聲名四海間。歸朝獨立我心寒。叩頭直亮須無屈。唾面寬弘待自乾。贈策今朝馳紫陌。投簪何日返靑山。應知一去君恩重。不許風塵半日閒。</text>
<title>送安東敎授權灝元</title>,<text>訪我重來煙樹間。應憐矮屋保淸寒。當窓松韻含風細。滿逕苔痕帶日乾。趨俗不堪馳九陌。逃名猶訝臥三山。相逢氣味渾相似。臨別還誇物外閒。						可人尋到翠微間。甕牖繩樞活計寒。下榻只欣黃卷積。典衣何怕綠樽乾。君疑風物華陽洞。我得煙霞少室山。歸去各愁殊出處。相思兩地管忙閒。</text>
<title>送晉州敎授鄭子精</title>,<text>離情相付夢魂間。行色長亭入眼寒。奉祿固知隍鹿死。愛書還擬壁魚乾。濯纓不必菁川水。著屐須登智異山。多是南州知己在。爲言身與白鷗閒。</text>
<title>送權府使紹 瓜歸</title>,<text>善治龔黃伯仲間。咸知淸德凜氷寒。張公致頌桑田茂。崔吏何欺乳穴乾。漢北定非投笏地。襄陽知有立碑山。却嗟丑袴歌纔罷。俄見歸驂向帝閑。</text>
<title>送圖上人還淸涼山</title>,<text>性同松柏寓巖間。氣節誰看在歲寒。秩秩架書欣有托。床床屋漏苦無乾。醉眠對月支團木。憫坐吟詩炷博山。富貴凡人無此味。遊僧同我一身閒。													蘭若煙林臥數間。今來慰我抱酸寒。久無馬足衝泥滑。秪有蝸涎著壁乾。顔氏一瓢甘陋巷。遠公三笑憶廬山。羡渠別有仙遊處。蒼鶴白雲相對閒。</text>
<title>十八日。到隴雲精舍。偶見先生去辛亥冬與聾巖雪中會話臨江寺詩韻。追次上呈。時金士純，柳景文應霖同賦。</title>,<text>驢載吟肩帶晩晴。曾看光景到今淸。山陰十里空溪月。乘興誰撑小舸輕。</text>
<title>天淵臺。次金舜擧絶句。上先生。</title>,<text>垂釣煙波老渭陽。周文已遠可鞱光。天游領會鳶魚樂。造化心眞妙發揚。						空把葵情向太陽。江湖垂白一嚴光。客來徙倚苔磯畔。愛聽灘聲抑又揚。						十年長嘯臥南陽。一起應明日月光。學履已能遵孔孟。詩情空得鴐班揚。													淸風君子政陽陽。襟抱淸於玉鏡光。物我一般多活潑。暮天風袂各輕揚。</text>
<title>十四日。文大空肚于退溪先生之筵。醉還。與柳景文，金士純相和。</title>,<text>仙筵酬暢夜云歸。浩嘯揚鞭氣欲飛。積雪未消林逕裏。錯疑盈地月華微。</text>
<title>見和復次</title>,<text>誰人正路早知歸。而我從今鳥習飛。妙處苦嫌曾未見。淸宵大覺道心微。						解紱當年賦獨歸。南山閒對白雲飛。無心北斗司喉舌。自任東方落少微。</text>
<title>次金士純嶔字韻</title>,<text>頻尋雲谷路嶇嶔。穿履行期見道深。嶺上雲橫心不管。床頭易在樂何任。萬古空傳千聖道。三冬難究一天心。君今立脚奔波裏。砥柱當年莫陸沈。</text>
<title>謹次先生贈趙士敬韻</title>,<text>月川雲岫接微茫。一畝閒居野興長。翫易自寬身得失。仰賢空慨道存亡。憂君未獻誠心赤。得友便浮喜氣黃。想得半生閒老處。雅音騷語雜宮商。</text>
<title>送柳應霖還家。敬用先生韻。</title>,<text>惜分山路險。乘馬更班如。於世悲離合。從師問起居。龍門思不斷。猿夢恐相疏。悵我收長翮。巖齋束舊書。</text>
<title>先生見和。復次。</title>,<text>天放							湖山一箇身。隨時變化理之眞。潛鱗歲久投刀澗。燒尾期飛躍劍津。雨雪松篁操氣節。風煙梅柳動精神。願將吾道同陽長。東海長留萬物春。</text>
<title>先生設樽酒。招諸弟。終日團欒。仍吟成廟次月山大君聯句。三復不已。好文退而用其韻。</title>,<text>望極煙波目力窮。詩情半在此山中。應憐倦客荒茅裏。一路梅花氣未同。</text>
<title>春帖。敬用先生巖栖堂韻。</title>,<text>小陽慙轉三層上。天氣初分節序交。香惹寒梅風砌朶。黃生弱柳雪隄梢。右梅窓						生生克克稟元春。六子誰非上帝臣。受命兩儀爭發動。羣分一理遍遊塵。右時習齋門													東風散處渙陰雲。萬物精神動十分。坐得吾心新歲月。藹然仁德付天君。右止宿寮</text>
<title>遊孤山路中。敬用先生橋巖韻。</title>,<text>鏗踏氷江玉鏡明。仙家霞液倒金甁。寒筇未到看梅境。塵思翛然太半醒。</text>
<title>用幽字韻 時。先生送好文等遊山。贈詩一絶。</title>,<text>行行小有洞天幽。辦作仙區汗漫遊。梅鶴故人愁不見。悵吟斜日斷橋頭。</text>
<title>次還字韻</title>,<text>步遶蒼屛樂不還。仙風這箇足淸寒。夢消塵土紛華裏。心在煙霞縹緲間。</text>
<title>入村舍。用紅字韻。</title>,<text>斂盡漁村落照紅。山回回處水重重。我今幸有仙曹分。半日偸閒閬苑中。						爭向東華踏軟紅。簪裾出入九天重。何如偃息湖山曲。都付塵名蟻垤中。</text>
<title>登沙根寺遺墟後斷峯。名以望仙臺。</title>,<text>徙倚危峯曉色淸。一雙靑鳥可傳聲。上眞定在歸雲外。望斷颷輪潑眼明。						雪巚氷崖物象淸。望仙空作凍吟聲。恐敎勝覽煩傳世。收入殘篇語不明。</text>
<title>贈金士純，琴壎之李宏仲之淸涼。</title>,<text>淸風兩腋動高情。却向仙家趁暮行。遠覓禪鐘雲外落。逈攀神岫雪中橫。爭將夜興論多少。更理山裝問重輕。舊識狙猿應憶我。莫言塵甕困浮生。</text>
<title>諸君久不還。用如字韻。</title>,<text>遙憶山中客。擕藜縱所如。夜眠王晉榻。朝訪葛洪居。丹藥仙緣重。黃塵俗慮疏。爛柯應不返。閑看道人書。</text>
<title>歲晦日。獨坐書巢有感。</title>,<text>耕雲野釣月湖。不怕明年錐也無。無名何奈老將至。新歲只隔晨雞呼。上壽慈母樂爾孥。渾舍相期永康娛。黃卷半生催白髮。百慮寸心增煩紆。坐守先人一獘廬。耿耿深夜靑燈孤。潛想前溪動春意。行看細柳影新滿。流光逝者如斯夫。屈指今年幾朝晡。欲帶暖日理花園。笑他張公十客圖。何須買田百畝餘。謀飽來秋勞種蘧。緬懷孤山處士逋。欲將棲鶴淸形摹。</text>
<title>端月初二日。同年禹景善見和。復次近體一首，絶句 二首。壬戌</title>,<text>迤邐蒼屛是列岑。雲棲偃息適吾心。司空有眼橫雄劍。處士無心撫素琴。紅漲九街知分薄。白垂雙鬢賴愁深。何緣下榻重相對。巖路千層更萬尋。						一斟霞醴上靑岑。瀉却凡塵十載心。莫道松坡無樂事。遵溪可與白鷗尋。						西行何日隔遙岑。相憶應勞萬里心。欲待泮林春色爛。論交好向酒罏尋。</text>
<title>二月初。讀書于城山。二首。</title>,<text>古寺無僧竹影寒。春來靜掃臥雲端。沙鷗有契時相狎。塵客無閒久未看。觀妙千篇勤鍊玉。聞香九畹欲滋蘭。淸遊除盡遊方念。會得西山蔡氏歡。													春江風浪射窓寒。無限騷懷付筆端。年久藥宜丹鼎食。日長書足碧窓看。吟饒凜凜王維竹。嘆極猗猗孔聖蘭。載酒諸郞爭問字。任敎多暇結交歡。</text>
<title>覽祖墓碣文。有感。</title>,<text>荒墳短碣綠苔班。四十餘年一瞥間。若及舜齡加四歲。高堂今日可承顔。</text>
<title>次辛上庠落第寬懷韻</title>,<text>瀉憤文章只患多。筆端風雨亂斜斜。姓名恨未題黃甲。依舊溪村野士家。</text>
<title>除夜有懷</title>,<text>夜半便驚畢一年。屠蘇明日酌誰先。人間最恨光陰速。未使雙親壽入千。</text>
<title>聞聖上仲夏觀德。使文臣試詩。次韻。</title>,<text>聖代雄才振海東。薰風較藝御園中。黃間發處雲掀地。白羽歸時鳥下空。決勝藹成升飮禮。失正潛着反求功。扈臣獨之調弓力。觀德多慙面發紅。</text>
<title>鶯歌</title>,<text>錦衣公子厭雲和。便向齊西學善歌。幾使王孫庭樹畔。妖姬失曲捲簾多。</text>
<title>次山陽朴習讀，松亭沈觀察韻。</title>,<text>山野幽閒地。經營喜不遲。雨池珠濺檻。花塢錦連籬。松瑟憐弘景。溪琴奏子期。一區幽興味。難寫數篇詩。</text>
<title>題日新堂 權殷卿齋名</title>,<text>學是井泉九仞掘。日新可着盤銘曰。一朝査滓苟消瀜。心體秋潭照白月。</text>
<title>雨中。賞鳳仙花。</title>,<text>深紅淺紅又澹紅。三色爭姸一雨中。宛是昭君愁遠嫁。臨行垂淚玉欄風。</text>
<title>聞柳習讀卜居鵲峴村</title>,<text>鵲峴村民半釣翁。携竿撑艇繞蘆叢。聞君解得生涯好。買卜新居此里中。</text>
<title>次黃錦溪集中絶句。惜斯人早逝。</title>,<text>郁錦山川似畫圖。陶園蔣逕化煙蕪。灑然心跡詩中見。萬壑淸氷照玉壺。</text>
<title>雪景。次權士立。</title>,<text>先春							梅塢花光襯。不夜松庭月色篩。奇賞忽驚騷子眼。書窓終日斷吟髭。</text>
<title>呈退溪先生旅寓鶴鴐山寺。移鳳停寺。丁卯</title>,<text>溪路廻時白石盤。巖泉落處碧潭寒。淸遊十里雲山裏。着眼奇觀幾百般。</text>
<title>次權秀才春興近體</title>,<text>石室應知勝玉堂。百年隨意倒淸觴。蒼松巖畔乾坤別。紅杏村中日月長。鵲噪茅簷迎客喜。鷺窺沙渚得魚忙。誰能閒坐無塵想。自有芝蘭十里香。						謾擬蘇仙臥雪堂。江天嘯傲任飛觴。優遊逸興懷王勃。汗漫遐遊慕子長。晴日軒窓沽酒促。和風庭院落花忙。誰知勝節傷心客。愁對前村萬樹香。</text>
<title>孟夏初二日。訪鶴鴐山。</title>,<text>風磴扶筇代馬蹄。逈隨蒼鶴入雲棲。憑高晩眺春歸後。落盡山花草色齊。</text>
<title>得仙字</title>,<text>抽身空外對羣仙。千里湖山盡眼前。風拂琪花紅滿徑。煙開玉岫翠磨天。引年可控沖霄鶴。趁夜初聞叫月熊。一宿赤城塵夢斷。滿襟淸興入詩圓。						採藥尋仙境。淸遊絶俗紛。酌霞邀羽客。叱石動毛羣。擧手搖天桂。揮筇破岳雲。赤松長往後。千載揖高芬。</text>
<title>訪佳丘權彦晦山亭</title>,<text>一曲佳丘可隱居。寒棲松月俗緣疏。洞天晩放西湖鶴。池水要看北海魚。蘭塢飮香千日酒。桂窓詳味十年書。乍憑危檻風生腋。宛躡眞人步太虛。</text>
<title>會遊鵲江柳仲和亭</title>,<text>痼疾煙霞客。山亭任勝看。澱藍江色碧。染錦岸容丹。曲渚鷗盟孰。平沙雁陳寒。菟裘終老處。閑考碩人槃。</text>
<title>次南公同宿有詩</title>,<text>寒宵相話十年朋。山雨鳴簷曉氣稜。睡起前村鷄第一。誤邀溪月小窓憑。</text>
<title>九月。霜葉下庭。偶成。</title>,<text>庭柯脫夜霜。籬菊動朝露。榮枯天所然。獨立歲將暮。</text>
<title>十三日。聞家人之訃。奔還。十一月初九日。永窆挽詠。一首見元集</title>,<text>夙成緣果自牽絲。廿載殷勤執帚箕。窺友庶明韓氏眼。對人猶作孟光眉。圖形幾恐渾忘却。斷織曾析遠學而。藹爾結縭琴瑟好。烝然主饋室家宜。衣巾半世要長保。福祿終年擬永綏。道造居倫和不昵。禮成閨範唱能隨。鶯分鏡裏雖深憶。鴻漸雲中是素期。要襋輸情憑遠使。瀡滫盡意養偏慈。碧摧蘭葉霜先降。紅皺棠花雨不滋。成說百年期與子。患瘡三歲欠良醫。關河遠別秋蛩恨。燈燭孤眠夜雁悲。西去慘看牀上臥。南歸忽夢臼中炊。訃音京洛傳千里。活計田園破一時。不弔天心眞戃怳。自傷人事奈差池。高堂哀極雪毛毋。冥路冤深黃口兒。虛室涼涼誰與處。靈帷寂寂永相離。送魂寒谷情何耐。埋玉窮泉怨莫知。紡績舊塵增鬱蘊。鞶囊餘馥尙葳蕤。隻棲林鳥潘公悼。雙泳江鱗禹錫咨。待到他生如再見。欲陳今日滿胸思。</text>
<title>次辛君絶句</title>,<text>人皆鷄犬縱知求。放逸心神鮮自收。堅正若非爲物動。屹然砥柱立中流。						早歲沈潛學海潯。高才將見秀儒林。閒齋保養知何得。秋月寒潭萬古心。</text>
<title>十八日。拜陶山先生有吟。</title>,<text>三載歸來見陶山。山雲江月一樣閒。雲自卷舒月盈缺。政似先生任往還。</text>
<title>端月初。辛進士啓而，琴秀才景休來訪有詩。次之。戊辰</title>,<text>西嶂一眉月。東溪萬縷煙。迎新兼舊友。先酌羡靑年。</text>
<title>訪權彦晦松閣</title>,<text>谷轉林深境自幽。生涼松閣欲先秋。披襟半日多騷趣。塵事堪憐謾謬悠。</text>
<title>溪村夏日記事</title>,<text>長夏溪村管物華。巖霏川靄入詩加。跳林蛙背靑浮葉。晒岸鳧毛嫩欲花。庭雨任漂高鳳麥。園晴移種邵平瓜。時登石閣淸陰裏。宛奉氷壺倚碧牙。						水暗沙郊十里間。漁簑聊得一竿閒。玉炊村婦飢疏屋。桂價樵兒喜近山。柳臥磯頭黃鳥斷。萍開波際白鷗還。溪居暑雨猶多興。身外營營摠不關。						塵籠乍脫志凌霄。蓼瀨桑園鶴氅飄。薄薄朝驂歸路促。駸駸德驥去程遙。涼颷豈待三秋勝。陰雨爭祈二氣調。情話戚鄰消永夏。崇觴非是興寥寥。						雲泥幾歲苦相思。鄕曲欣逢暑雨時。鬪酒忘年蘭契密。敲棊消日竹窓宜。新君北闕靑丘慶。舊友南山白屋期。朝命不催饒勝致。綠煙疏雨幾篇詩。						當夏巖軒暑氣微。漁樵爭席作談圍。雨香荷沼魚撗躍。風惡茅簷燕側飛。坐恨朱顔豪氣減。休言白首壯心違。年光背我堂堂去。頗愧蓬蒿一布衣。</text>
<title>再和前絶句。呈具佐郞。二首見元集</title>,<text>乘閑步屧古郊園。幾遇詩人對玉樽。樵子牧夫俱舊面。應敎踏破綠苔痕。						新卜仙丘勝杏園。客來霞醴溢圩樽。月明醉枕松根臥。野服何妨汚酒痕。						松棚莫比百花園。涼籟炎天入碧樽。一尺胡牀頻矯首。遙山空見暮雲痕。</text>
<title>送具佐郞還京 二絶○一首見元集</title>,<text>山不負君君負山。西歸誰借片時閒。回驂莫苦炎塵漲。天闕欣承穆穆顔。													明良千載會相當。御詔朝天去路長。雲陛正宜陪聖主。風窓何必傲羲皇。</text>
<title>又次口號 二絶</title>,<text>一歸鄕曲十年間。別墅翛然竹作關。承命却催京國返。離愁最着舊靑山。													西郊追別若爲情。悵望終南一抹靑。此去相思何處是。五雲千里隔天庭。</text>
<title>次翠寒臺</title>,<text>乘槎泛海古聞騫。誰勝溪臺興豁然。竹影夜宜和霽月。松陰秋可颺莽煙。川鳴谷邃眞奇地。石老雲深別有天。爲報吾儕俱努力。自今涵泳篤希賢。</text>
<title>八月朔。謁文成廟。次趙觀察使松岡。</title>,<text>末學從師似指南。淸晨拜廟感彌深。靈儀穆穆常端席。章甫峩峩各正襟。山斗儒宗爭仰古。光塵士習獨傷今。摳衣恨未親承敎。聽斷奇音寶匣琴。</text>
<title>霽月橋。次諸朋。</title>,<text>連崖略彴跨寒溪。兩岸深林宛瀼西。夜久更知添一興。孤村落月唱頭鷄。</text>
<title>景濂亭</title>,<text>夜憑生浩氣。秋賞散寒聲。君子香猶遠。淸潭影幔亭。</text>
<title>歸路。次南養仲。致亨</title>,<text>不覺天西白日過。沈眠驢背興無多。秋山面目難知記。醒後回頭恨幾何。</text>
<title>次朱文公白鹿講會</title>,<text>勝境神慳不記年。溪明岳秀別林泉。試破翠微開石閣。可藏黃卷效韋編。閩洛盛言寧口授。魯鄒遺訓願心傳。景仰古人誰尙友。賢哉回也孝哉鶱。</text>
<title>次權秀才贈節度使李陽元令公 一首見元集</title>,<text>才兼文武一名賢。虎節龍旗擁後前。海表先聲驚日本。軍中儼氣振霜天。班超投筆初撗槊。杜預弛弓不上弦。爲將定應多智策。數年長嘯晏三邊。</text>
<title>次河應靜感懷吟</title>,<text>無違歡奉可平生。莫切偏親遠別淸。泣罷高堂誰似我。延齡曾乏感天誠。</text>
<title>次秋興</title>,<text>倒帽西風憶孟嘉。佳辰過了菊殘何。醉來獨臥巖軒夜。月滿寒空一雁斜。</text>
<title>乞菊。次柳習讀疊韻。</title>,<text>黃花自是物中君。相對淸朝似愛君。可護嚴霜盆裏賞。全消塵意泰天君。</text>
<title>謝惠菊 二首</title>,<text>靜吉寧同六二咸。弘恭亦未害周堪。氷霜特立眞君子。香節曾收逸士談。						中庭種菊自先君。風操霜英伴此君。盆上一叢春色在。不爭桃李笑東君。</text>
<title>贈宋秀才啓仲時學詩於余</title>,<text>孤村葉盡北風輕。黃嬭靑燈動客淸。欹枕過鴻驚晩節。破窓纖月夢寒更。業精百鍊超前輩。學足王餘畏後生。逐臭如何留鮑肆。起余欣聽誦詩聲。</text>
<title>訪臨河村金呂泉。不遇。</title>,<text>漁村載酒喚誰應。駐馬還嗟失舊朋。一響破雲遙浦雁。孤眠帶雪短鞲鷹。江風掃葉松蹊箒。山月侵杯桂殿燈。解却郡章身事勝。湖山閒業莫騰騰。</text>
<title>次題壺隱亭二首</title>,<text>傲世襟懷笑竹林。雪天今得訪山陰。狎磯鷗鷺閑中契。爭席漁樵物表心。半畝月池開一鑑。滿觴霞醴直千金。壺中別占乾坤勝。不受凡塵若箇侵。						陶皐舒嘯處。精舍正翛然。野逈一纖月。村稠萬縷煙。平江橫綠竹。列岫聳靑蓮。題筆知誰健。春池夢惠連。</text>
<title>贈亭主</title>,<text>不見情親久。相尋廿載餘。鱠鮮氷落刃。梳鬢雪盈梳。晩日催歸騎。寒冬屬得輿。對床擡醉眼。大地一籧篨。</text>
<title>次李進士雪梅</title>,<text>萬樹瑤花一夜開。東君爭訝先春來。繁英的皪非時節。笑殺隋園彩葉裁。</text>
<title>題雪竹二首</title>,<text>寒窓夜爲竹林開。雪作金聲入枕來。醉睡初醒驚起賞。綠莖如向白綃裁。						寒叢變作早梅開。便覺天工送雪來。玉韻滿階吹斷夢。撚髯吟苦句難裁。</text>
<title>贈柳公達。時居孤山。</title>,<text>孤山西畔日將消。來訪幽居過斷橋。雪着寒林梅若落。十分淸景久逍遙。</text>
<title>次呈柳而得江上書齋一首見元集</title>,<text>逸步曾辭上九天。藏書萬軸水雲邊。衝星劍氣誰知也。雕玉詩談獨炳然。輪鞅趨風嗟末俗。琴樽對月任癯仙。訪公今日眞肥遯。心地平平豈黨偏。</text>
<title>寓鳳停寺。次諸君遊天燈山吟。</title>,<text>道緣深處斷塵緣。霞疾泉肓我尙然。一夜禪團驚鶴夢。臥雲疑是赤城邊。</text>
<title>次退溪先生題落水臺二首</title>,<text>飛泉勝賞幾千年。偶入溪翁道眼前。百尺翠巖雙矗立。一條素練到空懸。						素練一條特地奇。誰能染色墨絲悲。淸聲亂和溪仙詠。正是東風雨歇時。</text>
<title>雪夜。次春晴絶句。</title>,<text>寶境淸遊趁歲陰。一燈長夜十年心。塵編撩我難成夢。月滿寒窓雪滿林。</text>
<title>司馬會存省堂。次諸君。二首</title>,<text>吾儕存省可希賢。進路還憂落半邊。莫把詩樽爭戲謔。學功須似上灘船。													詩友朋兼酒聖賢。夜深寒月倒天邊。何人興盡空歸去。枉作山陰訪戴船。</text>
<title>次柳公達孤山新居</title>,<text>梅皐幽似武陵溪。茅舍眞同卜瀼西。西展玉屛東拭鏡。怳尋蓬島羽人棲。</text>
<title>同年李士謙挽</title>,<text>心事相孚早得知。明霜義分好襟期。殘燈蘭若論文夜。健筆荊圍戰藝時。不隱交情傾鬱抱。更將騷語潤枯脾。聯名幸作蓮雙朶。乖命難攀桂一枝。勝集杏園欣屢合。散歸桑里恨多離。十年勳業頻搔首。萬卷吟功幾撚髭。鄕曲通家曾所樂。國朝高步願無辭。豐城龍劍終誰掘。滄海驪珠慨久遺。托契貴遊要準友。傷心夭逝爲商兒。魂消虛室鸞儀慟。腸斷高堂鶴髮悲。奠罷一觥情罔極。故山風雪送靈輀。</text>
<title>望夜月下記懷。次范至能俳諧體。三十二韻。</title>,<text>陶谷日三五。欣然四美幷。寒溪氷積玉。逈野雪藏瓊。雲氣乘昏散。天光入夜晴。銀輪昇海嶠。金鏡掛江城。百物隨光變。三人對影成。連輝燈市列。交映火樓撑。皎皎含風伯。娟娟孕水精。初愁當戶暗。俄喜滿庭明。山露千峯秀。林分萬樹榮。竹光簾外落。松影檻頭橫。遊客飛觴急。優人舞袖輕。虹橋唐怪葉。金鼓漢思衡。勝事知難集。奇觀問孰呈。靈襟萬念薄。孤枕十分淸。閒覓新詩句。還慙舊姓名。騷懷看月發。醉興伴燈生。底處開龍炬。誰家結鹿棚。傳柑宮戚會。卜繭野人爭。習俗流千古。嬉遊徹五更。玉蟾更飽送。珠騎幾歡迎。良夜丁殘漏。佳辰屬發英。明河侵白鬢。蒼昊監丹誠。旅榻生春意。雞籌報曉聲。澆書欣柏酒。供餉笑花餳。坐久淸難寫。眠酣夢欲驚。朝來愁折柳。歲改對釵荊。室靜宜開卷。窓明不設檠。異鄕雖足樂。故里動歸情。佳友要同住。交親恨遠行。園梅思白蘂。盤菜憶靑莖。落莫留村舍。疏慵任野甿。亂懷題品處。寧效月朝評。</text>
<title>外從祖父李同知夫人挽章</title>,<text>淑德早宜琴瑟友。周詩第一詠關關。家儀不獨稱蘭質。閨範寧將飾玉顔。孝奉舅姑能致敬。養成兒女任虞艱。幾同凡婦居窮巷。何幸良人得顯官。照世華榮三聖內。驚人富貴廿年間。傷心首子爲華鬼。慘目孤忠觸大姦。泉裏含冤虹萬丈。世間抱憫鬢雙斑。明君忽賜夫人帖。大父重添烈士班。久鬱人心今自解。至公天道好相環。三千界外香魂落。七十年來婦道閑。兩箇季男唯蠖屈。一頭佳壻未龍攀。隨時禍福終何憾。同穴心期試可憪。玉骨若堂埋燕谷。苔花短碣對龍山。牛眠壠繞賓千乘。鶴弔誠深我一般。繞櫬爭悲今永送。倚門曾恨暮遲還。東風蒿里吹殘淚。一曲薤歌情未刪。</text>
<title>次題藥山金司成詩集後</title>,<text>卷裏乾坤淸氣滿。半生知作覓詩人。開襟詠處留心妙。觸物題時立意新。栗里風霜收氣象。藥山煙月奪精神。若將詩道同花品。色不如香豈逼眞。</text>
<title>贈金正字士純</title>,<text>昔年相約老江天。不使聲名世外傳。希聖志高求道緖。取賢科急縛塵緣。音書鄕里時時斷。魂夢京華夜夜連。早晩身間傍山路。故遲驢脚共垂鞭。</text>
<title>次懷退溪先生韻</title>,<text>先生隱見似參差。封奏誰知白首疲。鄒魯儒風應復起。羲軒聖域可高追。幾回唐砌吟紅藥。今向商巒憶紫芝。輔攝願興王者跡。具瞻何害位論思。</text>
<title>踏靑日。鄰朋來會。次韻。</title>,<text>緣山竹逕一蛇回。踏破芳菲外客來。兩兩冠童曾點服。三三花柳邵雍杯。蕨芽學鱉初成掌。梅子邀鶯預結胎。佳興四時今日最。欲題淸景愧凡才。</text>
<title>次失鷹</title>,<text>金眸玉瓜羽毛奇。指示華虫動合機。失養飜成千里去。忘飢寧待一呼歸。誰揚牧野同神捷。獨向胡天詑疾飛。色擧難期翔後集。萬山何處網羅圍。</text>
<title>次洛中諸友爲問得官何事好 一首見元集</title>,<text>葛屨步餘留竹杖。金鱗釣罷網銀唇。爲問得官何事好。朱門雖富不如貧。						花明酒熟三春足。煙豁波澄十里餘。爲問得官何事好。垂紳難勝荷陶鋤。																				春晩小庭梅靨皺。日長前岸柳眉舒。爲問得官何事好。羡閒應寄故山書。</text>
<title>次陵祭東行雪中吟</title>,<text>東出修門輦路遙。北風江上六花飄。遙疑梅落西湖岸。岸却烏紗過斷橋。</text>
<title>次退溪先生梅贈主人韻</title>,<text>幾年吳市隱爲仙。雨露風霜謝漢天。何幸主人知己在。晩來相對月軒前。</text>
<title>謁陶山先生。曉月飮梅花下。時。先生自京還。一首見元集。</title>,<text>五載重來訪壠雲。一區花石眼能分。含春玉色渾依舊。只惜先生鬢雪紛。</text>
<title>烏川諸兄見和。復次。</title>,<text>爭將擬議吻雌黃。一樹猶含玉雪光。莫把千紅容易比。風前千點別傳香。</text>
<title>次辛戒爾贈別</title>,<text>淸郊十里苦相思。花落鶯啼送別時。洛下遙知無石友。閒中好得養蘭兒。採芹泮水雖云樂。折柳溪橋不耐悲。屈意從人眞可笑。此行胸抱解伊誰。</text>
<title>咸寧道中</title>,<text>三日簑衣百里程。苦辛來迫竹林淸。惜紅野蝶風前舞。破綠田牛雨裏耕。雲外亂峯抽玉筍。溪頭峭壁列金屛。行行喜見餘春色。獨對前山倒玉甁。</text>
<title>會于孤山宅。次韻。</title>,<text>綠陰終日聽鶯歌。載酒相招興亦何。醉裏舞衫爭亂蝶。飛紅深處共婆娑。</text>
<title>上船。次朴祥遺韻。記所見。</title>,<text>中原							形勝共誰探。遙望琴臺接蔚藍。方伯浪遊忘玉闕。野僧孤立憶雲庵。擡頭望國情千萬。屈指離家日十三。落照月灘催櫂下。行忙只對白鷗慙。</text>
<title>雨中過壁寺</title>,<text>雲起前山雨滿江。不堪風浪掩蓬窓。已經壁寺渾難覺。遙聽疏鍾趁暮撞。</text>
<title>曉過葛山</title>,<text>曉霽雲消露日光。篙工報過葛山傍。波紋細作漁人緔。山色濃成越女粧。劍戟峯巒森似束。豆登丘岸列爲行。雖將畫手摹難巧。却愧沈吟筆逕荒。</text>
<title>廣津見燈</title>,<text>凌宵來倚廣陵津。岸角明燈照綠濱。疑是水仙多好事。故撑金柱引遊人。</text>
<title>入城寓墨池家。朴弘仲辛述古來訪。次吟。</title>,<text>流鶯喚友綠陰深。兩箇騷人取次尋。忘却采芹思樂水。靑帘沽酒費南金。</text>
<title>到泮邸。次諸君韻。一首見元集</title>,<text>名途誰不染塵淸。眞性當求夜氣淸。屹立奔波何所效。千尋砥柱聳亭亭。													客路千般險。家山萬里情。功名已遲暮。鬢雪鏡中明。</text>
<title>遙和辛啓而一首見元集</title>,<text>藤牋							玉屑灑霏霏。不賴西鴻萬里飛。吟罷客窓添逸尙。採芹從此採當歸。</text>
<title>同年諸君。會話西泮上。</title>,<text>步屧閒閒傍綠堤。偶尋佳處泮林西。流鶯似識遊人意。飛入淸陰款款啼。</text>
<title>次金正字士純市樓</title>,<text>我愛靑城水。君憐白岳山。小樓俱二樂。宛是出塵間。關河愁契闊。塵世孰襟期。窮達雖殊路。奔馳此一時。</text>
<title>次李生員四友亭桐竹梅松</title>,<text>幽卜寒齋斷岸西。凡禽不許向人啼。風枝晩待孤凰宿。霜葉時當老鶴棲。小䲧暗香藜杖襲。空庭翠影茆簷齊。他時四友同襟韻。遣興何妨滿卷題。</text>
<title>送金彦純還家 時星牧同歸。而負秋還之約。故云。</title>,<text>分外功名不必求。逐君歸思嶺雲頭。若過松巖巖畔路。爲將芳信報沙鷗。</text>
<title>次金士純來訪</title>,<text>塵臼舂身世。應知意不如。吾慙千里謬。君免一生虛。洙泗遺仁里。汾河有廢廬。歸求栖泊處。精義入三餘。</text>
<title>次</title>,<text>行樂何須得一中。年將不惑任詩窮。故園千里空明月。綺陌三春也疾風。烏帽朱門何事業。靑襟黃卷有心功。泮橋相訪眞奇遇。玉立儒林第幾叢。</text>
<title>送金景獻 璋 歸鄕</title>,<text>著鞭誰是祖生先。別路嫌無酒聖賢。夏朔結棚應伴紹。春池夢草幾懷連。同風自昔情千里。共泮如今義百年。會面甚時重款晤。萍蹤南止各飄然。</text>
<title>謾呈金正字及裴學錄</title>,<text>草野欣聞作聖君。聚精千載會風雲。綠籤已癖勞編竹。白首還甘苦食芹。準擬朝行能整整。何知世事更紛紛。才疏志大知何用。一介酸儒但學文。</text>
<title>登望鄕臺。示諸君。</title>,<text>望鄕臺上望鄕關。地闊天長水又山。落日王都雙眼底。浮雲人世百年間。文千雉堞松相倚。尺五蟾宮桂可攀。欲識淸遊無盡意。小筇留帶暮光還。</text>
<title>擬題柳汝盛梅竹堂</title>,<text>祖業靑▣好守成。詩情更足一華楹。新春小砌淸香動。溽暑疏欞爽氣生。雪朶早迷寒蝶舞。風叢曉鬧宿禽驚。箇中自領閒居樂。莫羡人間耀衆榮。</text>
<title>遊興德洞宋相古宅後</title>,<text>步尋興德洞。寥落宋公家。巖古泉聲碎。庭空樹影斜。習池消富貴。金谷散豪華。欲問當年事。寒山閃暮鴉。</text>
<title>慰同年文德源泣子</title>,<text>寧馨小子命何催。入學年來落夜臺。夏枕未看黃扇弄。壽筵誰復彩衣陪。蘭芽欲茁霜刀折。玉樹將高鬼斧摧。人世彭殤元有數。過情休作喪明哀。</text>
<title>次禹正字景善上陶山先生韻</title>,<text>日邊爲客久。覊思慰家書。翠愛山當戶。淸憐水繞除。夢魂雖玉闕。身世宛林廬。坐頌文風盛。欣欣聖政初。						又一絶						百計今年一不如。五陵年少摠欺予。人間除是風塵外。好有靑山白水居。</text>
<title>偶感</title>,<text>疏桐雨二更。孤枕客千里。蛩語是何情。終宵僾無寐。</text>
<title>金敦敍崔子粹金守愚會倭館。</title>,<text>酬酒休嫌少。論文只患多。丹求寒殿桂。碧憶故山蘿。語雜南蠻集。吟凉北雁過。一宵拚勝酌。騷思倒陰何。						欲作歸田賦。淵明未覺今。月生三鼓色。琴斷十年音。飮罷詩情闊。談闌睡味沈。興來宜訪友。何必雪山陰。</text>
<title>送柳希范移寓西門時柳君會講于此。期以明春決科。故云。</title>,<text>何幸吾儕際聖朝。爭先立脚上雲霄。卷中可究曾思孟。心上寧忘禹舜堯。一別城西情脈脈。千重嶺表望迢迢。錦衣須照桃花節。莫恨風霜歲月遼。</text>
<title>自和</title>,<text>下機雖不禮蘇秦。畎畝寧無寄此身。歲暮草黃騏氣象。雪寒松碧鶴精神。一區巖壑歸心逸。九陌塵埃物態新。君子行藏隨所遇。休言終世隔要津。</text>
<title>雪中辛上舍來訪 一首見元集</title>,<text>寒眠初罷曉窓空。遠壑松聲帶北風。何處聳肩驢背客。能尋雪路九街中。</text>
<title>見和復次 二首</title>,<text>人間百事眠邊空。得喪眞同一燭風。大隱雖云城市在。從今長往老南中。													曉雪門前一膝深。衝寒遊子任浮沈。掩關獨作袁生臥。誰識昂然出世心。</text>
<title>寓靑城寺。贈金正字。一首見元集庚午</title>,<text>死灰塵慮二毛初。謾把庸材任散樗。鮮矣相人如相馬。恐他知我似知魚。春眠只當千鍾酒。老興猶憑萬軸書。近得雲泉終老地。不妨名路計專疏。						又五言律						古江春水暖。先鴨我能知。弄月倚舷笛。垂風扶鼎絲。黃鱗東上早。白羽北歸遲。物意饒幽賞。端居驗四時。						又二絶																				相思幾曰望長安。雲路迢迢入夢難。山月滿江江上寺。一燈孤臥曉窓寒。						一書傳處問平安。朝市山林會面難。滿地風濤須愼步。他時當共布衣寒。</text>
<title>踏靑日。會飮金正字宅。</title>,<text>枉作東風綺陌行。故園花鳥管歸情。幽居已卜靑城下。江月江風可一生。</text>
<title>可興倉。送李子修。次別溪先生韻。擬呈先生。</title>,<text>淵淵道緖有源流。擾擾名場肯久留。鳴櫓漢波歸思逸。故山梅月了閒愁。</text>
<title>次金先生送退溪韻</title>,<text>一去難留王曰咨。田園歸意續陶辭。行藏由義元無惑。進退關時決不疑。濟世安民雖是可。全身遠害亦便宜。東風好向溪堂臥。閒賞庭梅香滿枝。</text>
<title>到龍宮鄕射堂。次前韻。</title>,<text>沙溪一曲繞堂流。爲愛春光半日留。忽有鶯歌藏碧樹。數聲能起客中愁。</text>
<title>宿李雲長池亭。戲題。</title>,<text>斷麓高亭翼碧虛。小塘涵影引淸渠。竹生寒韻微風外。梅惹殘香晩雨餘。照鏡曉窓驚怪鳥。翻銀晴檻賞游魚。千般客興三春暮。徙倚渾忘駕跛驢。</text>
<title>次隴雲書齋舊題。呈李逢原。</title>,<text>擕笻半日訪山齋。難慰前耿耿懷。十載交朋稍半散。一區文物倍前佳。學追張氏箴敦復。詩效堯夫詠打乖。閒適正宜陪杖屨。樵翁漁老亦同儕。</text>
<title>執競堂</title>,<text>千間廣廈杜安得。數尺榱題孟不爲。也足小堂閒偃息。一溪風月共襟期。</text>
<title>夏景</title>,<text>北窓高臥傲羲皇。襟袖蕭然一掬凉。溪雨柳低濃▣黛。池風蓮動舞紅粧。畦分白水移苗急。野割黃雲拾麥忙。晝永睡酣誰喚主。雙雙乳燕語虛堂。</text>
<title>乞菊</title>,<text>遠遊前歲廢庭園。園裏名花百不存。最愛淸芬霜下傑。許令移種雨中根。</text>
<title>借心經</title>,<text>主宰一身微又危。做工休惜借書癡。靜讀明窓要用敬。年將七十不踰規。</text>
<title>林亭卽景</title>,<text>晩愛淸暉作勝觀。松陰濯熱枕生寒。煙藏鷺影橫沙際。風曳蟬聲過樹端。新圃瓜刲霜落刃。晴籬櫻摘玉堆盤。物情剩與閒相稱。畢竟詩喉活不乾。</text>
<title>次辛上舍 二首見元集</title>,<text>樹陰斜砌含風綠。蓮蘂擎池帶雨紅。山凡水俗無他玩。就此時開芥滯胸。						霜欺野老頭邊白。塵惹朝賓脚底紅。半世榮枯隨所遇。達人元不置心胸。						村繅蠶繭殘煙綠。岸晒漁簑落照紅。吟欲逼眞空擁鼻。言難傳妙但捫胸。						墻外䯻高遙岫碧。鏡中顔發晩蓮紅。貪看霽景開遐矚。萬里乾坤一寸胸。						好雨干村喜一般。爭祈西望積丘山。耕巖謾叟知何樂。樂在堯天舜日間。						潑眼晴光且萬般。天邊箇箇數遙山。却嗟雲氣無端起。時礙溪翁十里間。</text>
<title>再次寒字韻</title>,<text>水媚山濃臥曲欄。遙憐襟韻玉壺寒。驚人有語欣同志。成物無功笑異端。時習正宜穿管榻。日新要得奉湯盤。閒中餘力詩無敵。戰馬應肥赤汗乾。</text>
<title>次景濂亭韻</title>,<text>圖畫							千峯色。笙簧一澗聲。送君添勝致。淸夜月盈亭。</text>
<title>又次欄字</title>,<text>時掬深泉坐井欄。潛知天氣一陰寒。欲求理本觀三易。要養心源究四端。靑束野容溪是帶。翠圍山體谷名盤。閒居俯仰吟風物。描寫何曾水墨乾。</text>
<title>讀心經二首</title>,<text>眞經一部展風欄。盡日看看兩眼寒。妙處盈虛元有始。玄機動靜自無端。一心只可提明鏡。萬理須將驗睟盤。淸晝罏燻無厭處。斂襟何暇口瀾乾。						溪村景致孰張皇。松榻還添雨後凉。一陣扇風雙手寶。十分林月半眉粧。休愁物態浮雲變。當惜年華逝水忙。垂老壯心要益健。衝天氣槪自堂堂。</text>
<title>示知己</title>,<text>林下相從已十年。胸中豁豁擺塵緣。徒能言語羞鸚鵡。可把身心學聖賢。浩浩道中堪下手。紛紛人側肯連肩。公私一訟今纔決。回視天庭尙宛然。</text>
<title>夢與宦友相戲吟</title>,<text>雲阿水窟是吾家。飢有黃精渴有茶。釣罷苔磯歸臥處。疏篁寒影月初斜。</text>
<title>次辛上庠</title>,<text>一陣西風十二樓。纖埃淨盡月將鉤。遙思養正齋中客。邀對江煙作話頭。</text>
<title>次愁字。首用杜句決。</title>,<text>途窮那免哭。身老不禁愁。事業虧三樂。生涯抱百憂。凉風吹客榻。細雨打漁舟。勝槪斯時足。奇觀此地尤。感時頻擧眼。嘆世幾搔頭。報喜占烏鵲。呼晴認婦鳩。月城人杳杳。煙寺我休休。列岳抽函劍。幽泉響佩球。松階兼種菊。蘭畹可鋤蕕。活計僧猶共。淸遊鶴自儔。家家辭主燕。岸岸避人鷗。盈缺山頭月。榮枯水上漚。文詞羞陸海。道義慕尼丘。求友遷三里。懷仙問十洲。玄談難勉着。素術願勤修。遣興多淸債。蕭蕭萬樹秋。</text>
<title>次朱文公和白鹿洞卜掌書佳句。呈書堂學文。</title>,<text>燕賀今朝爲落成。藏修誰作不平鳴。日新事業都由敬。夕惕工夫只在誠。編簡蠧魚甘抵死。襟裾牛馬愧虛生。素心篤學終何負。山月溪風可與盟。</text>
<title>送裴學正汝友還京 一首見元集</title>,<text>守拙居窮巷。還慚負聖時。菊秋欣得遇。楓岸惜相離。松月宜呼酒。江山浪入詩。西鞭應促著。會面未重期。</text>
<title>再次遊輞川韻</title>,<text>百年光景似奔輪。幕寫秋懷筆有神。書客窓前難繫日。何人坐上別留春。良辰適意傾家釀。聖世無心秉國勻。山澤閒游知雋永。江楓淸約意中人。</text>
<title>次李逢原。贈李子修。</title>,<text>雪溪乘興可重來。要奏瑤琴寶匣開。萬樹淸秋吟未了。一燈寒夜夢頻回。巖堂月靜留驢脚。河級波懸曝鯉腮。强仕明年誰是許。詩窮自任宋朝梅。</text>
<title>雪月堂呼韻</title>,<text>溪頭新月一眉生。半夜相傾萬斛情。燈爛杯濃泥似醉。透衫汗宛三庚。</text>
<title>次呈具圭峯</title>,<text>在國分官久掌銓。歸家掩戶樂全天。遙知展卷寒窓下。意會時時獨粲然。						心如藻鑑志如銓。觸處公明不愧天。兩地幽情曾照徹。相懷松月夢悠然。													朝退林居也有意。相思歲晏豈無情。天分南北羣山矗。地隔仙凡弱水橫。吟罷幾懷寒榻靜。夢回空對曉窓明。平生若未論文細。一曲何詶白雪淸。</text>
<title>次畫師軸</title>,<text>心驅造化辦江山。筆下煙嵐幕列巒。江聲山色如能繪。須寄巖堂半壁間。</text>
<title>上退溪先生</title>,<text>會心非是古人糟。風雅猶承大小毛。神奪孤高千首李。氣淩平淡五言陶。嘲風可使樵厮諷。課日應將奴僕騷。鍊意腈窓多換骨。愧余如痒隔鞾搔。</text>
<title>題松巖</title>,<text>溪西							小築愛靑岑。巖角寒棲瀉俗心。靜對蒼髯欣晩節。更期良匠十年尋。</text>
<title>蕩吟。次昔遊鶴山韻。</title>,<text>長嘯雲端步碧空。一聲分落萬林風。胸中不點塵埃氣。當作儒仙萬古雄。</text>
<title>上溪先生 一首見元集</title>,<text>厭俗胸襟本自虛。虛中納善不曾除。如今方寸無眞積。只滿煙霞不滿書。</text>
<title>次滿月庵韻</title>,<text>半空長嘯倚高峯。可得飛仙跨鶴從。吸月淸癯多道骨。趨塵乾沒笑凡蹤。千崖曖曖祥煙潤。萬壑蔥蔥瑞氣濃。詩興十分誰共盪。舊遊人未喜重逢。</text>
<title>次呼韻</title>,<text>絶境多佳致。騷情出繭絲。談淸燈盡曉。夢破月殘時。壑籟醒心早。庵僧漏遲。令人發深省。三復杜陵詩。</text>
<title>次雪月堂與後凋兄出山相和吟</title>,<text>一在山雲一在塵。相思不見兩騷人。投竿江檻秋煙細。隱几山欞夜月新。十二洞天飛逸夢。三千年地葆精神。懷仙欲識參同契。須賦天遊鍊道眞。</text>
<title>題金生窟瀑布</title>,<text>昨入山中騎白鹿。頭戴黃冠身野服。今朝偶擕兩胡僧。欲上絶巚開遐矚。探勝先尋最奇處。飛流云是金生瀑。銀河倒落九天之迢迢。素練高掛萬仞之矗矗。留泓巖底拭寒鏡。點滴雲阿碎佩玉。風前細聞響珊珊。月下靜看光煜煜。氷柱橫空不可尺。晴虹繞壁知幾曲。廬山淸詠白獨擅。朴淵壯觀誰復續。遊子非徒濯凡纓。盛暑猶能洗炎溽。我今倦渴喉欲火。駐筇喜得時一掬。快如甘露始孤斟。淸如霞液聊相屬。爽如瑤池之曉盥。潔如洧盤之新浴。不必飮井丹砂。不必取潭露菊。不必服絳雪餌。不必酌葡萄醁。一歃頓覺詩腸潤。再歃更知乾咽足。翻思道人作硯池。日寫藤牋千萬幅。海東筆迹獨瓌瑰。定是瀉了人間俗。諺傳往事不可詳。只愛絶境留芳躅。何當得逢洗耳翁。剩結襟期共彳亍。</text>
<title>次溪先生贈行上人軸</title>,<text>疇昔仙居免白紛。義湘元曉與孤雲。閒尋古迹千年後。肥遯端非負聖君。</text>
<title>敬次朱文公南嶽唱酬韻 二首見元集</title>,<text>着屋懸崖畔。禪居第幾秋。白雲看走狗。丹壁聽飛流。覓句胸襟豁。探經几案幽。吾師多道氣。方外是眞休。													右元曉庵僧																										俗塵元廻隔。誰遣董雙成。席月僧眠冷。衾雲容夢淸。窓前金塔聳。簷外玉繩撗。夜久休羣動。腔窠了物情。													右上大乘僧</text>
<title>戲呈李上舍雲長時李君移梅于宣城。中路失之。家奴偶得而來。種之中庭。聞奇還推。故詩云。</title>,<text>孤山人去暗香殘。零落殘魂底處看。氷骨雪肌嫌俗韻。遠移潛入翠巖問。</text>
<title>雲長緊推。又次寄。二首。</title>,<text>春到雙梢色未殘。非緣園吏要偸看。相思偶得江南信。粉瘦瓊寒隙地間。						北蘂求舒南蘂殘。春光一樹兩分看。箇中風致應無韻。好事譏君滿世間。</text>
<title>退陶先生挽</title>,<text>斯文千載賴誰傳。皇降先生間世賢。義勝早知超宦路。道高偏樂處林泉。閒中日月書千卷。靜裏乾坤屋數椽。出處身謀求實地。榮枯人事驗諸天。含章自占黃裳吉。招俊翻愁紫綬牽。玉署芸臺曾少駐。雲棲蘭室好言旋。襟期閩洛氷壺泂。風操塵波砥柱堅。猿鶴幾同遊澗壑。鳶魚時復玩天淵。燕居事業非徒爾。觸處心神竟洞然。導上忠深圖聖學。開來誠篤述賢編。儒家山斗人爭慕。王國蓍龜事不愆。承敎無能嗟小子。養靈猶喜侍眞仙。吝蒙累歲愚如一。薰德當時善幾千。函文每憐功未進。奠楹何料夢初圓。誰將詩雅稱刪後。難把羲經問畫前。退舍悵無披亂策。陶軒恨絶弄淸絃。築場子貢悲難及。負土矦芭愧未肩。弘景白雲迷古壠。淵明綠柳繞新阡。思賢碑立知他日。下馬陵高想億年。花月滿山春色老。慟號空作血啼鵑。</text>
<title>再次陶山僧軸</title>,<text>尋山不憚路多艱。梅月方塘玉鏡寒。仙杖只今何處住。定應三島十洲間。</text>
<title>坐溪皐。邀辛上舍。</title>,<text>送春孤負落花筵。急趁淸和草似煙。穿柳不知溪路遠。高聲喚友野鶯先。</text>
<title>在星山偶吟。憶京友。</title>,<text>天靑城洛浦間。收綸月下掩雲關。紅塵萬里知多苦。誰勝身閒臥碧山。</text>
<title>竹泉臺</title>,<text>余有意結屋於此者餘十五年。今來逐日逍遙。嫌其地窄。一日。不計農務。喚使蒼頭五六輩及髠首數三人。斲破巖角。轉盡崖石。地勢稍平。因形作臺。欣然始遂積年之懷。倘佯盡日。愛之無厭。將以秋來結社計也。翌日。柳面得南義仲兩公來訪。仍觴于臺之上。樂而有吟。						巖崖半坼成一竇。泉脈點滴留數斗。細竹陰中兩石臼。幾許遊人掬以手。宛是連州祥石乳。足擬君山餌天酒。泉寒竹爽無塵垢。作意築此誠不苟。數椽架雲計已久。自今以始期申酉。山靈割區爲我授。川后接境爲我有。徜徉數月獨探取。道氣仙風伴髠首。翩翩杖屨二佳友。忽然卓午禪扃叩。抽身方外喜相覯。白雲宿約今不負。對酒一壺慰邂逅。開書一編論樞紐。興酣日暮絶飛走。坐地自淸何用箒。泉聲入夜如殘漏。竹韻遣暑吹不吼。先眠莫向僧房陋。擧棊可作商顔叟。相期結夏笑開口。寄適襟懷物莫誘。此地此味君領否。</text>
<title>向易東書院。與諸君泛舟。訪趙士敬於月川書舍。時以先生遺稿收錄。會于此。故末云。</title>,<text>共泛滄江一葉舟。夕陽橫泊月川頭。宛將勝致尋眞去。何啻風流訪戴遊。淸遠臺前江拭鏡。直方齋外月如鉤。歸來徹曉難成寐。都是懷人別有愁。</text>
<title>琴聞遠擕酒來訪</title>,<text>滿江風日午來淸。綠樹初圓喚友聲。誰是聖知梅夏興。一壺相倒十年情。						飛談捲霧一堂淸。醉對江山畫有聲。知是故人多好事。爲將鶯語勸詩情。時琴君以鶯聲勸吟。故云。</text>
<title>院中曉坐。次先生板上韻。</title>,<text>閒齋嗒坐一燈明。對聖賢書萬古情。夜寐空嗟莊蝶夢。夙興爲善舜雞聲。可人共處胸襟爽。騷客相酬氣格淸。此日交修雖足樂。追懷痛未起先生。</text>
<title>雲臥軒朝暮吟</title>,<text>曉霞分落遠洲明。初日遲遲海缺生。淑氣濕人心自爽。一毫邪思不能萌。						人間百事入支頤。終日憑危儼若思。絶景看看難自狀。半江山影夕陽時。</text>
<title>竹泉臺坐吟</title>,<text>淸風明月此生涯。綠水靑山未定家。如今決卜嵌巖下。漁牧相尋一逕斜。						又近體一首						要窮勝賞俯蒼茫。吟觸朝輝到夕陽。江作龍腰圍野曲。山抽娥䯻向人粧。拂巖坐久松移蔭。渾塵談淸竹送凉。不把陳編終日讀。鵝黃酌罷聽鶯黃。</text>
<title>阿姪見和。復次。</title>,<text>不市深藏洛北涯。接鄰南北盡漁家。閒來喚共和煙釣。短艇歸來月欲斜。</text>
<title>勸學復次</title>,<text>詩話閒酬黃栗留。休同汝叔太狂浮。鋤荒待熟須多實。莫羡他時稊稗秋。</text>
<title>靑城雜題十六首見元集</title>,<text>陡立巖形虎骨奇。巖阿高閣浸淸漪。風流古主今安在。依舊煙波使我悲。右虎骨巖													長潭闊若德容弘。新浴淸波共冠童。濯足濯纓皆自取。詠歸便勝舞雩風。右德潭						微茫沃野遍犂鋤。歲歲汚邪自滿車。四序迭侵何最好。黃雲蓋地麥秋初。右網谷坪						百尺高樓倚太淸。幾回殘夜水光明。千磨寶鑑如相對。一芥何由鄙吝萌。右水明樓													玉簫吹斷武陵仙。追憶遺蹤幾許年。餘響只今難更聽。定邀秦女駕鸞旋。右吹簫臺						游鱗作隊自洋洋。潛躍隨時玉尺長。倚杖豈能知所樂。耽觀猶擬古濠梁。右數魚臺						山圃春回種藥苗。閒鋤月夕又煙朝。養成倘得長生術。羽化何難上廓寥。右藥圃						時舂小碓響雲中。散落江天動晩風。却訝靑空飛玉兔。宵宵搗藥廣寒宮。右雲碓						引蔓如藤纏峭壁。開花如芍爛朱夏。花中富貴極繁華。遊客不知春色謝。右牧丹巖						石角枯松作赤松。古仙疑是竚高峯。若敎辟穀張公見。應謝劉家願一從。右赤松峯						支峯潔若玉盤平。登對遙山駕鶴形。四望泠然風滿腋。輕身不必借雲翎。右對鶴峯						巖畔竹光寒玉碧。巖阿泉脈明珠滴。弄泉倚竹坐終日。爽籟成風吹脫幘。右竹泉臺</text>
<title>五月晦。再往易東。諸君見和。再次。時收錄退陶先生遺稿</title>,<text>一哭先生吾道孤。遺言今世可行無。收編細認平生事。德幷祥麟孝感烏。</text>
<title>移竹</title>,<text>庭實偏憐竹似賢。淸風勁節更蕭然。萬竿籊籊懷湘岸。千畝森森想渭川。移植去旬乘小雨。灌根今日汲前泉。要將綠影盈虛檻。剩對淸樽任醉眠。</text>
<title>未赴書堂僉會。遙呈。</title>,<text>山樓不受暑。況是月中憑。玉屑談更僕。金波睡對僧。晴光千樹碧。夜景一川澄。莫怪靑城子。多慵喚不譍。</text>
<title>次易東院先生遺詠。呈烏川諸兄。</title>,<text>生平苦乞聖朝身。林下琴書樂幾辰。物理觸來無彼我。學文傳續有斯人。遠追千聖神相契。親訓羣蒙化自勻。惆悵德音今寂寞。見和誰得發揮新。</text>
<title>聞觀察使宋公與府伯遊映湖樓。犯夜大歡。有詩云。</title>,<text>范轡重巡嶺海行。名樓來上物華明。一年遊興三秋色。萬里歸心一雁聲。紅袖似花賓是蝶。綠樽如海主爲鯨。管絃入夜轟江月。不用官途擁火城。</text>
<title>次退溪先生贈凌雲臺二首</title>,<text>層崖矗矗作丹臺。雲影嵐光翠欲堆。上界遊仙留勝迹。訪君何日再歸來。													玉椀閒來酌九露。綸卯時復掛三花。高臺松月初幽占。爭道雲居隱士家。</text>
<title>八月念三日。大雨雹。有歎。</title>,<text>沴災今見魯僖秋。怪極劉朝似馬頭。害物不徒摧草樹。無禾難得穫田疇。村間可慘啼飢怨。廊廟宜勤燮理憂。陰氣䝱陽眞畏象。問天無路恨何休。</text>
<title>次暹上人軸</title>,<text>四壁塵編擁座隅。十年山澤任癯儒。海天萬里風煙袖。來照騷家不夜珠。</text>
<title>無題</title>,<text>丘壑							風流有舊期。至今魔障儘堪悲。臨江吸月違佳節。陟岵看雲又幾時。楚雁空傳手中札。吳蠶半吐鬢邊絲。蕭然獨臥靑城上。萬樹秋光一夜思。</text>
<title>和送金翰林士純</title>,<text>愛君偏似愛荊玉。見我須同見海鷗。至寶可收閒可放。西風何必感行休。</text>
<title>寒松壇卽景 二首</title>,<text>秋波藍碧白鷗明。迎我忘機似有情。一日沙頭廻一百。不嫌同汝往來輕。						葉滿寒山石逕微。攀崖引我一輕藜。身閒坐遣高壇日。細抹江風付小奚。</text>
<title>和呈柳修撰而見。兼示應見。</title>,<text>萬里飛雲返故岑。一方明月照江心。飛雲明月無蹤迹。欲向君心妙處尋。</text>
<title>在城山遙呈具舍人</title>,<text>每說還山苦未還。令人孤伴白鷗閒。紅塵白首知無著。碧水明霞臥閉關。</text>
<title>次近體在渚谷望月鹿</title>,<text>晩眺憑蘭若。淸輝數玉峯。鳩鳴山雨斂。虎嘯谷風從。同氣應千里。高談爲九重。碧窓方外會。十載一奇逢。</text>
<title>和具舍人韻。寄金子厚。</title>,<text>憐渠國士雋無雙。豁閜詩襟洞入窓。遙憶茆堂閒遣興。詞源浩浩決三江。													莫負芳盟鷗鷺雙。月汀煙渚辦篷窓。小竿靑篛頻相問。知是巖翁遡碧江。						匣裏龍鳴寶劍雙。長虹萬丈貫晴窓。未試霜釯歸有地。欲分漁舍老煙江。</text>
<title>自退溪歸路。馬上集句。與應見同行</title>,<text>連轡玄黃馬。開襟老少人。雪霜山坂滑。風日野橋新。水澗明於鏡。寒暉疾似輪。相忘歸路遠。溪上首回頻。</text>
<title>再次雪月堂二絶</title>,<text>昔學溪堂住僻村。幾同風雪立程門。傷心二十年中事。空對荒山短碣論。						摳衣後學會仙村。問道咸知入德門。遺音未遠多訛變。七十何人著魯論。</text>
<title>擬贈曹南溟先生</title>,<text>隱居求志志猶成。眞樂能全送一生。仰止不徒當世士。高山千仞自崢嶸。</text>
<title>二月初西行路中。遇風雪。</title>,<text>牛頭院路雪和風。春半全無靑女功。倚馬不嫌寒徹骨。只緣身在畫圖中。</text>
<title>驪江舟中。和同年李希正。</title>,<text>千里相擕摠可人。同遊不必十年親。扣舷夜過驪江月。擬泊漁家不問津。</text>
<title>洛邸。和金敦敍韻。呈金翰林。二首。</title>,<text>燕居遲日坐春晴。回首家山入望靑。寂寞客愁花不語。小窓沈睡午初醒。						花落虛簷賞晩晴。春光不染鬢靑靑。誰知萬里支頤客。小女風前蝶夢醒。</text>
<title>次贈別漢江舟中</title>,<text>上灘宜是惜陶陰。歸宿難期恨轉深。半日倚船春晩處。綠肥紅瘦惱離心。</text>
<title>次尹而直贈吟 二首</title>,<text>風檣歸影趁靑陽。照眼平沙十里霜。宛舊湖山人已老。一壺相對兩顔蒼。						煙水浮天似岳陽。仙遊恨未酌玄霜。東風欲解騷人恨。吹動江頭萬樹蒼。</text>
<title>次江上村居</title>,<text>行裝舟一葉。萬里泛春波。拂棹花飛沜。收竿月滿沙。誰籠和靖鶴。欲換右軍鵝。入望孤煙起。兩三漁父家。</text>
<title>次贈而直</title>,<text>東風身萬里。江海任萍浮。春罨蒼屛峽。風恬碧玉流。花欺蝴蝶夢。月鎖子規愁。勝矚關河遠。空成汗漫遊。</text>
<title>次景祥</title>,<text>春愁無賴酌烏程。隨處芳洲任倦行。久掛片帆風不送。一江歸興屬林鶯。</text>
<title>陶谷。贈孤山主人。</title>,<text>入眼孤山依舊碧。風煙半破幽人宅。百年何物足生涯。數朶梅花鶴一隻。</text>
<title>復次朴大濟活水塘 二首</title>,<text>松下開池鑿綠陰。鏡光明處覺源深。對山臨水宜仁智。二樂從來領一心。						方塘半畝隱林陰。不放源流竟就深。正似淸泉山下出。須將果育著吾心。</text>
<title>次柏潭書玉師軸</title>,<text>雲表抽尖碧玉峯。峯腰蘭若倚遙空。數年浪負尋山約。持贈芒鞋面發紅。</text>
<title>觀漲。次辛啓而。</title>,<text>雨後溪流數尺餘。風前雲氣捲還舒。輕輕波面高低燕。潑潑洲邊巨細魚。湖老閒宜披菊譜。山人時可進農書。東臺畢竟垂竿坐。高適何須釣孟諸。						又次						風詠溪臺積雨餘。遙山濃作翠眉舒。沙明劇好難分鷺。流濁還嫌未數魚。綠霧散紈疑著畫。黑雲翻墨豈成書。陰晴變態還無定。拾麥村村共病諸。</text>
<title>竹泉小瀑</title>,<text>懸巖高十文。飛瀑瀉沄沄。雨後能吹雪。旱時任噴雲。新晴光可賞。數日響難聞。安得廬山裏。銀河落派分。</text>
<title>憶退溪先生。次韻題星山。二首。</title>,<text>千秋不老只靑山。人事行雲一夢間。不見詩人山獨在。仙蹤風磴我追攀。						退翁何日再登臨。應是遊魂月下尋。古壁筆痕塵半沒。却敎騷子淚難禁。</text>
<title>吟菊</title>,<text>桃李爭春菊待秋。霜姿金靨解閒愁。孤芳若向東風裏。萬紫千紅摠是羞。</text>
<title>寄養豪樓辛上舍</title>,<text>樓廻氣增高。人閒句入騷。江山養情性。幾箇是英豪。</text>
<title>次柳修撰韻。擬贈唐士。</title>,<text>一別鯷岑東復東。贈言千里掬淸風。朝聯曩接蒼龍闕。經奏無緣白虎通。瘴雨蠻煙區域異。朔雲邊月夢魂同。追思往歲西轅日。人事渾如踏雪鴻。</text>
<title>次題柳應見書舍</title>,<text>林深山轉碧江頭。宛是壺中境自幽。風定短棹橫曲渚。雲藏精舍俯長洲。夜晴波月開銀界。秋晩蓴鱸作玉羞。別有箇中眞樂處。世間名路竟何由。</text>
<title>稻花十二韻</title>,<text>風高火落故溪涯。秋氣今朝一半加。坐見庭梧初下葉。還聞村稻忽生花。雨添嫩色迷田圃。風送微香滿野家。十里濃紅和晩照。千疇失綠勝春華。江郊獵獵疑芳蓼。畦壠盈盈異落葩。西望萬民同樂賞。東風百卉豈矜誇。盛衰只賴柔鋤壅。開落何因羯鼓撾。鵑血不須千朶染。雁媒方可數行斜。渾疑楓岸輝紅錦。誰羡桃源爛紫霞。結實離離金若鍛。舂成粲粲玉無瑕。郭翻認者推何美。孔琇偸兒按不差。八甕香醪超巨黍。流匙雪飯鄙胡麻。此花若向長安賣。應費千錢載滿車。</text>
<title>讀朱子書有感 一首見元集</title>,<text>晦翁才德信天生。功業當時集大成。論難及門扶古道。提撕後學竭眞誠。微言盡蘊難深究。精義通神自發明。讀久定存知得處。措諸何但一身行。</text>
<title>題康進士水冗村亭子</title>,<text>水南山北起華榱。罨畫初明賀燕兒。波接鷗沙平拭面。嵐和鶴岫遠浮眉。疏童岳寺殘星曉。長笛湖樓返照時。勝致眼前無盡藏。幾回收拾逼眞詩。</text>
<title>自覺</title>,<text>年踰四十始回頭。經路平平脚所由。入德有門難躐進。存心此地可精修。培根半畝寧嫌晩。去莠良田必獲秋。下手已知眞實處。打過關鍵肯悠悠。</text>
<title>河應靜不赴擧。戲之。</title>,<text>鄕里羣材摠向西。衰頹君獨伴巖栖。吹竽不向齊門立。藏璞何須楚闕啼。農畝襟期甘自逸。文林名價愧將低。傍人莫笑才華盡。壯志猶懷古柱題。</text>
<title>送柳別坐應見歸朝</title>,<text>君亦走紅塵。鄕鄰無可人。江寒鷗獨睡。山寂鶴相親。出處寧能假。閒忙各是眞。誰將靜中樂。畢世作天民。</text>
<title>遙呈金翰林</title>,<text>獨臥窮山身自蟄。㤼寒未作修門入。漁竿拖月雁聲中。雪落天寒一簑笠。</text>
<title>送權大仁之昆陽聞南州梅發臘前。故云。</title>,<text>官梅應放臘前春。東閣遙憐照眼新。好揷一枝蘿葍裏。淸寒須付北歸人。</text>
<title>次天使敬塘山海館韻</title>,<text>萬里長亭與短亭。遠迎天詔向東溟。詩情抹月皇華映。劍氣衝星寶彩熒。鳳闕日遙魂耿耿。鴨江秋晩望冥冥。寒宵旅館難成夢。喚進芳樽滿醁釀。</text>
<title>在壠雲。贈朴大濟。</title>,<text>道履靑天白日明。歸棲陶壠勝三淸。滿山雲物幾時興。遶峽江流千古聲。仙迹無緣遼鶴返。善功要趁舜雞鳴。可憐治任分歸後。路脈須尋眼底平。</text>
<title>次先生月瀾庵韻</title>,<text>特地江山萬萬年。幾抛形勝屬幽禪。自從一入溪仙眼。蘭若煙霞更燦然。</text>
<title>臘日。題金愼仲兄盆梅。</title>,<text>誰遣花神別致功。臘前寒蘂爛孤叢。東皇好事先容手。一片春光在雪中。</text>
<title>聞河應靜讀家禮</title>,<text>遲暮能勤讀禮書。訓家應欲古儀如。成人定是加冠重。合姓知非納幣虛。愼終誰盡三▣愛。追遠宜酬一本初。四箇節文行自飭。日間須用敬爲輿。</text>
<title>得城山石田。喜吟。四絶。</title>,<text>買取湖山有誰爭。陂陀亂石不堪耕。傍人莫笑迂疏計。種豆陶潛樂一生。						山居不惜費千錢。求得耕雲翠麓邊。誰識蘇秦六國印。未勝負郭數畦田。													杜陵誰借買山資。艱占雲中石室基。莫道靑山無價物。傾財只得一巖奇。													一區嶢崅學耕莘。閒叱羸牛細雨春。未合種苗饒活計。便宜栽藥養精神。</text>
<title>立春帖 二首</title>,<text>喜得東風不世情。年年早向蓽門榮。前村欲訪春消息。閒聽梅枝一鳥聲。						曉日烘窓始覺暄。墻隈先愛動梅魂。大來小往推羲易。天道從知元復元。</text>
<title>再次康進士亭題</title>,<text>唱姸酬麗耀題榱。都付奇觀造化兒。點點擎雲山出角。娟娟掛樹月成眉。賞心樂事知佳節。風物韶華問幾時。剩同潘岳閒居賦。更詠斯干小雅詩。</text>
<title>南景祥寄城山精舍。次韻送之。一首見元集</title>,<text>半畝幽棲處。雲林第一區。飛藜遊閬苑。橫舸過重湖。嚴瀨欣垂釣。陶田肯待蕪。碧山眞樂土。誰識我康衢。</text>
<title>自樂吟</title>,<text>溫外衣無用。飽餘食不求。飢寒吾己免。萬事更何謀。</text>
<title>次辛上舍雪中</title>,<text>萬柳先飛絮。雙梅宛送香。耽看春色晩。只恨欠晴光。先曉小窓明。還疑落月橫。乾坤變銀闕。寒臥勝三淸。</text>
<title>敬次精一齋韻。遙呈易東書院諸公。</title>,<text>千載斯文起海東。追尋餘緖有諸公。探書不但求三上。操履終須得一中。</text>
<title>又次示諸君 一首見元集</title>,<text>乾坤中立百年身。身主神明是北辰。修己可爲天下士。虛生寧作夢中人。詩情莫道毛皮異。書法堪憐骨肉均。院宇遙知秋氣淡。輔仁應不白頭新。</text>
<title>琴景休寄簡。以詩答之。</title>,<text>此生曾決老江湖。素業眞同守宋株。種藥石田迎日月。藏書雲壁度朝晡。窓鳴山雨千叢竹。帆颺江風數福蒲。騷客不來春事盡。白鷗洲畔散人孤。</text>
<title>鷗下臺。古風。</title>,<text>香餌鮦所貪。腐鼠鴟所嚇。紛紛魚鳥摠牽慾。或罹于羅或被射。無心海鷗無心人。脫機日日欣相迓。楓葉岸頭細雨秋。蘆花洲畔明月夜。物我閒情底處著。一片高臺勝風榭。臺矗矗波浩浩。鷗自泛人自暇。鷹之繫絛眞可嗤。鶴之乘軒誰敢詑。鷗乎人乎兩不覊。滿地塵網能早謝。芳盟不許終易慮。莫向臺前舞不下。</text>
<title>寄權秀才得凱讀書城山一首見元集</title>,<text>二十年前入此山。塵編今到鬢成斑。憐君好著書中意。除是人間事不關。</text>
<title>擬贈李子 李也以賤能詩文。私賤鄭獬。官賤魚無迹。皆以文顯。故證之。</title>,<text>才稟何於賤子疏。吾東名世二三餘。羣賢珍贈同名獬。獨步高吟異姓魚。風月襟懷渠灑落。山林蹤迹我沖虛。相逢喜得驚人句。欲報騷情愧不如。</text>
<title>次李安仲題廬江書院韻</title>,<text>經始尊賢處。淸幽遶碧流。儒宮追嶽麓。精舍宛滄洲。正合陳編討。非關稧事修。憐君多遠志。皮裏抱陽秋。</text>
<title>兩城主來訪 權文海沈信謙</title>,<text>有約能來帶菊秋。橫江彩鷁作遨頭。張侯不憚勤巡省。陶令寧辭請出遊。霜氣稜稜楓樹岸。風光獵獵荻花洲。寒山影裏飛觴處。一笛聲高散百愁。</text>
<title>賞晴 二首</title>,<text>屛翳藏威陰氣收。朝來水落見沙洲。遙天日出撑紅柱。列岫雲銷擧碧頭。露裛竹簷珠欲滴。波低苔岸石如浮。引凉高臥虛堂上。過眼流光詠四愁。																				江皐養拙此身安。幽賞都將畫裏看。石逕雲深晴亦濕。山堂風滿夏猶寒。漁䉴晒處鷗心靜。茶鼎煎時客夢殘。皛皛眼前無俗物。倚欄終日任觀瀾。</text>
<title>次李正字共甫山中吟 一首見元集</title>,<text>十笏禪房靜。耽書惜短暉。開窓延月入。掃榻待雲歸。茶罷僧閒睡。松寒鶴倦飛。山中多勝事。淸夜夢依俙。</text>
<title>次韻。呈金星州伯純座下。</title>,<text>移山聊寄適。風物屬新年。對友酣詩話。逢僧問道緣。碧窓留桂月。丹壁染茶煙。小作終生計。江頭數頃田。						晩卜幽棲地。擕書樂百年。功難尋聖處。迹似斷塵緣。釣帶寒江雪。炊分晩寺煙。可憐相好客。火急賦歸田。																				江湖甘守拙。擕鏡泣流年。世事雲無迹。仙居鶴有緣。夜船思捉月。古閣憶淩煙。用舍非關我。翛然老野田。</text>
<title>藻里權義叔挽</title>,<text>絶境幽庄宛石淙。巋然新搆照煙江。桓卽可作乘龍一。魏氏爭稱出鳳雙。飮罷春花飛野席。釣餘秋月滿船窓。可憐半世閒居興。泉裏今應恨塞腔。</text>
<title>李進士雲長挽</title>,<text>一生標格過詩才。相好襟懷幾豁開。巖舍秋深頻採菊。郊原春早慣尋梅。同人義分如蘭臭。執友心期是管雷。家世誰知吾輩秀。鄕圍曾占榜頭魁。英名籍甚功何較。豪氣紆餘老不摧。我愛馬援能矍鑠。人稱方朔好諧詼。着心花石身將逸。結約煙林鶴不猜。東谷自期終寄樂。北堂堪恨反遺哀。弊幃孀婦能求子。虛室兒孫未及媒。十載騷壇傷永別。千秋華柱慘難廻。絶絃淚落鍾期去。引柩情深范式來。可惜臥雲難再訪。滿山寒月照空臺。</text>
<title>正月二十四日。金星州擕酒過江舍。次韻。二首。甲戌</title>,<text>流矚蒼江上。飄然亂雪中。味甘巖竇水。寒薄樹梢風。靈籟吹松老。昭光報藥翁。還鄕多自適。何必憶江東。						我愛風流金牧使。焚章長嘯好遊鄕。晩尋山寺詩毫走。春過江村酒價翔。對竹淺斟杯面碧。訪梅孤咏筆頭香。何時重與論文細。期在晴簷燕日長。</text>
<title>次康僉知山亭二首</title>,<text>洞天寥廓一孤村。大老閒開數畝園。池影冷含金鏡靜。泉聲細帶玉琴喧。棲霞幾着東山屐。醉月長留北海尊。探勝佳賓頻入谷。僻居誰道雀羅門。						風標出俗卜居深。蕭灑池亭半隱林。竹減渭千寒颯颯。柳添陶五翠陰陰。芝田繞舍壺中景。蓬島當軒物外心。每憶仙窓留鶴骨。草間空作候虫吟。</text>
<title>柏潭見和吳字絶。復次。</title>,<text>五湖歸棹早辭吳。逸興非徒在釣鱸。心事無機何所似。碧空孤雁獨含蘆。</text>
<title>卽景</title>,<text>煙雨空濛暗遠湖。暮凉登眺小亭孤。江山欲媚遊人眼。俄頃飜成水墨圖。</text>
<title>金星州來訪吟。次呈。甲戌</title>,<text>淸曉尋松塢。詩談亦孔嘉。酒濃傾北海。詩闊倒西河。雨氣催梅急。春光上柳多。絓驂留半日。重感席門過。						幾隔雲泥遠。相尋意可嘉。幽吟欣傍洛。雅語喜懸河。出郭塵容少。投山道氣多。陶然扳勝酌。佳節不虛過。						行身當濟事。世道際亨嘉。對酒鯨呑壑。分憂虎渡河。投簪宦情薄。結社野懷多。好事眞相愛。重期載酒過。</text>
<title>次李共父韻。謹呈權灝元城主。</title>,<text>野堂歸臥處。春淺尙緘花。掛榻朋難對。封扉客少過。流年驚鬢鶴。浮世惱心魔。身事嗟何似。鷗翁海一涯。						袖手專丘壑。孤身半世慵。夢回黃閣下。身倚白雲中。酒熟三春約。詩成十載功。林居蒙盛化。何恨遠羲農。</text>
<title>次題具承旨送曆</title>,<text>誰將春事報田家。不覺郊原動物華。寄曆山翁知有意。要令次第訪園花。</text>
<title>送金正言士純西歸</title>,<text>相遇獬冠賓。光風楊柳春。靑城無事客。白髮有情人。殷野雙螺子。摶天一鴞身。片時憂國話。利害係君民。</text>
<title>四寸會</title>,<text>東西零落一相觀。存沒人間意未闌。鴻雁行疏悲古陣。鶺鴒聲急作新歡。情深雪鬢飛觴凸。戲極花顔舞袖彎。此會明年誰更健。掃除塵事可偸閒。</text>
<title>次望湖堂韻</title>,<text>臨流移卜地。形勝可棲遲。産業曾勞慮。閒居晩剩知。名途心一羽。身事鬢千絲。寥廓江天裏。欣同我所思。</text>
<title>次廬山枕碧樓</title>,<text>一新廬阜院。縫掖可羣遊。碧岫千重峙。淸波九曲流。尊賢鹿洞勝。訪友虎溪幽。風物增光景。登臨萬古樓。</text>
<title>次呈雪月堂</title>,<text>梅兄淸信望多時。愁殺江南驛使遲。底事孤芳桃李忌。北枝殘後送南枝。</text>
<title>次南仲綏</title>,<text>搔罷霜毛兩鬢邊。擇鄰曾負孟三遷。薄田不費千金散。虛室眞如一磬懸。盡日齋居寧學佛。延年久世欲追仙。向來專靜非他業。灑盡塵襟養浩然。						孤生虛老地東邊。立意猶存見善遷。十載塵編功瑣瑣。一春花酒思懸懸。客題凡鳥知爲鳳。身作山人卽是仙。萬事習忘誰獨記。喜君風格自超然。時琴鳳瑞未遇。故第三句及之。</text>
<title>次送春吟</title>,<text>春物晩多好。春情老益新。醉遲樽滿月。貧劇甑生塵。柳密靑羅幄。花飛紅錦茵。嘉辰忽告逝。其奈意中人。						年年三月暮。處處送春時。鳥語酬瓊句。花愁賴玉危。林園情浩蕩。天地病支離。感物知何慰。停雲靖節詩。</text>
<title>鳶魚軒八詠 拈東坡赤壁賦文字。綴句。</title>,<text>漁樵江渚侶魚鰕。月白風淸良夜何。一葉茫然凌萬頃。空明渺渺扣舷歌。右夜月泛湖						獨立蒼茫天一方。飄飄桂棹泝流光。正襟危坐愀然歎。更誦淸風窈窕章。右舟中浪詠													浩浩							秋風							赤壁蘇。洞蕭如怨更嗚嗚。有酒無肴安所得。臨流網取細鱗鱸。右秋江膾鱸						行歌相答過林皐。遺響如懷孟德曹。擧酒遨遊行樂甚。仰觀江上石山高。右對山醉歌													白露							橫江水接天。羽衣道士共翩躚。問名不答夜將半。長嘯一聲時劃然。右江上湡鶴						木葉盡飛千尺山。徘徊明月斗牛間。攝衣四顧巉巖上。棲鶻危巢不可攀。右登山秋望						一粟吾生一世雄。羽仙相與御長風。蜉蝣天地須臾變。俯歎江流意不窮。右湖仙同遊						無盡長江一葉舟。漁歌相屬放中流。餘音嫋嫋潛鮫舞。正是西風七月秋。右晩汀漁歌</text>
<title>見菊花東坡以菊開日爲重陽。故戲云。</title>,<text>十月十日菊正華。滿庭金萼宛陶家。泛觴喜得追蘇軾。落帽何妨學孟嘉。高節太遲殊百卉。寒香雖晩勝千花。今朝正合重陽會。趁却霜風氣味加。</text>
<title>九月初四日。有客自一善過我巖扉。韉坐柳提。觴洗荷池。仍問主人之存否。文步屧鄰家。望而出延。舊顔蒼蒼。相對款款。俄而落照催人。西風擧袖。臨溪去住。離思邈矣。追錄遊跡。要報厚顧。客卽烏川後凋軒。而乘興載酒。一扳勝眄者也。</title>,<text>門過溪巖洗羽觴。誰知佳客自遐方。數株疏柳蒼苔岸。萬柄殘荷綠水塘。澹澹野風吹醉面。鮮鮮山月照詩觴。別來欲記相逢事。唯有淸秋一味涼。</text>
<title>聞具監司到聞慶。呈辭狀。復次前韻。</title>,<text>托病辭官效二程。遙聞嶺底久停行。路中應記山中樂。心上能忘世上榮。高寺雲邊茶夢冷。故園霜後樹光明。功名不得驅人去。猿鶴歡迎喜若驚。</text>
<title>石墻 乙亥</title>,<text>積石陾陾擁小庭。客來還道展蒼屛。四圍不待丹靑手。花卉依墻自畫成。</text>
<title>浚泉</title>,<text>泉脈巖阿一線通。蒼崖點滴綠玲瓏。爲嫌泓處苔痕涴。日日精修不輟功。</text>
<title>築階</title>,<text>聚石層層作短階。滿栽花竹四時佳。須敎矮僕鋤荒穢。不許萋萋綠草埋。</text>
<title>四月初一日。戲吟。</title>,<text>欲餞春光擧一觥。東皇昨日已先行。翛然獨坐誰能慰。賴有窓前巧舌熒。</text>
<title>恭和琴習讀留韻</title>,<text>居山奇癖喚誰醫。獨把瑤琴世莫知。展卷只欣窺太古。垂竿還愧負明時。雲心縱未同磨鏡。塵慮如何似漏巵。直擬此生江上老。舍他煙月欲何之。						莫怪雲阿石室空。山翁時或作溪翁。蕭然來往溪山裏。浮世榮枯一笑中。</text>
<title>山影倒江吟</title>,<text>淸江自作碧玻瓈。更染晴山倒影低。鳥入蒼波魚躍岫。峙高流下我將迷。</text>
<title>次琴丈留韻</title>,<text>浩浩無垠野。源源不息川。居猶東海隱。臥勝北窓眠。釣罷邀明月。茶餘颺素煙。半生苦淡樂。都付一壺天。</text>
<title>和權上舍定甫廬山高吟</title>,<text>尼聖登奉山。韓子遊衡巒。所觀雖不同。大德寧踰閑。茫茫千載下。高迹難追攀。君耽仁者樂。仰止廬孱顔。晩眺多奇趣。探勝久不還。秋色滿林壑。霜葉紛爛斑。亭亭柏千章。皎皎月一彎。塵慮忽灑然。心上無機關。抱書留絶境。樂在山水間。思賢瞻廟貌。携友聽淙潺。至訓保席珍。豪句破天慳。淸遊幸襟期。觴詠興萬般。逸尙固難及。只覺超人寰。飄飄一雲蹤。峩峩兩煙鬟。自憐靑城老。流光共弄丸。嘲風楓樹沜。抹月蓼花灣。一別詶所思。狂語不須刪。</text>
<title>次長短絶句</title>,<text>閒占生涯臥釣磯。廬江特地更多奇。天光洗月低寒嶂。樹影粧秋倒碧漪。						藍波添雨碧。楓葉飽霜紅。秋色撩人處。淸樽恨易空。</text>
<title>呈挹淸亭</title>,<text>莫把行藏問太空。羲皇心事北窓風。人知人不囂囂處。應笑當年葉好龍。</text>
<title>鳩穴</title>,<text>巖穴深巢雨白鳩。異他羣羽處林丘。應知善避鷹鸇患。莫道藏身太拙謀。</text>
<title>秋晴。呈金佐郞士純。</title>,<text>霽色秋山晩轉佳。對君何日暢襟懹。松驚鶴夢風前榻。苔濕蝸涎雨後階。浮世萬愁杯幾把。流年雙鬢鏡頻揩。塵編滿眼多衰病。腸斷西風臥小齋。</text>
<title>賞春</title>,<text>尋春江岸春方爛。精舍閒多十日留。鳥語未傳山外信。花嚬難解世間愁。前村一陣社翁雨。幾處百壺騷客樓。渙渙暖波不可越。採蘭歌罷立芳洲。</text>
<title>聞金佐郞士純寓山寺。吟呈。</title>,<text>懷友未能訪。殘春鶯語圓。山雲松掛衲。溪雪柳飄綿。客子欲煎茗。胡僧催汲泉。林深塵自斷。畢景興陶然。</text>
<title>次韻金太和兄</title>,<text>康安一佳境。泉石夢頻尋。身靜塵緣斷。神閒道味深。風雲萬里意。魚鳥百年心。離索知何事。藏名謾苦吟。</text>
<title>次呈權上舍定甫</title>,<text>性反由來同宿泊。聖賢非是降才殊。精微事業垂千載。燀赫聲華動九區。有第功程曾自得。無形道體後難模。追崇立廟眞堪樂。執豆端宜愼步趨。						長途難立脚。擧世賤珉多。取友求蘭臭。懷親廢蓼莪。暮雲晴出岫。秋雨晩添波。詠物終何益。空成末路嗟。</text>
<title>與全正字季賀李正字共父。話湖船。一首見元集</title>,<text>孤舟半夜泛空明。角黍何須弔屈平。月暗未分遊客跡。借光漁火欲題名。</text>
<title>敬呈靑松鈴閣。謝惠船板。</title>,<text>湖上							移居任四休。垂綸久欠辦漁舟。良材遠乞靑鳧伯。逸興先飛白鷺洲。嚴老釣臺空獨倚。謫仙吟舸未同浮。筆床茶竈要兼載。感使山人泛碧流。</text>
<title>竹舍鄭老叔降敍松堂有吟。敬次。</title>,<text>岑寂閒居十畝間。不知塵路太行難。今宵皓月天應許。分外淸光落酒寒。</text>
<title>贈金佐郞士純</title>,<text>家食終年樂幾何。溪風山雪戀空多。天回北斗寒將退。梅動南枝臘欲和。遣興三餘詩滿篋。留神千卷學盈科。蟄身莫恨西遊晩。大勝山翁鬢已皤。</text>
<title>次韻李正字子修 爲善齋</title>,<text>性非湍水決西東。本善誰能處箇中。修整若除延蔓物。蘭馨一室茂叢叢。</text>
<title>金佐郞來宿巖堂有詩。次韻。一首見元集</title>,<text>寥落相憐處。偸閒帶月行。蹔時辭紫闥。今夜過靑城。詩壇期抵死。道域愧虛生。莫作風塵老。沙鷗有舊盟。</text>
<title>奉和金佐郞士純近體秋夜吟一首見元集</title>,<text>淸遊幾日弄毫端。點易硏朱曉露團。懷友孤蹤留古寺。戀君深抱望長安。雲深石榻僧眠足。月冷蘿窓鶴夢殘。飽想黃山秋色裏。一燈長夜小窓寒。</text>
<title>次重陽吟</title>,<text>西風							吹帽自涼涼。楓葉蘆花擁草堂。潘鬢霜饒愁短短。陶杯酒滿興長長。風松自解生天韻。露菊誰知蘊國春。勝會佳山猶未健。虛經四十四重陽。</text>
<title>權定甫見和。以律次呈。</title>,<text>聖朝一微跡。守拙臥林巒。愧負風雲志。徒知日月閒。流年愁未挽。古道恨難攀。靑潑樽前眼。朱消鏡裏顔。書淫珠欲買。詩夢錦曾還。任重慙蚊負。耽文學豹斑。言無歌舌巧。身豈舞腰彎。道契期三昧。塵名隔九關。擕壺翠微裏。撑艇白蘋間。忘世機心斷。傷時感淚潺。樗材人莫取。騷語鬼應慳。蘭臭情千緖。楓靈興萬般。釣磯非宦海。槃澗勝人寰。水淨開寒鏡。山靑黛曉鬟。竹風頻碎玉。林月幾成環。鍊意瓊難報。荒詞筆可刪。</text>
<title>敬次退溪先生喜黃仲擧來訪韻。乞梅康丈大臨。此下至重葉梅。用退溪先生梅花詩帖韻。</title>,<text>春氷難越執孤疑。裁簡唯令小僕持。終日隔江芳信斷。雪餘應是惜殘枝。</text>
<title>次秋懷韻。弔城山梅。</title>,<text>臘前風雪嚴。高標亦憔悴。昔年松與竹。幷植于隙地。芝焚蕙自歎。俱敗冥頊恣。羣賢死黨錮。運屯何此異。英華雖未發。自在天爵貴。</text>
<title>次孤山詠梅韻</title>,<text>踏雪尋香幾往還。犯冬勁節尙桓桓。欲知絶艶淸眞態。最在晴宵月下看。</text>
<title>次林居早春韻</title>,<text>春回物色未全新。爲喜山梅早動神。莫將桃杏煩相黲。正恐羣英雜僞眞。</text>
<title>次感事韻。憶溪上。</title>,<text>遙想溪園春色深。殘梅應帶舊時心。扶藜欲訪仙遊處。獨向東風淚滴襟。</text>
<title>次畫梅韻</title>,<text>皎皎枝頭月正團。皚皚根底雪猶寒。賞來眞假渾難辦。能使騷人潑眼看。</text>
<title>次孤山梅隱韻</title>,<text>伴鶴談僧避世人。梅窓日月飽天眞。塵緣抛却柴扉外。好保淸臞一箇身。</text>
<title>次吟問庭梅韻</title>,<text>當日先生不出山。爲緣淸契在林間。閒將去就煩相問。魂夢棲遲隔九關。</text>
<title>次陶山梅韻</title>,<text>綴枝千點玉娟娟。舊契芳盟歲益堅。獨立不知蜂蝶面。笑他春蘂照山然。						相遇年來斷俗緣。風流高致更誰傳。靑城亦有閒吟子。苦效西顰獨粲然。						恁地閒居玩物姿。更憐疏瘦共襟期。自看蓓蕾終飄落。四氣流行點可知。</text>
<title>次憶陶山梅韻 二首</title>,<text>巖棲軒外十條梅。舊日吟仙望不來。素艶幽香如昨未。月明淸夜首空回。						空山獨立別詩仙。花發年年二月天。和雨和風無一賞。落來誰弄玉琴絃。</text>
<title>次月夜咏梅韻</title>,<text>吟求島瘦與郊寒。留待枝頭曉露團。莫怪淸宵欣獨賞。天香猶恐播人間。													半夜氷輪輾遠空。婆娑梅影惱山翁。魂淸骨冷眠何得。絶境依俙坐桂宮。						憶曾陶院侍溪翁。幾對庭梅感興同。寂寞此宵魂欲斷。攀條難訴萬愁胸。</text>
<title>次挹淸主人盆梅。至月晦。溪庄大雪中寄來韻。</title>,<text>三春別格桃前發。千古高風竹外橫。況趁一陽傳雅韻。難將十友鬪芳名。</text>
<title>次後凋梅答韻</title>,<text>獨占幽軒第一春。相看皆是舊情人。細香便可風前惹。瘦影還宜月下親。</text>
<title>次示彦遇韻。呈康丈西湖閣。</title>,<text>庭南庭北凜氷條。交映寒葩尙不孤。欲向西湖遙問主。只應雙鶴入虛無。</text>
<title>次彦遇見寄韻。飮紅梅前。</title>,<text>耿介墻頭立。東皇別致功。曉憐淸裛露。晩惜細含風。擺蘂淸芬惹。攀枝鄙慮空。那嫌開未早。能秀萬紅中。</text>
<title>次都下盆梅船載來韻。詠重葉梅。</title>,<text>莫賤繁開葉數重。只憐寒契姓涪翁。桃夭杏艶元無管。月下傳香雨後容。</text>
<title>贈河秀士</title>,<text>泱泱谷口德潭回。要結鷗盟數往來。世事波瀾難涉足。不如垂釣子陵臺。</text>
<title>雪中</title>,<text>一夜東皇爛熳回。瓊花瑤草爲誰栽。隋堤亂絮枝枝落。庾嶺寒梅樹樹開。屬國飢飱胡北苦。侍郞行色楚南哀。化工作意埋山逕。遮却尋春俗子來。</text>
<title>重陽會酌落帽峯。用杜舍人韻。追示應靜。</title>,<text>瀉却秋懷玉斝飛。東籬第恨菊香微。戲烏紗客臨風倒。得白衣人把酒歸。颷館舊登空亂草。蔣陵華宴但斜暉。題糕一席皆親友。明允何慚獨布衣。</text>
<title>偶成華字</title>,<text>無射佳辰變物華。一年騷興這邊加。三三獨步元卿逕。九九君尋靖節家。白兔落筵酣白酒。黃鷄入箸欠黃花。孤峯起舞欹頭帽。千載風流亦孟嘉。</text>
<title>正月十日。遊廬江。與金士純，裴汝友，李共父，權彦晦及諸友十餘人。大醉次吟。丙子</title>,<text>東風滿江雪臨別更傳杯落日半峯在應敎歸興催</text>
<title>辛上舍來訪。有詩。次贈。</title>,<text>林深春日冷。野闊暮煙微。遣興飜成醉。休辭踏月歸。</text>
<title>次贈金士純還朝</title>,<text>家食纔經歲。東風向紫微。國恩難早報。應是白頭歸。</text>
<title>次朱判官德元 松峴題絶句</title>,<text>晩眺							松丘興味淸。惠風晴日儘春情。無端鳥語留人醉。觸物難禁百感生。</text>
<title>春日戲吟</title>,<text>去年春日傾千斝。今歲春風更萬杯。酒量漸寬貧日甚。明春何以對花開。						春來日日長呼酒。隨處花前醉卽眠。蜂蝶亦知人意樂。雙雙終日舞樽前。						不把花枝揷幅巾。醉吟空羡少年人。昔年我亦簪花客。兩鬢堪憐不復春。						朝醉初醒成午醉。醉來飜作踏靑遊。芳郊處處王孫草。綠破遊人杖屨頭。</text>
<title>乞船材燕谷</title>,<text>欲作前江一小舟。和煙釣月放汀洲。良材遠向前山覓。莫惜風流作意求。</text>
<title>次韻柳校理而見</title>,<text>曾決江湖老。昂然絶宦情。斲雲開藥圃。乘雨倚花楹。樽碧前山色。琴寒細澗聲。寤言終不告。回首笑簪纓。</text>
<title>豐基郡守裴汝友春日訪錦溪。有詩。次送。</title>,<text>錦里							詩仙去幾春。風煙寥落澗之濱。晩尋勝跡誰閑客。高挹餘芳儘可人。某水某丘空綠草。一花一石帶淸塵。應知杖屨逍遙處。欲謝浮名濫幅巾。</text>
<title>送朱判官德元</title>,<text>數年棲枳棘。今日忽西行。淸餞一杯水。遠分千里程。微誠難借寇。遺愛等歌彭。出郭攀轅處。難堪唱渭城。</text>
<title>靑城吟</title>,<text>淸奇天作此山川。寺廢如今我獨專。立立巖篁如碧玉。斑斑庭草作靑錢。山花欲笑春長醉。野鳥初喧午亦眠。物色惱人人自感。只宜幽賞任流年。</text>
<title>柳校理而見 訪上洛臺。有詩。求和。</title>,<text>上洛人何處。江流遶舊居。春風尋絶境。歲月問遣墟。消息遼陽鶴。襟期笠澤魚。應將懷古眼。乘馬更班如。													靑城連上洛。正合散人居。日寂煙霞路。春深草樹墟。西湖誰放鶴。南浦獨觀魚。何日同撑艇。澄潭縱所如。						晩訪孤山獨詠歸。山川如昨古人非。誰知手把漁竿客。謾作江天一少微。</text>
<title>似呈河村柳校理</title>,<text>江皐春物已全新。薄薄春愁爲可人。欲泛漁舟煩一訪。落花深處恐迷津。</text>
<title>五月十日卽景</title>,<text>笋高十丈成陰綠。葵殿千花向日紅。隴麥初收饒餉事。村乘盡禿畢蠶功。棠葩已落多江雨。梅子將黃少野風。佳景此時閒欲記。老鶯聲裏句難工。</text>
<title>次題熙則上人軸</title>,<text>斷遣塵緣寄釣舟。煙湖十載賦仙遊。莊生自覺逍遙樂。杜老還甘寂寞愁。閒訪竹窓僧幾箇。相隣松塢鶴同留。靑城勝致煩題贈。白髮他年知也不。</text>
<title>送西瓜趙士敬丈。戲呈。</title>,<text>一箇靑圓象彼旻。弄丸餘樂願留神。刳來豈但吟喉潤。肌裏藏瓤可見仁。</text>
<title>買舟泛江。贈僧。九月晦前日。泛舟前江。鄰翁及僧也適到同遊。興極而罷。舟則當夏漲。上流所失。而今我買得。故云。</title>,<text>籣槳喜共泛瓊流。非是偸來夜壑舟。川后也應投我許。洛仙何惜爲人謀。欲尋蓬島隨蒼鶴。試闢煙波逐白鷗。三笑虎溪猶勝事。況酣楓葉滿江秋。</text>
<title>次琴秀才 宮奏</title>,<text>江天入瞑未登舟。恨負前宵月滿洲。坐對黃花耽共醉。一團淸興浩難收。右歎未泛舟													緬憶淵明歸去舟。北風猶喜颺寒洲。誰知獨泛霜波客。剩帶晨光凍霧收。陶公歸時。在十一月。故云。右曉月獨泛</text>
<title>江氷</title>,<text>氷合初因雪後風。俄聞官今鑿沖沖。凌陰催納民雖苦。猶勝桓成魯二公。</text>
<title>落氷</title>,<text>鏡樣流氷片片浮。或撓漁艇或衝鷗。把來若照人肝膽。世上人人摠是羞。</text>
<title>朴習讀孝昌山亭十景</title>,<text>仙區特地嶠南村。采采汀蘭日正暄。麗景正宜修稧事。流紅何必問花源。右山陽修稧													冠童畢集澗濱齋。風詠歸來點也儕。言志可承吾與嘆。寧隨四子共襟懷。右巖齋詠歸						谷邃林深可結廬。佳名不是季倫居。草如茵處花如錦。終日探春駐小車。右金谷尋春													伽藍遙在白雲層。細路緣溪是大乘。誰覓疏鍾山影裏。帶風歸袂夕陽僧。右遠寺歸僧						數里淸灘碧玉流。狂瀾雨後漾汀洲。鄒聖已傳觀水術。不須浮海放孤舟。右浮碧觀瀾													茂林蒼翠遶荒郊。牛背斜風一笛高。欲問牧童簑笠興。太平春色滿江皐。右長林牧笛						玉立遙岑一段奇。舊名猶帶出朝曦。最憐夜夜寒蟾影。飮罷幽人獨對時。右㬢峯對月													胡琴誰弄碧峯巓。人去千年岳色傳。一帶晴嵐迷曉旭。半含山氣半浮天。右琶岳朝嵐						平蕪十里藹無垠。孤館連村入眼分。薄暮夜光明滅處。炊煙輕颺曳西曛。右野館暮煙						一竿閒把一溪風。靑蒻生涯任釣翁。我忘鷗鳥鷗忘我。寧望周文獵匪熊。右熊灘垂釣</text>
<title>次記時興</title>,<text>妻繅蠶繭子耕田。樂在窮村遣百年。荷葉釀香時適爾。柳陰眠穩日悠然。風來瀲瀲黃雲野。雨後溶溶白浪川。閒臥不曾謀富貴。新官只願勝於前。</text>
<title>自箴 二絶</title>,<text>學道猶如食荔枝。須將喫肉不喫皮。剝皮裏面存眞味。喫緊方能實處知。						學非着實但夸奇。有飯眞知不食飢。只管鋪攤門外在。我家有飯要人知。</text>
<title>追和退陶先生妙峯庵題。戲呈豐基太守裴汝友。</title>,<text>山色秋來興正濃。亭亭雨後翠浮空。塵途久結簪纓侶。雲壑誰期杖屨同。茶鼎睡餘湔俗慮。蘿窓吟罷憶仙蹤。山跧未辦雲遊約。一笛荒郊伴牧童。</text>
<title>八月十七日。參尊道祠享禮。登養浩樓。次柱上韻。</title>,<text>江山猶勝畫毫裁。風滿長洲月滿臺。勝友喜辰饒絶賞。檻前唯許白鷗來。</text>
<title>次呈都事高仲明</title>,<text>江湖心事絶機關。勝致猶凌八節灘。幸有故人知我樂。西風一信問瓌觀。						擾擾塵緣不我關。一竿閒占子陵灘。風眠月嘯無他惱。時把羲經獨靜觀。</text>
<title>木綿花</title>,<text>銜子非因鴻鵠飛。文翁麗季得初歸。種傳八道代麻葛。花盛兩南同繭絲。霜綻靑囊當晩節。風搖白雪趁朝晞。擕筐田婦爭相拾。彈出秋雲織作衣。</text>
<title>採芝臺</title>,<text>瑤臺半面展金屛。謝世追眞學鍊形。亦圃豈專栽藥圃。酒甁閒慣對花甁。松傳寶瑟含風韻。泉奏祥琴帶月聲。蟬蛻半生多道氣。陶然日日蕩塵情。</text>
<title>錦松次趙督郵宗道</title>,<text>松巖西畔。有一松高數十尺。年年石苔。自根至梢纏縳。早秋爛紅。故名以題之。						當霜百卉被秋刑。葉盡凋零實已成。晩節渠何終變色。錦衣甘襲大夫名。</text>
<title>九月望。遊上洛臺。</title>,<text>載酒江湖落魄遊。散人無處不風流。石臺便勝瑤臺賞。風舸猶凌雪舸浮。柔櫓好鳴紅樹岸。流觴欲泛白鷗洲。蘇仙赤壁雖云樂。那似黃花九月秋。						又						遠撑孤棹傍層臺。楓葉蘆花照酒杯。莫怪遊人歸入夜。片舟盈載月光回。</text>
<title>具監司過松巖。敬贈。</title>,<text>處處楓林幾駐車。觀風到底煥聲華。朋簪遊眺溪山勝。王事驅馳道路賒。嶺外離情空白髮。巖前吟興爲黃花。匆匆玉節留難得。擡眼西風雁影斜。</text>
<title>贈權秀才 終允</title>,<text>憐渠勤問夏侯書。里舍寒棲數月餘。礪志可尋三眛妙。篤功休負一生虛。門前立雪同游酢。帷下追風愧蕫舒。年少耐辛宜着業。天公曾不借居諸。</text>
<title>敬次鄭敎授</title>,<text>樂貧顔巷一瓢淸。身事閒閒際聖明。但使門閭留實跡。人間無用是虛名。</text>
<title>謝▣忠義兄惠瓢杯</title>,<text>誰憐顔氏飮簞瓢。巧作葵杯興味饒。魏相荷筩那可比。蘇仙蕉葉不須要。因風掛樹知何趣。泛水藏詩是錯料。持贈剩敎添好事。孤斟月夕與花朝。</text>
<title>聞趙奉化穆 不赴任。擬呈。</title>,<text>有約溪山終不出。功名難得奪心期。麻衣濯濯光如雪。肯把浮塵染爲緇。</text>
<title>聞金佐郞誠一 赴帝京</title>,<text>西征萬里趁王春。何日神京拜紫宸。山過首陽薇亦作。江看楊子柳方新。才饒專對眞良士。望屬循資是藎臣。一別鄕關情底最。望雲應戀北堂親。</text>
<title>二十五日。贈趙奉化。</title>,<text>去就方知惟義在。承流端可用仁心。鳳城十室多忠信。黃閣應鳴宓子琴。</text>
<title>十二月初二日。雪晴。</title>,<text>潑眼丘陵一樣平。乾坤渾是玉壺明。灞橋誰覓騎驢興。剡舸應饒訪友情。鷺立沙頭難自辨。鶴棲松頂不曾鳴。風回樹樹飄輕絮。日出家家蓋素瓊。作粉未能粧巧女。似鹽難得救飢氓。光生萬壑盈珠貝。影襯千峯削水精。瑞應豐年村老占。樵妨寒日野童行。開花可擬長春苑。和月爭疑不夜城。縞帶或從車軌作。銀而亦自馬蹄成。寒威始怕添肌粟。皎色還愁入鬢莖。授簡梁園宜放筆。替燈孫榻可看經。騷家莫道生涯冷。積玉今朝自滿庭。</text>
<title>自警</title>,<text>一體雖分有本支。周流血脈貫毛皮。安排若昧西銘訓。物我根跟豈實知。</text>
<title>落水臺丙寅春。先生到此題二絶。感舊追次。寄行可。時在鳳停寺讀書。</title>,<text>萬古雲門第一奇。飛泉嗚咽似含悲。退翁去後空鳴玉。再遇知音問幾時。</text>
<title>春晴。次先生。</title>,<text>風和天朗洗微陰。吹動山中萬物心。最憶幽泉巖角瀉。琅琅細響灑禪林。</text>
<title>次韻琴秀才大調</title>,<text>男兒生世少英豪。晦跡何能地望高。夜榻剪燈披道帙。寒江釣月泊漁舠。辭君亦可踰垣走。厭世何妨入槖逃。塊處山樊弘景樂。都緣風枕聽松濤。													石室孤棲未作村。煙霞幽尙一荒園。死灰心事禪家域。生物襟情母位坤。筆底楚騷欣獨和。床頭羲易對誰論。寂居不憚同人訪。每趁朝暾啓篳門。</text>
<title>再和</title>,<text>卜居曾決接漁村。斲石聊開半畝園。人稟窮通皇矣帝。物資榮落至哉坤。莫將世事從頭數。休把人情掛齒論。脫灑工夫何第一。繙書終日獨關門。						又二絶													江湖形影獨低徊。世路聲華眼不開。靜究羽鱗飛躍處。源源物理有從來。						憐君修業富春秋。向我書巢不浪遊。自恐東顚西倒甚。難將學海導虛舟。</text>
<title>城主考講諸生。招余同課。戲云。</title>,<text>藏拙中林深復深。世人無路寄塵音。無端官使起魚鳥。定是樵童煩指尋。</text>
<title>遙呈具監司任滿歸朝</title>,<text>遙聞關海遞巡旌。不返鄕閭向玉京。千里信音憑少弟。一年情緖屬殘鶯。報恩北闕垂紳進。遺愛南風按轡行。嶺樹重重遮望▣。獨依蘆荻釣船橫。</text>
<title>謾成</title>,<text>草草山居不設藩。荊林叢茂自環園。種瓜可護鄰童摘。栽藥寧愁野鹿掀。月下引觴含竹影。雨中散屐印苔痕。陶然樹屋消長夏。浣盡煩炎爽骨魂。</text>
<title>以病將還巖居。記所見。戲示蔣君二秀才。</title>,<text>歸山數日感弓蛇。不覺奇觀雨後加。林茂深藏巖上寺。雲收全露岸頭家。山明喜數千叢岫。江漲憐沈十里沙。老骨不堪留水榭。滿前風物屬君些。</text>
<title>次金上舍 允明靑城山吟 時被地主之喚。一入官。金君譏諷。故答之以此。</title>,<text>平生笑北山。閒考碩人槃。採蘭泛芳洲。佩月登蒼巒。欲見所思人。風稜杳莫攀。顧余道未精。悵余志亦頑。屢被官書招。騎驢出松關。往來不帶塵。依舊一靑山。</text>
<title>次韻枕流亭</title>,<text>選勝佳山好水傍。能兼仁智起華堂。瓌觀絶致軒前散。雅韻高情肚裏藏。暮野數聲橫牧笛。晴波孤影過漁航。投簪合眼浮生老。應笑紅塵白首郞。</text>
<title>送具僉知朝京。奏請改宗系。</title>,<text>中原千萬里。去去過東遼。日月忠心照。山川物色饒。別離沙雁叫。時序草蟲喓。可副君臣望。寧愁道路遙。匪躬承玉闕。拜帝上銀橋。雪恥明華史。伸冤動庶僚。誅奸言凜銊。祖聖義凌霄。仙李重輝日。綿瓜更盛朝。皇風吹穆穆。國派自昭昭。御詔東歸處。金花想寵邀。</text>
<title>泛舟訪河回柳司諫</title>,<text>曉發							靑城月在船。洛君臺下水涵天。棹夫莫促凌波去。自是江風送杳然。</text>
<title>到屛淵</title>,<text>曲江南面展蒼屛。楓醉層巖雁落汀。望望西河欣入眼。玉人應是倚風欞。</text>
<title>敬次靑巖亭韻</title>,<text>閒臥林皐天誘衷。浮名回首鳥過空。雲斤琢肺詩三上。霜髮盈頭聖一中。荷葉量珠擎晩雨。松枝玉帶微風。剩兼谷口耕巖趣。生事何煩送五窮。</text>
<title>次呈七松堂 三絶</title>,<text>小堂幽逈水雲間。釋老分居一碧山。昨夜忽驚楓樹落。半窓殘夢雨聲寒。						一生眞樂屬鳶魚。特地風流勝鏡湖。雁落沙平秋色晩。荻花深處釣船孤。						千圍翠壁一奇峯。石臼無人水自舂。雲外禪房排逸興。夜風吹送數聲鐘。</text>
<title>次鶴峯同舟</title>,<text>江頭山一點。鰲背幾支撑。風緊舟難定。雲深杖可行。枯蘆霜岸倒。折竹雪崖傾。搖落寒棲畔。誰敎鶴夢驚。</text>
<title>勿巖金秀才有詩。次寄。</title>,<text>天寒徹骨爲誰留。月落燈殘夜欲遒。白髮傷懷知底事。君門難得獻嘉謀。</text>
<title>自得</title>,<text>世上勞勞事。誰能勉勉爲。閒閒有自得。默默恐人知。</text>
<title>地火</title>,<text>五行相生萬物妥。順燮陰陽理則可。雨以潤之風以鼓。坎爲水芳离爲火。如何乖氣致大災。猛燄出地終遠播。丹陽之東海西丘。自春連燒爲國禍。燎原焚草光不見。土銷巖鑠煙不鎖。舊聞石炭在地罅。野火延爇風揚簸。人云此火眞怪底。地若不生天必墮。入夏已燒地一面。終歲幾燃峯萬朶。炎炎地裏難撲滅。豈是火山影婀娜。應知咎徵旱太甚。輟鋤村村農自惰。靑坡先生昔著記。其年亢暘嶺之左。怪底斯言初不信。川渴樹枯今亦果。西郊密雲久不雨。南畝秋成何所荷。憂災聖慮軫宵旰。食不甘味寧安坐。嗷嗷萬民紛仳㒧。饑餓行路糧未褁。古來火患雖或作。豈如今日致妖夥。誰得調元和二氣。汰盡鬱攸甘露嚲。邈擬燒痕自目擊。恨無傍海凌風舸。傳聞怪說縱難眞。旱兆一讖眞起我。</text>
<title>次金佐郞見和韻 六首</title>,<text>金溪第一曲。雲麓宛山家。猿谷無三峽。鶴岑勝九華。詩書修舊業。風俗變新羅。食粟應安分。何心貸監河。													散人何所樂。湖上一漁家。引客談詩律。招僧問法華。家無萬金貯。盤欠八珍羅。壯志消磨盡。慙非曳落河。						久嫌山水淺。移築近江家。素琴屬陶令。寶劍試張華。白首藏燕石。靑衫愧越羅。欲言心上事。那似口懸河。						才子能匡國。庸愚獨處家。履穿任東郭。蝶化笑南華。驥逸難覊勒。鴛飛孰畢羅。謾懷浮海志。不見勇憑河。						專對行燕右。多時不顧家。懷忠歸外域。御詔自中華。萬事輸詩筆。多才罥禮羅。雖云爲野逸。安得老江河。						莫吟平子賦。難得坐田家。雲路垂朱紱。天街奉翠華。榮枯徵桂籍。成敗夢檀羅。若佩專城印。應知虎渡河。</text>
<title>次韻沈相公。贈黃學長 應聖。 四十韻。</title>,<text>處世誰甘白首郞。爲憐顔巷坐穿床。居無郭子營金穴。才未劉元上玉堂。入海神龍猶矯矯。出霄孤鶚自昂昂。玉岡璀璨含天寶。蘭谷葳㽔抱國香。名路久違揮馬策。書窓多苦照螢囊。蚿不必論多少。鳧鶴何須較短長。落魄每吟吳客句。安神堪笑越人方。藏龜自適同莊叟。畫虎寧期效季良。知己續弦音自和。同人磨杵意差强。風雲漠漠心誠赤。歲月悠悠鬢髮蒼。獻闕多時慙豕白。離家隨處慰鵝黃。食貧不願聯千駟。齎志焉求鬻五羊。一蠧無功聞正叔。雙魚致孝感王祥。建謀縱未追公覆。干祿如何慕子張。問道正宜勤李固。訥言還可吃周昌。命騷知是薰家塾。學術能將訓黨庠。超代淸標凌石介。半生深計倒硏乘。謾悲山答年年廢。不覺田園歲歲荒。書是箕裘傳素履。業非儀制鎖靑箱。形骸小住雖他境。親舊多逢似故鄕。澤國鱣鯨哀偃伏。天衢綠駬冀騰驤。乘流幾歎危巫峽。得坎潛愁險太行。踽踽欲資魚陸喣。棲棲如舍蟻丘漿。招賢未得欣連被。濟衆誰能請發棠。月斧琢肝應益妙。風斤斲鼻固無傷。思君苦恨花生眼。愧我難成錦作腸。筆勢百回蚯蚓走。詩情干仞鳳凰翔。論文訪友懷高適。服氣求仙怪伯陽。榮利萬端難拾芥。功名一枕間炊粱。巖花溪月供淸興。渭樹江雲入短章。塵尾浪麾談道術。人㶊頗解說詩匡。早知天爵求而得。時警人心舍則亡。叔度別來萠鄙吝。直卿與處愛堅方。景求顔孟功終熟。顧惜荀揚語不詳。三戒座右銘造次。九思胸裏着尋常。襟懹只擬同鮑管。族姓休煩詰葛王。白屋窮經嗟道否。朱門漫刺豈謀臧。爭誇魏惠珠能照。要遇張華劍動光。塵榻十年愁杜老。風牕一夏臥羲皇。金蘭自此相忠告。身世終當惕履霜。</text>
<title>次韻伊洞李德弘</title>,<text>心事懸金闕。生涯任玉川。流光黃卷裏。孤尙白雲邊。憂世紛千緖。居山息萬緣。秋高可重訪。弄月作蘇仙。</text>
<title>次韻謙庵柳都事</title>,<text>白髮空相憶。靑藜未共擕。頭顱甘野逸。毛羽喜林棲。良驥隨人走。殘鶯喚友啼。山門無過客。風物颯然凄。</text>
<title>次韻柳西厓</title>,<text>半載能投笏。偸閒慣舊書。金鏗無物比。玉立更誰如。羣鶚趨靑瑣。孤鴻擧碧虛。江湖憂樂竝。勳業蔑嚴徐。													林壑難佳會。雲泥幾解擕。驥能千里去。鷦足一枝棲。木雁寧秋叫。瓦鷄欠曉啼。求名時已晩。感物露華凄。</text>
<title>次柳司諫感秋</title>,<text>聲聞猶同鶴九皐。閒來采采煮溪毛。秋晴欲把瑤琴過。水自深深山自高。</text>
<title>金秀才 三戒薤曲十四韻</title>,<text>英質從來背不鮐。鬼謀天意苦何猜。昔聞顔夭爭相惜。今見公亡我最哀。天上石麟曾孰送。人間玉樹早能培。迢遙藝苑當年志。籍甚聲名絶代才。文賦陸機堪自敵。平詩子建可追陪。騷家剩做箕裘業。書榻那知歲月催。準擬忘年交若水。難堪此日哭如雷。將攀香桂頑雲掩。欲秀芳蘭列日摧。慈母失從冤入骨。弱妻無托血凝腮。婦翁襄事情何極。士友離懹痛莫裁。薄葬孝模遵往戒。重倫操履謝他詼。遺音儘慘鏘盈耳。餘慶還憐敎在胎。身在南鄰秋葉落。魂歸北壠暮雲堆。冥泉定侍先君子。愧負新阡酹一杯。</text>
<title>送趙察訪宗道歸鄕</title>,<text>南州千里指鄕關。聞結行裝帶歲寒。落第在塵時苒苒。思家步月夜漫漫。歸田樂酒陶彭澤。傲世能詩庾子山。殺馬毁車難自果。驛樓風雪幾時還。</text>
<title>謝城主徐君受</title>,<text>隘巷難容五馬行。過溪多謝問巖耕。籠中病鶴雲霄志。網外眠鷗水石情。敬禮趨風榻可下。高談披霧僕頻更。遨頭何處遵秋省。便擬歸珂躧履迎。</text>
<title>次贈趙眞寶子美</title>,<text>半生虛老碧山隅。白髮煙波任釣徒。走馬一塵皆命士。驅牛綠野伴耕夫。季倫陳迹嗤金谷。賀老風流慕鏡湖。歲晏縣齋思自苦。極慙疏懶舊時吾。</text>
<title>墾田</title>,<text>墾却臨湖數頃田。胡麻種遍雨餘天。焚油長夜資書客。作飯迎年慕上仙。事似開荒南野際。趣同栽藥北山前。豈要廣土連阡陌。生業終令世永傳。</text>
<title>惜春</title>,<text>春殘獨向碧山中。絶勝東華踏軟紅。處處桃霞能照日。飄飄梨雪俄隨風。晩香可對飜階藥。新葉堪憐滴雨桐。坐聽綠陰啼鳥外。世紛渾是耳如聾。</text>
<title>謾成</title>,<text>松間種竹竹間梅。步逕渾如蔣詡開。自是閑人生事好。對花臺接釣魚臺。</text>
<title>寄金允明。兼示休庵李叔。</title>,<text>山雲濃翠滴松窓。江雨生波沒石矼。一片短棹堪泛泛。可隨南浦白鷗雙。</text>
<title>次韻權士立二首</title>,<text>帶艾尋鄰士。淸陰滿茆齋。對樽詩習氣。爭席酒襟懷。霽色浮平野。泉聲碎斷崖。飮蘭歸線逕。苔蘚濕靑鞋。													丈夫志卓犖。阿時寧齷齪。沈海幾驪珠。試世渾鼠璞。圭竇心落落。金門望邈邈。修家可試國。上達由下學。歲晩穿舊榻。時來倚重較。抱屈莫怨尤。努力追先覺。</text>
<title>蔣生八國昆弟讀論語後。書示。</title>,<text>讀了敦仁二十編。聖賢言行自昭然。認那博約功深處。究竟當聞性與天。</text>
<title>窮理</title>,<text>本自何形象。能爲萬性靈。廓然涵宇宙。今古自無停。</text>
<title>贈道契。次朱陸鵝湖唱和韻。</title>,<text>禹祇舜哲與堯欽。允執單傳是道心。止水無風寧起浪。高山捲霧却抽岑。刃能恢拓鏡能照。羽自飛騰鱗自沈。妙語若期探底蘊。每逢更僕願從今。</text>
<title>放歌二首</title>,<text>愛山如美色。貪水倍重祿。南欲入伽倻。靑鶴之洞幽。北欲登金剛。白雪之峯矗。峯雖矗洞雖幽。遙聞塵客遊。連軸不如此。溪山卒歲龜藏六。						嗜名勝膾灸。逐利較寸尺。人不知納諸檻穽之危。世不能脫諸乾沒之役。危益高役益勞。終生爭就工前却。嗚呼奈爾何。人欲如丘壑。</text>
<title>題載月船</title>,<text>艇子小如觥。可載物之輕。欲載綠煙色煙色空縱橫。欲載淸風光。風光杳無形。不如載明月。夜夜長盈盈。月盈舟不重。舟側月不傾。人皆憐綠煙。我嫌暗江城。人皆愛淸風。我恐波浪生。何如滿船月。達曙淸且明。寄語滄浪叟。此時宜濯纓。空明弄光處。宛是天上行。笑殺蘇飛仙。笑殺李騎鯨。</text>
<title>西窓看史</title>,<text>北風響庭篁。西日滿窓紙。閑坐燒香展靑史。空懷千古士。羲輪難挽止。大業誰興起。日往日來生復死。不禁淚如水。</text>
<title>卽事。次退溪先生謁聾巖一絶。</title>,<text>落照盈郊暮色晴。一江風氣澈襟淸。野窓獨坐無他管。世慮空空骨欲輕。</text>
<title>戲呈金正字玏</title>,<text>愛君如寶玉。今被世人知。國器猶瑚璉。眞光竟莫虧。</text>
<title>植梧桐</title>,<text>圭葉政宜秋雨時。新春早向雨中移。他年豈欲成焦尾。鳴鳳要棲最老枝。</text>
<title>二月初。到山記事。</title>,<text>還山殘雪後。物色政新春。獨飮能忘世。長吟不贈人。時搖方艇櫓。或命小車巾。莫道江風冷。神淸勝在塵。</text>
<title>送春吟</title>,<text>滿山春雨曉𩁺𩁺。無數殘紅落翠巖。欲喚鄰翁同醉賞。裁書火急不能緘。</text>
<title>次高翠屛江上吟</title>,<text>行行秋色裡。斜日傍淸湖。波面西施媚。山形子夏癯。霜林吟袖拂。煙嶂畫毫摹。若較孤舟興。猶凌赤壁蘇。</text>
<title>臨別</title>,<text>衰柳風光緊。寒松雪意多。班荊無限意。分付白鷗波。</text>
<title>邀金秀才 弘微</title>,<text>我客到山舍。蕭然秋氣凄。好將驢背興。當共白雲棲。</text>
<title>獨釣寒江雪此言嚴光被羊裘。釣澤中。反被物色求。不如簑笠之勝也。</title>,<text>簑笠垂竿雪滿磯。得魚沽酒醉扶歸。爭如桐澤羊裘叟。惹被詩人物色譏。</text>
<title>次謝趙眞寶徽 惠筆</title>,<text>數箇狸毛子。臨文各取憐。題詩錐指地。點易管窺天。王掣當從後。班投肯事邊。欲酬持贈意。多愧病沈綿。</text>
<title>鄭部將來訪有詩。次贈。</title>,<text>幾同樽酒露精神。只恨衰顔不復春。半世相從丘壑裏。肯將名路問人人。</text>
<title>慶山兄 東輔 寄詩。和呈。</title>,<text>南州遊況近焉如。正是魚肥稻熟初。黃閣風光吟嘯裏。淸巖秋色夢魂餘。良辰久負酬瓊什。半載應勞縛簿書。早晩必須官事了。昂然身世賦歸歟。</text>
<title>秋夕。觀上壠有感。</title>,<text>西風吹動白楊原。處處携壺酹古魂。歸路亦多人世興。月中扶醉盡兒孫。</text>
<title>次韻柳西厓二首一首見元集</title>,<text>明明吾道是。浩浩曝秋陽。聖域高南斗。名途險太行。松厓不改翠。蘭谷可藏香。七尺身無據。寧窺數仞墻。						曾作靑猿契。何知白虎通。天游魚泳海。世事鳥過空。孟氏稱三樂。韓公送五窮。吾今求未得。但領一絲風。</text>
<title>次韻高檢閱應陟來訪松巖有詩</title>,<text>幾隔風塵面。松陰訪舊基。秋殘心緖亂。年暮鬢絲垂。自任陶潛樂。人爭杜老嗤。望洋▣聖業。愧似管中窺。</text>
<title>次圓字。呈柏潭先生。</title>,<text>碧潭如拭鏡光圓。濯盡塵纓作地仙。欲把瑤琴煩一過。月明淸夜可琅然。</text>
<title>金參奉珽 挽 自號壺隱</title>,<text>田園虛老聖朝身。雖未忠君尙孝親。爵賜齋郞饒地望。德超鄕髦葆天眞。杯中日月閒經過。壺裏乾坤任職淪。謝世莫懷無後憾。競稱稀壽亦由仁。</text>
<title>謾呈柳應敎而見○三首</title>,<text>心緖翛翛作死灰。巖扉牢鎖不曾開。浮名化蝶莊周枕。虛事成蛇樂廣杯。繡句幾因時物動。鐵腸非爲俗姿回。天寒窮谷誰幽契。枯淡黃花不沒苔。						歸朝何日是。離恨滿西天。設餌魚爭逐。裁書雁不傳。窓寒夢穿月。茶罷睡和煙。忽忽秋風盡。空慙未扣舷。						蕭索山川日色寒。破窓龜凍布衣單。徘徊歲暮無相與。欲把風斤試鼻端。</text>
<title>雪後。戲寄城山諸秀才。</title>,<text>虐雪饕風近轉寒。山川物色盡摧殘。不知孤操窮山裏。能保精神慣自安。右問竹						寒瓊瘦粉著枝枝。管却溪翁一夜思。只恐北風爲物祟。臘前猶未放眞姿。右問梅</text>
<title>閒記</title>,<text>竹嫌兒剪日常數。花欲客看時遠呼。竹盛兒欣作釣竿。花濃客喜倒酒壺。山庭不有花與竹。几榻何緣淸且娛。吟詩進酒日相對。莫道衆芳空穢蕪。</text>
<title>歲除日立春二絶</title>,<text>春到今朝歲忽更。門前物色摠含情。山翁白髮難重黑。溪柳黃金却染靑。右客門帖						臘前含雪明寒榻。春到搖風映曉窓。觀易藤床觀物處。最憐香朶一庭雙。右梅窓帖</text>
<title>城山幽貞齋二絶 一首見元集</title>,<text>窓碧嵐光濕。樓明水影侵。高眠朝復暮。物表養新心。小窓迎暖旭。虛榻送寒風。花竹年年富。休言四壁空。</text>
<title>寄呈徐霞潭 益</title>,<text>風致遙凌謝永嘉。歸田應喜長桑麻。關河萬里書猶斷。京洛三千路幾賒。靑峽舊遊留皓月。碧潭新興映晴霞。相思嶺外空魂夢。莫道離情薄似紗。</text>
<title>慕仙吟</title>,<text>學仙猶未學。村嫗曰詩仙。詩仙吾亦未。空作酒中仙。</text>
<title>次韻金生員 允明</title>,<text>花開							酒熟可人稀。獨醉春風倚竹扉。忽憶昔年溪上樂。只今遊迹謾依俙。</text>
<title>次南仲綏呈柳應敎</title>,<text>鵬摶九萬返南溟。江上寒鷗振雪翎。翎短未能飛遠起。夕陽翹首立沙汀。</text>
<title>謝李奉事 安道</title>,<text>山堂							淸曉							博山重。便勝蘭香十里聞。笑殺在官梅學士。朝朝袖罩兩罏焚。右香						對山臨水閒無事。抹月批風興有餘。毛穎雙尖同夢授。浪揮何必入中書。右筆</text>
<title>次權進士 啓沃 來訪吟</title>,<text>尋山當理謝安屐。謀世誰揮祖逖鞭。野款一回微雨後。靑溪十里落花天。</text>
<title>次金生員 守愚</title>,<text>靑嶂花無數。靑巖鶴有雙。雨耕伊尹野。煙釣子陵江。弄蝶莊生枕。聞鷄宋子窓。及春如合席。當倒百金缸。</text>
<title>送金學諭赴右兵營學諭。卽兵使之甥故詩及之。</title>,<text>國尾閒刁斗。知君銊下遊。海棠花正惱。官柳葉初稠。應賭謝安墅。欣登庾亮樓。男兒心萬里。不必說離愁。</text>
<title>次韻養眞堂金士重</title>,<text>坐窮物理終還始。更驗人情故復新。茅棟棲遲多妙詣。晏然心事自全眞。</text>
<title>金都事僴重訪巖堂時兼差救荒</title>,<text>七月六日暮。淸標映石門。庭梧欲下葉。巖樹未歸根。官穀行搜庫。村醪幸滿樽。恤民心汲汲。應爲答君恩。</text>
<title>次題比安董山院</title>,<text>建宇江皐改舊墟。羣居肄業趁三餘。一區文物懷雲谷。四壁圖書效石渠。游息莫將愁歲晏。詠歸猶足帶春舒。尊賢可貫天人學。出處何須慕渭漁。</text>
<title>二月七日 庚辰</title>,<text>春江氷解若磨銅。雲影山光落處空。寒渚沈舟愁渡客。晴潭設網試漁童。小鳧白白如飄雪。羣鶩翩翩或借風。勝賞近來知更好。汀花岸草綠兼紅。</text>
<title>次贈蔣秀才</title>,<text>學步							邯鄲今有年。恐他匍匐竟言旋。應知立脚能行邁。莫道長途馬不前。</text>
<title>偶占</title>,<text>霜後諸峯生氣節。風前萬樹斂精神。靜中不但多閒趣。見物思存可近仁。</text>
<title>謾呈裴校理裴君三益。以豐守瓜滿歸家。除校理。辭不赴。故云。</title>,<text>桃源							東面絶凡塵。接屋連墻問幾春。立脚欲爲方外士。掉頭乍免世間人。歸園可啜陶潛菊。去國欣羹張翰蓴。近擬孤撑漁艇訪。泛波紅葉恐非眞。</text>
<title>次題九潭李忠義月巖草堂</title>,<text>靑山斷處占閒堂。逈壓瓊流萬里長。雨後波光添鴨綠。春深柳色作鵝黃。鷗盟自是超凡世。鶴夢何曾入帝鄕。巖月辦留今古興。況逢花鳥屬東皇。</text>
<title>月巖精舍次韻</title>,<text>江天堪代步。簑笠幾撑船。載網蘆花雨。垂竿柳渚煙。波明疑楚練。灘咽似湘絃。回棹空濛裏。漁村更杳然。													右短艇殘雨																			秋晩							蒼淵曲。霜餘爛綉林。鮫綃晒渡口。唐錦映波心。紅勝燕脂媚。靑欺楚客吟。西風吹落處。奇賞更誰禁。													右曲淵丹楓												古洞幽而邃。嵐光碧四圍。朝飛和杳靄。暮結作殘霏。細綺風前散。輕紈霽後微。獨憐林逕暗。樵客久迷歸。													右尺洞靑嵐																			沙白如鋪紙。聯鴻字萬行。影寒辭朔漠。聲斷宛衡陽。孤帶三江月。羣呼七澤霜。觀魚仍作伴。便勝古濠梁。													右平沙落雁																			山城報花事。野日帶風暄。紅綻燃遙谷。光蒸照遠村。繁華乘雨氣。亂落散霞氛。擕酒耽看處。尋桃不泝源。													右申城春花												胎禽在物表。今向翠崖栖。幾作飛仙鴐。頗鄰隱者居。昂昻遊閬苑。擧擧避堂溪。報客西湖後。蹁躚傍茆廬。													右東崖棲鶴</text>
<title>次藥山先生釋峻軸古詩</title>,<text>仙岳有金剛。香山有石樓。選勝無不可。拂袖涼生秋。擧筇聽靈籟。住屩挹淸飀。如何尋釣老。過我于江丘。林扉卓午叩。茶談聊自由。溪樹綠陰深。可以半日休。爾生陸自沈。爾行雲空浮。相對野雨餘。山光潤詩喉。況看藥峯詠。怳然痊風頭。轉披兩三篇。言志摠勝流。豈直數斛寶。能輕萬戶侯。心同騎鹿車。手似竊狐裘。山人結淸契。所異人之求。師也信詩奴。愛詩重天球。我弄唱姸曲。欲和空費謀。詞伯儘未及。師道亦難儔。談罷忽告別。山川但相繆。翩然向底處。自言無何遊。花影杖頭挑。鳥語林下酬。泚穎破煩惱。臨風情豈媮。歸去若重來。靑城幽更幽。我亦非塵跡。閒居歲月遒。好領相贈語。莫向俗眼投。</text>
<title>金生員竹淵精舍八景</title>,<text>玉鑑遙懸碧嶂高。寒光可愛數秋毫。小闌深夜纖埃盡。時俯淸流勝嘯皐。右東峯湧月						十丈長虹倒飮川。半橫鳧渚鶴汀邊。瓌觀返照澄波上。人踏浮雲馬踏天。右西橋落日						岸岸鬅鬙樹影疏。隔江知是野人居。一痕朝暮靑如染。細繞新晴十里墟。右遠林生煙						平於一掌如鋪雪。爛却雙眸似留月。翻翮行行作陳圓。叫寒驚拂蘆花末。右前沙落雁						波面當寒作碧銅。瓊瑤深處往來通。縱非蹄鬣能流去。便勝塵途御使驄。右氷江雪馬						風滿湖田漾碧波。粼粼百畝混江河。陸沈寧患君舟覆。竚見村翁擊壤歌。右郊原麥浪						軒前萬里碧空遙。有物從龍氣自驕。忽卷滿天銀竹去。暮江簑笠響蕭蕭。右行雲拖雨						數尺矮身跨黃犢。平蕪雨後迢迢綠。無心眠罷夕陽邊。一笛橫來不知曲。右牧童騎牛</text>
<title>挽南秀士義仲</title>,<text>剛哉美質豈龍鍾。把聖賢書苦自攻。顔巷一簞貧亦樂。王家萬卷困何慵。心同古匣塵埋玉。志似寒崖雪打松。操履終應爲國士。生涯文是混田農。長道驥足懷千里。奇運龍圖隔九重。鄕擧姓名曾不吉。野遺身事忽遭凶。盡誠廬墓猶纏病。友愛家居益致恭。柴毁滅生天莫弔。哀號送死世難逢。螢燈半世情相結。鷄黍從來喜幾供。無欲上人藏氣節。有時更僕凜談鋒。士林憔悴空愁色。道契凋零失舊容。琴斷解絃傷斂手。斤休斲堊慟盈胸。妻兒薪水哀誰屬。朋舊蘭金更孰從。玉表千年何所見。蒼蒼獨立葛蘿峯。</text>
<title>次南仲綏淸夜吟三首</title>,<text>環瀛如洗夜光娟。剗地無塵自皎然。風柳月梧人復靜。誰知千古一般天。						皓月淸光落萬江。一輪行處本無雙。靜觀道體渾如是。百慮塵塵不入腔。						天光雲影浸寒江。江靜誰驚宿鷺雙。虛院夜深羣動息。一毫邪思豈留腔。</text>
<title>次趙奉化士敬 留韻</title>,<text>道契如蘭臭。生平揖下風。停雲拚一詠。思在暮江東。</text>
<title>題廬江養浩樓</title>,<text>元氣扶輿天地中。廓然今古浩無窮。誰遵孟訓常涵養。自與顔功可擴充。抵死從容爲義士。畢生堅志幾豪雄。登樓感發斯剛大。爲報吾儕佩厥躬。</text>
<title>李進士 介立養拙堂八景禁題體</title>,<text>多事千紅照眼明。韶華正是惱幽情。自開自落供探勝。不必桃源隱姓名。右文洞春花						一葉飄時玉宇明。西風蟾影辦雙淸。夜深神骨涼於水。獨對瑤岑散六情。右桐嶺秋月						雨餘翠色襯層巒。細靄輕煙混一般。潑眼正如開活畫。不須移著彩屛看。右鶴峯晴嵐						嬋娟玉貌倚寒空。粉瘦橫眉是遠峯。素影晩來明絶景。瓊花樹樹落尖風。右娥山霽雪						閒居特地宛山陰。一帶殘流待雨深。裊裊風絲寧設餌。玄眞千載息機心。右南溪釣魚						扶杖探芳興不收。擕筐擷綠弄春柔。莫較西山甘一餓。勝他貸粟監河侯。右北嶽採蕨						不慣繁華耀習池。只同君子抱貞姿。誰稱淨友閒相愛。馨德從今許見知。右方塘賞蓮													霜下孤芳殿百花。餐英眞是勝餐霞。白衣幾帶靑州信。惹作東籬勝致多。右小園泛菊</text>
<title>題休靜上人詩卷。示權定甫。</title>,<text>落髮三遊子。靑山與白雲。杖飛凌六祖。筆健掃千軍。秀句煙霞氣。高情鳥獸羣。藏名藏不得。飜使世人聞。靜上人。與惟政，義天，二禪子。同游山海。皆能詩。善草書。靜號淸虛。政號離弓。天號碧泉。實不知何如人也。</text>
<title>金景仁除梁山郡守。歷訪次雙碧樓題。</title>,<text>玉鑑光浸竹塢邊。鳴琴閒坐使君賢。千年雲物輸詞伯。一代風懷屬酒仙。君去莫愁煙瘴地。秋來當賞月明天。四民定喜閒刁斗。應祝瓜期海變田。</text>
<title>戲贈趙奉化士敬 辭職</title>,<text>一辭二辭又三辭。軒冕其能視似泥。若把此心終莫改。當初胡不出山遲。右戲諷						懷瑾如何老野湖。應聲當應自天呼。爲言猿鶴休驚怨。出處隨時亦丈夫。右勸起</text>
<title>示廬江書院諸生。求和裴校理。</title>,<text>吾身日省在曾三。爲學工夫是指南。時雨孔門誰得化。春風程座更難參。餘音恰似瑤琴奏。至訓何徒玉屑談。老學雖知同秉燭。冥行擿埴自多憨。</text>
<title>二月望後。獨來山舍。</title>,<text>溪軒病臥動連旬。九十春光一半新。藜杖急擕尋石室。籃輿更覺勝金輪。梅含江雨香侵鼻。竹映山醪綠入唇。晩到坐聞林鳥語。聲聲似是向人嗔。</text>
<title>記懷 二首</title>,<text>自嫌鄕里識余顔。住卜重重萬樹間。怪底世人聞姓字。薦章煩使達一天關。						藏名何料反沽名。屢薦朝端竝衆英。縱荷聖恩身己老。白頭何補綴簪纓。</text>
<title>遙呈靑巖權震卿兄</title>,<text>數年相絶一緘章。迢遞相思似異鄕。昔慕周南能布化。今知冀北久留良。靑城恨與靑巖遠。白屋空將白髮長。寥落秋懷何處寄。西風碧樹屬寒螿。</text>
<title>六言秋思</title>,<text>雨過江色逾淸。月上山光自明。歷歷燈前客夢。喓喓窓外虫聲。						風起蘆花策策。雁穿桂影嗈嗈。幽人憶向誰氏。萬里鳳城未逢。</text>
<title>呈具大司成</title>,<text>昭代欣聞學制新。多年師席坐成均。登壇杏蔭薰門弟。采泮芹誠倍野人。五百幸當周聖化。三千幾箇魯儒眞。白頭難列靑靑佩。獨臥窮山任斲輪。</text>
<title>擬贈趙都事士敬</title>,<text>聖路休言進步難。先生啓鑰且抽關。老來爲報同門友。修業相期到蓋棺。</text>
<title>次韻裴襄陽桃村八詠</title>,<text>落花							流水出山中。漁艇尋春一路通。絶景千年誰更占。君今剩作主人翁。右村名													仁山							智水饒眞樂。莫道幽居我性偏。一峙一流行止象。誰知妙意在那邊。右山水亭						知魚應是在天游。得水深時卽久休。潛躍正宜觀自適。洋洋物我儘同流。右臨淵觀魚													靑山							合沓							白雲深。幽澗猶含太古音。可是鍊丹抛世事。上眞從此好相尋。右玄沙訪眞						奇花萬樹試誰栽。自是東風次第開。仙契不須逃物表。武陵舟子可重來。右春													草綠王孫歸不歸。西山雨過蕨芽菲。岸巾坐樹涼生腋。止是薰風酒暈微。右夏						井上梧陰減午窓。近愁霜葉滿前江。東籬坐待江州使。欲向西風倒酒缸。右秋						從敎滿柳望秋零。獨愛松篁遶石屛。龜縮雪窓生活冷。人蹤斷盡似禪扃。右冬</text>
<title>贈權士立</title>,<text>如知歸宿欲何之。君子要爲百世師。隨俗不宜雲變態。處身端合月成規。儒宗縱得唐科薦。屬國終須漢節持。名利臼中何所穩。我存衡泌可棲遲。</text>
<title>未赴尙州榜會。擬呈僉年兄。時洪壯元時可按察將歸。安陰縣監朴文龍，玄風縣監任命臣，聞慶縣監李榮春，軍威縣監李寗諸兄。供辦遠邀諸同年。</title>,<text>嶠南遊宦是同人。千里相期喜會神。按轡澄淸能代聖。彈琴撫字可親民。秋鴻秋燕雖相別。年弟年兄摠自親。愧我病棲丘壑裏。遡風孤負奉淸塵。</text>
<title>鄭訓導挽</title>,<text>公如溝斷委良材。誰識英姿拔草萊。千駟趙榮非願也。一瓢顔樂是賢哉。浮生夢蝶莊周枕。沈疾驚蛇樂廣杯。餘慶家庭兒女在。遺冤休向北風哀。						憔悴儀容一鶴癯。困栖林麓隔天衢。鄕綱昔領扶頹俗。黌序時從掖末儒。官是廣文處共冷。念存流殍俠無圖。淸貧卒歲多風格。獨泣人間一毅夫。</text>
<title>次南仲綏</title>,<text>坐了太玄草。皮裏有陽秋。老覺君恩重。愁嫌我思悠。物情看日用。道體驗川流。正路雖榛塞。寧無一入頭。</text>
<title>又次近體</title>,<text>氣槪當如天道健。和於春日肅於秋。半生經術知迂闊。晩歲功名更謬悠。身似觭輪遭習坎。心同砥柱立中流。百年强半成何事。鏡裏空嗟雪滿頭。</text>
<title>謹和琴習讀應呂 來訪有詩</title>,<text>卜居欣得接漁家。水麗山明卽永嘉。爲謝南隣騎鯉老。穿花來訪舊情多。</text>
<title>題鏡光書堂。示諸公。</title>,<text>吾儕雅好斯文術。家塾之餘起黨庠。素練平川煙一帶。翠籠長岸樹千章。藏書宜效李公擇。覓句何追陳履常。說與齋中諸韻士。莫慵功業十年强。</text>
<title>贈別趙察訪宗道 遷職 三十韻</title>,<text>貳令年來不負丞。嘗憐擧擧凜風祾。宛然湖海逍遙子。偶契山林寂寞朋。逸足可追千里駿。壯心還駕九霄鵬。昔從傾蓋騷情辣。久許開襟喜氣增。屢叩巖軒論種樹。時尋石室任捫藤。飛觴麗景神何斂。撑舸寒宵興幾乘。期醉或耽花似海。論文長願酒如澠。高談聒座知誰對。大笑驚隣若自矜。官路浪吟塵表驀。驛樓長嘯月中憑。不尤臧氏隨行止。每效程賢愼寢興。令色肯將求美譽。葆眞宜是得英稱。守心似縛無三惑。處事如流有十能。任達寧懷桃女謝。託狂差擬浴沂曾。試奇庶占龍頭客。行遠還羞驥尾蠅。宦味酸醎嘗在口。世愁深淺固塡膺。鞱光久作微官屈。超秩飜成顯級陞。積歲蛟龍待雨起。當秋鵰鶚挾風騰。臨分難瀉愁千斛。贈句先磨墨數升。祖送佳期聊自倡。勸留諸友喚相譍。樽前恨促凌雲靶。席上悲無繫日繩。歌罷驪駒良獨苦。語非鸚鵡被人憎。經冬誰下埋塵榻。入夜孤挑對卷燈。飛岫冷衝西嶺雲。歸鞭寒踏漢江氷。莫沈名海橈輕棹。當向康衢避利矰。我臥靑城癯勝鶴。誰憐白髮淡於僧。窓排煙障重重碧。枕奏泉絃曲曲澄。深蟄只甘同屈蠖。待呼何敢作飢鷹。出塵縱未遊三島。入洛休將結五陵。告別難追要路畔。望行空上遠山層。雲泥萬里從今隔。異日半音倘可承。</text>
<title>河參奉徹岷 挽</title>,<text>醞藉天資混衆人。田園終老自安貧。叩盆昔憫凋家業。易簀今驚謝幻塵。鮐背延年何草草。螽斯餘慶更振振。有能榦蠱還能壽。足驗平生素處仁。</text>
<title>上藥山先生</title>,<text>春歸採藥貯靑囊。盈佩應知獻我王。當作國醫三世用。寧同市叟一壺藏。汞鉛不必仙徒術。瞑眩終瘳庶姓瘡。我亦少蘇心上病。靈苗種圃問千方。</text>
<title>次晉州矗石樓區字四韻。寄柳監司而見。</title>,<text>矗矗江巖似豆區。千年絶境起仙樓。龍頭南展雙崖削。燕尾西分二水流。高眺不須山屐著。危臨便勝海槎浮。東風杖銊憑瓊檻。應是開襟隘九州。</text>
<title>山居集句一首見元集</title>,<text>柴門不整向江開。子美 村巷傳呼宰相來。魏野 只有詩人留小艇。郭梅塢 波搖石動水縈回。太白						野老柴門不慣開。劉後村兩山排闥送靑來。王半山 一春行樂誰爲伴。高九萬竹院無人夢自回。艾笛船						滿庭紅杏碧桃開 高駢 客有可人期不來。劉參玄 昨夜醉眠何處月。陳后山 傳杯有約誤前回。王滄灣</text>
<title>養笋</title>,<text>年年新竹漸成圍。葉葉淸晨玉露肥。斜逕亂枝憐不剪。故敎來客拂塵衣。</text>
<title>李進士 淑仁 挽</title>,<text>科目爭名早自抛。好將身世寄林郊。朝賢宦子寧投契。牧豎漁郞喜結交。洛杜幾年參九老。閒居終世傲三茅。顒顒宿德人爭慕。穆穆淸風孰敢嘲。澹泊飣盤兼野蓛。酕醄飮席雜山肴。存心徵感明詩訓。在命窮通驗易爻。曾擬聖時錐脫穎。那知末路劍藏鞘。靈凰仙匹邀新壠。彩風孤雛泣舊巢。遼鶴千秋悲桂柱。寒鴉落日慘松梢。輞川嗚咽頹豐岳。悵送靈輀夜谷凹。</text>
<title>樹屋</title>,<text>藤籠矮樹翠㲯毶。枝列成椽葉蓋簷。莫道幽人栖白屋。丹靑時煥宛仙庵。</text>
<title>擬題聞慶龍湫行館</title>,<text>一澗二十有四橋。水聲山光在在饒。金龜相換靈湫畔。幾許能忘鳥道遙。</text>
<title>次李察訪仙夢臺韻</title>,<text>主人心池自沖虛。斷峽平川縱所如。鶴夢幾回仙作侶。一生須却萬緣疏。</text>
<title>奉呈裴掌令汝友</title>,<text>苔騎石室久離羣。名字人間恐漏聞。鳧渚幾懷裴吏部。龍山孤負孟參軍。那堪俛首趨靑瑣。自決終身臥白雲。只恨不才添匠眼。聖朝煩擬作徵君。</text>
<title>山水亭</title>,<text>所樂宜仁智。高亭秋氣淸。菊香元亮酒。蓴滑季應羹。霜落千山瘦。煙開一水明。遙嫌還紫陋。寒却白鷗盟。</text>
<title>李直長安道 挽</title>,<text>寶器如公擬晩成。如何天道奄虧盈。靈春樹落哀嚴父。常棣花殘慘弟兄。溪上十年留活業。都中一夢促功名。誰云積善多餘慶。爭恨承家少顯榮。道學失傳淪子姓。風聲未振泣先生。非夫人慟而誰爲。爲向陶山哭失聲。</text>
<title>引泉 開竹泉。穿林引流。到漱石臺下。汲以爲飮。○丙戌</title>,<text>石臼崢潺水所渟。引來如線掛蒼屛。澗槃眞樂曾無告。林樾淸聲更可聆。無莧注時多渗漉。縈巖落處細瓏玲。山僧亦解風流事。辛苦通泉爲小亭。</text>
<title>柳西厓承命歸朝。半路還湖。再次前韻。</title>,<text>過嶺聞還斾。誰知退急流。神謀趙充國。獨善薛居州。閒宜吟遣興。不用醉消憂。鬱鬱時何和。張衡詠四愁。</text>
<title>納涼。次鄭參議上退溪韻。</title>,<text>祝融威令近頗嚴。卓午羲輪苦久淹。微雨不能沾小圃。淸風何自入疏簾。氷山爽氣遙難挹。雪嶺寒光願得添。賴有松欞幷竹枕。脫巾高臥也無嫌。</text>
<title>謹次靑巖兄 號七松處士</title>,<text>駐年何用九華丹。七鬣蒼髯凜歲寒。酒癖自耽傾玉盌。詩盟誰許歃銅盤。神龜寧曳泥中尾。仙子何窺鏡裏顔。料理浮生都抹摋。不如閒適百年間。</text>
<title>次遊僧古韻</title>,<text>千波流水元能動。百尺長松不自高。身在乾坤俱活物。靜誰閒也動誰勞。</text>
<title>次西厓用俚語二絶</title>,<text>碧江西畔白雲關。錦繡楓林勝楚山。應憶美人秋思苦。謾題紅葉寄誰看。						小歇能逃名利關。淸如玉海映金山。況當江樹明秋色。剛使傍人潑眼看。</text>
<title>次則上人軸</title>,<text>草間秋思亂。苦和百蟲吟。花眩千篇眼。灰寒萬事心。歸雲影無著。落葉跡何尋。病裏探行袖。鏘鏘盡玉音。</text>
<title>示學者四句疊字格</title>,<text>未讀是書猶是人。是書旣讀亦猶人。讀書如是非眞讀。讀若明知是聖人。													英雄飛鳥過無痕。幾把文章謾著言。不若日星周孔敎。人人服用永昭存。</text>
<title>具參判挽</title>,<text>鍾精光嶽挺吾公。生運飄零晩海東。少小自知書以業。幾多深造學專功。文圍筆韻龍吟海。名路英聲鳳下空。映世文章飜烈電。超夷氣槪凜晴虹。傳家爭美千年慶。補國誰知一代雄。藥砌昂昂增盛譽。薇垣落落振高風。嘉猷玉署逾臻敬。宣旨銀臺最盡忠。湖海西南澄攬轡。宦壽前後苦囚籠。芹宮風敎薰多士。柏府霜威擊衆蒙。搢笏當時眞相骨。抽毫幾歲侍重瞳。勤勤修職寧低首。謇謇爲臣摠匪躬。食祿年來憂齒豁。立勳時往恨頭童。天恩自是九重渙。地望還橈萬丈嵩。氷屨已稱淸白上。風襟宜驗汗靑中。朝僚在彼心雖異。鄕侶如吾道所同。斲鼻豈須相按劍。拍肩猶勝自吹蔥。携樽論禮言言正。對榻題詩句句工。安分不移回也樂。爲文寧送退之窮。春天渭水吟濃綠。時日京華踏軟紅。物議紛紛如轉石。心源泂泂似磨銅。諧音誰若爲師瞽。不仕非欺畫字聾。多病草黃工部驥。高飛空碧大夫鴻。栖遲張塢松多茂。歸臥陶園菊幾叢。苦請頭顱爲野逸。欲勞筋力任田翁。身緣縱是愁難解。生事如何患不豐。桑畝永將扶老杖。蓼灘閒擬釣魚蓬。行藏只恐爲形役。得失誰能便面攻。懷寶尋常搔白髮。陳疏臨卒獻丹衷。無金床上猶蹲虎。埋玉山根是臥龍。幹蠱多男人事足。蓋棺休憾一身終。</text>
<title>東湖權平叔挽</title>,<text>學文辛苦竟無成。空作林湖隱姓名。鄕黨縱多蚊毁譽。科程猶傲草枯榮。少年幾共鷄窓夢。千歲應留鶴柱情。白首故人遙泣送。晩山風葉摠愁聲。</text>
<title>呈趙正郞</title>,<text>搖落							山居							歲暮天。相思兩地各衰年。明心幾向月川月。洗耳還思泉谷泉。虛室生風應下榻。寒溪乘雪未撑船。久乾舌本違談道。自憾微痾不快痊。</text>
<title>上柳西厓</title>,<text>蚊聚成雷人耳亂。魚游得水衆心欣。世間榮辱公今驗。過眼浮空一片雲。</text>
<title>寄鶴山庵諸賢詩榻</title>,<text>若箇羣吟雅選餘。一團淸氣稟堪輿。騷章恰好煙霞助。勳業應愁日月除。蕭寺昔慙王氏飯。匡山久讀李君書。只今雲鶴難同躡。空望寒岑揷碧虛。</text>
<title>示權琴兩生 權重衡琴英奏</title>,<text>携書雙立門前雪。摠是垂髫五尺童。力疾强論千古史。忘勞當著十年功。皇王帝伯遺風在。治亂興亡往事空。歷歷眼前明若鑑。記藏心上用無窮。</text>
<title>用金羅州士純 留韻</title>,<text>去年解綠綬。不醉錦城酒。去夜對靑燈。相懽石室友。有懷但開眉。無語空携手。寒在雪緘梅。春催風弄柳。一竿南浦遊。勿落漁翁後。</text>
<title>賀呈柳判書而見</title>,<text>入春月將望。何以倚江樓。燈市聞吳戲。騷壇厭楚咻。雪欺梅蘂破。雨促藥苗抽。多少閒中事。非關進退憂。</text>
<title>泣嶺。次李晦齋先生韻。</title>,<text>傍山終日少村居。登嶺相緣似貫魚。西望遠天低接野。東臨滄海杳浮虛。林深白日頻逢虎。路險蒼厓幾仆驢。蜀道巉巖難比此。行人今古泣漣如。</text>
<title>李佐郞珙。除玄風縣監不赴。戲呈。</title>,<text>聞君辭爵祿。應欲作閒人。莘野誰耕耦。桐江獨釣綸。吾今欣勝侶。自後卜芳隣。近約看花會。淸樽共送春。</text>
<title>謾成十四韻。贈裴大成三益赴京。</title>,<text>春光如海滿長安。遠別寧爲少婦顔。國子先生凌萬里。朝臣送者動千官。井蛙如我空衰鬢。雲鳳唯公擧逸翰。蘆荻叢中愁露宿。塵沙磧裏苦風餐。鴨江綠漲催橫棹。鶴野靑蕪乍缷鞍。九死欲酬王事監。一生何恨客程難。楊州柳色風前碧。楓闕荃顔日下丹。朝禹塗山鳴劍佩。觀周文物盛衣冠。華夷誰道燕山隔。閶闔休言舜日殘。專對九關攀玉輦。慰陳二火拜金鑾。想趨彤陛香煙細。曉闢明堂落月寒。夏雨征驂寧自怨。秋風歸雁可相歡。莫憐鄕國春花落。休羡遼天暮鳥還。自古男兒四方志。何須寂寞老三韓。</text>
<title>次贈柳判書歸朝 二首</title>,<text>承命西行向玉除。病中愁別未相如。桃夭杏艶三春暮。水遠山長萬里餘。論道盛治爭引領。輸誠直諫可臺裾。自憐白髮江湖老。落拓臨淵肯羡魚。						補袞宜才傑。林間我獨存。希賢空有意。對友自無言。擁翠山當戶。臨明水抱村。何時更謁告。百歲奉晨昏。</text>
<title>金牧使卜曲橋巖上</title>,<text>溪曲蒼巖我所憐。泝流來往昔靑年。長鑱可辦伊耕野。短杖堪臨孔歎川。翠麓最宜秋錦爛。白沙還勝夜蟾娟。欣聞欲架栖霞舍。濯却塵纓伴水仙。</text>
<title>次寄徐同年 應會</title>,<text>雲外多雲岑外岑。雲岑何礙十年心。孔顔樂處須尋得。莫轍生平日日尋。</text>
<title>聞柳判書訪丹池 孤山。吟呈。</title>,<text>近訪孤山勝。西流泛短舠。峽深猿可聽。林逈鶴淸嘷。地合丹砂井。江飜碧玉濤。蘇仙如共步。便勝過林皐。</text>
<title>次慶雲樓韻。遙呈聞慶倅趙伯由。</title>,<text>華簷映絶境。西望首頻回。吏善官無稅。賓煩路未苔。雲光飜白入。山色送靑來。太守多仙調。餐霞定五裁。</text>
<title>病裏尋梅</title>,<text>病訪江上梅。春寒猶未開。微風疏影顫。小雨暗香催。枝亞交枯竹。槎橫襯老苔。芳魂憐在此。徐恐萬花猜。</text>
<title>蝶 言逐榮華輕薄之態</title>,<text>類是昆蟲品自微。繁華處處浪飜飛。舞如亂雪寒難出。坐遍羣花久不依。未識梅香當臘月。空隨柳絮趁春暉。蘧蘧胡入莊生夢。形迹須臾覺則非。</text>
<title>金士純歸卜橋巖。有詩見和。復次。</title>,<text>淸溪碧嶂也堪憐。垂老棲遲可百年。洗耳不須尋𤃡水。存心只是慕伊川。玉標莫效南山捷。鏡面猶凌西子娟。選勝金堤從此始。嘲風弄月卽詩仙。</text>
<title>題石面</title>,<text>長對靑山勝對人。靜無言語養精神。若將觸物心煩起。怪石奇巖亦一塵。</text>
<title>對人</title>,<text>有求多辱可無求。隨俗多勞可自由。若得一生明物我。人間何處更低頭。</text>
<title>次大谷成先進遺韻</title>,<text>無心吾己久。鷗鷺亦何知。谷暝雲生晝。林喧鳥感時。孤棲僧似貴。混俗我全癡。掩卷春眠足。梅窓日正遲。</text>
<title>世路少知音歎</title>,<text>龍門有枯桐。幾許閱霜風。一夕取焦尾。會逢蔡郞中。崐岡得璞玉。衆視沙礫同。三刖獻楚闕。棄擲終無功。萬古鮮解音。歎息人皆聾。茫茫絶世下。獨立空撫躬。</text>
<title>次治隱集成獨谷韻</title>,<text>萬古烏山一草廬。九重龍闕夢魂疏。范能閒作栽花譜。郭槖猶耽種樹書。當日盡忠憂理亂。晩年從義隱耕漁。生平不遇周文獵。能免非熊載後車。</text>
<title>次宋企村韻</title>,<text>分同天地保君臣。一片雲山獨養神。千秋凜凜存生氣。永作三韓不死人。</text>
<title>次淸風寒碧樓韻</title>,<text>十里寒光水涵月。四圍碧色山如煙。名樓物象正蕭爽。誰把淸風塵世傳。</text>
<title>節義。天下之大閑。</title>,<text>標準世道之上。範圍宇宙之間。是箇節義之大者。亘萬古曰一閑。所以止人之出入。峻截豈啻乎秦關。補棟樑於安宅。作柱石於人寰。非狂夫瞿瞿之樊圃。實君子攸芋之通闤。宜大德之不踰。豈所履之偸間。若有人兮稟正氣。超天下之衆孱。抗節乎歲寒之松柏。礪志乎金石之堅頑。命輕一介之鴻毛。義重萬仞之泰山。決死生於水火。傲時運之屯艱。臨亡或忠言之烈烈。當亂或冤淚之澘澘。痛社稷之顚覆。若在身之恫癏。不事二君。自餓首陽之巒。能讓千駟。獨釣桐江之灣。殺身成仁者。仰白日而犯顔。之死靡他者。剜赤手而排姦。信香名之不沫。宛佩蘭而秉簡。堂堂義氣之誰竝。凜凜高操之難攀。彝倫賴此而不獸。中國由是而不蠻。烈婦兮比屋。忠臣兮列班。立大閑於天下。儼綱常之廣頒。噫生民不可以越厥。盍躬處而心。彼棄義而敗節。慨古今之一般。荒淫失節。則爭梳綠雲之曉鬟。苟活忘義。則不報仇讎而敢彎。風斷漢節之持。雨滅湘竹之斑。義烈掃地而蕩盡。正路塞兮榛管。紛踰閑干名犯分。罪難贖乎千鍰。嗟此閑久曠而人不止。競狂奔兮莫之還。誰能磊落而爰處。保卓地之天慳。余固守而自箴。誓血指兮朱殷。仰高山兮行景行。常目在兮鰥鱞。遂名其閑曰。有閑高大。松竹四環。世無居人。秋草斒斕。朱雲折檻。孔公叩環。出塵之鶴。墮水之鷴。或歿乎危亂。或隱乎幽潺。洞往古忠臣義士。皆生死乎此閑之中者。炳靑史兮誰敢刪。</text>
<title>啓鑰玉匙</title>,<text>神明舍兮自寂。誠意關兮難窺。問八德兮幾重。喜義路之坦夷。鎖玄鑰兮久未通。有所啓之玉匙。展也活敬之工夫。可指聖域而高追。人稟生於帝爐。得無瑕之秉彝。惟四端五常之固有。信純粹而非𥻿。衆暴棄而自退。憫人心之惟危。在君丁胡不慥慥。主於一而兢持。顧誠意之一關。判人鬼之有岐。儼眞實而無妄。豈容累乎毫私。諒正心之妙功。寔明德之在玆。然關鍵兮堅完。孰洞開而直馳。伊欲啓夫斯鑰。舍夫敬何能爲。宜收心而操存。恒造次之愼思。念常在於精一。志何弛於箴規。用此敬而爲匙。宛琢玉之無疵。叩玄關而一闢。庶升堂之無疑。豈但窺室家之好。亦可得閫隩之闚。竟觸處之洞然。至屋漏而不欺。赫然虛室之生白。可爰居而栖遲。透得此關兮可樂。顧其中無偏無陂。靈臺四通。天君儼然而拱垂。安宅久曠。曾入此室。處者伊誰。顧金鑰之載啓。信玉匙之所資。噫斯關之出入。分聖狂之通逵。誰能由義門而正就。卒混然安而行之。慨末學莫知向方。信奔走之狂癡。紛擿埴而冥行。失九容而猖狓。昧修正之大要。舍八道之根基。故關掩兮無人。正路荒兮久遺。余早志於八室。奉一心而爲師。恐彼千里之謬。始由於差之毫釐。望天君之閶闔。致誠一而自治。未達一間。慕顔氏之庶幾。洞開重門。欽宋帝之格辭。冀一至乎仁宅。恒篤恭而不疲。慮閽人之排余。銘玉匙而勤斯。銘曰。心之體危且微。主以一貴不移。敬則吉怠則隳。匙之用一何宜。先入關中吾所希。誰與歸陳布衣。</text>
<title>不唾靑城地 竝小序</title>,<text>登眞隱記。靑城山在蜀郡界。黃帝奏拜爲五嶽丈人。高三千六百八十丈九尺云云。大抵蜀中靑城縣。有丈人山。西有鳴鶴山。山有仙人祠。或云三道洞宂。或云十洞天。其周回與高丈數。諸說不同。難可詳也。但昔漢張道古道士隱此山。昇仙而去。杜子美遊蜀詩曰。自爲靑城客。不唾靑城地。蓋敬其張公而景慕也。今余卜築之山名。與彼適同。戲以賦之。以林居子自況。用示後人之遊此山者。有林居子肥遯平生。風月襟韻。雲水性情。嘐嘐然古之人古之人。好尙隱者之幽貞。欲揖巢由之高標。箕山寂兮冷泉淸。要尋夷齊之芳躅。首陽杳兮愁雲橫。所懷伊人兮何處。訪喜一過乎靑城。曰昔張公之所栖。敬以重兮豈敢輕。人擇地兮脫塵緣。地因人兮得佳名。其爲山也丈峯甲乎五嶽。鶴岑冠乎八紘。千里兮根盤。萬丈兮崢嶸。勝絶赤城之逈。高可碧天之撑。物表兮間寂寂。蜀中兮翠庚庚。春花兮秋葉。興致兮畫難成。朝暉兮暮靄。登眺兮詩何評。宜高蹈之攸芋。占一區兮誰爭。山川別兮淸且邃。日月間兮晦復明。是神仙之境界。纖埃絶兮萬景竝。臥雲不必乎玄閬。跨鶴何慕乎蓬瀛。節彼商顔。徒採芝兮避秦嬴。屹然富春。只把竿兮逃漢京。孰若玆山使高士而大鳴。其爲人也泥棄軒冕。芥視貴榮。寵辱兮如聾。黜陟兮若盲。痼疾煙霞。養眞柴荊。身早蛻乎世網。名豈掛於雲程。飮欣丹井之鑿。食足靑田之耕猿。爲侶兮鹿爲羣。道雖窮兮命則亨。樂自誦乎黃庭。飢可療兮靑精。落落出塵之想。耿耿鍊道之誠。笑殺周顒。終使曉猿之驚。惜哉藏用。卒被仕宦之縈。我愛斯人獨超世而蜚英。是宜高山之仰。景行之行。地不敢唾。人可與盟。千古之昇仙難追。一境之過客屛營。杜甫留詩而起敬。李有尋迹而忘形。嗟勝地兮傳高風。誰褻汚兮醜涎腥。觀韓愈不可唾之句。爲綠淨湘江之紅亭。聞晉人無唾洟之誡。尊佛圖鄴城之禪扃。在彼而尙爾。況敢慢此山之庭。有道者世必歆慕。盍修鍊而惺惺。嗟爾俗士。昧栖遲於泌衡。落塵臼而乾沒。醉功名而不醒。都忘簪笏之勞。自甘溪壑之盈。不識草衣而雲遊。竟身辱而禍嬰。人皆唾鄙而侮之。何厥德之流馨。林居子乃軒昂泉石。嘯傲公卿。有山蒼蒼。爰得結雲楹。有水洋洋。可以濯吾纓。談空石榻之釋部。覈玄松窓之道經。自歌曰。身世元無管。山林樂太平。等間多妙語。時屬野禽賡。和之曰。前身張道士。先我養襟靈。得道經千劫。修眞▣八瓊。高風愁未逐。古貌恨難迎。山號幸相似。願同播萬齡。重題孱顔曰。列嶂兮金屛色。幽澗兮玉琴聲。倘敎此地無人唾。千載靑城一樣靑。</text>
<title>傷虎</title>,<text>窺豹斑於管中。常恐懼乎所未覩。信蹈尾之難得。況將鬚而敢侮。若有人兮知其眞。是昔者之傷虎。身旣經於餓口。心畏服於攫取。君山林而據隅。害人畜兮幾許。送冽風於長嘯。震猛氣於一怒。冠毛羣之蠢蠢。怯百獸之麌麌。非馮婦之下車。莫不𢥠然而振股。彼最攝者何以。曾見被於呑吐。知之至兮懼之深。詳此虎者孰愈。噫見道亦如是兮。宜實得於虛腑。苟致知之不的。竟白紛而鹵莾。粹然至道之出天。諒大原之博溥。體旣立於五常。固不廢於萬古。明忠義於君臣。行孝慈於子父。在日用事物之間。可遵初而中矩。誰能明而達知。洞八道之門戶。顧學者之淺薄。昧有甚於聾瞽。迷性理之淵源。習章句之訓詁。尙談虎之不如。蓋所識之鄙粗。慨未見眞知之透徹。得皮膚兮奚數。仰往聖之明通。怳日照乎下土。以先知而覺後知。沕神會而精聚。儘體得斯道而行世者。兢兢之堯。業業之舜。祗栗之禹。克敬之湯。翼翼之文武。悵惛惛於列國。復明明於鄒魯。嗟末儒之虛假。徒縫掖而章甫。云台望道而未之見。夙八學於十五。期明德之不昧。恒服膺而勤苦。庶眞實而無妄。不愧怍於仰俯。嗚呼。猛虎之暴。非見傷則僞懼。大道之妙。非聖智則假睹。偉文公之譬喩。詔後學而自努。學者之見道。倘不如斯人之知虎。則縱得緖餘兮何補。願吾黨默識而心通。聞一貫而爲主。</text>
<title>獨樂八曲 幷序</title>,<text>巖主謀拙萬事。才短六藝。寓形世間。宅心物外。黃墨之暇。會有嘉辰之興。可詠之事。發以爲歌。調以爲曲。揮毫題次。擬爲樂府。雖嗚嗚無節。聽以察之。則詞中有意。意中有指。可使聞者感發而興嘆也。有時松月滿庭。春花撩人。佳朋適至。則酌罷芳樽。共憑巖軒。高歌若干章。手之舞足之蹈。幽人之樂足矣。考槃之歌。負薪之謠。不知孰優孰劣也。忘懷得失。以樂其志。甘原思之貧。而唾子張之祿。臥羲皇之北窓。酣華胥之高枕。富貴何能淫。威武不能奪。凡日用喜怒哀樂之發。憂憾悲歡之事。一於此寬焉。査滓之滌。邪穢之蕩。不期而然。古人云。歌多出於憂思。此亦發於余心之不平。而朱文公曰。詠歌其所志。以養性情。至哉斯言。心之不平而有是歌。歌之暢志而養其性。噫。松窓數般之曲。豈無少補於風朝月夕之動蕩精神乎。余是以。戲有是說焉。太平聖代。田野逸民。再唱耕雲麓釣煙江이이밧긔일이업다窮通이在天니貧賤올시름랴玉堂金馬내의願이아니로다泉石이壽域이오草屋이春臺라於斯臥於斯眠。俯仰宇宙。流觀品物야居居然浩浩然。開襟獨酌。岸幘長嘯景긔엇다니잇고草屋三間容膝裏。昂昂一閒人。再唱琴書룰벗을삼고松竹으로울을니翛翛生事와淡淡襟懷예塵念이어나리時時예落照趁淸。蘆花岸紅고殘煙帶風楊柳飛거든一竿竹빗기안고忘機伴鷗。景긔엇다니잇고士何事平尙志而已。再唱科名損志고利達害德이라모미黃卷中聖賢을뫼압고言語精神日夜애頤養야一身이正면어러로못가리오俯仰恢恢고往來平平니갈길알오立志를아니랴壁立萬仞。磊落不變야嘐嘐然尙友千古景긔엇다니잇고入山恐不深。入林恐不密。寬閒之野。寂寞之濱에卜居를定니野服黃冠이魚鳥外버디업다芳郊애雨晴고萬樹애花落後에靑藜杖뷔집고十里溪頭애閒往閒來든曾點氏浴沂風雩와程明道傍花隨柳도이러턴가엇다턴고暖日光風이불니거니興滿前니悠然胸次丨與天地萬物上下同流。景긔엇다니잇고집은范萊蕪의蓬蒿丨오길은蔣元卿의花竹이로다百年浮生이러타엇다리진실로隱居求志고長往不返면軒冕이泥塗丨오鼎鍾이塵土丨라乎磨霜刃인이들긋리랴韓昌黎三上書내의데區區고杜子美三大賦丨내둉내行道랴두어라彼以爵我以義。不願人之文繡야世間萬事。都付天命。景긔엇다니잇고君門深九重고草澤隔萬里니十載心事를어이야上達료數封奇策이草얀디오래거다致君澤民은내의才分아니런가窮經學道를두고이리랴하리藏修丘壑。遯世無悶야날조번님네뫼옵고綠籤山窓의共把遺經究終始。景긔엇다니잇고一屛一榻。左箴右銘。再唱神目如電이라暗室을欺心며天聽如雷라私語山들妄發랴戒愼恐懼를隱微間애닛디마새坐如尸儼若思。終日乾乾夕惕若든尊事天君고攘除外累야百體從令。五常不斁야治平事業을다이루려엿더니時也命也인디迄無成功。歲不我與니白首林泉의올일이다시업다우읍다山之南水之北애斂藏蹤跡야百年閒老。景긔엇다니잇고</text>
<title>閒居十八曲</title>,<text>生平애願니다忠孝이로다이두일말면禽獸丨나다라리야애고져야十載遑遑노라計校이터니功名이느저셰라負笈東南야如恐不及을歲月이물흘니못이롤가야라비록못일워두林泉이됴니라無心魚鳥自閒閒얏니早晩애世事닛고너조려노라江湖애노쟈니聖主를리례고聖主를셤기쟈니所樂애어긔예라호온자岐路애뷔셔갈몰라노라어지게이러그러이몸이엇디고行道도어렵고隱處도定티아냣다언제야이決斷야從我所樂려뇨려려이못여라이면至樂이잇니라우웁다엇그제아니턴일을뉘올타던고말리말리이일말기어렵다이일말면一身이閒暇다어지게엇그제던일이다왼줄알과라出면致君澤民。處면釣月耕雲。明哲君子는이사즐기니며富貴危機丨라貧賤居를오리라靑山이碧溪臨고溪上애煙村이라草堂心事를白鷗山들제알랴竹窓靜夜月明一張琴이잇니라窮達						浮雲치보야世事이저두고好山佳水의노을猿鶴이내벋아니어든어분이아실고람은절노고은절노竹庭松檻애一點塵도업니一張琴萬軸書더옥蕭灑다霽月이구룸고솔테아올라十分淸光이碧溪中에빗거어인물일며기나조차오다날이져물거외야닐업서松關을닫고月下애누어시니世上애글이一毫末도업다月色溪聲어섯겨虛亭의오나月色을眼屬고溪聲을耳屬드며보며니一體淸明야라酒色좃쟈니騷人의일아니고富貴求챠니디아니가두어라漁牧이되오야寂寞濱애늘쟈行藏有道니리면구테구랴山之南水之北병들고늘근날를뉘라셔懷寶迷邦니으라말라뇨聖賢의가신길히萬古애가지라隱커나見커나道丨얻디다리一道丨오다디아니커니아들엇더리漁磯예비개거綠苔로독글사마고기혜이고낙글을어이리纖月이銀鉤丨되여碧溪心이겻다江干애누어셔江水보든逝者如斯니百歲멷근이료十年前塵世一念이어녹듯다</text>
<title>顔子春生賦</title>,<text>陋巷之曲。杏壇之垠。風光自和。天氣初新。尋春終日。花外之小車或巾。春在是兮。十分不于天而于人。吾知元氣之流行。在於人而爲仁。天與人兮合德。是一理之本眞。顔氏之三月不違。渾是一團春。原其天道。四時平均。物生春日。又衰秋旻。藝芸兮自盛。肅肅兮爲屯。曰惟東風。萬物之鈞。氤氳兮習習。雨露兮津津。吹萬不同。過卽化兮存則神。賁餙山川。花似錦兮草如茵。顔氏之生。豈無其因。稟天五行。一氣屈伸。其庶乎動之斯和。豈曰復之頻。德之隅。溫溫其人。宛然出日寅賓。有如時雨化之。文與質兮彬彬。洪罏上一點雪。消融其六塵。瑞日兮祥雲。道體之醇乎醇。問爲邦兮。可以致協和萬邦。於變時雍之黎民。問爲仁兮。可以克己復禮。而其仁肫肫。噫維天命。於穆不已。元復元兮迭循。於乎不顯。顔氏之德之純。天耶人耶。一氣恂恂。春耶顔耶。德不孤兮必有隣。獨恨夫春風三十。花落無言。慟矣其生之不辰。人皆有天命之性。洪鈞賦與不爲貧。余願求仁而得仁。粹面盎背兮德潤身。何獨河南之座上。藹春風之振振。美矣哉宋璟之爲化。有脚陽春兮亦誾誾。人卽春春卽人。一元混淪。仁遠乎哉。希顔者可以親。</text>
<title>灌園賦</title>,<text>釣淸渭而身閑。耕有莘而樂存。彼明哲多能鄙事。咸任賤而辭尊。謝浮榮而長往。揖逸跡於灌園。患得之誡旣早。勇退之期自敦。十載草野之畸人。久斷塵世之夢魂。適生涯而隱處。雲富貴而不奔。何料金幣之一聘。入鳴騶於蓽門。等後車之榮光。極前席之寵恩。薰方丈之綺饌擁五尺之高軒。然余心本無宦達。恐譏池邊之鳳蹲。可憐糟糠之舊婦。又發區身之格言。樂彼琴書之寄趣。勝此簪笏於帝閽。況亂邦之不居。肯濡滯於塵喧。奄相與携手同歸。落身世於丘原。遠爵祿於王庭。任別有之乾坤。飽心事於田家。于以俯仰乎雲村。把小甕而灌畦。漑藥苗與花根。幾挹彼而注玆。任風朝與月昏。園之中泉甘而土肥。喜植物之滋蕃。園之興樂且無央。與老妻而共論。壠連白雲之影。逕濃綠苔之痕。照春花於盃醁。入嫩蔬於盤飱。聊優游而卒歲。保一身於山垣。是所謂不俟終日。避雲雨之覆飜。暑葛衣而坐陰。寒茅簷而負暄。刀鉅於我乎何加。貧賤非余心所掀。竟不蹈其危機。擬天爵於熊蹯。信大雅之明哲。仰高風兮誰攀援。漢陰老人。不覺械機之煩。舂陵元承。只足衣食之溫。玆皆漑園而自樂。趣若人和其箎塤。怳種玉於芝田。宛栽花於桃源。想物表之淸芬。歎宦子之皆惛。鎖榮貴之危關。陷風濤之渾渾。懷寸祿而患失。竟臨化而呼冤。陸機未歸於華亭。蘇子難耕於荒墩。不知十畝之閒閒。甘被衆敵之吐呑。獨若人之倜儻。脫名路而孤騫。了不知其理亂。全厥家於江之濆。然君子行藏之有時。信道義之大元。吾不知斯人之忘世。果道合而義惇。但自處之允臧。寧復歎於戴盆。古園廢兮無人理。慨秋草之自蘩。乃歌曰。唐虞遠兮吾何歸。憂甚大於四轅。富貴之畏人。何如貧賤之自勤。我灌我園。折柳爲藩。有斐先生。終不可諼兮。</text>
<title>知止不殆賦</title>,<text>探珠者不入海深。何觸龍頷之危。採玉者不登山險。豈投虎口之飢。苟干進而昧退。必禍及而身夷。審不殆於知止。喜行己之處宜。早覺亢龍之有悔。終免瞎騎之臨池。瞻彼世路之多艱。幾般坑塹之嶮巇。太行之摧車。難比瞿塘之覆舟何斯。紛十步而九顚。動必逢此百罹。噫智者燭於未萌。占行休之以時。鄙行險而僥倖。肯左右而望之。謝利祿而芥視。遠榮貴而雲思。名不希於鍾駟。位何念於鼎司。笑算甕之自破。懼盈器之或欹。鑑過涉於羲經。戒明哲於周詩。寧患失而狗偸。實勇退之我師。蓼虫之自死可慘。撲滿之恣欲無裨。行則行兮止則止。獨高士之能知。故見機不俟終日。浩然歸來兮誰縶。維絶望蜀於龍斷。樂安分於鷦枝。竟刃鉅之不至。況陷穽之枉隳。閑丘壑之偃息。澹明月之襟期。縱百險兮奈吾何。脫一身之殆。而千金之頭顱旣全。萬端之黜陟何悲。是避禍之善道。於所止兮知。其胡爲乎富貴之危地。繽務入而枉馳。甘鼎鑊之胥蹈。決長往者伊誰。漢傳之金自足。楚筵之醴可辭。掉頭諫議。風裊釣瀨之絲。拂袖羽翼。日永商顔之碁。斷塵緣而色擧。咸身安而神頤。哀宦子之忘行。嗜腊毒而蚩蚩。寵濫而終棄東市。上蔡之牽黃難追。位極而不保首領。華亭之聞鶴何遲。信禍福之自己。判迭至而難欺。何無厭而務進。履盛滿而不疑。顧余身末之也已。縱欲行道兮何爲。嗟世道婦喪其笰。吾遑遑兮無所隨。樂堯舜於畎畝。庶卒歲而逶迤。誡曰。舞鷗不下兮。不被海翁之所羈。冥鴻高逝兮。亦脫虞人之所縻。在彼物而尙爾。盍反顧而自規。遵三休之遺風。矢此身之愼持。踏地之生梗可避。泉石之膏肓誰醫。戒遯尾勿用有攸往。願歸臥於煙江之湄。</text>
<title>靑城雜題</title>,<text>擁江東畔展蒼屛。佳氣葱葱蘊地靈。遠世高人宜遁住。飱霞弄月遣餘齡。遁住山曾聞愛酒李長庚。采石江頭醉不醒。應知此地投仙跡。遺甕千年作石形。甕巖江上人煙接野庄。谷名非爲食糟糠。耕田釣水眞間事。伏臘相尋也不妨。糟谷村入眼南山上上峯。宵烽一點有無中。看來每喜邊城靜。林下空將祝四聰。南山烽火南望晴空王岫擎。葛蘿蒼翠更庚庚。雨前雨後容何物。山氣成嵐一帶橫。葛山晴嵐夭矯蒼龍起乎天。興雲致雨作登年。佳名剩合山靈氣。勝狀還憐貢眼前。臥龍山東臨萬里海天空。山吐氷輪縹渺中。淸影只供遙望客。月應非笑出山翁。藥山月出南北歸程隔大江。行人利涉一舽艭。前山影倒澄波裡。泛泛相隨白鷺雙。渡口行舟巢由普是避唐堯。洗耳箕泉逸想飄。一脈千秋流不渴。至今巖竇表淸標。洗耳泉老榦已經千歲久。淸陰不許三秋變。開衿徙倚襲凉颷。怳對仙娥坐月殿。桂樹臺晴日長虹掛翠微。遊人遙想正依稀。看來欲比朝西見。紅綠巖痕近却非。赤虹巖</text>
<title>閏臘月初一日有感</title>,<text>今朝四十四。甲戌年未易。何當閏卅日。日日三千刻。</text>
<title>十六日立春</title>,<text>萬古迎風月。三春慣雨暘。小牕留宇宙。陶我孰羲皇。							右無悶齋江月千年鏡。山花十日顔。物華衰復盛。不變只江山。							右自養齋</text>
<title>聞梁城主鑿池於衙廳前。仍爲曲水。戲吟。</title>,<text>難堪四字日勞思。要瀉煩襟作小池。曲曲引流淸細細。爲憐天影浸寒漪。</text>
<title>敬次姑叔鄭敎授九日會吟</title>,<text>地仙相會正陽陽。月色風光滿羽觴。落帽飮花眞勝事。千秋風味可爭嘗。</text>
<title>聞具監司 鳳齡 到聞慶呈辭狀</title>,<text>託病辭官效二程。遙聞嶺底久停行。路中應記山中樂。心上能忘世上榮。高寺雲邊茶夢冷。故園霜後樹光明。功名不得驅人去。猿鶴歡迎喜若驚。</text>
<title>具監司辭任之歸。同宿麻甘齋舍有詩。次韻。</title>,<text>金章中路脫。投宿避塵紛。澗赤餘秋葉。山冥盡暮雲。客情因月見。僧話背燈聞。寂寞先丘壠。光輝賴我君。</text>
<title>李進士 碩榦 輓</title>,<text>磊落襟懷出一鄕。何知時命畢農桑。半生活計追金谷。早歲才華望玉堂。游藝泮宮蓮自折。翹頭廣殿桂難香。舊廬城裡風埃鬧。別墅田頭日月長。昔假塵簪寧齪齪。晩携雲耒自陽陽。儒功空苦探千卷。醫術猶能見一方。始失齊眉梁室慟。重逢反目李閨傷。淸芬縱欠薰隣閈。實業能傳貯野庄。市義若追焚券客。數財誰比執籌郞。故巢雙鳳初成翼。荒壠孤鸞始共翔。琴瑟幾悲絃久澁。衣巾今慘葬何忙。連門嘗襲舂容響。接席多降懿範光。承訃未成匍匐禮。送靈還負繞圍行。薤牋難寫公遺意。遙泣寒阡掩壽藏。</text>
<title>伯兄明甫輓歌 三首</title>,<text>人生作弟兄。同氣兩分形。兄友弟恭各盡情。天倫篤自明。相好不相猶。鶬原友愛優。遞食同衣歲幾周。今歸覆釜丘。半世和塤篪。今朝永別離。誰識天親叩柩悲。餘慟付諸兒。</text>
<title>踏靑後二日。與學者會談。此下。乙亥年作。</title>,<text>佳辰送盡萬愁中。惜別東皇對落紅。詩友夢空淘井日。冠童興足浴沂風。雨欺巢鷰沾泥滑。花迓啼鶬染血濃。一醉若敎春感解。典衣還可酹千鍾。</text>
<title>戲呈金牧使 誠一</title>,<text>十載慣作走宦遊。何如數年故園休。一月二十九日醉。孰勝一日十刻愁。元亮空懷時雨裡。少陵長望暮雲頭。經春恨未床前拜。空待詩瓢泛碧流。</text>
<title>三月晦日。聞城主送春廬江院樓。獨吟呈 一首。</title>,<text>聞逐東君向遠亭。終應一別未同行。送人千里眞如是。謾把離愁屬晩鶯。</text>
<title>謾示諸學徒</title>,<text>寂寥山澤一癯儒。魚鳥餘人不我徒。負笈相尋皆可畏。■書獨處愧如惠。激昻長夏宜穿榻。擿埴衰年愧覓途。古比氷靑眞可美。西林須慕晦庵朱。</text>
<title>裵佐郞來訪有詩。卽次。</title>,<text>十載江風弄釣絲。三霜草土幾多思。相逢相別臨江舍。無盡■情一首詩。鬢邊愁色感千緣。心上精功警九思。小醉共吟山月影。此身閑處可論詩。</text>
<title>次題裵正言山水亭</title>,<text>風檻依山逈。雲簷近水臨。鶴書催珮玉。鷗契擬投簪。未洗辭堯耳。應懸戀闕心。偸閑調積病。江月一張琴。</text>
<title>次送別</title>,<text>獬冠風義凜。匡國奉綸音。十載懷忠節。三霜報孝心。寧鳴藏匣釰。莫患坐氈針。可效牽裾志。庭爭更刺今。</text>
<title>次鄭敎授惠韻。兼呈柳習讀。</title>,<text>霜鬢蕭蕭不復春。只宜林下作閑人。千般世事非關我。樂在耕漁接四隣。</text>
<title>次韻金太和</title>,<text>康安一佳境。泉石夢頻尋。身靜塵緣斷。神閑道味深。風雲萬里意。魚鳥百年心。離索知何事。藏名謾苦吟。</text>
<title>朱判官祈雨歸路。持酒枉訪。有詩。卽次。</title>,<text>一禱神泉甘雨降。村黎野老樂何如。至誠所感通天地。靈應昭昭竟不虛。</text>
<title>次韻柏潭</title>,<text>希賢長對卷中人。正路常嗟久沒塵。立脚末由尋聖處。明珠知是在淵珍。恨無鄕里達尊人。恣意紛紛役六塵。砥柱流波誰秉志。昻然獨立自爲珍。苦向西方望美人。執鞭何日奉淸塵。欲將韻語相酬唱。魚目還如混至珍。</text>
<title>謝定州牧使金兄惠綵硯</title>,<text>紫質靑文別樣奇。小嵒疏竹刻伊誰。濡筆欲酬遙贈意。愧他詩料不相宜。</text>
<title>九月。次韻呈權定甫金秀才。</title>,<text>坐愛楓林對晩山。江風滿腋不知寒。離羣獨處頗岑寂。着地身心落得閑。</text>
<title>次韻金上舍守愚 允明送菊</title>,<text>傲世孤蹤任楚狂。不愁行路已榛荒。滿庭佳菊吾心事。寄與霜餘晩節香。</text>
<title>伏次退溪先生韻</title>,<text>閑居慣得費陰晴。鶴夢何曾落玉京。石室數間粧不得。與他來客枉經營。</text>
<title>輓權天機 夢台</title>,<text>少時遊戲幾同閭。分住江村近接廬。春野未能爭射鵠。晴潭多喜共觀魚。靑城孤迹曾相伴。白水佳期忽負余。遺慶人間良可慰。滿堂兒女不吾如。</text>
<title>賀得梅於權天瑞夢參</title>,<text>曾覺陽和七日來。苦經重臘六花堆。盆中慘見殘英落。庭畔寧聞舊蘂開。料峭餘寒香斷絶。槎牙枯樹影低徊。君園數朶天應護。付與山人喜未栽。</text>
<title>送春吟</title>,<text>百花飄盡一庭前。落地飜成錦繡筵。踏碎可能香杖屨。閉關王仲問何緣。昔王武仲家羊欣來訪曰。落花滿逕恐踏碎云云。故詩言之。</text>
<title>三月望。與徐城主君受 益。 同遊上洛臺。</title>,<text>短棹因風泊。荒臺萬古情。洛君尋不見。河伯笑應驚。花落孤村暗。煙開遠浦明。層崖弔往跡。綠樹影庚庚。</text>
<title>次蔣秀才入國昆季</title>,<text>公今志學富春秋。砥柱休將混俗流。利達縱非君子樂。沈淪元是文夫愁。氷生自可寒於水。禽獲何欣得若丘。老我白紛空憾慨。携書好與少年遊。</text>
<title>復和可止亭 改名枕湖</title>,<text>江天四豁一閑堂。地逈風多夏亦涼。着眼煙波添鴨綠。脫蹤塵路伏驪黃。淸宵夢濕雲生榻。晩節吟香菊滿墻。客到相酬何物勝。新詩滿案韻玄蒼。</text>
<title>次高仲明</title>,<text>遣興飜成數玉篇。光華萬文照江天。飛談勝氣猶淸絶。美酒嘉肴未曲全。山色可憐籠野色。道緣還足斷塵緣。君今一問滄浪趣。笑指寒潭載月船。</text>
<title>謾呈柏潭</title>,<text>近日何如避炎蒸。曾看寶體戀空增。有心書史藏千軸。無地樓臺起數層。投笏乍閑辭北闕。種瓜長夏借東陵。江鱗可使蘇枯肺。作膾須將似斫氷。</text>
<title>復次南仲由和示</title>,<text>草跧林伏井觀天。只解談騷意灑然。倘跨一驢重過我。萬尋靑嶂白雲邊。</text>
<title>秋夜。吟呈柳應敎。</title>,<text>吟共羣虫語不刪。思君感物月重彎。秋光半老靑山變。恰似畸人兩鬢斑。</text>
<title>再次。呈楊府使。</title>,<text>雅操曾聞似此君。誰觀易係引而伸。鳴琴海域穩循吏。屈駕溪村別可人。歸夢幾驚聞雁夜。旅懷應促待鷄晨。席香不但留三日。喜把詩看子建親。</text>
<title>吳參奉妻權氏輓章</title>,<text>吳江雌釰失其雄。奄作嫦娥向月宮。入骨沈痾醫未效。痛心同穴約成空。遷居恨欠賢兒誨。稀壽堪留烈婦風。一灑同宗哀慘淚。鸞儀送罷北原中。</text>
<title>謝松堂頹廢之譏</title>,<text>茅屋破風雨。靑城改卜基。黃花閑自泛宋綬豈堪垂。恨之仙翁術。聊甘俗客嗤。摧頹今已甚。名路肯規規。</text>
<title>次題泰雲僧軸</title>,<text>雲若不泰然。物表誰克己。歸去莫頻來。我是無懷氏。</text>
<title>次圓字一絶。呈柏潭。</title>,<text>碧潭如拭鏡光圓。濯盡塵纓作地仙。欲把瑤琴煩一過。月明淸夜可琅然。</text>
<title>晩秋記事</title>,<text>岸岸秋深變物華。孤竿短艇一漁家。滿江紅葉隨風亂。疑近桃源泛落花。</text>
<title>次呈七松亭 時在南郡</title>,<text>畎畝老農吾不如。優游卒歲一陽初。憶兄瘴海風聲遠。訪友寒溪雪興餘。龜縮三冬欣得計。雁征千里倖將書。氷霜山澗多蕭颯。虛老此生誰過歟。</text>
<title>次韻柳文</title>,<text>林居身世傲靑雲。石室何妨遠九門。老欲速聾吾有意。近來塵事願無聞。</text>
<title>輓靑松府使邊 永淸 母氏</title>,<text>從子年來榮養多。蘭孫庶見繼登科。母儀寧比塵閨寡。仙馭爭驚月殿娥。髽女慟違承永訣。孝男恨未救沈痾。香匳好向夫翁返。箇是幽明福不那。</text>
<title>元月人日。權汝益持詩酒來訪。次示。</title>,<text>雪殘尙看吳儂鬢。月細初舒越女眉。淸夜一遊何遣興。君如商賜可言詩。</text>
<title>淸凉山僧再請寄詩。和贈。</title>,<text>誰同砥柱立中流。半百生涯一釣舟。良驥豈無槽櫪恨。冥鴻曾不稻梁謀。可隨釋老馴山虎。肯向崔卿獻海鷗。相訪湖山吾與汝。淸談休比晉春秋。</text>
<title>擬贈金學諭 修 西歸</title>,<text>西別年年佳節中。鳳城千里又東風。行看御柳新生綠。好入名塵更踏紅。分手定知爲國士。垂頭自樂作山翁。前山待到花如錦。誰對芳筵百盞空。</text>
<title>次鄭部將，具柏潭相和韻。鄭索續貂。故云。</title>,<text>俗耳誰能洗冷泉。寂寥松逕喜跫然。醉春不待唐桃爛。炊曉何須楚竹燃。一枕欲眠殘月下。十觴飜吸小燈前。東雲北樹相思意。分付騷人句句傳。</text>
<title>次性玉詩軸中柏潭五言律</title>,<text>我亦山居久。寥寥似坐禪。聖當年五百。凡隔路三千。身未出幽谷。道猶如逝川。傾資買書帙。泛覽擬儒仙。</text>
<title>次南仲綏惠韻</title>,<text>居碧山中任放翁。避紅塵裡效留窮。慣將日日詩和酒。謾擬前身達者風。垂老騷情百不多。得君詩恩自無邪。探春幾度拈枯管。飜賦長歌更短歌。</text>
<title>和阿姪</title>,<text>閑對靑山日淹留。若談世事擧白浮。寂寂雲門無剩聽。亂聲彭魄麥田秋。</text>
<title>春後 二絶</title>,<text>春歸樹樹香全歇。日永家家酒正濃。庭鎖綠陰花魄滅。倚欄空見蝶愁容。柳枝鶯喚歸飛急。松下人閑睡味濃。强把凸杯成一醉。靑山無處帶春容。</text>
<title>記所見。戒姪兒輩。</title>,<text>汝輩不如鸞鳳雛。爲羣烏鵲戲堂隅。年當入學須勤業。莫把閑遊效我愚。</text>
<title>宣城樹谷庵。訪李君美不遇。</title>,<text>林深谷籧絶塵炎。朱夏偏宜此地淹。一宿晴窓心骨爽。月華雲彩滿虛簷。</text>
<title>江上。贈李休庵。</title>,<text>誰向江亭解巒鞦。車騎久斷亂啾啾。今來欲洗巢由耳。牽犢無人飮上流。蓼岸閑騎果下遊。相逢漁父眼如鶖。坐磯不釣秋魚美。任看兒童戴剪楸。</text>
<title>安生員和示。復次呈。</title>,<text>寥落衡門可以棲。風塵回首路高低。心同縛虎年光晩。夢罷頭鷄夜氣凄。天桂奇香蟾不放。墻花艶色蝶難稽。從今脫盡繁華事。却使盲夫笑向西。</text>
<title>又次絶句</title>,<text>看釰乾坤人未逢。一蝸身世隱蒿蓬。牢愁萬斛憑何破。屢把淸詩喜失容。</text>
<title>次辛進士聲字</title>,<text>待時居草澤。潛德動雷聲。遯必九三吉。謙須六二鳴。射牛釰氣透。韞櫝夜光明。稱▣誰能薦。君門顯姓名。着妙心無迹。逼眞畫有聲。價翔蓮榜唱。榮敵玉珂鳴。退自隨時晦。晉宜出地明。樂天姑待命。黃甲可登名。言辛公事</text>
<title>契醼于鷰院後寺</title>,<text>僧舍開華席。唐詩歲律窮。歌高雲叫鳳。笛合水吟龍。樓白侵盃月。山寒落木風。酒闌羅盛鬋。起舞嬲東東。</text>
<title>歸路。題辛上舍書窓。</title>,<text>松月山門出步遲。竹風溪舍立吟時。傍人若學王摩詰。描寫應令百世知。</text>
<title>促織吟</title>,<text>貧女幽冤抵死深。空庭托物入秋吟。征衣欲寄關山戌。惹起寒機織婦心。</text>
<title>次贈辛上舍 十八絶</title>,<text>改過雖難改則新。新心生處合元眞。若令涵養剛爲主。操履如何混衆人。而我沈埋學不新。百千功力擬歸眞。若令此意終强健。高步如何羡吉人。古鏡重磨寶彩新。瑩無塵汚克全眞。若令心地明如是。應物如何夢黶人。寂坐如禪樂轉新。潛尋先聖筆端眞。若令親炙皐比側。齷齪如何恨末人。火迫書窓歲月新。澄思深味道腴眞。春噓物茁從今始。異日蘭香襲世人。男兒於色戒常新。當鑑唐皇惑太眞。雲淸雨意全無管。須唾麤狂杜舍人。花靨楊眉觸眼新。耐情難守丈夫眞。敗身傾國渾無覺。好德誰如好色人。年來喜歠碧香新。醉裡乾坤自在眞。無量飮來寧及亂。微酏端可法前人。							醉鄕春色幾回新。千古風流夢是眞。玉碎花飛金谷客。雲消草沒習池人。聖代崇儒偉作新。誰將聖學着純眞。功名莫恨今遲暮。德辨方知困進人。毁譽蚊蝱過耳新。世間萬事摠非眞。自修止謗知要訣。慥慥須求實得人。少時徒事學文新。歲晩猶知德行眞。日用着功參倚處。免他州里一宵人。眞造功程步步新。莫携莊老失儒眞。攻堅不轍自强力。一日洞然天地人。曾知氣質變而新。勸學誰能似宋眞。可惜懶夫多自暴。同歸老洫下愚人。才華德業倘兼新。可作西山異姓眞。三字有符當佩服。三綱至義審家人。陸魚濡沫豈思新。市虎三傳不覺眞。世事最難推物物。交情何必得人人。水落落風高野景新。浪酬佳句任探眞。流先一鳥垂垂去。嘯傲山河幾箇人。朋情騷韻一般新。吟向雲山欲逼眞。碧樹寒螿時已晩。霽光秋意屬楓人。</text>
<title>曉窓卽事</title>,<text>沈睡軒窓月正斜。揩眸佔畢爛燈花。雪驕不自毛裘禦。風虐何須肉陣遮。莊蝶孤飛驚旅枕。朱鷄羣唱聽隣家。凍吟小酌聊成醉。便覺澆書勝啜恭。</text>
<title>叨參竹舍生辰宴次韻</title>,<text>談笑能忘返照斜。爲留紅粉艶陽花。自憐纖手傳盃急。莫怪衰顔擧扇遮。陶令醒時寧臥石。阮宣醉處卽爲家。萊衣起舞獻椿壽。不必長生仙掌茶。凝■須惜內人斜。燕衎何嗟落糞花。歲展盃盤還雜遝。時呼親舊喜要遮。煙花不羡游巖宅。松石還疑彦寶家。滿座嘉賓情浩蕩。莫嫌樽盡煮山恭。</text>
<title>雪窓有感</title>,<text>積雪渾山暎綺寮。調調風色亂鳴條。吟闌永夜纖毫凍。夢罷殘更短燭燒。萬卷芳塵驚歲暮。一枝香桂憶春朝。土床龜縮寒如鐵。喚叱兒童倦拾樵。白蓋幽如槁木寮。端居淡泊保琳條。煙溪飽得雁頭煮。雷雨何當魚尾燒。塵匣瑤琴虛夜夜。霜硎雄釰苦朝朝。生涯寥落亦眞樂。田可自耕山可樵。孤棲窮谷絶賓寮。何復名聲喜遠條。掬雪襟懷氷似冷。抱憂心曲火如燒。閑情落落貪泉石。榮利紛紛厭市朝。淡掃六塵修慧業。湖山勝處老漁樵。夢斷東華逐百寮。有他荒野任蕭條。淚因戀闕成波濕。心爲憂時撥火燒。割閜壺中留白日。孤超機內負淸朝。喜邀溪友親煎茗。倒壑枯松手自樵。</text>
<title>雪後寒齋。讀書旣倦。仍倚小軒。賞滿山風雪。謾成四韻。示隣友。</title>,<text>着書元邃苦蒲韀。還擬原夫乞一聯。晩歲自慙無賜錦。窮冬何苦不衣綿。嘲風竹榻情多賸。賞雪松欞思愈鮮。慣取三多寧至倦。却欣騷語近淸圓。身賤多慚坐馬韀。何緣爵位得蟬聯。寶光粲粲殊燕石。意緖重重類楚綿。提槧窮年吟瘦骨。投竿盡日釣肥鮮。顯榮汚辱宜隨運。怪底元公獨惡圓。柴門無客解鞍韀。惟有漁樵自比聯。攬竹細風寒碎玉。滿林疏雪亂飛綿。飄飄沙際鷴渾色。點點松頭鶴奪鮮。興發不須浮剡訪。黑甛高衴夢初圓。閑騎果下傲花韀。歸伴寒溪鷺序聯。炊罷遠村煙漠漠。吟餘前浦雨綿綿。野情晩倩詩情潤。山色晴和日色鮮。描寫物懷難着妙。更憐凉月入簷圓。</text>
<title>鶴駕寺。與休庵同棲。得句相和。</title>,<text>平朝聊盥灑。襟抱水如淸。榻惜經年業。鍾聞送夜聱。窓紅知日上。山白見雲生。靜坐無餘事。憑書較甲庚。</text>
<title>次柳希魯韻。別休庵歸。</title>,<text>可素可黃懷墨悲。入山從此獨騎龜。寧嗟天地兩漂梗。好結鹿仙煙月期。棄世何勞著五悲。只愁祥夢失呑龜。從今自覺雲林趣。薄宦功名不自期。</text>
<title>次東廂板上韻</title>,<text>蘊玉藏山山自輝。相看黃色忽浮眉。高蹤遯世眞君子。應笑塵人苦不歸。</text>
<title>贈盧秀才送別</title>,<text>蹟隱推微翫古文。也嫌孤陋務多聞。澄心靜裡猶玄妙。鍊意閑中豈白紛。詳味可能終節解。苦吟方得更支分。當年事業須勤勵。共此疏慵朝聖君。</text>
<title>高上舍天祥讀書永慕庵。以簡戲我。答之。</title>,<text>永慕庵中靜八窓。想君端坐對靑缸。星辰釰老龍應化。雪月詩圓鬼欲降。覽鏡忽驚移舊面。開襟聊喜割新腔。春回草屋投尋未。好有溪頭白鷺雙。</text>
<title>次成公韻。贈裵秀才。</title>,<text>吹竽十載慣三多。不怡浮生落莫過。興足淸溪紅蓼杜。學慚窮巷白楊何。風渟獨占喧喧笑。塵市誰知踏踏歌。閑老林泉非遯世。一竿心事半王家。溪上春還春色多。阿誰酣興一驢過。吟邊日月遽如許。愁裡風塵紛幾何。軒靜嘉賓下榻語。門喧幽鳥投林歌。乘閑步屧三三逕。便勝潯陽處士家。士衡底事患才多。合得英名世莫過。妙藝端期追沈謝。淸詞休負效陰何。高情肯待靑雲喚。雅調難酬白雪歌。也把疥駞空鍊意。愧君從此訪田家。</text>
<title>贈友人。次金天民 農 韻。</title>,<text>襟量魁梧壓細庸。丹鷄交義許相容。吉祥虛室當求富。榮責餘機肯送窮。抱獨莧腸欣洗累。入宭甁口愼興戎。浮名箕斗了何用。得失端須看塞翁。誰求聖處味中庸。造次施爲謹九容。一貫參乎聞卽悟。十知回也默能窮。易淫酒德參軍並。難做詩二節度戎。欲得眞腴當勉着。贈言非是蜜翁翁。</text>
<title>復用前韻。贈鄕髦。</title>,<text>懷瑾羣賢競奮庸。疏狂獨是誤音容。堯夫抵得心中樂。唐子還甘膜內窮。談麈輕時曾起我。詩鋒燠處幾降戎。他年欲識吾居計。須向煙溪碧繼翁。</text>
<title>諸君和之。復次。</title>,<text>聖學相傳在一中。由來允執是豪雄。初從緣督修虛室。竟得玄精淨絳官。浩浩無塵明霽月。熙熙所及藹文風。吾儒事業良如此。豈爲東華踏軟紅。</text>
<title>卽事</title>,<text>淸晨掃座靜無塵。心地如氷自有眞。若使浩然通至妙。不知終是聖何人。</text>
<title>次效嚬集懷仙吟 二首失蒿不錄</title>,<text>緣雲獨上最高峯。要見麻姑氷雪容。天外空傳一聲笛。月中還斷五更鍾。蓬萊難伴梳翎鶴。安樂猶留點眼龍。仙境久淹仙不到。莫如茅屋對蒼松。能除俗累潔三池。剩作淸遊物外奇。高鳳忍飢無竹實。閑人求術有松脂。添盃不問花千朶。泚筆難堪桂一枝。學道學書俱未敏。尙今怊悵愧行尸。</text>
<title>贈道僧</title>,<text>送別曾無過虎溪。淹留不復道緣迷。喜茹千歲心靈藥。恨負三春目翫荑。客意聊成雲出岫。禪心應作絮添泥。誰言隱者無功業。屠石行期作琓珪。</text>
<title>自詠</title>,<text>莫道通靈九轉丹。能令無暑又無寒。縱消富貴人間念。何要煙霞物外看。鍊道淸虛嗤郭璞。全倫友愛慕崔鄲。蹔棲雲岫非逃世。長鋏歸來苦自彈。翠嶂端如少室山。何妨茅舍構三間。白雲夜夜生芝榻。素月時時鎖竹關。骨冷神淸同惠遠。興饒詩拙愧高還。舊藤新岸情無盡。行待秋風再可攀。幽幽洞府宛夔玄。寂寂仙庵鶴巢邊。好探松下千回逕。遠覓林間一片天。渴飮小泉涵石淨。困停危砌落花姸。苦誰絶粒修丹訣。此地端宜作鹿仙。</text>
<title>到刈蓮寺</title>,<text>香燈禪窟好留吟。豪氣元龍廓不禁。作面向人吾所恥。故將騷抱入林深。數年山寺尙心鳴。欲畫虛空功未成。安得讀書如月眼。容光必照盡能明。</text>
<title>山寺雨後</title>,<text>濛濛大雨亂如麻。平地俄成數尺波。澗噴怒聲轟霹靂。川增豪氣起蛟鼂。農愁漂野難收麥。僧喜滋園始種蓑。預賀今秋將大有。聖功天澤報如何。</text>
<title>又二絶</title>,<text>四顧山光接水光。雲居逃暑好追凉。小僧多夢圓於月。塵想空空臥一床。從知鳥性悅山光。雨後禪枝語凉凉。松扇葛巾吹暑却。居然相對坐胡床。</text>
<title>和辛啓而</title>,<text>養心聊得作天遊。一榻還驚歲月遒。緣督便欣無俗慮。硏朱細和感庭秋。煙月巖堂獨浩然。一盃誰共菊花天。白衣落日江州隔。手採寒香欠醉眠。誰說緗桃尙助嬌。廢園春去謾飄飄。爭如陶逕衝霜發。剩使新詩若見撩。</text>
<title>復次明字。寄辛啓而。</title>,<text>浮世風塵路。爭奔動履聲。湖山琴獨奏。天地釰孤鳴。日積胸塵昧。年催鬢雪明。羡君懷壯志。特立覓功名。</text>
<title>又用前韻</title>,<text>闌珊騷況薄。十載損風聲。雲表傳鴻叫。門前絶爲鳴。睡憑圓枕警。吟對小燈明。却憶遊山舍。閑題雁㙮名。幽雅追唐律。煩淫遠鄭聲。風簷工鷰語。雨岸絶蛙鳴。官角難求得。峩洋聽不明。喜渠知己在。物外獨莊名。右。言琴窮巷貧爲寶。淸同氷蘖聲。愁聞塵口笑。飢覺莧腸鳴。境僻靑雲杳。天高白日明。文章眞細事。竹帛欲垂名。杜門勤煉道。非爲聘英聲。猜俗靈尨吠。欺人瓦釜鳴。養心慚昧昧。修德欲明明。自分居岑寂。何心擁盛名。郢歌終鮮和。白雪轉高聲。人效西施哂。騏逢伯樂鳴。貪書雙眼眩。懷玉寸心明。攻苦將何用。要留萬古名。疏狂茅草客。聖代望歡聲。王事誰三吐。民情願一嗚。閑身棲綠野。淸夢人承明。夙志期行世非求畫餠名。</text>
<title>次邀月亭主人李廣文</title>,<text>無聲詩耀浩然亭。又有煙巒展彩屛。層檻月高琴韻闌。方塘風靜鏡先平。興酣花柳爭春日。情着棋樽占暮齡。塵世窮通都夢鹿。覓閑端合了浮生。</text>
<title>具景瑞遊樓船有詩。追和。</title>,<text>百里湖山屬一城。南樓晩眺佩蘭生。杯銜好月浮空影。笛趁寒鴻過浦聲。落釣煙磯漁火斷。撑船風渚浪紋橫。仙遊赤壁慚孤負。溪路尋常杖屨行。</text>
<title>寄鶴駕山諸朋 時余亦同棲而先歸。後有僧傳簡。故云。</title>,<text>碧嶂庚庚鳥外高。諸君書釰着心牢。貫虹自露隋朝采。衝斗應藏魯孟勞。文襮瓓班隱霧豹。神功屭贔戴山鰲。巖堂獨處知音斷。欲倩麻姑背痒搔。學山何日見高高。未覺亡羊旋補牢。竹院逢僧聞信喜。雲牕別友望思勞。禮圍秋想羅羣鳳。漁海時謀釣巨鰲。得意但令詩池闊。寧愁癢處隔靴搔。</text>
<title>贈都事伯純之淸洪道 二首中一絶</title>,<text>宇昏逢佳客。湖山許逸民。一杯林下會。休說市▣人。</text>
<title>暮春。遊天燈山下浮屠廢。有吟。</title>,<text>一入春山興不厭。小庵溪靜足閑淹。西岑返照紅收壁。北岳晴嵐翠落簷。鳥對人歌幽響軟。花延客笑晩香添。誰能草逕尋相話。白首隣僧獨得膽。</text>
<title>次諸公韻。贈秀上人。</title>,<text>雲居鶴契是眞休。勝得仙遊十二樓。除盡六塵須卽了。一簞寧乞監河侯。道韻鳴於古貫休。着鞭猶可破煙樓。山靑雲白渾閑處。準擬相酬好疇侯。</text>
<title>次李秀才景施</title>,<text>睡罷晴軒動浩吟。惜春佳句慰騷心。流光莫恨芳林晩。好待綿蠻載好音。雨晴山色入淸吟。物物思來摠有心。鳥哭花愁春興盡。此間何料得知音。</text>
<title>戲拈</title>,<text>山山澗澗喚誰偕。劇戲吟章反類俳。要積寸功尋聖處。枉牽長夢上天待。獘裘遊說非君子。鍊石心期景女媧。學道固知推有裕。拈將眞得報吾儕。</text>
<title>始寓謾成</title>,<text>淹棲幽刹擬寒齋。窺管書塵任井鼃。櫟社雲山姑自保。純鈞寶匣豈終埋。學期前聖初心壯。功愧流年夙計幸。起脚不差由正路。當前萬事可安排。</text>
<title>戊午夏四月。與金仲昷，金可行，辛啓而，李和父諸君。川獵于玄沙山下。渡項村口乘昏而歸。呼韻口占。</title>,<text>杖錫何曾到世間。十年無語對靑山。如今又索楊山句。始信吾師亦未閑。</text>
<title>明日大雨。午睡後又成。</title>,<text>尋山數日失晴暉。冒雨休思反舊磯。留待霽光吟去好。何嫌谷鳥怪儒衣。</text>
<title>過玄風。與安汝止 霽 同詠。</title>,<text>舊識苞山特地奇。睡濃驢背惜無詩。頭鷄曉雨寒簑過。今者歸來月一眉。</text>
<title>九月。移僑大丘貢生李誾文家。次壁上韻。</title>,<text>一棹沿回九折崖。故人開盡十年懷。携壺今日情偏重。入手深杯又未排。</text>
<title>是月向京。到鳥嶺龍湫。與金彦純三昆季裵汝友共吟。</title>,<text>落木騷騷山雨紛。磨天層嶂褪寒雲。遍看勝景龍渾曲。鳴玦淸流洗耳聞。</text>
<title>成均館試講見屈。歸主邸有吟。</title>,<text>由來得失聽天爲。見刖如何卞也悲。屢入禮圍徒苦詠。一登名路信難期。劉公妙策非由命。溤老疏才未遇時。悵恨堂親無以慰。成名空羡里中兒。</text>
<title>移寓社稷洞邊正郞家。贈秀才邊而源。兼示崔上舍岦。</title>,<text>好托羣賢第一流。霜宵論別細生愁。名遺桂籍吾何獨。身墜蓬門士亦稠。重度仙橋雖悵悵。枉敲漁舍定休休。歸心已落天南雁。暫竚王城幾擧頭。</text>
<title>十月十九日。出城渡漢江。路上吟。</title>,<text>去時楓葉爛郊原。今始歸來雪滿村。一去一來何所得。蹇驢行色散乾坤。</text>
<title>到黃江驛。謾成。</title>,<text>終日緣江路不窮。行行勢若向關東。山佳水好生幽興。遊賞還令困僕童。</text>
<title>登竹嶺</title>,<text>參嵲危程萬丈高。凌晨駣上僕夫勞。千山落盡雙眸病。浩嘯南臨氣自豪。</text>
<title>到鶴山讀書舊寺</title>,<text>靑衫跋涉到匡山。山日林風未解顔。石磴步遲愁馬倦。滿團眠穩羡僧閑。留詩古壁塵空沒。看釰寒窓淚欲潛。何日姓名題雁㙮。靑雲金闕好躋攀。</text>
<title>還家戲占。遙寄河秀才淵。</title>,<text>荊寶要人百不庸。歸休巖屋保疏慵。藏書最貴如唐玠。尙節端期效漢顒。撫我謾空司馬枕。思君欲搘小尼筇。歲闌窮衖愁看釰。深悔西遊負上冬。</text>
<title>又二絶 時與厥姪同寓</title>,<text>京華失意返溪巖。白屋靑衿混俗凡。游息叢林君有志。細論文理共阿咸。培增浩氣孟巖巖。宿泊終何有聖凡。這裡妙功須努力。莫將窮達問巫咸。</text>
<title>辛君啓而。和督郵贈山人韻。袖來求次於余。用其韻。贐其僧。</title>,<text>樂水襟懷又樂山。能知動靜易而難。到頭山水居何好。缾鉢應將一片閑。</text>
<title>贈僧</title>,<text>巾舃飄如蓬轉風。重尋丈室雪林中。好閱千篇究千聖。肯除六塵要六通。林壑獨欣騎白鹿。雲衢不喜駕蒼龍。山人長向山家住。野鶴何愁蕙帳空。堪憐道骨挾仙風。說盡名山指掌中。物表眞情憑簡牘。人間榮願付苓通。燒香榻靜勤謟鬼。說法床閑末降龍。爾學元來都是妄。磨塼終作畫虛空。</text>
<title>立春日</title>,<text>朔易流年轉協風。藹然生意地之中。陰陽不息潛消長。寒暑相循妙貫通。坤德順和貞牝馬。乾元發動見潛龍。今晨端可簪旛勝。更脫皮裘出土空。</text>
<title>讀書有感</title>,<text>幾把陳編苦默窮。聖言賢趣着胸中。存心日久身惟正。格物年來理可通。肯落藩籬隨鷃。要逢雲雨附蛟龍。學功倘得推於世。投刃終應眼自空。儒冠樂任處貧窮。爲學惟求聖一中。博約晩年寧駁雜。審思今日可精通。九皐自是聞鳴鶴。十載何妨作臥龍。際會風雲應有日。如何咄咄浪書空。</text>
<title>元日。到隣親家。</title>,<text>天臘招尋宗老家。言言語語轉喧譁。屠蘇酒酌爭稱老。桃烈湯香喜去耶。▣馬戲兒忘日暮。堂筵列客惜年華。浮生三萬又幾日。坐■流光飛一後。</text>
<title>柳絲</title>,<text>東皇欲剪綠羅衣。好趁春光靛細絲。忽被溪風吹散盡。傍他楊柳掛枝枝。</text>
<title>乞梅不得</title>,<text>花爲十友是何人。要賞淸香乞遠隣。望斷江南傳信至。孤山難占臘前春。</text>
<title>觀魚。用退溪先生溪上春興韻。</title>,<text>水石無塵正陸離。春明芳渚日遲遲。游魚避餌知多樂。釣客平鉤有所思。潑潑自回千里遠。洋洋寧復九淵移。得其所哉於牣躍。一寸二寸作隊隨。</text>
<title>賞花</title>,<text>蒼巖陡立似層樓。登眺春光酒可酬。芳草綠肥煙晩惹。亂花紅綻雨初收。暎階端伯携名友。邀客劉君繫水牛。紅白滿前爭爛漫。從敎取次作閑遊。</text>
<title>岸柳</title>,<text>依依細柳暎川流。榮落如今幾度秋。晩得流鶯驚懶夢。遠離佳友贈芳愁。翠眉楊氏嬌登闕。衰色黃公困謫涪。雪絮金絲雖最好。難將松竹比爲儔。</text>
<title>玉梅</title>,<text>花工別箇着幽叢。玉作精神學淺紅。春賞誰令尊百卉。夕遊仙必僕雙童。晩香欠帶孤山雪。絶品潛含庾嶺風。何待道人殷七七。幻開非節擅奇功。</text>
<title>登滿月石臺</title>,<text>高巖徙倚多仙興。月白淸宵第一奇。兩眼所收淸妙處。不須描寫倩王維。</text>
<title>訪山頭古城</title>,<text>浮雲陳跡爲誰尤。恃險深嗟德不修。百雉荒城亡國恨。千章古木送春愁。峯尖馬耳臨疑墜。石矗魚鱗坐久休。詠罷飜興今古感。滿山花鳥屬詩眸。</text>
<title>謹呈黌堂廣文先生 時敎授張公。訪草堂不遇。故詩以謝之。</title>,<text>流賞江山飮興豪。巖齋恨未酢松醪。題門怪欠嵇康鳳。居岳欣同道士操。忘勢訪幽眞自幸。慕榮追貴怕非高。故將披霧覩天意。絃誦杏壇空望勞。</text>
<title>和辛上舍 時上舍欲還故山。詩以勸留。</title>,<text>好將身世在他鄕。不是匏瓜肯繫藏。黃鳥三章休苦詠。言歸思復叵堪傷。形勝爭稱嶺外鄕。林泉何處未幽藏。逃名我亦從今始。莫向家山苦獨傷。溪風山雨詠於斯。幾遣靑猿贈麗詩。山海一生▣逸尙。非君風槪更他誰。</text>
<title>病暑</title>,<text>旱氣連旬虐熖加。紅罏天地病夫何。追凉故遠池邊樹。止渴煩呑圃裡苽。竹枕未供當午睡。錦棚難向此時誇。騰身欲倚蓬瀛上。恨隔滄波去路賒。</text>
<title>大旱</title>,<text>燭陰呼氣火雲騰。長夏乾坤久鬱蒸。水絶碧流成赤土。山無靑草變黃陵。朝賢可懼陽偏盛。野老爭愁歲不登。蟣蝨吾民何所願。祝君修德勉競競。</text>
<title>贈友人</title>,<text>俗情飜逐物華新。擧世滔滔喪本眞。養素全天騷客事。光塵何必更隨人。上達工夫苟曰新。他年宿泊却純眞。而今着力高明處。我輩非徒免小人。</text>
<title>見和復次</title>,<text>風藻驚看近益新。寫愁遣興入天眞。尋常唾涵無塵氣。宛見風流晉代人。詩功兼與道功新。外物難能亂厥眞。凡士希賢皆可立。聖何人且我何人。</text>
<title>巖角築小臺。名以彈月。</title>,<text>喦東別築小臺些。危俯煙蕪一望賒。殘澗曲流成小乙。平原斗起斷修巴。初忻擧筆題風物。最勝撗琴弄月華。醉困來憑心便快。何須背癢倩仙爬。</text>
<title>題金叔昷抄古詩卷尾</title>,<text>心在先天已出人。流觀萬物屈還伸。脫然可性窮通數。莫訝包羲筆跡陳。當時蓄德喜同人。天在山中鬱末伸。厚積一躬當俟命。莫馳科目浪開陳。</text>
<title>把酒待月。與李共父同賦。</title>,<text>浸山暮色入孤斟。坐恐寒蟾沒海心。對影夜深要一間。風淸不落李翰林。</text>
<title>伏次退溪先生贈鄭正字韻。呈李共父。</title>,<text>學業先須爽此心。驚君才調近何陰。數從龜瑞勤三絶。詩解人頤脫四深。淨几日消塵事亂。綠窓宵許月華侵。塊然吾物寧無則。愼榻宜令百世欽。時李公在寺。欲學啓蒙。故詩中云。</text>
<title>又次贈同榻人 二首中一首</title>,<text>禪察專靜死灰心。爭着陳編絶五陰。誰承道緖殘將絶。可泝文瀾浩且深。惟將至寶千回鍊。不受凡塵一點侵。何物箇中功可驗。同安一夕鼓欽欽。</text>
<title>雪景 白職體</title>,<text>丘岳皚皚混一痕。瓊山銀闕匝乾坤。梅梢早得寒葩綻。柳際晴看亂絮繁。影射窓明淩曉月。光隨林皬帶朝暾。路人眺遠愁迷路。村老知豐樂溢村。作賦興饒遊兔苑。受書情健立程門。溪鷗失侶飜溪岸。野蝶隨羣舞野園。趁節奇觀非致怪。迎春瑞氣是調元。坐聞玉瑟松頭擺。騎見銀盃馬足翻。郢上高歌應絶和。蜀中狂吠自相奔。山肩驢背高吟孟。海量庭前偃臥衷。地勝藍關韓姪句。天分大窖漢臣湌。野橋踏作瓊瑤迹。還恐催添兩鬢根。</text>
<title>柳仲和厭里任賑恤官。欲還本土。戲呈。</title>,<text>二樂爲男憂百端。十年屈伸行路難。啄梁不徒黃鳥集。擊柝豈合素王官。賑民長孺宜相服。誤身子美嗟儒冠。莫將懷土小人爲。榮辱隨時心可寬。</text>
<title>十二月晦。立春。盆花將發。</title>,<text>草木渾含天氣新。春來無物不生眞。自家意思何拘管。艮背行庭不見人。</text>
<title>次贈山翁</title>,<text>隱心今覺歲增新。山北山南任法眞。縱使功名能有力。豈於朝市引幽人。</text>
<title>柳參奉輓章 居河回村。葬于陵谷。</title>,<text>儀容醞藉誘天衷。半百悲歡一畝宮。門蔭可資京兆貴。家居甘墮吏郞窮。壯行縱負提蓬矢。友愛何將反角弓。孱漢夙從雙璧後。蚊珠寒散夜臺風。</text>
<title>正月望。與友將遊淸凉山。次陳希夷贈种穩韻。</title>,<text>煙村未辦書窓靜。雲岫遙思道室閑。若較煙村雲岫興。勝於柱笏看西山。</text>
<title>望後二日。和裵上舍汝友遊陶山韻。</title>,<text>身墮雲泉特地奇。亂蠅塵事任希夷。名途不願馳輪鞅。釣築誰同抵死期。行藏誰是又誰非。天在山中世自違。砂洞月瀾春興動。夢隨鷗鷺共飛飛。一番遊興趁春初。隨意芳郊引小車。遲日暖風多浪詠。向來何但苦三餘。							志士端宜學遂初。國庠於道指南車。羡君往作羣英會。講得應知匪緖餘。</text>
<title>次贈君美士元</title>,<text>滿腔俗氣春醪濃。今到明師雲自空。格物終須貫葛殊。許人不但求三同。遷幽谷鳥軟新語。自遠方朋愁舊蹤。襲香羣英消鄙吝。勝箇江夏一黃童。</text>
<title>次鷗字</title>,<text>花影紅經春雨爛。柳光靑作暮煙浮。興來獨酌樽中蟻。客到何驚海上鷗。</text>
<title>過月川蔡上舍江亭偶吟</title>,<text>翼然華構照江皐。鷗鷺愁無舊主豪。何緣春賞倚欄▣。一醉待看山月高。勝區行似過臨皐。喚艇江頭客興豪。擬把長竿隨意釣。綠簑煙雨一肩高。</text>
<title>登淸凉東嶺。次辛上舍。贈金仲昷岑字。</title>,<text>高揷重霄是亂岑。聳登新占上眞心。回頭笑子棲凡久。不作鞭鸞雲外尋。</text>
<title>到上淸涼。題金㙮峯。</title>,<text>磨蒼金㙮矗三層。宛是雲梯九萬昇。帝禹應通河水注。女媧要柱杞天崩。不宜釋子容高處。最憶儒仙爽獨憑。兩腋何緣生逸幹。喚同喬葛老崚𡾓。</text>
<title>滿月臺。與金仲昷，安成仲。酌月有吟。</title>,<text>天擲金盆掛艮岑。吸來淸影滿盃心。追思天柱峯頭翫。千古風懷耿可尋。</text>
<title>樹影戲題</title>,<text>落景西窓樹影搖。東風有意弄長條。幽人不覺墟和氣。錯訝仙禽舞九韶。</text>
<title>次君美韻</title>,<text>軀殼乾坤鬢欲秋。了嫌揉履墮凡流。飢寒耐可猶憂疾。聲色端宜若避讎。雋永惠詩凌級輩。淵玄蘊意得前修。一春坐度空山裏。雲樹何緣減片愁。</text>
<title>贈同遊諸友。戲爲吳體。</title>,<text>膜外百事等筌蹄。紺宇一春同鶴棲。晴窓晝碧樹光合。虛榻曉白雲氣低。飛花不減遠客感。纖月將屬怨鵑啼。坐覺佳辰遣岑寂。眼前風物潤新題。</text>
<title>訪孤山。伏次退溪先生韻。</title>,<text>截立高岑照碧潭。我來招得梅魂否。古人風格合今人。水自長流山自久。</text>
<title>用祖澄詩軸無字。贈蓮臺僧。</title>,<text>一棹沿回九折崖。故人開盡十年懷。携壺今日情偏重。入手深杯又未排。</text>
<title>用南秀才巖字韻</title>,<text>景慕殷賢築傳巖。生涯不許落塵凡。孤山梅月雙芒屩。虛榻松風一葛衫。勿往已占初六遯。執隨寧作九三咸。衡茅養素無餘寶。爭唾瓊琚貯滿凾。心期漫叟樂棲巖。習氣還羞異聖凡。功愧座隅多黑豆。名休膜外困靑衫。子饒詩酒唐閑甫。吾癖淸虛晉籍咸。倘負水雲無脚踏。爲愁塵路險崤凾。</text>
<title>贈和父叔</title>,<text>別久情親阻亂岑。停雲時雨索歡心。文園患渴今何似。月滿琴臺夢獨尋。</text>
<title>用德潭韻。投辛上舍。</title>,<text>去夜江天夢一回。睡同鳧鴨未同來。邀君重訪留何物。漁笛夕陽風滿臺。</text>
<title>季夏。余棲山寺。辛上舍以畫與詩寄我。我亦以畫老松老僧與山水蘿月懸猿報之。仍和其來韻。</title>,<text>岸幘松陰碧。高僧瘦鶴姿。携談消夏日。壑籟爽輕吹。</text>
<title>具上舍景瑞權上舍景受李上舍和甫次竹舍叔郞字。余亦和呈。</title>,<text>松籬竹屋老風霜。詩酒生涯▦味長。嚼蠟榮名知膜外。肯同顔駟困爲郞。衰風良藥豈砒霜。白髮煩愁似箇長。靑錢已絶蘇司業。丹懇應追董侍郞。倚伏浮生覺履霜。深居尙友意彌長。林塘日落生秋思。滿蔓幽香勝六郞。屠牛游刃照淸霜。塵匣神光萬丈長。不試風胡天也命。溪山隨處伴漁郞。</text>
<title>再次</title>,<text>土似豐鍾待降霜。鳴將驚世頌聲長。吾人十載久藏器。愧任林園遊治郞。誰知富貴瓦潔霜。處世硏桑計自長。用舍隨時眞箇樂。何如放意古漫郞。</text>
<title>用退溪韻。贈法源師。</title>,<text>盟鷗鈞水風周老。歌鳳野山玉楚狂。居永居山詩作信。養眞疏世曰無傷。篁菊逸懷三逕隱。風煙雅想四明狂。▣詩許滿山人袖。昭代逃身越獨傷。</text>
<title>次孤雲師</title>,<text>席珍寧楚則。彫琢響琅琅。待價精功積。開凾寶彩長。窮猿呼失木。涸鮒苦望洋。羡爾雲林老。閑隨白面郞。</text>
<title>贈李秀才希正</title>,<text>妙年看釰合風胡。提出秋山鬼毋呼。苔暈豈宜生廢獄。星文可動照亨衢。心雄萬卒能摧陣。氣脫三孱不滿隅。拙漢可慚功不健。自家軀殼舊時吾。壬尙浮文墜五胡。誰麾赤幟獨輕呼。待時自愛蘭生谷。要世還嫌玉在衢。鮮躐遠階歸聖處。端宜砥柱峻■■。忘年投分同韓孟。忠信相劘各盡吾。</text>
<title>泛漢江。與潘秀才浩浩，權上庠景樞相和。</title>,<text>遠隨征雁過遙空。羞向東華踏軟紅。却憶錦衣歸意好。晩江輕颺一帆風。</text>
<title>訪驪州報恩寺懶翁像</title>,<text>古寺塵踪訪懶翁。想於吾道愧顔紅。苔碑不改當年事。衣鉢還驚末俗風。</text>
<title>曉景口號</title>,<text>殘星錯列散明珠。落月蒼茫缺一隅。數唱頭鷄何處店。夙興爲善慕鱞夫。</text>
<title>菊月初旬。出豆毛浦。上金相國亭偶占。</title>,<text>危亭如泛舸。晩曉求■天。風景依當日。繁華異昔年。庭前埋亂草。簷角濕漁煙。寵辱將誰咎。追嗟弄國權。</text>
<title>乘舟到笠巖。與惟新友生安夢黿靈卿，安暹仲退，洛城元繼信謹甫相和。</title>,<text>平湖磨寶鑑。鴉軋泛輕船。霞染村村樹。羅橫處處煙。帆隨雙鷺矯。檣勝九牛牽。遣興酬佳什。驪珠箇箇圓。</text>
<title>舟中</title>,<text>桂花孤負鳳城秋。蘭楫歸來漢水流。千里故國佳節也。一番空作汗漫遊。</text>
<title>登鳥嶺。楓乘滿山。與金仲昷小酌路傍。因和具景瑞。</title>,<text>一壺傾了半山風。人醉楓酣孰勝紅。若起龍眠摹景狀。應驚俗眼彩屛中。</text>
<title>宿龍宮黌舍。仰次金相國 安國 詩。</title>,<text>息馬欣瞻聖廟新。摳衣論道可何人。寒齋寂寂絃歌斷。難使民彝復大淳。晩倚風軒秋思撼。一川煙樹挽行人。坐聞官路轟笙笛。不識民風盡是淳。</text>
<title>隣人李公妻輓章</title>,<text>釵判衾布古梁鴻。去世爭驚隕烈風。鸞鳳義將慈母劇。鳲鳩恩及衆離同。力操井臼寧嫌苦。愁乏巾箱耐任窮。試逐郞君泉路暝。酸歌送者盡啼紅。寡處安仁賦可褒。還憐薄命禍重遭。粉脂半世將誰治。刀尺餘生不自勞。堂不榮光蘭朶秀。閨中貞履柏舟高。寒泉星駕悽靈輤。空向霜風落木號。</text>
<title>又用明字韻。七言 十首 寄辛君。</title>,<text>我是淸狂至四輕。斯須難得謹心聲。抱强越棘弛張壯。隨扣豐鍾大小鳴。樂土浮生多狗竇。㤼灰塵事幾昆明。何人早識修眞德。宇宙能留身後名。踏地風塵處處驚。愁看車馬闌喧聲。貪榮爭取同鴟嚇。觸燭皆將作鹿鳴。採璞荊岑藏久晦。釣魚松渚泛空明。滿懷煙月如于頭。斗覺從今謝利名。蕭蕭竹影連山影。細細松聲雜磵聲。不宜佳女風軒唱。只合淸猿月峽鳴。雅懷穎水幽人許。高揉嶗山隱者明。當年莫道生涯薄。也足千秋繼赫名。人之所重我之輕。淡泊松齋謝色聲。落落精神秋鶻喚。紛紛讒口暮鴉鳴。螞癡十月知方慶。龍臥多年怪孔明。剩作散人今已久。一溪魚爲盡知名。世事何須較重輕。空吹釰首吷然聲。荷衣有伴淸溪樂。玉佩無心亦陛鳴。山寂寞中家寂寞。水淸明裡月淸明。與君箸謎休相負。來往煙村願竄名。</text>
<title>題辛上舍文房壁</title>,<text>醉過沙村月色新。浪遊山野是吾眞。滿溪風雪歸來好。興盡何須問主人。山中計活付菑新。谷口耕同鄭子眞。貧泠至今何所樂。祗緣閑作百年人。學而溫故更知新。時習方能喜意眞。明辨已知尊德性。何甘宇宙一陳人。</text>
<title>輓邊東湖 永淸</title>,<text>先生風範出鄕問。擧業斯勤讀古書。足躡靑雲班桂籍。身纏朱綬拜椒除。治民幾度蘇殘疾。椄物猶能絶毁譽。位未腰金三品足。功非鞰玉一生虛。慈闈榮養誠嘗盡。舊里和歡德孰如。丹鳳門前曾躍馬。靑鳧府程晩戀魚。苽期未滿憂黃閣。萱背堪驚引素車。衰服過哀咸病歿。几筵遺痛屬誰攄。幹蠱莫悲唯獨也。淡交頗喜倖相於。數章薤露聲聲慘。葛壑松風陣陣疏。歸侍壽莊冤可淺。忍彈凍淚送靈興。</text>
