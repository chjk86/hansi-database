<title>次仲周韻</title>,<text>吾憐德水子。爲善以爲樂。試看肩宇間。澹然無所欲。長風慕宗愨。大節追田畫。有時詩興至。悠然獨自酌。嘿嘿守其玄。從他室生白。心期有誰契。浩浩一太極。</text>
<title>飮季周所醉還。適韓生 必相，李甥 任漢 輩夜會。偶記飮字。仍沒其韻。走筆以示。</title>,<text>少時不解事。萬事頗自任。▣▣及堅白。抵掌誰能禁。猶憐性拙澁。着處類懷姙。晩讀韓子詩。頗解文字飮。及今已衰折。寓興猶烏噤。任他少年樂。謝耕耘織絍。今日忽中酒。寒夜不得寢。爲是數三子。大器若巨浸。阿甥早奮發。至道已自闖。韓子自遠來。嗜學一何甚。負笈傍門墻。不辭傭與賃。床東二佳士。肯待千尺蔭。豪情凌太古。壯氣豁氛祲。各抱衰世志。中宵頻撫枕。如何從我遊。好善如中痮。我實昧指南。于何作庇廕。相見却忘形。談劇絶諂讒。天時迫凌陰。居室類土窨。從誰慰幽獨。濁醪時漉滲。世情忌卞渭。時柄憤奪沁。所勉在詩書。餘力戒諱讖。勖哉相愛情。豈下牛舐𦧈。慇懃有餘祝。宴安實懷鴆。</text>
<title>鳳飢不啄粟 課製</title>,<text>丹穴有靈禽。覽德輝下之。飮啄自隨宜。豈待稻粱資。歧陽倐已遠。何處竹實垂。無寧翔千仞。去去任苦飢。誰將腐鼠嚇。堪笑河邊鴟。</text>
<title>次杜詩喜雨詩韻 課製</title>,<text>蕭條喪亂後。天地日流血。無由活疲氓。懷策徙栖屑。又此旱氣甚。杲杲煽炎熱。誰將海棠雨。汚却臙脂雪。百糓倐蘇息。平楚浮烟滅。至尊减虞憂。秧鍼露珠結。天固愛小民。生理未宜絶。再拜賦喜雨。長歌聲激越。</text>
<title>車嶺行</title>,<text>大嶺橫天勢𡷏屼。積雪無逕層氷滑。聞說白日尙難踰。健馬脫蹄車折軌。我行欲啓雞始動。寒風簌簌天無月。主人𠓖戶僕夫泣。爭言此時不可越。却問前途何所戒。只是路黑難搪探。我乃停鞭訊僕夫。汝亦曾同在城闕。汝獨不見長安道。長安大道平如髮。羣公得意事驅馳。齊鑣並駕無銜橜。忽然危機起瞬息。流水游龍一時蹶。曩時平逵作畏道。當路傍看皆慌惚。馬頰羊腸在斯須。終古顚擠戒所忽。嶺路雖惡孰如斯。石棧委曲穿林樾。直須平心愼進取。暫時登陟都休歇。矧我行裝苟得便。亦可衝過虎豹窟。胡爲憂嘆縮前程。程路有期須早發。叱馬出門天欲曙。明滅餘燈照店堗。</text>
<title>憶昔行</title>,<text>憶昔仲秋神武門。門外碧墠單埢垣。八神奔走護警蹕。組甲緹騎玄雲屯。萬校紅燈作火城。千官玄冕流星繁。四更三點啓甲乙。宸心穆穆通玄元。金蓮影裡玉斧光。天香冉冉淸心䰟。是時微臣忝通籍。叨陪虎幄聆懸軒。天步雍容咫尺地。斗覺秋夜回春溫。肉眼初驚日月角。怳然目暈扶桑暾。至今仙佩想鏘鏘。重瞳彷彿心中存。庶幾他時展微忱。奉引親受如綸言。三載歸來眞一夢。地坼天崩難更論。深山窮谷若喪考。况此食息知誰恩。鴻私自畀鳥哺私。鳧舃永阻龍髯捫。由中之痛自不禁。忍想柳宮金旌翻。新詩題罷一慟哭。碧海茫茫山日昏。</text>
<title>抱小女戲吟</title>,<text>家徒四辟一無嬴。惟有四女儼成行。啼呼讙謔劇鵝鸛。寒衣飢食憂勤並。其中小者最可念。眩睆聲音眉目淸。自然憐渠情意深。呼乳索飯何驕橫。不以爲苦反爲憐。吾亦不知何爲然。始知慈愛本於天。苟無此心寧保全。以此心推父母心。却憶三十年前身。茫茫顧我復我恩。一與憐汝心相均。只恨難存赤子心。至今忠孝平生違。風樹驚心忍獨生。萱堂隔遠還分離。爲親求養却離親。抱汝自覺傷心神。何當速叨含飴日。汝爲弄兒扶靈壽。吾當白首共汝戲。何似老萊弄雀鷇。</text>
<title>寄仲周</title>,<text>男兒生世費堅忍。縱遇苦境猶堪耐。擔糞喫絮尙可爲。何况升醋與斗艾。隨事安排在所勉。只要莫作專城倅。作倅之苦不可說。所苦京城三尺喙。常時親友一不問。及此作倅偏作愛。愛之之深不相忘。事事無非致歎嘅。陽爲嗟惜實兆謗。剔垢吹毛小不貸。徵求之物又何急。有若寃債相酬賽。食我衣我器用我。嗔索之書連腹背。倘欲盡應其所求。雖傾萬艘猶難載。如其小不及一二。怒詈之辭切五內。納擭下石眉睫間。至昵之間成怨懟。所以汲汲私先公。包策應勞心肺。口腹之需日周資。手撫目照忘煩碎。弘羊心計尙或遺。孟公尺牘何能逮。神疲口呿據几伏。簿領又從而憒憒。煩惱之餘却自笑。是固自取誰尤悔。三十年來事萬變。不待翟公知交態。栖栖斗米本失着。行當拂衣因自劾。未必淵明獨專美。盍歸乎來時不再。歸來何處可安身。魚雲深洞名爲晦。黃驪灝氣入庭除。白雲秀色連螺黛。團團桂樹自攀楥。芰荷爲服蘭爲佩。物我全忘漠虛靜。簞瓢水飮勝沆瀣。斷澗天晴躍紫鱗。荒園雨過生新菜。淸泉一嗽口生香。滌盡胷中塵垢穢。居隣相過人不知。共酌流霞時一酹。孜孜所急是農談。一一功程惟斲耒。心閑自忘進退憂。興來猶未吟哦廢。此時寧有俗人掅。昔日呶呶今安在。自是無求固無怨。回思向來心猶痗。詩書之業足傳道。碧山無負眞佳對。人間快活有如斯。何必區區誇鼎鼐。君不見鹿門村與王官谷。前後襟期皆一槩。</text>
<title>鳥嶺行</title>,<text>鳥嶺之路難於蜀道難。使人聽此凋朱顔。聽此尙令朱顔凋。何况年年一度徑此關。年年一徑尙云苦。何况一載四回踰此路。一回踰時一回老。雖非志士白髮早。白髮之早亦云可。柰此南氓轉輸筋力癉。欲借巨靈一闢呀。聞說山谿足以衛國家。雖然在人不在險。忍說壬辰封豕與長蛇。蛇豕之荐尙可遏。只恐豺狼或橫噬。晉代仇池漢隴蜀。德爲保障否爲敵。鳥嶺之路難於蜀道難。側身西望阻長安。</text>
<title>走簡乞竹于伯承</title>,<text>昨聞君家有叢竹。脩然尙自淸煩燠。卽欲移來一寓目。弱植其如烈日爆。朝來一念在簌簌。只願晴天雨下暴。此誠通玄感自速。忽見流雲掩山腹。注下銀竹若注瀑。驚起呼童修尺牘。牘裡何須道萬福。只要分却猗猗綠。君須解我語有馥。命斲墻頭靑簇簇。護持新筍如韞櫝。根土宜令帶斁掬。平生所愛此最獨。不下周蓮與陶菊。草堂生色此可卜。請君他宵一來宿。</text>
<title>春日縣齋。述懷百五十韻。</title>,<text>有客頗奇偉。童年膽氣麤。十三能擊劒。五石解攣弧。睥睨乾坤裡。追隨荊慶徙。悲歌慷慨地。社下里中屠。季諾千金易。虞簦百璧輸。長纓心激烈。短後血糢糊。一劒挑齊伯。千秋重魯朱。沉冥忘日夜。呼逐事樗蒱。半道翻然悟。中宵忽起吁。西遊從弱歲。北學亦無踰。蜀閣初題柱。秦庭早棄繻。東登小泰岱。南過謁衡巫。涉遠恢胷次。鉤深習典謨。高文窺渾噩。古字闢盤盂。至理論無極。文治憶有虞。覇圖羞管樂。戎略駕孫吳。闔闢申韓術。縱橫鬼谷符。貫穿經史子。泛濫釋仙儒。淹識該金椀。玄精卞石砮。詩書郤糓備。文武仲山俱。餘力治鉛槧。幽懷寓操觚。委餘辭貴澾。瀏亮賦爲敷。邃學推三禮。宏詞誦五都。楚騷多怨切。左國抉浮諛。造化錘端妙。尋常筆下摸。靖深師韋柳。雄傑仰楊盧。篇什靑山謝。風流赤壁蘇。浮沉千古秘。咀嚼百家腴。自寶同燕石。無諧類魏瓠。黃鍾耻楚奏。白雪壓巴歈。入泮從歌鹿。沿沂忝舞雩。周旋廁濟濟。韶頀間嗚嗚。漢禮觀雍饗。唐儀盛賜酺。中興際宵晘。文物繼都兪。襪線雖無補。經綸或有需。風塵忽澒洞。蛇豕荐窺覦。楚壘殘髦倪。齊骸掩郭郛。蒼天方降割。赤子竟何辜。更欲投班筆。仍期執伯殳。此生遭聖代。不死願須臾。喪亂心餘幾。艱危志不渝。携將百口累。寄着四方餬。嶺路江窺洛。湖城峴接蘆。羈栖銷膽肚。穿暴損肌膚。北塞傷繒帛。西河慘繫俘。魯連宜蹈海。宣聖欲乘桴。古劒時頻拭。忠肝擬一刳。世情輕藥實。賢路本崎嶇。絶足雖思秣。良工亦待沽。浮名知已矣。吾黨盍歸乎。杳杳鴻遵渚。翔翔鳳擇梧。雪霜看麥茂。風雨認雞呼。霧豹元藏彩。淵龍固養珠。苟全期諸葛。無慍想於菟。灌圃斯爲樂。爭田肯受汚。羞溪甘芷薦。濱澗許茅誅。藝秫存三畒。栽桑過百株。春厨供螂蟩。冬旨畜薺荼。夏日盧敖笋。秋風張翰鱸。形骸健叔寶。計活富黔婁。菽水忻無闕。萱荊幸有愉。寬閑眞適意。文字亦爲娛。退筆收爲冢。羣書更作厨。課詩憐蕙若。洗硯愛官奴。地靜王官谷。心閑中散爐。試看叢桂扁。期作雪松須。小子翻來誚。芳蓮忽處洿。聊將毛義喜。都罷薛公酤。歧路非三逕。風波異五湖。彈冠羞貢禹。挂檄愧劉訏。偃蹇同塩驥。低回避錦駑。悠悠事口腹。欝欝屈頭顱。丹鳳瞻雲氣。銅龍聽轆轤。虛隨漢苑馬。末賦魏宮烏。詞令慚劉應。時情異瑟竽。疎狂來口語。造次愼機罛。賈傅才何有。虞翻性自迂。馬牛隨應答。甲子困泥塗。不謂金門隱。仍看銅綬紆。雖非駟馬駕。猶幸板輿扶。鳥道雲䨪棧。蠻州瘴襲襦。東南地盡處。滄海劃爲區。十室纔依渚。餘氓半已逋。城池方似斗。員幅小於邾。海供腥魴鰈。溪毛厭芡菰。土宜隨籍簿。方語逐鄕殊。毒瘴無冬夏。長風曀曉晡。訟庭閉枳棘。荒堞足鼯。入夜愁聞角。行春怯見殍。課徭憐短褐。治牘對長鬚。策應公私病。呴咻心力劬。有誰均稅入。何計免徵租。莫遂心推置。虛張口待哺。拙勞堪下考。威惠愧中孚。觸事愁張鷃。寬心賴海鳧。底緣浮晝夜。何處劇奔趍。大氣仍涵蓄。神功似有無。日車時踴躍。風伯却踟躕。鯨鬣昏黃赤。螺吹幻畫圖。詭呈玄魼鰨。珍纈紫珊瑚。雨雪生襟席。雲山立座隅。靜看磨上蟻。堪笑瓮中蛄。觀海難爲水。緣山更挈壺。▣▣▣▣▣。▣▣▣▣▣。寶鏡漼朱碧。金堂展珷玞。鏘錚鈴響答。剝落佛跏趺。攀磴蛛緣網。懸厓狼跋胡。王妃曾避地。仙客幾圍鑪。古蹟留雙樹。香風想六銖。窺窻撫玉女。搔背憶麻姑。春入三花樹。雲深九節蒲。龍湫要俯瞰。蛇嶺強穿逾。碧蘚難迂屐。流霞謾染絇。白虹垂萬古。晴雹散千途。削璧曾晞鬣。窪巖認跗。怒聲爭霹靂。驚沫闘虛無。漠漠神焉托。㴓㴓氣不蘇。朅來聆磬鈸。花月暎氍毹。美酒斟甘蔗。淸香點鷓鴣。樓臺閑玉甃。空翠蝕金鋪。醉後聞吳詠。樽前有越妹。奇遊頗跌宕。官守釋羇拘。俯仰仍流慨。悲吟忽涕濡。立年猶瞬息。勳業愧妻孥。夙計皆歸妄。前途敢自誣。由來出處地。終古待亨衢。苟欲求吾道。要須範我驅。更尋蒭豢悅。因理谷田蕪。尙友惟關洛。依歸有泗洙。胡爲斂利翮。局促效轅駒。從此當留犢。歸休慕隱蛛。莫云久墑埴。猶可策桑楡。六月南溟運。三更北斗樞。襟期當洒落。雲月想高孤。屈指人間世。誰爲大丈夫。男兒未可量。終始信微軀。流輩皆豪俊。溪翁最瑾瑜。漢廷推董子。江左見夷吾。自有球璣秀。仍爲山澤癯。至操淸若浼。正學服如愚。海鶴收彤箭。元龜襲錦褕。承家看棟臬。瑞世想鵷雛。符彩堪驚俗。淸風可起懦。較才輸百戰。陳跡緬黃壚。嶺外春風動。相思鴈影徂。陳遵口懶受。沈謝手能摸。笑我虬蟠木。多君虎負堣。幾時冠獬笏。當日磔狸狐。狐筆今方弭。鴻猷可闡揄。燕然他日勒。秋色靜單于。</text>
<title>麟坪大君挽章二十韻</title>,<text>嶷嶷天人表。溫溫孝友姿。早承寧考訓。期報聖君知。貴介尊無右。撝謙志自卑。邦家屬喪亂。原濕事驅馳。遠役窮遼薊。英風動夏夷。歸來同御席。出入最恩私。花萼陪長枕。蓬萊獻壽危。如何天不吊。遽爾病難醫。供帳勞親問。回蘇恃聖慈。誰知分痛念。竟抱孔懷悲。促駕重臨日。拖紳永訣時。宸心摧慟極。喪禮殯含宜。仁壽終乖理。情章揔合儀。丁寧備忘記。惻怛祭文辭。勞績宗祊賴。聲徽史冊垂。亭留戴恩字。篋有獨賢詩。美德宮闈誦。淸塵翰墨遺。風人詠麟趾。祚胤比螽斯。故第朱門閉。新阡素翣移。公私無限痛。難盡哀此詞。</text>
<title>寄伯承 趙胤錫</title>,<text>賤子何人記。惟君枉短章。每年千里別。斷盡九回腸。佳句全然廢。林花遂不香。眼前無限意。誰與一商量。</text>
<title>寄從周兄弟</title>,<text>賤子何人記。當年忝倚麻。可堪千里別。虛負五陵花。樽酒容疎放。詩篇侑物華。眼看春又盡。歸計轉蹉跎。</text>
<title>寄李上舍兄 尙弼</title>,<text>雨中三日飮。回首已茫然。合席皆兄弟。枉歌雜管絃。路歧分鳳岫。消息隔龍川。箇裡相思恨。時憑蝶夢傅。</text>
<title>得家書戲吟</title>,<text>忽得長安信。悽然有所思。語從稚子學。書任女兒爲。老大憐嬌少。艱危剩別離。倘敎眠食好。相見莫辭遲。</text>
<title>天中日有感</title>,<text>夏五垂長雨。秋千濕不飛。佳人拋錦帶。公子換羅衣。艶曲調三疊。殲腰閗一圍。良辰難再得。不醉且無歸。</text>
<title>有懷</title>,<text>一簾今夜月。千里故園情。旅况頻看劒。鄕心獨聽鸎。文章猶業障。儒術豈身名。萬里蒼茫水。春鷗自在輕。</text>
<title>題臥龍庵</title>,<text>蘭若山廻處。殘僧擁衲眠。鍾聲雲外濕。泉響竹間傳。老樹歸鴉盡。空庭暮雨懸。筒中幽絶趣。隨事割塵緣。</text>
<title>雨後</title>,<text>雨後看原野。村村事更多。犬迎留饁婦。哇吠雜農歌。急急分秧馬。彭彭偃麥波。民時貴莫失。惟在愼催科。又雨罷山容改。脩然枕席淸。槐陰消午熱。竹粉媚新晴。鷰掠時翻翼。鸎嬌故作聲。長吟如有得。佳句也能成。</text>
<title>夜雨</title>,<text>風色蕭蕭暮。茅齋夜却寒。峽天連月雨。后土幾時乾。京洛音書斷。江湖道路難。年年憂水旱。萬慮倚危欄。</text>
<title>畏炎</title>,<text>畏炎如畏虎。深坐不敢窺。日脚赤如火。漫膚蒸似炊。靑蠅氣自得。素箑功全。河朔當年事。雄名只一時。</text>
<title>流頭日有感</title>,<text>悵望終南會。平生拱北亭。此時頭共白。當日眼俱靑。亂世惟離別。存亡隔杳冥。天涯感節序。愁絶任星星。</text>
<title>贈靜叔茂長之行 李泰淵</title>,<text>聞說松沙府。湖南興味專。魚鰕腥曉市。粇並春舡。彩席宜膚漫。花梳理髮鬈。幸君仍沽客。時寄桂窩邊。</text>
<title>渡銅雀</title>,<text>簌簌北風起。悠悠津路賖。浪翻靑浩蕩。澌塞白嵯峨。欲待長年渡。其如短日斜。招呼戒徒侶。平地亦風波。</text>
<title>聞峽信有懷</title>,<text>莫言東谷信。天道豈其然。氣歇東南淑。春深父子阡。浮生元是寄。盛德忍無傳。緣業惟雙淚。風前不禁懸。</text>
<title>有懷一正 金佐明</title>,<text>北塞關爲鐵。南關嶺號蘆。蒼茫千里外。迢遆兩卿孤。宇宙雙鳴鳥。風塵一腐儒。春光隨處有。梅信寄來無。</text>
<title>赴淸河縣時路上口占</title>,<text>十七年前事。傷心謾自知。家君作宰日。童子佩觹時。俛仰悲歡緖。遲回歧路疑。龍鍾雙袖淚。不獨爲分離。</text>
<title>元日</title>,<text>元日思吾舅。幽明又一年。雷霆終不解。鸞鳳竟高騫。惻怛孤忠氣。煇煌大手篇。平生羊子淚。沾洒海雲邊。</text>
<title>旅寓京邸時。用晦 申炅 數來同宿。以詩謝之。</title>,<text>風雪三冬夜。啾喧十字街。寒衾有伴宿。旅况亦開懷。晩世金蘭契。平生土木骸。相看兩不厭。何似太常齋。</text>
<title>贈季周</title>,<text>爲問巢居氏。巢居有底安。觀詩知疾去。論學認心完。何事長言病。春光正好看。賞音終古少。胷次若爲寬。</text>
<title>次仲周韻</title>,<text>又辨扶頭飮。仍招可意人。靑眸看不厭。彩筆動如神。風雨留連地。江湖謾浪身。如何捨此樂。汩汩向黃塵。</text>
<title>簡謝松厓 申命圭別號</title>,<text>可愛松厓子。由來岳降神。傳家知有自。擇里詎無鄰。踏雪過從地。談霏寂寞濱。忻然忘主客。方覺性靈眞。</text>
<title>簡寄高世衡</title>,<text>不見高生久。天涯歲又遒。書來知好在。老去但離愁。瑞石烟霞氣。仁王錦繡秋。相思兩地恨。南北片雲浮。</text>
<title>李子久林亭</title>,<text>遶舍白雲住。侵籬春澗懸。石欄山日午。藤几竹風薰。樽酒江湖客。烟花錦繡紋。相逢開一笑。來往豈嫌煩。</text>
<title>寄李文中</title>,<text>邊警當南牧。吾行愼北歸。三年湖外別。雙淚夢中晞。盜賊浮生困。風塵會合稀。窮途暮歲恨。回首更依依。</text>
<title>憶伯承</title>,<text>憶昨東城會。依然續舊遊。歸來還萬里。離別已三秋。節近陶潛菊。天高庾亮樓。追隨兩寂寞。南北片雲浮。</text>
<title>敬承伯氏書有感</title>,<text>忽奉南來信。那堪淚點懸。九原人已矣。千里路茫然。喪亂濱窮道。端憂屬暮年。中宵風雨惡。方寸此時燃。</text>
<title>留別喜仙</title>,<text>分手崇禎末。無便問死生。重逢五載後。依舊四絃箏。巧笑堪留客。嘶驂柰促程。春陰車峴路。步步動離情。</text>
<title>曉行 進退格</title>,<text>雞鳴事征役。裝束要先他。雪路顚羸馬。風枝號早鴉。氷紋厚不製。月色凍無波。稍喜村烟起。熹微三兩家。</text>
<title>寄伯承伯周</title>,<text>憶昨聯裾興。乂溪小洞前。共携天下士。要作飮中仙。屈指無多日。傷心已隔年。山阿應自在。人事惜推遷。</text>
<title>利仁村舍。値上元。</title>,<text>行路難如此。征衫怯早寒。月從今夜滿。人在異鄕看。邦國惟多壘。何時議築壇。長歌還撫劒。世亂敢求安。</text>
<title>叢桂窩</title>,<text>叢桂窩前月。淸光似昔年。蒼蒼渡海遠。故故向人圓。愁色瞻吳質。歸心扦杜鵑。遙憐少兒女。雙坐不成眠。</text>
<title>春宵</title>,<text>誰道春宵短。春宵轉苦長。氣衰難着睡。心弱易回腸。月放天然白。花開自在香。惟應盡客淚。曉色始蒼蒼。</text>
<title>寄贈仲周</title>,<text>燕京天下北。蘆嶺域中南。南北遙如此。離懷誰可堪。秋冬節已換。夷夏路應諳。珍重封緘意。惟祈眠食甘。</text>
<title>憶叔鎭</title>,<text>安穩洪崖子。因人問起居。琴樽應自得。眠食更何如。惜別留佳句。多情寄素書。糜蕪春色晩。騷興未全除。</text>
<title>題漁契帖</title>,<text>十里相從間一川。以漁名契豈徒然。交期共撥形骸外。坐席時爭水石邊。釣爲忘機寧盡物。酒敎隨量亦全天。諸君且莫誇幽趣。恐有傍人作畫傳。</text>
<title>次辰溪韻</title>,<text>天色蕭條風怒號。深房嘿坐似藏逃。誰能載酒要山簡。謾復題詩擬水曹。浮世任敎多口語。故人相對絶皮毛。蹇驢倘遂西湖約。肩聳寧辭一尺高。</text>
<title>南歸贈內</title>,<text>此行要慰倚閭私。莫惜元朝作別離。北闕纔回南斗祝。南涯還赴北堂期。一年遊宦違昕夕。千里歸來且歲時。臨到促裝情更切。彩衣悲喜夢先知。</text>
<title>遊中興洞</title>,<text>俗慮塵緣次第收。跡留仙洞卽仙儔。秋陰欲雨催幽興。石逕穿雲豁遠眸。臨水登山聊暇日。短筇危屐亦風流。逢塲較健爭雄處。酒戶詩囊問孰優。又步步驚呼喜欲狂。爭先睹快不成行。奔泓噴沫雷霆闘。晩葉經霜綿繡粧。杖到絶厓聯健句。坐隨盤石接流觴。却憐造化那心性。點着烟霞獨擅塲。又塵累攻人不暫閑。却來仙境共躋攀。登臨幸値淸秋節。嬉還同少日顔。二十年來無此樂。三千界外有茲山。分明證爾黃金佛。靈笁須彌較幾般。</text>
<title>還家喜吟</title>,<text>老親無恙一家安。千里歸來解旅顔。庭鶴唳應嗔久別。園梅開欲慰初還。春生曲塢房蜂出。水滿方塘養蝍閑。對此自供眞契𤄃。試看京國利名關。</text>
<title>二月初四日。忽得伯承書。始聞伯周㐫訃。一正謫報。驚痛口號。以寄簡尾。</title>,<text>故人書尺及窮村。驚喜開緘忽斷䰟。歸隱行裝猶出涕。深遊㐫問是胡言。關河杳杳靑春動。天道茫茫白日昏。死者已矣生者遠。南涯獨坐只聲呑。</text>
<title>有懷一正</title>,<text>歲在丙辰吾以降。君纔先我四旬前。榮枯縱判升沉異。交契猶忻道誼全。當日三緘猶有戒。明時一謫豈無緣。男兒所立寧容易。夷險要須此志堅。</text>
<title>彈琴臺</title>,<text>彈琴臺下暮潮平。斷月驛邊灘遠鳴。逝者如斯非有意。行人聽此若爲情。江流石在知遺恨。夜入聲沉認聚精。欲說當時成敗事。書生膽氣謾縱橫。</text>
<title>寶鏡寺</title>,<text>千年石塔護金堂。繡佛塵埋不放光。太守行裝唯匹馬。國師遺蹟卽亡羊。名區自保前朝舊。短景還從此日長。睡罷禪樓多感慨。風鍾斷韻助凄凉。</text>
<title>次一正韻</title>,<text>歌鳳年來歎德衰。况堪雙鳥久生離。夢尋絶塞天連處。䰟斷空樑月落時。北闕諸公皆得意。南樓老子祗相思。試看隴水通滄海。新浪應添別淚滋。</text>
<title>詠海</title>,<text>滄海無心唯積物。任他風伯逞雄猜。橫驅萬里連天雪。輾作千車隱地雷。眞宰定應羞鼓鑄。鯨鵬何處寄胚胎。試將健筆酬豪壯。較却胷懷孰快哉。</text>
<title>到官後詠懷</title>,<text>虛擲光陰三十三。飛騰宿計半消沉。誰知聖主分憂地。却遂孤臣反哺心。海味縱腥猶勝淡。官醪雖淺不妨斟。銜恩敢道淮陽薄。萊舞時▣子賤琴。</text>
<title>詠新蓮</title>,<text>雨後方塘鏡面圓。新荷萬點小於錢。芳心未展珠難定。短刺初均縷已聯。未必如舡誇太乙。祗令落筆較天然。洿池淸水隨吾分。不染貞姿覺爾賢。</text>
<title>拉鬚戲吟</title>,<text>誰道鬚眉不可無。平生所恨莫斯逾。掀當飮啜妨賢路。撚盡吟安閟聖途。利鑷居然頻入手。明銅携處倐非吾。始知虬虎皆爲外。未若還脩定慧珠。</text>
<title>十三日有感</title>,<text>正月十三日。卽慈闈晬日。慈闈今已七十四歲矣。一年之得此日。誠人子莫大之慶也。從前輒有杯酒之獻。樂而度日。今年則伯氏在湖中未及還。不肖妻孥。亦寓驪江。兩娣在京。皆以貧窶不克來會。只不肖獨身奉慈闈。略以湯餠消遣。心緖悢然。有不堪者。聊以志恨耳。人間難得最茲辰。何事臨杯暗損神。喜懼私情偏愛日。杯盤盛事謝前春。江湖離別音書遠。京洛風塵契活貧。只是愚蒙微悃在。陵崗豈待勝筵陳。</text>
<title>次季周韻 是日適當深遊遠諱日。故末句及之。</title>,<text>無復人間遇會心。神交宜向卷中尋。嚶鶯呦鹿從他在。覆雨翻雲亦固任。自笑吾生謾好古。寧論世道薄於今。祗緣客裡逢茲日。痛哭深遊地下深。</text>
<title>次仲周韻</title>,<text>靜中何事最關心。耽看靑烟羃遠林。細雨無聲能潤物。殘樽有客是知音。江濤入望羇愁𤄃。野燒藏痕草色深。祗是良辰逢別恨。可堪輸與短長吟。</text>
<title>十三日有感</title>,<text>慈顔倐已七旬五。賤齒仍當不惑年。母子相看俱白髮。家聲幸保舊靑氊。稱觴此日逢初度。反哺何時蓋宿愆。只是新春膺萬福。不妨兄弟舞翩躚。</text>
<title>端午帖應製</title>,<text>銅龍仙漏曉仍催。鶴仗欣瞻問寢回。翠釜香傳環佩入。赤靈符帖殿門開。新功豈待端陽始。佳節還隨好雨來。角黍梟羹渾不管。滿宮歡意是蒲杯。</text>
<title>密山君挽章</title>,<text>希壽嵬班世絶倫。夙從床下認天眞。鯉庭金榜聯龍虎。鶴野星軺識鳳麟。慶接銀潢宜享蝦。榮看玉潤並稱珍。饔司揔府皆遺愛。不獨比隣涕滿巾。</text>
<title>次松厓韻</title>,<text>羞看薄俗逐炎凉。閉戶深居畏謗傷。賤跡詎宜天上記。曠懷聊學雪中僵。休論文史三冬足。且愛光芒萬丈長。歲暮相期情不極。濁醪頻許過東墻。</text>
<title>潛谷挽章 金堉</title>,<text>身佔家聲作世儀。▣▣鴻漸自隨宜。完名大節光千古。上壽崇班冠一時。邦國安危關進退。軍民經濟見施爲。攀床對切仍遺疏。我慟先公復哭私。</text>
<title>淸風別章</title>,<text>先兄交誼獨君全。喪禍餘生戀仰偏。塵世尙憐多間𤄃。仙區還喜入陶甄。樓高寒碧疑無地。江接丹陽別有天。當日按廉今郡守。應看竹馬迓舡邊。</text>
<title>盧奉事挽章</title>,<text>光山村酒昔留連。屈指無端二十年。今夏相逢眞偶爾。舊遊重說共凄然。常憐外黨凋零甚。更約江郊會晤便。誰意此爲千古別。題辭那得不漣漣。</text>
<title>玉堂話西山舊事 課製</title>,<text>南州舊事詎能忘。長記寒溪客興長。當日分符叨接壤。此時連枕又同堂。江山着我生春色。景物輸君入短章。說盡鴻泥看蟻戰。分明秀色眼中蒼。</text>
<title>斗棧</title>,<text>崇朝倦馬繞羊腸。穿盡巖巒眺望長。三角雲烟連杳杳。二陵松栢欝蒼蒼。野棠照眼連村白。隴麥齋腰漲浪黃。幾處江樓作蒲節。鞦韆搖曳隱垂楊。</text>
<title>觀打魚口號求和</title>,<text>沿溪細路不生塵。春去那堪賞蕩春。佳節纔經浴佛日。奇遊幸遇會心人。豪吟却倩阿甥和。晩酌從敎小胥陳。可笑吾儕俱老大。前期繼此莫辭頻。</text>
<title>次深遊韻</title>,<text>爲問深遊好弟兄。邇來烏兔太奔忙。一樽辜負三秋月。千里空饒兩鬂霜。浮世逢塲是別席。窮途着處卽殊方。釣臺舊跡今寥寂。歸夢迢迢雲水鄕。又客窻秋思易酸辛。况是天涯憶美人。千里無便傳尺字。百年多病臥三津。佳篇忽自雲間至。雅表還從夢裡親。情素相憑惟紙墨。一回披咏一沾巾。</text>
<title>遣興</title>,<text>朔西汾祲尙冥冥。俛仰乾坤一草亭。霜落水痕收淺碧。天高山色露孤靑。花源路斷無漁子。卜肆簾垂有客星。回首秦城當北斗。變化何日擊南溟。</text>
<title>嘲誠卿</title>,<text>憶在三門花柳塲。幾廻沉醉送年光。愛看盧女黃金椀。笑倚蘇郞白玉床。往事莫唱梁翡翠。芳緣還學野鴛鴦。樽前一罷高唐夢。始信平生意氣長。</text>
<title>公州</title>,<text>路出南關第一雄。長江得雨錦紋空。孤城返照聞悲角。極浦春陰有斷鴻。官柳故宜牽恨綠。落花何事點衣工。淸樽寶瑟傷心地。只是當時似夢中。</text>
<title>觀獵雉</title>,<text>角角山雞挾兩雌。軒騰意氣啄荒菑。誰知鞲上黃金鏇。碎却花前紫錦褵。利翮元知摶擊便。全身何用羽毛奇。暮歸豪興那禁得。不是齊姬亦解頤。</text>
<title>壽公山使君李靜叔大夫人詩序</title>,<text>蓋不佞結髮。而與靜叔友。顚毛已種種。則知靜叔莫如我深也。始靜叔攻苦食淡。而不佞之過。靜叔未甞不有醴胾之饋。其時不佞無有知識。而亦有以感高堂截髮之至意也。逮不佞獲托姻好於靜叔。迷息爲其冢媍。則閫內之事。宜無不知。尤有以服其義方之訓者有素也。至於靜叔蜚英華顯。到處以稱稱。而爲養求外。則蔚爲材臣。璽書屢下。名動一時。是母是子之譽。爲國人所共是。則不特不佞之知而已也。今者不佞以省掃往湖南。路過公山。公山靜叔之治。而三國時設熊津都督府者。故風勁而務劇。號稱難治者也。入其境則老者弱者。擧皆欣然相告曰。今茲我侯將設席。以享大夫人。以相公及人之誠孝而有此席。則固云先覩之爲快。而抑吾相公之大夫人。有何等福與德。而廼有此兒耶。吾等雖糧繭足。亦可以瞻望綵輿之塵矣。逮到州治。則帟幕排雲。簫鼓訇天。而帷袵汗雨咽郭而觀者蓋萬計。時當十月之交。天氣陰曀欲雨者連日。而忽於是日。愛日下煦。有同春暉。觀者皆咨嗟稱歎曰。异哉相公之誠孝與大夫人之福與德歟。豈無所感而然哉。于時十二珠簾銀鉤半上。三行紅粉玉斝齊飛。而百戲俱呈。衆樂迭奏。座客齊起獻舞。而不佞獲忝升堂之拜。奉觴上壽之際。自覺和氣滿堂。怳若壽曜之下燭。嗟乎有以也夫。不然何以至於是耶。退謂靜叔曰。人情莫不念骨肉先親懿。而今世之將母之官者。例與鄕園相遠。古稱晝錦之榮。其以此也。今此靜叔之治。適與鄕園相近。故大夫人至親昵戚。擧能登筵。左顧右盻。無非情話而怡顔。養志之樂。莫先於此。則今日之宴。非特說耳目也。乃以養心志也。然則今日之酒肉也音樂也。供帳之侈。戲具之盛。凡所以悅耳目者。苟有大邑者。或可以力致。而至如至親昵戚之合堂促席。以悅心志。如今日爲者。則誠不易得矣。嗚呼。養志之孝。孟子所稱。而於今日親見之。不亦盛矣乎哉。不佞過客也。何幸得廁於欣然咨嗟之數。而截髮義方之所自由者。自以爲稍有所知。則安可無一言以答是母是子之譽也耶。靜叔口不應而色若然者。遂爲之叙其事而係以詩曰。挹彼金樽瀉綠𨤍。跪陳南極老人星。桃花結子三千歲。椿樹敷榮一萬齡。聞說至仁能壽考。足知嘉惠荷神靈。試看晴日廻暄意。縱是高高亦有聽。</text>
<title>講武驪山 文臣庭試</title>,<text>屯營組甲擁孱顔。緹騎逶迤渭水灣。萬馬不喧雲錦別。六軍初整羽儀閑。寧論校獵長楊下。未必親臨細柳間。自是先王貴耀德。試看玉帛會塗山。</text>
<title>親策紫雲樓 月課</title>,<text>聲傳漏刻肅千牛。臚罷丹墀拜冕旒。日色高臨看蟻戰。天香浮動敞雲樓。微才幸廁魚龍會。大策慚非賈董流。共際聖君如渴日。孰將經術贊皇猷。</text>
<title>春塘臺 月課</title>,<text>天仗纔從酌獻廻。春塘佳氣帳殿開。分曹更試穿楊技。授簡仍掄視草才。較藝不須淸渭曲。賦詩何必栢梁臺。欲將歌頌酬洪造。堪愧人非漢兩枚。</text>
<title>歸院柳邊迷 月課</title>,<text>紫泥題罷日將西。▣步花陰珮響低。一代詞華聯玉笋。千絲御柳拂金堤。輕籠瑣闥晴烟媚。細襯花袍弱縷迷。欲把皁囊焚諫草。天香猶有袖中携。</text>
<title>采薇有遺歌 月課</title>,<text>首陽歸路接朝歌。薇蕨春生滿舊阿。彼校童兮莫好我。神農遠矣欲從何。聲留萬古綱常重。曲轉千秋怨恨多。落落淸風難可挹。幽燕西望一興嗟。</text>
<title>當年明月巧相隨 月課</title>,<text>長恨吾人有別離。劒南千里惜分携。關心賴有天邊月。伴影還從客裡隨。到處淸光偏入望。當年衰病最堪悲。懸知別後空樑戀。江水江魚有所思。</text>
<title>天雨蕭蕭滯茅屋 月課</title>,<text>留滯荊南十月天。蕭條生理一茅椽。赤憎雨脚催寒景。可耐羈心對暮年。遠客思歸愁道路。將軍不至費詩篇。何當待得新晴後。共爾橫馳一控弦。</text>
<title>戲贈末女</title>,<text>爾是貧家第六女。有何關係太驕橫。只緣每軫飢寒念。未免偏加顧育情。渠恃至慈常自得。吾憐聦慧慰餘生。曉衾喚起爺孃睡。笑索題詩語韻淸。</text>
<title>寶鏡寺</title>,<text>仙區端合駐仙蹤。老我眞緣卽短筇。古寺頻來僧面熟。東君謝去鳥聲慵。雲霞暎壑粧爲黛。錦繡隨流綻不縫。莫惜韶華容易歇。香藤隱暎揔芙蓉。</text>
<title>奉別洪上舍兄 處大</title>,<text>不堪生有別。寧欲醉無醒。芳草北歸路。長亭連短亭。</text>
<title>戲題春帖</title>,<text>小窻臨狹斜。來往營營者。窻裡有閑人。日夜猶高臥。</text>
<title>咏鷗</title>,<text>解事惟𩿨鳥。胡爲傍我飛。雖非舊相識。只是愛無機。</text>
<title>次仲周韻</title>,<text>寂寞江村路。誰人問字奇。樽前飛動意。春雨數篇詩。</text>
<title>題鴒毛畫</title>,<text>苦竹半摧折。淸潭時自波。冥捿知有所。羅網柰吾何。又老石凌波偃。孤亭傍樹閑。扁舟隨夕浪。知是主人還。</text>
<title>月夜咏懷</title>,<text>窻外月華霜重。城頭畫角聲殘。歸夢長懸北極。此身猶在南關。</text>
<title>午睡</title>,<text>午睡醒來意轉迷。空山終日子規啼。年年春雨關心事。打盡飛花作燕泥。</text>
<title>賞花</title>,<text>花前取醉不成歡。暗數花枝一半殘。共道繁華容易歇。重嗟人世別離難。</text>
<title>寄金遠明</title>,<text>苦憶南溪金遠明。妙年詩律謝宣城。樽前覔句當時事。嶺外題書此日情。</text>
<title>麯生 是時止酒多日</title>,<text>麴生風味最難忘。紹介逢迎賴孔方。細雨殘燈愁絶處。一回相憶一回腸。</text>
<title>戲題尙玄扇面</title>,<text>蘭若蕭疎自起風。披襟不必待渠功。人間色相時經過。爲障邪魔入眼中。</text>
<title>雨後苦熱</title>,<text>雨時惟願見靑天。晴罷還愁赤日燃。安得本初河朔酒。不關晴雨任頹然。</text>
<title>寺樓夜望</title>,<text>遠野蒼茫宿霧平。隔江村火夜深明。須臾月出淸風至。金刹渾疑白玉京。</text>
<title>偶吟</title>,<text>吟詩撚斷幾莖鬚。爲是風光似畫圖。賤子三生文字累。每逢佳境不能無。又午睡昏昏不自支。扶吾還喜有烏皮。風扉半掩無人到。誰信楊雄識字奇。</text>
<title>捫腹戲吟</title>,<text>便腹枵然如大瓠。其中所貯未全無。向人敢道經綸偃。只比詩囊與酒壺。</text>
<title>贈元南平振溟</title>,<text>湖外相從勝舊鄕。逢塲纔洽又離觴。可憐吾目元無涕。今日無端洒萬行。又說道休官官便休。古今何者似吾侯。千秋更續歸來賦。未必柴桑勝仲丘。</text>
<title>戲吟七星刀</title>,<text>形作菖蒲象七星。加硎白日闘風霆。霜芒豈但屠龍用。擬斬樓闌更勒銘。又星文斜動露華流。淬罷秋原鬼母愁。莫道書生無所用。他年一擬佞臣頭。</text>
<title>塞下曲</title>,<text>獵罷居延落日舂。金鞭懶着玉花𩣭。今宵定有搬旗劫。更上烟臺望夕烽。又天連衰草日沉沙。風捲紅旗響戟牙。却上燕然臺上望。磧西千里夐無家。又天高鴈岫斷歸鴻。霜落金河玉帳空。一曲悲歌楊柳怨。幾人回首月明中。又百戰餘生老塞門。慣看邊草白愁人。可憐一片明妃塚。猶帶昭陽殿裡春。</text>
<title>贈內</title>,<text>別時容易見時難。塵世悲歡一夢間。爲報嬋姸今夜月。幾時雙照淚痕班。</text>
<title>山居春興</title>,<text>世人誰不愛春光。惟我於渠獨異常。花似錦時腸似綉。牢籠天地一奚囊。又秋士多悲春女思。自然生意感吾私。如何叢桂窩中客。萬事無心一首詩。</text>
<title>與伯承，季良，一正會飮于七松亭。呼韻卽對。</title>,<text>星斗闌干月滿城。一樽無限去留情。情多却恨春宵短。怕聽丁東玉漏聲。</text>
<title>荷香亭雜咏</title>,<text>仙中人倚鏡中天。月色荷香揔可憐。月易升沉香易歇。與天齊匹是人緣。</text>
<title>走別申季良</title>,<text>客裡無端別故人。東城斗酒惜茲辰。永亭路接溫泉水。椿樹荊花着處春。</text>
<title>春興</title>,<text>池水無風碧漾苔。春光政入百花壘。誰能載酒酬佳節。喚取佳人唱落梅。</text>
<title>題金溝主人李逸壁</title>,<text>虛簷不禁曉寒多。縣郭叢梅未着花。半夜分明殘夢裡。此身忘却在天涯。</text>
<title>醉贈李僉使</title>,<text>醉折梅花當酒籌。金鞭遙指海雲收。卽今南徼還多事。正是將軍報國秋。</text>
<title>贈人</title>,<text>不是分司御史枉。胡爲着處惱春光。小樓簾幕良宵短。斷盡吳兒木石腸。</text>
<title>惜春</title>,<text>殘紅憔悴泣流霞。怨調其如蝶戀花。百計留春春不住。忍看零落委泥沙。又簾捲湖山薄暮時。客愁和睡暫支頤。桃花落盡春無所。更欲題詩寄阿誰。</text>
<title>宮詞</title>,<text>君心難倚似危欄。更似明珠轉玉盤。唯有昭陽宮裡月。春來不改舊時看。</text>
<title>贈別洪兄錦山之行</title>,<text>仙尉何妨吏隱名。峽城便養亦恩榮。緣江官路知應孰。爲是年前作虎行。又赤城霞氣近雙鳧。六月炎蒸定有無。自是眞仙行色別。旁人謾作使君呼。又知君此去屬治絲。只在推心與察眉。厚德自能安反側。公餘應不廢吟詩。</text>
<title>李野叟別章 𡐔</title>,<text>靈長兩地等蓬壺。學士聯翩佩郡符。縱使海濱沾聖化。其如有識歎朝無。又知君此去過長沙。欲寄音書意更多。千里相思無限恨。却憑詩句問如何。</text>
<title>謝錦山寄韻</title>,<text>邇來心事自悽其。爲是憂端且歲時。錦水龍江俱入望。此生無處不相思。</text>
<title>戲題立春</title>,<text>倘來軒冕本非情。懶惰惟知酒熟生。小閤春晴無一事。謾將風雅頌昇平。</text>
<title>果川</title>,<text>負山殘郭兩三家。木角寒聲認報衙。荒店無人供過客。一作匹馬蕭蕭官路細。 滿林風雪號飢鴉。</text>
<title>戊子夏。舡往峽中。用前韻遣懷。</title>,<text>江波橑亂往時同。更有江花盡意紅。只是當時人不見。傷心忍過廣陵東。</text>
<title>阻雨淹葛山。洪上舍浚送酒一壺。以詩謝之。</title>,<text>江雨冥冥阻客舟。載將離恨倚芳洲。多情最有洪厓子。爲寄淸樽慰旅愁。</text>
<title>舟中阻雨</title>,<text>蒲江風雨一舡孤。詩篋裝囊半壓濡。蓬底臥看天水色。依然身在障中圖。</text>
<title>別伯氏</title>,<text>五十川頭五馬遲。海山深處弟兄隨。終宵姜被沾雙淚。爲是明朝有別離。</text>
<title>庚寅春帖</title>,<text>䨥麟金石讀書聲。三慧紅工次第成。懶惰乃翁何所事。壽觴長祝老人星。</text>
<title>勉李郞</title>,<text>扶桑旭日照東窻。筆架爐熏對酒缸。讀罷千篇時拈畢。龍文百斛擬能扛。</text>
<title>習懶</title>,<text>多事幽禽盡意啼。樹陰隨日自東西。閑中習懶仍成癖。佳句吟來亦不題。</text>
<title>閑中詠物體</title>,<text>靑蛙咯咯抱靑蒲。望裡商羊乍有無。拈畢却嫌蠅嘬墨。臥看䨥鷰哺新雛。</text>
<title>次季周韻</title>,<text>十篇佳什百行書。字字精神錦不如。歸去肯孤招隱詠。小山叢桂認扶疎。</text>
<title>有感</title>,<text>千里歸來萬事非。誰知天道止於斯。秋風落木門前路。不獨羊曇醉後思。</text>
<title>世子宮延祥詩應製</title>,<text>賀歲千官競戴星。獸爐香縷燒生靑。題桃頌栢渾閑事。生意猶看草滿庭。</text>
<title>書盧生參同契卷中。以謝其懇。</title>,<text>三敎皆從一氣神。脩吾鼎器最玄眞。生憎魏子參同契。輕泄天機與世人。又曾侍瑤池讌武皇。誤翻王母九霞觴。羣仙拍手嫌輕薄。謫下猶盛白玉堂。又十二樓中消息稀。天風寒襲六銖衣。分明記得前宵夢。依舊靑鸞鞚翠微。</text>
<title>射帿戲吟</title>,<text>筆掃千軍未是雄。胷藏萬卷只招窮。何如飽食松亭畔。觀德時開兩石弓。又絲綸手困簿書叢。文字勞生進退同。晩覺操弓眞有味。須看志彀日新功。</text>
<title>次季良韻。却寄歸隱。</title>,<text>少日高情渭水濱。如何半道却迷津。終知祿隱供親老。不必行藏愧古人。又吟病還如漳水濱。羞看年少揔要津。全生且進盃中物。尙志惟尋卷裡人。</text>
<title>寓目</title>,<text>東隣騶從擁如雲。西邸觚稜近斗文。中有閉門楊子宅。草玄時待酒微醺。</text>
<title>元瑞又以三律來通。卽以二絶謝之。一絶落</title>,<text>自謂平生眼孔嵬。未將詩句較凡才。衰年得子眞強對。吐却雌聲一笑回。</text>
<title>五月初八日有感</title>,<text>先王此日棄羣臣。卄載深仁浹萬民。何况微蹤偏荷賜。專城曾許養慈親。</text>
<title>釋褐日有感</title>,<text>陣門開處促新來。御幕高張下輦臺。袍笏蒼皇拜叩處。眼邊天日認昭回。又山呼纔罷日西頹。命徹金蓮第一枚。爾等須知賜燭意。丁寧天語自天來。</text>
<title>圃軒</title>,<text>蔓靑葉嫰紫茄芳。肺氣新蘇口味長。更熱松明成夜讀。壁間虫語助淸凉。</text>
<title>贈別長城太守之行</title>,<text>孤露零丁此一身。君雖異姓卽天倫。存亡契活相須地。時到蓬門慰老親。又先兄丘墓府治南。拜掃誠違歲已三。此去定應披宿草。不須隣笛淚先含。</text>
<title>走別春沼 申最別號</title>,<text>紅蓮幕裡白眉生。春日靑門復此行。隴水關山無限路。丈夫心事幾時平。</text>
<title>楊根江村</title>,<text>指點靑山罨畫間。釣舡閑閣綠楊灣。數村籬落斜陽外。黃犢先隨饁婦還。</text>
<title>贈別北伯鄭禮卿之行 知和</title>,<text>明時出入揔恩榮。鎖鑰銓衡孰重輕。料得北門新號令。爭如南國舊聲名。又年來關外屬呼飢。問俗籌籩在得宜。見說寧胡多反覆。元戎不是少愁時。又公餘應陟望宸樓。聖主還無北顧憂。介馬山前三丈雪。輕裘緩帶亦風流。</text>
<title>南漢口占。再次季周韻。</title>,<text>濃淡秋雲脚下飛。夕陽山郭冷風威。丙丁遺蹟還多感。不獨懷人淚濕衣。</text>
<title>慶安朝炊口號</title>,<text>石磴緣溪轉。郵亭背峽開。官僮報飯侯。郵卒揀驂林。宿霧千峰晦。回風萬壑哀。橋灘遺恨在。嗚咽幾時廻。</text>
<title>英陵齋舍。遇仲周。</title>,<text>萬歲園陵官道通。馹驂嘶入白雲中。齋郞官况令人羡。松蕈山楂滿竹籠。</text>
<title>渡驪江。回望淸心樓有感。</title>,<text>櫓聲伊戛夕陽紅。高閣玲瓏水氣中。爲是當年樽酒地。不堪回首遡西風。</text>
<title>陰竹客舍</title>,<text>爲愛墻陰竹。因風故作聲。脩然醒午夢。忘却筭長程。縣郭如村落。宮僮半野氓。經過當日事。盡室憶南征。</text>
<title>踰嶺戲吟</title>,<text>萬峰回合晝常昏。主屹孤孤近斗文。百二重關元不讓。東南諸嶺此爲尊。飛驂跋磴蹄生火。繡服穿林袖拂雲。勝地奇遊還有感。祗今銅柱尙炎氛。</text>
<title>比安客舍</title>,<text>翠壁團爲郭。官居俯大江。歸心風落木。離思月窺窻。挑燭親詩槖。披襟遠酒缸。平生耕釣意。深愧鹿門龎。</text>
<title>漆谷崇儒院</title>,<text>院是崇儒舊。城因用武開。雲收千雉壯。秋入萬峰回。固國雖爲筭。疲氓亦可哀。詩書卽干櫓。未必貴崔嵬。</text>
<title>嶺南樓</title>,<text>高樓徒倚碧天寬。大野茫茫水氣寒。十二曲欄秋夜逈。坐燒官燭不成歡。</text>
<title>東萊館</title>,<text>半月驅馳减舊腰。霜臺行色趁秋飈。天涵東極元無地。海接南溟欲上潮。日域如今遺祲在。古塲何處毅䰟招。纖歌綏舞渾無賴。壯士襟懷慘不驕。</text>
<title>醉題梅帖</title>,<text>帳裡名花色勝梅。嫣然弱態向人開。芳心肯畏霜威近。分付東君着意培。又蓬萊雲近赤城霞。望不相親柰若何。自是仙區風色別。秋來仍發一枝花。</text>
<title>延日</title>,<text>征驂歷盡短長亭。秋後尖峰尙自靑。延日城門開曉日。戴星行色遶瞻星。潮生別浦風帆偃。霧掩平原海市腥。鰲岫衡巒憑指點。江山揔是舊曾經。</text>
<title>興海望辰樓</title>,<text>興州莫道是天涯。吏士逢迎總舊姿。懷峴可堪懷舊戀。望辰還切望雲思。曲江風日今如昨。欝島烟霞望却疑。最是殘粧餘妓在。慇懃重與話當時。</text>
<title>淸心樓。次壁上韻。</title>,<text>亂峽秋光薄。長洲返照明。身同夕鳥倦。詩與暮江淸。留犢諳官况。乘𩣭見世情。高樓名後樂。應有范公評。</text>
<title>淸心夜坐有感</title>,<text>容路秋將晩。江城暮菊鮮。手中絲欲弊。機上錦難傳。遠夢天風落。歸心海月弦。交山白岳下。消息兩茫然。</text>
<title>用前韻。戲贈愛玉。</title>,<text>半月塵迷眼。今宵忽較明。因渠神態爽。覺我肺肝淸。黎頰非無戀。吳儂柰薄情。儒酸本來事。不是畏譏評。</text>
<title>又次養眞堂韻。寄縣宰李君守諴。</title>,<text>主人何去只高臺。擁傳行裝隔歲來。此日溪山知製錦。幾時廊廟作和梅。空江舡閣斜陽媚。危磴驂遲落葉堆。往跡依然那可再。至今猶記數殘杯。</text>
<title>靑松普光寺。坐齋述懷。</title>,<text>役役王程急。蒼蒼佛舍幽。百年先忌夕。雙淚異鄕秋。報本慚豺㺚。忘緣羡比丘。今晨不祭恨。應共此生休。</text>
<title>走筆贈李明府 后奭</title>,<text>蘭若山回處。烟霞護上房。王程淹二日。佳節卽重陽。紫菊當階艶。靑松擁郭長。慇懃謝明府。藥餌善扶將。</text>
<title>金召驛。戲題主人壁。</title>,<text>舊館經年到。依然紫菊欹。主人多喜色。御史亦風儀。佳節仍長路。殘燈記昔時。生緣同宿鳥。隨處戀空枝。</text>
<title>九日有感</title>,<text>呵擁還多事。郵驂詎博閑。長途消髀肉。佳節損客顔。去歲登臨地。交河舍後山。思歸日夜淚。衫袖漸成班。</text>
<title>九日</title>,<text>九日安東府。三旬望北情。驛程𩣭馬細。官榭鴈蟬淸。菊蘂當杯艶。萸芳照頰明。佳辰仍勝地。其奈別愁縈。</text>
<title>花山賞月</title>,<text>瑤琴哀怨別離難。繡幕深深蠟燭殘。遠客歸心今夜切。花山月色好誰看。又心如太乙玉池蓮。縱帶淤泥却自然。唯有花山明月色。秋波相對欲無眠。</text>
<title>省峴受月亭 進退格</title>,<text>年前於此度寒宵。皁蓋仍經白戰豪。隔歲歸來秋已晩。故鄕消息鴈邊遙。壯元聲價當時最。御史行裝此日勞。夾路官槐依舊色。不堪危鬂葉俱凋。</text>
<title>慶山口占</title>,<text>舊與靑松子。同爲白戰行。重來五馬地。何處一星明。古堞烏銜柿。荒畦鴈唼秔。緣江官路熟。嘿數短長程。</text>
<title>花山蓮堂</title>,<text>畫堂簾幕曉寒多。金鴨香殘襲越羅。長路關心仍不寐。臥聽疎雨響枯荷。</text>
<title>重對花山月有感</title>,<text>花山看月又今宵。琴韻冷冷燭跋消。竹嶺連天秋色遠。不須回首已䰟銷。</text>
<title>花山同宗會。口占以謝諸宗。</title>,<text>恭惟先考殿尙榮。再設宗筵世莫京。小子幸能承綍命。諸賢亦不墮家聲。仍留花府成公讌。更喜芝蘭慰遠情。湔劣詎堪追往蹟。只要相勉保佳名。</text>
<title>祭用晦哀辭 申炅</title>,<text>嗚呼。歲律其徂兮風雨凄然。一氣初回兮萬物皆復。夫何哲人一萎而莫返兮。隣笛傷心兮琴絃絶。哀淮上一抔土兮。霜雪封兮狐兔隣。芙蓉故榭兮繐帳空。入其門兮不見其人。吾固知人間不可以久托兮。收眞返本兮亦子之所忻。惟此噭噭者獨非平生故人兮。胡乃冥冥兮有若無知而無聞。嗚呼。緬一見如舊兮國庠之庭。稠中廣坐兮此心莫逆。共洞禮坊兮襟照床連。抵掌揚眉兮抔盤狼籍。遭時多艱兮孑然介立。謝絶紛華兮氷淸玉潔。世皆梁肉兮吾獨菜根。忻戚榮憂兮淡然自若。嗚呼。祥麟瑞鳳是夫子之儀表兮。細眼長眉兮鬚髯若神。淸標淑氣對之者相敬兮。汪汪泛泛兮襲薰而飮醇。苟使端委於巖廊兮。可以爲國光而作儀刑。胡爲乎永戢於一木兮。使後死誰友而誰程。於戲。月協天心是夫子之所學兮。精趍力踐兮自得乎蘊奧。以至儀文度數九流百家兮。無不指掌心解兮條分縷析。淹識偉觀無所不爲無所不備兮。上下縱橫兮百年而無此才全。已矣乎。奪之何速兮去何歸。江河自在兮秋月長懸。嗚呼。去故離親昔人所悲兮。夫子胡爲乎嶺之東。提挈幼稚間關千里兮。抑有不自已者存於中。名區勝景只益夫子之神傷兮。海濤天風有以中傷其榮衛。藥餌書疏無以致吾誠兮。時憑問訊兮藏六爲紹介。嗚呼。蘭摧之報忽自景蘭兮。身在都郞兮不遑就哭於舊宅。旋承綸命於分臺兮。三月而歸兮墳草已宿。賵襚挽紼之旣不可及兮。此情此哀兮誰賴而誰洩。城崩栢死兮。行路亦涕。天理冥冥兮。幽明漠漠。於戲。曩時交期竊比於建安兮。白雪靑松兮自謂長保於百年。百年未半兮。人事萬變。薪火催傳兮。莫非自然。只是鍾情。正在吾輩兮。華屋丘山。非斯痛而爲慟。至哀無文。惟以寓情兮。靈其有知兮。庶幾乎臨享。</text>
<title>祭季良哀辭</title>,<text>於戲。自君之滔滔今已旬朔兮。中情惝怳兮猶自庶幾乎平生。嗟家人戒雞酒以告遠期兮。已矣乎更無所冀於幽明。然則區區薄奠亦是永訣之杯兮。何可無文以記平日之餘芬。欲叙萬一兮五情如割。無寧寓至哀於不文。昔年結髮兮耳藏六之薦。士兮每津津內弟之最良。欣然眉宇兮訪我貞洞。仍謀共栖兮南麓之堂。始余誦莊騷而自謂有所得兮。及至並驅兮瞠乎其望洋。同寢同炊而同習乎百家九流兮。業成聯翩兮同陞乎國庠。少我三年兮視我如兄兮。詩酒笑譚兮何嘗口及乎雌黃。丙丁之後余落湖外者幾年兮。中間離合悲歡兮莫常逮。君先我而着鞭兮。太史之筆可以不負所學。夫何十年內人事萬變兮。東縣北幕兮隨遇而不色。奇疾攻中非藥石可攻兮。時近麴孽兮蓋亦出於不自已。夏之日歸自鐵關兮。扁以猶賢偃仰乎圖史。謂言左對右顧信非堪兮。安得與吾子源源而相接。伊其點漆之或睡若朱之或萎兮。余每戒榮衛之有或失攝。賢洞夜聯猶有奇氣兮。吾輩共喜其未可量。臘月之念余又就侯兮。坐對書籍兮自言比前日頗康。云絶酒杯無以禦中虛兮。命以豆粥兮要我共嘗。佳興堂記倩我改寫兮。余謂文氣不澁兮且賀其日甦。歲時多事闕然多日兮。正歲往扣兮忽報其病殊。初五之夕與一正偕進兮。開眼視我兮引手攬我。退與仲氏聚首而腐心兮。猶冀神明之或者相借。夫豈知此訣便成千古兮。夢耶眞耶天黃地墨。同朝之共惜。行路之亦涕兮。况我二十年兮如一日。已焉哉吾道自此益窮兮。何賦之富兮何奪之速。悲乎哉斯世更無知己兮。樑月生疑兮匣琴絃絶。不朽之業難和之調兮。誰爲爲之兮孰令聽之。山河淑氣麟鳳奇姿兮。來自何從兮去將何之。軒天之志貫古之識兮。痛矣乎永戢於一木。丰儀偉度之可以刑百辟兮。胡爲乎官止於下位。寬和仁厚之可以享遐壽兮。胡爲乎年止於四紀。詞賦詩文之足以爲國華兮。竟未能雍容乎綸綍。禮學儀章之足以爲潤色兮。竟未能贊賁於程式。以至曆象卜筮和附之奇方兮。無不旁通兮亦無非爲謗的。如此之才如此之學兮。何施不可兮而止於此極。從古難全者時與命兮。此所以爲後死之衋傷。惟是遺文緖言尙自有燄兮。譬彼壽貴磨滅者兮有耿光。矧雅量夙超乎薪火之理兮。聽此噭噭兮想或嘿哂乎冥冥。茲所以爲夫子之一慰兮。亦何必含無益於此生。於戲。春日載陽。萬物榮只。池塘草生。有鳥嚶只。䰟兮歸來。百感生只。承旣寓近。瑞纔歸只。追惟平昔。尙依依只。䰟兮歸來。何遠爲只。有肴盈豆。酒盈觴只。有恨盈中。淚盈眶只。䰟兮歸來。返故堂只。歸來歸來。享此誠只。於戲哀哉。</text>
<title>失題</title>,<text>若有人兮美要眇。玉爲貌兮蘭爲氣。旣含涕兮又宜笑。誦三百兮嗽六藝。玉佩兮瓊裾。謇鸞超兮鳳翥。及余飾之方壯兮。周流觀乎上下。吉日兮辰良。忽乎吾將行。精瓊糜而爲糧兮。駕飛龍兮西征。飮斲氷兮衝積雪。路脩遠兮周章。怳惚兮遠望。欝金臺之央央。燕之都兮趙之市。曠百代兮有所思。合百寶而實庭兮。忽臨睨兮生悲。神農忽已遠兮。喟余時之不當。歲旣晏兮孰華。余望美人兮西方。西方杳兮不可見。思故舊兮太息。悲莫悲兮生別離。去復去兮玉河湄。河之廣兮不可方。君早歸兮勿遲以亟。</text>
