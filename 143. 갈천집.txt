<title>花林洞月淵岩。次南冥韻。</title>,<text>流水回千曲。忘形坐息機。眞源窮未了。日暮悵然歸。</text>
<title>鼈岩偶吟</title>,<text>衰鬢因憂白。枯顏借酒紅。少年行樂處。孤恨獨無窮。</text>
<title>蛛絲。次成俔韻。</title>,<text>近看成疏網。遙疑起白波。宜防驅雀隼。莫繞趁花蛾。</text>
<title>到噴玉流</title>,<text>性癖煙霞趣。身隨山水中。況今探異境。向世自成聾。</text>
<title>到悟眞菴</title>,<text>訪仙楓樹下。談笑怪非人。定坐成何事。徒誇世外身。</text>
<title>宿玄水</title>,<text>燈前千古意。臺上數行杯。這裏無邊思。題詩爲後來。</text>
<title>永思亭</title>,<text>孝叔追先志。慇懃肯搆亭。驛溪前繞白。猿岳遠分靑。風細秋常早。天高夜亦明。林泉無盡趣。樽酒有餘情。</text>
<title>息影亭</title>,<text>薄暮尋瀟洒。來登息影亭。山顏猶暝色。天際已昭星。竹影侵孤榻。松陰滿一庭。靑樽今夜話。身若到仙扃。</text>
<title>次舍弟尋眞洞韻</title>,<text>探眞計已許。靑壁履才通。楓樹形爲錦。淸溪韻假腔。裁詩題勝跡。賖酒訪高蹤。仙興無窮處。時兼細雨風。</text>
<title>次書堂韻</title>,<text>堂開淸絶境。天遣避囂紛。潑潑沿崖水。深深出岫雲。靑山常偃蹇。白石自橫分。卽物須深省。何徒寓見聞。</text>
<title>自怡堂卽事</title>,<text>獨酌茅簷下。三春欲暮時。山腰雲漠漠。池面雨絲絲。紅白花將謝。高低樹欲肥。光陰如許好。輸寫一聯詩。</text>
<title>雨中偶吟</title>,<text>連旬朝復朝。庭潦走成潮。貧婦愁空甔。癡僮窘拾樵。田荒還沒稼。麻長却摧條。廚婢搔頭語。屋穿樑已搖。</text>
<title>雨中偶吟</title>,<text>陰雨連旬日祕光。苔生欄架綠生床。含酸病骨空藏六。午睡沈綿起復僵。</text>
<title>還到鍊鋪臺</title>,<text>萬壑秋容似有期。一般山味十分奇。却恨還家依舊事。年來未得更開菑。</text>
<title>到龍湫</title>,<text>百尺氷崖萬丈湫。玉舂停作碧璃瑠。登臨詩酒危臺士。自擬飜身上玉樓。</text>
<title>書懷示景愚。寄李嘉吉。以劑藥不來。有所感云。</title>,<text>秋容經雨億分多。緩緩行吟與子科。此日仙班無履着。他年同席愧如何。</text>
<title>贈琴主</title>,<text>流水高山已自知。移諸絃上更淸奇。憐渠月下無窮意。得遇鍾期問幾時。</text>
<title>解愁送意。以示諸君。時退溪先生。改臺名搜勝。故作此以解之。</title>,<text>花滿江皐酒滿樽。遊人連袂謾紛紛。春將暮處君將去。不獨愁春愁送君。</text>
<title>駕仙亭壽席。次梁居昌韻。</title>,<text>一幹千株與萬枝。春風和雨日潛滋。人生安得如渠壽。歲歲長看長養時。</text>
<title>寓懷</title>,<text>庭院無人鳥雀喧。竹風蕭颯暮雲昏。孤懷寂寂憑誰語。北雁聲邊祗斷魂。</text>
<title>次雄上人詩軸韻</title>,<text>鼠肝蟲臂各爭能。厭見名途事沸騰。誰識黃岩靑嶂裏。不求聞達乃如僧。又古人曾卜此身閑。却笑山雲不自閑。我且笑渠勤一世。爲尋名岳未曾閑。</text>
<title>班竹</title>,<text>蒼梧月落夜沈沈。千尺湘江怨與深。不徒淚染沿江竹。血痕猶且着楓林。</text>
<title>春雪</title>,<text>疏疏密密復斜斜。銀瓦均施百萬家。却怕春風容易過。未逢寒食已飛花。</text>
<title>負羽從軍嘆</title>,<text>誰無父母弟兄情。割愛常勤萬里行。早歲妄擬題柱志。豈知今日困邊城。</text>
<title>十年持漢節</title>,<text>羞將白髮且偸生。落日難堪戀主誠。賴有手中三尺節。一心南望轉分明。</text>
<title>書陸行上人詩軸</title>,<text>余觀軸面所圖。首以泣竹筍生。次以松下問童子也。泣竹可見誠孝有終。松下可見其遯世無憫也。誠孝而不能有終。遯世而不能無憫者。世多有之。此畫師之微意。而因以戒行者也。行之於我。求詩甚動。則不可復有他說。只詠其兩圖以歸之。亦畫師之意也。泣把脩篁訴此情。高堂無物可調羹。丹心自有回天力。霜後龍孫忽數莖。又客來松下扣柴扃。却恨慇懃負一行。樹密苔深雲滿壑。千岩何處采黃精。</text>
<title>題新曆</title>,<text>解印亭名稱自古。不知何代有何人。如今老我消遙處。偶合亭名二十春。</text>
<title>次太守許思欽韻</title>,<text>高臺今日萃群英。涵詠眞知點也情。風流不似蘭亭會。徒事區區惜此生。</text>
<title>次太守許思欽韻</title>,<text>好士如公世間稀。多多益辦儘雄奇。高樓剩作三千會。諸子咸懷九萬期。豪氣憑凌吟勝句。▣懷跌宕罄深巵。眼前芳草晴川興。除却崔公更屬誰。</text>
<title>甄萱臺</title>,<text>荒臺懷古思悠然。滿眼風塵擁後先。當日難禁奸猾計。祗今留作最高巓。奔馳戎馬渾無跡。如許江山問幾傳。聖代反爲歡樂地。大平佳像屬原川。</text>
<title>挽劉魯叔 友參</title>,<text>敎子詩書望立揚。龍門一蹴便騰驤。方期百歲當榮享。何意重泉奄禍殃。嶧水風光偏索寞。黃山秋日轉凄涼。佳城一閉無消息。遺恨應隨地下長。又閥閱輝前世。公膺積善餘。田園安息食。鷹犬玩居諸。蘭玉盈庭秀。壎篪稱意居。閏中有季女。一恨只關渠。</text>
<title>挽鄭弟 夢瑞</title>,<text>失怙當年年末紀。零丁孤苦僅成身。營家得免墜前業。有子因能繼祖塵。志切立揚終失望。年慳六袠最傷神。塤篪情義吾偏切。執紼難堪淚濕巾。</text>
<title>挽盧判書 禛 玉溪</title>,<text>間氣栽培賦與奇。如公稟質世間稀。學沿伊洛源猶遠。道際文明勢自違。堯舜君民心未遂。溫良孝悌業空乘。若余曾托忘年契。此日芝焚嘆不支。</text>
<title>挽郉公 溧</title>,<text>君乎今日胡爲逝。理固茫茫不可知。天若有知天亦忍。鬼如知也鬼應癡。悶看堂上期頤老。食孰嘗之病孰醫。晝夜遑遑永不得。呼天願死死何遲。</text>
<title>挽金公 順錫</title>,<text>守拙田園足養生。林泉風味亦堪榮。盈庭蘭玉將能業。傳世詩書自滿籯。十載讀書雖負望。兩家遺緖可扶傾。如何稟壽慳知命。滿室遺骸棄忽輕。</text>
<title>挽李訓導 仁裕</title>,<text>早年才學志經綸。蹭蹬乖離竟未伸。畎畝藏身初不意。林泉空老亦非眞。無兒承業魂無托。有善傳人德有隣。八十享年還是福。窮通何足寄悲辛。</text>
<title>挽金生員 彥謇</title>,<text>運丁辰巳哲人萎。哀痛非公更爲誰。孝擬曾參猶是可。賢方陳寔未爲欺。史官應撰高人傳。文士寧無有道碑。</text>
<title>挽曺南冥</title>,<text>挽回世道吾君事。非是山林謾索居。若把古人論次第。桐江千載問何如。</text>
<title>挽朴參奉 挹淸堂嗣宗</title>,<text>學道平生志。探眞慕聖賢。因心敦孝悌。觀物察天淵。經訓明鄕塾。風聲邁古先。黃泉埋白璧。悲慟士林纏。</text>
<title>挽林錦山 希茂</title>,<text>生死由來事。偏於彥實傷。承家敦孝義。傳世尙溫良。餘事文章健。靑雲步武長。前途猶未暮。騏驥奈云亡。</text>
<title>土階</title>,<text>粤昔帝堯。御世莅民。智周萬物。道冒群倫。嘗自念巢居之世遠。俗非曩日之野鹿。制度宜備。典章當設。然猶懼人心之日巧。斲盡乎大樸。盍自明一己之儉德。用垂示乎萬葉。制固止於有用。又何事乎虛飾。乃命乃工。乃築斯階。勿用奢華。以駭人視。投金抵璧。因土爲累。廉隅如埴。坦夷如砥。有其三級。尊卑有儀。殊異乎上古之雜處。又固非後世之浮靡。道旣得中。制亦合宜。君子攸芋。玄化所基。謀於斯儀於斯。陶天下於斯。驅一世之民。納雍煕之域。厚德載物。階斯有力。誰知方丈之階。▣保民于無疆。德無與於所居。化固存於聖狂。光被四表。非是不侈。格于上下。亦云美矣。眷焉顧之。知風之自。信乎大巧者若拙。以約失之者鮮矣。嗟聖帝之一去。悵茲階之蕪沒。澤纔延於卑宮。世流終而不復。雖瓦器之足尙。奈徒飾乎邊幅。矧剝民以自奉。又何責乎瓊室。痛厲階之日構。慨王道之日卑。願安得使後君而行堯行。於吾身親見之哉。</text>
<title>蝸</title>,<text>山堂春晩。雨歇芳郊。乾坤淸霽。物色相交。感發育之洋洋。羨萬物之得時。有蝡者蝸。亦托於泥。羽毛旣闕。爪牙焉施。承亭毒之餘漦。稟水土之凝化。避乾曝之陽明。就蒸濕之陰夜。角似牛羊。體效蛇蝎。長不滿尺。質自凝滑。色無玄黃。性不咬嚙。負圓殼以蜿蜒。飽星涎以自足。命不資於飮啄。生何慮乎飢渴。皮無賴於器用。肉不施夫俎實。犬豕過猶唾舌。尙何懼於網罟。爰順理而委命。卒與物而無忤。陋不厭乎汚渠。華不慕乎朱欄。粘木石之陰崖。占容軀之易安。靜守稟而守性。動因循而無欲。任天賦之自然。淡無牽乎外物。付死生於炎涼。任枯潤於燥濕。噫茲物之蠢蠢。格余思之多端。始賦質而成形。孰使之而蟠蜿。竟隨化而澌盡。何泯滅之無迹。杳物理之不測。信造物之戲劇。觀世道之多艱。嘉茲物之善處。道各適乎姸蚩。理豈異乎細巨。蠍虎守宮。永蛇已風。人捕之急。曾何有容。與其有用而見害。曷若無用而全躬。華魴宜膾。頳鯉充羹。網罟多端。終就割烹。與其美質而見收。曷若陋體之無嬰。兩頭之虐。蝮蛇之毒。望者疾首。觀者擊搏。彼以暴而見禍。我無爲而自活。貪花之蝶。喜餌之鮦。蛛網羅身。金鉤穿胸。彼以欲而見滅。我無欲而處窮。騷人詠其升高。南華論其蠻觸。理尙明乎寓論。名猶傳於緣壁。嗚呼。天地冥凝。造化坱圠。姸蚩巨細。飛潛動植。各稟其生。形形色色。稟各有性。性固有遇。時來自感。氣至自悟。春鳴蚯蚓。秋詠蟋蟀。爾亦受氣而攝生。寔二儀之賦質。旣不售於秋冬。感春夏之蒸鬱。物有微而喩大。言有淺而托深。續莊生寓物之論。聊以寓夫余心。</text>
<title>秧馬</title>,<text>夫惟秧馬之爲物。實田家之利用。旣非月窟之儲精。又豈渥洼之神種。創老農之奇謀。騁匠氏之巧手。運神機於掌中。奄軒昂其首尾。惟正直邪曲之隨人。終不憚夫勞力。當春月之載暮。人有事乎稼穡。將移此而植彼。憐婦子之傴僂。星焉夙駕。適彼田土。惟秧其稌。泥水滑滑。朝輸一畝之禾。暮播千畦之穀。便兩髀之運。補四體之役。配克敏於農夫。博一喜於田畯。旣樹之兮務茲。藹秔稻之充羨。竟蛇蛟之結盤。致千箱與萬箱。究厥功之所由。信斯馬之斯臧。然無心於受報。徒見掛於空壁。是所謂克勤而不矜。可配之以至德。噫。田家之苦。惟汝是克。超泥不下於的盧。稱意猶快於嚙膝。提携婦子。孰憂墜突。粒我蒸民。莫匪爾極。爾猶不伐。天下莫與爭功。吾然後知斯民之大賴而利用之無窮也。又何羨夫揚和鸞而御金鞍。騁紫陌之靑驄也哉。</text>
<title>挽詞</title>,<text>恩州一派疏南紀。德岳千層拱北陬。人自英明生間氣。神應陶鑄運鴻籌。天資粹美兼忠孝。庭訓從容指孔周。學道靑年才不器。屠龍中葉目無牛。旋乘白馬攀雙闕。徑入賢關貫九丘。髦譽藹騰周士頌。剛風吹靜楚人咻。中心自靖猶金石。表飾生嫌用紺緅。好惡已知人異趣。行藏堪與道同謀。靑囊舊巷歸來晩。白髮高堂歲月稠。朱萼被陵思晉雅。翦刀分綵製萊裘。縱因儒薦頻承召。爭奈旻恩久未醻。廚椀曉烹園韭嫩。壽筵春獻兕觥觩。過庭餘力登衡岳。負米窮途效仲由。荼毒忽逢天禍慟。郊廬一似令人憂。朱儀雅道千家粹。禊禮還將一節休。溢米載匙敦弟復。哀蹤染柏泣孤裒。鄕枌起孝眸先濕。岳伯聞風髮欲颼。往在亥春臨縞服。實移文牒聳邦侯。天閽忽徹馨香聞。君子方傾窈窕逑。雙表一家榮巷曲。六賢同日騁天騶。厚蒙前席諏一道。先格非心動冕旈。民瘼簡衷須臥閤。縣符連佩又分州。湖鵝稍減千年物。嶺疏曾聞一邑謳。兩乳甘膏沾赤子。七條仁政化長虯。忽嫌老病身多祟。來臥桑楡雪映頭。綠野蹤閑聊遁俗。蒼生望重却含愁。民痾忍聽呻吟苦。天眷空仍寵錫優。復抉銀河澆翰策。屢飛▒砌起風猷。正修爲本先明學。觳觳推恩又主鄒。方寸露丹懸耿耿。尋常敷奏效區區。聖明雖阻門千里。德壽常欽禹九疇。通政尋陞階級顯。廷紳寔效鹿鳴呦。無功濫品初非志。辭職封章奈不留。唯冀渙綸蠲宂政。茲爲未死疊恩庥。當時忠懇爭如耄。自後年光又再遒。猶謂舜齡長緩御。詎知風戰立援抱。隣舂抛杵爭相慟。御藥從天恨未投。追景浹辰猶痛涕。承流學海況殘鯫。高風實獲先公說。縫掖曾縣弱冠樞。見聽詩書端有緖。從知器識世無儔。關門啓鑰誠爲主。靈圃休鋤物不句。聲色妖哇常砥柱。古今鈇鉞自春秋。生平不見踰閑節。末路終思泛海桴。人望太湖波頃闊。蔗耽幽境口涎流。四方同氣紛相悅。一代名賢總舊游。唯惜門庭容不敏。自慙鷄犬放難求。王箴特荷師門說。蘧學欣爲晩境收。猶倚丘山方強力。奈何心事忽成浮。哀歌暮震長楸路。舊迹春荒宿莽洲。無復道磯承大論。有時周夢想前修。是心炯炯終難舍。底事依依最可惆。記取遺痕臨纊日。病深無語婉成鉤。</text>
<title>挽詞[河覺齋沆]</title>,<text>八十光陰未足仁。山居不愧往來人。疏中筆法消肝膽。經上工程見道眞。心結孝思門兩立。鬢輝天渥玉雙新。病眸剩有無從血。空洒淋淋葛水春。</text>
