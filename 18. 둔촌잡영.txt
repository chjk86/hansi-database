<title>敍懷四絶。奉寄宗工鄭相國。時避海寇。寓川寧道美寺作。</title>,<text>當年靖節愛吾廬。松菊秋風興有餘。三徑如今已蕪沒。候門稚子望巾車。宗工田莊在道美寺北北望龍門憶舊遊。滿山紅葉去年秋。杖藜何日尋僧了。更把茱萸共上樓。去年陪宗工遊龍門山。適重九日也。平林渺渺抱汀洲。十頃煙波漫不流。待得滿船秋月白。好吹長笛過江樓。謂驪江樓也海寇洋洋及廣津。漢南千里起煙塵。永興山水寧容我。賴有登神寂寞濱。宗工曾有卜居永興之約。寺在登神莊。</text>
<title>奉寄牧隱先生</title>,<text>倭騎長驅耗幾州。漢南無處可淹留。川寧江上僧牕畔。臥病看山又一秋。附次韻 牧隱病中回首想南州。欲賦無衣尙滯留。誰向僧房對山坐。寒蟬落葉滿牕秋。</text>
<title>道美寺病中雜詠</title>,<text>江頭野寺似村居。久寓還疑是我廬。獨坐不愁無伴侶。往來荒徑有樵漁。欲向前村買釣舟。此身只合臥滄洲。留連剩得蓴鱸興。寶德灣頭八月秋。美景良辰奈病何。枕書聊復夢還家。覺來隔屋聞農語。雨過籬邊豆結花。附次韻 牧隱避世誰從鳥獸居。不妨眠食寄精廬。心中無地更容俗。手裏有竿還可漁。</text>
<title>寄敬之</title>,<text>江樓高處是君居。隔岸相望十里餘。一棹往來應數數。此間吾亦結茅廬。附次韻 惕若齋曾約黃驪共卜居。奔馳南北十年餘。如今始遂平生志。猶自江邊未搆廬。又 牧隱四友堂中君子居。滿天淸興更無餘。滂江處處多奇絶。欲乞殘生對結廬。四友堂。若齋堂號也。</text>
<title>次敬之舟次詩韻</title>,<text>淸波瀲灎沒中洲。一葉輕舠泝碧流。若使老夫偕載去。傍人解道李膺舟。夜深衣露灑霏微。閑棹孤舟訪釣磯。柴戶半扃人正靜。呼童還向月中歸。夜深衣露。一作暮天風露。附元韻 惕若齋晩來徐步白蘋洲。風露凄淸月影流。欲喚笙歌嫌擾擾。獨吟詩句上漁舟。月色江聲暑氣微。老魚時復近苔磯。收絲捲棹人無事。穩放輕舠緩緩歸。附次韻 牧隱黃鶴樓前鸚鵡洲。煙波渺渺望中流。却憐二叟同遊處。兩岸靑山一葉舟。道情生處世情微。活句由來不可磯。肯惜芒鞋霑草露。偶乘明月夜深歸。</text>
<title>病中寄敬之</title>,<text>故人家住碧江濱。門外漁舠隱白蘋。鱠縷蓴絲應厭飫。有時分我莫辭頻。附次韻 惕若齋結屋應須近水濱。門前苔徑接靑蘋。蘭舟桂棹同游慣。蓴菜鱸魚共食頻。又 牧隱山下村居枕水濱。堆盤野菜雜江蘋。晚來更飽銀絲膾。快倒深杯不厭頻。</text>
<title>七夕寄敬之</title>,<text>年年歲歲一回歸。天上神仙會有期。人世何爲離別足。西風又動碧梧枝。附次韻 惕若齋一別三秋客未歸。神仙還有每年期。與君須向江邊住。門外漁舟繫柳枝。</text>
<title>淨土寺留別敬之</title>,<text>人生聚散幾時休。落日將歸更上樓。棹進帆張解携去。江天漠漠使人愁。邇來世故可嗚呼。愛惡君看屋上烏。肥遯江湖眞有味。不須辛苦著潛夫。附次韻 惕若齋東走西馳未肯休。可憐王粲賦登樓。迢迢江水流人恨。嫋嫋秋風動客愁。醉中往往仰天呼。驚動園林起宿烏。幸有江山容我輩。相從漁叟與樵夫。</text>
<title>七夕戲贈任同年</title>,<text>柳陰深處有高樓。樓上佳人後杜秋。快馬郞君情不薄。出京一日到江頭。喜事誰誇乞巧樓。神仙行雨送新秋。人間此夜足堪惜。努力爲歡到曉頭。他鄕已賦仲宣樓。況奈哀蟬碧樹秋。不有同年能見訪。窮村何處話心頭。</text>
<title>初到道美寺。寄龍頭住老。</title>,<text>避賊山中作逸民。干戈滿地足風塵。蒼苔古寺殘僧少。獨對庭梅憶主人。道美是龍頭住老所創</text>
<title>寄呈宗工鄭相國</title>,<text>風流千載說歐蘇。同宴西湖樂以娛。安得從公一觴詠。驪江風月勝西湖。</text>
<title>次敬之韻</title>,<text>遠樹依依夕照明。涼蟬咽咽新晴。酒闌客去山堂靜。欹枕唯聞澗水聲。山扉闃寂少人過。邂逅逢君喜有加。留得高軒永今夕。猶嫌冷淡一杯茶。挑燈話舊到天明。夜雨連簷久未晴。興罷出門還握手。日沈煙寺暮鍾聲。投閑能有幾相過。末路交情老更加。江月乘舟須載酒。山秋遊寺卽煎茶。附元韻 一首○自淨土尋遁村寓居○惕若齋煙樹濛濛一雨過。曉來涼氣十分加。夜深江漲舟難渡。隣寺相尋更煮茶。</text>
<title>自詠</title>,<text>心爲感恩長慘慼。鬢緣多病早蒼浪。古人此句知何意。三復時時涕自滂。</text>
<title>與同年任深父。登寶德峯頭。</title>,<text>登臨絶巘意超然。無限山川共眼前。箇裡分明堪畫處。黃驪最占好江天。</text>
<title>道美寺晚菊</title>,<text>鮮鮮霜菊慰幽懷。一日東籬繞幾回。旣與老夫俱隱逸。天寒古寺亦能開。</text>
<title>代書寄朴將軍</title>,<text>病來已絶久相交。況是雲林遠市朝。唯有玉仙存古意。枉傳書札慰無聊。</text>
<title>次牧隱先生見寄詩韻</title>,<text>人世風波沒復浮。已看五十二春秋。雁聲落日江村晚。閑詠新詩獨倚樓。何須騎鶴上楊州。大隱王城百不憂。因病杜門雖屛跡。傾都冠蓋盡公侯。林亭去夏日陪遊。扶杖過從小徑幽。病起江濱誰與語。慨然西望艤扁舟。世間富貴等雲浮。寄傲閑居穩送秋。午睡覺來聞剝喙。滿山黃葉下書樓。十年旅食帝王州。桂玉艱難賦百憂。莫道海山無去路。從今辟穀學留侯。淵明歸去絶交遊。生事蕭條地轉幽。紅葉蒼苔尋古寺。淸風明月弄漁舟。</text>
<title>寄敬之</title>,<text>暴雨行雲拂曙流。據鞍歸路晚山稠。世間蕭散誰如子。江北江南任去留。草蟲聲裏客心驚。坐倚松牕到五更。聞說上游魚稻美。有誰起我作閑行。病中加病臥牛衣。問疾無人扣板扉。寂寞歌魚誰解聽。江頭空見釣船歸。附次韻 惕若齋稚子撑舟泝碧流。夜深移泊柳陰稠。草間蟋蟀啼無數。露冷衣寒未久留。解衣欹枕夢初驚。時有沙禽忽報更。意在汀洲佳處住。岸移山轉覺舟行。籬下維舟露濕衣。閑吟剝喙扣柴扉。主人聞語還酣睡。應是嗔予久不歸。</text>
<title>書事</title>,<text>凶荒師旅可憂傷。補敗今誰有藥方。昨夜夢廻茅屋下。柴荊牢落石田荒。</text>
<title>寄崔諫議</title>,<text>僑居寂寂對朱門。扶杖過從費幾番。輿疾南來頭更白。此間懷抱得重論。</text>
<title>寄呈原功相國</title>,<text>夢裏依俙氷雪容。幾回相對月庭中。他年江海如尋我。寶德灣頭問釣翁。</text>
<title>寄呈鷄林君</title>,<text>強顏於世豈天然。還笏求閑也自賢。何必五湖從范蠡。城南已有好林泉。</text>
<title>道美寺樓上。送金山新住老。</title>,<text>遠隨征雁下南州。天地凄涼玉露秋。手酌一杯相別處。黃驪江北寺東樓。</text>
<title>人日。憶京都故舊。</title>,<text>天氣淸和晝景長。茅簷淨掃屢移床。遙知此日君侯宅。白粲盈車酒滿觴。人日何人憶草堂。可憐高適在南荒。只今遁老相思處。西望松山隔漢陽。</text>
<title>立春日。書懷 三首。寄京都故舊。</title>,<text>憶陶隱別來江外送殘年。念昔回頭已惘然。觀物齋中春日暖。從容退食枕書眠。右憶陶隱呈圃隱陰極陽生歲律新。故知君子可行辰。從今我欲彈冠去。白髮周行有幾人。右呈圃隱自詠村深積雪擁籬根。忽見春風入小園。昨夜牕前梅蕊白。東君先已報寒暄。右自詠</text>
<title>寄若齋</title>,<text>當日同年在勝山。追尋幾度過前灣。如今江北無相識。回首京華詎可攀。附次韻 惕若齋茅屋蕭條倚碧山。秋波渺渺菊花灣。客中感瘧慵無力。遙憶風流恨未攀。秋風吹起染千山。江水澄淸九十灣。曲渚崇丘渾不俗。若爲携手共躋攀。</text>
<title>贈鄭三峯 丙寅年在廣州村舍作</title>,<text>地震山崩已可憂。秋來水溢亦何由。書生憤悱終安用。獨酌村醪自獻酬。漢水容舠可釣魚。三峯如畫合騎驢。若爲隔岸成茅宇。敎子耕田且讀書。</text>
<title>謝金善州惠酒</title>,<text>滿池荷藕正時哉。獨繞池邊日幾回。忽値白衣來送酒。開尊徑醉臥蒼苔。時寓法輪寺。寺有蓮池。</text>
<title>訪葵軒於彰聖寺不遇 權鑄</title>,<text>出城四日到淸溪。不是泥塗惜馬蹄。並轡笑談殊未足。更尋彰聖路多迷。宿雨初晴日在西。獨行尋寺路高低。僧牕不作同年會。自酌村醪醉似泥。憶昔少年爲客日。當時此院正新修。堂前鴨脚依然在。自愧書生白了頭。</text>
<title>寄圃隱</title>,<text>病客唯知守一丘。世間榮辱等雲浮。晚來江海風波惡。何處深灣繫釣舟。丘一本作區憶昔從軍鐵嶺東。蕭蕭萬馬好秋風。當時主將今安在。我獨無功白髮翁。</text>
<title>寄賀狀元朴古軒復中樞</title>,<text>否往泰來慶事多。又應桃李發春華。病餘能赴同年會。甲第瓊筵舞袖斜。</text>
<title>寄賀朴中書子虛</title>,<text>獻納司中雨露香。光榮誰似紫薇郞。醉吟紅藥詩無數。莫惜因風寄一童。</text>
<title>贈金敬之</title>,<text>老去交遊莫往來。人生無處好懷開。勝山南畔知音在。白首相尋得幾回。</text>
<title>寄全州李端公</title>,<text>先生豈肯久沈淪。今我衰遲獨老身。經卷藥爐甘寂寞。春風又到漢江濱。</text>
<title>寄全州崔先生</title>,<text>旅牕同食夢依然。南北分離已十年。多難如今各衰謝。此生能得再攀緣。</text>
<title>寄全州崔同年</title>,<text>同年崔子儘風流。人道于今尙黑頭。不寄梅花千里信。暮雲春樹路悠悠。</text>
<title>寄鄭三峯</title>,<text>南來新事不堪聞。西望松山欲斷魂。白髮遁翁無可議。求田問舍漢陰村。</text>
<title>廣陵別鄭三峯。兼寄中原崔全州。</title>,<text>天涯流落兩書生。身世還如水上萍。且飮離亭一杯酒。勸君莫學屈原醒。遁村多病愛山林。何事淸河久陸沈。應向中原重會面。丁寧說與老夫心。</text>
<title>次韻贈裴察訪</title>,<text>七點奇峯傍海斜。箇中人戶似仙家。遙知夜夜南飛夢。每繞山茶滿樹花。縹渺朱樓柳外斜。琵琶嗚咽是兒家。重來聽此相思調。一曲新詞蝶戀花。公道由來正不斜。廟堂豈是誤邦家。公今察訪兼廉使。也似佳人更揷花。</text>
<title>自貽</title>,<text>老來步步漸欹斜。行止還如狗喪家。床上文書將底用。如今抱病眼昏花。</text>
<title>寄陶隱 時陶隱扈從南京</title>,<text>家僮來報判書來。顚倒開門掃綠苔。極目江天終不至。從今便覺棄非材。</text>
<title>元日帖字</title>,<text>今年元日有餘歡。笑對妻兒是故山。閉戶非嗔車馬客。見人羞愧鬢毛斑。</text>
<title>長兒遊學佛國寺。以詩示之。</title>,<text>讀書可以悅親心。勉爾孜孜惜寸陰。老矣無能徒自悔。頭邊歲月苦駸駸。</text>
<title>仲兒覲母川寧。別後有作。伯季先在母側。</title>,<text>兄弟三兒未克家。讀書南北閱年華。遙知將母川寧曲。握手怡怡笑語譁。</text>
<title>寄示子途 在道美寺作</title>,<text>志學區區但可哀。豈無文擧薦英材。黃驪江北秋風起。念爾無端首重回。</text>
<title>仲兒以母病請告。在漢陰閱歲歸京。書一絶示之。</title>,<text>將母歸來見歲華。歸京此日路非賖。閱書堂上春無事。好讀詩書莫念家。</text>
<title>題彌陀寺</title>,<text>黃花漠漠照深秋。爲愛繁英徙倚樓。日暮遊人各歸去。天寒古寺獨遲留。</text>
<title>訪天王堂頭不遇戱作</title>,<text>松下苔扉白晝關。居僧何處只靑山。書生狂宕君休怪。畢卓當年醉瓮間。宕▣本作妄</text>
<title>贈陽軒</title>,<text>江上閑居絶點塵。一區風月屬高人。誰知我亦求田者。儻把衰慵賦北隣。風一本作明高亭蕭洒自無塵。一榻淸風似故人。來往何須勞僕馬。移居直欲作比隣。一曲江村隔世塵。柴荊寂寂少行人。莫言老病無朋援。已與漁樵共卜隣。</text>
<title>寄天台圓長老</title>,<text>陶隱先生獨愛僧。天台長老好詩朋。南池三笑還如夢。夜雨何時共一燈。共一本作對高達西峯近遁村。山前一徑接柴門。若爲禪老下缾錫。日日相過奉笑言。</text>
<title>六月十五日書懷</title>,<text>禊飮風流憶少年。流觴曲水好林泉。如今衰謝煙村裡。縱飮爲歡欠一錢。</text>
<title>寄呈牧隱</title>,<text>林亭深處日相過。扶杖看山至日斜。別後鬢絲添幾許。江頭二見菊開花。投老江村孰與偕。吟風詠月是生涯。只應牧老知蕭索。數寄新詩慰病懷。世事那堪病耳聞。雲翻雨覆日紛紜。眼前白鳥蒼波闊。欲理扁舟更憶君。</text>
<title>宿鎭州</title>,<text>常山西日帽簷斜。投宿煙村百姓家。耿耿旅懷欹枕臥。五更風雨落燈花。</text>
<title>贈徐糾正</title>,<text>瘦馬凌兢日欲斜。竹城西畔問君家。卸鞍兀坐橋邊寺。天氣蒼茫作雪花。</text>
<title>贈天台僧</title>,<text>邂逅談空到月斜。年來吾亦已忘家。雖言結習消磨盡。猶恐染他天女花。</text>
<title>黃驪江</title>,<text>一帶長江繞郭斜。樓臺如畫是人家。如何載酒春風裡。看盡船頭兩岸花。如何一本作何如狂豎焉知大義斜。宰臣憂國便如家。江頭游女猶多事。緩緩行歌陌上花。</text>
<title>寄宋大禪師 在合浦營作</title>,<text>年去年來西復東。如今亦在柳營中。賦詩橫槊吾何敢。回首廬山憶遠公。</text>
<title>送李生員愚覲母羽溪</title>,<text>流離數歲足憂傷。況復連年見二喪。堪羡君今兄弟具。春風綵服覲高堂。歲一本作載</text>
<title>六月十五日呈圃隱</title>,<text>鵠峯高出雨新晴。便覺斯辰古有名。誰向東流濡首飮。老夫獨坐短歌行。</text>
<title>訪東隱不遇</title>,<text>睡餘扶杖訪隣翁。剝喙敲門日過中。對榻何須傾榼酒。淸談已與阿戎同。</text>
<title>復用前韻呈諸君子</title>,<text>呈諸公遁村深處一衰翁。也忝諸公氣槩中。雪鬢愧非前日見。風情尙與少年同。右呈諸公呈圃隱谷口前頭老圃翁。沈潛醉著六經中。旣修天爵從人爵。看似尋常調不同。右呈圃隱呈陶隱暮年京國識陶翁。文彩風流翰墨中。却臥遁村心有愧。詩壇酒席每相同。右呈陶隱呈若齋驪江昔日釣魚翁。詠月吟風樂在中。雷雨一聲龍欻起。可憐樵客與誰同。右呈若齋附次韻 圃隱瀟洒行裝似野翁。新詩如錦滿囊中。漢江可以濯吾足。何日言歸與子同。右遁村昨日童丱成兩翁。相從扶策憶山中。卜隣咫尺眞天賦。來往何辭嘯詠同。右東隱獨擅文章繼牧翁。粲然星斗列胸中。更將六籍牕前讀。手自硏朱考異同。右陶隱狂歌數載伴田翁。珥筆重遊諫院中。傾蓋相逢還一笑。風流眞態往時同。右若齋衣冠縳束二毛翁。觸熱行香佛寺中。安得斯文二三子。松風一榻晤言同。右自敍</text>
<title>送龍頭席上。寄同年崔奉翊。</title>,<text>秋風病客已華巓。令見歸僧一慨然。萍梗孤蹤猶不定。先生高臥達川邊。</text>
<title>雨中獨坐。走筆呈圃隱。</title>,<text>睡起簷前點滴宜。旱中甘澍到來時。勸公飮我一壺酒。莫惜新題喜雨詩。</text>
<title>陳情卽事二絶。呈閔仲晦先生。</title>,<text>賃屋京華鬢欲絲。凄風羈思入支頤。先生若許東家住。扶杖過從病不辭。松都秋夜月如波。幾把淸尊放浩歌。已失江樓登眺約。更堪風雨妬姮娥。與先生約甘露寺賞中秋月。雨不諧。</text>
<title>送江陵道廉使徐佐郞</title>,<text>邇來郡縣病瘡痍。按部風流異昔時。亭樹固知隨處好。後車且莫載蛾眉。題柱何人晝錦行。鄕閭爭看是光榮。江城八十應無恙。鏡浦松亭管送迎。時江城君崔公退居江陵攬轡之東玉露秋。海山渺渺思悠悠。風塵不見同年面。料得如今各白頭。</text>
<title>八關大會日。呈陶隱判書。</title>,<text>張樂毬庭尙早朝。委蛇紫陌曉鷄呼。欲知陶隱誇豪氣。兵部門前喝道高。期子匡時到白頭。應知費盡大官羞。老夫但願身無事。不覺尊前歲月流。儀鳳樓前萬壽山。千官環列古衣冠。君臣此樂何窮已。白首他年對御看。</text>
<title>用前韻贈鄭三峯</title>,<text>數年流落始歸朝。妻子山中尙怒號。三復詩書眠不得。主人牕外日空高。聖恩曾許老江山。神武門前早掛冠。何事復遊京輦下。二毛羞殺衆人看。武一本作虎</text>
<title>賀蔡判書生子</title>,<text>隣家生子喜聲多。天上騏驎稟太和。老醜敢爲先賀客。裁詩聊復爲君歌。</text>
<title>用前韻。呈蔡判書，李中書。</title>,<text>吾家豚犬謾云多。翰墨今無繼永和。誰似九峯生子日。鳳雛驥子入謳歌。非霧非煙瑞氣多。中興聖德見元和。自慙老病無詩力。未和霓裳一曲歌。</text>
<title>賦梅 二首 呈陶齋</title>,<text>見說寒梅發一枝。陶齋詩興與誰期。丁寧急辦看花會。冷艶幽香苦暫時。雪厭園林歲暮天。梅花粲粲故依然。君家知有藏春塢。一樹能開臘日前。</text>
<title>復賦 四首</title>,<text>見得來詩開萬枝。賞心應與故人期。勸君秉燭醉花下。莫待落梅歌唱時。宛如臨水看橫枝。忽此相逢本不期。旣與主人同皎潔。肯隨桃李艶陽時占斷風情向臘天。尋詩和靖倍忻然。暗香疏影儂家興。我愛孤芳席更前。右呈陶隱陶翁觀物別藏天。一朶初開更淡然。誰向江南看萬樹。未如安坐對尊前。右呈圃隱</text>
<title>上鄭指揮使 地</title>,<text>桑海風雲入壯懷。一麾還向釣龍臺。指揮軍將張帆日。盡掃倭奴奏凱廻。盡掃。一本作掃盡。下同。盡掃倭奴奏凱廻。鳳城春暖正花開。應看白日雲臺峻。老子不須歸去來。</text>
<title>呈廉知申事</title>,<text>夜直銀臺月半斜。朝廻日午下公車。當年鶴髮侍中宅。今是龍喉學士家。淸香荏苒影橫斜。多少看花馬與車。自恨老夫尋不得。一枝能折寄山家。漢江春暖柳僛斜。或棹孤舟或命車。共道帝鄕無限好。不如携幼早還家。</text>
<title>元日。敍懷呈安和中菴上人。兼簡住老。</title>,<text>遁老感懷非昨日。中庵無病似當時。應知不作家山夢。今伴鄕音有炙師。牢落幽居孰與娛。時時相訪老浮屠。龍眠畫筆年來妙。畫我尋僧踏雪圖。</text>
<title>次郭政堂立春韻</title>,<text>春光已著柳梢頭。罇酒盤蔬亦易求。南畝吾知將有事。但無歸去駕車牛。世事看來白了頭。故將眠食更無求。悲歌甯戚眞堪歎。短布單衣起飯牛。</text>
<title>次陶隱詩韻</title>,<text>頭上駸駸歲月奔。老來唯解睡昏昏。吾衰不合人間世。要與龐公入鹿門。日涉中園獨詠詩。寂寥門巷鎖蛛絲。鼔琴莫謂知音少。千載那無一子期。遊宦神州心已灰。茅簷曾向碧江開。旅牕風雨重陽過。三復一篇歸去來。</text>
<title>寄永興田同年</title>,<text>永興幾許去京城。却羡先生晦姓名。安得卜隣成一老。杏花春雨耦而耕。</text>
<title>哭楊判事</title>,<text>漢江西畔有田廬。來往閑餘必問予。因與相交十年久。傷心此日送靈車。閑餘。一本作餘閑。</text>
<title>送鷄林裴府尹</title>,<text>聞說鷄林異昔時。可憐遺俗賴城池。倚風樓上鳴琴坐。玉笛應敎日下吹。金海鷄林水一方。此間來往不相妨。春風載酒堪行樂。況是慈親在北堂。羅峴東南是月城。幾回回首獨含情。淸明拜掃應須及。裴相公爲府尹行。父墳在永州羅峴不見髥全已十秋。邇來多難雪渾頭。遙知喜迓熊軒至。豈許澹臺謁子游。同年全思敬在雞林</text>
<title>謝尹政堂見訪</title>,<text>昨日高軒枉遠方。門前草樹摠生光。但無喝道驚村巷。此是都堂舊政堂。</text>
<title>復賦前韻</title>,<text>家在蒹葭水一方。客遊京國費年光。淹留不是貪恩寵。只愛龍巒搆草堂。</text>
<title>遣興題龍巒主人壁 二首○時有奉天燕尾船之樂</title>,<text>秋來客鬢白蕭疏。尙戀龍巒更結廬。堪恨主人長閉戶。江湖日夜逐禽魚。五湖誰繼鴟夷子。東海吾從管幼安。世事不堪聞病耳。小窓欹枕涕汍瀾。</text>
<title>戲呈閔仲晦先生</title>,<text>詔使南來國有光。吾君承位坐明堂。從今政事收耆舊。知子更隨鴛鷺行。肥遯年來老病催。杜門伏枕襪生埃。城門日日多公事。肯爲衰翁問疾來。仲晦時爲城門使</text>
<title>九日敍懷呈陶齋</title>,<text>龍巒當戶媚秋容。吹帽何人興正濃。黃菊晚香應有待。病餘共上最高峯。</text>
<title>九日敍懷 三首。呈牧隱。</title>,<text>去年重九鵠峯東。佩酒登高從我公。臥病如今龍首下。無人喚起一衰翁。牧翁醉裡愛逃禪。因說楞嚴是妙蓮。我亦年來忘世事。願承明敎斷諸緣。龍首山前東院西。已將生計結安居。香山居士眞堪笑。晚歲區區學佛書。</text>
<title>復賦前韻</title>,<text>高會雖云吾道東。肯將衰朽間諸公。頹然木枕茅簷下。枉寄新詩謝牧翁。誰向曹溪學坐禪。曾從相附看紅蓮。我今未赴楞嚴會。隨喜他時有勝緣。萬事吾今已謝除。投閑便合愛山居。相公豈肯逃禪去。猶恐君王有簡書。</text>
<title>呈牧隱</title>,<text>上瀨扁舟一葉浮。梵王宮在碧江頭。黃驪西北吾歸處。準擬春風共勝遊。</text>
<title>呈許埜堂 琮</title>,<text>老去沈痾未易醫。更因灸炷出門遲。堂前甘菊開無數。倍憶先生泛酒時。</text>
<title>乞菊一絶呈葵軒</title>,<text>新居未暇種黃花。況是重陽病裡過。安得軒前金蕊嫩。吹香細嚼瘠沈痾。</text>
<title>謝葵軒惠菊</title>,<text>秋深門巷鎖苔花。除却葵軒孰肯過。枉寄寒叢情更重。小牕相對滌煩痾。</text>
<title>呈詔書誥命兩副官人</title>,<text>遠頒天詔海東頭。馹騎悤悤去不留。誰謂小邦居僻陋。使華來往亦風流。天眷偏深雨露渾。歌聲亦是感皇恩。明朝宣室應前席。須記三韓父老言。</text>
<title>對菊憶葵軒 菊是葵軒所寄</title>,<text>朱朱白白與黃黃。共一盆中滿院香。宛對玉人茅屋裡。不知身臥一藜床。故人誠信病中知。此是前賢一句詩。不獨有時頻問訊。每將嘉惠慰衰羸。</text>
<title>雪後走筆。邀曾吾，子安。</title>,<text>雪滿松都獨倚闌。鵠峯如畫眼前看。柴扉半掩明斜照。乘興無人訪戴安。挑盡寒燈坐夜闌。牕前雪月共誰看。新詩美酒非吾有。苦憶曾吾與子安。邇來車馬滿門闌。氣色應非舊日看。誰向世途求伴侶。不如歸去臥淮安。淮安廣州</text>
<title>送光州朴奉翊</title>,<text>乞得魚符奉老親。光州風俗可還淳。遙知永日甘棠下。靜坐平反一笑春。光州南國最雄藩。耆舊風流今尙存。請念坡翁詩一句。訟庭無事數開尊。</text>
<title>戲呈仲晦先生</title>,<text>在公夙夜意無他。天地神祠賚與多。一馬二僮衝雨雪。何如高臥眄庭柯。先生時祭饗點考官睡覺西牕正落暉。龍巒晴雪更離離。柴門茅屋亦佳景。自愧老夫無好詩。茅一本作草</text>
<title>九日呈陶隱</title>,<text>九日登高孰與期。龍山如畫入牕扉。但嫌病久難扶杖。陶隱將誰上翠微。</text>
<title>送兄巖天澤上人</title>,<text>自識吾師已十年。幾回相訪躡雲煙。從今獨往安和路。却望兄巖正渺然。伽倻南畔伯巖山。中有兄巖紫翠間。淨几明牕塵事少。筆端蘭竹發天慳。</text>
<title>約諸公餞陶隱於雙淸亭。以病未赴。以詩謝之。</title>,<text>菊花開遍酒盈巵。願與諸公話別離。堪恨老夫衰病甚。雙淸亭上負佳期。</text>
<title>訪中菴於甑山寺不遇</title>,<text>淺山松末有僧家。過了淸川一徑斜。此是吾兒讀書處。夜深情話落燈花。思與高人對榻眠。悠悠跨馬夕陽邊。吾生萬事每如此。安用相違苦悵然。</text>
<title>賀陶隱諫議</title>,<text>陶隱文章有所須。還從左掖得鳧趨。君看衮衮龍喉相。摠是年前諫大夫。</text>
<title>發京日書陶齋</title>,<text>一馬二僮風雪惡。千山萬水道途賖。只應夜夜江湖夢。還訪靑門陶隱家。</text>
<title>呈圃隱行次</title>,<text>孤墳遠在永州外。匹馬年來拜掃稀。衣錦晝行何敢擬。白頭南望淚沾衣。</text>
<title>雪霽訪埜堂</title>,<text>雪後尋詩訪埜堂。相携入室酒盈觴。平生每笑山陰客。霽景銜杯興㝡長。飮酒論文復幾多。百年光景半消磨。黃花已老何▦及。雪月無辭一再過。</text>
<title>呈隣丈崔諫議</title>,<text>遷居幸近里仁居。準擬過從興有餘。只恨老夫多病久。未能扶杖到階除。</text>
<title>復賦前韻</title>,<text>春深無客訪僑居。林鳥相呼午睡餘。老去詩隨情漫興。病來愁托酒消除。臥病蓬蒿滿索居。固窮原憲食無餘。強扶衰憊將安往。世事吾今已掃除。</text>
<title>陶隱學士榮親席上韻</title>,<text>秋來病骨稍寧康。也忝華筵共詠觴。座主少年腸作錦。家尊垂老頰浮光。</text>
<title>狀元古軒榮親席上作</title>,<text>自從丁亥旣同盟。到處偏承委曲情。更覺吾兒緣分厚。狀元門下作門生。甲第華筵舞袖斜。遁夫此句豈虛誇。醉歌玉筍爲誰舞。三峴前頭學士家。前年呈古軒詩。有甲第華筵舞袖斜之句。</text>
<title>寄東亭 時東亭。扈從在南京。</title>,<text>功名十載竟何成。病起江濱白髮生。佇立東皐更回首。三峯如畫是王京。</text>
<title>次韻呈子虛先生</title>,<text>自恨求田問舍遲。蕭條逕路草離離。故人休道無情興。臥疾年來懶作詩。</text>
<title>呈陶隱</title>,<text>請示詩燈前暫讀子安詩。目視昏花未易知。更向明牕閑點檢。殷勤借示慰衰遲。右請示詩請題詩遁村卷記後題詩不可遲。遁村深處有歸期。蟻床長日無人問。聊復高聲讀記詩。右請題詩遁村卷附次韻 陶隱嶺海三年謾賦詩。遣懷寧復冀人知。若加斤削猶堪讀。只恐先生下手遲。右次請示詩求田問舍愧吾遲。富貴從來不可期。好向遁村消日月。李先生記子虛詩。右次請題詩遁村卷</text>
<title>寄忠州使君李東隱</title>,<text>中原東望萬重雲。別後秋光已向分。惠愛皆稱今太守。疏狂應說舊參軍</text>
<title>呈原功相國 三首○其一賀新除三宰</title>,<text>遁村多病關門日。相國新除喝道秋。老子賀情非止此。黑頭過了鳳池頭。山南山北路縈回。扶杖衰翁幾往來。半夜敲門殊不惡。月庭相對共銜杯。同年兩榜幾公卿。獨有原功問死生。一軸新詩常在目。病中聊復讀高聲。</text>
<title>題楊根李使君郡齋</title>,<text>吾生幾度過楊根。每見柴荊掩縣門。始識使君敷政化。相望煙火起山村</text>
<title>送幻菴寄羅州判官</title>,<text>幻菴長老早忘機。豈意如今作住持。寄語先生敬相待。退之曾許太顚師。</text>
<title>賀李次點擢進士</title>,<text>咄嗟熱飯豈華筵。謂語陶翁不計錢。明日堂前仙桂發。更將新酒醉陶然。家訓傳來轉逼眞。世間兒子謾勞神。卽今十五能詩賦。誰是當年第五人。</text>
<title>李右使家醉後作錄呈</title>,<text>甲第深深酒滿尊。琵琶一曲日將曛。歸來茅屋寒燈下。只是孤懷在令君。</text>
<title>寄同年崔散騎</title>,<text>淸河本自愛衰翁。五馬嘗求急難中。尺地如今還往寘。只緣出處不相同。厭貧求富是人情。何怪交游棄老生。獨掩柴關欹枕臥。龍巒依舊入簷楹。</text>
<title>晚晴</title>,<text>晚晴溪水振風涼。屋上峯陰半入墻。滿眼新詩收未得。一枝花月送淸香。</text>
<title>贈李先生吉祥 先生爲揚廣道元帥府知事。時元帥玩兵。爲賊所敗。</title>,<text>倭寇焉能犯海村。元戎重臥不開門。幕中參佐雖云衆。未似先生藥石論。</text>
<title>丁卯歲季夏。臥病呈牧隱先生。</title>,<text>換甲年來百病攻。臥經三伏及秋風。香山居士應無恙。我欲先歸兜率宮。</text>
<title>示三子</title>,<text>遺子滿籯金。不如敎一經。此言雖淡薄。爲爾告丁寧。</text>
<title>上宗工鄭相國</title>,<text>種菊南墻下。開花十月初。鉤簾可怡悅。難致貴人車。</text>
<title>病中書懷</title>,<text>老去貧兼病。憂來悲且歌。秋風又蕭瑟。世事易蹉跎。</text>
<title>在廣州。次同年崔史官韻。</title>,<text>輦下車塵鬧。關東蓴菜多。憐君爲斗粟。西日帽簷斜。</text>
<title>己未九月十六日。雪中書懷。</title>,<text>漢陰九月雪如席。亂飄密灑山川白。階平庭滿尺有餘。掩關獨臥無來客。此是無乃豐年祥。玉樹參差明屋脊。爲向隣家問老農。老農罪歲語剌剌。雖云履霜至堅氷。秋天大雪異疇昔。今年霜雪何太早。至今未畢種麰麥。菽粟盈疇何暇收。縣官租稅方急索。三年不熟民艱食。又至於此眞可惜。病夫所慮塡溝壑。更聞此語心煎迫。經霜萬木已凋零。耐寒靑靑見松柏。歲暮相期共婆娑。水雲深處聊自適。心煎。一本作愁煎。</text>
<title>念昔 一首 呈諸君子</title>,<text>去年山寺庚申夜。團欒共惜歲月流。四更山月照炯炯。萬壑松風鳴颼颼。高僧入定默不語。沙彌煮茗香煙浮。同遊賓客盡儒雅。一觴一詠爲歡謳。當時二公今兩府。餘子登樓聊消憂。歸來相顧頭尙黑。白首吾今守一丘。聚散悲歡幾時極。更期秉燭山中遊。</text>
<title>尋永興田同年不遇</title>,<text>同年田知州。不見數十年。枉道不辭遠。悠悠催着鞭。天寒日云暮。茅屋依山前。適値採藥去。不得共被眠。淵明早歸去。應有招隱篇。可憐蘇季子。那無負郭田。卜隣素有約。歲晚相攀緣。</text>
<title>送鄭先達悛歸覲忠州。走筆寄乃父同年。</title>,<text>聞君挈家室。避賊寓忠州。忠州問幾里。東望心悠悠。賢郞告歸覲。忽忽增離憂。忠州連太白。盜賊尙未休。郞歸丁寧語。愼勿苟淹留。我亦患寇至。都下已經秋。都城人如海。衣食猶可謀。</text>
<title>贈朴通憲</title>,<text>夫子在全羅。相思獨寤歌。如今京城裡。不謂路逶迤。我病不往見。反愧再來過。交遊已渙散。子獨心靡他。我有一斗酒。龍首秋光多。歲月不相貸。世事易蹉跎。子如不憚遠。扶病上山阿。白髮對靑眼。痛飮人無何。</text>
<title>秋夜雨中書懷</title>,<text>病枕凄涼雨送秋。殘燈明滅照深幽。家書別後煩黃耳。世事看來已白頭。尼父何妨遲去魯。張侯早識足封留。幅巾藜杖川寧曲。自愧如今訪舊遊。</text>
<title>病中寄敬之</title>,<text>高梧一葉下庭柯。病客先驚鬢髮華。流轉江鄕非舊隱。却來野寺是誰家。悠悠身世依簷雀。冉冉光陰赴壑蛇。自夏及秋征不止。官軍驕敵謾雄誇。附次韻 惕若齋百年春夢付南柯。一陣新涼感世華。風月有期長作伴。乾坤乘興卽爲家。李侯不悟倉中鼠。杜簿猶疑盞底蛇。從此共成眞隱遁。莫將虛譽向人誇。</text>
<title>立秋日寄陶隱</title>,<text>涼風吹樹歲云徂。坐覺年華入鬢鬚。病後逢人羞老醜。夢中尋友說艱虞。流離浪迹還同雁。慷慨悲歌不爲鱸。何日樓船淸海寇。賦詩飮酒與君俱。鱸一本作驢</text>
<title>寄任深父</title>,<text>同年任氏本衣冠。平日同盟意禾闌。屢送白醪時復醉。軟炊香稻可加餐。江魚潑剌纔罹網。野雉鮮肥亦置盤。病客得無靈輒感。每將嘉惠慰酸寒。</text>
<title>訪鄭三峯漢陽村居</title>,<text>欲訪三峯隱者居。亂山深處跨征驢。數年遠別容顏改。一笑相逢意態餘。榮辱有時何慘戚。行藏信命且躊躇。邇來吾亦忘人世。須向城南問草廬。</text>
<title>元日敍懷。呈牧隱先生。先生時在行在所</title>,<text>男兒出處豈徒然。軒冕山林只在天。共喜先生無病日。更爲宰相太平年。偶因梵采遊江寺。還向君門望漢川。自愧遁夫疏懶甚。春來未得信書傳。年來自覺已衰遲。滿眼新愁滿鬢絲。肉食何人憂歲歉。藜羹有客苦村飢。春寒雨雪那堪喜。世亂江山不可期。睡起南牕無興思。呼童索筆強題詩。</text>
<title>杏村書事</title>,<text>宦路崢嶸幾太行。眼看車轂易摧傷。靑山白水柴門迥。明月淸風野服涼。彌勒坪頭念尊佛。觀音浦上問漁郞。無人共說村中事。獨把閑愁倚夕陽。彌勒坪，觀音浦皆地名。</text>
<title>寄陶隱</title>,<text>強扶衰憊入京華。謁見交遊亦可誇。餘子從他皆已背。唯君顧我更無加。挑燈話舊圓公榻。把酒論情圃隱家。却到江湖誰與友。白鷗煙月是生涯。</text>
<title>松都九日。呈養浩堂兼許埜堂。</title>,<text>舊日重陽養浩堂。三人同把菊花觴。諸公謇諤登華秩。唯我支離守病床。已對園林恨搖落。更堪風雨送凄涼。無端念昔悲秋甚。白髮如今減酒狂。</text>
<title>謝許埜堂見訪。兼呈養浩堂。</title>,<text>乘興時時訪埜堂。淹留永夕費壺觴。忻然握手登東閣。醉著忘形共一床。厚祿不曾遺故舊。高軒復此問荒涼。誰能世路終靑眼。試得文休喜欲狂。臨溪何日構茅堂。日對佳賓進酒觴。秋盡菊花餘古道。天寒木葉滿空床。九遷今寓勉齋冷。三伏曾經蕭寺涼。世上少年休笑我。原功終不棄疏狂。</text>
<title>贈隣丈李中書</title>,<text>遁翁衰甚欲疇依。旅泊已看秋又歸。一歲三遷生計薄。中宵獨立素心違。隔林古寺居僧少。繞郭荒蹊過客稀。更喜往還間道在。莫敎僮僕掩朱扉。</text>
<title>用前韻。呈李中書，蔡判書。</title>,<text>凄風羈思正依依。胡乃因循尙未歸。京邑縱榮難可住。江山有約莫相違。自知老病心情減。更覺蕭疏鬢髮稀。只喜隣僧來問字。荒村日午疑柴扉。作隣多謝許相依。偃仰還如古里歸。奔走東西身已老。過從日夕興無違。江鄕縹渺魚書斷。城闕深沈蝶夢稀。誰謂閑居連市井。坐來山翠入牕扉。</text>
<title>次九日諸公韻</title>,<text>九日歡娛接勝流。東頭上客我西頭。登高便覺靑冥近。飮儁從敎太白浮。短日易曛須待月。淸霜初落又徂秋。菊花不得吹杯酒。采采金英一再遊。</text>
<title>秋懷</title>,<text>秋聲摵摵可驚嗟。病裡偏諳日易斜。坐看楓林憐錦葉。去尋菊徑折金葩。悲蟲喞喞鳴幽室。斷雁嗷嗷下晚沙。客久胡爲歸不得。故山西望路非賖。</text>
<title>贈交州李按廉</title>,<text>交州地僻民居少。薄賦輕徭異四方。海寇邇來冞入阻。土人從此各離鄕。喜聞禾黍今秋熟。燕寢樓臺八月涼。幸是同年作太守。鐵原亭上共銜觴。各一本作却</text>
<title>送漢陽張府尹</title>,<text>熊軒出自上東門。撫字心忙孰肯援。分政西都歌美化。濟民南國詠遺恩。三峯已奉君王見。百里應聞父老言。匹馬往來何敢憚。吾廬正在漢陰村。</text>
<title>惜菊 一首。呈河簽書。</title>,<text>遁翁樗散已華巓。種菊看花只自憐。晚歲也宜偕隱逸。殘秋最愛獨芳姸。繁英粲粲嚴霜後。嫩蕊煌煌落照前。世上少年誰見賞。姚黃魏紫照瓊筵。</text>
<title>自詠</title>,<text>倦客悠悠行路難。弊裘羸馬宦情闌。遷居闃寂市聲遠。歸計蹉跎天氣寒。鴻鵠便能千里擧。鷦鷯本自一枝安。數椽茅屋吾生足。在澗何人樂考槃。</text>
<title>詠葵軒松樹</title>,<text>亭亭秀色蔭庭墀。似與高人素有期。中立不隨時世態。後凋方見歲寒姿。風來蕭瑟頻驚夢。月上分明自入詩。知爾宏材扶大廈。丁寧莫恨獨於斯。</text>
<title>呈埜堂</title>,<text>世間名利有無中。車馬紛紛我屢空。嚥日牕前須藥物。瞻星臺畔聽松風。秋來短髮詩添白。病裡衰顏酒借紅。昨夜夢歸江上宅。夕陽閑卷釣魚筒。</text>
<title>奉寄宗工鄭相國</title>,<text>去年漢上拜行塵。七月炎風惱殺人。一別西來空有淚。幾回南望暗傷神。定知更爲蒼生起。久滯無敎白髮新。高邑砥村俱是客。龍門猿鶴素相親。宗工時謫在高靈。蒙宥移砥平村舍。</text>
<title>固城感懷二首 時從埜隱幕</title>,<text>元戎東狩復西征。冞入荒涼古鐵城。樸島煙氛雲外起。竹林烽火夜深明。此行始識山河固。是處唯聞鼓角聲。艱極泰來非妄語。遺民耐久待昇平。西風吹送雁南征。木葉蕭蕭下古城。客裡有詩驚歲暮。憂來不睡到天明。已從防戍還成病。尙喜親交數寄聲。我輩豈宜戎馬地。殘年儻得見昇平。親交。一本作交遊。○右二首。寄安東李相國。</text>
<title>與圃隱，敬之。携酒迎李左尹解任赴京。次諸公詩韻。</title>,<text>畫堂風景有餘淸。尊酒相逢笑語聲。旣已把杯看日落。直須秉燭到天明。鍾情共喜君西笑。寄信誰憑雁北征。爲報尋春年少客。衰遲莫訝一書生。</text>
<title>漢陽府尹柳公席上口號。公能支應諸元帥之行。故有宜慰之命。</title>,<text>留守南都治具張。上尊應是爲忠良。金杯瀲灎歌雲遏。銀燭爃煌舞袖長。邂逅盛筵今夜永。風流高會少年狂。當今功在諸元帥。須識恩光及漢陽。</text>
<title>道美寺病中雜詠</title>,<text>老來非昔日。夢覺是他鄕。地僻雲煙古。院深松菊荒。吾衰穩枕簟。客至懶衣裳。聊喜庭前樹。吟風送晚涼。秋風滿天地。久客不勝悲。迷路何多日。還家復幾時。病閑甘寂寞。年去見衰遲。信美非吾室。沈吟有所思。附次韻 牧隱怠念忘機事。安心卽故鄕。兵戈猶未戢。田野儘多荒。山好常扶杖。風寒欲綻裳。誰歟偕遁老。隨分送炎涼。否傾仍遇泰。興盡却來悲。國步方艱際。天心未定時。已驚梅綻早。又見菊開遲。遁老今何似。悠悠勞我思。</text>
<title>立秋日寄敬之</title>,<text>江海無家客。山林有髮僧。焚香蘄道泰。對食願年登。睡起微涼入。吟餘老病增。玉人何處所。咫尺是驪興。附次韻 惕若齋倚杖携壺客。敲門問字僧。世間無路入。江上有樓登。暮雨山聲遠。秋晴水氣增。相望十餘里。愁悶爲君興。又 牧隱朝天曾借馬。避世却投僧。田舍同年在。江樓踏月登。高梧一葉落。白髮數莖增。秀句頻吟出。聊堪托怨興。</text>
<title>病中寄敬之</title>,<text>何日重携手。回頭水一方。安危書易達。來往病相妨。勝境三淸洞。閑居四友堂。吾將就君住。終不老江鄕。附次韻 ▦▦寺示牧隱故次之○牧隱江山成樂土。風物異他方。得句天機熟。營生野興妨。愛樓尋客舍。遊寺坐僧堂。老境眞忘世。同年幸在鄕</text>
<title>淨土寺留別敬之</title>,<text>江海三年別。招提一夜同。對床言不盡。握手意無窮。掩亂愁千緖。飄蕭兩鬢蓬。干戈何日解。旅泊又秋風。附次韻 惕若齋奔走雖相遠。艱難亦自同。仲宣悲世亂。阮籍哭途窮。江海孤飛雁。乾坤▣轉蓬。悤悤又離別。回首碧溪風。</text>
<title>寄敬之</title>,<text>聞說開新屋。前臨白鷺洲。柳陰深釣瀨。江色映書樓。傲世成高臥。懷親不遠遊。相期卜隣去。爲我理輕舟。</text>
<title>道美寺樓上。送金山新住老。</title>,<text>聞道金山寺。全羅大道場。峯巒橫疊翠。樓殿入穹蒼。迎候旌麾盛。奔馳父老忙。甄城見吾友。且莫說悲涼。</text>
<title>漢陽途中</title>,<text>病餘身已老。客裡歲將窮。瘦馬鳴西日。羸僮背朔風。臨津氷合渡。華嶽雪連空。回首松山下。君門縹渺中。</text>
<title>歲除日。拜母墳。訪渠川李樂軒。</title>,<text>拜掃孤墳後。來尋指李家。天寒歲云暮。村遠日初斜。久闊成衰病。相逢足歎嗟。可忘晶谷裡。觴詠醉山花。遁夫衰甚矣。歲晚愛田家。把酒情多感。題詩字半斜。新年聊足樂。往事不須嗟。因憶草堂句。椒盤已頌花。</text>
<title>奉寄京華故舊</title>,<text>舊業漢陰洲。新居卽上流。避人常抱病。携幼日消憂。已老風塵際。還驚草木秋。相思二三子。西望路悠悠。</text>
<title>謁宗工鄭相國有作 宗工時在利川</title>,<text>風雨南川路。煙花三月時。逢人問前徑。信馬度荒陂。土沃春先暖。村閑日漸遲。余將萬事畢。歲晚此追隨。</text>
<title>城南村舍書懷 四首。錄呈霽亭。重九日</title>,<text>功業關中相。歸來漢上居。高懸徐孺榻。只愛孔明廬。風月三千首。春秋七十餘。枕書是舊習。燈下註蟲魚。洞府稱箕谷。江山共霽亭。樂天眞得道。遯世已忘形。顧我頭將白。唯公眼尙靑。卜隣曾有約。偕老送餘齡。田家豈云樂。來往爲營生。茅屋山前白。松燈雨外明。漁樵相解笑。僮僕亦歡迎。老婢勸饘粥。可憐丘壑情。病裡逢佳節。將誰上翠微。秋醪新氣味。霜菊晚光輝。解印陶明府。携壺杜紫薇。古人惜此日。不醉欲何歸。</text>
<title>杏村病中書事</title>,<text>貧居非舊隱。送老此江邊。謀食求田遠。爲家度地偏。納涼依樹坐。避雨擁蓑眠。但喜農談好。禾麻勝去年。</text>
<title>憶牧隱</title>,<text>流轉川寧地。山川尙砥平。病中三伏盡。雨後一涼生。節物驚羈旅。風流憶老成。何時孤柳下。握手更論情。砥平縣地與川寧相接附次韻 牧隱蹇步今猶甚。沈痾未盡平。江山空一望。風月是三生。世亂心逾苦。秋涼物自成。菜羹調玉粒。深荷故人情。</text>
<title>寄陶隱</title>,<text>子安年甚少。還似老成翁。高義追前輩。新詩繼國風。三年江海謫。一日道途通。努力扶王室。從今愼厥終。</text>
<title>苦雨後訪陽軒</title>,<text>秋風已強半。積雨未全晴。泥濘人難越。丘坑馬不征。孤城隔岸立。返照漏雲眀。世事何須慮。詩情得細評。</text>
<title>寄宗工鄭相國</title>,<text>流離驚節物。衰病愛煙霞。自喜龍門近。猶嫌鵠嶺賖。陪遊擬江月。爲樂及山花。每日溪亭上。徘徊至暮鴉。</text>
<title>映湖樓留別</title>,<text>花山客半月。今日向他州。縱有重來約。那堪惜別愁。船開芳草渡。酒盡夕陽樓。行後何時了。風塵滿馬頭。</text>
<title>山寺送竹林住持 守寧州時作</title>,<text>鍾動靑山曉。錫飛紅樹秋。竹林是新住。金洞已前遊。路遠月相照。心閑雲共浮。襄陽趙太守。應問李寧州。竹林在襄陽。趙石磵時爲宰。</text>
<title>送龍頭住持</title>,<text>送客東郊路。時秋積雨晴。繫官如醉夢。挽袖更離情。山下稻梁熟。亭前沙水淸。料應人事少。高興臥前楹。</text>
<title>松都客居。初秋 三首 呈諸公。</title>,<text>神州積雨霽。客舍早涼生。情話思親戚。恩覃愧聖明。五更孤鶴唳。四壁百蟲聲。抱病欲安往。東南尙甲兵。已去復來此。生涯漸覺難。病妻愛床褥。老婢苦盤餐。日月蟻旋磨。功名魚上竿。可憐豚大輩。碌碌戀微官。潦倒一狂夫。星星白鬢鬚。交遊已渙散。身世再嗚呼。舊業荒三徑。僑居近九衢。却慙無寸廩。歲晚客京都。</text>
<title>呈鄭相國 地</title>,<text>簡拔前朝得。飛揚一代奇。枕戈看古史。橫槊賊新詩。奏凱廻舟日。論功賜第時。可誇垂老眼。獲覩太平期。</text>
<title>用安和寺壁上鄭狀元韻題中菴 二首</title>,<text>首藤航一葦。桑海遠浮空。畫絶蘭牕雨。心傳柏樹風。種花依砌下。買竹養盆中。自愧汚淸淨。題詩面發紅。再過安和寺。閑徵往事空。仙郞非俗類。長老有禪風。花木淸明後。樓臺縹渺中。高吟子眞句。躑躅滿山紅。</text>
<title>次韻呈圃隱</title>,<text>老去還城市。僑居更遠林。關門無俗客。鼓瑟有遺音。蒼翠憐松嶺。茅茨憶漢陰。新詩起予興。三復發高吟。耽書窮聖域。射策振儒林。奉使能專對。還家亦好音。世塗相得喪。天日伴晴陰。爲圃有眞趣。憂來快活吟。明朝端午是。擬約訪禪林。風景引吾輩。松聲非世音。遠公爲社主。埜老在山陰。數子多佳句。相將盡日吟。附元韻 癸卯五月二日。有雨獨坐。遁村適來。○圃隱閉門聊坐睡。微雨灑園林。欲作靑春夢。忽聞黃鳥音。蕪菁花結子。桃李葉成陰。時有西隣客。相尋伴我吟。遁村能避色。不必在山林。道直忤時俗。詩成逼正音。京華聊送老。節序又生陰。欲把菖蒲酒。從君一醉吟。人而不如鳥。何日去投林。幻學妨吾道。新聲亂雅音。丹心歸社稷。白髮閱光陰。壁上靑蛇劍。猶能夜夜吟。</text>
<title>贈鄭三峯</title>,<text>鄭生應似我。無屋屢遷移。只賴同年愛。今爲相國知。借書勤夜讀。乞米續農炊。莫向三峯隱。君王亦爾思。</text>
<title>寄寧州琴李兩先生</title>,<text>昔守天安日。高風見兩生。讀書知力學。營業事躬耕。嗟我頭將白。聞君道益明。何時再會面。南北未休兵。</text>
<title>至日偶作。呈圃隱，陶隱，宗之三君子。</title>,<text>朔日是冬至。喜逢生一陽。寒威徒凜冽。暖律漸舒張。常厭藜羹苦。還嘗豆粥香。幽閑誰肯問。鴛鷺在周行。</text>
<title>贈鄭三峯 三峯爲書狀官。從圃隱朝大明。</title>,<text>直道見三黜。嘉言師六經。厥聲隨老圃。玉色近明庭。冒險心逾赤。還家鬢尙靑。遁夫空白髮。深愧守柴扃。</text>
<title>呈詔書使張學錄</title>,<text>曆數千齡啓。車書四海同。詞臣持使節。國俗慕華風。經術諸生服。才名一世雄。他年幸相憶。書札寄飛鴻。</text>
<title>呈誥命使周典簿</title>,<text>天使傳新命。邦君荷聖恩。忠誠懸日月。喜氣塞乾坤。竹帛書難盡。山河誓不諼。至尊如有問。敢請獻吾言。</text>
<title>哭同年崔散騎</title>,<text>堪恨茅堂叟。人來今已亡。琴床秋寂寞。棋榻月荒涼。百歲足悲惋。五旬何天殤。家聲知不墜。幹蠱有賢郞。同年九十九。之子最情親。出處榮枯異。興居問訊頻。裭官是誰使。感疾亦何因。病枕聞哀訃。無從涕滿巾。</text>
<title>病中書懷</title>,<text>病臥無情思。僑居轉寂寥。敢希霑爵祿。自喜老漁樵。鳳闕凌霄漢。龍舟趁海潮。紅裙不解事。爭唱太平謠 病臥。一本作臥病。龍舟。指奉天燕尾船。</text>
<title>送慶尙金廉使</title>,<text>嶺南金按部。知我暗回腸。羅峴孤墳在。源村一曲荒。飛飛魂夢苦。望望道塗長。拜掃及秋晚。黃花映酒觴。</text>
<title>贈仲晦先生</title>,<text>僑居依北郭。甲第對南門。遙望非無路。相尋却似村。交情通表裡。晤語竟朝昏。安得比隣住。餘懷好細論。</text>
<title>冬日卽事 丙寅歲在京居作</title>,<text>地僻山圍屋。天寒雪擁門。訪人愁輦路。屛迹遁荒村。索酒腸難潤。看書眼易昏。老懷空鬱鬱。欲去向誰論。</text>
<title>謝陶隱諫議見訪</title>,<text>策蹇京華路。眞爲後浩然。雖云明主棄。猶得故人憐。旅舍含杯醉。直廬共被眠。無端交道熟。不覺到忘年。</text>
<title>送日本通信使 二首</title>,<text>結髮四方志。何曾守一丘。遠遊憐季子。博望問張侯。渺渺扶桑曉。蕭蕭析木秋。江山雖信美。愼勿久淹留。吾子方持節。秋風落木初。雲皇開國地。漢使泛槎墟。名振登科後。功高報國餘。水程知幾許。杳杳正愁予。</text>
<title>同年原功家。吟得四十字。</title>,<text>庭柯黃葉落。天地九秋風。多病嗟爲客。寬懷賴有公。世情知毀譽。交態見窮通。且飮同年酒。功名兩鬢蓬。</text>
<title>復用前韻。呈諸君子。</title>,<text>呈原功新詩再三讀。令我愈頭風。題詠見餘事。委蛇退自公。抗章君德美。折獄俗情通。踽踽騎驢漢。生涯尙斷蓬。右呈原功呈埜堂賤子無高論。先生有古風。壺天問老子。窓日夢周公。已使靈臺峻。還能聖域通。詩成頻見寄。只是慰飄蓬。右呈野堂自詠多違時世態。丕仰古淳風。歸去偕陶令。安閑訪遠公。望鄕千里遠。問路九衢通。煙月漢江上。弊廬蒿與蓬。右自詠</text>
<title>送砧上人歸金生寺</title>,<text>少年書記處。臨老每懷歸。風月娛遊足。江山景物奇。瀾亭今似夢。錫杖去如飛。住老舊相識。悠悠勞我思。</text>
<title>次蘭坡四詠 仁孫偶關蘭坡詩卷。得此作進錄之。</title>,<text>松栽培尺寸地。歲久美能長。常沐蘭坡露。曾經柏府霜。蘭坡嘗爲御史 性非宜糞壤。容不改炎涼。爾節本高直。肯隨桃李傍。右松竹竹君非俗物。勁節有廉隅。揷棘遠童稚。澆盆煩僕夫。題詩錦里杜。作記雪堂蘇。獨愛娟娟淨。朝昏信杖扶。右竹梅和靖有梅癖。書窓向水開。肯同塵俗尙。自擬玉仙來。酷愛氷容瘦。還愁雪骨摧。黃昏倚杖立。素月共徘徊。右梅蘭叢蘭誰是種。李氏德馨香。九畹已爲盛。三閭何所傷。浴薰身旣潔。握直袖應長。白露下庭草。猗猗尤有光。右蘭</text>
<title>次諸賢韻。賀李亞元之直。次寄乃翁遁村次述懷。三首○牧隱</title>,<text>殿上傳臚日色新。賜花香動滿街春。君心未必知吾恨。恨不前頭更有人。遁村長歎世情新。病樹前頭幾度春。今日好懷開盡未。一郞猶是可憐人。種種年來白髮新。夢中猶記曲江春。文章未必能經國。厚祿深慙荷主人。</text>
<title>次李太常韻。賀李遁村子之直登第。三首○圃隱</title>,<text>遁村三子鳳毛新。伯氏先攀桂苑春。莫道飛揚只如此。君王仄席讀書人。問學吾門藻思新。題名榜眼少年春。不村幸遇文明代。愧殺當時第一人。錦衣南去彩衣新。堂上雙親鬢尙春。生子當如李家子。丁寧題語廣陵人。</text>
<title>次同年李典像韻。賀同年李遁村之子之直登第。小詩。二首○惕若齋</title>,<text>黃金榜上姓名新。指李家中雨露春。更使兩郞登甲第。夫人應得大夫人。麻衣換得錦衣新。斷織高堂一笑春。爲報廣陵須洗眼。丙科人後乙科人。遁村中丙科</text>
<title>同年李遁村長子之直擧進士第二名。仲子之剛應監試第六名。眞希世之盛事。今日率之歸家。復用前韻以爲贐行。</title>,<text>與君交契免如新。共步蟾宮廿六春。衣錦兩郞隨杖屨。一時歆艶屬吾人。</text>
<title>次韻賀新榜眼李之直。二首○柳巷 韓脩</title>,<text>狄門桃李幾番新。不似乾坤萬物春。自古文章憎命達。喜君天合不違人。積德之門慶事新。亞元名動禮闈春。二郞眊𥊀應天意。來榜榮親要有人。右呈遁村</text>
<title>李浩然携子翰林以酒食來。入夜而歸。吟成 一首。牧隱</title>,<text>浩然豪氣蓋儒林。蹭蹬風塵直至今。只有斯文恩義在。每談迎日淚沾襟。論交我又非他比。得句誰能與子吟。牛酒特過情更重。携來況復是千金。</text>
<title>謝圃隱，陶隱，遁村見訪。</title>,<text>淡交今復幾人存。里巷蕭條晝掩門。只爲數公頻倒屣。每於佳節共傾樽。文章正印誰相援。道德餘光世所尊。自幸病翁蒙齒錄。負暄墻下對高軒。</text>
<title>李浩然見訪</title>,<text>夏遇驪江上。秋逢鵠嶺前。君狂猶钁鑠。我弱更沈綿。陋巷煙浮地。高樓岫際天。何如兩無事。到處共飄然。</text>
<title>遁村來過。云將與陶隱守歲靈隱寺。中庵所居也。</title>,<text>中庵出日本。道氣絶纖塵。二李慰獨夜。三韓知幾春。氷崖紆犖确。雲嶺聳嶙峋。偃臥想高會。如聞佳句新。</text>
<title>奉答遁村</title>,<text>牧翁衰也甚。久已忘行藏。雪興因安道。花神憶趙昌。扶衰唯有酒。作戲每逢場。贈策荷深意。知君猶崛強。</text>
<title>奉謝遁村送黑豆種</title>,<text>黑豆遍中原。何從出遁村。煎湯解酒毒。政可倒金樽。芳草欲侵轍。落花方掩門。小畦秋必熟。儻或枉高軒。</text>
<title>謝遁村送新米</title>,<text>漢江江上又秋風。高臥黃雲靄靄中。玉粒分來問何意。秪應惱殺未歸翁。</text>
<title>贈李浩然</title>,<text>強揩病目讀韓文。擬向殘年敎子孫。最是一篇原道在。且從格物更燖溫。</text>
<title>李浩然將歸舊居。僕欲從之。發爲長歌。</title>,<text>浩然志雄才又雄。老矣始知時不容。携持婦兒長固窮。高談睥睨諸鉅公。春風吹來土脈融 。又欲歸田尋老農。自幸虛職籍不通。笑彼棧豆縻追風。靑山丹丹雲淡濃。驪江之水何溶溶。江邊野僧詩語工。示有諸過心則空。芒鞋竹杖日相從。逃禪引滿琉璃鍾。老牧邇來廢前功。黑白中間探舊蹤。甚矣衰也病在躬。自有豪傑扶儒宗。風從虎兮雲從龍。魚躍鳶飛開辟雝。斯文萬世耀天東。我身去就鴻毛同。毛輶有倫我在有無中。殘生哀哉如蠛蠓。浩然往矣修釣筒。我行亦趁桃花紅。</text>
<title>遁村卷子 圃隱</title>,<text>箕子以明夷。萬世訓皇極。重耳嘗險阻。諸侯宗晉國。乃知古之人。處困斯有益。先生昔避仇。崎嶇竄荊棘。觀者爲酸辛。惟子若自得。愈挫氣愈厲。烈火知良玉。天敎群邪輩。一朝斂蹤迹。却來尋遁村。盤桓撫松菊。菊一作竹</text>
<title>浩然卷子</title>,<text>皇天降生民。厥氣大且剛。夫人自不察。乃寓於尋常。養之固有道。浩然誰敢當。恭承孟氏訓。勿助與勿忘。千古同此心。鳶魚妙洋洋。斯言知者少。爲子著此章。</text>
<title>寄遁村先生 二首○陶隱</title>,<text>想得遁村叟。秋來興味賖。淸江多白鳥。幽墅滿黃花。引客向蓬戶。尋僧鳴筍車。何時卜隣去。一笑達生涯。杜門五六日。鞍轡已生埃。餘子亦何怪。故人猶不來。山光入簷隙。苔色上墻隈。寂寞誰能問。遺篇手自開。</text>
<title>李浩然送唐詩。以詩答之。二首</title>,<text>漢山南望路逶迤。有底花時久別離。二月已過三月盡。苦吟多是憶君詩。令子傳書慰所思。仍携數帙盛唐詩。杜門終日高聲讀。人道陶齋一段奇。</text>
<title>過廣州。憶李浩然。時在川寧之江村。</title>,<text>一年兩過漢山邊。復憶吟詩李浩然。宦路向來翻覆甚。好將身世付漁船。</text>
<title>李途傳乃翁書。以詩答之。</title>,<text>途也來傳一封書。知君又向江村居。江村十里樹木疏。回汀曲渚相縈紆。應從野叟共叉魚。或伴山僧同跨驢。淸游豈啻圖畫如。逸興直到鴻濛初。乾坤此生卽棲苴。且問誰毀仍誰譽。淵明晚歲愛吾廬。不羡於我乎渠渠。君不見陶齋學士讎校萬卷儲。翺翔祕閣紅雲衢。又不見圃隱先生金章映華裾。醉詠芍藥翻階除。功名自古憂患餘。却被遁翁長噓噓。</text>
<title>走筆奉寄遁翁</title>,<text>途也游學芹館中。咀嚼經史要奇功。有時叩腹聲隆隆。文章應律鳴商宮。耆生拱立頭冬烘。豈敢抗衡仍趁風。遜也今又來相從。不問便覺眉目同。雖然年弱心不童。解念四書義頗通。自言餘力師文公。原道諸篇硏且窮。氣焰欻翕蟠長虹。鸞鵠停峙棲梧桐。人間富貴石火紅。甲第往往生蒿蓬。誰如廣陵李遁翁。眼前雙璧新磨礱。我觀漢山撑蒼空。磅礴所鍾多英雄。此兒終當食千鍾。場屋伎倆俱已工。君不見星山李氏起於農。爲子必孝爲臣忠。一門冠蓋光顯融。</text>
<title>次李浩然韻 浩然寓居川寧道美蘭若○惕若齋</title>,<text>衡門茅屋可棲遲。秋色山光共陸離。終日無人來剝啄。倚牕閑和浩然詩。觸熱常嫌畏日遲。秋來病骨尙支離。睡餘懶向南牕下。讀破韓文與杜詩。隔江秋日憶心知。朝夕無端爲賦詩。短棹何時窮兩岸。翠巖無處不幽奇。</text>
<title>寄遁村</title>,<text>庭前碧梧秋露棲。草底喞喞寒蟲啼。怊悵何須效兒女。只爲年來無與語。閉門欹枕一燈靑。夜半蕭蕭萬山雨。</text>
<title>贈 崔元道</title>,<text>慷慨當年淚滿襟。流離孝懇達幽陰。漢山迢遞岡巒阻。羅峴盤回草樹深。天占後先雙馬鬣。誰知君我兩人心。願言世世長如此。須使交情利斷金。崔公永川人。與先生同年。先生忤逆旽。禍將不測。擧室逃遁。匿崔公家。翌年先生父卒。公備殯斂事一如其親。又令葬其先塋傍。作此詩以贈之。後崔之諸宗人議掘其墳。公曰。我與李某。義有兄弟。情深骨肉。旣許其葬。又圖其掘。吾不忍爲。其議遂止。李後世世榮顯。因爲南中名墓焉。</text>
<title>哭李浩然 三首○圃隱</title>,<text>高才見忌古如斯。當日憐君兩鬢絲。賴有蘭孫慰人意。誰言天道是無知。屈指論交三十年。淸談幾度共燈前。白頭失此知心友。誰謂無從涕泫然。華山西畔雪漫天。驢背高吟興渺然。留得詩名配郊島。當時句句盡堪傳。</text>
<title>哭遁村 陶隱</title>,<text>屈指誰知我。傷心欲問天。若齋曾萬里。遁老又重泉。慷慨驚人語。淸新絶俗篇。卽今俱已矣。烏得不潸然。</text>
<title>贈人</title>,<text>鼎重山難轉。時危勢自分。淚添東海水。夢繞北廷雲。老馬常思主。哀鴻久失群。送君歌此曲。悽斷不堪聞。</text>
<title>贈襄陽李使君</title>,<text>千古襄陽景物新。使君年少有佳聲。已令民戶知慈愛。生子當年李作名。都門楊柳正依依。行到天涯識者稀。得被使君靑眼顧。蕭然病榻亦生輝。按節關東時作</text>
<title>平昌郡樓題詠</title>,<text>且喜吾民奠厥居。暮朝煙火食羸餘。不堪奔走爲形役。又見光陰逼歲除。城裡笙歌循吏化。壁間珠玉故人書。從今我欲投簪紱。閒向東深趁漉魚。</text>
<title>題聞慶慶雲樓</title>,<text>郡樓依疊嶂。鳥道幾沿廻。嗚咽緣階澗。爛班滿岸苔。漁燈渡水去。樵唱出雲來。詩興迷多景。提毫不敢裁。</text>
<title>題昌寧不日樓</title>,<text>樓上風微日正長。薔薇花謝樹陰涼。怪來爽氣淸人骨。新竹千竿已過墻。</text>
<title>題祥原郡</title>,<text>花木成陰更有樓。桑麻翳翳一區幽。朱輪當日無遺愛。羞向居民話舊遊。</text>
