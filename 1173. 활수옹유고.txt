<title>自惜吟</title>,<text>童年慣危坐。耄境覺憂深。寸膚愛尺璧。一髮重千金。癃癈猶餘事。全歸是本心。四體形未具。恒如父母臨。</text>
<title>五月二十六日。踰磨天嶺。</title>,<text>丙申五月十三日。拜受四月初六日政除授智陵寢郞官敎。初欲不仕。更擬一番肅謝。強意以二十二日。登程向南。雲梯天棧若飛登。捫日磨星不數層。白髮老人求底事。爲啣君命拜仙陵。</text>
<title>次朱直長 善最 詠筇韻</title>,<text>綠玉丹藜度世塵。天仙顔髮倚風新。朝來石逕苔痕破。認得前宵觸處人。</text>
<title>夢拜先人。相續成一絶句。引筆記之。</title>,<text>桃樹喜開天上碧。櫻花愛結日邊紅。人間亦有簪頭萼。肯讓東風造化功。</text>
<title>次杻村朱君寄示韻</title>,<text>數日蟬聲蛻殼塵。高風懷想覺淸新。相思今夜葵花發。忽到窓前疑是人。一用朱詩。一用唐詩。</text>
<title>送姜上舍 渭瑞</title>,<text>信宿他鄕逢故人。朝來送別客愁新。看來鬱鬱池中蟄。却羡雲霄一羽伸。</text>
<title>絶句</title>,<text>好在今秋好在冬。四山蘿月與松風。明年百五淸明夜。藜杖芒鞋更訪公。</text>
<title>別家 並小引○六首</title>,<text>丙申八月。予自智齋還家。三夏長霖。牟麥大無。又値早霜。菜糓幷不熟。冬春魚藿亦無形。民以豆箕蕎殼爲食。而十不一炊。餓殍仳離之際。夫或棄妻。母亦棄幼。良彜倒喪。慘不忍言。人或有筋力有錢財。則貿販於茂會三百里之外。而錢亦絶無。牛半疫斃於中途。民之狼狽。不可勝記。予家以三十口家眷。傡諸從爲百口。而俱是素貧。朝不食。夕不食。卽不宜一日離家。就直於千里之外。而旣靡呈旬。又節享在邇。則亦未敢以私廢公也。遂以丁酉二月十三日。啓行向南。拜辭先廟若聞言。汝往珠邱愼駿奔。對越在天無愧怍。爲官始免負君恩。老妻親手調羹湯。千里風飧豈異粮。雖樂簞瓢年旣暮。到齋愼勿忍飢膓。鴒原華髮兩垂垂。晨夕聯衾不暫離。怊悵臨歧無一語。茹蔬飮水樂同誰。膝下班衣步步隨。愛渠愛我出良知。祝言讀字成儒學。世襲吾家不自欺。于于羣從自成村。夕餓朝飢尙出門。西山美菜應生味。替作寒門滿簋飧。赤脚蒼頭馬首辭。慚吾無計恤寒飢。先人田地須勤力。定有今秋大有期。</text>
<title>暮宿平浦</title>,<text>南葛嶺高白日斜。惠風吹散滿江葭。陽隨玄鳥迎新至。春入紅桃趁始華。堤女喚嘗甘菊酒。山僧勸進密雲茶。時余病渴。故有是事。 支離十上賓興迹。信宿依依舘吏家。</text>
<title>朝飯德山舘</title>,<text>山非爲德德爲珍。聖代遺臣樂聖仁。一舍邠岐籠瑞氣。萬年豐沛繞長春。何處朱旄 納哈出 奔北地。至今甘露降南濱。太宗十五年乙未。 風和雨順從其好。下土維星拱紫宸。</text>
<title>渡龍興江</title>,<text>祥雲寶靄古江濱。九五天臨萬八春。黑石不磨蹲虎骨。蒼松長薈老龍鱗。隔村地是儀仙仗。入境心如拜御眞。下馬頓忘疇昔疾。淸明佳節智齋臣。</text>
<title>病宿高原</title>,<text>日行五十稅征鞍。得便安時落便安。茶鼎烟遅嗔日晩。寢屛紙薄罵風寒。欲忘去路扶依几。強對來人倩整冠。勿藥仰思无妄理。莫敎家侄更成丸。</text>
<title>二十八日。踰粘石嶺到齋。</title>,<text>數晝沉疴忽地輕。征駒蹄疾僕夫驚。夾途扶腋芒鞋重。俯野開眸水鏡明。擎日松林含露盛。迎春花木向陽榮。僚朋出至溪橋上。携手相言去夜情。</text>
<title>三月一日。節享將事。</title>,<text>玉漏催晨銀燭光。帝傍陟降御神床。松楹衎鼓崇玄契。寶瓚黃流享太王。顯相肅雝籩豆靜。寢門淸穆飶椒香。肇禋縟禮追成典。申錫無疆長發祥。</text>
<title>送從侄學模</title>,<text>旬七隨行十四州。途中兩疾苦相憂。却看妻子關飢飽。謾理筇鞋割去留。爲祿官祠吾學晦。歸程負米爾從由。予家春事須交勉。趁早耕耘乃有秋。</text>
<title>往訪安邊倅</title>,<text>倦馬徐行跨鶴城。寒暄梅閣午陰傾。訟庭鳥下喧囂息。書几花開簿牒輕。來暮歌騰廉袴暖。在堂政寄宓琴淸。均弘應俾樞要執。長願明時佐太平。</text>
<title>尹金兩友來言陵俗</title>,<text>寂寞松林聽谷跫。賓階衣屨影成雙。微官不慣治殊俗。君子方知處是邦。鼓動人心風萬物。鑑昭事面月千江。山齋有客嫌無酒。浪負飛花舞入牕。</text>
<title>三月十六日。大風作。至陵下四望。</title>,<text>四拜北瞻三獻嵩。枇山今日不周風。片雲橫𥳽遙林黮。返照斜穿遠峀紅。文石如搖扶未去。老松乍動抱將終。須臾樹靜分明見。斂却烟霏露太空。</text>
<title>廵山。至水左洞。</title>,<text>重疊蒼虬逆水回。欝葱佳氣滿空來。蟠鱗擁護湧珠里。嶄角飛來赤島隈。海畜河涵安似泰。淵潛田躍振如雷。正中一脉成眞彩。九五天衢肇迹該。</text>
<title>假官載酒來</title>,<text>醉面雖紅不是春。醒來更惜白鬚新。盞中吸月光生肚。甕裏吹花馥滿唇。元晦何峯飛發興。太常一日卜餘旬。索錢陵隷爭多少。余欲無言輒飮醇。</text>
<title>四月初二日。祀山神。</title>,<text>枇木山上有仙靈。白雲蒼梧萬歲靑。望秩皇歸晨月皓。禱祠賢遠暮花冥。深宵對越斯無斁。暗室欺心也有聽。日日所爲將默告。潔粢薦以德惟馨。</text>
<title>述懷</title>,<text>松窓睡覺晏曦紅。強引藜筇立晩風。有色林花開日下。無名藥草滿山中。觀書喜闕疑文解。臨食羞求大腹充。衣若未勝言若訥。智齋齋席一愚翁。</text>
<title>四月八日。憶鏡城燈市。</title>,<text>如星疑宿簇層層。不夜城中是夜稱。竿竹爭高九天近。匹羅闘彩五雲登。門同白晝開巴郡。橋御靑虹駕廣陵。天謂山齋太寥寂。故敎新月作明燈。</text>
<title>九日霽後。見宗人性仁。曉起咏八喜詩。</title>,<text>陰雲消散霽天淸。寂裏跫音譜系明。翠竹迎風中曲奏。黃梅徑雨上頭榮。盃前玉兎初三影。枕畔金鷄第一聲。起拜遺經逢尙友。國家際盛假之鳴。</text>
<title>四月十四日。先妣生辰有感。</title>,<text>吾心哀樂摠由親。孰謂生朝異忌辰。斑服難忘免懷歲。壽盃長意介眉春。祠庭邈矣違香飶。直寢何安坐累茵。雨露濡時添孺慕。遊方何日匪今晨。</text>
<title>霞梅</title>,<text>碧窓東闢隔烟紗。樹上初暉赤映霞。夢峽神粧雲裡隱。凌波仙襪月中斜。暗香喜餙黃昏色。淺影非生白玉瑕。沓翠蜚紅散成綺。好花看作半開査。</text>
<title>二十七日。奉審丁字閣。次芝峯韻。</title>,<text>山河肇跡協天人。聖德仁聲請質神。漁澤成都虞帝世。踰梁如市古公辰。謨貽燕翼三韓地。祥發龍興幾葉春。殿閣深嚴連赤社。遺基雖舊命維新。</text>
<title>二十八日。脩補殿瓦。又次芝峯韻。</title>,<text>聖人到處曾成聚。絶塞歸民不失仁。仙李讖祥長發日。綿瓜緖業肇基春。天臨瑤樂龍潛舊。地卜珠邱象設新。周禮追王稱達孝。年年冷節蕆明禋。</text>
<title>五月五日。肅拜陵寢。</title>,<text>永垂千億命維新。萬世園陵固有神。別殿粢盛壇墠義。舊宮衣襨禘嘗晨。禮儀有限明禋節。悃愊無窮肅拜身。若許愚臣私薦享。蘋蘩可旣餙名辰。</text>
<title>述鄕懷</title>,<text>百五良宵四八晨。每從名日倍思親。一年佳氣天中節。千里微官斗北人。匹鳥雙浮塘水綠。雝渠兩和樹陰新。遙憐兄弟先山下。餕飮知餘幾爵醇。老妻親弟。關懷而覽物。寓興及之。</text>
<title>八日行山。祭丁字閣。補葺雨漏處。</title>,<text>莫道靑山只麽靑。山中體用未忘形。蔘生峽裏思爲藥。雲出峯頭覺有靈。地僻謝塵觀小草。官淸咬萊了殘經。雨痕寢屋修新瓦。夙夜良箴灑掃庭。</text>
<title>過趙聖若。大醉而歸。</title>,<text>趙氏家聲足上人。北陵南省儼垂紳。文章擧業昭來許。言行身章自昔辰。六七沂童敎之樂。五十盧卷富于貧。三杯濁酒饒豪興。飮御山齋不速賓。</text>
<title>十四日</title>,<text>吾年如少日長時。太古溪山自悅怡。遊鹿嚶禽偕聽講。古松流水共圍基。乾坤弘敞神明舍。雲物昭融耳目司。未必金丹愁歲晩。滿簾花木午陰遅。</text>
<title>脫袴吟</title>,<text>田中脫袴語春風。替舊着新聽彼穹。暖入鸎兒催葛絡。溫歸戴勝報桑土。五重廉野歌來暮。一襲韓藏待有功。去歲租輕餘布縷。餉姑哺幼樂融融。</text>
<title>老人峙</title>,<text>老峙孤亭日欲斜。西南風景復如何。文明上襲檀箕國。道路旁穿穢貊涯。雲裏仙園王祖寢。雨中叢樹野人家。千年菽粟誰知味。全尙虛空月露華。</text>
<title>古朔方吟</title>,<text>四都管轄朔方軍。水凈山淸百世勳。竹色靑浮滄海月。橘陰黃覆野田雲。射蛟名鏑才無敵。倚馬飛毫思不羣。白鶴飄然何處向。蓬萊隔岸少塵紛。</text>
<title>齋居無事。夜起讀書。</title>,<text>暑天佳境入淸凉。松靄杉香滌肺腸。五夜鷄鳴惺曉夢。千林鳥語得朝陽。一生喫着憂何在。萬古詩書樂未央。也是晝宵無二氣。請君更讀浩然章。</text>
<title>二十五日。得舍弟三月二十二日書。</title>,<text>鴈飛不到鶴難之。忽得封書輒有疑。日月邁征寧處濶。杜薇變改夢魂遲。以人可不如原鶺。爲客空然聽子䂓。三復如看妻子面。家中萬事更詒罹。</text>
<title>長松吟</title>,<text>百尺長松不覺高。枝枝向上上仙遭。雪封萬壑蒼髯少。風疾千林勁節牢。安事芳蹊媚桃李。好敎平地羡蓬蒿。只憐翠栢同心悅。齊獻公堂萬歲醪。</text>
<title>六月四日。先妣忌辰。未滿一旬。而夢見轎行漁湖。先妣本家。 覺來思之。家有疾憂似廢祭。有感。</title>,<text>年年是月意悽然。明發羈牕獨不眠。似水精靈於此彼。如天恩德罔涯邊。雲車入夢終身慟。飴鬯存眸出戶旋。江南寒食誰先望。忠孝人間冀兩全。</text>
<title>初伏日。乾風終夜不止。至朝乃雨。</title>,<text>昨日隆炎畏伏金。乾風終夜戰西林。不周山竦淸凉逼。維夏雲烝苦熟侵。是歲豐穰生水土。歲在金穰。 明朝霈雨燮陽陰。莫愁時序相推敓。靜見長春萬物心。</text>
<title>夜行醮祀。朝起敬題。</title>,<text>天迴北斗掛西楹。醮室無人蠟燭明。一念有欺昭厥鑑。百年作善降之禎。先王德政如環拱。夫子春秋亦告成。日夜旋樞於不已。在人取象曰惟誠。</text>
<title>夢見造室題詩以祓</title>,<text>我有神明舍數間。前臨智水面仁山。泰階模範傳堯舜。安宅矩䂓樂孔顔。樑揭齊岑嘉木度。基開鄒逕塞茅剛。經營十柱高門大。記是誠心入德關。</text>
<title>六月二十日。鳳柱生日。述懷。</title>,<text>吾家毓慶始今朝。銓選良辰爾福邀。床弄圭璋三祝久。門懸弧矢四方遙。美矣鳳毛傳緖永。嶄然龍角錫嘉昭。夢中髧髮垂雙耳。北望鄕山倚斗杓。</text>
<title>訪元湖來寓尹普謙家</title>,<text>環海皆山作鏡湖。夕陽歸帆逆風無。二廛錢糓無荒歲。八道綾羅擬大都。白雪夸新飛細膾。紫霞競異濯淸壺。衣冠帶履斯爲盛。不是登龍賤丈夫。</text>
<title>憶鏡城西湖蓮花</title>,<text>風輕雲淡近秋天。忽憶西湖十里蓮。藕白盤羞霜雪比。葉靑蒭𨣦蜜飴連。眞香自愛濂溪宅。秘字誰傳太乙船。摘實如栽南七澤。萬家桃李未應先。</text>
<title>夜坐吟</title>,<text>書床半歲道心長。夕惕乾乾不自遑。五夜鷄鳴思聖舜。一天鳶戾夢文王。暑牕淸爽平朝氣。暗室宣明出日光。五十九年無所就。潛心經籍愧蒼蒼。</text>
<title>七月初一日。奉審智陵。</title>,<text>陟降園陵翼燕謀。無疆寶籙億千秋。枌楡豐沛長垂漢。瓜瓞邠岐肇跡周。戶納滄波川至福。簾迎瑞旭日新休。維淸世緝先王典。迄用成禋大禘修。</text>
<title>賦鳴蟬</title>,<text>山林聲樂假鳴蟬。活潑玄機響自然。瓊露吸淸塵殼外。璇風嘯咽羽衣邊。世無和韻殊竽瑟。天以吟秋寄管絃。晝永雲深聊自樂。誰云此處不神仙。</text>
<title>八月三日夜。幷行星祭，山祭。</title>,<text>上有瑤躔下石巖。斜河微月掛松杉。千年翠岱知明禮。萬古蒼穹動至諴。中受兩儀祗畏傡。形分一氣用和咸。黃流昭薦馨香德。人日新時帝日監。</text>
<title>訪李醫東臺</title>,<text>客中多病病多時。十里扶筇自訪醫。勿藥天雷初筮吉。發行時。遇无妄。 經春艾火未稽疑。三四月。自意肉灸。 千金要剗心頭肉。百草誰痊瘴裏肌。回首家鄕千里遠。不能不愼薄氷危。</text>
<title>浴葛香湯</title>,<text>病在吾身澡雪身。溫泉香動葛天晨。洗心活水求時敏。浴德眞源喜日新。慣是採馨除舊染。由玆用藥滌餘塵。如今垢盡明全體。依舊平康不疾人。</text>
<title>解嘲</title>,<text>竟日如愚儘不違。退予自省庶乎幾。學行仕路多譽毁。出處山林有是非。世上功名惟帝命。座中語默各天機。潔身獨善雖明哲。倫義誰如荷蕢譏。康參奉來言。宗簿座中。或有言學行。豈有出仕之理云。故賦之。</text>
<title>訪南岳老人金奉事。唁喪室。</title>,<text>幾黛諸峯立立羅。丈人山色碧嵯峨。麻姑春醑盈樽富。金母仙桃滿苑多。隻鶴高翔向蓬海。孤䲶戢翼在中河。兒孫養志長依膝。孰似桑楡鼓瑟和。</text>
<title>喜聞斗米三錢</title>,<text>長安斗米直三錢。正廟命題似是年。周頌嘉禾踐阼始。宋歌瑞麥輟簾前。星雲協慶華于帝。風雨調時燕及天。瑤粒含哺皆聖德。太平氣像畵齊烟。</text>
<title>處世吟</title>,<text>出入士農五十霜。踈虞獨未學工商。粃糠自悅偕蒭豢。弊縕無慚對鷫鸘。柳下和風斯世處。西山特節乃心藏。一生淸濁元無失。泥掘波揚孰不臧。</text>
<title>南岳老人。送詩傳與朱書及生栗。</title>,<text>南山偃蹇似人靑。公好忘年我忘形。千里聲名來五里。十齡懷想近三齡。心常戰栗封緘實。思欲無邪解槖經。欲知別後相思處。一部淸風萬顆馨。</text>
<title>戊戌正月十七日。與前倅李秉溫。幷轡南行。</title>,<text>歸家三月又南行。驛路官僮慣送迎。親友書云何出處。時有閔參判書云。 妻孥罵道不菑耕。無心遠峀流雲去。會事空灘睡鷺驚。晨夕團圓前太守。從容樽酒洗心情。</text>
<title>己亥四月二十六日。就理之行。初見權尙書公 敦仁。</title>,<text>聖世擧賢似拔茅。梧桐北岳鳳凰巢。薦紳爲掌公明選。傳贄非緣貴賤交。中權正合推車路。外議何嫌不口匏。試看寒水 遂菴 明秋月。宗派千年豈混淆。此時。權爲判義禁。故出府四日。始見之。</text>
<title>二十九日。往拜右閤李公 止淵。</title>,<text>望之如儼就如溫。遠道寒生幸及門。姬室待朝三吐切。虞廷贊日萬機繁。砂芝倂蓄誰將訾。桃李臨蹊不自言。非敢復求園寢祿。往年篆碣有淵源。曾受龜巖篆碣。故晉拜。公言今可復職。余未及對黃參議。先告云未能。</text>
<title>奉見閔參判 致成 書</title>,<text>鏡裏歸雲度禁垣。思公不見上都門。朝聞夕可書何罪。時止辰行道有源。衰境鑑明難去就。來緘珍重叙寒暄。驪江潭水深千尺。不及仁情贈以言。余初仕。公送書。衰境供職。必有相妨。何以去就耶。</text>
<title>留別黃持平 晦瑛</title>,<text>雲山簇立漢之洲。中有雙雙睡白𩿨。三歲分張俱奉職。一樽談笑却忘憂。深慚迷失無縫塔。不解倡和大拍頭。珍重祖筵相贈語。臨歧我思更悠悠。</text>
<title>到齋日。覽物有懷。</title>,<text>曾與韓用達。同庚同僚也。常遊後園柑木下矣。韓登第後已下世。而來訪柑木。則一枝遇斧斤之害矣。曾與朱樂浩同僚也。共賦東墻梅樹矣。朱已入爲別提矣。何思何慮信驢行。驢首靑山面面迎。橘樹緣何傷所茇。梅陰依舊絆幽情。忘水白魚游碧澗。疑花黃蝶舞丹楹。萬年枝葉層層樹。盡是愚翁去後生。</text>
<title>壬寅正月日。登樂民樓。北山樓，志樂亭，樂民樓在三台峯。</title>,<text>閣道橫空漢浦開。胡然營室壓三台。長江直上晴天去。大野平呑夕日回。萬戶繁華通市衖。四時歌吹起樓臺。年年芳草仙橋畔。人帶靑雲洛下來。</text>
<title>次朱直長韻</title>,<text>松翠入簾白日長。悠然相對兩顔蒼。鼎飧淡似簞瓢樂。縕服華如錦繡章。學海古今溯淵派。春山南北嗅蘭香。願將此會同靑瑣。以衛先王輔聖王。</text>
<title>奉和朱君卽景拈韻</title>,<text>漢沛周岐萬古齊。山川佳氣鶴城西。老松蟠屈雙龍合。遠樹微茫二鵲啼。意會梅陰當戶轉。興闌葵萼向陽低。夜來枕畔千峯雨。添得人間幾尺溪。</text>
<title>次飄飄然亭韻</title>,<text>乾坤日夜御冷秋。先我蓬萊駕鶴遊。碧樹飛來王寺塔。白雲浮出大瀛舟。空中無地珠樓起。檻下連天鏡水流。安得廣亭庇寒士。飄然化羽不知愁。時苦雨連寒。故云。</text>
<title>六月十二日。遇先忌有感。</title>,<text>如聞歎息耳驚頻。非不祭焉祭不親。二十年間風樹淚。一千里外苾芬晨。春秋霜露焄蒿思。夙夜羹墻陟降神。只信生三如事一。周旋園寢慰懷新。</text>
<title>次朱友得林將軍畵像韻</title>,<text>烈日晴霜不死身。十分義烈七分眞。大明天地輸忠士。東國山河敵愾臣。竹帛雲臺將耀後。丹靑麟閣更如新。千年鴨綠江冰合。胡不先擒織貝人。</text>
<title>觀陵殿誌拈韻。敬題。</title>,<text>御製宸章世世頻。邠豐地舊命維新。八陵佳氣環千里。三殿休徵肇萬春。譜略 璇源 遺聞 豊沛 稽史局。碑銘玉冊輯筵臣。猗歟寶籙瞭然卷。歲歲仙園睿慕伸。</text>
<title>強留朱友拈韻</title>,<text>靑門細柳係征駒。滯雨奇緣豈曰無。十夜淵源探聖學。三時麗澤閱羲圖。大明日月開華洞。別界烟霞鎖渼湖。山鳥亦言泥滑滑。不如林下更提壺。中四句。時有講說。末句則陵奴適有泥路沒胵之報。故云。</text>
<title>次李雅 翊喆 韻送月湖</title>,<text>寢樹湖雲兩耐情。六旬苦雨際新晴。別懷滿斝淸蟬咽。歸事離弦去馬輕。皓月凉風相戀夜。高山流水獨吟程。東窓會有葵花發。共惜新英後約明。</text>
<title>小室吟</title>,<text>小室超然出萬層。主翁無事太虛凌。庚朝忘酒烹茶足。午爨無魚咬菜能。一月三旬齋戒了。六陵二殿俯監應。松吟雲醉多公暇。半是仙人半是僧。</text>
<title>過侍中臺。南兵使以裔孫重修碑閣。故有感。</title>,<text>北之元帥南侍中。文武全功憲大東。說禮敦詩今卻老。登山勒石後羊公。荒臺復起雲天霽。端川尹氏。築將士臺。 古廟重新鏡水通。鏡城尹氏。重修公之廟宇。 玉節關營繩祖武。相傳堂構也無窮。</text>
<title>秋夕到利原</title>,<text>匹馬蕭蕭旅䆠淸。觀城今夜月分明。故山香火懷千里。仙寢衣冠夢五更。瞻望梧雲誰奉審。時假官入直。 踏來霜露不勝情。中宵蹶起難成睡。未敢良辰問酒觥。</text>
<title>辭智齋出谷。得飛字。</title>,<text>出谷心如馬脫鞿。海天紅日照林霏。措躬若涉淵氷薄。着脚如登道岸巍。丙穴幽深魚極樂。雲逵恢廓鴈高飛。奔忙槐市非眞意。自信靈臺戰勝肥。</text>
<title>聞林外笛聲。追感舊事。作亭以識其處。癸亥式三下。考柳評事台佐。</title>,<text>石面苔篆遊仙詩。淸風踈竹秋冷冷。流音洞府鶴來舞。舊約滄洲魚出聽。靑山九曲奪秀色。虛籟林端開彩欞。林泉風物憶主人。鉄笛聲中山有亭。仙歸緱嶺白雲遏。石破媧天秋雨零。晴川蘸盡幔峯影。寂寞溪山今百齡。林廬詠罷武夷歌。暮笛何山來耳醒。成連古洲老龍舞。謝眺空林仙鳥翎。松琴澗瑟助餘韻。何處羣仙弭節聆。林風吹動曠感懷。夜月依依山更靑。峯頭古轍裂白石。俗外高蹤虛翠屛。吾亭不可此間無。二老遺墟苔滿庭。淸溪夜雪客乘興。玉洞烟霞人叩扃。靑茅誅得皷樓巖。依舊新亭營始經。簷端暮雲幾回穿。山下寒流亦仙靈。林塘我亦遇遯人。手抱琴書臨水汀。劉家滿月笛裏明。侍郞淸詩欄額銘。依俙風韵散巖谷。橫笛何年朝帝廷。</text>
<title>見內史醉歸。責入門不下車。乙丑增廣三下一。考李評事渭達。</title>,<text>繡軒花壓桑梓巷。我門未高難容駟。趨庭不作望門步。席勢渾忘式里義。靑雲歸轍不稅牽。上面紅潮家訓墜。翁曾入門必下車。敎爾平生醇謹意。名稱萬石敢驕人。憂切多男如墜地。桑村父老忽披靡。內史何官車上醉。臨街白髮走避轂。挾路紅塵馳擁轡。華輪不滿倚閭心。恪謹家風渾未記。鄕鄰敢以富貴入。孝悌宜從敎戒致。村中星髮似我老。撫髫歸來車下避。傳家豈無父兄責。馳轂還多人子愧。高軒未載敬老義。齒德鄕中能坐視。癡聾不可作家翁。驕逸何堪貽後嗣。如非敬長豈事君。惜爾皇廷優渥漬。門開古巷醉眼迷。翁坐高堂何面侍。尊官難作膝下榮。還負渠翁平日志。車前何有父母鄕。馬首方深長吏觶。謙恭家法戒勿失。斥爾兒郞一驕字。</text>
<title>股肱喜哉。元首起哉。百工煕哉。丙寅式三下一。考徐評事有望。</title>,<text>日贊萬機成一體。山龍下垂臣隣邇。趨功士有達聰義。勵翼皇須仔肩美。煕煕庶績待手足。亮采神功予日企。趨廷百揆作股肱。元首聰明難自起。都兪四岳欲撫辰。咨訪羣工每恭己。薰琴坐按勑天歌。黼黻明廷交勉始。臨民庶事豈獨勞。在朝昌言方有恃。明君視臣等一身。宣力洪猷留待爾。敷倫至化跣視地。代天神工手使指。由來元后不自聖。多幸良臣起予喜。鳴鍾必待以桴擊。照物方看臨鏡視。如非樂事孰凝績。百工歌中臣職理。懽趨庶政瑞日和。鼓舞羣生慶雲紫。仁天亦待五行佐。覆育深恩雷雨裏。同寅庶官捍頭日。戴己黎元拱手禩。煕雍萬邦眇朕躬。微爾臣工疇可俟。予違汝弼慰民望。君悅臣和體天紀。蹌蹌鳥獸舞帝化。一夔朝端能若是。賡歌答揚首物功。贊襄深誠體聖旨。</text>
<title>在書契以前。年代國都不可攷。乙亥增廣三下。考李評事鍾穆。</title>,<text>畫前未象先天易。負文潛龍待神昊。鴻濛繩有燧皇結。鳥跡階無蒼帝造。禪通古紀不分明。攝提邦畿淡如掃。前於墳典始闢國。太古人文如可攷。州稱分長地軸開。歲有干支天氣早。江山無語日月久。事跡蒼茫談古老。芸臺遲降四目聖。上世初無書契好。蒼文潛虯孰象形。丹甲靈龜未登寶。因提䟽仡渺何世。玉紐銀繩相錯倒。山河未分翠竹符。邱索無徵瑞籕藁。洪荒實錄太依微。古無其文誰講討。春秋不載葛天曆。圻甸難尋盤古道。奎文虛掛萬八年。躔次無緣見頭腦。年疑子丑與甲乙。地或荊揚及灃鎬。茹毛飮血莾蒼迹。孰謂儀文賁若草。櫓巢纔闢混沌髓。粟雨遲霑史皇藻。如何符券獨也無。沕穆淳風象煕皥。邦家文憲是爲貴。虞史由來書在抱。</text>
<title>歌鹿鳴之詩。以燕嘉賓。語示我周行。甲申式三中。考金評事銑。</title>,<text>文祖望道如未見。易象曾演罇簋貳。賡歌虞殿勵翼日。乞言殷庠序毛義。賓階闢以坦蕩道。山木歌中求助意。西周爲善取諸人。道在臣隣願言示。心存君子所履域。念切先王率由地。夷行兌道世世休。嚴敬之間言未易。初筵旨酒異朝體。戾止嘉賓周道自。休膺大有志交孚。視同家人恩亦至。岡陵日月以外望。好我諸君何以畀。箕將洪範若陳疇。禹以昌言宜拜賜。周京大道正如砥。知子嘉猷遵彼懿。人能弘道視在邇。我則迷方望如企。堯衢舜路導予之。一抹岐岑未了翠。徽謨不阻旅酬禮。至善無陂謙受字。苹林呦鹿象德音。庶幾中道無遐棄。如聞夔譜起哉喜。豈有殷箴跣弗視。宸襟益虛道義交。賓禮無間德行萃。嘉魚白駒詠不足。何幸朝陽鳴鳳瑞。</text>
