<title>挽崔汝允</title>,<text>吾賢年五十。豈料遽至斯。稟氣粹而淳。聰明又兼之。早歲志於道。仁義以爲基。君以我爲師。我以君爲師。相待豈淺淺。古人吾可期。沈潛聖賢書。麗澤日相資。如何數朔病。初不報我爲。貽阻百里內。奄忽此別離。聞訃始來哭。惝怳生死疑。斬焉對孤子。寂寞垂素帷。呼子子不聞。哭子子不知。未老先我逝。老我能幾時。翻然濁世中。長去若屣遺。全生又全歸。在子則何悲。斷絃從此始。開卷每相思。好學今也無。吾慟非爲私。</text>
<title>伽倻山逢尹正卿</title>,<text>邂逅伽倻寺。行裝帶雨痕。相逢方一笑。相對却忘言。</text>
<title>再遊伽倻山</title>,<text>古寺曾遊已十秋。寒齋獨坐思悠悠。故山春色渾如舊。回首龜城雙涕流。龜城。知禮也。先生祖考嘗宰此縣。先生侍來。故追感故事而及之。</text>
