<title>檜山逢寒食 在檜山衙中。作時年十六。</title>,<text>客中時序去何頻。三月江南忽暮春。萬樹明花紅已綻。千條弱柳綠初新。聊堪小甕傾霞秫。不問隣家擣杏仁。陪奉鯉庭還故域。只今何恨異鄕人。二江南歲月苦怱怱。寒食今年又更逢。晴靄暮雲山色裏。落花芳草雨聲中。靑精屢採還無賴。白蟻頻斟亦不功。遙想故園香火起。草堂梅老落東風。三桃花欲綻杏花開。冷節今來恨未裁。柳揷千門飄綠影。煙沈萬戶颺寒灰。乾坤時序炎凉改。江海歸心日夜催。欲向東風謀一醉。玉罇相對酌淸醅。</text>
<title>謹次槐山舅氏 趙公亨道號東溪 韻</title>,<text>急景催凋暮。蒼茫峽裏村。久違驚白髮。叨奉對靑尊。嶺月留前面。溪沙帶舊痕。靑鳧亦吾土。招得故園魂。</text>
<title>輓槐山舅氏</title>,<text>惟我外先世。金羅冠冕族。一時文武才。赫赫聳耳目。中間漸衰替。後來誰繼續。吾舅挺英特。聲華早超俗。效作揚雄賦。倒却陳遵牘。流輩氣欲盡。先鋒孰敢敵。詩書是其業。弓馬非所欲。男兒有大志。少年厭局束。搶攘一投筆。介冑同馳逐。操毫如有神。豈但控鳴鏑。取譽名相門。汗流文儒屬。平生宦路間。不肯隨凉燠。牛刀試割雞。歷典四郡牧。白首將營兵。薄宦非推轂。時命乃大謬。拂衣辭榮祿。歸來水石鄕。高臥便幽獨。蛟龍蟄寒沙。鳥雀肥秋粟。親近惟几杖。晩契存松竹。時看案上書。細傾尊中醁。弟兄從談謔。遲暮慰寂寞。往者封豕突。陰風隨鐵木。江漢化爲血。烽火被山岳。公卿草間啼。聖主圍中辱。于時送舅氏。遠逐戎馬足。崩奔幕府下。幾夜風露宿。干戈阻起居。悵望山川邈。俄聞戰陣敗。逢人懼消息。生還幸慰意。時事驚翻覆。未試馬鞍據。誰知范疽劇。難望藥餌效。冀賴神明力。天胡降禍酷。奄忽於牀褥。隣人輟相杵。骨肉摧心曲。憶甥負笈時。年纔二七弱。淹留受課業。慇懃蒙警覺。至今識姓字。恩義俱無極。方春亂離初。奉母入山谷。閤門免乖張。死生擬相託。人事未可料。團圓竟蕭索。悠揚荒山日。慘憺故園色。櫪馬似戀主。壁弓空留䪅。瓢棄尊無綠。魚乾書幾軸。音容難再奉。顧步涕橫臆。人生固有涯。世事又異昔。衣冠陷塗炭。文武爲猿鶴。孑遺日騷屑。稅駕焉所薄。滿目悲生事。公歸有何戚。况復螽斯盛。盈庭覩蘭玉。應知馬家慶。未艾王氏福。祇是最難堪。門老漸零落。愧甥匪宅相。安能似舅酷。餘生失依仰。往事思如昨。高堂奉鶴髮。獨愁西日迫。常存渭陽情。矧今便永隔。崆峒之山麓。卜得萬歲宅。香火定不缺。永願妥體魄。靈輴斯就道。相紼亘阡陌。落月悲簫輓。秋風動哀壑。襄期在後月。辰良日吉夕。痘忌適纏身。孤負臨窀穸。幽明自此訣。拜辭長慟哭。</text>
<title>輓敬亭李公 民宬</title>,<text>玉壺秋月炯無塵。流俗頹波獨自珍。華國淸文追雅頌。匡君直筆炳彜倫。儒林方切依歸望。邦運還逢殄瘁辰。叫向蒼穹何奪速。聖朝難得棟樑臣。</text>
<title>庭畔百日紅盛開。因寓感戀之懷。</title>,<text>雨後千枝忽放紅。穠華爛熳夕陽中。憶曾南郡庭前見。百日長閒瘴海風。按南郡卽昌原</text>
<title>次趙壽翁 松年 韻</title>,<text>雨收雲捲晩凉生。一抹斜陽岸外明。睡起小堂人寂寂。苔紋如畵滿階靑。二金精一動晝。野鹿已踰垣。戰守無良策。關防失太原。行轅遼海遠。殺氣浿江昏。撫劒空回首。中宵暗斂魂。</text>
<title>聞趙壽翁往立巖謁旅軒 張先生顯光 迴。吟寄一絶。</title>,<text>卓爾巖頭吾未進。風乎雩上子能追。一行濡染應多得。豈但錦囊千首詩。</text>
<title>苦雨</title>,<text>鸛鶴聲高日色湮。闌風伏雨久連旬。田翁每出愁殘麥。村婦長顰抱濕薪。幽逕草深迷舊卷。一川波漲失前津。今朝又起看天象。西北陰雲若轉輪。二萬里風雷颯。連旬雨未開。山光靑漠漠。水色白皚皚。田父無消息。朋知斷去來。沈吟守環堵。拘憫意難裁。</text>
<title>簡李子愼 廷機號漫翁</title>,<text>君家知有綠醅新。氷月堂中集衆賓。抱病龜巖門獨掩。一庭煙雨鎖松筠。</text>
<title>次申君澤 濡 韻</title>,<text>士類當今屬望新。妙年賢路豈無因。風雲一變池中物。翰墨曾稱席上珍。魂與夢交存宿契。酒兼談接見天眞。他時草詔金鑾殿。倘憶江湖把釣人。二世間交道白頭新。末路金蘭幸有因。燕石愧投星隕陋。隋珠忻得夜明珍。天街錫宴榮君實。谷口躬耕老子眞。別後雲泥何處憶。洞門秋晩斷來人。</text>
<title>趙壽翁置酒邀近地諸伴會飮。罷後申君澤賦長律一首。遍寄諸伴求和。遂次其韻。按此二詩。經丙子兵亂後作。</title>,<text>谷口蕭蕭聽馬鳴。亂離顔面喜逢迎。溪山不負良辰景。禽鳥猶爲故國聲。爛醉却忘殘日暮。狂歌還繼小燈明。悲來暗下新亭淚。欲上危樓望北京。二參差谷鳥傍人鳴。行到山門倒屣迎。擧目莫揮周顗淚。長歌須聽楚狂聲。雲霞弄影千林暗。星月垂光萬壑明。兵後一塲新舊面。不知何日會西京。</text>
<title>次趙壽翁諸伴聯句韻 時余置酒邀諸伴會飮</title>,<text>竹林深處小堂開。暇日招邀勝友來。密坐挑燈繁玉露。相攜移席倒雲罍。政須今夜歡情洽。莫遣明朝別意催。珍重瓊章留在眼。數回看去感高才。</text>
<title>疊前韻謝諸伴</title>,<text>蓬門晩向水雲開。鶴報松間客子來。已覺秋風生洞壑。更憐明月照罇罍。杜陵戀闕丹心苦。王粲傷時白髮催。滿座豈終詩酒輩。圖南應有濟艱才。</text>
<title>送金司書中表兄貫之 宗一 赴瀋陽</title>,<text>龍樓寂寞斷環聲。臣子寧論萬里行。故國衣冠雙鬢白。平生忠信一身輕。關雲漠漠孤鴻叫。遼海茫茫片月明。爲問歸期何日是。朔風揮淚倍離情。</text>
<title>重陽日有懷</title>,<text>蒼茫湖海歲將闌。佳節逢來却少歡。白首誰同今日會。黃花猶似去年看。詩因排憫吟愈苦。酒有消愁醉未難。祇是故人期不至。暮雲紅樹眼長寒。</text>
<title>往在癸亥年。先君養病于鷹齋。至今十有五年。而孤兒又避痘來寓于此。徘徊追慕。向之林亭溪谷杖屨所及之地。宛然如昨。齋房四壁。墨跡黝然。雖不可明。謹認其手筆之猶存。摩挲嗚咽。自不能已。齋門外有小池。先君所嘗修鑿種蓮逍遙之處。而今池廢蓮絶。反爲牛馬所踐踏。此亦豈非與人事變遷者歟。感舊之餘。情見乎詩。</title>,<text>鷹齋先壠下。鯉對昔年前。泉裏音容隔。人間歲月遷。依俙四壁墨。埋沒小池蓮。敬想餘芬在。難禁淚泫然。二趨庭兒是昔年身。萊舞堂中事已塵。最是滿山明月夜。幾回揮淚想風神。</text>
<title>大雪入夜不止。兀坐寒齋。心神悄然。因賦之。</title>,<text>天宇蒼茫暝色寒。風驅飛雪凍雲端。衡茅重覆還疑壓。禽鳥輕霑未劇乾。窮谷獨居人跡斷。誰家相訪酒杯寬。䆫前頓覺衣衾冷。明燭長吟到夜闌。二向晩風威動。漫空雪景新。松棲千白鶴。地散萬銀鱗。忽起騎驢興。難逢訪戴人。荊扉靜瀟灑。何處染囂塵。</text>
<title>雪後寒甚。獨坐口占。</title>,<text>病夫卧穩朝慵起。深院寒多晩啓扉。日照山崖氷影動。風翻林葉雪花飛。女奴汲水顰眉返。穉子呵毫信手揮。龜縮小房愁寂寞。洞門終夕馬蹄稀。</text>
<title>夜坐有懷</title>,<text>急景三冬暮。羇棲一病身。庭闈辭已久。消息問無因。谷邃風聲吼。䆫虛月色新。寒天游子恨。此夜最傷神。</text>
<title>余少日從事學業。頗有自修之志。至今年迫四十。學日退而業未進。終不免爲鄕曲腐儒之歸。白首紛如之歎。自爾而至。且男兒生世。縱不能致君澤民。庶幾立揚當時。上效涓埃之補。下爲父母之榮。初豈無期佇於心者。而崎嶇塲屋。虛過半生。蹉跎潦倒。已無及焉。則古人所謂富貴吾所自有者。其亦誤矣。然而若以得失亂吾方寸。而不知窮達之有命。亦非吾之所自期也。寒齋歲暮。風雨凄然。掩卷長歎。忽忽有魚鳥湖山之思。因援筆遣懷。</title>,<text>老去沈吟惜寸輝。向來忠孝素心微。學慚無聞名何晩。年近知非計已違。萬里鵬程難一到。平生龍劒擬長揮。如今已斷紅塵夢。興在雲林與釣磯。</text>
<title>夢見金司書。覺後有懷。</title>,<text>夢裏分明見。欠伸却未眞。遼河方雨雪。關塞尙風塵。千里音書斷。三冬別恨新。何時一罇酒。相對故園春。二鴒原心死日。豺窟膽消時。眠食今安未。音書遠寄遲。越吟莊舃苦。漢節子卿持。一會憑蘧栩。悽然覺後思。</text>
<title>憶末兒</title>,<text>垂髮雙眉掩。斑衣一尺長。呼爺常履踵。索飯每從傍。別我能無恙。思渠未暫忘。寒天足不襪。應逐小兒行。</text>
<title>輓柳浩然</title>,<text>夙昔同書榻。相從竹馬初。親知惟我最。純謹孰君如。松栢開新兆。雲煙慘故居。高堂垂鶴髮。魂魄定躊躇。</text>
<title>輓申密陽汝涉 楫號河陰</title>,<text>南州自昔儒林盛。醇厚如公最老成。佇見盤根須利器。驚聞皁蓋變丹㫌。風塵生意人間少。詩酒名流地下傾。別有親知長慟處。倚門黃髮淚交橫。</text>
<title>寄子愼 時子愼在霞峴</title>,<text>昨日樓中會。今朝別後思。煙嵐圖畵展。花竹綠紅滋。爲有重來約。聊題一首詩。孤琴蘿逕裏。引領已多時。</text>
<title>無題輓 代人作</title>,<text>秋山深處掩孤塊。蔓草寒雲酹一罇。惆悵小樓人不在。忍看明月照黃昏。</text>
<title>輓丹丘孫上舍 胤業</title>,<text>曾經萬曆太平年。白髮蒼顔地上僊。水國桑鄕身世穩。天門蓮榜姓名縣。卽今生意那堪說。從古歸人孰得全。原號安心松栢裏。千秋魂魄定翩然。</text>
<title>輓趙進士內從兄 咸英</title>,<text>丁丑年春哭舅氏。又將餘淚送吾兄。人間獨抱存亡痛。泉下應深父子情。門戶邇來無好事。亂離何處保殘生。題辭寄向江南去。雲日蒼茫萬嶺橫。</text>
<title>歲時病未省墓。悽感述懷。</title>,<text>病裏違先墓。雲邊望遠岑。松楸風雨暗。丘壠雪霜侵。歲換思冞切。天寒感益深。潸然今夕淚。不覺自霑襟。</text>
<title>立春述懷</title>,<text>臘盡寒猶緊。天迴斗已東。江山餘積雪。梅柳候春風。病去知身健。憂多願歲豐。桑麻煙月裏。佇戴聖明功。</text>
<title>次水山李生 老一 草堂石門韻</title>,<text>龜湖回首是吾家。春晩田園景物多。苦被名韁能有力。長途不覺鬢添皤。</text>
<title>早朝過鳥嶺</title>,<text>千峯松檜掩朝暉。嵐氣霏微灑客衣。二十四橋和夢過。落花如雪馬前飛。</text>
<title>次驪江甓寺韓相韻</title>,<text>古寺依花木。登臨病欲痊。山河分大地。日月護諸天。白鳥飛無數。黃鸝語政圓。春風留一賞。回棹意茫然。</text>
<title>述懷</title>,<text>數月遊京洛。歸來鬢已皤。風塵徒侶隔。江漢夢魂多。拱北心猶切。圖南計轉訛。傷時無限意。回首一長歌。二名利非吾願。山林引興長。關心檢藥。得意近糟床。自分顔坏鑿。人稱楚野狂。追思秦嶺路。底事往來忙。</text>
<title>喜雨</title>,<text>向晩霏微樹葉鳴。須臾銀竹暗前坪。簷間夜聽佳聲達。渡口朝看白浪生。北闕綸音新罪己。南方旱魃已逃形。秋來鼓腹衡門下。野老同爲聖世氓。</text>
<title>九月十二日酒席。敬次仲父韻。</title>,<text>山齋勝日小筵開。骨肉團圓共酒杯。醉把黃花留後約。願瞻強健百年來。二佳節門闌一笑開。折花頻覆掌中杯。從今願卜源源會。莫待明年九月來。三淸秋暇日好懷開。盡醉罇前不放杯。紅葉夕陽爭入眼。任敎詩句上心來。四黃花開處玉罇開。香滿花枝酒滿杯。爛醉不知山日下。暮天風急鴈聲來。</text>
<title>階菊政姸。感而賦之。</title>,<text>愛汝豈無意。襟期歲晏同。嚴霜香益烈。冷雨色愈濃。獨抱淵明興。誰知屈子風。黃昏政愁寂。步屧遶階東。</text>
<title>贈別徐明府 貞履○時移拜淸風郡</title>,<text>聖主推恩重。明公擧最先。江山宜謝屐。樓閣接秦天。地出金沙軟。盤登丙穴鮮。楊州騎鶴興。此去望如僊。</text>
<title>次子愼鳶魚亭韻</title>,<text>危臺迢遞絶浮塵。高棟層軒制度新。漾日晴川明鏡動。連雲遠峀翠眉均。鳶魚靜裏觀飛躍。風月閒中作主賓。從此東華無夢寐。與君長往理漁綸。二名區瀟灑隔囂塵。滿目風煙氣象新。高閣凌雲巖勢斷。羣山圍野地形均。世間誰識嚴陵瀨。門外相逢鄭驛賓。向晩提攜乘逸興。白蘋疎雨捲輕綸。</text>
<title>次沈幼淸 澂 酬唱韻</title>,<text>世事悠悠閱變更。茫然遲暮百憂幷。兵戈慘見遺氓盡。風雨聲聞大廈傾。男子十年磨劒志。野人千里獻芹誠。蹉跎潦倒今無望。欲向沙鷗間舊盟。二此身人世若醯雞。又聽秋蟲近戶啼。病裏光陰如夢寐。老來心事自摧低。繁雲弄影迷天際。怪鳥爭呼隔岸西。長嘯一聲書咄咄。憂端澒洞北山齊。</text>
<title>又次幼淸韻寄示 時幼淸在邑中</title>,<text>晝靜空堂燕落泥。石榴花發竹林西。床前暫結思君夢。山水依依路不迷。</text>
<title>七月初二日。天宇開霽。星月交映。苦雨之餘。胷襟爽然。</title>,<text>幾日愁多雨。今宵喜見晴。疎星垂野白。新月出雲明。萬里乾坤豁。三更几席淸。胷襟政灑落。朗詠下階行。</text>
<title>次冶隱韻遣興</title>,<text>煙嵐一抹映幽居。雨後䕺篁長尺餘。窮巷寂寥車馬斷。案頭閒看古人書。二白雲深壑閉門居。滿樹鳴蟬午夢餘。養拙邇來塵念掃。靜中惟事課兒書。三溪山端合野人居。花竹蕭森一雨餘。風送晩凉秋意早。岸巾高詠卷中書。</text>
<title>次豚兒觀漲韻</title>,<text>漏天何日報新晴。白水前灘看復生。急勢崩奔沙岸坼。吹聲喧下石門平。田翁出野愁沈沒。谷獸攀崖恐墜傾。聖代雲雷屯未已。老夫胷臆百憂橫。</text>
<title>秋居漫興</title>,<text>漠漠繁陰夕。蕭蕭細雨天。蘚花沿砌隙。蛙鼓閙池邊。無事仍呼酒。看書便欲眠。翛然塵念斷。自道小神仙。二秋雨鏖殘暑。迎凉逸興豪。閒隨同社老。高詠古人糟。竹塢煙光鎖。松䆫日影高。自知淸凈好。永願脫塵勞。三自得園林趣。閒居寂寞濱。秋風送歸燕。落日斷來人。竹影侵書榻。花香襲酒巾。終期百年內。飮啄任吾身。四谷口誰相訪。衡門草色深。靑山疎雨過。綠樹病蟬吟。書卷課兒讀。酒盃從婦斟。村居政寥落。入夜聽寒砧。</text>
<title>沈幼淸次嚴明府 鼎耉 韻來示。仍和其韻。</title>,<text>平生忠孝用功深。遲暮泥塗費苦吟。楚野孤蹤方泣玉。漢庭諸子盡腰金。風塵世亂那堪處。猿鶴盟存可更尋。寥落掩門秋雨裏。賴君相話百年心。</text>
<title>又次幼淸韻</title>,<text>白首人間意未窮。此身端合臥墻東。平生雄劒空藏匣。盡日虛舟自逐風。山色水光秋雨後。農歌樵笛夕陽中。丘園趣味眞堪樂。富貴從來付太空。</text>
<title>秋夕偶書</title>,<text>此身衰病日相侵。白髮蕭蕭已滿簪。三逕故園元亮宅。十年東海仲連心。寒蟲向夕啼空院。旅鴈將秋度遠岑。藥鼎茶甌忘世事。不關窮寂少知音。按此詩三四句。感中原陸沈。</text>
<title>秋夜偶吟</title>,<text>松燈明滅照空堂。風露凄凄夜氣凉。衰病邇來偏少睡。臥聞庭草咽寒螿。</text>
<title>家人告燈油乏絶。明松堂上。男讀書女執工。各其職也。士女當以勤儉爲本。因賦以勉之。</title>,<text>秋夜曼曼永。松明照壁窠。長兒溫故學。少女執漚麻。勤儉汝曹事。艱難吾道何。華堂蠟炬下。豪貴不須誇。</text>
<title>次子愼投贈韻</title>,<text>苦憶李豪士。淸談久不聞。書傳龜墅鴈。人臥鶴山雲。宿雨鏖殘暑。凉風掃積氛。佳期須莫負。相對話羲文。</text>
<title>留別李立卿 廷相 兄弟</title>,<text>峽裏逢秋雨。淹留攀桂枝。爛柯看玉局。對酒賦淸詩。脆葉梧先謝。芳心菊自知。風光兼別恨。駐馬更躕踟。</text>
<title>次杜詩絶句贈立卿兄弟</title>,<text>凉雨驅殘暑。輕風送落花。留連到日晩。忘却客程賖。二朝露凈寒竹。夕陽明晩花。詩情吾不减。罇酒子能賖。</text>
<title>簡內從兄趙子有 咸一</title>,<text>方壺風景近如何。一別僊區歲月多。遙想洞門秋色晩。菊巖楓壁映潭波。</text>
<title>次杜詩秋興八首 月課題</title>,<text>八月秋風起遠林。四山飛雨白森森。燕辭舊幕歸江路。鴈向南雲出塞陰。天上玉京千里夢。鏡中霜鬢暮年心。孤吟此夕愁難遣。更有數聲何處砧。二秋山寥落夕陽斜。節序驚心鬢欲華。軒陛未陳經國策。江湖空泛釣魚槎。追思萬曆年中事。幾處邊城月裏笳。身老時危無所報。不堪憔悴對寒花。三寂寞柴門掩落暉。雨餘嵐氣濕霏微。寒蟲號野聲如訴。危葉吟秋意欲飛。世路艱關何處適。年光荏䒣素心違。前溪惟有苔磯在。時看鱸魚墜釣肥。四人世元同一局碁。筭來事變緫堪悲。東頒鳳曆懷前日。西上星槎憶舊時。戰士無名出塞久。行宮遠狩入關遲。淸秋憭慄干般恨。白首滄洲獨費思。五天作神都枕漢山。恭瞻宮闕五雲間。廟堂籌策論當世。閫鎭㫌旄擁塞關。一節政須恢舊業。九重能得解愁顔。江南歲晩因多感。衰朽無緣齒鷺班。六亂後餘生易白頭。一年時序又淸秋。江鄕政飽蓴鱸興。關塞應添鼓角愁。猝猝光陰同隙駟。悠悠身世等浮鷗。山林尙有憂君念。魂夢無端到漢州。七未效涓埃報國功。暮年蕭瑟草廬中。杜陵空拂衝星劒。宗愨長思破浪風。霜落洞門楓葉老。雨晴江岸蓼花紅。閒居一味還多幸。且上磯頭作釣翁。八漢城形勝四逶迤。秋色遙連太液陂。僊仗瑞雲丹鳳闕。禁園寒葉老龍枝。金鑪香裏淸光滿。玉佩聲中爽氣移。獨在天南回首望。自憐蕭颯鬢絲垂。</text>
<title>重陽日感懷</title>,<text>風高霜落氣蕭森。四壑煙嵐弄夕陰。竹葉酒香初逆鼻。菊花房冷未開心。天機衮衮時將晩。人事悠悠思不禁。却憶去年今日興。揷茱萸伴共登臨。</text>
<title>次子愼鳶魚亭韻</title>,<text>白石明涉十分奇。臺前澄碧是天池。一聲欸乃靑山暮。世外風塵也不知。二超然高臥水雲邊。自道人間李謫仙。詩酒風流都外物。須從亭號尙前賢。</text>
<title>送申君澤之日本</title>,<text>昭代多專對。胡爲子獨賢。秦城天北極。漢節海東邊。行色春將暮。離情老更憐。慇懃執酌處。欲語轉茫然。二北節纔還後。南帆又杳然。艱危今日最。忠信古人前。瘴雨征衣濕。春風別恨牽。應知宣化畢。歸及九秋天。</text>
<title>暮春</title>,<text>冄冄春光暮。菲菲物色新。桃花紅半落。梅葉綠初匀。盡日人來少。空樑燕到頻。幽居無一事。寂寞養吾眞。</text>
<title>惜春</title>,<text>我欲留春色。其如春不留。落花微雨後。芳草暮溪頭。衰謝嗟今日。歡娛憶舊遊。寬心有麴糵。一酌散千憂。</text>
<title>篋中有亡友金謙可 烋 詩篇。披閱數回。拭淚而書。</title>,<text>宣城才子舊知名。存歿于今歲屢更。惆悵筆花猶在篋。數回披閱淚霑纓。</text>
<title>今年春不雨夏多潦。農事失時。西成無望。歎傷之懷。形於詞。</title>,<text>灾害無虛歲。天心未可占。雨暘俱不若。旱潦沓相兼。漠漠雲衢路。蒼蒼玉殿簾。監門圖在手。中夜百憂添。</text>
<title>庭畔有百日花樹。雙榦挺立。去冬寒甚。花樹盡枯。今年新䕺茂盛。開花可愛。</title>,<text>貞如松竹亦凋殘。脆榦柔枝豈耐寒。猶有新䕺抽數尺。開花依舊去年看。</text>
<title>次李德輝臺巖會韻</title>,<text>閒尋蘿逕上高臺。斜日憑欄共把盃。列壑巉巖空外立。長江隱見峽中來。雲霞有約交情淡。風月無邊逸興催。更喜淸秋佳節近。重遊須趁菊花開。二樓上炎蒸遁。乘凉却訝秋。淸罇同笑語。玉局且遲留。月出山容靜。更深水氣浮。團圓到雞曉。便覺散千憂。</text>
<title>次嚴明府</title>,<text>此身端合臥田家。萬事如今不怨嗟。多荷使君寬禮數。且將罇酒慰生涯。衰容自哂千莖雪。佳節重逢九日花。寥落掩門秋色裏。回瞻東閣手頻加。</text>
<title>次李德輝韻</title>,<text>西風落葉舞寒梢。斜日虛窻見小蛸。四壑煙嵐圖畵展。一階花竹翠紅交。愁來暫拂衝星劒。醉裏空彈偃月弰。世事卽今堪白髮。餘生祇合臥書巢。</text>
<title>沈幼淸來傳嚴明府重陽會酬唱韻。因和之。</title>,<text>使君才德溢心胷。千載重瞻宓子容。善政洽民除害馬。佳賓滿座騁雕龍。紅粧錦瑟良辰會。黃菊淸罇逸興濃。獨有習池吟病客。不眠寒夜聽霜鐘。</text>
<title>又次公堂酬唱韻</title>,<text>五十年來夙計違。鏡中顔狀漸成非。天寒江浦蛟龍蟄。日暮園林鳥雀飛。自信吾生元有命。誰知此老已忘機。從今堅臥雲山月。莫遣緇塵染素衣。</text>
<title>次鄭金兩友酬唱韻</title>,<text>一別如今歲月深。相思幾費短長吟。風塵荏䒣書難寄。山水間關夢獨尋。丹葉黃花粧晩景。薄雲輕靄弄淸陰。鳶魚亭上前期在。何日攜登滿滿斟。</text>
<title>次尹元賓 以觀 軒亭韻</title>,<text>棟宇臨靑壁。籓籬向綠灣。不關無外客。只愛對前山。夢斷雲霄上。心閒水石間。時憑藜杖過。細話便忘還。二巖頭成小屋。簷影落淸灣。貼石防隤岸。移松補斷山。襟期三逕裏。心事一罇間。堪笑東華客。遲回久不還。三伊昔靑門裏。如今碧水灣。風塵逃宦海。京洛阻雲山。靜憇依松下。閒吟坐竹間。翛然無世念。不羡錦衣還。</text>
<title>次子愼韻題元賓草堂</title>,<text>早占碧山棲。前臨白石溪。窻開平野闊。簾捲遠峯齊。對酒愁全减。投床夢欲迷。看君多逸興。橋柱不須題。二愛此數椽棲。蕭然瞰碧溪。身爲南客久。心與古人齊。雨過松巖濕。煙籠柳岸迷。應知詩興發。拂石信毫題。三策杖訪冥棲。苔深雲滿溪。緣崖危磴曲。疊石小堦齊。木落山容瘦。沙平鴈影迷。沈吟不覺暝。寒月映榱題。</text>
<title>輓申汝遠 志道</title>,<text>鵝洲殘緖幸綿綿。先祖遺風不乏賢。情以門親相眷戀。事關鄕射倚周旋。人間存歿嗟今日。洞裏逢迎憶昔年。匹馬他時桃岸路。爲誰經過暫停鞭。</text>
<title>赴召命到漢江。聞遞卽回程。甲申五月。以注書陳疏歸省親癠。乙酉正月。上降旨特召。</title>,<text>名利奔忙媿此生。勞勞來往一千程。虛霑雨露無由報。獨抱琅玕未敢呈。落日漢津檣影動。春風關路馬蹄輕。長思鶴髮今安否。應倚柴門望我行。</text>
<title>竹山道中偶吟</title>,<text>東風芳草岸邊生。吟倚征鞍信馬行。關嶺極天雲日暗。不堪千里望鄕情。</text>
<title>早過龍安坪</title>,<text>漠漠平蕪宿霧浮。短鞭羸馬道途悠。如今始覺楊朱泣。添殺征人白髮愁。</text>
<title>路逢白足。細語金剛形勝。</title>,<text>名利塲中世念纏。人間膏火幾相煎。聞渠細話金剛勝。願借飛筇訪羽僊。</text>
<title>奉呈嚴明府行軒</title>,<text>東風官路馬嘶移。歸興飄然不可追。爲問玉溪明月夜。瑤琴聲裏倘相思。二琴鶴行裝不少留。追思撫字涕空流。那堪昔日絃歌處。楊柳依依掩小樓。</text>
<title>客中述懷 時寓在齋舍</title>,<text>前臘曾爲客。今春尙未歸。眼看新曆日。身著舊鶉衣。松逕從荒草。梅園帶落暉。應知少兒女。掩首倚荊扉。</text>
<title>遣懷</title>,<text>此生愁緖苦多端。半百年來覺尠歡。鶴髮堂前兼喜懼。紫荊花下獨悲酸。形容不是緣詩瘦。懷抱無因得酒寬。門掩小齋窮寂裏。沈吟坐到夜將闌。</text>
<title>松林</title>,<text>蒼髥赤甲鬱成林。月上峯頭萬壑陰。靜聽葉間風起處。依然淸夜奏笙琴。</text>
<title>雨後偶吟</title>,<text>春雨初晴後。攜筇步屧遲。巖花披紫錦。堤柳颺靑絲。魚菜溪山足。農桑節候宜。田園多樂事。何日是歸期。</text>
<title>三月十九日。姊喪發還故山。時余寓在齋舍。不得哭送。其日曉登山麓。瞻望一慟而廻。拭淚書懷。</title>,<text>孤生人世意何如。忍見靈輴返故居。鶴髮在堂西日暮。歸魂歧路定躕躇。二丹旐凄凉獨去遲。此行那得問前期。春山曉月無窮慟。天地茫茫亦不知。</text>
<title>漫興</title>,<text>靑山隱隱水潺潺。啼鳥聲中獨掩關。外客不來塵慮靜。幽居偏覺一身閒。</text>
<title>憶草堂</title>,<text>蕭條茅屋竹階隈。客裏愁吟久未迴。想見苔庭人不掃。東風無數落殘梅。二寂寂衡門傍翠微。滿園花柳鬭春輝。應知舊日巢堂燕。簷外含泥兩兩飛。</text>
<title>聞杜鵑</title>,<text>爾是微禽豈有知。翩翾毛羽託䕺枝。如何入夜思歸切。啼向曉天無歇時。</text>
<title>春望</title>,<text>偸閒尋石逕。倚杖憇松岡。隔葉鶯聲慧。含泥燕意忙。桃花迎日暖。柳絮逐風狂。萬象皆春氣。羇懷獨自傷。</text>
<title>新綠</title>,<text>千山處處落殘紅。姚魏繁華一夢空。猶有滿園新綠好。淸陰來映墨池中。</text>
<title>題亡友林汝平 以準 草堂</title>,<text>故人亭子偶來尋。石逕荒凉草樹深。猶有昔年庭實在。䕺篁殘菊揔傷心。二殘簷破壁帶愁煙。人去亭空度幾年。碁酒舊遊如夢寐。不堪登眺淚潸然。</text>
<title>送子愼覲月城 按紫巖公時爲府尹</title>,<text>秋風吹起海雲開。遊子行裝日夕催。遙想鯉庭環侍處。棣華凌亂映階隈。二月城形勝冠南州。君去應知放遠眸。佇待錦囊收拾至。病中披玩慰窮愁。三經旬客裏荷相過。此日難堪別恨多。何處靑樓明月夜。金罇玉管醉婆娑。</text>
<title>輓南士鎭</title>,<text>君是髫年我弱冠。早將交契託心肝。向來憂病頻相問。遇處盃尊必盡歡。泉路徽音從此隔。匣琴流水爲誰彈。他時遊歷星山下。忍見荒原草樹寒。</text>
<title>宿永順村舍</title>,<text>簷雨淋浪客夢驚。水村西畔聽雞鳴。朝來却恐灘流漲。催整晨裝上馬行。</text>
<title>途中有感</title>,<text>白首人間少宦情。胡爲扶病又西征。衝泥倦馬關山路。應使沙鷗笑此生。</text>
<title>滯雨水橋</title>,<text>水橋村裏稅征鞍。白雨連山漲石湍。煙澀濕薪爨火滅。風穿疎屋鬢毛寒。鄕愁杳杳身將老。客思茫茫齒欲酸。頭上陰雲猶未捲。計程何日入長安。</text>
<title>次赤羅宰金汝明臺巖酬唱韻</title>,<text>突起金剛百尺臺。一區形勝自天開。風欞端合高人臥。雲壑應嗔俗士回。飛絮落花春色暮。晴沙白石水聲來。吟邊景物難收拾。誰借胷中錦綉堆。</text>
<title>又次酬唱韻</title>,<text>臺亭風日暖。策杖暫投跫。幸接宣城謝。仍攜居士龐。淸談繁玉露。新釀倒甆缸。望遠同憑檻。迎凉更拓䆫。乾坤春欲盡。山水景無雙。漠漠花如雪。陰陰樹作幢。煙光迷古岸。日腳下平江。詩有神應助。愁因酒自降。睽離凡幾歲。邂逅卽南邦。願託雲霞契。超塵避亂哤。</text>
<title>輓沈府尹 按此在全州時作</title>,<text>平生翰墨散珠璣。名譽才華一代稀。鵬向碧霄方奮翼。鳳尋丹穴奄藏輝。四年南國閶門隔。千里東風旅櫬歸。最是親知幕府客。呑聲不覺淚霑衣。</text>
<title>竹筍 與沈金兩生酬唱</title>,<text>巖前新筍逬連墻。雨裏森森尺寸長。嫰籜斜裁紈濕露。尖頭巧削玉生凉。臨軒怳若睢園景。尋逕還同栗里鄕。會待千竿拂雲立。北䆫閒聽奏笙簧。</text>
<title>逆旅中。與金述初，鄭慶餘諸伴會飮。</title>,<text>玉露三更夜。金風八月秋。罇前逢嶺伴。客裏慰鄕愁。白首歌猶壯。靑衫宦未休。何時攜惠好。雲水理歸舟。</text>
<title>次金沈酬唱韻 金乃主倅弟也</title>,<text>風流當世士。俊逸不羣才。鼇弄張顚筆。鯨呑李白盃。扁舟南渡久。匹馬北歸催。遙想藏溪上。行尋舊植梅。金善草書。家在藏義洞故云。二我是龍門客。君如馬子才。異時頻接袂。何處更斟盃。別路連天遠。歸心與日催。禮羅聞取士。事業佇鹽梅。右二首擬沈作三末路初相識。憐君老有才。論文纔握手。話別却停盃。嶺樹歸雲暗。關山落日催。炎程愁思亂。病渴欲呑梅。四客裏逢君話。兼呼麴秀才。團圓仍秉燭。惆悵忽分盃。官柳鶯聲亂。離亭雨腳催。前期在歲晩。相對雪中梅。右二首擬金作</text>
<title>壬辰十月。蒙竄命將向碧潼。到水山留別權季明 以亮。</title>,<text>塞雲迢遞北風寒。氷雪關山道路難。白首相看成遠別。不堪愁思集征鞍。二月沈江岸鴈聲長。促節繁絃暗斷膓。惆悵與君分手後。天涯相憶路茫茫。</text>
<title>在平海配所。謹次季父韻。</title>,<text>賈傅空懷戀主心。梁鴻底事不平吟。孤臣報國非無日。只怕年衰白髮侵。</text>
<title>追次李上舍翼世韻寄贈</title>,<text>丹陽形勝國東偏。人傑如君豈偶然。風度定知追阮謝。文章直欲繼雄遷。罇前忽漫言難盡。夢裏依俙意未傳。遙想海山春政好。錦囊詩興獨能專。</text>
<title>次浩然亭韻 亭在平海越松浦。黃君湜家亭也。</title>,<text>尋眞偶爾入金華。向晩行行踏玉沙。借問石羊何處在。白雲深鎖赤松家。</text>
<title>次李立卿蓴湖里亭韻</title>,<text>慳秘千年若有期。靑丘地誌不應遺。騷人今古留佳句。洞老春秋會秀眉。風動蘋洲香滿袖。月臨莎岸冷侵肌。夜來搖曳煙波裏。桂棹蘭槳隨所之。二登臨怳若訪安期。天鏡何年此地遺。檻外老松張翠蓋。岸邊垂柳展明眉。波光有意爭呈態。酒暈無端自上肌。人世浮名都夢幻。一竿雲木願從之。</text>
<title>次眞城養眞堂韻。呈李子和 守諴。</title>,<text>佩聲顚倒下烏臺。天上僊蹤暫謫來。臥閤只看書與史。養眞長對竹兼梅。淸川遶出丹砂窟。列嶂妝成碧玉堆。匹馬重尋違宿約。憶君無計共斟盃。時子和以持平黜爲縣監</text>
<title>前冬余蒙恩譴。路過花山。鄭仲則 侙 追送到府城南。聯枕而宿。仍以別語贈行。李翼之聞而和寄二絶。追次其韻。呈仲則，翼之兩友。</title>,<text>故國一千里。孤臣方寸心。驛亭寒日瘦。關樹凍雲陰。敢抱懷沙怨。猶存報主忱。窮途分手後。忍聽塞鴻音。二聖主陽春澤。微臣腐草心。天涯收客淚。歲暮返龜陰。虛負圖南志。空懷拱北忱。有時殘夢裏。長樂聽鐘音。</text>
<title>柬子愼。時愼在洛陽。</title>,<text>別後思君夢不成。計程今已入秦京。飛騰莫負圖南志。潦倒空懷望北情。臺上鳶魚誰復賞。山中猿鶴浪相驚。靑雲舊伴應無數。那識居人唱渭城。</text>
<title>輓李懷仁汝廓 弘祚號隱</title>,<text>吾友當時傑。才名戰藝初。鸞棲曾枳棘。蠖屈久泥淤。論議令人服。醇眞孰子如。安貧尋古道。避世卜幽居。雲樹三年別。存亡萬事虛。凄凉留寶帙。慘憺返靈輿。哀壑霜風動。荒原落木疎。無因漬酒送。瞻望淚霑裾。</text>
<title>次臥雲居士鄭仲則韻</title>,<text>勝地編茅景自幽。主人高致揖浮丘。倘來軒冕非關念。靜裏琴書足散憂。雲斂鶴陰明遠峀。雨晴沙渡漲春流。疎慵久抱煙霞想。何日相尋杜若洲。二心迹雙淸地轉幽。囂塵那及臥雲丘。考槃隨處堪乘興。獻策當年謾抱憂。山鳥過庭屛裏去。水花飄岸鏡中流。遙知獨酌糟牀下。醉後行吟白鷺洲。</text>
<title>次水落臺韻 按水落臺在安東甘泉。水石奇勝。辛丑九月。鶴沙金公，拙齋柳公，木齋洪公。與一時諸賢。約會臺上相酬唱。時公任基川。送酒助歡。仍和其韻。</title>,<text>松桂䕺中細路回。隔溪楓葉錦新裁。山明疑有丹砂窟。境僻誰知白玉臺。後水復隨前水落。今人又繼古人來。淸秋悵望羣仙會。自愧塵襟獨未開。</text>
<title>輓申君 圾</title>,<text>血盡高柴眼。驚聞玉樹凋。鯉庭如夢寐。鵬翮失扶搖。故宅梅初發。荒原雪正飄。無因漬酒送。垂淚坐寒宵。</text>
<title>輓金經歷德以 震遠</title>,<text>宦海津頭別幾年。遙瞻鳧舃塞雲邊。自憐零落殘魂在。誰料悲凉旅櫬旋。往事已驚爲蝶夢。流光難繫縱風船。當時鴈塔題名處。點撿存亡一愴然。</text>
<title>次南塘酬唱韻</title>,<text>聞說新開數畒園。幽棲端合養靈源。霞光掩映丹砂窟。泉響潺湲白石根。追遠感深霜露節。投閒樂在蓽蓬門。傍人遮莫題招隱。世事如今不欲言。二疇昔雲衢逐衆賢。晩尋三徑詠陶篇。誅茅擇勝身堪老。品石題山句可傳。祇愛松楸長入眼。且將碁酒用爲年。多君孝思兼幽興。何日相從一粲然。三谷口深藏不啓關。園林瀟灑隔塵寰。耽看松菊廵簷外。酷愛圖書滿壁間。爭說聖君方側席。却歎賢士久棲山。紛紛堪笑終南客。何似寒泉自在閒。</text>
<title>輓護軍舅氏 趙公遵道</title>,<text>系出簪纓後。身居山水鄕。爲仁由孝悌。禀性本慈祥。筮仕年差晩。歸田鬢已霜。風塵無夢寐。魚鳥與倘佯。物外生涯足。閒中日月長。門闌共和樂。隣里襲馨香。星彩垂南極。萊衣舞北堂。始終元有理。倚伏互無常。崑玉恩優洽。仙輧去杳茫。自慚非宅相。酷似豈何郞。曠歲違牀下。縣情在渭陽。前冬候顔色。此日賦些章。人事嗟難恃。音容耿不忘。滿庭螽羽聚。耀穴鳳毛藏。餘慶人皆佇。遐齡世孰方。百年還倏忽。萬事卽悲凉。哀慕堂留號。驚呼鴈失行。幽明今別舅。孤露倍思孃。落月悽丹旐。秋風動白楊。靑山一哭罷。流淚自霑裳。</text>
<title>輓南僉使大哉 海宇</title>,<text>虎榜登名早。天門授鉞遲。伏波寃莫白。都尉數多奇。身佩前年玦。魂招舊日衣。薤歌經過路。瞻望淚交頤。時大哉在謫所喪逝。故第三句五句及之。</text>
<title>輓李君姬老</title>,<text>處士生涯達水湄。長年茅屋耐寒飢。龍門路阻奇才屈。蘭砌芳殘舊業衰。玉露淸談難更聽。錦囊玄訣孰重披。臨牋別有無窮痛。鏡裏孤鸞不忍窺。</text>
<title>次沈幼淸韻。贈李子愼。按李公三代守忠州</title>,<text>祖子孫間歲幾經。今君踐位牧遺氓。雄藩游刃承先跡。暇日鳴琴對晩晴。街路佇看螭首聳。邦人惟恐雪山輕。光前懋績眞無忝。從此鵬騫萬里程。</text>
<title>輓李上舍士明 重炫</title>,<text>有美儒林秀。家庭世襲芳。聦明兼孝友。樂易且端良。早抱屠龍志。時從戰藝塲。人期攀桂客。名止採蓮郞。璧月沈滄海。蘭香隕夜霜。高堂雙白髮。虛幌二靑孀。香火嗟無主。晨昏孰事亡。徽音歸厚夜。寶帙落空牀。霞壠千年宅。雲山一畒庄。不堪回首望。揮涕賦哀章。</text>
<title>次李立卿漁梁韻</title>,<text>雨後前川赤鯉肥。漁梁日夕坐忘歸。波頭不見金鱗下。應向龍津待奮飛。二幾年塵土憶鱸肥。雲水鄕中早賦歸。竹杖芒鞋濠上興。相親惟有白鷗飛。</text>
<title>申君垓卜居於新堤湖邊。前年春過其居。草堂瀟灑。景趣可愛。壁上有沈久玉 玖 短律。諸人多和之。仍次其韻。</title>,<text>谷口幽棲地。湖邊別有天。波澄魚動鏡。沙晩鷺依煙。樹影侵書榻。花香襲酒筵。誰將山澤勝。移入畵圖傳。二暇日乘春興。經過小洞天。初疑非世界。更喜有人煙。捲網魚登艇。開罇月滿筵。名區知有主。慳秘待君傳。</text>
<title>輓成江界汝習 以性</title>,<text>小白山前一別離。嶺雲湖月幾相思。宦途榮辱何須說。暮境存亡祇自悲。百歲桐鄕遺惠在。三朝蓬閣令名垂。如公合置儒林傳。借問當今秉筆誰。</text>
<title>輓李君景栢</title>,<text>養拙田園裏。甘爲聖世氓。明農守舊業。敎子讀遺經。風急連枝落。天寒獨鴈鳴。白頭題訣語。瞻望淚河傾。</text>
<title>輓李君景樟</title>,<text>荊樹風摧日色愁。百年人世事悠悠。雲庵山裏連新壠。應有雙魂月夜遊。右悼兄弟俱逝</text>
<title>詠盆上紅梅</title>,<text>誰想紅珠綴綠枝。耐寒貪睡故開遲。夜來忽覺芳心綻。酒暈何從上玉肌。二芳姿移上小圓盆。日夕相看坐到昏。論品莫分紅白色。均爲雪骨與冰魂。右用幼淸韻三昭君朱粉春風面。曾向當年畵裏看。千載貞魂猶未滅。更將芳艶託枝端。</text>
<title>輓李君廷望</title>,<text>養拙田園裏。沈冥送一生。敎兒傳世業。閉戶免鄕評。暮境存亡痛。重泉父子情。從前分義篤。別淚自霑纓。李君歿後。其孤繼亡。故第六句及之。</text>
<title>李方伯尙眞歷訪而去。中路見寄。仍次其韻。</title>,<text>魏野幽居萊節過。夕陽瞻望使人愁。此後相思何處是。白雲紅樹楚山秋。</text>
<title>輓鄭參奉仲則</title>,<text>文希韓柳筆鍾王。半世才名一命郞。窮達在天君豈恨。存亡殊路我偏傷。愚川勝景還蕭索。雲寺佳期孰主張。莫歎鄧家無繼嗣。螟蛉有子奉靈牀。仲則嘗以書要我會話于孤雲寺。遷延未果。幽明遽隔。痛哉。二天以才華旣賦君。胡爲落魄臥江濆。書樓老去光陰促。試院年來好惡分。脩夜忽驚沈璧彩。此生何處襲蘭薰。惟餘篋裏珠璣在。留待侯巴識子雲。</text>
<title>次丁上舍君獻 瑜 韻 聞君獻作乞粮行。中路阻雨徑還。余以穀斗敎其窮。</title>,<text>書䆫攻苦不謀身。垂白堪憐作乞人。勺水可能霑涸轍。定應𢪶腹坐寒晨。二老驥之心病鶴身。邇來棲作碧山人。閒居尙抱憂君念。夢入天門玉漏晨。右寓居無聊述懷</text>
<title>戀盆梅</title>,<text>瓦盆尺土託孤䕺。嫰萼團團幾點紅。別後邇來消息阻。好須無恙待東風。</text>
<title>贈別申方叔 塼 謫行</title>,<text>子罪伊何我不知。相看無語暗含悲。家庭所學惟忠信。莫向明時作楚詞。二商飆蕭瑟馬寒嘶。一鴈孤征帶夕曦。雷雨湖山應不遠。佇看髭髮勝平時。</text>
<title>輓丁上舍君獻</title>,<text>事業螢䆫下。田園鶴麓邊。功名違宿計。詩酒送殘年。此別泉重隔。餘生雪滿顚。哀辭兼慰語。庭有子孫賢。</text>
<title>次子愼韻</title>,<text>宦海波邊莫阽危。山中猿鶴怨歸遲。世情閱眼經千變。時事關心値百罹。白首投閒聊可樂。靑雲失路不須悲。知君老去猶豪爽。好展賓筵喚雪兒。</text>
<title>又次子愼韻</title>,<text>大器如君佇晩成。胡爲牢落過平生。羊膓在眼常存戒。蜮毒潛波豈不驚。元亮田園尋舊逕。杜陵心迹喜雙淸。誰知冰月堂中老。逃世高風衆所兄。二國恩圖報竟無成。簿領䕺中誤半生。物外霞煙歸思切。鬢邊霜雪壯心驚。高名月嶽山俱仰。廉德琴臺水共淸。歲晏襟期松菊在。結交何羡孔方兄。</text>
<title>次子愼鳶魚亭韻</title>,<text>一去名區已十年。多君歸臥謝塵緣。平沙鷗鷺來還往。列嶂煙雲斷復連。遲暮關心親玉友。中和無夢預金錢。楣間况有遺文在。莊誦應無外物牽。二金剛突起作臺形。敬老當年卜此亭。檻外淸流拕練素。雲邊遠峀擁螺靑。業傳堂搆膽輪奐。身出風塵入窈冥。飛躍一章須理會。世間何物擾心扃。三躍者爲魚飛者鳶。飛何戾天躍何淵。目前活潑觀其妙。心上推明識所然。萬化流行元浩浩。一章拈示最拳拳。茲亭佳號非徒爾。須對遺編仔細硏。四一江風月擅雙淸。鐵壁曾經禹斧成。堂搆聳觀稱孝子。胷襟追想揖先生。天淵妙理常存目。軒冕浮榮不係情。莫道黃樓滕閣勝。何如靜裏玩誠明。</text>
<title>疊前韻</title>,<text>指魚鳶問曰魚鳶。那識飛天與躍淵。仰觀俯察惟理耳。揚鱗縱翼各悠然。先生卜地留嘉號。才子題詩敵老拳。白首紛如吾有歎。願將心法共君硏。</text>
<title>次景贇亭韻 亭在佳音里</title>,<text>賀燕爭飛繞檻邊。巋然傑搆帶冰川。比隣少長同修契。佳節春秋每展筵。會見風流成美俗。政宜觴詠度殘年。白頭却憶經過地。猶記當時父老賢。</text>
<title>次趙顯甫 咸世 五宜軒韻</title>,<text>東風起幽壑。人臥草堂春。一任吹衰鬢。何嫌落醉巾。欹傾花影亂。搖颺柳絲新。緬想詠歸興。山林足養神。右春宜風小軒納夕凉。峽裏政炎夏。露頂倚牀邊。披襟臥牖下。心神自爽淸。時日多閒暇。借問熱中人。何如趙上舍。右夏宜凉雲陰廓掃盡。桂影一天秋。羣壑忽如晝。疎簾催上鉤。興因詩自遣。人與景俱幽。淸福君偏享。塵中知者疇。右秋宜月幽人不出戶。偃息過深冬。但聽風敲竹。寧知雪亞松。爐煙凝滿壁。罇酒煖盈鍾。堪笑紅塵客。衝寒趁曉鐘。右冬宜燠知君多道氣。瀟灑出塵間。小搆宜經歲。殘年合養閒。興來長對酒。睡起飽看山。歎我衰頹甚。高蹤不可攀。右此身宜處其間</text>
<title>冰院口號 時鄕中老友多會</title>,<text>雨後山中並馬行。洞門流水浪初生。衰年重引雲林興。塵世還慙利祿榮。話及舊遊渾似夢。醉斟深斝更多情。從今惠好頻來往。莫負香山九老盟。二罇前握手酒三行。白髮蕭疎愧後生。漠漠溪山雲裏隱。依依花木雨中榮。天邊虛負圖南志。樓上空懷望北情。送老林泉惟有計。願君從我結幽盟。三樓前立馬欲將行。摻袂踟躕別恨生。佳句迭酬追太白。深杯更酌對公榮。他時會合須如約。數日團欒不盡情。翻覆世間堪可笑。吾儕庶保百年盟。</text>
<title>洗心亭口號 亭在氷院溪邊</title>,<text>十年奔走喪吾眞。頭上蕭蕭白髮新。此日塵心都洗盡。從今免作逐名人。</text>
<title>鳶魚亭酬唱韻 吾鄕老友皆來會。張君聖源亦不期而至。時流頭也。</title>,<text>主人亭子似僊居。匹馬重尋十載餘。雨歇江聲吹地轉。煙收月色動沙虛。罇前共喜非新面。物外還忘返舊閭。老去紅塵無夢寐。卜隣吾欲結茅廬。右口號由來分義自先公。憶昔過從洛水東。爭說傳芳家範在。祇憐遭刖命途窮。塵埃末路多軒鶴。雷雨何年起蟄龍。白首吾生今已矣。投閒方欲學佯聾。右次張聖源江畔有臺臺有樓。赤羅形勝是西陬。深林細逕尋前迹。層壁危巖到上頭。漠漠煙霞迷遠壑。依依笙鶴過長洲。此身如在方壺裏。乘興都忘鬢髮秋。右次主人韻二十年前久別離。嶺雲湖月幾相思。重逢不覺淹歸駕。暮境情懷異少時。右贈聖源</text>
<title>疊次前韻。以謝主人。</title>,<text>聯翩驅馬訪巖居。政値流頭一雨餘。層壁出雲山勢斷。晴江漾日水光虛。良辰邂逅仍同席。疇昔分張各異閭。從此共成來往計。不關鳴玉禁中廬。二投紱高風孰似公。晩年閒趣在墻東。一區風月藏無盡。十里江山望不窮。莫遣佳人彈別鶴。更聽豪客騁雕龍。餘生欹雪同歡飮。世事如今只願聾。三才器端宜侍鳳樓。胡爲棲息水雲陬。積年輿馬塵隨眼。晩節江湖雪滿頭。山鳥遠過靑草岸。沙鷗時起白蘋洲。佳辰勝會眞難得。千載如逢赤壁秋。四罇空客散便成離。回首那堪別後思。莫道咫間千里阻。夢魂猶有往來時。</text>
<title>輓季舅氏 趙公東道</title>,<text>峽裏辭違落幾蓂。殘年倍切渭陽情。那知此日音容隔。忍賦些章涕淚零。花甲九旬人所罕。祖孫三世福誰京。重泉應與先慈會。爲說孤兒鬢髮星。</text>
<title>贈沙塢金稚玉 尙琦</title>,<text>水北山南幾歲離。偶成奇遇話心期。人間聚散元無定。却恐催題送別詩。二江上靑山山下廬。故人眠食近何如。祇緣衰懶稀相訪。非是無情記憶疎。三世味辛甘已遍嘗。半生何事踏羊膓。同君來往寬閒野。乘興還忘鬢髮蒼。</text>
<title>次稚玉首尾體韻</title>,<text>可惜光陰如轉車。殘春屈指日無餘。良辰會面眞非偶。暮境交情却倍初。共把淸觴裀細草。雙垂白髮數羣魚。吾儕得意須行樂。可惜光陰如轉車。二可惜光陰如轉車。幸逢沙老賞春餘。巖花半落風吹後。堤柳增輝雨過初。泝興怳親聞舍瑟。濠遊豈獨擅觀魚。相攜勸酒君無怪。可惜光陰如轉車。三可惜光陰如轉車。相看華髮幾莖餘。君猶勤苦詩無敵。我幸優游賦遂初。攜手欲追商嶺鳳。臨流何羡釣臺魚。芳辰好會堪乘興。可惜光陰如轉車。</text>
<title>再次首尾體韻</title>,<text>蓬門何恨斷來車。罇酒逢迎苦憶餘。肝膽更披頭白後。瓊琚隨落眼靑初。誰知霧隱南山豹。曾佇天游北海魚。醉裏相看兩不厭。蓬門何恨斷來車。二蓬門何恨斷來車。世上交情半耳餘。雲樹戀深經歲後。金蘭歡洽展筵初。岡頭雨歇宜尋蕨。磯上風微可釣魚。矮帽短筇頻會面。蓬門何恨斷來車。</text>
<title>又</title>,<text>何關駟馬與高車。樂在幽閒不願餘。萬事都忘殘夢裏。一罇相對晩凉初。紛囂堪笑爭眞。懶惰無心辨魯魚。養素全眞足安分。何關駟馬與高車。二何關駟馬與高車。晩占田園數畒餘。花落草生春去後。鶯歌燕舞睡興初。不妨時起西湖鶴。莫負同觀丙穴魚。投老萬緣俱掃盡。何關駟馬與高車。</text>
<title>輓金君時省</title>,<text>疎拙吾偏愛。飢寒衆所憐。同鄕成白首。此別間黃泉。曉月窮山裏。霜風落木邊。翩翩丹旐去。瞻望淚潸然。</text>
<title>輓南君海容</title>,<text>端良純謹入鄕評。人道公堂有滅明。惆悵徽音今寂寞。靑山何處哭新塋。</text>
<title>次申方叔盆梅韻 時方叔蒙赦還</title>,<text>湘潭久別故園梅。幾使孤根待主來。雨露同霑無爾我。心期暗託絶嫌猜。芳姿怳若春生面。勁節還疑玉作胎。遙想月明窻壁靜。盆前應醉蘸香盃。</text>
<title>輓鶴沙金丈 應祖</title>,<text>冰雪淸操仙鶴姿。不知巖上早從師。銀臺玉署三朝望。龜首龍趺五郡思。恩典遠加鄕黨慶。隣舂忽輟士林悲。餘生戀德今安仰。漬酒情乖淚自垂。</text>
<title>輓洪君是榮</title>,<text>術家本茫昧。小道豈稱君。祇是相知久。難忘屢顧勤。衰年顔面阻。今日死生分。惆悵囊中訣。寥寥不復聞。</text>
<title>輓南大受 海準</title>,<text>往時頻沐過龜廬。暮境分張各異居。惆悵舊遊眞夢耳。凄凉哀輓忍書諸。親知歷數惟吾最。福慶俱全孰子如。祇恨未成蒿里餞。白頭瞻望淚霑裾。</text>
<title>樂善堂成後偶吟</title>,<text>小堂端合養衰翁。高枕冥棲世念空。祇願年豐家國奉。秋來雞酒比隣同。二半生堪笑夢邯鄲。老去投閒分所安。瀟灑小軒佳趣足。白雲靑嶂畵中看。三山如屛障谷如盤。誰識幽人樂考槃。蕭颯雨聲驚午夢。枕邊微覺鬢毛寒。四前臨碧沼後蒼巒。洞壑幽深樹影寒。外客不來門晝掩。懶搖團扇臥窻間。</text>
<title>持寶寺酬唱韻</title>,<text>白霧連山雨腳飛。林深苔滑路依微。天公亦解分離恨。鎖斷歸程暫駐騑。</text>
<title>輓朴寶城 宗杓</title>,<text>禁密初登選。邊陲再典城。纔聞擁皁蓋。誰料返丹㫌。埋沒封侯志。悲凉相紼聲。友于人共識。遺行入鄕評。</text>
<title>輓柳善久</title>,<text>庚子生同到白頭。曾從伯仲季間遊。聯珠寶彩今難覿。別鶴哀吟獨未休。詩禮庭前蘭日茂。孝廉船上月空留。去秋罇酒江村會。一夢依然涕自流。</text>
<title>次洛臯堂韻 按洛臯堂。卽故正李公爾松江亭也。</title>,<text>白茅新蔭數間堂。戶牖憑高枕席凉。遠峀出雲螺䯻聳。平波漾日錦紋長。早知養拙應吾道。晩覺安心是藥方。煙月釣遊堪送老。濁醪麤飯亦何妨。</text>
<title>輓詞[柳元之]</title>,<text>飮德常如醉。論交更得師。姻連情自切。志合道無緇。鄭重生前好。虛凉夢裏思。哀辭說不盡。只有淚雙垂。</text>
<title>輓詞[金啓光]</title>,<text>高人淪喪路人悲。况我孤生失所依。無復更瞻鸞鳳狀。不堪重廢蓼莪詩。家傳孝友芳聲遠。文出宗師大手揮。始若有爲終斂迹。茫茫天意果難知。</text>
<title>輓詞[羅以俊]</title>,<text>不恥於衰世。吾猶識紫芝。同收𤱶畒迹。各歎漳濱羸。海內斯人歿。乾坤此道危。平生信宿意。重誦蔡邕碑。</text>
<title>輓詞[南天漢]</title>,<text>風流文彩最南州。黃甲香名更出儔。栢府薇垣淸望重。湖城嶺邑惠聲留。世間榮利還多事。老境優游有某丘。鄕國衣冠零落盡。又題公輓淚盈眸。</text>
<title>輓詞[柳世哲]</title>,<text>雄詞華望早蜚英。梧老家庭見典刑。原德正同鸞鵠峙。淸姿賸似玉金貞。棲遲晩歲寧論命。歸仰平生幸襲馨。從此儒林長寂寞。龜山煙月摠傷情。</text>
<title>輓詞[柳世翊]</title>,<text>名家模範見箕弓。文彩風流繼有公。鵠質固應非浴白。蘭馨元自襲人濃。明時雅望簪紳早。晩歲閒居木石同。飽德幾曾蒙眷誨。追陪此日更無從。</text>
<title>輓詞[金煃]</title>,<text>明辰早擢諫議臣。鵠立風聲孰敢倫。直節可能挽世道。危言終使誤公身。棲遲嶺邑年先老。投笏丘園志莫伸。時事邇來堪痛哭。羡君今作地中人。</text>
<title>輓詞[李玄逸 葛庵]</title>,<text>東南人物眇然時。將曉稀星又見移。大令已聞於祖厚。家君每語卽公推。摳衣猥荷溫言辱。灑掃常嗟供役遲。賤迹窮山會愁疾。不堪辜負送靈輀。</text>
<title>輓詞[李惟樟 孤山]</title>,<text>少以才鳴晩福全。早辭軒冕臥林泉。隨車甘澤乘鳧日。及霤危言躍馬年。田畒養閒神自王。君民入念淚長縣。廟堂知己應銘述。懿德行看國史傳。</text>
<title>輓詞[李惟橿]</title>,<text>夫子南州雅望持。江東安石漢當時。上之合在名卿列。窮也堪爲後學師。梅福敢言身不顧。公孫無事酒常隨。死生順適人何憾。獨爲從前分誼悲。祭文，輓詞多遺失。只此若干篇入錄。</text>
