<title>古意</title>,<text>孤形寓兩間。渺渺諒無比。矧玆隙中光。一瞬若此。邃古大人徒。天實降有以。文章與道德。卓卓爲民紀。亦有贒良士。在在夔卨是。得佐明王理。勳業光靑史。而我獨何爲。大世空生已。經綸無素蘊。文字事末技。生爲樵牧匹。死與凡草靡。寤歎徒何益。呼酒且一匜。</text>
<title>卽事</title>,<text>長歌一曲倚秋天。落木聲中意惘然。何處牧童三兩笛。西風吹入小牕前。</text>
<title>獨坐</title>,<text>黃庭註罷日西回。茅广無人晝不開。惟有去年雙鷰子。野堂深處覓巢來。</text>
<title>次呈李鳳捿丈早秋郊居韵</title>,<text>郊林秋色日生凉。獨抱枯琴韵意長。一葉隨風飛古井。數螢和雨颭空牆。明時枉作江湖隱。衰鬢還嗟歲月。幸有孤懷消遣地。鳳巖居士近同鄕。</text>
<title>又和呈踈梅韵</title>,<text>一樹瓊梅護小楹。臘前花信早春生。淸姿不耐冰霜冷。疎影堪看雪月明。傳老虗拋調和手。林郞重結合歡情。癯寒標格宜詩畵。繞砌微吟獨自行。</text>
<title>次呈柳丈 灃</title>,<text>儵作龍山別。遙憐福地香。三宵聯榻話。偏荷室留香。又魂入聯宵夢。詩傳在袖香。會有登軒日。多賀挹蘭香。</text>
<title>奉餞全聘丈 光濟 赴命之京</title>,<text>官路天晴霽色收。孤雲獨鳥去悠悠。烟郊柳管春愁暗。水驛波添別恨流。千里行裝君有命。百年潦倒老堪羞。今朝一唱陽關曲。怊悵東風獨倚樓。又前程夷險敢言知。小子西遊十載奇。江漢有時風浪急。渡頭宜早問篙師。</text>
<title>留泮與李景文 象靖 拈韵共賦</title>,<text>秋懷寥落苦難寬。文酒從君且盡歡。終古齊門無好瑟。如今楚客有峩冠。三年紫陌初心渙。九月黃花晩節寒。南朢鄕山頻入夢。劇知雲水是閒官。</text>
<title>又和贈別韵</title>,<text>君家在湖上。南國好林泉。薄宦凰捿枳。英聲鶴聞天。烟霞弘景宅。江海季鷹船。立馬都門路。停盃意悵然。</text>
<title>同鄭應敎舟行驪江</title>,<text>偶向驪州路。同登學士舲。隨檣山欲動。緣靄樹生冥。此地眞堪畵。何人好點亭。行從鷗鷺宿。今夜度蘆汀。</text>
<title>春寒</title>,<text>東風剪剪曙光流。客路餘寒半是愁。爲問龍樓今夜雨。君王正御翠雲裘。</text>
<title>曉發與李奉事彝卿 敬儒 同行</title>,<text>十月天風陣陣來。朔雲寒鴈共徘徊。凌兢馬首霜毛縮。咿喔鷄聲曙色催。客路長時無好狀。酒家何處有新醅。西來幸遇同聲士。良喜今朝並回。</text>
<title>正月望夜。同李彝卿，田殿中德種。步出水閣橋。呼韻共賦。</title>,<text>客裏愁顔未暫開。上元令節爲誰來。銀蟾搗藥寒和露。桂樹飄香影蘸盃。化國祥光浮殿閣。貴公歌舞隱樓臺。燈殘酒盡君休說。不到鷄鳴斷不回。</text>
<title>臨行贈李彝卿</title>,<text>江上漁翁鎭日漁。縱能忘世未忘魚。若道翁心魚不在。何緣欲去更虗徐。書中有我亦從此歸之語故云。</text>
<title>五陵偶示徽齊主人</title>,<text>黃蘆原下白江廻。五聖陵前拜手回。丹碧微分丁字閣。藤蘿全失朢香臺。今朝苦被山巾子。何處欣逢麴秀才。直到興闌然後去。僧寮炊飯不須催。</text>
<title>達城館。別尹判官 啓東。</title>,<text>華堂粉面有三行。銀燭金爐夜未央。明府風流留遠客。新春物色𢞓離觴。終憐建德非吾土。始信幷州是故鄕。別後音書那易得。君家京國我山陽。</text>
<title>華判江亭。次呈元華伯 景度。</title>,<text>山明水秀海庄開。庭院蕭蕭半綠苔。臨渡客心緣㡳急。近城春色任他回。風花雪月平時事。吳楚乾坤望裏懷。怊悵百年多小意。滿江殘照獨登臺。</text>
<title>題錦城大君祠堂</title>,<text>一片苦心斷斷期。竹溪遺跡有誰知。東風草綠王孫恨。古廟香殘野老悲。曠典六朝身後事。高名百世口中碑。淸塘軒外當年樹。夜夜愁聞蜀子䂓。</text>
<title>之任昌寧。臨行有作。</title>,<text>君恩偏向賤臣加。五馬南歸趁早花。親老喜承毛義檄。身痾甘服葛洪砂。符分海邑關民社。路出桑鄕問室家。明日天顔辭咫尺。夢魂應繞漢江涯。</text>
<title>直廬</title>,<text>高閣初陽露未消。依依楊柳錦川橋。侍臣簪笏歸仙署。今日君王早罷朝。右朝午皷初停申刻來。紅袍忙殺上銀臺。歸時暝色生書幌。坐坼軍符凈鴈回。右暮落月蒼蒼玉殿西。九門深鎖五更初。時平聖代閒無事。兵部郞官夜讀書。右夜</text>
<title>迎祥帖</title>,<text>翟衣當殿坐。春氣入宮多。合德乾坤正。撫時日月和。蠶壇將有事。王室豈無羅。綵燕酬佳節。華容動侍娥。暖風吹柳細。酣旭轉簷高。萬歲呼嵩處。千官動綵毫。</text>
<title>雨中獨坐。鄕思轉深。聊賦一律以寓懷。</title>,<text>木覔山雲暗淡低。漢陽城裏雨凄凄。偏憐上苑鵑花色。有意西林杜宇啼。舊渡溪橋應暫滑。新耕隴畒想全泥。今春又負休官計。種藥栽蔬信病妻。</text>
<title>寄鄭主簿</title>,<text>愁中日月隙駒如。又是秦城一歲初。靑眼只從新柳見。赤心偏與短燈噓。明時浪作三年客。少日虗拋萬卷書。不是馮唐傷易老。問君華髮亦蕭疎。</text>
<title>讀晦庵竹窓詩有感</title>,<text>欲識人心通復塞。須看竹牖閉還開。此於密處把持去。彼向明時闔闢來。</text>
<title>敬次退溪先生次周愼齋見寄韻</title>,<text>落盡巖花澗柳靑。荷衣新試御風泠。太平聖代閒無事。懶向高梧拂彩翎。閤外高峯數點靑。古琴三疊風泠泠。人間百代興亡事。付與天邊一鳥翎。</text>
<title>追憶陶山。感而有作。</title>,<text>陶山周匝退溪流。百世羹牆寓一區。寄語來人努力上。奇觀知在最高頭。</text>
<title>權冲齋先生入侍退出時。袖中落小冊子。</title>,<text>先生平日愛看書。禁直長同桂 缺 居。遺墨分明留手澤。依然懷裏落來初。</text>
<title>敬題一蠹齋鄭先生文集</title>,<text>天嶺當年淑氣蟠。吾南人物最三韓。風蒲佳句從前誦。花洞遺芳待後看。學沂淵源濂洛際。心同道義 缺 暄間。後生亦抱捿山計。百載高風往欲攀。</text>
<title>呈權樹谷季膺秋潭韵</title>,<text>我愛秋潭好。君言鳳峀嘉。玄翁題品久。厓老費營多。魚性戀淸水。鷺心憐白沙。歸山知有日。江國趁秋花。</text>
<title>又次呈</title>,<text>淸晨試拂案頭塵。一幅瓊琚滿眼新。小閣深深天欲雪。楚歌三疊侑情人。暇日行尋小洞天。晴沙白石坐悄然。何山暮雨太多事。謾使閒人逗去鞭。</text>
<title>元朝獨坐。瞻想歲仗。悵然有作。</title>,<text>秦地留連久。周正閱歷頻。郞官擎彩筆。太史記新春。</text>
<title>素里亭。同姜希祖拈韵得安字。</title>,<text>孤亭依壁燕巢安。欄下鳴泉曲曲灘。此樂三公當不換。君家四事亦云官。貪看遠峀輕烟起。坐待前山夕照殘。那得超然塵網外。主人濠上與盤桓。</text>
<title>贈李奎五</title>,<text>前年匹馬洛江潯。驛路春花着處林。已喜神交投以㯃。却憐情誼利於金。相思苦被山河隔。久別愁看歲月深。一曲峩洋君試奏。也應當世有知音。</text>
<title>輓李監役 守恒</title>,<text>淸翁說與後來人。識得宣城有逸民。監役何官招不起。退陶爲祖學應醇。芬華且看桐柯茁。事業還高草屋貧。近日南州無好語。江天寂寞小微淪。</text>
<title>奉先寺口占</title>,<text>雲岳千年寺。遊人九月來。葉堆迷石路。鍾罷認禪臺。遂與老僧坐。共忘孤鳥廻。幽情殊未已。山日下階苔。</text>
<title>漢江口占</title>,<text>悠悠今古意。江漢日西流。水積魚龍氣。霜傳鴻鴈秋。輕舟千里客。殘月五更愁。認得鄕天遠。孤雲去不休。</text>
<title>和呈權樹谷，李石塘士兼 萬達 唱酬韵。</title>,<text>古人揔尙志。今人好循名。眼看當世士。聲利誤平生。獨有東城老。勤勤讀古經。明珠遺滄海。幽蘭雜榛荊。爲文以寓懷。叩腹鳴不平。時與花山翁。唱喏道深情。儂亦躡下風。逢處倒屣迎。文字肝膽照。江湖約誓明。以玆保餘年。白紛無相更。裁書寄遠足。飛鴈莫須驚。</text>
<title>全丈輓</title>,<text>今人善與俗緇磷。此老何曾受點塵。萬事不求常分外。百年多是寂寥濱。漸看先執歸黃壤。誰念餘生在比隣。灑向新原無限淚。靑山花發似前春。</text>
<title>輓權掌令 相龍</title>,<text>擧世僞邪獨任眞。拙翁門下有斯人。名傳澤國循良吏。籍在璇霄侍從班。老屋不禁風雨打。明窓長與聖贒親。平生 缺 色陪何處。宿草東原又一春。</text>
<title>遊吏隱臺</title>,<text>吏隱臺邊吏隱來。步隨流水暫徘徊。虗名畏被花饒笑。故趁山花欲未開。</text>
<title>宿慶安店。次李松溪 瑞雨 歸田園韻。</title>,<text>東出靑門背漢京。水雲南國杳歸程。儂心已謝塵間事。恠殺宵來睡未成。</text>
<title>扶桑口號</title>,<text>朝騎鐵連錢。薄暮到扶桑。望見金烏山。秀色畫彼蒼。峭峯削欲成。危磴盤未央。上有千歲松。特立傲風霜。緬懷吉注書。冥冥此遯藏。巢許避帝堯。夷齊登首陽。一柱障橫波。萬古扶綱常。高人死已久。淸風猶不亡。懦者亦起立。長嘯一彷徨。</text>
<title>歸路登金烏山</title>,<text>金烏山在碧雲中。氣色蒼蒼烈士風。地勢遠通天極北。江流直走海門東。千巖戴雪遙看白。萬樹經霜近覺紅。一出十年塵世客。夕陽回首意無竆。</text>
<title>蘭臺直中。夜坐述懷。</title>,<text>達宦非吾志。漁樵有誰爭。儂居近聞峽。古稱姑母城。嘗得一小聚。名之以秋潭。其上有峭壁。舊號曰鳳岑。魚山自南來。嫰如蓮花樣。迤東爲雲磴。蒼翠無定狀。從西一高峯。並峙欲相揖。呀然洞門開。可望不可入。中瀉千尺潭。平鋪碧瑠璃。水積劣容屧。水落耐褰衣。南揭復西涉。向北有小墩。縈抱間水石。因之雜蘭蓀。恭聞玄洲翁。避世此遲回。至今山中人。呼作政丞臺。我欲結數椽。永與塵世遠。去從樵牧匹。庸遂邱壑願。一出循微祿。千里傍帝鄕。人心失輕重。世事足蒼黃。九月霜風來。搗碎靑楓林。又聞階下蟲。咽咽終夜吟。使我發深歎。不欲吹燈宿。問余何所事。問余何所憶。天下方太平。朝廷無是非。棄置勿復道。客子尙懷歸。</text>
<title>擬古</title>,<text>上山采榛子。榛子白如玉。采之欲遺誰。美人天一曲。怊然望四遠。日暮寒雲碧。願寄一言去。河漢杳難陟。佳期曠延佇。秋露浩已滴。策馬登前道。倀倀靡所適。</text>
<title>輓李 景益</title>,<text>明時何事卧雲林。獨抱遺經翫古今。意思或從言外得。工夫儘向靜中尋。當時只見先生面。來日謾悲後死心。也有微辭留在篋。慈孫他日護藏深。</text>
<title>直宿</title>,<text>鈴閣安閒日映狀。詩思暗與筆杠長。偏承聖眷山如厚。寶篋頻摩御賜囊。</text>
<title>奴星告歸。修上庭札。心緖悄不自定。聊賦一律。</title>,<text>老病吾親在。商山北蟻村。倩人供菽水。無子問寒溫。聖主方敦孝。微躬未報恩。封書還復坼。怕有淚成痕。</text>
<title>春雪初晴。日又向曛。散步登屋後小嶺。</title>,<text>春愁欲遣歎無朋。獨上東臺第一層。雲氣半籠今夜月。江流猶帶去年冰。薏園柳菀思徵士。雲岸菁微咏少陵。怊悵歸來無個事。淸窓更挑讀書燈。</text>
<title>輓權一甫 萬</title>,<text>岳陽樓下洞庭湖。詞伯能售宿債無。君王亟許文章士。宮女多稱綽約姝。氣槩秋看山色出。風儀夜憶月輪孤。追想昔年迎拜處。漢江春雨長菰蒲。</text>
<title>輓權一甫 萬○代</title>,<text>一甫前年死。天心竟若何。悲凉新歲月。寂寞舊山河。老我生無用。如君見未多。遂令當世士。不樂早登科。</text>
<title>池洞寓中</title>,<text>凌凌瘦骨劫微寒。盡日春風獨掩關。朝夕偏傷東逝水。古今堆恨北邙山。蒼蒼曉色雲連郭。漠漠鄕心日上欄。病裏精神渾欲滅。江花猶似霧中看。</text>
<title>延香驛亭。送別李友。</title>,<text>日暮江光白。天晴樹氣濃。鶯啼聲欲滑。燕舞態全慵。酒盡還愁緖。人閒更睡容。友生吾嶺客。把袖各萍踪。</text>
<title>和贈金 夏鍵</title>,<text>閒人無事坐芳洲。爲愛淸源潑潑流。昨夜秋天新雨足。扁舟穩送碧波頭。</text>
<title>秋詞</title>,<text>夢裏寒聲颯颯來。晩風吹雨撲窓開。窓前一一梧桐樹。盡是幽人手自栽。</text>
<title>寄洪東庵國寶 大龜</title>,<text>海山仙月夢依依。白玉峯頭赤葉飛。匪我愆期君有病。不知誰任岳靈譏。</text>
<title>懷巢山故伴</title>,<text>渭樹江雲杳莫涯。相思不見鬢成絲。春來正憶巢山月。別後空吟鄭谷詩。天畔書鴻知有意。江南芳草不勝悲。論襟往事渾如夢。倘記秋潭夜雨時。</text>
<title>新晴</title>,<text>陰雲初解駁。西日欲微明。宿霧猶捿樹。殘溪更作聲。園紅那盡悴。山翠不勝情。無限新春事。江南草又生。</text>
<title>輓李上舍 再昌</title>,<text>南州父老泣相言。處士新阡起彼湓。大憲家謨三世在。宣城文雅一辭尊。秪令國學留名姓。未見天書到野樊。若道斯翁無賸馥。門闌何得有芳孫。</text>
<title>題弄淸臺。獻淸臺丈 相一。</title>,<text>境益佳時興益淸。山名水號兩宜淸。之淸別有深崇外。臺上何人坐弄淸。</text>
<title>次岑嘉州韵</title>,<text>昔岑參自起居舍人。出署虢州長史。見秋草凉風。攪起覊旅拪屑懷。作詩以寓意。今觀其詩。有先達後時之語。末句曰靑雲未有期。顯有蹭蹬失意色。何其不多也。士君子竆通榮辱皆命也。不須把外物做心內事。以損在我之重且大者。况人間可欲底事。豈可以我之希冀而能致之耶。嘉州所見。宜其未到此也。裕以薄才。承特命來守夏山。見金風颯起。寒蟲幽咽。恰是嘉州當日景色。不覺戚然興懷。因足其韻以誌感焉。不才遇休運。小少趍赤墀。經綸論未究。榮途不敢窺。自信平生拙。寧嗟州縣卑。隨分喫微祿。策駑酬淸時。金風到炎維。草蟲鳴自悲。故山松桂裏。何日是歸期。</text>
<title>牛巖口號</title>,<text>巖影排窓立。溪聲護座淸。州人供午火。郵卒報行程。天寒飛暮雪。風急打歸㫌。今宵明月好。不知宿何城。</text>
<title>延香驛亭</title>,<text>曉發文山村。暮抵迎香驛。我馬如飛龍。長途日馳逐。州人供酒食。郵卒奉履舃。儂本山海客。不愛風塵役。愧此無職掌。虗費官供億。何當脫覊御。歸卧松臯宅。</text>
<title>呈副使 通信日本時</title>,<text>方丈三韓外。扶桑萬國東。掛帆惟看日。持節且觀風。外國無誠信。王人重禮容。莫令鶴山老。千載獨名䧺。</text>
<title>伏次御製責和韵</title>,<text>公議堂堂萬古同。汗靑壞却老臣忠。人間不有奎章判。天下誰知諸葛公。附御製原韵亘古于今日月同。欲伸大義漢相忠。五尺兒童誦君實。司馬何以不知公。</text>
<title>聞車駕幸溫陽</title>,<text>是年秋九月。車駕幸溫泉。雲劒經行處。遺民道路邊。遙山迎翠葆。荒野會羣仙。客有周南滯。心猶魏闕懸。</text>
<title>偶題</title>,<text>山後山前白菜花。村南村北響繅車。年光冉冉歸何處。風景蒼蒼一望賖。萬里碧雲浮夜籟。一孟䟽水憶胡麻。明朝有約親朋速。行訪城東小隱家。</text>
<title>贈申聖淵</title>,<text>鬱鬱孤生桐。結根靑山顚。伐之以爲琴。淸音良自然。爲君試一彈。意在千古前。如今無鍾期。亦復長棄捐。</text>
<title>重陽節漫興</title>,<text>九秋何日不重陽。何歲重陽不斷膓。短髮殊鄕愁獨坐。不堪今日倍凄凉。</text>
<title>醉呼</title>,<text>少少不解事。自謂天下士。細讀六經言。參之今古史。二十與計偕。遂赴南省試。聖上爲座主。點我龍頭置。玉手灑金泥。玲瓏壯元字。是時秋九月。上林楓葉紫。召對上便殿。使誦長楊賦。正身再拜跽。祝君千萬壽。歸來渾一夢。吾形已衰朽。何以答君恩。悠悠天地久。</text>
<title>玉山道中</title>,<text>十月風霜重。悠悠此遠征。江通靑海大。山入黑雲平。短日連長薄。寒禽集古城。蒼蒼何處店。回看晩烟生。</text>
<title>歌秋風吟。與李悔尤。</title>,<text>黃花時節洛陽客。潁水東頭有舊居。不是秋風能攪我。山人元與世情疎。露冷玄蟬死。風高黃柳飛。江南初度鴈。遊子幾時歸。</text>
<title>輓金芝谷扶仲 正漢</title>,<text>采采芳蘭。將以療飢。飢來不食。將以遺誰。山河愈邈。風雨霏霏。睠言回顧。使我心違。依依榮木。在彼陽阿。枝葉紛披。含氣之多。誰集以霰。風又摧之。匪爾之悲。伊悲吾私。客來繫馬。于彼庭柯。酌我芳醪。間以好歌。幽期在晩。睠彼黃花。之子之遠。傷如之何。</text>
<title>遊淸凉山</title>,<text>石路迢迢木末生。淸凉眞面轉分明。無詩爲有松壇戒。一任千峯萬壑淸。危臺峭壁畵中浮。薜荔初紅兩岸秋。收拾淸凉無限興。一船明月下江流。</text>
<title>留泮。與諸友謾咏。</title>,<text>城塵紅十丈。江雨白千絲。寒進霜逾重。夜長月亦遲。宦遊非所樂。形役足堪悲。小集爲消遣。不是愛吟詩。</text>
<title>幽居卽事</title>,<text>野逕輪蹄斷。山家物色新。琴書千古意。花鳥一般春。得句仍投火。偸閒欲避人。門前有白鷗。獨與爾相親。</text>
<title>雨中移紅白兩菊</title>,<text>人世浮華夢一回。野堂深處詠歸來。東皇爲念閒翁地。故遣紅紅白白開。</text>
<title>雨中獨坐無聊。次白樂天韻。</title>,<text>平生無所嗜。適性以爲樂。一室有琴書。小園栽花藥。生長太平年。僥倖免黜削。縱然無所爲。亦能無所怍。</text>
<title>遠望</title>,<text>遙山霽色夕蒼然。細草新花看可憐。最是風流堪畵處。牧童吹篴下平田。</text>
<title>輓[李象靖]</title>,<text>妙質由天分。英聲弱冠時。垂紳喉秉允。佩紱口成碑。遲莫風期遠。凄凉薤露悲。寥寥身後事。天意漭難知。</text>
<title>輓[金蓍耉]</title>,<text>靑春詞賦璧廱前。御批煌煌降自天。賈生才調江都學。南斗高名四十年。屢登臺省地分淸。特畀銅章聖簡明。要識乾坤剛大氣。一僧殲處萬人驚。楓宸咫尺阻蓬瀛。午漏离筵日抱經。聖主不忘簪履舊。六仙班裏鬂星星。淸川江水日洋洋。仙吏絃歌與共長。天遣福星明一路。經冬蔀屋遍春光。今年哭子似前年。歸路駸駸二竪纏。主屹山南聞喜縣。忍看官吏抱符傳。薤歌凄咽歲寒時。同日同原父子隨。莫道重泉骨肉聚。人間孤孑兩孫兒。榛谷黃花昔滿巵。蘂丘明月憶論詩。欲問舊遊何處覓。靑山無語白頭垂。</text>
<title>輓[李重延]</title>,<text>古翰林孫玉樹姿。恩褒曾荷弱冠時。淸明氣質端而重。英邁精華老不衰。晩侍喉司優學士。纔經䧺鎭展才治。天年未借推慈刃。竟使泉臺父子隨。有美南中秀。英名早邁倫。天姿原豈弟。全體儘精神。望重愚蒼里。光生牛斗辰。云亡今日痛。吾黨屬何人。</text>
<title>輓[金翰東]</title>,<text>商山瑤草不能常。間出魁奇動四方。近日吾南殊寂寞。巋然公獨似靈光。賈終聲價龔黃治。疏遠猶被聖主知。除却姓名奴隷誦。請看時輩亦同辭。西門鎖鑰夏氊憂。宿望銀臺第一流。半歲遺恩深入骨。李公桑老幾春秋。書帶庭前也自香。年來哭盡兩兒郞。堪憐白老忘情物。未得醫人寸斷膓。河東深契宦遊時。小子猶藏篋裏詩。痛哭更添風樹感。西門悵望淚垂垂。</text>
<title>輓[姜必岳]</title>,<text>西北有奇峯。平地起萬丈。羣山肅拱揖。衆夫祗瞻仰。精英落人間。之子儀厥象。神精露突兀。文華何照朗。雲鵬起同風。頃刻扶搖上。十九登俊造。二十魁文榜。金批爛紅紙。聖主興歎賞。所期良非少。吾道倚爾仗。噫噫勿復陳。至今空影響。狂歌靡所適。悲風來草莾。嶺雲何旖旎。奄忽互相踰。遇物感玆懷。脈脈臨竆途。豈惟親愛故。之子有明德。軌履從 缺 術。孝友由天植。移之事吾君。前後晠知遇。金閨爛昭章。肅肅承聖顧。餘香藹邸春。濶步銀臺趨。謄口更嘖嘖。斯人庶展布。試聽寧民言。一辭歸神明。剸瘼徯乃蘇。厲詬中逾貞。妖緇斂首領。道臣不敢爭。何處試不可。爾刀新發硎。蒼生今已矣。白日忽西傾。淼淼鴨江水。凄凄鳥道雲。一麾非大展。胡爲鬼瞰門。望子子不來。呼天天不聞。委遲謝簪笏。蒼茫寄旅軒。浸浸祟爾痼。奄作竆山魂。非是西河慟。戕我百年生。吾黨固無祿。天道亦忌盈。平陸浩潢泥。周道埋榛荊。徘徊杳不見。且復傾金觥。菀彼瀨下流。氣類有感會。婉㜻承前徽。委蛇奉嘉惠。從遊自弱冠。俛慕永不替。深燈小雪。情話照心肺。玆遊纔宿昔。居然隔千歲。在君何所慽。生人所竊傷。靈輀發淸曉。賢子亦在傍。舊兆隨遷域。延劒亦同藏。神理茫不隔。婦子同洋洋。回首望故里。風雨滿空堂。弱孫叫欲絶。惸嫠怨未亡。理固漭難測。吾將柰彼蒼。荒荒谷中日。凄凄山下霜。蕪辭侑薤唱。我淚徒盈眶。</text>
<title>輓[李光靖]</title>,<text>聲華少已重。地步晩更尊。貌雅類閨婦。心䧺邁勇賁。利鋒無錯節。仁意到蓬門。精爽應 缺 在。不須賦反魂。</text>
<title>輓[黃啓熙]</title>,<text>分外精神象外姿。圓方到底各隨宜。百根盤裏鋩逾利。萬馬馳中脚自持。見處旣能超數級。做時何待費三思。登庸未究公先逝。經濟奇才更有誰。釋褐當年口未髭。香名爭誦洛陽兒。文章盧駱爲前愧。政績龔黃以上推。始理淸明司出納。先朝簡拔擬綸絲。云亡自是關時運。殄瘁于今痛豈私。</text>
<title>輓[鄭彥暹]</title>,<text>良璞蘊深嶽。輝潤黯自章。寶劒畜下土。氣騰參星芒。於今有高子。挺然起南方。嶺表雖云截。不揜君子光。京國稱其賢。地遠名益彰。豈惟薦紳言。市井服淸芳。聽聲卜其實。知子直方剛。文章非虛辭。信由中心臧。鴻藻耀當時。羽儀明廷揚。爾身雖處𤱶。爾忱切傾陽。甄發協衆望。亨衢頗歷敭。諫省與烏臺。人器稱激昂。喉舌須直淸。擢置六仙行。益勵素履節。在貴心若忘。安州西鄙大。分憂得循良。庶使滻水淸。重理李公桑。茂才用不究。遠近共嗟傷。高名宿所仰。山川悵渺茫。一識今何由。令儀歘閟藏。浮雲起遐嶠。矯首望南鄕。豈曰無良朋。深惜伊人亡。</text>
<title>輓[睦萬中]</title>,<text>無官卽去有官來。身上朝衣着幾廻。詞賦甘泉年少日。循良西漢傳中才。廚烟漠漠盤登菜。林雪蕭蕭屋貯梅。材自難生行易盡。搔頭南國重徘徊。蹔試霜鋩已可憐。虛拋銅墨却翛然。退之排佛讒論骨。元亮歸山尙有田。金玉祗應羞自衒。公卿非不識他賢。鄕音野態渾無改。誰信登朝四十年。五馬西行出漢陽。報恩坊裏共銜觴。精神未逐霜毛改。生死那知石火忙。膓斷哀猿纔度嶺。魂飛化鶴定還鄕。遺民虛待重歸日。梧里祠前滻水長。父子新阡對夕暉。悲風浙瀝瀉虛幃。孤孫破屋垂髫泣。從弟寒山送葬歸。宦跡豈關身後冷。人才但覺眼中稀。停驂偶聽行人語。十字街頭有是非。偶過街市。聞與人語者曰。我安州公差也。從嶺外高使君家還。問者曰高使君誰也。其人罵曰國人有不知高安州者乎。仍盛氣云云。市人聞者皆嘆咜故云。</text>
<title>輓[趙錫穆]</title>,<text>天柱南來碧插雲。潁江淸水繞柴門。地靈儘是生人傑。今世奇才孰似君。春風黃鳥上林枝。靑鬢紅顔最妙時。一奏凌雲雲滿紙。天恩點點紫金泥。梅花春雨小琴軒。南郡治聲曩一番。忽憶陶潛歸去賦。十年無事卧田園。斗粟舂舂隔短籬。笑呼姊妹絶籬枝。籬枝折盡朝何柰。却破簷椽慰晩炊。味似薑椒臭似蘭。動容珍重靜容端。英名散入兒童誦。知不知人想望顔。身長纔爲六尺人。許多料理好經綸。楊眉說到唐虞際。直是心期稷卨臣。春坊一入講經謨。淸晝香烟繞御罏。溫粹天顔頻顧笑。書筵生色嶺南儒。秋風幷馵憶西行。隔世桃源指鳳笙。此地歸田云早晩。他時許我耦而耕。六仙樓上暫徘徊。聖主知臣理劇才。西土蒼生何薄祿。街街啼送老猿哀。姑母城如落鳳坡。行人一夜淚傾河。嗚呼不暇君家語。吾黨餘生柰若何。</text>
<title>輓[韓德厚]</title>,<text>西南遺蹟泛雙鳧。弱冠聲名滿國都。士望裦然稱擧首。宸衷嘉乃記無鬚。銀臺舊夢驚隍鹿。玉樹新災聽暮烏。五十八年歸旅櫬。靑山白雪正堪吁。</text>
<title>輓[李憲洛]</title>,<text>前年九月醉君家。菊酒盈盈到日斜。今日官醪那忍酌。孤吟獨對舊黃花。百祥樓日數竿餘。士女爭攀太守車。滿酌晴川江水進。安陵故事可添書。嶺南人物未全衰。公在叢中一格奇。縫掖遽失矜式處。邦家器用更須誰。相看落落曉星稀。文酒那堪後死悲。時與馨臺說不盡。此心猶有小燈知。</text>
<title>輓[趙錫龍]</title>,<text>天意生君若有爲。使君揚立妙年時。全身都是精神聚。當事元無寸尺移。吾嶺倚之爲領袖。冥途柰此失蓍龜。丹忱應結重泉恨。最惜新逢聖主知。</text>
<title>輓[權思浩]</title>,<text>公挺月峯後。名尊潢洛干。聦明天所賦。穎脫我初看。白雪調孤和。靑冥羽早摶。中原初記馬。南郡又棲鸞。處處聲冰蘗。恢恢手錯盤。明珠回合浦。雙槢下金灘。強臬威無挾。妖僧魄已殘。華譽碑在口。堅操鐵爲肝。潦霽行藏審。江湖歲月闌。冑筵曾羽翼。初服漸鴻磐。喉舌朝天逈。關防接塞曼。遭逢思感激。報效意彌殫。漳水吟仍痼。西河淚更汍。吾人何運氣。江漢自波瀾。淸白垂家乘。衣冠付土饅。西門他日感。樑月幾宵團。邦國云亡慟。鄕隣後死歎。我非阿所好。此誄定無刊。</text>
<title>輓[李穦]</title>,<text>聖朝開運泰。奎宿毓精專。滄海珠光動。藍田鶴影翩。璧宮纔獻賦。璿露已痕牋。庭旅賀登雋。天顔喜得賢。夏山初奉檄。春府幸扶箯。已遂專城養。還烹小鼎鮮。政移百里俗。人戴兩重天。剛著妖髡去。功留漕稅蠲。烏臺旋擢拔。鳳池久蹁躚。紫闕論思切。靑闈輔弼全。歸來潁水尾。寤寐曦山顚。塵世遺簪笏。仙區伴偓佺。枯筇時獨往。幽桂每同樿。歲暮看雲卷。潭秋對月姸。生涯逾澹泊。身勢乍迍邅。體小膽何大。行方智欲圓。滿朝推轂急。當宁側筵偏。玉署延登晩。銀臺出納虔。睿情憂險歲。特旨付遐堧。荒政追河內。能名自穎川。天涯父子隔。關外死生懸。政憶膓全斷。欲言肺自煎。何心堪作吏。雪涕且歸田。積瘁誰能起。靈丹竟莫痊。印囊猶卧內。蕙帷已筵邊。慘憺還家路。荒凉破屋椽。毋論吾黨惜。倂塞世人咽。韋謝元同調。期牙更續絃。一生蠅附驥。萬事夔憐蚿。勝跡風中絮。浮生壑底船。時憂齊海嶽。才俊眇坤乾。不盡公私痛。虛瞻斗尾躔。抽肝七十韻。字字寸心鐫。</text>
<title>輓[申完]</title>,<text>難寄殘陽歲暮時。霜飈吹倒鳳凰枝。南州不王衣冠氣。盛代虛需黼黻姿。箕子山河啼野老。月峯香火殀賢兒。九英梅下元承旨。終古風標尙在玆。</text>
<title>輓[族從日就]</title>,<text>公昔先王寵遇臣。先王先作帝庭臣。分明帝擧賢良日。王曰臣曾有一臣。脩短其如造物兒。雙輀載出父兮兒。可憐破屋壞垣裏。兩母分將一母兒。</text>
<title>輓[族從相傅]</title>,<text>英邁風儀出衆前。吾門重望令公賢。文章炳蔚人爭仰。事業淸高世共傳。長謂百年情愈篤。那知今日去還先。可憐父子同歸路。慈孝應如在世全。</text>
<title>輓[族從相說]</title>,<text>孰云公至此。人事亦難知。惟有秋潭月。精光萬古垂。</text>
