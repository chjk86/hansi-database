<title>玉臺體</title>,<text>井上夭桃花。花開得春早。折來花問郞。何似妾顏好。其二新粧臨小池。蕩漾無定姿。本以深閨女。嫁與輕薄兒。</text>
<title>瀟湘曲</title>,<text>九疑雲愁倚空碧。暮煙罨盡湘江白。黃陵古祠臨江曲。湘娥寶瑟戛鳴玉。江水微茫江月落。秋蘭萎絶秋露滴。曲終風馭返冥漠。竹上唯見淚痕赤。</text>
<title>曉仙謠</title>,<text>曉月蘸海玻瓈影。赮霞射空金鷄警。紫皇璇闕欲啓鎖。桂樹毿毿珠露墮。綺窓明滅辨棲鳳。斗柄啞軋破仙夢。高丘彩雲共神語。水咽蟾蜍天向曙。飆輪玉軑返層宇。楚臺長送神靈雨。抗旌河梁駕靈鵲。銀浦西流星斗側。解佩歸來雲路杳。鴛機重理心悄悄。仙家珠箔夐以遠。玉樓愁眠白日晩。</text>
<title>東飛伯勞歌</title>,<text>南飛孔雀北歸雁。文簫彩鸞春遊慣。誰家美人挂綺窓。穠膚雅麗世莫雙。百寶流蘇鬱金香。曲欄窈窕含銀鐺。美人年幾纔二八。垂羅掩縠當春日。蘼蕪歇芳淚葉多。可憐容華能幾何。</text>
<title>白雪篇</title>,<text>長安十月雪花飛。千門萬戶如春歸。逸態輕盈逐回風。浮光皛耀承朝暉。唐昌觀裏玉蕊發。灞陵橋上楊花落。楊花玉蕊紛未已。片片吹落五侯宅。五侯甲第接銀臺。雪花朝暮朱門開。雲母屛前初隱見。水晶簾外更徘徊。碧砌玲瓏誤銜璧。彫梁錯落疑畫梅。堂中美人雪爭姸。垂羅掩縠何翩翩。流蘇吐鳳綴明珠。寶髻盤龍低翠鈿。艶質自來天下白。穠膚何曾起寒粟。艶質穠膚眞可憐。妙舞淸歌白雪曲。妙舞逶迤振羅裳。淸歌激越回明璫。瀲灎綠蟻溢中尊。轟闐絲竹鳴華堂。稱觴獻壽燈燭光。昵枕低帷蘭麝香。玉漏唯愁淸夜闌。羅幃不知白雪寒。自謂繁華度百世。長繩繫日莫爲難。朱顏皓齒須臾改。良辰樂事不復在。蜘蛛結網粉墻空。綠苔生衣朱戶閉。請看階上白雪白。豈向陽春長不滅。秪有袁安甘寂寞。十日窮廬臥不出。</text>
<title>從軍行</title>,<text>負羽出西京。鳴鞭指北平。驚蓬飛絶漠。積雪遍長城。設覆偃旗影。移屯聞角聲。蒲萄傾馬上。便覺壯心生。</text>
<title>少年行</title>,<text>營州游俠客。少小在三邊。禦雪貂裘煖。充腸湩酪羶。戍樓聞夜笛。宛馬獵秋田。薄晩垂鞘返。開尊更割鮮。</text>
<title>銅雀妓</title>,<text>漳水流無極。君王去不廻。泉臺深幾許。歌舞有餘哀。繐帳空明月。金鋪暗綠苔。殘香猶在篋。掩淚忍重開。</text>
<title>早起散步</title>,<text>夢廻幽鳥語。開戶試騁目。南山罷宿霧。空翠濃欲滴。代序不停息。寒燠紛回薄。忘情事可遣。覽物理亦得。涓涓泉脈動。藹藹郊荑綠。寓興時命酌。散步聊杖策。此意共誰晤。但成今與昨。</text>
<title>夜懷</title>,<text>靜夜臥前軒。夜久群動息。輕飆未成響。重露時聞滴。孤煙曖空巷。華月鑑虛壁。幽人適無事。嘯歌永今夕。遺榮志不騖。取適心易足。春物日以滋。賞懷寧寂寞。家釀復新開。園蔬亦已綠。厭從名利客。擾擾爭馳逐。</text>
<title>置酒鳳凰臺 此下三首課製</title>,<text>大江南畔有高臺。此日登臨霽色開。楚澤雲煙飛綵筆。吳洲波浪映金杯。石頭城廢雄圖盡。玉樹歌殘舊曲哀。聖主秪今臨宇內。千年孤鳳儻歸來。</text>
<title>鴻雁聲廻人未眠</title>,<text>萬里春猶淺。孤鴻已北征。愁人驚片夢。哀響度三更。秪益添離恨。無緣寄遠聲。西州應未寐。白髮一時生。</text>
<title>暮雨霏霏濕海棠</title>,<text>客裏春光到海棠。東風嫋嫋泛輕香。一番微雨花含淚。似恨騷人未返鄕。</text>
<title>寄丫溪遠明宗丈 名益廉</title>,<text>小院風光三月時。藥爐書架雅相宜。窓銜曉日幽禽語。門掩春風落絮遲。揭甕試嘗新釀酒。披囊閒覓舊裁詩。陽坡聞說殘花在。準擬提壺慰所思。</text>
<title>詠影燈</title>,<text>蜀繭裁成玉一圍。良工技巧見應稀。香油點火能噓氣。翟羽生風自運機。形軋影隨如挽引。馬跑鷹擊辨依俙。想看短後馳林薄。着眼何須問是非。</text>
<title>孟夏晦日。對雨有作。</title>,<text>圖書寂寂散匡床。兀坐支頤棐几光。古篆焚香非俗事。長林送雨作秋涼。夢廻茶鼎聞初沸。起看棠花洗晩粧。竟夕沈吟無好語。陰晴聊付小奚囊。</text>
<title>尋李子輝不遇 名光稷</title>,<text>蹇驢東郭款荊扉。誰遣詩翁不在玆。可奈人生難一笑。須知物理巧多違。十分離恨酒無力。半夜雨聲花已衰。會面幾時時晼晩。東陽病後減腰圍。</text>
<title>閒居。頗有詩酒之趣。錄似丫溪。</title>,<text>匡床睡罷獨支頤。滿架圖書任適宜。遲日醉來花意懶。別枝飛去鳥聲移。連旬抱病猶堪酒。涉世迷津爲坐詩。忽有閒愁生眼底。吟餘撚斷幾莖髭。</text>
<title>石鯨鱗甲動秋風 課製</title>,<text>習戰昆明日。鯨魚象設雄。乾坤餘片石。鬐鬣颯秋風。周鼓興王業。秦犀捍水功。憐渠將底用。武略已成空。</text>
<title>次子輝遊曹溪詩韻</title>,<text>茅齋岑寂掩柴關。小篆香銷盡日閒。酒肺寒侵驚落木。書巢靑擁對秋山。爲官久已安三黜。學道猶能得一斑。忽喜故人詩律好。吟筇歸自水雲間。</text>
<title>遊水落山</title>,<text>石逕纔投足。溪流可洗心。林深藏宿雨。谷邃答高吟。是處眞堪老。他時擬重尋。長康千載語。誦罷一披襟。其二已到猶嫌晩。臨分剩作愁。居然別丹嶂。還似阻靑眸。崖仄瀑拖練。雲橫山失頭。應知後夜夢。長向此中遊。</text>
<title>擬樂府秋胡詩</title>,<text>惟水有浮萍。惟木有寄生。物性相仍依。婉孌有餘情。于歸彼淑女。毓質多潔淸。含氣馥若蘭。氷玉媲其貞。成說指偕老。百齡奉歡榮。歡榮未云幾。隔此河山路。終宵縫衣鞶。念子踐霜露。徒御凌晨發。愍嘿時回顧。行塵沒車輪。遙遙不得駐。去住各努力。莫遣鬒髮素。髮素感行役。威遲窮路岐。夕息抱孤影。朝徂銜別思。控策歷叢薄。側耳鳴涼颸。驚麏去何向。顧兎依山基。無爲遠游人。惻愴中心悲。心悲安可論。孤雌宿蘭室。別君如昨日。感物已華月。跕屣芳草積。披幌雜花發。孤顰想瓊樹。山川邈難越。離居休膏沐。容華坐消歇。消歇有足悲。及此行轅返。原隰發春光。客行亦已遠。佳人念蠶飢。桑野白日晩。相逢久流眄。悅彼淸揚婉。停車前致辭。聊以紓繾綣。繾綣何由紓。憩來搴澤蘭。詒阻已五載。邂逅昧前歡。願言結新愛。捐金靡所難。厚意殊不貲。中心亮匪安。苦節不可渝。徙倚起長嘆。長嘆不可留。辭君更旋輈。行行屆故居。入室褰羅幬。佳人不在玆。延佇久夷猶。携籠薄暮歸。流日下綺樓。中情未及宣。頩怒仍含羞。含羞羞見君。永嘆訴深衷。睽離歲屢換。寄書書不通。思淚染春衣。薄帷悲秋風。循形緩促帶。撫鏡歎飛蓬。瑤華誰與攀。所悲象床空。床空怨獨朝。絃急多苦音。伊昔嬪君子。簪帨獻明箴。奈何愆諸身。二三移此心。吉士愼明義。靜女戒慆淫。去去從此辭。殉彼河之潯。</text>
<title>次遠明韻</title>,<text>華岳晴光映半扉。夢餘幽鳥語參差。忽驚叢菊花開晩。應爲騷人病起遲。通介秪能依白墮。形骸聊爾據烏皮。請君聞健來相訪。看取岑生詠蜀葵。</text>
<title>送李百宗歸覲 名東溟</title>,<text>巷居眞偪側。官序舊聯翩。寒疾方違面。離言遽贈鞭。菊斑香驛路。稻穫淨湖田。拜慶仍多暇。新詩莫吝傳。</text>
<title>夜臥無寐紓懷</title>,<text>靑山已覺形神往。白眼還將俗物疏。何日重尋遂初賦。古人曾著絶交書。孤懷不寐憑烏几。積雪生寒擁弊廬。賴有新詩消永夜。隣鷄啼了曉窓虛。</text>
<title>近仍抱病。頗覺苦吟之損眞趣。痛去筆硏久矣。朝來南山大有佳致。不覺興到。聊成一律。始知此事亦難頓遣也。</title>,<text>撚斷吟髭苦損神。寧須佳句解驚人。貧如南阮猶隨俗。醜似東施也效顰。始覺攻詩妨至理。稍知無語合天眞。南山爽氣挑昏睫。時復新詞掃壁塵。</text>
<title>偶閱山谷次東坡粲字韻詩。歎其累三四篇而押韻愈奇。聊以效顰。寄崔周卿共賦。名後尙。</title>,<text>窮居不諧俗。癡黠各相半。履險良獨難。處卑亦何歎。棐几射晴旭。簡牘以自玩。佔畢聊草玄。杖屨時行散。達觀浩無涯。孤懷誰與伴。冷淡作生活。可以閱昏朝。爽氣襲枕席。終南如對案。醉夢誰喚起。日夕鳥聲亂。深巷寡輪鞅。垢顏廢沃盥。生常樂閒放。人亦笑舒緩。緬懷吾益友。臭味同條貫。淸辭屢破的。逸氣可起懦。相從辨魚魯。有似嗜土炭。行騎款段馬。迹謝文林館。病起身無事。冬深亦復暖。何當奮麈尾。談鋒誇綺粲。</text>
<title>再疊</title>,<text>冬至日初舒。餘景茆簷半。冥觀一陽復。感時寧無歎。卓彼羲文易。此理聖所玩。行看變陰沍。陽和積雪散。我志何曼曼。聊與造物伴。兀然對芸編。披襟坐平朝。香篆細裊煙。隙塵橫射案。茶鼎沸魚眼。如聞雨聲亂。孤懷隱几臥。醉面敲氷盥。同病有玄晏。淸羸帶屢緩。來詩一快讀。餘力笠可貫。顧我才久盡。斂退就新懦。經旬硏生埃。縮手守爐炭。念君抱利器。幾日貯三館。棄捐勿復陳。且喜家釀暖。他時儻相訪。倒屣迎王粲。</text>
<title>舍弟見和。復用前韻以答。</title>,<text>性癖耽古學。圖書一室半。理得有足樂。迹屈更何歎。簸弄明月珠。非爲世俗玩。習靜愜雅懷。何嘗厭閒散。索居絶過從。卯君聊作伴。切磋兄及弟。講劘昏兼朝。壎篪響空齋。佔畢對廣案。世故不入心。過眼雲煙亂。矻矻窮古訓。屢將薇露盥。藏修及盛年。努力不可緩。道義探至理。炯炯當中貫。此事豈外求。自畫寧非懦。斯文亘千古。榮利等燼炭。得失寸心知。何用盛蓬館。疏糲尙足飽。布被有餘暖。詩成唱而詶。亦堪一笑粲。</text>
<title>趙元鎭見和。復次寄。仍示周卿。趙名相鼎。</title>,<text>平生懶讀書。曾未袁豹半。窘步追前修。跂足發浩歎。山鷄愛毛羽。照水私自玩。二公色敷腴。一見百憂散。雅韻眞不俗。孤標自無伴。晤言頻促膝。徂夜仍達朝。風雲入嘲弄。盈箱復堆案。吟懷屬歲暮。披幌雪花亂。淸光照肺肝。鄙悋如濯盥。經冬掩門臥。叔夜筋肉緩。忽聞郢中唱。明珠累累貫。應是我輩語。可以砭疲懦。知君撥陰何。灰冷爐中炭。文章佇華國。獻納登儒館。昨夢向君家。梅蕊已廻暖。須知竹所客。不獨有袁粲。</text>
<title>詠盆梅。次諸人韻。至月放花。</title>,<text>氷雪元來姑射姿。休論綠萼與靑枝。前村看去曾嫌遠。小屋移來也自宜。標格故應塵外物。品題寧待卷中詩。春天雨露均霑被。地底微陽獨自知。</text>
<title>庚申夜會。子輝以事先起。紓懷寄似。</title>,<text>小燈斜映酒船明。詩律偏驚分外淸。笑傲非關當世事。風骚重見古人情。窺簷缺月侵晨白。隔屋寒鷄接響鳴。客散虛堂心悄悄。擁衾聊復送殘更。</text>
<title>記夢 幷序</title>,<text>夢與重弟。乘月躧步出溪上。水瑩澈可愛。有一派自溪左來會者。重弟顧余曰。盍往尋諸源乎。余欣然相携而行。聞水聲激出于兩崖間。若鳴璜瑀焉。溪邊草露滑。不便步武。且行且憩可數百步。路由樹林間。老松翠栝。聳入雲霄。有時風颭澎湃滿聽。穿翠密而行幾一牛鳴地。林麓忽斷。溪流灣洄。沚渚有草花數十本。形色略似水仙。香氣寂然來入鼻端。有異蹊塢間物也。亂流而行。水益駛路益窄。未數里。月淪傾厓。山路邃黑。風聲水響。竦人毛髮。懍乎其不可久留也。忽有一胡僧振策而來。揖余曰。宜早還。毋前進爲也。余敬諾而返。未及數步而驚覺。覺後頗了了可記。噫。夢想之發。實愜雅懷。古人所謂意有所極。夢亦同趣者。不其信耶。伊余少無宦情。遂與世疏。平生心賞。實在於此。徧遊五嶽。雖不能如向子平，禽子夏之遐擧。儻得理屐携筇。逍遙於山顚水涯。則斯亦可矣。而世故纏繞。願未能果。玆用發於夢寐而不能已已者也。夢中得句曰。淸曉披衣出。殘月尙在西。聊復續成。以效康樂遊覽之什云。淸曉披衣出。殘月尙在西。徐步度翠密。枯筇得提携。谿回緬眞源。逕轉跨丹梯。石淙響暗水。草露潤春泥。喬松歲月深。亂藤阡術迷。山僧振金策。野花間柔荑。邃壑愜遊眺。奔峭困攀躋。惟應神物閟。誰遣心魂悽。夢寐惜易散。煙霞遽仍睽。永願謝溷坌。於焉結幽棲。</text>
<title>絶句</title>,<text>殘雪疏籬一室虛。官閒地僻野人如。園丁報道新春逼。手閱床頭種樹書。</text>
<title>懷古醉餘觴 課製</title>,<text>賢達今湮滅。風流不可忘。襟期惟我輩。淸夜據胡床。地迥天垂斗。樓高月泛觴。醉懷良不淺。舒嘯卷飛霜。</text>
<title>春帖</title>,<text>盡日垂簾坐。心閒境轉幽。一春饒物色。千首傲公侯。庭樹啼禽變。池塘暗水流。扣門無俗客。來往有羊求。</text>
<title>次正平從兄韻</title>,<text>啼鳥呼人日已紅。起看華嶽翠浮空。疏籬霽雪題詩後。小屋熏爐瀹茗中。剩欲與山成痼疾。也應於世辦喑聾。知心最有吾兄句。快讀端如檄愈風。</text>
<title>又次</title>,<text>永夜孤吟到曉寒。詩情不共宦情闌。虛簷缺月看將落。宿鳥危柯不暫安。萬里湖山行理屐。十年塵土悔彈冠。憑誰說與騷人恨。細酌春醪強自寬。</text>
<title>贐遠明佐幕湖西</title>,<text>明時佐幕輟名流。誰信文章可煥猷。萬事轉頭同墮甑。一身隨世作虛舟。思親幾夢終南宅。戀闕頻登拱北樓。客裏逢春唯可飮。錦江煙月摠離愁。</text>
<title>春曉</title>,<text>不眠坐春曉。禽語聽咬咬。淸露棲簾額。輕寒掛樹梢。貧難還酒債。閒欲老書巢。興到聊成詠。雌黃口已膠。</text>
<title>芳樹</title>,<text>碧階種芳樹。花葉媚新春。發艶明虛幌。傳香聞四隣。露漙疑逬淚。風拂想含顰。容色看將落。歸來隴上人。</text>
<title>登單父臺</title>,<text>登高懷遠壯心開。詞客千秋接踵來。賦就蕪城明遠恨。詩傳戲馬客兒才。文章邁古推三子。興替撩人有廢臺。正値明時生俊彥。爭看淸製富瓊瑰。淸平新調紆殊渥。大禮雄辭照八垓。更有高生稱雅健。幾多佳會共追陪。揮毫剩覺風雲動。中酒從敎日月頹。久矣人寰多毀譽。翩然行屐出塵埃。殊方梗泛淸秋暮。舊友萍逢逸興催。城郭周遭懷往昔。胸襟軒豁陟崔嵬。臺高坐挹雲煙古。地迥平看汴泗回。擧目江山空勝槩。願言梁宋有餘哀。蒼梧雲起來秋色。廢沼波寒塹劫灰。一夢雄圖呼雁鶩。當時賓客數鄒枚。平臺有址懸斜日。故苑無人暗綠苔。往事激昂頻看劍。遠懷寥落且銜杯。壯遊跌踼眞堪樂。浮世榮枯不滿咍。勝地擅名寧偶爾。高文垂後儘奇哉。懷惟淸賞神俱往。齷齪偏方鬢欲摧。拄杖何緣追古躅。秋風臺上倚徘徊。</text>
<title>次正平兄投贈韻</title>,<text>盡日支頤眄北林。病餘襟抱苦難任。浮生汩沒千方誤。早歲飛騰萬里心。日淡人煙窮巷冷。春陰鳥語暮枝深。可堪物色來撩我。醽醁新篘且細斟。</text>
<title>再疊</title>,<text>輕陰薄暮散平林。惻惻詩愁自不任。歲後臘梅猶故態。春來湖雁起歸心。自憐俗學回頭晩。誰信雲山着意深。壹鬱幽懷無與晤。只邀明月伴孤斟。</text>
<title>春日早起</title>,<text>佳眠日已昇。屋角聞晴哢。朝陽散平陸。沮洳潛解凍。終南有歸雲。開戶勞目送。興到自成詠。聊以翰墨弄。榮名大槐國。世路人鮓甕。緬懷物外趣。滄洲前夜夢。</text>
<title>渡漢水。用康樂彭蠡。湖韻</title>,<text>行邁無淹泊。川陸杳莫論。卸鞍沙堰仄。解纜雲浪奔。時物紆遐矚。枉渚搴芳蓀。登艣望京室。巘崿紛雲屯。宿霧晩未收。蒼蒼川路昏。依微失沙村。隱約辨海門。風濤思苦緬。吟詠興仍存。旅遊恒抱警。睽乖頻營魂。水氣產薄寒。宿酲失微溫。永言聊紓懷。曲終意逾敦。</text>
<title>狐峴途。用康樂七里。瀨韻</title>,<text>躋險怯羈游。尋幽愜淸眺。石束路轉窄。湍注山更峭。谷鳥響參差。峽日淪精曜。行色時隱見。徒旅遞吟嘯。詩情破鬱邑。賞心得要妙。物華入陶冶。煙靄供調誚。曾悲在城闉。永願混漁釣。朗詠謝公語。古今堪同調。</text>
<title>柳川村舍</title>,<text>堤草芊眠水亂流。薄雲明滅雨初收。依依小聚人煙淡。漠漠輕陰鳥語愁。村婦隔籬機暗響。田翁賽社酒新篘。僑窓癡坐渾無事。聊把淸詩慰倦游。</text>
<title>素沙懷古。用康樂溪行韻。</title>,<text>弭難佇英哲。從古理逾顯。傷時心屢破。懷賢淚尙泫。遺躅記曠野。極望無崿峴。杳杳氣勢闊。悠悠歲月緬。平蕪何窵遠。一水屢回轉。窮寇此就殲。勝算良不淺。霜嚴枯蘀隕。飆迅陰翳卷。豎髮想若人。旌旗怳在眼。扶傾屬國活。恤災皇靈展。風聲尙不墜。故壘如可辨。撫劍久延佇。悢悢聊自遣。</text>
<title>暮投稷山村舍</title>,<text>別來靑草徧郊原。惻惻春愁入永言。延盡緖風觀節物。踏殘斜日到山村。茅茨雀噪煙光晩。墟落人歸野氣昏。却恨杖頭無酒債。曠懷那復寄芳尊。</text>
<title>弓院夜</title>,<text>墟落人聲少。隣春夜後聞。夢廻風薄木。天迥月開雲。稍稍春寒緊。遲遲曙色分。永懷愁不寐。非獨怨離群。</text>
<title>渡錦水有懷。用康樂赤石韻。</title>,<text>時物易足悲。浮驂無暫歇。憩來錦水澨。雲霞互出沒。浦沙明似月。水樹綠如髮。驚鳧忽飛散。客舟今朝發。汀洲有芳草。采采當春月。伊昔想瓊樹。風波夢屢越。歸棹久延佇。勞歌怨乖闕。逝波無回旋。客思坐超忽。悢悢自成詠。此意庶無伐。</text>
<title>江水甚淸瑩悅目。詩以遣之。</title>,<text>北人南去路遙遙。獨倚春風錦水橈。擊汰回看汀草過。題詩要伴渚禽謠。縠紋不動游魚靜。鏡面新磨宿霧消。更詠新安隱侯句。此間淸景也難描。</text>
<title>離連鄕向京洛</title>,<text>長途冉冉與心違。鏡裏流年入鬢絲。墟落炊煙寒食後。郊原芳草夕陽時。惜春賸把澆愁酒。作客頻題釋悶詩。馬首北來雖可喜。松楸臨別更遲遲。</text>
<title>曉發弓院</title>,<text>春遍江湖影莫雙。勞歌凄斷不成腔。廚人篝火鷄號屋。宿客披衣月掛窓。遠燒隔林明兀兀。小溪穿路暗瀧瀧。行行車峴入雲險。歷落羈心何日降。</text>
<title>天安道中</title>,<text>靑靑芳草送征輪。歷落湖山厭問津。高柳繰風初弄線。平溪受雨欲生鱗。淸明寒食頻驚客。乳燕鳴鳩各趁春。晩向孤村來借宿。田翁爲問倦游人。</text>
<title>昃景</title>,<text>昃景易沈岫。行人難及家。嚶嚶聞谷鳥。灼灼感春花。時物堪怡悅。羈游足歎嗟。搴芳欲有贈。寄意天之涯。</text>
<title>晨發</title>,<text>曠野茫茫鸛鶴飛。平蕪杳杳去人稀。淸晨秣馬發孤店。不盡天風吹客衣。</text>
<title>投正平兄</title>,<text>小閣鉤簾似畫圖。鳴鳩鼓翅燕將雛。花枝入坐閒堪玩。春雨霑衣細欲無。永日課工惟覓句。何人好事爲提壺。自憐詩社重城隔。芳草迢迢興轉孤。</text>
<title>聞鶯感興</title>,<text>騷人良易感。底事感微禽。秪合藏珍羽。還嫌徹好音。遷喬爾自得。挾彈彼何心。不比携柑賞。新詩着意深。</text>
<title>閒居。用山谷東園韻。</title>,<text>事機紛倚伏。冥觀孰利病。端居玩時物。散策芳草徑。花香入鼻端。悟取空寂性。笑看雲出岫。始知非眞靜。其二芳蕤散平陸。微風扇淑氣。身閒覺時和。聊驗靜中味。景長無餘事。栽花徧隙地。花底徑新開。儻有羊求至。</text>
<title>尋三淸壇舊址</title>,<text>步屧行尋石徑荒。天壇遺址樹蒼蒼。四山窈窕排屛障。一水琤琮響佩璫。芳草未闌當夏早。宿酲初解受風涼。詠歸落日無人見。想像千秋點也狂。</text>
<title>茹枸杞苗</title>,<text>寧須大嚼過屠門。枸杞登盤要細論。裊裊和煙脩蔓掛。叢叢帶雨嫩苗繁。園丁採擷盈筠籠。竈婢烹燖佐酒尊。肯讓東坡先作賦。仙狵會見斸靈根。</text>
<title>詠萱</title>,<text>忘憂或假物。栽植徧中庭。冒雪劍鋒茁。經春羅帶靑。浮生元自苦。小草竟何靈。却恐秋霜下。孤根綴暗螢。</text>
<title>對雨懷重弟 時在湖鄕</title>,<text>雲氣霏微晩未收。輕雷殷殷近蠶頭。不嫌雨入薪芻價。稍喜涼生枕簟秋。爐篆濕來香更遠。桔槔閒却水爭流。還思苦竹岡前路。禽語應添倦客愁。</text>
<title>雨後出郊</title>,<text>宿雨霽晩霄。雲陰初解駁。跨馬時出郊。澗水爭㶁㶁。草木盡含滋。禾穀被原澤。農家氣象佳。游子心所適。勞歌良易感。歸田有宿約。庶尋遂初賦。願脫簪組縛。</text>
<title>泛龍山江</title>,<text>玄陰閟太陽。白雨溢廣川。登艣聊騁目。浩渺浸長天。人家水半扉。籬底繫鉤船。游鳧唼荇藻。輕鯈戲淪漣。煙波日千里。客心坐杳然。觀濤枚乘筆。進帆靈運篇。風調諒非遠。賞趣詎能鐫。留詩俟來者。斜日半江煙。</text>
<title>題齋壁</title>,<text>夢廻斜日已平西。小院陰陰幽鳥啼。潑甕醍醐供淺酌。連蹊卉木引孤躋。閒花浥雨香逾遠。細草和煙翠欲迷。竟夕徜徉無箇事。詩成聊復倩人題。</text>
<title>幽事</title>,<text>晨光初啓戶。幽事卽今朝。渴鳥窺苔甃。陰蟲蝕菊苗。興餘書帙亂。坐久篆香銷。時有羊求至。詩成要伴謠。</text>
<title>詠物 四首</title>,<text>古人云着題詩。極天下之難。豈不以摹寫物象則率乏興趣。陶冶心情則不切題目而然耶。然而雪月晴雨。花卉鳥獸之類則多形於篇什。而至於蟲豸之微。絶無及者。不其尤難者耶。獨有少陵，浪仙，堯臣，昌父之作。托物以喩。意在言表。而無前二者之病。余竊不量而效顰焉。辭藻之美。雖不敢望古人。而微意所在則或有取焉者矣。蝶翩翾春景晩。處處趁芳菲。日暖成團戲。風輕作意飛。花香應宿障。蛛網有危機。早識漆園吏。睡鄕無是非。蟬物化當朱夏。高林占夕陽。忍飢眞皎潔。緘口似周防。零露詎能飽。淸音空自長。藏身須密葉。偸眼有螳蜋。促織齊女吟淸露。蜀君啼血紅。遺魂應織婦。哀怨有微蟲。永夜響機杼。先秋催女工。上林如借便。諷戒學豳風。螢秋螢光耿耿。臭腐或神奇。夜度疏簾靜。晨歸暗葉垂。寧須借隣壁。自足照書帷。綺席饞燈在。殘編爾獨知。</text>
<title>記夢</title>,<text>石門穿峭壁。溪路亂淸流。爲有高人宅。深藏小洞幽。簷棲林月曉。簾逗壑雲秋。山鬼窺丹竈。沙禽拂釣鉤。仙居隣海嶽。遐想接巢由。顧我希眞隱。披襟得少留。微言知獨造。至理訝冥搜。永擬探玄牝。相期控赤虯。妄心祛膜翳。俗業指泡漚。蝶化方堪樂。形開秪益愁。煙霞空緬邈。塵土未歸休。一夢眞先兆。他年汗漫遊。</text>
<title>秋日書懷</title>,<text>樹樹生秋色。玄蟬靜不喧。月明垂露彩。潦縮淨泉源。翰墨空餘習。江湖幾嘿存。南山有歸鳥。目送更忘言。其二片雨過荒圃。明河帶草堂。微涼堪隱几。漫興秪空觴。晼晩驚時物。淹留限故鄕。秋光如許薄。詩罷意何長。</text>
<title>近得二小石。峙於盆水。一穴洞明者仇池也。二山相並者羅浮也。植草卉養小魚。置諸案頭。詩以記之。</title>,<text>陰崖斸出鬼應慳。尙帶蒼蒼霧雨斑。一穴空明小有洞。雙峯隱約羅浮山。靜依巖窟魚成隊。倒蘸藤蘿水作環。五嶽未隨禽向去。案頭聊對碧孱顏。</text>
<title>天安志感 外舅韓公嘗宰此郡</title>,<text>王字山前立馬秋。淡煙疏雨賸添愁。回首三年眞一夢。傷心不獨是西州。</text>
<title>入夜度嶺</title>,<text>行子卽前途。日入不遑息。曠野旣綿邈。峻嶺仍犖确。瑟瑟松風寒。沈沈隴月黑。蘿蔦迷俯仰。石棧疲登陟。怪鳥響深叢。暗水注絶壑。側聽心轉悄。紆矚魂應愕。七盤儻非匹。三塗迥可敵。搜句記險艱。嗟哉遠行客。</text>
<title>秋日懷歸</title>,<text>客路秋光晩。東籬想着花。前宵一枕夢。合眼到貧家。</text>
<title>早行川上</title>,<text>夜度長川水入箱。水中星宿共翻芒。羸驂蹢躅怯波響。客子謳吟看月光。旅服已堪霑曉露。菊花剩欲作重陽。忽驚身到甄王國。俯仰興亡意易傷。</text>
<title>完山懷古</title>,<text>綿延曠野人煙多。歷覽山川七字哦。故國霸圖雲已去。客程秋色雁新過。卽今耕鑿方安堵。當日兵戈未挽河。容老淸篇聊記取。茅簷斜日意如何。</text>
<title>路傍有溪壑之勝。詩以識之。</title>,<text>誰言官道畔。洞壑坐來深。磵石瑳瑳白。楓林窅窅陰。神淸逢勝界。語妙愜遊心。上馬重回首。猶聞風雨音。</text>
<title>過參禮驛館。贈鄭察訪庥。</title>,<text>千古甄王國。平原四望通。山川餘霸氣。客子轉秋蓬。快閣共揮麈。黃花渾滿叢。披襟殊未已。西日斂殘紅。其二驛館臨長路。征驂再度過。室幽供偃臥。山淨稱吟哦。吏隱淸如此。卿曹果是何。升沈身外事。佳句且能多。</text>
<title>歸到公山</title>,<text>南邁露初漙。北歸秋已闌。山椒楓影薄。江瀨雁聲殘。白酒聊成醉。黃花只耐寒。扶蘇連一水。弔古更長嘆。</text>
<title>渡錦水</title>,<text>客子歸心日夜流。錦江煙水共悠悠。催呼舟子尋沙步。懶喚佳人上畫樓。潦縮征鴻涵字字。霧褰遙岫列頭頭。風光可是開愁眼。勝地何曾慰旅游。</text>
<title>陪裴使君。遊石娥溪。課製</title>,<text>商顏多爽氣。吏隱似幽棲。步屧當芳節。携壺就碧溪。緣厓花已暖。蘸水月初低。浮客東歸後。懸知夢易迷。</text>
<title>詠史</title>,<text>寧須謫宦怨途窮。宣室猶能御席同。何限人間悲不遇。秪今難得是吳公。其二文章賁飾屬明時。白首江都儘數奇。策獻天人成底事。終身只合下書帷。</text>
<title>對終南有懷。次太白登樓韻。</title>,<text>床月伴孤夢。匣鏡鑑愁容。幽憂不自遣。開軒眄遙峯。日轉巖竇明。雪埋林壑重。山風朝夕起。蒼翠颭檜松。朗詠遂初賦。永懷遯世蹤。幽尋可怡神。曠望足盪胸。謇余識損益。向平逝相從。沈吟華髮生。曾城欲暮鍾。</text>
<title>詠史</title>,<text>雄心漫欲軼商周。逸氣眞成隘九州。西極仍聞生善馬。神仙元自好高樓。承華無賴桃留核。汾水還驚雁送秋。可惜淮陽人不待。暮年纔相富民侯。其二麈尾淸談玉屑繁。胡雛坐見嘯東門。江南白版寧恢業。塞北靑衣剩抱冤。平乘漫興元子歎。冶城誰念右軍言。彝倫一代能扶植。有酒須澆卞氏魂。</text>
<title>端居消遣。用康樂登樓韻。</title>,<text>太素謝繪事。大聲匪繁音。采眞蔑浮名。一室靜沈沈。下帷希董子。著論慕仲任。屛慮境常寂。奚異在雲林。幽居多暇豫。終南入臥臨。時維日南至。霽雪明岑嶔。淸暉媚人目。秀色落庭陰。窓明掛返照。冬暖哢幽禽。冥觀可怡神。興到或長吟。逝將味道腴。久已祛蓬心。聊賡謝客篇。此意古猶今。</text>
<title>雪詩次后山韻</title>,<text>過午寒猶緊。連空意未窮。稀疏時漏日。飄瞥且隨風。逗雁迷郊外。催詩落硯中。莫敎吟太苦。刻畫惱天公。其二雪深風正峭。霽後尙餘威。地白飢烏叫。巢傾宿鳥飛。吟髭寒欲折。客子夜初歸。六出花多意。紛紛故點衣。其三敝廬驚歲晏。庭雪坐來深。遐矚迷昏睫。沈吟認苦心。人閒聞落片。山淨破窮陰。愁殺茅簷短。翻翻有凍禽。其四賞從四時改。心許古人同。雪故連宵白。杯能發面紅。煖寒眞得計。搜句有奇功。道壹吳中語。孤吟遡晩風。</text>
<title>三年多難更憑危 課製</title>,<text>南來水國傍黿鼉。北望神京滿橐駝。樓上坐來雲夢色。客中隨處洞庭波。三年戰伐乾坤破。萬里湖山感慨多。更詠少陵戎馬句。白頭臨遡意如何。</text>
<title>招隱詩</title>,<text>招隱之作。刱於小山。而五字之變。則實始於太沖，士衡。其雅辭微意。有足以消榮利之心而起棲遯之志也。康琚反之。雖各有旨。而余獨於左陸氏。有契于心。故輒踵其體云。揚子美沈冥。詩人樂衡泌。放意作天游。疾顚謝高位。昧朝俶道裝。稅彼南山趾。峭蒨丘中賞。窈藹松林事。鮮飆盪繁陰。叢薄結深翠。英英白雲起。丹厓相嫵媚。何以禦雪霜。衣裳間薜荔。未用憂渴饑。芝朮當糗糒。去矣從所欲。拂衣敦夙志。願祛弱喪情。逝言遺榮利。</text>
<title>感懷</title>,<text>東風扇百草。新綠遍郊原。幽憂自足老。不知春氣暄。飮酒多作病。樹背世無萱。枯桑寔怨辭。百鍊誠苦言。沈吟忽已久。頹陽平陸昏。寒月掛戶小。零露墜衣繁。延佇若待人。嘿坐時忘飧。引領想巖扉。聊欲出塵煩。其二噏噏宦游子。馳騖射利權。長安十二街。軒蓋如雲煙。相門朝結駟。侯館夜肆筵。衒耀相夸詡。吹噓迭周旋。豈伊白璧賜。仍見歲九遷。寂寂揚子宅。皓首守太玄。埋照若無能。處獨不祈憐。姱節薄俗疑。儒術明君捐。虛期子雲知。安用空名懸。其三春物方和煦。嚴霜忽滿地。夭夭墻根草。萌芽還復悴。居卑固易安。履榮誠易墜。循命緩憂襟。耽閒契夙志。逝將候秋水。歸山披薜荔。領得謝客篇。身世兩相棄。其四灼灼園中花。不悟春光移。靑靑地上草。未信嚴霜荼。凋落在蕭晨。焜耀且一時。時俗耽榮利。志士憂世衰。憂深抱縵縵。竟夕中心悲。徘徊步前庭。白露忽已滋。衆星漸西沒。蟾兔盈又虧。向風長歎息。幽思當告誰。其五豈不愛香草。爲嫌零露繁。豈不懷美人。可畏他人言。所以閨中女。深居自難昏。盛年不可再。佳期何由敦。竹竿何嫋嫋。其釣魴與鱒。古人勤吐握。俊賢乃在門。其六謂烏未嘗黑。謂鵠未嘗白。黑白有定質。如何忽變易。君子如不諒。微悃竟安暴。蛾眉競中閨。靜女困讒慝。簪帨詎有愆。自恨身命薄。歲晩儻回顧。苦節期松柏。其七俶裝遠行邁。道路緜以長。峻坂何崔崔。我馬玄以黃。征人懷靡及。躋險顚且僵。不辭足力殫。仰視白日光。蒼茫崦嵫色。西極頹殘陽。彷徨立中塗。涕泣霑我裳。何當周道平。四牡行彭彭。其八瞻彼南山色。緬懷丘中賞。白雲何時盡。丹桂日以長。鮮飆入石室。蕭瑟有遺響。穹谷產瓊蕊。采采肆所養。靑溪可沿洞。中林宜偃仰。非惟耽勝趣。且以離世網。虛思武陵源。未理漁人槳。先聖果哉語。感歎千載上。其九南國有佳人。秀色如蘭芳。秪有夢寐接。想見衣佩光。逝言從之遊。山川阻且長。南飛有黃鵠。願假羽翼翔。高擧不余顧。引領空彷徨。欲寄一書札。書成誰使將。復恐文字淺。不達我中腸。酌彼尊中酒。聊以不永傷。其十倚望陟終南。城闕俯迢遰。街陌紛相錯。闤闠互交蔽。高陽崇別館。長寧抗甲第。層構映華薄。園囿敞春霽。蘋藻漾方塘。荑英開曲砌。沃若盛時物。歡言樂芳歲。冶音徵竽瑟。珍羞間蘭桂。榮華乃一時。夸耀在當世。怙侈喪明德。宴安生災厲。莫笑葵藿姿。沈冥遺利勢。其十一運序如轉環。徂春向燠景。晼晩悲時物。淸羸抱虛警。深居類囚山。端憂劇含梗。忘情庶解弢。放神冀遺境。長嘯緬蘇門。洗耳懷淸潁。冥冥人世表。寥寥心悟永。長揖當塗子。雅志從所秉。</text>
<title>禁苑</title>,<text>朝天路指禁苑雲。丁當水蒼隨黃門。小閣深深法座近。前席都兪人不聞。錦帶橫懸玉轆轤。拜賜暗覺天香熏。玉牒金匱空雲委。遷固載筆徒爲爾。始知謨猷眞密勿。安用周官左右史。</text>
<title>長樂</title>,<text>漢家長樂接太淸。經始爭看不日成。鉅屑霏霏雨雪亂。杵音閣閣晴雷鳴。迥壓鼇身架繡礎。高張鳳翼排彫甍。結構偉麗信難狀。靈光馺娑徒聞名。仲將寧嫌牓凌雲。胡人未饒集上楹。嗚呼盛事古未有。千秋萬歲樂昇平。</text>
<title>朝參</title>,<text>晨霞明滅映觚稜。閶闔晴開旭日昇。仙蹕徐廻鸞輅降。軍容環擁虎賁騰。彩斿舒展祥飆軟。金奏鏗鍧廣樂凝。拜手螭頭瞻黼座。忽驚身在五雲層。</text>
<title>讀后山詩。仍拈災疾資千悟五字爲韻。</title>,<text>鍾鼓匪鳥饗。靑黃寔木災。散人昧世務。岸幘山光來。其二苔色連三逕。無人來問疾。庭花晩紛紛。疑是維摩室。其三如何未歸去。尙闕買山資。本是耕桑者。春深憶燒菑。其四一念知何限。居然閱大千。沈沈靜室內。燕坐裊香煙。其五嘿然觀物理。窅爾起心悟。前宵一雨過。庭除草芽怒。</text>
<title>隱囊</title>,<text>懶把玉如意。隱囊簷日西。雨晴花已褪。春盡鳥爭啼薄宦身何補。危途計易迷。物華饒感慨。詩就倩人題。</text>
<title>閣夜</title>,<text>閣夜森沈也似秋。虛帷岸幘占淸幽。片雲弄月卷輕絮。雙檜颭風騰老虯。遇景從知愁屢破。哦詩剩覺句能遒。翻翻簾外驚棲鳥。要伴騷人度曉籌。</text>
<title>絶句</title>,<text>癡人喜怒狙公芓。物理成虧昭氏琴。欹枕南軒無箇事。夜闌華月照開襟。</text>
<title>入夜乘涼</title>,<text>永日昏昏氣未穌。乘宵偃仰卽良圖。開襟稍稍微涼進。挂戶依依淡月孤。喜省撲緣閒棐几。怯聽更漏側金壺。欲將新語駐淸景。已是層城啼曉烏。</text>
<title>七夕</title>,<text>卷幔天河徹曉流。蟲聲新透小窓幽。靈仙會合端誰見。風露凄淸作許愁。織女黃姑秋脈脈。畫屛銀燭夜悠悠。從知癡黠不相補。乞巧寧須效柳州。</text>
<title>直太常</title>,<text>淸宵幾入太常齋。秋氣泠泠逼病骸。夢覺屋山懸缺月。靜聽霜葉轉空階。只知籬菊有佳色。其奈宦游無好懷。宿鳥投巢雲返壑。亦思歸覓舊靑鞋。</text>
<title>金監役尙養挽詞</title>,<text>公侯終未復。爲子感嘆長。學業期時用。貧窮奈士常。宦卑身偃蹇。年邁鬢滄浪。奄爾看淪沒。驚鴻愴斷行。</text>
<title>孤城笛起愁 此下二首課製</title>,<text>淸宵臨眺對滄洲。絶峽天空河漢流。纔過中秋仍皓月。爲聞長笛動離愁。魚龍叫嘯寒江水。霜雪侵凌病客頭。吹徧孤城風露冷。故園楊柳隔南州。</text>
<title>閒作淸詩斷送秋</title>,<text>索索葉如雨。閒居驚歲遒。興來裁秀句。吟遡送殘秋。籬菊撩人老。蛩音伴客愁。詩成仍悵望。淸月映南樓。</text>
<title>白江李相國挽詞 名敬輿</title>,<text>猗歟君子德。金玉媲精英。盛業調公鼎。淸規作世程。溫恭傾士望。耇壽佇宸情。汗簡徵他日。千秋播大名。其二聖主方虛佇。強隣有嘖言。時危心未展。身退德仍尊。公忍便忘世。人期更贊元。天乎終不憖。英爽卽丘原。</text>
<title>寄茂長宰宋道源 名奎濂</title>,<text>根深枝幹脩。源遠派流廣。緬惟雙淸堂。高風世共仰。德人固有後。享報理不爽。斯文有師表。年少皆秀朗。之子整冠佩。風猷早遒上。象闕倚天開。翺翔度仙掌。載筆抽金匱。秉簡陪天仗。一麾乃出守。爲遂甘旨養。其二去去流豈弟。南土歌來暮。堂上平反笑。百里春陽煦。村巷響繅車。公田下白鷺。政成多暇豫。勝地延杖屨。長沙千里平。海月開煙霧。臨遡想千載。山川莽回互。曩哲此謫居。孤忠夙所慕。男兒易感慨。淚落應無數。其三解携是何時。風秋葉歸本。相思歲聿窮。雪霜關路遠。遠望每障袂。窅窅浮雲巘。茶椀久已麾。爲夢淸且婉。覺來悲殘曉。屋角孤月偃。別時闕贈言。題封苦已晩。高齋想靜便。故人今安穩。南枝儻先發。須付驛使返。</text>
<title>寄子輝</title>,<text>觀風旌節海西方。才子趨庭綵服光。話別齋居初隕蘀。寄書關路已生陽。自嗟夜雪難乘興。尙記簷花共引觴。想得三冬文史足。預揩眵眼看歸裝。</text>
<title>歸溪上簡院內諸公 此下三首課製</title>,<text>春風初動浣花溪。迎暖沙禽已自啼。懶性每愁趨幕府。野情端合屛幽棲。曾開竹逕纔通屐。新決泉源可灌畦。世亂運籌公等在。十分醽醁且堪携。</text>
<title>宿法喜寺後綠野亭。懷孫莘老。</title>,<text>風物蕭騷滿野亭。倦憑欄檻醉初醒。旅游望遠愁難遣。中歲懷人涕易零。殘月長庚伴淸曉。沈鱗羈羽隔重溟。更悲水國秋期近。露滴枯荷不忍聽。</text>
<title>檣燕語留人</title>,<text>放舟湘水遠。語燕獨留人。幾逐檣烏轉。偏從楚客親。舊巢空結戀。殊俗且經春。與爾同棲泊。鄕園戰伐頻。</text>
<title>春坊直夜詠懷</title>,<text>肅肅連雲閣。沈沈魚鑰閉。塹陰暝色早。苑日孤霞繼。壺人遞漏箭。警徼匝周衛。是時天宇淨。淸飆盪氛翳。華月流絳霄。零露依玉砌。襟抱溢遐想。眺賞愜新霽。伊余謝彫斲。夙尙在薜荔。于何廁應徐。循顧慙道藝。華省影每跼。滄洲心獨逝。願拚三徑資。銅章儻可繫。</text>
<title>同春宋先生啓南轅。方在禁直。不得遠于。追寄。</title>,<text>江漢仙舟杳。層城禁掖深。望塵孤遠送。敍別費長吟。淸夢懸宸極。春光發故林。南征期素節。座上重披襟。</text>
<title>姜生翊昌挽詞</title>,<text>人生固有終。子歸胡太早。天意乃冥冥。神理更難保。溫雅寔儒珍。一見開襟抱。緗素君家物。振步佇遠造。譬彼蘭正蔚。遽爾秋風掃。故廬漢水上。歸櫬廣陵道。想得安豐悲。如何訴穹昊。</text>
<title>過子輝軟語。聞說白沙汀之勝。仍賦此。</title>,<text>關路經年別。襟期此日同。談鋒彌覺勝。詩句故相雄。晝靜棋聲遠。春晴酒影空。憑君話西海。歷歷嘿存中。其二溟渤浮天地。雲沙浩渺然。長風鵬背遠。明月蚌珠懸。飛動觀濤興。沈吟望海篇。玆遊信奇絶。歸向故人傳。</text>
<title>柬春坊在直兩學士</title>,<text>窈窕銅闈森寶書。詞林才子正聯裾。風淸劍佩聞中禁。天近星辰動直廬。浥浥爐煙添柳重。遲遲宮漏出花疏。郞潛仍抱漳濱疾。華省周旋一夢餘。</text>
<title>次子輝白沙汀詩韻</title>,<text>帶雪行吟好。游人酒在顏。落聲聞別浦。霽色映群山。漸覺仙區逼。寧嫌客路艱。灞橋千古事。今日較誰閒。其二怳疑壺裏伴壺公。放浪名區數子同。蜃氣初消開海月。潮聲忽厲起天風。扶桑若木森相向。赤岸銀河宛自通。坐覺蓬萊渾咫尺。眞仙何必訪崆峒。其三梵宇平臨海若宮。濤聲朝暮殷窓櫳。深宵待取浦雲盡。倚徧危欄明月中。其四西望層溟掌樣平。浮沙皛皛海門橫。褰裳忽起中郞興。掛席長懷謝客情。彩筆句同雲浪涌。朱絃搖曳月華淸。酒酣會御泠風去。歷徧鯤鵬九萬程。其五矯首西南地勢窮。散開溟渤氣雄雄。早潮初上半天白。斜日欲沈千頃紅。取石槎邊銀浦逼。聞簫月下羽衣逢。玄虛自是饒奇思。更助飄飄作賦工。</text>
<title>花近高樓傷客心 此下五首課製</title>,<text>春生巴徼動悲吟。天畔思歸感慨深。近坐閒花頻濺淚。登樓暇日漫開襟。憑危剩切傷時恨。覽物偏驚去國心。千樹曲江應爛漫。舊遊如夢更難尋。</text>
<title>夢會西齋</title>,<text>引睡新停茶椀提。尋君夢到小齋西。剩看河縣春方滿。寧恨東陽路易迷。揮麈匡廬圍坐近。擧觴明月向人低。覺來依舊山川間。不分晴鳩枕畔啼。</text>
<title>倚杖數棲鴉</title>,<text>悤悤年光度。悠悠鄕路賖。扶筇立斜景。按翅數歸鴉。世事元難料。吾生也有涯。一枝棲息定。何日客還家。</text>
<title>回首吾家山</title>,<text>偶從樵客識蘇山。回望雲林却忘還。人與玆山敦夙契。天將斯號表孱顏。巖巒自是吾家有。卜築寧愁造物慳。最愛碧峯分大小。他年擬共卯君閒。</text>
<title>荊門浮舟</title>,<text>春光徧南國。白芷生汀洲。楚客揚帆去。桃花逐水流。暝煙連月峽。津樹繞昭丘。康樂淸篇在。長懷赤石遊。</text>
<title>夜坐</title>,<text>淸坐蕭條客思生。虛齋無語稍含情。人閒月轉窓扉影。夜靜風回樹葉聲。地白已看螢彩失。菊團仍覺露華盈。江湖夢去空牽興。翰墨年來且策名。</text>
<title>奉寄北伯鄭公 名知和</title>,<text>孝標憐北叟。嵇紹荷山公。高誼看前輩。夫君邁古風。顧惟嗟薄祜。何怙抱深恫。瞻望門墻近。歸依德業崇。故情頻涕淚。大庇卽帲幪。入室欣披霧。銜恩秪跼躬。開襟難衮衮。作別遽悤悤。簡擢紆宸眷。絲綸下紫宮。旌旃臨鳥道。關堡限山戎。政化周分陝。枌楡漢舊豐。黃沙開太漠。白嶽槩高穹。風起胡雲斷。秋淸隴樹空。敎條詢父老。鎖鑰擁羆熊。絶塞褰帷外。諸城按轡中。流亡應日集。惠澤覺春融。暫爲邊氓借。旋期御席同。孤蹤無藉在。離恨未渠窮。天際懸明月。愁邊訴候蟲。中宵饒夢寐。深巷落梧桐。幾歎龍門阻。音書待北鴻。</text>
<title>綾川具相國挽詞 名仁垕</title>,<text>中興逢聖主。翊戴屬宗臣。夙契風雲會。仍兼肺腑親。金墉開晉鎖。黃道捧羲輪。義烈明如日。謨猷動若神。武功看召虎。戚里卽觀津。司馬治邦政。鉤陳護紫宸。姦訌膏斧鉞。勳業耀麒麟。弓墮龍髥遠。天開象闕新。聖情深倚佇。黃髮每諮詢。拜命曾馳埒。彎強亦挺身。未應誇矍鑠。終擬濟艱屯。元宰升廊廟。淸朝領搢紳。大庭披膽日。別墅丐閒辰。出入傾輿望。哀榮軼古人。大星驚櫪馬。遺澤泣軍民。忍看堂堂去。英靈就厚窀。</text>
<title>還山留別 課製</title>,<text>獨携書劍出秦關。松桂蒼然滿故山。閶闔回瞻霄漢上。交親去任酒杯間。長楊扈獵鸞旗動。春殿趨朝玉漏閒。却憶當年聯袂處。白雲歸臥幾時還。</text>
<title>途中</title>,<text>料峭春寒上客衣。遲遲行邁使心悲。前宵大雪山容變。曠野繁陰日色微。驛路遙懸雲棧險。川流斜帶石梁危。終朝跋馬堪愁絶。更耐啼禽苦勸歸。</text>
<title>發弓院</title>,<text>東林晨氣動。客子心先惕。俶裝逐徒旅。策駑越川陸。稍喜后土乾。復此霽光晳。春淺草已發。野色堪流矚。鳴溜瀉澗阿。雊雉依叢薄。敍懷賴篇翰。詠罷成蕭索。晦明遞銷歇。鄕路坐遼邈。行行錦水澨。蘭杜聊可摘。</text>
<title>連山途中</title>,<text>行色易生愁。沈吟欲白頭。啼鴉隱喬木。去馬飮春流。路遠魂頻逝。心孤谷轉幽。憑高試北望。雲外亂山稠。</text>
<title>引疾</title>,<text>杳杳飛鴻來遠天。蕭蕭落木已凋年。蟲聲近壁夜無月。世事關心人未眠。引疾淹旬身尙絆。撚髭終夕句難圓。遲徊華省將何補。儻乞魚符就靜便。</text>
<title>穀雨 課製</title>,<text>四野輕陰合。林鳩款款鳴。霏微纔入望。霡霂不聞聲。燕子泥仍濕。桃花色轉明。薄田湖外在。忽復憶春耕。</text>
<title>孝宗大王挽詞</title>,<text>聖德天同大。於戲不可忘。儉勤侔夏后。勇智配成湯。制作超千古。基圖奠八方。煌煌編簡上。盛烈日輝光。其二往昔悲中露。回轅喜氣新。德威孚異俗。保佑自蒼旻。朱邸謳歌洽。扶桑海宇春。黎元期至理。拭目繼明辰。其三精一治心法。躬承舜禹傳。緝煕勤聖學。啓沃引儒賢。謨訓臨方策。都兪敞法筵。體天行不息。終始日乾乾。其四恭惟敦孝理。舜慕見羹墻。仙寢鳴鑾輅。東朝奉壽觴。徽稱垂百世。彝俗化群方。更詠因心友。詩人續舊章。其五憂勞蠲玉食。惠澤潤焦枯。大雨隨湯責。頻年賜漢租。聖心常惻怛。民物已昭穌。報答知無計。深仁覆載俱。其六風雲千載會。敷納列疑丞。籲俊空巖穴。推誠托股肱。卽看天職共。仍覺廟謨弘。氣象瞻昭代。端如日正升。其七勺頌先遵養。車攻首內修。聳看釐癈政。自足展王猷。率土思爭奮。興邦運更周。蒼蒼那可問。遽抱杞人憂。其八漢業悲中道。周家痛不延。大勳猶未集。天意竟茫然。致理將三代。垂衣秪十年。遺黎瞻嗣聖。繼述永無愆。其九謬忝金門待。堯眉幾聳瞻。玉音猶在耳。龍馭莫攀髥。丹仗仙遊遠。珠丘象設嚴。小臣摹日月。唯有血痕霑。</text>
<title>禁直</title>,<text>松檜繞仙署。淸風徹夜流。閒將春雪曲。吟望鳳凰樓。月影層臺迥。花香中禁浮。沈沈更漏靜。忽復夢滄洲。</text>
<title>次大復秋興韻 課製第一二首逸</title>,<text>微才襪線眞無補。接武夔龍廁大庭。寓直仍成潘岳賦。閒居不是子雲亭。風淸刻漏傳靑瑣。月隱樓臺倚紫冥。問夜如何渾不寐。曙鍾初動落寒星。其四蕭蕭萬木迎秋序。臨遡西風攬敝袍。淸世寧思張翰膾。沈痾頓憶廣陵濤。圖書遮眼殘燈晦。砧杵催寒片月高。最有幽愁無與展。古人不見秪心勞。其五憭慄秋聲入耳來。幽憂底事撥難開。空聞田里流亡盡。未卜昇平氣象廻。奏牘將何裨至理。禁垣終是愧非才。徒然灑却袁安淚。吟斷新詩只自哀。其六據梧斜日少人過。寥落寒霜染薜蘿。尙記吟筇秋入寺。行尋樵逕雨渾蓑。白雲丹嶂神猶往。素廩淸班愧已多。唯有鴻恩終欲報。未容歸去釣滄波。其七凌凌秋日霣群芳。庭院高飆卷曉霜。騷客自來悲暮景。天時仍復過重陽。芭蕉葉敗新經雨。蟋蟀聲寒已在堂。偃蹇書巢聊自適。近人燈火夜初長。其八秋來門徑紫苔封。匡坐幽懷杳不窮。須信乾坤同一馬。且將吟嘯送歸鴻。寒花孤映淸霜後。微月初昇晩眺中。會詠新詞追九辯。早知南楚有遺風。</text>
<title>送益平洪都尉使燕 名得箕</title>,<text>此意不堪言。此別有足傷。豈直雨雪深。非惟關塞長。歎息亦何益。沈吟自成章。之子戒行車。遙遙指西方。遼左地踔遠。鶴野何芒芒。北風揚沙礫。西日下大荒。經行逢故壘。戰骨橫秋霜。京師文物海。象魏天中央。乾坤成今古。世事閱滄桑。懸知感懷作。何語足悲涼。往哲多遺躅。臨弔幾彷徨。千秋有生氣。獨有燕昭王。</text>
<title>冬雷歎 此下十三首課製</title>,<text>元年之冬冬氣暖。沈沈霧雨殊未開。忽驚大聲拔地起。風伯電母先後陪。人間何限失七人。大澤龍蛇劃爭廻。正値六陰閉藏節。未應有此轟轟雷。無乃阿香太狡獪。戲向空裏狂車推。聞說雷州四時雷。地維或接海東隈。早知此說摠謬悠。占候且可憑淸臺。歷泝周詩與魯史。炯戒不誣垂後來。上天疾威豈偶爾。有何失道召沴災。哀我民生亦何辜。陰陽錯亂至此哉。九重惕慮省闕遺。仁愛天心儻可回。殷憂日夕捧御筵。獻納愧乏匡時才。</text>
<title>次杜甫臘日韻</title>,<text>嘉平迎暖未應遙。池面輕氷已半消。雪裏嫩香挑細菜。柳邊春意入寒條。時招仙侶開新釀。正値金宮放早朝。最是詞臣多妙語。憑陵彩筆映靑霄。</text>
<title>守歲</title>,<text>虛館懸燈坐悄然。孤懷底事不成眠。寒光暗逐更籌盡。春意俄隨斗柄旋。新故平分纔一夜。容顏凋謝遽經年。還思尋取呼盧伴。醵飮惟須斗十千。</text>
<title>次歐陽永叔春寒效李長吉體韻</title>,<text>秦箏絃澁簾影黑。蓮漏夜冷凝不滴。重陰垂地珠露白。屋角素煙鎖岑寂。饞寒勒住東皇國。柳線桃糝愁弄色。游春年少怯換裌。歌拍銅斗慰精魄。拾翠舊約奈虛擲。繡陌鈿車歸未得。願割凍雲一千尺。坐見陽和轉空碧。</text>
<title>次韓愈元日朝廻韻</title>,<text>閶闔天開簇彩旄。曉鷄頻逐漏聲號。露華猶濕金莖重。旭日初昇玉座高。入仗微風飄廣樂。趁班淸佩引仙曹。朝廻池上傳新唱。始信超宗有鳳毛。</text>
<title>次王禹玉元夕應制韻</title>,<text>竹樹千重擁紫臺。通宵魚鑰午門開。華燈並月中天出。仙仗含風九闕來。正値昇平黎庶樂。共推歌詠侍臣才。今年更覺春光早。和氣先廻萬壽杯。</text>
<title>次曹組寒食輦下韻</title>,<text>樓臺柳暗復花明。幾處笙歌鬧晩晴。細草分開盤馬地。暖風吹送賣餳聲。留連勝日分曹飮。爛漫芳園恣意行。別有賽神歸去路。郊原新綠望中平。</text>
<title>次韋莊長安淸明韻</title>,<text>寥落新愁對暮天。御溝芳草綠芊芊。柳堤雨過堆香雪。楡逕風來墜小錢。才子賞春拈弗律。女郞携伴鬪秋千。昇平樂事成追憶。物色依然是去年。</text>
<title>次王介甫夜直韻</title>,<text>淸宵仙掖燭花殘。簾額春風料峭寒。銀漏聲傳孤夢覺。柳梢微月映欄干。</text>
<title>和邢居實秋風三疊</title>,<text>秋風泬㵳兮秋氣日悲。鶗鴂夕鳴兮凋華滋。蕭聲感耳兮薄寒侵肌。幽憂忽來兮若與人期。美人熒熒兮隔九疑。水多瀧濤兮陸行多岐。我有珮璲兮將以貽誰。愛而不見兮從倚長思。秋風憭慄兮霜露繁。厓谷潺湲兮葉落翻翻。憑高長嘯兮流目平原。孤獸索群兮寒雀啁喧。高山有桂兮隰有芳蓀。我思美人兮不敢言。時日晼晩兮誰與相存。愛而不見兮徙倚傷魂。秋風肅肅兮秋夜淸。憂思不寐兮起步前庭。仰視雲間兮畢昴盈盈。晨鶬戾翼兮載飛且鳴。所懷伊人兮在彼巖扃。陰厓寥闃兮悲泉泠泠。念子無侶兮心焉煢煢。愛而不見兮徙倚涕零。</text>
<title>次趙嘏長安秋望韻</title>,<text>銀河垂地火星流。風物蕭蕭滿素秋。夜永疏鍾聞北闕。月明孤雁過西樓。尊前病起菊花晩。客裏寒生砧杵愁。書劍倦游故山遠。越吟空學南冠囚。</text>
<title>次蘇子美中秋新橋對月韻</title>,<text>水月澄明俯仰同。赤欄橋起碧波中。晴開桂闕十分影。遠落雲天千尺虹。駕鵲疑臨河漢澨。飛梯怳入廣寒宮。玆遊今古眞奇絶。杖叟觀濤亦下風。</text>
<title>次杜牧早雁韻</title>,<text>秋色蒼然萬里開。數聲候雁月中哀。差池箏柱靑娥怨。迢遰書郵紫塞來。湘浦不辭呼侶遠。關河應待隔年廻。歸飛何處堪棲泊。好是晴沙兩岸苔。</text>
<title>湖行途中</title>,<text>征車轆轆不停輪。臘後凝嚴更斬新。野水氷堅能度馬。官廚酒薄未醺人。日團川陸寒無影。風掠肌膚凍欲鱗。且莫悲吟苦寒奏。歸來會趁故園春。其二匹馬來尋古戰場。川原極目日荒荒。片霞欲學揚旗色。積雪渾疑浴鐵光。逝水空傷浮世事。飢鴉驚叫滿林霜。東征勳業知何似。誰勒蒼崖萬丈長。其三一帶澄波繞斷丘。征鞍初卸上蘭舟。中流軋軋齊吳榜。別浦翻翻起海鷗。最愛小亭臨岸口。難將客袂倚欄頭。長安北望山川闊。淡日輕雲摠是愁。其四玉女峯姸妙。晴光對案前。風輕不成冷。柳遠已含煙。嫩菜供晡食。幽軒愜倦眠。昔人篇翰在。吟罷更悠然。</text>
<title>次南雲路，李彝仲遊曹溪詩韻 南名九萬。李名敏敍。</title>,<text>南宗曾卓錫。縢閣盛遨遊。祖印山長在。繁華水自流。以玆發深省。仍欲辦歸休。尙記會心處。溪橋終日留。其二碧洞春光滿。孤筇憶舊遊。裌衣霑翠靄。赤脚踏飛流。勝具慙玄度。淸詩和惠休。猶嫌塵累在。未向祗園留。</text>
<title>次彝仲感懷韻</title>,<text>感君同此意。三十已知非。編簡新功少。藏修宿計違。浮雲看世態。歸鳥悟天機。窅爾丘中賞。誰歟可與幾。</text>
<title>送雲路嶺南賑恤御史之行</title>,<text>使星天畔向南州。主屹山高水急流。將命去年曾此地。送君今日剩離愁。春陰漠漠寒猶峭。馹騎駸駸路轉脩。嶺外已看歸雁盡。相思何處覓書郵。</text>
<title>次南御史見寄之韻</title>,<text>停雲天畔別愁新。雁札遙從洛水濱。驄馬蹄穿行絶嶠。驛梅香動寄情人。離居久抱淸羸疾。禁直羞稱獻納臣。吟斷報章春已晩。苑花無賴落來頻。</text>
<title>直夜有作寄彝仲 時在河濱</title>,<text>刻漏傳高閣。層城烏夜啼。微涼生碧樹。新月映金閨。淸景聊偸暇。同人惜解携。題詩遙寄似。消息海雲西。其二掖垣頻盍簪。樗散亦書林。卽事堪危涕。惟君共此心。若爲民命活。每軫主憂深。獻納歸來早。寧須滯漢陰。</text>
<title>簡寄湖南賑恤御史李仲羽 名䎘</title>,<text>綸音惻怛慰顚連。賑發方知使者賢。幾看封章騰北極。遙將雨露灑南天。春深定有梅堪折。別久仍驚月屢弦。却恨歸鴻書未達。只憑孤夢到君邊。</text>
<title>次李御史見寄之韻</title>,<text>幾回天畔望行車。忽見新詩錦不如。嶺嶠迢遙頻叱馭。禁林潦倒未焚魚。相思入夜殘淸漏。尙記開春枉敝居。排悶聊成七字語。因風兼寄數行書。</text>
<title>送端川洪守錫龜</title>,<text>詩聲侯喜早。出守仲容頻。別日夏雲盡。孤城滄海隣。層空盤鳥道。遙嶼壓鼇身。岳老分留處。登臨筆有神。其二度嶺山川異。逢秋別意悲。風煙連紫塞。圖貢北朱提。良宰今承命。疲氓佇察眉。應知乳穴復。擬續柳州詞。</text>
<title>送醴泉洪守鼎卿 名柱三 ○奉兩大夫人赴郡</title>,<text>學士愛西日。封章感至尊。北堂雙鶴髮。南路並魚軒。風物迎黃菊。湖山媚綠樽。怡愉奉歡燕。長是戴君恩。其二小人亦有母。未報三春暉。以此感嘆久。似君榮養稀。扶衰藥苗嫩。供老銀鱗肥。佇待遠分惠。須憑歸雁飛。</text>
<title>次玄正軸中韻</title>,<text>萬二千峯玉。神遊宴坐中。願言携謝脁。聊爾對休公。麈尾延新月。爐煙裊晩風。仍將瑞巖偈。喚起主人翁。</text>
<title>送李書狀百宗燕行</title>,<text>莽蕩乾坤秋日黃。中原北望歌悲涼。傷心不獨別離苦。灑涕非緣關塞長。嘆我未追魯連子。須君爲弔燕昭王。征車轆轆自玆遠。萬里天風吹客裳。</text>
<title>老將行</title>,<text>十年征戰戍邊城。李廣論功獨未成。寶匣頻聞雄劍吼。關河空望陣雲橫。素心落落封侯事。孤夢時時出塞行。識路古來存老馬。驊騮不用較先鳴。</text>
<title>大王大妃殿端午帖子</title>,<text>瑞靄祥雲敞紫宮。五蓂佳節卽天中。新榴色映瓊簾日。細葛香含繡閣風。群品共霑陰化洽。神孫咸仰孝思隆。怡愉長樂稱觴處。坐覺靑丘喜氣融。其二氷漿沁齒薦金盤。紫籞風生五月寒。宮女新呈長命縷。東朝願奉萬年歡。其三玉階晴景轉。瑤樹翠陰濃。鳳輦朝廻緩。宮娥報午鐘。</text>
<title>試院。次金斯百用高子業韻。名錫胄</title>,<text>較藝承綸命。粉袍簉澤宮。點勘朱墨休。唱酬追歐公。騁辭若振綺。學步焉能工。興闌燭見跋。坐久月方中。乖闕巷南北。且復今夕同。凄凄景物肅。窅窅天宇空。銀漢掛屋角。淸霜飄塞鴻。想見菊新華。粲粲疏籬東。期君重聯袂。幽趣未渠窮。</text>
<title>奉贈嶺南伯鄭公 名萬和</title>,<text>簡編餘手澤。霜露感丘原。小子虧堂構。中宵抆血痕。每尋先友記。喜托我公門。羊舌悲司馬。嵇生賴巨源。歡顏瞻廣廈。辱奬賦高軒。銘佩微衷激。依歸古義敦。摻裾驚遠別。憑軾卽雄藩。聖主憂南服。仙班輟禁垣。百城迎玉節。列校屬櫜鞬。風壤新羅遠。峯巒主屹尊。去天纔一握。望海欲無坤。勝賞湖山媚。前修井里存。馮君治化洽。棠棣口碑喧。去日催蟲響。歸朝佇鳳鶱。涼風漸蕭瑟。離思坐嬋媛。嶺路秋雲淨。庭梧落葉繁。行塵空悵望。征旆故翩翻。遙夜懸明月。新愁寄永言。長懷曾御李。何日重留髡。淸洛流無極。迢迢惱夢魂。</text>
<title>習戰昆明池 庭試入格賜虎皮</title>,<text>萬里龍堆立漢旌。名王交首繫長纓。雄豪意氣何曾滿。小醜跳梁獨未平。按劍方思恢壯略。鑿池仍見象昆明。富強當日承丕業。指顧威風隘八紘。開拓提封窮太漠。登庸將相馭群英。鐃歌競奏之回曲。輦路遙連絶脈城。懸越王頭兵力振。斷匃奴臂塞塵淸。王靈尙隔滇池遠。西極誰通漢節行。幾憤荒陬憑地險。難從衽席度天兵。須將木道爭長技。會鍊雄師事濯征。睿算從知神鬼祕。滄池忽訝咄嗟成。終南直接群峯浸。渭北平呑八水橫。牛女盈盈如隔漢。波濤淼淼若環瀛。龍旗飄拂排靑雀。鼉鼓轟闐動石鯨。鵝鸛千群齊擊枻。貔貅百隊更連營。休言舟楫難爭利。已覺蠻夷勢就烹。壯士歡呼騰銳氣。神機指授見宸情。獻琛奄看來重譯。入塞頻聞奏凱聲。他日輪臺心忽悟。秋風汾水悔還萌。曾聞虞帝敷文德。坐使三苗自獻誠。</text>
<title>次韻。效黃山谷演雅體。此下四首課製。</title>,<text>壁蝸入殼漫自裹。野雉貪媒仍被邏。銜木精衛望海枯。啼紅蜀魄憐國破。鳴鸛只能占陰雨。寒蟲強解催歲課。竊脂寧分黃雀粟。毛群偏欺老駝臥。側目層空鷹繫絛。踏跡終朝驢曳磨。雁奴傳書沙塞寒。蟢子骨衣女伴賀。憂兄遠行叫鉤輈。誨兒類我勞蜾蠃。尺蠖惟自志求伸。翠鵠何曾能避禍。鶡鴠夜長未渠央。啄木觜穿恒苦餓。孔雀飮泉逢觝觸。科斗有尾成罪過。郭索橫行旋束縛。反舌多言誰許可。風高輕鷁詎能進。水濁浴鳧寧禁涴。盤天莫誇鴟嬉游。熏穴還看鼠逋播。翾飛斥鷃笑鶴病。跂行蜥蜴嘲驥跛。雄鴆爲媒竟不耦。土鼢求壻翻自大。蠔室何知夏屋渠。鷦枝且免吳官火。鵝頸剩欲學筆勢。鸚歌似矜聯珠顆。癡絶山鷄水底影。愁思白鵬籠裏鎖。野鴨家鶩孰貴賤。白鳥玄駒紛細瑣。濠梁獨有鯈魚樂。此樂應知同物我。</text>
<title>瑛盤賜櫻桃</title>,<text>朱櫻未許鳥銜殘。中使擎來赤玉盤。交映筵前渾一色。傳看月下聳千官。玲瓏不辨晨霞影。的皪俄驚曉露團。自是瓊津能沃渴。何須金椀蔗漿寒。</text>
<title>江心鏡</title>,<text>五蓂新換玉階陰。百鍊圓規出水心。寶匣蜿蜒龍影動。瑤空瀲灎月華臨。紫宸令節看呈瑞。白傅淸篇當獻箴。秪要靈臺明似鏡。瑩磨寧遣一塵侵。</text>
<title>卷送八尺含風漪</title>,<text>密排霜脊碧參差。持贈偏將倦睡宜。坐覺三庚回爽氣。携來八尺散淸漪。忽看翠縠粼粼起。恰有秋風嫋嫋吹。夢罷虛齋欹枕處。滄江却似泛舟時。</text>
<title>鄭汝振挽詞 名載海</title>,<text>抆血追先誼。相看卽弟兄。早知同志樂。重見古人情。在耳摻裾語。寧親度嶺行。手書猶不滅。凶問遽堪驚。夙占天門榜。曾飛翰苑名。靑氈期舊物。逸驥跼脩程。若掛延陵劍。空悲谷鳥鳴。安豐何限慟。行路亦霑纓。</text>
<title>玩月天柱峯 此下十三首課製</title>,<text>下界陰雲重復重。登臨明月逐孤筇。瓊膏金液新開匣。屛翳豐隆已絶蹤。休說淸光同萬里。偏敎勝賞在高峯。歸來忽罷遊仙夢。城郭沈沈五夜鐘。</text>
<title>南昌赴宴</title>,<text>淸秋高閣倚層空。南極平臨氣勢雄。會有文傳千古勝。却敎神借半帆風。湖山一瞥揚舲遠。霞鶩齊飛落筆工。繞檻長江流不盡。奇蹤留與畫圖中。</text>
<title>龍山落帽</title>,<text>早識酒中趣。秋淸蓮幕閒。佳辰落烏帽。勝集卽龍山。黃菊何須揷。華簪了莫關。未應羞短髮。高興出塵寰。</text>
<title>瀟湘八景</title>,<text>瀟湘夜雨不盡皇英淚萬行。至今爲雨遍三湘。微茫莫辨黃陵廟。霑灑仍聞白芷香。靜夜渾添淸瑟響。濕雲遙按九疑蒼。孤篷滴瀝偏愁絶。遠客難成夢故鄕。洞庭秋月君山午夜月輪秋。腋挾飛仙汗漫遊。銀漢低連洞庭水。金波迥滿岳陽樓。魚龍叫嘯濤聲起。風露凄淸桂影浮。莫遣登臨吹鐵笛。乾坤空闊易生愁。遠浦歸帆津頭春樹望中微。舟子開帆向晩歸。天遠長風吹不盡。江空五兩疾如飛。暮煙欲散橫官渡。輕浪初平掠釣磯。儻載遊人湖海去。百年寧遣賞心違。平沙落雁刷羽歸飛楚水涯。相呼儔侶下晴沙。平鋪似雪汀洲迥。散落隨風字樣斜。點綴幾看依渚日。回翔時復隱蘆花。忽聞柔櫓聲鴉軋。驚起翩翻帶晩霞。漁村落照澄江一道繞柴門。瀲瀲斜陽下水村。漸映楓林歸鳥翼。平分蘆渚暮煙痕。疏籬曬網臨沙岸。小艇收緡繫樹根。坐看餘霞催暝色。漁歌聲裏欲黃昏。煙寺晩鍾行行石逕日西春。度密穿靑杳幾重。剩看晩煙藏勝界。遙尋蕭寺賴疏鍾。時聞絶壑流淸響。應爲遊人引短筇。却似桃花浮水出。武陵寧得祕仙蹤。山市晴嵐隱約浮嵐紫翠橫。螺鬟淡抹未分明。鮫人夜織生綃軟。玉女晨粧彩帔輕。霧市却疑蓮掌近。霞標似向石橋行。山風忽捲樓臺出。入望靑帘閃晩晴。江天暮雪雪落汀空靜杳然。箇中淸景滿江天。先春水國梅爭映。向晩沙洲月共姸。看去幾穿東郭履。興來擬泛子猷船。漁翁不怕蓑衣冷。坐釣槎頭縮項鯿。</text>
<title>梅雨</title>,<text>墊盡烏巾未擬廻。爲看微雨熟黃梅。不嫌霡霂連苔逕。聊待芳香佐酒杯。瓊液剩添濃欲滴。金丸新染巧相催。吟詩更惹騷人興。却憶前村夜雪來。</text>
<title>海棠如待老夫詩</title>,<text>雨後看紅濕。繁英尙滿枝。感時空濺淚。向客爲催詩。杜老寧無語。坡翁若素期。沈吟延佇久。物色易生悲。</text>
<title>簡彝仲</title>,<text>罷官省愆之餘。偃臥觀書。頗有居閒之趣。信口吟成。聊以呈似。幸可和示。以替面晤。無官始覺一身輕。墮甑何曾未忘情。末俗向來饒毀譽。浮生底處有虧成。小窓書帙閒堪老。高柳蟬聲晩更淸。却悔從前游宦日。九衢珂馬汗霑纓。第六句用晦庵蟬聲益淸之語。以寓索居懷人之意。</text>
<title>見和。再用前韻却寄。</title>,<text>晴窓危坐篆煙輕。三復來詩見故情。德慧多從災疾悟。圭璋須待琢磨成。感君爲把徽言贈。令我俄驚鄙悋淸。編簡收功天與便。肯將眞樂較簪纓。</text>
<title>癸卯秋。罷官屛居。讀明朝諸名家詩。慨然有契於心。遂歷次其韻。</title>,<text>高季迪長安道太液晴波動。長楊霽色開。高軒流水過。袨服暗香來。䟤跋回金勒。招搖向玉臺。寥寥太玄草。誰識子雲才。楊孟載雜興端居寡輪鞅。幽興晩來增。不作悲秋賦。渾如結夏僧。蟲聲連曉夢。河影伴孤燈。欲逐夸毗子。疏慵奈未能。李獻吉古意渥洼龍種出。汗血玉爲鞭。萬里不作遠。長鳴誰敢先。君王爲翦拂。良樂迭周旋。遽恨天門隔。東郊落日前。何仲默秋興蟲聲兼落葉。無處不紛紛。簾卷垂淸露。河明淨片雲。虞翻終忤世。玄晏夙耽文。早識林居好。行同鹿豕群。徐昌穀望陵日三邇英侍。嘉惠躐金門。五變淸秋節。含悲望寢園。蒼梧雲氣遠。封樹露華繁。莫逐龍胡去。空傷劍舃存。邊庭實九日商飆忽以厲。楚客自生哀。正値重陽節。仍登百尺臺。地偏時菊晩。天闊早鴻來。矯首君門遠。浮雲鬱不開。高子業答友不是蛾眉淺。中閨日以深。唯應返初服。何意戀華簪。蕭瑟悲秋氣。遲徊負壯心。澤蘭空采采。消息竟難尋。皇甫子循寄懷南國人如玉。松雲獨閉關。蒼梧隔湘水。靑桂遍秋山。白日行將晩。重華不復還。奮飛無羽翰。回首翠微間。李于鱗贈友江湖多起色。倦迹漫風塵。鎩翮寧須歎。持螯且任眞。雙龍空射斗。明月錯投人。彩筆知無恙。能令萬象新。王元美雜感北風携手約。難與世人論。末俗寧無畏。衷情竟不原。一鳴宜見斥。三黜亦銜恩。錦水煙波闊。歸歟費夢魂。徐子與秋日斫地歌初放。逢秋意自驚。危蹤仍世綱。古道豈時名。遙夜疏鐘斷。靑梧白露生。芳菲坐萎絶。楚客若爲情。吳明卿答見慰 與彝仲會晤蓮閣。五六及之。蹉跎吾計失。慰藉故情深。墮甑寧回首。傾葵漫苦心。采荷當素節。揮翰共長吟。此日休天問。人間久陸沈。</text>
<title>夜坐偶書</title>,<text>白雲不愁思。盡日南山側。孤懷無與晤。永夜月華白。中閨衆女競。獨恨身命薄。願得秦臺鏡。一爲照心曲。</text>
<title>次從弟景能韻</title>,<text>絺綌裁成楚楚衣。凄然風雪竟安歸。孤筇逝欲攀叢桂。淸佩猶憐夢瑣闈。骨相自將時俗忤。君民仍覺素心違。紛紛得失邯鄲夢。莊叟曾聞道勝肥。</text>
<title>擬古樂府</title>,<text>美人與君。相去幾何。邈若間山河。皚如雪。皎如星日。瑟上朱絃山上柏淸且直。君寧不識察。其二桃在庭。蘭在汀。桃有穠華蘭有馨。春芳灼灼。秋露零芳。蘭日以衰。采采遺誰。芳蘭增我思。崇蘭日以落。采采遺誰。崇蘭令我惻。其三上高山以望崦嵫。西日何蒼涼。浮雲萬里川無梁。黃鵠一擧高翺翔。願招黃鵠駕。輕翼橫四方。</text>
<title>渡漢</title>,<text>征馬蕭蕭向故林。君門何許五雲深。凄然宿莽悲騷客。漫爾傾葵費苦心。欲渡河氷迷積素。回瞻嶽色起層陰。陽和會散窮途恨。莫遣幽吟鬢雪侵。</text>
<title>夕宿柳川</title>,<text>蒼茫野氣欲沈山。倦客羸驂夕照間。稅鞅爲投人處宿。孤村積雪擁柴關。</text>
<title>客況</title>,<text>莫謂濁水淺。容易卽前渡。莫以落景在。向夕趁長路。行子常多畏。慊慊心獨苦。何時稅征駕。歸來偃荊宇。</text>
<title>曉發寒甚</title>,<text>殘月流西嶺。乘晨且獨征。飢烏啼曠野。瘦馬入孤城。旅服寒無緖。吟髭凍有聲。長懷古人作。重續苦寒行。</text>
<title>宿燕岐江上</title>,<text>行舟當晩渡。疲馬歷長途。寒日雲沙淨。平蕪雁鶩呼。地遙歸夢怯。山暝客心孤。倦向江村宿。澆愁酒一壺。</text>
<title>途中立春</title>,<text>春歸游子意如何。錦水流澌漾碧波。尙憶菜盤行白玉。絶憐銀勝翦輕羅。自嗟客路萍蓬遠。誰道新年雨露多。未效箴規陳帖子。終期德澤布陽和。</text>
<title>奉贐沂川洪相國使燕 名命夏</title>,<text>爰立明庭領搢紳。士民加額望淸塵。已從大旱爲霖雨。要使殊方識鳳麟。古塞經行城絶脈。重關臨眺海無垠。金臺伯氣今銷歇。千載誰如樂毅人。</text>
<title>市南兪公挽詞 名棨</title>,<text>先王在宥閹茂歲。瑞日中天海宇霽。搜羅巖穴列疑丞。寧數築臺與擁篲。古來同聲必相應。公從楚澤朝丹陛。夾輔明庭籌策良。恢張大義日星晢。早識車攻本內修。佇贊周宣展王猷。海內矯首想至治。嗚呼遽抱杞人憂。鼎湖何許泣遺弓。空谷無人縶白駒。朝端誰復繫衆望。盡瘁王家公獨留。憂時髮白丹心苦。隻手莫挽狂瀾注。誰謂顥蒼不憖遺。孤鳳忽逝雲霄暮。榱崩棟折將焉托。殄瘁吟成心斷絶。天人之學星斗文。佐王之志匪躬節。應知英爽在宇宙。不與物化同銷歇。頫仰六七年間事。盛衰存亡遽如此。哀哉此義竟寥闊。不盡人間志士淚。</text>
<title>參議李公有謙挽詞</title>,<text>先祖開函丈。公時早及門。講劘專樸學。終始服徽言。漢吏循良最。恬侯行義敦。平居忠信著。前輩典刑存。已驗仁人壽。仍看玉樹繁。儒珍元特達。法從並高鶱。戲彩常盈坐。怡神日涉園。鮿生蒙辱奬。舊誼洎遺昆。宿昔趨陪數。瞻依齒德尊。重離驚日昃。惟有涕瀾翻。</text>
<title>子輝挽詞</title>,<text>嚶鳴聞谷鳥。感激有遺音。伊昔論交早。惟君托契深。芝蘭薰入室。氷雪照開襟。麗澤資相益。平生共此心。其二聲華推妙歲。步武接宸居。早珥霜臺筆。曾紬石室書。直辭裨日月。風裁聳簪裾。盛業期他日。脩程縱㘘初。其三不謂風流盡。翻驚鬼物猜。威明霜鍔折。范式素車來。爽氣重泉隔。春光故里廻。草堂猶宿昔。掩涕獨遲徊。其四任識忘情語。縱橫淚更垂。篇章遺篋笥。夢寐想容儀。若慰安豐痛。仍無伯道兒。唯將季子劍。掛向白楊枝。</text>
<title>兩鳥歎</title>,<text>蓬萊池上萬年枝。結巢佇待祥鳳儀。祥鳳翩然色斯擧。枝條春晩空披披。烏鴉豈唯借一枝。鴟鳶飽肉爭來嬉。別有反舌哢朝陽。聲音宛轉巧如簧。何來兩好鳥。云是鳳之徒。毛羽乏媚嫵。不與衆鳥俱。衆鳥恣相嚇。奈此身羈孤。回飆一夕起。吹落北海千萬里。北海迢迢霜雪寒。鎩翮飄搖竟安止。烏鴉翔舞鴟鳶喜。嗚呼兩鳥眞可惜。鳳兮鳳兮可奈若。</text>
<title>彝仲褫吏部郞。歸河濱。詩以問之。</title>,<text>首夏蕭蕭風色寒。終南回望夕陽殘。不妨姱節逢時忌。要取淸名與後看。欲掃浮雲排九闥。那堪衆草妬孤蘭。抱痾未得隨君去。誰伴河濱理釣竿。其二珍重征驂枉敝廬。別來消息近何如。心齊寵辱唯高枕。興入江湖儗卜居。已共塞翁徵失馬。且從莊叟玩游魚。郊扉想得能安穩。問訊聊憑尺素書。</text>
<title>送東萊安使君栗甫 名縝</title>,<text>鬢邊荊玉帶恩華。漢竹遙分海一涯。鎖鑰東南從古重。男兒行矣敢言家。其二海雲臺下海冥冥。鯨浪掀天瘴霧腥。絶域遙通對馬島。乾文直照斗牛星。其三蠻舶年年貢漢朝。扶桑萬里海氛銷。須知太守宣威日。坐使夷情不敢驕。</text>
<title>晝錦堂 此下五首課製</title>,<text>高飛賀燕聳華堂。相國旌麾好返鄕。腰下非關楊僕組。懷中寧詑買臣章。已看彝鼎銘休烈。不獨州閭賁寵光。二字扁名標盛事。鋪張健筆屬歐陽。</text>
<title>畫舫齋</title>,<text>太守乘閒構小齋。齋名仍覺興逾佳。坐來畫舫多幽事。宛爾浮家愜雅懷。暇日燕居聊自適。滄浪淸賞未全乖。鴟夷一舸從玆始。汝潁他年好乞骸。</text>
<title>安樂窩</title>,<text>洛城何處碩人薖。戶牖虛明卽一窩。皥皥襟懷藏太古。醺醺杯酒養天和。無邊風月誰能會。數尺榱題只恁多。欲問先生安樂法。詩成首尾自吟哦。</text>
<title>獨樂園</title>,<text>洛波龍臥道彌尊。五畝逍遙晩計存。兼善夙懷鄒聖志。閒情聊托辟彊園。行藏奈爾世相左。花竹依然春正繁。獨樂終須與人樂。他年一起活元元。</text>
<title>擇勝亭</title>,<text>高懷制出傍湖亭。或占晴沙或晩汀。已看變遷如海蜃。略無根蔕似江萍。到來風月憑欄檻。隨處雲煙伴醉醒。別有胸中虛白室。收將廣莫入窓櫺。</text>
<title>送李評事季周 名端夏</title>,<text>冢宰名懸日月高。看君殊有鳳凰毛。受書河洛曾垂涕。視草絲綸幾染毫。珂佩今朝辭禁掖。弓刀千里逐旌旄。桑蓬早抱男兒志。要向龍荒試豹韜。其二亭障遙臨太漠平。飛沙浩渺朔風驚。詩人漫說從軍樂。學士胡爲出塞行。倚劍寒聲喧服匿。傳烽夕照掩關城。岑生想有輪臺作。莫遣吟邊白髮生。其三中外須才各一時。韜鈐還看輟論思。春明回首浮雲隔。隴坂懸空去馬遲。且喜登臨窮海嶽。秖憑忠信涉荒陲。先公左宦今仍繼。儻有轅門老卒知。其四相期直置古人心。欲挽狂瀾力不任。涉世自憐頻咋指。逢君唯喜一披襟。征車轆轆行看遠。秋氣蕭蕭日漸深。珍重加餐愼于役。徵書佇待返書林。</text>
<title>送外兄李復初宰永柔 名週</title>,<text>歌罷驪駒別恨新。白門斜日望行塵。道途遙指三江外。縣邑平臨大海漘。飛舃雲開千嶂月。鳴絃花映小齋春。樓臺歷歷經過地。撫古應知灑涕頻。送閔公瑞湖南點馬之行 名蓍重南州考牧動征輪。摻袂秋風別恨新。仗下一鳴翻見斥。休將買駿比涓人。其二層溟遙望雪山高。銜命天南肯告勞。木道寧愁七百里。好將忠信涉波濤。</text>
<title>赤壁望美人詞。效憶秦娥體。此下九首課製</title>,<text>滄波渺秋光極目。離心悄難心悄。瓊樓玉宇。夢魂長繞。美人遙望音容杳。空江夜寂。簫聲嫋簫聲嫋。孤舟歸去。楚天淸曉。</text>
<title>關山月</title>,<text>朔風吹不盡。邊月滿天山。地迥臨胡壘。雲開度漢關。寒光連磧雪。永夜望刀環。笛裏腸堪斷。天邊戌未還。相思千里共。孤影幾回彎。此際流黃錦。機頭損玉顏。</text>
<title>隴頭水</title>,<text>隴山高不極。隴水東西流。有似長征客。遙分兩地秋。縈回窮絶漠。嗚咽向秦州。欲寄思鄕淚。翻添出塞愁。回風終夕起。哀響幾時休。飮馬中宵去。三軍盡白頭。</text>
<title>勒銘燕山石</title>,<text>漢家兵馬迅雷霆。班掾文章揭日星。狼望犁庭殲醜類。燕然勒石紀皇靈。武功炳燿標荒裔。筆勢憑陵倒北溟。朔漠千秋山色古。秪今誰繼若人銘。</text>
<title>飮氷</title>,<text>靡盬元臣職。騰裝跼寢興。朝看辭瑣闥。夕已飮淸氷。簡命期無忝。集憂恐莫承。玉壺心一片。報答庶堪憑。</text>
<title>餐雪</title>,<text>飮氷曾受命。大窖雪堪餐。只爲飢能忍。終令節獨完。正須添志潔。仍遣照心丹。直與西山蕨。淸風百世看。</text>
<title>岸容待臘將舒柳</title>,<text>裊裊岸邊柳。風光漏洩初。先春發生早。待臘雪霜餘。眉斂看將展。腰輕已欲舒。故園經戰伐。搖落定何如。</text>
<title>帝城鍾曉憶西峯。</title>,<text>客夢初廻北闕鐘。心隨片月度西峯。雲山此日空相憶。支許淸遊悵莫從。坐想佛香開丈室。遙憐巖雪壓孤松。何當鳴磬消塵慮。鞴馬侵晨惱殺儂。</text>
<title>島煙湖霧看春生</title>,<text>歲除猶作未歸人。華髮行將物色新。勝地欲窮千里目。明朝初動一江春。波含輕霧寒光斂。煙暖長洲淑氣匀。却恐登臨難制淚。感時仍復足霑巾。</text>
<title>大殿春帖子</title>,<text>曉漏聲催敞紫宮。祥曦初射上林中。蓬萊雲暖春先到。鳷鵲寒輕雪漸融。乍起爐煙添淑氣。將舒池柳轉條風。吾王聖澤參時令。會與陽和遍大東。其二春意生殘雪。靑陽入季冬。天心歸發育。經幄許從容。漏雜爐煙細。杯傳柏葉濃。漢家寬大詔。催把紫泥封。其三樓雪初消漏漸遲。漢宮新菜送靑絲。黃門催獻宜春帖。政是詞臣染翰時。其四曉色開金榜。晴光轉瑣窓。禁林春意早。彩燕已成雙。</text>
<title>監司趙公龜錫挽詞</title>,<text>先人同榜更交親。小子登門且接隣。可耐霑襟追故誼。仍驚問疾未崇晨。綵衣幾羨趨庭樂。原隰曾看攬轡辰。永訣君親歸厚夜。誰將神理扣洪匀。至今高議留臺省。無復風猷聳搢紳。嚴譴已嗟垂逸翮。沈痾終遣止中身。脩程短造元多舛。利器通材漫絶倫。換却粉旌還舊物。九原應泣主恩新。</text>
<title>羽翼商山起 此下十二首課製</title>,<text>白雲東望鎖商顏。四老幽蹤杳莫攀。忽遣諸皇成羽翼。還驚高鳳下塵寰。至人有道寧忘世。流水無心却出山。隱見行藏奚不可。玄眞浪語政堪删。</text>
<title>椎秦博浪沙</title>,<text>星馳玉輅向東巡。電掣金椎懾鬼神。直爲雄心酬故主。何能十步恃強秦。沙丘未到魂先褫。函谷俄墟志竟伸。大丈夫誰無寸鐵。千秋儻繼相韓人。</text>
<title>擧家隱鹿門</title>,<text>風塵澒洞鳳孤鶱。避世歸來卽鹿門。萊婦餉耕貧亦樂。榮期帶索道彌尊。干旄漫自尋巖穴。祿位寧須遺子孫。歎息當年床下客。未容相伴老丘園。</text>
<title>宇宙一北窓</title>,<text>冥冥宇宙送孤鴻。栗里歸來避俗翁。平陸幾回悲世事。北窓聊自臥淸風。還同東海魯連子。未起南陽諸葛公。一曲柴桑猶晉土。遺篇仍足見深衷。</text>
<title>次錢起扈駕幸溫泉宮韻</title>,<text>鸞輿夙駕報晨鐘。夾路紅雲更幾重。富媼效靈蠲疾疹。周廬陪幸引夔龍。瑤泉晴影搖仙仗。黼座香煙繞碧峯。齊獻南山千萬壽。同霑聖渥獸尊濃。</text>
<title>次劉長卿溫湯客舍韻</title>,<text>仙蹕東來歲序闌。華淸風物政堪看。溫湯十月先回暖。曙雪千巖不作寒。短褐未容參法從。蹇驢空自向長安。何當獻賦承殊渥。拜賜宮壺出太官。</text>
<title>雲依帳殿結爲樓</title>,<text>帳殿祥雲五彩浮。封中寧獨驗鴻休。非關海蜃能噓氣。爲是仙人自有樓。已見輪囷呈瑞應。從知結構與神謀。百工相和裁新曲。不數秋風漢帝遊。</text>
<title>風送荷香入酒來</title>,<text>龍舟搖曳水中央。繞座朱華送晩香。筒飮那須彎象鼻。風回仍遣入霞觴。渾疑薰點爐添麝。不數芳馨桂作漿。更續芙蓉池上詠。詞臣授簡最恩光。</text>
<title>每逢佳節倍思親</title>,<text>天涯游子正思親。風物偏驚落帽辰。每望飛雲猶結戀。可堪佳節倍霑巾。綵衣剩歎稱觴阻。黃菊那須入眼新。遙想弟兄今日會。尊前應說未歸人。</text>
<title>跨海淸光與子分</title>,<text>鴒原何許海茫茫。對月中宵意自傷。兩地平分供遠望。孤懷臨遡寄淸光。遙懸不道滄波隔。流照應添白髮長。別有丹心偏耿耿。玉樓高處更難忘。</text>
<title>別三子</title>,<text>不待雍門奏。非關隴水悲。疇能制雙淚。爲是別三兒。未保妻孥樂。偏傷骨肉離。喚爺嗟遠隔。有母却相隨。無食慙爲父。臨分忍割慈。豐盈犀角質。儻或夢中期。</text>
<title>夢李白</title>,<text>命駕誰千里。長吟愧古人。交期元不阻。宵夢却能頻。且喜靑眸舊。相驚白髮新。論心惟涕淚。在困尙淸眞。簪盍俄分袂。形開奄隔晨。林風偏警枕。樑月漫傳神。</text>
<title>送呂評事希天 名聖齊</title>,<text>前秋上東外。曾送季周行。去袂當寒景。今君又此程。壯懷輕遠別。友道感嚶鳴。嶺雁南歸盡。憑誰問寄聲。其二非無乘障願。應切戀君心。禁掖星辰遠。風霜瀚海陰。胡笳休遞奏。華髮恐難禁。最有趨庭夢。南雲幾度尋。</text>
<title>次彝仲在漢山寄示韻</title>,<text>雉堞峨峨列作屛。華譙俯壓萬峯靑。運籌乍屈金閨彥。編伍咸搜赤縣丁。志士尙懷前日恥。雄關遙控上游形。人和館裏尤翁語。領取歸來奏大庭。</text>
<title>日南至感懷。示季周。</title>,<text>感玆日南至。一陽來復初。碩果不見食。生意俄已噓。三復下泉詩。掩卷久欷歔。亂極則必反。斯理亮不虛。從知轉移機。吾王一念餘。願言將此義。稽首獻丹除。其二感玆日南至。一陽初來復。靈根發重泉。佇看群陰伏。曰余性本善。賦予非不足。惟須務擴充。更要祛物欲。行迷亦已遠。及今庶自勖。寄語同心子。相期在忠告。</text>
<title>庚申。憶與子輝守申舊事。次朴季肯韻。名世堂</title>,<text>尙記追朋好。杯觴共守申。今宵悄無寐。殘簡且堪親。冉冉悲徂歲。悠悠任病身。瓊琚忽投贈。篋笥未全貧。</text>
<title>禹鼎 此下五首課製</title>,<text>文命敷四海。享帝乃鑄鼎。流傳歸有德。此物本無脛。楚莊及秦皇。孰喚狂愚醒。王孫辭凜烈。泗水深且迥。苟能師勤儉。焦勞庶民拯。然後格上帝。德馨先王並。卽看郊廟器。重與九鼎等。在德不在物。須知斯戒炯。</text>
<title>石鼓</title>,<text>岐陽一片石。閱世幾風雨。制度已刓缺。篆刻混魚魯。昌黎與眉山。感嘆心獨苦。塊然石無語。借問此何取。爲是周宣業。詮載留此鼓。所以起景仰。後世欣爭覩。赫然法修攘。佇期我聖主。微臣頌盛烈。願言追吉甫。</text>
<title>指南車</title>,<text>炎荒萬里杳焉如。準的歸人賴有車。山海不勞標地志。斗牛何必辨星墟。出疆無復迷前道。憑軾俄看返故居。義路卽今湮沒久。指南知是聖賢書。</text>
<title>斬蛇劍</title>,<text>氣壓干將與莫邪。眞人手裏吐蓮花。早占赤幟誅秦虎。只在霜鋒斷澤蛇。卽看一揮淸禍亂。終持三尺定邦家。石城爲鍔鐔周宋。休道莊生語太誇。</text>
<title>承露盤</title>,<text>銅仙擎向碧雲端。入夜遙承玉露漙。瑞彩直將霞影亂。孤輪仍共月華團。初疑的皪鮫垂淚。已覺凄淸鶴警寒。須識神方皆妄耳。日新何似法湯盤。</text>
<title>送靑平沈都尉使燕 名益顯</title>,<text>風流大令聳朝紳。使節新春出紫宸。月照秦樓懸遠夢。雲開燕岫引征輪。防胡無賴重關阻。覽古應知感涕頻。滄海東臨堪悵望。秪今誰似魯連人。</text>
<title>靑湖李判書挽詞 名一相</title>,<text>相國名懸日月高。冢宰筆下天葩發。逮于我公乃克肖。玉佩瓊琚更淸越。相繼登壇執牛耳。詞垣三世傳衣鉢。受書河洛不須數。世掌絲綸焉足匹。猗歎玆事信絶倫。炳烺宇宙無時歇。憶昔阿大中郞在。與公托契芝蘭室。伊時當隅奉緖言。不然小子終何述。自玆誘掖假色辭。項斯每荷逢人說。忽驚今朝失瞻依。文星沈彩學海竭。我時承訃在禁廬。忍淚那堪心斷絶。豈惟淸文煥王猷。佇待德業調鼎實。誰謂英靈遽返眞。冥冥神理終難詰。謝安鷄夢信有徵。春城楊柳輤車出。叔父捐背已十載。年年季冬淚成血。公去相逢儻有問。爲報伶俜形影子。</text>
<title>困暑懷周卿。時以繙史在太白。</title>,<text>昏昏矮屋晝如年。倦睡難成困撲緣。笛竹蒲葵功未效。秋菰水玉句徒姸。羨君獨躡千重翠。倚杖遙凌一握天。萬里剛風吹不盡。應知炎帝也無權。</text>
<title>偕彝仲訪丫溪主人</title>,<text>毒熱逃何地。城南別有天。不須河朔飮。可奪祝融權。洞夾陰陰樹。崖懸㶁㶁泉。松風終夕起。心賞獨泠然。其二碧澗聲如雨。朱陽不敢驕。相將素心侶。共和白雲謠。翠黛芙蓉媚。晴煙薜荔搖。却愁山日晩。歸騎度前橋。</text>
<title>送南雲卿使燕 名龍翼</title>,<text>塡胸忠憤漫輪囷。太息猶爲國有人。始識怒蛙眞可軾。須知尺蠖尙求伸。君行自是堪流涕。秋氣非關易愴神。聞說幽燕多往躅。金臺千古獨嶙峋。</text>
<title>丁未月正二十二日。王世子受冊大庭。而以謬資未反汗。不獲進參蹈舞之列。感歎有作。</title>,<text>昕庭受冊屬新年。主器爭瞻夏啓賢。環佩趁班群彥集。彩眉占喜近臣先。微蹤可似周南滯。丹悃空勞斗極懸。未覩聲容文物盛。不堪翹首五雲天。</text>
<title>巡廳戲作</title>,<text>將以爲名儘宂長。銅牌肘後太郞當。行更漫自呼鷄肋。點簿猶煩列雁行。縱異參軍寧記馬。還同告朔但存羊。秪今始識眞丞負。日日哦詩也不妨。</text>
<title>首夏閒適</title>,<text>樹影陰陰度碧苔。幽襟聊借晩風開。草香未歇霑衣袂。鸚舌初調勸酒杯。禽向佇期遊嶽去。羊何剩喜和詩來。浮雲世事君休問。放浪無心賦七哀。</text>
<title>崔周卿之佐幕嶺南也。求余所有近思釋疑。旣已送借。仍此贈行。</title>,<text>四子階梯有近思。須憑箋註覓歸岐。媿余尙未窺全豹。借爾何曾要一鴟。佐幕想應王事簡。潛心好與古人期。臨分相勖無多語。刮目他時待切偲。</text>
<title>送海西伯金道常 名宇亨</title>,<text>尙憶通宵直禁林。相將軟語坐更深。若爲遠地愁分袂。曾恨平居少盍簪。委佩聲殘宮月曉。褰帷路指海雲陰。須君去去流膏澤。慰遍西氓暍死心。</text>
<title>監司任公義伯挽詞</title>,<text>人所難言公獨言。俄褒先見侈君恩。雲霄自此摶雙翮。南北連年按大藩。俗末奈難調衆口。刃游看取試盤根。春初枉訪憂時語。陳迹居然涕易翻。</text>
<title>夜月憶彝仲。仍敍感懷。</title>,<text>重露零如雨。星回夜已久。圓景度南榮。流光入戶牖。持之比顏色。憶我平生友。懸知千里共。對此相思否。迢迢間山川。誰與舒窈糾。別來歲晼晩。落葉紛坐右。皐蘭日以瘁。採掇不盈手。感懷劇含梗。沈憂似中酒。冥行蹈危機。謂余增多口。低垂困米監。念子嬰黃綬。逸人超世網。達士輕外誘。何當歸去來。共學沮溺耦。</text>
<title>沈憂</title>,<text>沈憂知夜永。孤枕未能安。淸露蛩相弔。回風葉盡乾。鑠金今可驗。剖玉古猶難。耿耿憑誰晤。推窓落月寒。</text>
<title>贈行全羅閔方伯點</title>,<text>秋風湖外引驂騑。髫白爭瞻玉節輝。一路佇看均惠澤。何勞邑子托翁歸。其二閉門窮巷度淸秋。默算平生足悔尤。乞取宋賢言行錄。尙期磨礪學前修。</text>
<title>冉冉</title>,<text>冉冉良時不再逢。蛾眉憔悴若爲容。行藏鑄錯求田晩。勳業灰心看鏡慵。涉世已經三折臂。對人隨處九疑峯。靑靑巖桂山中老。招隱吟成悵莫從。</text>
<title>有感</title>,<text>孰挽崦嵫日。孰同東逝波。飛霜催素節。奈爾崇蘭何。起望蒼梧色。白雲空峨峨。所以空同子。中夜自悲歌。</text>
<title>寄贈洪川宰兪胤甫 名命胤</title>,<text>感深烏鳥叫旻天。我昔封章子亦然。寸草自傷誠意淺。左符堪羨渥恩偏。境流惠澤平反笑。亭泛晴波慶壽筵。隣邑一麾如願果。未應終恨祖鞭先。</text>
<title>陳情詩。呈吏部金趙兩公。金名壽恒。趙名復陽。</title>,<text>不去緣何事。低徊秪益悲。已知干祿誤。寧待買山資。有母相爲命。沈痾不自持。田園難共隱。慈愛忍分離。直是無長策。唯堪乞一麾。板輿猶可御。綵服好相隨。榮養供甘毳。冥行脫險巇。悅親爲子職。屛迹遠人疑。夙志良如此。非公更訴誰。旣多蒙肯許。終願莫參差。烏鳥期無憾。鷦鷯借一枝。孤危如得所。銜感詎能涯。爲閔窮無告。休言聽已疲。深衷那可旣。抑塞不成詩。</text>
<title>送洪評事國卿 名柱國</title>,<text>詞客從軍古有之。陳琳檄手王粲詩。之子今朝啓行李。長白山前渤海陲。男兒不作剌剌容。上東匹馬如輕鴻。北度關山地踔遠。穹廬朔氣亘長空。元戎大旆高十丈。直壓層溟平似掌。軍中置酒列靑娥。明粧組甲光相盪。酒酣以往豪興發。座上爭看落彩筆。燕姬檀板響哀玉。待唱新翻白雪曲。掖垣漫道玉爲堂。儤直經旬愁碌促。快意應須且爲樂。望京不用勞遠目。我方下邑捧毛檄。與子行行名南北。人生奚暇較得失。大鵬斥鷃俱自適。</text>
<title>洪沂川挽詞</title>,<text>汗靑從古幾完人。終始如公迥莫倫。德合蓍龜逾挹遜。官居鼎鼐轉淸貧。誠深禮士能忘勢。心瘁憂時肯顧身。忽報台躔中夜坼。鑑亡沈痛軫楓宸。其二自分畸蹤不偶時。幸於門下辱殊知。平居倒屣迎王粲。到處逢人說項斯。薄劣偏蒙垂拂拭。包容曾不忤箴規。榱崩楝折吾將壓。涕淚無從豈爲私。</text>
<title>斗尾舟中</title>,<text>斜日放船去。中流雙艣鳴。回看孤嶼隱。指點遠峯生。沙鳥移時立。汀花一樹明。渾忘嬰郡紱。聊自濯塵纓。</text>
<title>用軸中韻。贈信上人。</title>,<text>戒定寧須斷見聞。薰修詎待絶人群。應知樓櫓兼城雉。不礙曇花與法雲。但使本心無障翳。何嫌外境劇紛紜。公庭吏退簷暉永。好把眞詮一問君。信上人自洛山來住漢山。故詩以解嘲。其二一軸流傳自願師。摩挲寶墨起遐思。伽藍永護山門鎭。劫火猶存幼婦詞。浮世漫留名不朽。高才贏得禍相隨。靑蓮結社竟誰果。孤負雲山筇一枝。軸中元韻。乃佔畢齋贈沙門普願者。而願卽信上人之遠祖也。佔畢詩。有他時若結靑蓮社之句。其三座有煙霞氣。僧從海嶠來。耽禪元宿契。製錦奈非才。古寺繙經罷。危臺玩月廻。抽身鈴牒裏。談麈且遲徊。</text>
<title>西將臺。復用前韻。</title>,<text>千尺層臺迥。曾經百戰來。艱危那忍說。鎖鑰愧非才。大野茫茫遠。長江曲曲廻。愀然倚孤劍。斜日獨徘徊。</text>
<title>楮島舟中</title>,<text>水氣空濛晩不開。廣陵煙雨放舟廻。推篷島嶼依依出。隱几波濤衮衮來。半日偸閒眞得計。淸秋覽物易生哀。鴟夷一舸他年事。寄語沙鷗莫漫猜。</text>
<title>送湖南伯南兄雲路</title>,<text>君今持節意何如。郡紱纔經反汗餘。狄相望雲心更切。毛生捧檄計全疏。淸霜淅淅隨行部。西日依依照倚閭。努力加餐須自愛。徵書佇看下丹除。</text>
<title>卽事。用正平兄韻。</title>,<text>隱几瞢騰懶整冠。春衫贏得酒痕斑。虛齋夢罷終朝雨。恰似篷窓聽急灘。</text>
<title>感懷。用唐詩韻。</title>,<text>壹鬱幽懷難自寬。悠悠世道孰回瀾。干時誤矣徒工瑟。歸隱胡然未掛冠。林鳥漫驚春信動。園花眞怯曉風寒。低徊十載終無補。永愧詩人賦素餐。</text>
<title>時事</title>,<text>霏霏連日雨。應濕漢旌旗。茇舍仍淹月。疲氓可察眉。西疇春事急。南路屬車遲。憂愛微忱切。端如抱渴飢。其二前歲南州幸。曾看載後車。辰猷眞密勿。明斷尙躊躇。邦命期傾否。田廬竟遂初。重臨仍此地。天意定何如。</text>
<title>次文衡山仙山圖詩韻</title>,<text>仙侶宅環瀛。仙樓切太淸。明星低繡牖。雌霓掛雕楹。絳蕊蒸霞氣。紅泉漱玉聲。眞人元姓許。神女舊名瓊。酒卽鸞簫侑。書從玉笥擎。搴芝遵碧澗。控鶴戲瑤京。五嶽眞形祕。三元火候成。紫霄飛蓋返。丹徑掃雲迎。憩石仍晞髮。凌風且抗旌。華裾裁翡翠。鳴佩綴瑤瑛。蕩漾靈槎泛。飄颻羽駕輕。相逢笑何事。滄海看塵生。雌霓。依沈約郊居賦。讀入聲。</text>
<title>患目疾。與緗素別久矣。壹鬱無聊。詩以自遣。</title>,<text>人之有眸子。其官則在視。因人有好樂。所寓非一軌。文章及絺繡。靑黃與朱紫。娟娟在東家。灼灼出北里。人人隨所寓。愛玩以忘死。曰余所好樂。其亦異諸是。几案閣墳典。縹緗分子史。詩律曁騷賦。星羅而雲委。燁若春華敷。蔚如彩鳳起。駭矚各呈奇。流觀摠可喜。應接不自暇。兀兀恒終晷。丹靑不爲采。姬姜失其美。持此俗人好。奚啻倍與蓰。自念一寒儒。所享無乃侈。果被造物猜。一疾竟坐此。曾聞翳金屑。忽如眯糠秕。浹旬不開卷。昏睡但隱几。有如別佳人。覿面阻尺咫。忽忽苦難聊。鬱紆不暫弭。反顧翻自哂。拘方眞可鄙。黜明以內視。達人有妙旨。冥然絶根塵。乃與道相似。泰宇發天光。粲然具衆理。洞觀作者意。千載相諾唯。爰自畫前易。史皇文字始。下逮百家流。一一掌可指。何用守糟粕。窮年鑽故紙。始知膠離朱。此言非無以。光明自有藏。阿堵焉用爾。哦詩聊自遣。忽若病良已。</text>
<title>次朱文公讀道書詩韻</title>,<text>棲神廣莫野。結思麟鳳洲。逝言赤水洋。褰裳涉其流。三秀竟我欺。鬢髮已望秋。延佇吹簫子。空歌雲路悠。其二玉臺凌空上。積蘇眇凄凄。遠邀于晉馭。來赴洪厓期。紛披素霓裳。綽約氷雪姿。忽罷雲璈奏。瀛海遙相思。其三玉笈祕靈詮。金鼎鍊大還。玄關一朝闢。飛形出世間。牧羊誰家子。千載好容顏。願言從之遊。冥棲在雲山。</text>
<title>晝眠有味。以杜詩借問頻朝謁。何如穩晝眠爲韻。賦十絶。</title>,<text>日看庭草深。蕭然如在野。爾來懶朝參。蹇驢不復借。其二日午覺草熏。香動知花近。嗒然據槁梧。盡日無人問。其三夏氣日淸穆。微風動氎巾。南榮終夕臥。花雨點衣頻。其四攤飯慵開睫。沈冥興自超。路傍珂佩響。應趁午門朝。其五便腹偃匡床。淸陰滿林樾。褦襶彼何人。塵埃事干謁。其六簷虛花影轉。庭靜鳥聲多。客至須迎送。其如懶慢何。其七小軒展長簟。身世托華胥。得喪與榮辱。箇中同翳如。其八癡絶覽鏡頻。鑄錯求田晩。華山覓睡方。身計此差穩。其九禍福互爲根。是非迭相寇。棄置且休論。兀兀眠淸晝。其十此意誰先獲。長吟老杜篇。眼前無限事。都付此間眠。</text>
<title>送東萊鄭使君晳</title>,<text>簡擢明時寵渥殊。光生緋玉照征途。人從仙署承新命。地卽蓬山綰左符。珂馬今朝辭北極。鯤鵬六月讓南圖。雕題坐想遵王法。儐接曾看信義孚。其二天地東南地勢傾。登臨爲豁壯遊情。尊前馬島浮空出。坐底驪珠代月明。仙岫雲開懸舃影。海濤風送入琴聲。詩筒幾日傳京洛。儻許鍾嶸細細評。</text>
<title>送靈光洪守錫箕</title>,<text>上界足官府。眞仙亦勞苦。曾聞白石生。地行不願登玄圃。長安甲第列公卿。連雲棨戟排朱戶。唶哉白首龍驤衛。心事知與白石伍。以玆無心戀京國。一麾去作湖山主。南邁路悠悠。靑絲良馬五。沃野西際海。郡邑浮前浦。官釀盎盎麴米春。鱸膾飛飛白雪縷。訟庭吏退煙霞色。把杯高吟海月吐。東陽八詠吳興句。憑陵彩筆回千古。於焉得趣自可樂。富貴榮名奚足數。却笑聽鷄鞴馬人。蹩躠侯門汗成雨。</text>
<title>判書李公慶徽挽詞</title>,<text>聽履台躔逼。天官百辟先。嘉猷傾睿眷。盛業接家傳。摹寫群公誄。輝光太史編。惟將先友誼。臨挽涕潸然。其二舍弟官邊陲。將行泣母慈。向非垂惻怛。那得免分離。骨肉團圓樂。環珠報謝遲。居然題薤露。悽斷不成辭。</text>
<title>作省掃之行。渡銅雀津。</title>,<text>長路今朝始。沙頭喚小舟。堂闈違綵戲。丘壟趁淸秋。南北懸愁夢。江山寄旅遊。雲邊太華色。回首更遲留。</text>
<title>次全義客館板上韻</title>,<text>歇馬投孤館。啾啾暮雀喧。壞垣銜落日。舂杵起前村。細聽廚人語。唯愁過客繁。明晨戒征轄。不用待朝暾。</text>
<title>題燕喜樓 趙侯持綱重修而尤齋先生記之。</title>,<text>棟宇岧嶢敞紫氛。彩翬翔舞碧溪濆。經營正賴賢侯力。賁飾長留大老文。表裏雲山渾不盡。登臨秋序欲平分。傍人莫怪憑欄久。爲向神京望五雲。</text>
<title>省拜先壟</title>,<text>久矣違瞻掃。徒然絆職司。自傷誠孝淺。空歎歲時移。白露丘原冷。秋風草樹悲。澗雲將晩雨。感涕與雙垂。</text>
<title>外兄李評事擇之之行。走草以贈。名選</title>,<text>秋日蕭蕭南雁悲。上東門外摻征衣。情雖中表猶同氣。地卽邊荒此遠離。正士去朝關得失。男兒輕別絶幾微。那堪居者瞻行色。唱斷驪駒一曲詞。</text>
<title>李副學幼能挽詞 名端相</title>,<text>利網千重縳。平朝一氣微。衆人皆陷溺。聖訓孰依歸。求志遺榮早。如公在古稀。蜩鳩空悵望。丹鳳九霄飛。其二脫略芬華盡。淸明與道偕。耽閒成野築。主靜揭書齋。趙孟元非貴。相如信類徘。惟應溪上月。留取照襟懷。其三啖薺楊山下。淸風激懦頑。抽身簪組外。游意簡編間。大老頻推轂。金華待引班。確然終不易。惟願乞身閒。其四昔賢多夭閼。神理竟難推。命矣逾時疾。翛然絶筆詩。斯文關厄運。沈痛匪吾私。遺表匡君切。長令志士悲。</text>
<title>次僧軸韻</title>,<text>病眼經旬閉小菴。爐煙終夕鼻端參。紅塵業障重重退。黃蘗宗風了了諳。釋子何須勤覓句。禪機元不在多談。枝頭梅信應先到。且趁新春共爾探。</text>
<title>送韓山李守子三 名堥</title>,<text>誤矣當時效一鳴。檀公上策佩符行。端居漫切憂宗國。出守猶堪報聖明。小邑烹鮮看美政。新年買犢趁深耕。不將白紵裁春服。應比湖光徹底淸。</text>
<title>送安東金使君夏卿 名禹錫 ○爲迎先諡求郡</title>,<text>都憲精忠百世師。易名公叔美稱宜。令孫剖竹仍諧願。使者銜綸待趁期。已識孝思無憾恨。也應泉路戴恩私。承歡更想慈顏喜。春滿湖山捧壽巵。其二海外名區又永嘉。公餘勝事信堪誇。鳴絃坐待湖樓月。理屐閒尋嶽寺花。盡日淸香凝燕寢。有時春雨逐行車。黃池最是眞仙窟。恨未隨君踏彩霞。</text>
<title>洪校理叔平挽詞 名萬衡</title>,<text>翠竹靑梧峙鵠鸞。雲霄早歲振雙翰。聰明隨處如龜燭。淸素持身脫綺紈。妙絶篇章飛彩筆。雍容步武上金鑾。英才夭閼寧非命。奄見秋風瘁紫蘭。其二同庚仍復托心期。暇日論詩歎色絲。未遂稽山修稧約。遽深流水斷絃悲。靑門忍送輀車發。新第惟看繐帳垂。大令情鍾何限痛。天高莫問理堪疑。</text>
<title>次丫溪幽居見贈韻</title>,<text>芳樹穿成徑。飛泉引作塘。竹欄拈彩筆。花雨惹淸香。燕坐心逾遠。新詩趣更長。令人多起色。春酒政堪嘗。來詩云。甕間新酒熟。吏部儻來嘗。其二久爲簪組累。奈未卜林塘。聞說山居好。驚看句語香。霞標當戶起。瀑練掛簷長。澗谷饒芝术。刀圭與我嘗。</text>
<title>訪彝仲江上僑居</title>,<text>江天來赴故人期。快閣披襟愜所思。因病得閒殊不惡。僦居觀水也能奇。長風嫋嫋吹漁艇。遠岫依依映酒巵。塵世百年寧有此。日斜分袂更遲遲。</text>
<title>彝仲寄示仙遊峯新亭詩。次其韻却寄。</title>,<text>縹緲仙峯上。聞子新亭成。境勝愜雅尙。制簡良易營。想像登眺處。宜雨復宜晴。濕雲宿虛牖。明霞媚脩甍。漁樵迭主賓。鷗鷺共將迎。繫纜水煙斂。開尊山翠橫。玆地豈云遠。十里距洛城。胡爲絆簪組。未得隨君行。京洛足官府。路夾公與卿。嗟哉褦襶子。無處濯塵纓。宛彼水中央。獨保幽人貞。何況舊同裯。襟期夙相傾。寄詩字滿牋。吟來牙頰淸。它年儻分華。卜隣架短楹。</text>
<title>送接慰官申檢討寅伯 名晸</title>,<text>漳濱引疾久遲徊。左掖徒煩馹召催。忽訝今朝多起色。驂騑直向海雲臺。其二海雲臺下海茫茫。鵬背雄風萬里長。好是憑高吟眺處。書林肯憶玉爲堂。其三臧穀誰能分得失。夔蚿何事漫相憐。獨臨滄海看朝旭。胸次唯應發浩然。其四慕老當年儐遠人。卽看銜命又詞臣。應知卉服驚文采。共說三韓足鳳麟。</text>
<title>李內翰泰叔挽詞 名潤朝</title>,<text>崇蘭有國香。忽隨秋風瘁。天球薦東序。奄見櫝中毀。斯人而止斯。令我悲歎累。所悲失英才。淸朝方急士。其二家聲流赫舃。年少看挺拔。屢陪承華講。仍載史氏筆。方期騁脩轡。奈纏淸羸疾。哀哉轉麈恨。今古同悽切。其三簡默言必當。行身絶虛蹻。曾聞寡者吉。靜卽壽之兆。古人豈余欺。之子乃早夭。謬盩一至此。此理誰能了。其四萬子孩抱物。安豐情卽苦。矧惟席上珍。豈止能幹蠱。此哀詎堪說。玉樹埋着土。欲陳寬譬語。淚落却無數。</text>
<title>次南雲卿蓮池別春堂先生韻</title>,<text>莫是仙舟洛水邊。更疑芝寺送行筵。南池玆會誠非偶。前哲遺風卽宛然。不覺輕陰天際暮。忽看姸唱座中先。采荷他日臨堤上。愁絶騷人寄遠篇。</text>
<title>申寅伯寄示客中所述。用韻却寄。</title>,<text>萊山並海勢蜿蜒。若木扶桑近接連。樓櫓影搖鼇岫月。戍笳聲徹馬州煙。詞臣乍輟鑾坡直。綺語遙憑驛使傳。想得登臨饒逸興。沒雲臺上御泠然。其二獵獵雙旌映海門。華譙角罷靜無喧。片辭足遣夷情服。爽氣能開瘴霧昏。聞說東南疲重斂。堪憐杼柚倚空村。玆行一一詢民瘼。佇看封章爲叩閽。</text>
<title>送外兄張晦而宰南平 名世明</title>,<text>經旬抱病懶朝參。素廩淸班面發慙。堪羨吾兄眞得計。雙飛鳧舃向湖南。其二執熱昏昏氣未舒。低頭矮屋汗霑裾。遙知雲影堂開處。風颭荷香坐嘯餘。</text>
<title>張兄之之任。携一琴與俱。索銘於李季周。適韓殿中相夔在座。誦季周先尙書琴銘一絶。季周依韻以贈。余亦題其左。</title>,<text>爲愛一張琴。能傳子賤心。吾兄携爾去。百里播希音。</text>
<title>次尙淳軸中韻</title>,<text>形役紅塵幾十秋。金篦誰與刮眵眸。行將伴爾雙溪去。共漱寒流枕石頭。其二我欲觀山知有術。眼中培塿儘區區。他年足躡天王頂。俯視人寰但積蘇。</text>
<title>送安東李使君文瑞 名奎齡</title>,<text>金華久未開經幄。芻說何能贊廟謨。却羨一麾辭禁掖。行看百里潤焦枯。都門日出驪駒發。嶺嶠霜寒旅雁呼。抱病不堪偏惜別。素書頻寄洛中無。</text>
<title>李載仲挽詞 名敏采</title>,<text>君家兄弟不可當。韋氏花樹焉足方。長公作吏推循良。仲叔雅望傾珪璋。惟君穎脫早處囊。接武仲叔參翺翔。史氏直筆映篋箱。臺端白簡含風霜。佇待演綸白玉堂。潤色山龍斧藻光。百里詎合棲鸞凰。白華爲感南陔章。撫字催科不相妨。始知通才用則臧。伊余入室襲蘭芳。與君兄弟如雁行。盍簪淸宵更漏長。燈前促膝傳深觴。醉後吐論多慨慷。愛君嫉惡懷剛腸。相知之樂樂難量。自儗交期未渠央。朝言嘻嘻奄云亡。轉覺浮生死生忙。老親諸兄哭子傍。朋知在坐共涕滂。煢煢孤兒號且僵。隣閭觀者亦霑裳。子胡不顧儼俶裝。輤車祖載素幔張。行行遙指雲水蒼。驪江之山子所藏。玉樹埋土眞可傷。古來天理何茫茫。嗚呼古來天理何茫茫。</text>
<title>參判曹公漢英挽詞</title>,<text>刳肝曾激俗人婾。附尾仍甘雪窖囚。從此淸朝傾譽望。一時群彥盛交遊。暮年災疾餘篇翰。浮世榮枯付壑舟。負愧葭莩疏問候。欲題哀挽涕難收。</text>
<title>判書金公佐明挽詞</title>,<text>勵翼明時有藎臣。昕庭玉立冠朝紳。嘉謨碩畫傾三接。國計民憂萃一身。報主平生期盡瘁。承家盛業任經綸。如公肺胕仍楨幹。漢代觀津不足倫。其二本兵樞密足鴻猷。夙夜思寬聖主憂。徇俗要名非素志。當官任怨豈身謀。析來利病如龜卜。疏去機宜看刃游。人物眇然公又逝。詩成殄瘁涕難收。</text>
<title>尹龍潭材挽詞</title>,<text>軟語城東春已闌。曾看鳧舃出長安。愧余疏懶相逢罕。念子淸羸遠涉難。花縣憩來旬未浹。薤歌無奈露先乾。依然一別成陳迹。舊誼追惟涕自彈。</text>
<title>判書徐公必遠挽詞</title>,<text>門館曾嗟候問稀。記成先友涕雙垂。風儀迥異常人匹。籌畫偏承聖主知。寵渥新膺司馬命。浮生遽迫夢鷄期。當年毀譽紛何限。看取秦舂輟杵悲。</text>
<title>浦渚趙相國遷葬挽詞 名翼</title>,<text>相國天人學。肫肫造詣深。誠明陳講幄。德業聳儒林。不懈終身慕。能全赤子心。遺風邈難繼。仰止一霑襟。其二尙憶騎箕日。長悲宰木靑。新岡移宅兆。福地叶圖經。已看情文備。仍占體魄寧。山名實非偶。吾道揭千齡。山名道高</text>
<title>戚叔洪生受箕挽詞</title>,<text>平生姻睦願。題挽涕先滋。活計顏公帖。窮愁羅隱詩。有才終莫展。短造最堪悲。㕀蘖期他日。森然玉樹枝。</text>
<title>判書朴公長遠挽詞</title>,<text>勵翼明時冢宰尊。恂恂常若不能言。淸規聳覩群公表。純孝咸推百行源。處貴彌堅寒士操。聞風可使薄夫敦。誠深草疏沈綿際。身後猶堪報主恩。其二升堂曾拜大夫人。淸夜華筵獻壽辰。聞說慈顏猶宿昔。可堪浮世劇悲辛。公歸泉路想難瞑。我問蒼天胡不仁。自恨繫官違執紼。西風寄淚灑江津。</text>
<title>壬子正朝。將事眞殿。瞻仰睟容。恭述感懷。奉安世祖元宗影幀○時經庚辛飢疫五七云</title>,<text>文謨武略光千古。至德深仁啓中興。祀事肅將眞殿閟。睟容瞻仰太陽升。邦家災厄寧無已。聖祖威靈尙可憑。節序況當回泰日。不堪祈祝涕垂膺。</text>
<title>歲在癸巳。讀書于萬壽庵。忽焉已作二十年事。庵僧淸悟來乞詩。用軸中韻。以敍感懷。</title>,<text>伊昔讀書處。招提江水陰。廿年渾似夢。初地更難尋。山晩碧雲合。室虛淸磬沈。何時香一炷。與爾共觀心。</text>
<title>送湖南伯申寅伯</title>,<text>畸蹤於世孰知音。最感夫君有古心。顧我迂愚常見砭。憂時晤語獨能深。亦知寵擢眞堪賀。無奈離愁劇不任。湖外行旌看漸遠。巷南何日更披襟。</text>
<title>送季周省墓砥縣。仍憶懷山先壟。以敍悲感之懷。</title>,<text>以我懷山戀。聞君砥峽行。雲煙開古洞。草樹護佳城。錫類承恩暇。御哀薦潔誠。自傷違展掃。南望涕雙盈。</text>
<title>舟中。送李惠仲赴任仁同。用金起之韻。李名敏迪。金名壽興。</title>,<text>浦漵斜陽斂。孤帆取次行。長安悲日遠。秦嶺看雲橫。進退關時運。親朋惜別情。天心不日改。去路卽歸程。</text>
<title>懷惠仲。次洪伯涵韻。名葛容</title>,<text>洛江與淸漢。南北不通潮。黃綬隨恩譴。丹心拱聖朝。離愁霜鬢改。昨夜井梧凋。可奈相思苦。逢秋轉寂寥。</text>
<title>遠明歸近堂八詠</title>,<text>天磨霽月新霽天如水。幽人獨夜心。東山端正月。莫遣片雲侵。泉岾宿雲靈嶽生雲氣。朝朝拄笏看。何當作甘澤。九畹裛崇蘭。鶯峯暮雨鶯谷春未歸。仍愁殢暮雨。可憐毛羽寒。何限上林樹。蜂峴炊煙墟落亂煙生。更將暝色値。佇待山風吹。依舊前峯翠。天明牧笛放牧歸來晩。輕陰遍綠蕪。一聲牛背笛。何似濫齊竽。中浦漁歌不是湘潭客。漁翁意獨深。試聽歌濯足。聊獲古人心。琴臺泛湖獨棹泝長湖。去去誰相遇。煙波淼無邊。濩落濟川具。年野觀稼霜露戒深秋。䆉稏彌近遠。徙倚望長郊。平生憂國願。</text>
<title>拜文苑之命書感</title>,<text>蕪拙何曾夢彩毫。齊盟狎主愧時髦。提衡不謂承綸命。瀝血翻驚何衮褒。敝帚千金眞足哂。氷銜卅字奈空叨。酬恩秪擬輸忠赤。黽勉非關寵祿饕。控辭蒙優枇。本職兼帶三十餘字。故第四第六云。</text>
<title>試院中秋有作</title>,<text>枚叔觀濤興。歐公較藝詩。壯遊今莫果。餘響更難追。院鎖良宵永。庭虛霽月宜。家家瞻桂影。攀折定爲誰。</text>
<title>少受業於外曾祖玄洲先生，叔父滄洲先生。猥蒙期待以異日之主文。曁厥後罔有成就。未嘗不自痛傷其孤負。壬子秋。拜文衡之命。感歎述懷。</title>,<text>文衡簡命侈新除。往事追惟廿載餘。阿大中郞曾辱獎。周南太史有遺書。封胡彥秀知難並。子幼材能愧不如。期許丁寧今果驗。西風霜露益霑裾。</text>
<title>金參奉榮後挽詞</title>,<text>田里享淸福。寢郞焉用侯。觀耕時植杖。遇興亦經丘。厚德鄕閭服。名途夢想休。他年耆舊傳。遺躅尙堪求。</text>
<title>記夢</title>,<text>淸樾微風吹半酣。杖藜扶我過溪南。隔林一縷茶煙起。行盡灣崎得小菴。</text>
<title>永安尉洪公柱元挽詞</title>,<text>禁臠推前輩。高原與礪城。後來誰傑出。夫子更精英。額角人爭識。琳琅座盡傾。膏華違夙尙。儁爽藹時名。閒却巖廊具。徒然祿位榮。雅懷憑酒遣。妙語以詩鳴。虛館迎佳客。開襟向友生。小亭移席晩。高詠對參橫。異渥三朝最。平居五福幷。抱痾胡不已。乘化遽堪驚。勝集猶懷曩。群賢共愴情。舊堂空繐帳。新壟引丹旌。珠隕今三載。庭趨卽九京。寢門當日淚。題挽再霑纓。</text>
<title>閔判書持叔夫人挽詞 閔名維重。夫人。同春先生之女。</title>,<text>婉娩承嚴訓。于歸家室宜。共稱夫子貴。曾誦白圭詩。疏屬欽閨範。西關頌內治。那知椒實慶。翻作薤歌悲。其二日夕憂親癠。焦心損性靈。德門仍酷禍。泉路阻歸寧。可奈山樑痛。纔經蕙若零。未須悲女已。猶得晦翁銘。</text>
<title>金同知曄挽詞</title>,<text>八旬遐算亞卿班。造物何嘗報施慳。優老恩光霑孝理。歸田身世辦長閒。忽驚壽曜今淪彩。還似靑牛已度關。尙記南征曾歷訪。小亭尊酒對秋山。</text>
<title>祗役顯陵。敬次文谷金相國韻。文谷。金公壽恒號。</title>,<text>書雲叨職事。蠲潔上陵行。舜孝羹墻切。文謨日月明。岡巒瞻旺氣。殿閣敞新晴。祗役慙無補。將何答聖情。</text>
<title>寧陵志感。疊前韻。兩陵聯岡</title>,<text>宿昔崩天痛。園陵此日行。追惟登寢殿。正値直承明。不盡孤臣淚。寧隨一雨晴。遲徊出山路。雲物摠傷情。</text>
<title>三疊奉文谷</title>,<text>德宇瞻依久。追陪又此行。忽投春日詠。驚覩夜珠明。淑氣新回暖。柔條已弄晴。歸田雖有興。勵翼慰群情。</text>
<title>復用前韻。奉送禮曹參判東里李公北關之行。名殷相</title>,<text>關月三廻滿。星軺再作行。曾聞凌雪棧。今又出春明。騁望雲山迥。暄姸驛路晴。丹靑新寢廟。歸奏慰宸情。時。定陵丁字閤災。李丈以去年末進去奉審。今以重建董役再行。</text>
<title>文王訪呂尙圖 承命製進</title>,<text>聞昔周王駕。揚鑾渭水潯。旁求同審象。出獵異從禽。乍輟漁磯釣。親逢玉趾臨。已徵態入兆。須比鶴鳴陰。繪事功殊絶。形模此可尋。衮衣光澗壑。騶御駐雲林。引古思賢佐。看圖軫聖心。風期朝暮遇。披對感嘆深。敬怠當時語。君人百世箴。願將題軸後。師法在如今。</text>
<title>昭烈訪孔明圖 承命製進</title>,<text>黼座深嚴地。丹靑一幅垂。燕閒回聖眄。異代托心期。帝胄圖恢運。宗臣出應時。禮賢寧挾貴。枉駕不辭疲。密勿彌綸策。遭逢特達知。大名前史揭。盛軌後王師。寫照輸能事。憑軒起睿思。摩挲追往躅。髣髴識英姿。莫謂今難作。終須念在玆。佇看巖穴士。感激贊雍煕。</text>
<title>明惠公主挽詞</title>,<text>天潢毓秀襲徽音。少小深宮飭佩衿。服禮何曾煩姆敎。承顏常得慰宸心。瑤階一夕芳蘭折。象緯重霄寶婺沈。阿保相看撣涕說。篋中瑜珥已塵侵。其二女生恒願室家宜。父母皆然矧聖慈。歸妹方看占吉兆。穠華佇待續前詩。將開魯館春先謝。未和秦簫月已虧。新壟可堪丹禁隔。芳魂應憶問安時。</text>
<title>東溟鄭提學挽詞 名斗卿</title>,<text>不朽文章事。千秋簡冊垂。雄深遷史筆。沈鬱杜陵詩。盛業曾無繼。夫君自得師。潛心探閫奧。高駕騁莊馗。直取風神似。奚論綺麗爲。力回衰季習。重闡古人奇。溟渤無涯畔。騏驎脫馽羈。詞場旛共豎。哲匠轂爭推。可笑湖穌陋。寧容籍湜追。靈光閱年代。華髮儼仙姿。奄看文星晦。難禁後學悲。超窩披霧日。藝苑托心期。劍卽雌雄合。絃仍燥濕知。高懷眞莫逆。俗子詎能窺。壁揭元和脚。筒傳絶妙辭。弱齡承緖論。隅坐記當時。霜露餘生感。風流一老遺。掃門嗟未果。題挽淚先滋。丹訣還無賴。玄經竟與誰。高才陵替恨。卽事轉悽其。</text>
<title>寧陵遷葬挽詞</title>,<text>一自喬山葬聖人。銜哀十有四廻春。餘生重看珠丘啓。淸路仍瞻蜃衛陳。緬禮舊文雖擧下。群方孺慕卽如新。追惟早歲霑殊渥。蓐蟻微誠竟莫伸。其二當年挽紼九章詩。天日那容繪畫爲。湯敬禹勤元媲美。堯仁舜哲卽同規。肖翹並囿生成洽。籌策咸收俊乂馳。最是心傳精一訓。靑丘永作太平基。其三事有難言詎暫忘。內修先要振王綱。古今此義明如日。終始宸心質彼蒼。未集大勳俄厭世。長令志士暗摧腸。攀髥不盡當時淚。更灑軒臺劍舃藏。其四英廟深仁覆域中。驪陵吉兆冠吾東。早知聖德同前後。仍見新岡並鬱蔥。煖穴千年曾鬼祕。孝思今日與天通。臣民擧切悲兼喜。永卜邦家福祚隆。</text>
<title>悼昌兒</title>,<text>娟好看如玉。孩提已愛親。將行違見面。作客未經旬。奄忽聞隨化。悲哀恨有身。休言能制淚。默念信傷神。其二非徒眉目秀。明粹稟仍全。豈間丈夫子。偏爲父母憐。夭殤由夙慧。冤業儻前緣。此痛那能解。惟應抵死然。其三每日罷衙晩。候門聞笑音。應知爲女短。倍此戀爺深。未訖三年愛。偏摧一寸心。近家悲更切。斗覺鬢霜侵。其四編柳以爲槥。衣衾想更單。居常堗未煖。尙念爾啼寒。曠野迥無托。孤魂能得安。置之勿復道。奈此割心肝。其五淵明慰情語。此語豈云虛。嬉戲眞堪悅。愁憂忽已除。胡爲異曩昔。不忍返門閭。只待百年後。悲歡同翳如。</text>
<title>明善公主挽詞</title>,<text>貴主芳徽盛。申申內則儀。柔嘉承聖訓。顧復倍宸慈。神理憑誰詰。眞遊杳莫追。龍樓問安地。環佩遽長辭。其二鸞馭沖霄漢。芳塵謝玉除。榮光出閤近。妙歲及笄初。歸妹占空在。乘龍事已虛。靈輀侵曉發。不是肅雍車。其三運氣丁災厄。天人亦夭殤。荐驚瑤婺霣。莫慰聖心傷。泡幻仍同歲。堂封更按岡。連枝泉下會。戀結紫宸傍。</text>
<title>任慶州有後挽詞</title>,<text>溟老先歸公又隨。詞林寂寞後生悲。流傳不盡驚人句。忠憤曾陳瀝血辭。華省暮年金帶重。雷封幾處口碑遺。可堪嶺外丹旌返。尙記離筵勸酒巵。</text>
<title>李應敎世卿挽詞 名有相</title>,<text>詩禮家傳賢相孫。鳳毛聲價藹孤鶱。沖襟自是能無忤。雅度何曾有疾言。玉署淸班常告病。草堂匡坐且開尊。忽驚爽氣泉臺閟。舊誼追惟拭淚痕。</text>
<title>惠仲挽詞</title>,<text>淚注傾河未瀉哀。若爲能緩寸腸摧。已憐忠讜時難合。誰謂純明鬼亦猜。漫有淸名留世界。那堪爽氣閟泉臺。出門踽踽吾安適。懷抱無緣得再開。其二生晩寧須歎此身。同時幸與托交親。每過叔度留終日。追送荊州愧古人。皎皎襟懷開好月。溫溫風味挹陽春。早知塵世非公所。應向星宮翳鳳麟。其三黃流玉瓚炯當中。獨立明庭邁古風。對策醇深推董子。奏章忠懇說宣公。激揚佇看匡衰俗。啓沃終期格聖聰。迹阻君門仍厚夜。詩成殄瘁痛何窮。其四浮生哀樂太無端。石火泡漚孰控摶。姜被乍廻東閣夢。萊衣纔奉北堂歡。淸宵旅次聞皐復。峽路輤車犯曉寒。身後秪應餘慶遠。君家自足謝庭蘭。</text>
<title>李持平子輝室內挽詞</title>,<text>十載崩城慟。重泉合劍期。銜哀曾許久。入地會相隨。彤管芳塵在。新阡素幔移。連姻平日誼。臨挽淚先滋。</text>
<title>仁宣王后挽詞</title>,<text>八域春暉徧。欣欣物自私。恒期駐羲馭。忽見入崦嵫。嬰慕群生切。徽音沒世思。微臣淚濡筆。琬琰紀哀詞。其二德選歸朱邸。光升媲大明。險艱資儆益。徽烈贊治平。澤及群黎洽。功將十亂幷。思齊續舊什。千載播休聲。其三震索光臨御。猗歟聖盡倫。寰區推孝理。動植荷慈仁。養志三朝日。承顏一笑春。云胡遄降割。無路籲蒼旻。其四舊寢開欒水。纔看歲律移。俄驚坼厚地。忽復擧廞儀。象設仍同兆。眞遊儻素期。連年敦匠事。倍切若喪悲。</text>
<title>相國李公浣挽詞</title>,<text>良將仍良相。全才足濟艱。歷敭留異績。睿簡陟崇班。謨畫堅如石。風儀屹若山。沾沾看後輩。望實敢追攀。其二黃閣嗟遲暮。沈痾限造朝。言猶遺表切。恨豈九原銷。西耗堪思奮。南隣轉覺驕。中宵悲咤累。大樹日蕭蕭。</text>
<title>次處能師韻</title>,<text>片雨將秋至。高梧一葉驚。僑居感徂節。雲壑起遐情。已覺趨營誤。何心祿位榮。此時逢韻釋。塵慮暫能淸。</text>
<title>顯宗大王挽詞</title>,<text>浩浩天爲大。那能寸管摹。徽柔文並軌。勤儉禹同符。蔀屋容光遍。句萌惠澤敷。千秋留竹素。一一典兼謨。其二心法傳精一。詩人誦緝煕。化看風草偃。功自本原推。儆畏臨淵谷。淸明絶燕私。恭聞大漸日。不懈節威儀。其三前席儒珍集。屯營枝擊長。道眞探汗簡。廟略繫苞桑。治具元無缺。基圖佇再昌。牖民功更大。梵宇化膠庠。其四八域民興行。恭惟聖盡倫。怡愉捧觴地。祗肅展陵辰。舜孝終身慕。堯仁九族親。先妃追祔日。盛事感神人。其五終始如傷視。憂勤十六霜。幾回頒漢詔。奚止發齊棠。群庶嗟無祿。眞遊奄陟方。龍胡攀莫逮。哭望白雲鄕。其六忍說遺奩痛。俄聞玉几憑。吾東胡不弔。大割遽相仍。尙賴孫謨遠。惟期武烈承。離明新繼照。悲喜兩難勝。其七宿昔承殊渥。疇咨捧御筵。才微孤報效。罪大荷生全。城闕攀號地。喬山涕淚邊。方知子車子。堪羨不須憐。</text>
<title>少睡</title>,<text>少睡怯長夜。多憂恨有生。床頭孤燭在。伴我寸心明。</text>
<title>元日</title>,<text>元日今朝是。僑居思悄然。耿光疑昨夢。封樹奄經年。貰罪身猶活。懷恩涕自懸。枯葵空向日。誰與作春姸。</text>
<title>送擇之外兄濟州巡撫之行</title>,<text>廟算應非偶。經營海外州。會看邊圉固。那解本根憂。漆室心空切。皇華路苦悠。悽然臨別意。風日淡如秋。</text>
<title>夜坐感懷</title>,<text>忽忽年光難把玩。悠悠世事儘堪驚。煎熬尙怪形骸在。衰謝那禁鬢髮明。報國初心終莫展。歸田晩計亦虛營。憧憧百念誰能遣。竟夜孤吟伴短檠。</text>
<title>次淳上人軸韻</title>,<text>入夢頭流色。浮空紫翠重。行携一筇去。精舍坐聞鐘。其二逢渠話山水。塵膜退重重。更訂南宗旨。晨鷄與暮鍾。</text>
<title>春盡日。讀東坡詩有感。坡詩云。長恐靑山與世新。○以蹤跡難安。不敢入經筵。第三及之。</title>,<text>不飮心如醉。非關爲餞春。危蹤怯前席。遐擧愧幽人。却恐南山色。仍隨世事新。千秋坡老句。披讀一傷神。</text>
<title>淸風府院君金公佑明挽詞</title>,<text>毓慶開坤極。重明繼紫宸。榮光曠前古。殊禮異群臣。襲訓忠勤素。居家孝友純。他時恩澤表。詮載照千春。其二掃門雖苦晩。辱眷卽深投。共灑蒼梧淚。同懷漆室憂。晤言渾夢寐。浮世遽山丘。相紼東城路。霑巾白露秋。</text>
<title>李參議東稷挽詞</title>,<text>寥落僑居夕照殘。淹留不厭客氈寒。依依晤語心猶記。忽忽浮生夢易闌。湖甸民謠懷惠澤。令郞風節聳朝端。山丘歸臥應無憾。何似人間行路難。</text>
<title>送江陵李使君弼卿 名翊相</title>,<text>名區縱說是臨瀛。出守今胡輟亞卿。塞馬由來看得失。昭琴底處有虧成。幽憂久已吟詩懶。別語將何贐子行。北客相逢休問事。文仝句在不須更。</text>
<title>送慶州任使君文仲 名奎</title>,<text>聯翩出守若前期。弼友纔行子又隨。直道從知難遇合。感嘆寧獨惜分離。南荒踔遠身千里。故郭依俙月半規。乘興且垂滄海釣。金鼇舊號正相宜。</text>
<title>送金道常赴淮陽</title>,<text>幽憂贏得白添鬚。永日端居氣鬱紆。此際吾宗分竹使。仍聞封域管蓬壺。時登絶頂臨滄海。俯視塵寰杳積蘇。欲往從之無羽翰。壤蟲空自羨鵬圖。其二嶺海聯翩左宦人。夫君出守獨殊倫。玆行秪爲專城養。盛代偏蒙錫類仁。一笑平反流惠澤。高堂慶壽駐長春。紛紛餘外何須問。生世無如此樂眞。</text>
<title>出巡圻輔志感。用老杜恨別韻。</title>,<text>已知坏蟄元吾分。何況顚毛且暮年。行役忽當陰沍節。病軀眞怯路岐邊。自憐棨戟侵晨發。不及蒲團穩晝眠。堪笑書生亦戎服。仍聞玉帛北趨燕。</text>
<title>渡銅雀津。用老杜曉發韻。</title>,<text>沙步停鞍早潮上。寒飆颭幔艣聲遲。戎戎宿霧未開處。淡淡朝暉初吐時。逝水凋年良易感。流行坎止摠前期。愁來尙有詩堪遣。焉得同人共和之。</text>
<title>隋城途中。用老杜江上韻。</title>,<text>杳杳川原何處盡。駸駸車馬幾時休。終南淸渭入回望。晩日輕陰生遠愁。夢後難尋蕉覆鹿。人間信有壑藏舟。數聲畫角前旌發。尙覺玆行異薄遊。</text>
<title>登覽山城。用老杜愁韻。</title>,<text>孱顏特地馬頭生。展眺俄然慰客情。睥睨斜拖雲壁峻。華譙遙接曙霞明。曾聞世亂堪憑險。須識民心乃作城。西喝南憂無日了。靑萍漫向手中橫。</text>
<title>試閱士馬。用老杜諸將韻。</title>,<text>從來技擊說隋城。士馬雲騰樹羽旌。千步廣場分列校。三通畫鼓出奇兵。平居已遣邦畿壯。異日終期亂略淸。更願深惟根本地。群生重覩泰階平。</text>
<title>南陽客舍。用老杜卽事韻。</title>,<text>歷盡長亭與短亭。邑居西接海冥冥。遙空蜃吐斷霞赤。薄晩潮呑孤嶼靑。滿壁留題渾懶讀。憑軒醉夢未全醒。雌黃藝苑吾何敢。久已無心辨渭涇。</text>
<title>弔南陽府使尹公。用老杜詠懷古跡韻。</title>,<text>男兒隻手扶人極。宇宙名懸日月高。何處九原埋虎魄。曾將七尺視鴻毛。三忠兩世信奇事。賣國遺君看爾曹。堪恨深羞猶未雪。撫時懷古秪心勞。</text>
<title>望海。用老杜登高韻。</title>,<text>登臨寧作楚臣哀。望眼憑高縱不廻。逸興軒騰天宇大。長風蕭瑟海濤來。帆檣一一停遙渚。島嶼庚庚抱古臺。詩就白鷗飛去處。吟餘聊復盡深杯。</text>
<title>昔與子輝讀書桂陽寺。重到富平有感。用老杜懷古韻。</title>,<text>與君聯榻桂陽寺。廿四年光彈指間。客子重來尋往跡。郡齋依舊對寒山。湖邊宿草今難訪。夢裏淸儀戃再還。不獨山陽聞笛恨。斷霞殘日摠相關。</text>
<title>途中遇雪。用老杜小至韻。</title>,<text>平明吹角馹行催。獵獵陰風卷雪來。戰士看爲鵝鸛隊。詩人謬比豆稭灰。非才自愧分戒節。乘興難拚訪野梅。師旅無衣眞可念。何心獨進煖寒杯。</text>
<title>途中望三角。用老杜望嶽韻。</title>,<text>三峯遙望勢逾尊。下撫群山子與孫。憶昔扶筇秋入洞。臨流洗髮石爲盆。高攀象緯窺天闕。俯擘雲煙瞰海門。投老終期辭世累。重尋蘭若淨心源。</text>
<title>金浦客舍。敬覽玄洲外曾大父留題。用老杜登樓韻。</title>,<text>登閣偏傷遊子心。海門千里入遙臨。群山歷歷渾如舊。逝水沄沄直到今。浮世遺蹤悲日遠。紗籠瓊什久塵侵。驂騑欲發猶回顧。凄斷哀鴻助我吟。</text>
<title>至日感懷。用老杜至日遣興韻。</title>,<text>晝接從容近御床。憶曾恩渥冠周行。抱弓不盡三年淚。滿袖猶殘舊日春。大德難忘寬罪戾。餘生何幸廁軒裳。忽逢南至嵩呼節。往事追惟白髮長。</text>
<title>臨津花石亭。感栗谷先生遺蹟。用老杜蜀相韻。</title>,<text>花石高亭尙可尋。一江風物正蕭森。巖邊老柏留深翠。天外孤鴻送遠音。官路幾停行客蓋。何人能識昔賢心。爾來斯道看如線。悵望南雲涕灑襟。</text>
<title>送彝仲赴光州</title>,<text>霽月峯頭月。淸光爲我侯。何當比秦鏡。持獻鳳凰樓。</text>
<title>送扶餘宰南宮鈺</title>,<text>白馬晴波綠浸篙。縣齋蕭灑俯江皐。落花巖畔花應滿。不羨玄都觀裏桃。</text>
<title>夢廻</title>,<text>淸和天氣過三三。心地無營睡味甘。高枕夢廻窓送曙。隔林啼鳥已喃喃。</text>
<title>貞明公主年踰古稀。特命賜宴。席上次東里韻。</title>,<text>維西王母獨長存。壽考今看貴主尊。時雨霏微催勝宴。天廚絡釋降華樽。會須滄海蟠桃實。不但風光沁水園。共識聖心推錫類。抃歡非是爲私恩。</text>
<title>東里李尙書周甲宴集</title>,<text>蘭亭與金谷。好事未能全。勝集看今日。風流邁昔賢。酒筵當夕照。園樹淨秋煙。遮莫嚴更逼。聊拚醉後顚。其二哀樂元來幻。榮枯果孰多。惟應任造物。奚足損天和。杯凸纖歌送。詩成七字哦。從玆幾周甲。銅狄入摩挲。</text>
<title>李進士師命室內挽詞</title>,<text>勝士有佳耦。平居禮莫違。慰情纔抱女。擧案失齊眉。托葬非先壟。送終惟嫁衣。他時夫子貴。應倍悼亡思。</text>
<title>再集東里宅錄呈</title>,<text>尙書膝下有陽元。周甲仍開慶壽樽。淸夜向闌華燭跋。纖歌齊奏綵衣翻。當筵顧曲神精爽。把酒論襟笑語溫。須識悲憂都妄幻。秪應頤養保靈根。</text>
<title>復用前韻</title>,<text>小春天氣似正元。簪盍華堂湛綠樽。轟飮中宵看斗轉。高談四座劇瀾翻。歌喉剩喜聽珠貫。詩律還驚勝玉溫。憂病自憐才力退。應同落葉已歸根。</text>
<title>和東里。復次前韻之作。</title>,<text>佳辰不用待三元。冬日猶和好置樽。坐接靑雲非俗客。歌成白雪卽新翻。談鋒正與詞鋒勁。夜氣還隨酒氣溫。喚出雙娥仍對舞。可憐桃葉復桃根。其二靜裏怡神養本元。留賓時復醉芳樽。忽看句好慙瓊報。信有文成若水翻。敏捷曾聞千首李。浮華不數八叉溫。須知韻險詩逾健。利器由來待節根。</text>
<title>復和</title>,<text>駐顏奚待鍊丹元。排悶無如對酒樽。紅袖舞餘雲髻側。烏絲寫出墨花翻。興闌玉漏三更轉。坐久薰爐一室溫。日飮唯須遺世事。秪今銷却利名根。其二和韻初從白與元。爭將健筆侑深樽。如公善戰才無敵。顧我孤城勢易翻。咀嚼敢言多且旨。琢磨終愧粹而溫。從玆不用愁肝賢。一醉陶然臥竹根。</text>
<title>復和</title>,<text>聽歌空復憶貞元。拜賜曾霑白獸樽。東郭田園聊自適。西江波浪幾多翻。倚酣未覺風情減。垂老逾看句格溫。旣罷歡娛更蕭瑟。秪應收斂淨塵根。其二溟州應似魯山元。政簡何妨數擧樽。曲奏寒松檀板碎。臺臨滄海日車翻。停雲已作經年別。握手難成一笑溫。陪晤長公仍悵望。從知未捨是情根。因來詩卯君之思。有此作。將以求和於弼卿。</text>
<title>送黃澗宰任埅</title>,<text>世路摧車險。明珠按劍頻。玆行眞得所。小縣且安身。境僻峯巒合。庭閒鳥雀馴。樓居聞更好。吟眺足怡神。</text>
<title>寒食</title>,<text>冷節良多感。晨興涕泫然。湖山先壟遠。雨露歲時遷。歷歷郵亭路。招招古渡船。昔年經過地。惟有夢魂牽。</text>
<title>白江李相國遷葬挽詞</title>,<text>聖祖登賢佐。公爲百辟師。謨猷良史記。德業後人思。喬木風吹盡。頹波力挽誰。遺居劣容馬。三歎仰淸規。時寓居相國故宅其二往昔台躔坼。今看宅兆移。行營餘廿載。吉叶若前期。古峽雲煙閟。新阡草樹滋。仍將殄瘁恨。簫挽續題詩。</text>
<title>送密陽李使君次山 名嵇</title>,<text>世間隨處盡窮途。羨爾玆行綰左符。馳出都門良馬五。登臨嶺海一樓孤。前賢秀句紗籠壁。暇日淸遊酒灎壺。最有居人偏悵望。城南閉戶雪添鬚。</text>
<title>張判書善瀓挽詞</title>,<text>勵志光先懿。明庭作藎臣。忱誠思補衮。奏牘幾批鱗。自蔚珪璋望。寧同許史親。他年恩澤表。終始見完人。其二元舅群公表。先朝寵禮優。蒼梧望不極。白首涕難收。撫事心逾苦。憂時病未瘳。塵寰奚所戀。歸侍帝鄕遊。其三世誼周旋舊。愚蒙廁後塵。燕居同耿耿。夢語接諄諄。問疾纔踰日。連姻未浹旬。忽驚乘化遽。霑灑向秋旻。</text>
<title>東里挽詞</title>,<text>擧世推公絶妙辭。如公實美罕能知。胸懷易直無畦畛。鑑識精明若燭龜。八座舊銜非不顯。高才末路奈多畸。蕭條喬木秋風落。悵望郊原感涕滋。其二御爐香焰掖垣花。此地當時拜寵嘉。款款精衷葵向日。悠悠世事浪淘沙。閒居絲竹聊陶寫。暮境篇章足感嗟。舊客不堪尋往跡。駱峯書室鎖秋霞。</text>
<title>次沈知樞之溟登科周甲喜席賀詩韻</title>,<text>龍榜登來歲六旬。重開慶席屬芳春。仙家亦未聞玆事。浮世何曾見若人。壽曜光添卿月朗。緋袍色映桂花新。十分醽醁賓朋醉。交錯觥籌接錦茵。</text>
<title>李都正楚老挽詞</title>,<text>恭聞九畹種蘭馨。風采承家尙典刑。治蹟長留循吏傳。乾文忽失老人星。庭前嘉樹嗟誰賞。江路輀車逝莫停。最是明廷推孝理。丹旌新換粉書銘。</text>
<title>李僉樞徽祚生朝。邀社中諸老開筵。呈一律紀盛事。</title>,<text>韶顏華髮閱脩齡。大斗升堂湛綠醽。叢菊秋深初度日。綺筵光動老人星。高朋勝集聯鳩杖。刺史淸名聳鯉庭。盛世秪今推孝理。行看祝哽法前經。</text>
<title>宋司諫道源大夫人挽詞</title>,<text>司諫淸名重。高堂母道純。褆躬享仁壽。敎子作完人。半夜星沈婺。千秋劍合津。阿誰繼中壘。編簡紀芳塵。</text>
<title>判書趙公珩挽詞</title>,<text>流行坎止摠前因。曠度沖襟更莫倫。家食秪應忘寵辱。履聲無復上星辰。風波閱歷靈光在。杖屨優游洛社春。逝矣塵寰奚所戀。逢迎泉下足交親。</text>
<title>洪海州錫龜挽詞</title>,<text>嗟君才調早翩翩。不偶仍兼不永年。郡邑低垂知宦拙。郊居寂寞守吾玄。卷中白雪誰能賞。篋裏銀鉤莫漫傳。惆悵故山春欲動。丹旌遙逐上江船。</text>
<title>李僉樞徽祚挽詞</title>,<text>溫溫厚德得天全。享報端宜五福先。錫類明庭恩誥重。承顏華省侍郞賢。郊居暇日饒淸趣。壽曜中宵返故躔。題挽可堪懷往事。北堂尊酒忝登筵。</text>
<title>李龍溪榮元遷葬挽詞 龍溪外孫韓聖佑求挽</title>,<text>曾憑岳老句。稔識逸民名。詩接曺劉派。人如晉宋淸。新岡移舊兆。白日啓佳城。力疾題哀挽。難孤宅相情。</text>
<title>趙參議嘉錫挽詞</title>,<text>平生恥作媕娿態。一見知非齷齪人。世路方難寧怵懾。榮途已闢獨逡巡。笑談尙憶曾傾座。英爽那堪奄就窀。最是封章留汗簡。異時猶足想嶙峋。</text>
<title>送晦而兄赴韓山</title>,<text>宦拙淹郞署。新秋長白髭。忽飛鳧舃去。稍復雁門踦。印或終朝鎖。螯堪左手持。此時如見憶。尺素莫敎遲。</text>
<title>途中卽事</title>,<text>伊軋馬轎響。時時驚倦眠。忽如乘小艇。鳴艣下長川。</text>
<title>洪監司柱三挽詞</title>,<text>早上雲霄整羽翰。曾瞻湖節返朝端。幾年疢疾嗟難起。末路身名貴獨完。令子庭趨文彩爛。達人懸解性情寬。俄然浮世驚泡幻。舊誼追惟涕自瀾。</text>
<title>宋參議國澤夫人挽詞</title>,<text>侍郞長德飽曾聞。媲美仍看婦道純。懿範閨中彤史記。榮光膝下府夫人。彩沈壽曜仙輧遠。書換銘旌紫誥新。簪組人猶稱自出。猗歟休慶啓塗莘。</text>
<title>參贊李公弘淵挽詞</title>,<text>舊德群公表。明庭有老成。養恬智素守。致遠驗徐行。享報躋仁壽。褆躬作世程。優間耆社會。峻秩主恩榮。小子登門早。常時倒屣迎。拜床如昨日。問疾屬新正。晤語神猶爽。塵寰夢忽驚。庭花餘舊宅。廣柳返佳城。郢質懷良友。泉臺隔故情。怡愉膝下樂。應復似平生。</text>
<title>判書洪公處亮挽詞</title>,<text>洛社風流尙典刑。詞林宿望聳明庭。共稱卿宰如寒士。爭覩文昌卽壽星。一疾暮年淹日月。先朝耆德奈凋零。傷心閱樂聯裾地。依舊終南繞座靑。</text>
<title>送白川李守景略 名懏</title>,<text>少也多奇氣。居然歎鬢毛。幾時收駿骨。小邑試牛刀。別袂霑梅潤。征途漲麥濤。行行報佳政。應有璽書褒。其二征蓋停蘭若。輕帆泝碧瀾。玆行爲傲吏。應不羨高官。永日與誰晤。幽懷難自寬。新詩如見寄。猶足破憂端。</text>
<title>金執義遠明大夫人挽詞</title>,<text>母子田園偕隱日。一夢世間榮與辱。菽水之養亦足樂。況復孫曾列蘭玉。八袠翛然返於眞。彤史長留閨閫則。日者均霑粟帛賜。優老恩波猶不隔。令子曾有徙薪言。聖朝如何靳收錄。嗚呼夫人尙餘憾。不見中丞更通籍。</text>
<title>韓興君李汝發挽詞</title>,<text>志業斤斤擬濟艱。淑均應與古人班。澤流節鎭羊碑在。令肅團營虎旅閒。望實共推群帥表。身名終保兩朝間。籌司永憶聯裾日。哀挽吟成涕自潸。</text>
<title>靑平尉挽詞</title>,<text>平叔姿儀子敬書。溫溫行懿更誰如。先朝禁臠恩偏渥。千里霜蹄志未攄。四十年光悲轉麈。一時賓客盡霑裾。空餘檻外田田葉。永日傳觴事已虛。</text>
<title>金生昌立挽詞 文谷之子</title>,<text>相公六男兒。一一璠與璵。生也乃其季。又復風骨殊。二十尙不足。已聞飫詩書。譬如汗血駒。不日騁九衢。奇疾自古記。云是周秦餘。藥餌非不良。哀哉命矣夫。德門罹禍酷。玉樹埋黃壚。世界信缺陷。神理亦云虛。何況數載間。夭殤姊弟俱。將何慰爺孃。此痛痛莫如。情鍾愛小子。豈惟婦人歟。弱妻哭良人。諸兄失友于。何物最可傷。遺孩泣呱呱。祖載出靑門。丹旐翩而舒。應知征途間。觀者亦欷歔。</text>
<title>明聖王后挽詞</title>,<text>至德臨坤極。群生仰母慈。恭惟徽烈遠。長與簡編垂。王政資陰敎。先朝本內治。化看南國被。恩豈外家私。任姒眞堪並。宣仁不啻追。隆功歸擁佑。永念濟艱危。聖子揮乾斷。沈幾奉訓辭。靑天掃雲霧。黃髮荷詢諮。邦命重光日。宗祧不拔基。勤勞曾鍊石。頤養待含飴。惟疾憂初解。吾東慶在斯。洪休曠古昔。慈愛感神祗。預擬重三節。將稱萬壽巵。軒躔災忽奏。醫扁術無施。方獻如岡祝。俄纏沒世悲。仁民形末命。尙儉見廞儀。早卜聯雙寢。寧同隔九疑。氤氳金粟啓。嵽嵲翟車移。未效春暉報。那將寸管窺。思齊續舊什。雪涕進哀詞。</text>
<title>草廬李先生挽詞</title>,<text>我祖授經日。先生早及門。儒林有耆宿。德義洎遺昆。忽失瞻依地。長懸涕淚痕。此心空耿耿。孤負更何言。其二榮辱已相忘。全歸那自傷。聖朝追往昔。賵襚侈恩光。世故浮雲滅。遺風錦水長。應知百代下。人識鄭公鄕。</text>
<title>淸城府院君挽詞 金公錫胄爵號</title>,<text>經濟紆壽策。艱危奉聖君。靑丘綿寶曆。黃道豁妖氛。盛業登元宰。威名在北軍。綸音追悼切。終始念忠勤。其二弭亂扶宸極。推賢辨衆咻。從知一腔血。非爲此身謀。英爽泉臺閟。功言汗簡收。未應隨短造。名與大江流。其三雅量包容久。高文幾望洋。新居連巷陌。盟府共恩光。晩景同歸願。浮生此別忙。榱崩棟折痛。題挽更神傷。</text>
<title>遠明室內挽詞</title>,<text>喪姑若喪母。哀毀竟難醫。敦睦吾宗素。平居婦道宜。浮生稀下壽。有子帶佳兒。願抑悼亡慟。慰情知在斯。</text>
<title>鶴林君金世器挽詞</title>,<text>家世山西荷主恩。飛騰早歲屬櫜鞬。朱門棨戟傳勳閥。靑海牙旗壓塞垣。環衛歸來曾未幾。暮途災疾詎堪論。凄涼部曲偏懷惠。相送輀車涕淚翻。</text>
<title>金公佐明遷葬挽詞</title>,<text>堂斧移封爲妥靈。相公當日幾行營。令孫誠孝成遺志。聖代恩光賁賜塋。淸廟千秋陪陟降。盛名三世繼忠貞。云亡前後詩人恨。東望方山草又生。</text>
<title>覽樂天詩明年半百又加三之句。感而有作。用其韻。</title>,<text>鏡中霜髮早鬖鬖。懶散年來底事堪。永日沈吟芳樹下。靑山恰在短墻南。人生榮落誰非幻。物理盈虛久已諳。感歎樂天詩上語。吾今半百又加三。</text>
<title>李進士興朝室內挽詞</title>,<text>郞君才調早翩翩。尊舅常稱子婦賢。湛樂人間無不足。誰言昔羨作今憐。其二纔看玉子產藍田。可耐先秋碧蕙捐。長簟竟床虛室闃。安仁沈痛寄詩篇。</text>
<title>淸城遷葬挽詞</title>,<text>箕尾騎來歲已朞。寢門哀淚尙今滋。高穹一柱扶持力。前席辰猷特達知。聖世鑑亡宸念切。郊原草宿斧封移。新阡聞說聯先兆。泉下趨庭儻可期。</text>
<title>遊覽曹溪 五絶</title>,<text>初日蒼涼露氣新。山椒細路淨無塵。據鞍殘睡時開睫。突兀三峯漸近人。其二精廬高倚白雲端。表裏雲巒面面看。爲有楓林相點綴。不妨山骨太淸寒。其三擘開蒼壁瀉銀河。較取廬山果孰多。絶境從知難著語。憑欄漫自費吟哦。其四憶昔來遊正妙年。中間歲月劇奔川。自憐濟勝非今日。倚杖巖邊一悵然。其五漫興留題亦偶爾。無心爲和軸中詩。溪流解說百千偈。借問山僧知不知。</text>
<title>永安尉遷葬挽詞</title>,<text>大令眞長伯仲間。英姿雅望聳朝班。鳳簫聲斷臨街宅。馬鬣封移傍海山。剴切忠言傳太史。淸新詩什散人寰。續題哀挽重霑灑。尙記留髡醉忘還。</text>
<title>貞明公主挽詞</title>,<text>貴主徽儀盛。猗歟宗戚師。尊榮寧自藉。敬愼卽常持。福善看天道。敦親仰聖時。仍聞沈篤日。戒子答恩私。其二御醞隨中使。需雲荷寵靈。高齡享純嘏。令子潤明廷。宿昔分雙劍。中宵會兩星。應知餘慶遠。蘭玉列階庭。</text>
<title>奉送李擇之外兄使燕</title>,<text>人孰無中表。心親我獨殊。開襟一古劍。看鏡共霜鬚。曾惜經旬別。胡爲萬里途。磧沙天並遠。使節月同孤。華表空歸鶴。長城漫備胡。山河悲曩跡。象魏覽遺模。興廢遽如許。滄桑有是夫。煩言殊未已。客子自多虞。凡百須加意。驅馳善保軀。惟應遄返旆。好與早春俱。</text>
<title>沈知樞之溟挽詞</title>,<text>耆英洛社繼前賢。九十康強世莫肩。治化舊聞留筦政。恩榮晩簉上卿聯。哀詞相紼驚今日。盛宴題詩記昔年。物色依然餘故宅。孱顏無主鎖寒煙。</text>
<title>送弼卿留守松都</title>,<text>纔看仙佩下霜臺。忽報西郊駟馬催。已喜陪京饒勝賞。應知外省絶群猜。高懸銀瀑靑山坼。遙指霞標玉洞開。爲問詩翁得意處。可能還憶故園梅。</text>
<title>次弼卿第盆梅韻</title>,<text>二月梅猶在。殘花戀主人。兩京成遠別。孤負賞餘春。</text>
<title>金右尹錫翼挽詞</title>,<text>誰並淸朝元舅尊。摠戎京尹藹騰鶱。雲霄早已承先烈。志業終期答主恩。奄忽中宵辭聖世。哀榮曠古有王言。丹旌曉指靑門外。征路那堪按寢園。</text>
<title>李靑湖夫人挽詞</title>,<text>尙書門下早周旋。媲德仍聞婦道全。泉路廿年雙劍合。城東故第劇蕭然。其二望郞才諝傾華省。上舍篇章看色絲。二難赫舃期他日。五鼎長銜不洎悲。</text>
<title>趙生正夏室內挽詞</title>,<text>嶺嶠迢迢郞遠行。霜飆淅淅隕芳英。可憐爲婦今生短。惟有新墳近祖塋。其二幾年慈母病沈綿。朝夕扶將季女賢。已矣平生終養願。孤魂空返北堂前。</text>
