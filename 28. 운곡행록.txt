<title>辛卯三月。向金剛山到橫川。</title>,<text>草軟花紅千里春。垂鞭信馬出城闉。行行漸近花田境。頻向樵蘇問友人。</text>
<title>過葛豐驛</title>,<text>策馬悠悠過葛豐。山川形勢古今同。人稀境靜江邊路。躑躅千層映水紅。</text>
<title>蒼峯驛路上</title>,<text>左邊溪水右靑山。考閱奇觀目不閒。澗草巖花相映處。行裝如入畫圖間。</text>
<title>原壤驛</title>,<text>秣馬郵亭日正晡。人無話舊有啼烏。居民莫厭奔馳役。世上悲歡命矣夫。</text>
<title>春州</title>,<text>重來城郭似吾州。滿眼江山是舊遊。幸値芳菲三月暮。好憑花月解閑愁。</text>
<title>原川驛</title>,<text>紅桃數樹出疏籬。門外東風細柳垂。古驛荒涼人語少。鵓鳩飛上杏花枝。</text>
<title>鶴上仙</title>,<text>鶴上雲仙白錦袍。尋常海上醉蟠桃。三山往返何論遠。駕彼霜翎意自高。</text>
<title>梅梢月</title>,<text>一眉新月報寒更。偏愛梅梢素質明。夜靜風停人正散。冷光相照暗香淸。</text>
<title>畫山</title>,<text>圖成列岫是何人。古柏蒼松筆下新。中有菴僧呼不出。却疑參定過殘春。</text>
<title>蒲劍</title>,<text>數行羅列勢相同。翠刃相攢水面風。不假烘爐能鍛鍊。方知造化有奇功。</text>
<title>觀獵</title>,<text>霜翎忽落四圍中。時見蒼鷹掠晚風。玉勒金鞍兼翠戟。檀槍羽箭與彤弓。豺狼遇窘趨蹌急。士卒生獰勢氣雄。滿載麇麚廻日暮。樂聲洋溢殷秋空。</text>
<title>瀑布</title>,<text>奮沫聲中爽氣連。噴珠碎玉翠巖前。一條高揭彊千丈。眞是銀河落半天。</text>
<title>枕鈴</title>,<text>枕鈴明主御淸晨。憂國誠心示衆臣。達旦聲連頭側畔。定應難</text>
<title>蠻牋</title>,<text>翰苑珍奇紙最先。南蠻貢進九重天。糊窓雪色明頭側。帖壁銀光眩眼前。裁被禦寒羊續窶。揮毫洒墨右軍賢。敞然平滑無纖累。長伴詞人幾許年。</text>
<title>指南車</title>,<text>霧旆霓旌四面圍。彤輪華轂有光輝。鄭人應愧奔風術。越使堪誇得路歸。輗軏正當离表極。梁輈柏法斗星機。軒轅欲伐蚩尤日。作此奇權奮虎威。</text>
<title>招賢被 孟宗母作十二幅。招諸賢與子共學。</title>,<text>循循敎子意超然。作被旁招間世賢。的的奇紋連枕煥。明明善友共頭眠。氤氳燦爛光輝映。紡績裁縫巧並全。赫爾家聲傳萬古。愧予難與出當年。</text>
<title>題趙牧監幽居 二首</title>,<text>好山多處卜幽居。長笛高樓興有餘。每把酒樽花下醉。常尋藥圃雨中鋤。愛廬早效陶元亮。勉學曾傳董仲舒。靜捲疏簾無一事。松廊盡日臥看書。平生滋味在閑居。一枕淸風午睡餘。愛月夜樓頻捲箔。養花春圃每携鋤。釣魚臺上溪雲散。送客亭前樹影舒。滿路蒼苔塵不到。半軒斜照映琴書。</text>
<title>國有禁酒之令。聞提壺鳥。</title>,<text>已敎元亮爲茶客。無復高陽會酒徒。山鳥不知邦國令。隔林時復勸提壺。</text>
<title>次李尙書所示詩韻 二首順天</title>,<text>才華似吾子。罕古亦稀今。月白風淸句。金舂玉振音。堆床千國史。掛壁一張琴。已結芝蘭契。不須論淺深。君臣咸一道。我已見方今。洁浩流思渥。明明播德音。獻誠常以酒。爲戒每懸琴。林下豈無士。夢尋銀闕深。</text>
<title>甲午十月。向淮陽到橫川。次板上韻。</title>,<text>北寇難侵鴨綠東。賴吾賢帥轉籌功。近聞豆口妖煙起。讀徹新詩憶二公。</text>
<title>初四日發橫川 二首</title>,<text>棲鴉初起遠山明。蓐食催裝冒雪行。樵叟不知征客意。却嫌回首問前程。雲重風寒雪滿天。昏昏未可辨山川。野田行見飢烏噪。忽憶襄陽孟浩然。</text>
<title>次洪川板上韻</title>,<text>上謝乾坤偶一吟。居民聊喜順陽陰。倚欄認得人家近。機杼聲來隔一林。</text>
<title>宿末訖村</title>,<text>暮向山村得得過。棘荊林下路橫斜。馬頭時有居民拜。遙指溪邊是我家。</text>
<title>初五日馬奴驛</title>,<text>人間萬事豈無恒。名實相違世所憎。役是奔馳隨馹騎。驛名端合馬奴稱。</text>
<title>隣蹄縣</title>,<text>渡江穿嶺到鄕城。四擁山中一野平。聞道水災田畝蘊。行看樹杪海査橫。人稀始覺多逋戶。地窄終難得盛名。聖主深懷完護意。吏民休復有愁情。</text>
<title>初七日。宿瑞和縣。</title>,<text>朝發隣蹄縣。行行到瑞和。數家雞犬靜。一洞水雲嘉。冽洌朔風緊。漫漫暮雪多。倚欄心未決。去住欲如何。</text>
<title>八日道中作</title>,<text>數間蘆葦屋。斜傍雪山前。伐盡千株木。耕耘一片田。靜如金盞地。深似玉壺天。屈折羊腸路。巖頭斷復連。</text>
<title>初九日。發長陽。登天磨嶺望金剛山。</title>,<text>萬二千峯半入雲。時看瑞氣擁天門。更將無二歸依念。稽首慈悲法起尊。</text>
<title>次通浦縣板上韻 淮陽刺史康永洵作重營記二首</title>,<text>重營廈屋作官居。勢似翬飛起兀如。忽見康公留盛製。行行醉墨密還疏。富貴無心石氏居。文章不願馬相如。要尋山水淸高處。更退閒遊學二疏。</text>
<title>淮陽遇冬至</title>,<text>客裏誠難暫駐驢。悤悤未暇計居諸。異鄕忽遇陽生旦。坐對靑山檢曆書。</text>
<title>十二日。發交州到金城。</title>,<text>夕陽明滅隱西山。溪岸柴門尙未關。何處樵童乘月返。笛聲搖落翠微間。</text>
<title>靑陽路上</title>,<text>山程二十里。寂寂無人行。凍合溪聲斷。雲收岳色明。奇觀何更設。異狀固難名。我是重遊客。潛生感舊情。</text>
<title>十四日。早發靑陽。</title>,<text>曉發靑陽第一鷄。欲明天色碧凄迷。避人棲鳥穿林去。爭火飢麇隔岸啼。星斗漸稀銀漢北。月輪初入雪山西。却將何眼箕搜意。不覺沈吟過一溪。</text>
<title>方山路上</title>,<text>暫停歸騎久沈吟。桑柘煙村深復深。雪意嬌多若飛絮。黑雲四合天陰陰。</text>
<title>十五日。發方山到楊口郡。吏民家戶欹斜倒地。寂無煙火。問諸行路。答曰。此邑乃狼川郡之兼領官也。自古地窄田磽。民物凋殘。比來權勢之家奪有其田土。擾亂其人民。租稅至多。雖容足立錐之地。無有空閑。每當冬月。收租徵斂之輩塡門不已。一有不能則高懸手足。加之以杖。剝及肌骨。居民不堪。流移失所。故如斯也。予聞其語。作五言八句。以著衰亡之實云。</title>,<text>破屋鳥相呼。民逃吏亦無。每年加弊瘼。何日得歡娛。田屬權豪宅。門連暴虐徒。孑遺殊可惜。辛苦竟何辜</text>
<title>寄題春州辛大學郊居</title>,<text>不曾浪出世途艱。歸去來兮適意閑。寄跡雲煙風月裏。無心榮辱利名間。釣魚靜坐溪邊石。採藥晴登屋上山。若問箇中多野興。杖藜乘醉夕陽還。</text>
<title>乙未秋七月有日。春城金，安二生罷課還鄕。諸生作詩送別。得秋字。</title>,<text>春城二子舊知音。來自昭陽江水頭。佋陽乃我舊游地。柳堤花塢多風流。往事如煙歲月變。山水蒼茫雲正秋。講席將闌二子去。浩然歸志難挽留。送君此行意無極。別酒一杯君勿休。佋陽江水好在否。設我相思千斛愁。</text>
<title>次家兄所示詩韻 四首○時先君謬▦庸夫怨謗</title>,<text>從他謗亦任他欺。把火燒天却是癡。遠恥良謀難自辦。夜深危坐萬般思。早識蒼天不可欺。任他邪佞發狂癡。省躬譏誠言堪託。爲報吾儕三復思。愚添甯虎有何尤。伯王知非意轉遒。若學周家緘口事。退之應免貶潮州。散慮逍遙事不尤。醉來偏愛晚風遒。五湖煙月平生念。且問歸程隔幾州。</text>
<title>早春雨</title>,<text>一雨催春色。濛濛遍灑多。杏花將吐艶。萱草欲生芽。有節疏還密。無私邇及遐。豐祥先有應。喜氣洽家家。</text>
<title>弓</title>,<text>勢似初三月掛空。六材俱備在其中。工成恩最三鈞美。賊膽渾無一箭功。挾矢但窺侵境盜。嗚弦莫向寄書鴻。已無壁上杯蛇影。我欲提撕制遠戎。</text>
<title>斗</title>,<text>古聖當年像物成。中虛外實四隅平。槪量米粟功惟重。較定公私用不輕。大小得中欺詐絶。古今無別準繩明。要知制度從何處。上表宸居下地形。</text>
<title>鼎</title>,<text>周興漢盛太平時。遷徙奇蹤未可知。出自汾陰彰聖德。求於泗水啓昌期。八珍羞備人難老。九轉丹成世不移。調得鹽梅臣庶衆。定應從此固邦基。</text>
<title>水亭</title>,<text>臨流靜坐興偏長。快得千金一榻涼。短帽輕衫通爽氣。好花幽草噀凊香。蔥蔥樹影迎嵐翠。漾漾波流沃日光。欲畫望中無價景。斷虹斜照雨微茫。</text>
<title>余自少有志於儒名者久矣。今按部公幷錄於軍籍。作詩以自寬。</title>,<text>生來只學兔如新。方寸常希據要津。才業未同題柱客。姓名移屬鍊兵人。杏壇風月魂空斷。楡塞煙塵夢已頻。自古行藏皆有分。但將天命語諸隣。</text>
<title>送春州朴少卿遊中原 允珍兩遊字</title>,<text>自古中原形勝地。羡君今日飽淸遊。滿船明月琴休浦。載酒從容盡夜遊。</text>
<title>卽事 紅亂始起</title>,<text>匝地風塵勝去年。四方何處不騷然。我邦若固盤安業。天使斯民尊枕眠。人皆不覺到新年。醉享劬勞幾悵然。與世推移男子事。莫憂無地可安眠。</text>
<title>書懷寄趙牧監</title>,<text>爲避紛然衆所譏。束身端坐過危時。由之行詐非吾儻。回也如愚是我師。與世升沈深有意。較人長短獨無思。憑誰共話心中事。空對靑山憶舊知。</text>
<title>柳絮</title>,<text>長愛柔條弄影微。飜嗟亂絮逐風飛。自家行止元無定。南北東西竟不違。</text>
<title>首夏郊行</title>,<text>椹熟桑林麥已秋。揷秧猶未遍原頭。軟風晴日西郊路。時見幽禽浴淸流。</text>
<title>庚子正月十九日生女。頎然且異。至今年五月十七日病亡。筆以哭之。</title>,<text>曾知煩惱本無根。種子生從恩愛門。惻惻我懷猶可緩。哀哀母哭不堪聞。須臾便滅是眞語。欲與俱亡爲妄言。萬種餘傷無處說。涕零尙記剜舟痕。</text>
<title>哭趙牧監。二首。</title>,<text>少年才氣冠鄕隣。晚節淸貧抻隱倫。不以利名常逐妄。且憑禪敎好修眞。悲涼北枕飛蝴蝶。留滯西方作主人。淚葉豈應看宿草。尋蹤異日更沾巾。縠穿甁雀忽驚飛。石火無光草露晞。聚散生亡元不定。功名富貴盡爲非。山含慘色連松檻。溪送愁聲遶竹扉。早識九原難可作。情鍾我輩共沾衣。</text>
<title>自詠</title>,<text>生生習氣未消磨。傲世心懷日更多。聞道悲辛捫蝨話。追思轗軻飯牛歌。歸來適意希元亮。勤苦成功笑伏波。攻破是非猶有酒。欲將雲月醉無何。</text>
<title>南谿柳下追涼。作鷓鴣天。憶契內張，趙二公。</title>,<text>夾岸垂楊弄影微。追涼盡日却忘歸。身閒樂土知今是。跡寄名場悟昨非。初收暮靄轉斜暉。倚筇時復一悽悕。故人化作松間土。誰識吾行與世違。</text>
<title>草蟲</title>,<text>蟲弔藜床序已秋。草堂良夜氣淸幽。忽聞喞喞聲音急。却歎堂堂歲月流。聲緊孤梧金井畔。愁深隻枕玉窓頭。一軒風雨靑燈火。爲爾騷人獨倚樓。</text>
<title>七夕</title>,<text>莫嫌牛女久相違。萬古無窮此日期。月殿雲樓相會處。金梭玉輦共停時。瑤階夜色供歡樂。銀漢晨光促別離。披縷貫針人幾許。仰看淸路更軒眉。</text>
<title>用前韻作二詩呈宋牧伯</title>,<text>却嗟身事與心違。出處悲歡豈預期。忽作病夫經數月。有如寒鼈縮多時。百般辛苦難能釋。萬種憂愁不暫離。昨日差人催納布。何當白屋可伸眉。自孼由來不可違。方知禍福本無期。偶逢災厄尤多日。辜負風煙正好時。從此片心成懶拙。至今雙脚尙支離。望恩朝暮區區意。還似無鹽強畫眉。</text>
<title>牧伯見和。復次韻 三首。</title>,<text>慈愛淸平共莫違。黃扉異寵已當期。行看五▦歌騰處。始信三刀夢破時。感德人皆稱盛美。飽恩誰復歎流離。政聲傳聞承明殿。喜溢重瞳八彩眉。悃愊無華與世違。欲尋倉海訪安期。早年行止由斯道。壯歲功名在那時。觸事每思舟汎汎。含情空詠黍離離。請看無告無扶類。刺舌猶難兔灸眉。幼年心願壯年違。窮達由來未敢期。才本無奇無用處。心如有道有逢時。白雲流水還堪隱。皎月淸風共不離。百爾所思誰與設。且憑杯酒暫開眉。</text>
<title>次道境詩韻 禪師之鑑</title>,<text>師本曺溪翁。好滄法喜食。無訂亦無修。善因曾所植於四威儀中。正念不消息。端坐悟眞如。虛閑是六識。差予欲何爲。此理未純熟。役役苦河中。瀾漫且狼籍。常隨眼耳根。局於聲與色。願師垂一言。實相從何得。</text>
<title>哭辛社主</title>,<text>早識浮生夢幻緣。晚年參得祖師禪。出塵心淨氷壺月。遯世身閑雪岳天。玉塵風輕祗樹下。瑤琴夢斷庚樓前。回頭往事成陳跡。雲白山靑共慘然。</text>
<title>幽谷宏師於上院寺朱砂窟之西峯。新搆一菴。名之曰無住。嘉其高絶。作一首呈于宏上人。</title>,<text>締搆新菴養道情。俯看來往白雲行。眼通上下虛空遠。心豁三千世界平。風定茶軒煙自鎖。夜深禪榻月長明。上人燕坐觀無住。無住心從甚處生。</text>
<title>十二月十七日。同年鄭道傳到此贈予詩云。同年元君在原州。行路不平山谷深。客子遠來已下馬。朔風蕭蕭西日沈。一笑欣然有幽意。尊酒亦復論是心。我唱高歌君且舞。榮辱自我已難諶。次韻以謝。</title>,<text>與君同榜如隔晨。交道不復論淺深。各以事牽在兩地。逢人細問浮與沈。今朝邂逅天攸使。開尊且喜細論心。公乎公乎莫催轡。此意自重誠之諶。</text>
<title>奉送宋牧伯政滿如京 二首</title>,<text>時當世亂撫吾民。煙火閭閻惠愛新。不待瓜期承寵喚。攀轅號泣幾家人。政最由來在養民。感公淸德日惟新。今朝返旆朝天路。祝壽深情倍衆人。</text>
<title>次同年金費所贈詩韻</title>,<text>有意遐窮僅十年。常嫌眼界井觀天。今朝悤遇賢同榜。分外乾坤政豁然。巖谷棲遲度幾年。醯鷄烹割甕中天。一尊酒外無榮辱。隨分生涯獨快然。</text>
<title>次安同年 仲溫 見贈詩韻</title>,<text>尤能吏幹捷文材。曾是君門受勅廻。願向公車煩一薦。山林亦有濟時才。策杖尋幽陟彼岡。眼前春色摠新粧。十分芳意無多子。且問何方駐夕陽。周后一收姜叟釣。蜀君三顧孔明廬。棘林豈欠芝蘭馥。莫厭山程訪我居。</text>
<title>次安同年喜雨詩</title>,<text>濯旱連遙塞。和風浥細塵。淋漓膏乳洽。薈鬱稼雲新。松逕生蒼蘚。荷塘長白蘋。誰知持傘客。破屋樂淸貧。</text>
<title>病中書懷</title>,<text>杜門長坐事何如。閒寂還同野衲居。懶重每逢時俗笑。病多深恨故人疏。分甘泉石心無外。樂寄簞瓢興有餘。一枕淸風一軒月。詠歌君德臥看書。</text>
<title>辛丑十一月。紅頭賊兵。突入王京。國家播遷。大駕南巡。留住福州。命平章事鄭世雲爲摠兵官。平章事安祐爲上元帥。政堂文學金得培，贊成事李芳實，同知密直閔渙，密直副使金琳等爲副元帥。摠領諸將帥兩界六道之馬步兵十萬。於壬寅正月十八日。直至京城。四面合攻。掃蕩賊塵。使我三韓。復興王業。作二絶以賀太平云。</title>,<text>北寇奸謀未足雄。東韓盛業更無窮。腥膻劍戟風塵靜。四海民安一日功。輪忠奮義幾英雄。振旅京師計莫窮。掃盡頑兇平盪日。各收旌戟竟論功。</text>
<title>謝榮親宴詩 幷引 上金牧伯</title>,<text>竊以濫登蓮榜。優承分外之新恩。特詣棠陰。別荷世間之異寵。不勝懽忭。無任兢惶。恭惟云云上達英精。間生碩輔。會破三刀之夢。常聞五袴之辭明分雀鼠之庭中。民無獄訟。先置薤水之門外。吏畏威淸。若非留犢之時苗。應是懸魚之羊續。千古來無可肩者。一天下誰敢齒哉。軒蓋所臨。千里江山皆有喜。閭閻再活。萬家煙火共相望。恩最重白屋之中。寵已追黃扉之上。憂民疏宴樂。雖無半日之開懷。遇我備禮義。以爲一時之勝事。關千金之華搆。邀我老親。開一日之錦筵。許容高座。玉斝雲罍兮羅列。霜鬚鶴髮今欣歡。百戲亦未休。盡是神仙之善戲。八音無相奪。皆爲宮羽之淸音。歌吹喧闐。杯槃狼藉。肆筵設席今玆盛。樂事良辰古所誇。伏念學甚荒唐性多癡鈍。以東郭吹竽之技。受陳蕃下榻而迎。目所見耳所聞。皆是難逢勝事。手之舞足之蹈。不勝何限淸歡。樂旣異於塵間。身恐入於夢裏。十斗香醪千里味。三行紅粉一時廻。當淋浪酩酊之辰。爭指點狂簡之態。恩榮無極。感荷何窮。雖滿酌而肯辭。以至誠而樂與。共起拜恩侵夜出。欲將酬德殺身輕。在此霞誠。奚啻執鞭之願。從當粉骨。敢忘結草之心。多感包容之至哉。聊呈撫掌之資耳。詩曰。天爲吾民遣我公。北原今已變淳風。彈琴臥閣雲生北。按轡廻衙日晏東。莫愧賢勞山郡裏。方知寵迫廟堂中。涸鱗共得恩波闊。遊泳洋洋喜不窮。雲淡煙濃二月天。召棠陰下設華筵。霖鈴一曲人加畫。霞醞千杯日似年。座上獻酬俱可慶。箇中先彩最堪憐。一門榮遇夫何設。荷擔恩山重兩肩。</text>
<title>次姪湜所寄詩韻</title>,<text>臨民豈易忽。民是天生民。要須與所欲。毋使多艱辛。苟不施惠愛。視如行路人。爾今爲父母。保之如子身。散也今久矣。宜赦以循循。公道合人事。德望出于倫。以此致君民。是爲逢我辰。吾兄棄斯世。于今十九春。孤墳高數尺。喜氣應自新。冥冥間所念。奚啻千金珍。我今幸留滯。祝爾掌經綸。十年耘谷口。躬耕效子眞。樂猶昔時樂。貧甚去年貧。來詩意轉厚。讀之如飮醇。時時逐渠夢。遠繞東溟濱。所差兩懸隔。音問難頻頻。連連送書信。家有倚門親。</text>
<title>耘老吟</title>,<text>耘老平生可憐。心無綵繪之飾。有時半醉高今。十里溪山動色。耘老不曾浪出。心神與世疏闊。追思上古淳風。獨坐書空咄咄。耘老衰遲病多。蕭蕭兩鬢霜髮。對山身世悠悠。閑弄白雲明月。耘老曾離一兄。九原未可重作。孑然誰與急難。司馬牛憂不慱。耘老今年農業。不耕一畝水田。由來我腹空洞。無物可容可全。耘老不耘禾穀。亂苗稂莠荒蕪。皇天不儆人物。化俗賢良絶無。耘老生涯廓落。年年四壁空虛。只有春風秋月。無欠無余。耘老河南得所。疏慵不入于時。傲傲休休愚甚。任從世笑人欺。耘老全忘勢利。陶陶且或囂囂。遵性樂天何敢。嗟差只不簞瓢。耘老聊將管城。發生十分狂興。管城且笑且言。怪爾一生塵甑。</text>
<title>促織詞 鷓鴣天</title>,<text>風靜空階玉露淸。隔窓啾喞動哀情。征夫一聽應添恨。寒婦初聞忽暗驚。秋七月夜三更。弄鳴機柕到天明。却嗟爾事如吾事。往往叫閽無助聲。</text>
<title>白鷗詞</title>,<text>江海無涯浩蕩春。隨波逐浪自由身。浮雲態度元無定。白雪精神固未馴。心絶累格離塵。淡煙疏雨伴漁人。平生我亦忘機者。莫負前盟日相親。右十七首。逸於原稿。而以年月第次。係之于此。</text>
<title>正月十七日雪 甲辰</title>,<text>天色陰沈成慘淡。雪華鋪地凍雲低。梅花柳絮探佳句。縞帶銀杯見舊題。作態斜飛連遠近。映空先集滿東西。不知今夜山陰月。乘興何人訪剡谿。</text>
<title>遊道境山齋</title>,<text>遠訪山菴尋碧洞。水聲激激蒼巖根。幽山春好客留屐。古寺日斜僧閉門。滿洞煙霞紫氣鎖。遶軒松柏蒼雲飜。異跡奇觀皆物外。適來忘却塵間喧。</text>
<title>安司戶家。五六人成小酌。作一首示李先生。乙生</title>,<text>一從君去鴨江涯。擧酒思君日益多。已續斷絃琴有韻。宜投脫轄井生波。尊中不盡忘憂物。座上何稀解語花。我欲放歌君起舞。良辰樂事可堪誇。</text>
<title>寄道境大禪翁丈室</title>,<text>桑林椹多熟。栗樹花已垂。巢燕盡離乳。箔蠶初引絲。行看物像變。却嘆光陰移。人世恰如寄。吾生良可悲。悠悠長慘感。役役幾奔馳。勝地難容足。幽居欠蹙眉。未除塵土累。空懷水雲奇。欲往終無計。重遊早失期。徒然消永日。倏忽過良時。舞蝶欺予拙。鳴蜩訴我癡。相將千斛恨。題作一篇詩。奉寄禪床下。此心須細知。</text>
<title>禪翁見和。復次韻。</title>,<text>道境眞仙境。松陰滿院垂。茶軒煙羃羃。藥圃雨絲絲。一洞寬平豁。三淸怳惚移。路遙塵俗絶。林近野禽悲。但可安棲息。何爲浪走馳。水淸思洗耳。山好喜伸眉。月與雲俱靜。人兼境最奇。必須謀後會。已過在前期。美景多隨處。歡遊要及時。嗟余本疏懶。徒自學愚癡。深歎無良策。空慙獻拙詩。擬將尋勝地。閑味昔曾知。</text>
<title>秋晚 二首</title>,<text>長愛秋山色更濃。擬將圖畫寫眞容。霜林落葉渾飛盡。依舊靑靑澗底松。深鎖赤霞楓葉嶺。平鋪白雪荻花洲。菊叢寂寞金葩嫩。唯有東籬獨未秋。</text>
<title>遊麻田寺</title>,<text>塵土驅馳也不堪。特尋松磴訪僧菴。客魂已醒涵窓月。鶴夢初酣滿洞嵐。好伴嶺雲添逸興。更將庭柏問眞談。適來偶得谿山句。快向煙霞讀再三。</text>
<title>許同年仲遠以詩見寄。分字爲韻 二十八首。螢字</title>,<text>記君西向鳳凰城。蹤跡猶如水上萍。曉過江亭寒水碧。晚依村舍遠山靑。挺然高節秋松茂。赫爾英名夏蕙馨。遙想京都讀書榻。雪華輝映不須螢。窓字久違蓮燭對蘭釭。無限思量在旅窓。聚散由來難自定。莫嗟孤雁未成雙。苦浮沈世間外。山色無今古。人心異朝昏。實虛那足數。看君一首詩。詞語何更苦。君意重千金。兒心輕一羽。元無彼此分。後塵如蟻聚。且莫信毛皮。所行無可取。我生絶風流。獨行常踽踽。把酒對靑山。隆然歌且舞業 代金蓮送君無日不懷君。淸淚涓涓滿紅頰。雖然兩地隔江山。夜夜夢魂能跋涉。兒家離別知幾何。此別愁城最重疊。倚欄搔首獨含情。却嘆年來多惡業。知君去作五陵郞。花月樓臺心自愜。休將新愛負前盟。背信人難可追攝。銘心歷歷省愆尤。人自不能見其睫。但願努力到龍門。萬里雲衢穩跨躡。一先生有魁奇。本自懷郢質。將欲轉吾介。相從弄詩筆。心同道亦同。好合如鼓瑟。湛然方寸間。無雜而精一。胡爲向帝鄕。與我無告出。所恨非他情。不覺發行日。回頭歸去程。水遠靑山密。願保千金軀。平安加萬吉京洛舊知音。幾人在華秩。憑君問吾行。報道無得失。寒新詩一首語酸寒。看了知君意未安。卽與儂家設其故。諱人輕灑淚闌干。生細算人間事。悽然百感生。升沈隨日在。聚散似雲行。但取生前樂。何須世上榮。此懷無處設。聊寫寄眞情枉男兒得意行於時。德音循良多敬仰。古來賢達知幾人。美譽相隨如影響。今看許子負雄才。言行離倫坦蕩蕩。敦詩厚禮有餘裕。必須擧直措諸枉。百爾所行盡淸儀。喜君已附吾鄕黨。嗟予小少學輕狂。心地茫然鎖榛莽。出門無路何所之。空自隨時觀物像。夜深危坐憶君居。時有皎月照書幌。占雉嶽山形嵳峨。沙川水光瀲灎。水聲長流不停。山色相看無厭。中有茅廬相對開。寂寂柴門臨古塹。一旦主人朝玉墀。山自無言如有念。溪山忙待衣錦還。願吾子桂苑春光須早占。原別後思最發幾番。夢魂相覓到中原。雖逢處處堪行樂。却恨人人未與言。羡子方知修月斧。嗟余久戴望天盆。爲君回首長安道。斜日溟濛照遠村。山道直難容世路間。一生蹤跡寄湖山。高吟大醉乾坤裏。笑看孤雲尙未閑。薄 演雅淸漢鳥飛行。深淵魚戲躍。鶯遷喬木啼。鷹向秋空掠。傳書千里鴻。聲聞九皐鶴。結網蛛掛簷。引絲蠶在箔。知時竿上鷄。報喜墻頭鵲。螢光可除冥。蛙樂堪爲樂。戾天有飛鳶。棲林多噪雀。噬膚蚊嘴長。飮露蟬翼薄。低昂鳴乳鳩。屈伸行尺蠖。偸倉鼠齒剛。拒轍螗臂弱。蛣蜣能轉丸。蛺蝶尋花萼。提壺呼美酒。布穀催東作。蟋蟀苦呻吟。鷦鷯何落魄。丹鳳戾高岡。暮鴉投遠壑。我學曳尾龜。君如橫海鰐。唯有鯨波間。白鷗閑可託。行君看貧富與賢愚。出處悲歡皆宿命。大都爲惡受其殃。積善應當有餘慶。渠渠廈屋食千鍾。畢竟誠難保其性。賢哉回也是何人。陋巷簞瓢全德行。世人爭欲餌權豪。逐利求名競馳騁。誰得知十印燈下一寒生。獨把經書希孔孟。倚樓時復嘆行藏。靜對湖山發長詠。名 阮郞歸一區山郡水雲淸。溪聲遶古城。臨流可以濯塵纓。幽禽相送迎。思許子久留京。喜聞傳美名。願君安好速廻程。林泉無變更。不人生百歲是非間。知我何心是朋友。皎皎白駒食我場。喈喈黃鳥囀高柳。當年樂事更能無。往日交遊今在不。且問幽懷誰與開。座隅唯有蒼髥叟。識信步小溪邊。林原看暮色。鳥飛天不窮。人遠思無極。倚杖久無言。幽抱誰能識。歸來成短歌。以寄閑消息。金靜倚書窓三復吟。淸詩可以比南金。聖君若下調羹手。才德超於李翰林。蓮月滿錢塘淨麗。霜摧玉樹婢娟。客子遠遊不返。含愁一朶秋蓮。可醒亦歌醉亦歌。疏散吾行與時左。麤繒大布穩纏身。十載蝸廬常獨坐。沈沈默默亢如愚。出處無可無不可。由來窮達命之然。何用飯牛歌轗軻。君不見阮嗣宗臧否不掛口。所以能避禍。從今有志方外遊。欲向滄洲買得釣魚舸。憐農功已畢歲廻旋。鼎鼎流光最可憐。懷故意存吾有感。致君時至子爲賢。雲收鵠嶺迎朝日。雪擁蜈山近臘天。旅舍不堪寒夜示。定應遙憶舊靑氈。燭許子哦淸詩。英風起空谷。韜光麗水金。待價荊山玉。看劍引深杯。閱書燒短燭。交道似鸞膠。斷絃猶可續錦吾子眞賢儒。作詩如織錦。怡然發醉吟。雲月繞高枕。屛流水潺湲常奏樂。雲山邐迤遠鋪屛。外人若問閒居味。聲色中間醉未醒。深君不見杜牧不及湖州約。自恨花殘成綠陰。又不見崔顥當年不見面。紅桃門外空傷心。先生所遇異於斯。到處皆是名花林。金塘夜夜採蓮去。苒苒濃香薰素襟。平生行樂盡適意。淸興何須論淺深。別後新詩忽然落吾案。相憶相思猶未禁。君乎君乎速廻轡。毋使儂家含憤守寒衾。處 蝶戀花客裏應難爰得所。鄕思悽然夢繞秋蓮渚。日暮長安愁幾許。羨他孤鳥高飛去。我亦涼涼無伴侶。閒寂幽居只有山禽語。忽憶前遊多意緖。悠悠往事尋無處。照邇來音信稀疏。佇待重遊一笑。何時細雨夜床。共看靑燈相照。何洗耳全身避世譁。穎川遺跡問如何。葉瓢巖畔當年月。尙至于今不屬他。情吾友許夫子。相親如弟兄。何時一樽酒。重與細論情。</text>
<title>讀柳宗元集 二首</title>,<text>長自懷沙事不忘。往還江海十餘霜。悠悠萬里零陵夢。幾逐春風到故鄕。竄逐窮荒恨未忘。對湘垂淚鬢如霜。至今淸夜愚溪月。夢照先生八醉鄕。</text>
<title>首夏幽居 乙巳</title>,<text>樹影濃加幄。幽禽屢報時。海棠花正發。山杏子初肥。心遠雲無定。身閑日更遲。晴窓覓佳句。聊復寫新詩。</text>
<title>家兄與元西谷見和。復書 二首。</title>,<text>鶯囀花林外。淸和雨霽時。遶園煙柳細。出屋露桃肥。行止無憂樂。功各任早遲。臨風梳短髮。喚酒且吟詩。卜居西谷裏。池館過芳時。水減荷莖瘦。風熏藥蔓肥。雲光侵步武。山色照棲遲。若問逍遙處。煎茶且賦詩。</text>
<title>寄春城鄕校諸大學</title>,<text>烏兔相騰背我歸。舊遊蹤跡已爲非。共知樂事年來少。却愧知音日漸稀。信斷原川魚不到。夢尋光海蝶先飛。故人各各平安否。愁滿秋山照夕暉。</text>
<title>題懶翁和尙雲山圖</title>,<text>靑山隱映白雲中。遠近奇觀一一窮。半幅華牋心萬里。方知妙筆卽神通。</text>
<title>次覺林堂頭圓通祝上詩韻</title>,<text>瑞氣蔥龍滿洞天。梵聲遙振白雲邊。岳靈已獻吾君壽。化日舒長政似年。</text>
<title>聞鶯</title>,<text>凌晨碧樹黃鸝聲。漸近曲檻嚶嚶鳴。悠然驚斷翠樓夢。滿眼林園春意生。千紅半落春欲暮。宿雨初收天氣凊。此時風日姸且好。舍南巷北晴煙橫。斜穿柳影轉饒舌。惱殺粧閣幽人情。愧予本是靑山人。靑山數點爲四隣。門無車馬經過少。只有山鳥長常親。初聞布穀報耕種。亦有提壺呼酒頻。今朝又聞黃鳥語。似問東君歸去處。東君背汝不回頭。汝可與吾爲伴侶。憐渠啼破寂寥愁。却羡綿蠻爰得所。出谷遷喬吾有心。借便高風在何許。</text>
<title>暮春 丙午</title>,<text>雨過鶯啼滑。晴山碧四圍。樹陰連草徑。柳影掩柴扉。尊酒宜多辦。園花恐亂飛。誰成曾點服。吾與舞雱歸。</text>
<title>夏雲</title>,<text>變成千狀眼前橫。更作奇峯勢不平。拖雨駕雷翻覆頃。漏星藏月卷舒行。</text>
<title>苔錢</title>,<text>滿庭留得寂寥痕。偏愛蒼蒼映小軒。若使圓紋爲世賓。肯容生長在吾門。</text>
<title>稼雲</title>,<text>稼雲開遍際晴天。飽看油然氣色連。只解飜風秋野外。豈能含雨曉山邊。溶溶已滿東西陌。浩浩平分上下田。晚向鎌頭都棬盡。萬家相慶樂豐年。</text>
<title>瓦</title>,<text>陶盡黃泥力靡輕。堅剛本自火坑成。高低序次夫何錯。仰覆開溝也不平。日爍風磨仍有色。雲埋雨打似無情。武安當日皆爲震。千古令人百感生。</text>
<title>硯</title>,<text>十載螢窓伴汝居。端居價重百金餘。累經墨齒虧新樣。幾沐毫頭學古書。滴露硏時驚宿鳥。和氷洗處動潛魚。憑渠若就平生業。寫得功恩可載車。</text>
<title>劍</title>,<text>鋒鋩凜凜雪霜寒。閃電浮光未易看。幸遇達人曾掘獄。好隨良將早登壇。斬蛇壯譽騰天下。斷象英名動世間。我亦旁求年已久。刻舟愚甚得爲難。</text>
<title>露</title>,<text>露華初下月明天。偏重庭柯氣灑然。湛湛草頭何皎潔。瀼瀼松頂乍留連。澄凝蟬葉還堪吸。點綴蛛絲最可憐。雨後滴聲頻到耳。幾人驚起午窓眠。</text>
<title>答默言宏上人</title>,<text>兀然端坐默無言。北是維摩不二門。一顆明珠光始現。十方無礙大平痕。</text>
<title>趙摠郞見和陋拙齋詩。復用前韻呈似。</title>,<text>從敎歲月去堂堂。長得淸閑我所望。通道早希唐李白。封侯不願漢張良。世緣淡似秋雲影。野興融如臘酒香。身已老來逢盛代。挽廻強壯恨無方。</text>
<title>二月有日。曺溪參學允珠自嶺南來。過予因示師尊隣角大禪翁所贈詩。曰一顆摩尼光爍爍。圜光難比荊山璞。天涯地角任縱橫。覓向衣中成大錯。華尙書之元欠韻曰。久混泥沙猶灼爍。何人解採石間璞。請師彫琢近承明。百獻吾知無一錯。次韻。二首</title>,<text>非色非空常炳爍。元非美玉亦非璞。廓然瑩澈大千中。動用周旋何有錯。不假磨礱輝景爍。此珠光彩勝良璞。何須韞櫝久深藏。待價沽哉眞不錯。</text>
<title>道境大禪翁寄書云。先生不幸。去年哭子。今又失主婦。悲哀相繼。痛甚無極。予懼其傷也。推因果綴言爲詩以奉贈。庶亂思而紓哀也。詩曰。一物元虛絶相名。塊然成質托微生。忽來倏去非今是。何用哀哀日損情。又曰。恩愛殊非結好緣。死生纏縛互相牽。達人獨步淸虛外。處世還如脫蛻蟬。詞語切懇。感於予心。次韻奉呈。四首</title>,<text>世間聲色摠虛名。人事誰能定死生。萬種悲哀連不絶。數年無日不含情。都將無實假形名。每見衰亡百感生。珍重吾師開祕密。發明因果示親情。同居偕老也無緣。背我先歸業所牽。已覺妄因休洒淚。不堪兒哭似蜩蜱。羨師多怯種良緣。脫却塵勞世事牽。應念野夫罹苦惱。羸形也似九秋蟬。</text>
<title>次金牧伯川陰亭詩韻</title>,<text>穩坐忘歸對水流。樹陰溪影別藏秋。野禽亦感賢侯德。隔岸相呼勸久留。</text>
<title>牛</title>,<text>歧蹄穿鼻在人家。閒牧平原草路斜。但解悲歌長扣角。誰知踏石跡如花。元封中奉獻牛石上之跡如花</text>
<title>鵲</title>,<text>大抵人心逐物移。憐渠飛入樹高低。若將喜信傳吾輩。須向西軒自在啼。</text>
<title>苦雨</title>,<text>苦雨連旬半。凄然怯倚樓。浪浪聲不止。寂寂思難收。野逕黃梅落。溪堂綠蘚稠。出門迷道路。潢潦滿原流。半月連簷雨。林原盡水聲。蛟螭升草陌。魚鼈入苔庭。坤軸波濤漏。天瓢日夜傾。一雲同上下。西海接東溟。</text>
<title>石竹花 蹲鴟花也</title>,<text>品色雖云好。常依草莽中。雨沾生細葉。露浥亞芳叢。影淺沙堤月。香連柳岸風。莫言誰見賞。邊有白頭翁。</text>
<title>丁未六月。牧伯出令。自南亭至北樓官道左右。使種稚松。蒼蒼然自成行列。且待成陰。十年之後。所庇幾何。歌頌遺愛者亦幾人乎。作詩以識之。</title>,<text>移根來自翠微嶺。西種東栽一路邊。細葉共生恩雨裏。貞枝爭長惠風前。兩行翠色凌霜雪。數里寒聲咽管絃。爲報吏民須好養。成陰異日記吾賢。</text>
<title>次白雲淵長老詩韻 來詩有失婦之意</title>,<text>迷倫逐妄輪生死。賢士明心任去留。纏縛六門無解釋。往來三界不知儒。願聞祕訣將歸道。爲說眞宗欲洗愁。禮骨鞭屍皆有失。常思達者與閑遊。</text>
<title>十二月二十七日。酹家人冢。</title>,<text>雲擁山崖臘雪深。白楊風緊似龍吟。我來三酹孤墳上。不覺潸然淚滿襟。</text>
<title>戊申正朝有雪。元先生立作詩云。丁未年終已戊申。東君布下大平春。元正吉慶君須記。先應豊祥密雪新。次韻答之。</title>,<text>月是寅今日是申。天衢萬里已廻春。彩雲灑雪凝佳氣。納慶千門共履新。誰向承明爲善申。使君仁政暖如春。洪恩已合陽和力。君我歡情一攘新。</text>
<title>正月二十四日。西谷張尙書亡。道境作挽詞云。年登八十古來稀。獨臥靑山萬事非。一曲挽歌人散後。紙牋狼籍掩荊扉。又云。十載相從笑語同。向人交道孰如公。文殊洞口漫天雪。馬上含杯似夢中。又次牧伯詩云。春光淡沱氣茫茫。細柳新蒲處處同。酒熟花開誰與語。寂寥西谷起悲風。又云。張公一去九泉中。酒席雄談豈更同。拭淚飜思還獨喜。日陪賢相醉花風。次韻。</title>,<text>水上浮漚影已稀。草堂猶是主人非。八旬行樂空陳跡。惟有兇涼月照扉。狂歌醉舞與誰同。對酒先當憶我公。點檢存亡一回首。靑山依舊白雲中。悲歌葬送白雲中。怊悵無因再會同。料得年年腸斷處。一岡松月起悽風。跪從黃石受兵書。佐漢功名孰並同。枯骨已爲泉下土。恨深吾輩慕遺風。</text>
<title>二月十八日曉晴。到西郊。</title>,<text>泥滑長程信馬行。杏花林外一鳩鳴。煙沈翠麓晴嵐捲。風軟淸溪細浪生。日色漏雲霞錦爛。雨痕留葉露珠明。箇中何物添春意。草陌鶬鶊上下聲。</text>
<title>夜雨</title>,<text>短夢初驚起。狂風動樹林。一燈三夜雨。孤客十年心。歷歷聽無厭。悠悠恨益深。千君那箇事。獨自強哀吟。</text>
<title>送曺溪參學允珠遊嶺南詩 幷序</title>,<text>佛之跡在乎世久矣。其留而存者佛之言也。言之著者爲經。翼而成者爲論。其道蓋本乎孝敬。積以衆德。歸於無爲耳。敷演敎誠。傳於世間者。離爲二門。一曰禪。一曰敎。敎則前所謂逕論是也。禪則四十九年三百餘會。最後靈山會上拈花。而示飮光微笑。自玆以降。西乾四七。東震二三。祖祖相傳。用之不盡。隨機應變。妙用縱橫。以利自他者是也。今有上人早留心於禪道。寄跡于曺溪。遊於隣角大禪翁之門下。晝夜服習。修而行之。以植德本。越今年正月。赴澹禪會于京師普濟寺。罷會而還。覲於慈堂。不遠千里而來。此其本乎孝敬者歟。若然則將一心歸無爲。到必無疑矣。忽一日。乃手其杖肩其箱而過予曰。我今欲向嶺南。請子一句以爲行路破寂之資。仍示同袍禪者仁斐所贈絶句詩一首。僕頑鈍甚矣。於章句間無所用心。何敢當也。然觀其行聽其言。誠有感於予心者。由禮而不敢讓焉。次其韻作二絶以贐行。於其涉江登山摸狀物像悽愴超忽之際。以其所遇之景吟看。幸甚幸甚。指點前頭列岫靑。曉晴幽谷踏溪聲。淡煙細草春風路。竹杖靑箱稱野情。無孔笛中吹古調。沒絃琴上弄新聲。行行好向煙蘿去。一片閑雲不世情。</text>
<title>聞任尙書彈琴詩</title>,<text>余俗性鄙野。於琴瑟間曾不用心。雖不知調弄音律。其廣狹方圓之制度。高低緊緩之得中。亦可考而詳也。此豈陶淵明所謂但取琴中意。何勞絃上聲之意歟。今有奉善護軍任公。曾爲樂府之首領官。於其八音。各盡其妙。豈非自從仙界來降人世。化頑嚚而歸于閑雅者也。月二十日。到于鄕而夜坐。悄然索琴而彈之。其音泠泠然普矣。可以解吾慍。吟得長句四韻一首。示諸同席。此情動放中而形於言者也。我今雖不解音聲。但好絲桐浪得名。閒弄淸溪歌五曲。興深明月夜三更。一彈宛轉塵懷靜。再鼓飄零古意生。旣已泠然得眞趣。絃絃雅韻不須評。</text>
<title>三月二十日。向春州發行。</title>,<text>細馬輕裝出郡城。歸心遠指夕陽程。萬般春景牽遊目。此去殊非寂寞行。</text>
<title>宿橫川</title>,<text>旅館寥寥一夜遙。夢尋蓬島渡雲橋。覺來忽見東窓白。半破氷輪掛樹梢。</text>
<title>過葛豐驛</title>,<text>過盡長橋首屢回。滿懷春思浩難裁。水邊細草飛黃蝶。樹樹閑花隔岸開。</text>
<title>蒼峯驛</title>,<text>亭外森森古木尊。蒼峯蒼翠蒼雲飜。溪流澄澄開鏡面。山氣藹藹橫煙痕。暫憩彷徨不忍去。隔林啼鳥猶堪聞。郵民報道日已側。且復上馬空馳奔。</text>
<title>沙勿洞中</title>,<text>洞深春景富。所見惱遊人。濃暖雲如粉。芊綿草似茵。巖花紅錦爛。澗水碧羅新。習習風吹袂。聊堪躍路塵。</text>
<title>過洪川</title>,<text>水邊桑柘兩三家。好事桃花映李花。採蕨何人來碧洞。隔溪閑放一聲歌。</text>
<title>原壤驛</title>,<text>午過洪川館。晚投原壤亭。看看斜日影。點點暮山靑。</text>
<title>春州</title>,<text>重到佋陽江上樓。滿樓春色更風流。雲煙花月閑吟處。消遣縈盈客裏愁。</text>
<title>次崔向上安乙所贈詩韻 二首</title>,<text>少年才氣冠朝端。揚歷榮班播美音。貫日孤忠懸古鑑。裁雲秀句比南金。驛樓夜月情方洽。野店春風興轉深。此是丈夫行樂處。幾敎紅粉暗傷心。鶯飛出谷調毛羽。擬欲遷喬囀好音。韞櫝多年藏美玉。陶沙幾日見眞金。功名也任期先後。揭厲應須較淺深。且喜客中逢好客。欣然一笑共論心。</text>
<title>淸平寺</title>,<text>排鱗松磴到松門。午梵聲連一洞雲。闃寂安居何日用。但將玄福奉明君。</text>
<title>過梨嶺</title>,<text>程途多犖确。高轉翠松陰。馬困人猶困。山深水亦深。白雲生遠壑。紅日掛遙岑。到處窮幽邃。行歌蜀道吟。</text>
<title>聞鸎有感</title>,<text>天氣淸和物色婢。雨晴山日漏雲邊。忽聞鶯語傷懷抱。人去花殘又一年。</text>
<title>遊圓通寺 二首</title>,<text>所見非塵世。遊人眼更勞。入雲雙澗靜。撑漢四山高。冷淡隨僧格。奔忙愧我曺。忘機倚禪榻。覓句一揮毫。禪窓岑寂夜。曾不夢塵勞。性靜月長滿。神淸風自高。冥禧歸寶位。密護是天曺。瞻禮大悲主。香煙繞白毫。</text>
<title>月夜看白芍藥</title>,<text>夜涼閑步遶芳叢。香霧霏霏月正中。正似美人披練袂。嫣然相對玉燈籠。</text>
<title>東階月花盛開。夜看。</title>,<text>淸香散漫靜無風。玉斧修成白玉叢。入夜花光添皎潔。却疑身在廣寒宮。</text>
<title>秋日</title>,<text>目窮紅樹外。倚柱已斜暉。鴉引暮愁去。雁牽秋意歸。那堪對搖落。不可無傷悲。黃葉亂蕭瑟。西風吹我衣。</text>
<title>病中作</title>,<text>寂寞愁懷未可攄。一窓風雪正蕭疏。齒牙疾痛連針炙。頭髮蒙塵不洗梳。雲自無心生遠岫。山如有約對幽居。良辰已過陽生旦。默數光陰檢曆書。</text>
<title>看雪。寄元少卿立。</title>,<text>夜看雲蔽月。朝見雪漫天。着樹粧梅玉。穿林散柳綿。歌樓添酒價。禪舍鎖茶煙。獨詠無人和。唯思元子賢。山城驚歲暮。雲凍苦寒天。密雪飄盧絮。重裘擁木綿。未看飛鳥影。不見起人煙。供暖惟尊酒。何須論聖賢。</text>
<title>遊麻田寺</title>,<text>戊申十二月。立春後八日。客子訪僧居。僧居依翠密。陽崖雪半消。陰壑風蕭瑟。主人不開門。安然坐禪室。問道默無言。正是維摩詰。目擊心自知。無得亦無失。端坐亢忘機。斜日照書帙。山鳥莫催歸。重遊恐難必。</text>
<title>立春日。寄元少卿立。</title>,<text>白髮丁寧不放吾。堂堂歲月又云徂。老來却恐看新曆。病後無心換舊符。行樂及時君勿讓。酒杯窮處我當沽。風光已作靑春意。花下相期共醉扶。</text>
<title>野叟吟</title>,<text>布穀催耕啼樹頭。杏花村外雨初收。勸農使者來何晚。遠近林園綠已稠。</text>
<title>己酉三月。向寧海府途中作。</title>,<text>芳草萋萋路欲蕪。春山磔磔鳥相呼。水生石澗鳴琴筑。花映松岡作畫圖。</text>
<title>堤州南郊</title>,<text>十里春原新雨過。鶬鶊上下弄晴先。軟沙細草溪邊路。時有幽花渡水香。</text>
<title>冷泉驛</title>,<text>一溪雲水靜。寂寞無人家。惟有迎人笑。野桃山杏花。</text>
<title>竹嶺</title>,<text>策馬行穿竹嶺雲。行裝彷彿接天門。高低遠近山無盡。南北東西路自分。處處封疆平布列。重重洞壑互馳奔。停鞭四顧乾坤豁。眼界微茫入暮痕。</text>
<title>宿順興府</title>,<text>滿城佳致一何新。草綠花紅各自春。吟翫竹溪溪上月。灑然方寸絶織塵。</text>
<title>榮州路上 號龜山</title>,<text>白白紅紅挾路歧。水淸山好雨催諸。靑裙皓袂誰家子。背立花林目不移。</text>
<title>宿安東。次板上韻贈權同年從義。</title>,<text>邂逅相逢眼更淸。已償思慕十年情。留連未辦靑燈話。却恐悤悤不暇行。</text>
<title>到寧海。次官舍板上韻。</title>,<text>丹陽風景勝襄陽。覓句人人援筆忙。海氣連軒浮霽色。日光涵壁照新章。鷺翹煙渚離離白。蝶遶花叢點點黃。對此襟懷淸且靜。更無餘事攪吾腸。</text>
<title>觀魚臺</title>,<text>深淵得所樂洋洋。衆尾莘莘短復長。我自知魚子知我。莫將同異更商量。</text>
<title>鳳松亭</title>,<text>鳴舞何時賢德來。栽松欲待已多年。此亭已應筍池瑞。須折前塘一朶蓮。</text>
<title>貞信洞</title>,<text>柳綠花紅一洞幽。淸溪兩岸盡靑樓。問誰守信懷貞潔。空掩紗窓詠柏舟。</text>
<title>燕脂溪</title>,<text>誰號燕脂一派長。溶溶漾樣帶山光。桃花點點隨流到。疑是佳人洗宿粧。</text>
<title>泣仙樓</title>,<text>泣仙樓外柳成陰。人住人分恨未禁。別淚行行添作浪。一塘春水更方深。</text>
<title>無價亭</title>,<text>亭各無價價難期。山水遊觀此最奇。正好海天雲破處。一眉新月掛松枝。</text>
<title>到寧德 號野城</title>,<text>雲淡風輕十里程。馬頭山好雨新晴。小溪淸淺城東路。一樹梅花隔水明。</text>
<title>酒登驛路上</title>,<text>一分春寒猶未退。雨催耕種水生渠。落花寂寂鳴鳩外。時見村童拾野蔬。</text>
<title>圓寂菴</title>,<text>四擁靑山密。中開碧洞幽。竹風生屋角。花影上樓頭。禪榻僧初定。茶軒客小留。喜予尋勝地。半日得淸遊。</text>
<title>二十四日發丹陽。次府使韓公詩韻留別諸公。</title>,<text>海村三月偶尋芳。遊賞花叢與柳行。今日鳳松亭上別。他年應入夢魂場。</text>
<title>平海望槎亭</title>,<text>望槎亭上望槎郞。佇待朝天八月涼。極目尙難窮里數。不知何處是扶桑。</text>
<title>越松亭</title>,<text>松陰十里白沙平。亭外晴雷驟浪聲。境勝難容塵世足。臨風暫憩愧吾行。</text>
<title>迎曦亭</title>,<text>迎曦宜及曉頭來。日午登臨意未當。但見波頭浮蜃氣。彷徨不覺已斜陽。</text>
<title>宿蔚珍 號仙槎</title>,<text>朝發箕城碧海頭。夕陽行過翠雲樓。夜軒吟翫仙槎月。消遣征途無限愁。</text>
<title>次臨漪亭詩韻</title>,<text>水色山光在後前。四時佳景自年年。數行鷗鷺驚飛外。疏雨霏霏隔淡煙。</text>
<title>登知峴望蔚陵</title>,<text>數點稀微浩渺間。人言此是蔚陵山。若爲駕彼靑田鶴。橫截滄溟往復還。</text>
<title>次龍化驛詩</title>,<text>乾坤浮水水浮空。打石濤聲入座中。此地若逢魚變日。一朝雲路可腰紅。</text>
<title>宿三陟。却寄丹陽故友。</title>,<text>解衣閑臥一軒涼。公館寥寥月照床。半夜竹風舂旅枕。忽然驚破夢丹陽。</text>
<title>次平陵驛詩韻</title>,<text>碧海迢迢碧。靑山點點靑。欲將探勝槪。下馬上林亭。</text>
<title>宿羽溪。次板上韻。號玉堂</title>,<text>蒼海西頭有一城。羽溪曾得玉堂名。一園梅竹雲光靜。十里桑麻景氣淸。林外鳴鳩呼雨過。簷間飛燕讓風輕。仰看壁上珠璣句。欲和多慙竟未成。</text>
<title>次鄕字韻</title>,<text>三月春頭客遠鄕。幾經乎曠及幽荒。今朝已與東溟別。廻望雲煙暗斷腸。</text>
<title>廣灘舟中</title>,<text>躑躅層層映碧漣。一江春色別藏天。漾舟直過桃花浪。恐被閒人畫筆傳。</text>
<title>旌善路上</title>,<text>嚴巒嵂崒洞幽深。山木陰陰有啼鳥。落花時向馬頭飛。得句回頭一長嘯。</text>
<title>登舟南江。看水穴。登倚風亭。二首</title>,<text>誰道塵凡隔上仙。此來知有王壺天。紅粧明媚水中水。醉臥蘭舟夢日邊。風巖水穴昔聞名。東望朝朝暮暮情。一見已知眞面目。也無遺恨過平生。</text>
<title>登碧坡嶺</title>,<text>沿江十里行路難。側身過了懸崖石。下瞰深淵千丈強。戰戰兢兢勞眼力。巖花澗草映紅綠。山鳥悲鳴春寂寂。客懷牢落有誰知。無人問我閑蹤跡。行行上到碧坡嶺。千回棧道連雪天。眼底衆山如蟻垤。夕陽明滅空雲煙。遲留望久發長嘆。道邊喬木風蕭然。</text>
<title>芳林驛路上</title>,<text>宿霧棲深樹。冷冷草露濃。馬飛雲影畔。鳥語水聲中。人遠思無極。山高路不平。悠悠何限意。都付落花風。</text>
<title>安昌驛</title>,<text>過盡雲橋路。安昌在馬頭。故園今已近。聊可謝羈愁。</text>
<title>芍藥盛開。寄元少卿。</title>,<text>東階藹藹鎖香雲。芍藥奇芳獨出群。獨賞獨吟無興味。倚欄朝暮每思君。</text>
<title>次春州拱北亭詩韻 二首</title>,<text>萬像森羅拱一亭。天慳披豁露眞形。迢迢二水鋪霜練。隱隱千山展翠屛。三島奇觀移怳惚。十洲佳致見丁寧。使君莫憚登攀醉。鈴索長閑草滿庭。登臨指點短長亭。俯鑑澄江照我形。却愛雲煙供酒席。欲敎圖畫上金屛。經營不日人相悅。遊覽多時客自寧。到此凝然得眞越。學仙何更讀黃庭。</text>
<title>庚戌春。旌善刺史安吉常寄詩于牧伯云。</title>,<text>二年山郡被推擠。坐嘯多時或杖藜。祗愛雲煙亘今古。終敎日月自東西。風亭正可淸心地。水穴眞堪濯足泥。盛代爲州知己分。收身也合故林棲。次韻幷書短引。拜呈牧伯左右。伏以無雙窮困。有一孤鱞。曾蒙薦㧞之恩。實達疏狂之志。以所爲求所欲。猶緣木而求魚。望其賜待其言。若守株而待兔。庶承一笑。聊獻三篇。詩曰。姦兇邪佞盡排擠。曾見方燃太一藜。拄笏看山雲捲北。鳴琴臥閣日沈西。美名旣已書靑史。寵喚應當降紫泥。要識恩波最深處。道邊烏鵲不高棲。任看時俗互撞櫅。雪盡春山可採藜。半縷輕煙梅樹外。一竿斜日杏花西。幸逢政敎淸如水。何害遨遊醉似泥。深感仁風無厚薄。旁吹惠愛及寒樓。才薄曾爲世所擠。分甘蔬糲與羹藜。夢飛金闕龍巒北。身寄柴門鳳嶺西。讀史夜窓燒短燭。種苽春圃撥深泥。誰知寂寞疏林下。失友寒禽守獨棲。</text>
<title>題四皓圖</title>,<text>共入商山裏。霜鬚歲月深。松陰棋一局。揮斷世途心。</text>
<title>題三笑圖</title>,<text>同携蒼石路。也任日將西。一笑乾坤窄。忘言過虎溪。</text>
<title>庚戌首夏書懷。二首。</title>,<text>不覺靑春過。唯知白日長。風軒花片片。煙岸柳行行。物色看看變。光陰漸漸忙。感時懷舊客。對此獨悲傷。世變風還變。人歸春又歸。草深花盡謝。柳暗絮初飛。畏老驚移節。防愁任落暉。單棲五年味。還似野僧非。</text>
<title>端午</title>,<text>熏風微軟氣淸新。萬戶千門掛艾人。靜對菖蒲一尊酒。笑他蘭渚獨醒臣。</text>
<title>次成相國所示詩韻</title>,<text>生涯孤嶠月。心似一爐灰。往事尋無處。流年去不廻。登樓看物化。把酒問花開。相對碧山笑。功名安在哉。</text>
<title>嘲蠅</title>,<text>蒼蠅蒼蠅汝何物。見汝無人相悅懌。一身六足甚微細。未解高飛徒有翮。聞腥聚集聲紛然。驅去復來何所索。能成點穢汚凡物。白者爲黑黑爲白。營營役役無暫休。止樊亦自來我席。筆端遇逐忽驚飛。扇上逢彈難寄跡。汝生稟質愚且癡。被世嫌憎良可惜。詩人所責古猶今。汝不知汝頗勞劇。勸汝從此減輕狂。輕狂於汝百無益。趨炎赴熱不多時。十月風霜催汝厄。</text>
<title>秋思</title>,<text>新沐秋容靜。溪山雨霽初。日斜楓岸迥。煙濕菊籬疏。蟬老竹林冷。雁廻楡塞虛。悠悠感時節。畏日惜居諸。</text>
<title>次河牧伯三可亭詩韻</title>,<text>細澗通深巷。層樓補斷山。天慳皆已露。文老喜相看。功名新日月。風化舊江山。多少感人惠。遠垂來者看。</text>
<title>送雲遊子覺宏遊江浙 幷序</title>,<text>幽谷宏師。明信人也。自齠齕染削學道。遊諸名山。業旣就。參預江月軒懶翁之門。爲弟子職。每處叢林間。爲徒衆所推。再經藏主之任。視經得般若之義。讀論悅三觀之理。一日。辭衆入于金剛山。木食澗飮。晝夜服習。有佛處急回頭。無佛處不着脚。歌詠道趣。修而行之者十有餘年矣。越今年秋七月自恣日後。携甁錫出山而來告予曰。學者不可匏繫一隅。我欲遠遊江浙。參訪明師。卽今行矣。答曰。吾東國與江浙之地。相距水陸萬里。其風水陰陽之氣。與吾土不同。況復干戈未定。道里甚艱。師惟一杖行裝。無一支身保命之具。其可安然無心乎。師笑而且曰。夫佛者以法爲身。以慧爲命。以禪悅爲食。以慈悲爲衣冠。以法界爲堂奧。元無生滅增減彼此之別。抑又敬而信。恭而禮。則四海之內皆兄弟也。何憂其道途之艱梗。身命之安危哉。僕見師之明信。誠有感于予心。予聽其言而壯其行。於是別作短章以贈之。東韓與中國。相距萬里程。一身本無住。遠去孤雲征。稜稜容貌壯。炯炯心源明。此去多所獲。且問將何行。甚麽爲客處。這箇勿人情。步步踏飜華藏海。大千沙界致昇平。</text>
<title>上河剌史詩 幷序 允源</title>,<text>觀夫賢士大夫應時而出。德被生民。功施社稷。勒之金石。書之竹帛。光耀後世。垂之無窮。此人情之所感。今古之所同也。古之爲人臣者。分符列郡。旁施政敎者多矣。其寬政則魯恭爲中牟令。專以德化而不任刑。波點之爲東海守。其理寬大而不細苛。劉寵爲會稽守。簡除煩苛。郡中大化。龔遂爲渤海守。專以文法。一切便宜。崔景眞爲平章守。人有罪過。但用蒲鞭者是也。其善政則黃霸爲潁川守。力行敎化。其才長於利人。衛颯爲桂陽守。其所施令。莫不合宜。韓延壽爲更都守。爲天下最。梁彥光爲鄱陽守。稱爲理最。劉廣爲莒州刺史。善政爲第一者是也。其感政則鄭弘爲准陽守。隨車致雨。孟嘗爲合浦守。去珠復還。戴封爲西華令。蝗不入境。劉琨爲弘農守。暴虎負子渡河而去。玉皐爲重泉令。鸞翔於庭。政稱三異者是也。其報政則唐彬爲鄴縣令。道禮齊俗。朞月乃成。第五訪爲新都令。手反化行。隣縣歸之。宓子賤爲單父令。鳴琴不下堂淮而邑理。顧凱之爲山陰令。晝夜垂簾。務簡事理者是也。其廉政則胡威遷徐州刺史。世尙淸潔。勤於政化。劉虞拜幽州牧。弊衣繩履。食無魚肉。羊續爲南陽守。懸魚杜意。時苗爲壽春令。留犢而去者是也。其有勸課農桑則張湛爲漁陽守。桑無附枝。麥秀兩歧。召信臣爲南陽守。躬耕勸課。開通溝瀆。趙軌爲峽州刺史。灌田五千頃。人賴其利者是也。又有辨獄止訟則玉渙爲洛陽令。能斷法理。莫不曲盡。周處爲廣漢守。郡多滯訟。一朝決遣者是也。又復民有歌曰。官有殊政。厥德仁明者。郭賀之守荊州也。昔無襦今五袴者。廉范之守武都也。我有枳棘。岑君伐之。我有蟊賊。岑君遏之。含哺鼓腹。焉知凶災者。岑熙之守魏郡也。強直自遂。南陽朱季。吏畏其威。民懷其惠者。朱暉之爲臨淮也。蔽芾甘棠。勿翦勿伐者。召公之化民不忘也。又有陸雲之爲凌儀令。羊祜之爲荊州刺。筍勖之爲安陽守。各留遺愛。吏民思之。爲立祠碑。第五倫之罷會稽也。父光攀轅相泣。相隨數百里。姚元崇之罷荊州也。所乘鞭鐙。民皆截留。侯霸之罷臨淮也。百姓臥轍不許去。偉哉此徒。赫然德譽。光輝傳記。寥寥萬古。激礪後人。然各能一藝。遠播遺風耳。今我刺史之鎭玆邑也。天姿粹敏。風彩軒昂。以秋水之淸。氷輪之白。晴雷其令。時雨其恩。綏撫吾民。酌古良牧之政宜于今者。宗而奉之。考諸理國之設稱于人者。承而守之。民間舊有不便事理。一皆革去。如其非道。一毫之物。不取於民。或有邦國之須。不得已斂役。則計定日時。榜示于內。牒傳于外。咸使聞知。民皆悅從。事無不立。弊無不蠲。二年之間。民不見吏。往日逋逃。趨風慕義。盡還本土。凡使客迎送之費。不抽民戶。皆以公錢支應。男有餘粟。女有餘帛。凍餒之患絶矣。因以删除苛法。宣暢和風。其爲民吏或有罪過。寬容且慈。不加刑罰。論之以理。導之以德。此其政之寬也。惠均於鱞寡。威振於頑獷。恪勤匪懈。旁施美化。凡所處畫。悉皆合宜。務爲敏速。事簡理最。此其政之善也。大抵食前方丈。厚己薄人。人所同也。公則不然。到任初日。先制公衙供給之事。禁斷酒肴。凡百雜冗。一一蠲免。不納苞苴。身遠嫌疑。雖他郡守令所寄之物。終不容私以補官用。朝與夕惟一飯一羹。廚火蕭疏。机案凄涼。此其政之庶也。禁察非法。邪佞化爲忠直。懲誡頑兇。姦猾變爲循良。體獄有陰功。神明扶佑。決訟至公正。民庶得宜。毒民害物者絶於四境。此亦報其政也。勸課農桑則土地盡闢。風雨順時。飛蝗不入。人不失時。去其兇穢。霜又延降。五穀豐熟。此亦感其政世。然則所謂寬政善政廉政報政感政。公於一己俱已備焉。吾於一眼悉得見之。於乎。當國步多艱之際。深念聖明君之憂勤。撫我殘封。操持勁義。盡忠竭力。賢勞庶務。使吾殘民咸得蘇息。其爲惠愛。曷勝言哉。由是政聲傳聞于廟堂。以至士庶。中外邇遐皆稱嘆美。方知盛譽光輝靑史。傳萬古而不朽也。公之德行。又有古人所未及者。揚歷班行。每當要地。提按四道。採訪二方。再執兵權。樹立大功。出入中外十年之間。一國重權。皆歸掌握。立成之節。表于朝端。與大人相國觀風一時。爲郡一時。人皆曰。如此榮寵。三韓千載。一家而已。雖使照天蠟燭。水精燈籠。復生於世。豈敢與公當也哉。僕亦化下一愚民也。涵泳恩澤者久矣。將欲頌德。操管所窺。有何益於褒靑讚白乎。然默默而不傳。則後之人焉能盡知今日之美論哉。因成二十四句一章。以示吾儕二三之子庶有感於將來者。謹寫其詩奉呈机下。劉隨爲成都通判。嚴明通達。人謂之水精燈籠。田元均凡有政訟。問之盡情。人謂之照天蠟燭。利見龍飛第廿年。喜予方遇使君賢。恩波浩浩涵千里。壽域熙熙詠二天。成俗化人誠盡美。孝家忠國亦俱全。乘時號令晴雷殷。冠世功名白日懸。囹圄久空閑木索。閭閻再活足財錢。煌煌一邑風還變。赫赫三韓道已傳。拄笏朝朝山氣爽。鳴琴夜夜月華圓。于民心重徵租絶。父老談高頌德連。政價罕今尤罕古。義聲無後更無前。龍樓鳳閣應催竉。獸穴禽棲摠得便。我欲立碑官路畔。吏當臥轍野亭邊。韋絃薤水猶多事。燕坐棠陰自寂然。</text>
<title>奉寄前刺史河公 二首</title>,<text>竹馬兒童設細侯。三年遺愛固深留。自從返旆朝天後。水色山容尙帶愁。三可亭前一派流。潺湲還似去年秋。政聲長與溪聲遠。應是行人設不休。</text>
<title>暮春 二首</title>,<text>縱情花塢柳陰中。酷愛淸香散晚風。一醉未醒佳節過。十分芳意旋成空。春事方闌不覺中。蝶愁蜂怨落花風。東君去意誰能挽。只見楊花橫暮空。</text>
<title>桃花</title>,<text>穠桃一樹媚靑春。露洗紅粧照日新。但問題詩當日客。莫思花下去年人。</text>
<title>次趙侍郞所寄詩韻</title>,<text>須將氷雪琢三條。歌詠君恩賀盛朝。我欲躡雲登月殿。孰先投杖作銀橋。一心雖切丹誠重。雙鬢初驚白髮饒。點檢年光還獨笑。帶霜楓葉逐風飄。又弁巖山色靑彌靑。雉岳雲光白又白。雲自如君獨等閑。山應笑我多忙追。結廬將欲向三峯。餌勢何煩奔九陌。金屋朱門陷貴人。松風皎月招閒客。生涯自足一枚瓢。身上元無三尺帛。若問窮居氣味長。碧溪水外靑山隔。</text>
<title>次金按部旱中得雨詩韻 濤</title>,<text>旱魃纔收跡。雲行雨及時。一犂功㝡重。四海喜無涯。淨洗乾坤色。咸蘇草樹姿。枯根皆再活。滴滴不虛施。</text>
<title>夏日自詠 二首</title>,<text>疏慵端合寂寥軒。苦厭幽禽聒耳喧。雨過山光涼入座。煙籠草色翠連門。世情淡薄年仍老。家計淸貧道尙存。病榻旬餘知己絶。卷懷閑臥送朝昏。桑柘成陰接小軒。蒼苔一逕隔塵喧。客稀盡日無敲戶。身懶多時不掃門。松菊陶園心自遠。簞瓢顏巷樂猶存。古賢趣尙皆如此。遙挹淸芬愧我昏。</text>
<title>金按部牧丹詩次韻</title>,<text>春深紅紫苑。中有百花王。灼灼仙姿秀。夭夭國艶芳。露凝三朶重。風動一枝長。冷淡秋籬菊。那知雨露香。</text>
<title>次詠池蓮詩韻 二首</title>,<text>寵催荀令鳳凰池。也任功名有早遲。請看秋蓮含喜氣。故將祥瑞爲公期。淺紅深翠照淸池。香霧霏霏日正遲。一朶半開如有恨。明年吟賞與誰期。</text>
<title>以苽寄子誠弟</title>,<text>山椒伐草種甜瓜。旱久無由結賓多。適有數枚和雨熟。呼兒摘取送君家。</text>
<title>子誠見和。復次韻。三首</title>,<text>欲向東陵學種瓜。自嗟才智固無多。平生只有林泉分。長愛靑山對我家。老來身若繫匏瓜。懶動從敎謗讟多。掃地燒香念經坐。野夫居止似僧家。投我瓊琚報木瓜。情深意厚孔懷多。不妨朝暮頻來往。且喜兄家近弟家。</text>
<title>趙侍郞寄詩次韻</title>,<text>自從吾子入皇州。菊澗楓林又一秋。蟬老燕歸風颯颯。魚沈雁沒信悠悠。鵠峯霽色雖堪賞。雉嶽晴光亦自優。萱室蘭庭並無恙。莫思桑梓剩生憂。</text>
<title>九月五日。與客小酌。</title>,<text>東籬數叢菊。不待重陽開。呼兒折一朶。命婦篇新醅。從此尊中物。淸香熏我杯。獨擧還獨詠。幽情難自裁。忽聞扣戶響。適有佳賓來。飜然驚且喜。共坐看花臺。對酌笑還語。不知玉山頹。四事固難並。要須及時哉。飮中八仙子。骨化爲塵埃。高陽嗜酒輩。一去無復廻。秋光正蕭酒。紅葉棲蒼苔。丹棗正堪剝。赤栗亦可煨。君須歌且舞。我酒盈山罍。努力賞佳節。雙鬢欲皚皚。</text>
<title>春寒 癸丑</title>,<text>雨飛風慢作春寒。乍着單衫劫倚欄。柳眼花唇俱已澁。山容水態但堪觀。引杯看劍心猶壯。覓句揮毫意自寬。欲向林園檢時事。却嫌泥路不曾乾。</text>
<title>馬</title>,<text>力困鹽車未遇時。相逢伯樂且悲嘶。輕蹄峻耳添驕力。常念三千里外馳。</text>
<title>牛</title>,<text>壯骨奇毛力任車。自隨牽挽在農家。也宜向日眠芳草。何喘吳門月似波。</text>
<title>弘首惠以佐餐之物。詩以謝之。</title>,<text>身老家貧計活寒。有何餘物可供餐。食無求飽言無用。行不能彊體不安。愧我分甘原憲窶。感君心似遠公寬。再三嘉貺來吾案。深淺交情就此看。</text>
<title>題西谷徐奉翊畫壁山水 二首</title>,<text>萬重雲海萬重山。移入毫端意氣閑。欲識我公仁且智。要須先向此圖看。江上孤菴半隱山。石頭松月自淸閑。就中奇妙非人世。爲報吾儕着眼看。</text>
<title>夜坐自詠</title>,<text>砌蛩啾喞王繩垂。靜坐偏驚夜更遲。風定露華縈草蔓。雲開月影轉松枝。已知度日無功用。直到逢秋更慮思。默數身年臨鏡面。忽驚蓬鬢欲垂絲。</text>
<title>晚晴</title>,<text>積雨霽林壑。嫩涼生樹陰。山雲披絮帽。澗水鼓瑤琴。紅瀉江邊照。碧高天外岑。杖藜苔逕淨。聊以滌塵襟。</text>
<title>上金生員壘乞藥</title>,<text>稟質本微弱。病根元在身。腑臟多鬱結。筋力益酸辛。一腹尋常痛。雙眉日夜嚬。囊空無藥餌。矯首望仁人。</text>
<title>送趙侍郞如京</title>,<text>趙公眞吉士。少小有文章。美玉異諸寶。猗蘭冠衆芳。犀聯承寵渥。鳳闕拜恩光。覲省輕千里。榮華照一鄕。喜情同貢禹。位重勝王陽。告別知何迫。論懷恨未遑。江山收積雨。原野入新凉。蟬噪秋風路。蟲鳴夜雨床。離愁深有感。去興浩難量。莫負殷勤志。須傾繾綣觴。致君時已到。華國意母忘。復見先人冢。更高三尺強。</text>
<title>哭西谷元先生妻全夫人</title>,<text>婚姻故來此。家道乃興昌。一女五男貴。八旬二歲強。信從泡影斷。恨與水聲長。陳跡尋何處。荒涼白月光。</text>
<title>宿狼川</title>,<text>久坐無眠百感生。半輪山月照窓明。杜鵑惱殺遠遊客。啼隔山花到五更。</text>
<title>前夜。天之東西隅有赤氣。</title>,<text>昨夜天東西。赤氣互明滅。昏昏行路間。照耀如白月。初疑橫紫雲。漸若火焰烈。仰視天宇深。遠射光彌潔。所見異於常。變化安能設。方知表吉祥。記取不忘訣。</text>
<title>金城途中</title>,<text>亭午直過山陽路。行行上到趨坡巓。趨坡巓高天不遠。下視列岫蒼茫然。洞深佳致不可狀。却疑身入壺中天。巖花澗草爭媚嫵。自成圖畫春風前。奇巖怪石雜佳木。珍禽百族相喧闐。俯淸流兮思挹掬。看好山兮堪畫傳。問坡古驛已當近。傍山茅店生炊煙。一川風景更奇絶。兩岸花光涵碧漣。散慮尋春古所托。喜予攀附遨頭賢。窮探勝槩尙未足。且復吟哦成一篇。</text>
<title>過原川驛</title>,<text>沿江朗詠過原川。日暖風輕近午天。一色李花三許里。馬飛鞭末草如煙。</text>
<title>途中作 二首</title>,<text>春陰不散嗚幽禽。到處那堪無我吟。指點奇觀頻擧目。晴川芳草情難禁。花花明明柳柳暗。水水淺淺山山深。感時悠然發長嘯。不知行到高高岑。</text>
<title>母津 二首</title>,<text>慈顏遠別去年秋。寤寐思量恨未休。直到工邊倍怊悵。暗將雙淚灑淸流。誰把慈親號此津。朝南暮北子來人。願將此水爲甘乳。普養離親天下民。</text>
<title>自馬峴到加平</title>,<text>盡日行穿山水窟。巉巖嗚咽幾經過。將身脫險就平地。回首微茫已暮鴉。煙火蕭條無近隣。邇來風物還非昔。土田荒廢但荊榛。邑號彊存殊可惜。</text>
<title>春城路上</title>,<text>矮帽輕衫何處客。柳西花外尋芳春。半醒半醉一驪背。暮影靑山佳句新。</text>
<title>次崔 安乙 所贈詩韻</title>,<text>儒術豈謀身。家傳只詩卷。斷斷無良才。未可膺博選。歸來慕淵明。俊逸希劉炫。惟尋花月樓。遊樂但無倦。重來舊遊地。我心不可轉。桃花依舊紅。何處情人面。悠然空倚欄。不可以安晏。元無願見人。吾亦不願見。</text>
<title>宿春州泉田村</title>,<text>茅舍寥寥小似舟。破窓無紙冷颼颼。滴簷夜雨眠初覺。半壁靑燈照客愁。</text>
<title>渡安保驛南江</title>,<text>一背襄衣一葉舟。雨疏煙淡碧波頭。憑舷徹見水中水。始信浮生浮復浮。</text>
<title>恐灘</title>,<text>立馬沙頭看水流。不勝兢戰更遲留。振空哮吼雷聲殷。觸石舂撞雪彩浮。冒險畏看船上客。得閑長羡渚邊鴟。莫吉是處艱危甚。飜覆偏多坦路遊。</text>
<title>宿萬歲寺</title>,<text>烟深石逕紫苔封。行到松門已暮鍾。風動蕉鳴非世態。霜摧木落變秋容。月樓襌鼓人來鼓。雪澗機舂水自舂。睡罷山童吹宿火。一盂僧粥喜相從。</text>
<title>甲寅三月。移居弁巖新居。家兄來設小酌。題詩贈之曰。早有煙霞趣。深居得所安。柴扉當細路。松桷倚層巒。薙草開三逕。停尊樂一簞。我來留半日。頌禱效斯干。次韻 二首。</title>,<text>俗緣雖未盡。居止要閑安。導水開南岸。栽松遶北巒。身堪容草屋。夢不顧珠簞。一逕蒼苔滑。塵埃未易干。半日開談笑。襟懷靜且安。淸風來曲檻。斜照映重巒。材酒酌深斝。野蔬盈小簞。倚酣聞鳥語。檢影轉欄干。</text>
<title>卽事 雙韻</title>,<text>風動疏簾山雨來。小園煙草靑煙濕。穿林一鳥忽飛廻。覓句幽人長嘯立。</text>
<title>幽谷宏師前以水芹見惠。今復惠瓜。詩以謝之。</title>,<text>往日連連惠水芹。摘瓜今復寄寒門。莖莖昔作靑絲食。箇箇今將碧玉呑。再度有心澆我渴。一生無計報師恩。啖終懷抱淸如鏡。坐看南山控小軒。嘉貺屢從蔬圃下。欲將酬德愧無門。美勝泮水尤堪嗜。品貴東陵不忍呑。師是佛孫常濟物。吾雖俗子每承恩。此詩跌宕眞爲笑。敢請吟哦靜倚軒。早把禪機遊物外。巖居寂寂掩松門。覰窮本性三心備。吸盡西江一口呑。奉福明君祈鶴算。發蒙迷輩布鴻恩。世人豈敢窺深室。祖印曾傳江月軒。</text>
<title>又謝沈瓜</title>,<text>無人見訪簞瓢巷。有物來從松桂門。甘脆數枚曾細嚼。甜酸一榼又全呑。已痊渴病兼飢病。深感天恩與法恩。擬欲共師同飽炙。宜須淨備掃茶軒。</text>
<title>次道境詩韻 二首乙卯年</title>,<text>疏散難爲席上珍。鬢生霜雪甑生塵。十年林下無車馬。珍重吾師記此人。由來達士自懷珍。雖在塵間迥脫塵。富貴多憂貧賤苦。一生長羨臥雲人。</text>
<title>和前刺史閔公題徐奉翊郊居詩 幷序</title>,<text>奉翊版圖判書致仕徐公允賢一日謂予曰。吾居小樓前。引淸泉於荷塘。開栗亭於其側。池邊有水田一頃。暑月登臨則涼生机案。賞蓮觀稼。暢敍幽情有年矣。越今年秋七月有日。前刺史閔公因勸農郊行。適過于此。一周覽而題詩。卽板而書于座右。吾樓之價益高爾。蓋爲我繼其韻而美我刺史風化乎。因示其所寄詩。僕讀其詩。乃曰。閔公之德行。如圭如璧。不可尙已。以予之井觀。有何益於譽天乎。然默默而不語。則後之人焉知閔公牧民之惠。與夫徐公之與閔公深有交道乎。惟公之撫我民也固不私。其取人也固不苟。故民得聊生。身遠嫌疑。乃知徐公之勇退。棲于泉石。遣盡淸興。因過郊居。以其所見。形容放筆下。其所以理郡餘暇。知已相邀。暫得爲州之樂。於此可見笑。徐公之所以膠漆煙霞。不媚於世。得遇相公之來過。光浮閭里。賭得佳章。懽欣鼓舞。亦可見矣。卒以天不佑民。不苽而返旆。是徐公之所恨也。僕亦州民之一也。當其解印之日。適居纕絰之中。未得攀轅。是亦吾生之遺嘆也。幸因徐公之所諭。倍殫思慕之情。謹次元韻作四首以呈似。一泒淸流連曲沼。數峯蒼翠繞危樓。主人稟得山河氣。富貴俱全尙黑頭。屋連靑嶂雲生屋。樓壓淸池水映樓。刺史更題詩一首。仙村勝槩此爲頭。劬勞王事兼民事。倚遍江樓與寺樓。一自朝天遺愛在。召南風化感前頭。風儀忽爾朝城闕。體貌森然在郡樓。最重恩山猶未答。自憐霜雪已渾頭。</text>
<title>乙卯十一月念三。家兄病亡。道境禪翁作挽歌二章云。平生彩繪不飾心。素質皎皎元無蹉。忍使斯人早歸去。蒼天蒼天可乃何。又云。天何不佑喪斯文。未識醇儒誰似君。二陸炳然揮翰墨。原城一邑獨留雲。次其韻以敍悲哀。</title>,<text>連枝緣厚常孔懷。豈謂今日相違蹉。灑淚呼天天不語。一生依怙吾將何。此生無復共論文。空對靑山苦憶君。信斷鴒原飛蛺蝶。忽驚身世似浮雲。</text>
<title>丙辰暮春。李楮谷席上呈諸公。</title>,<text>塵世難逢一解頤。要須行樂及良時。事隨白日生無限。心與靑山素有期。好對殘花醒復醉。何煩曉鏡嘆還悲。昔年坐客今年少。努力頻傾白王巵。</text>
<title>七月十日。復用前韻。</title>,<text>每看存沒涕垂頤。人道容顏減舊時。凜凜壯心雖似昔。星星衰髮已當期。違時且學嵇康懶。送夏仍懷宋玉悲。早識彭殤同一軌。却將身世付深危。</text>
<title>苦旱</title>,<text>山城數月霖雨絶。大野不毛千里赤。人罹旱暵相嗷嗷。幾望雲霓頗勞劇。商羊不舞旱魃虐。律外西風吹不隔。水田久涸起黃埃。處處靈泉俱絶脈。一年農事更何論。稗粟焦乾無菽麥。田夫釋耒不携鋤。費盡筋力終何獲。歸來嘆泣語妻孥。就中一言良可惜。年輸租稅得贏餘。難繼饔滄度朝夕。到今生命已焉哉。更將何物充賦額。城東自古有靈祠。日聚巫覡祈恩澤。喧闐鼓吹殷如雪。首戴火盆行絡繹。嘵嘵踊躍汗流裘。仰視天宇深紺碧。忍看勞苦自不應。後世誰知靈感跡。父尋佛宇集緇流。披讀眞經開法席。時國令讀雲雨經 虔誠如此長不雨。造物亦當深警責。人民所賴佛天神。禱不輒遂事無益。蛟龍方睡不佑人。欲奪明珠宜竄謫。要須大急駕雷車。傾倒天瓢作行役。野禽知渴競悲號。尋向淸流爭振翮。川枯澤竭魚鼈空。時有鳥雀戲沙磧。鴟鴞不解救愆陽。揀擇樹陰安所適。時時長嘯常有求。掠取地鼠不疫斁。可憐林下喚雨鳩。翩翩飛過西南陌。草木幾爲煨燼場。不忍相呼聲窘迫。若逢時數至於斯。萬姓誠難免飢厄。物有何知見撨悴。人有罪犯逢天嚇。無知有識俱等蒙。天道必然無變易。福善禍淫是眞常。賞罰宜須從順逆。我欲招呼龍伯翁。打起蛟螭空窟宅。挽回天上銀河流。一洗乾坤大炎爀。</text>
<title>北原令刺史金公於公衙之北男山之麓。搆危亭於其上。鑿淸泉於其下。依山崖而等一臺。導泉源而爲兩池。放金鱗種紅藕。奇花異草參差於側畔。靑山白雲隱映乎中間。泉光樹影。自然凝成淸爽之氣。其泉之兩岸。可坐數十人。而琴一張棋一局。嘯詠流觴之設足以容矣。有東南廻平。雉山邇迤。如展翠屛。眼邊物像。各逞顏色。盡雪多年煙沒之恥。僕伏覩淸勝之境。吟得古詩一篇。呈似左右。</title>,<text>新開洞穴淸且幽。夏天氣候涼如秋。試登危搆起遐想。區區何更尋瀛洲。蒼苔巖畔鑿新井。一條淸泠向東流。夜靜荷塘月皎皎。雨餘松檻風颼颼。靑山若語共相對。物象各自牽雙眸。山禽爲公奏琴筑。白日爲公懸悠悠。我今身世兩忘却。攀緣且喜陪淸遊。君不聞醉翁逍遙釀泉畔。觥籌交錯散不收。又不聞我公對客此泉上。奉酒以爲大白浮。作詩留示後來者。可與泉流傳不休。</text>
<title>次春州辛大學所寄五言雙韻三十韻奉寄</title>,<text>公才俊且長。間世英明士。出言皆有章。從人而捨已。恂恂處於鄕。敎誨諸家子。恭儉亦溫良。令聞何窮已。何嫌鬚帶霜。筆海浩無涘。曾遊翰墨場。跡寄芹宮裏。門外翠連行。松篁與桐梓。臨溪構草堂。盡道仁人里。道德有馨香。世上無相似。常傾白玉觴。富貴俱能備。且莫獨倚床。謝氏曾携妓。文學輕卜商。養性超園綺。但依夫子墻。却笑東郭腹。昔有斷織孃。敎子知所指。學也能致祥。祿在其中矣。此言吾敢忘。尋思獨歡喜。惟持書一箱。笑者如歸市。難以忝明揚。愧未兼雙美。春色勝東陽。依山又臨水。所見異於常。幾人留玉趾。霜落葉初黃。物象供詩思。遙憶意猖狂。心賞猶難恃。我作釣魚郞。斷斷無他技。事事未裁量。成名豈自意。先生獨無傷。塵外寄棲止。志在奉明王。方覺乘時起。應使帝業昌。英名記新史。才高老不僵。螢雪何須恥。賤子豈敢當。不知仁義理。揮筆敍溫涼。殷勤書一紙。又王業共天長。山林無逸士。萬姓盡平章。搢紳皆潔已。德澤及山鄕。愛民如赤子。上下盡明良。盛業終無已。寶算千萬霜。福海寧有涘。處處皆歡場。仁風通表裏。我亦慕班行。棲身故園梓。十載臥茅堂。靑雲心萬里。猶聞班馬香。却愧未能似。徒自倒壺觴。文虎難兼備。只愛書滿床。無心歌舞妓。不學農工商。或坐彈綠綺。質若糞土墻。願跪黃石履。阿爺與阿孃。爲我說所指。孝心體王祥。忠恕而已矣。此語我何忘。慨然心有喜。莫笑負笈箱。百里擧於市。才子獨淸揚。頎然淑且美。忠豈郭汾陽。才超李若水。將身行五常。誰復繼芳趾。時節到槐黃。猶思去年思。我本斐然狂。無公亦何恃。願作翰林郞。盛朝須奏技。學問不可量。取官曾有意。維以不永傷。可以止則止。伊尹輔殷王。只爲蒼生起。公有道德昌。不愧周柱史。強剛不仆僵。欲雪當日恥。來詩吾敢當。不可窮妙理。百讀意淸涼。雲煙濃滿紙。</text>
<title>寄春州鄕校諸公</title>,<text>春城山水鄕。我昔曾爲客。邇來春復秋。往事成陳跡。靑樓有幾人。夜夜夢魂迫。遙聞黌舍生。日開詩酒席。吟哦二樂間。弄筆多有獲。我生本幽慵。散蕩無良策。還如揠苗人。助長終何益。自嗟時不來。憤悱憑誰釋。將欲與晤語。深愧隔南北。莫負舊交情。人心異朝夕。</text>
<title>諸公見和。復次韻。</title>,<text>吾聞朱買臣。曾作採椎客。負薪常讀書。翰苑寄蹤跡。古來賢達人。出處多窘迫。不煖亦不黔。墨堗兼孔席。人雖有道心。不學從何獲。今看三子詩。三子有神策。直諒又多聞。此友眞三益。懸懸昔日心。一讀已氷釋。吟罷去回頭。斜陽照軒北。凝然懷抱淸。今夕是何夕。</text>
<title>冬夜。寓春城客館。卞大學携酒來訪。詩以謝之。</title>,<text>九起嗟兮夜正長。旅魂鄕思轉悲涼。一燈淸話誠難辦。千斛新愁未可防。山近朔風吹槁木。簷虛落月照空床。感公欲洗羈離恨。把酒慇勤勸百觴。</text>
<title>書金相公詩卷後 乙貴幷序</title>,<text>兄羽林郞將金公哲自京師來。袖詩卷以示予曰。如京之日。以君之所囑之書。傳寄于金相公。金相公授予以此卷。而且曰。元君所示。情眷至切。不勝悚荷。以此卷傳附于君。君其悉焉。僕披至再三。相公陪先君相國到鎭錦城時所著也。與諸交友賡和甚多。觀其詩意。無浮華語。皆用相公見謫于玆。被召還朝之意。慰解其情耳。僕曩與相公陪遊日久。一別之後。星霜屢易。雖切往謁之志。愧無縮地之能。勞心忉忉者有年矣。乃今特蒙惓惓。不勝驚喜。謹次元韻。書千卷後以謝之。昔我相從樂。令人每所言。天王溪上月。依舊照南軒。又愧我身年已晚年。豁然雲路未追攀。欲賡一軸珠璣句。深愧才非賈浪仙。昔日賢侯訪我家。論懷共坐白雲崖。至今重德猶難報。其乃星星白髮何。致君高舜間時臣。卓落淸標照世人。幸値雲龍相會合。願興雷雨化窮鱗。</text>
<title>次道境所示詩韻。呈萬歲堂頭座下。雙韻</title>,<text>軒軒逸鶴生靑田。衆鳥翩翔難並肩。昂莊態度絶後先。碧雲萬里高飛騫。暫來人世主法筵。利他心切常留連。却唾楊州十萬餞。但吟松月三千篇。本無依托絶攀緣。渴飮飢飡恒困眠。平生性命豈徒捐。苦海風浪遊安然。一盂一衲送流年。四方四衆稱獨賢。時時我欲踵門前。恐煩杖屨勞送延。鬢絲禪榻是詩場。每思松不茶甌香。邇來春氣已發陽。蔬葉蕨芽隨日長。旣於眞法整其綱。煮茗招呼時近當。吾詩不腆堪爲下。請覽其中可採者。</text>
<title>次同年金 偶 舍人詩韻 二首</title>,<text>西軒預報鵲査査。盡日幽居無別事。忽有榮光照四隣。喜逢東閣眞君子。數點靑山當我門。地偏心遠身無事。工夫費盡下爲奴。千古孤忠笑箕子。</text>
<title>雲興遠壑</title>,<text>銀巒湧出樹林間。救旱心忙態尙閑。還似商山無事老。爲從儲后起將還。</text>
<title>郊居寒食</title>,<text>村遠無人佩酒壺。隔林山鳥恣相呼。雨餘草色連松逕。驚却春光照座隅。</text>
<title>遊道境</title>,<text>欲訪山菴渡石橋。參差碧瓦隔松梢。到門始覺禪機靜。不踏蒼苔綠色饒。</text>
<title>同年沈益州方哲示尹壯元所贈詩云。英豪無我大夫門。孝行公材又見君。若見京師同榜友。爲言空谷謝浮雲。次韻。</title>,<text>傳家餘慶襲高門。竭力輸忠翊聖君。千載明良相會合。方知盛代啓風雲。一國英雄出一門。共將才業致明君。愧予未展平生志。拂袖歸來獨臥雲。</text>
<title>送子誠弟赴金城令</title>,<text>送君爲郡守。無物堪贈行。寄之以四字。曰正直公平。</text>
<title>暑中閑詠</title>,<text>移時倚書榻。岸幘發長吟。風定日中影。雲來天半陰。床頭無戰蟻。林下絶飛禽。舒嘯對山色。深知道味深。</text>
<title>次刺史偰公與山城別監尹得龍唱和詩韻</title>,<text>夕陽樓上笛聲長。簾捲西山雨送涼。賓主風流眞似畫。醉狂何害次公狂。</text>
<title>同年沈益州所示詩卷。卽尹壯元所製絶句。諸公分字爲韻。予得錦字。</title>,<text>奉使南來一歲間。史官已記民高枕。行途賴有會同年。競作新詩如織錦。</text>
<title>丙辰開九月。日本諸禪德來此。其叢林典刑。如我國之制。作一詩以贈。</title>,<text>宗風無語亦無法。遠自扶桑渡杳茫。性海本澄無內外。頭頭物物放毫光。正宗禪者答曰東海山和西海水。山重疊矣水滄茫。須知樂法皆歸一。面目堂堂自己光。聖松答曰風送慈航無泛跡。須知萬海自茫茫。禪心▣▣一輪月。萬世▣▣▣裏光。全壽答曰曹溪一滴本無味。爭設風波萬里茫。若以語言要偵法。▣▣三尺劍鋒光。</text>
<title>次鄭司藝詩韻</title>,<text>九月九日天光淸。蕭蕭霜，葉送秋聲。淨掃鈴齋闢歡席。風流賓客皆賢明。獻酬交錯眞似畫。深危瀲瀲浮金英。三峯詩筆俱絶妙。淸佳句句如陰鏗。成章信手酒醉墨。雲煙滿紙相交橫。奉使相君最魁傑。一生放曠如阮生。臨風嘯詠吐壯氣。筆端珠琲須臾成。偰子彈琴傳古多。聞風邇遐心盡傾。冠世才華何更說。妙歲高題金榜名。如斯豪俊在一座。遨頭學士豁展乎生情。論懷不覺山月上。半輪輝玉觴。又向東籬掇拾霜中香。</text>
<title>次偰刺史寄道境詩韻</title>,<text>松風溪水俱設禪。寥寥道境眞洞仙。板閣翬飛白雲外。日斜松檻橫蒼煙。禪心炯炯竟不老。廣布慈雲潤枯槁。幸今相遇刺史賢。爭賦新詩山中多感雨露偏。眞空亦有人情牽。相從不愧支許輩。虎溪一笑非無緣。又在家靈運長參禪。能詩太白爲酒仙。斯人一去不復返。千年往事空雲煙。鼎鼎流光催衰老。霜餘草木俱已槁。曾知功業似雲浮。且樂生前吾上天生我意有偏。不使世務相拘牽。擧杯邀月憶二子。愧予未得同攀緣。</text>
<title>次道境禪翁山居苦寒詩韻</title>,<text>凍雲淡日相吐呑。風簸長空天欲怒。窮陰凜洌煙火微。骨寒未可能耐苦。山人無事擁重裘。高枕不知日將午。風蕭窓紙似雷吼。王筯下垂簷溜氷。起來煎茶對爐火。西峯落日如懸燈。凝香方丈任風雪。淸寒誰似雲居僧。弁巖樵叟獨呼寒。躬自臼磨人不惜。數間疏屋冷颼颼。鬱鬱心懷難解釋。忽奉一曲陽春詞。豁若春臺容易陟。</text>
<title>哭僎其大選 去歲與宏幽谷讀書泉林寺</title>,<text>往昔相從意已深。宛然遺迹在泉林。每思再面常懷故。豈謂傷心乃及今。鴻踏雲泥留趾爪。鶴飛華柱絶聲音。茶毗底處靑山畔。回首春風淚灑襟。</text>
<title>次曺溪長老禪豎。贈丘大選詩韻。</title>,<text>寥寥丈室坐談經。溪月松風送色聲。物外逍遙誠合道。世間紛擾豈關情。白雲靑嶂供眞樂。紫陌紅塵動美名。喜遇同袍題秀句。碧池春草夢邊靑。</text>
<title>書谷溪卷 乙丑</title>,<text>谷風淸溪月明。光可攬聲堪聽。惟我師樂此樂。卽常處傳空性。本自成渠▣不渾。谷深溪遠莫窮源。願分一勺淸冷派。滌盡人間熱惱煩。</text>
<title>書泒源卷 宗師</title>,<text>自從無始本沖融。湛湛寥寥空不空。莫謂分流支裔遠。千波萬浪一家風。</text>
<title>書無際卷 海師</title>,<text>廣大乾坤呑不盡。廻旋日月照難窮。廓然瑩澈思量否。無相無名內外通。</text>
<title>謁吳元老翊。呈似座下。二絶。</title>,<text>和氣光浮兩頰紅。強康八十六春風。定應再見蟠桃熟。持誦金剛大有功。幽花灼灼映山紅。好鳥喃喃語歌風。獻壽一杯春興遠。已知元老有奇功。</text>
<title>興法大禪翁 省珍 以曺溪行脚文軫，斯近兩人所著詩一軸。走价責予詩。次韻奉寄。</title>,<text>境靜心還遠。人閑道益尊。端知兩奇絶。任送幾寒溫。松月夜涼散。江雲春影飜。客來題好句。長嘯立黃昏。又一江風月連松門。萬壑雲嵐朝一洞。巍巍像設▣孤園。庭有端莊孤塔聳。曹溪兩客偶尋來。煙蘿翠色爲之動。主賓相對開笑談。閑淡如雲無雜冗。若能沽酒引陶潛。三笑歡遊吾可共。從此平生慕眞隱。嚮方夜夜勞淸夢。</text>
<title>淸明日自詠</title>,<text>世味曾知莫若閑。萬金何似一漁竿。奔忙逐利知誰使。守靜居貧要自安。細雪▣時驚節換。落花飛處惜春殘。還須趁取良辰醉。風月無窮天地寬。</text>
<title>暮春 六首</title>,<text>東風吹盡滿山紅。春事堂堂又已空。世故漸艱身漸老。十年磨硯愧無功。煙草荒園接土坡。杖藜隨意踏靑莎。有時慷慨敲牛角。一曲春風甯戚歌。永日無人伴獨斟。野禽啼和送春吟。昨宵山雨隨風過。祧塢殘紅一寸深。春風造化豈容私。百草千花各一時。依舊鬢絲渾不變。乃何於我獨無思。身事蹉跎心事違。春歸又復惜芳菲。東君去去勿回顧。人世滔滔皆是非。坐歎流老對水流。落花啼鳥摠悠悠。有誰設與興衰理。只聽前林黃栗留。</text>
<title>奉送都兵馬使偰相君返旆如京</title>,<text>天不佑吾俗。公能解此愁。離情悽不斷。去意浩難收。勿翦棠猶在。還澄水自流。空將一掬淚。深恨挽無由。</text>
<title>江水深四章章六句。寄元都領。</title>,<text>江水深雲滿林。黃梅雨脚猶森森。茅齋竟日人不至。我獨蕭然睡還起。吟哦足慰幽幽思。江水淸雲北征。隔林幽鳥呼新晴。晚涼松下不携扇。天際暮雲纔半捲。映空山色靑如澱。江水流幾時休。少壯光陰難挽留。是非名利終何有。今日明朝催白首。勸君多辦金樽酒。江水澄舟可乘。飽風帆影如雲騰。東西南北任所適。若向殷川成大績。天下蒼生免沈溺。</text>
<title>七月橫川途中</title>,<text>山霧霏微晴未晴。草深溪路絶人行。就中何物撩詩思。隔岸一鳩呼雨鳴。</text>
<title>春城客館雨中。呈廉先生借冊。</title>,<text>再滴庭柯山館秋。旅窓情況轉悠悠。欲求書冊非他意。消遣寥寥寂寂愁。</text>
<title>廉公見和。復次韻。</title>,<text>我曾遊此十三秋。花月樓臺往事悠。山水舊形人不舊。再來難禁古今愁。又閣靜簾虛夜正秋。砌蛩嗚咽客情悠。隔窓桐雨靑燈畔。無限思量無限愁。</text>
<title>次鐵原館北寬亭詩韻</title>,<text>休將斗酒換涼州。到此聊堪滌世愁。滿野稼雲年有稔。灑軒松吹夏凝秋。落霞流水塵情絶。靑草荒墟古意悠。逸興遠從天外起。不須蓬島是仙遊。</text>
<title>寄遠代人作</title>,<text>渠在遠兮眼空寒。山蒼蒼兮江漫漫。江漫漫兮愁不盡。魚雁沒兮無音信。無音信今夢勞飛。天杳杳兮雲依依。雲依依兮日將晚。我不樂兮渠在遠。</text>
<title>中秋拜▣先塋 二首</title>,<text>十載兒心在此岡。每來三酹一哀傷。白雲流水悠悠處。蕭瑟悲風起白楊。楓葉蘆花滿眼秋。逢秋難禁淚潸流。父亡母沒兄何去。愁復愁來又一愁。</text>
<title>書高巖卷 寧師雙韻</title>,<text>打破宗風眼界空。節然直聳星辰表。巍巍不動白雲中。萬古千秋靑未了。</text>
<title>是日。元國書天景與安德從，元文質携壺訪及。九月八日</title>,<text>村舍秋將晚。空庭脫葉深。感他諸子意。慰我老人心。香滿菊花徑。紅浮楓樹林。就中乘醉興。還笑獨醒吟。</text>
<title>乞恩俚言 二首。呈牧兵馬使周相君。</title>,<text>伊城南面有磽田。此地名爲大谷員。民部公文來祖上。選軍朱筆至吾傳。未聞自古稱裨補。何故于今審悉全。願以科科推實狀。若陳虛語有靑天。又茅屋苔扉與石田。凄涼活計媿諸員。一簞疏糲隨吾分。滿架經書是父傳。壯歲已能心不動。衰年豈患命難全。餘生浩氣憑何養。未盡忘筌有二天。</text>
<title>贈化經者</title>,<text>寫經爭欲費金銀。曰種來生做佛因。漸次磷緇成朽物。必應流轉作浮塵。大淳明藏絶名相。少智慧人迷妄眞。不省自家無價寶。謾勞心力數他珍。</text>
<title>初冬。示友人。</title>,<text>幽居何所有。好事不如無。語默誠而已。行藏命矣夫。雲林翹野鶴。煙壑腐寒儒。忽復驚時節。冬暉照座隅。又棲遲雖陋僻。知己豈全無。賓是竹君子。友于松大夫。問禪邀老釋。勉學引新儒。且喜靑山近。閑雲繞宅隅。又世態那堪說。人情不可無。陶然招酒客。偶爾伴樵夫。至道希先聖。常談恥老儒。多君有才略。擧一反三隅。</text>
<title>冬雨寓感</title>,<text>雲容勃鬱雨聲繁。白日無光天氣昏。寒潦欲生林外澗。冷煙空鎖水邊村。貞枝偃蹇孤松嶺。枯葉離披百草園。怪爾玄英行夏令。倚欄愁立獨無言。</text>
<title>謝吳寧海惠紅柹</title>,<text>解苞佳實飣盤紅。一吸凝然萬慮空。深感相君誠意重。滿筐飛到自天東。</text>
<title>靈泉寺法華法席勸化詩</title>,<text>發願重新佛法堂。高甍突亢接雲岡。祝釐▣君主千年壽。裨補邦家萬代昌。欲設香煙因慶讚。仰憑檀越助弘揚。莫論多寡皆隨喜。同入蓮花大道場。</text>
<title>冬夜吟</title>,<text>蕭蕭風雪夜漫漫。雖是重衾不耐寒。百歲功名雙鬢變。萬端思念一燈殘。感時還愧知音少。閱世高歌行路難。吟罷小牕成好夢。白雲禪室展蒲團。</text>
<title>寄李博士 乙華</title>,<text>鼎鼎流光催老衰。感公連度問安危。卜居鄕黨吾何慮。旅食京華子所悲。還愧晚年無與語。不知幾日是歸期。故園桑梓皆依舊。莫爲妻孥費苦思。</text>
<title>哭楮谷元氏郡君</title>,<text>貞良淑質元無蹉。婦德母儀誰敢加。擧案齊眉難再見。伯鸞情意常如何又今朝天日無光明。薤露歌殘人欲散。蘭玉門庭欠我兄。一番長歎又長歎。家兄曾爲壻世故云</text>
<title>是日自詠 丙寅元日</title>,<text>和氣舒遲鳥語幽。澗氷初解日華浮。風煙欲攪遊人意。霜雪偏饒病客頭。晝夜百川流浩浩。古今萬事去悠悠。誰憐歲歲年年貌。又復逢春却自羞。</text>
<title>次趙奉善元日見贈詩韻</title>,<text>感君來訪問平安。更見佳章解病顏。只要性情如止水。那期壽命似重巒。遣愁每把書三卷。養氣常餘食一簞。我亦祝君難老算。暮朝專意指南山。又不曾求飽但求安。十載雲林照我顏。松澗南頭皆樹木。草廬三面盡峯巒。空懷壯志彈長鋏。聊慰飢腸喚小簞。喜得賀正詩一首。始知恩義重丘山。</text>
<title>二十四日。天明，憲，湜三人携酒來訪。是日有雪。</title>,<text>三人踏春雪。各佩酒壺來。聊與對佳景。一杯仍一杯。蕩盡平生不平氣。湛然方寸無纖埃。輕飛片片入座側。晚風故向疏簾廻。縈叢惹樹斗奇絶。滿眼林園▣玉梅。兼幷四事得斯樂。是非憂患安在哉。君不聞子猷乘興剡溪月。賓主談鋒如轉雷。又不聞李愬行兵蔡州夜。盡令士卒空含枚。雪裏閑忙古雖夥。豈如今夕共醉陶然一笑開。裁詩謝厚意。胸次有餘哀。</text>
<title>二十九晦日。雨雪大作。因眼疾甚無聊。以示二三子。三首</title>,<text>郊居寂寂絶經過。終日霏霏雨雪多。病眼朦朧休顧望。幽懷壹鬱但吟哦。似聞雲鵠盈臺閣。那見沙鷗到網羅。欲與春工賭強壯。掃予衰老付陽和。初春光景轉頭過。且問良辰有幾多。一去少年無更返。每逢三月可淸哦。煙籠岸柳搖黃線。氷釋溪流漾碧羅。行樂及時須記取。雪晴風日轉暄和。幾許榮枯眼底過。浮生樂事未言多。功名未可成迂計。憂患難應入醉哦。野興逢春濃似酒。世情隨日薄如羅。綠蓑靑蒻桃花水。苦憶山陰張志和。</text>
<title>寄金海辛孟卿先達</title>,<text>老去時時念昔遊。倚樓南望慕淸儀。八年嶺外無音信。千里相思月獨知。</text>
<title>余不幸早失主婦。慮迷息失所。索然守鱞。迨今二十一年矣。卽今婚嫁已畢。稍弛念慮。故作詩 一首 以自貽。</title>,<text>失母兒童在眼前。固窮知分廿餘年。但知架上堆千卷。也任囊中欠一錢。到老不成新活計。殘生空憶舊因緣。已終婚嫁無遺恨。方得安然向九泉。</text>
<title>書笑巖卷 悟師</title>,<text>崎巖萬仞靑如澱。金色頭陀眼更明。要識呵呵奇特處。大千沙界一時平。</text>
<title>春晚病起</title>,<text>千紅掃盡柳成陰。綠滿蔬畦宿雨晴。病臥不知春事老。強扶藜杖又聞鸎。</text>
<title>三月二十九日</title>,<text>春色今朝盡。東君安所之。梅香斂江路。柳色映郊扉。悒悒情何限。堂堂迹未追。重逢知幾許。又擧送君巵。</text>
<title>自詠</title>,<text>寓世身如浮。乾坤爲逆旅。披書感古今。散慮經寒暑。白髮政飄蕭。靑春又歸去。平生無一良。老至誰憐汝。</text>
<title>南溪</title>,<text>臨流弄淸快。淨淥滿溪春。可攬不堪濯。我纓無一塵。</text>
<title>秋居病中</title>,<text>曾與錢兄久絶交。生涯亦足一間茅。有誰齎酒邀元亮。欲自題詩拜孟郊。秋雨初收黃稻頃。暮雲猶在翠松梢。更看節物相催老。無效方書病裏拋。韓子云云</text>
<title>次趙奉善贈李柏堂詩韻 時柏堂呂江安置。遇免。</title>,<text>長沙情況重。鬱鬱再經年。迹滯蒼洲上。心馳紫闕邊。善終兼善始。無後亦無前。喜聽金鷄下。定知魚有川。又大抵男兒志。功名要壯年。行藏非分外。用捨在伊邊。逸驥不爲後。跛牂何敢前。願將忠義節。舟楫用殷川。又 陳情風情如少日。雪髮已殘年。忘我老雲裏。喜君朝日邊。翺翔當在此。事業更無前。▣愧吾衰甚。悠悠嘆逝川。</text>
<title>書明菴卷 晤師</title>,<text>挺然高幹秀叢林。宴坐聊觀定慧心。覺月已圓三界朗。迷雲盡卷六窓陰。非空非色非中外。無滅無生無古今。且問菴居何所樂。四威儀弄沒絃琴。</text>
<title>書本寂空板首卷</title>,<text>靜坐無爲萬慮忘。湛然空寂是眞常。這般消息誰能說。千頃澄潭帶月光。</text>
<title>書忍菴卷</title>,<text>從他謗亦任他非。毒藥鋒刀志不移。旣得無生慈忍力。道風微妙固難思。</text>
<title>登悟道岵</title>,<text>朝日登臨悟道岵。悟如何道意無厭。秋山景槩今方覺。樹樹霜楓映帽簷。</text>
<title>廢雲臺寺</title>,<text>上上雲峯上。嵯峨第幾重。偶登封蘚石。猶想隔雲鍾。谷密朝陽欠。山高秋氣濃。臨風歎興廢。默默倚長松。</text>
<title>國望岵</title>,<text>翠壁巖巖聳太虛。雲煙萬里是方輿。天隅隱約看松嶽。瑞氣蔥蔥擁帝居。</text>
<title>上院寺</title>,<text>楓林秋欲晚。松寺日將曛。依舊洞天遠。重新殿宇分。客心淸似水。僧語淡如雲。靜坐發深省。風鈴聲可聞。</text>
<title>西隣有一婆。無他息。惟一女爲娼妓。婆老且病矣。其女乞諸隣而養之。卽爲樂府之所招。逼迫上道。婆失其手足。哭之甚哀。聞其聲而作之。</title>,<text>哭聲哀怨至天門。母女分離白日昏。聲色古來供一豫。昇平氣像此中存。</text>
<title>書元信卷 淨師</title>,<text>元爲善之長。信爲道之元。上人已能淨。空寂是眞源。</text>
<title>哭李副正兄實</title>,<text>四海雖兄弟。知心能幾何。與人交道密。於我愛情多。淸淚紛如雨。黃泉漲水波。</text>
<title>夜夢與鄕黨數十輩。騎馬到一郊居。下馬據胡床。傍有一人曰。不圖君之榮遇至於斯也。吾聞其語。發笑而覺。作二絶以自解。</title>,<text>年過知命老疏狂。攀附犀聯豈可望。造物戲人良可怪。故令魂夢據胡床。夢裏猶將夢裏身。蘧蘧役役摠非眞。可憐百歲升沈事。一枕狂風蝴蝶春。</text>
<title>次金進士所贈詩貂 三首</title>,<text>直嗟吾道與時東。拂袖歸來伴野翁。一曲林泉形勝處。也宜秋月又春風。早年聲價動天東。何用心期失馬翁。整頓頹綱當是日。請君須振素王風。來詩有塞翁失馬之意愛廬心遠碧溪東。非子誰能訪此翁。寄傲羲皇吾豈敢。只憐山月與松風。</text>
<title>丙寅冬至感懷。示元都領。</title>,<text>去年冬至眼生花。今年冬至鬢帶霜。年年漸改舊容貌。照鏡對影神蒼茫。我昔辛勤讀書日。意將忠義事高陽。坐使斯民安所止。煕煕壽域開八荒。枉謀謬算百無效。孑然行止何涼涼。曾知窮達在于命。倚樓休復嗟行藏。早作乾坤一閑物。獨携蓑笠遊滄浪。雲煙風月自多態。棋局茅亭書滿床。回看世路幾飜覆。似聞人海波瀾狂。爭名求利日奔競。氈蟻燈蛾難可防。騈頭進步却忘返。未省前路危機當。廉讓風衰世以變。挽回古道知何方。魴魚赬尾法令弛。瘡痍滿眼堪悲傷。儒冠自古多誤已。況予才智元無良。風塵世事不來夢。方信壺中日月長。昨晚看雪驚歲暮。今日又逢生一陽。陽和萬物動生意。胡乃與吾催老僵。物我同理何得喪。孰分憂樂並消長。浮雲起滅月圓缺。人生聚散誠荒唐。看君早有君子志。也宜劍佩趨明光。擧世薄我君獨厚。每將詩酒論心腸。君不見江路淸梅有佳實。見忌繁華桃李場。又不見▣▣寒松抱貞節。獨立凝嚴霜雪岡。一片春光到耘谷。鳳凰山色添靑蒼。</text>
<title>趙奉善母申夫人挽詞</title>,<text>柏舟淸節冠鄕閭。六十餘年一夢餘。恩澤已乾方進屨。淚行先濕老萊裾。悲風颯爾吹蒿里。涼月依然照草廬。我少居隣承撫養。偏乘此紼拜靈車。</text>
<title>次推田別監權公上牧伯詩韻</title>,<text>去珠還合浦。神劍出豐城。惠愛歸黎庶。忠誠感聖明。政如秋水淨。威若曉霜淸。願借高風便。邱隅有一鸎。</text>
<title>除夜。子誡弟携壺來。共話作一絶。</title>,<text>一點靑燈照座明。酒杯無盡斗杓橫。可憐今夜可憐事。兄弟相論今古情。</text>
<title>願成西方九品圖詩</title>,<text>欲畫西方九品圖。壽君福國濟迷徒。禪家各發同生願。毋惜毫毛計有無。又西方淨土妙莊嚴。次第相分十六觀。願共人人登彼岸。繪成先使眼中看。</text>
<title>前按部豐儲倉使李公寄詩云。原城元氏亦高人。不向紅塵損我眞。去歲吾行徒取▣。愧無遺愛在斯民。僕追記去年松亭拜別之意。兼敍所懷以寄呈。</title>,<text>知公不愧古賢人。志操淸高性卽眞。去歲恩威難盡說。豈無遺愛在吾民。亭畔蒼松閱幾人。應知有贗與其眞。臨離未禁男兒淚。不爲郞官只爲民。却恐紅塵枉活人。獨將雲月養天眞。一犂莘野無餘事。但願身爲高舜民。平生只患不知人。谷口躬耘效子眞。深感我公珍重意。未忘林下一遺民。</text>
<title>丁卯年人日 二首</title>,<text>今朝是人日。正在立春前。曆紀雖新歲。風光尙去年。雪飄花逕外。煙濕棘籬邊。翦彩非吾事。榮枯付上天。徵雪曉初霽。天陰木稼繁。柴門人迹絶。松塢鳥聲喧。旣失謀身計。終難答聖恩。年來聊復爾。空對一匏樽。</text>
<title>書還源廻師卷</title>,<text>返照茫茫無始來。湛然長養聖人胎。要知寂寂廻光處。雲散靑空霽月開。</text>
<title>書明菴聰禪者卷</title>,<text>靈明一顆珠。探得如來藏。非色又非空。無名亦無相。三光掩彩華。六合通輝朗。欲問其所由。上人還撫掌。</text>
<title>書貞菴信忠侍者卷</title>,<text>雪中松柏獨靑靑。扶植叢林舊典刑。旣把眞心行實道。有何魔外覬門庭。</text>
<title>送行</title>,<text>上人身如雲。飄然無所住。飾心以忠直。志操大堅固。問之所以然。粲笑言不吐。上人非無言。不輕所答故。平生雲水間。快活淸閑趣。高蹤難可追。更入千山霧。</text>
<title>次歡喜堂頭詩韻 四首</title>,<text>多事仍多病。年來愧不人。得兄詩一首。聊復暢精神。久爲塵土客。長羡水雲人。早晚拂衣去。相從好養神。千鍾五鼎貴。那似臥雲人。日用皆爲善。扶持是有神。闃寂山堂靜。必應無外人。白雲來作伴。聊與可怡神。</text>
<title>書透空岑上人卷</title>,<text>依舊白雲裏。浮空翠色明。靈光通徹處。四海一時平。</text>
<title>送行</title>,<text>草鞋霞衲布行纏。志在東西萬里天。更向檜巖巖下路。一條筇杖抹山川。</text>
<title>書弘山恢師卷</title>,<text>晴光遠接塞天遙。萬壑千峯一一朝。無古無今無變易。假饒劫火未能燒。</text>
<title>雨中卽事</title>,<text>風雨蕭蕭掩草萊。寂寥情思固難裁。詩能遣興能操筆。酒不成歡不擧杯。鬢爲愁多渾似雪。心因病久已如灰。去年桃塢花全未。強半春寒去却來。</text>
<title>三月上巳有感。寄元少卿。四首</title>,<text>樹林深翠欲粧春。雲淡風輕天氣新。遙想中原此時節。水邊多少踏靑人。無私雨露是靑春。窮谷平原一樣新。道德尊恩還若此。乃何憂樂不均人。兀兀吾生度幾春。到今慙愧一何新。蕭蕭兩鬢全垂白。未免身爲下等人。百歲榮枯一夢春。莫悲衰色鏡中新。請君須辦看花事。一邑同心不數人。</text>
<title>禪師覺源講法華經。作一頌示予云。孔聖雖菩薩。猶成世諦門。一言金口說。能度海無邊。和成三絶呈似。</title>,<text>聞說吾夫子。儒同之後身。敎門雖少異。治性本同倫。指惑開蒙昧。嘗爲大導師。諦聞宣妙法。如雨潤無私。火宅設三車。引他歸寶所。我今難進前。窮子懷疑懼。</text>
<title>神勒和尙國一都大禪師杲菴寄頌云。須彌山主感通知。降賜一條無節枝。壽等蟾輪長不老。能將柱杖任施爲。奉答云。</title>,<text>我於諸法摠無知。豈意皇天降一枝。如幻世間皆有相。願垂慈護指無爲。右次前頌韻雲捲天光接海涵。大陽飛上斗杓南。晃然通徹無中外。億萬乾坤卽一菴。右頌杲菴</text>
<title>食新蕨</title>,<text>今朝外客到茅堂。新採兒拳滿小筐。軟煮方知春有味。啖終牙齒有餘香。</text>
<title>判書鄭 乙產 妻辛郡君挽詞 四首</title>,<text>平生淑質稟椒蘭。德冠鄕閭婦德完。四十九年歸去速。百千三昧挽留難。空閨寂寂鴛鴦冷。隻枕悠悠翡翠寒。不獨吾儕多慘感。白雲流水摠悲歎。沙川川上再回頭。水色松聲共喚愁。物是人非思罔極。天高地默問何由。姮娥更返月宮住。王母復歸仙府遊。爲報家君休痛甚。老年慈母在南州。皎皎雲間月。蒼蒼雪裏松。相夫登顯位。睦族示雍容。鸞絶鏡中影。鴻留泥上蹤。一行縗絰在。何患後無從。夫人無嗣。侄女作養子主喪故云。肅整爲閨範。柔和著婦儀。一朝風木撼。滿洞水雲悲。花謝春容淡。煙凝曉色遲。挽歌悽已斷。陳迹更難追。</text>
<title>古意</title>,<text>白虎山頭松一樹。凌寒獨抱千年操。幾看遺臭與流芳。老幹半樛依古道。</text>
<title>書無淨一禪者卷</title>,<text>上人行是阿蘭那。寂靜心非舜若多。旣得如斯三昧海。圓融不二體摩阿。</text>
<title>書虛舟海禪者卷</title>,<text>隨流返流豈迷津。載月歸來問幾春。盡日渡頭閑自放。欲令含識免沈淪。</text>
<title>書驢井海禪者卷</title>,<text>凝眸聳耳飽春草。相對澄澄一派靈。若問這邊端的處。源流帶月接滄溟。</text>
<title>讚懶翁眞</title>,<text>毒心雄膽入于燕。強被胡僧毒口宣。毒口毒心相契處。東韓日月照西乾。胡僧指空也 參見指空得髓。斬新鋒焰發硎。日出榑桑照遍。餘輝一幅丹靑。</text>
<title>謝徐先生惠杏</title>,<text>挾旱彤雲遍。炎威逼小樓。飣槃佳果到。滿座暗香浮。金彈纔離手。氷丸已入喉。洒然懷抱靜。此惠重難酬。</text>
<title>牧伯徐公訪鄕學</title>,<text>我公乘暇訪書生。方覺朝家更大平。夫子喜逢賢弟子。莞然微笑向離明。</text>
<title>坐忘 顏子。墮支體。黜聰明。離形去智。通於大道。謂之坐忘。</title>,<text>四體六塵都放下。千思萬慮絶追攀。水流不管風蕭灑。雲去無蹤月等閑。</text>
<title>希夷 老子。視而不見曰希。聽而不聞曰夷。</title>,<text>元無影響體虛靈。強自安名曰視聽。不涉根塵微竗處。皎然秋月照滄溟。</text>
<title>三敎一理 幷序</title>,<text>如如居士三敎一理論云。三聖人同生有周。主盟正敎。儒敎敎以窮理盡性。釋敎敎以明心見性。道敎敎以修眞鍊性。若曰齊家治身。致君澤民。此特儒者之餘事。若曰嗇精養神。飛仙上昇。此特道家之祖迹。若曰越死超生。自利利人。此特釋氏之筌蹄矣。要其極處。未始不一。由此觀之。三聖人之設敎。專以治性。所謂盡之鍊之見之之道雖有小異。歸其至極廓然瑩澈之處。皆同一性。何有所窒礙哉。但以三聖人各有門戶。門之後徒各據宗旨。皆以是己非人之心互相訾謷。殊不知各人胸中。三敎之性明然具在也。騎驢者笑他騎驢。良可惜哉。因寫四絶。以繼居士之志云。儒格物修身窮理玄。盡心知性又知天。從茲可贊乾坤化。霽月光風共洒然。道衆竗之門玄又玄。眞機神化應乎天。精修直到希夷地。水色山光共寂然。釋一性圓融具十玄。法周沙界氣衝天。只這眞體如何說。碧海氷輪共湛然。會三歸一三敎宗風本不差。較非爭是亂如蛙。一般是性俱無礙。何釋何儒何道耶。</text>
<title>閏六月</title>,<text>畏景三分已盡消。新涼一陣喜非遙。天工憫世趨炎輩。添却煩蒸十五朝。</text>
<title>西麓。新開松亭一所。</title>,<text>短麓前頭築小亭。地偏端合養眞靈。水明林表心堪洗。風過峯巓耳可聆。疏雨淡煙橫近野。白雲靑嶂展新屛。療飢山果肥初熟。慰渴巖泉冷且泠。但覺人寰恒擾擾。豈知鴻路有冥冥。自憐遲暮平生事。數樹松陰一卷經。</text>
<title>謝徐先生見訪</title>,<text>臥病無聊火日長。感君軒騎載壺觴。凄涼活計將何慰。只有松陰一榻涼。</text>
<title>雨夜書情 二首</title>,<text>連旬久雨不曾晴。風送簷間點滴聲。小鏡雪華饒病鬢。短檠燈影照愁情。人譏我獨絶人事。我喜人無知我名。塵世去留終未決。蕭蕭不廢遠鷄鳴。蕎麥耕家共喜晴。不堪重作打窓聲。休思身外但隨分。何事世間皆稱情。遲暮病夫誰晤語。報時幽鳥自呼名。昨宵庭樹新涼至。又聽寒螿遶砌鳴。</text>
<title>是月。朝廷奉大明聖旨。改制衣服。自一品至於庶官庶民。各有科等。作四絶以誌之。</title>,<text>天子宣威及海濱。衣冠法制已敷陳。着新革舊何斯速。外國人爲中國人。自古三韓事大邦。從循典禮不蒙狵。得逢風敎重興日。方信殊方儘可降。金銀鈒帶映腰間。高頂帽宜團領上。禮度嚴明政亦然。從茲足慰蒼生望。達人超出是非間。天帽雲衣江海帶。彈鋏登樓一笑開。慨然壯氣橫天外。</text>
<title>次歡喜堂頭所贈詩韻</title>,<text>今朝病起暫開眉。忽見山人下翠微。喜得一封方外信。碧雲高詠惠休詩。身勞霾熱未伸眉。苦憶池臺暑氣微。擬欲重修靈運屐。鬢絲禪榻共論詩。</text>
<title>姪湜以六月桃見惠。以甜瓜爲答。</title>,<text>病喉乾燥欲生塵。爲索甜酸已四旬。得爾封緘施惠愛。欣予咀嚼爽精神。每當六月肥初熟。不待千年味更新。本乏瓊琚何以報。東陵數箇付來人。邵平爲東陵侯。後種瓜靑門。人謂東陵瓜。</text>
<title>海東二賢讚</title>,<text>前冢宰六道都統使崔瑩海東聲價動中原。帷幄軍籌簡不煩。忠壯心懷輕海岳。生成德業大乾坤。三韓柱石功彌重。六道雲霓望益尊。天爲我邦扶社稷。願令公壽等崑崙。判三司事朔雲常帶太平痕。知是明公盡所存。雙手已曾扶日月。片言端合定乾坤。滿懷智勇專憂國。一代英雄半在門。出入兩朝兼將相。始終功業舌難論。</text>
<title>自詠六言扇對</title>,<text>人憐上苑桃花。瀾漫繁開艶陽。我愛東籬菊蘂。馨香獨發凌霜。</text>
<title>眞感</title>,<text>造物由來感至誠。惡爲殃禍善休禎。娥皇二女成班竹。田氏三人瘁紫荊。冬筍氷魚緣孝懇。靈芝瑞鳳應文明。願逢仁聖唐虞世。民變時雍詠太平。</text>
<title>秋雨</title>,<text>秋雨連旬絶友朋。寂寥情思浩難勝。緬懷杜叟興長歎。且解韓公世所憎。聲近畫樑催別燕。寒侵書榻脅癡蠅。夜來風作添蕭瑟。千斛愁邊一點燈。</text>
<title>自詠 二首</title>,<text>身世悠悠百感兼。秋霖不止灑茅簷。眼前時事年年變。頭上衰華日日添。却笑飜雲幷覆雨。無心附熱又趨炎。外人欲識忘筌處。軟飽風軒到黑甜。富貴曾知未久淹。世情還似食無鹽。澗松亭柏堪爲操。溪蔌林芋可養廉。風月淸時心自放。雲煙好處意何厭。山光不肯隨人事。相對茅簷照葦簾。</text>
<title>書無門全師卷</title>,<text>無欠無餘性自圓。有何關鎖及中邊。此家風格誰能覰。六合空空政豁然。</text>
<title>書明山澈師卷</title>,<text>六窓虛豁體全彰。方信迷雲墮杳茫。此是圓通眞境界。千峯萬壑摠浮光。</text>
<title>書天中正揣師卷</title>,<text>正把眞機自度量。義天澄朗動靈光。旣齊物我同歸一。不倚東西南北方。</text>
<title>書寂峯禪者卷 借牧隱韻二首</title>,<text>上人參得薄伽婆。秪樹淸陰借一柯。闃爾安居知有意。厭聞人海起風波。濟苦興悲似老婆。已曾驚破夢南柯。一堆蒼翠寥寥處。心似氷輪照碧波。</text>
<title>得同年金晉陽，李汝忠兩公書。</title>,<text>嶺外音書直萬金。水雲千里路難尋。開緘宛若成三友。償得懸懸十載心。</text>
<title>送笑巖悟師參方 借牧隱韻</title>,<text>休將有限趁無涯。燕坐觀空可以爲。此去必應多所得。還家說法問何時。東坡云。脚力盡時山更好。莫將有限趁無窮。</text>
<title>送寂峯圓師遊方</title>,<text>到處依然是寂峯。東西萬里路重重。欲將拂袖同歸去。雲跡高高未可從。</text>
<title>九月三日。遊歡喜寺。因慈親諱日</title>,<text>路轉山腰平不平。草鞋藤杖稱閑行。幸因景迫重陽節。喜謁堂頭大老兄。岳色渾如山簡醉。溪光正似伯夷淸。暝禽爲迓曾遊客。飛近茶軒款款鳴。秋晚乘閑訪六和。梵宮寥落絶經過。爲憐世事塵緣少。始信歡情喜氣多。出洞晴雲飛素練。漫山脫葉翦紅羅。得來物外忘機處。笑殺浮沈人海波。</text>
<title>四皓</title>,<text>四皓入商山。本欲避秦虐。棲身香桂林。散慮翠松壑。亦有憂世心。一爲漢儲作。人心無古今。天理因可度。有客老煙霞。壯氣塞寥廓。空將採芝歌。獨詠還獨酌。</text>
<title>秋晚寓懷</title>,<text>年光身事儘悠悠。霜滿林園雪滿頭。強讀細書揩病目。更篘新釀潤乾喉。葉飛山態寒將瘦。雲捲天容霽欲流。古往今來同一瞬。慨然橫笛倚高樓。</text>
<title>曉起吟</title>,<text>山室正寥寥。山月破幽暗。起坐聽鷄鳴。夜氣自恬憺。良心從此萌。虛舟不繫纜。擬欲尋其源。浩汗無由探。將恐桎梏亡。操捨頻較勘。須臾天宇明。碧空何澹澹。</text>
<title>二十七日。被韓山君召。向神勒寺途中作。</title>,<text>霜後林巒葉盡飛。天陰日色正熹微。一鞭瘦馬關山路。詩思悠悠風滿衣。</text>
<title>渡阿也尼西江</title>,<text>洗衣村女立灘頭。問我奚爲看水流。報道汝何知此理。深嗟逝者固難留。</text>
<title>途中</title>,<text>釋智粉知兩嶺間。左高山亦右高山。忽逢一箇雲遊子。愧我身閑迹未閑。</text>
<title>村舍</title>,<text>聚沙爲砌席爲門。懸磬茅簷晝亦昏。邦本旣殘誰顧念。却嗟曾未入桃源。</text>
<title>金堂川</title>,<text>分割封疆古有源。一溪中坼二乾坤。臨流駐馬時廻顧。前足黃驪後北原。</text>
<title>書月谷明師卷</title>,<text>谷深山月更分明。永夜寥寥氣自淸。此是上人傳性處。塵沙世界致昇平。</text>
<title>書明峯月師卷</title>,<text>氷輪湧出海門東。千仞高峯聳碧空。知有上人參得了。豁然打破古家風。</text>
<title>書照菴鏡師卷</title>,<text>刮垢磨光絶點塵。時時拂拭有斯人。看形剔起眉毛處。漢現胡來日日新。</text>
<title>借杲巖韻又書 師爲唱首</title>,<text>作獅子吼振魔宮。魔外藏形指顧中。無數天龍共忻悅。必應淸淨六神通。</text>
<title>書療菴瑛師卷</title>,<text>自有珍無價。尋常琢復磨。終應用無盡。利物遍恒沙。</text>
<title>送志曦上人遊方</title>,<text>志于西北又東南。靑布行縢緇布衫。江上葦莖將欲跨。庭前柏樹已曾參。恒修不二兼無二。莫問前三與後三。我亦他年尋訪去。不知何處結雲菴。</text>
<title>自詠</title>,<text>昨夜雨蕭蕭。曉來山霧深。脩然正衣坐。不覺發長吟。東籬有秋色。菊蘂粲黃金。繞叢自怡悅。淸香熏素襟。孤芳傲霜冷。苦哉君子心。撫己再三嘆。朝陽輝遠林。</text>
<title>泂發惡瘡</title>,<text>惟疾之憂語甚眞。聖人言此誨門人。雖無省視難安寢。私意還同第五倫。</text>
<title>十月初一日。摠持母設小酌。</title>,<text>昨日遠從神勒來。難堪困憊氣全衰。新篘柏酒山梁炙。專慰勞神勸此杯。</text>
<title>明晨。妙音父母設小酌。</title>,<text>淸晨夫婦踏霜來。手煗香醪慰老衰。孝敬正孚天定意。擁衾起坐不停杯。</text>
<title>是日雨中。谷城來訪。</title>,<text>冒雨來敲松下門。饅頭滿榼酒盈樽。酣酣兀兀乾坤豁。始覺天和已露痕。</text>
<title>次歡喜堂大老詩韻</title>,<text>吾兄來自碧山中。步步雲飛一錫風。多感平生親厚意。每相逢處笑談同。宦路前遊一夢中。塵埃滿面九街風。如今老作煙霞客。應笑浮生幻化同。我衰閑臥草廬中。世味全無有道風。不是大兄居近處。揮毫朗詠與誰同。</text>
<title>題璧峯性圭中德卷</title>,<text>仰則彌高接太空。不因磨琢自玲瓏。瑩然浸得華嚴海。體相難言用莫窮。</text>
<title>可能中德求詩</title>,<text>斷臂舂糜兩祖翁。法燈相續播宗風。各承一處爲名號。欲備三心了性空。碧海更澄明月裏。靑山不動白雲中。如斯境界人皆具。須覓眞源要着功。</text>
<title>卽事</title>,<text>坐久依然日已晡。柴扉寂寂往來無。淸吟水閣鶩飛句。閑覽雨村牛牧圖。松冷澗邊驚歲暮。菊殘籬畔送秋徂。老來多感仍多病。信矣行藏命矣夫。</text>
<title>題趙奉善所述契內同發願十詠卷後 二首</title>,<text>群公須諦聽。十詠摭諸經。少壯猶難保。居諸況不停。六塵撩妄想。三毒蔽眞靈。共入屠羊肆。嗚呼醉未醒。楞嚴疏云。如羊入屠肆。步步趨死地。又我今看十詠。同欲發菩提。地獄誰開路。天堂自作梯。旣能知我造。須要指他迷。安養豈非分。諸公當勉兮。</text>
<title>次泂韻 四首</title>,<text>汝厄重重甚不當。危如床上又安床。一秋無日無思慮。添得千莖鬢上霜。方圓本自不相當。蝸殼何能效象床。差別萬端皆此類。獨憐松翠巧凌霜。世事都無一適當。欲尋山寺借禪床。未湔舊染塵埃累。陋巷逢秋又踏霜。寄傲羲皇何敢當。只緣多病不離床。浩然壯氣充天地。凝作淸寒一夜霜。</text>
<title>十五日雨中卽事</title>,<text>病夫謀口腹。無物可供飧。終朝坐窮巷。鍧然鳴肺肝。鬱鬱懷抱惡。冬雨何漫漫。忽有人扣戶。把壺幷小簞。擁爐開小酌。使我心欣歡。慙予違聖訓。求飽又求安。陶然乘逸興。吐句如彈丸。吟哦日已側。簷溜聲未殘。</text>
<title>趙奉善作八節歌。求題目。</title>,<text>大抵歌詞寫肺肝。歡娛感慨有多端。今看八節陳情曲。撫己茫然三復歎。</text>
<title>書越菴超上人卷</title>,<text>眼不見耳不聞。超諸聲越諸色。於六處皆亦然。已領取眞消息。江月照松風吹。道無爲樂無極。此菴中誰主人。是上人善知識。</text>
<title>有感 八首。○時田民兼幷之徒蜂起。</title>,<text>國脈將頹當輔治。人綱欲廢要開張。君門深鎖九重隔。無告嗷嗷籲彼蒼。淸芬不播芝蘭圃。美蔭方深枳棘林。減却馨香添爽氣。大陽偏不照墻陰。奮占山川如卷席。窮搜奴婢似探囊。鷄蟲得失何時了。注目天涯已夕陽。仗馬不鳴言路澁。樊蠅得意駭機多。憲司非欲宣明化。糾察衣冠日更加。梁衣服改制之牒數▦故反之爭奪風興非鬼域。廉恭道喪不人寰。回頭忽起前朝念。遙望蒼梧淚滿顏。銀漢逢秋添皎潔。練波終夜更澄淸。願天挽向人間注。洗盡貪婪不義情。沙漠乾坤何寂寞。金陵道里政微茫。暮朝翹首望南北。風敎何時扇此方。欲訪赤松丹未就。擬尋黃檗道難當。滔滔四海無容足。五尺病軀何處藏。</text>
<title>冬至日寓懷</title>,<text>去年冬至日。題作感懷詩。披向小窓讀。茫然撫己悲。今年冬至日。念慮不能持。年年過此日。兩鬢垂霜絲。蹉跎抱沈疾。氣力殊昔時。生長大平日。老値大平期。朝廷承帝命。改制冠服儀。尊卑幷貴賤。中夏非東夷。禮度旣如此。政刑何不施。民居轉蕭索。耕桑俱失宜。門戶常懸席。土田無立錐。未充貢賦額。浚盡無餘脂。勞勞不遑處。誰肯嘆流離。忍看征利徒。鞭朴及肌膚。幼學壯無用。對此空嗟咨。今遇一陽生。聊可以伸眉。君子道方長。爾生當有爲。勉爾穩耕鑿。以固我邦基。我雖衰也甚。看汝樂煕煕。念茲還自笑。民事非汝知。己身不自恤。餘復何思惟。是日足可惜。品彙含天姿。擧酒對南山。祝君壽無涯。桑墟更平遠。和氣浮朝曦。</text>
<title>謝元都領 立 携酒遠訪 二首</title>,<text>萬恨千愁遇酒逃。意深携到小蓬蒿。尋常尙感陶然惠。況此天寒價更高。我今衰病未能逃。身世還同一束蒿。氷雪山程勞遠訪。恩情重與泰山高。</text>
<title>送鄭禮安陪大兄判書歸覲草溪 二首</title>,<text>天寒遠路作行人。只要萱庭拜老親。遙想綵衣堂上喜。十分春色照天倫。我是桃村門下人。老來深愧絶交親。十年嶺北相思意。說與同年鄭淑倫。</text>
<title>謝趙先生 瑋 見訪</title>,<text>多君觸氷雪。山路夜相過。翦燭更籌永。開樽春氣和。淸談飜海水。逸興動星河。厚意誠難忽。吟成一曲歌。</text>
<title>因病未赴庚申之期。寄金生員祖。兼簡座上諸公。二首</title>,<text>冬寒連日甚。病骨益辛酸。步騎俱難得。茫然獨自歎。又遙想盍簪處。三尸豈敢干。樽前多戲謔。談笑盡淸歡。</text>
<title>兒女輩餽歲</title>,<text>兒女團圝列酒樽。老懷強壯笑談溫。鬢邊霜雪三千丈。眼底蘭蓀六七孫。世俗豈能光祖業。爾曹當以慶吾門。可忘恨處難忘恨。汝母先歸我獨存。</text>
<title>除夜</title>,<text>亥末已終丁卯臘。子初方啓戊辰春。鼓聲不絶鄕儺盛。驅逐精邪福慶臻。一燈垂燼夜如何。病肺無聊九起嗟。却恐霜絲添兩鬢。數從簷隙望星河。</text>
<title>戊辰元日</title>,<text>我昔爲兒遇歲時。每隨前輩競奔馳。衰年紀憶芳年樂。少日歡娛老日悲。帶雪渚蒲芽欲動。颺風溪柳綠初垂。履新思舊偏多感。強自濡毫寫此詩。</text>
<title>七日。劉辨見訪。</title>,<text>小齋人日絶跫音。殘雪疏籬動野吟。擔酒白衣來扣戶。豁然消釋寂寥心。</text>
<title>謝明，憲，湜三人見訪。</title>,<text>一犬當門吠。三人過嶺來。區區尋草徑。各各把山罍。旨酒嘉肴雜。愁眉病眼開。醉餘思去歲。對雪倒深杯。去年春雪。三人同訪故云。</text>
<title>奉寄高達寺李大禪師 義澄</title>,<text>回首遙看慧目山。一堆蒼翠白雲間。就中知有天台老。贏得強剛百歲閑。</text>
<title>六道都統使崔相夢謁大明皇帝。皇帝以各色衣服賜之。仍呼韻命製。相國隨韻奏呈云。色色羅衫着我肩。感恩狂興醉如顚。百千萬載爲民父。四海民巢子子傳。聞之奉次韻。作二絶以備忘云。</title>,<text>特立朝端絶幷肩。光浮紅頰照華顚。一身忠膽洪河壯。天子恩光夢裏傳。劍在腰間弓在肩。邦家隉杌卽扶顚。一宵夢應千年業。至德膚功史筆傳。</text>
<title>贊趙相國胖。時相國以義制強暴之徒。被其所辱。尋蒙上恩免禍。</title>,<text>早有澄淸天下志。慨然將欲掃凶姦。忠懸兔走烏飛上。氣塞鳶飛魚躍間。發憤初經觸蠆尾。感恩時復拜龍顏。史臣應禿三千筆。保國功名重泰山。</text>
<title>伏聞主上殿下奮義掃盡。兼幷暴虐之徒。四方晏然。詩以賀之。</title>,<text>奮義施仁號令新。慨然英斷動天神。一朝淸掃白拈賊。四海渾無赤脫民。凜凜威加強暴類。煕煕樂洽困窮倫。仰看星斗文章煥。方覺皇基億萬春。正似虞時去四兇。四方咸樂變時雍。率濱民俗應安業。當道豺狼已絶蹤。浪靜風恬寬海色。雲收日杲肅天容。自今盛德流諸遠。華夏蠻夷盡服從。宦海浮沈必有因。明明頭上在蒼旻。可憐比儻權豪輩。妄謂忠良社稷臣。旣得榮名難保命。專征厚利頓忘身。土田眞是侯家祟。纔得兼幷卽陷人。天使斯民得意居。姦凶儻輩盡登車。昔爲摽掠雲間鶻。今羡潛游水底魚。一朝心神醉兀兀。百年榮貴夢蘧蘧。毀譽不到林泉下。數尺漁竿一笈書。循環是天運。此理固難量。上帝開衡鑑。吾王布紀綱。豪強皆伏罪。黎庶共瞻光。異域威風振。東方化日長。棘林收瘴毒。蘭圃播馨香。禁暴謀猷遠。扶顚道業昌。嗚呼抱衰疾。慷慨慕忠良。閑放太平曲。祝君擎壽觴。</text>
<title>奉寄李相國 宥</title>,<text>相違已變九年星。眼裏常存古典刑。金佛尙新靈樹寺。銀蟾依舊月松亭。山容只是常時見。世事俱非昔日聽。甲末野人無別念。但祈百歲保康寧。</text>
<title>春日偶書 二首</title>,<text>光陰倏忽又春華。世事無涯數似沙。百歲一生能幾許。四時三月最堪誇。喜聞京國興文物。且向鄕閭問酒家。幸値太平同樂日。要當佳節賞群花。病客難勝鬢上華。謀身術業似蒸沙。老衰情興何微薄。少壯風流豈復誇。紗帽布衫雖俗貌。茗爐經卷是僧家。感他靑帝無私意。山杏林桃又欲花。</text>
<title>予二月下旬得疾。三月晦。移接無盡廢寺。經夏二朔。五月二十四日。乃六月節也。將欲遷居。偶書一詩。</title>,<text>二月春風臥蟻床。夏闌猶未得彊康。眼昏耳聵同狂犬。脚困神疲似跛牂。山畔廢菴經小暑。窓西老樹送微涼。却思逃暑松陰下。誰辦花瓷白雪漿。</text>
<title>遷居 二首</title>,<text>抱疾遷居誰使然。道根微劣世情牽。無聊藉草松陰下。咄咄書空盡日眠。欲學知言養浩然。不堪憂病共纏牽。老來世味消磨盡。長短榮枯付一眠。</text>
<title>六月初二日卽事</title>,<text>挾旱炎威盛。乾坤正似焚。有心彈綠水。蹙頞望彤雲。磔磔幽禽噪。悠悠病客聞。隣僧來把酒。援筆謝殷勤。</text>
<title>安都領兄 鼎 惠稻石</title>,<text>病軀癡鈍類枯槎。安樂窩居只可誇。簞食有餘顏子巷。甑塵何愧范丹家。在前惠澤連連下。況此恩光倍倍加。誰道吾生多齟齬。飽飡方寸正無邪。</text>
<title>曉起</title>,<text>曉氣微涼山霧深。葉端珠露綴松林。卽疑夜雨棲前麓。忽見朝陽照北岑。外客何曾過草幕。野禽能解奏瑤琴。欲搜佳句酬佳景。病後詩情杳莫尋。</text>
<title>病中記聞</title>,<text>病夫少歡趣。衰朽同草木。自春至夏末。呻吟守幽獨。近聞有朝旨。除年號改服。抽兵盡丁數。上下事馳逐。貔貅十餘萬。欲渡鴨江綠。方期遼海路。壯氣浮旗纛。虎威振中原。誰敢不畏伏。應當凱旋日。四夷皆附屬。聖主壽無彊。繼踐周武躅。我雖老且病。與唱太平曲。乃何不渡江。奮然回轡速。翠華在西都。反駕何跼促。可憐都統公。獨立招怨讟。柱石旣傾危。將何支廈屋。終始不如一。靦然無面目。頭上有蒼蒼。焉知禍與福。</text>
<title>伏聞主上殿下遷于江華。元子卽位。有感。二首</title>,<text>聖賢相遇適當時。天運循環自此知。畎畝豈無憂國意。更殫忠懇念安危。新主臨朝舊主遷。蕭條海郡但風煙。天關正路誰開閉。要見明明鑑在前。</text>
<title>感事</title>,<text>掃除兇暴政惟新。海外聲華白日春。擧國興兵驅士卒。築城移粟動人民。豈徒辛苦終無益。還恐欺謾必有隣。林下不堪談世事。對山終日莫搖唇。</text>
<title>七月七日</title>,<text>麻衣正怯又逢秋。病骨酸辛已白頭。燈火三冬嘗困勉。林泉十載飽淸幽。悠悠不返千年鶴。浩浩難馴萬里鷗。欲向天孫乞新巧。寸心無累更何求。</text>
<title>卽事</title>,<text>病餘情思更茫然。身世悠悠儘可憐。鵬鷃逍遙皆有分。龍蛇會合豈無緣。溪山樹木眞如畫。雪月風花不着錢。政喜疏慵還得趣。箇中消息莫輕傳。</text>
<title>十日。諸生來訪。三首</title>,<text>菜果嘉肴雜酒盆。饅頭裏面裹蒸豚。病餘口腹堪爲養。不讓深杯盡意呑。臥榻呻吟四朔餘。地偏誰復訪吾廬。不辭遠路尋來慰。多感諸生意不疏。松陰漸轉日西南。談笑淸高倚半酣。亭上晚涼生短帽。十分淸興定難戡。</text>
<title>山亭</title>,<text>獨向山亭日日登。爲憐涼吹掃煩蒸。老懷寂寞殊無賴。衰鬢蕭疏漸不勝。隔水遠峯靑點點。帶煙喬木綠層層。忘機靜坐仍忘返。月上松梢葉露凝。</text>
<title>謝契內諸公見訪 二首</title>,<text>年來百般病。叢集一微軀。強壯幾人在。衰遲如我無。良朋問辛苦。老叟極歡娛。珍重交親意。村程各佩壺。雲送將西日。風催欲半秋。樽樽盈美酒。案案列珍羞。痛飮須泥醉。良辰逐水流。飄然乘逸興。心若泛虛舟。</text>
<title>又賦 二首。示元契長立。</title>,<text>今夕定何夕。病夫豪氣增。佳賓非世俗。靜者有山僧。玉露棲亭柏。金風動岸藤。貧居無燭火。須待月爲燈。又今春兵務急。豈意酒樽同。感子爲閑客。令吾作醉翁。風情敵年少。雪髮照秋空。世上關心事。一無來此中。</text>
<title>秋居卽事</title>,<text>幽居何悄悄。秋思轉悲涼。雁外晴光遠。蛩邊夜夢長。澗松含晚翠。籬菊吐新黃。對此礪淸操。馨香可比方。</text>
<title>遊道境寺。次堂頭韻。</title>,<text>好山如畫正矜秋。來伴禪翁物外遊。道境道人俱有道。得堪留處喜相留。</text>
<title>送天台達義禪者赴叢林</title>,<text>偉我天台士。能行智者行。心隨溪水淨。身與嶺雲輕。此去情無極。重來眼更明。叢林應茂盛。添得一枝榮。</text>
<title>頃者於弁巖南峯之下。新作一茅齋。其地勢也危僻。締構也不巧。且向背往復。俱不適宜。陋而拙者甚矣。其主人。行己也違於道。立志也違於世。又處事之迂闊。居止之淸涼。其爲陋拙。又有甚焉者矣。以其齋之陋拙。合於主人之陋拙。名之曰陋拙齋。因成長句 六首 以自詠。</title>,<text>北臨深澗搆茅堂。斷送餘生庶可望。處世智謀誠有拙。修身事業愧無良。開窓偶對蒼松翠。掃地仍燒白朮香。此境此人違向背。路人應笑不知方。霜後山椒翠色濃。一株蒼檜數株松。憐渠冷落千年操。伴我衰遲十載容。遠聽村墟長短笛。近聞隣寺暮朝鍾。此間深有誅茅意。莫向閑人道所從。喜我恒居有道邦。老將身計寄明窓。放懷日日開書帙。排悶時時對酒缸。臥看洞雲生片片。坐聞山鳥語雙雙。世情塵事都忘了。惟有詩魔尙未降。石田茅屋廣文居。陋拙那同耘谷廬。尙可容身心已足。豈堪慠世智無餘。一溪風月情何極。十里雲煙畫不如。路隔地偏宜老病。但嫌稀少故人車。無妨彼此寄閑身。元是乾坤一散民。草草草堂依斷麓。蕭蕭蕭寺作比隣。開穿石井常澆渴。收拾山蔬且慰貧。百歲榮枯駒過隙。存亡默數古今人。迹寄千峯紫翠間。一生行止似僧閑。半山斜日傾身送。過屋飛雲引手攀。新作藩籬頻補理。舊題詩句更追删。外人不到柴扉靜。把冊兒童數往還。</text>
<title>新雪</title>,<text>瑞應豐年色更新。嗷嗷相慶幾家人。晚晴偶向林園望。誤認梅花萬樹春。</text>
<title>木稼</title>,<text>戊辰冬至后。丙戌日晨朝。霧合氣凝結。日高猶未消。糢糊松檜上。偃亞枯禾苗。若使爲嘉穀。可能盛我瓢。山山銀世界。樹樹玉枝條。對此有深念。獨詠聲嘵嘵。</text>
<title>後二日又大作</title>,<text>陰氣寒凝曉霧濃。玄英用事作爲農。厚粘野草莖莖亞。輕着林枝穗穗重。滿地粉塵人不掃。縈叢玉糝孰爲舂。陰陽神變誠難測。誰向天公問吉凶。</text>
<title>十一月二十三日有雨</title>,<text>冬雨紛紛暗四山。幽懷鬱鬱寂寥間。閑無幹事性情靜。病不出行腰脚頑。迢遰色添遮望眼。蕭疏聲急促衰顏。定知燮理符天意。律外滂沱故不慳。</text>
<title>明日有雪。牛谷夫婦設食。</title>,<text>夜聽侵燈雨。朝驚尺雪堆。惟看百鳥戢。忽見數人來。瓊樹重重匝。銀巒疊疊廻。感知天厚我。嘉景侑深杯。</text>
<title>臘月念七。鄭禮安來訪。</title>,<text>欣逢一笑尙爲難。何況開樽共盡歡。醉興方濃談話軟。也無非意敢相干。</text>
<title>明日。李楮谷來訪。二首</title>,<text>野人風味淡於僧。歲暮愁懷未可勝。踏雪相過知厚意。願言無恙壽如陵。病軀衰甚已華顚。志氣全非少壯年。倒盡淸樽發狂興。死灰猶有火重燃。</text>
<title>詠足巾 孫女妙音童所贈</title>,<text>布襪白如雪。是名爲保身。憐渠持贈意。知我履新春。</text>
<title>除夜</title>,<text>年逢耳順在明朝。尙有雄心未盡消。且問靑州在何許。擬從從事送今宵。</text>
<title>己巳正朝 二首</title>,<text>身年當六十。自愧聖人言。耳順誠難得。心通豈敢論。寓居佳水石。深謝泰乾坤。已覺東君至。晨光照我門。又作逢春客。偏驚報曉鴉。人人爭拜賀。口口共稱嘉。弟妹恩情重。兒孫孝敬加。遙憐宦遊者。旅食滯京華。時泂在京師</text>
<title>送弟副正赴春州量田</title>,<text>念子歸程遠。溪山又欲春。輕風吹馬轡。麗日照烏巾。經界溝塗正。公家賦役均。要須知此意。先使阜吾民。</text>
<title>寄崔順興 時在春州量田</title>,<text>杳杳春城遠。倚樓遙望君。民生應免苦。王事不辭勤。雉岳浮蒼翠。鵝山隔白雲。何時廻玉轡。把酒共論文。</text>
<title>正初齋居 四首</title>,<text>新正將欲半。病起省心機。洗足知身瘦。梳頭感髮稀。風光初婉娩。寒色尙熹微。回首遠林晚。人歸雲未歸。斗筲何足算。鍾鼎已忘機。可語人猶少。如心事亦稀。時淸寒味遠。日漸世情微。第感乾坤惠。窮居春又歸。莫希當要路。還恐有危機。古法從今變。今人似古稀。道情恒寂靜。詩思入玄微。恬惔是眞樂。淵明何不歸。煕煕廻物性。冉冉轉天機。幽谷鳥聲軟。小齋人語稀。雪消春水漲。雲定晚風微。坐看東峯路。日斜僧獨歸。</text>
<title>聞都統使崔公被刑。寓歎。三首。</title>,<text>水鏡埋光柱石頹。四方民物盡悲哀。赫然功業終歸朽。確爾忠誠死不灰。紀事靑篇曾滿帙。可憐黃壤已成堆。想應杳杳重泉下。抉眼東門憤未開。獨立朝端無敢干。直將忠義試諸難。爲從六道黔黎望。能致三韓社稷安。同列英雄顏更厚。未亡邪佞骨猶寒。更逢亂日誰爲計。可笑時人用事姦。我今聞訃作哀詩。不爲公悲爲國悲。天運難能知否泰。邦基未可定安危。銛鋒已折嗟何及。忠膽常孤恨不支。獨對山河歌此曲。白雲流水摠噫嘻。</text>
<title>外堂兄李副令追封先君。拜其塋。作二絶以呈似。</title>,<text>塚尺三高翠麓前。子曾超躡大夫聯。追封位重鴻樞使。應是榮光耀九泉。庶羞羅列墓門前。子侄成行僅數聯。再拜忽思平昔事。空將感淚灑如泉。</text>
<title>書袖隱椎上人卷</title>,<text>剛槌妙用是何容。縮手多時不露蹤。打碎祖關無一事。四威儀內韞奇鋒。</text>
<title>書鳴巖卷</title>,<text>一下槌聲遠。訇天法鼓鳴。晴雪隨手起。六合晏然淸。</text>
<title>栽松 幷序</title>,<text>唐人觀隣老栽松詩云。雖過老人宅。不解老人心。何事殘陽裏。栽松欲待陰。此給其老人而作也。我今年當六十。於山亭之畔。種稚松數十株。忽憶唐人之意。作三絶以答之曰。存亡無老少。生長在松心。倘保期頤壽。何難待綠陰。衰遲何大甚。長遠豈吾心。但愛靑靑色。何期鬱鬱陰。應恥大夫號。固持君子心。故人如見憶。他日滿庭陰。</text>
<title>書寂音演師卷</title>,<text>曾聞說時默。今得見其人。道大絶言語。心淸輝刹塵。天龍難側耳。魔衆已藏身。甚處傳消息。靈山一笑春。</text>
<title>送行</title>,<text>寂音禪德到柴扉。意欲參方告曰歸。頭戴廣簷圓頂笠。身披長袖闊腰衣。翠嵐迎步行裝穩。明月當心道用微。且問草鞋錢幾隻。高蹤輕逐嶺雲飛。</text>
<title>書說菴卷</title>,<text>敷演眞宗掉舌根。雷音振動布慈雲。有時指擧無生曲。八部天龍攝耳聞。</text>
<title>次金先達貂詩韻 五首</title>,<text>由來鷄鶴不同居。羡子三冬苦讀書。金榜亞元名信美。定應明日佩金魚。十年泉石獨貧居。一局棋邊一卷書。但以才疏違世用。東來不是爲鱸魚。平生至樂在閑居。日日披看載道書。已把一心齊物我。子能知我我知魚。陋巷無人問起居。半窓山日映圖書。坐聞花塢鸎呼友。行見蒲溪獺趁魚。闃寂蓬蒿數畝居。病多元不考詩書。今朝欲寄林泉句。尺素裁封雙鯉魚。</text>
<title>送辛承奉 成安 赴兔山 時監務之任。用參以上故云。</title>,<text>兔山山郡接京畿。監務靑衫換紫衣。但爲聖明除弊瘼。莫將行止嘆乖違。割鷄不是牛刀用。撫俗還承鳳詔歸。歌闋酒闌分袖去。草芳江路馬如飛。</text>
<title>哭元措大 文質○二首</title>,<text>讀書心切自童年。我亦當時敎一聯。後我來人先我去。不勝怊悵籲蒼天。過眼榮枯水上爻。百年猶是暫時交。可憐四六年間事。夢幻泡中夢幻泡。</text>
<title>端午。贈氷亭弟。五首</title>,<text>靜坐山齋日正長。一巵菖歜有餘香。郡人鼓樂聲來耳。祖聖遺風在我鄕。杏子生人柳線長。酴醾隔水送幽香。對山擬欲搜新句。不覺昏昏入睡鄕。睡餘詩思轉悠長。且喜茶甌深更香。屈指吾生幾端午。身無綵縷老於鄕。天中佳節興偏長。松有淸陰草有香。葉密柳林鸎幕府。花繁菜圃蝶家鄕。人老煙霞歲月長。自嘆才薄乏馨香。但思屢辦鴒原會。每遇良辰樂醉鄕。</text>
<title>六十吟 二首</title>,<text>我生飄蕩又疏狂。多病筋骸五紀強。已免風雷於世上。更何氷炭到心腸。無窮歲月難留滯。有限肥膚莫毀傷。但媿宣尼言耳順。邇來聞見摠相忘。學道無成寡所聞。欲憑何事報明君。一涯水石知涯分。二世塵埃混世紛。氣質敢希蘧瑗化。性情常效邵雍云。已於萬務忘筌久。足以安心臥白雲。康節集。有性情吟。</text>
<title>次康節邵先生春郊十詠詩 幷序</title>,<text>讀古人詩。看古人意。今古雖殊。其意不異。人於富貴貧賤榮枯得失。皆有懽忻快樂哀戚鬱陶。其所以然者。情所感發而興起也。惜哉情乎。夫何使人至於斯也。予讀先生擊壤集。至共城十吟。其自敍云。悼身之窮處。故有春郊詩一什。雖不合於雅焉。抑亦導于情耳。其詩意深有感於予心者。若然則天之所賦之性。固無古今之異者歟。故想其風味。各以其韻次成一什云。</text>
<title>春郊閑居</title>,<text>郊居靜且閒。嵐翠連山市。溪穿脩竹流。門對落花閉。操筆發長吟。倚欄成假寐。誰桃野菜來。細嚼嘗春味。</text>
<title>春郊閑步</title>,<text>無私天地春。風日更淸新。隔水看飛鳥。渡橋逢野人。冥搜物像富。卽忘生涯貧。遇勝藉芳草。却思塗炭民。</text>
<title>春郊芳草</title>,<text>郊原雨已過。草色無間斷。誰將綠綺羅。一一巧裁翦。滿眼煙光遠。悠悠春意生。先生有美酒。對此宜閑傾。</text>
<title>春郊花開</title>,<text>郭外春陰薄。群花映草廬。繁枝聊可折。嫩葉不須除。影轉斜暉畔。香浮小雨餘。穠華無十日。將恐意蕭疏。</text>
<title>春郊寒食</title>,<text>努力賞佳辰。佳辰不可失。到處有名園。慘然驚節物。欲開未開花。乍暖不暖日。多少遶城人。駿馬俱閑出。</text>
<title>春郊晚望</title>,<text>間關呼暝禽。溪樹欲成陰。日落似無信。雲歸如有心。目窮千里遠。興復一番深。隔岸知梅發。幽香從可尋。</text>
<title>春郊雨中</title>,<text>雲氣政彌漫。雨昏天地間。空濛能潤物。暗淡巧遮山。壟上人多喜。溪邊鷺獨閑。時看煙草路。蓑濕牧童還。</text>
<title>春郊雨後</title>,<text>一雨洗殘春。山川面目眞。爛紅纔減昔。嫩綠又增新。松嶺嵐猶礙。蔬畦碧已勻。裁詩報晴霽。誰道負良辰。</text>
<title>春郊舊酒</title>,<text>春郊一十詠。如琢復如磨。新作詩如此。曾篘酒若何。壺中日月永。物外雲煙多。聊以對花飮。光陰一任過。</text>
<title>春郊花落</title>,<text>錦茵鋪滿地。春去百花園。昨暮紅枝爛。今朝綠葉飜。遊觀從此少。歌吹豈爲繁。人事摠如是。浮生何足言。</text>
<title>二十四日。雨中獨坐。</title>,<text>山齋終日雨。寥落思空勞。水漲川聲壯。雲籠岫勢高。誰能知坎坷。獨自聽蕭疏。無事可怡悅。裁詩寫鬱陶。</text>
<title>讀陶元亮歸去來辭</title>,<text>百年鍾鼎一鴻毛。早賦歸來我愛陶。涉日遊觀問前路。有時舒嘯上東皐。短筇到處山橫障。小艇乘來水半篙。若把閑忙論得失。靑雲莫及白雲高。</text>
<title>節歸去來辭</title>,<text>歸去來兮適所求。琴書之樂實消憂。倚窓寄傲論非是。撫樹盤桓任去留。或事耘耔而植杖。還將賦詠亦乘舟。樂天知命奚疑慮。千古遺風敻絶儔。</text>
<title>卽事</title>,<text>閒居氣味莫輕傳。却恐人譏所以然。翦伐蓬蒿通小徑。撥開沙石鑿淸泉。半酣村醑臨風詠。全飽山蔬聽雨眠。巢許名高由盛代。湊心丹陛禱千年。</text>
<title>久雨獨坐鄕學。書五絶以示諸生。</title>,<text>滿庭蒼蘚雨紛紛。淅瀝簷聲日夜聞。頃刻變成千萬狀。奇觀只有雉山雲。諸生愼莫事繽紛。勤學由來有令聞。篤信文章扶自已。一朝歸路在靑雲。才簿何言釋世紛。自慙孤陋寡攸聞。各須努力成功業。莫效愚夫臥白雲。若欲硏窮世務紛。要須博覽又多聞。比來人事還堪笑。飜覆無常多雨雲。老夫何敢解時紛。無復尋溫舊所聞。可以爲師知未稱。愧將衰病謾看雲。</text>
<title>書寒泉淸師卷</title>,<text>澄澄一派接曹溪。影澈涵虛冷且凄。五濁世塵俱滌盡。無窮妙用絶筌蹄。</text>
<title>書晶菴旭師卷 借張進士子儀韻</title>,<text>曾聞獅子吼。眞是無畏說。上人念在茲。兀兀經歲月。山色翠磨空。溪聲自嗚咽。白雲時卷舒。對此可怡悅。松石一菴淸。北擁岡巒屹。火輪昇東溟。晃朗景奇絶。無物礙澄光。六合更通徹。圓融影現中。萬像森羅列。下視世間人。蠛蠓雜蟣蝨。菴中所樂多。曾不虛浪出。我亦慕隱倫。天地一閑物。今日逢上人。十年愁可歇。</text>
<title>書無菴空師卷 借牧隱韻</title>,<text>信得眞空一丈夫。單單提擧趙州無。無修無訂仍無念。時有淸風動碧梧。</text>
<title>書智巖哲師卷</title>,<text>巖翠鮮明直聳天。方知四智體中圓。上人燕坐眞如境。溪月松風夜夜禪。</text>
<title>書峯日信山師卷</title>,<text>碧峯雲捲映朝陽。淸淨光明照十方。是處所修何事業。水邊林下晝焚香。</text>
<title>書平巖均師卷</title>,<text>元無等級一般平。雲裏晴光帶月明。亘古亘今同本體。上人雙眼更澄淸。</text>
<title>送信圓禪者遊江南詩 幷序</title>,<text>淸風軒圓禪者。溪月軒無學之門徒。號曰寂峯。蓋有志者也。一日過予曰。吾輩之所業。專以遊江海涉山川。尋師訪道爲事。故有行脚之說焉。吾師嗣法於懶翁。吾於懶翁。義當爲孫。惟我先祖師普濟尊者。越至正戊子。入燕都參見指空。庚寅秋。到江浙參見平山。壬辰夏。到婺州參見千巖。皆傳密付而來。其五六年間。遍參需語之處甚多。人雖逝矣。行脚之遺躅完然。吾欲南遊。一觀先師遊覽之跡。以償平生之志。卽今行矣。予應之曰。圓之言也是矣。然其志則何哉。切惟懶翁。志于大道。不憚道里之險阻。單遊萬里。參訪明師。契明宗旨。苟以是求之。上人之志卽懶翁之志也。上人眞勉之哉。吾東方與中國相距道途雖遠。方今聖天子之風化。一視同仁。四海衣冠文軌混一無間。又復干戈已定。一無道途之艱梗。且上人之道與行俱有餘力。三觀之理。般若之用。足乎已無待於外。眞釋門之一法器也。然則其於天下叢林。到處何所不容乎。若非窮究其敎深於慕道者。不能也。此去也非惟歸敬先師契悟之處。實釋子得意行脚之秋也。予所區區臨分之意。安足盡言。乃嘉其志壯其行。書一詩以贐之。蕭灑乎容儀。恢弘乎識量。一盂生計輕。萬里歸心壯。最早離塵埃。不曾少鹽醬。閩吳爲浪遊。楚越亦閑放。欲跨渡江蘆。常携扶路杖。宗風嗣阿誰。普濟大和尙。</text>
<title>送元承奉赴伊川監務詩 幷序</title>,<text>洪武二十年九月十九日。伊川新守令元君將赴官。謂予曰。臨民之任重矣。非愚不肖之所當也。而吾本無才德智術。何敢守其職乎。辭而不去哿矣。勢難能免。不得已而行矣。予解其意而答之曰。監務之職。以我國家設官分職之制。從古以來各司攸屬。本把人吏之所受也。然專其城而牧民御吏之法。與州牧大官一也。但以位卑任重。間有其弊。故方今更化之初。憲司奏聞以監務縣令之任。陞其階於參官。揀擇賢良公正堪爲守令者以遣之。今君亦膺是選。必有所以。非求媚於世而得之。觀察使之所薦聞。聖明君之所選用。其不輕而重也明矣。夫然則君之道德行乎中而溥於外。衆所望也。且先一縣而後四海。豈非吾君與觀察使之心乎。他日所就。其可量哉。抑又君之姊夫若壻先赴是任。俱有才德之稱。有以事乎上。有以臨乎下。政聲藹然。一家三人。爲郡一時。盛朝聲譽何如也。若非賢且智者。其能如是乎。君其勉哉。因書二詩以贐行云。三邑分憂出一家。赫然聲譽更無加。已能承襲高門慶。將欲增輝盛代華。應是訟庭閑木索。方期壽域富桑麻。要須用盡醫治術。當有褒徵不待瓜。伊川古縣境荒涼。一道山川欲盡方。紅日暮痕催去路。碧雲秋色照行裝。使君宣化無偏黨。民俗懷恩有激揚。若以衆心爲己用。卽今元子古龔黃。</text>
<title>卽事</title>,<text>病夫疏懶頗無良。只愛吟哦把酒觴。世事是非何敢處。人心出入莫知鄕。一軒秋影牽詩興。滿郭晴光攪醉狂。萬古曾知同一瞬。休將百歲浪悲傷。</text>
<title>重九</title>,<text>李博士同元措大。携壺折菊訪山齋。泛黃擧酒殊無害。鑷白看花豈不佳。行樂及時須遣興。奔忙底處可開懷。半酣心遠乾坤外。紅樹秋山映小階。</text>
<title>聞今月十五日。國家以定昌君立王位。前王父子。以爲辛旽子孫。廢爲庶人。</title>,<text>前王父子各分離。萬里東西天一涯。可使一身爲庶類。正名千古不遷移。祖王信誓應乎天。餘澤流傳數百年。分揀假眞何不早。彼蒼之鑑照明然。</text>
<title>苦寒夜吟 二首</title>,<text>掀天朔吹怒號林。日色熹微屢作陰。兔窟狐邱何窘迫。鵬程鵠路有浮沈。硯池始動知霜重。爐火初殘覺夜深。氷雪險途移粟輩。不堪勞力又勞心。休將朝市笑山林。山有淸光樹有陰。但愛雲煙亘今古。從敎日月自升沈。朔風朔雪寒威重。江郡江都憤氣深。耿耿不眠多念慮。一燈明暗照丹心。時前王在江陵。子王在江華。</text>
<title>國有令。以前王父子賜死。</title>,<text>位高鍾鼎是君恩。反自含讎已滅門。一國必應流景祚。九原難可雪幽冤。古風淪喪時還泰。新法淸平道益尊。專向玉墀呼萬歲。願施優渥及山村。</text>
<title>庚午元正 二首</title>,<text>鷄鳴起坐整衣襟。星斗闌干曉霧深。時有兒孫來再拜。油然發動壯年心。東君犯曉自東回。向我溫溫一笑開。且道莫嗟身已老。故將春色爲君來。</text>
<title>十二日立春</title>,<text>歲月如飛鳥。郊原又土牛。人生雲覆手。世事雪渾頭。</text>
<title>遊文殊寺</title>,<text>崎嶇過絶磴。突兀見危樓。雪溺溪猶澁。雲來谷更幽。煙霞亘今古。歲月自春秋。欲學禪門事。將心問話頭。風櫺散香穗。梵唄動鍾樓。客慮靜還寂。僧談淸且幽。山空雲萬古。松老月千秋。路滑難容足。堂頭是石頭。</text>
<title>有感</title>,<text>浮雲起滅是尋常。消長隨時理亦當。世故溺人終不弭。擧頭天地自玄黃。</text>
<title>奉寄趙中書璞</title>,<text>我生疏散寡攸聞。谷口多年便學耘。獨對一輪蟾浦月。每瞻千里鵠峯雲。敢期竊比巢由輩。自喜生逢高舜君。子侄數人遊輦下。願將仁術出鷄群。</text>
<title>二十三日朝雪。摠持母設酒。</title>,<text>昨夜催春小雨來。曉看微雪灑皚皚。野情閒思殊難寫。嘯志吟懷亦未裁。飄岸只這非亂絮。惹叢那箇是眞梅。就中兒子言堪用。天氣凄寒飮此杯。</text>
<title>記夢</title>,<text>近聞韓山君謬被讒喙。遷居長湍。向方馳慕已久。是月念後。夢謁者兩宵矣。又昨夢與客遊一洞口。偶入一茅舍。公立于廳上。如盥漱狀。予再拜進前而立。公卽呼男判書曰。揚彥。如名 汝往彼處。先使知之。我明晨將往雲巖。可期會於申家宅。若不爾。彼必有悔嘆。判書卽去。公入室如理裝。予見柱間鑿孔中有一張白紙。取而披之。乃公之手寫書也。讀之半。未終而覺。忘其辭意。不知將有何祥乎。正月二十五日夜三更也。書二詩以誌之。至寶韜光政令苛。有誰如琢復如磨。邇來夢謁連二夜。記取魂遊作一歌。邦國經綸歸火澤。睽卦也 江河舟楫困風波。天如未喪斯文也。縱有匡人乃我何。玉自無瑕事已訛。荊人兩刖定非他。海東風月應含憤。天下英雄所共嗟。萬姓同瞻新日月。三韓自固舊山河。明分枉正蒼蒼在。寤寐祈傾體氣和。</text>
<title>二月三日。雪中自詠。三首</title>,<text>從朝至暮雪漫天。病客無聊百慮煎。牙齒痛來難得忍。精神損盡易成眠。銀城粉堞連高下。玉樹瓊枝列後前。佳景無人共牢落。獨吟空憶剡溪船。吾生何事不違時。疏散曾爲世所麾。任却譏呵須地忍。謹於幽獨畏天知。早春詩興悠然起。晚歲風情颯爾衰。徙倚南窓無一事。只看山雪壓松枝。身世悠悠入苦吟。眼看時事不堪任。詩書跌宕情難述。筋力酸辛病未禁。頗覺年光催雪髮。又驚春信到花林。挽回盛世誰爲術。感古悲今對碧岑。</text>
<title>明日又吟二絶</title>,<text>從朝至夜夜連朝。朝不晴仍晝亦飄。還似少林傳性日。滿庭堆及祖師腰。廚火蕭疏雪擁門。林烏戢翼寂無喧。鄕人送至丁膰肉。飽食燒香拜聖恩。</text>
<title>十二日雨中。鄭禮安來訪。</title>,<text>山雨正疏疏。東風二月初。聲侵幽客枕。寒濕故人車。尊滿聖賢酒。槃橫天子魚。陶然乘半醉。心境更淸虛。</text>
<title>有感</title>,<text>制度綱常在海東。狂瀾旣倒沒遺風。雷霆起滅言辭表。日月昇沈掌握中。餐菊湘濱心更苦。茹芝商嶺念無窮。悵然回首蒼梧遠。斜照微茫草色空。</text>
<title>自詠</title>,<text>病夫扶杖對煙霞。欲向東風檢物華。雨雪一旬春且冷。山川十里日初斜。年來世故那容說。老去生涯豈足誇。盡愛紛奢增意氣。獨將身計笑周遮。</text>
<title>卽事 二首</title>,<text>地僻幽棲老病深。綠苔門巷絶跫音。暝禽啼破寥寥思。殘雪斜陽照遠林。春入山村日漸遲。餘寒尙勒百花枝。病夫情興消磨甚。檃栝吟成一首詩。</text>
<title>書川源海琳師卷</title>,<text>靈源湛湛幾何深。深處恒藏無價琛。月浸波光通內外。是爲淸淨本來心。</text>
<title>春感 三首</title>,<text>萬木向榮日。群花正發時。老松雖有操。病幹已無思。晝寢鳥呼起。春遊誰與期。獨懷觀物志。空詠四愁詩。君親恩義重。酬答定何時。小少不三省。衰遲絶九思。世緣俱背理。心事例違期。忠敬終無效。徒歌罔極詩。吾生眞漫浪。兀兀強隨時。遇過飜然改。操心儼若思。危機當所愼。坦道要須期。吟得白頭詠。狂歌或似詩。</text>
<title>雨中卽事</title>,<text>山花紅紫鳥相呼。獨坐無端憶酒徒。夢與洞仙傾露液。雨牕春睡有工夫。</text>
<title>四月初六日。別監夫婦設食。六言四首</title>,<text>村逕崎嶇蕪綠。義夫孝婦同來。新篘春釀香釅。大道通於數杯。細餠嘉肴細麪。飽來萬慮皆空。爾曹能養能敬。我亦猶能固窮。子女團圝眼下。老夫情興從容。昔人一去無信。杳杳黃泉九重。萬般紅綠扶春。遍入南山北山。政倚半酣心遠。幽禽近我間關。</text>
<title>是月念三。觀察使道副使鄭公 士毅 垂訪陋齋。五首。</title>,<text>草深山路絶經過。只看斜暉明遠波。忽有高軒勞玉趾。光生物像政森羅。春事堂堂病裏過。可憐光景逐奔波。扶筇強起看花樹。兩眼朦朧如隔羅。深感明公此日過。涸鱗方得霈恩波。一生重德將何報。反愧才能薄似羅。十載江湖誰肯過。風煙萬里白鷗波。近聞鸞鳳盈臺閣。焉得沙鷗見罻羅。世事如雲歲月過。魴魚赬尾困風波。賑窮今日施仁術。大勝成湯一面羅。</text>
<title>鄭公見和。復次韻。五首</title>,<text>道無不及亦無過。功業何曾慕伏波。方覽恩光被天下。妙年聲價動新羅。彩雲仙子日相過。壽酒盈巵瀲緣波。月厄年災俱避去。何憂地網與天羅。草長郊原新雨過。嬌雲濃暖水生波。此時進謁歡情極。盡意頻傾金叵羅。桃門崔顥昔重過。不見情人廻眼波。何似相君重到日。闌干妾淚濕紅羅。身年六十已曾過。兀兀相隨人海波。追感前朝明敎化。種花先種曼多羅。丙甲年。宣旨勅內外寺院人家皆種此花。故云。</text>
<title>復用前韻。送鄭公向楓岳關東。</title>,<text>今向關東別境過。海棠沙路繞淸波。知公豁展平生志。絃管樓臺醉綺羅。去路應從楓岳過。長陽山色照淮波。想知信馬閑吟處。鞭末淸江漾碧羅。</text>
<title>感古</title>,<text>召南詩客詠甘棠。單父琴翁不下堂。羊祜荊州名萬古。苔碑尙在峴山岡。方參昔日見任棠。抱子旁開薤水堂。此道廢來人不禮。俱焚玉石火崑岡。</text>
<title>送元有寬高沃赴試</title>,<text>幽谷過春風。鸎兒調羽已。遷喬意不勝。欲向花林起。巧拙人之功。行藏天所使。毋令題柱翁。於蜀獨專美。</text>
<title>到鄕學謁聖</title>,<text>殿堂寥落向南開。雨過庭除滿綠苔。老病門人來再拜。聖心應念不知裁。</text>
<title>示諸生 三首</title>,<text>誨人文學愧吾曾。溫古知新摠未能。才業本非游夏輩。此來羞恥重難勝。學人須要遠嫌疑。徒誦文詞豈曰知。但願堅持君子志。禮儀廉恥必先期。雨收天地入新涼。編簡披看此最良。燈火可親人可共。各須勤力踐文場。</text>
<title>七月八日有感 是予生日</title>,<text>身年六十一。今日是生日。膽落心如灰。鬢衰顏似漆。持身何苦辛。絶念於超逸。兄弟共違行。妻孥不在室。親恩何以酬。子職尤多失。念此撫孤松。悲風起蕭瑟。</text>
<title>以西瓜獻鄭副使行軒</title>,<text>瓜田纔數畝。成蔓繞山齋。灼灼花花盡。纍纍箇箇排。始知瓤已熟。方覺味尤佳。摘獻爲消熱。恭惟諒此懷。</text>
<title>讀宥旨</title>,<text>十行寬敎下綿區。四海民同萬歲呼。立孝正名遵古典。敬親尊祖守丕圖。愼終追遠誠心切。赦過推仁德義俱。讀罷寸懷多感激。須知景業邁唐虞。</text>
<title>寄崔大諫 嗣</title>,<text>官帶氷銜得美名。正逢仁主識賢明。職司諍議天威近。世號神仙地位淸。手惹金爐香細細。章成銀箭漏丁丁。想應朝罷荀池月。斟酌黃封憶老生。</text>
<title>次大諫所寄詩韻</title>,<text>欣聞慶事賀高門。心逐西飛一片雲。老淚數行先自墮。喜情深似醉熏熏。男兒事業擅儒門。入直金扉紫闕雲。雙大夫銜照朝列。方知德性所陶熏。已許愚兒接貴門。恐煩閑雜鬧如雲。里仁爲美聞夫子。其所凌夷可不熏。</text>
<title>書寶峯琳師卷</title>,<text>崔嵬成妙色。千古照堪輿。王樹涵蒼海。氷輪朗碧虛。無生光炯炯。不動體如如。絶頂躋攀少。眞爲釋子居。</text>
<title>書明菴珠師卷</title>,<text>元無內外遍包含。莫問前三與後三。一顆圓光通瑩澈。森羅萬像現于菴。</text>
<title>書淸裕海生上人卷</title>,<text>江淮河洛盡朝宗。深廣無涯幾萬重。識浪境風元不動。澄澄湛湛且寬容。</text>
<title>書琦峯海普禪者卷</title>,<text>截然孤立白雲中。碧玉螺紋映大空。萬古靈光連覺海。上人元是主人公。</text>
<title>次韻邊竹岡慠利名詩書千卷後</title>,<text>君子由來自固窮。慠於名利伴仙翁。不將才略登華秩。但把文章振素風。煙水雲山多作態。奇芳異卉列成叢。此間行樂誰能換。辜負平生是我公。已於泉石寄安居。豈向承明引帝裾。五鼎千鍾都不顧。一琴三卷外無儲。每思入海先驅鰐。常爲遊山穩跨驢。非道求名是閑事。卽今吾亦愛吾廬。</text>
<title>復次</title>,<text>也任人間富與窮。首陽方效採薇翁。看山興逸無塵累。傲世心高有道風。趁水桑麻三五里。滿園梅竹幾多叢。勁然志操將何比。鬱鬱軒車十八公。岳瀆高深奉帝居。滿朝伊呂共聯裾。四方家戶無殘弊。八道囷倉有畜儲。知子風儀比遼鶴。愧予才智似黔驢。幸逢佋代搜賢日。莫傲功名臥一廬。</text>
<title>復次</title>,<text>往來南北足遐窮。且學商山四老翁。世事竟如蠻蜀戰。人情摠似馬牛風。經春岡竹抽新筍。過夏山茶長舊叢。對此悠然觀物理。一生終不羨三公。看取當時富貴居。競乘肥馬衣輕裾。惟君無事有何慮。獨自有閑無所儲。久混世人交衆士。恰如天驥在群驢。萬殊一理嘗應了。也任華堂笑弊廬。</text>
<title>復次</title>,<text>盡稱菩薩惠何窮。元是乾坤放浪翁。榮辱不來孤嶠月。行藏已付小軒風。旣爲世上五經笥。能解人間萬事叢。願爲蒼生須一起。如今物望屬於公。五代邊鎬克潭州。不殺一人。人稱邊菩薩。後漢邊孝先世謂之五經笥。故及之。我今衰老寂寥居。世路塵埃不染裾。經史恨無三載學。貲糧愧乏一年儲。淡煙沙觜翹雙鷺。疏雨原頭秣隻驢。此是情懷閑遠處。乾坤窄若小蘧廬。</text>
<title>復次</title>,<text>曾聞阮籍泣途窮。擬欲心期失馬翁。堪笑襄王巫峽雨。可誇曾點舞雩風。能詩和靖憐梅樹。愛酒淵明對菊叢。我亦因看魯褒論。鹿門將訪老龐公。君似相如客右居。我如梅福戀簪裾。商鞅始變秦邦法。綺季來扶漢室儲。子晉嘗騎雲表鶴。浩然閒跨雪中驢。孟軻食禮論輕重。專爲任人問屋廬。右二首載屍車體。句句皆鬼錄。</text>
<title>書遍菴海彌上人卷</title>,<text>義天虛闊自澄淸。識浪情波一切平。本是兩儀呑不盡。方知二耀未窮明。</text>
<title>元長興母趙夫人挽詞 四首</title>,<text>母儀婦德並離倫。萱室森然一笑春。當是子孫將盛日。乃何先作九泉人。子爲忠孝女爲賢。賴是三遷訓誡專。綵服化爲縗絰服。見聞遐邇競呼天。織屨稱觴效古賢。一生貞潔孰能肩。鄕閭有眼皆揮淚。滴滴潺湲漲九泉。交橫紼翣動悲風。一夢浮生萬事空。薤露歌殘車馬散。高墳應獨月明中。</text>
<title>題元伊川所示詩卷後</title>,<text>此軸乃木菴先生朴東雨，簡甫先生金坤釋，恬軒，愚公，晦軒，古鏡互相賡和。成一軸。又伊川，漁隱，韓先生子龍與太守素堂元公相和。成三十八首也。儒釋同心友。賦詩聊散憂。共持鸚鵡盞。每典鷫鸘裘。氣逸裁雲筆。心淸載月舟。兩軒前拾得。諸子後閭丘。題詩爲言志。把酒要寬憂。但愛鵝黃斝。何思狐白裘。循山閑策杖。觀水緩廻舟。回首六朝事。荒煙狐兔丘。</text>
<title>再用韻擬古</title>,<text>黃鶴題詩客。白雲千古憂。昔人去不返。淚滴緇羔裘。百歲平生事。浮如水上舟。親交半凋喪。宿草荒秋丘。回之陋巷樂。人不堪斯憂。我今聊樂耳。衣弊木綿裘。靑雲有甲第。蒼海惟小舟。君看畢竟事。都是一堆丘。吾今得此軸。欲和憂還憂。一字未安處。如冬扇夏裘。江流難接履。山逕豈行舟。數篇纔寫出。遺稿堆成丘。</text>
<title>崔沃州 上河 寄詩云。一過平涼一夢如。十年別裏甚無魚。先生若問吾行樣。只是圖書不滿驢。次韻奉答。</title>,<text>伊川太守訪如如。居士 忽得先生雙鯉魚。一讀已知心裏事。想看山水醉騎驢。世事於公百不如。實猶緣木欲求魚。風濤未可容舟楫。走馬途中獨跨驢。</text>
<title>同年李令公 崇仁。 被讒在忠州寄詩云。宦海連三黜。羈棲已屢空。問誰能感激。北望有元公。次韻奉答。</title>,<text>單棲淸且冷。束手愧不空。但願安眠食。明君道至公。</text>
<title>次半刺先生所示淮陽府使李恒詩韻 九首</title>,<text>幸同佳客坐。聊共故人杯。玳瑁筵初罷。珠璣句忽來。其二朝暾明祖幄。朔雪照離杯。勸醉非他意。天寒雪復來。其三各臨南北路。同把兩三杯。返旆知何速。慰他向慕來。其四上賢元不器。脩鰐豈容杯。何愧割鷄小。明當大用來。其五訟簡稀開閤。歡疏不擧杯。看山常拄笏。爽氣朝朝來。其六雪月供詩筆。雲煙繞酒杯。世途危險事。難入此中來。其七解酲劉五斗。通道李三杯。此是醉中趣。斯人去不來。其八彈琴復彈琴。倒杯仍倒杯。要須謀醉興。少壯不重來。其九已矣吾生事。都將付一杯。河龍無復出。遼鶴不歸來。</text>
<title>十一月二十八日。元契長叔老設宴于要濟院。招契內諸公。予亦參于席末。作 一首 以呈似。</title>,<text>新館臨溪水。溪光照綺筵。卽看賓客貴。深信主人賢。松翠連樽俎。梅香動管絃。休歌罷宴曲。雪月夜如年。</text>
<title>十二月初一日</title>,<text>流光冉冉促期頤。短景三分亦暫時。歲暮心懷多慘感。晚年筋力甚衰遲。山鴉喚起煙霞夢。松鶴催成雪月詩。一世乾坤知己少。鬢邊添得幾莖絲。</text>
<title>冬夜</title>,<text>火陷爐灰睡味幽。松風終夜響颼颼。夢廻推枕惺惺着。月側西南欲曉頭。</text>
<title>二十三日立春有雪 二首</title>,<text>春信凌寒入杏林。土牛行處囀幽禽。玄英戲作漫天雪。惱殺句芒生物心。一間茅舍接松林。門絶遊人有異禽。爲感衰翁驚節換。近軒啼破寂寥心。</text>
<title>次山人角之詩韻 四首</title>,<text>忽得新詩意轉深。五臺禪客偶來臨。悠然驚斷煙霞夢。怳若都忘塵土心。氣焰高高虹萬丈。詞源浩浩海千尋。程朱並轡吾何敢。自愧愚蒙荷德音。來詩有程朱幷轡之語故云道味何勞問淺深。早年南岳獨登臨。羡師能究西來意。愧我難專上達心。白首塵埃何所樂。靑山水石擬追尋。裁詩欲繼無生曲。已斷琴絃絶至音。來詩有無生一曲之句故云闃然廬岳白雲深。靖節先生每到臨。三笑幾時相會面。七言八句已知心。石田茅屋身空老。溪月松風夢屢尋。想得我師淸燕處。寫經餘暇禮觀音。釋儒交契古來深。須要乘閑肯暫臨。支遁許詢能合意。太顚韓愈亦傳心。一篇所說堪爲誡。千載遺風可復尋。多感禪翁情懇款。敬將詩律以傳音。</text>
<title>復次 三首</title>,<text>再奉淸詩感更深。森如面目又親臨。師能達道能窮理。我不知言不攝心。無賴俗緣相續起。何當禪味得求尋。春來欲訪天遊室。共聽雲間午梵音。村居蕭索境幽深。車馬賓朋不肯臨。雲路飛騰曾失約。世途名利久無心。卽今時事那堪聽。上古淳風未可尋。得見上人三昧筆。洗湔兩耳不平音。掛席門前臘雪深。新年消息已當臨。持身不謹從他笑。學道無成誤自心。山畔門庭貧寂寞。頭邊歲月老侵尋。上人若不傳佳句。何處得聞金玉音。</text>
<title>復次 二首</title>,<text>肉眼寧窺法器深。聞名皆謂佛陀臨。坐禪行道無餘念。持律看經已盡心。濁世因緣曾抖擻。浮雲蹤跡未推尋。可憐擾擾人生事。宇宙洪荒難寄音。藏海多門義甚深。道人於此日常臨。要知一乘分三乘。須會三心攝一心。世諦紛紜將底解。眞源空寂向何尋。願師演說無生理。指導愚蒙播德音。</text>
<title>書說峯演師卷</title>,<text>不動廣長舌。宣揚不二門。巍然竗高頂。至靜絶名言。</text>
<title>送行</title>,<text>絶學無爲雲水僧。芒鞋布襪一烏藤。渾身只是衝天志。此去應燃不盡燈。</text>
<title>除日曉起</title>,<text>參橫斗轉夜將晨。逐鬼人聲動四隣。燈火今宵堪守歲。煙花明日又逢春。流光荏苒知誰健。時世奢華愧自貧。撚斷疏髥還撫已。來朝六十二年人。</text>
<title>辛未元正。得江陵崔同年允河書信。二首</title>,<text>三陽夜逐斗標廻。納慶柴門向曉開。遠信忽隨春色到。迎新喜氣藹然來。嘉貺來從東海頭。海中新味及時求。開緘感謝乾坤惠。遙想風波一葉舟。</text>
<title>題目菴眉月師卷</title>,<text>兩目開四大海。雙眉秀五須彌。間有一輪圓滿。白毫光彩淸奇。</text>
<title>春初有感 四首</title>,<text>老境逢春日。翛然念昔遊。光陰何忽忽。身世轉悠悠。得喪休關念。行藏不足求。太虛無一物。山色碧浮浮。又盛事雲俱散。殘年浪自遊。聖賢空寂寂。天地儘悠悠。學是心中得。道非身外求。嗟哉昧此理。虛送一生浮。又有誰曾有約。花下水邊遊。人世爭奢靡。吾生獨謬悠。良辰當此至。樂事更何求。起看南郊外。藹然和氣浮。又海東天地靜。法駕動南遊。玉塞音書絶。金陵道里悠。弼諧皆稷契。政事盡由求。德合陽和力。佳哉氣遠浮。前秋。大駕至南都。二月。還松京。</text>
<title>卽事</title>,<text>雪消氷釋漲溪流。方覺山居事事幽。鳥語春風來屋角。鴉飜暮景過峯頭。世緣漸漸紛難解。野興陶陶浩未收。最愛懶翁詩一句。得休休處且休休。</text>
<title>讀杜集</title>,<text>杜陵野老不庸流。自是無營地轉幽。飜覆直嗟雲雨手。往來嘗歎雪霜頭。一時才藻元無比。千古聲華尙未收。耘谷鄙夫還獨笑。荒唐嘯詠不能休。</text>
<title>書華巖英上人卷</title>,<text>粹氣雄精自稟生。英華發外照人明。逍從般若心中得。步踏毗盧頂上行。兩眼恒隨溪水淨。一身長與嶺雲輕。想知燕坐無爲處。蘿月松風盡意淸。</text>
<title>書野翁田上人卷 汀月軒</title>,<text>土坡平漫接林坰。永夜淸宵月滿汀。此是上人行道處。碧山茅屋照明星。</text>
<title>寄鄭定州 士毅</title>,<text>向方思慕日何新。珍重先生記老人。去歲相從如一夢。寂寥山郭又靑春。</text>
<title>寄右街雪峯丘僧統</title>,<text>自別淸儀歲屢過。年來動止問如何。相思未得一相見。其乃光陰如擲梭。</text>
<title>書履菴道上人卷</title>,<text>坦無蹊逕且玄微。至大難名訂者稀。偉我上人能踐迹。碧空無際白雲飛。</text>
<title>三月初九日。李都領 乙生 開慈堂壽席。走价見招。以病不赴。詩以賀之。</title>,<text>壽席風流卽洞仙。孝誠應是感皇天。北堂萱草長春色。定見蟠桃再熟年。負薪憂重畏天陰。阻侍華筵恨思深。花盡山南守幽獨。綵衣堂上謾馳心。</text>
<title>雨中。謝靈泉堂頭送酒。覺林住時也</title>,<text>落花春檻雨霏微。病客無聊獨掩扉。廬岳一壺來慰寂。陶然身世揔忘機。嫣紅掃盡狂風際。嫩綠初均小雨餘。賴此麴生攻萬恨。惜春新句等閑書。</text>
<title>十六日。赴元契長 天富 契內筵。呈諸公。</title>,<text>高堂雪髮更還靑。一契諸公拜鯉庭。雉岳巍然橫座右。嚴君壽算付山靈。世途名利日奔忙。天使吾儕守醉鄕。今日更知深厚意。一春三度闢歡場。笙歌寥亮日如年。主客風流地上仙。歲箭射人催白髮。莫辭深酌倒觥船。</text>
<title>次韻書天台義圓長老詩卷</title>,<text>學禪仍學敎。能筆又能詩。有志通三要。無爲絶百非。開窓迎月出。倚杖看雲歸。此是淸閑趣。工夫任早遲。</text>
<title>書日菴杲師卷</title>,<text>照破大千界。中天朗且淸。容光無不現。此是上人行。</text>
<title>書南峯師友師</title>,<text>南是虛明地。竗高蒼翠新。良朋隨處在。五十有餘人。</text>
<title>李契長席上。呈契內諸公。子成</title>,<text>雲淡風輕日。花明柳暗天。杯槃漸狼藉。時節政暄姸。霞瀲黃金斝。香生綠綺絃。座中皆父老。方信大平年。</text>
<title>山花</title>,<text>天末丹霞鎖百重。籠雲映日色彌濃。東君好事能收拾。粧點前峯與後峯。</text>
<title>書珣巖玉師卷</title>,<text>溫潤而光。無瑕有良。巍巍不動。此曰崑岡。</text>
<title>書霧巖雲師卷</title>,<text>雲籠霧鎖隱奇形。誰識中藏一箇靈。慧日照朱雲霧散。突然眞體露亭亭。</text>
<title>得泂書信</title>,<text>今朝京信到吾床。乾柹胡椒摠有香。又有一丹能保命。啗餘心地更淸涼。親老家貧仕不迂。願渠忠孝可雙輸。要將誠敬加勤謹。窮達皆關命矣夫。</text>
<title>送舍弟子誠赴歙谷令</title>,<text>金城舊縣令。歙谷新太守。從事與通直。爲郞在前後。位前卑後高。縣卽今猶舊。其所以然者。於理不差謬。於戲我朝廷。深念民弊久。遴選位高者。成良而俊秀。各使莅小官。省察其休咎。子受五品行。欲抽持板手。惻隱仁之端。是非義所取。二者得其中。從政乎何有。五馬春風程。雲煙濃滿袖。何以贐此行。三杯一短句。臨別意無他。祝高千萬壽。</text>
<title>四月八夕。觀靈泉寺燈。</title>,<text>一芉高揷翠微顚。燦爛連珠掛半天。一一變成無盡焰。盡爲無盡照三千。供佛供僧遍十方。福如塵數固難量。夜深點點尤增潔。缺月疏星共讓光。餘光照及鐵圍山。杳杳昏衢曉色還。從此更深功德海。盡禳災殄世人間。</text>
<title>端午。拜先塋。</title>,<text>三酹虔心拜隴頭。隴頭雲影喚悲愁。黃泉未可達音信。鬱鬱情懷何謬悠。年年三到此岡頭。今日愁加昔日愁。未得立揚成白首。孝無終始我心悠。峯頭多積土饅頭。滿眼纍纍摠是愁。旣信人人呑一箇。百年間事謾悠悠。</text>
<title>柳扇</title>,<text>藤縷粧成世所珍。柳枝裁作甚違人。物卑豈敢爲時用。亦有淸風滌熱塵。</text>
<title>萬歲寺新竹</title>,<text>舊叢依北砌。新篠映東墻。葉帶慧風振。枝承甘露長。疏疏篩月影。鬱鬱鎖煙光。最愛閑看處。淸陰散晚涼。</text>
<title>書覺怡師卷 號悅峯。或悅道。</title>,<text>尖山突兀堪依托。大道淵源能忖度。從此怡然笑不休。樂哉何樂如斯樂。</text>
<title>八月初二日有大風</title>,<text>雲陣奔騰勢氣雄。大風來震自山東。老松㧞落林巒瘦。早穀摧殘畎畝空。雨脚顚狂頻點滴。天容勃鬱變溟濛。不聞閉戶看經卷。耘叟心如陸放翁。</text>
<title>初七日有霜</title>,<text>新霜早降烈風餘。禾稼凋零樹木疏。全穗稻秔飄雨水。垂花木麥臥丘墟。逢秋旣減乾坤惠。來歲應無斗斛儲。康濟時艱誰有術。仰天長歎一欷歔。</text>
<title>夜吟</title>,<text>雨暗山雲近檻低。隔窓蛩唱弔幽棲。夢廻推枕吟哦久。三首詩成已曉鷄。</text>
<title>卽事</title>,<text>秋光滿座席生涼。詩思飄然入渺茫。雲際峯巒才隱約。霜餘草樹尙靑蒼。旣知物表心神放。且任人間歲月忙。方寸更澄塵累絶。水邊山色映茅堂。</text>
<title>中秋。拜慈塋。</title>,<text>瀼瀼白露滿荒丘。梓樹悲風又一秋。追遠意深身已老。自嗟光景疾如流。衰草荒煙土一丘。于今二十五年秋。鶴飛不返人長歎。雲去無心水自流。生同一意死同丘。相照同心月正秋。兄弟數行同此拜。九原同喜我同流。傍有叔母元夫人之墳。母之子孫每於名旦。同此祭事故云。</text>
<title>中秋月</title>,<text>中秋氣候稍淸寒。向夕庭柯白露團。雲自天心收王葉。月從山頂湧銀槃。笙歌幾處人爭舞。嘯詠當時我獨看。寂寞繁華同一色。有何私意敢相干。</text>
<title>十六夜月</title>,<text>秋天碧遠廣寒寒。今夜團如昨夜團。銀漢橫鋪雲毋帳。金波直注水精槃。光輝未必一宵減。情興應同萬里看。皓彩漸移風露冷。半庭松影轉欄干。</text>
<title>賦雪餻</title>,<text>重羅雪麪是天生。水火相煎氣所成。本絶手痕精且潔。能供舌味脆仍輕。碎如梅蘂楊花落。團似瓊膏玉屑盈。飽倚風軒舒一嘯。秋山紫翠眼前橫。</text>
<title>代民吟</title>,<text>生涯寒似水。賦役亂如雲。急抄築城卒。兼抽鍛鐵軍。風霜損禾稼。縷雪弊衣裙。未忘妻孥養。心煎火欲焚。</text>
<title>書明菴照師卷</title>,<text>性海圓融遍十方。上人於此訂眞常。六窓虛豁元無礙。無古無今本分光。</text>
<title>聞雁</title>,<text>玉塞三春路。銀河九月程。殘星幾點在。明月數行橫。翽翽凌雲翮。嗷嗷到枕聲。羡渠兄弟具。嗟我每孤鳴。</text>
<title>自遣</title>,<text>筋骨知衰甚。生涯任屢空。檻前山有約。匣裏劍無功。榮辱何交涉。光塵自混同。行年今幾許。六十二秋風。</text>
<title>九月十日 四首</title>,<text>郡樓前日闢歡場。酒瀲杯心菊蘂香。醉舞狂歌多放浪。不知身世在何鄕。四面諸山展錦屛。雨昏終日遁奇形。陰官惱殺遊人意。故遣雲嵐作晦冥。每到丹楓黃菊辰。思量倍勝綠楊春。今年又負登高約。行止深知不在人。籬菊猶今未吐黃。秋霖防却上高岡。雨晴更待花開日。重作重陽也不妨。</text>
<title>十二日有雪</title>,<text>小齋寥落思依依。苦厭秋霖事事違。造物戲人良可怪。卽先霜降雪霏霏。</text>
<title>牧隱相國對菊有感詩云。人情那似物無情。觸境年來漸不平。偶向東籬羞滿面。眞黃花對僞淵明。次韻。</title>,<text>須信無情笑有情。有情惟是一生平。陶公死後千餘載。依舊東籬粲粲明。</text>
<title>偶吟</title>,<text>少日吟哦氣自豪。老年衰疾思空勞。寂寥天地知音少。只有秋山照二毛。</text>
<title>十八日戲詠</title>,<text>今日天陰重。冷氣凝不散。片片雪片多。絲絲雨絲亂。病夫怯倚欄。縮坐獨興歎。屈指數良辰。季秋又過半。寒門絶往來。誰與爲酒伴。虛腸如轉雷。喚婦促炊㸑。</text>
<title>是日卽事</title>,<text>朝見風狂雨雪低。暮看霰雹連虹霓。不知今日有何瑞。造化功用無不齊。</text>
<title>擬古</title>,<text>谷口鄭子眞。耕耘躬自親。十年巖石下。誰與爲其隣。英名動京洛。千古慕芳塵。煙霞老一士。鳥獸可同倫。心閑無得失。道直何屈伸。時時弄風月。脫稿淸詩新。</text>
<title>夜坐有感 二首</title>,<text>今歲貧加去歲貧。門前不絶督租人。可憐鉛槧功無效。堪任簞瓢樂是眞。崑嶺火炎焚王石。廬山雲水息風塵。餘生出處終難決。耿耿靑燈照病身。長夜漫漫恨未禁。飯牛人老絶知音。蓬蒿三畝稅尤重。煙月五湖情更深。始信價低尼父玉。却嗟絃斷伯牙琴。一心萬恨憑誰說。多謝寒蛬伴獨吟。</text>
<title>天台演禪者將赴叢林。自覺林寺來過余。觀其語默動靜。甚是不凡。雖當釋苑晚秋。將是以復興其道。臨別需語。泚筆以贐行云。</title>,<text>禪門絶名相。閫閾本幽深。祖脈傳台嶺。宗風隔少林。應吹無孔笛。閑弄沒絃琴。此別何須恨。不同塵土心。</text>
<title>送義圓長老</title>,<text>靑箱竹杖驀溪山。身與浮雲一樣閒。此去叢林應茂盛。栴檀一樹蔭其間。志氣洋洋動海山。萍蓬蹤跡是長閑。水雲江北江南路。淸淨行裝照世間。</text>
<title>用深字韻呈覺林室</title>,<text>智海寬仍大。慈門廣且深。紛華笑城市。寂靜愛山林。蘿月朝朝鏡。松風夜夜琴。上人常燕坐。是處豁傳心。</text>
<title>次宋獻納 愚 上興法丈室詩韻</title>,<text>無念亦無證。大慈仍大雄。寫經興妙法。揮塵播眞風。禪翁稀世彥。詩客間時雄。相對論懷處。茶煙颺竹風。</text>
<title>次宋獻納上牧伯詩韻</title>,<text>衆人皆醉獨能醒。不忍湘壘鬱鬱情。大翼更當霄漢路。一身輕逐白雲征。</text>
<title>送竹溪軒信廻禪者遊江浙詞 幷序</title>,<text>三韓無學，本寂二師皆懶翁門之秀者也。翁信而待之異於衆。及懶翁示寂之後。一國禪流敬而致禮。尊榮無對。上人投於二師爲弟子。而於懶翁。義當門孫也。蓋其學道修習。從可知矣。今欲遠遊江浙。飛錫而去。其意無他。切欲參訪明師。亦歸敬懶翁舊遊之地也。若用其有餘力之智行。歷參天下善知識。則必於無所得處有所得矣。作短歌以贐行云。鷓鴣天布襪靑縢意趣深。欲參天下大叢林。隻條杖抹千峯影。一片雲含萬里心。無孔笛沒絃琴。必應今去遇知音。要看普濟曾遊處。須向平山古道尋。</text>
<title>嘆世 三首</title>,<text>眼前紛擾幾沈浮。毀譽恩讎各有求。未可非非還是是。焉知莫莫且休休。鑿氷兔術何飄颯。炊飯猿謀亦謬悠。世態人情皆此類。倚樓良久目江流。功名富貴似雲浮。何用區區強自求。萬種世紛誰解釋。一生身計我能休。風花雪月時還泰。水木雲霞境轉悠。逸興起從興廢外。坐邀山色對川流。萬事依依摠是浮。一微軀外更何求。妄尊自已己終無益。謀毀他人甚不休。福善禍淫天道近。信邪疑正世情悠。古風淳厚誠難復。川上宣尼歎水流。</text>
<title>次兔山守所示詩韻 郡守重修鄕學。有事釋奠。諸公作詩。</title>,<text>聞說兔山郡。絃歌勝昔年。德如風偃草。政若月臨川。感化人多少。稱名者萬千。想應詞訟簡。庭院綠芊綿。古郡移風日。諸生好學年。無難興盛典。不息似流川。素志恒專一。靑襟必有千。大哉宣聖道。從此亘綿綿。</text>
<title>代郡守</title>,<text>不才爲郡寄。光景費三年。愧乏恩如雨。慙無決若川。事機生萬萬。愁緖亂千千。每向東南望。家山邈以綿。</text>
<title>感事呈牧伯</title>,<text>楚王雖是聰明主。其乃荊人薄命何。痛哭未終逢兩刖。直饒良玉豈無瑕。</text>
<title>壬申正月六日。牧伯被召朝天。詩以拜送。</title>,<text>離筵非一古猶多。此別尤增叵乃何。重德盛恩無計報。但將雙淚祝調和。寒門弟姪二三人。遊宦京塵已數春。門客三千何備數。願將餘澤化窮鱗。</text>
<title>中書君</title>,<text>出身毛族沐玄泉。圓勁尖齊四美全。醉走楮生平滑地。風輕步步起雲煙。</text>
<title>哭姜主簿</title>,<text>重到平原訪舊遊。忽驚身世似雲浮。歡娛未足當時樂。怊悵空添是處愁。信斷靑樓人悄悄。夢飛黃壤蝶悠悠。不期已作他鄕鬼。芳草何年恨郞休。</text>
<title>書和光熏師卷</title>,<text>淸梅雪月色。混合一春風。此是圓融處。湛然空不空。</text>
<title>送行。借牧隱韻。</title>,<text>不讀眞經不坐襌。雲蹤鶴態氣衝天。翩翩隻影千山裏。溪月松風性可傳。</text>
<title>書大素圓師卷</title>,<text>打破無明混沌胚。廓然寂滅絶追求。能開境界乾坤鬪。閑放虛空日月流。亘古亘今何變易。不增不減遍圓周。森羅萬像於中現。妙用縱橫且自由。</text>
<title>奉寄李令公崇仁 二首</title>,<text>山林霄漢隔雲泥。出處何殊鶴與雞。祝壽心歸龍岫北。採薇身在雉峯西。殘生萬事已忘機。空老煙霞絶是非。跪履相從心尙在。白雲西北夢勞飛。</text>
<title>奉寄李公令 宥二首</title>,<text>德益尊而道益高。不將舟楫泛風濤。世途夷險經過熟。應視千鍾若一毛。大翼曾當萬里高。勢如砥柱峙狂濤。同庚野叟無餘願。且爲蒼生拂羽毛。</text>
<title>奉寄趙芸閣 璞</title>,<text>久違淸範日思三。鬢上年華漸不戡。每憶去年春夜月。旅窓燈下共淸談。小姪裁詩寄再三。厚承情眷喜難戡。恨無羽翼飄輕擧。卽進門屛奉笑談。</text>
<title>寄奉福君 神照大禪師</title>,<text>專嚮慈門十過春。無因縮地每勞神。覺林八部增威德。忙待經營舊主人。東國中興第一春。農桑得意謝天神。沙門亦感風雲會。奉福尋常獻一人。</text>
<title>秋齋雨中卽事</title>,<text>空齋秋已晚。矬屋小床涼。葦岸初搖雪。菊籬猶未霜。鴉飛山色裏。人睡雨聲傍。帶露掇金蘂。眞珠凝冷香。</text>
<title>謝弟李宣差 師伯 惠茶</title>,<text>惠然京信到林家。細草新封雀舌茶。食罷一甌偏有味。醉餘三椀最堪誇。枯腸潤處無査滓。病眼開時絶眩花。此物神功誠莫測。詩魔近至睡魔賖。</text>
<title>遊松花寺。適主師出外。待之而作。</title>,<text>朝露披榛陟此岡。主人何處鎖禪堂。松風只解遊人意。偏向賓筵送晚涼。</text>
<title>奉寄前牧伯鄭公 四首</title>,<text>吏肅民安庶政和。半年淸譽動絃歌。飜然返旆朝天去。失母群兒叵乃何。吾生得見致中和。且喜恒聞樂職歌。民是天民天不佑。不知天意乃云何。十載江湖學志和。但携蓑笠放漁歌。重恩未必酬山岳。卽到離筵不淚何。紫霞仙洞有安和。應是神仙奏浩歌。切欲攀緣陪劍履。諒無脩翼若爲何。</text>
<title>次詩字韻 三首</title>,<text>氷雪溪山歲暮時。路長誰慰寂寥思。客中情況無人識。萬恨聊題七字詩。公事如雲無歇時。馬蹄南北費勞思。吏民不識憂民意。誤道溪山覓好詩。聞說龔黃在昔時。寥寥千載謾追思。于今自賀吾生事。得見中和樂職詩。</text>
<title>次半刺楊先生所示按節鄭公題洪川客館詩韻</title>,<text>聖神開化國。伊呂在臣隣。世復羲軒世。民爲堯舜民。多方皆帖秦。異域盡和親。天子下宣諭。三韓樂更新。右賀朝恩威施兩道。德政冠諸隣。溟海潛橫鰐。山林起逸民。功庸歸社稷。忠孝報君親。千里謳謠遍。淸風澈日新。右記按節行絃歌喧弊邑。煙火接比隣。莅政同留犢。移風化爲民。母臨綏似德。嬰慕仰如親。舊染群汚俗。從今一一新。右記半刺行棲棲還自笑。踽踽與誰隣。心阻塵埃世。身閑畎畝民。野僧來作伴。林鳥近相親。操筆弄雲月。聊歌聖德新。右陳情</text>
<title>豆腐</title>,<text>斗豆先將石磨磨。盈槽白雪水相和。攪成汴處漚還滅。漉取泡來滓倍多。凝結釜中濃似酪。滿盛槃上色如瑳。雜烹芋卵炊香飯。笑彼西山採蕨歌。</text>
<title>冬至 豆粥</title>,<text>陰消陽復正當期。紅雪香浮碧玉瓷。始下鹽時方沸鼎。更投蜜處正翻匙。滹沱麥飯功兼重。金谷萍莖味最奇。我亦窮居倉卒甚。咄嗟成辦要須知。</text>
<title>次半官先生山城反庫次有感詩韻 六首</title>,<text>穿雲撥雪上高城。馬困難堪冒險行。當日豈思今日弊。轉糧謀計慮民生。名途重任是專城。我獨賢勞在此行。世故多艱無了極。日將還出事還生。御使淸名動洛城。豸冠驄馬柳堤行。今來遠播醫民術。人道龔黃復此生。天寒夕照淡孤城。病客無聊不出行。強起扶筇還小立。脚筋酸澁眼花生。瘠田荒廢疊愁城。幼學無成壯未行。事事違時何所用。只將愚直笑吾生。氷合前溪雪壓城。蟻床凄冷絶人行。愁腸萬緖因貧起。衰鬢千絲爲老生。</text>
<title>夜雨卽事</title>,<text>草廬牢落類僧居。冬夜偏長一睡餘。照壁燈花空點綴。隔窓風雨正蕭疏。狂謀謬算那堪托。野興閑思却自如。簷溜漸收鷄已曉。雪華飄蕩滿庭除。</text>
<title>杜門覽古。寓物興懷。此不遇時者之所爲也。因賦古器。作四絶以寓歎。</title>,<text>古鏡曾照蛾眉粉面新。十年奩底久埋塵。皎然本質元無損。刮垢磨光欠一人。古劍漢皇三尺定乾坤。膏血凝成破楚痕。四海晏淸長不用。匣中龍吼政含冤。古琴大古泠泠韻技奇。伯牙流水少人知。子期死後絃初絶。棄置虛堂良可悲。古鼎九金之鑄特非常。三代遷移爲聖王。洪武聖君歌四海。不應汾右固深藏。</text>
<title>哭李判事 乙琳</title>,<text>位高台階上。年強七十三。何言驚大夢。無復聽淸談。兒列情難極。鳹原恨不堪。平生散慮處。秋月釣臺南。共結忘年契。嗟嗟壽器成。心何隔黃土。魂自逐丹旌。花砌春空晚。琴床月獨明。挽歌凄已斷。冷哭哭浮生。</text>
<title>代歡喜堂頭長老。上按部公鄭 擢 詩。四首。</title>,<text>風彩離倫照孔門。關東兩道獨爲尊。巡宣不日謳謠遠。方外禪僧亦感恩。早歲相從幸有緣。水分雲隔十餘年。不期今日重相會。一則欣然二愕然。靑山紫陌隔難尋。一笑相逢直萬金。喜極無言多感慨。一生專一是親心。年來陳厄至襌坊。廚火蕭疏齋鉢涼。誰飯無修無證者。若論功德固難量。</text>
<title>次半刺先生韻</title>,<text>節近陽生日。更長直萬尋。此時愁不寐。何事獨無心。鵬路通千里。龍巒隔幾岑。左遷公莫恨。隨處貴知音。其二一首詩正好。重看又復尋。忡忡憂國慮。切切補君心。掛榻塵生壁。鳴琴月湧岑。請聞歌靜化。察理在聆音。其三迺因公務重。行觸險途尋。蕩蕩一生志。勞勞千事心。朔風吹短日。積雪滿高岑。對此題詩律。陽春有至音。其四飜覆固難測。興亡從可尋。大凡無善狀。都是不平心。危險世間路。孤高天外岑。對此思古國。松翠送悲音。其五枉尺非吾事。誰能且直尋。山亘今古態。人有暮朝心。利路多風浪。幽居只月岑。一區雲水裏。榮辱寂無音。其六容顏漸衰變。老病競侵尋。磨硯竟無效。採芝曾有心。書軒臨古澗。棋局照晴岑。是處吾生念。淹留慕德音。</text>
<title>用前韻呈江陵崔生員 安獜</title>,<text>原城幽且僻。崔子偶來尋。邂逅發新喜。怡愉論舊心。淸樽連北海。斜日掛西岑。長嘯吐佳句。琤然金玉音。</text>
<title>病中吟 三首</title>,<text>老仍多病過冬寒。人笑形非昔日看。耳聵眼昏妨視聽。筋衰氣縮轉辛酸。乃因飮食年來減。頗覺興居日漸難。已矣乎今思往事。一無餘念掛心端。早與錢兄久絶交。病無良藥守寒巢。有神妙術從何得。無效單方可以拋。縱使醫治那足恃。已當衰朽不可包。自今欲究安心訣。且莫區區學解朝。風吼疏林雪掛門。凍雲殘日淡孤村。圖書跌宕牽心緖。體氣支離帶病根。休向鏡中悲老色。未能衣上拂塵痕。白頭尙肯留人世。默謝皇天化育恩。</text>
<title>卽事。寄鄕學諸生。</title>,<text>晨朝有客到門頭。汗赩含羞告事由。問語更思含一笑。可爲休則可爲休。</text>
<title>歲暮書懷</title>,<text>廓落簞瓢樂可堪。老之將至不曾諳。鏡中忽見渾頭雪。驚却年過六十三。</text>
<title>聞鄕學諸生賦雪。次韻寄似。</title>,<text>密復疏仍整復斜。惹叢聊自學梅花。管絃幾處爭相看。酒價應高賣酒家。</text>
<title>次酒泉公館獨坐有感詩韻 二首</title>,<text>人稀孤館靜。風樹似龍吟。野鶴投高岫。飢烏集近林。村寒煙火索。山密水雲深。若不題詩句。誰知鬱鬱心。又奉閱新詩軸。凝然三復吟。文章照人海。氣像冠儒林。筆陣神仍妙。詞源廣復深。唱高難繼韻。狂簡愧予心。</text>
<title>次冬至日到永春。夜毗麽羅僧來訪詩韻。</title>,<text>江抱荒村僻。隣稀絶噪呼。鄕風雖俗朴。地勝卽仙壺。時節方更序。雲煙自作圖。若無賢釋子。長夜必應孤。</text>
<title>寄姪歙谷令 湜○姪繼叔之任故云</title>,<text>古縣東溟畔。人煙接海門。叔先施惠愛。姪亦播淸芬。利俗要蠲弊。願渠宜釋紛。廉公爲第一。其次謹而勤。</text>
<title>病中。牧伯使人惠藥。詩以謝之。二首</title>,<text>伏枕山齋僅月餘。外人誰肯到窮居。特分良藥醫辛苦。情興還如免轍魚。老拙雖無補德才。意將恒奉笑顏開。病來未敢趨庭下。但祝康哉又樂哉。</text>
<title>卽事</title>,<text>曈曈曉日照東窓。兒女携來酒一缸。醉憶鳳城雙闕下。雪中兵刃擁摐摐。</text>
<title>閏臘月九日雪 立春前七日</title>,<text>半夜雨聲亂。終朝雪勢成。藩籬三倍壓。庭砌一般平。妬殺春輝近。先將曙色明。須知豐瑞應。賀意爲民生。又齋景多奇絶。寰區眼前尋。人歸銀境界。鴉點玉山林。鳥雀爭枝穩。蝗蟲入地深。蕭然驚歲暮。倚柱一長吟。</text>
<title>立春日呈半刺</title>,<text>壬申光景盡今晨。殘雪和風代舊新。竹馬少年時漸遠。土牛迎日暖初均。雲容蕩蕩浮佳氣。鳥語喃喃報令辰。須會東君珍重意。芳菲先付茇棠人。</text>
<title>立春日。牛谷夫婦設食。</title>,<text>陽和馭氣入東郊。薦壽人來設酒餚。暗淡輕煙橫柳陌。模糊殘雪在松梢。醉憑逸興心還暢。吟得新詩手自抄。始信春雷驚久蟄。筆端時見走蒼蛟。</text>
<title>除夜</title>,<text>鼎鼎流光入白髭。年過六十又三朞。妙齡心志雖然在。晚歲筋骸甚已衰。直到今冬將盡處。正當明日未來時。此間方寸誰能料。更點殘燈寫一詩。</text>
<title>癸酉元日</title>,<text>密雲四合天陰沈。雨雪欲零幽思深。向夕蕭疏微霰下。不知造化功何心。悄然端坐撚霜鬢。忽憶少年簪盍時。惟有山禽報春事。數聲款款啼松梢。</text>
<title>七日卽事</title>,<text>犯寒春色入山村。殘雪疏籬舊歲痕。是日屬人良有意。強隨時事對匏樽。遙想京都受祿家。九街車馬動奔波。採芝耘谷無公廩。爲對雲煙放浩歌。</text>
<title>半刺先生寄詩。次韻奉呈。</title>,<text>渥洼神駿得雄名。壯骨奇毛倏已成。暫蹶霜蹄何足怪。靑雲萬里是平生。榮辱由來在利名。始終功業孰全成。如兹蹇滯尋常理。明日方知慶事生。伏波曾樹大功名。讒說俄從薏苡成。世路崎嶇皆此類。莫將閑事歎人生。能持敬謹治刑名。濟世膚功可以成。行止古來天所使。十年雲壑愧吾生。文行俱全力有餘。武功兼效藺相如。德施天下男兒事。莫學陶潛獨愛廬。一身千載暇無餘。半日猶難得晏如。德被斯民功在國。豈能投紱退園廬。屈陶才智有優餘。投水辭官兩不如。何若獨醒吟澤畔。可誇三徑結雲廬。吾衰甚矣數年餘。多病心懷每鬱如。忽奉新詩多感慨。自笑身未進公廬。</text>
<title>三月三日卽事</title>,<text>煙淡風輕天氣淳。桃紅柳綠鳥呼春。今年物是去年物。古國人爲新國人。席惹花香飄落艶。檻連雲影絶浮塵。飣盤靑餠供新味。多喜兒孫在近隣。</text>
<title>春野行 排律</title>,<text>鶬鶊陌上春初晴。風日暄姸步武輕。溪北溪西溪柳暗。山前山後山花明。牛驢牧外野田闊。鷗鷺飛邊沙水淸。傍岸提壺勸沽酒。隔林布穀催農耕。踏靑游戲自知樂。浮白相歡誰與成。感物盤桓不忍返。淡煙芳草斜暉傾。</text>
<title>雨中卽事</title>,<text>涼風陣陣颯然來。掃却煩蒸一快哉。紅點已空藏葉蘂。綠痕初長上階苔。雨聲浙瀝宜欹枕。山色鮮明勸擧杯。萬事悠悠終未必。倚樓終日思難裁。</text>
<title>曺進士餞行。次宋獻納詩韻。</title>,<text>衰遲惟我甚。博雅莫君如。惜別千愁極。臨行一笑舒。夕陽明道路。秋色映衿裾。晝錦還鄕日。榮光滿里閭。又黃花紅樹路。行色畫難如。去意通遐邇。操心識卷舒。卽時難挽袖。何日更連裾。功業在年少。休思返舊閭。</text>
<title>卽事</title>,<text>老至春無味。年來病復添。多慙吾事業。一任世猜嫌。鍾祿元非分。簞蔬固不厭。山花期白髮。含笑傍茅簷。</text>
<title>次半刺先生所寄詩韻</title>,<text>喃喃鵲報喜。華札到柴門。氷雪濯炎熱。珠璣絶點痕。春雲橫靄靄。朝日晚昏昏。百讀仍詳味。欣然對使君。其二掛榻塵生壁。鳴琴月照門。山川無事態。煙火太平痕。治化今超古。謳歌朝復昏。民安仁術內。宵旰緩明君。其三山光圍草屋。松翠滿蓬門。飛鳥穿雲影。騰虹帶雨痕。行歌風靜晚。坐笑月黃昏。巢許雖逃世。名高賴聖君。其四暑雨連旬日。無人扣我門。花軒侵草色。松逕長苔痕。病久顏先變。年衰眼易昏。書懷誰借力。一箇中書君。其五疊疊靑山裏。悠悠獨掩門。鏡中悲白髮。衣上拂塵痕。雲薄雨初霽。煙橫日未昏。薛蘿容我老。厚澤謝仁君。</text>
<title>遊寂用菴</title>,<text>臨溪石路指僧家。屐齒惹香生草芽。忽有奇芳驚客眼。倚巖一樹迎春花。寂用功夫是曰禪。禪門氣味政天然。一龕燈火蒲團上。取共淸談耿不眠。</text>
<title>改新國號爲朝鮮</title>,<text>王家事業便成塵。依舊山河國號新。雲物不隨人事變。尙令閑客暗傷神。恭惟天子重東方。命號朝鮮理適當。箕子遺風將復振。必應諸夏競觀光。</text>
<title>四月十九日卽事 是日五月節也</title>,<text>松陰山室小軒淸。芍藥花光照座明。盡日眼前無俗事。湛然方寸絶塵情。風散穠香滿意淸。翻階數朶透簾明。作團粉蝶爭來往。須信無情惱有情。鸎囀鳩呼景氣淸。好山浮翠政鮮明。節當芒種農將晚。望雨家家更盡情。一心無愧玉壺淸。何用區區更問明。譖愬本非吾輩事。水邊林下養眞情。天宇澄深似水淸。衆星排列讓光明。夜涼坐憶吾生事。一念終無動性情。</text>
<title>端午偶吟</title>,<text>新羅是日號爲車。州郡鄕風不一科。此邑今年除古格。王家舊澤絶餘波。去年看樂郡東樓。官席杯盤散不收。今日此門人寂寞。含情苦憶鄭遨頭。天中令節是今朝。何處樓臺有寂寥。獨對艾翁成一笑。守門功效可能饒。欲從新法保民區。且問熏風解慍無。呈戲已禁黃色蓋。避兵宜佩赤靈符。鄕風。伎會尙黃蓋。古云五月五日。佩赤靈符避兵。故云。 摠持蓀佩酒壺來。菖歜濃香自滿杯。從此良辰不辜負。倚酣詩興浩難裁。</text>
<title>幽居雨中</title>,<text>庭柯聞鳥語。村逕絶人行。白雨自西至。黑雲從北征。水聲喧枕席。山氣逼軒楹。適値桑楡晚。還須養性情。又松岡臨柳岸。苽架接茄畦。淨掃栽花砌。頻尋採藥蹊。煙嵐亘今古。日月自東西。所欲樂天耳。庭柯已午鷄。</text>
<title>雨夜</title>,<text>不眠吟短律。危坐到深更。人影依燈影。蛩聲連雨聲。行藏何足歎。事業未能成。耿耿聞蕭瑟。隣雞不廢鳴。</text>
<title>病中吟</title>,<text>苦熱仍逢苦病侵。百般疼痛摠難禁。悲歡旣已休關念。生死猶能不動心。無效古方愁裏擲。可題新律靜中吟。山禽只解悠悠意。啼隔松林送好音。霜鬢蕭蕭歲月侵。如今萬事盡能禁。閑來信步緣乘興。病不多言恐亂心。時運未曾逢吉利。年災恒是値呻吟。普門爾現依靈感。默念南無觀世音。</text>
<title>卽事 三首○立秋日。時泂在京師。</title>,<text>夏盡秋來臥草廬。一年農事問何如。人言畝畝深藏鶴。我信家家盡夢魚。物盛物衰人老矣。天高天遠燕歸歟。心知游宦京華客。應念于今鄕信疏。百年人世一蘧廬。以得天休自廓如。已矣彩毛無鳳鳥。惜哉赬尾有魴魚。晚年只對山而已。獨夜偏憐月也歟。昨日西風入庭樹。蟻床秋思轉蕭疏。據山臨水一茅廬。朝夕煙嵐畫不如。早築松亭招野鶴。偶登苔石釣溪魚。利名旣是群心也。耕鑿何知帝力歟。獨坐獨吟非我意。乃緣多病故人疏。</text>
<title>幽居卽事</title>,<text>車馬稀疏地僻荒。暮朝惟對翠微光。稻畦伏蛤秋將半。苔砌鳴蛬夜漸長。嵐捲溪山天更淨。雨過門巷氣添涼。晚晴忽起樊川興。細履西園賦一章。</text>
<title>謝牧伯惠水波扇</title>,<text>灑面輕飆陣陣寒。手端搖動萬重瀾。煩蒸卽變淸涼界。鈴閣洪恩欲報難。冷疾寒生計活寒。也宜炎溽似湯瀾。仁風吹處淸風至。解慍工夫較量難。</text>
<title>謝金先生惠李</title>,<text>曾聞李是果中珍。黃紫相交品氣新。一嚼洒然蘇病骨。感君偏惠老衰人。</text>
<title>聞原習登進士。詩以賀之。</title>,<text>早占高科播美音。已將身計寄儒林。邑人擧喜吾先賀。何況萱堂老母心。讀書人必有徽音。又況淸名動士林。旣展良才償素志。更於經史要專心。</text>
<title>六月十五日。次半刺先生詩韻。</title>,<text>每看松嶺雲頭暗。厭聽茅簷雨脚長。昨夜淸風吹掃盡。晴窓且喜產微涼。東流水綠游觀好。北海樽深興味長。佳節適當先子諱。年年是日獨悲涼。雨晴山色照門關。幸得佳章解病顏。切欲臨流陪笑語。自嗟身世不曾閑。報晴山鳥語間關。松柏元非桃李顏。煙月風花各無價。靑雲那及白雲閑。</text>
<title>小齋晨興</title>,<text>雲物凄淸曙色新。湛無非意攪精神。粥鐺茶椀如僧格。煙巷風楹絶俗塵。蒼檜一株爲益友。靑山數朶作比隣。野禽能解幽居事。喚起衰遲陋拙人。</text>
<title>復用晨興詩韻</title>,<text>早起梳頭白髮新。偶書長笑放心神。窓虛已上雙竿日。榻淨難侵一點塵。松菊竹篁三作逕。雲霞樹木四爲隣。老來身世知何處。默數存亡今古人。秋來庭樹曉涼新。吐句淸佳氣若神。每見案前樽滿酒。任從庖內甑生塵。醉醒同樂寧無伴。休戚相扶亦在隣。昔未有餘今豈足。百年天地一狂人。秋霖不止百愁新。默禱風神與雨神。土潤不芟門巷草。泥深已絶路歧塵。日昇東嶺沈西嶺。雨過南隣去北隣。欲待晚晴書一賦。倒冠嘗效杜陵人。</text>
<title>病中戲書 四首○時泂在京師從事。</title>,<text>病中難禁見兒情。欲受官文所志呈。醉筆亂書時卽退。半官決事動神明。動於中者是爲情。憑仗言辭外露呈。雖是病中顏未會。此言微妙孰申明。爲官未可遁其情。輕重愚民眼裏呈。譬若有人行屋上。從頭至踵見分明。人類皆同孝父情。載持筵席遠投呈。病夫見子今難得。却歎彝倫甚不明。</text>
<title>七月初四日。原進士習携酒來訪。</title>,<text>病裏年光逐水流。星星雪髮又悲秋。無良事業終無效。不俗吟哦老不休。有約靑山常滿眼。至公白日正臨頭。感君厚意勞相訪。吐出心肝暫解愁。</text>
<title>七月七日卽事</title>,<text>滿野秋光天降祥。雨過餘熱遞新涼。書生來問軻書意。講讀滕君上下章。乞巧誰家得吉祥。露華初重夜生涼。拙夫未敢隨時俗。空詠韓公七字章。天衢漂渺氣凝祥。河漢無波夜色涼。天上一宵歡會遇。人間幾處詠詞章。吾生實宕有何祥。才識迂疏計活涼。獨坐小齋誰與語。空思織女決天章。</text>
<title>晝夜吟</title>,<text>初秋十四晝。殘暑逼軒楹。紈扇恩將薄。絺衣寵已輕。日光頻翳吐。雲影弄陰晴。聊寫三行字。微吟細有聲。又初秋十四夜。待月倚風楹。流水性情淡。浮雲富貴輕。停杯問圓影。覓句答新晴。誰識此時意。床頭蟋蟀聲。</text>
<title>十八日</title>,<text>風月潤吾屋。溪山浮且高。林泉十年志。軒冕一秋毫。弄水淸無累。看雲氣自豪。天和起心上。頤養酌松醪。</text>
<title>是日夜。李安二生携酒來訪。</title>,<text>山稠秋氣早。雲散月華高。蛬韻急如管。我愁紛若毫。無心求利達。不意近權豪。多感二三子。惠然携白醪。</text>
<title>二十二日。有申詮携訪。</title>,<text>屈曲山程遠。蕭條山室高。親交來挈榼。老叟醉揮毫。款款談鋒穩。洋洋氣焰豪。多君敬父執。終日勸芳醪。</text>
<title>自詠</title>,<text>人臥南陽歲月多。草廬牢落絶經過。一聲雷雨來何晚。壁上長閒雷澤梭。坐對靑山放醉歌。心寬萬里白鷗波。欲知浩蕩難馴處。六合空空絶網羅。</text>
<title>重九卽事</title>,<text>病餘深怯履新霜。日晏重衾睡味長。中女將來浮菊釀。忽驚今日是重陽。</text>
<title>詠菊</title>,<text>東籬菊艶耐新霜。已過重陽盡吐黃。金蘂可憐無酒客。繞叢空自齅寒香。覆叢三夜淡飛霜。兩色繁開間紫黃。採備夕餐人已遠。獨憐風際散淸香。</text>
<title>述懷</title>,<text>熱去解勞困。涼來洗鬱陶。興憑詩句逸。愁遇酒杯逃。山黛靑靑遠。雲頭白白高。誰知靜中味。風鬢亂霜毛。其二虛名勞擾擾。眞樂醉陶陶。靑眼罕相遇。白頭難可逃。秋光晴且遠。天色碧彌高。時見投林鳥。翩翩養羽毛。其三人憐紉佩屈。我效愛廬陶。義路何曾舍。名場早已逃。山川共蕭灑。雲月伴孤高。豈敢辭窮約。年年宅不毛。</text>
<title>復用前韻</title>,<text>舜之側微日。耕稼且漁陶。孝感有攸動。聖功無所逃。聲名俱日煥。道德與天高。萬古千秋下。文明若鳳毛。其二貧居無釜甑。求冶不求陶。鍾子時常乏。錢兄久在逃。絶糧嫌日永。無褐怯風高。人世誰能記。九牛遺一毛。其三里仁何不美。德性自熏陶。我欲無身辱。誰爲不自逃。揮毫新句秀。引劍浩歌高。已矣乎然矣。頭無一黑毛。</text>
<title>自詠</title>,<text>鬢似飛蓬面皺重。人言無復昔時容。筋骸危若墻頭草。志操眞如澗底松。暮影翩翩天外鳥。秋聲喞喞枕邊蛩。靜觀物變偏多感。煙樹晴川晚色濃。老去情懷漸不平。身當地近竟何成。眼前物色將衰颯。鬢上年華屢變更。雲罅日光微漏洩。雨邊秋氣正凄淸。適逢佳節心猶壯。一箇乾坤太瘦生。幽懷鬱悒幾時平。少壯元無事業成。飜覆人情每相反。縱橫世態漸多更。浮雲起滅天彌碧。明月虧盈水自淸。物外煙霞那足道。但將薇蕨送餘生。</text>
<title>感懷</title>,<text>興亡正在性情中。往古來今恨不窮。沙漠乾坤何杳杳。金陵日月自曈曈。海東已革高麗號。漢北新開創制功。世事悠悠誰共說。白雲行影轉晴空。</text>
<title>雨中牧牛圖</title>,<text>放牛春岸草菲菲。料峭輕寒間夕霏。縮坐樹根眠更穩。任從枝露滴矮衣。坡平草軟一江眉。煙曳輕紈雨散絲。穩跨牛腰欹蒻笠。太平身世孰如斯。</text>
<title>新晴</title>,<text>千里郊原秋雨晴。傍林雞犬有人行。煙流洞壑飛鴉遠。涼散虛空過鳥輕。羅列衆山天外碧。縱橫一水野邊明。暝痕政集西峯影。時見松梢缺月生。</text>
<title>賀邊處厚登第</title>,<text>志道仍游藝。雄才又少年。儒林功望重。雁塔姓名賢。遷舍母心切。趨庭父敎專。袖香丹桂苑。步穩大羅天。諸季當承後。惟兄最捷先。榮光照閭里。喜色動山川。自昔深交分。於今感厚緣。方期積善效。從此遠流傳。</text>
<title>秋懷</title>,<text>多憂多病甚衰遲。自恨餘生獨不時。眼見人間多變事。心知天下盡生疑。崑山美玉無人識。麗水眞金世莫窺。有箇寸心難狀處。碧峯依舊入軒眉。砌蛬啾喞夜遲遲。風露初晴燕去時。觀物省心猶有感。樂天知命復奚疑。傍山小檻雲爲伴。欹枕疏窓月自窺。萬古煙嵐耘谷裏。又逢佳節更伸眉。</text>
<title>次諸生秋日詩韻</title>,<text>身閑山色水聲中。蕭洒幽居有古風。草樹一區斜路窄。圖書數帙小床空。雲收河漢天彌碧。霜落園林葉盡紅。佳節不須虛過涉。人生未有百年翁。誰記鷦鷯草莽中。一枝天地又秋風。早年不學嗟何及。晚歲無成愧屢空。自樂山靑兼水綠。人欺髮白減顏紅。貧居亦有平康計。禍福焉知失馬翁。</text>
<title>得見三進士京書</title>,<text>一趙兩元三進士。共修書札寄呈來。開緘考閱東堂事。多賀朝廷得衆才。</text>
<title>書水月潭師卷</title>,<text>曾聞台嶺寒山子。指月閑題一首詩。所謂碧潭秋月意。卽今憑此上人知。</text>
<title>聞雞</title>,<text>愧我虛消日。憐渠不廢時。一聲無改節。三唱莫違期。天宇何冥晦。星河漸轉移。謾勞鳴叫苦。曉色政遲遲。又嗟予不學道。笑汝強知時。闇闇將闌夜。嘐嘐預報期。蕭蕭風雨急。苒苒天機移。善惡吾無念。渠鳴任早遲。</text>
<title>次新及第邊 處厚 所寄詩韻</title>,<text>戀君西望眼空寒。得見淸詩喜百端。旣已早圖登雁塔。且休先憶釣魚灘。科場事業成何速。臺閣功名取不難。大抵危機多宦路。要須勤謹日思安。朗吟佳句齒牙寒。氷雪珠璣動舌端。鵬擘九霄凌大漢。魚登三級離淸灘。寬平要體秦川闊。危險須知蜀道難。莫向家山勞念慮。高堂兩位共平安。吾生嗜好是淸寒。獨把鄒書念四端。屛簇畫成煙暗岫。管絃聲碎月明灘。有身未免持身患。遇事方知處事難。人世是非皆眼見。百年間隙莫如安。人中惟我獨酸寒。情興時時發筆端。松菊猶存元亮宅。雲煙空鎖子陵灘。喚沽隣酒三杯穩。吟得新詩一字難。高步大羅天上客。必應欺我轉閑安。風來松下自生寒。世事依依掛念端。雲外峯巒如列戟。人間歲月似奔灘。夢中言夢妄中妄。心上覓心難上難。天下幾多豪傑士。我無求飽不求安。覲省來期莫待寒。世緣隨日漸多端。作臺後嶺雲連檻。興法前江水滿灘。桂棹蘭舟修已備。菊徑香醞辦何難。彩衣慶席誰爲客。須喚東山老謝安。勤學三冬守夜寒。藹然淸譽滿朝端。多君卓占三場榜。愧我恒居七里灘。富貴功勳辭卽易。聲名道德隱爲難。聖君常切憂民念。須展良才補國安。</text>
<title>冬至後七日卽事</title>,<text>氷亭携二子。徒步過山來。滿榼多般物。盈樽新造醅。猪頭烹熟軟。人腹飽增培。感此勤渠意。鬱陶心豁開。</text>
<title>送行</title>,<text>溪月軒門秀。飄然志不群。視心淸似月。出語淡如雲。一衲一筇去。千山千水分。此行多快活。應得不聞聞。</text>
<title>曉起梳頭</title>,<text>蕭蕭鬢髮雪模糊。燈火靑熒照短梳。兔影漸移高千丈。鷄聲初起送三呼。道非鄒國醇乎者。心是文園病也夫。夜氣滋生能幾許。檢來如有亦如無。</text>
<title>十二月十五夜。天宇澄霽。雪月交淸絶可愛。吟得一章。</title>,<text>雪華淸映月華淸。山郭江村不夜城。人步庭除多快活。星稀河漢讓光明。剡溪聞有浮舟興。耘谷難禁援筆情。蟾影漸移尤絶妙。沈吟不覺過三更。</text>
<title>十二月二十六日立春。卽事。</title>,<text>東陌迎春祀事明。土牛乘曉起初耕。句芒不見監農使。應笑時人浪竊名。治本於農政所先。聖君躬秉耒耕田。誰憂國命兼民命。雖復難欺是上天。</text>
<title>次泥村李居士詩韻</title>,<text>一朝相逢又經年。咫尺看如楚越邊。華札忽來光甕牖。灑然驚起午窓眠。我長君年只四年。一般華髮亂頭邊。春來又欲尋花塢。風雨床頭一夜眠。卜宅仙村幾許年。碧溪東畔翠微邊。春風秋月撩詩思。對酒淸哦醉後眠。獨坐悠悠夜似年。百般思戀一燈邊。千嗟萬別人生事。算去收來付一眠。憶昔驅馳竹馬年。沐巖溪路鳳山邊。當時群彥皆爲鬼。屈指思量耿不眠。臘殘仙洞近新年。吉慶咸臻宅四邊。願保金軀膺壽福。太平春日太平眠。</text>
<title>十二月三十日</title>,<text>細君歸日是今晨。今日依然不見人。二十八年猶一恨。當時襁褓盡成身。</text>
<title>甲戌新正</title>,<text>晚來雲自合。曉至雪其滂。惹樹粧春色。漫天掩日光。歌樓高酒價。花塔澁梅香。可惜築城卒。奔馳行路忙。又新正將欲半。瑞應不爲差。慘慘天無色。皚皚地有華。硯氷難援筆。爐火可煎茶。臥聽蕭蕭響。誰知自意嘉。又造物難知意。戲人當以時。故應催暮景。早已放春姿。未辨眞梅發。還成亂絮披。憑傾一杯酒。閑寫五言詩。</text>
<title>二十七日。雪中李 稠 携酒來訪。</title>,<text>當春瑞雪亂飄簷。歌舞樓臺酒價添。知子携尊深適意。賀豐破寂可能兼。落梅飄絮灑虛簷。春意方濃醉興添。堪賀老夫今日事。良辰美景一時兼。坐見飛禽入屋簷。定知寒氣更增添。睡餘忽發陶然興。冷淡中間瀾漫兼。半醉高吟傍短簷。野情閑思兩俱添。晚晴送目郊園外。春事方興氣像兼。俯看杯心映帽簷。浩然情興遠仍添。願渠早遂平生志。忠孝良才一已兼。</text>
<title>二月初二日雨中雜詠</title>,<text>催春一雨夜連明。雲暗前山尙未晴。掛起小窓無少見。但聞南麓一鳩鳴。孝姪開張水陸儀。今辰爲母賁冥禧。欲參勝會同歸敬。泥水難堪弱馬騎。山路崎嶇雨不微。吾兒吾弟上崔嵬。雲遮古寺尋歸處。泥濺芒鞋露濕衣。懷眞入選貌稜稜。冒雨山程偶策藤。盛栗鉢囊兼贈筆。感恩情意重難勝。</text>
<title>淸明日雨中卽事</title>,<text>沛然時雨潤無私。百草千花各一時。却愧靑春於我薄。雪莖依舊鬢邊垂。頭上霜絲半已凋。壯心全向病中消。吟哦不必渾無謂。寫出幽懷慰寂寥。牛谷兒來過北巒。新篘䤃釀雁橫盤。雨中酬酢殊無害。軟飽仍沾老舌乾。</text>
<title>三月初一日。自直峴來人曰。前月二十七八日之雨。木稼異於古。今所見重壓萬木。枝條折落。行路絶人。其吉凶豈無所驗。予聞而記其語試之。</title>,<text>雨雪交凝萬樹梢。大如斫析又如瓢。因兹折落深山木。過盡三朝尙未銷。</text>
<title>初六日卽事</title>,<text>非霧非煙暗四方。日光昏翳晝風狂。山人獨坐蒼茫裏。却恐天玄接地黃。</text>
<title>重遊寂用菴</title>,<text>刱成蘭若集禪流。寂用工夫性所求。滿洞白雲丹檻暮。孤輪皎月碧潭秋。昔年初見窮淸賞。今日重來得勝遊。新着丹靑光燦爛。幻菴應點塔中頭。</text>
<title>十三日。銅鵝山宅開小酌。懷先兄。</title>,<text>去夏山齋把酒杯。兩人同酌不知廻。耳邊猶在綢繆語。胸次尤增痛切哀。西日水雲縈客恨。東風桃李爲誰開。滿堂蘭玉皆依舊。相對傾樽可快哉。</text>
<title>十五日。趙摠郞見惠名醞。</title>,<text>悠悠病客獨無心。春事將闌已綠陰。賴有麴生傳厚意。殘花一醉直千金。</text>
<title>李實兄葬送。僕因病未詣輀車之前。作 二首。</title>,<text>喜事須幷憂事競。故人斯語有荒唐。乃緣齒疾兼心痛。未得隨參執紼行。冉冉天機看逝水。悠悠世事感浮雲。倚欄細數存亡輩。默默春山送夕曛。</text>
<title>四月初一日</title>,<text>穀雨添膏後。熏風用意初。綠陰當鬱密。紅艶已稀疏。婉軟風光轉。淸和景氣舒。悠然動夏意。黃鳥囀桑墟。其二人老三春晚。鶯呼四月初。絮飛風細細。煙淡雨疏疏。觀物感衰盛。秉心知卷舒。百年千變事。終始一丘墟。其三嫋嫋春風後。融融夏景初。流光何荏苒。身計轉蕭疏。墻角花陰淺。床頭樹影舒。好風將淑氣。吹到自南墟。</text>
<title>奉送崔典書服盡還朝</title>,<text>挈家來到故園春。敬事存亡盡孝親。服盡飜然朝鳳闕。實維忠孝兩全身。關山迢遞白雲飛。書劍單裝信馬歸。遙想漢江江上路。野花芳草照征衣。桃村門客盡英華。雲路蜚榮有幾家。若問山人須報道。獨將空腹臥煙霞。久別家鄕有小兒。六年▣輦一官卑。請公代說吾心事。宜盡忠良佐聖時。</text>
<title>張先生 德至 惠治痢露液一罌。詩以謝之。</title>,<text>老去仍多病。衰遲已甚哉。霞誠同大海。露液滿深杯。一服五臟旺。再嘗雙眼開。重恩何以報。無物當瓊瑰。</text>
<title>復次李居士所贈詩</title>,<text>隴西詩格似松年。浩浩詞源莫有邊。賢嗣侍郞傳麗句。小窓驚覺一場眠。今夕不知何歲年。數人同坐一罍邊。詩淸酒冽歡娛足。乘醉歸來各穩眠。弟兄俱老已殘年。畢竟功名在那邊。離別尙多團會少。每思相對雨床眠。古今人縱隔千年。趣尙無分彼此邊。菊徑老生非靖節。松巖嚴居士是龍眠。淸和四月日如年。楊柳吹綿古岸邊。南畝揷秧猶未盡。箔蠶今已過三眠。今年花發似前年。前賞花人減坐邊。花有重開人未返。獨興長嘆不成眠。</text>
<title>自詠</title>,<text>一年春事定何如。過半餘寒尙未除。風雨紛紜寒食後。詩書跌宕老年餘。欲澆愁肺沽村釀。爲療飢腸拾野蔬。午睡罷來簷溜歇。殘雲遠傍杏花墟。</text>
<title>哭元良胤兄</title>,<text>眞情千古一。年齒八旬三。逸氣雲興壑。淸儀月照潭。哀辭今更苦。交道昔曾諳。路隔黃泉下。墳高翠巘南。莫垂無益淚。休說不窮談。偉見縗麻列。堂堂有五男。又黃土蓋忠孝。吾儕歎息三。與偕開酒席。遊樂溢溪潭。世態君應誚。良心衆所諳。忽然聞枕北。惕若倚軒南。徒自傷懷抱。無因共笑談。我曾爲父執。題此弔諸男。</text>
<title>詠牛毛膾 侄元認所贈</title>,<text>枯乾海菜細如毛。水火烹煎也有勞。品最澄淸凝滿器。貴從波浪載輕舠。每逢醉日呑何害。始信炎天價更高。手把重來誠意重。卽成詩律一揮毫。</text>
<title>題仁峯義師卷</title>,<text>憐憫之情性所施。儒言仁也釋言慈。上人用濟諸含識。方便門中制以宜。</text>
<title>南行</title>,<text>似聞鑾輅出皇城。巡狩鷄龍數日程。河岳泌應扶盛業。定從何處作新京。皇家初定鵠峯城。朝會均調水陸程。三十餘君傳業後。蕩然英氣擁松京。</text>
<title>送行</title>,<text>一身閑與嶺雲輕。遮莫千山萬水程。料得相傳空性處。碧松軒外月初生。</text>
<title>新國</title>,<text>海東天地啓鴻基。整頓綱常適値期。四代王孫今太祖。三韓國土後高麗。掃淸陵寢敷新命。删定朝班改舊儀。從此異邦投盛化。梯山航海不知疲。四代追封爲王</text>
<title>用晨興詩韻</title>,<text>革整朝綱號令新。我君功德聖之神。海邦朝覲輸方物。邊境安寧掃賊塵。塞北十年誰寄信。江南萬里自通隣。可憐今古興亡事。幾使後人哀後人。</text>
<title>感懷</title>,<text>松陰漸轉日方中。感事題詩意莫窮。喜覩漢天開晃朗。更瞻堯日照曨曈。方施雨露公無黨。再造乾坤大有功。幸賴明時專養拙。空嗟雪髮照秋空。</text>
<title>次韻楊半刺對葵吟</title>,<text>開近軒東獨貯芳。花心全欲向昭陽。滿庭煙雨空濛裏。長伴詩仙噀暗香。趁得熏風遠播芳。不隨桃李競春陽。嫣然朝暮供詩興。應感棠陰雨露香。官閑靜坐對奇芳。忽憶年前戲洛陽。吟寄二章淸更絶。連珠字字自生香。百年人世正懜懜。盡夜流川注向東。不用對花思往事。開懷要寄酒樽中。老年情思漸昏懜。深愧疏狂與世東。奉閱新詩還自賀。洪恩流及草廬中。長在墻陰可不懜。太陽浮彩出天東。有誰歡取傾心苦。零落山煙山雨中。</text>
<title>伏覩奉金尺詞受寶籙致語。慶而贊之。</title>,<text>夢中金尺降玄關。寶籙來從智異山。天命人心歸有德。鼎新功在一朝間。河洛圖書聖所關。應符功德重丘山。我邦祥瑞今猶古。天下當歸掌握間。大鵬舒翼蔭天關。德聖高於泰華山。斥鷃亦承恩雨露。一枝天地舊林間。右一首。上鄭二相。</text>
<title>贊鄭二相所製四歌 二相製開言路。保相功臣。正經界。定禮樂四曲。付于樂府。被于管絃。</title>,<text>大開言路保功臣。經界均平禮樂新。四曲淸歌稱盛化。千年景業啓昌辰。調高雅頌移風俗。聲協宮商感鬼神。以此庶民咸鼓舞。太平煙火入陶鉤。海東天地更淸寧。民變時雍樂太平。箕子浮風將益振。朝鮮雅號復頒行。山河氣壯扶王氣。日月明重合聖明。頌德幾人歌此曲。巍乎蕩也固難名。</text>
<title>從泥村李居士求丹棗。反得生栗。</title>,<text>捫蝨之人方得蚤。元非本意偶然故。今人何異古人哉。得栗乃緣求大棗。纍纍紫實自天生。路遠盈囊惠不輕。煮食煨呑皆適口。感君深慰老衰兄。削去皮來手不閑。雷聲忽起齒牙間。啖終無以瓊琚報。空寄蕪詞是厚顏。</text>
<title>諸生來訪</title>,<text>病怯天寒懶倚軒。感他諸子共携尊。遠尋幽徑情非淺。莫讓深鍾語不煩。山色靜開淸淨態。煙光凝作太平痕。醉來欹枕人初散。春雨聲中夢帝閽。</text>
<title>夜興</title>,<text>窮困知天賦。棲遲擇地安。病來身瘦盡。老去鬢衰殘。雲薄秋光晚。霜飛夜氣寒。寸心淸淨了。塵擾不相干。</text>
<title>次金敎授口號詩韻</title>,<text>寄迹煙霞一老生。耳聞佳句眼還明。詩中自有深交意。珍重賢公懇款情。擧頭東望白雲生。山翠浮空照眼明。何日松巖溪水畔。共論心事盡歡情。獨坐悠悠野意生。雨餘雲日淡還明。倚欄聽取綿蠻鳥。百囀皆然求友情。雲從天際蔚然生。先掩靑空白日明。謂作膏霖蘇衆槁。不從民命是何情。莫將窮達歎勞生。魚躍鳶飛道自明。天理顯來人事盡。此時方得見眞情。我亦平生大瘦生。欲題詩句意難明。強將俚語賡淸韻。不是成章達寸情。看山靜坐笑浮生。長伴閑雲弄月明。臨鏡可慙惟雪髮。對花難禁是風情。</text>
<title>寄雪峯丘僧統</title>,<text>法王堂首法中王。卓落高標照世光。淸淨本心無礙罣。圓融道體絶思量。白雲行樂眞堪託。紫陌奔馳未必當。莫愧忽忘嬰世故。藹然聲譽固難藏。</text>
<title>七峯書院題詠</title>,<text>麗朝冠冕摠煙空。耘谷餘風振海東。宇宙棟樑成廟貌。春秋香火走村翁。川流一派淵源迥。壁立千層氣像雄。暇日壺觴爭醉德。亂峯微雨詠歸中。吳䎘耘谷祠堂架半空。從知高躅冠吾東。已將矻矻探書奧。更喚惺惺警主翁。講熟君臣眞義烈。志輕軒冕是豪雄。門前特立千尋壁。宛爾儀形俯仰中。尹之復碩士胸襟水月空。回瀾能使百川東。龍潛早卜棲身地。豹隱甘爲遯世翁。溪護廟庭流不溢。山扶棟宇勢多雄。千尋鐵壁凝然立。來自先生氣槩中。黃敬中綱常萬古日麗空。扶植方知此道東。廟貌卽今追白鹿。儒風何必待文翁。晴雲滿壑溪聲遠。列岫排簷石勢雄。一宿西齋淸瀅骨。依然九曲武夷中。李植高懸日月照晴空。獨秉彝倫道已東。洪範九疇歌麥子。淸風百世採薇翁。川雷轉壑聲俱遠。石釰攢雲氣倂雄。二樂卽今猶可想。誰分燥濕素琴中。李元鎭</text>
<title>山掤巖</title>,<text>化工非劇俳。玄機或巧發。掤巖是俗名。鬼神豈手▣。七峯類削成。千尋立突兀。龍門擢砥柱。鼇岫留霜骨。或卓史臣筆。或擧卿士笏。特以比高節。萬古誰擬抗。此有耘老祠。馨香常對越。斯人樹綱常。有言垂日月。焉得翰苑筆。鑱作先生碣。李植甘盤舊學伯夷操。駐蹕山臨舒嘯皐。瞻彼七峯千丈崒。翼然祠屋兩相高。鄭煕夔</text>
<title>海東樂府詞</title>,<text>白衣來自草菜。紫袍坐開王座。但見故舊恩。不見千乘尊。此何竟何事。應對惟一言。君不見櫝中之書成灰塵。子孫生聖人。當時著述空勞神。鄭弘翼先生以寒儒在下。一時名公巨卿敬慕者多。多有送子弟受學。先生之道德重望。可以想見。華世後伏節仗義之人亦非一二。而皆是仕宦於朝。食祿於君也。獨先生布衣巖穴。終始一心。言行並修。爲千萬世綱常之特節。又王氏父子因先生之筆。而明正洗滌來後之疑惑。噫。先生之忠愛。豈啻如許身殉國不事二姓而已之徒也哉。退溪先生曰。原城有信史。寒岡先生亦曰。原城有信史。澤堂詩曰。斯人樹綱常。有言垂日月。其曰信史與垂日月云者。皆指王氏父子事也。圃翁一死。時也勢也。尙矣至矣。振宇宙而人無間然。徐掌令一絶詩。不過曰却恨前朝業不長。太宗大王褒之以夷齊之流。吉注書頹波勇退。卓乎高矣。被州官督令。如京上疏曰。臣於前朝。登科筮仕。臣聞女無二夫。臣無二君。乞放鄕里。以遂不事二姓之志。上嘉其義。優禮遣之。南在諸公贈詩送行。權陽村題其帖曰。有高麗五百年培養敎化以勵士風之效。萃先生一身而收之。有朝鮮億萬年扶植綱常以明臣節之本。自先生一身而基之。其有功於名敎大矣。柳西厓砥柱碑記曰。日月新輝。山川改觀。向之飮食喣喣於王氏之門者。奔走恐後。而先生以不事二君之義。屛迹衡門。其忠烈矣。夫犯天下之大難。立天下之大節。行天下人之所不能爲。能使烏山一區。獨留王氏甲子於數十年之久。嗚呼。眞砥柱也。噫。讀陽村之題。西厓之記。冶隱高風。千載之下。可以廉頑立懦矣。若使文德君子。作述耘谷先生贊傳。則其立言修辭。倘復如何乎。太宗大王以太常博士微冶隱。使官至而先生折菊祭伯夷。太宗大王以烏山土地賜冶隱。詔命下而先生取以種其田。蓋托物寓志。以見其貞操者也。聞風起慕。人到于今稱之。太宗大王以甘盤舊恩訪耘谷。而先生避不見。太宗大王以覺林田園命賜耘谷。而先生終不視。先生平生所守。未嘗有一毫之或動。雖丹心所激。忠義大節之筆之於書者。惟欲晦藏。不使人知之。則先生之志。人孰有識之者耶。數百年後。史纂論斷。可謂知先生矣。</text>
<title>癸巳仲春。修耘谷先生墓。猥側名於監蕫之末。感吟一律。</title>,<text>碧山紅旭海東明。灝氣朝生志氣淸。耘谷幽堂今日拜。銀臺歸夢白雲耕。昔賢大節惟仁義。衰李微陽賴利貞。沒世無名還自幸。浮生滾滾老异平。洪羲祖古碑苔字尙分明。景仰先生素履淸。孤竹風高首陽採。少微星照富春耕。弁巖特立傳名久。詩史長留見節貞。志士千秋多曠感。太宗臺下路猶平。權睟名敎東方孰使明。寸膠多力一河淸。殷天擎得西山採。漢鼎扶來富野耕。大老豎碑崇氣節。先王移蹕奬忠貞。百年墓貌瞻依舊。誰謂邱陵閱劫平。金洛受殷商日月照心明。萬古遺風孤竹淸。鳳蹕當年空悵望。雉岑何處晚歸耕。雲凄短碣偏增感。霜逼寒松獨葆貞。綿邈靑山蓬棘翦。重修堂斧慕昌平。鄭鴻慶前朝辨說獨分明。星日至今耀太淸。孤臣淚咽蟾江渡。處士名高雉嶽耕。圃翁去後魂俱烈。牧老來時節共貞。遺孫負去春莎綠。爲惜蓬科半已平。李治進隻手東天捧日明。滔滔肉眼亦知淸。悲歌義士登山採。舊學甘盤遯野耕。鳳蹕彷徨勤禮訪。龜頭剝落表忠貞。薪憂未克趨監蕫。悵望封塋志不平。許儼堂斧新莎照眼明。富春重憶一絲淸。沁洲不盡忠臣淚。牧老曾同處士耕。分揀金牛須直筆。長辭玉帛利幽貞。白雲流水荒臺曲。輦路依然草色平。丁若璿佳城數尺土花明。仰止先生百世淸。松嶽忍看黃葉蝕。雉峯堪伴白雲耕。原莎帶雨新添色。磵柏經寒不改貞。谷口春薇加豆實。烝嘗歲歲卜安平。李圭采雉嶽崢嶸麗日明。遺風遙挹一絲淸。乾坤雖廣將安適。林壑此深仍自耕。可與夷齊相上下。遂從圃牧並忠貞。雲孫重改幽堂築。軟綠新莎繞城平。沈東翼隻手擎攀海日明。先生之志聖之淸。尊師賁趾千乘駕。罔僕藏蹤數畝耕。百世高風皆仰慕。當時苦節獨幽貞。府東一麓逌瞻地。中有嫗淵瀉不平。鄭鴻順卓冠三韓義理明。先生名節聖之淸。高標宛轉桐江釣。晚計逍遙栗里耕。百世聞風增肅敬。千峯晦迹利幽貞。天慳鬼祕精禋地。塋域重新石逕平。沈啓宇澗回山拱洞天明。耘谷遺風左海淸。赤嶽蓋云箕岫有。白雲猶似富春耕。特書篆古高麗字。獨秀松含晚節貞。鎭日堂封瞻仰久。不愁歸路夕煙平。洪羲升巖巖雉嶽際休明。左海攸瞻淑氣淸。翠柏重封春雨露。白雲猶似舊耘耕。澤存函石詩之史。卦得天山遯用貞。屹彼七峯尤感慕。何年肇域享升平。韓致兢</text>
