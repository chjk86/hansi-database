<title>和歸去來辭</title>,<text>歸去來兮。迷塗墑埴胡不歸。旣自輕內而重外兮。攬平生而足悲。來者余不及聞兮。往者余又未追。世幷擧而噂沓兮。紛澒洞兮是非。風飀飀而雨霏。瞿或霑乎我衣。依前聖之格言兮。憬道心之惟微。制彼悍馬。勿使橫犇。修我初服兮。葺我衡門。山逕乍開兮。半畒猶存。淡淡玄酒兮。在玆瓦罇。尋餘波於洛濂兮。溯至樂於孔顔。倚靈源而繫纜。詔主翁以履安。茅齋寂而晝永兮。任柴扉之常關。時矯首而悵望兮。恨未富乎奇觀。層城邈以萬里兮。仙駕飄而不還。橫金柱而掩抑兮。撫明月而盤桓。歸去來兮。吾不復乎賦遠遊。時亹亹而向晏兮。策余驥兮焉求。悅藜藿之充膓兮。對墳典而忘憂。孺人告余以鳸鳴兮。兒子俶載於西疇。老夫無用兮。譬一虛舟。冠童環以六七兮。或撰杖而升丘。望鶴峀之崔嵬兮。俯洛波之瀠流。興有至而孤嘯兮。體覺疲而旋休。已矣虖。隍鹿得失復幾時。曷不安心好住留。胡爲乎東征復西之。脩名匪我思兮。喬松難可期。懷邃古而作隣兮。拓心畦而勤耔。前有溪而後山兮。左則圖而右詩。聊頤神而靜處兮。奚用龜策而决疑。</text>
<title>次趙仁卿 普陽○四言六首</title>,<text>嘻嘻先民。維德與隣。如璧斯潤。匪蘭而薰。是紉是佩。令望氳氳。維今之人。不尙有聞。螟蛉之祝。蜾蠃之類。溥彼崇岳。有菀杞梓。琴瑟之緪。左宮右徵。君子垂帶。容兮遂兮。以陰以雨。習習谷風。谷風習習。有鳥在東。有龍天矯。有雲溶溶。凡百吉士。毋各爲功。世敎旣衰。民鮮好德。遏人之善。覆詛爲惡。如彼窈窕。入宮見媢。哀哉噂沓。徵逐詡詡。面諂背憎。誕罔忠告。淑人君子。云何思服。中原有鹿。呦呦求友。暮塗踟躕。將子卬諭。子之拙兮。誰敢垢汚。儆爾昆季。俾幷无咎。南澗之松。可以搆屋。時之弗臧。爾玉我石。毋使名浮。毋爲勢惑。作此婉詩。用代嘉轂。</text>
<title>讀書 庚戌</title>,<text>我昔離襁褓。已識有五車。辛勤十餘年。頗免馬牛裾。詩書作鍾磬。竹簡搆堂廬。偃仰恣擊撞。胷襟九河䟽。翻思趣尙偏。無乃疑怪挐。古道自愚憃。古人已朽苴。一葉泛溟沆。誰識東西歟。將欲改其初。與衆共吹噓。朝裝暮始發。驅馬向陂墟。黃神空中語。爾計誠太疎。不聞千鎰金。但鑄鎛與鉏。縱然備於用。其如識者歔。皇天不無意。子病成籧篨。先王遺文章。綴緝其虛徐。毋學擾擾者。終日競播旟。余乃再拜謝。若承華衮譽。不待筳篿卜。眩眃返常閭。滌膓食鉶鼎。明目玩璠璵。倘微神之言。幾同離壑魚。從此適其適。靈府日有儲。</text>
<title>擬古 三首○辛亥</title>,<text>一兎走荒陸。逐者何其稠。世人眩目見。難以古道酬。章甫豈不貴。越俗賤如芻。志士嗜昌歜。食之不肯休。而我學鍊丹。苦恨無匹儔。焉得洗心子。衿佩鎭長留。玉杯盛羊酪。玄酒味不還。笙管蔽六莖。識者涕汍瀾。嘗聞玄冥子。遺世玉壺天。安得豪曹劒。抉我心胷煩。昨夜倚書幌。桃燈暫就眠。夢拜一丈夫。衣袍異俗觀。貌如枯松枝。手調黃金絃。一奏響山谷。再皷變風煙。禽獸捴飛躍。芽甲亦遂蕃。芒碭大包內。不復有愁嘆。方彼夢中趣。心知口難言。俄然蝴蝶驚。怳如乘風船。赫胥安在哉。不知幾萬年。惜余抱愚見。白黑未暇論。慷慨整衣襟。窓外月娟娟。商賈競錐刀。終日不能休。幽人棲巖谷。木食迷春秋。高下縱天淵。俱非吾所儔。千秋朱紫陽。析經明錙銖。人間聒笙管。疇復賞朱䟽。而我習操縵。每歎質朱愚。源泉澄還汩。尺寸挽不酬。力弱道苦遠。誰哉扶吾輈。寄語同心子。谷鳥元相求。</text>
<title>南澗偶題 壬子</title>,<text>日出羣山白。林中聞啼鳥。大途行旅起。村舍炊煙繞。余亦徇所務。驅馬向陂沼。適當長養節。衆草灑淸醥。解轡縱上下。不使馬性擾。沉吟賦目寓。漸覺探至妙。引帶縈松竹。投石戱浩渺。精神雖暫舒。憂慮還幷掉。默默何所須。終朝望遠㟽。</text>
<title>病蟄無聊中。得李相國奎報述懷詩。吟諷之餘。輒次其韻。呈權道一 心揆。</title>,<text>蕭條書室裏。意緖日荒唐。抱病形雖陋。哦詩興便長。降生曾不偶。星宿爲呈祥。節慕齊山峻。文期到海汪。學林初騁騖。藝圃轉翺翔。潛思鬼冥授。凝精室有光。父兄嗟俊異。門戶望隆昌。墜緖身將挽。狂瀾手擬防。雪徽徒自按。氷谷詎生陽。詞壘空持槧。荊圍謾曳裳。態愚時共笑。味薄人誰甞。計拙疑文墨。體殊愧料量。猶憐薑桂辣。肯掇李桃芳。寥落千秋遠。蹉𧿶十載強。沉沉謝友匹。汩汩憂監糧。家術元詩禮。生涯只縹緗。自親煑藥鼎。長廢讀書牀。渾覺神思㥘。那敎愁慮亡。養生甘學老。爲我孰攻楊。壯志無時展。困知莫日彰。眞如鳥剪翼。無異舟橫湯。沐漆何當解。鞭疲恐自僵。人情况反覆。物理更幽茫。機事齊飄瓦。輸贏等覆隍。濠魚知有樂。林鳥慣相傍。寂寞聽儀鳳。徘徊慕餼羊。草玄誠太早。干策實難遑。同調有權子。中流倚桂檣。淸言洗俗陋。嘉句警疎狂。彩耀崑崗産。章成織文襄。高冠吾欲賦。長鋏爾寧藏。歲暮攀松樹。秋深憶草堂。情因牙曲吐。淚爲墨絲滂。謬索南金價。誰誇西子粧。且須尋樂地。不必競名塲。運去宜耕。時來會立揚。吳歈惟折柳。越礪可成鋩。旣已論心素。還應到髮黃。鞠躬歆漢葛。範我挹王良。道學由來事。文章自不忘。徒謀意象適。非取姓名香。翫理心三極。觀書目九行。共期趍坦路。愼莫效征商。秉燭寧憂夜。披裘足禦霜。合聲在夔祝。薦祗用周璋。自信詩書腹。休嫌藜藿膓。此間膠漆合。何處丹靑煌。宇宙相推挽。風流任激昂。處常窮亦樂。進學病無妨。齊物嫌莊誕。遠遊憐屈傷。苟其仗信義。可以行蠻鄕。豈敢輕逾險。未能遽斲方。羞同水上鳧。不羡河中魴。此意君當識。驅車且勿。</text>
<title>索居中。詠懷呈權道一。</title>,<text>聞道天台卜築新。幽巖瀑布頓精神。溪山不是爲心癖。雲月惟宜索句頻。晝掩柴扉茶鼎熟。夜燃松火簡編親。何當移我衡茅去。共爾談諧得得眞。漫詠便能發徵商。通神何必服生薑。我今手握荊山玉。君已身披織女襄。期上崑崙遊閬苑。便過暘谷略扶桑。乘雲浩蕩非難事。但恐至人笑太狂。萬古詩書一敝箱。須知賢聖此中藏。語無味處眞奇絶。思到苦時好料量。田野生涯羞汩沒。飛騰志氣恐荒唐。明誠最是吾家法。尙褧佇看日益章。</text>
<title>荒歲歎</title>,<text>幽沉坐空牀。不彈黃金徽。豈是技未工。非緣聽者稀。自傷艱難甚。飮啖素性違。糠粃溷內。那得發天機。父母顔漸瘦。妻孥足訕譏。文章眞虛器。不及一敝衣。吁嗟闕事育。安用七尺頎。老翁向我言。古無如此饑。試看行路人。太半似蛜蝛。諒非姑射仙。絶糓誰能希。莫辨亭毒意。直欲訴蒼巍。雨澤失濡洽。風俗日薄微。錢銀凌稼穡。斗筲輕璿璣。君子惟慷慨。小人恬不非。竊恐丹極上。玉食失光輝。誰將尋尺流。熄此大火圍。寄語膏梁子。且莫掉旙旂。田僮儘已足。親戚應汝祈。</text>
<title>東都感舊 甲寅</title>,<text>慣踏雞林客。重尋蚊水隈。烟生半月郭。日落瞻星臺。氣象王京古。丹靑祖殿開。江山詩思惱。還欲酌金罍。</text>
<title>過月南村</title>,<text>玉樓雙聳短長亭。行到東京目始醒。古樹渾含致遠恨。破碑或見金生銘。驢邊山岳雲空白。詩裏光陰草又靑。回首鄕關何處是。此身眞箇一浮萍。</text>
<title>次朴孝有 孫慶 韻 丙辰</title>,<text>唱盡驪歌轄未投。江雲渭樹兩悠悠。此時叵耐山遮眼。他日應思屋打頭。絃上峩洋尋絶響。籠中蔘朮護羸軀。金丹歲晏無消息。長愧情人問秘謀。萬軸詩書揷案頭。空齋終日興悠悠。支離謾抱長卿疾。搖落還逢宋玉秋。宇宙百年空自激。陽春一曲孰能酬。如君慷慨眞堪語。金石舂撞未易休。</text>
<title>病中書懷寄道一</title>,<text>才名非是似長卿。卧病漳濱秋復生。素問篇中方得味。陰符經裏未專精。村童野叟嫌疎率。酒友詩朋謝送迎。遙想天台山畔客。慇懃猶有故人情。</text>
<title>題衍上人詩軸</title>,<text>可憐聦慧者。逃佛鶴山陽。法喜爲妻久。慈悲引筏長。未分窓外翠。猶有室中香。贈句聊相戱。非關學坐忘。</text>
<title>庶從祖 鳳紀 有近體一首。要余和之。</title>,<text>飄泊生涯冷似秋。十年湖海雪盈頭。有詩自可題山石。無事還應狎水鷗。牧子操成身轉拙。潛夫論就氣全柔。長敎親戚空相憶。何日萍蹤返古丘。</text>
<title>僑居謾詠 丁巳</title>,<text>夜寢而朝起。讀書復課兒。饔飧付卿卿。縞衣忘艱飢。荒年𩜾與粥。猶勝斷夕炊。倦極曲肱臥。體閒神亦怡。旁人且莫笑。吾道政如斯。豈無汲汲志。趨營奈非時。譬彼飮水者。冷煖自知之。古來經濟手。不遇竟何爲。矮屋與黃卷。寂寞迺相宜。千秋道必反。儻有知者知。</text>
<title>仲春旣朢之翌日大雪。用韓昌黎辛卯雪韻。</title>,<text>顓頊饕其權。當春猶不歸。太昊懶防禦。忽然被重圍。白帝復來攻。疾厲恣飜飛。蒼龍氷脫鬚。誰肯載靑旂。千山照瓊窟。壬婦張縞衣。植鷺奏霓曲。卑尊列嬪妑。陰陽有定候。化翁無停機。烖禎互誶占。此說非不非。但願雪作盬。鼎鼐調庶幾。不分肉與藿。覃和及瑣微。</text>
<title>題普上人詩軸</title>,<text>塵刹不相侵。道氣自深深。吾無贈爾語。徒有惜爾心。</text>
<title>庶從祖來栗里。距余寓所石頭村纔一里。而畏痘不得見。爲賦長短句以寄意。</title>,<text>洛之水日夜流。經豐山到武夷。武夷溪壑秀而淸。中有白頭翁。兀坐忍飢空吟詩。臨流濯足復濯纓。滄浪淸濁無不宜。豐與武相望八十里。嗟我欲往乏驢騎。安得將身隨洛波。汎汎任所之。今年三月桃花杏花發未發。翁趁天暖惠來斯。腰間靑囊袖裏金箆學得活人術。揖我直向栗水湄。栗水隱約數弓地。朝朝夜夜不相見空相思。朝朝不見髮欲霜。夜夜相思鬂成絲。胷懷多少不自覺。白盡髮鬂應始知。翁兮翁兮爲翁將賦玉壺吟。吟成其奈挑翁悲。子雲眞是小丈夫。篆刻末技壯羞爲。我何年四十。尙把鉛槧較傖兒。佩玉長裾不利于走趨兮。知其不可而猶自徼幸於萬一。吁嗟乎今天下無復如我癡。男兒隱顯古來有。肯學鄭趙雅化女百般隨俗呈姣眉。中宵點撿豁然悟。問禎不煩蓍與龜。前川後山吾知友。一誦一詠吾壎箎。虫臂鼠肝任遭遇。鬼魔何事謾凌欺。堪咍玉川子。不得弓卧破屋數間裏。朝搬復暮移。長鬚本來無赤脚棄不隨。乘空跨駬且莫詑。世間那有韓退之。天其以我玉于成。故遣烈火工鍛吹。再拜焚香謝恩渥。鐵肝石膓稟指撝。但念家運値陽九。王祖遺業一髮危。散佚手跡纔百一。寂寞龍原誰刊碑。春秋禮說詩若文。付與剞劂不可遲。邇來議論喜牴牾。長恐此事轉差池。況復模範恁地變。小家杜撰恣橫馳。先進禮樂視野人。大羹玄酒味全漓。嗚呼。翁不聞玉山李全仁奔走乞得文元公行狀。退爺信筆日星垂。</text>
<title>次洪學士 晟 韻。贈李仁仲 萬宏。○丙寅</title>,<text>匹馬城西路。爲尋故友來。胷襟非俗士。明敏見天才。夢裏西江近。吟邊葛峀嵬。連牀無限意。請看小篁栽。</text>
<title>屛齋。與洪丈 國輔 分韻。得更字。</title>,<text>邂逅厖眉客。剪燈到五更。句如春笋束。心似古潭淸。十里銀爲帶。千尋玉作城。江山容我輩。且莫奏商聲。</text>
<title>次洪稚龍 虎吉 辱贈韻</title>,<text>郢客唱白雪。人不和其歌。試爲下里曲。和者三千多。白雪下里不同音。唱高其如和寡何。君不見驥騏低徊在泥塗。君不見駑嘶鳴上雲路。雲泥高下無足道。與爾且說生薑樹。男兒四十白盈頭。不信前途萬里悠。斷簡殘篇消歲月。芳蘭叢菊任春秋。廝乖謾說三星厄。潦倒誰憐七尺軀。同病故人還解事。分明佳什亦休休。畸人江左發孤吟。木老賢孫許我深。京國塵埃初握手。野村燈火更披襟。瘦鷹病鶴憐相似。流水高山自古音。詩酒遨遊吾輩事。不關浮世有升沉。</text>
<title>鳳停寺門會</title>,<text>藜杖來穿石逕幽。溪臺携手興悠悠。宗人叙話三盃酒。方丈淸遊九月秋。花樹韋家傳勝事。耆英洛社足風流。爭如少長成眞率。敦信遺謨講不休。</text>
<title>挽權周甫 寭○丁卯</title>,<text>蓮出淤泥中。自有天然色。逍遙社裏翁。愛其亭亭植。風霜一朝侵。造物不護惜。可憐馨香姿。澌滅無痕迹。社翁意悒悒。歲暮長太息。孤芳古難保。不比凡草木。蘭芝種輒萎。荊棘除未得。紛紛富貴花。得意媚世俗。誰知東籬菊。獨含中黃德。運氣苟如此。爾宜遭摧剝。呑聲勿復道。柴關掩寂寂。荷衣更何人。愁絶頭成白。臨風歌一曲。有淚纓可濯。</text>
<title>遊覺華寺</title>,<text>覺華千年寺。遊人匹馬來。連天浮翠碧。匝地壯樓臺。浩蕩身將老。登臨意未裁。忽聞林鳥響。歸興十分催。</text>
<title>呈訥隱李先生</title>,<text>平生恨未扣軒屛。太白山容夢裏靑。敢誦柳州先友記。恭瞻南極老人星。高文不减三墳古。溫語渾如百和馨。更感松翁朝暮遇。未應寂寞子雲經。</text>
<title>涵月堂。與洪 彬卿，趙 命天，李 平仲 夜話。平仲有詩次之。</title>,<text>江閣論心地。留連一代英。覔詩爭健步。呼酒撞愁城。鄭重斯文事。綢繆此夜情。臨分要更勖。好事繼家聲。</text>
<title>次金敎官 瑞一 檜谷草堂韻</title>,<text>無數靑岑繞草廬。鹿門盤谷問何如。畸人例作烟霞主。閒界寧嫌俗物踈。三畒已栽陶令菊。十年長對晦菴書。祗今人世喧啾甚。山鳥波鷗尙起余。</text>
<title>挽西湖柳先生</title>,<text>燀爀名家後。深衣忠孝堂。謙恭勤小物。淸白繼流光。幾歲君陳政。今年殄瘁章。靑山三尺碣。欲起蔡中郞。言似蠶絲吐。心如一鏡明。不畀柳下職。肯忝河東聲。烏鷺元非浴。蘭芝自有馨。康寧兼好德。存歿儘哀榮。</text>
<title>挽金佐郞 景泌○戊辰</title>,<text>人才陵替日。此老遽雲鄕。未見芝三秀。空傳錦七襄。荒凉嶺嶠運。凄斷友朋膓。一匊靑山土。千秋金佐郞。乙卯羅英俊。紛紛上赤墀。傾危看世道。潦倒惜明時。鬼竟隨人事。公今止半資。更憐梅雨節。蕪沒謝家池。</text>
<title>用卦字韻。贈金秀才 始宅。</title>,<text>我昔志學日。六經已粗解。寧爲糓未熟。誓不爲稊稗。中間謬隨衆。實地半汚壞。比乃困而悔。甘心守吾隘。平生諒自知。不用扐羲卦。懶拙世皆棄。百事眼未掛。但於陳蠧裏。矻矻尋宿債。時逢會心處。擊節增歎喟。土炭等膾炙。此病何由瘥。今春避閩疾。窘若羊守寨。況復憂塩米。頓覺意思敗。親朋本來少。誰肯問僻界。縱有黃媼隨。閣閣心弗夬。子兮何爲者。惠然顧我㝏。手持昌黎集。商證文字詿。推我爲大冶。意欲受爐韛。倥倥豈敢師。於道若聾聵。應緣世誼好。不暇嫌菅蒯。徒然感子厚。愧無好言話。大抵古人文。用意極超邁。退之號醇正。頗逞態狡獪。天晴海不揚。猶聞聲澎湃。冠珮盡游夏。或雜以韋韎。譬彼九鼎味。匪可盡一嘬。倘無國子庫。未易窮瓌恠。文章有定分。強求徒自瘵。嘗聞聖賢業。始於勤播洒。一部小學書。紫陽垂明誡。凡語必忠信。庸行必愼悈。慕善易好色。見惡若避蠆。養性逾護孩。矯質急療疥。聲華耳豈嬰。勢利心無罣。根本旣培壅。義理漸透快。論孟曁庸學。次第期脫灑。晴窓日百遍。窮年不暫懈。逶迤及諸子。喫盡薑與芥。意味怳然得。謝却言句械。鬼神復冥授。觸目見金薤。下筆自成章。何患力未届。恰如有源水。瀰漫導百派。長風射利纜。不勞撑船𦩋。又如明堂宴。萬國獻珪玠。天保雜蓼蕭。無取擁盾噲。淳如響䟽越。爽如餐沆瀣。和如游春苑。精如糳米粺。夐疑摘星辰。深疑釣鯨魪。橫斜惟其宜。大家朝暮邂。燕許願爲僕。籍湜願爲价。九仞起聚塵。量力貴勤勱。爭如迷發軔。墑埴路險阨。吾齡不滿卌。髮白神又𢞎。狂歌誤半世。枿樁竟莫扒。崑崙萬里遙。其奈馬不駃。居然成濩落。歲暮極愁殺。今觀子粹美。眉目瑩如畫。好問非虛假。善學驗跽拜。才情或不逮。皷作須我𩋧。淸盎在釀成。二卣堪用祭。俗學不可說。令人口張呃。棄了玄酒味。蠅營逐饐餲。芻銀配紙繒。到處工買賣。抵掌荊棘中。跳踉肆誘喝。浮名雖日隆。實得不盈眦。後生志未定。取舍眩玉硜。荒幻莫此甚。仁人豈忍恝。誰挽江漢流。淨洗人間䪥。恨乏障川手。中宵氣奔噫。飮食爲减小。形軀日瘦憊。已矣無復道。傷時謾聲嗄。舍己芸人田。子輿之所戒。中原有嘉疇。盍與同志劾。濂洛富餘波。我衣可以繲。若遇前脩起。庶容坐廡廨。猛虎不學。祥麟殊穿犗。難將三公尊。易我胷裏介。千秋待知己。白日來相曬。詞疎意有餘。請子無遽𢗊。敎育非吾責。聊肋基覆蔶。秘之且莫洩。恐爲人所譮。</text>
<title>次洪稚龍韻</title>,<text>病客今年復倦遊。一罇相對菊花秋。煩君莫恠吾先老。白髮偏饒志士頭。</text>
<title>建除體</title>,<text>建子寒凜冽。獨坐心團團。除夕知不遠。日月若跳丸。滿架經子史。閱盡還自嘆。平生激昂意。不營衣與湌。定應行古道。於世殊醎酸。執觚寫所得。文江浩波瀾。破產學屠龍。空被傍人姍。危柱不復絃。誰憐儒士冠。成名邈難期。伐檀置河干。收拾腹裏稾。卧看碧巑岏。開心賴黃㚷。晩計甘泥蟠。閉門請息交。且復咏考槃。</text>
<title>八音體</title>,<text>金玉世所寶。富兒得之癡。石質本犖确。磨作公侯碑。絲麻與菅蒯。需用各有宜。竹箭天與直。羽在人爲。匏瓜繫不食。人則異於斯。土薄草不潤。麴小酒每醨。革緩而弦急。張弛貴隨時。木食彼何人。終然老茅茨。</text>
<title>挽函丈屛谷權先生 首篇。僭用朱子挽延平詩。以寓景仰之懷。○己巳</title>,<text>晦退傳心後。毫釐復易差。淫辭方眩俗。夫子獨名家。本本初無二。存存自不邪。誰知經濟業。零落舊烟霞。忠義千年邑。乾坤處士窩。深功存社稷。正氣作山河。世事何須問。窮居且咏歌。東觀良史筆。毋漏洛江遐。</text>
<title>廬江道上口占</title>,<text>八月廬江雨滿船。簑衣立馬待長年。山厓獨鳥尋巢急。回首院村已夕煙。</text>
<title>次權上舍 紓 兩宜堂韻</title>,<text>十畒中間趣自成。一犂春雨課僮耕。香粳細膾何須羡。黃菔蒼芽送此生。留客療饞供晩飯。呼童摘葉趁朝晴。紫陽詩意君能解。不媿此堂有此名。</text>
<title>挽小隱李公 景翼○庚午</title>,<text>淸溪白石水淙淙。一朶孤芳擢卉叢。寥落塵編篋裏在。不知誰是後楊雄。蕭瑟山南一布衣。昏宵爇炷自輝輝。零星瑣碎儒家事。佛氏大心見却非。且學藥翁住市廛。非關酒脯玉堂僊。秋蟬聲裏人何去。寂寞壺公小隱天。洞天鳩杖話遲遲。曾是春風柳絮時。忍對黃花今日酒。丁寧分付更堪思。</text>
<title>次申天任 龍紀 升窩十六韻</title>,<text>深冬小室火爐熏。晩起東窓日已昕。三嚥收漿還獨坐。正宜開卷事天君。冬日照窓不嫌風拂卧茅簷。爲愛簾間映玉蟾。太白傳神應在此。詞人感慨十分添。秋月入簾寶繪堂中惟蓄畫。鄴侯架上只藏書。爭如吾友能兼二。舊帖新籤汗數驢。圖書堆案蒲團佳客手中罇。投轄風流屬此人。葷血不登貧士座。那妨小搆枕城闉。親朋滿座大抵童蒙貴養正。腕柔非欲藝能成。君家自有靑氊業。他日驥兒繼舊聲。穉兒習書階庭如斗長莓苔。不着城南一點埃。盡日土床成獨倚。時時携箒小童來。小童掃室手談勝與俗人言。黃太史公有此論。三百枯碁飜覆裏。天機箇箇莫敎昏。紋楸落子邑名聞韶我猶愛。鳳去音空鳥自啾。搏拊枯桐應有意。不知夢見重華不。焦桐拊曲莖葉非因雨露肥。幾回灌漑望長遲。金丹歲晏無消息。更欲憑君乞一枝。藥盆灌水二月南鄕已放梅。貞心差伴百花開。遊禽慣解閒人意。盡日楂邊去復來。梅楂馴雀携手相親木上座。忽然喪我似南綦。此中有德堪爲頌。憂樂是非揔不知。蒲團午睡半壁殘燈客話心。聯床肯許雜流尋。晦翁昔詔劉平甫。此意却宜仔細斟。篝燈夜話閒居長爇博山煙。屛慮眞成不愧天。閱道當年香一炷。至今人說鶴琴仙。土罏燒香瓦罇似斗泛翁翁。興到何嫌酒一中。萬事驅除惟此物。不關人世有侯公。瓦罇斟酒仇池玉石自玲瓏。夢裏猶疑翠匝空。好事袖來人莫笑。九華今在一壺中。石函假山乞與一文九府錢。崎嶇好古定誰憐。此公幸有歐陽癖。早晩書鴟俗眼湔。墨庄古蹟</text>
<title>挽尹處士 斗應</title>,<text>竹坡江上宅。瀟灑碩人居。身世麁繒穩。襟懷古井如。一生無愧怍。餘日只圖書。儒範今誰在。題辭淚漬裾。</text>
<title>挽金進士 墀</title>,<text>曾賦靈均橘頌篇。襄陽秋雨話津津。詞能驚俗還餘事。貌不逾心自古人。方擬汝南從叔度。誰傳洛北葬于鱗。季君釋褐公長逝。浮世堪悲賀吊因。</text>
<title>次權道一韻</title>,<text>半世狂疎不計身。瑤琴彈罷秪傷神。不須枉寫泠泠響。留待千秋按譜人。</text>
<title>挽蒼松金公 瑞翰</title>,<text>持憲當年奉二親。山梁入幕世爭傳。愉容更有阿連在。錫類端宜長第編。妙年曾賞曲江春。壯志鵬摶九萬雲。容易湖山生白髮。空敎文彩散楡枌。胷裏都存汲引意。幾人自說荷沾濡。公家長物宜扶起。擧世滔滔半是朱。萬事悲涼渾陳迹。哭公歸路宿書堂。丁寧成就人才意。北面諸生且莫忘。</text>
<title>挽李志彥 重經</title>,<text>西塞城邊鴨水靑。高秋獨上統軍亭。歸來口誦詩千首。劒氣宵干箕尾星。萬曆使臣朱太史。虬松數字我家珍。摩挲自有匪風感。君豈尋常乞帖人。襄陽門外草如茵。笑拂鳴鞭氣槩親。風雨歸檣何處是。子規聲裏又三春。</text>
<title>帶恩過瓢隱金先生遺墟碑 丙子</title>,<text>拂霜征馬故遲遲。爲拜崇禎處士碑。襴衫猶是皇朝製。蹈海遺風願莫違。</text>
<title>挽進士族兄 日成</title>,<text>東堂酣戰老詞伯。擊劒高歌行路難。可惜尙州丹密縣。丈夫埋沒太無端。今春蓆帽約西行。瘦鶴猶存萬里情。聞說秪園留絶筆。小牋裁與竹坡生。</text>
<title>洛濱書堂。次柳進士戚丈 晉鉉 韻。</title>,<text>淸齋佳會最今宵。眞率爭如洛社饒。三尺雪深添話屑。八叉篇就壯詩濤。伶俜末路靑誰眼。荏苒年光白盡毛。酌醢便堪遺俗物。莫愁風味太寥寥。敢辭終夕又終宵。鳩杖風流席上饒。閒界正宜修稧事。世間何處不層濤。三更細話添罏炭。七字淸詩付兎毛。枕上形容吾亦老。詎妨携手賦參寥。</text>
<title>挽李參奉 達中</title>,<text>歎息李進士。其人高且古。貌如枯松枝。胷藏淸廟譜。蟬聯廣陵系。木翁是外祖。流光遠有自。繩襲見前矩。卯君又不俗。孤芳擢榛楛。伯仲意氣合。低頭服淡苦。文章日娛戱。金石相擊拊。飄然起遐想。兩腋欲生羽。東登金剛頂。縱觀萬瀑乳。仙人永郞子。招携與爲伍。西遊泝朴淵。鵠嶺撑天竪。感古且悲咜。遇興或起舞。回視禹九州。一塵毫端聚。拂衣復歸來。隱約掩蓬戶。晩歲問舍計。于彼駘水滸。將理子眞田。誓學樊遲圃。樵漁混溪童。桑麻話村父。此道盖自是。此樂信靡瘉。鬼神無端欺。福善理何𥌒。鴒原三載恫。日夕煼腸肚。終然損仁壽。相繼歸冥府。荒涼羅含宅。屋烏不忍覩。過者尙涕洟。况我蒙披腑。世道漭回互。人情足訕怒。長安富貴兒。無數羅金組。寧知大嶠南。棄置璜與瑀。杈枒七尺軀。寂寞一匊土。呑聲勿復道。悲風響暮樹。</text>
<title>庚辰元曉</title>,<text>晨雞叫報一番春。天地陽回淑氣新。方寸亦存消長理。肯敎舊鑑著纖塵。</text>
<title>仙夢臺。敬次退陶先生韻。</title>,<text>仙樓携手若憑虛。檻外淸川鏡不如。三復遺詩仍對月。興來忘却髮蕭疎。</text>
<title>次安窩韻</title>,<text>考槃不泯碩人風。隱約茅齋可庇躬。倚几眞工圖及史。承家舊物冶兼弓。田園興在那妨醉。聲利緣疎欲學聾。康濟定知君子事。許公親見百源翁。</text>
<title>過庶從祖墳有感</title>,<text>不見茂陵子。回舟日欲曛。平生湖海趣。江上一孤墳。</text>
<title>次獨醒齋盤松韻</title>,<text>仇池恠石別何年。翠盖低垂谷口天。戰雪闘霜元有質。龍挐虎攫巧相權。枝篩月影來窓外。葉織烟光滿几前。海上蟠桃誇豈敢。請看長茂北堂邊。</text>
<title>敬次曾王考贈處士權公 用中 怡悅巖韻</title>,<text>蹲如怒虎卧如牛。膚觸時看出峀頭。栗里盃空餘古蘚。菱溪詩在幾回秋。麁容不入謝墩競。奇賞都從鄭谷收。堪笑平泉花裏石。買癡留與子孫憂。</text>
<title>挽權仲連 緝○癸未</title>,<text>今晨成獨坐。掩涕倚寢門。爲聞聾翁歸。明日封土墳。豈但悲存沒。不獨哀困窮。聾翁昔永聾。意欲醒衆聾。韻宇不草草。洪匀賦與豐。況復聞義方。激昂無俗氣。傷時輒反袂。感古或歔欷。世塗漭回互。人情眩是非。萬事不可聽。有耳將何爲。螘動認牛闘。適見憂患始。所以漆園叟。欲膠師曠耳。佯聾天非赭。眞聾眞好矣。不聞榮與辱。不知譽與毁。天然混沌竅。天地一畸人。如醒復如癡。誰哉漓其眞。聾翁心不聾。靜默透天機。外面枯松枝。中藏黃金徽。作詩三百首。渢渢咸池音。置之姚庭側。可和南風琴。惜無協律者。窈渺絃爾詩。翁今返無聲。破屋風空吹。上界足官府。俯視塵寰卑。伊昔與玄文。未了尙有恨。尊公謂汝來。蠶絲窮討論。人間不平事。太空雲一點。魂去不須招。紛囂翁所厭。鶺鴒一何哀。悲鳴繞崗巓。有子世其聾。造物於翁偏。靑山布衾裏。寂寞吾仲連。生前旣委形。身後安用名。我亦恨未聾。愁聽春鳥嚶。呑聲勿復道。淚河可濯纓。</text>
<title>次金扶仲 正漢 韻 乙酉</title>,<text>淺見元來與子同。一分矯激便非中。雖然晦老生今世。未必不扶荷篠翁。</text>
<title>又次扶仲韻</title>,<text>春日携筇峽裏行。江干一路轉分明。風光步步添詩料。十里中間趣自成。</text>
<title>閏二月。會虎溪書院。講大學心經。淸明在旣朢。與諸益汎舟沿洄。用朱子此日中流自在行韻。各賦絶句。</title>,<text>春雨初收夕靄生。長年手界一舠輕。水涵峯影還疑靜。山擁船頭却似行。</text>
<title>挽權掌令 相龍</title>,<text>淸臺脩竹綠猗猗。賢季當年早得師。粉地方能加藻繪。名家宜有好弓箕。儻來軒冕元非樂。老去圖書只自嬉。先輩東南看漸盡。寢門終夕坐如癡。</text>
<title>挽權連山 正宅</title>,<text>蒼翁三世見其孫。天受庭聞樹又惇。濶袖未施尊主策。鳴琴猶洽牧疲恩。因心友睦堪型俗。信手文章不露痕。風度秪今那處得。凄凉白月照溪軒。</text>
<title>睡隱李公墓道立石。在十月初吉。不佞猥以通家後生。隨多士後。竊不勝高山景行之感。道上吟得二首。</title>,<text>牧老聞孫厓老出。堂堂義勇盖南州。籃輿欲擧生何晩。槐樹成陰頌不休。公議千秋徵德懿。貞珉一片闡光幽。靑山立馬摩挲久。願借餘風呾俗流。寒寺蒼苔世謾喧。爭如銘惠耻諛言。何生有勇堪爲傳。郤子說詩可驗敦。十室絃歌猶大道。百年弓冶付諸孫。山名日月東溟近。高蹈應幷玉貌論。</text>
<title>次安叔華 錫儆 韻</title>,<text>殘書數帙繞床邊。兀坐眞成不媿天。好著高跟尋實地。須將隻手障奔川。文章格力輸三昧。人物是非付百年。和出淸詩仍悵望。關雲嶺樹各風烟。</text>
<title>次族姪惠叔 敏迪 新亭韻</title>,<text>隱市壺翁若有緣。長豐溪畔數間椽。詩粧好事仍成卷。月近華簷更覺娟。且愛靑山似高士。休將朱紱攪慵眠。人生知是寧非弄。却掃從今樂暮年。</text>
<title>挽權進士 正始</title>,<text>盛德流光尙未沉。長身寡笑古人心。東京製述推平子。關邑淸英數大臨。泮水靑衫還泣玉。溪山素髮不勝簪。晨香忍爲南豐炷。責沈千秋汗透襟。</text>
<title>挽李進士 見龍</title>,<text>溫川一曲瀉餘泓。東魯衣冠未易評。詩律欲兼唐盛晩。襟懷堪比玉溫凊。秪今禮樂無先進。何處風流覔老成。長記席間珍重語。百年事契淚沾纓。</text>
<title>挽李戚丈 元美</title>,<text>小塘涵鏡一菴寬。朱紱那能換碧山。自做經綸花竹裏。更無蹤跡市城間。眞心古貌元相適。鄕議時評了不關。怊悵名園千歲塔。解敎客淚滿江干。</text>
<title>耕隱李先生書院在永陽龍溪。號西山 日。梧亭子自龍溪回。爲余誦院中題咏。且傳其子孫之言。使余續和。不佞不能詩。然亦李先生外裔也。高山景行之感。自倍於他人。有不可以終辭。遂不揆僭而和之。</title>,<text>成仁遠害兩兼之。用晦肯敎婦孺知。寒子袈衣猶浪迹。泛翁鐵券只當時。魂騎箕宿朝仙仗。祠近臨臯恪祀儀。抆血更看露梁路。累然遺塚到今疑。耕隱先生可祭之。精忠留與後人知。西山日月明今古。南國衣冠走歲時。秪是中權甘隱廢。長敎垂涕想風儀。寧州春草年年綠。何處雲車吊九疑。</text>
<title>魯林歸路。吟成一首詩。追呈當日諸君子。</title>,<text>寥寥師道久無傳。叔季驚看綘帳懸。如客得歸聽說法。令人發省索眞詮。靑山宛對廬岑面。黃卷長留晦翁牋。半世詞章慙我陋。白頭無計補前愆。</text>
<title>挽權進士 緻</title>,<text>詩禮黻衣孝友鞶。崔嵬頂上切雲冠。東南人物公爲最。溫雅風儀世孰姍。泮水衫巾還卅載。溪山薖軸只三間。蒹葭采采秋光裏。哭泝川湄淚不乾。</text>
<title>敬次柳僉樞韻</title>,<text>欞樹春光歲幾周。却衰不服胡麻油。誰傳韓衆兼緋玉。未聞籛鏗亦黑頭。</text>
<title>次柳孟煕 宗春 韻</title>,<text>自許平生蘊蓄多。素心元不慕榮華。招招野渡津難問。將伯今朝叱返車。看君鬢髮到蒼蒼。世間名理說來詳。縱然偶踏長安路。不是隨人一例。</text>
<title>聞安可中 景時 新齋號以臨深。輒成小絶。聊冀一覽。</title>,<text>未到齋中名已好。爲裁拙句寄深情。戰兢終古做賢聖。此意應須勖後生。</text>
<title>次臨深齋韻</title>,<text>聞道齋居勝。碧灣可俯臨。百年安氏洞。二字周人箴。平地猶存警。中宵獨整襟。橫溪餘一帶。憑子問泓深。</text>
<title>除夕書懷</title>,<text>霜鬂明朝又一年。天時人事自相嬗。平生點撿還多愧。收拾桑楡賴簡編。</text>
<title>挽金扶仲</title>,<text>寒梅一朶影婆娑。枯死窮山奈若何。惻愴中宵空掩淚。世人爭賞牡丹花。子雲容貌不踰人。短褐未應賦遂貧。寥落百年江上宅。獨留玄草伴箱塵。</text>
<title>趙仁卿示余以幽居八友詩六言。要余作古詩。漫吟塞責。</title>,<text>謝眺沒已久。詩興多漫浪。仁卿數畒宅。靑山環其上。朝霞爲帷幃。暮雲爲屛障。晩計付藏修。奇趣浩難狀。幽泉山下涌。鏘鳴助淸唱。淸風到北窓。明月出東嶂。松君與竹友。歲寒猶無恙。春梅復秋菊。允宜幽人賞。山居信不貧。吾侶自足張。衡關盡日掩。蝸室任偃仰。時或携小童。東臯閒放杖。荷衣愚園子。日夕頻瞻悵。願分華一半。共效南綦喪。右山吾聞仁智樂。妙趣契流峙。山非爲高峻。水不耽麗美。如何遊觀子。奔走勞蠟履。君作山中人。遶以南澗水。南澗淸且活。日夜鳴不已。非宮亦非商。偏到貧士几。此是太古音。奈無太古耳。山人拂衣起。循溪步邐迤。終日不逢客。時見抱犢子。右水陶令愛淸風。自謂羲皇民。至今千載下。想像如隔晨。淸風古猶今。匪無吟風人。塵土滿胷襟。那識天籟眞。憐君一敝屋。好與風爲隣。山扉還自掩。奇響滿松箘。冷淡六言句。或者返其淳。我亦慕古風。陸離蘭佩紉。神遊廬山月。夢到沂水春。願言結心賞。風朝同席茵。右風太白喜風月。謂不費一金。長公賦風月。亦云取無禁。世人自生障。不解風月吟。團團白玉鏡。等閒照風林。吾友韻不俗。明月分最深。蕭條茅簷裏。光透髮上簪。金波盪碧柯。時驚眠巢禽。盈驗天道。晻翳怕雲陰。最好霽後看。却愁曉色侵。凭軒不成寢。輾轉到橫參。右月長松在山崗。大廈樑可供。矮松生絶壑。猶免斧斤攻。材與不材間。吾誰與適從。伊昔魯中叟。後凋許爾松。蒼蒼萬古色。似爲知己容。世間凡卉木。當作臣與傭。如何泰山株。受汚嬴家封。陶令爲洗耻。歲晏拊虬龍。吾友漢陽子。短髮餘鬆。漫山白雪裏。閉門到午舂。萬事厭著眼。於詩獨不慵。看君賦松什。使我心憧憧。運氣有推敓。時序異春冬。白鶴巢何遲。偓佺難問蹤。沉吟終永夕。悵望碧攢峯。右松淇園綠猗猗。風人興赫喧。渭畒長千竿。富埒王公尊。植物異遭遇。榮辱諒斯存。君畦小如斗。栽竹當砌軒。愛護逾拱璧。參差羅兒孫。淸風吹颯颯。疑返孤竹魂。天寒龍蛇蟄。歲暮雪霜繁。威鳳復增逝。何心伴水鵾。琅玕結無期。俾我胷煩寃。但使本性在。愼莫傷其根。題詩問此君。淚落滿衣褌。右竹花有伯夷淸。梅兄可當之。暗香不隨風。貞心耻蝶窺。未堪儲華屋。且宜近茅茨。詞翁老無事。寒叢手自移。誰報江南信。疎英開參差。朝嗅復夕嗅。頓覺淸詩脾。會待結子日。調和鼎實宜。歲月坐成晏。風雨打空板。栖栖下枝客。皓首將何爲。遙吟白雪謳。寄向西湖湄。右梅蓐枚行秋令。百卉迎霜萎。誰知東籬菊。獨擅中黃姿。對如楚靈均。冠佩不敢嬉。我聞坡公言。此物老人宜。蜀山有菊井。飮者過期頤。今君咏南陔。意欲挽西曦。金蘂滿小園。彩服光陸離。吳儂襲香久。末章煩致辭。人生貴葆晩。窮厄不足嘻。寒花似處子。不采芳更奇。右菊</text>
<title>夜卧苦蝎。戱吟十一絶。</title>,<text>軒然七尺丈夫身。晝則苦蠅夜苦蝎。手痺目腫無奈何。天時正當夏六月。渠性元喜噆人膚。中宵穿被誰相告。公子華堂無爾徒。只敎窮相不勝瘙。壁裏小穴便藏身。寄生人屋反害人。可憐除去吾無術。半夜徒勞捲席茵。晝潛夜動若有徼。同惡相濟蚤與蟣。童孫不覺痒痾切。達宵酣寢到朝暉。無端拓窓欲大叫。世間何藥此恫療。四壁罅孔塗未曾。解事老婆足訕誚。莊生難夢栩又籧。南郭不成我喪余。惺惺忽悟安心法。滿壁蝎虫不須除。韓子當年喜見汝。照壁猶堪慰幽思。莫愁中夜眠未著。不妨起坐誦書詩。太白山中老禪子。裸身飼蚊作捨施。吾今不掃房裏蝎。借問何如彼慈悲。分外好事還多懼。適來苦境耐去宜。縱然未做華胥夢。最好先聆鷄喔咿。蚊飛蝱聚等閒憂。爾蝎侵凌不可說。吸盡醋斗猶作相。過了今宵定做佛。平生困橫作茶飯。慣却心性不解愁。若使辦得眞工在。鐵輪猶堪著我頭。</text>
<title>宿戒祖菴</title>,<text>白髮愚園子。一筇鶴駕顚。初年狂簡士。晩節跏趺禪。夢爛千山裏。神遊百世前。磬聲催曉起。恁地是眞詮。</text>
<title>刈蓮寺次人韻</title>,<text>架巖揷石起樓臺。眼底羣山活畫開。任了簷前雲起滅。蒲團終日對如來。</text>
<title>挽柳僉樞戚丈</title>,<text>癯貌長身復善詼。仁齡八耋綠盈腮。和光不是塵襟混。汎愛應無半面猜。隨處溪山成勝會。尋常花卉捴詩材。秪今鄕社風流寂。枌樹迎秋葉葉哀</text>
<title>登刈蓮右崗</title>,<text>風輕霧斂淨無埃。杖策登臨儘快哉。曲曲二川襟帶合。蒼蒼千峀畫圖開。周王獨鶴何年舞。伽倻孤雲不復來。盡日徘徊成悵望。金丹未轉歲空催。</text>
<title>祖菴左巖眺望</title>,<text>萬仞峯頭半日留。羣山形勝眼中收。淸凉一抹東邊綠。長憶當年退老遊。</text>
<title>蓮寺口占</title>,<text>雲爲帷幄石爲簟。六月淸風散慧林。水洗塵心開一鑑。山供詩料簇千簪。閒携小衲看晴色。獨上高菴聽梵音。次第烟霞收攬盡。明朝歸袂洛江潯。</text>
<title>樓上偶吟</title>,<text>曇花微雨引衣裾。淸磬聲中坐久如。奇勝盡輸孫綽賦。名山都在子長書。三庚暑氣還消歇。一道雲容自卷舒。便覺靈臺無俗想。目牛隨刃定皆虛。</text>
<title>九月念後。過權道一家。菊花盛開。泛酒對吟。次道一韻。</title>,<text>重陽過後菊猶黃。愛菊爲傾泛菊觴。有菊有詩兼有酒。肯嘆玆會失重陽。籬底名葩照眼黃。九秋消息付深觴。秪今人事同花事。誰惜霜叢寄一陽。</text>
<title>磨崖潭</title>,<text>磨崖高揷天。其下注淸洛。發源自黃池。𣿬爲潭百尺。淵然復蒼然。使我心悸迫。蛟龍藏神恠。雷雨時噴薄。含弘出無窮。一瀉千里碧。安得吾文思。與之同渟滀。</text>
<title>挽曺能一 鳴國</title>,<text>璧沼聯衿十載贏。毋吾長爾見交情。嶺南樓上哦詩別。丹月灘頭帶雨迎。幾度風埃悲聚散。忽驚容範隔幽明。他年忍過江山宅。宿草難尋滿世名。</text>
<title>挽洪國華</title>,<text>郵亭把臂卄年賖。一見可知洪國華。詩禮詎慚承世德。文章直欲逼名家。天寒澤國藏雷雨。山擁幽居長薜蘿。宇內可堪同志逝。鹿門斜日獨悲歌。</text>
<title>次內從鄭彥國 好相 新齋韻</title>,<text>嘉扁揭齋閱幾庚。多君肯搆費經營。蓬原舊物詩兼禮。芝圃貽謨敬又誠。輪奐詎無張老頌。窓楹合寫范公銘。遶軒洛水淸如渭。千載瓊瑰淚灑庭。</text>
<title>挽金五應 壽五</title>,<text>希文當日拜叢祠。經濟初心欲做醫。一箇金箆華氏訣。佛家千眼大慈悲。自是天姿出等夷。因心愉惋鬼神知。秪今吾黨餘恫在。欠了門前孝子碑。</text>
<title>挽權僉樞 達國</title>,<text>關東八景最靑丘。夫子當年辦壯遊。莫恨雲衢飛不盡。世間那有鶴楊州。穿盡管牀不出門。稻畦秋熟酒盈罇。任他公道在鬚髮。欹枕惟看鶴峀雲。古貌如心見德符。吉人辭寡豈眞愚。暮年學得和光術。平地好藏山澤臞。</text>
<title>挽李戚丈 命嵒</title>,<text>硜硜如石直如弦。心界分明耻畫圓。北阮名家瞻列棟。東門奇禍付高天。一生辛苦元茶飯。八耋起居勝少年。泉下阿哥應問我。爲言頭白抱殘編。</text>
<title>挽金長吉</title>,<text>朋塲詞酒許聯翩。世誼由來二百年。井峀枝岑元不隔。白頭靑眼故依然。前身疑是唐長吉。內行復看東少連。餘慶迺家應始洩。騎郞文采似承宣。</text>
<title>挽金叔見 龍在</title>,<text>羅隱鄧攸子與倫。如何年又未中身。那堪浮世悲三世。可惜同人少一人。埋沒謝塘秋草裏。凄凉范馬暮溪濱。盈箱墨迹精神在。分付螟兒莫汚塵。</text>
<title>挽任大年 壽錫</title>,<text>山號金鰲天下知。大年携手少年時。秪園古塔曾留墨。滄海扁舟共賦詩。往事依俙渾似夢。長途迢遞幾相思。明春忍踏星臺畔。宣曲風光面面移。</text>
<title>挽金幼達 必源</title>,<text>高陽令胄選靑錢。時論同歸尺五天。畢竟上林難借樹。誰憐野渡自橫船。地從大嶠長爲限。鬼椓名流不假年。鶴髮在堂孀抱子。想君哀淚玉皇前。</text>
<title>憫愚</title>,<text>新歲送愚愚自在。依然愚谷老愚夫。愚夫莫賴殘書力。秪喚愚夫作大愚。</text>
<title>贈權季凝 䋠</title>,<text>莾蒼枝谷間牛鳴。一枕中宵夢每縈。家學分明傳仲默。世人容易棄君平。且須勘討如干冊。從古沉淪幾箇英。蘭室舊遊吾獨在。白頭偲切荷深情。</text>
<title>挽河參奉 龍翼</title>,<text>使節煌煌慰烈魂。靑衿是日集如雲。賢孫不假須臾命。滿席應班涕淚痕。天地長留司諫廟。松楸何處寢郞墳。平生愛誦三英什。膓斷薤歌苦憶君。</text>
<title>挽崔進叔 興漸</title>,<text>淸河人物有敦詩。家法山南夙講知。數井田園成禮俗。一堂言笑見風姿。西州忽灑羊曇淚。秋日偏增宋玉悲。埋沒丈夫宰樹裏。典刑留與子孫持。</text>
<title>次權姊兄霽谷林居八咏</title>,<text>茅屋新添土銼烟。郭南朝暮淡光連。靄輕雨細元相管。只怕狂風入洞天。南巷炊烟玆山堪與徂徠雙。淅瀝淸風入北窓。終古不生凡草木。恰如高士志難降。北山萬松劒舞名山第一峯。天花長揷玉芙蓉。興雲泄霧須臾事。三日神霖抃老農。劒峯靈雨大地羣形莫遁毫。淸光先照海都桃。不妨鷗鷺驚閒睡。也助詩翁格律高。東嶺湧月襏襫如雲䆉滿區。前宵靈雨過西疇。菰歌一曲罇中濁。不解侯門多少愁。月浦農歌飛鳳何年下此山。白雲一抹護孱顔。鳳歸丹穴今千載。山在白雲來往間。飛鳳過雲霜落風高又一秋。白鷗無數下寒洲。留簷宿霧眞堪愛。自是主人隱者流。洛浦宿霧元季相從小逕幽。遐情每與古人遊。齊荊得失休關慮。恐負寒花滿一區。霽谷病翁</text>
<title>竹巖齋。次金敎官韻。</title>,<text>危欄徙倚意崢嶸。特地風光滿袖淸。美洞尙傳才子宅。疎篁不改舊時聲。蒼巒翠峀千屛列。大野長川十里平。老去豪情刪未得。呼來歡伯撞愁城。松篁叢裏一菴開。制自姬周黨塾來。水麗山明宜養性。春絃秋誦佇成材。須從實地尋階級。好與良朋勉切偲。虛白家聲猶不匱。菲菲叢葉待栽培。</text>
<title>次趙仁卿絶句</title>,<text>擬把瑤琴訪子期。正當白月照窓時。高山彈罷成愁絶。咫尺故人入夢疑。離抱乍開別恨隨。黃花半吐照心期。倘非佳句味如蔗。病客何緣解渴飢。</text>
<title>挽金元石 柱國</title>,<text>粉塗取寵世滔滔。意氣如君謝俗曹。晩節漸尋平穩界。故家典禮析牛毛。漳濱薾盡好風姿。忽漫相逢喜復疑。交誼元來形貌外。伯牙不是昧鍾期。和嶠長松節目多。空生澗壑竟如何。城西喬木風霜裏。十里寒竽次第柯。文忠祠宇醴罇淸。競說名家尙典刑。華屋巋然人事變。新阡猶近石門亭。</text>
<title>次三樹亭排律韻</title>,<text>蓬原華胄檀東溟。人傑由來鍾地靈。虎踞奇禎騰異聞。鴻儀累代耀明庭。溫恭持己存坏墣。忠孝貽謨見典刑。百里絃歌聊試篆。一江烟月晩開扃。蒼松翠竹陶公逕。寶樹芳蘭謝氏庭。名閥遺昆神護佑。善家餘慶報丁寧。宅邊爲種三槐樹。浦上爭瞻萬葉靑。喬木百年徵世德。牙籤四壁揷前經。峩峩冠冕周三少。凜凜風裁唐九齡。碩輔相望調化雨。名臣幾箇應台星。繁條宛是當時植。過客亦知太守亭。根固葉昌天可必。岳鍾川孕理非冥。至今邦國資金鏡。依舊江流遶石屛。樹老亭頹空指點。時移世閱想儀形。愚蒙猥忝名家出。餘韻實從少日聆。梅石風流扶道氣。湖塘篇什響轟霆。愛移召樹曾留咏。慶毓王槐尙滿聽。秩秩廟宮羞黍稷。兟兟衿珮咏芩萍。雲仍共惹滄桑感。墟墓那禁涕泗零。強步遺篇慚語拙。何人更撰坡公銘。</text>
<title>以修巖柳先生文集修正事會玉淵亭。次友人韻。</title>,<text>玉淵名勝地。容我著塵蹤。鄭重斯文事。蕭疎故友容。雨過添淑景。雲斂露奇峯。不耐明朝別。屛齋約更逢。</text>
<title>次權季凝贈詩</title>,<text>自笑身如蠧。空饞壁裏書。每聞子一語。絶勝業三餘。淚逐傷時落。襟仍得句攄。春風江上路。滿袖捴瓊琚。</text>
<title>次季凝一枝菴幽居八事韻</title>,<text>矮屋寒窓粟滿膚。背迎朝旭獲昭蘇。衰年只做身康濟。負曝深誠不是無。陽簷炙背拋却丌書納午凉。松風和睡透衣裳。此中有德堪爲頌。絶勝人間訌短長。風軒曲肱笆底勤栽菊數叢。爲憐渠性耐霜風。花王富貴元無分。會泛秋英白酒中。傍蘺蒔菊雨後韮葱漸漸長。東風解事葉生香。欲知此老財成手。看取治畦有妙方。循畦耘蔬山童劈取澗邊枝。功在淸宵斂膝時。風雅典墳瞭字字。倘分餘照許隣窺。燒松照卷爲聖爲賢在讀書。前脩指掌定非虛。老泉只做文章技。拚得八年坐久如。課兒讀書閒翁喜貯博山紅。線熱難過密室中。歲暮金丹消息斷。應憐條鍊與同功。土罏種火腹中霞氣口中烟。靈草喚詩木枕邊。李杜蘇黃無此料。胡然淸藻富千篇。詩枕噏烟</text>
<title>蓮寺偶吟</title>,<text>平生謾慕先憂范。老去還同入定禪。啜盡蔬羹無一事。風欞終日坐蕭然。藜杖尋眞萬慮淸。遠公社裏住淵明。猶嫌白衲還多事。漏洩靈區有磬聲。</text>
<title>挽金仲協</title>,<text>聞韶有一士。行義以自持。容貌不逾人。言語不詭時。吾見固罕矣。深處未及知。但於傾盖際。片辭相諾唯。仍托金蘭契。願比壎箎吹。嗚呼末學訛。紛紛走千歧。功利弊最痼。英豪半受欺。君能辨躁靜。駐足萬馬馳。矮屋與殘書。寂寞乃相宜。誰識此公貴。或反嘲笑之。終然嗇仁壽。天道將何爲。念昔閼逢歲。君索吾之詩。云營一小齋。相地淸溪湄。早晩粥飯計。村秀共追隨。此間宜有咏。將子貽好規。愚蒙荷不遺。感激銘在脾。堪嗟百里路。會合苦無期。夢逐滄洲落。吟緣藥裹遲。人事似風燈。壑舟夜半移。那知負債友。遽抱存歿悲。薤章同季劒。須掛白楊板。</text>
<title>挽族姪上舍惠叔</title>,<text>南塘淸活一庵寬。朱紱那能換碧山。晩計優游嗟謬兮。鹿門留付子孫安。長公烏几一亭中。盡日手談客未空。塘草獨傷今夜夢。巖花自發去年叢。招招舟子暮江心。徙倚洲磯審淺深。眼界漸看吾黨盡。一天風雨獨悲吟。</text>
<title>挽仙溪權公</title>,<text>千古隆中地。玉人草澗湄。衣冠山野古。心事鬼神知。窈窕柴桑韻。分明淇澳詩。白頭無限痛。曾是誤箄兒。名家先進在。南士慕淸淳。君勝元如㥘。溫公無過人。簪纓看外物。帶索見天眞。懶老同時逝。那堪歲値辰。</text>
<title>挽懶拙齋李先生</title>,<text>大歲在辰日昃離。鄕邦索寞士林悲。九旬履歷皆平地。數畒生涯只草茨。忍檢柳州先友記。空吟周雅景行詩。新池一半龍門路。夢著依然鶴瘦姿。粹如金玉愔如桐。淵派分明泝退翁。千古精神經傳裏。七分髭髮畫圖中。身安苦淡年逾耋。念絶扳援爵自崇。臨化丁寧留一語。瓣香哀涕爲南豐。</text>
<title>輓詞[知事洪晟]</title>,<text>孤山餘業繼看君。廣額長身秀出羣。自作文詞調邁古。久溫經訓誦如言。月懸峭嶺心分照。霜落幽蘭夢挹薰。才命相妨其可奈。寢門哀淚灑南雲。</text>
<title>輓詞[縣監李守貞]</title>,<text>孤山庭下讀書孫。始信靈芝自有根。可但天資元近道。從知學力沛逢源。名成司馬才非展。藝亢屠龍命太寃。世上榮枯萑鹿幻。靜中茶飯簡編存。平生眞諦人誰及。一製微差志可原。德性溫醇盎背面。襟懷冲澹見談言。對來每覺吾心靜。熏久應消客氣煩。吾道邇年丁否運。此翁今日又重坤。梅梢曉泣硏朱露。松下春空種藥園。偶綰湖符違壙訣。遙題蕭挽倍傷魂。</text>
<title>輓詞[佐郞趙普陽]</title>,<text>世道囂囂不可陳。奈何天又喪斯人。文波斂勢潢池竭。寶玉埋光鶴峀貧。從古儒冠無貴顯。歎今師席失眞醇。惟餘筆牘留箱篋。時獨披看淚滿巾。</text>
<title>輓詞[大諫李世澤]</title>,<text>孤山名祖孫。吾嶺文章士。白屋耐窮畸。蒼霞斂綺靡。交遊憶丙寅。夢起嗟辰巳。貞曜可無銘。薤歌當某誄。</text>
<title>輓詞[持平金㙔]</title>,<text>我生於己子生庚。少日相從鬢已星。聲價嶠南名進士。淵源山老好門庭。文章自古多窮厄。醇酒當年幾醉醒。小閣垂帷人寂寞。案頭乾死讀書螢。</text>
<title>輓詞[生員權心揆]</title>,<text>世一降而季兮。欸道喪而文弊。士各逐其聲病兮。紛倒領而挈裔。無根基之可據兮。尠能成乎家計。喟若人之孶孶兮。要後已兮旣斃。朝于經而夕史兮。若循環之無際。故每食而必飽兮。疇有胾而不嚌。笑餘子之紛紛兮。競汗流而旁睨。天盖高而不聞兮。又安用夫臯唳。昔求友而哀歌兮。得夫子而內契。驅騑騑兮熟路。卬十駕猶不逮。仰先進之禮樂兮。爛玉樹之盈睇。閱眼前之滄桑兮。泝津筏而交濟。曰孟晉而迨羣兮。及白日之未閉。母季疢而孟石兮。執子手而申誓。指百年兮在前。誰隙駒之可繫。侯草木之歸根兮。見花葉之重綴。彼日月之交邁兮。亦有復於周歲。哀吾子之一往兮。歸不歸兮長逝。尋詩札而滿眼兮。邈雲輧之焉稅。捐余佩兮山顚。遺余緤兮水澨。割半體而使存兮。吾誰與而獨世。携弊帚而自憐兮。羌謂余以何囈。痛文星之入地兮。嘅吾道之將替。聞佳城之近卜兮。如復見兮棣棣。雪何爲兮嵯峨。坎何爲兮幽翳。策白馬而不前兮。惘輟駕而反袂。辭不足以盡哀。託善祝而爲系。重曰。龍井之崗兮。負陰抱陽。師云吉壤兮。古稱明堂。土潔而光兮。君子攸藏。春猿而秋鶴。吟嘯相羊。生祥産嘏兮。俾爾熾昌。旣固旣安兮。樵與牧之勿蹂傷。</text>
<title>輓詞[生員權濤]</title>,<text>孤山庭下襲遺芬。夫子詞華左海喧。可惜雲衢驥足蹶。粉㫌書送古生員。玉潔蘭薰溫粹姿。儒林倚以巨宗師。網羅千古文章事。後輩於何可質疑。</text>
<title>輓詞[參議李象靖]</title>,<text>一脉孤山在。迢迢見下枝。書腴潤膚革。古氣上鬚眉。一代推齊擘。平生下董帷。九原容易隔。尊酒更何時。</text>
<title>輓詞[敎官朴孫慶]</title>,<text>東遊少日識芝眉。歲晏相期意轉冞。矜按百年疑處子。機消一點似嬰兒。文從讀後來知易。鬼到延時老慣飢。四海凋零公又逝。茫茫此世郢人悲。</text>
<title>輓詞[進士柳道源]</title>,<text>粥粥其容坦坦襟。古人今世少知音。聞名只道文章富。接語誰瞷德器深。家學百年堪繼述。朱書十册好溫燖。愚生猥託忘年契。獨向西門淚不禁。</text>
<title>輓詞[柳]</title>,<text>太白輝輝洛水潯。孤山山色古猶今。談經蘊奧如抽薾。味道容顔勝服蔘。分外趍營心不猛。眼前平易路先尋。湔蒙愧未酬知奬。重托鴒原許斷金。</text>
<title>輓詞[趙述道]</title>,<text>豐山上有鍾。霜降鳴鏗然。知音古難匹。擧世誰爲傳。崇蘭藏世界。碧蕙徒棄捐。况且風力勁。嘔啞聲斷連。處士家其下。心遠地自偏。知吾不知吾。等閒如浮烟。先民侑書詩。可歌終吾年。其味劇芻豢。其言參緪絃。秋雨摘蔓菁。春晝采石田。得此亦云華。苟可朝夕延。紅日上簾鉤。滿架浩以千。踈踈白髮長。刺刺口流涎。旁人問之事。㗳焉似忘焉。妻子笑且譏。畏嗔先生前。然其不厭倦。出入藉縢纏。洙泗及關閩。洞串心肝鐫。所以覺其易。下筆無留牽。瀾波渾而浩。戟級圓且全。因文透道窟。中晩掃畦堧。頗事櫛薅之。訂驗心性緣。驟講疑玉珉。徐索攻瑕堅。淵纖咸具有。於道何拘攣。恨距地之遠。欲扣誠專專。豈伊資性撲。實藉師友賢。蓍龜有大老。八十行地仙。輩行盡挺出。蓮社秋燈懸。上問傍有稽。公乎日聯翩。秋風生曠野。南陌與東阡。呼罇存淺深。談理析經權。云何舂撤杵。又見哭逝川。去年公示殆。披慌朂愼旃。答曰吾病病。非偶寒感緜。年來筋力屈。此病理難痊。珍君兄弟間。願言情惓惓。聞言中作惡。出門反袂泫。嗚呼嶺喬左。詩禮公門顓。孤山夢潭仙。牢守好林泉。想像高風邈。千載仰止虔。以玆慕公甚。悠悠謝縶騫。幼壯雖有異。行違庶可肩。歎公文章贍。嘉公道義硏。董帷十年閉。管榻一生穿。悲哉若二人。北海江都遷。自古多如此。遇不遇何憐。題詩五百言。感激情嬋娟。</text>
