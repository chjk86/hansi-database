<title>次㱕去來辭韻</title>,<text>歸去來兮。郡紱雖榮不如歸。旣無得失嬰吾懷。果誰欣而誰悲。昔養閑於林泉。與耕釣而相追。荷天書之起廢。嗟宿計之今非。駕五馬而南邁。換野服以朝衣。據府中之潭潭。覺恩重而身微。蚩氓悍吏。左趨右奔。政事日埤。求訴盈門。米鹽錢幣。匪我思存。鈴齋坐嘯。寓意琴尊。顚毛忽其種種。减舊日之容顔。鶢鶋眩於魯饗。對方丈而何安。顧才智之謭劣。伊進退之無關。起遠興於蓴鱸。感吳士之達觀。睠天外之冥鴻。方矯翼而催還。旣知足而知止。可虛徐而盤桓。歸去來兮。吾不願乎遠遊。指太虛之浮雲。寧富貴之可求。起彷徨於中夜。懷百端之深憂。人情彌切於懷土。想禾黍之盈疇。平湖隱映。泛泛漁舟。骨肉舍兮相望。惟某水與某丘。觀滔滔之逝川。比歸思於東流。傷徂景之易昃。慨行脚之未休。已矣乎。丈夫行藏固有時。斗米焉能使人留。胡爲乎倀倀安所之。江湖是余樂。銅墨非我期。願種豆於南山。耦沮溺而耘耔。收精神於一室。庶潛心於書詩。式遵分而安意。吾從此逝寧然疑。</text>