<title>金忠愍公 弘翼 延謚筵韻</title>,<text>我外七代祖默齋金公。以連山宰。殉節于丙子之亂。朝家屢贈至吏曹判書。諡曰忠愍。延諡于大橋故宅。宴席有詩。渭陽走書于余兄弟。使之和韻。不敢違敎。謹步以呈。丙辰非死爲難處死難。精忠不與世情闌。身全漢塞褊裨節。位是平原太守官。秋嶺峯高祖孫義。鶴洲名幷弟兄觀。百年今日攀榮諡。再拜遺祠血淚丹。</text>
<title>過齋金先生 正默 輓 己未</title>,<text>落落過齋老。儒林一代宗。家傳溪上業。私淑華陽翁。身靜貧何病。德尊世不容。平生有餘志。寂寞九原中。其二十世論交誼。一堂拜誨恩。斯文竟何賴。小子欲無言。座遠春風面。樑空落月痕。斜陽數掬淚。灑向貞山村。</text>
<title>自赤裳西門。登表路閣。庚申</title>,<text>霞標樓上興新添。表路閣中詩又占。老石高撑仍小檻。閑雲常宿補虛簷。山顚一逕羊膓曲。天際雙峯馬耳尖。寒雨無情催客去。藜筇難得暫時淹。</text>
<title>與安洞諸友。賞景慕宮蓮池。往遊北寺洞。終日而歸。抽次白洲集韻相和。</title>,<text>名區深處問幽期。芳草輕陰欲雨時。碧樹蟬聲連一路。白雲山色可新詩。玄都羽客尋眞去。武峽漁舟逐水移。滿目烟霞酬不盡。石橋斜日步遲遅。</text>
<title>天台寺雪夜。次箕雅。</title>,<text>滕六飛廉戰共酣。老僧却罷誦楞嚴。龍光冷繞千巖樹。鳥夢寒生半夜簷。小酌猶能春意動。明窓剩得月華添。擁衾靜坐多淸味。詩就燈前筆舌尖。</text>
<title>次李士心 愼謙 韻</title>,<text>烟霞深處掩柴扃。三宿禪房世念醒。老佛應成天笁夢。高僧每說地藏經。簷留片月三更白。石老孤松萬古靑。靜坐蒲團淸不寐。竹筇時復步前庭。</text>
<title>七月旣望。遊赤登江。○天啓壬戌之是日。月沙府君與玄洲府君。舟泛成川。赤壁風流勝事。人以爲無减於蘇仙。幷有詩篇。揭在降仙樓壁上。至今膾灸。遂與諸益敬次。</title>,<text>稽山之下赤江流。萬里黃崗接素秋。百歲難逢今夜景。一樽能續古人遊。月從白鳥去邊出。舟到綠潭深處休。聽罷棹歌遺世立。隨風欲上廣寒樓。右敬次月沙公韻。又人間壬戌又今秋。天上蘇仙是我儔。靑嶂欲隨孤月聳。白鷗相逐片帆浮。歌傳百丈水宮冷。樽到三更星漢流。獨恨年來詩摠廢。未敎魚鳥一番愁。右敬次玄洲公韻。</text>
<title>驪州淸心樓。次板上牧隱韻。</title>,<text>高樓客坐暮雲端。千里南來暫解顔。撲地閭閻多甲第。浮天空翠摠名山。一江風物孤帆外。前輩文章畫壁間。臨別不須留好句。恐敎魚鳥未偸閑。</text>
<title>拜大老祠</title>,<text>寧陵路下一悲歌。大老祠前感更多。當日君臣契魚水。中原消息淚山河。德容樓送三更月。遺恨江鳴萬折波。雲漢昭回銘在石。百神訶護永無磨。庭前有先王御製御筆碑。有曰驪江鎭背。萬折泌東。銘又曰淸心霽月。𩭔髴德容。頸聯二句。盖取其語。</text>
<title>矗石樓。次壁上申靑泉韻。</title>,<text>脩竹千莖漾碧流。孤城一面夾長洲。山河不盡英雄淚。日月長懸矗石樓。劒舞珠簾風雨至。詩題畫壁鬼神愁。古今何限登臨客。應數吾行第一遊。</text>
<title>輓金富平丈 鍒○丙寅</title>,<text>玉洞靑山山有蘿。行人指點讀書家。一堂荊萼白眉㝡。小帳燈烟墨色多。中歲壯元司馬榜。晩年良吏畫熊車。凄凉西社門前路。忍使羊曇醉後過。</text>
<title>重陽日。與玉洞金丈仲柔 鋼，金叔淸如 鐮，金友賓之 銘 上圓臯小飮。歸爲長篇。</title>,<text>洛陽城裡重陽節。家家酒熟黃花發。西湖遠客驚秋晩。覊窓葉落憂心惙。強欲登高散我懷。瞻彼圓臯氣峍屼。携筇步出城西門。城門路直玉溪窟。與我朋儔陟彼高。四顧茫茫眼界濶。北漢山高楓似錦。南江水綠沙如雪。翹首東望望佳氣。五雲垂輝燿紫闕。野酌三廵聊共歡。長歌短咏趣非一。醉把紅萸岸接罹。天風颯颯吹鬢髮。別有鄕思戀庭闈。白雲高飛天西末。酒盡玉甁怊悵歸。餘興更對茅簷月。</text>
<title>自居昌取捷路入。過蘆嶺。路險難行。戱吟。</title>,<text>行路難行路難。蘆峴之高高於上太蒼。石角嶄巖穿馬蹄。沙岸屈曲盤羊腸。五步喘而息。十步顚且僵。蜀山劒閣靑泥坂。若比蘆峴猶康莊。寧上太行路。莫入嘉之鄕。寧入瞿塘峽。莫上蘆之岡。寄語來人戒覆轍。倚馬聊作蘆峴行。</text>
<title>秋夜有感</title>,<text>秋夜長沉吟。久坐坐虛閣。疎簷缺月入我懷。夜到深更鄕思促。北風蕭瑟鴈飛盡。南天寥濶音塵隔。忽聞窓外秋聲至。一樹碧梧黃葉落。幽人覽此感歲暮。抱膝長嘯嘯一曲。旅遊落魄問幾日。長風破浪是何夕。空山白露倐爲霜。猗彼芳蘭委幽壑。此懷耿耿誰復識。悄倚南窓又東壁。五更枕頭暫結夢。靑藜往尋鄕園菊。</text>
<title>雪川路中 丁卯</title>,<text>長路休云苦。奇觀儘可誇。白鋪雪川石。紅暎赤城霞。斷岸千年木。深山四月花。逢人問前路。三日到三嘉。作三嘉行。故下句云。</text>
<title>閱農巖集 甲戌</title>,<text>允矣農巖丈。儒門有席珍。文應配谿澤。學已溯關閩。公眼是非際。貞心進退辰。千秋渼湖月。流影照精神。</text>
<title>送別族兄性老氏 存秀 按節嶺南 幷序</title>,<text>今年夏。暘極備。四道判大無。嶺南爲尤甚。朝廷難方面材。於是族兄金石公瓜於畿營。更畀嶺南節。衆以得人喜。余惟公妙歲歷敭。旣光顯矣。世又以政事推之。知縣者一。按藩者三。明於物練於務。所至皆有聲績。人莫能及。盖全材也。夫有非常之功。必待非常之人。方今倉廒罄田野荒。饑饉盜賊之是憂。而聖君贒相。必選擇以使公。旣以非常之人待之矣。詩曰彼姝者子。何以畀之。若夫非常之功則公之事耳。余方拭目而覩之也。雖然俗吏拘於法。簿書期會之是趨。迂儒濶於事。高言大論之是尙。二者皆病也。有一於斯。不足以與論於非常者矣。公豈爲是哉。余於此重有所望也。是爲詩送公行。琴鶴蕭然匹馬參。主恩前後按藩三。淸朝雅望無公右。今日殷憂最嶺南。器到錯盤須別利。食當餓莩便難甘。明春也報荒年政。千里湖山惠澤涵。</text>
<title>送金學士秀民 𨩿 赴燕</title>,<text>金學士秀民充冬至書狀官。將赴燕。屬余曰余方有萬里之行矣。豈可無一言贐耶。時余方還鄕。行事忩忩。未暇就別。歸道得十絶句。書付遞筒。追聞公以元陵幸行時大祝。蒙恩陞資。不果往。雖有詩。不可以贐也。第以送覽。聊此錄卷。東使北轅二百年。汗牛難盡贈行篇。無人不道風泉感。只欠滄溟壯士拳。幾處江山幾處臺。古人不見今人哀。最憐易水水邊路。想夢荊卿按劒來。遼水燕山動使星。誰敎豳幣踐秦庭。胸中萬卷終無用。落日孤吟望海亭。山海關頭落葉紛。書生一劒倚斜曛。極目江南千萬里。不知何處見紅雲。碣石千年覇氣衰。黃金臺畔草離離。憑君傳語燕南士。劒市悲歌欲爲誰。塞日荒荒塞草寒。三千里外使臣鞍。中原義士如相問。秋色爭高大報壇。皇城頒曆走千官。北陸竆陰雨雪寒。借問微陽爲誰返。朝鮮使者獨衣冠。先輩朝天憶盛時。大邦禮樂賁鴻詞。如今四海腥塵日。行過遼城莫咏詩。南海秋生水調謳。北關霜落黑貂裘。四方不愧男兒事。十月星軺又薊州。中夜悲歌獨倚樓。在邦遺耻在家讎。惟將一掬山河淚。憑灑鴨江萬折流。</text>
<title>敬呈玉壺族叔 肇源 燕山之行 丙子○三首</title>,<text>河橋立馬思委遅。天外仙槎隔歲期。秋水月生魯連海。春山薇老伯夷祠。古今渺渺心何壯。原隰駪駪鬢易衰。聞道幽燕多俠士。相逢爲賦下泉詩。塞日荒荒塞草枯。龍灣西去境非吾。中原羞辱秦皇帝。弱國賢勞鄭大夫。客舘賦詩風雨惡。戍樓聽笛月星孤。男兒事業知何許。看取腰間劒轆轤。先朝文獻盛東槎。今日公行感緖多。宋曆涒灘悲太歲。晉亭風物淚山河。天時人事終如此。國耻家羞可柰何。小子且陳周甫誦。歸舟遄繫浿江波。</text>
<title>輓申斯文 在應</title>,<text>南斗人才府。東都處士廬。靑氊董生行。白屋宋儒書。惻惻年何短。溫溫德有餘。過翁應待子。凾丈夜臺居。又善士多畸命。哀歌又送君。世間無此學。地下有修文。秋滿江山宅。霜凋玉樹芬。平生識荊誼。日暮倚停雲。</text>
<title>聞葒舘兄 龍秀 以冬至副使赴燕。追寄三絶。</title>,<text>海國三年節。遼山十月軺。使乎須努力。報答聖明朝。又四牡三千里。壽亭西日寒。呑聲攬新曆。太歲又涒灘。又胡無百年運。此語却茫然。多少中原事。聊憑驛使傳。</text>
<title>大病十餘日。分死自定。聊試精力有吟。</title>,<text>張寧殆乎聖。邵謔亦云豪。而我無竆恨。親年八十高。又天象看來顯。國憂到處艱。病違一封奏。慚愧諫爲官。時有彗星之變。余適以前望除正言。未遞。</text>
<title>金華窟口占</title>,<text>不見金華窟。誰識丹山好。峭峭窈而深。納納圓而抱。曲曲有奇觀。箇箇爲絶寶。行行六七里。中藏萬物草。秉燭燭幽境。努力竆源到。丹陵好兄弟。先我振高蹈。後來繼無人。寂寂空山老。譬彼幽貞士。端居無慍懊。嗟哉金華窟。勿向俗人道。</text>
<title>龜潭口占</title>,<text>臨流石壁三千尺。黏岸漁家八九餘。一面蒼霞松影裏。舟人指點土亭墟。</text>
<title>玉筍峯</title>,<text>玉筍峯高不可攀。雲霞暎帶石門關。退陶健筆留千古。生色丹邱萬疊山。</text>
<title>寒碧樓夜坐</title>,<text>風巖水穴錦屛頭。四郡江山第一樓。十二闌干淸夜興。仙人留約木蘭舟。</text>
<title>入華陽洞感懷</title>,<text>九曲淸流白石涯。腥塵不染此烟霞。千秋古廟杉松影。五月深山杜宇花。巖釋解談冽泉字。溪魚慣聽武夷歌。請看峭壁擎天像。敢爾紛紛俗士過。</text>
<title>仲春。訪宋應順 命煕 于梧泉。曁其伯仲文伯 奎煕，文仲 文煕 二友。步自宋村。往宿飛來菴。次應順記遊二十二韻。</title>,<text>春日携佳興。駕言晨戒伻。簪宜新歲盍。盖爲舊要傾。未信倦驢轡。坐聽幽鳥聲。經年幾夢想。今夕此逢迎。堂古留喬木。庭虛列紫荊。高山仰先哲。蕭寺挹遺英。帶月緣淸磵。披雲覿景行。一樓山似畫。數仞石爲城。巖刻神應護。紗籠韻自生。翰林臺有號。玉溜閣符名。觸目斯文蹟。灰心俗累營。借眠禮佛榻。徙倚莊書楹。空谷曾凾丈。昏衢揭大明。徽䂓鹿洞院。多士泮林黌。末學違操几。遺歌聞濯纓。多君誦先集。爲我話深更。邱壑君民志。詩書王覇情。古人今不見。此事孰能評。蘭室幽香動。牙絃寶曲聽。操堅須石友。契淡托梅兄。泉雨泠泠珮。簷花灧灧觥。相看更相勖。架上古經橫。</text>
<title>贈別李德雨 潤煕 移寓嘉山</title>,<text>君向嘉山去。嘉山何所有。山田黍稌貧。山林虎豹吼。山氓不解書。山屋僅如斗。嘉山乃如此。君去何所取。我於嘉山別有感。緬懷今古頻矯首。重峯先生趙夫子。曾向嘉山躳畊畒。近日西關賊驚膽。又聞嘉山鄭太守。昔賢肥遯隣不孤。列士成仁名不偶。君去嘉山試相訪。應有高士莊林藪。赫赫風聲感義氣。顧名思義誓不負。聖代卽今歌升平。山居且誦經一部。君今好向嘉山去。聽我長歌飮我酒。</text>
<title>除夕感懷。用殘年似送故人歸爲韻。</title>,<text>聖人立斯志。不與血氣殘。發憤忘寢食。好學樂瓢簞。所以程叔子。七十筋力完。下士未聞道。出沒人鬼關。一心爲形役。未老鬢欲斑。譬彼爐中火。風處灰易寒。况玆逼歲除。端憂坐夜闌。仰慚三編韋。俯愧九轉丹。所賴守吾分。空谷採幽蘭。天時極代謝。竆臘與新年。人生在其間。何異隙駟鞕。獨有賢聖者。壽與天俱傳。金璧失其寶。蟬貂奪其權。借問何因爾。存心隕谷淵。道謹毫釐差。名與日月懸。後學吾何師。丕哉六經篇。世遠人俱亡。駸駸長夜似。從善如登天。從惡如就水。名利竟何物。平地風波起。誰將一箇心。斂却腔子裏。盖聞君子道。反經而已矣。幽居寡人事。無迎又無送。林風與山月。惟堪資吟弄。療飢有菜根。安身有茅棟。寵辱兩相忘。肯使蠻觸閧。却怪中夜夢。去尋虞庭鳳。大人今不在。誰從占斯夢。擧世多輕薄。愛新不愛故。服食尙華滋。器用賤朴素。縱得眼前好。奈非金石固。昔人安畊築。終爲帝王傅。園花及磵松。范公眞善諭。皇天賦吾性。萬古均是人。由其有所蔽。聖狂遂絶倫。始焉一毫差。終曁三綱淪。吾觀孔氏書。爲學本修身。要明玉燭化。先刮寶鑑塵。久矣民鮮能。斯道竟誰陳。世人重除夕。賓來而餞歸。田家樂斗酒。童子喜新衣。歌笑間博塞。秉燭華堂輝。而我獨無聊。端居掩山扉。我年近不惑。遑遑何所希。業文文不成。覓道道益違。未見今日是。但覺昔日非。今夕知何夕。我思倍依依。依依可柰何。稍稍更漏稀。有詩和無人。聊以寫心機。懷哉金蘭友。爲我更發揮。結語屬意應順</text>
<title>海印寺。有懷孤雲。</title>,<text>崔子古仙人。淸標暎空谷。我來問餘躅。白雲紛盈矚。臨風唱遺詞。山靑水更綠。</text>
<title>季父回甲壽席。次朴維星 齊日 韻。戊寅</title>,<text>仲冬和氣滿中堂。似爲弧辰薦壽觴。天下齒兼三達德。人間福厚九疇康。床琴偕韻宜言老。園棣聯枝永世長。小子誠猶諸弟祝。滿頭綠髮更期黃。</text>
<title>維星次五友堂任公 卽維星之王母之先考 與我曾祖考卧巖府君酬唱詩韻。寄示索和。義不敢辭。強顔錄呈。</title>,<text>閑居無日不佳辰。秋菊春花小澗濱。遙峀螺鬟晴後見。喬松鶴唳月中新。聊將樽酒酬淸景。更有床書友古人。但使生涯如是足。一心不染一毫塵。故人棲息傍龍菴。興到悠然每戒驂。吾道元羞禽穫十。爾歌宜賦鹿鳴三。時淸廊廟憂民事。身靜桑麻講野談。此意分明期益友。歲寒松栢翠㲯毿。鹿下林園鳥下庭。端居無事晝掩扃。秋山歷歷經朝雨。晩市炎炎散曉星。浮世百年頭易白。古經千語眼方靑。年來漸懶吟詩興。却爲酬君惱性靈。孰是達觀孰散蹤。素行元自一般容。簞瓢可易龍門斧。橫嶺側成五老峯。久識行藏隨霽潦。且將遲速喩花松。請君透得名關了。信意靑山放竹筇。蘇岑翠色彩箋飛。湖海當年隱少微。先輩琢磨今不見。後生冥擿我安歸。山河隔世餘家集。歲月周星乂夕暉。點檢遺篇增感慕。小窓呼燭整巾衣。</text>
<title>往新安寺。與閔運之 百運 丈曁李致和 濈 夜話有詩。</title>,<text>寂寂新安寺。客來山更幽。馬收碧蘿入。僧被白雲留。把酒泉鳴砌。談經月滿樓。興闌歌伐木。谷鳥亦相求。</text>
<title>洛中歸路。葒舘族兄贈軸唐牋。囑以寄詩。口占錄呈。</title>,<text>漢江春水生。行子故園歸。珍重葒舘子。臨岐攬我衣。貽我蜀江牋。索我郵筒詩。詩成寫牋去。明月照相思。</text>
<title>玉溜閣。夢得一聯。覺後足成之。</title>,<text>長姪及愚與宋應順，李德五 馨溥 做會工于玉溜閣。余以暇日往訪。與諸友夜話。曉夢得一聯曰人在先天界。山含太古心。應順改評曰水流太古情。余笑曰此可以觀行藏也。夢罷猶歷歷。仍用其聯成一律。泠泠玉溜閣。不受一塵侵。人在先天界。山含太古心。琴懷流水奏。詩憶祝融吟。秉燭敬相對。前賢此盍簪。</text>
<title>次金而亨 在元 韻。寄題李致中 大在 草堂。庚辰</title>,<text>背郭幽棲懶問津。靑山一抹數家隣。夜窓松月披書坐。道是今人亦古人。</text>
<title>益兄 謙秀 作淸潭之遊。示所次三淵詩韻要和。遂次古詩十二首。</title>,<text>瀏瀏淸潭水。不作激湍飛。平開美人鏡。皎映衲子衣。箇中奇絶處。誰復說依俙。千秋濯纓歌。微斯我安歸。春山六七里。遊興轉窅然。山花復山鳥。百年神交全。歡言得良友。對酌石竇泉。同入混沌竅。永謝倐忽穿。夙昔志壯遊。喜讀子長文。朝踏赤城霞。暮吸滄溟雲。却憐東華客。白首戀塵氛。此關透得盡。倘與昔人羣。東方少逸士。淵翁獨一人。筇屐六十年。水長山嶙峋。文章得神助。氣薄高秋旻。雲樓碧紗籠。天遊怳見親。淸流暎翠壁。大筆刻縱橫。聞昔華陽老。詩留出郭行。一般武夷曲。淸絶棹歌聲。吾道仰高山。萬古共此情。四海蘇子瞻。千載孔文擧。吾兄本淸逸。氣味乃相與。樓臺仍泉石。玆遊樂如許。此間欲忘言。笑倩黃鸝語。窅窅路何極。悠悠興不孤。吟徹壑裏虬。步逐木末鼯。神仙我不見。未必此間無。浩歌商嶺曲。更覺味眞腴。君詩有節制。韻格不相戾。亭亭玉芙蓉。濯出淸澗澨。瓊琚入我手。珍重郵筒遞。愛之不欲捨。朝曛及暝靄。近郊多名區。琮琤足怡悅。北洞花簇簇。曹溪魚潑潑。若比淸潭勝。摠歸兒孫列。慨彼造化者。於此亦與奪。冬雪苦栗烈。秋葉惜菸䓃。所以春夜宴。秉燭如不及。得錢卽沽醉。寧憂四壁立。吾觀賢達士。名塲休汲汲。靑山面面立。流水曲曲通。中間往來人。焉識異與同。粤瞻泰山上。方覺四海空。丁寧遠遊篇。吾聞考亭翁。端居惜暮春。常作秋懷惡。放歌頗激烈。散落千丈瀑。嚶嚶谷中鳥。欝欝山間木。寄謝同心人。和章慰幽獨。</text>
<title>與益兄夜會鉅野庄。鉅野卽金而亨號。 致中亦同會。又用淸潭古詩韻。相和記興。</title>,<text>有野鉅於海。有鳥九萬飛。含章暎鳳毛。巧言羞雪衣。雲霄一片羽。卧龍夢依俙。相彼鶺鴒原。及爾我同歸。瀟灑平泉庄。圓臯對屹然。中有人如玉。寂寂形神全。襲爾芝蘭香。潔爾淸泠泉。想聞白屋裏。歌聲金石穿。皎皎織女機。粲粲錦繡文。吾宗老仙子。自名爲奎雲。峩峩五鳳樓。迢遞十丈氛。斯世有斯人。野鶴混鷄羣。客有川上子。久作山中人。亭亭大聖峯。對影成嶙峋。攀援桂樹枝。長嘯依蒼旻。卷中有前修。嘐嘐日相親。我劒千金直。我琴三尺橫。一琴復一劒。提携四方行。行行亦何求。所求在同聲。覿我二三子。坐說平生情。君家杜鵑酒。醺人一盞擧。酌我我不辭。出門人寡與。百世屬旣往。百世付來許。一世又我曹。乘醉且放語。松老韻自寒。落落千丈孤。鴻飛必含蘆。不羡拾栗鼯。君子貧亦樂。寧患甔石無。昔人一瓢飮。可敵八珍腴。處世難適意。十常八九戾。登山雪塞路。涉水氷滿澨。長安風雨夕。冉冉金火遞。賴有金蘭交。停雲歌靄靄。古人重卜夜。卜夜何所悅。對酒增幽敻。論詩增活潑。風流桃李園。五更秉燭列。此景少人知。此樂竟誰奪。春女憐華滋。秋士悲薦䓃。緣江采芙蓉。涉園攬日及。爲有美人期。脩名恐不立。嘗聞於庖犧。井渫可用汲。僑居接芳隣。墻角花逕通。花間一片月。炯炯此心同。相思月照帷。相逢月滿空。一壺獨夜酌。却笑靑蓮翁。不見故人詩。便覺旅懷惡。及玆奉華牋。愁腸滌雲瀑。攀吟我指血。可奈雕朽木。騷壇若天上。赤幟功任獨。</text>
<title>再疊</title>,<text>前段出於副急。草率可笑。更以餘意搆成一通。又復妄發。使人大慙。然可示我約中諸公。不可與不知者道也。玄天運日月。四序去如飛。良辰曷不懷。遊子攬春衣。攬衣亦何往。天路望依俙。勖哉我良友。夜飮醉無歸。登樓聘四望。春山氣藹然。草木與鳥獸。宛見虞韶全。專心憶千古。幾日淸紫泉。鳳鳥去不還。悠悠我眼穿。五倫有朋友。友道在會文。靑靑水中萍。藹藹江上雲。相逢數君子。濁世挹淸氛。回我千里駕。與爾百年羣。自我見夫子。不願識他人。如水極浩渺。如山極嶙峋。袖中五彩石。願補媧皇旻。斯人誠難得。可望亦可親。迢遞白門郭。歧路何縱橫。故人履中道。肯作冥埴行。被我小山操。放君大雅聲。此意不可忘。永言結中情。逶迤駱山麓。鸞翥又鳳擧。之子有文章。擧世莫不與。我去君必挽。我來君輒許。去來竟如何。相對亦無語。客從山中來。山月隨身孤。江明暎蟄龍。林淸露棲鼯。最憐中秋夜。天空一塵無。將心苟比月。誰能慕膻腴。主人有美酒。酒熟客又戾。瀏瀏咏伐木。氣呑雲夢澨。二更燈火落。五更鍾漏遞。夜短樂意長。悄悄曙窓靄。昔我怨索居。孤吟無可悅。今我得久要。歡飮酒如潑。有詩迭相和。有懷各自列。嗟嗟朱門客。何心任傾奪。驥不駑局促。薰不蕕菸邑。蕕應蘭室化。駑須十駕及。如何落風塵。竟負三十立。故山有杞菊。逝將抱甕汲。世道多翻覆。人事有竆通。豈若斗酒會。靑眼一笑同。氣與靑山聳。心將流水空。因之奏峩洋。共作四仙翁。衮冕不爲華。縕袍不爲惡。志士每惜老。急節競懸瀑。滄海攬細流。巨室求衆木。努力謝諸公。宜羣不宜獨。</text>
<title>鉅野子寄示古詩中一二韻。對使走和。</title>,<text>我慙徐孺子。君爲陳仲擧。君榻我敢解。我心君獨與。酣歌坐明月。俗物杳何許。方知十年讀。不及一夜語。奎雲道日高。鉅野氣秋橫。陋質蒙拂拭。實慚附驥行。敬讀五言詩。宛挹千載聲。平生停雲曲。此日更難情。</text>
<title>鉅野又以前韻送示督和。走草又謝。</title>,<text>朝來神氣淸。仙仙欲輕擧。爲有瓊琚贈。筆力天賦與。高可逼漢魏。華不數燕許。騷壇望不及。孤吟愧虫語。君詩請喩戰。堂堂八陣橫。龍驤千萬舳。秋風順流行。可憐黑子城。氣竭三鼓聲。將軍休賈勇。降敵已輸情。</text>
<title>入華陽洞。宿昭陽齋。次宋聖昊 欽時 韻。</title>,<text>崇禎歲月幾回更。一入華陽愴客情。水到弓巖鳴轉咽。猶帶當年痛哭聲。</text>
<title>煥章菴。奉閱皇筆有感。</title>,<text>霜毫角柄桂花詩。舊物皇家筆一枝。想得當年香案上。金泥手札十行書。</text>
<title>拜月沙府君墓。志感。</title>,<text>千峯環揖十灘長。我祖衣冠此壽藏。天下兒童皆識號。山中草木永含光。仍孫末學慙家業。佳節精禋采澗芳。看取嘉陵輿地記。煌煌遺碣無疆。</text>
<title>致中盡室下驪州。贈別贐行。</title>,<text>悠悠人世足離愁。愁到送君奈轉幽。十口生涯謀數畒。百年心事倚孤舟。秋風問舍黃驪縣。夜雨披簑白鷺洲。行到淸樓試回首。烟波日向漢江流。白門秋色動庭柯。之子行裝意若何。篋裏文章無處用。鏡中華髮爲誰多。扁舟水濶魚龍國。老屋山深杞菊阿。湖外故人偏惜別。把樽聊唱伯鸞歌。</text>
<title>兒子冠禮。宋聖昊有詩。次其韻。</title>,<text>一春花柳磵陰寬。好景要須好客歡。今夕幸投良友轄。令辰仍祝小兒冠。傳家詩禮期無忝。匝席杯樽話作團。且待向平婚嫁畢。山樓書帙與君看。</text>
<title>聖昊阻雨宿院村。有約未會。賦寄一律。</title>,<text>春雨連山盡日昏。故人今夜宿何村。經年遠別嗟無奈。尺地相違數有存。谷鳥關心啼綠樹。詹花如夢點淸樽。床頭一部朱文選。對榻明朝且細論。</text>
<title>宋應順春初來訪。病懷慰瀉。仍邀安德年。留作數夜話。拈紫陽韻共賦。</title>,<text>卧病竆山雪擁廬。靑眸忽拭隔年餘。一床鼎集平生友。半夜燈明數帙書。濁酒誰敎傾海內。淸詩子欲逼唐初。他時更寄梅花賦。此會還應夢寐如。</text>
<title>又疊應順留別韻</title>,<text>棲棲溪屋又林廬。喜子身竆志有餘。環堵盡收湖海氣。小窓獨抱聖賢書。千章木老空山裡。數畒塘淸活水初。想得靑簑田畔路。傍人只道老農如。右屬應順詩歌衡泌偃蓬廬。布被藜羹不願餘。有客共談高士傳。無田可課老農書。琴懷古調誰招隱。衣厭緇塵便遂初。午枕蘧然成一夢。華胥人物樂煕如。右自咏</text>
<title>夜坐閱栗谷全書</title>,<text>中宵不寐整衣巾。上爲吾君下爲民。歎息石潭書一部。今人空鎖篋間塵。</text>
<title>地主趙公呂 鍾淳 雨中枉駕。拈杜韻共賦。癸未</title>,<text>濯濯春月柳。鮮鮮秋水荷。有美南昌仙。風流一世多。山禽迓皁盖。歈我伐木歌。滳瀝梧桐雨。淸泠石澗波。詩成共一笑。百年能幾何。盈盈菊花月。更煩載酒過。</text>
<title>地主臨發。索紙書杜韻。揭壁而去。追次以呈。</title>,<text>筆若緣雲藤。詩如出水荷。自蒙使君來。草堂顔色多。素壁驚風雨。幽琴振絃歌。深山備故事。衰世激頹波。德優藝必精。爲政更如何。聞說蔀屋下。不見吏夜過。</text>
<title>齋居感興。更疊壁上韻。</title>,<text>人心竗出入。寒露轉靑荷。善舜與利蹠。毫釐爭無多。萬古精一傳。考亭有遺歌。後學覺迷方。危壑振洪波。周道本如砥。冥擿奈爾何。至矣中庸訓。毋或不及過。其二舊讀晦翁贊。霈然灑珠荷。東方啓文明。偏蒙敎雨多。千丈華陽壁。九曲石潭歌。彼哉背正徒。胡叫揚濁波。流俗更嘯鬼。長夜入無何。誰能闢昏曀。廓如虛雲過。其三我家文昌瑞。挺出泮池荷。煌煌黼黻業。喬木遺蔭多。不材愧銀根。退吟伯鸞歌。飢餐嶺上芝。渴飮谷中波。山林與兒女。爭如正名何。且當服詩禮。昕夕鯉庭過。其四靑山有白雲。幽泉有碧荷。縱無適俗韻。得處亦頗多。習靜仍廢詩。遇興或放歌。磵路晩獨往。滿手掬淸波。古人不見我。見我將謂何。平生歸來賦。臨風咏三過。</text>
<title>十月初七夜。夢得一詩句。曰千萬吾必往。四十吾不惑。有感於心。夢罷足成一篇。</title>,<text>千萬吾必往。四十吾不惑。道若大道然。不勞蓍龜卜。恭惟古聖訓。皎如秋陽曝。末學甘㬥棄。冥行而擿埴。空山百籟靜。中夜面發赤。天若誘其衷。有詩夢中得。丁寧十字語。有爲亦是若。往者不可諫。前道庶秉燭。吾斯未能信。戰戰如臨谷。至哉屛山符。盖聞不遠復。天賦古今同。人之生也直。多謝主人翁。其至須爾力。</text>
<title>立春日。有感題曆。甲申</title>,<text>卧病竆山歲又新。野梅溪柳共爭春。偶然眼觸床頭曆。歎息崇禎四甲申。</text>
<title>與宋叙五 一敦，全文謙 孝直 作赤裳之行。爲疎暢伊欝也。歷登喚仙樓。次叙五。</title>,<text>沃州佳處喚仙樓。尙見仙人樓上遊。十二欄干欲羽化。尋常過客登瀛洲。何年桑入麻姑海。中歲珠還合浦邱。往事悠悠徒極目。孤舟盡日大江流。樓於辛亥大水漂沒。近始重修。</text>
<title>上赤裳山城。次叙五。</title>,<text>赤裳一局石爲城。暎樹紅霞不世情。石室千秋留秘牒。山樓百尺閱豪英。將臺倚劒心何壯。僧軸題詩語更淸。回首下看塵界小。醯鷄瓮裡謾營營。</text>
<title>與邑村蘇亭諸友往玉溪。歷亡兒新山。口占。</title>,<text>人生二十載。到此一孤墳。已矣幽明隔。哀哉父子親。留吾歧路上。哭汝大江濆。想見玉溪下。魂兮躡我塵。</text>
<title>到玉溪。次金定之 秀淵。</title>,<text>日午深山晩靄收。銀河一曲石中流。壁間更續曾題句。三十年來已白頭。</text>
<title>歸自玉溪。與諸友卜夜蘇亭。次士心。</title>,<text>竆道有今夕。邂逅故人來。白髮迎簪盍。靑眸秉燭開。詩傳廬瀑詠。樽屬杜陵醅。小醉仍頹卧。君當恕我哉。</text>
<title>次士心</title>,<text>蘇亭精舍竹峯廬。一水盈盈對卜居。少壯俱成衰鬢客。寒暄每接赫蹄書。經春憂戚看花淚。來歲生涯種秫畬。相對蕭然憐共病。半窓微月照聯裾。</text>
<title>益之族兄來留一旬。將還次地主韻贈別。</title>,<text>竆道意緖弟兄儔。孰使悲歡孰去留。匹馬秋風連漢水。亂山寒雨度淸州。百年傷別惟衰鬂。萬事違心奈拙謀。可耐空齋相送罷。夕陽庭樹聽鉤輈。</text>
<title>再疊寄地主</title>,<text>使君文采古人儔。下邑家家彩墨留。先問却慙徐孺子。久要曾識韓荊州。靑山對酒忘形久。流水鳴琴與耳謀。最是勞歌同惜別。離亭曉送洛陽輈。</text>
<title>次高山倅洪子常 直謨 寄示益山閱武之韻</title>,<text>聖代詰戎誥八州。湖南士馬氣橫秋。將軍旗鼓排魚陣。君子靺𩋾正鵠侯。山國分符慙節制。轅門秉燭幸傲遊。饒歌共聽昇平樂。大有今年六府修。</text>
<title>夜坐呼韻。贈鵬上人。</title>,<text>寂寂巖棲我亦僧。僧來獨夜更懸燈。金山寺裏浮屠㙮。纔說一層又一層。</text>
<title>贈別漢薌拜達城通判之行</title>,<text>嶺樹湖雲五馬前。斑衣拜謝主恩偏。文章寶價連城璧。吏隱行裝跨鶴錢。蓮幕夜斟淸閣酒。板輿春擁洛江船。翻慚菽水山厨下。九耋親無一日便。</text>
<title>二月十一日夜記夢</title>,<text>地下慈顔夢接儀。皇皇懷緖喜兼悲。覺來淚盡林烏哭。後死人間不肖兒。</text>
<title>伯氏回甲壽筵韻</title>,<text>白眉花甲貌如春。再拜高堂鶴髮新。壽考家傳三世慶。孝慈天佑百年身。丹罏歲月西河老。酒席風流北海賓。十五光陰還我晬。塤箎永擬侍吾親。</text>
<title>奉和李章汝 周冕 壽母詩韻</title>,<text>舊事西河不老仙。分留眞訣爾家傳。外王母已達尊齒。太碩人方初度筵。山對朋樽松翠滴。鶴參兒舞羽衣翩。平生贈佩同隣客。更祝主翁壽席圓。</text>
<title>訪李致尊 道在 于老谷。次易安齋軸中韻。丙申</title>,<text>峽坼十餘里。溪廻三四村。地幽堪屛迹。身靜且忘言。久厭承明直。新開獨樂園。易安楣上字。閑趣古今圓。</text>
<title>又次易安齋 二首</title>,<text>靑山曾不染緇塵。十畒閒閒七尺身。白髮如從耆老會。黃冠却與野翁親。午眠政覺蒲團穩。晏飯方知菜味眞。湖海故人來秉燭。相看俱是葛天民。又平郊十里天寬。滿目雲霞滿意看。萬事莫如任樗散。百年誰復夢槐安。床書庭卉皆吾分。谷鳥溪魚與爾歡。我到試聽村叟語。山中宰相是何官。</text>
<title>叢桂堂。拈次放翁韻。</title>,<text>昔賢孤隱處。叢桂自成林。龜石留雲氣。丹泉瀉道心。俯臨山簇簇。上有壁森森。重疊門巖瀑。寧敎俗子尋。</text>
<title>閔運之丈寄各體詩三律。效嚬求正。</title>,<text>我思迢迢在何處。舊遊奇絶錦山陽。新安寺裡從容話。義塚祠前感慨情。書去詩來元不阻。氷淸玉潔總難忘。遙知讀易晴窓夜。松桂月高白鶴鳴。右進退軆。憶舊遊。錦山秀色畫圖奇。見說幽居事事宜。碧洞烟霞影自垂。朱門車馬夢全稀。一床道帙月窺扉。十里漁歌水滿磯。最是間翁兼富貴。春林花鳥草菲菲。右葫蘆軆。咏幽居。厭世當歸歸故峽。風窓一半夏陰佳。深山藥斸千根玉。老木香留數朶花。巖桂枝高棲老鶴。野桑葚熟集羣鴉。木苽欲報瓊琚惠。錦水西南星漢斜。右藥名軆。述謾興。</text>
<title>與錦山城主趙叔 㝡永 曁李儀卿，柳衡伯 錫斗 往靈泉菴。次香山天笁寺韻。戊戌</title>,<text>一道穹林數疊門。禪家景物與誰分。謫仙詞倒龜巖水。太守樽開鶴峀雲。疎磬出簾幽鳥和。鳴泉入戶老僧聞。靈師畫閣偏生色。長使來人感涕紛。</text>
<title>次洛中諸益寄示別章韻</title>,<text>華岳浮雲送又迎。親知餞我白門城。馬因去國遅遲發。酒爲論文細細傾。野渡孤舟三伏雨。郵亭遠樹一條程。依然相別仍相勉。不是人間冷煖情。物態紛紛互錯迎。翻雲覆雨數層城。隨人我豈桔槔若。知己君惟囷廩傾。丹竈書藏龍虎訣。靑山衣曳薜蘿程。臨歸緬憶淵明賦。形役元來損性情。來斯誰送去誰迎。草草入城又出城。本分顔瓢居巷陋。永懷媧柱補天傾。山中鶴夢三淸界。海上鵬圖六月程。勖我百年金石友。行休易地可同情。右別語靑眸忽若夢中迎。山叟田翁共一城。長路飽更霖雨濕。寸心輸盡夕陽傾。殘生白髮猶行役。高士玄經幾課程。看取漢江千尺水。歸舟滿載別離情。右酬維誠經歲相逢下榻迎。對床疑是在彭城。吾衰道已滄洲付。年少氣應泰華傾。今世友朋須管鮑。君家兄弟講朱程。也知別後分明夢。樽酒架書共話情。右酬士肯終南秀色儼相迎。今世袁安卧洛城。櫝蘊明珠應待聘。材要大廈可扶傾。百年喜托龍門契。十日行慚駑駕程。書去詩來無限思。山長水濶不勝情。右酬公執淸標尙憶故園迎。皎若丹邱望赤城。勵志不隨流俗化。劬書應惜寸陰傾。彩毫囊貯三千字。遠軔門臨九萬程。河上絳帷師道在。知君最有渭陽情。右酬景卨萍水旅窓倒屣迎。中原才子寓西城。工夫已用三冬足。聲價須看一世傾。見說嘉賓賢主席。相期綠樹靑雲程。壯遊爲誦杜陵作。肯效臨歧兒女情。右酬國瑞童孫奚僕胥歡迎。吾愛吾廬在管城。江海忘機鳧鴈去。風塵回首駟車傾。餘生祇有貧憂疾。舊學難躋分寸程。却悔向來輕許國。絲毫未副聖君情。右歸田山臺揮手斷將迎。口欲如甁意欲城。閒界漸看田地好。舊愆難洗海波傾。行藏要識男兒事。義利須明學者程。獨抱陳編還自感。幾時覷得古人情。右自警</text>
<title>家人以人日追設晬酌。不敢速賓。而只與親戚會話。匪賀伊慰也。用英伯韻詠懷。己亥</title>,<text>維北有星南有山。爾樽壽我我何顔。秋毫未答君親德。歧路常爭義理關。書架詩筒惟會懶。菜畦花塢且留閑。弧辰竟負平生志。白首孤吟宇宙間。落句一作今辰竟負桑弧祝。髮短心長宇宙間。生逢回甲愴如新。有酒無緣慰此辰。詩感靈芝三秀句。病憐喬木半摧身。聊從人日酬佳節。但願豐年祝早春。傳語諸郞停壽酌。楸行昨拜地中親。</text>
<title>大老祠侑祭日。宋彦道 達洙 有詩求和。</title>,<text>興王名世海之東。五百運當十載中。麟史日星明大義。貂裘風雪泣孤衷。喬山松栢精靈近。丞相祠堂祭祀同。聖祖貽謨期勿替。每逢淵獻禮冞隆。</text>
<title>往觀前後二島。登髥峙賦得一律。庚子</title>,<text>峽中有島儘奇哉。坐我超然百尺臺。巴字江環雙派去。錦官山送一枝來。樹林翳翳村容邃。麻麥濛濛野色開。却怕漁郞乘水入。白雲重鎖石門隈。</text>
<title>入三川路中。次韓伯圭 錫禹。</title>,<text>十日山行行脚僧。一筇努力天梯升。三川淑氣南多石。二島淳風古結繩。酒屬匏樽思化羽。詩聯石鼎愧鳴蠅。丁寧寄語同遊子。玆會百年忘未能。</text>
<title>庚子七月。赴淮陽之命。路中苦熱口占。</title>,<text>殘書束閣空山裡。匹馬行穿烈日中。楓岳仙人偏有力。一麾挐去白頭翁。</text>
<title>淮陽客舍。謹次月沙先祖板上韻。幷小序</title>,<text>我七代祖月沙先生淮陽詩板事。不獨爲淮陽異蹟。抑爲千古一奇事。盖原詩出於酒席漫筆。而始在萬曆乙巳。本府大水。淪沒官廨。而是板漂海復還。又於二周甲英宗乙巳。本府重經回祿。而是板獨免灰燼。至今無恙揭在壁上。前後賦其事者。以前乙巳則在先集。有原詩序文。在天朝。有極峯熊御史詩。在本朝。有月汀，西泂，五峯，象村，芝峯，簡易，鶴谷，淸陰，東溟諸公詩。以後乙巳則有一代名公鉅卿諸詩。和原韻者則有澤堂，畏齋。牧谷及趙尙書明鼎，族祖道伯正臣，府伯趙儀徵，尹以道，李獻慶諸公詩。盖邑誌詩文。半是是板之賦也。不肖仍孫趾秀以原詩揭板。後四庚子。來守本府。登覽客舍。遺蹟爛焉。徘徊攀詠。不勝羹墻之慕。謹和原韻。忘拙續貂。且於落句。直犯先稿中韻語。非敢爲僭也。盖出異代相感。繼述遺訓之義云。先稿蓬萊舘。山高水又長。天留詩一板。世閱海三桑。淸絶神仙府。昭回翰墨香。孱孫奉遺訓。敢道薄淮陽。</text>
<title>八月作鐵原都會試役行。歷登平康渟淵黃氏滄浪亭。次板上南雷淵韻。</title>,<text>蒼松丹壁水環扉。特地高亭俗事稀。也識主人閒不老。且令遊子憺忘歸。祝融詩酒風生駕。苕霅漁樵雨滿衣。最是他年相憶處。小橋東畔白鷗磯。</text>
<title>長安寺。次農巖集中韻。</title>,<text>創睹長安寺。入山已覺深。萬川歸一壑。千佛護叢林。吹笛松添韻。哦詩石出音。神仙樓上㙮。寧復世間心。</text>
<title>白華菴贈僧</title>,<text>白華菴裡老沙門。云是淸虛幾葉孫。爲說山中三世誼。穹碑羅列我家文。菴後有禪師碑。淸虗，松雲，鞭羊三碑。實我月沙，白洲，靜觀三祖文字也。踈齋李相公詩曰。華陽健筆紫陽詩。李氏文章釋氏碑。勝地千年名益重。空門三世蹟尤奇。盖眞珠潭上。有尤翁所寫晦翁二句詩。幷與吾祖三世所撰釋氏碑。傳爲金剛古蹟。李公詩乃記實也。</text>
<title>地藏菴。次圓照僧軸中金景會 𨯶 韻。</title>,<text>夢想蓬萊境。塵間六十春。靑山元有約。皓首始尋眞。石自先天白。楓從昨夜新。慇懃寒拾老。謂我半仙人。</text>
<title>正陽寺。次華泉集韻。與廵相李公 光正 共賦。</title>,<text>萬二千峯抵掌平。一樓收八衆香淸。霜楓歷歷斜陽色。谷籟泠泠太古聲。天半雪氷凝不散。朝端劒佩儼相迎。憑軒應接詩無暇。但道玆山實過名。玄洲先祖金剛詩語。玆山實過名。</text>
<title>天一臺</title>,<text>石將衰鬢白。楓對醉顔紅。萬二千峯上。添吾六十翁。</text>
<title>須彌㙮。次廵相。</title>,<text>人間不見四仙翁。化石頎然在此中。落落元資天地力。奇奇更費鬼神功。形如積累層堆玉。氣欲飛騰半聳空。但使身輕登絶頂。直令呼吸帝京通。</text>
<title>磨訶衍夜戱占</title>,<text>天下金剛山。人間李謫仙。玉京舊時友。月出香爐前。月出，香爐皆峯名。</text>
<title>又和廵相次華泉韻</title>,<text>歷數八潭面面新。摩訶列峀更淸眞。應從鰲背經千劫。却訝觀音化億身。病客藍輿紅葉護。老僧松寮白雲親。終宵汗漫遊仙夢。不是人間李季麟。</text>
<title>鴈門嶺。望毗盧峯。</title>,<text>鴈門秋色倚層空。積雪毗盧入望中。聞道尤翁留大字。金剛一局與爭雄。</text>
<title>上臺望東海</title>,<text>內山淸絶外山寬。白玉峯臨碧海瀾。海似晦翁山鄒聖。華陽老子盖善觀。尤翁書云左遵東海。右挾楓山。山如鄒聖。海如晦翁。</text>
<title>九龍淵。次廵相。</title>,<text>懸谿危棧不爲疲。絶壑飛流便叫奇。鐵駟壁油環武庫。玉龍鬐鬣俯天池。厥初孰費開張力。此地應無髣髴詩。酌酒欲招魂辟易。吼雷聲裡返移時。</text>
<title>神溪寺。次陶菴集五律。</title>,<text>信宿神溪寺。禪燈興更賖。客心籠水石。僧語帶烟霞。古殿千年佛。佳辰九月花。銅章寧累我。從此鍊丹砂。</text>
<title>口號上廵相</title>,<text>楓山百年願。萍水一旬歡。方外因緣重。醉中禮數寬。老生眞傲吏。按使卽仙官。靜聽巖僧語。玆遊古亦難。</text>
<title>萬物草。次廵相。</title>,<text>萬物之生草在先。化翁於此費機權。像留䟽仡禪通際。理具陰陽太極前。刹刹塵塵都是石。奇奇怪怪孰非天。吾身今已超塵否。佳處欣然若遇仙。</text>
<title>四仙亭。次板上簡易韻。</title>,<text>七星峯外翠眉蛾。三日浦前白鳥波。楓岳主人亭上至。四仙千載一仙多。</text>
<title>海金剛</title>,<text>爲觀海金剛。傍岸孤舟橫。有石皆奇格。無風自怒聲。且當從實地。不可涉危程。宴坐心胷豁。滄波萬里平。海金剛當觀前面奇妙。而波濤舟輕。終有臨深之戒。迤迤登山麓小㙜。俯看後面。七星峯在海金剛之外。錯落水中。皆絶奇。此詩乃卽景實事也。</text>
<title>海山亭。次板上簡易韻。</title>,<text>簡易文章孰敢刪。海山佳句照人間。四仙去後公添一。千載白雲片片還。</text>
<title>東龜巖看日出</title>,<text>海濤元蕩漾。日馭自平常。萬朶紅蓮燭。千官奉玉皇。</text>
<title>朝珍舘。拈農巖集韻。與廵相共賦。</title>,<text>秉燭朝珍舘。褰帷海旭暉。名山同理屐。岐路便摻衣。鬢爲民憂短。書憑驛使稀。黃花當晩節。努力故人歸。</text>
<title>宋子臺</title>,<text>朝珍舘傍有碑閣。扁曰宋子臺。卽尤菴先生自德源移配長鬐時登覽處也。板有芝村族祖記文。而追記則芝村玄孫子剛兄文也。碑文則山木金尙書所著也。一片寒山石。千秋宋子臺。艮翁有遺記。後學敬徘徊。</text>
<title>叢石亭。次廵相咏海韻。</title>,<text>行到靑溟地一隅。蒼然叢石若相須。削來面面媧皇斧。環衛巖巖水國都。風浪四時張大樂。泡花萬里貢明珠。問渠那得奇如許。妙理歸尋太極圖。</text>
<title>金幱窟</title>,<text>從古通州勝。金幱窟亦奇。丹崖疑鍊竈。翠草卽靈芝。鸛鶴巖千丈。魚龍海一涯。舟中望叢石。未易判雄雌。</text>
<title>觀侍中臺。歸到歙谷縣齋。伏次月沙先祖板上韻。示主倅朱君榮達。</title>,<text>鰲背神山半落天。侍中臺逈坐如仙。眼前歷歷羅三島。胷界茫茫納百川。佳節正當騷客醉。名區又得使君賢。此行最有羹墻感。四世詩留壁上篇。縣齋懸板。有十一代祖樗軒文康公，七代祖月沙文忠公，傍五代祖東里文良公，傍高祖歸菴都正公諸詩。攀咏瞻慕。敢於落句。記實志感云。</text>
<title>陪北關衣襨香燭行。登鐵嶺感懷。</title>,<text>行登鐵嶺北關陲。極目平郊大海湄。秋士徘徊更感古。白沙歌曲尤菴詩。白沙謫北靑時。有鐵嶺歌曰。鐵嶺高處宿雲飛。飛飛何處歸。願帶孤臣數行淚。作雨去向終南白岳間。霑灑瓊樓玉欄干。尤翁謫德源。有鉄嶺作曰。行登鐵嶺巓。我心還如鉄。縱乏器之誠。却耐西山血。回首望西方。陰雲擁不决。願言西方人。丹霞佩明月。俱以絶調名於世。二老當時事。有不忍言者。而孤臣去國戀主之誠。千載可以挹淚也。行到此地。不覺感嘆。自形於筆舌云。</text>
<title>親忌日志感</title>,<text>客裏逢先忌。天涯夢故鄕。樹寒風淅瀝。路阻月蒼茫。老去慚縻祿。喪餘負薦觴。林烏啼子夜。枕淚自盈眶。</text>
<title>酬退雲上人寄來詩</title>,<text>淮陽一局萬重山。白首爲官松桂間。多病還慚長孺卧。催科空念小民艱。百年幸遂蓬壺約。十日聊從列御還。傳語高僧休笑我。仙區堪着老翁閑。</text>
<title>受由還鄕</title>,<text>一出公門便浩然。故山千里馬加鞭。半年朱墨成何事。只了金剛宿昔緣。</text>
<title>和老谷令公 李台道在 寄示三篇古詩韻 見哀辭○[本文缺]</title>,<text></text>
<title>記夢 幷小序</title>,<text>夜宿狼川邑店。有投以二唐筆一唐硯者曰藥相所贈也。筆則斑竹。硯則馬肝而具上下層。一而二者也。余愛而翫之。顧謂傍人曰儘佳品也。覺來乃一夢也。噫。余與藥相素昧也。胡然而入夢也。夢何以有贈也。贈何以筆硯也。亦異哉。感而記之。一筆又一硯。夢中忽相遻。云是美人贈。贈之必有故。筆以煥文章。硯以守貞固。感我增歎息。將此葆歲暮。</text>
<title>春川路中</title>,<text>春川古貊國。昭代盛人文。間氣鍾梅月。高風灑谷雲。江山本淸淑。亭閣亦氤氳。象老暫時謫。更留百世芬。</text>
<title>昭陽亭。次板上梅月堂韻。</title>,<text>一帶昭陽水。沄沄逝不休。畫欄常淑氣。詩板摠名流。地得千年勝。景占四序幽。眼高楓岳路。更拭此亭遊。</text>
<title>歷辭原營。廵相留與夜話。酒席拈韻共賦。二首</title>,<text>尙憶蓬萊一會寬。淸霜九月玉峯寒。多公攬轡旬宣路。容我同年潦倒官。春到鄕山瞻馬首。夜深仙閣煑龍團。世間交道黃金盡。那得如今秉燭歡。楓山別後此筵寬。滴瀝酒排料峭寒。八座榮光廵按使。一鞕行色賦歸官。蓬壺有約春風早。梅閣留香夜影團。最是無疆宗社慶。老臣同祝太平歡。廵相時方陞擢。宣堂後有臺池之勝。一名蓬萊閣。一名觀風閣。時有大王大妃殿撤簾。聖上親政。及東朝舟梁四十年。二慶陳賀。</text>
<title>又疊夜話韻。追寄廵相。</title>,<text>按使風流酒令寬。春宵簾角退輕寒。新詩共閱東遊錄。舊契重修上界官。庭下芝蘭香襲遠。幕中魚鳥會成團。相分更作相思夢。一世良難一笑歡。</text>
