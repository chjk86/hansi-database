<title>古意</title>,<text>自君之出矣。不復理鉛紅。春來䲶枕夢。一半是遼東。又自君之出矣。愁夢似楊花。欲逐東風去。楡關道路賖。</text>
<title>子規</title>,<text>峽束溪流細。村深草色迷。子規無意緖。偏傍客窓啼。</text>
<title>夜雨</title>,<text>冉冉秋光晩。蕭蕭夜雨來。不知籬下菊。明日幾叢開。</text>
<title>咏鷺</title>,<text>雲薄難成雨。江空易起風。何來雙白鷺。遙集荻花中。</text>
<title>白雲吟</title>,<text>哀壑秋風至。朝朝出白雲。應知逃世客。於此鹿爲羣。</text>
<title>宿月精寺。夜聞大雨。</title>,<text>客久秋風至。山空夜雨鳴。上方無夢寐。孤燭盡情明。</text>
<title>聞鴈</title>,<text>故國身猶遠。今春鴈獨歸。孤臣無限思。沾灑薜蘿衣。</text>
<title>松逕</title>,<text>松逕何人到。柴扉盡日關。野夫無箇事。欹枕見靑山。</text>
<title>懷遠城</title>,<text>舊屬高麗地。隋唐困戰爭。興亡無限感。斜日過荒城。</text>
<title>太子河</title>,<text>養士非眞士。荊卿劒術疎。河流千古在。燕社已成墟。</text>
<title>華表柱</title>,<text>莊夢齊蝴蝶。玄言著谷神。早知仙可學。不獨姓丁人。</text>
<title>羊腸河</title>,<text>閱盡羊腸險。遼河此又過。急流須勇退。浮世足風波。</text>
<title>十三山</title>,<text>野邊森畫戟。天外削芙蓉。試數峯多少。巫山剩一峯。</text>
<title>漫興</title>,<text>秋風日以高。倦客猶未返。停盃試北望。千里雲山遠。</text>
<title>七月二十八日。夢簪花入侍。舅氏及備局諸宰。禀决機務。不佞亦有一二建白。天語優奬。覺後歷歷可記。翌日聞有新除修撰之命。</title>,<text>京國音書靜。關河道路長。今宵倍惆悵。夢裡見君王。又密勿聞天語。明良共一堂。朝來撿雙袖。疑惹御爐香。</text>
<title>元亨里雜詠</title>,<text>寂寞葵亭子。衰年客異鄕。逢迎皆野老。盡日話農桑。又愛此寒梅樹。盆中送一年。幽居春色早。疎影燭花前。又鵲噪元無意。鴉啼亦不閑。孤臣遲暮願。鳴鳳在岐山。又田家沽濁酒。一醉等流霞。採得山肴美。春風長蕨芽。又地偏人不到。春半雨頻來。借問東園使。林花幾樹開。</text>
<title>挽鄭參判 晳</title>,<text>玉署掄詞客。銀臺掌納言。先朝舊侍從。零落幾人存。又忠信行蠻貊。絃歌聽武城。去思應永世。峴首泣遺氓。又五桂聯芳盛。從來說竇家。滄桑還倐忽。風撼紫荊花。又我客君爲主。情深似弟兄。那知埋玉日。衰疾臥江城。</text>
<title>長灘歸帆</title>,<text>幽居江水上。歷歷數檣烏。日夕秋風至。何人憶鱠鱸。</text>
<title>水庵暮鍾</title>,<text>峯日紅將斂。溪雲翠欲濃。老僧無世事。閑扣上方鍾。</text>
<title>錦江舟中</title>,<text>錦壁歸來暮。秋雲漏月光。孤城吹畫角。千里客愁長。</text>
<title>牧溪夜泊</title>,<text>繫舟楊柳岸。遠與故人期。沽得江村酒。篷窓夜雨時。</text>
<title>廣陵江上</title>,<text>雨歇靑山濕。江淸白鳥寒。停舟遙送目。西北是長安。</text>
<title>淸潭印月</title>,<text>虛室消塵想。淸江弄月華。沽來一樽酒。豪興亦堪誇。</text>
<title>舟行</title>,<text>秋江足風濤。下瀨舟行急。所思在天邊。日暮空佇立。</text>
<title>閑中</title>,<text>春水桃花漲。芳樽竹葉淸。閉門無俗客。欹枕聽流鶯。</text>
<title>四寓吟 金慕齋安國梨湖，李完平元翼仰德，李贊成長坤寓灣，申企齋光漢元亨里並寓居。</title>,<text>聞說梨湖勝。蘭舟載酒來。槎亭人已去。寂寞野花開。尙憶完平相。江潭賦楚詞。扁舟過故里。惆悵日斜時。始學吳門卒。終傷楚澤臣。荒臺枕流水。指點有舟人。騷客曾遊地。覊人晩望時。江山留物色。誰與細論詩。</text>
<title>小島</title>,<text>欲尋孤嶼去。夜雨水平橋。吏退重門掩。東風動柳條。</text>
<title>將向金剛</title>,<text>觀察兼兵馬。深慙白面生。春來雙蠟屐。更入衆香城。</text>
<title>玉洞小溪賦一絶</title>,<text>自笑詩成癖。人嫌醉似泥。征驂留到夕。花發小溪西。</text>
<title>後圃四景</title>,<text>本是淤泥出。超然衆卉羣。最宜疎雨夜。淸馥枕邊聞。右芙蓉種得新蒲綠。幽蘭臭味如。當年生澤畔。恨不遇三閭。右菖蒲愛此數株樹。綠陰滿小樓。休言霜葉好。搖落亦淸秋。右靑楓漠漠垂溪岸。依依拂道周。至今烟雨裡。猶帶渭城愁。右垂楊</text>
<title>花葉吟</title>,<text>蓮花方結子。蓮葉更參差。結子猶生意。參差便向衰。</text>
<title>丹月驛</title>,<text>古驛臨長路。層氷閣小溪。征驂留不發。寒日數峯西。</text>
<title>偶吟</title>,<text>舊種先生柳。新移望帝花。閑園無俗事。春色滿山家。又園閑人獨樂。春晩樹皆花。身是前觀察。還如處士家。</text>
<title>雨餘步溪上口占</title>,<text>視草先朝客。尋花向晩歸。前山收雨脚。猶着綠簑衣。</text>
<title>大灘曲</title>,<text>水底石參差。風濤似灧澦。寄語千金子。莫向大灘去。</text>
<title>秋江曲</title>,<text>秋江明似鏡。照得岸邊人。水心與儂意。何曾着點塵。</text>
<title>綠柳</title>,<text>堤柳綠如絲。迎春箇箇垂。美人千里外。那得寄長枝。</text>
<title>江行</title>,<text>繫纜依紅樹。揚帆採白蘋。家貧無酒價。便作獨醒人。又林下逢僧話。雲深山日低。招提問遠近。只隔數峯西。又返照下山郭。淸江深復深。瑤琴彈一曲。浮世少知音。又白日非偏照。靑雲絶舊知。三年猶旅泊。不作楚臣悲。又磯上逢漁父。洲前狎鷺羣。蘭舟歸去路。滿載一江雲。</text>
<title>龍潭竹枝詞</title>,<text>門前芳草綠初肥。籬外桃花紅未稀。罷釣歸來溪路晩。一輪明月照蘿衣。</text>
<title>次蘇長公韻。別從弟天休之安州。</title>,<text>未遂田園終老計。兩家孤露各呑聲。他鄕忽作關河別。愁聽佳人唱渭城。虛堂跋燭夜三更。砌竹池荷共雨聲。南北風塵分手恨。京山今日亦彭城。</text>
<title>雞林懷古</title>,<text>鳳凰臺下草蕭蕭。劒客詩仙兩寂寥。日暮西風愁獨立。繁華誰與問前朝。</text>
<title>完山客舘。贈沃溝金使君明瑞，靈巖權使君啓卿，州通判朴奉卿。</title>,<text>賓筵一笑眼俱靑。邂逅眞如水上萍。畫戟淸香須盡醉。相思迢遞望晨星。</text>
<title>送吳德而令公牧尙州</title>,<text>淸時岳牧簡才賢。將母專城眷又偏。遙想萊衣稱慶日。金罇㶑灧百花前。新分銅虎出銀臺。莫遣驪駒別意催。鳥道橫天京國遠。戀君心緖若爲裁。商山文物最南中。絃誦家家有古風。爲政不勞鞭撻用。使君元自學文翁。靑山映郭水圍村。盧峀東南是故園。羈宦十年歸未得。送君今日倍銷魂。鳴泉㶁㶁繞堦迴。不覺春雲送雨來。睡起東窓遙送目。水蓮山杏一時開。</text>
<title>堤川次先祖文僖公韻</title>,<text>客路秋山過幾重。一麾千里倦遊中。觀風往跡雲仍感。看取淸詩畫閣東。</text>
<title>咏史</title>,<text>尺劒功成自晉陽。王正他日寄均房。謾勞放出三千女。遺患誰知武媚娘。</text>
<title>萊州詠</title>,<text>風塵來去不曾閑。學士仙蹤愧莫攀。更取瑤琴彈一曲。白雲明月滿空山。海雲臺</text>
<title>登小樓</title>,<text>寒螿咽咽井梧秋。蕭瑟江關獨倚樓。天際長安頻北望。不堪歸思日悠悠。</text>
<title>暇日追思舊遊。感而賦之。</title>,<text>春山處處子規啼。少日同遊憶虎溪。泉路幾年消息斷。盤巖回首草萋萋。乙酉春。與從兄大受氏遊虎溪。從兄之歿今幾二十年。葬盤巖。秋泉㶁㶁繞松關。深院無人露菊斑。三笑遠公何處去。雲邊惟有舊靑山。</text>
<title>次屛上唐人絶句</title>,<text>秋衾昨夜夢廬山。何事浮名久客間。去就不從詹尹卜。此身元似水中鷴。</text>
<title>次淸心樓圃隱韻</title>,<text>歷歷羣峯衮衮江。分留物色此樓窓。沉吟圃牧名公作。聲價千秋璧一雙。</text>
<title>望二陵</title>,<text>微霜昨夜下靑楓。漢水連天木道通。獨倚篷窓無限思。二陵松栢起秋風。</text>
<title>利川途中聽鳩</title>,<text>斗粟淹人歲已更。衝泥何事又西征。鳴鳩忽報春消息。覊思先催穎上耕。</text>
<title>華陽亭</title>,<text>華陽亭下草初生。春日平原病驥鳴。聞道涓人求駿骨。會看千里騁長程。</text>
<title>泛月</title>,<text>春渚無風不起瀾。此中行路莫言難。一江明月盈樽酒。却伴漁翁過燕灘。</text>
<title>迎祥帖</title>,<text>千官鳴玉拜龍樓。旭日蓬萊瑞靄浮。晝漏漸稀梅政綻。春光偏在鳳池頭。</text>
<title>蒼峯驛</title>,<text>蒼峯驛舍小溪邊。花柳東風二月天。春酒初醒山日晩。強催歸騎渡前川。</text>
<title>珍巖集勝堂。次白洲韻。</title>,<text>流雲捲盡夕陽明。水漲前溪雨乍晴。野老相逢無別語。海棠花下聽鸎聲。</text>
<title>晩渡昭陽江口占</title>,<text>春帆帶雨過昭陽。鷺渚微茫鷁路長。慚愧靑油前度客。莫年持節鬢如霜。</text>
<title>天逸臺。與任一之，金邦瑞共賦。</title>,<text>玉立羣峯競柱天。藍輿遙指彩雲邊。登臨半日身疑蛻。衰白還慚幷列仙。</text>
<title>贈楡岾僧一澄</title>,<text>萬二千峯獨掩門。我來相對已忘言。禪家自有傳心印。山映樓前月一痕。</text>
<title>謁魯陵</title>,<text>客淚臨風灑數行。越山松栢晩蒼蒼。王孫一去無歸日。惟有江流向漢陽。</text>
<title>卽事</title>,<text>千峯柱笏動歸情。向晩浮雲處處生。管絃不須銷客恨。滿池荷葉雨中鳴。</text>
<title>贈韓晦仲</title>,<text>靑天秀出玉芙蓉。水月庵前住短筇。靈境別來如夢寐。白雲回首幾千重。</text>
<title>蓮池遇旱將涸。鑿渠引水以漑。</title>,<text>栽得芙蓉萬朶紅。小池疏鑿着新功。澆花不是謾多事。生趣要看物我同。</text>
<title>嶺東雜詠</title>,<text>洪濤日夜撼汀洲。獨有孤亭據上頭。軒騎不須催去路。一尊遙對欝陵秋。望洋亭秋陰不散萬松寒。滄海東臨宇宙寬。最是憑欄無限思。美人消息隔雲端。月松亭危欄縹緲切雲霓。紅樹迎寒映碧溪。聞說頭陀堪隱遁。可能容我一攀躋。竹西樓功名晩得宅嵎夷。快閣登臨大海涯。不盡天風吹霧散。一輪紅日出咸池。賓日寮高僧一去不重迴。老樹蒼然護古臺。那得如公逃世客。海山深處共徘徊。義相臺春遊曾趁海棠開。紅樹靑山此復來。爲是四仙棲隱地。至今鷗鷺不相猜。鏡浦臺高秋雲物媚重陽。峴首西看驛路長。免使小兒齊拍手。佳辰孤負菊花觴。降仙驛鯨波浩浩渺無際。從古飛昇日月雙。捲盡陰雲千萬里。水城淸夜倚秋窓。淸澗亭一曲澄潭覆白蘋。仙遊何處駐飈輪。他時擬作溪山主。沙鳥飛來不怕人。仙遊潭一逕逶迤度萬松。滄洲無極白雲封。翻然却悔投簪晩。何處湖山不我容。花津潭層巖高起碧波中。俯瞰神龍海若宮。雪浪古今磨不盡。欲將椽筆勒鴻功。瓮遷石客程終日傍名山。楡寺爐峯杳靄間。更向驛亭看絶勝。晴雲時露碧螺鬟。朝珍驛十里平湖鏡面開。山光雲影共徘徊。丹書已滅蒼松老。何事仙郞不再來。三日浦登山臨水摠淸遊。萬景紛然更倚樓。夜久何人橫短笛。海天無盡白雲秋。海山亭客路初看候鴈過。滿山紅葉得秋多。蘭橈盡日閑來去。爲愛澄湖不起波。侍中臺梨花午枕躡芳塵。駐節名區物色新。海雨初收鯨浪靜。滿堂明月似留人。淸虛堂</text>
<title>雨中書懷。次屛上韻。</title>,<text>危欄縹緲俯芳洲。蘆葦花殘雨未收。漁笛一聲江水濶。歸期孤負故園秋。</text>
<title>濊國懷古</title>,<text>舊國興亡史闕文。荒城寥落只愁雲。沙中賴有椎秦客。千古人傳滄海君。</text>
<title>夜雨</title>,<text>政想新梅發舊條。夜深山雨聽蕭蕭。明朝準擬隨花去。藜杖簑衣過野橋。</text>
<title>塞下曲</title>,<text>短衣曾逐李將軍。瀚海茫茫只見雲。百戰黃沙期報國。寸心非是爲邀勳。將軍昨夜戰金微。生縛名王月下歸。幕府徤兒齊擊鼓。胡塵不向塞門飛。</text>
<title>明妃曲</title>,<text>金門一別卽天涯。白草黃沙無限悲。不是君王恩自薄。畫工應亦妬娥眉。</text>
<title>望夫石欹</title>,<text>別後天涯隔望君。幾回花月泣羅裙。貞心自化山頭石。不作陽臺入夢雲。</text>
<title>長信詞</title>,<text>金門咫尺阻君王。離恨還如萬里長。眠起綠窓淸晝永。不敎宮女繡䲶鴦。秋衾一夜夢難成。珠箔高開月獨明。歌舞五更猶未歇。有誰齊寢報雞鳴。</text>
<title>秋江曲</title>,<text>蘭舟一葉下長洲。白鴈黃花處處秋。入夜不愁歸路遠。碧天無盡月華流。</text>
<title>秋雨</title>,<text>蘆花如雪滿江濆。汀鷺沙鷗各一羣。獨把漁竿歸去晩。木蘭舟上雨紛紛。</text>
<title>夜雨聞鴈</title>,<text>不見長安見鴈來。異鄕愁思若爲裁。春明莫道天涯隔。孤夢頻從日下迴。</text>
<title>偶吟</title>,<text>筆床茶竈好開襟。野叟林僧或見尋。山逕雪深看虎跡。水窓波靜聽龍吟。世情飜覆不須論。來去湖山亦主恩。一抹晴雲生石逕。數竿脩竹護柴門。</text>
<title>挽洪觀察 鼎卿</title>,<text>同事先朝侍冕旒。十年陳跡夢悠悠。丹㫌哭送滄江上。政是園陵白露秋。</text>
<title>烟波吟</title>,<text>烟波渺渺繞苔磯。盡日登臨澹忘歸。江雨不妨鳴樹杪。儂家元有綠簑衣。</text>
<title>崇陵忌辰。獨坐志感。</title>,<text>金鑾視草記前時。駑質偏蒙雨露私。九載重逢遺劒日。白頭西望不勝悲。</text>
<title>恭題顯廟御筆後</title>,<text>煌煌寶墨日爭輝。駑劣當年忝繡衣。頭白異鄕瞻慕地。數行淸淚不禁揮。</text>
<title>追次王荊公韻</title>,<text>江湖風月元無主。惠好何人伴我來。欲把華山分一半。相逢車馬不須猜。</text>
<title>過朴天樞家</title>,<text>聲名早歲擬雄飛。潦倒如何尙布衣。客路過君栖隱處。一樽江上淡忘歸。</text>
<title>武陵橋</title>,<text>山回斗覺隔塵喧。不盡雲霞鎖洞門。流送落花紅片片。此中還有一桃源。</text>
<title>雙溪</title>,<text>孤筇晩渡翠屛橋。綠水靑山兩寂寥。不識古來賢達士。幾人於此得逍遙。</text>
<title>東灣堤。次橫湖韻。</title>,<text>芙蓉萬朶靚新粧。獨有葵翁鬢似霜。痛飮不知山色晩。習池歸路月流光。種豆山前日暮回。芒鞋藜杖踏蒼苔。莫愁今歲甘霖少。傳道君王禱雨來。</text>
<title>題畫</title>,<text>極浦歸帆漸覺稀。月明秋水繞苔磯。何人一笛臨風弄。驚起沙禽隊隊飛。</text>
<title>擬古宮詞</title>,<text>處處瓊樓鎖翠蛾。九天仙蹕夜經過。樊姬已沒箴規少。雲夢秋高羽獵多。</text>
<title>鸎粟一名米囊。耐久可愛。因題一絶。</title>,<text>藥爐經卷送年華。寥落依然野老家。契濶不須愁壁立。滿庭都是米囊花。</text>
<title>偶吟</title>,<text>春事居然漸向闌。雨餘空谷有幽蘭。上林從古多閑地。何不移栽聖主看。</text>
<title>麥未播種。風雨連旬。有此憂農作。</title>,<text>春來風雨太支離。種麥人言已過時。今歲可占農失稔。百憂中夜有誰知。</text>
<title>望終南</title>,<text>三月驪江春水平。東風吹送片帆輕。計程今夕靑門到。木覔羣峯雨外明。</text>
<title>普通灘</title>,<text>打頭風起水如懸。上灘從來比上天。十數舟人齊擊楫。指揮應賴老長年。</text>
<title>吉州有辛王舊居</title>,<text>天心五百眷眞人。隻手無能濟國屯。靑紫滿朝皆食祿。竹橋當日獨誠臣。</text>
<title>宣川道中望海</title>,<text>雲海微茫夕照邊。仙槎舊路尙依然。今人解說尊周義。不見當時魯仲連。</text>
<title>金右相，李大將廵視江華沿海城塞。</title>,<text>相國廵邊大將隨。摩尼山色擁㫌旗。疎慵亦忝關防任。鎭撫營中鬢若絲。</text>
<title>善竹橋</title>,<text>鵠嶺無松滿月空。至今佳氣繞楸宮。偏憐善竹橋前水。日夜潺湲獨向東。</text>
<title>次四美堂韻</title>,<text>居官蕭洒似山家。秋菊春蘭閱歲華。自笑婆娑歸未得。六年孤負故園花。</text>
<title>烏峀晴雲</title>,<text>靑嶂逶迤面面深。氤氳日夕結層陰。野夫不識無心出。漫向山頭望作霖。</text>
<title>感舊遊</title>,<text>關河消息杳難傳。夢裡相逢亦偶然。猶記昔年分手處。月移花影上離筵。右關西臯蘭寺下木蘭舟。故國興亡問幾秋。龍去臺空餘舊石。落花隨水亦東流。右扶餘踏盡千峯日暮回。一山形勝最東臺。朱樓畫閣雲中見。淸梵疎鍾樹杪來。右俗離甘露寺前古渡頭。蘋風吹送木蘭舟。天邊月出金官國。海上秋高燕子樓。右金海淸秋獨上沒雲臺。馬島微茫小一盃。榮賤早知俱物役。不如浮海訪蓬萊。右東萊</text>
<title>憶崇陵</title>,<text>喬山遙隔廣陵津。雨露新回草樹春。當日詞臣零落盡。白頭愁殺卧漳濱。</text>
<title>蒙赦還龍潭舊居</title>,<text>驪興逐客伴春歸。終老林泉願不違。倚杖柴門春色晩。一庭芳草雨霏霏。</text>
<title>古錢吟</title>,<text>古錢磨洗認開元。留得昭陵玉爪痕。安市曰巖勤遠略。行齎遺落至今存。</text>
<title>野夫</title>,<text>野夫投老懶經營。含皷終爲聖代氓。日永茅茨無箇事。臥看靑嶂白雲生。</text>
<title>以松枝補簷後作</title>,<text>五月炎蒸苦鑠金。世間何處覔淸陰。靑松補得茅簷短。從此驕陽不敢侵。</text>
<title>江村</title>,<text>江村二月見春容。柳綠花紅一萬重。老脚年來猶濟勝。靑藜扶上白雲峯。</text>
<title>喜雨</title>,<text>片雲天際挾輕雷。靈液俄看陣陣來。南畒西疇俱起色。不知誰是作霖才。</text>
<title>芍藥</title>,<text>鮮紅嫰綠靚新粧。一笑娟娟客腸。開晩百花零落後。數枝猶自殿春光。</text>
<title>田家詞</title>,<text>雞鳴蓐食夜深歸。塵滿容顔汗濕衣。勉爾終年勤四體。聖朝方軫小人依。</text>
<title>遠憶吟</title>,<text>蕭寺論文四十秋。舊遊零落半山丘。蟾湖烟月扁舟夢。一夜泠然到吉州。海外孤臣白髮長。相思中夜意凄凉。耽羅自與扶桑近。早晩重回日月光。關路迢迢驛使疎。相思未答去秋書。想君心事堪垂淚。西日蒼茫照倚閭。</text>
<title>雨中</title>,<text>雨意濛濛草色新。俯看桃浦是通津。江山着我開生畫。不羡凌烟閣上人。</text>
<title>六月風冷如深秋。此是荒歉之兆。</title>,<text>六月凄風似九秋。野夫猶着木綿裘。天心忍復今年歉。八路生靈半已流。</text>
<title>秋夜</title>,<text>林扉秋掩鴨山雲。溪月微明夜向分。白首江湖憂國意。古來惟有范希文。</text>
<title>詠史</title>,<text>白馬當年過故宮。傷心禾黍起悲風。朝周不必陳洪範。自有丹書訪太公。餒時割股恐非情。死後封田亦近名。寵辱人間如弊屣。千秋惟說魯連生。湘江不盡逐臣悲。蘭佩千春想陸離。賈傅明時猶賦鵩。世間何恨妬娥眉。鞭楚當年見壯圖。謀臣晩計一何愚。怒濤八月連天起。那似陶朱泛五湖。黃石論兵自萬全。椎秦應在圯橋前。弓藏鳥盡嗟何及。辟穀元非爲學仙。坑盡長平死杜郵。秦人咸惜武安侯。殺降從古多陰禍。飛將功成亦屬鏤。敵國纔亡伯業衰。昭王遺恨未前知。謾勞坑盡長平卒。留得邯鄲一美姬。秦漢求仙海外尋。不知仙在自家心。殷宗周后長年享。政賴心無物欲侵。丈夫得意返桑鄕。酒所猶歌守四方。愛子寵姬相繼死。不知奇禍在蕭墻。梅尉吳門漫浪遊。淸風蘭雪洒千秋。不知文叔中興日。何獨嚴陵物色求。錢神銅臭喪廉隅。千古滔滔賤丈夫。開邸賣官成底事。終將天祿付當塗。</text>
<title>戲贈禹卿遠</title>,<text>南國靑蛾慣別離。門前楊柳已無枝。多情燕子樓中月。孤照征人不寐時。</text>
<title>明妃曲</title>,<text>黃雲白雪暗胡山。歸夢那能度玉關。塞上徤兒身手好。安邊輸與一紅顔。</text>
<title>贈從弟天休令</title>,<text>種秫今年一半荒。佳辰孤負菊花觴。君如匹馬遙相訪。村酒猶堪典䎘。</text>
<title>贈柳台老</title>,<text>花田此去路非遐。泥滑難尋柳下家。書著茂陵方病渴。可能籠寄故侯瓜。</text>
<title>挽洪觀察 鼎卿</title>,<text>不敎杞梓輔明堂。此理從來孰主張。獨有湖南分陝地。只今遺愛咏甘棠。</text>
<title>送吳德而令公牧尙州</title>,<text>沙伐千秋認故都。難將佳麗畫圖輸。淸詩想得江山助。驛使頻傳病客無。</text>
<title>箭門嶺</title>,<text>龍灣九月朔風寒。楓葉蘆花秋色殘。戀闕孤臣無限思。箭門嶺上望長安。</text>
<title>老邊城</title>,<text>瀋陽西北老邊城。白草黃沙一望平。客子晩投孤店裡。寒鴉飛盡夕陽明。</text>
<title>高橋店</title>,<text>蠻家刺刺索房錢。客枕終宵不得眠。隨處人情如許薄。悲歌今日浪稱燕。</text>
<title>望夫石</title>,<text>關河一望路綿綿。風雨山頭眼欲穿。那得化爲華表鶴。隨君東去伴孤眠。</text>
<title>萬里城</title>,<text>兵刃已銷六籍灰。更敎方士覔蓬萊。長城北築將安用。劉項皆從楚地來。</text>
<title>薊門懷古</title>,<text>白水重恢漢業新。持危賴有二三臣。薊門今日經行處。想像燎衣進飯人。霓裳一曲萬機輕。錦褓中藏四海兵。堪笑羯胡遺臭地。古橋猶記祿山名。</text>
<title>有賣甘棠者</title>,<text>渾河流入海門長。君奭遺風咏不忘。蔽芾當年無剪伐。至今燕市賣甘棠。</text>
<title>太宗伯張玉書於禮部席上。盛稱吾東多文學之士。不讓中華。退而有感。</title>,<text>春官盃酒話慇懃。東國文章四海聞。自愧疎慵叨使節。退才無復筆凌雲。</text>
<title>崇陵忌辰志感</title>,<text>洪私曾未報涓埃。八月如今十六迴。祗役燕京當此日。白頭東望有餘哀。</text>
<title>平壤謁箕子墓</title>,<text>天敎聖德九夷居。文物依然中國如。禾黍故都遺墓在。祗今平壤亦殷墟。</text>
<title>聞高麗恭讓王屛處交柯驛近地。感而賦之。</title>,<text>遜國當年此地來。至今松栢使人哀。攀龍昭代諸勳貴。曾是玄陵簡用才。</text>
<title>春川聞韶閣</title>,<text>春城樓閣切雲端。二水微茫石嶺寒。鳳鳥不來吾已老。滿天星斗倚闌干。</text>
<title>永順志感</title>,<text>數椽曾搆洛江邊。屈指離鄕三十年。老去不堪風樹痛。故園松竹倍凄然。鄕園觸目摠傷神。解綬歸來鬢已銀。唯有溪山如往日。白𩿨知我舊相親。</text>
<title>謁祖考墓</title>,<text>墓田松栢鎖寒烟。孤露餘生涕淚懸。墻面深慙詩禮訓。傳家唯有一靑氊。</text>
<title>次天休令韻</title>,<text>二月東風花滿山。藥爐詩卷有餘閑。傍人若問吾生事。新着農功十畒間。</text>
<title>聽鸎</title>,<text>碧樹流鸎午夢餘。手中猶把讀殘書。柴門盡日無呼喚。唯有晴雲擁弊廬。</text>
<title>聽蟬</title>,<text>炎蒸五月正流金。嘒嘒初聞抱樹吟。凉意先於林下報。愁人從此滌煩襟。</text>
<title>龍潭詞</title>,<text>身是湖西一布衣。荒年生事敢言微。山蔬野菜皆宜口。不向風塵羡齧肥。野夫籬落管秋光。數畒新收稻黍香。寄語細君催釀酒。不妨遷客醉爲鄕。雪盡東園草欲生。磯邊新水已春聲。葵翁老去謀身拙。猶向山前學耦畊。仙露宮氷夢裡遙。石泉新茗滿山瓢。芭蕉葉上疎疎雨。頓使蒸炙一夜消。九月霜風日怒號。疎林衰草正蕭騷。東籬獨有孤芳在。歲晏方知晩節高。氷澌咽咽響溪灘。綠酒紅爐夜不寒。閱盡滄桑浮世事。巖居猶幸此身安。</text>
<title>冐雪訪天休於元亨里</title>,<text>阿連晩歲亦飄蓬。住近黃驪莾蒼中。殘雪暮雲山店冷。一樽相對兩衰翁。</text>
<title>謾興</title>,<text>烏山靄靄雲起。兎谷潺潺水流。晩境優游自得。明時落拓何憂。高枕渾忘世慮。逢僧時露禪機。空明溪水如鏡。山雲作衣。</text>
<title>藝麥吟</title>,<text>着力種桑藝麥。會心明月淸風。聖朝落拓堪笑。老子生涯不窮。</text>
<title>以府伯所贈一枝梅。揷於膽甁中。灌之以水。未開者過一日盡開。賴此遣懷。呼韻口占。</title>,<text>客心轉覺懷北。花事先催向南。姹女晩粧政抹。仙郞春睡方酣。折來芳意如訴。看去離愁似含。驛使無因遠寄。思人日夕何堪。</text>
<title>歲暮</title>,<text>季夏辭京國。一麾來荒裔。光陰屢回更。秋去冬又逝。遠地誰與晤。盡日門常閉。行裝只書劒。所親惟僕隷。危樓望長安。鳥嶺橫天際。楊柳及雨雪。古來感濡滯。公家事未了。安得顧私計。寵辱久已忘。優游聊卒歲。</text>
<title>挽李正 慶果</title>,<text>月城氣蜿蟺。夫子鍾其秀。嶷然自妙齡。家聲稱堂搆。棲心眞澹泊。處世不求售。璞玉誰知貴。祥鸞世稀覯。豸冠蹔登朝。一麾仍紫綬。飄蓬客路遠。關嶺窮延袤。幾微豈見顔。榮辱任所遘。譬諸經冬草。不以霜雪貿。淪落誠可哀。胡爲嗇其壽。有才而無命。斯理諒難究。顧余早結交。忘形同味臭。中間別離頻。悵望如晨宿。何况隔九原。永絶峩洋奏。惻愴難重陳。涕淚沾衣袖。</text>
<title>送朴奉卿之鏡城</title>,<text>淸秋遠征人。逖矣關山路。離亭一尊酒。對之愁日暮。我欲贈一言。離驂且小駐。古來淸名士。歷落多不遇。所操確無變。浮榮焉足慕。勖君靑松心。歲晏愈貞固。又海內二三子。道義相磋切。追遊樂晨夕。往事嗟一瞥。碩老已九原。今君將遠別。京洛緇塵裡。支離惟病拙。出門靡所之。感念心如結。南飛有鴻鴈。莫使音塵闕。</text>
<title>送李重伯之北幕</title>,<text>卑官不須歎。高爵不須羡。用舍信有命。君子能舒卷。李侯吾益友。剛如金百鍊。在朝突不黔。膺茲賓幕選。邊秋八月時。遠驅塞上傳。非關明主棄。何事辭金殿。北門重鎖鑰。參佐須朝彦。男兒四方志。此行吾不唁。關嶺入雲峻。碁布州與縣。溟海壯遊遨。大荒窮睇眄。時將美酒斟。間以鳴琴薦。胸中齊得喪。絶域同郊甸。臨岐送將歸。我亦棲棲椽。原野逈蒼茫。日暮飛鳥倦。離懷已難堪。感物增悁悁。珍重勉加餐。及瓜還相見。</text>
<title>偶吟</title>,<text>一雨滌埃欝。高樹生新凉。中宵闕偶坐。手自焚淸香。歲華看漸晩。四壁啼寒螿。白露下庭草。蘭蕙空芬芳。眷言思君子。迢迢天一方。試酌尊中酒。緩我愁肝腸。</text>
<title>感興</title>,<text>謝守雙蠟屐。山翁一接䍦。習池喜酩酊。臨海多新詩。而我亦傲吏。古人眞吾師。郭外有長江。嶠南稱絶奇。方將恣探討。何用簿書爲。昨日理輕舟。乘流任所之。今朝復載酒。容與淸溪湄。秋水明如鏡。秋山遠似眉。戀戀不能別。徘徊日斜時。汀洲采蘭芷。道遠當贈誰。</text>
<title>途中作</title>,<text>征途苦炎熱。歇馬就淸陰。密葉成翠幕。驕陽不敢侵。酌彼幽澗水。滌我煩胸襟。况有林中鳥。間關送好音。惜無會心人。卽此相追尋。何時理歸鞅。故山雲正深。</text>
<title>古意</title>,<text>人生宇宙間。古來稱蠛蠓。欲學長年訣。仙方欺鉛汞。富貴固人情。悔尤隨妄動。亡羊路苦多。夢蟻官猶董。舊業在江南。水環山巃嵸。歸來歲未晏。閑坐談周孔。又蘭舟泛淸江。簿書無倥偬。鳴榔白𩿨迎。掛帆靑山送。雲深上元庵。日映金沙洞。秋樹正堪賞。游魚還欲弄。細和陶公詩。不學阮生慟。可笑爭名徒。未覺槐安夢。</text>
<title>過交巖尹相舊基有感</title>,<text>龍蛇昔屯艱。才智俱雲涌。時維海平相。能爲國輕重。黃扉六七年。偏荷君王寵。繁華詎幾時。墓木今已拱。子孫久零替。或闕蒸甞奉。人亡流水在。亭廢寒山擁。語及君臣際。至今聽猶聳。</text>
<title>同舍弟泛舟作</title>,<text>江湖今放浪。臺省舊侍從。樗散寧有爲。瓠落眞無用。邑殘悶歲飢。民窮慙月俸。偶上滄浪舟。快若孤雲縱。山色勝看簿。棹歌當聽訟。淸尊蘭菊泛。水果菱芡供。卽此可忘憂。况復親懿共。</text>
<title>途中述懷</title>,<text>客路日以長。春光日以暮。戒行序已更。遇勝驂頻駐。峭壁旣攀登。幽澗又洄泝。出峽晞朝陽。入林沾夕露。遙寺雲俱去。危橋月共渡。逍遙遣塵念。瀟洒多幽趣。久矣浮名繁。翻然昨非悟。鄕園長在目。會尋遂初賦。</text>
<title>百福嶺</title>,<text>舊聞關嶺峻。不謂身見之。淸晨發三陟。石逕初逶迤。當前忽崷崪。橫截天西陲。縈迴步漸高。到底多傾危。巨壑深窈冥。羣峯列參差。回風自遠至。林葉爭紛披。行行到上頭。已是亭午時。回首見溟渤。浩浩無津涯。扶桑手可攬。壯游良在茲。傍人謂余言。此路眞嶇崎。垂堂古所戒。喟然興歎咨。王事從靡盬。視險當若夷。</text>
<title>見鵲捕黃雀有感</title>,<text>黃雀下庭除。小大相鳴隨。稻粱苦未飽。有鵲來捕之。竄伏深樹裡。毛羽爲離披。鷹鸇好搏擊。賦性固其宜。鵲無爪距用。奈何效所爲。靜坐觀物理。反常眞可疑。童子不窺巢。威鳳方來儀。此道終難見。喟然興歎咨。</text>
<title>康川舊無津船。新造小艇。以便去來。</title>,<text>村臨江水濶。路向畿湖出。喚渡苦無舟。行旅常淹日。及余解郡綬。便作山林逸。愛此風景佳。於焉築蝸室。目擊去來人。川長難可越。取彼後凋姿。造茲利涉物。桂棹截洪流。風波非所恤。然後吾心安。敢言經濟術。</text>
<title>古人吟</title>,<text>陶令耻折腰。興公賦遂初。高風邈難追。千載留其書。古人獲我心。朱門羞曳裾。坐林聽啼鳥。臨水觀游魚。鳥啼非有求。魚游得自如。奴耕數畒田。手種三畦蔬。卽此聊徜徉。岑寂安吾廬。</text>
<title>鳥嶺吟</title>,<text>羅濟昔爭雄。關防設此中。不見當時人。溪山古今同。毁堞尙猶存。徘徊傷我裏。緬憶龍蛇艱。短謀委元戎。有險不能守。背水難爲功。只今琴臺下。往跡悲沙虫。</text>
<title>古意</title>,<text>夕陽下遙岑。漁店炊烟起。如何釣魚翁。獨在秋江裏。性本愛閑適。跡又遠朝市。終年少經營。不作皺眉事。失魚旣不憂。得魚亦不喜。古有葛天民。此人無乃是。</text>
<title>利川嶺上望終南</title>,<text>經歲別京洛。如今始西還。蒼翠終南色。悠然馬上看。春城當夕照。雙闕聳雲間。客懷苦未展。對此始怡顔。</text>
<title>夜雨</title>,<text>秋燈耿不眠。暗聞山雨滴。初疑木葉下。旋復聆淅瀝。恰如幽澗中。風泉時濺石。寒花正離披。鴻鴈逝安適。沉吟撫往事。百感委今夕。蕭蕭白髮短。渺渺靑門隔。涓埃蔑酬恩。江湖甘屛迹。蒙莊齊物我。庶幾忘欣慽。</text>
<title>喜雨旋霽歎</title>,<text>蕭蕭枕邊聞。洒我重茅屋。野夫喜不眠。謂將歌皷腹。際曉陰雲收。平明杲日曝。纔堪浥輕塵。何以生五穀。頻年苦飢荒。黎庶嗟無祿。瑣尾交道路。顚連委溝瀆。挑菜野無餘。刮松山欲禿。襁兒割情棄。腴田低價鬻。似聞西來言。太倉已無蓄。移民泛滄海。徹天舟中哭。賣官歸私槖。長吏多貪黷。萑苻恣剽劫。往往藏山谷。天意豈盡劉。如何遭不淑。林居萬慮灰。但有荒年祝。徜復惠滂沱。公私秋大熟。</text>
<title>棄勢吟</title>,<text>棄勢如脫屣。辭寵如金石。古人已言之。我心實先獲。傍燭貴無疆。飛蛾看遭厄。緗素鑒戒明。如今更尋繹。陰謀鬼已知。顯寵人多斁。長安甲第高。去天猶咫尺。絲竹列華堂。酒酣交佩舃。嬌歌聽靑樓。駿馬馳紫陌。列侯恃寵靈。公子憑恩澤。炙手國忠熱。聚錢和嶠癖。繁華豈長在。一朝滄桑易。橫恣兆奇禍。利害誰能擇。舊時入幕賓。簧言爭抵隙。掉臂市門過。諱道鄭莊驛。間有匪躬臣。爲國輸忠赤。見幾嗟不早。寃血萇弘碧。感慨千秋事。而今還目擊。譬諸一局碁。傍觀分黑白。蠻觸苦相爭。誰恤黎民瘠。春山喜獨往。我有雙蠟屐。</text>
<title>邯鄲才人嫁爲廝養卒婦。次李白韻。</title>,<text>葑菲採下體。小少來金闕。團扇秋風至。一朝恩愛歇。廝養晩爲儷。孤芳春草沒。蓬門鎖暮烟。猶掛叢臺月。菜畦謾開花。那似上林發。</text>
<title>棄婦吟。和唐詩。</title>,<text>棄婦出門去。珠淚雙雙落。回頭語新人。儂顔初不惡。丈夫自好新。絲蘿難久托。新人豈敢怨。但恨儂命薄。嬌愛易衰歇。世情多翻覆。努力事夫壻。毋如儂見逐。</text>
<title>記舊遊。效樂天體。</title>,<text>生平愛山水。早痼烟霞疾。負笈廬山寺。吾年方十一。每趁讀書暇。頻造敏公室。霜菊傍堦披。風松臨澗欝。春遊鳳棲村。杜鵑花正發。折花揷滿頭。困眠依林樾。觀浪舍人巖。黿鼉紛出沒。遵路李家庄。層厓高突兀。深潭澈底明。坐數潛鱗鱍。十七來京師。壯麗瞻雙闕。八角觀燈夜。親朋斗酒挈。白岳與終南。眺望天際豁。長江凈練橫。遠帆飛電掣。冬深太古庵。佛燈明書帙。蘿寺往來頻。松窓寒暑閱。伊時同榻人。如今半存歿。烏臺起風浪。靑油佐湖臬。臨江作麗譙。從古關防設。北樓江月白。嬌歌聞二八。錦壁歸來晩。鳴琴吹𥷑篥。四郡窮歷覽。漣漪復硉矹。二樂淸無眠。流泉枕上聒。三峯水中峙。玉筍雲外出。江撼五更樓。風生萬古穴。舊題壁間留。吾詩愧荒拙。義湖碧萬頃。或疑藏神物。賴爾資漑灌。四野黃雲割。北壁㬢蘭舟。秋江正寥泬。俗離界湖嶺。岳色如皆骨。東臺夕烟斂。飛甍似頏頡。縹緲雲莊臺。鐵鎖誰能掇。鐫石水精峯。諛詞眞堪咥。搖搖不繫蓬。畫欗俯溟渤。澹月退寒潮。疎鍾來遠刹。白江訪古墟。葭葦秋蕭瑟。釣龍臺邊石。唯懸舊時月。成忠諫不用。國步忘捏。定方非名將。怒隣乃自伐。臯蘭借一宿。水雲滿窓闥。居然四十秋。勝景吾能說。爽鳩辟郞署。疑獄雞林讞。月城生蔓草。六陵埋殘碣。凄凉鮑石亭。後車存淫佚。往跡杳鴻泥。興亡眞一瞥。指點將軍墓。行人毋敢藝。怪哉僧舍松。斫殘猶生蘖。書雲奏星變。奉命測彗孛。沁都聘遠眺。海山靑一髮。落照下西岑。鮫室如火爇。不愁近黃昬。朝野方寧謐。承綸戒南轅。歷路原廟謁。荒城酹國殤。甘霖驅旱魃。回軺訪舊鄕。先祠揭忠烈。熊魚辨取舍。漢紀千秋匹。披香憇荷亭。夜雨跳珠沫。㓒齒嘖移舘。馹路當盛熱。公餘辨勝遊。浩浩東溟濶。孤雲有古臺。芳塵猶未歇。馬島脚底看。蠢蠢如蟣蝨。傷心憶龍蛇。二陵羞未雪。梵魚眞壯觀。紅濤擎白日。洛江朝日夜。何處尾閭洩。秋登七點山。落木風飋飋。故國吊金官。危樓看木末。名山屬分符。祈靈薦芬苾。俯視嶺之南。郡邑紛星列。淸凉最瑰奇。金塔隣文筆。卓立入雲表。恰似霜後鶻。歸來在望中。闤闠獨超絶。淸芬邈難儔。吏役徒哺啜。紅亭眺極浦。漁火時明滅。龍門望迢遽。翠眉空外抹。神勒古寺在。澄江耀藻梲。懶翁去已久。誰與論悟悅。英陵歲事將。郅隆思髣髴。吾祖文僖相。經綸等稷契。於焉起遐想。雲仍慙𧪈劣。湛恩荷明時。濊貊春按節。先登斷髮嶺。萬峯崑玉潔。次入衆香城。千巖驪珠綴。揷天香爐峯。星辰手可撮。懸瀑喧雷霆。傍觀𩲸欲奪。蕭洒正陽寺。傾危寶德窟。高僧訪地藏。絶壁臨天逸。荒墟妙吉祥。住世曇無竭。探奇盡瑣細。飽勝忘飢渴。繁陰憇薜蘿。晴翠依楓栝。同遊二三子。苦吟如蟋蟀。層厓一逕通。險阻難盡述。居僧熟擔輿。峭磴能超越。殘雪尙踰丈。徐行畏蹉跌。向晩到楡岾。餘興猶滃浡。老衲談眞際。似傳楓潭鉢。棟宇自參差。水石相磨戛。塵緣愧不斷。列郡將廵察。百川橋下路。仙凡從此別。海山左右視。孤亭殊豁達。四仙跡已陳。丹書字半缺。叢石信靈異。玉樹海中茁。賴得鬼神護。不爲風濤囓。停驂侍中臺。一回湖澄澈。隔海望扶桑。雙袖天風拂。花津與仙潭。物色俱淸切。淸澗及望海。壯觀無優劣。最愛洛山寺。日馭升蕩潏。那得繫長繩。去來免倐忽。數椽跨巨壑。浮屠信多術。驚波日舂撞。老石何能掘。鏡湖明似鏡。其深纔過膝。比如君子心。終古無泛溢。雪岳出靑冥。森羅斧與鉞。鉢淵亦奇勝。水嬉看旋斡。竹西樓上望。一溪環又玦。下樓登小舟。笙歌雲外咽。松浦碧萬株。參天摠秀拔。愛此歲寒恣。不被風霜殺。海棠濯川錦。鳴沙鋪玉屑。芳洲對白𩿨。便欲投朱紱。路從福嶺回。馬向臨溪秣。轉入月精寺。中臺㝡崷崪。羣山讓其尊。環立同丘垤。中多絶粒僧。朝夕茹芝朮。老釋笑相迎。眞如話文佛。苦海洒甘露。迷津渡寶。歸路出淸平。臨風懷往哲。二水遠逶迤。高閣倚嵽嵲。鳴鳥不可聞。客子愁如結。涒灘我去國。一麾來湖邑。卧對月出山。起居若相接。明月照萬峯。頭角爭濈濈。命郡自有以。大石峯頂立。一夫搖能動。千夫還妥帖。南溟近周遭。漢挐遙拱揖。登樓悄無興。北望懷愁悒。壯哉道岬寺。僧徒紛合沓。詵公去千載。蘚碑今半塌。甲子牧星山。梅軒過二臈。海印信壯觀。鍊石高十級。僧房未易遍。廊廡迷周匝。剞劂自羅麗。榟板何稠疊。僧言諸佛護。故能免灰劫。寂寂紅流洞。一溪羣岡夾。肥遯憶文昌。愧我如維縶。磴路向雙溪。萬景供跋涉。開山有信公。佛家誇事業。茂溪對淸瀾。泛泛鳧與鴨。海門知不遠。猶見朝宗急。己巳蒙起廢。感激孤臣泣。銀臺耿光邇。玉帛燕都執。行邁過箕城。愁雲擁殘堞。古井認遺跡。荒陵悲馬鬣。僧寮孤島臨。客亭洪濤壓。含杯澹忘歸。勝賞西州甲。薩水亦名區。風烟錦囊拾。孤軍敵百萬。乙支才難及。義州濱鴨江。疆界分華鰈。緬懷存邢恩。百感中宵集。三江皷枻去。九連城下宿。往往漢人居。至今餘瓦礫。蘆花間楓葉。秋容正淡泊。塞上射鵰兒。走馬控鳴鏑。安市誠險阻。固守同墨翟。貞觀莫我何。畢竟褒束帛。道從鳳城入。伐木爲其柵。迤西列七站。大都依林麓。溪山隨處好。秀麗如東域。㞳嶺劣容軌。征人愁犖确。瓮河旣入渡。峻阪又深谷。山回到冷井。孤塔望中白。新亭政洒淚。不復來遼鶴。灕水向東流。燕丹想遺躅。千金買短匕。不救邦運促。狼秦非霸齊。料事荊卿錯。西山駐仙蹕。其勢強呑弱。勝之豈爲武。僅免隋車覆。惠眞何爲者。甘就轅門伏。慕容此創基。渤海復開國。而今幷磨滅。荒臺遊麋鹿。獨有逢與管。淸風動寥廓。迢迢十日行。曠然皆平陸。北顧莾空濶。螺蠉時露碧。瀋都據形勝。宮廟明丹雘。時來國有人。帝醉王爲宅。松杏已凋殘。廣寧復寂寞。戰池見朽骨。耕田拾遺鏃。張公死爲厲。洪帥生爲僕。鴻毛與太山。丈夫宜審擇。截彼醫無閭。儼作天西壁。散爲十三山。龍脉如蕩析。草沒聖水巖。賀老難重覿。東人駐干㫌。問字怳如昨。大小凌河渡。紅白旗堡歷。寧遠五十萬。不早徵一檄。廟謨失猶豫。啜泣終何益。自遼至關河。烟臺高矗矗。人謂熊袁智。此計未爲得。如但報警急。何爲此綿絡。自守固不暇。豕突安能敵。一臺費萬金。封彊終日蹙。古祠吊孟姜。高風悲落木。思婦及放臣。顧應相若。何獨湘潭人。懷沙不化石。山海非秦關。云是徐公築。八里罷築城。樞臣獻石畫。望海海連天。日月雙轉轂。蓬萊渺安在。鯨波窮遠目。負山峭入雲。擧頭天疑觸。孤島數點靑。望之眞碌碌。撫寧古楡塞。山木今濯濯。西南昌黎縣。數峯看如削。孕得文章士。著書胡鬼斥。碣石旣沉海。何處尋禹跡。盧龍過脩阪。北平問孤竹。二子淸風凜。廟貌山之脊。灤河在其下。不受秋霖濁。苔深道傍石。沒羽猶可識。薊州輔神京。在漢如馮翊。橋記羯胡安。城憶將軍戚。津梁疲卧佛。烟樹迷高閣。南宮濕燎衣。蕪亭飢進粥。重恢固天眷。亦資良臣力。三河宿路傍。竟夜聞鈴鐸。云有皇后喪。葬之遵化北。車馬首尾接。大道爲之塞。槖駞數萬匹。載去帷與幕。牽羊復驅豕。揷奈何食肉。帝駕從喪行。輦路別開拓。不見鸞旗建。萬騎相馳逐。行人不呵禁。去來紛絡繹。隨行大車將。有女顔如玉。人傳是貴主。露面固夷俗。通州枕惠河。艤岸多海舶。漕運自東南。京師所仰食。酒帘襯騈肆。喧闐街路窄。艱危作保障。緬思孫閣學。過橋四十里。烟火通紫陌。墓舍樹豐碑。皆是名公穸。岳廟塑神像。中設冥間獄。豈其使愚民。恐動知禍福。目中未曾有。壯哉皇城郭。齊化門巍峩。九街如繩直。羃羃人袵連。轟轟車轂擊。喧喧動歌吹。燦燦羅錦縠。侯王摠甲第。豪貴皆列戟。公子紫貂裘。遊俠黃金策。綺筵翠幕張。繡幰紅塵撲。初入東長安。玲瓏見黃屋。觚稜紫磨金。蕩漾晨光射。御溝列五橋。其下晴波綠。擎天四玉柱。不知何代植。蜿蜒鱗甲動。或恐雲雨作。廟社在東西。森森松與栢。朝儀戴紅帽。摠非明禮樂。高皇掃胡元。宇宙重開闢。成祖學昗濞。餘威振沙漠。崇禎號恭儉。慘矣死社稷。寶命一朝訖。熹廟嗟流毒。南遷是良圖。廷議終見格。愁雲鎖煤山。寒流來太液。晨鍾故國聲。暮鴉前山色。祖訓失忠厚。後嗣仍刻薄。縱䆠弄朝權。戮諫傷國脉。礦稅務藏富。寵賂充壑欲。陝浙始分黨。啓禎頻換局。勦撫舍道傍。安危秦肥瘠。藩封恩太厚。九州供湯沐。民愁天亦怒。安得更迓續。金陵一龜茲。恃險耽宴樂。內訌蔑外凋。竟受靑衣辱。明人尙氣節。臨難操愈確。壬午曁甲申。班班光史冊。慘惔柴市廟。從游多毅𩲸。河館四十日。感古懷未釋。築宮想郭隗。憇棠思召伯。東還已九載。蘧然春夢覺。海邦忝居守。匪才慚鎖鑰。撤土備陰雨。覆車懲往昔。金張彼何人。只可遺巾幗。暇日陟摩尼。參星聊遠矚。靑齊極杳茫。仙槎斷消息。伏波倚譙樓。小池通潮汐。僧舍可藏兵。正與文殊角。軍廩貯紅粟。戰艦羅靑雀。緩急作晉陽。復有城池役。麗季亦屯難。移都此避狄。彈丸僅自保。黔首遭殺戮。洪陵一掬塵。惻愴來樵牧。分司出故都。訪古登嵩岳。松殘未棲鴉。嶺寒空餘鵠。宮庭暗禾黍。輦路生荊棘。諸陵臥石獸。王氣偏蕭索。外禦闕良籌。內修多慙德。舅甥結大國。寶位頻黜陟。握權強臣逼。釀禍妖僧酷。眞人一朝出。曆數終五百。獨怪鐵原相。征倭稱壯略。奈何攻遼議。國事輕一擲。慷慨烏川子。一死輸忠赤。復有杜門人。不爲名利縛。至今業行商。摠是簪纓族。天磨碧岧嶤。北流同衆壑。沉沉百丈虹。疑自雲間落。噴薄一何壯。或恐坤維拆。睥睨亘晴空。天風吹兩腋。懲前諒毖後。關路眞控扼。苦心見老將。伺影潛沙蜮。識幾嗟不早。有淚空沾臆。循崖下洞深。剔蘚觀碑刻。斯人間世出。象數窮羲易。遺祠閉空山。考槃思薖軸。畫欄枕淸漣。灘聲揚又抑。照我鬢蕭蕭。鏡光明新拭。徘徊水石間。不覺西暉昗。秋深甘露寺。海天橫一笛。風送片帆孤。潮來兩岸隘。勝賞潤州同。但欠無梁鑊。甲戌黨禍作。乃有驪興謫。民川與雷巖。杖屨任所適。釋負喜閑閑。處難寧慽慽。旅舍閱秋冬。忽見雲間鵲。松楸感雨露。蝸室還初服。曩日宰官身。暮年林下客。蟾水一漁舟。烏山雙蠟屐。沙暖鳥相呼。潭深魚自躍。老圃邵侯瓜。東籬陶令菊。深巷草芊芊。小園花簇簇。雨出披簑衣。泥行躡草屩。石逕陟千仞。溪流循九曲。羞囊乏孔方。滿架堆書籍。含飴孫可弄。開卷兒能讀。野事課僮奚。沙田勤力穡。聞雞曉飯牛。趁鴉昏驅犢。山蔬採薇蕨。岸菜挑苜蓿。方春折露葵。御冬茹旨蓄。野老時爭席。村醪亦滿酌。端居萬念灰。但有豊年祝。奈何歲連荒。無禾又無麥。息錢富家催。租稅縣官索。生事一何微。糲飯聊自足。差勝流離子。朝夕枵其腹。素志樂丘園。棄材甘樗櫟。凉飈日夕來。頓覺蒸熱滌。翩翩燕辭巢。咽咽虫催織。倚杖月出山。秋郊正岑寂。追思舊游地。渾似蓬瀛隔。不有記諸文。歲久應遺却。永柳賴子厚。名園遇文叔。中州萬里外。探奇猶咫尺。聊將目所覩。閑中付子墨。言大諒非夸。一一皆實錄。</text>
<title>杖藜</title>,<text>杖藜出柴門。迤邐登古原。雖無濟勝具。藤葛聊攀援。秋高霜露重。千林紅葉繁。冷冷幽澗水。對之滌塵煩。惜無會心人。泛菊同淸樽。日晏澹忘歸。炊烟生遠樹。</text>
<title>靜女吟</title>,<text>洛陽城東北。二女門相對。小少同遊嬉。情深吐肝肺。兩年各及長。所操分貞穢。東隣保幽貞。門前絶犬吠。衣破不掩身。盎空人莫貸。北里恣游冶。朝昬事粉黛。鞍馬集其門。聚散同圜圚。顧謂甘貧者。爾苦吾不耐。無寧易汝守。從我作羣隊。靜女笑相語。有命其間在。違天欲求富。於道則相背。視汝之所爲。吾貧吾不悔。</text>
<title>挽元掌令梲</title>,<text>聚星多才子。摠是東州望。譽蔚白眉良。晩侍淸禁仗。乘騘見威稜。秉志猶退讓。沉痾竟難醫。神理不可諒。憶題鴈塔名。兩年俱少壯。一笑心莫逆。風味憐夷曠。物役各東西。夢寐情所嚮。及我按關東。林扉曾累訪。迨茲卜巖居。自喜會心傍。未皷滄江枻。奄悲靑山葬。浮世少相知。孰與開新釀。舊游迹已陳。老懷長惻愴。</text>
<title>松風。效韋體。</title>,<text>俗喧厭溷耳。愛此松風鳴。空巖互應響。哀壑遞傳聲。搖曳出林杪。悠揚來澗楹。無絃乃爲貴。頓使塵襟淸。</text>
<title>古意</title>,<text>揚蛾昔入宮。花月常供奉。衰容應見疎。歌舞新承寵。咫尺長信宮。恩波今已壅。愁來彈素琴。夜闌幽韻重。</text>
<title>苦雨歎</title>,<text>有龍潛水底。行雨爲天用。沾灑不知裁。霖瀝何其縱。佳穀腐傷憂。下民昏墊恐。吾將叫帝閽。知汝不勝訟。</text>
<title>長夏岑</title>,<text>四運相推敓。盛極衰還至。艶陽思如昨。朱明倐已季。脩景始埃欝。芒烟轉隆熾。我家山水間。松逕森以邃。携筇憇淸陰。賴得驕陽避。徐行境漸高。物色供遠視。一溪似練凈。衆山如棊置。林列茗旗鎗。塘喧蛙鼓吹。炊烟起遙店。暝鍾來古寺。仰聆雲鶴唳。俯眺沙𩿨睡。凉颸四面來。爽若淸商値。晩途此優游。乃知天所賜。高人齊物我。達士遺名利。嗟余已遲暮。景行猶可企。</text>
<title>崇陵忌辰志感</title>,<text>憶曾歲甲寅。中秋旬有八。龍髯渺莫攀。臣心痛如割。聖質實純粹。淵裏殊豁達。海涵萬彙容。天覆羣生活。咨訪逮蒭蕘。登庸皆俊傑。踐阼十五年。憂勤如一日。東人嗟不祿。仁壽何其閼。微臣忝講官。日趍靑瑣闥。恩私山岳重。報效涓埃蔑。每年八月來。霜露增悽怛。白首滯漳濱。園陵難再謁。丹心耿未已。灑涕瞻天末。</text>
<title>良策聽流堂</title>,<text>祗役出都門。行行鴨江湄。及余竣事歸。月滿始欲虧。客意苦思家。晨昏戴星馳。淸晨憇古驛。東窓射朝曦。幽磵繞軒檻。嫰柳春如絲。豈謂大道傍。有此巖壑奇。悠然滌煩想。深杯聊復持。置此兩京間。貴遊日來思。惟其在荒裔。寂寞無人知。適見老夫賞。遭逢眞有時。</text>
<title>秋夜。次明詩韻。</title>,<text>蓬門晝不開。無客來相尋。冉冉秋光晩。時候轉凝陰。攬衣步庭除。月明河漢深。微風下木葉。錯道跫然音。寂寥籬邊菊。不受淸霜侵。採之泛濁醪。古人獲余心。雲間叫數聲。仰視南飛禽。索居賴伴汝。且復鳴素琴。</text>
<title>煩暑聞雨</title>,<text>煩暑苦無眠。展轉至雞鳴。微風送雨來。千林颯有聲。居然枕簟間。陡覺凉意生。始知造化力。能使炎蒸淸。</text>
<title>蟋蟀</title>,<text>聚族隣幽花。呼羣隱碧草。響淸知夜永。聲澁覺秋早。床簟能相依。風霜得自保。苦吟同爾我。倦睡不妨惱。又逢秋如得意。寧作不平鳴。村雨自無恙。林風相與淸。晴窓吟並苦。旅枕夢多驚。寒候閨中報。調砧亂夜聲。</text>
<title>過滄浪亭有感</title>,<text>我行木溪路。立馬久踟躊。不見濯纓翁。荒亭枕水孤。亭今幾易主。秋色滿江湖。高才稱正平。奇禍崔司徒。漸逵諒非時。鎩翮其無辜。至今有餘恨。不釣東江鱸。</text>
<title>登驪州之堂峴</title>,<text>孤岑一筇倚。萬景雙眸騁。民川遠逶迤。狀若拖脩綆。龍門出天表。霜葉秋容整。攀林摠幽興。緣澗皆佳境。登覽意無疲。優游心自幸。苓榛望迢遞。不禁頻引領。</text>
<title>雪 戊寅十月二日雪</title>,<text>涸陰纔代序。天氣已隆烈。屯雲釀六出。飄洒無蹔輟。簾疎易穿透。樹密工點綴。近水失潺湲。遙岑迷嵽嵲。索居阻賞心。深巷稀來轍。穰穰競高下。颯颯紛明滅。陳丘植鷺翿。漢野看綿蕝。耀質元淸虛。含情更皎潔。勢大極包涵。境澄仍洞澈。萬象自混淪。一塵寧汚衊。呼酒賞便娟。題詩記勝絶。幽居觀物理。聊以安蹇劣。</text>
<title>睡起次靑丘韻</title>,<text>圍爐擁衾眠。落月松窓裡。村杵遠相聞。林鴉猶未起。幽居萬念灰。飢飽忘嗔喜。還思待漏日。衣帽寒如水。</text>
<title>龍潭卽事</title>,<text>淸泉淡客意。好鳥醒幽夢。每耽求仲閑。不學阮生慟。寂寂花當砌。悠悠雲出洞。僧齋知不遠。疎磬晩風送。</text>
<title>挽柳校理世鳴</title>,<text>洛之水東西。君我同年生。伊時尙大明。帝紀年崇禎。庚子同蓮榜。勝會開三淸。及余宰永嘉。梅閣頻逢迎。珪璋挹雅望。盃酒論深情。君詩典而則。騷壇當主盟。擢第入翰苑。文章益有聲。涒灘我去國。君亦掩柴荊。停雲兩地思。歲月幾回更。拔茅大來吉。臺省高君名。去歲白露下。我有燕雲行。君來話殷勤。努力勉徂征。東還屬今春。二竪聞已嬰。俄然死生隔。神理眞堪驚。詞林失顔色。湖閣空崢嶸。翩翩丹旐去。玉樹埋佳城。衰年淚無限。東望便縱橫。</text>
<title>僦屋</title>,<text>僦屋來江村。生計太蕭然。冷厨無兼味。寒堗籍弊氊。課兒讀古書。呼婢汲淸泉。蒙莊有格言。不材乃永年。</text>
<title>野夫</title>,<text>野夫契濶疎。終歲憂糊口。不復夢東華。只應趍南畒。微雨今朝過。春光迴宿莾。石田擬躬耕。恨無沮溺耦。</text>
<title>雨霽</title>,<text>宿雨快新晴。寒郊藜杖外。高林散暝色。幽磵生淸籟。雲鴈喜隨陽。沙𩿨閑傍瀨。悠然發長嘯。此意何人會。</text>
<title>雨後遠眺</title>,<text>久雨滌煩暑。村墟明夕照。杖藜出柴扉。徘徊聊遠眺。松風發淸籟。聽似蘇門嘯。白雲卷復舒。時露山靑峭。晩途任落拓。往事高人笑。澹然去機心。一理觀衆妙。</text>
<title>草河口</title>,<text>孝廟昔龍潛。此路赴瀋陽。風雨歎行役。歌曲令人傷。繼體見雄圖。秉志明秋霜。悲哉弓劒遺。誰復念苞稂。微臣愧無似。執玉今出疆。俛仰已陳跡。流淚何滂滂。</text>
<title>山行</title>,<text>欲向靑山去。借乘一欵段。垂鞭信其行。秋色紛堪玩。幽磵旣泝洄。高林復穿貫。淸霜染楓葉。時序冬將換。峀雲自卷舒。沙鳥相呼喚。景物豈不佳。獨往嗟無伴。</text>
<title>數椽</title>,<text>數椽綠江濱。左右皆榛莾。蕭蕭白髮翁。虛室消塵想。微雨崇朝霽。林園天氣爽。淸風北窓下。白雲東嶺上。架有古今書。門無剝啄響。不聞浮世事。但見桑麻長。棲遲樂如今。簪紱愧疇曩。有味蒙莊言。玄珠得罔象。</text>
<title>葱秀山</title>,<text>祗役出西塞。政値秋光闌。駈馳苦無暇。卽此懷暫寬。翠屛列周遭。間以楓樹丹。有泉出石罅。狀若珠瀉盤。緬思朱太史。錫名留巑岏。梯厓剔苔蘚。字字翔鳳鸞。斯人去已久。風流想漢官。洌彼起遐思。喟然傷心肝。</text>
<title>望龍山</title>,<text>秋氣漸蕭瑟。楓菊日以斑。曠然原野中。蒼翠見龍山。風高下木葉。雲開出螺鬟。征途乏歡悰。對此聊怡顔。惜哉非吾土。無由一登攀。</text>
<title>過湯站古城</title>,<text>不知何代人。築城小溪隈。後嶺前平野。形勝實雄哉。棟宇不復存。瓦礫空成堆。靑葱與牛旁。昔人手所栽。蘇文逆天常。倔強終見灾。朱蒙忽不祀。故國生草萊。全遼自此失。奚但茲城頹。撫跡起遐思。駐馬重徘徊。</text>
<title>通遠堡</title>,<text>河流旣八渡。晩投荒城宿。茅舍結搆精。庭有雞與。椎䯻小兒女。拜客禮容肅。童男年十二。頗解魯論讀。今歲苦蝗旱。田疇秋未熟。夕炊煮蜀黍。蔬有塩蘿蔔。嗟哉此地人。卒歲將枵腹。</text>
<title>十里堡</title>,<text>遼俗曾聞薄。今來尤可異。嗟哉十里堡。錐刀惟射利。見客索房錢。都忘廉與義。有泉不許汲。紙刀多賂遺。乘暗攫行李。征人不得睡。叫呼入厨房。馬頭蒼黃避。嗟吾弱國臣。憤懣心如醉。</text>
<title>次東萊府伯鄭公晳以茅覆菊卽事見示之韻</title>,<text>自我爲覊旅。托契淵明菊。窓前看不厭。爲汝去屛簇。隨風暗香浮。帶日晨光沃。遙知故園秋。政自開遶屋。夕餐追屈氏。採採動盈掬。相思贈阿誰。有美人如玉。千林日搖落。晩節惟爾獨。誅茅庇風霜。素愛知君酷。相將到歲寒。肯數淇園竹。新篇寓深思。凜如秋容肅。早晩賦歸來。對之寧靦目。佳氣不可負。且傾盃中綠。</text>
<title>自蒜山還到萊之西嶺。口呼。</title>,<text>西嶺何迢遞。緣崖路似毫。行行到上頭。馬倦僕夫勞。眼看塵寰小。身與星斗高。夜深風露凄。輕寒透征袍。信美非吾鄕。何事此遊遨。天邊有旅鴈。應共爾爲曹。</text>
<title>次劉伯溫感寓韻</title>,<text>夜久河漢明。衆星環孤月。愁人耿不眠。展轉晨光發。佳期隔千里。川路恨難越。燦燦桃李花。迎春爭媚嫵。豈知東籬菊。傲霜心獨苦。金錢及月季。瑣瑣何足數。一蟬鳴樹間。林居先報秋。朝曛飮白露。嘒嘒何所求。綠葉可深藏。螳螂爲汝憂。老去睡偏减。披衣坐淸朝。日御看漸昇。洞霧俄然消。獨有東岑松。千尺參雲霄。索居無伴侶。沙鳥閑相依。但恐鶗鴂鳴。幽蘭漸凋萎。窮通任造化。世味寧朶頤。楚人不識蘭。視之同衆草。所以屈三閭。澤畔顔枯槁。優游歌紫芝。豈若南山老。</text>
<title>望遠</title>,<text>茅舍堇數椽。石田餘一頃。退伏値明時。優游安暮境。多從野老行。或赴山僧請。探幽向東澗。望遠登西嶺。空林葉有聲。絶壁雲移影。所思在天邊。欲往歸路永。</text>
<title>悲雙嶺</title>,<text>憶昔胡塵暗漢京。君王避寇南漢城。一隅殘堞勢甚危。羽檄催徵諸道兵。問誰勤王嶺南師。左右節度連牙㫌。更有湖西爲掎角。迢迢遠向雙嶺行。雙嶺去城三十里。兩山如束一溪縈。天寒雪下士飢乏。虜騎西來風雨驚。沙虫猿鶴同歸盡。溪水不流屍縱橫。遂令敵勢益鴟張。衮衣慘惔城下盟。昔聞詞客悲陳陶。我今過此亦傷情。安得壯士射天狼。坐見幽薊風塵淸。</text>
<title>杜宇行</title>,<text>吾聞杜宇古帝魂。啼血千秋怨不滅。杜陵老子客三巴。許國初心猶稷契。草堂淸夜拜僕僕。戀主衰鬢渾如雪。精忠至今見詩史。紸纊當年嗟未徹。東韓去蜀數萬里。地濶天長區宇別。爾獨胡爲遠途來。客窓終夜增愁絶。</text>
<title>鳳城人獻鹿歌</title>,<text>九連城下秋草枯。草中麋鹿鳴相呼。峻坂馳下生馬駒。盡是鳳城遊獵徒。射獲一鹿血糢糊。來獻三韓使者厨。嗟吾誠信未曾孚。怪汝遠來爲前駈。賞以巵酒斗米俱。其人稽首禮容麤。歸時大雪滿平蕪。我欲卽鹿爾爲虞。</text>
<title>賣醬嫗歌</title>,<text>征人晩投寧遠城。蠻客聚看閙如市。隔窓忽聞賣醬聲。其聲我國渾相似。呼之使前見其人。八十老婆口無齒。問汝何年此地來。掩抑良久悲且喜。家在水原邑內住。夫姓爲金身姓李。賤籍曾屬綾原房。妾年十六來京裡。我生不辰亂離逢。江都失守同係累。初來瀋陽後寧遠。四十年間頻遷徙。皇庄服役號庄頭。野雨壠風勤耘耔。不幸夫以老壽終。二子征南相繼死。一孫寄與和尙去。但有一女相依倚。高粱作粥朝暮喫。此身孤苦眞無比。天涯擧目非吾土。有時一夢歸桑梓。先人丘墓尙宛然。麥飯寒食長已矣。說盡萬恨復千愁。兩行淸淚如鉛水。我聞此語爲傷悲。贈以蜜果兼束紙。嫗拜傴僂謝深眷。回轅歲暮應來此。家有一甕沉蘿蔔。獻之行厨佐箸七。</text>
<title>喜雨行</title>,<text>微風不起雲拂地。萬木如眠復如醉。霏霏向晩浥輕塵。瀝瀝中宵驚倦睡。山窓五月颯如秋。銀竹離披簷溜駛。田家二旬苦旱乾。水秧野苗俱憔悴。誰敎甘霔惠黔黎。沛然從知天所賜。天人相感理昭昭。聖主鴻恩同雨施。老夫遲暮客他鄕。露種雲耕親野事。明年應不糶官倉。隳突何愁催稅吏。</text>
<title>趙子昂駿馬滚塵圖</title>,<text>烟籠郊樹綠陰繁。細草茸茸滿古原。何來駿馬脫覊紲。陌塵滚處霜蹄翻。馳不受長鞭。駕不引短轅。身閑一丘臥。志在千里犇。疑是華陽任自在。不同伏櫪空含寃。輸入霜縑奪造化。吳興學士宋王孫。煕朝四海無征戰。識後小詞今猶存。君不見海厓舟沉六陵荒。冬靑樹下哭聲呑。</text>
<title>鵝湖講論</title>,<text>雲谷象山探道原。兩賢德業俱稱尊。鵝湖之上會以文。無極太極同討論。太極之說易中來。添一無極濂溪言。陸學元來主簡易。謂是脩辭何用繁。刊落支離貴頓悟。兄唱弟和如箎塤。考亭誦法是茂叔。辨論往復何蟬媛。當時所爭各言志。背馳還同南北轅。二老生幷南渡後。學本伊洛同淵源。如何此會不相下。交好他時終未敦。德性如能兼問學。末流未必趍禪門。</text>
<title>匏瓜行</title>,<text>匏花白瓜花黃。繫而不食聖人傷。葵亭野老數畦種。結子何憂無所用。小者盤飧大者舟。東陵之邵㓒園周。</text>
<title>枉虫行</title>,<text>有蜂有蜂名枉虫。深山老木爲其宮。大如蜣蜋色甚赤。其徒寔繁如斯螽。不自旨蓄以御冬。但開戶牖靑林中。山家每歲養密蜂。蕎麥花開始成功。枉虫何來率醜類。恃強凌弱爲能事。利嘴長脚聲薨薨。乍聽疑是風雨至。自謂獰頑勢無敵。不知人情有厚薄。園童每助密蜂戰。短箒長鞭紛搏擊。枉虫之死日百數。血肉狼籍委塵土。口腹殺身眞可哀。勝之不足稱威武。何如自在空谷裏。不與山家爭甘美。君不見名利禍人死滔滔。千秋監戒垂靑史。</text>
<title>次東坡四時詞韻 丙午春○月課三下</title>,<text>桃花未落杏花落。片片風吹入繡幕。佳人睡起淸晝遲。羞殺春粧映紅萼。輕寒瘦損十分肌。尺素裁來將寄誰。暗牖從他蛛網遍。如今不學舞羅衣。夏 三下梅雨初晴晝漏永。高樓百尺迎風冷。濕盡紅巾玉筯橫。織成錦字金梭靜。千愁輸與雙眉顰。欲奏芳琴聲未匀。簾外多情燕子舞。眼中不見相思人。冬 三下朔風栗烈動簾角。急雪飄飄寒日薄。幽泉斷續凍痕生。古木蕭疎殘葉落。坐看前林噪暮鴉。金爐撥火斟流霞。一夜相思頭欲白。難憑驛使贈梅花。</text>
<title>刈麥詞</title>,<text>五月南風天氣暖。腰鎌野外黃雲斷。頳盡擔肩晩歸來。婦兒迎笑柴門開。忽忽打取略𥳽揚。作飯那嫌中有糠。松枝爇火夜相語。明曉荷鋤南畒去。</text>
<title>採樵詞</title>,<text>溪上老翁礪斧斤。一擔朝破東山雲。荊榛翳薈採無數。傍有蒼松千尺樹。蒼松不改四時色。偃蹇恰如林下客。寄語老翁勿剪傷。匠石他時須棟樑。</text>
<title>捕魚詞</title>,<text>野老門前溪水深。魦鱨鰋鯉此浮沉。漁翁日日設芳餌。魚貪芳餌不知避。我行見之爲三歎。瑣瑣此魚何足筭。神龍可制緣有欲。况又名途多寵辱。</text>
<title>山居</title>,<text>山居依鴨峀。村逕對鷗波。莊夢甘爲蝶。楚眉任嫉蛾。溪行魚可釣。門寂雀堪羅。世事藏蕉鹿。年光赴壑蛇。雲深埋虎豹。江暖露黿鼉。鴈寫天中字。鸎調樹上歌。九臯淸唳鶴。遙嶂碧堆螺。頹砌蝸雕篆。晴沙蠏執戈。蜂衙元整肅。蟻路豈蹉跎。蛩語迎秋急。蚊雷入夜多。曬書愁去蠧。沽酒喜斟鵝。鵲噪行人至。鳩鳴驟雨過。舂鋤難理穢。促織不飛梭。病驥嘶寒櫪。倦牛臥晩坡。蠅營偏攬睡。鴉宿衆爭柯。黠鼠工穿壁。飢蝱巧着簑。草腥蝌蚪水。丸轉蛣蜣窩。笑殺螳遮道。憐他鼴飮河。點衣螢自得。食壤蚓無那。雞喔催晨起。蟬吟伴日哦。羣才龍起澤。盛際鳳巢阿。萬里溟鵬意。其如斥鷃何。</text>
<title>燕京懷古</title>,<text>千古荒王宅。幽燕號最雄。分茅周錫邵。棄地石和戎。永樂稱行在。金元有故宮。臺隍連漠北。舟楫控山東。漕粟來伊洛。運材自華嵩。崤凾途不阻。吳越水相通。三晉微茫外。兩河指顧中。建都元赫赫。佳氣復怱怱。城郭形皆壯。樓臺勢並崇。考鍾聞甲第。鳴佩會羣公。祥瑞四方至。車書萬國同。盈筐珠錯落。執贄玉玲瓏。豈意刑餘禍。能敎寶曆終。滄桑浮世變。文物一朝空。盤拆仙人露。波寒太液風。旅游增感慨。至化憶昭融。瓊島晴雲白。金臺返照紅。新詞追庾信。蕭瑟愧難工。</text>
<title>寂寞</title>,<text>寂寞元亨里。寒宵坐弊氊。悄然還感舊。惕若更追愆。素計違潛漢。危機惹赴燕。鋃鐺愁對吏。牢犴夢歸田。欲殺時論峻。全生聖主憐。移家猶甸服。僦屋更林泉。衆水環孤店。千峯護數椽。雲霞相映帶。魚鳥共流連。玩物幽居最。含杯野興顚。三陽回昨夜。一氣轉新年。渠柳迎風嫰。庭梅妬雪姸。乾坤悲俛仰。桑海閱推遷。已覺榮華誤。都將懣羡捐。哦詩方得意。不必世間傳。</text>
<title>挽姜原州 琛</title>,<text>傾盖年俱妙。期君必大鳴。戰闈終下第。筮仕始颺聲。謹潔身常檢。謙虛道乃亨。沉淪郞水部。簡拔尹箕城。歷試治皆最。頻褒寵莫京。移符當儉歲。振廩撫疲氓。貸粟舟纔泛。難醫病忽嬰。朝言色示起。夕訃理堪驚。執手違諸子。亡琴慘老兄。衿陽出飛旐。蒿里近先塋。有室徒懸磬。無金可滿籝。跡遺碑墮淚。歌舊水爭淸。樗散風相許。蘭薰意自傾。欒欒丁遠邑。戀戀荷深情。豈謂同遲暮。居然隔死生。靑山埋玉樹。那得不沾纓。</text>
<title>挽金參判 </title>,<text>尙憶追隨日。居然四十春。忘形初托契。僦屋又同鄰。學業推先輩。風流見古人。連床公退夕。並轡會朝晨。黼黻堪華國。淸修益檢身。分岐游宦遠。異地別離頻。嶺邑治皆最。湖民頌亦循。行裝欝林石。去意季鷹蓴。運泰遷喬羽。恩深縱壑鱗。喉司親御座。駕部象鉤陳。白首尋前好。靑雲躡後塵。宴參扶杖老。名重匪躬臣。盛際翻桑海。歸途對角巾。解携惟有淚。問渡更無津。雅望高南土。孤忠拱北辰。音書阻金谷。衰病滯漳濱。藏鳳傳凶訃。眠牛卜吉窀。過車應痛腹。聞笛倍傷神。詩禮兒繩武。雞綿客動輪。佳城違執紼。鶴峀逈嶙峋。</text>
<title>挽姜參判 碩賓</title>,<text>傾盖歡如舊。于今四十春。霜筠憐氣槩。秋水見精神。倚玉吾慚穢。含盃子任眞。立朝多慷慨。爲吏卽良循。茅土封仍錫。銀臺職亦親。行吟緣彼譖。起蟄荷深仁。燕路纔回轍。龍文遽會津。浮生悲薤露。睿眷軫楓宸。零落人誰在。將迎跡已陳。臨湍西望處。山色碧嶙峋。</text>
<title>自家吟</title>,<text>誰道葵翁拙。猶能理自家。苦吟親筆硯。閑趣話桑麻。往事藏蕉鹿。流光赴壑蛇。庭堆高鳳麥。園摘邵平瓜。雙屐凌雲表。一絲傍澗涯。從風書帶草。冐雨米囊花。門種先生柳。溪橫博望槎。山扉開洞府。巖逕出烟霞。客去慙爭席。鷗來讓占沙。榮枯看穴蟻。皷吹聽池蛙。老屋憐耕叟。晴窓對夢婆。秫荒難釀酒。井洌只煎茶。禪室尋岑寂。碩人問軸薖。墾田齊把耒。登箔競繅車。野興眞堪羡。幽居亦足誇。楚歌憐白雪。仙竈養丹砂。衆水朝宗急。平蕪眺望遐。村籬疎吠犬。郊樹密藏鴉。爐氣微成篆。松聲酷似笳。悠然忘物我。聊以答年華。</text>
<title>李判書元禎遷葬挽</title>,<text>詩禮傳家訓。鸞凰瑞世姿。三朝恩最渥。一節看險夷。榮列台階近。危邦大廈支。聲名元北斗。哆侈忽南箕。焚玉人胡忍。摧蘭理可疑。初非明主意。竟作小臣悲。天道十年復。國言萬姓咨。丹書寃已雪。紫誥寵如絲。賢子靑氊繼。雄藩玉節持。春山移馬鬣。雲路憶鴻儀。族誼曾相睦。交情又荷知。漬綿違嶺外。臨挽倍含思。</text>
<title>憎蚊</title>,<text>賦形殊眇小。搖毒甚豺狼。利口乘間捷。輕身抵隙忙。似蜂簾巧透。非鳥網虛張。衆噪千林暝。羣飛一逕荒。蜮吹同水底。雷殷象山陽。恣橫因陰翳。低垂避日光。草行筯恐露。沙坐體愁痒。造化何多事。胚胎此匪良。啼秋憐絡緯。飮露美寒螿。物理齊難得。幽人意自傷。</text>
<title>書懷</title>,<text>一麾辭北極。千里宅南交。靡鹽從王事。匪躬玩易爻。孤城依絶塞。快閣俯平郊。海市遙看蜃。人烟近接鮫。席從村老坐。門許岳僧敲。遠目愁憑檻。鄕心憶結茅。寒生聞蟋蟀。客久感蠨蛸。菊散經霜蘂。松高掛月梢。漸知浮世理。聊解俗人嘲。逐利心長役。何須數斗筲。</text>
<title>顯廟挽詞</title>,<text>峻德皇穹眷。丕基我后承。孝思兼志物。殷薦恪嘗丞。率履身常檢。包荒度更弘。求賢金作礪。聽諫木從繩。占善微皆錄。違科貴亦懲。虛心公好惡。建極戒偏朋。直有鳴陽鳳。讒無止棘蠅。綢繆先撤土。咨訪逮擔簦。每念民多瘠。頻傷歲不登。賑飢傾帑廩。昭儉斥紈綾。喪制疑能斷。祔儀久始升。憂勤寧少弛。禮樂佇將興。共祝遐年享。那知險釁仍。鏡奩悲似漢。蔬食毁加膝。周夢嗟難驗。杞天忍見崩。小臣蒙眷最。前席近光曾。暫輟承明直。旋趨嶺邑徵。凄凉丹扆在。迢遞白雲乘。鼎水寒波咽。梧山暮靄凝。此生恩未報。臨挽痛塡膺。</text>
<title>演雅</title>,<text>聖朝求駿骨。賤品起羊裘。獬豸叨前席。蟾烏閱幾秋。鴻私曾曲被。駑劣竟難酬。蓐蟻心空在。攀髯世忽浮。仰瞻新鳳扆。伏謁舊螭頭。蚊負終看躓。鵷行肯許留。中兵參騎省。下邑牧驪州。分虎榮還極。割雞智未優。雉馴慙政拙。鶉結念民憂。閣峻平臨鳥。江淸俯察虬。幽懷時泛鷁。晩計欲盟𩿨。船入驢無用。梁趨鴈亦羞。蒙莊蝴蝶夢。蜀客杜鵑愁。門戶蜂房別。雲天鶴路脩。望勞瞻象闕。寒恐近龍樓。自信同麋鹿。誰敎應馬牛。靑山堪隱豹。白首可夷猶。</text>
<title>江樓</title>,<text>蠟屐眞成癖。華簪漸欲投。身閑無局束。境僻得優遊。飛閣連雲聳。長江劃野流。觀梅類何遜。看竹學王猷。樹坐時參鹿。沙行或近𩿨。巖花紅未歇。隴麥綠初浮。酒覺千愁遣。詩能萬象搜。棲遲聊自樂。放浪復誰尤。夜久凉生簟。天淸月滿樓。紛紛塵世事。從此少營求。</text>
<title>觀大和窟</title>,<text>古縣雲山裡。歸程洞穴邊。停軺探勝跡。策杖渡淸川。始至疑無地。稍深別有天。神功難測度。雷斧費雕鐫。濬壑橫槎過。迷途列炬燃。四周皆峭壁。百道亂飛泉。簫徹驪龍睡。㫌磨伏翼懸。餌艮鍾乳出。狀恠石田連。緬憶鴻濛判。誰敎結搆全。秦封徒費力。漢築亦堪憐。境僻人稀到。苔荒世閱遷。功能風雨庇。名合志經傳。壯觀從今最。仙區獨我專。徘徊多古意。眺賞信前緣。都遣樊籠累。猶持翰墨權。臥遊資後日。摸寫寄茲篇。</text>
<title>述懷二十韻</title>,<text>憶曾年少壯。通籍入金閨。黼座垂衣近。爐香滿袖携。絲毫終蔑效。學業古難稽。鼎水悲弓墮。咸池喜日躋。啣恩官內外。宣化嶺東西。策杖厓雲裂。吹笳海月低。鬢衰慙爵祿。腸熱悶黔黎。競笑疎慵甚。猶知得喪齊。浮名辭紫綬。小築卜淸溪。責子陶元亮。飯牛百里奚。石田春種粟。沙岸晩扶犂。境僻人稀到。花深路恐迷。閑來親筆硯。隨處狎鳧鷖。婉孌憐兒女。寒貧媿老妻。烟霞元有疾。桃李自無蹊。幾理遊山屐。長尋上壁梯。跡殊蘭佩屈。風似竹林嵇。吾意甘潛伏。世情任畛畦。舊交誰送酒。新味只茹藜。一夜茅齋雨。愁聞蜀𩲸啼。</text>
<title>山居用王元美韻</title>,<text>漸能齊得喪。不敢怨飄零。屐愛穿雲去。筇憐帶雨停。小園春事滿。高枕午眠醒。野水侵階白。山嵐入座靑。流光看衮衮。衰鬢任星星。魚樂羣依藻。鷗閑獨刷翎。安貧惟糲飯。迎客只茶甁。若問吾生計。課兒有聖經。</text>
<title>九日。用何大復韻。二十韻。</title>,<text>塞邑纔投紱。滄浪晩濯纓。鬢將秋共老。心與水俱淸。嗜酒眞成癖。趨粱幸息營。靑雲無舊識。白雪有新聲。寵辱從時議。炎凉閱世情。棠陰前節度。蓬轉一書生。萸菊佳辰在。村墟苦雨晴。携樽林下坐。策杖岸邊行。古檜參雲直。奔濤劃野縈。帆檣歸別浦。砧杵動荒城。江晩羣鷗至。風高獨鶴鳴。懷人膓易斷。感物慮難平。跡異陶彭澤。狂如阮步兵。羇愁頻北望。旅鴈政南征。吾道堪肥遯。天機悟害盈。尋僧來澗戶。邀客到山楹。孤店炊烟起。遙岑夕照明。薜蘿身漸穩。簪笏意方輕。落拓元違衆。迂疎肯噉名。匣中龍劒色。猶向斗牛橫。</text>
<title>對酒行。次張燕公韻。</title>,<text>室有淵明酒。囊無季子金。樂如魚縱壑。倦似鳥投林。江客停橈過。山僧振錫尋。巖扉澄夕霽。郊樹逗秋陰。鴈陣橫空遠。漁歌隔浦深。鍾期今不在。惆悵若爲心。</text>
<title>咏懷。用劉長卿餘干東亭韻。</title>,<text>旅泊身猶健。衡茅客不過。始知書有味。那得飮無何。宦拙聊安分。心閑卽養和。隨山惟蠟屐。傍水亦漁歌。愛此雙眸騁。紛然萬景羅。雲開孤嶂小。月送遠帆多。澗菜咬還飽。鄕音學漸訛。滄洲眞可樂。一曲少風波。</text>
<title>次張文昌贈山人五言長律三十韻</title>,<text>泰運逢三代。它鄕到幾年。藏榮朱紱謝。高卧素心便。卜宅尋蘆渚。傾囊賈秫田。村隣桃李浦。門泊木蘭船。架壑通樵路。穿厓引石泉。行從花逕熟。坐得釣磯偏。最好觀魚戲。那妨伴鷺眠。嵐開千嶂出。松匝數家連。野叟頻携手。漁翁或比肩。農談欣共酢。世事莫相傳。一局碁圍解。雙樽酒聖賢。文非居客右。業恐忝吾先。浪急催回棹。山佳懶着鞭。幽貞宜獨守。流俗詎隨遷。楚澤思難釋。吳洲樂自全。人應嫌放逸。我不怨迍邅。虛室宵生白。掩關日草玄。谷神師柱史。秋水悟莊篇。舒卷雲何意。徘徊月可憐。叫羣聞落鴈。整翮見孤鸇。籬菊黃猶在。汀籬碧未捐。迎寒風製錦。過雨蘚堆錢。沙鳥來窓外。風帆度檻前。淸時知有味。古樂感無絃。寵辱塵緣薄。榮枯物理然。隔林鳴亂杵。繞店起輕烟。稍喜閑同鶴。還甘嘿似蟬。園陵霜露後。江漢夕陽邊。望眼愁堪結。離魂夢數牽。寄言方召輩。努力佐周宣。</text>
<title>田家吟</title>,<text>自從拔紱後。野老罄交歡。始察民情苦。兼知穡事難。茅因乘屋刈。木爲作犂刊。藝麥田先糞。蒔綿土趁乾。西疇方急務。南畒幾花殘。漑灌寧容息。耘鋤不暫安。種豆時將晩。移秧力又殫。稗宜栽下澤。粱好播高巒。肯厭糟糠食。還甘苜蓿餐。葛衣纔掩骼。蓬首不須冠。簑笠防沾濕。牛羊勉護看。汗流愁盛熱。手皴怯隆寒。水旱常興怨。風霜每發歎。採桑春欲暮。獲稻歲仍闌。灾實元相混。公私自異觀。召呼頻見吏。租稅促輸官。夜卧塵凝席。晨飧月滿盤。聞來堪惻隱。說到更辛酸。聖化欣行草。詩人美伐檀。爾曹須樂業。賦役會應寬。</text>
<title>寂寞吟。次弇州石鹿草堂韻。</title>,<text>寂寞從他笑。棲遲卜此居。靑山連戶牖。流水繞階除。興遣三盃酒。閑披一架書。把鋤挑澗菜。編柵護園蔬。翟尉門羅雀。張公膾得魚。烟霞成疾後。雨露沐恩餘。樗散材非棟。瓦全價豈璵。孤吟時倚杖。緩步不須輿。荷芰還初服。風塵肯曳裾。陶詩眞有味。吾亦愛吾廬。</text>
<title>喜雨</title>,<text>五月瞻雲漢。三農望傅霖。平蕪收返照。孤嶂起層陰。乍喜商羊舞。俄看樹雨淋。寒侵汀鷺睡。響和洞龍吟。綠漲南東畒。靑回遠近林。優沾明主渥。慰滿野夫心。旅泊身漂梗。支離病擁衾。濁醪堪獨酌。華髮已盈簪。漁笛臨風遠。村燈隔浦深。懷人當此夜。愁思改難任。</text>
<title>風月吟。次弇洲韻。</title>,<text>風月誰論價。江湖此有亭。浮榮元蟻夢。晩計自鴻冥。鷺浴當窓見。鸎啼隔樹聽。孤懷臨水澹。愁眼對山靑。跡異吳門隱。身非楚澤醒。幽香聞杜若。曳履下遙汀。</text>
<title>金剛記行</title>,<text>初登斷髮嶺。眞面對金剛。競若篁抽幹。森疑劒動鋩。神淸無玷累。韻遠邁尋常。雷斧勤雕斲。女媧巧點粧。縈回下脩坂。迢遞指仙鄕。遇勝筇頻駐。貪程屐每忙。長安諸佛會。表訓政公房。水月心猶印。松雲跡已荒。欀薨遙隱約。丹雘近輝煌。栢樹禪談穩。蓮花妙法彰。綠蘿籠曲檻。紅藥暎回廊。欲去尋天逸。催行訪地藏。怡神安養最。縱目歇惺長。樓閣通羣帝。川源發十王。躡峯憐削玉。緣澗愛鳴琅。落照明孤塔。晴嵐度衆香。逈看霞作標。怳接羽爲裳。旭日蓬萊頂。高風永述郞。溪喧懸萬瀑。桂古閱千霜。遊客多題壁。騷人獨記楊。字嫌苔蘚蝕。筆憶鳳鸞翔。寶德危撑柱。摩訶遠渡梁。趙遙塵慮遣。放浪醉言狂。住世曇無竭。遺墟妙吉祥。攀巢將駕鶴。坐石恐成羊。次第穿深樹。崔嵬陟峻崗。陰崖春覆雪。虛谷晩生凉。磅礴元鍾氣。朝宗此濫觴。烟雲多態度。卉木盡文章。景物聊堪悅。艱難亦備嘗。鑿山追謝守。回馭異王陽。悵別沙河界。將遵嶺海傍。層臺臨沆瀣。洪渤眺微茫。逸氣分呈露。化權孰主張。噴泉爭怒吼。攢峀互低仰。徙倚林霏起。歸來峽雨滂。暝投蕭寺宿。晨戒駟車彭。牝壑時聞籟。虹橋詎借航。誰敎長躑躅。不使久徜徉。從我二三子。齊名翰墨塲。征途初幷轡。旅舘更連床。賓幕湖南彦。禮羅洛北良。朋遊歌伐木。壯觀略扶桑。腰綬榮吾紫。鬢毛恨爾蒼。道存甘澹泊。運泰莫棲遑。劇飮頻傾勺。新詩已滿囊。行厨薇蕨軟。雜佩蕙蘭芳。勝會眞難得。德音俾可忘。依依仙路隔。戀戀客懷傷。永願辭朱紱。重來到上方。</text>
<title>己未七月十一日夕大風</title>,<text>靜中齊物理。窓外聽調調。欲滌三庚熱。何煩萬竅號。初從蘋末起。轉向樹間高。振瓦威堪畏。吹沙勢亦饕。鏦錚鳴劒戟。突兀動波濤。野惜禾麻偃。林愁鳥雀逃。歲華仍晼晩。客意更蕭騷。寄語嘲風伯。吹噓爾太勞。</text>
<title>書懷</title>,<text>幽居遲暮卜關東。數畒荒田歲願豐。憶昨先朝供奉久。秖今昭代渥恩隆。草綸幾直鑾坡豹。衣繡頻乘栢府騘。葉縣鳧來纔見舃。鼎湖龍去忽遺弓。悠悠世事空沾臆。蹇蹇王臣自匪躬。官似馬曹容放浪。符分驪邑撫疲癃。銀臺出納慙淸漏。棠茇旬宣愧畫熊。大廈急材終棄櫟。異鄕傳客政飄蓬。聊成小築資閑適。爲愛雙流此會同。地秘天慳應有待。澗棲林卧擬無窮。詩書懶讀從兒子。耒耜愁持任僕僮。屐踏晴嵐尋古刹。櫓搖斜日倚孤蓬。樽開籬菊叢叢白。門掩江楓葉葉紅。何幸歸家如社燕。非關避繳學冥鴻。垂竿處處逢漁父。吹笛村村伴牧童。簾捲它山雲盡後。枕高遙夜月明中。悲歡乍覺邯鄲夢。得失都輸塞上翁。沙渚忘機親獨鳥。巖廊論道付諸公。薜蘿暮濕千峯雨。蘭杜秋深一逕風。惟是寸心猶未了。每依南斗望金宮。</text>
<title>憶昨</title>,<text>憶昨微名溷九重。鑾坡步武接夔龍。深慙衮職曾無補。猥荷鴻恩竟見容。湖與賀章專一曲。逕開陶令撫孤松。契深𩿨鷺機相忘。思入烟霞色最濃。日下長安辭幾歲。鏡中衰鬢颯如冬。蘭橈桂棹隨漁父。露種雲耕伴老農。滿地蟾江澄萬頃。揷天烏峀碧千峯。侯門愧殺彈長鋏。勝境怡然住短筇。爭道淸時堪奮翼。自多浮世有閑蹤。荷衣蕙帶還初服。野菜溪蓴足晩供。子課詩書猶懶讀。妻拋蚕織尙能縫。釣磯綠任莓苔滑。澗戶靑從薜荔封。湖月携樽村客過。林風飛錫岳僧逢。異鄕生計君休問。放跡年來似戴顒。</text>
<title>松都。次金麟蹄韶夏，趙經歷祺錫行幸詩韻。</title>,<text>霜露淸秋謁二陵。共知追遠聖人能。豫游從古爲侯度。惠養于今立我蒸。黎庶競來治御路。黃雲初遍叶豐徵。山河縱作分司守。文物依然故國稱。仙蹕迎時民恐緩。高臺臨處地如增。祖宗盛擧聞雖熟。父老爭言見未曾。旗動龍蛇眞夭矯。陳成豼虎欲奔騰。郞逢漢帝眉堪展。士待周文足以興。才退寒儒俱寵擢。技疎村弁亦榮登。天開寶座祥烟擁。花滿丹墀旭日升。枌杜已誇遺澤在。鎬京新得頌王烝。蠲除宿債頒綸綍。協贊嘉猷賴弼承。問苦先朝恩並厚。省方前后道齊凝。非材猥忝諸軍長。信箭催陞九陛層。密邇耿光疑是夢。丁寧溫諭感塡膺。免蒙罪戾終多幸。拜賜臯比若百朋。卽看麗宮生蔓草。願將殷鑑戒淵氷。規存藥石須咨度。慮到苞桑更戰兢。勝事匪惟傳國史。洪私端合載家乘。東郊瞻望回鑾後。愁坐空齋簿牒仍。</text>
<title>客寓</title>,<text>紅塵半世鬢雙皤。未立修名奈老何。臣罪當年禦魑魅。主恩今日傍黿鼉。澗邊採藥雲生屐。磯上垂竿雨滿簑。渺渺江帆來別浦。娟娟沙鳥集盤渦。原頭磽确初收麥。谷口潺湲已種禾。蟾水俯臨淸泂澈。鴨山遙對碧嵯峩。靜觀一理歸微妙。酌喜三盃養太和。物表遨遊營漸省。閑中點檢悔還多。心當快處須容忍。事到忙時勿放過。衣褐那嫌稱白士。轉丹終得籍黃婆。空林有月晴流影。古井無風晩息波。身退更能安寂寞。宦成寧復恨蹉跎。僧逢石逕談眞際。書閱松窓却睡魔。尙許寸誠懸北極。肯回殘夢戀南柯。君看天外冥冥鴈。不爲稻梁入罻羅。</text>
<title>挽李參判沆</title>,<text>生同丙子紀崇禎。族誼交親是弟兄。鄰舍把盃春共賞。僧齋連榻歲頻更。臨風玉樹形慚穢。飛屑玄言吝不萌。宦跡中間愁遠別。璽書高第奬治聲。邊關君作分符吏。深峽吾爲閉戶氓。千里停雲難命駕。一天明月逈含情。偉才本合居廊廟。宸簡先陞尹漢京。簪盍金門渾似夢。杖携蓮社亦曾盟。容顔未覺重逢異。疾病仍從盡悴嬰。豈謂凶音傳海甸。忍敎奇氣掩佳城。循良已勒忠原石。部曲應悲守禦營。東望靑山秋色裏。數行衰淚爲霑纓。</text>
<title>旅泊</title>,<text>旅泊依山水。逍遙送暮年。孤帆紅樹外。雙屐白雲邊。歸思追張翰。逃名似魯連。重陽佳節近。爛醉菊花天。</text>
<title>南漢</title>,<text>把酒開元寺。春來興政長。江山新氣色。城闕舊關防。幕府留三載。男兒志四方。寄言諸學士。努力報明王。</text>
<title>挽吳判書 挺一</title>,<text>詩書繩舊業。文彩荷殊榮。一節無夷險。三朝有老成。滄桑悲倐忽。杯酒憶平生。滿袖公私淚。悽悽送九京。</text>
<title>雞林。次五峯韻。</title>,<text>寂寞雞林國。千秋遠客來。殘花依舊發。逝水幾重迴。鰲峀秋雲晩。鮑亭夕照哀。無人吹玉笛。吊古獨登臺。</text>
<title>帒巖</title>,<text>宇宙何年闢。溪山待我來。潭深龍作宅。寺古佛餘臺。石倚靑天劒。湫鳴白日雷。探看須盡意。歸騎莫相催。</text>
<title>稷山途中</title>,<text>緬憶溫王裔。來都慰禮城。河山空自寶。蠻觸幾相爭。寂寞前時事。徘徊過客情。綿綿千歲業。終遣義慈傾。</text>
<title>聞大司馬徐公 必遠 捐舘。以詩悼之。</title>,<text>不肯隨流俗。公眞柱石臣。新除大司馬。遽作九原人。謗集名難衊。時危志未伸。殷勤臨別語。天末獨傷神。</text>
<title>登義相臺看日出</title>,<text>爲看紅日出。超步碧山來。色動羣星避。光臨萬國開。官疑宅暘谷。仙若問蓬萊。天餉茲游壯。陶然進酒盃。</text>
<title>元日</title>,<text>南國吾猶客。東皇序復春。山川形勝異。雨露發生均。日下思明主。雲端望老親。陶然一樽酒。隨地可安身。</text>
<title>復次萊伯竹淵韻</title>,<text>關塞春光動。登臨客子閑。忘機狎鷗鷺。盡意賞雲山。列戍寒依浦。歸帆暝出灣。停盃忽惆悵。幾日共西還。</text>
<title>蟋蟀</title>,<text>纔道鳴蟬歇。誰敎蟋蟀來。天機元不息。人事亦相催。多病宜高枕。傷時懶擧盃。秋陰迷北望。更欲陟崔嵬。</text>
<title>李參奉時明丈居境內。年八十有四。聞其初度日開壽樽。以詩賀之。</title>,<text>聞說庚寅降。神皇萬曆年。奇才眞璞玉。高趣竟林泉。舞彩多賢子。懸弧敞勝筵。臺萊吾欲頌。愧乏筆如椽。</text>
<title>回棹吟</title>,<text>雅有滄洲願。仍無簿領勞。江流卄灘險。時序九秋高。瀟洒𩿨爲伴。沉冥世欲逃。懷人終不釋。惆悵隔烟濤。</text>
<title>卽事</title>,<text>去國蓬俱轉。之官月再團。烟波迷極浦。雲樹護危欄。夜久漁歌發。風高旅鴈寒。秋衾成小夢。依舊直金鑾。</text>
<title>出站坡山舟行作</title>,<text>晩泊依烟渚。晨行過月溪。河明船上下。雲起水西東。紫袖催人老。靑樽共爾携。時危無報效。從此返山棲。</text>
<title>差祭英陵志感</title>,<text>從古吾東國。垂衣頌聖君。明明齊舜德。郁郁似周文。象魏虛銀海。仙遊自白雲。孤臣無限思。沾灑日西曛。又一德文僖相。經綸黃許親。功高同祭祀。契合見君臣。謭劣慙先訓。艱危憶古人。寢園山雪盛。供事獨傷神。</text>
<title>大灘</title>,<text>天險瞿塘最。楊江比若何。驚濤喧霹靂。危石露干戈。世路還多事。扁舟此累過。篙師須用力。歲暮足風波。</text>
<title>作吏</title>,<text>作吏身猶隱。登樓興更豪。苔庭無訟牒。煙渚自漁舠。遲日花光重。輕風麥浪高。升沉君莫問。春酒政鳴槽。</text>
<title>謾吟</title>,<text>地理山溪阻。民風濊貊餘。庭閑稀聽訟。晝永好看書。滿酌樽中酒。徐驅花下車。君恩隨處在。不敢愛吾廬。</text>
<title>送禮議閔正叔令公致祭魯陵</title>,<text>聖代情文備。君行謁魯陵。孤墳京國遠。遺跡後人徵。夜月啼鵑血。春山照佛燈。從知吳太伯。至德古今稱。</text>
<title>庚戌春。以守禦從事。自原州向橫城。計今十年矣。途中感舊。口占一律。</title>,<text>疇昔靑油客。如今玉節行。艱危雙髩換。際遇兩朝榮。溪柳籠煙暗。山花過雨明。蟾江日夜去。憐汝向秦城。</text>
<title>次邦瑞韻。題橫城客舘。</title>,<text>節使褰帷日。騷人並轡行。歸裝雙蠟屐。前路衆香城。花月供詩酒。雲山擁旆㫌。應知四仙輩。邀我上東瀛。</text>
<title>伊川途中。書示邦瑞。</title>,<text>玉節慙分陝。靑牛學出關。憐君多道氣。從我訪名山。雲路身疑化。辰居手可攀。悠然塵慮豁。永日却忘還。</text>
<title>正陽寺</title>,<text>歸依眞勝地。兜率卽諸天。古塔浮雲衛。高僧栢樹禪。千峯來爽氣。一宿信前緣。淸夜無塵夢。長空寶月圓。</text>
<title>叢石亭</title>,<text>嵯峩千仞石。並立海之中。斲削非人力。陶甄賴化工。干霄軒壯氣。捍水策元功。玩賞終今夕。襟開萬里風。</text>
<title>錦江亭</title>,<text>斷岸臨平野。孤亭據上游。雙流明鏡挾。千嶂碧螺浮。賴遣樊籠累。還疑汗漫遊。王孫終古恨。蜀𩲸至今愁。</text>
<title>平昌途中</title>,<text>時候秋將晩。溪山路轉東。褰帷紅樹下。弭盖白雲中。地僻逢秋鹿。天長見塞鴻。滄洲雖可樂。覊思浩難窮。</text>
<title>召公臺。憶翼成黃公。</title>,<text>棠茇追思地。黃公似召公。碑殘秋草沒。臺壓海濤雄。駑劣慚先輩。經綸憶舊功。斯人如復作。盤石奠吾東。</text>
<title>沃原驛早發</title>,<text>傍海多佳境。觀風作勝遊。聞雞孤店月。驅馬亂峯秋。家遠書仍阻。年衰紱未投。聖朝蒙眷遇。㓒室敢忘憂。</text>
<title>望洋亭</title>,<text>細路盤雲磴。名亭聳海隅。天晴石門出。木落欝陵孤。賈客紛來往。眞仙竟有無。憑欄多少事。難與畫圖輸。</text>
<title>宿興富驛村。時縣宰以武試未還。</title>,<text>征役何時已。村原去路賖。送迎無地主。寄宿有田家。暗壁聞虫語。淸樽對菊花。偏敎詩思苦。爲是滯天涯。</text>
<title>北寬亭</title>,<text>見說東州勝。高臺北望通。溪山天作險。禾黍歲仍豐。紅旆依秋樹。淸笳響晩風。弓王小竪子。世亂亦稱雄。</text>
<title>海山亭</title>,<text>嶺外多佳境。高城最不凡。仙游三日浦。秋老七星巖。芳樹登山屐。長風過海帆。沙禽如惜別。兩岸送呢喃。又山海專雙美。乾坤獨此亭。牙㫌連錦樹。鼓吹動滄溟。境僻觀魚鳥。居高攬日星。四仙經過地。苔壁尙留銘。</text>
<title>叢石亭</title>,<text>面面都相似。崢嶸直上天。鬼神煩護衛。造化費雕鐫。屹立風濤裡。長依日月邊。目中曾未有。更欲問羣仙。</text>
<title>通川途中</title>,<text>肅肅征驂發。迢迢驛路長。滄溟初出日。高樹已飛霜。來鴈同爲客。歸雲獨望鄕。緣溪尋小店。籬菊盡情黃。</text>
<title>過擊壤村</title>,<text>早發平康路。遙看擊壤村。田疇收黍稷。籬落散雞豚。帝力人何有。堯封號尙存。明時咨岳牧。駑劣忝維藩。</text>
<title>次麟蹄壁上韻</title>,<text>路轉過千嶂。林深見數家。名區遙駐節。賢令政栽花。鱠細盤登鱖。泉甘鼎煮茶。他鄕成好會。留醉日西斜。</text>
<title>重謁壯節公墓志感。洪川倅以宗人與祭。</title>,<text>緬憶吾先祖。前朝樹大功。在山如虎豹。殉節辨魚熊。古墓寒江上。殘碑夕照中。蕉黃重到此。酹酒思無窮。又玉節來觀察。銅章會使君。支看百世遠。身自一人分。吹角昭陽路。焚香始祖墳。親親寬禮數。欵語任斜曛。</text>
<title>夜到狼川</title>,<text>路危通絶壁。山晩結層陰。吹角栖烏動。驅車落葉深。思親千里淚。報國百年心。應有幽棲客。寒宵正擁衾。</text>
<title>贈龍巖僧幸衍。次其韻。</title>,<text>暇日無官事。藍輿訪衍公。神仙元海上。快閣自天中。吾道存心貴。師家見性工。不須論異趣。淸凈本來同。</text>
<title>晩到水回村</title>,<text>遠遠尋孤店。停驂日已斜。疎籬聞吠犬。喬木見棲鴉。去國身如葉。愁時鬢有華。峽田堪種秫。晩計欲移家。</text>
<title>偶吟</title>,<text>早爲香案吏。晩學㓒園翁。問舍靑山下。耕田白雨中。京華瞻直北。身世老墻東。寂寞懷人淚。非關泣道窮。</text>
<title>下邑</title>,<text>下邑非京邑。他鄕近故鄕。雨添溪柳色。春洩野梅香。晩學倉公術。新抄陸氏方。閉門無俗客。一枕臥羲皇。</text>
<title>演雅</title>,<text>駑質元非驥。人呼慣應牛。移家烏鴨里。典酒鷫鸘裘。策杖驚𩿨睡。趨粱愧鴈謀。春宵成蝶夢。花月近龍樓。</text>
<title>啣杯</title>,<text>一自辭京洛。光陰歲忽經。心緣觀水澹。眼爲對山靑。村雨桃花艶。溪風杜若馨。含盃遺世事。不作楚人醒。</text>
<title>望崇陵</title>,<text>五雲松栢路。一望淚潸然。經幄論思日。湯泉扈從年。恩波深似海。仙馭遽賓天。子惠蒼生德。終應萬古傳。又纔赴金門召。遽看玉几憑。攀髯徒自慟。蓐蟻竟誰能。客路春愁遍。喬山夕望凝。鴻圖貽燕翼。佇見泰階升。</text>
<title>客去</title>,<text>轉覺塵緣薄。初知睡味眞。休官從去歲。把酒答昌辰。月到他鄕白。花如故國春。茅齋長寂寞。惟對卷中人。</text>
<title>習靜吟</title>,<text>空齋常習靜。無客到柴門。山晩濃雲吐。江鳴急雨呑。聖賢書滿架。淸濁酒盈罇。耕鑿歌堯力。休官是聖恩。</text>
<title>月夜</title>,<text>榮路辭朱紱。流光感白頭。孤樽銷永日。一葉報新秋。夢蝶莊生樂。啼鵑杜子愁。高高今夜月。千里照龍樓。</text>
<title>物我</title>,<text>物我元無競。乾坤豈有私。月憐纔滿夜。花愛始開時。不作皺眉事。長吟擊壤辭。山田幸豐孰。秫酒亦堪持。</text>
<title>乍晴</title>,<text>溽暑辭三伏。新凉進九臯。江呑孤嶼逈。天揷數峯高。叔夜從來懶。元龍自是豪。閑中無世慮。眞樂付村醪。</text>
<title>七夕遇雨。俗言牛女別淚。</title>,<text>靈匹經年會。星橋此夜過。羞爲巫峽女。勝作桂宮娥。河漢離愁滿。塵寰乞巧多。別來無限意。雨淚忽滂沱。</text>
<title>不赴安邊任。還家有作。</title>,<text>都護新投紱。滄洲晩結廬。遠山雲捲後。高樹鴈來初。阮籍狂耽酒。虞卿老著書。未能經世務。吾道竟何如。又輕舟初赴洛。匹馬早還家。卜築能㘽柳。休官肎待瓜。聽蟬依茂樹。伴鷺步淸沙。野老來相賀。江村酒可賖。</text>
<title>賢溪歸雲 或云彌勒山在興原江上</title>,<text>彌勒東南望。雲輕碧數峯。浮來愁變狗。深處喜從龍。澗樹春常濕。山窓晝亦封。旱餘千里雨。能復慰三農。</text>
<title>計拙</title>,<text>計拙甘農圃。居閑遠市朝。晩凉生竹簟。疎雨滴芭蕉。把釣臨沙岸。探花過野橋。㓒園多好語。第一是逍遙。</text>
<title>夢謁崇陵宛如平昔。覺後志感。</title>,<text>一自遺弓劒。頻傷白露秋。遽然成昨夢。宛若侍前旒。零落人誰在。支離我獨留。喬山遙送眼。江漢只孤舟。又賴有秋衾夢。重瞻八彩眉。玉音猶在耳。珠淚自沾頤。仙馭乘雲遠。鴻名向廟垂。今王眞繼述。拭目見雍煕。</text>
<title>漫興</title>,<text>懶言當世事。猶讀古人書。彭澤休官後。漳濱卧病時。溪雲低座密。山雨度牕疎。春色無遐邇。百花護草廬。</text>
<title>秋月</title>,<text>月爲中秋好。人於異地看。急流誰退勇。行路古來難。露浥黃花凈。江翻白鷺寒。孤臣無限意。長在五雲端。</text>
<title>早起</title>,<text>早起緣無寐。蒼茫野色秋。宿雲猶擁樹。眠鷺不離洲。計拙甘農圃。途窮敢怨尤。黃花一樽酒。歲晩得優游。</text>
<title>夜吟</title>,<text>漢水流無極。征鴻去渺然。碧梧秋漸老。丹桂月初圚。浪跡隨漁父。齋心伴老禪。親朋書一紙。那得到愁邊。</text>
<title>憶天休</title>,<text>苦憶天休弟。南雲隔遠途。別來雙鯉少。秋後一鴻孤。歲月憐衰髩。風塵愧腐儒。勖君辭黻冕。同我臥江湖。</text>
<title>菊花</title>,<text>楚客悲搖落。東籬尙有花。暗香風外至。疎影月中斜。餐喜頹齡制。種如遠樹嘉。孤懷聊對酒。秋色似陶家。</text>
<title>次工部江上日多雨韻</title>,<text>客寓何多日。流光又暮秋。飢餐菰米飯。寒擁木綿裘。露菊開沙岸。風帆過水樓。從知陶靖節。晩計樂歸休。</text>
<title>種葵花作</title>,<text>愛爾非凡卉。一叢手自栽。葉凌殘雪嫰。花向太陽開。地僻何人賞。香浮戲蝶來。爭春何太急。桃李摠輿儓。又芳樹初移種。幽居正落成。托根眞得所。闘色本無情。微物傾陽意。孤臣戀主誠。小園相對處。老眼爲君明。</text>
<title>播糓</title>,<text>播糓村村急。前山雨乍晴。田家勤日作。婦子饁春耕。幸熟今年麥。甘爲聖世氓。漢朝寬大詔。聞已恤孤惸。</text>
<title>壬戌人日</title>,<text>故國三年別。新春七日來。雲霞皆自媚。梅柳遞相催。南鴈書千里。東風酒數盃。甘從漁父問。不學楚臣哀。</text>
<title>吟秋</title>,<text>榮枯元一理。旅泊已三年。風月誰論價。江山自宿緣。含盃楓樹下。倚棹荻花邊。落拓何須問。吾今草太玄。</text>
<title>墨坊村舍作</title>,<text>四馬東歸路。秋山白露繁。初非文苑客。暫駐墨坊村。覆舍松陰靜。環籬澗水喧。兒童笑相語。此老去來煩。</text>
<title>泉浦</title>,<text>歷覽秋山勝。還登野渡船。長空孤鴈度。喬木亂鳴蟬。漢水流無極。神都望渺然。哦詩方得意。羸馬不須鞭。</text>
<title>重陽</title>,<text>最愛重陽節。秋深野老家。孤亭依綠水。衰髩對黃花。露冷蛩音靜。風高鴈影斜。未應談世務。爛醉是生涯。</text>
<title>遂初吟</title>,<text>三月江村路。風花處處飛。垂竿如有待。坐石澹忘歸。朱紱多榮辱。滄洲少是非。陶公歸去後。不恨世相違。</text>
<title>蒼峯驛</title>,<text>早發橫城路。煙霞過幾重。春田耕白水。古驛住蒼峯。坐樹憐鸎語。緣溪訪鹿蹤。平生佳句癖。理得一吟筇。</text>
<title>逍遙吟</title>,<text>飮啄應隨分。逍遙勝作官。非關明主棄。自學碩人寬。白鷺行吟伴。靑山坐卧看。有時逢野老。沽酒罄交懽。</text>
<title>靜裏吟</title>,<text>寂寞藤蘿逕。淸凉水石居。嶺雲低座密。林雨度窓疎。阮籍窮耽酒。虞卿老著書。那從詹尹卜。高枕是吾廬。</text>
<title>雨晴</title>,<text>苦雨纔看歇。浮雲不肯開。澗蔬眞當肉。村酒亦盈盃。草綠迷行徑。江淸繞釣臺。野夫無一事。登眺意悠哉。</text>
<title>田家</title>,<text>作苦田家最。終年四體勤。灌園分白水。刈麥動黃雲。蔬糲何曾飽。誅求不忍聞。誰能如鄭俠。圖畫獻明君。峽地元多瘠。田家只願豊。催租愁悍吏。去草仗頑童。漑灌通渠白。菑畬燒野紅。題詩賡七月。早晩採民風。</text>
<title>爽氣</title>,<text>爽氣松窓夕。輕陰麥秀秋。夢䰟天北極。蹤迹漢南州。竹露偏醒醉。荷風亦散愁。棲遲人莫笑。吾道已盟鷗。</text>
<title>丹心演雅體</title>,<text>丹心懸象闕。白首卧蟾湖。世事隍中鹿。人情屋上烏。甘爲𩿨鷺伴。不應馬牛呼。寄語螭頭客。吳江肯鱠鱸。</text>
<title>定州贈權書狀</title>,<text>上价佳公子。詞人更輔行。分臺霜滿路。候舘月臨城。靡鹽從王事。懷歸减客情。老夫才已退。猶自賦西征。</text>
<title>早發九連城</title>,<text>野宿無更漏。呼僮候曙光。他鄕饒遠夢。今日是重陽。露浥厓楓凈。風傳澗菊香。壯游差可樂。况有酒盈觴。</text>
<title>遼陽志感</title>,<text>羸驂行七日。遼塞始經過。樹老令威郭。波寒太子河。文皇曾駐蹕。世勣亦橫戈。豪傑俱陳迹。臨風一浩歌。</text>
<title>十里堡早發</title>,<text>遠客難爲夢。貪程趁曉光。柴門雞唱月。蘆渚鴈啼霜。野曠沙河小。雲開瀋路長。行行到白塔。紅日上扶桑。</text>
<title>瀋京</title>,<text>盛京眞壯觀。列戟見雄威。粉堞連雲起。朱甍輝日飛。殊方難久客。廢舘豈如歸。轉憶神皇末。樞臣誤事機。</text>
<title>夜雨</title>,<text>燕路餘千里。瀋京滯二宵。秋陰初漠漠。寒雨轉蕭蕭。夢度遼河懶。心懸魏闕遙。明朝淸鏡裡。白髮定應饒。</text>
<title>玉田縣</title>,<text>種玉何年事。居人問不知。市中南北貨。街上冶遊兒。鬂雪愁添白。衣塵恐染緇。何當了征役。歸及臘梅時。</text>
<title>通州</title>,<text>直隷諸城郭。無如此地雄。風煙遼塞接。舟楫帝京通。倦客三韓外。高樓萬井中。乾坤二已已。能不憶孫公。</text>
<title>漁陽路</title>,<text>迢遞漁陽路。山河擧目新。風沙飛擁馬。烟樹遠疑人。戰伐城空在。英雄跡已陳。相逢燕趙客。感慨酌無廵。又我懷謝疊山。百六値時艱。辟糓腥羶裡。垂名宇宙間。孤忠齊宋瑞。大節亦燕關。却顧留丞相。憑生實汗顔。</text>
<title>南至</title>,<text>公事眞難了。三旬滯會同。玉河冬少雪。燕市晝多風。家在千山外。陽生一氣中。鬢邊添幾縷。不待看靑銅。</text>
<title>爲客</title>,<text>爲客何多日。流光已仲冬。晴懸燕市月。寒動午門鍾。禮士先從隗。知音亦有傭。賢豪俱此地。感慨訪遺蹤。</text>
<title>薊城是戚少保所築。途中懷古。</title>,<text>淸晨發古寺。駈馬薊門東。遠樹浮天際。孤烟生野中。衣冠今日異。障塞舊時同。不盡滄桑感。仍思少保功。</text>
<title>偶題</title>,<text>絲綸承北闕。斧鉞鎭東藩。最有溪山勝。仍無簿領煩。烟槐開綺席。花雨對淸樽。未效涓埃報。深慙荷主恩。</text>
<title>梨花</title>,<text>不恨年光晩。梨花萬樹春。輕盈多意態。孤㓗最精神。帶雨低朱戶。隨風落錦茵。開簾供勝賞。呼酒答佳辰。</text>
<title>次都事神林驛韻</title>,<text>孤店靑山下。逍遙盡日留。去來猶遠容。俛仰獨深愁。門對千峯秀。軒臨萬壑流。知君詞賦麗。命筆記淸遊。</text>
<title>多病少睡。苦蛙聲聒耳。得一律。</title>,<text>伏枕眠難穩。蛙鳴不背休。喧喧眞可厭。趯趯更何求。蚓飮堪同列。蟬吟邈寡儔。公孫能躍馬。井底謾包羞。</text>
<title>誕日進賀箋志感</title>,<text>憶昨虹流節。羣公醉法樽。今秋還此日。千里阻脩門。金鏡何人獻。華封故事存。覊心懸魏闕。悵望欲銷魂。</text>
<title>步月</title>,<text>久客元無睡。披衣步月中。崇陵恩未報。魏闕戀何窮。露冷虫聲急。天晴鴈路通。思歸多少恨。非獨爲秋風。又蟋蟀聲非苦。覊人自不眠。素飧慙報國。黃髮憶歸田。浮世交翻覆。芳樽酒聖賢。殷勤天際月。爲我到窓前。</text>
<title>大關嶺</title>,<text>故郡臨滄海。東行度大關。橋危人渡㤼。逕險馬行艱。世路眞多事。吾生苦未閑。鄕園存舊業。初服幾時還。</text>
<title>丘山書院。謁素王眞人。言是吳道子畫。</title>,<text>偶同先聖諱。祠廟建何年。古畫儀形肖。諸生俎豆虔。高山猶仰止。大道本昭然。願學吾夫子。先看鄕黨篇。</text>
<title>仙槎舘</title>,<text>仙子何年去。名區此日尋。天低孤島出。溪繞萬松深。鏡裡潘生髩。樽前越客吟。迢迢興富路。暝樹已棲禽。</text>
<title>久客</title>,<text>久客三秋盡。長亭四牡騑。谷深雲自出。林晩葉爭飛。山水知音少。田園宿計違。何當賦歸去。初服有荷衣。</text>
<title>十月初二日。坐原曷驛舍。遇大雷雨記事。</title>,<text>十月春州路。停驂坐小軒。洞雲初潑墨。山雨轉翻盆。百里雷聲虩。三時電笑煩。玉成須勉勵。深望体乾元。又前歲冬雷動。銀臺直宿時。蒭言陳闕失。天語奬箴規。虩虩灾何荐。冥冥理可疑。賈生長太息。惟有後人知。</text>
<title>挽豐陽君張善徵</title>,<text>巨室傳喬木。先朝念渭陽。殊恩班聽履。浮世海爲桑。醫問優新渥。哀榮視舊章。不知乘化去。猶近白雲鄕。</text>
<title>拜都承旨志懷</title>,<text>陞擢非吾分。生成實國恩。銀臺叨首席。燕路戒征轅。過福灾應至。乘危慮自存。鄕園回望處。花竹掩柴門。</text>
<title>江都</title>,<text>江都形勝地。四面限滄溟。天濶烏頭浦。春晴燕尾亭。樓高先得月。壇古逈參星。不盡登臨恨。前車在丙丁。</text>
<title>次九盃亭韻</title>,<text>衰朽慙明主。居留忝舊邦。金湯控西路。舟楫達東江。荷發香侵座。山晴色滿窓。歲荒身又病。不欲倒盈缸。</text>
<title>甲戌南至</title>,<text>僦屋纔容膝。靑山繞戶深。雪消聞澗響。陽復見天心。環佩違趨陛。親朋阻盍簪。村醪殊不薄。誰與共開襟。</text>
<title>元亨里。有申企齋舊居。</title>,<text>杖策尋荒墟。人傳企老居。寒流通野遠。古木入雲疎。遷謫何相似。文章愧不如。登臨無限意。斜日爲躊躇。</text>
<title>柳生泗將營草堂。先求余詩。戲贈之。</title>,<text>草堂經始日。先索野夫詩。早計求鴞炙。幽居傍鴨池。好栽松偃蹇。須養竹參差。病懶吟哦廢。猶堪把酒巵。</text>
<title>旅鴈</title>,<text>東風吹旅鴈。一一伴春迴。遠勢天中出。寒聲月下來。棲尋滄海上。影動白雲隈。孤客聞還早。溪山酒數盃。</text>
<title>咏雲次杜韻</title>,<text>遙嶂舒還卷。孤村淺復深。從龍飛巨壑。伴月宿疎林。鴈去迷紅樹。僧歸失碧岑。春田三日雨。野老好開襟。</text>
<title>咏雨次杜韻</title>,<text>野雨還多事。先從客枕聞。輕沾湖外草。亂灑嶺頭雲。岸濕驚𩿨夢。沙寒動鴈羣。田家催種麥。春色已平分。</text>
<title>高枕</title>,<text>病懶惟高枕。棲遲卽異鄕。斷雲猶雨意。衰柳亦春光。傍水𩿨眠熟。凌空鴈路長。未須愁閴寂。綠蟻正浮觴。</text>
<title>驟雨</title>,<text>驟雨今朝過。春光上小桃。桑麻親野事。詩禮課兒曹。鏡惜朱顔改。山憐白足高。數株沙岸柳。閑繫釣魚舠。</text>
<title>勝遊</title>,<text>去國仍經歲。閑居辦勝遊。溪山眞得意。雲月不生愁。帆掛靑龍渡。竿垂白鷺洲。逢迎皆野老。典酒弊羊裘。又流落誰相問。沉冥世已違。雷巖中野立。沙谷衆流歸。山客穿雲至。江鴻帶雪飛。登臨多物色。欲去更依依。</text>
<title>出門何所見</title>,<text>出門何所見。春色去年同。村路輕烟畔。巖花細雨中。戀君瞻極北。遯世異墻東。漸覺沉冥好。淸樽幸不空。又寂寞龍潭里。柴門晝不開。驚看㫌旆至。傳道使君來。溪柳迎鳧舃。山花落蟻盃。驪歌無遽發。遲暮意難裁。</text>
<title>開渠得水</title>,<text>久旱前溪涸。開渠亂石中。人工參造化。泉脉始流通。稍慰三農望。寧虧一簣功。野夫無別事。只是願年豐。</text>
<title>觀燈日偶吟</title>,<text>生意何蕭散。園林獨往還。日臨文佛降。天借野夫閑。縱目雲霞外。怡神水石間。九枝今不見。山月暎松關。</text>
<title>驟雨</title>,<text>驟雨鏖殘暑。微風引早凉。不妨碁度日。還喜醉爲鄕。芋葉承朝露。萱花媚夕陽。翛然無別事。一夢到羲皇。</text>
<title>挽安參判如石</title>,<text>敭歷推人望。迢陞簡聖心。雲山纔作別。卿月遽聞沉。泉路新封鬣。銀臺舊盍簪。滄江如皷枻。宿草亦沾襟。</text>
<title>聞趙江陵祺錫在官長逝</title>,<text>一別沙川上。風塵尺素遲。當君分竹日。是我轉蓬時。遐壽天何靳。淸文世莫知。草心終未報。行路亦含悲。</text>
<title>偶吟</title>,<text>湖海三年客。乾坤二月時。且看花似錦。無那鬢成絲。地僻逢人少。天長度鳥遲。悠然齊得喪。莫問我爲誰。</text>
<title>荒歲</title>,<text>大地逢荒歲。黎民困薦瘥。糟糠春不厭。瑣尾日相過。村晩籠烟少。江淸得月多。山田初種麥。天意復如何。</text>
<title>靜裡</title>,<text>靜裏經營少。村醪試一中。雨能添澗碧。風似妬花紅。橫笛烟波濶。扶筇石逕通。山僧曾有約。禪榻共談空。</text>
<title>令節</title>,<text>令節天中近。神京日下遙。山圍桃浦在。江向海門朝。野老時相過。林僧或見招。夢回孤店夜。疎雨聽芭蕉。</text>
<title>風壤</title>,<text>風壤連三邑。農桑自一村。明時棄樗櫟。晩計脫籠樊。有鳥鳴花塢。無羊踏菜園。蟾江流日夜。同我戀君恩。</text>
<title>挽金梁山兌昌</title>,<text>行誼稱鄕里。淸修似古人。風塵曾傲吏。泉石晩閑身。舊好還如夢。微痾遽返眞。秋山違執紼。伏枕倍傷神。</text>
<title>挽許咸昌𡶧</title>,<text>雅望推如玉。高才屈佩銅。跡輸循吏傳。廉有古人風。一壑身將老。浮生夢忽空。永懷床下拜。涕淚洒秋穹。</text>
<title>贈別金正言至和</title>,<text>歸程淹伏枕。起色好趍庭。掛席江拖練。扶筇嶂列屛。衰顔非少壯。別語贈丁寧。政擬休官去。須君眼始靑。</text>
<title>聞雨</title>,<text>幽人眠不穩。山雨夜深聞。花塢都成雪。水窓半是雲。時淸猶落拓。年老學耕耘。簑笠明朝去。輕𩿨好作羣。</text>
<title>次楊孟載江村雜興</title>,<text>衮衮年光去。蕭蕭鬂雪增。談農邀野老。覔句寄巖僧。沙鳥來墟落。林花暎壁燈。棲遲堪遣興。經濟愧無能。又多病頭渾白。逢山眼忽靑。盤飧薑最重。服食朮尤靈。做事聞咬菜。沾恩憶賜腥。綿蠻林外鳥。醉夢爾能醒。</text>
<title>淸夢</title>,<text>村逕循林樾。僑居遠市朝。苔深稀巷轍。井冽滿山瓢。覔句巖僧和。農談野老邀。中宵淸夢覺。疎雨響芭蕉。又夢斷紅塵裏。窓臨綠澗濱。遙岑宜對酒。好鳥不猜人。葵愛傾陽意。松憐卧壑身。農桑堪卒歲。晩計此經綸。</text>
<title>僑居。次楊孟載句曲韻。</title>,<text>窮來詩轉拙。老去酒難忘。幽磵隣茶竈。晴雲繞筆床。誅茅纔蔽雨。種菊爲凌霜。巖逕逍遙處。時聞谷底香。又家住楓林下。孤筇日往來。潭淸渾見石。樹老半封苔。沙鳥鳴相逐。山蜂戶自開。芰荷宜野服。移向小池栽。又搖落親朋盡。他鄕少往還。潺湲籬外水。蒼翠舍南山。潦倒從人笑。逍遙得我閑。有時成小睡。夢入白雲間。</text>
<title>初伏</title>,<text>暑候逢初伏。吟筇信晩行。村醪淸濁好。山服薜蘿輕。幽澗蟬俱咽。晴沙鷺共明。翛然塵事少。處處白雲生。</text>
<title>歸休。次李贊元招隱韻。</title>,<text>歸休慙靖節。猶自愛吾廬。一縷香凝寢。雙流澗繞居。深杯和月把。孤艇帶烟漁。寵辱當年事。渾疑片夢餘。又湛寂同僧定。元無俗事侵。樂知魚縱壑。倦見鳥投林。長物惟黃卷。忘憂亦素琴。昨非今始覺。干祿者何心。</text>
<title>可興驛</title>,<text>古驛滄洲上。停驂舊主家。澄江橫匹練。孤嶂湧蓮花。倦鳥投林晩。歸帆帶雨斜。輪蹄交道路。西北是京華。</text>
<title>秋興。次仲默韻。</title>,<text>晼晼孤村夕。調調萬壑風。朋情思伐木。華髮感飛蓬。天外聞征鴈。江間見釣翁。一丘無限勝。摠入錦囊中。又霜染靑楓晩。天淸白鴈秋。暗泉流石磴。凉月照衾裯。酌茗如中酒。攀林當上樓。時從江客去。掛席向蘋洲。</text>
<title>送金生振夏歸隋城</title>,<text>林居方伏枕。愁眼賴君開。簷霤連村杵。籬花照客盃。歸程纔百里。匹馬倘重來。不盡人亡慟。秋雲斷鴈哀。</text>
<title>雙樽吟</title>,<text>晩杵村村急。秋陰處處生。鷺拳溪有影。蟬嘿樹無聲。望遠書猶阻。居閑夢亦淸。塵衢多覆轍。酒肆欲藏名。</text>
<title>日課</title>,<text>日課詩三首。奚囊也不貧。苦吟聊遣興。此事豈窮人。句覔松窓月。篇成麯米春。多慙還夢筆。無復下如神。又林居無一事。辦得暮年閑。吟嘯風烟外。優游水石間。舊趨丹鳳闕。新領白𩿨班。宿習餘詩債。興來不復刪。</text>
<title>往會閔判書正叔葬。踰屯嶺。</title>,<text>策蹇踰屯嶺。羣山此最尊。崢嶸逢石角。迢遞入雲根。丹葉迎風落。蒼松冐雪存。暮年知己盡。南望更銷魂。</text>
<title>詩史</title>,<text>轉蓬巴峽路。篋裡富新詩。感慨論治亂。飄零記歲時。依然當世事。留與後人知。良史波濤筆。騷壇孰等夷。</text>
<title>代政丞舅氏。挽李經歷。</title>,<text>少別江城近。如何遽返眞。猶纏冥路恨。爲有暮閭親。餘慶于門大。治聲漢吏循。同庚漸凋落。臨挽倍傷神。</text>
<title>代挽姜參議允亨</title>,<text>拓落人稱屈。循良邑有聲。明時振淹滯。晩歲荷恩榮。七著身猶健。存亡夢忽驚。丹㫌湖外去。惻愴掩佳城。又黃綬曾棲棘。銀臺晩從班。歷敭推地望。遲暮尙韶顔。稅駕將湖上。歸㫌遽客間。含悽生死別。遼鶴幾時還。</text>
<title>居昌守以兼御營把摠來。與之論詩。</title>,<text>躍馬居昌守。官銜帶御營。戎裝疑劒客。手度實儒生。跋燭江城晩。觀梅野雪晴。老夫當退舍。讓汝以詩鳴。</text>
<title>茂溪道中</title>,<text>自笑風塵裏。羸驂又此行。衝泥過古驛。帶雨到荒城。堤柳絲絲重。雲鴻陣陣輕。白頭猶吏役。能不愧淵明。</text>
<title>挽權判書大載</title>,<text>簡擢元人望。明時一老成。台階連步武。氷蘗是平生。淸話承纔穩。凶音聽忽驚。應知餘慶遠。寶樹繼家聲。</text>
<title>次京洛雲山外韻</title>,<text>籬晩黃花在。江空白鴈來。家貧無酒價。望遠有高臺。烟月窓間出。帆檣樹杪迴。悠然淸世慮。不作楚臣哀。</text>
<title>府牙後山 是名松岳。麗季都此。定應錫名。如南雍州之例。感古有作。</title>,<text>麗季當陽九。偏安此一隅。兵戈連海甸。皮幣走燕途。宮觀繁華盡。園陵草樹蕪。登臨松岳上。訪古獨長吁。</text>
<title>次東岳凈水寺韻。贈明察上人。</title>,<text>逈出浮塵外。平看大海東。惟堪禪子住。不許俗人通。簾捲三秋雨。襟開萬里風。題詩來勝境。岳老與葵翁。</text>
<title>登麻尼山</title>,<text>暫遣樊籠累。眞成汗漫游。長空惟白浪。何處是靑州。簫帶龍吟壯。臺連蜃氣浮。仙槎消息斷。今古恨悠悠。</text>
<title>萇山國</title>,<text>不知何代主。建國此山阿。興廢同過鳥。英雄逐逝波。荒臺楓葉冷。古壘夕陽多。躍馬終黃土。千秋恨豈磨。</text>
<title>柳台老鳳山之行。擬以詩餞而不果。旋遭白簡。以此唁之。且證田園之約。</title>,<text>贈行無一語。恐被鬼揶揄。世路眞堪歎。臺章亦厚誣。烟波鷗作伴。歲月酒爲徒。惠好田園去。他時興不孤。</text>
<title>太白歸路作</title>,<text>亢旱三農甚。祈靈百里遙。明神曾莫惠。老我太無聊。那忍民多瘠。還慚俸獨饒。側身周故事。日望聖明朝。</text>
<title>溪雨</title>,<text>莾莾溪邊雨。茅簷盡日聞。孤臣猶拓落。一氣轉氤氳。色暎庭花動。聲爭澗水分。閑中無別事。細數白鷗羣。</text>
<title>分津有感</title>,<text>白髮江都守。分津舊使君。光陰餘卄載。㫌節鎭諸軍。自愧踰涯分。將何凈塞氛。綢繆須豫備。鼙鼓動燕雲。</text>
<title>挽尹龍仁尙閔</title>,<text>下邑分銅虎。那能展驥才。桐鄕遺惠化。桑里好歸來。政有芝蘭慶。俄傳薤露哀。傷心沙谷路。忍過舊池臺。</text>
<title>春夜聞雨</title>,<text>淅瀝茅簷雨。無眠夜未央。春心萌草木。天氣解氷霜。歸路靑門遠。窮愁白髮長。農家新歲祝。只是願豐穰。</text>
<title>大侵</title>,<text>大侵連乙丙。終窶甚庚辛。燕麥難爲食。楡錢不救貧。綠林方警夜。紅杏已迎春。賑廩聞皆罄。何由濟萬民。</text>
<title>次明詩高季廸臨頓里韻</title>,<text>傍樹茅爲屋。臨溪作石床。行吟非逐客。寬詔荷明王。病眼看書倦。荒園去草忙。登高時捨杖。老體喜猶強。又春色撩詩思。花時始出門。坐沙臨鏡面。穿樹入雲根。野菜甘登案。山醪濁滿盃。貧家無長物。書卷付諸孫。</text>
<title>不雨</title>,<text>不雨雲何密。先秋氣轉寒。桑林聞六責。草野發三嘆。天意寧劉盡。農心或暫寬。流人交道路。難入盡圖看。</text>
<title>腐儒</title>,<text>五日稱京兆。百年媿腐儒。登臨雙屐在。契濶一錢無。風月誰論價。溪山自坦途。西疇黍新熟。不向酒家沽。</text>
<title>地僻</title>,<text>地僻將迎少。柴門盡日扃。閑披貧士傳。晩讀相牛經。沙凈溪痕白。林深雨氣淸。荒年無酒價。愧似楚人醒。</text>
<title>新凉</title>,<text>六月看看晩。新凉雨後生。柴門無客到。巖樹有蟬鳴。報國心空在。尋眞計未成。龍潭淸徹底。更欲擢吾纓。</text>
<title>次明詩高啓郊墅雜賦韻</title>,<text>筋力隨時减。詩篇逐日增。飄零常作客。澹泊漸如僧。釣把苔磯雨。棊圍草舍烟。身心安寂寞。此事我還能。又抱村雙澗白。排闥衆山靑。境僻啼禽怪。林深藥草靈。耕簑因雨重。漁艇帶風腥。那得平原酒。愁時不欲醒。又瓠蔓緣高樹。苔痕上斷垣。迷藏兒輩戲。混俗老夫言。蟻夢何時覺。蛩音此夜喧。一丘聊自樂。不羡洛陽園。又山色晴圍坐。溪流曲會塘。逕苔驕得雨。園柿喜迎霜。舊學拈花法。新抄種杏方。毁譽何足道。不若兩相忘。又晩有三間屋。猶無二頃田。溪風抽燕麥。村雨落楡錢。竊位慙平日。居閑樂暮年。蘭舟輕似葉。來往白鷗邊。</text>
<title>靜中吟</title>,<text>物理眞難格。世情自可知。燕鴻相背去。蘭菊不同時。長信班姬怨。湘潭楚客悲。何如齊得喪。花月把金巵。</text>
<title>感懷。次桑悅韻。</title>,<text>貧居一茅屋。長物七絃琴。畏客門常閉。逢人口似瘖。寒花非俗態。哀壑有淸音。獨愛蒼松樹。千尋閱古今。</text>
<title>時淸吟</title>,<text>時淸猶旅泊。酒濁更孤斟。湖海餘雙眼。君民獨此心。砌葵紅爛熳。園竹碧蕭森。向晩柴門立。流鶯送好音。</text>
<title>高閣</title>,<text>高閣平臨野。淸溪曲抱城。民飢慙月俸。務暇省春耕。林鳥聲聲滑。巖花樹樹明。秦關千里外。回首若爲情。</text>
<title>罷衙</title>,<text>衙罷江城雨。詩成燕寢香。疎萍浮綠水。脩竹夾華堂。作吏名非隱。懷人路更長。榮枯都理遣。吾意亦蒙莊。</text>
<title>以兼官至高靈</title>,<text>半百靈川路。停驂日欲晡。傍樓荷盖凈。對酒玉山孤。自笑雙蓬髩。兼分兩竹符。隔林間杜宇。歸意滿江湖。</text>
<title>政拙</title>,<text>政拙官宜罷。包容荷聖朝。慵嫌簪組繫。老覺齒牙搖。佳節天中近。長安日下遙。凭闌無限思。疎雨聽芭蕉。</text>
<title>畫角</title>,<text>畫角江城晩。淸香寢燕凝。聲名非隱吏。風味似閑僧。笏爲看山拄。樓因待月憑。覊懷方對酒。物理任乘除。</text>
<title>霖雨</title>,<text>霡霂江城雨。連旬不肯開。槐陰低檻靜。苔色上墻來。蕭瑟猶詞賦。沉冥更酒盃。秦關千里外。回首意悠哉。</text>
<title>送李參判 士徵 令公之燕</title>,<text>此路依然走帝畿。丈夫相別亦沾衣。鶴歸華表城猶是。人似延陵樂已非。遼塞暮雲天共遠。薊門秋樹葉頻飛。賢勞自古從王事。莫向旄丘賦式微。</text>
<title>雞林懷古</title>,<text>三姓曾傳朴昔金。古都文物摠烟沉。居人指點將軍墓。客路穿過始祖林。半月城空明月滿。白雲梁廢暮雲深。興亡自古元如此。莫向樽前浪濕襟。</text>
<title>有感</title>,<text>萊州釜浦洛江東。蠻舶如飛咫尺通。未曉扶桑先出日。無津滄海自生風。龍蛇往事堪垂淚。鍾鼎何人更勒功。感慨中宵仍不寐。一輪秋月暎簾櫳。</text>
<title>次觀海李公釜山客舘韻</title>,<text>名區海上說蓬萊。詩思還從客裡催。萬里長風吹快閣。一年明月照深盃。鯨掀怒浪窓間出。鰲戴神山檻外迴。髣髴眞仙如可遇。輕帆仍向太宗臺。地勢東南此欝盤。馬州從古笑彈丸。將軍營幕千艘壯。客子行裝一劒寒。魚聽瑟琴還似躍。龍驚簫皷定難蟠。提封不必滄溟限。須把扶桑度內看。</text>
<title>謁宋公 象賢 鄭公 撥 忠烈祠有感</title>,<text>憑陵海冦勢如風。兩箇男兒獨奮忠。壯志幾思鳴漢劒。孤䰟應復挾秦弓。丹靑古廟村翁走。皮幣滄溟信使通。棄甲偸生元統制。九原寧不靦英雄。</text>
<title>金海蒜山。要閔都事汝能相見。日晩不至。</title>,<text>殊方忽報故人來。策馬先登海上臺。日暮佳期空悵望。眼穿長路獨徘徊。寒潮色與商帆亂。晩木聲連戍角哀。覊宦十年生白髮。幾時東洛賦歸哉。</text>
<title>東萊伯</title>,<text>都護威名虎在山。禁中新輟侍臣班。牙門列戟軍容壯。燕寢燒香簿領閑。漢塞舊聞通虜欵。舜階將看格苗頑。書生亦有封侯相。安得從公靖百蠻。</text>
<title>次府伯義湘臺觀日出韻</title>,<text>洪濤渺渺接層臺。未曉先看日御催。金色乍疑千佛湧。紅光旋燭九閽開。行應有次分三道。照本無私遍八垓。游目平生眞第一。從今知免大方咍。</text>
<title>上元夜贈府伯</title>,<text>梅垂官閣柳搖村。從古佳辰是上元。經歲自憐縻宦迹。一宵何幸共淸樽。天邊月照鳴琴凈。簾外風輕舞袖翻。離合恰如雲聚散。異時相憶定銷魂。</text>
<title>元日與侍讀李 堂揆 求和</title>,<text>年來頻鑷鏡中毛。駑質榮班尙濫叨。爭道勵精無闕失。自慚圖報蔑絲毫。池邊殘雪垂楊嫰。仗外條風綵燕高。法酒嘉肴新拜賜。不妨今日醉陶陶。</text>
<title>有感</title>,<text>新分銅虎向宣城。在道移官極寵榮。壤地嶺南稱大府。溪山江左擅佳名。駑才豈合剸煩用。聖主深知反哺情。廩粟自慙徒厚享。歲飢無計活蒼生。</text>
<title>過河隈厓相舊宅</title>,<text>相國乘雲去不還。客舟空繫綠楊灣。經綸一代誰能軼。際遇千秋豈重攀。舊宅猶存臨翠壁。新祠仍復對屛山。時危漸似無津水。那得如公共濟艱。</text>
<title>東山峴</title>,<text>孤筇不厭路高低。處處桃源却恐迷。晴後白雲生遠峀。落來紅葉暎淸溪。山深轉覺行人少。境僻還宜靜者棲。欲趁秋風賦歸去。茅齋新結洛江西。</text>
<title>淸凉山</title>,<text>筍輿出沒白雲中。踏遍奇巖意未窮。拔地獨看金塔勝。擎天先數紫霄功。喚仙臺可追仙子。元曉菴仍憶曉公。七十嶺南州若縣。紛紛皆下此山風。</text>
<title>舟行</title>,<text>疎慵不與世相宜。多病如今髩髮衰。三黜士師無慍色。一揮光祿有新詞。迎霜晩菊能全節。叫侶征鴻爲識時。雲外終南遙指點。廣陵城下放船遲。</text>
<title>奉使閔太史藏書之行</title>,<text>萬木迎寒岳色孤。使車星夜戒征途。卽看鳳曆藏金櫃。忍說龍髯墮鼎湖。十載憂勤貽燕翼。九重玄默見鴻圖。鑾坡近侍俱零落。頭曰如今愧剖符。</text>
<title>咏楓</title>,<text>淸秋荏苒過平分。岸樹新成錦繡文。色奪使君銅印綬。光添歌妓石榴裙。不妨盡日留漁艇。更愛微風動鴈羣。乞得今年霜候晩。莫敎搖落客中聞。</text>
<title>咏鴈</title>,<text>江樓無事獨徘徊。默數長空旅鴈迴。節候自知寒暑變。飛鳴寧爲稻梁來。書停故國孤臣怨。聲落深閨思婦哀。水宿山棲元不競。莫敎黃雀枉相猜。</text>
<title>次牧老韻</title>,<text>病懷覊思苦多端。把酒登樓始解顔。曲作澄灣呑甓寺。遠開平野出孤山。京華消息浮雲外。隱吏行裝活畫間。歌枕偶然成一咲。風塵誰復似吾閑。</text>
<title>省掃先隴有感 幷序</title>,<text>不佞在朝行。無所比數。荷兩朝恩渥。敭歷中外。適承乏出按關東。以階守二品。得推恩贈先人地部貳卿。母夫人亦自宜進號貞。舊例按關東。必取路楊根郡。而松楸在忠州。壤雖相接。不可以任情作行。謀諸長老。咸曰聖朝敦孝理。爲親哀籲。庶幾人欲天從。乃敢瀝血陳疏。以焚黃請。幸蒙曰可。建㫌節持牛酒。省掃先人墓。高曾兩世葬在此。亦與有榮。皆聖主賜也。丘原增輝。閭里聳觀。悲感之餘。聊賦一律。客窓無寐聽雞鳴。萬慮中宵苦未平。詩讀蓼莪常掩泣。手攀松栢更傷情。悲纏上塚焚黃日。寵極便途按節行。聖主如天思報答。秖應夷險罄丹誠。</text>
<title>長安寺</title>,<text>雲林瀟洒絶纖塵。向晩琳宮境界新。陰雨不遮天柱月。落花應漏武陵春。尋眞夙願諧今日。投老浮名愧古人。明發毗廬峯上去。彩霞深處御飈輪。</text>
<title>歇醒棲</title>,<text>踏盡千峯興益豪。道情深處世緣逃。舊聞衡岳能回鴈。今見蓬山直壓鰲。袂挹浮丘知路近。居通羣帝覺身輕。翻嫌多少爭名客。趍走紅塵亦已勞。</text>
<title>大和縣</title>,<text>迢迢關路出芳林。向晩高軒爽客襟。野合黃雲知歲熟。山開紅錦覺秋深。廵宣此日慙方面。棲隱平生負素心。欲取瑤琴彈一曲。有誰知我郢中音。</text>
<title>竹西樓</title>,<text>頭陀山色入雲浮。更有長川劃野流。域內最稱關外勝。此中誰起竹西樓。風來月上皆宜酒。蘆白楓丹各爲秋。簪笏幾年違素志。動安遺躅邈難儔。</text>
<title>月松亭</title>,<text>驅馳嶺海倦征鞍。一上高樓客思寬。直欲全家居此地。休言萬戶是微官。沙鋪十里明秋色。松老千尋閱歲寒。來日仙槎歸去路。定應鸞鶴候雲端。</text>
<title>昭陽亭</title>,<text>軒騎名亭向晩過。偏憐沙岸白鷗多。含盃孤嶂仍邀月。艤棹澄江不起波。鷺渚微茫村一面。鳳臺迢遞水分叉。塵纓已喜滄浪濯。何處風傳欵乃歌。</text>
<title>閱兵金化。示幕府諸君。</title>,<text>講武新聞幸鷺梁。遹追先志在今王。關城幸不鳴宵柝。牖戶寧忘撤彼桑。自愧疎慵叨節鉞。誰能談笑鎭邊疆。平生枉讀書千卷。一部兵家似面墻。</text>
<title>題閱兵樓</title>,<text>往在庚戌春。余以守禦從事。閱淮陽鎭兵於金化縣。門樓適落成。縣監睦侯林馨問何以錫名。余答以樓成而兵閱。宜名之以閱兵。仍記其事。刻置樓北壁。翌年辛亥。元帥金相公捐舘舍。鎭亦移屬本道。歲己未余不佞蒙恩按節。乃於冬十月己巳。合十邑兵點閱于本縣之門樓。屈指庚戌今已十年久。而余髮亦種種矣。追惟疇昔。怳如隔晨。聊賦一律。以志其感云。門樓翼翼賀新成。從事當年此閱兵。一望峴山空墮淚。重臨勝閣豈無情。紗籠壁上題猶在。畫角城頭歲幾更。盡瘁平生期報效。建牙前後荷恩蒙。</text>
<title>自朔日壬戌雷雨之後。甲子丁卯雷電連作。八日己巳又大雷電以雨。書此記異。</title>,<text>闕東十月數聞雷。霧氣沉山晝未開。玉女投壺何太苦。衛公行雨不知裁。傷時賈誼空流涕。修德周宣自弭灾。廊廟諸公頻賜對。冥冥天怒可能迴。</text>
<title>淸磵亭</title>,<text>快閣登臨海一邊。何如旬五御冷風。蓬山旭日簾㫌上。竹島晴嵐几案前。對酒絶怜孤隺舞。吹簫應徹毒龍眠。道情漸熟塵情少。千古襟期托四仙。</text>
<title>鏡湖</title>,<text>平湖十里鏡新磨。更有名亭起曲阿。漁笛橫吹靑草岸。落花流送白鷗波。探芳客恨銷能盡。投老浮榮得已多。淸夜月明孤隺過。四仙消息問如何。</text>
<title>遣懷</title>,<text>休官晩歲喜歸田。訪水尋山信有緣。開口敢論天下事。齋心長對卷中賢。春流繞舍鷗無恙。松月當窓隺未眠。去就不從詹尹卜。生涯惟付一漁船。</text>
<title>病卧</title>,<text>病臥江湖一小臣。孤忠曾不讓諸人。先朝玉署含香日。今上銀臺待漏辰。往迹分明渾似昨。衰容憔悴又逢春。秖應歸夢隨雲物。每夜淸光謁紫宸。</text>
<title>二月</title>,<text>強扶衰病步庭苔。節序居然二月來。寒谷誰敎春色遍。早梅應爲雨聲催。京華遠隔千山暮。消息難憑一鴈回。萬事悠悠雙鬂白。欲浮滄海問蓬萊。</text>
<title>雨後偶題</title>,<text>春陰漠漠掩柴扉。愁夢還如柳絮飛。千里故人誰命駕。百年沙鳥共忘機。梁鴻去國歌猶作。杜甫傷時淚幾揮。時雨晩來農務急。不妨沾濕薜蘿衣。</text>
<title>遣興</title>,<text>茅齋蕭洒遠塵氛。一炷淸香手自焚。沽得村醪壺滿月。邀來山客座分雲。黃鸝似解絃歌樂。翠荇工成錦繡文。築塢新裁桃萬樹。尋源或恐世人聞。檽散年來分固甘。數椽新搆俯江潭。爲官自識三宜去。處世人言百不堪。明月苔磯隨釣客。白雲蘭若問瞿曇。風塵萬事關心少。秖欲無名學老聃。</text>
<title>夜月吟</title>,<text>客去樽傾我亦眠。夢回江上小窓前。峯雲洞藹渾堪畫。松韻灘聲摠入絃。長物生平雙蠟屐。孤吟終日幾詩篇。秋來擬付高僧約。栢樹曇花學坐禪。</text>
<title>江上吟</title>,<text>四月江村水氣寒。閑來扶杖出門看。雲隨山客歸遙店。月送漁舟過別灘。浮世秖今甘浪迹。故人從此莫彈冠。生平酷愛盃中物。投老能敎百慮寬。</text>
<title>夢姜渭師</title>,<text>千里孤臣未賜環。一天明月幾回彎。離心不隔停雲外。握手依然片夢間。莫向淸時吟楚澤。縱爲遷客對蓬山。慇懃欲命嵇生駕。多病如今獨掩關。</text>
<title>孤亭</title>,<text>孤亭盡日對靑山。蘿月松風獨掩關。古井自憐波不起。倦禽誰使暝知還。功名嚼蠟元無味。文字雕虫亦未閑。沽得一樽尋野老。片帆遙掛荻花灣。</text>
<title>次工部秋興韻</title>,<text>天回秋色入雲林。錦葉黃花滿目森。風送亂帆歸別浦。日斜孤峀起層陰。靑山肯負幽棲志。白首猶懸戀闕心。落木無邊江不盡。可堪村戶動淸砧。靑冥歸鴈一行斜。棲泊他鄕感歲華。石外高僧時住錫。江間漁父或浮槎。高林霜染看疑繡。遠壑風鳴聽似笳。沽得村醪須泛菊。東籬猶有傲寒花。荒山秋日澹餘暉。振策無妨石逕微。浥露巖花方寂歷。近人林鳥不驚飛。虞卿去國書能著。陶令歸田世與違。耕鑿自應甘送老。風塵何必羡乘肥。閑居無事但圍棊。不作登臨楚客悲。雙鬂可堪侵暮境。寸心猶自戀明時。山橋日晩逢僧少。水國烟深度鳥遲。瑤草折來將贈遠。美人千里夢相思。蒼翠東南見漢山。王居高聳五雲間。投金津濶江爲帶。覆鼎山迴石作關。扈蹕瑞臺隨豹尾。含香溫室侍龍顔。只今旅泊滄洲上。汀鷺沙𩿨自作班。奚囊好奏日哦功。物理能齊蝶夢中。村雨乍晴山吐月。江帆遙掛浦生風。偏憐竹葉雙樽綠。最愛楓林十里紅。乞得鏡湖緣底事。烟波元屬釣漁翁。茅齋新築大江頭。蕭瑟殊方再見秋。半世檀槐纔覺夢。一區烟月肯生愁。好從阿閣聞鳴鳳。誰向淸波記狎鷗。久客知應如杜子。愧無佳什繼夔州。鑾坡朝退憶委蛇。周道砥平喜不陂。海上春游三日浦。省中花對萬年枝。居閑幸脫樊籠累。投老頻看節序移。唯是丹衷終戀戀。色絲誰補舜衣垂。</text>
<title>元日</title>,<text>吾年六八鬢如銀。旅泊頻逢月建寅。溪柳政含千樹嫩。庭梅初動一枝新。還同賈傅思明主。願比華封祝聖人。雪膾登盤春酒熟。不妨今夕酌無廵。</text>
<title>聽鶯呼韻</title>,<text>幽居寂寂阻親交。厚意流鶯伴樹梢。飛並沙鷗閑傍水。坐同山鵲不爭巢。鮮明毛羽金如剪。宛轉歌聲玉乍敲。沽得村醪隨爾去。綠陰芳草到平郊。</text>
<title>靑山</title>,<text>簇立靑山護洞天。空齋終日管風烟。深林雨歇聞啼鳥。遙渚雲開見釣船。象外逍遙眞可樂。鏡中衰謝不須憐。南華一部明窓讀。萬事如今任自然。</text>
<title>靜裡吟</title>,<text>形骸土木鬢滄浪。靜裏悠然白日長。末路行藏何用卜。一樽沉醉卽爲鄕。松杉過雨山容沐。荷芰迎風水面香。塵露百年慙報效。苓榛迢遞望西方。</text>
<title>萬曆通寶錢</title>,<text>當年東土感存邢。生死隆恩骨已銘。豈意貨泉餘舊物。遠從遼海似浮萍。兵戈四海猶塵暗。功烈千秋只汗靑。不爲囊羞留汝在。遺民雙涕至今零。</text>
<title>次鄭子羽寄詩韻</title>,<text>江上春回樹樹花。紅霞深處是吾家。纔從南邑辭分竹。晩向東陵學種瓜。藜杖時扶芳草岸。蘭舟偏傍白鷗沙。相思逝肯茅茨訪。明月江村酒可賖。</text>
<title>雙溪寺贈靈休</title>,<text>踏遍伽倻路轉東。禪窓終日對休公。松杉帶雪山容瘦。殿角凌雲佛力雄。染指功名眞嚼蠟。苦心文字亦雕虫。何當謝却塵間累。一笑重逢活畫中。</text>
<title>偶吟</title>,<text>孤城一片洛江涯。鼉鼓鼕鼕放晩衙。滚滚年光蛇赴壑。悠悠鄕思鳥盟沙。夢回北極三更月。春到東園萬樹花。蟾水烏山終老約。幾時歸種舊侯瓜。</text>
<title>次古酒器韻 幷序</title>,<text>尙州永順里之舊居。掘得古酒盞及酒臺。有七言律以八分書臺面者。卽唐末翁綬詩也。詩曰陶暑迎春復送秋。無非綠蟻滿杯浮。百年莫惜千回醉。一盞能銷萬古愁。幾爲芳菲眠細草。曾因雨雪上高樓。平生名利關心者。不識狂歌到白頭。其後有松峴閔三字。意者姓閔而居松峴者。嗜酒能詩。自放於山水之間。寓意於斯作也。但酒器製造旣古怪。决非近代之物。若論其世。在勝國無疑也。余亦酒人乎游。摩挲遺迹。尙友於千載之上。遂次其韻。酒人仙去幾春秋。鯨飮當時大白浮。八句題誰留古跡。一樽斟自遣窮愁。提携每憶眠芳草。酩酊還思上雪樓。長物家貧猶有此。肯將名利到心頭。</text>
<title>對酒</title>,<text>孤臣白髮臥雲林。猥荷淸朝記履簪。將母毛生雖動色。戀君蘇子若爲心。倻山碧暎危欄出。洛水寒通大海深。兩麥豐登荒政了。不妨今夕酒頻斟。</text>
<title>懶態</title>,<text>懶態侯門肯曳裾。好將身世寄樵漁。誰知白髮江間老。猥荷朱旙嶺外除。儉歲催科慙政拙。淸時陳力覺才疎。憑欄永日無公事。孤峀晴雲任卷舒。</text>
<title>坐忘</title>,<text>高閣登臨晝漏長。枕邊淸夢到羲皇。疎篁得雨孤琴奏。遙嶂生雲半面粧。榮路十年隨豹尾。畏途今日閱羊膓。休將世事煩人耳。老子年來學坐忘。</text>
<title>呂母百三歲壽詩</title>,<text>遐年滿百又三回。此事稀聞近古來。命婦新封榮邑里。代言追贈賁泉臺。書雲獻瑞星輝極。舞綵當筵月照盃。欲謝鴻恩開壽域。蕪詞還愧大夫才。</text>
<title>冬至贈亞使</title>,<text>冬至陽生半夜催。賀班遙向紫宸開。靑門每恨天涯隔。皁盖新從日下來。淸漏還如聞玉署。仙壺仍憶醉銀臺。行㫌且莫怱怱發。留賞東園雪後梅。</text>
<title>懷人</title>,<text>終日昏酣懶整冠。雨餘春水自波瀾。幽居擬卜無愁洞。短棹應過不語灘。坐樹雙鶯初睍晥。入雲孤鴈更辛酸。慇懃欲折瑤華贈。千里秦關道路難。</text>
<title>登中臺</title>,<text>爲愛名山逈不羣。登臨秋色正紛紛。飛泉百道穿紅樹。倚杖層崖逗白雲。王子賓仙那復見。稔公成佛亦前聞。生平蠟屐茲游壯。取醉何妨到夕曛。</text>
<title>次牧隱韻</title>,<text>疎慵早擬謝朝端。未效涓埃益厚顔。物論從他分戶牖。聖恩猶遣領江山。孤鴻叫侶過樓上。凉月流光照席間。一棹更尋神勒寺。使君行色最淸閑。</text>
<title>訪孤山李正言存吾故居</title>,<text>突兀波心百丈孤。當時鵷鷺此夫夫。危言縱未昏王感。怒目能敎老衲逋。寃化杜鵑啼夜月。恨留江芷滿春蕪。蘭舟經過重回首。俎豆終應共鄭樞。</text>
<title>次邦瑞韻</title>,<text>嬌花嫰柳共長堤。暖日簾㫌燕舞低。二八佳人賓榻繞。十千芳酒畫欄携。宸居幾望春天北。覊夢長尋漢水西。王事廵宣猶未了。勸歸休傍耳邊啼。</text>
<title>泛波亭</title>,<text>峽裡春晴水氣寒。孤吟終日倚闌干。未生馬角歸來晩。歷盡羊膓道路難。烟樹微茫分野外。洞雲搖曳宿簷端。官齋新釀淵明秫。遙夜覊愁賴爾寬。</text>
<title>聞韶閣。次白軒韻。</title>,<text>靈禽想像下簫韶。高閣登臨聳碧霄。過雨千峯螺黛濕。迎風二水鏡光搖。漢都北望書仍阻。貊國東尋迹已遙。留得庭花猶未老。夜來消息恐飄颻。</text>
<title>省墓志感</title>,<text>松楸欝欝鎖祈連。香火如今八百年。勳業永垂鍾鼎大。聲名高幷日星懸。靑油昔過三春暮。玉節重來幾歲遷。酌桂薦蘋偏感慨。只應忠孝勉家傳。</text>
<title>洛山寺</title>,<text>石逕縈紆步漸高。諸天花雨滿征袍。樓觀秦帝求仙地。興發枚乘起色濤。蜃氣能成空外市。龍吟偏傍浪中艘。曉來先得扶桑日。遊覽平生此最豪。</text>
<title>新安驛。次壁上韻。</title>,<text>淮陽東北限重關。㫌旆初從海上還。桂楫蘭舟過野渡。白雲紅樹對秋山。不愁名論居人下。只恨光陰送客間。見說菩提西嶺峻。登臨猶可望長安。</text>
<title>與金邦瑞同賦</title>,<text>幽居閉戶病侵尋。靑眼逢君喜氣深。酒破窮愁傾一斗。天回春色入千林。他山有石堪攻玉。浮世何人利斷金。江上茅茨吾已决。可能風月數開襟。</text>
<title>偶吟</title>,<text>南來病客但龍鍾。自笑樽間未折衝。日暮孤城聞戍鼓。天低滄海見邊烽。殊方物色蟬吟早。故國音書鴈到慵。賴有賢侯同氣槩。畫欄銀燭數相從。</text>
<title>贈東萊府伯</title>,<text>亭障東臨大海濆。華夷風壞此橫分。覊心困若籠中鳥。春夢多如嶺上雲。已向竹林論酒德。復從梅閤策詩勳。書生謾有傷時淚。安得豼貅凈塞氛。</text>
<title>咏史</title>,<text>籍甚風流世所尊。翩翩當日獨平原。四方游俠爭傾盖。六國賢豪半在門。穎脫方知毛遂重。隣交終賴信陵婚。長平衆陷馮亭說。沒利從來智亦昏。徇主咸陽一介臣。早時名動虎狼秦。尊榮只自城江左。削弱何爲徙壽春。宜子可能長有國。據權無奈竟亡身。從知躡履三千客。不及觀津毋望人。</text>
<title>仲輝又來訪。萬事前定。非此之謂耶。感而賦之。</title>,<text>雙㫌五馬路迢迢。春晩江城有柳條。官閣平臨沙渚凈。人家多傍水田澆。芳樽坐對還成醉。佳客相從不待邀。昔夢今時如左契。渥恩偏荷聖明朝。</text>
<title>臨河縣樓</title>,<text>炎天忽覺爽如秋。薄暮憑危送遠眸。歷亂羣峯當檻出。逶迤一水抱村流。行裝不是登樓粲。心事還同戀闕牟。有口且休談世務。麴生風味足忘憂。</text>
<title>歸來亭。次諸公韻。</title>,<text>漁舟泛泛水爲家。榮辱人間奈若何。入眼平蕪靑嶂立。忘機洲渚白𩿨多。輕帆更趁風生岸。勝賞仍宜月照沙。此去商山知不遠。數椽茅屋洛江涯。</text>
<title>謾興</title>,<text>幽居瀟洒遠風塵。晩境優游似隱淪。主聖寧憂讒毁骨。歲荒猶喜酒沾唇。農桑南陌村村急。花柳東風處處新。未效涓埃成老病。十年回首愧簪紳。</text>
<title>夜雨</title>,<text>沉種蒔綿節候催。喜聞山雨夜深來。天心豈欲民塡壑。聖代終應德弭灾。籬外碧流雙派合。窓前紅杏幾枝開。江湖身世元無競。寄語沙鷗莫浪猜。</text>
<title>高卧</title>,<text>悠悠世事已志言。藜杖閑扶上古原。紫燕含泥尋草舍。白鷗隨水到柴門。詩篇老去吟何苦。漁釣從來道自尊。聖代未應讒毁骨。江湖高卧亦君恩。</text>
<title>山水吟</title>,<text>觀水尋山不世情。竹窓閑臥夢䰟淸。蘿陰半壁生雲氣。蕉葉中霄助雨聲。數畒田園存晩計。幾年簪笏愧浮榮。巖廊爕理諸公在。野老堪爲擊壤氓。</text>
<title>柴門吟</title>,<text>禾已種秧麥已秋。柴門獨立意悠悠。茅簷日永喧雛雀。溪樹雲深臥老牛。沽酒頻呼村客飮。談禪時挽岳僧留。離離小圃瓜堪摘。生計何曾讓故候。</text>
<title>洞庭秋月</title>,<text>凉飈蘋末動淸商。捲盡浮雲送月光。滿地湖波同靄靄。連天秋色共茫茫。征鴻叫侶歸湘浦。遠客停舟醉岳陽。一點君山神女廟。幾回行旅奠椒漿。</text>
<title>遠浦歸帆</title>,<text>楓林寂寂枕湘流。無數商帆遡上游。逗雨初歸雲夢澤。乘風直過岳陽樓。檣留燕語君山晩。岸送猿啼楚樹秋。來去紛紛皆物役。不知誰是季鷹舟。</text>
<title>村居。次張來儀韻。</title>,<text>圖書左右我中間。寥落柴門夜不關。對客何曾談世事。逢僧惟是說名山。天邊霞起看無厭。洞裏泉鳴聽亦閑。春後芳菲餘石竹。數叢相對髩毛斑。</text>
<title>愁霖</title>,<text>甘霖底事變愁霖。泥巷蕭條草色深。溪面浪高迷去馬。樹頭雲濕倦飛禽。香炊麥飯兒分噉。濁買村醪婦共斟。天意未應痒我稼。會看紅日破層陰。</text>
<title>霽後</title>,<text>科頭不必整冠簪。晩向林園步夕陰。雨漲溪波雙鷺浴。雲沉巖樹一蟬吟。墻頭過酒斟淸濁。架上塵編閱古今。病骨自期秋漸健。萬峯晴日試登臨。</text>
<title>逃空</title>,<text>逃空盡日不聞跫。苔逕深深臥睡。卜宅初同盤谷李。耕田終學鹿門龎。鳴殘過雨凉生樹。捲盡層陰月到窓。借問風塵愁物役。爭如林下酒盈缸。</text>
<title>非才</title>,<text>非才端合謝朝紳。林下逍遙一角巾。張仲自應蓬滿宅。范丹那免甑生塵。好栽松菊開三逕。欲挽雲霞作四隣。覊宦幾年違素志。主恩今日得閑身。非才端合謝朝簪。卜得幽居近碧岑。遷謫初非明主意。退藏終愜老臣心。那無沙鷺同春睡。更有林蛩伴夜吟。休道管絃村裡少。韻松啼鳥自淸音。非才端合謝朝行。丘壑棲遲化日長。不向隍蕉尋夢鹿。每從歧路歎亡羊。春游谷口花千樹。秋泛江心月一航。莫笑葵翁徒四壁。飢嗔飽喜已相忘。</text>
<title>憶遠</title>,<text>孤筇終日倚蒼巖。空翠濛濛濕布衫。山店蕭條聞晩杵。野橋迢遞見歸帆。冥鴻不必愁矰繳。瘦馬何須強勒銜。惟是故人多遠謫。相思無路寄書緘。</text>
<title>咏懷</title>,<text>霽後微凉逗短簷。晩來矮屋失蒸炎。官踰涯分三宜去。跡遍湖山二樂兼。孤嶂烟霞相掩暎。一溪魚鳥各飛潛。榮枯半世渾槐夢。猶爲憂時涕自沾。玄白無心著解嘲。碧山深處晩誅茅。初悲浪迹同漂梗。漸喜閑蹤似繫匏。野席只堪沙鳥近。林扉唯許岳僧敲。蟾輝圓缺知消長。不必區區玩易爻。漸覺吾衰萬事慷。冠簪不整髩髼鬆。芳心獨愛垂籬菊。姱節偏憐聳壑松。山月逍遙雙蠟屐。洞天吟嘯一藜筇。林扉遙望西歸路。感淚縱橫憶顯宗。淸溪一曲俯漣漪。照我蕭蕭兩髩絲。永日不妨無事飮。衰年那免有情癡。靑蕪露下蛩音早。碧樹雲深鷺去遲。惆悵佳期千里阻。却憐新月似蛾眉。雙鬢飄蕭奈老何。主恩江海傍黿鼉。生平長物惟黃卷。遲暮行裝只綠簑。錄得醫方名集驗。沽來村酒佐吟哦。回頭四十年間事。付與蘇公一夢婆。凉飈昨夜捲炎蒸。碧落無雲曉景澄。山木同承淸露下。園葵獨向太陽升。已將松菊追元亮。不遣蓴鱸讓季鷹。茅屋數椽高枕臥。自家康濟我猶能。</text>
<title>秋懷</title>,<text>荒年生事敢言窮。野老新銜是醉翁。滴瀝芭蕉鳴夜雨。聯翩鴻鴈帶秋風。深悲世事滄桑變。頓覺禪門色相空。鴨峀龍潭無限勝。盡輸茅舍日哦中。</text>
<title>野夫</title>,<text>野夫長日喜垂綸。蒻笠簑衣穩稱身。花壓春波紅靄靄。雲開秋水碧粼粼。伺人豈怕含沙蜮。得意偏憐縱壑鱗。罷釣歸來山吐月。楊堤松逕摠無塵。</text>
<title>夕雨</title>,<text>纔看嶺上亂雲生。簷溜淙淙聽晩聲。已借風威噓萬竅。更將秋色滌三庚。烟籠茅舍村村濕。澗繞苔磯曲曲鳴。野老不愁徒四壁。蘆紈楓錦眼中明。</text>
<title>秋窓</title>,<text>秋窓無寐一燈靑。凉露團團漸下庭。蛩響草間疑偶語。螢飛簷外似流星。新文自媿雕虫技。古帖時臨瘞鶴銘。從古繁華難久有。近聞槐棘化浮萍。</text>
<title>他鄕</title>,<text>他鄕寂寞尠交歎。鬂髮蕭蕭懶整冠。野菜葑菲餘旨蓄。山衣蘿薜當輕紈。書遲白鴈脩門遠。籬採黃花小店寒。香稻初登催釀酒。老夫從此百憂寬。</text>
<title>紅樹</title>,<text>紅樹秋光奈老何。一筇閑拄碧山阿。眼中零落親知少。日下登庸將相多。妄意淸朝應易轍。那知同室競操戈。洪息賴得年豊熟。會聽康衢擊壞歌。</text>
<title>化日吟</title>,<text>寥落柴門夜未央。塞鴻呼侶政隨陽。逶迤河漢低垂野。點綴雲陰薄護霜。雙鬢羞同楓葉老。一樽閑傍菊花香。晩途自喜身無事。况又林居化日長。</text>
<title>戊寅九日</title>,<text>佳辰扶病強登臺。碧落雲收四望開。籬菊飽經霜雪在。塞鴻非爲稻粱來。山如飛舞天中出。江解朝宗日下回。景物紛然堪作賦。退才還媿大夫才。</text>
<title>秋燈</title>,<text>秋燈半壁夜如何。凉雨蕭蕭洒薜蘿。異地那堪聞北鴈。浮榮曾已夢南柯。衰容寂寞人爭咲。浪迹逍遙佛豈訶。好對黃花斟綠酒。葵翁生計不蹉跎。</text>
<title>輕寒</title>,<text>輕寒初着木綿裘。亦葉黃花滿目秋。短髮自應安暮境。褊心誰復怒虛舟。舍飴騎竹從兒戲。飯黍蒸藜任婦謀。不向風塵論得失。此間眞樂勝公侯。</text>
<title>康川元斗贊以生魚來餽</title>,<text>事無可做只咬根。有夢何曾踏菜園。山客不煩歌傅舍。波臣先已到柴門。雪肥政合鑾刀切。頳尾猶存水石痕。遠餉寒厨眞厚意。好將風味佐芳樽。</text>
<title>他鄕</title>,<text>自咲衰容似凍梨。天寒茅屋坐如癡。沽來秫酒寧嫌濁。裁得荷衣不染緇。里有催租聞吠犬。厨無別味見蹲鴟。流老衮衮陽初復。春色先應上柳枝。</text>
<title>挽洪參判萬鍾</title>,<text>高軒前歲狂柴荊。白首相看戀戀情。利器盤根才已別。承家寶樹慶仍贏。班聯卿月元人望。使返燕雲遽疾嬰。零落先朝詞酒伴。怱揮衰涕送丹㫌。</text>
<title>次東坡咏雪韻</title>,<text>藏收萬象沒洪纖。勢逐風威未解嚴。柳上飄揚謝女絮。竹間沾洒晉官塩。凝寒已覺氷橫柱。生白渾疑月掛簷。天爲詩家供物色。有誰輸盡筆頭尖。</text>
<title>大殿延祥詩</title>,<text>端日靈臺測景長。履端佳節集休祥。初舒御柳迎風嫰。政放官梅帶雪香。喜溢羣公頒綵勝。歡承長樂奉椒觴。陽春布澤從今始。佇看深仁囿四方。</text>
<title>代政丞舅氏。挽豊陽君。</title>,<text>侯門豪習謝輕肥。勵操攻文似布衣。八座官高猶退讓。兩朝恩遇摠光輝。淸江纔道茅齋結。浮世終傷薤露晞。同里過從渾一夢。數行衰淚不禁揮。</text>
<title>次柳尙書士希投贈韻</title>,<text>層臺縹緲象昭回。法駕秋臨帳殿開。一府遺民恩浹骨。前朝陳跡焰生灰。鎬京胥觀周文樂。汾水寧論漢武才。大造當年艱創業。聖心應復軫雲雷。</text>
<title>盆梅</title>,<text>正月山寒花未開。先驅春色雪中迴。燈前瘦影疎▣下。風外淸香暗暗來。不向夭桃誇闘色。好從騷客暎含盃。靈均只解蘭爲佩。調鼎誰知傳說梅。</text>
<title>次錦里韻</title>,<text>幽居剩占一溪雲。錦里葵亭欲半分。佳境漸知塵事少。服田新學老農勒。含香視草渾疑夢。種柳澆花獨任君。空谷跫音如可再。賖來春酒更論文。</text>
<title>茅齋聽雨</title>,<text>茅齋春半聽蕭蕭。鳥鴨山中雪已消。欲種東陵瓜五色。好看南陌柳千條。榮枯自昔稱槐夢。耕鑿從今頌帝堯。惟是寸心懸魏闕。羡他江鴈北歸遙。</text>
<title>代挽金參判 </title>,<text>南金雅望重朝端。世閱滄桑一老完。靑嶂怱看埋玉樹。華御猶記貳春官。楊江柳嫰氷初泮。金谷梅零雪已殘。回夢空齋樑月落。此身誰與罄交懽。</text>
<title>沁州</title>,<text>沁州宛在水中央。百里風帆指漢陽。形勝古來稱保障。綢繆今日重關防。參差樓閣連雲際。突兀亭臺聳海傍。居守經年無報效。空敎衰鬂漸如霜。</text>
<title>送趙評事持正赴北幕</title>,<text>纔回燕塞飮氷行。驛路迢迢復遠征。政爲邊關須健幕。暫敎詞客出承明。淸秋大漠浮雲盡。半夜滄溟旭日生。聖代未應忘武備。好將鞱略佐千城。</text>
<title>登伏波樓。夜宿射潮堂。</title>,<text>丹譙粉堞繞靑山。形勝江都第一關。敢狃宴安忘備豫。或因休暇辨奇觀。帆墻簇立登臨下。郡邑星羅指顧間。未效涓埃慙祿位。故園松菊夢先還。</text>
<title>疊前韻。送洪內翰。</title>,<text>江城微雨霽寒霄。鎭海寺前上早潮。且把金樽淹別路。莫敎靑翰唱歸橈。詩聲却喜鳴文苑。衮職誰思補聖朝。想得使還南至近。垂楊應動御溝橋。</text>
<title>寒碧樓。次東岳韻。</title>,<text>莫莫高山衮衮流。仙區勝景此爲州。白雲宿處僧歸寺。黃葉飛時客倚樓。秋暮江城聞旅鴈。夜深漁火見孤舟。飄然忽起休官興。桂掉何年訪釣洲。</text>
<title>冬夜書感</title>,<text>臺閣從前媿素飧。佩符今日荷君恩。民人社稷分憂重。會計牛羊任事繁。政拙端宜居下考。歲飢常自憫黎元。簿書向晩偸餘暇。雪裡閑開北海尊。</text>
<title>安州。次遠接使柳士元贈別之作。</title>,<text>他鄕逢別感浮萍。衰老相看鬢似星。復命君趍宣政殿。計程吾過統軍亭。霜淸野水連城白。雲盡遙山入檻靑。預卜東歸當歲暮。含盃同賞雪花零。</text>
<title>登凌漢城。是丁卯戰敗地。</title>,<text>征途暇日陟崔嵬。俯首西南海一盃。使節高臨銀漢上。僧居深鎖白雲隈。山連遼瀋行將近。天濶靑齊望或開。戰代只今殘堞在。李華詞賦却興哀。</text>
<title>羽化亭。次崔桂陽孝騫韻。</title>,<text>高臺直接斗牛邊。一醉華堂信有緣。淸絶方知迢世界。登臨還似挾飛仙。東西水合軒窓外。遠近山低几案前。自分烟霞難久住。芳洲惜解木蘭船。</text>
<title>挽李通禮 廷機</title>,<text>曠度高才世所欽。早年聲譽重南金。貞松不改四時色。老驥空懷千里心。惠化終留數郡在。風流遽隔九原深。生平得御今何及。一慟西州淚滿襟。</text>
<title>原州大閱</title>,<text>黎明吹角出原營。目極前郊四望平。旗尾翻風朝雨霽。劒光耀日宿雲輕。男兒壯志燕然石。家國深羞溫祚城。緩帶何人元凱是。疎慵依舊一書生。</text>
<title>野宿</title>,<text>晩渡三江向九連。蒹葭極目斷村烟。車徒繫馬依楓樹。厨子持甁汲野泉。四面植鎗防虎患。三更吹角警人眠。還思京國餘千里。消息誰能爲我傳。</text>
<title>連山早發</title>,<text>關門旱發趁雞鳴。遙指狼山一日程。走卒粗能通漢語。疲驂亦已熟燕行。棧懸木未雲疑下。溪劃村邊野似明。憭慄不須悲宋玉。白頭抽筆賦西征。</text>
<title>十三山早發</title>,<text>征驂早發十三山。大小凌河莾蒼間。遠浦沙明橫疋練。遙岑雲盡出螺鬟。匡時有志空衰鬂。專對非才只汗顔。此去高橋猶百里。幾時能得過重關。</text>
<title>候上价二日不至。淹留可悶。</title>,<text>長路脂車日覺忙。如何信宿滯殊方。夢回孤枕三秋月。寒透重衾一夜霜。那得音書來故國。難敎盃酒緩愁觴。切名遲暮渾無咏。惟詑新詩滿錦囊。</text>
<title>和書牀搥碎牌棲詩</title>,<text>對起街中二石門。大書勳閥摠官尊。榮光豈但誇鄕里。堂搆將看遺子孫。滄海一朝悲世變。元戎晩節負君恩。如今隴李人羞道。搥碎多公有格論。</text>
<title>山海關</title>,<text>重關從古宿屯兵。形勝眞如第一名。禹迹千年餘碣石。秦城萬里護神京。紅旗晩捲邊風動。畫閣寒吹海月明。轉憶當時孫閣老。九原那得起先生。遠客高秋獨倚欄。薊門歸路尙漫漫。鯨波浴日紅雲暖。雉堞干霄紫塞寒。未見山河爲魏寶。空聞豪傑起秦難。興亡自古無窮事。都入書生廣武嘆。</text>
<title>永平夷齋廟</title>,<text>我來秖謁聖之淸。俎豆千秋共弟兄。讓國從知能讓粟。求仁元自不求名。首山簇簇當遺廟。灤水迢迢繞古城。緬憶高風猶懦立。白頭燕路愧吾行。</text>
<title>燕京八景。次明詩韻。</title>,<text>塵淸紫陌雨初收。高揷天心翠欲流。險作關門連北鎭。勢包亭障護中州。螺鬟掩暎雲橫夕。畫戟參差木落秋。勝地登臨違咫尺。此行還愧漢槎浮。居庸疊翠誰築高臺壓古城。夕陽無限放新晴。依依漸覺千林晩。翳翳猶分萬井明。一代遭逢求駿骨。千秋興廢感人情。西瞻易水微茫外。恨入寒波尙未平。金臺夕照飛流宛宛掛晴虹。題品從知卓錫同。噴灑初看瓊島近。朝宗終與海門通。橋邊寒色明晨旭。石上淸音送晩風。釀得靑州從事飮。銷愁應見策元功。玉泉垂虹西山雪後玉爲峯。突兀誰敎聳碧空。凈掃塵氛連紫陌。晴浮瑞靄繞金宮。松關深鎖餘孤塔。溪棹遙回過幾重。千尺埋蝗眞有驗。預開樽綠賀時豐。西山霽雪深春小雨歇芳池。向晩微風動綠漪。沙鳥嬌啼遼后閣。浪花淸暎漢官儀。雲開鳳闕朝常早。宴罷龍舟出每遲。往事秖今渾一夢。露盤仙泣帝星移。太液晴波新年淑氣滿乾淸。瓊島春雲處處生。低近宮姬粧閣曉。逈連詞客筆床晴。隨風淡淡和堤柳。帶月依依度露莖。久旱作霖知爾力。野夫今日頌升平。瓊島春雲帝城早發路悠悠。駈馬河橋草樹秋。鴈陣叫霜政南去。蟾光隨水亦東流。靑樓未覺遼西夢。鐵馬遙憐塞上遊。試向酒家謀一醉。輕寒新透弊貂裘。蘆溝曉月客路滹沱近海門。微茫烟樹望氤氳。初疑曠野行人立。更似平沙落鴈分。禹貢千年猶古道。堯封萬里異前聞。相逢燕趙悲歌士。試問西湖復彩雲。薊門烟樹</text>
<title>天涯</title>,<text>天涯節序幾回更。雙髩蕭然鏡裏明。上苑池臺含莫景。正陽鍾鼓動寒聲。覊愁頓覺盃中失。詩句多從燭下成。了事可期南至後。亂峯殘雪啓歸程。賓舘悄然晝不開。滿州提督太多猜。庖人計日牽羊至。老祿有時送酒來。墻外月明喧皷吹。陌頭風起暗塵埃。何當走馬東郊去。通惠河邊探早梅。</text>
<title>滯雨鷹巖</title>,<text>浪迹無由謁紫宸。歸田猶得伴靑春。久留京國雖非願。晩出都門却愴神。客枕懶欹孤店雨。蘿衣愁染洛城塵。謾將天下先憂淚。擬作園中獨樂身。</text>
<title>奉呈外舅金陵鈴閣</title>,<text>丈人元自愛江山。分竹仍兼物外閒。默數檣帆歸月浦。細看鷗鷺落烟灣。潮聲暗入絃歌裡。秋色遙連枕席間。勝地何當陪笑語。浮名羞殺繫微班。</text>
<title>佐湖幕。過文義荊江有感。</title>,<text>湖外羸驂數往還。一尊江上且歡顔。天邊暮色帆歸浦。雨後寒聲葉下山。半世風塵堪自笑。百年天地有誰閑。飄飄夢逐征鴻去。穎水吾廬政掩關。</text>
<title>次高美叔韻</title>,<text>寒宵雪月共澄鮮。屈指詞林憶汝賢。草舍定知徒四壁。奚囊應得富千篇。羸驂未駕蘇州路。淸夢長尋石浦烟。伏枕春來如起色。共君吟嘯倚江舷。自笑冥行未燭微。荷衣終得換朝衣。天同雨露逢春早。地秘溪山待客歸。始覺高明招鬼瞰。不將潛伏羡雄飛。殷勤篇什遙相問。莫謂葵翁也識機。</text>
<title>大雪</title>,<text>千嶂今朝競出雲。晩來風送白紛紛。便娟初向簾間見。淅瀝仍從樹杪聞。洞靄陌塵渾不起。林烏汀鷺杳難分。庭梅暗報春消息。欲折寒枝遠贈君。</text>
<title>閏月吟</title>,<text>今年閏月又佳辰。留得東君別作春。籬下好花紅未謝。門前芳草綠初匀。不從世眼論榮悴。已把禪心等喜嗔。敢是孤臣無限感。五雲迢遞隔楓宸。</text>
<title>暮年</title>,<text>暮年心計轉蹉跎。猶有詩情尙不磨。簾外呢喃成燕壘。柳邊來去擲鸎梭。身安白屋經營少。病似黃楊進退多。最是田家誇得意。春田一雨晩滂沱。</text>
<title>林居</title>,<text>林居自喜遠塵寰。竟日無妨獨掩關。一抹靑雲蒼壁上。數聲啼鳥綠陰間。家貧沽酒何由得。興到題詩不復刪。借問軒裳趨走地。幾人能似野夫閑。</text>
<title>數椽</title>,<text>玄白當年未辭嘲。數椽林下晩誅茅。溪山隨處佳如蔗。𤄃契荒村繫似匏。齒豁不曾妨嘯咏。耳聾那復聽喧呶。蘭臯倚杖移時立。一抹晴雲度樹梢。</text>
<title>次明詩顧華玉紫門韻。贈錦里主人。</title>,<text>疎籬破屋帶楓林。朝暮怡顔只碧岑。淸夢乍回黃鳥韻。苦吟偏傍綠蘿陰。空溪雨暎漁燈遠。荒野雲低牧篴深。惆悵騷人難會面。相思無奈病侵尋。</text>
<title>漫興</title>,<text>峯雲洞靄晩糢糊。罨畫中間着老夫。閏後黃楊知進退。雨餘紅藥見榮枯。含飴自喜諸孫弄。乞米誰憐四壁徒。蝶夢蘧然鶯喚起。閑扶藜杖步庭蕪。</text>
<title>喜天休方伯省掃之行。仍得叙阻。是日得好雨。</title>,<text>池草春生夢惠連。西窓剪燭喜團圓。玉符繡鉞來窮巷。丹荔黃蕉上古阡。風樹暮年長抱痛。鬂蓬令日最堪憐。憂時少可寬心處。零雨隨車已滿天。</text>
<title>櫻桃次王右丞韻</title>,<text>朱櫻拜賜忝宮官。往事渾如片夢闌。栽得數叢隨日長。摘來萬顆已春殘。兒孫饞食爭攀樹。老我療飢喜滿盤。林下先嘗還自愧。一庭微雨麥秋寒。</text>
<title>漫興吟</title>,<text>茅齋瀟泗傍林丘。漁笠耕簑事事幽。花發四時渾適意。酒沽千日更消愁。從他舊夢歸隍鹿。喜我新盟結海鷗。龍戰玄黃猶未已。恩波賴得泛虛舟。</text>
<title>次明詩楊孟載江寧村居韻</title>,<text>靑銅日覺鬢蕭蕭。猶有登臨興未消。籬外閑花紅照面。澗邊幽草綠齊腰。風傳樵唱穿深樹。雲護僧筇過斷橋。貌得此中奇絶處。山如鴈蕩水如苕。喚起空齋睡正昏。數聲啼鳥隔窓聞。疎疎林雨琴邊過。裊裊爐香酒所焚。服食每資山上朮。盤飧多擷澗中芹。回頭四十年間事。榮辱悲歡摠是雲。寒谷春姿藹藹光。氷澌消盡綠盈塘。園梨何晏初調粉。門柳田單已帶黃。隨處溪山皆活畫。採來蘭芷摠生香。不妨契濶囊羞澁。林下從今化日長。藥罏經卷任流年。覺路知今欲學禪。糓貴僮收同谷橡。茶香婢煮惠山泉。消殘凍雪春回壑。捲盡浮雲月到天。賖得松醪吹鐵笛。片帆風送下康川。</text>
<title>聞蟬</title>,<text>淸溪白石暎疎籬。恃杖行吟不覺疲。雲際斷橋僧渡晩。雨中深樹鷺歸遲。錢無子母貧何甚。藥有君臣病可醫。懶向案頭看曆日。千林秋氣一蟬知。</text>
<title>次楊孟載柳草韻</title>,<text>一望陽坡淡更濃。舞茵歌扇近蒙茸。晴浮楚客行吟處。綠入王孫別恨中。漠漠平分田鷺白。離離高接岸桃紅。偏憐谷底幽蘭在。絶似東京逸士風。</text>
<title>村翁</title>,<text>村翁相見語依依。共歎今年生事微。燕麥未能炊作飯。柳絲難得織爲衣。瓢持道路流民夥。草盛山田種豆稀。一幅何人圖瑣尾。盡將愁苦徹金扉。</text>
<title>哭權都憲皆玉</title>,<text>蒼黃一別四年強。雲樹天涯望裡長。纔喜赦書寬逐客。遽聞辠復在他鄕。文章華國終何用。存沒關心只自傷。未策素車緣老病。新阡迢遞隔南陽。前春一札到林扉。欲買湖田傍近畿。政擬暮年靑眼對。那知浮世素心違。人亡澤畔餘蘭在。鳥去臺中列栢非。寂寞城南言笑地。幾時遼鶴復來歸。</text>
<title>一枕</title>,<text>一枕羲皇卧草亭。鳥聲松韻夢中聽。雲隨旅鬢秋俱白。蘿暎山衣晩更靑。道泰猶同秦客逐。家貧還學楚臣醒。荒年不必愁艱食。伏虎山前採茯苓。溪山深處結茅亭。塵陌喧囂不復聽。遠近烟籠炊後白。古今書閱汗餘靑。比隣酒熟春沽好。隔樹鸎啼午夢醒。貴賤休言無定價。昌陽終自勝豨苓。</text>
<title>挽宗老前松羅察訪熲</title>,<text>吾宗公是丈人行。敦睦何殊九世張。隅坐當年家洛北。林居他日卜山陽。浮榮馹騎松羅道。閑趣𩿨盟水石鄕。薤露秋原違執紼。含悲無奈嶺雲長。</text>
<title>秋興</title>,<text>淸泉㶁㶁繞松關。𩿨鷺何來自作班。七月風驅殘暑退。百年天與老夫閑。恩沾漢詔金雞下。身處莊生木鴈間。見說圓通高萬丈。數峯雲表欲躋攀。</text>
<title>次高季廸梅花韻</title>,<text>氷肌玉骨藐姑仙。物外相逢似有緣。逸態漸生微帶霧。芳心如訴逈含烟。梨雲縱白堪居後。桃雨雖紅敢在前。直到參橫看盡意。一樽閑坐養花天。</text>
<title>秫興。次揚用脩韻。</title>,<text>孤亭蕭洒傍淸川。秋色紛紛几案邊。靑蒻幾沾南陌雨。綠竿時把北潭烟。慙無塵露酬明主。樂有林泉送暮年。籬菊初開村釀熟。不妨今夕醉陶然。龍潭一曲獨登臺。寂歷巖花浥露開。蕭寺晩鍾僧入定。蘆洲新月鴈流哀。里胥夜有催租過。刺使秋無送酒來。拓落不須尤造物。人言樗櫟本非材。一別金門鵷鷺班。客亭迢遞俯澄灣。荒村細路晴烟外。遠寺寒鍾落照間。朱紱投來稱白士。緇塵凈盡見靑山。名塲役役終何益。世味誰如睡味閑。淸朝敭歷沐恩多。未報絲毫奈老何。張翰歸來鱸可鱠。翟公罷後雀堪羅。辰居遙望星仍拱。皇極同敷路不頗。荒歲新收三畒秫。一樽酣飮獨長歌。</text>
<title>丁丑九日。和揚用脩丁丑九日之作。</title>,<text>四迴丁丑又重陽。往跡依然憶永昌。忠似虞翻懷北闕。才如賈誼老南荒。機中紅淚和成錦。筆下瓊詞貯滿囊。三復側身雲際句。異鄕愁思欲沾裳。</text>
<title>秋日</title>,<text>荒年生計不嫌微。疎懶應知與世違。巖樹暮雲雙鷺集。野橋凉日一僧歸。丹心戀闕憑秋夢。白首還鄕愧錦衣。村酒三盃聊遺興。塞鴻何意又南飛。</text>
<title>挽禹進士相漢</title>,<text>才名宿昔賦三都。白首公車屈壯圖。價本連城誰識玉。光能照乘竟遺珠。前秋逢別還疑夢。晩歲親知竟覺孤。酒裏雲山春寂寞。含悲何處問黃壚。</text>
<title>次尹從事朴淵韻</title>,<text>分流衆壑若爭雄。北會蒼崖劈斷中。噴薄初疑坤軸裂。朝宗終與海門通。隨風怱作空濛雨。暎日俄成夭矯虹。勝絶廬山堪伯仲。退才還愧謫仙翁。</text>
<title>次逝斯亭韻</title>,<text>小溪春色練光同。混混終看巨海通。高閣登臨風在下。浮雲捲盡日生東。行藏半世官猶繫。俯仰千秋意豈窮。潭老舊居仍指默。殘碑苔蝕樹連空。</text>
<title>次淸香閣韻</title>,<text>勝會他鄕亦一奇。名亭暇日共憑危。芳春欲暮紅辭樹。小雨新晴綠漲池。荷葉似錢從鷺立。浪花如雪任魚吹。不須軒蓋催歸路。留待東岑月湧時。</text>
<title>贈謝恩副使天休令</title>,<text>愁霖不放暫時晴。送爾迢迢萬里征。此日幾微寧見色。衰年離別易關情。行登碣石連雲出。坐愛灤河特地淸。珍重贈言須記得。客燈孤舘酒休傾。驪歌愁送遠征人。歷歷前游似隔晨。馬耳山深應露宿。鴨頭江濶更通津。跡遺處士思浮海。城古防胡憶過秦。最是燕都多感慨。二忠祠下尙烟塵。</text>
<title>送崔書狀嵩齊</title>,<text>鴈塞茫茫鶴野長。臺臣啣命有輝光。離亭此日連旬雨。邊樹先秋滿路霜。燕趙古多稱感慨。河山今獨閱興亡。行過孤竹雙淸廟。爲採柔薇酹一觴。</text>
<title>和高美叔</title>,<text>高風一別五秋蟬。雙鯉何來尺素傳。老守西都慙鎖鑰。幽居南服傍林泉。月中對酒偏相憶。天外看詩益可憐。待得投簪歸去後。白頭同泛洛江船。</text>
<title>贈別成川李使君泰龜，延安徵龜奉親西行之作。</title>,<text>大家今日賦西征。綵服聯翩弟與兄。路上光輝俱五馬。厨中甘旨各三牲。笙歌夜向高樓動。荷芰秋連極浦平。勝事流傳眞可羡。餘生孤露若爲情。</text>
<title>李判府台丈致仕辭朝之日。蒙賜詩寵行。此曠世異數也。朝紳多歌詠其事。判府長胤參判公沃屬余請和。誼不敢辭。遂賦一律以呈。</title>,<text>台階步武便投簪。綠野逍遙復覩今。惜別共知明主意。拜辭何奈老臣心。一堂縱隔風雲會。三絶仍霑雨露深。疏傅古來賢勇退。漢朝榮寵只黃金。</text>
<title>行幸</title>,<text>層臺九月翠華臨。二百年來復覩今。鵠嶺風雲爭動色。駞橋車馬喜聞音。關門老忝萊公鑰。輦路先行傅說霖。毁砌頹垣殷鑑在。小臣還欲獻虞箴。</text>
<title>次柳士希獻陵行幸時落後有感之韻 士希以工曹判書。有病不得隨駕。留廣津作詩寄余。余則以判京兆。適差內醫提調。方直內局。</title>,<text>羽旄從古悅民情。聖孝尤光展謁行。南漢雪消春氷濶。喬山松老曉寒輕。終宵獨坐司醫地。此日同深戀主誠。努力諸公思報效。明時期覩泰階平。</text>
<title>次錦里韻</title>,<text>春明一別卽天涯。雙鬂蕭蕭奈老何。宅近烏山烟樹合。門臨驪水石橋斜。靑雲半世親知少。黃卷千秋感慨多。晩境漸能齊物我。細看鷗鷺滿晴沙。</text>
<title>次韻錦里</title>,<text>東風近日煽陽和。遷客空齋感歲華。欲遣覊愁賖月色。將成春服問烟蘿。朋來野席分芳草。僧話山門共雨花。不怪金雞遲報喜。主恩隨處使爲家。桑海應知一笑看。巵言千古味鯢桓。君才合繪彰施服。吾力難迴旣倒瀾。隔水過從隣不遠。逢春吟咏字皆安。甑塵寢冷俱非病。晩計猶能學范丹。覊懷寥落向誰開。一枕耶鄲夢乍迴。閑傍幽居雲不去。欲催春色雨頻來。棊無工拙愁當局。酒有醇醨喜滿盃。近日林僧傳好語。東君消息到黃梅。閑扶藜杖出柴門。山雨初收洞靄昏。露種雲耕渾謾興。柳吟花咏亦淸言。朋簪晩歲悲難合。蘭佩明時幸獨存。欲棹漁舟尋錦里。此中還是一桃源。</text>
<title>元亨里有申企齋舊居有感</title>,<text>騷人去作玉樓仙。陳跡如今二百年。指點舊居猶有井。分留秋色恨無蓮。迢迢野水趍沙谷。隱隱菴鍾自石泉。吾意戀君公實獲。退才慚未和淸篇。</text>
<title>懷人</title>,<text>逐臣竹色過滄溟。鰲背仙山一點靑。戀闕幾懸宸極夢。僑居應伴老人星。城南握手情無限。海外馳思歲怱經。何日覃恩流解澤。春深吾亦似浮萍。奇禍前時痛切膓。炎天緹騎促銀鐺。要囚久滯三旬獄。寃氣能飛五月霜。聖主洪恩終解澤。孤臣歸路再遐荒。圓扉脉脉空相望。雙涕餘痕尙在裳。</text>
<title>崔老來訪。坐間聞蒙恩赦。次其志喜韻。</title>,<text>春深鳥雀下庭除。空谷跫音慰索居。綠蟻消愁廵野酌。金雞報喜見京書。宸楓御柳千峯外。汀草巖花小雨餘。從此圓通山下去。是非應不到蝸廬。</text>
<title>雨後</title>,<text>流光忽忽過三庚。素女朱明若踐更。雲斷遠山猶雨色。風連高樹已秋聲。身安白屋終投紱。門向淸溪可濯纓。但使有錢沽美酒。世間榮辱不關情。又林居瀟洒遠紅埃。况復新凉宿雨催。瓜蔓巧緣籬上去。草虫傍向壁間來。書能引睡還拋卷。酒解涓愁數擧盃。天餉野夫眞不薄。一筇晴日倚高臺。</text>
<title>詠蟬</title>,<text>草間元是一昆虫。蛻出還因造化切。枵腹淸晨惟飮露。轉喉終日更吟風。藏深樹色螳螂遠。唱盡秋聲蟋蟀同。隱見隨時如有意。不妨林下伴衰翁。</text>
<title>偶吟</title>,<text>九陌紅塵夢碧山。謫來方覺此身閑。朝息敢望金雞下。自處元甘木鴈同。巖雪暎窓光炫轉。溪澌逢石響淙潺。親知零落今何在。新與林僧數往還。</text>
<title>憶楓岳</title>,<text>萬二千峯海內聞。雨花風葉共紛紛。客尋蘭若緣流水。僧坐蒲團帶宿雲。淸梵却隨山籟發。名香仍對佛燈焚。江潭歲暮成追憶。那得重游遠世氛。</text>
<title>記感</title>,<text>一枕空齋夢未成。賓鴻初聽北歸聲。氷輕梅柳春先到。雲盡溪山月獨明。萬事飄零雙鬂改。百年交契寸心傾。孤墳三尺淸江上。恨入東風草又生。</text>
<title>聞皆玉蒙恩歸葬大夫人。復向謫所。行過烏鴨里。恨余罪蟄。無緣就慰。</title>,<text>蒼黃洒泣別萱闈。嶺海旋看吊鶴飛。馬鬣將封三月近。鴻恩賜暇數旬歸。更聞欒棘氷程遠。可惜班荊塊坐違。孤露世間無限痛。草心那得報春暉。</text>
<title>咏梅</title>,<text>淸姿瘦影月中孤。風韻從知衆卉殊。逐容他鄕稱末契。空林春色作先驅。便娟初似逢梁苑。綽約還疑見藐姑。早晩看君調鼎日。千頭不羡橘爲奴。</text>
<title>挽蔡楊根聖後</title>,<text>一別城西似隔晨。凶音忽報恐非眞。趍庭自有家傳訓。薦剡曾言內行淳。晩歲爲官嗟落拓。至今遺愛頌良循。囊空壁立終無恨。餘慶應流謝樹春。</text>
<title>江漲</title>,<text>連江宿雨未全晴。春水桃花與岸平。滄海歸時如述職。衆流會處似同盟。濶呑洞府蛟龍喜。遠撼汀洲鸛鶴驚。目送扁舟渺然去。烟波遙接漢陽城。</text>
<title>汀草</title>,<text>汀草靑靑隴麥秋。輕風送雨過山頭。年來漸覺盃中趣。老去方爲物外游。雙屐有時凌絶頂。一竿終日俯淸流。鵷行舊侶凋零盡。猶喜沙鷗傍釣舟。</text>
<title>端居</title>,<text>端居盡日懶經營。藜杖時扶石逕行。遙嶂捲雲還舊色。別灘添雨送新聲。山花窈窕紅猶在。澗草蒙茸綠漸平。搖落親朋皆嶺海。隔林黃鳥更關情。</text>
<title>沙谷道中</title>,<text>山雨新晴澗水長。閑中來去不須忙。桑陰已薄絲繅白。菜色初回麥割黃。覊宦向時憐局促。渥恩今日喜徜徉。紛紛得失渾齊楚。欲把殘年入醉鄕。</text>
<title>寄天休</title>,<text>楓岸登臨憶侍郞。逝波離思共悠揚。遙憐東帶趍華省。未勝浮家在水鄕。缸面自應消歲月。琴心誰復賞峩洋。雲帆好趁春風掛。聞道山園已半荒。</text>
<title>挽禹兵使弼漢</title>,<text>西風丹旐上江船。殊異南邊節度年。殉國深誠吾獨賞。急人高義世爭傳。盤巖忽起墳三尺。道洞空餘屋數椽。聞說箕裘終有繼。碧梧停鵠見堪憐。</text>
<title>逢明詧上人</title>,<text>千峯蒼翠繞吾廬。蓬轉三年始定居。齒豁懶爲非馬辯。眼昏猶閱汗牛書。從風草色深還淺。帶雨蕉心卷復舒。時有林僧相問訊。法雲甘露摠眞如。</text>
<title>茅齋</title>,<text>茅齋寥落對楓林。朝暮雲烟抱膝吟。昵昵寒蛩兒女語。翩翩孤鶴道人心。恬鱗或向磯頭玩。浮蟻多從甕面斟。秋氣不須悲宋玉。江湖來去主恩深。</text>
<title>題金將軍傳後</title>,<text>百年侯服免爲戎。賴有宣川獨奮忠。二帥偸生同犬豕。將軍取義辨熊魚。飄零大樹牛山北。寥落遺祠鴨水東。佳傳至今如目擊。折引斷劒凜如風。</text>
<title>葵亭吟</title>,<text>茅齋容膝號葵亭。溪月林風獨掩扃。寒暑異鄕知幾換。榮枯浮世飽曾經。循除綠水鳴瑤瑟。繞坐靑山列畫屛。數畒新收催釀黍。鞱精聊復學劉伶。</text>
<title>閱醫方</title>,<text>棲遲不恨寄他鄕。松韻泉聲共一堂。紫陌曾游如夢寐。靑山獨往似康莊。秋霖欲霽雲先白。夕吹生寒葉半黃。自笑當年醫國計。只堪抄得陸公方。</text>
<title>病夫</title>,<text>病夫高枕氷雲鄕。飽喜飢嗔已兩忘。寂寞形容僧退院。棲遲身世鴈隨陽。窓臨幽澗偏琴響。樽泛寒花酒倍香。聖主洪恩深草澤。不從詹尹問行藏。</text>
<title>席間次崔老韻</title>,<text>鄕里親知共一筵。梅花已近小春天。深悲此日庚寅降。倐見流年甲子旋。孤露幸依丘墓在。飄零猶得弟兄聯。座中詞客頹然醉。白髮蒼顔望似仙。</text>
<title>南至夜雪</title>,<text>終宵淅淅響空林。窓外應知一尺深。凍壓陌塵渾不起。淸搖溪棹遠相尋。寒梅獨惹騷人興。宿麥偏歡野老心。却憶往時當此日。金門聽漏盍朝簪。</text>
<title>廵將直廬作</title>,<text>巖居十載伴江鴻。生入脩門似夢中。淸鏡新添衰鬢白。羸驂重踏軟塵紅。牌承鳳闕傳呼遠。㘅帶龍驤職事雄。只恐故山猿鶴怨。片帆還欲趁秋風。</text>
<title>統軍亭</title>,<text>驅馳十日到邊州。勝境登臨緩我愁。馬耳山從天際起。鴨頭江向海門流。中原冠蓋猶相望。南漢雲烟尙帶羞。遲暮壯心磨不盡。試看腰下有吳鉤。</text>
<title>百祥樓</title>,<text>龍灣祗役伴春回。一上高樓四望開。蕯水逶迤當綵檻。藥山迢遞暎金盃。淸時猶賴關防在。毁堞曾經戰伐來。屈指千秋無限感。乙支元是出羣才。</text>
<title>浮碧樓</title>,<text>誰作紅亭枕碧灣。箕都形勝最西關。平分水勢呑孤島。高出塵寰小衆山。佳境自應容放浪。倦游何幸辦淸閑。長林暝色蒼然至。取醉無妨秉燭還。</text>
<title>嘉山曉星嶺</title>,<text>王事驅馳不暫停。曉星嶺上見昏星。雪經殘歲留峯白。柳到新春岸漏靑。從古關防勤戍守。只今邊塞狃安寧。英雄割據終黃土。駐馬重題劒閣銘。</text>
<title>挽尹判書深</title>,<text>舊德淸朝見席珍。高文曠度㝡簪紳。干城重寄初更化。霜露沉痾竟返眞。幽韻當時琴共賞。報書前歲墨猶新。楊江渺渺丹㫌遠。爲寫哀辭淚滿巾。</text>
<title>挽南監司益熏</title>,<text>露冕纔行塞上春。凶音忽報恐非眞。空餘惠化留棠茇。不復風流見玉人。懸磬舊居凋棣萼。建牙前路返靈輴。當時簡擢承天眷。哀敎仍聞下紫宸。</text>
<title>望龍門山。憶珪上人。</title>,<text>龍門萬丈揷芙蓉。傳道幽棲傍碧峯。天桂昔年要結社。上元佳境阻相從。名山不屬分符地。客路猶聞半夜鍾。憶爾風塵能脫屣。愧吾南北尙覊蹤。</text>
<title>望夫石辭 並序</title>,<text>貞女姓許名孟姜。陝西同官人。秦時夫役長城。久不還。姜登山望夫。遂化爲石。世傳旣如此。余觀貞女祠在山海關外十里許。秦時長城。想與今不同。遼野處處多有古城址。姜之夫豈役此不還耶。祠之後有大石如人形。而不甚髣髴。考祠記有稱貞女墓在海上者。死而有墓。其傳化石謬矣。第姜志專所事。茹恨而死。此與哭夫崩城類也。雖微化石。其義曷可少哉。感而賦之。夫何一片石兮。謇獨立兮山之頭。昔深閨之婉孌兮。志靜專而好脩。良人忽其于役兮。城萬里兮無時休。塊獨處此空堂兮。欲往從之無由。瞻孤嶂之突兀兮。可騁望而銷愁。聊駕言而陟彼兮。待夫君之回輈。遼野曠而極目兮。水悠悠其東流。結幽蘭而延佇兮。日復月兮春又秋。意感物而忉怛兮。情通靈而綢繆。余旣不難爲陽臺之雲雨兮。恐愆禮而招尤。山之石兮齒齒。吾與爾而爲儔。形頑然似無知兮。紛謂我乎何求。皎此心之如日兮。雖九死猶靡渝。思謇產而不釋兮。征人歸兮始解憂。稅余駕於山椒兮。撫遺跡而夷猶。雲擁鬟而黮黮兮。風吹袂而颼颼。歌楚些而代招兮。長城不可以久留。</text>
<title>悼鶴辭</title>,<text>承嘉惠而東遷兮。返初服於桑鄕。門寂寞其無人兮。伴一鶴而徜徉。伊胎化之可貴兮。性旣慧而質良。受馴養於蓬戶兮。日三賦以黃粱。朝刷羽於蘭逕兮。夕弄影於柳塘。叫數聲於淸宵兮。望雲路而思颺。何潦炎之肆虐兮。奄一夕之逢殃。委逸翮於泥塗兮。非復昔日之頡頏。雖微物其可惜兮。心眷眷而不忘。命僕夫而操鍤兮。瘞圓通之高岡。雞啄粟而無恙兮。胡爾命之不長。園日涉而逍遙兮。髣髴如見其玄裳。</text>
<title>楓蘭辭</title>,<text>朝余步於楓岸兮。夕余乘兮蘭舟。山簇簇而旁圍兮。水潺潺而北流。雲孤飛而欲卷兮。鳥和鳴兮何求。我所思兮不見。悵獨立而夷猶。</text>
