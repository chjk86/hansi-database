<title>和歸去來辭 庚辰。永興棄歸時。</title>,<text>歸去來兮。虞夏旣沒兮我安歸。遊子懷夫故鄕。又何爲乎不悲。處渾濁而合汚。望隆古而難追。常嬰情於五斗。歎初心之已非。瞻東籬之有華。芳菲菲其襲衣。諒無心於久留。匪自托於知微。我解我佩。載馳載奔。山泉淨洗。松桂爲門。淆塵不到。古氣猶存。乃尋蝸室。乃酌匏樽。自有地於箕𤃡。尋所樂於孔顔。想淵明之歸田。慕龎公之遺安。園成趣之可樂。瓢屢空之非關。寄揖遜於遐懷。洞今古於冥觀。兒抱書而日征。僮負薪而夕還。聊隨時而宴息。任物外之盤桓。歸去來兮。昔何心而西遊。忘飮啄之有定。謂富貴之可求。念一介之無他。荷九重之分憂。何北方之荐歉。少所收於田疇。言念民事。若涉無舟。顧官職之有守。奈臣罪之如邱。無寧修吾初服。眄高山與淸流。靖潛處而優遊。競寸晷而勿休。已矣乎。人生榮悴自有時。物色欣欣而迎我。我胡爲乎。棲棲欲遠之。麋鹿不可羣。風月與爲期。耒耜出於四鄰。何必吾之耘耔。混希夷而自適。囿太和而爲詩。聿歸盡爲庶幾。樂天命而無疑。</text>
<title>有感</title>,<text>靑松在邱壑。菀菀幾千尋。素有參天質。斧斤不能侵。風枝多崛起。雲葉自成陰。菀爲棟樑材。常懷雪霜心。蕭瑟吟風前。歲暮有知音。</text>
<title>奉敎敬次慈宮周甲韻</title>,<text>大酌東溟水。長稱聖母觴。萬年今日似。六月此筵張。衣備斑斕彩。歌貽燕翼章。王仁推老老。普施壽民方。						宸章原韻						吾東初有慶。花甲萬年觴。是日虹流届。如雲燕賀張。含飴長樂殿。被管老萊章。觀華仍餘祝。覃恩曁八方。</text>
<title>奉旨敬和內賜中和尺御製韻</title>,<text>姚衡姒以度。制作運回重。正直歸皇極。中和應夾鍾。分毫皆造化。寸管豈形容。長短臣何補。尺天猥荷龍。						宸章原韻													頒尺中和節。紅泥下九重。拱星依紫極。絫黍協黃鍾。漢帝提三日。陳君臥百容。裁來五色線。許爾補山龍。</text>
<title>皇壇親享日下御製。承命賡進。</title>,<text>東人從古若悲親。大報壇高萬萬春。卜日珪牲誠對越。朝天航葦迹成陳。靑邱獨保春王筆。紅荳多沾志士巾。奔走衣冠星月夜。仰瞻宸意式先遵。						宸章原韻						玉輅東廵怳見親。依依壇木寄王春。山河極北淪諸夏。牲醴吾東享肆陳。數十麟經淹日月。三千鰈域葆冠巾。齊衣肅穆監明水。萬折餘誠志事遵。</text>
<title>宿樓院 丁巳北評事赴任時</title>,<text>拜出天門路二千。書生袖裏有龍泉。佐戎幕府官師重。銜命關河黜陟專。賈誼功名猶太早。江淮風俗最難便。胡兒近日何消息。且仗聲威北地宣。</text>
<title>鐵嶺</title>,<text>峯巒何戌削。蕭瑟向竆陰。冉冉秋光早。靡靡草徑深。長風生大野。斜日已中林。王事何時了。遊人萬里心。</text>
<title>咸關嶺</title>,<text>曉發咸關路。巉巉復見山。連天浮淑氣。臨海作重關。爲設王公險。行吟蜀道艱。前程知幾里。壯士坐凋顔。</text>
<title>摩雲嶺</title>,<text>行尋前路遠。雲海忽蒼茫。落日迷西塞。浮烟出大荒。登臨多曠界。迢遞獨遐傷。家國今千里。關山意更長。</text>
<title>月波軒。次樊巖蔡相公 濟恭 韻。</title>,<text>幕府行聲早。關山八月時。擊壺仍舊態。投筆更題詩。地勢雲磨嶺。天容海作池。君親千里戀。臨發又遲遲。</text>
<title>太學應製時。宣醞諸生。自上特下銀盃一坐。盃心刻我有嘉賓四字。使之藏于太學。以爲日後宣醞旅酬之用。命諸臣或歌或詩。以詠其事。遂以古詩體製進。</title>,<text>南極老人壽千春。東海爲盃鍊汞銀。滿酌太和湯。一飮調三光。宮中聖人奏雲門。天下士庶同衢樽。皇極壽福隆。黃流盛其中。賜予及諸生。璧沼恩波盈。兩朝洪渥何以酬。酒泉倒瀉銀浦洲。</text>
<title>敬和御製皇壇望拜時頒示參班侍臣韻</title>,<text>煌煌寶軸筆如濤。銘戴皇恩欲報毫。天下孰非侯服舊。海方猶有此壇高。宸心北拱瞻新閣。華誥東來憶賜袍。培養聖朝多節義。一絲扶得漢金刀。													宸章原韻						江漢朝宗萬里濤。皇恩浩蕩泣麟毫。唐堯並立山河鞏。周稷重光日月高。草木皆知今鰈域。風雲猶帶舊龍袍。昭回北苑瞻新構。百世吾東奉赤刀。</text>
<title>御定手圈諸書後。製七言十韻排律。命侍臣和之。敬次以進。</title>,<text>燕濩深宮玉漏長。雍容秘閣閱珍藏。奎明運會承千聖。皇極治隆表四方。斟酌古今參造化。財成天地囿黔蒼。四時工造乾乾夕。萬品彙分秩秩綱。出入典墳經手圈。優遊子集闡文塲。刊華取實存心法。博故知新煥表章。採掇神功輝日月。縱橫古軸列縑緗。八珍甞味知全鼎。五彩成章繡衮裳。郁郁文從監有夏。煕煕時際邁陶唐。微臣亦幸參讎校。圈裡羲文怳見皇。						宸章原韻						萬幾餘暇講聲長。閱歷穰穰秘府藏。月窟天根來往計。姬情孔思點匀方。內家筆札紆文墨。上世絃匏記后蒼。篇帙縱橫名手圈。權衡次第整書綱。卜年八百周官制。載籍三千戴禮場。二子程朱傳道統。兩京班馬盛文章。午朝工課猶經史。乙夜精神更縹緗。遂到鹿門張皷吹。怳看牛坫匝衣裳。從知直諫先推陸。自是宗臣盖有唐。刪述秖要存聖軌。源頭一畫跡羲皇。</text>
<title>奉敎製大殿春帖</title>,<text>曉旭曈曈出海東。叢霄佳氣引條風。天心已供陽和暢。聖德仍隨日正中。遙擁五雲常報瑞。喜看三雪屢占豐。微臣獻祝無他事。大樂新調與政通。						䨓聲噓翠管。雪色動疎梅。深院仙春早。端門瑞靄開。鸞翔同慶運。鱗躍並羣才。至治元無象。陽和溢沼㙜。						九重春氣漏聲初。梅已含香柳欲疎。不識不知皆帝力。起看龍宿課農書。</text>
<title>玉堂鶴</title>,<text>爾衣不染爾翎長。何事空然鎖玉堂。軒仰自非𩿨𪆽類。羽儀猶近帝王房。深秋夜月光同白。疎雨宮林夢欲凉。萬里豈無遐擧翼。主人恩重暫翺翔。</text>
<title>肅廟丁巳。五代祖考鶴汀公。以侍從臣親拜三品實銜。感恩作二絶。今年庚申。家大人陞通政資。焚黃宴席。敬步其韻。庸宣慶抃之忱。</title>,<text>聖朝殊渥曁微臣。推老恩榮逮大人。北斗南山終古在。百年餘慶待今春。</text>
<title>次鄕飮酒禮席上韻 在寧海任所時</title>,<text>三百三千盡在東。敦倫博義古今通。先朝損益因周禮。此日儀文倣晦翁。自是聖人留敎化。可觀仁里有淳風。賓筵飮罷歸來晩。喬月蒼凉入夢中。參用縣邑讀律儀。故第四句及之。</text>
<title>次冥棲菴會中韻</title>,<text>先生亭下水如䨓。爲向源頭眼忽開。古壁烟霞猶有色。百年書籍自成堆。無端感慨頻呼酒。不禁趙遙暫上㙜。可使此間求道至。許君當日及門陪。</text>
<title>登海雲臺</title>,<text>天地東南眼力開。鰲頭一點望蓬萊。千秋碧落孤雲去。萬里扶桑赤日來。仰看星辰高咫尺。俯臨溟渤小罍杯。十洲三島今安在。坐待仙人吹笛廻。</text>
<title>贈李都事 秉烈</title>,<text>一腹詩書兩鬢絲。頎然何事竟低垂。西湖佐幕官名簿。南國烟花匹馬隨。黯黯幽愁連落日。迢迢長道說前期。遙知竹裏溪邊宅。山色川光自四時。</text>
<title>題紫海東軒</title>,<text>丹邱太守世情疎。三歲爲官拙自如。吏散庭空春日午。東風捲盡案頭書。</text>
<title>贈眞城倅李元履 顯綏</title>,<text>末路知音少。相逢托契深。流年同轉轂。華髮不勝簪。酒後多新趣。燈前話古心。慇勤來月約。雲水舊亭潯。</text>
<title>八月旣朢遊月巖</title>,<text>暇日尋眞去。風光已仲秋。擊壺頻索句。有客且呼舟。海色連天廣。山容入水流。欲歸還少駐。忘却百年愁。</text>
<title>寧海攬勝亭。次板上韻。</title>,<text>高㙜形勢自天成。一氣蒼然渾太淸。瞻仰古人人不見。老松流水謾多情。</text>
<title>觀魚㙜</title>,<text>肩輿直上海東陬。目送天涯萬里舟。牧老舊墟遺響在。丹邱名勝此臺留。天低日月微茫外。地盡雲烟縹緲頭。造化無竆人易老。此生能得幾迴遊。</text>
<title>看書有感</title>,<text>老來生計付殘篇。盡日無人對聖賢。若使此身無此物。不知何處度餘年。</text>
<title>彥陽途中</title>,<text>平生江海志。一馬向南城。棲屑天涯路。蒼茫歲暮情。雲山連大海。風雪滿前程。到處長爲客。不如早學耕。</text>
<title>次姜右尹 碩龜 歸鄕韻</title>,<text>京兆牙門柳拂塵。淸時宿望白頭臣。一生恩遇三朝聖。五福康寧八耋人。更向故山閒弄月。肯逢昭代學焚銀。洛東村巷傳呼語。宰相歸車夜渡津。</text>
<title>與居接儒生泛舟海倉浦 在安岳任所時</title>,<text>老夫餘興付諸生。同上危舟盡日行。野濶歸鴻迷道遠。江深浴𪆽喜天晴。風前皷樂魚龍聽。酒後論心海壑淸。此去家山知幾里。溪蘋岸柳捴關情。</text>
<title>皇甫忠定公。殉節後數百年。特贈諡封爵。有親盡不祧之命。其後孫 渼 洋叔訪余于鄕廬。袖洪少宰 奭周 詩求和。余於忠定公。在外裔之列。不勝感慨。遂步其韻以贈之。</title>,<text>禮義先王國。巍巍承相祠。久而公議定。允矣聖人知。樹老人猶惜。蘭生葉幾滋。勖君珍重意。忠孝長孫兒。</text>
<title>庚午元朝有感</title>,<text>昔在幼少日。常待歲時至。三冬太苦遲。歲時多好事。廢讀三四日。擲蒲數一二。家家祭先祖。酒餠與羹胾。學拜拜諸姑。諸姑爭相饋。飽食出里巷。四鄰多昆季。相携比身長。相嬉忘年次。聞說守歲好。竟夜猶不寐。今歲又明歲。荏苒還如駛。行年倐半百。俛仰空自喟。白髮垂千丈。壯志已盡墜。謾吟紫極詩。深慙蘧瑗意。一箇身與心。收拾亦未易。年光不我與。奈何甘自棄。每當歲時至。歎息繼涕泗。</text>
<title>偶吟</title>,<text>寂寂澗邊宅。柴門盡日關。優游忘歲月。談笑任淸寒。索酒還多事。彈碁亦敗閒。所懷何處在。無語對靑山。</text>
<title>題安州百祥樓 並序</title>,<text>萬曆壬辰。西厓柳先生以體察使。爲天將迎接住此樓。前後凡六箇月。憂時戀國之辭。多載於亂時日錄及邑誌中。後人之登覽於斯。不能無俛仰之懷。爲賦一律。													百尺高樓四望開。汗漫登處意難裁。羣山歷歷暮天遠。大野茫茫秋水來。一代英雄何慷慨。百年城郭獨崔巍。香娥解唱昇平曲。笑向層欄覓小盃。</text>
<title>有感</title>,<text>明日自何來。今日向何去。今日又明日。白髮遽如許。憶昔少年日。倜儻寡儔侶。所願學孔子。至治望伊呂。居然成老大。與世實齟齬。鑿枘不相合。進退無所處。况値歲飢荒。大地無稷黍。民生日以困。觸目堪悲楚。手無活人丹。空然老田墅。皎皎平生心。壹欝與誰語。願掇秋菊英。貽之高邱女。佳期未易得。歲暮徒延佇。</text>
<title>敎錫孫字學 邁銖小字</title>,<text>爲書天地字。試敎膝前兒。弄舌還多澀。辨音忽復疑。昏明何足道。勤惰任其爲。蒙養肇於此。成功自有時。</text>
<title>丙辰至月夜入侍。自上宣饌奎章，銀㙜，玉署諸臣。出聯句。親爲之序。製首聯以次。得王字韻製進。出弘齋全書。</title>,<text>直提學李晩秀。檢校待敎沈象奎。承旨李鼎揆，洪仁浩，申耆，李勉兢，李肇源，金啓洛。史官洪致榮，李毅采，尹命烈，卜台鎭，馬思人，金景煥，金珍恪，金初燮，金良倜。兵曹參議李尙度。參知丁若鏞。前承旨李翼晉。玉堂趙弘鎭，尹序東，尹悌東，洪秀晩，鄭來百，金煕采，鄭東榦，尹益烈。抄啓文臣金近淳，權晙，李存秀，徐俊輔，曺錫中，李勉昇，柳台佐，洪樂浚，柳遠鳴，金煕洛，宋冕載，申絇，姜浚欽，洪命周，黃基天，李東萬，金履載，金煕周，金處巖，李英發，洪奭周。吏曹佐郞李明孚。兵曹正郞呂駿永，閔命爀。佐郞金秀臣。奉常判官李東埴。												金華經說耀奎章。粉署書聲及玉堂。御製。 虎觀鴻儒叨地分。龍圖豹直惹天香。臣李晩秀。 讀於中秘琅凾鉅。處以西淸寶扁煌。臣沈象奎。 跡忝銀㙜慚右列。銜兼藥院效先嘗。臣李鼎揆。 期門章句追皇漢。學士瀛洲軼盛唐。臣洪仁浩。 三夜不眠聞禁漏。六仙多暇對經床。臣申耆。 奎躔宋運千年屆。絺繡虞廷五色彰。臣李勉兢。 是日仙班隣鳳省。自天恩命曁龍驤。臣李肇源。梁園雪滿詩催簡。唐舘宵分帙閱緗。臣金啓洛。 聖代笙鏞方日聞。近臣冠佩喜躋蹌。臣李尙度。 籌傳閶闔金魚靜。鈴動罘罳苑鳥翔。臣李翼晉。 繡梓共添宮線永。燃藜每到院鍾鏜。臣丁若鏞。 姸丹炳若心酬報。紛白慙無命對揚。臣趙弘鎭。 十日繙經臣職忝。三餘典學聖謨洋。臣尹序東。 連宵幸備金鑾直。趁曉同趍玉珮𤨿。臣尹悌東。 蓮炬光搖分院路。梅房香綻傍宮墻。臣洪秀晩。 紫衣催召恩逾渥。靑瑣聯班學愧荒。臣鄭來百。瓊軸煒煌攀寶什。黃封㶑灧沛榮光。臣金煕采。 共將耿耿西垣燭。滿挹深深北斗觴。臣鄭東榦。 暖氣蘓回南至後。耿光依近上淸傍。臣尹益烈。 曾書幾講修齊治。虞曲重賡喜起康。臣金近淳。 龍扆端臨治有象。兕觥齊獻壽無彊。臣權晙。 欣逢豈樂依魚藻。敢道思皇集鳳岡。臣李存秀。 文敎均沾三物育。聖工爭頌寸陰長。臣徐俊輔。 瀼瀼夜露沾浮白。濟濟朝紳響水蒼。臣曺錫中。 宴赴釣魚稽宋閣。詩登呦鹿邁周庠。臣李勉昇。極知眇末歸陶鑄。肯忽斯須勉敬莊。臣柳台佐。 秩秩肆筵同珮芾。孜孜功業寓囊箱。臣洪樂浚。 工專絳袠仍三昧。節屆黃鍾又一陽。臣柳遠鳴。 雲氣蓬壺看尺五。雪華梧掖過尋常。臣金煕洛。 蕪詞自幸賡宸韻。綵線何由補衮裳。臣宋冕載。 小子譽成周棫化。家人禮異衛筵張。臣申絢。 右文瀛閣回仙李。毓慶姬家頌邑姜。臣姜浚欽。 藝苑翺翔人共得。春㙜造化物皆昌。臣洪命周。 幸爲待詔金門朔。豈曰能詩太史黃。臣黃基天。宛是靑帷雙日直。翻成白戰八叉場。臣李東萬。 精微理蘊搜濂洛。灝噩文宗溯帝皇。臣金履載。 斯世幸看回古俗。眞儒誰是佐明王。臣金煕周。 蒐英日闢圖書府。躋治風行禮義鄕。臣金處巖。 肅穆威儀瞻御座。便蕃寵錫耀村庄。臣李英發。 菁莪聖化重重運。葵藿微誠滚滚慶。臣洪奭周。 雨露沾脣傾白獸。文章遍軆愧丹凰。臣呂駿永。 耀山瑞彩非崑玉。協律希音憶嶰篁。臣李明孚。 遮莫管蠡窺象緯。敢將瓦缶和鸞簧。臣李東埴。奬勞恩遍擎珍錯。識喜詩成溢錦囊。臣閔命爀。 眞氣已驚奎藻降。小春先賀雪花颺。臣金秀臣。 省中校字羞螢爝。格外沾恩聳鷺行。臣洪致榮。 重入脩門非夢想。偏蒙聖澤際辰良。臣卜台鎭。 才慚考閱三墳蠧。身幸追隨五總羊。臣馬思人。 醉以瓊漿觀厥德。擎來寶軸世其藏。臣金景煥。 恩榮此夜知何極。句讀當年愧未詳。臣金珍恪。 大覆無私收一藝。年豐爲瑞頌千倉。臣金初燮。今宵倍覺奎華朗。此事將看汗竹芳。臣金良倜。 職攝起居猶僭越。書探丘索奈繁穰。臣李毅采。 光華日月三淸界。五十四人拜激昂。臣尹命烈。</text>
<title>葛川亭 亭在葛山九曲上。戊辰卜築。此下四十五首。皆亭居作。</title>,<text>小屋臨流復背山。居然閭巷隔塵寰。桑麻十里村容淡。水石千年洞府閒。老去琴樽隨日永。春來花鳥雲還。棲深本匪離羣計。爲設衡門晝不關。</text>
<title>亭居偶吟</title>,<text>盡日無人至。閒居不戴冠。望中山色靜。愁外夕陽殘。酒熟何妨醉。詩成且自寬。沉吟亭下久。江月大如盤。</text>
<title>次雲谷雜詠韻</title>,<text>春風吹我衣。扶曳上西嶺。躋攀不得進。誰云山日永。揮汗發長嘯。中心自耿耿。右登山						每當虛明處。一心倍嚴肅。晨月上東嶺。光輝盈我屋。提掇及此時。其要在謹獨。右玩月						山谿幽且險。山日易向夕。時人自不來。遊神馳四極。苦旱今已久。喜見雲氣黑。右謝客						前林時雨過。民事不可緩。我屋南山下。汙邪秋來滿。俱是農夫力。不必問長短。右勞農						無人問所思。獨坐日已冥。自有一心齋。何必衆喙爭。默默成眞契。生順沒又寧。右講道						昔有意中人。訪我三日遊。心期何淡淡。歲月共悠悠。花雨知時節。獨立悵夷猶。右懷人						菟裘豈無地。書籍積如邱。雖無百壺飮。猶寬千古愁。所以淵明子。歸來且絶遊。右倦遊						淸晨髮已梳。白日門常關。下帷讀聖賢。操筆誅諛姦。著書實爲人。何必置山間。右修書						山雨日相仍。留連亦不厭。處靜千慮斷。默坐百愚砭。隨處不敢忽。一心戒罔念。右宴坐						白雲去復還。流水出澗底。飮酒滌我胃。漱石勵我齒。山外如山內。歷歷有閭里。右出山						兒童笑出門。一去如三秋。綠樹依山在。孤亭臨水浮。多謝鄰居人。送酒足忘憂。右還家</text>
<title>亭居卽事</title>,<text>物色孤亭捴可憐。望中松栢白雲邊。前春種樹陰初合。是日看花病欲痊。車馬不來眞避俗。竆通有數澹忘年。藏修渾是菟裘地。回首千林倍黯然。</text>
<title>亭居酬友人</title>,<text>家住水西又水東。柴門終日隔塵蹤。春來喜見尋花客。秋後疑逢採藥翁。一望雲山開畵障。滿川巖石臥神龍。煩君莫說人間事。增我平生芥滯胷。</text>
<title>次武夷雜詠</title>,<text>日月山中水。晝夜流出谷。默觀道體玅。其要在謹獨。洞口						層崖俯幽深。長松蔭積翠。每當佳節至。景物何太麗。松塢													俯仰迷西東。遊人不能入。有時風雨至。樵童下山急。長峴						谷虛疑生白。淵深自成碧。佇看夏月至。山色濃如滴。花川						境僻無人到。空壑生幽響。攜壺發淸咏。音韻何蕭爽。玉洞						緬思古人居。山楹在雲谷。不必加題品。簇簇千䯻綠。山楹						雲深石爲門。此間有玄圃。吾不學仙侶。何勞靈藥煑。石門													古有神仙子。沐浴留靈液。瞻望不可期。夜夜祥雲出。仙潭						入山見平川。結屋依淸樾。家住水東西。自多閒歲月。葛村						隱居以求道。昔人有至敎。何能議到此。寸膠亦有效。亭宇						閒雲無四時。朝夕入我戶。如何塵俗人。竟日不肯顧。小齋						靑山亦有素。對我如相迎。寂寞無一語。但聞水流聲。對山													混混常不息。活水在源頭。自有冰雪操。何爲共下流。冷泉						渟泓忽成潭。境深水亦深。堪作文房友。時時伴孤吟。硯潭						幾年茅棟成。自在雲樹裡。主翁看書臥。晴窓與棐几。書巢						已從澗底遊。復從澗底飮。澗木以爲薪。澗石以爲枕。北澗						介然用爲路。山逕多谿澗。須臾茅塞之。嗚呼不敢慢。加幕洞													萬事無不足。何往非吾道。惟是閒思慮。春風又生草。足閒齋						儼然開一壑。幽深最奇絶。野老莫爭席。天公爲我設。葛山</text>
<title>葛川</title>,<text>窈窕葛川曲。是我丹邱鄕。丹邱不可見。千載徒興傷。葛川幽而邃。近在日月傍。白水赴深壑。綠樹覆崇岡。百年菟裘地。世世衣履藏。古石生莓苔。松楸鬱蒼蒼。遂得岑蔚處。因樹作室房。朝夕瞻依地。山水共呈光。俯聽足怡悅。仰觀共徜徉。每當仲春月。暄風發新陽。短僕策小驢。盤旋數旬強。班坐得瑤草。攜壺進瓊漿。壁裏詩書富。閒中歲月長。自作松菊主。耻向桃李場。坐此泉石勝。願隨笙鶴翔。高吟遊仙詞。亂以招隱章。冉冉山日西。沾醉獨彷徨。何能賦遠遊。彼美天一方。人心易浩蕩。春風太顚狂。且進盃中物。憂樂都相忘。</text>
<title>亭居。次陶山雜詠。八首</title>,<text>一片孤亭樂且安。閒居終日自怡顔。向來汩沒緣何事。經歷人間路七盤。精舍													平生書劒捴無功。歸訪寒山小路通。萬事於吾何不足。且操耒耜四鄰同。足閒齋						此心元自易淪飛。况復智愚未判時。只有日間程課事。莫從餘外學顚頤。養正齋						無數羣峯匝翠屛。中含秀色獨亭亭。涓涓滴我窓前硯。讀罷殘書坐點靑。硯滴峯						高如五老列如屛。秀出東天一黛橫。從古不崩拱紫極。朝朝稽首瑞雲生。聖壽峯						葛仙消息問如何。獨向天涯發感嗟。立立峯巒如有跡。至今蒼翠白雲多。葛去嶺													㙜邊樹木捴韶光。花滿前山水滿塘。不必冠童攜去好。有時孤詠道心長。詠歸㙜						朝夕烟霞散作雲。無心來鎖谷口門。鄭公去後詩書在。獨把餘音誰與論。谷口門</text>
<title>亭居。次再從兄豹林公 煕稷 韻。</title>,<text>羲皇去我久。幽思日遙遙。屋就隨人境。村深勝午橋。豐年多得黍。石路僅通樵。請與交遊絶。無勞作反招。</text>
<title>次雞川君舊宅御賜三物韻。</title>,<text>雛鳳形姿見七分。中含玉溜白於雲。詞臣爲滴三湘水。瀉作霜㙜袖裏文。右玉硯滴						綴露鏤冰五色斑。擎回閶闔瑞雲間。家傳百世儀形在。箇箇如星結寸丹。右珊瑚纓						一戰關河破竹如。從容裘帶肅魚魚。壯心奇氣森相照。秋水精神奉尺餘。右玻瓈劒</text>
<title>丙子七月己丑。設宗會于望慕齋。長少至者六十八人。鄕里之聞風來觀者五十餘人。旣至。行庭揖禮畢。以次升堂。序飮三行。村醪野肴。盡歡而罷。噫。宗族雖遠。其初一身也。以一身而分而爲兄弟。爲宗族。人之情。遠則踈踈則忘。故古人有月一會以合族。只爲相見則情相接。不至於忘也。今日之會。畧出於古人之意。族弟殷叟 煕質 作詩以詠其事。遂和之而幷爲序。</title>,<text>鬱鬱洪柯暎一溪。百年花樹喜追隨。相攜進酒成眞率。雜坐開筵得序躋。水竹雲山無異境。封胡靺鞨有羣兒。吾儕飮啄皆餘慶。誘我人人不以迷。</text>
<title>戊寅八月過府中。是夜月色甚佳。地主尹侯 魯東 要與同舟。泊歸來亭。次板上韻。</title>,<text>一舤秋水隔塵喧。樽酒相忘德位尊。夜久維舟江上坐。誰家如畫有芳園。</text>
<title>是歲八月。巡使行部過虎溪。班荊叙話。與李際可 秉運 宿于城下。吟成七絶以示之。</title>,<text>十日留虎溪。秋光何憀慄。萬木寒颼颼。長江如練疋。						山川旣幽深。陰陽復抗爭。昭朗一室白。慘憺衆竅鳴。						有時厲風起。烟霞滿溪壑。晨起拜先師。撫事增感激。						坱然太虛間。一氣互傾軋。好惡無常理。治亂自一轍。						天時與人事。得失何相參。幸有二三子。迷道與共驂。						怵惕話深情。優游永玆日。莫測造化意。攜手出林樾。						奇巖三千尺。平流八九灣。夜深城下宿。明月在窓間。</text>
<title>永興雙樂亭。次板上韻。</title>,<text>龍江夜雨綠生波。盡日行人問幾過。一片歷山留復穴。百年楡社聞風歌。古亭流水繁華在。斜日孤雲感慨多。爲吏渾成閒世界。有時添醉入無何。</text>
<title>永興府。贈族兄文泉翁 煕紹。</title>,<text>六十風塵鬢共華。相逢又是北溟涯。他鄕節換霜如雪。邊地秋深菊未花。萬世鴻基留黑石。一燈孤枕倚蒼葭。誰知到處皆君寵。莫恨雙城道路賖。</text>
<title>登文川半輪亭</title>,<text>海國開仙府。譙樓景益奇。山明摩詰畫。江淨謝公詩。遠客憑欄日。孤禽喚友時。臨風觀物化。樽酒有遐思。</text>
<title>菊島</title>,<text>化翁神斧太辛艱。撑柱積堆海一灣。疑是頫憐天下士。經營廣廈萬千間。</text>
<title>叢石亭。次板上韻。</title>,<text>大海元無界。叢㙜儼一扃。稜稜當地軸。矗矗揷天形。鍊作風媧石。粧成雲母屛。虹橋知不遠。惆悵坐虛亭。</text>
<title>楡岾寺</title>,<text>東國多山地。迢然獨不羣。鳥啼太古樹。僧出半空雲。對榻如禪坐。呼燈到夜分。仙樓通帝座。高語玉京聞。</text>
<title>摩訶衍</title>,<text>削玉城中有小菴。靈源流出白霞潭。雲仙駕鶴千峯近。金鼎蟠龍一氣參。天作名區分造化。山從無竭壓東南。尋眞直入蓬萊島。滌盡塵埃逸興酣。</text>
<title>須彌塔</title>,<text>亭亭白玉塔。高出幾仞岡。我欲掛一席。乘風入海洋。</text>
<title>歇惺樓。次板上蔡樊巖韻。</title>,<text>少歇欄頭倚玉壺。化翁辛苦此名區。聚來遠峀形如束。粧點危樓勢不孤。淡雪輕雲皆可異。夕陽朝日各相殊。看山自有無竆趣。到此何須問智愚。</text>
<title>金剛歸路。夢南損齋 漢朝。</title>,<text>歎息杜陵老。幾年閉九原。曉雲猶有迹。夜月獨成眠。淡淡平生契。蘧蘧一夢邊。殷勤何所語。驚悟忽茫然。外山曉雲㙜。有翁題名處。</text>
<title>永興歸路。和贈崔達垕。</title>,<text>舊山猿鶴已含愁。白首行裝愧隱侯。拜出禁扃如昨日。過來雲物已前秋。韶州樹綠嘶征馬。彭澤春深買小舟。多謝故人珍重意。爲傾紅露暫相酬。</text>
<title>撫松亭 亭在北枝。晩年棲息。後移扁于德峯。</title>,<text>流水孤松澹夕陽。小亭光景入淸凉。幽花帶雨隨時發。老樹干雲盡意長。舊日田園猶有徑。暮年修煉不離房。歲寒獨與心期會。盡日盤桓自詠觴。</text>
<title>八月二十日。與客登高。</title>,<text>秋晩閒愁不自裁。滿天霜氣鴈初回。無方可染星星髮。有客同登上上㙜。老境關心惟疾病。淸時解職已歸來。悠然自作看山想。手折黃花進一杯。</text>
<title>和寄李學源 家淳 丹陽謫居</title>,<text>秋天如掃日西沉。遙憶故人雲樹深。碧水丹山常入夢。異鄕殊俗捴關心。無人共醉黃岡酒。感物應成白髮吟。多病未伸湖海約。孤鸞一曲上瑤琴。</text>
<title>夢柳江臯象遠 尋春</title>,<text>搖落溪山歲暮天。病中懷抱暗相牽。靑江浩浩淵源在。白屋蕭蕭星月懸。殘夢片時乘雪去。故人今夜臥雲眠。軒轅孔某何由問。一枕遊仙更悵然。</text>
<title>楚山使君李來卿 泰淳 贈以毛褥一部。欣然如得大物。是日。漱石翁李健之 野淳 取所佩眼鏡而去。悵然如失大物。戱題一絶。</title>,<text>朝得如大物。暮失如大物。一理元如此。無得亦無失。</text>
<title>次醉竹翁權士善 思浹 夢遊韻</title>,<text>相逢皆夢境。淸况近如何。渭北雲邊樹。袁安雪裡家。竆居常獨樂。幽景爲誰多。自有遊仙枕。新年逸興加。						衰翁無夜寐。獨坐倒寒壺。老病連三載。雄心騁八區。淸閑馴野鶴。局促笑轅駒。夢幻非眞境。重遊願是圖。</text>
<title>幽居雜詠</title>,<text>朝飮澗中水。夕漱溪邊石。懷哉千載心。俛仰渺何極。齋居						孤松倚絶壑。獨立傲霜雪。臨風悲自語。歲暮無人識。老松						幽蘭在庭下。采采復誰貽。棄捐衆草中。香德秪自知。幽蘭						隱約巖棲處。閒居媚幽獨。竟日無人至。白雲簷端宿。小亭						籬前數叢菊。采之盈我掬。世無栗里叟。幽芳誰愛惜。殘菊						盡日巖邊坐。取魚兼取適。夕鳥與共還。沙上有行迹。釣魚						結廬近靑山。靑山易夕陰。山影在春水。春水本無心。山影</text>
<title>前郊賞秋景</title>,<text>峽路行人少。寒沙落鴈多。漁翁醉欲去。回首一長歌。</text>
<title>閒居卽事</title>,<text>小屋靑山曲。秋深獨閉門。牛羊歸舊逕。鳥雀下荒村。飮啄安吾分。優遊捴聖恩。有時親友至。呼酒滌塵煩。</text>
<title>仲春</title>,<text>春入小亭外。百花如有期。幽蘭穿舊砌。蔓草上疎籬。佳節無多日。浮生亦暫時。芳華隨處樂。忘却鬢成絲。</text>
<title>仙遊亭有檜。高可百尺。相傳鶴峯先生手植。老而枯死。金亨萬 會運。採三株于周房山中種之。作詩記事。步其韻。</title>,<text>仙遊亭下樹。常依北斗傍。萬葉同根蔕。餘陰在書牀。云是鶴老手植物。獨立巖稜參天長。蒼然含雨露。幾年戰風霜。陰陽易推敓。枯槁是其常。承相廟栢今已老。草堂古枏空興傷。慈孫聚首相與謀。走人周房取其良。種之古石間。朝夕近軒堂。我來陶淵上。淸風襲衣裳。儒冠濟濟會。賓主共相忘。村醪雜野蔌。扶醉踏夕陽。逶迤古亭下。物色益淸凉。手拊雙檜樹。柯榦頗昂藏。恰如兒桐長孫枝。依然子竹生新篁。足以傲霜雪。足以資棟樑。但得栽培力。無或近斧斨。溪翁遺澤萬古傳。鶴老淵源百世彰。封胡與靺鞨。生長好門墻。古有王氏槐。子孫與之昌。興言歌一曲。戒爾勿怠荒。</text>
<title>冬至夜偶題</title>,<text>三冬寒甚客來稀。盡日荒村獨掩扉。半夜䨓聲初動處。須知六十六年非。</text>
<title>乙酉冬無雪。寒威慄烈。農談來歲必大歉。憂歎而作。</title>,<text>今年何運氣。經歲旱爲災。遠汲無源水。孤吟不放梅。凄風呼古木。飢鳥啄殘苔。憂國忱誠切。且傾酒數盃。</text>
<title>次靑巖亭重修韻</title>,<text>憑欄一嘯散塵營。却喜君家有祖亭。自是飛翬仍舊制。且看歸燕賀新成。小塘水活天光動。高閣秋生露氣淸。十世雲仍華構地。山川草木捴知名。</text>
<title>憶醉竹翁</title>,<text>病裏形容改。愁邊歲月深。逢人多白眼。憂國只丹心。酒進忘喉渴。詩成抱膝吟。伊人何處宿。魂夢夜相尋。</text>
<title>寄孫兒邁銖</title>,<text>老翁無物付孫兒。惟有詩書滿架垂。直指吾家贒聖路。一生受用有餘師。</text>
<title>亭居有感</title>,<text>秋入空亭物色佳。小車行盡夕陽斜。霜林向晩堆成錦。鏡水無波瀅見沙。得意溪山還寂寞。忘情魚鳥共婆娑。一場喧聒緣何事。爲向人間更慽嗟。</text>
<title>遊合江</title>,<text>色色皆春意。昭昭見天理。造化無停機。蒼江日千里。</text>
<title>北浦小塘蓴菜</title>,<text>張公去我久。蓴菜在池塘。颯颯驚秋氣。團團暎月光。淸心多別味。入口有餘香。歲暮無人採。年年也自長。</text>
<title>與春陽諸益共宿寒水亭</title>,<text>斜陽來上覓前遊。屈指如今五十秋。墟落山川看歷歷。存亡離合捴悠悠。風光入矚花生眼。舊友相逢雪滿頭。多謝此間珍重意。一盃沾醉且淹留。</text>
<title>夢入喉院</title>,<text>秋水盈盈隔美人。三年不見暗傷神。呻吟病席蓬蒿裏。魂夢無端入紫宸。</text>
<title>送姜文擧 世綸 赴鍾城任所</title>,<text>愁州太守已華顚。五馬翩翩向北邊。食硯半生鳴國盛。分符竆徼作民天。時平晠代無疆界。吏隱名區讀聖賢。老境別離懷事惡。不堪重唱隱侯篇。</text>
<title>撫松亭夜吟</title>,<text>我屋蒼山際。幽懷此夜難。隨身雲氣淡。繞榻水聲寒。缺月通深巷。傾河照遠巒。秋風疑似雨。呼取小童看。</text>
<title>朱晦翁有足疾。得程道人鍼之而愈。贈詩曰。十載扶行恃短筇。一鍼相値有奇功。出門放步人爭看。不是前來勃窣翁。余有痿痺症。行步不便。雜試刀圭。終無效。遂步其韻。</title>,<text>兩腳蹣跚倚一筇。平生未遇道人功。兒童不識前來事。爭笑鄰家勃窣翁。</text>
<title>騎牛過江臨㙜</title>,<text>上有靑山下有沙。夕陽牛背影欹斜。去來自是無心者。肯唱南山白石歌。</text>
<title>偶吟</title>,<text>土床布褐夜無眠。回首西風倍悵然。冷煖由人吾不願。行藏在我可能全。深歎暮境無賓友。莫恨竆廬送歲年。瞻望一方消息遠。臥看霜月已中天。</text>
<title>看啓蒙有感</title>,<text>學易多年未得師。無形玅理有誰知。玄微不必庖犧問。一一指敶捴在玆。</text>
<title>獨坐</title>,<text>歲暮竆山百慮侵。強呼村酒滌塵襟。坐間獨有羣書在。千古相看證此心。</text>
<title>除夕</title>,<text>歲律行將盡。線陽次第開。未成除夕會。喜見故人來。日暖消殘雪。山深欲放梅。村雞最多事。啼送一年催。</text>
<title>臘雪</title>,<text>臘雪呈祥歲色殘。忽驚天地倍生寒。瓊瑤界濶開心潔。桂玉家貧度日難。到老自多閒事業。侵晨更起覓衣冠。㱀眉灞路吟驢客。何似蓬蒿凍臥安。</text>
<title>大明紅</title>,<text>衆芳生植各隨時。露出天香第一枝。二百年來遺恨在。可憐花發海東陲。						中秋寒露滿園中。薌社披靡帶晩風。雨後臙脂光不變。東人猶惜大明紅。</text>
<title>南至後數日。族姪 在純 持贈梅花一枝。愛玩久之。仍次古人盆梅韻以贈。</title>,<text>昨夜葭灰動。寒梅得小春。孤高無俗態。蕭爽見精神。詎論和羹事。堪爲臥雪人。殷勤如有意。淡淡自天眞。</text>
<title>看書偶吟</title>,<text>老眼如花晝日陰。看書數板更呻吟。弊車欲遠徐徐進。漏器求盈續續斟。千古聖贒師友在。一心明暗鬼神臨。年光若水無情甚。秉燭何能到夜深。</text>
<title>與醉竹翁有石泉會話之約。霖雨支離。此會不成。悵然獨坐。醉竹贈四韻詩。步其韻以呈。</title>,<text>生涯近覺不全貧。竹葉葡萄處處春。淸香暗襲芝蘭臭。霖雨難通松桂鄰。病裡逢人無禮數。閒中消日不衣巾。待他水落山晴後。醇酒醺人笑語親。</text>
<title>新刱德峯精舍。賦一律示兒曹。</title>,<text>十年江海客。築室僅容身。鄰里踈林在。風烟小屋貧。有時呼酒伴。無事作詩人。勉汝塗丹雘。日新又日新。</text>
<title>惠慶宮輓詞 五首</title>,<text>沙麓曾流慶。舟梁已定祥。柔儀瞻翟茀。徽德叶黃裳。福履宜君子。篤生有聖王。洪惟大曆服。從此啓無疆。						京室嗣徽日。胄筵攝理辰。陰功垂八域。休籙占千春。萬事悠悠處。三朝洞洞新。如今那忍說。天地亦愁嚬。						有是思齊德。長供燕喜誠。至恫常在意。忠養乃伸情。北極祥暉永。南樓彩舞呈。承歡嗟未了。弓劒泣遺氓。													神孫遵志事。慈德享康寧。日吉流虹紫。春深瑞莢靑。嵩呼纔共抃。婺彩遽長冥。聖孝無竆慕。須看玉冊銘。						䓗鬱今華府。經營古畢山。羹墻留聖慕。松栢記天顔。玉匣歸千劫。珠邱共一巒。攀髥當日淚。重灑暮江灣。</text>
<title>正宗大王輓詞 辛巳健陵遷奉時</title>,<text>盛際臣猶見。於休廿四年。淵源周孔遠。心法舜堯傳。有菀風雲會。無私雨露天。至今民不忘。樂利又親贒。													圖書爛東壁。神聖應期昌。禮樂回三代。庭衢闢八荒。虛雲收造化。川月仰輝光。慟哭庚申後。居然二十霜。						渭梁回舊甲。湘竹泣前庚。凉月生蘭殿。凄雲淹栢城。灤遷天與宅。桓祔地鍾禎。况是先園近。晨昏陟降情。						淚閱奎華券。塵箱御氣紅。絲毫均聖澤。陶鑄費神功。不死餘蒲質。何心見榟宮。依遲陵下蹕。猶似在新豐。</text>
<title>樊巖蔡文肅公輓</title>,<text>奎壁肧精岳降祥。克生元老海東方。三朝灑落風雲契。百代昭懸日月光。來去祇應關世運。行違終是任穹蒼。欲知砥柱撑波力。江上巋然是岸堂。						昭森義理在金編。傍質神明上有天。自是君親同一體。須看忠孝得雙全。昏晨禰廟沾巾地。霜露園陵扈駕年。臨絶不忘跬步戀。南星遙拱北辰躔。						寧考知人永有光。十年黃髮坐巖廊。泰喬不見玄功運。星斗爭瞻雪夜芒。書帶密香傳萬幅。名留靑竹耀千霜。餘生獨抱云亡痛。大屋如何遽折樑。</text>
<title>輓李尙書 鼎運</title>,<text>溫雅風流第一人。玅年聲譽動襟紳。終看五色煌煌線。繡得重華黼黻新。						萍水相逢捴聖恩。憶曾沾醉北關樽。休休盡日論心地。却忘淸朝宰相尊。						弓劒喬山葬聖回。素輀裝送五沙台。知應感激攀髯地。奈此趨庭一弟哀。</text>
<title>輓權進士 履度</title>,<text>長德人間日杳然。夫公何事又重泉。天姿盖是子諒得。家法由來篤厚傳。古篋留書還寂寞。前溪流水自潺湲。傷心日月山中客。欲送哀歌涕淚先。</text>
<title>輓金鎭岑 珩吉</title>,<text>簡素風流愷悌姿。法門餘敎獨扶持。往時二百題名處。瞻望儀刑出等夷。						京華風俗各殊趨。一點緇塵不敢渝。不但天姿元自好。由來學力定難誣。						東南運氣日侵非。一夜飈輪去不歸。萬事秖今成一夢。不堪題輓淚盈顋。</text>
<title>輓權同樞 昌益</title>,<text>城南盃酒幾經秋。海鶴存亡恨轉悠。從此寧州空大澤。誰將隻手障橫流。						向時名勝捴泥鴻。惟有仙姿入夢中。一束生芻何處奠。空將哀淚灑東風。</text>
<title>輓權處士 </title>,<text>星官忽報少微虛。寥落丹邱處士廬。綺里田園誰更主。孤山風範日應踈。梅梢曉泣硏朱露。松下春拋種藥鋤。珍重仙鄕諸學子。公歸收拾篋中書。</text>
<title>輓姜同樞 宅一</title>,<text>自以通家子。平生仰典型。山林深歲月。詩禮好門庭。勇退無塵氣。閒居養性靈。星岑依舊翠。殘日在孤亭。						歲晏金丹杳。寒潭靜不波。盈盈架上軸。淡淡雨中簑。久仰流儕式。那堪大耋嗟。鄕邦今寂寞。天意欲如何。</text>
<title>輓鶴林權公 訪</title>,<text>晩修門下士聯翩。成就當年幾箇贒。先輩典型看漸遠。文星孤照鶴南天。						豐岳迢迢洛水深。春風瑤草滿巖林。碩人卜築來棲息。袖裏遺篇萬古心。						湖海風雲夙計違。閒居文彩見光輝。歲寒更有幽期在。雲谷書中討奧微。</text>
<title>輓趙進士 居善</title>,<text>古宅多贒士。優遊日月深。詩書三世業。邱壑百年心。閉戶無塵事。看花托素襟。大家行運氣。天地發長吟。						弱冠承拜久。談笑折行年。淡蕩風流健。孤高氣味全。幽懷垂白髮。萬事有蒼天。浮世餘生在。興言涕自泫。</text>
<title>輓李景瞻 周楨</title>,<text>叔季難人物。平生仰德音。風雲當世志。圖史百年心。酒後天眞見。閒中趣味深。所懷今已遠。江上暮雲沉。						西都問幾里。歲月忽崢嶸。川蜀風波惡。東南運氣傾。老成宜典則。譚論自和平。奈彼絃歌地。遺民哭送迎。</text>
<title>輓崔九瑞 成羽</title>,<text>追憶當年涕自漣。如何平日托交偏。春風社樹維征馬。永夜書燈聞杜鵑。往事悠悠同逝水。歸車軋軋向新阡。遙知舊宅平湖岸。山色川光摠可憐。</text>
<title>輓李而拱 奎鎭</title>,<text>丹砂碧樹自奇珍。玉立丰姿迥出塵。敦族淳風無物我。接人和氣絶畦畛。文詞渾渾空餘子。談笑霏霏襲座賓。浮世如今親友盡。可憐吾道日荒榛。						憶昔長楊獻賦初。煌煌華衮耀門閭。騫騰不負風雲志。征邁仍成篆籀書。泮水同遊如昨日。秋園一別是蘧廬。請看謝氏庭前樹。慶福緜緜尙有餘。</text>
<title>輓李益之 宇謙</title>,<text>搔首問淸霄。人間萬事非。窈窕水一方。所懷何人猗。談笑由眞性。短小自英姿。大言當世事。末俗見心期。近者吾道厄。甚於洪水時。幸有同志者。出入相扶持。足令鄙夫耻。自有大家䂓。與我分甚厚。衰世有切偲。戱笑情仍密。針砭或相資。往在雙城日。逶迤海東陲。長亭垂短褐。匹馬攜朋知。眉帶千峯勝。口譚萬瀑奇。峩洋入古調。風雨吐吟脾。歸田病相侵。百里來問之。此意良已勤。白首共追隨。世固多猜忌。天胡不憗遺。永懷依夢寐。長慟爲公私。有識堪歎息。行路亦嗟咨。可憐餘古宅。誰復拊孤兒。羊曇無限淚。不忍寫哀詞。</text>
<title>輓土广洪丈 墵</title>,<text>修稧蘭亭二祖孫。至今年契却忘尊。睢盱此世淳風在。談笑平生舊誼敦。全活皆從醫國手。典刑猶見積仁門。斜陽鄰笛那堪聞。哭送荒原日欲昏。</text>
<title>輓金孟厚 坤壽</title>,<text>南國宗盟奕葉尊。名家美業屬贒孫。淸明豈弟從何得。雲樹蒼然繞故園。						雲山水竹摠堪傷。天放梅花抵死香。折寄恨無人似玉。不禁回首涕沾裳。						花樹先亭七月天。寒宵聽雨對床眠。秪今萬事成殘夢。人去空山倍黯然。</text>
<title>輓琴孟益 讜</title>,<text>憶曾同上水邊㙜。杯酒深深笑語開。人事忽隨流水盡。一年春色爲誰回。						醞藉風流簡默姿。古家遺範獨扶持。幾年病病違顔面。謾向荒原涕自垂。</text>
<title>輓朴烈婦</title>,<text>煌煌棹楔耀重泉。下有淸溪上有天。更有何人能作畵。世間爭誦禮宗賢。						一死分明取舍尋。行人指點摠傷心。暫時幽鬱何須怨。留得香名自古今。						靑楓巖下血淋漓。嶺上淸風萬古吹。無限世間貞婦傳。忠奴萬石始聞之。</text>
<title>輓徐毅兼 弘胤</title>,<text>東南名勝盡飄零。瞻望沙川若曉星。養病十年多定力。傳家三世有遺經。自來蘊藉無塵累。愈益謙恭見典刑。宿約梨亭如昨日。溪山依舊待人靑。往年並遊九曲。至梨店曰可亭矣。遂結分山之約。</text>
<title>輓李聖用 錥</title>,<text>元方逝後有餘悲。獨向東南誰復思。當日詞垣聲賈重。卽今州里老成推。參商別抱憐衰病。文酒交情記昔時。落落曉星看漸盡。世間何處覓鍾期。</text>
<title>輓族姪穉毅 在器</title>,<text>才識超羣季。文華絶可憐。靑山埋玉處。應有日中煙。						藉手期前路。將心托末緣。由來人世事。回首摠茫然。						臨絶丁寧語。猶觀定力全。有何太上法。解說大人前。</text>
<title>輓詞[李野淳]</title>,<text>言下有全嶺。眉端無一官。已於趨嚮得。投笈樂齋間。						明時登選蚤。聖上陶鎔多。膚體增如長。淵冰日以加。						天鑑恩偏重。時多抄啓臣。進塗何敢說。痛哭忽庚申。						器優廊廟上。林愛葛川傍。竹嶺無高駟。猶惶左侍郞。						文章貴辭達。不與俗音爭。無復乞言客。川城紙價輕。						白首論襟細。雲山一色靑。深衣持贈義。雖讓肯忘情。						淸凉招一勝。留作八仙奇。踵會違詩約。至今山月疑。						石泉偶獨客。客意寂寥哉。聞卽蹶然起。籃輿掛酒來。						吾儕事未了。爲是高山虛。輿欝一伸願。翁歸胡勿徐。</text>
<title>輓詞[李龜星]</title>,<text>寧王盛際嶺髦揚。千仞高岡見鳳凰。契遇三篇庭策上。文章五色衮絲長。儒林德義瞻喬岳。卿月光輝動廟廊。慙負季春拚哭意。靈輀消息熱中膓。</text>
<title>輓詞[李仁行]</title>,<text>英英挺出鄧林材。沾得湖齋敎雨來。五福箕疇都嚮用。面前田地儘恢恢。						彤庭三策詠嘉賓。除拜頻蒙御筆親。玉署銀㙜敭歷遍。猶將糟粕試昌辰。						晩來歸臥舊林泉。閑夢時時到葛天。北望梧雲空掩涕。闡揮遺旨定何年。</text>
<title>輓詞[朴時源]</title>,<text>淑氣嶠南鍾偉人。藹然風度秀而眞。師門炙德承洪𥵂。王國觀光薦席珍。峻選奎華鳴玉佩。儼登台座嚲金紳。司喉每被重宸眷。衆口皆銘四府春。衛道重新夫子像。占閑常謂葛天民。江湖退亦葵忱切。几案衰猶竹簡親。病裏衣冠猶氣力。閑中著述自精神。文詞汪淡平如水。論議從容飮若醇。樞府琅玕披悃愊。湖床堂室費經綸。春來嘯詠才山墅。歲暮徘徊大洛津。鍾鼎家猶蔬糲味。烟霞氣自廟堂身。長房差喜登司馬。餘慶方多抱瑞麟。老去論交元是篤。古來知己若爲伸。渭陽厚誼偏推眷。泮下覊蹤愧躡塵。蓮帖少時拚末契。鳳樓斜日接芳隣。峩洋敢擬牙琴和。潦倒常憐杜屋貧。每仰德星輝大嶺。那知卿月晦蒼旻。衣裳盛會歸宗匠。簪履明廷惜老臣。三達尊俱何有慊。四昇平去遂無垠。病伏竆山違執紼。白頭遙望淚沾巾。</text>
<title>輓詞[鄭必奎]</title>,<text>文殊山下水淵淵。生出令公器偉然。際遇千秋正考聖。師資一代大爺賢。亶由積累工夫到。捴以忠淳宰相傳。狎𪆽海翁乘鶴去。堪嗟不憗奈關天。						源流遠出七開翁。故閥中興儘我公。文自胷中敷實理。客從座上醉醇風。平生履歷皆淸秩。晩景退休適我躳。入夜葛川精舍月。不堪寥廓峽之東。						文園少日氣相求。不以竆通此意收。書札翩翩候竹信。情懷往往溯蒹洲。高山未了斯文事。玉宇胡催碩老輈。吾黨卽今無領袖。公私痛切淚盈眸。</text>
<title>輓詞[李秉鐸]</title>,<text>一身五福孰能全。公獨兼之固有然。世德于門高大日。家風石子下趍年。眞淳氣味矯便佞。厚重儀容敦薄嬛。望八令終應不恨。鄕邦環顧涕潸焉。						早從有道識周行。况復邇英遭聖明。素抱高才膺寵眷。固宜平步取公卿。却來山野閑調息。猶使朝廷重老成。太史卽今誰作傳。斯翁終始是完名。						靑春交契白紛新。縱有升沉不設畛。大度常蒙容碌碌。德音頻喜聽諄諄。泉㙜倘有同庚會。早晩當從醉吐茵。剛恨吾衰違執紼。聊題七字送征輴。</text>
<title>輓詞[李羲發]</title>,<text>終古偉材產鄧林。浮華刊盡見眞衿。從師湖學薰成德。擢第齊賢簡在心。一度奎花生色爛。十年經幄荷恩深。明時謾抱蔘苓志。海曲桑楡已夕陰。						未老金緋地望優。山南人物拔其尤。時謨賈傅登宣室。遺化文翁去蜀州。塵刹初心酬聖代。江湖晩契緬前修。葛仙不待黃池約。他日憑誰汗漫遊。						靑春冠冕聖人時。六載同涵雨露私。長樂簪花霑賜饌。西淸對硯進賡詩。前生玉局渾如夢。此世金蘭更托誰。當日末交今白髮。人間獨抱絶絃悲。</text>
<title>輓詞[李家淳]</title>,<text>鉗鎚服庭訓。繩墨謹師傳。奉刹圖酬切。掞華荷寵偏。中流陳福國。晩景葛洪川。吾黨多凋謝。哀詞欲問天。</text>
<title>輓詞[崔昇羽]</title>,<text>小白環南服。精靈剩毓賢。羅支曾赫葉。開老舊靑氊。門衖淳風洽。庭幃孝養專。少從函丈席。頻討古人篇。擢髓摛文日。賭榮射策年。休明逢聖代。輝爀作奎仙。溟海鵬翔奮。雲衢驥步遄。達尊三並有。純福五俱延。書貯鄴侯架。庄成范氏田。浮生同逝水。卿月入箕躔。吾黨今蕭索。不堪涕自漣。</text>
<title>輓詞[李源祚]</title>,<text>風雲盛際健陵朝。濟濟奎華士拔翹。偉器終推廊廟重。嶺人稀見鶴金腰。						玉署銀臺步武翩。卿班陞擢儼華顚。雖然未試訏謨手。四綰銅符展布偏。						德宇兼須學力醇。公餘經說及蕘詢。袍簪不易存儒味。前輩風流愴已陳。						先君交契宦遊辰。浮世升沉一笑顰。風樹十年頑不死。秋園傾盖怳如新。						收拾朝衣一臥牢。名塲徵逐付流曹。葛川亭子知何處。蘿月松風晩節高。						龎床一拜久無夤。世累悠悠苦未伸。已矣此生知遇感。緘辭空寄淚添巾。</text>
<title>輓詞[族兄煕紹]</title>,<text>奎閣神仙侍講臣。歸來仍作葛天民。湖門雪立參前列。楓嶽雲開躡後塵。檢押傳家高大業。江湖憂國聖明辰。臨風重灑鴒原淚。叵耐人間失侶人。</text>
