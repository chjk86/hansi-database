<title>愛松風賦</title>,<text>若有人兮山之中。抱不世之奇操。厭塵間之喧啾。羗獨立乎物表。慕巢許之洗耳。喜松間之淸風。爾其靑霞奇志。雲水孤蹤。早脫覊馽。蟬蛻人寰。傲不事之高節。托長往而不還。際叔季之衰運。遭時事之孔艱。彼茅山爰得我所。獨歸來兮盤桓。瞻彼山阿。有欝其林。蒼髯落落。翠盖陰陰。爰有聲兮何自。瀉淸冷之玉音。側耳靜聽。聲在樹間。戛然鳴球。響徹琅玕。非金非石。非徵非羽。纔入耳兮灑然。洗十年之塵土。樂豈止於聞韶。味可忘於三月。聊蹁躚而起舞。庶徜徉而自悅。非洗耳之所及。固自宜於性癖。懿若人之高標。異諸人之所樂。世皆悅乎淫哇。爾獨愛此淸風。繼曰松引風耶。風引松耶。風兮松兮。二而一者耶。萬物皆本於無形。有聲亦原於無聲。然則公之愛松風。比之於巢父之去瓢。陶琴之無絃。不幾於玩物而喪志者耶。雖然。五音成聾。瓦釜雷鳴。淫聲悅耳。鍾皷鏗鍧。世人皆醉。惟公獨醒。世人皆濁。惟公獨淸。聞公之風。頑廉懦立。樹之風聲。歲寒松栢。</text>
<title>感興</title>,<text>皇天生萬象。禀賦同一理。受氣有粹駁。通塞乃相異。物性一於駁。人獨專其美。蜂蟻有君臣。虎狼明父子。所知有區畫。不能通諸彼。人惟物之秀。烱然具衆智。取人以爲善。萬物備一己。如何衆人輩。汩沒昧此義。反爲役於物。不知求其始。秉彜雖有常。暴棄莫堪耻。泯泯等草木。蚩蚩同犬豕。苟能反諸心。明命固在是。五性不難復。一理猶不墜。鷄犬識其家。放魚得其所。百體從我令。一氣爲之帥。天君固泰然。人道可盡矣。其二上天立司牧。一人摠百事。聦明固有限。耳目時不遆。所以聖明君。求贒勤自致。舜擧十六相。身逸萬事理。自彈五絃琴。至治淸如水。秦王用商鞅。廢贒惟自恃。衡石日程書。勤勞不少止。由來大廈屋。固非一木支。禍亂實自取。竟爲天下嗤。堪嗟世已末。孰能好賢爲。非徒不好賢。用之乖其宜。小木爲其柱。大木斲小之。長楹與短桷。顚倒又參差。苟能善用之。長短皆合䂓。不借異代人。贒才盛於斯。人心好自好。不肯任工師。至公取所長。吹毛勿求疵。惟願推一誠。庶幾無所遺。其三禪受固大事。至公乃可爲。苟有一毫私。鮮無後悔貽。大舜承堯禪。受之猶不辭。禹亦錫玄圭。前後同一規。恭惟二聖心。如月照秋水。瑩澈淡無累。光明人共視。舍子立其賢。此心惟見理。後世或效嚬。未免有私意。子噲不足言。宋祖未盡美。與人非爲難。得人爲難耳。惟其公天下。所以忘一己。如欲傳此心。精一斯可矣。其四父子天性耳。可親不可疎。生之又育之。顧予且復予。慈天旣不泯。萬古同一如。不以愚不足。不以賢有餘。林回棄千金。抱子猶疾趍。人倫固如此。物性猶不拘。老牛舐其犢。母猿斷其膓。虎狼雖云暴。愛子慈心長。如何彼頑父。曾不念天常。明皇殺三子。史氏譏無良。吉甫逐其兒。詩人歌履霜。秉彜豈盡滅。私意爲其障。彼昏不足道。重爲吉甫傷。身爲中興相。職在明三綱。躬行旣如此。何以爲民防。吁嗟掇蜂讒。巧言眞如簧。其五昔有漢文帝。露臺惜百金。愛民出天性。恭儉由其心。中人十家産。經費非不斟。不以耳目玩。忍使疲黎黔。此心一以發。森然終莫禁。何以築㙜爲。然後觀氛祲。其令速罷之。丁寧降徽音。靈臺湛以淸。肯有外物侵。鴻恩覆萬物。千載令人欽。性。一本作常。其六麥舟付曼卿。分利與夷吾。衣裘弊無憾。車馬同馳驅。朋友義通財。緩急必相須。後世斯道薄。利盡交必疎。朝爲同抱人。暮視如行途。誰將古人風。一視敦薄夫。其七翡翠生南海。孤鳴吐繡衣。羽毛合旌旄。弋人羅致之。老蚌産泥沙。腹▣藏明珠。璀璨世所珍。竟爲漁父屠。由來懷其寶。自是禍所胎。雉以文故翳。蘭以香自灰。象焚齒爲祟。豹死皮爲媒。堪嗟物固然。獨爲吾人哀。禰衡賦鸚鵡。不能保其才。叔夜挺鳳表。美質爲人猜。匹夫固無罪。懷璧眞爲灾。達人悟此理。韞玉深藏輝。弋者何慕焉。鳳凰千仞飛。君看社櫟樹。不材終其壽。才華是身累。後生宜顧取。一字落。其八小草生山頂。離離含盛意。靑松出澗壑。欝欝斂晩翠。以此方寸根。蔭彼千丈直。地勢所使然。長短不足說。堪嗟世間事。非獨物皆然。人事多參差。榮枯有後先。闒茸處尊顯。君子居下官。積薪百僚底。鮎魚緣竹竿。南山石巖巖。師尹民具瞻。上林借全樹。李貓居相府。由來負且乘。鮮不灾及己。位不滿其德。昔賢猶不恥。展禽遭三黜。伯鸞沉下位。自古尙如此。况在今之時。紛紛不足道。悄悄何足悲。其九有鳥在高山。光彩非凡禽。身有九苞羽。舌有簫韶音。所食唯琅玕。所捿唯雲林。弋人羅致之。一獻九重深。藏之以雕籠。餙之以黃金。饗之以牲牢。樂之以瑟琴。終然非本性。歸思不可禁。風塵汚我衣。城市違我心。羽毛日以悴。矯首空悲吟。俗眼本來迷。奇玩日相尋。徒能悅我色。德音誰復欽。低頭匹羣鷄。歲月徒駸駸。何時拂雲去。翺翔千仞岑。其十陰雲蔽原野。黃霧暗邊塞。三光慘不舒。日月收光彩。猛虎遍交衢。猰㺄處都內。三城盡灰燼。八道中橫潰。幸賴天地仁。嚴威蕩㐫穢。神靈劃以發。粉骨成磨碎。大哉不宰功。生成同覆載。向無雲霓師。人類幾盡斃。始雖示之警。畢竟是仁愛。願言毋不敬。庶答諄諄誨。其十一東隅千里地。一區開基業。旣稱小中華。又號君子國。八道凈金甌。四時調玉燭。在昔三季時。尙能制彊敵。矧乎統三韓。兵多財力足。堂堂我聖朝。樹立甚宏達。事大旣盡誠。字小又無失。列聖相纘承。歷年過二百。如何値否運。國勢中道絶。海冦敢猖獗。更肆蜂蠆毒。衣冠陷鋒鏑。民物半魚肉。幸賴皇帝仁。蕩掃狐狸跡。兇徒尙據境。賊謀固難測。綢繆補牖戶。拮据先陰雨。吾治苟自強。敵國焉敢侮。追思亂初生。豈盡委天數。蕭墻禍本萌。終必致外冦。藩籬倘自撒。海盜爲其助。惟德格三苗。至仁感昆夷。殷鑑尙不遠。庶無後悔貽。撒。一本。作繖。其十二聖人治六府。惟食功最急。利源苟一塞。生理幾乎絶。所以制民産。不使失本業。時使薄斂之。寬暇有餘力。末世値兵亂。農桑俱不給。民雖無恒産。猶不廢常役。旣剝身上膚。又剜心頭肉。強者起爲盜。弱者塡丘壑。忍使直道民。放僻陷刑戮。時無范文正。孰能知先憂。堪嗟爾流民。口腹爲爾讐。其十三朝廷恤軍資。發使督諸道。旣有調度名。又有督運號。其餘奉命使。一一不可數。馹騎餘流星。出入動閭里。吾民飢且病。供饋猶不周。何况出粟米。應此煩徵求。漢明尙綜絯。叢脞萬事隳。使者四十輩。旣誤靑苗時。九重深莫訴。朝紳亦不恤。君看唐虞際。一夔猶自足。其十四先王制官爵。本以待有德。愼簡且明揚。猶患廁冗雜。後世濫用之。王爵賤如土。何將命德器。欲爲酬勞備。漢武始作俑。後世仍襲謬。或因入粟拜。或緣軍功授。惟視資多少。不問人贒否。割烹至都尉。廝養致金紫。所用多瑣瑣。闒茸居膴仕。詩人刺鵜梁。物議嫌銅臭。王章一以輕。紀綱終大壞。漢朝慮軍資。募粟仍拜職。徒步至乘軒。布衣超頂玉。金貂狗尾續。不幸近之耳。吾聞古聖王。無不重名器。惟以善爲寶。未聞貨是吉。何因姑息計。廢此經遠法。如何倣先王。周官是典則。其十五皇天立人牧。本爲吾民生。民惟邦之本。本固邦乃寧。可近不可下。至愚猶神靈。治則安磐石。亂則生風波。或以爲赤子。或以爲龍蛇。所以古聖王。誠德推黎元。誠以感其心。德以敦其恩。煦濡又撫摩。惠澤終難諼。後世不恤民。嗷嗷多抱寃。苛政毒於虎。烈禍及鷄豚。是謂伐其本。孰知培其根。聖朝値兵燹。民生多失所。吾王視如傷。給復一年戶。有司恤經費。未免收常稅。窮民餓且死。徵納百無計。執縛旣云急。鞭笞又狼籍。仁人如見此。哽咽不忍食。願君心似燭。下照逃亡屋。百姓苟不足。吾君誰與足。君民一體耳。聖訓宜反覆。其十六先王服人心。只是公賞罰。鑑空與衡平。澹然私意絶。賞罰倘不公。人心斯不服。功罪苟不擧。堯舜亦無術。後世公道息。何能定于一。印刓不肯與。漢史譏項王。惡惡不能去。春秋書郭亡。殷鑑尙不遠。監戒斯爲滅。聖朝値兵亂。軍政多搶攘。有功不受賞。有罪或漏網。苟不覈其實。人心皆失望。周王賜彤弓。魏侯藏弊袴。自古待有功。致意勤禮數。人情旣洽然。所以忘其死。如欲法先王。至公感人意。其十七世人好高士。極力羅致之。終然無實用。徒自好爵縻。爲士自爲高。各以類相從。或在山林間。或在庠序中。高談世間事。攘臂論得失。朝爲月朝評。暮作春秋筆。時人競承風。儕輩從指揮。好官我自爲。嘲笑從人譏。吾聞古之士。尙志不求仕。守貞不屈節。在家猶處子。稷下好高談。焚坑禍不測。東都喜論議。黨錮亡人國。聖人居是邦。不言大夫失。馬援戒子弟。愼勿論人物。自治猶不遑。何暇方人乎。徒自耘人田。不思吾田蕪。西漢尙忠厚。恥言人過失。願言崇此風。庶幾鎭浮薄。其十八臨民宰百里。共理分君憂。是謂古司牧。專城治一州。民命繫一身。任大責亦優。受人牛與羊。必求牧與蒭。蒭牧旣已至。必思經遠謀。不徒念飢飽。尤當恤瘡疣。庶使茁壯長。無令絶其喉。字牧旣以時。陰雨思綢繆。後世無良吏。尸位眞塡羞。不但忘育養。又從煩誅求。狼貪壑無饜。虎視民如讐。八馬誰復頌。一犢無復留。胥讒已睊睊。羣㤪空啾啾。化遏不得宣。水壅誰家流。吾聞漢純吏。政治眞寡儔。邦本賴以安。國脉應延脩。如欲斯民安。不如法前猷。喚起汲淮陽。民瘼庶可瘳。其十九國之有諍臣。猶人有耳目。耳聽目司見。然後身安逸。顚危不扶持。焉用彼相臣。一國賴以安。諍臣有七人。大哉古聖王。賞諫拜昌言。下淸無幽隱。洞達闢四門。牽裾亦不怒。折檻何足論。葵心固傾陽。野人爭獻芹。後世惡直諫。閉口皆如瘖。忠言反逆耳。切諫還剖心。君非孰能正。國亡終不悟。毒藥宜苦口。批鱗多見忤。願言爲人辟。嘉納眞良務。其二十將者國所恃。三軍司命耳。苟不擇其人。以國與人矣。先王重其任。推轂閫外寄。出車與東山。欵欵盡情義。由乎得其心。所以忘其死。後世不擇人。庸才付重委。以名不以實。皷瑟猶膠柱。二卵廢干城。尺朽棄杞梓。吾聞古聖王。敎化多養士。賢才起兔罝。名將拔行伍。預養在平時。緩急必可取。漑根食其實。有如樹桃李。求之若以誠。頗牧在禁裏。其二十一夷狄是禽獸。待之有常䂓。善言不足喜。惡言不足疵。覊縻亦不絶。叛去猶不追。聖王知其情。修德以來之。和親詎足恃。陰雨先自治。由來捍外冦。莫如固藩籬。撒蔽媚於盜。狃安忘其危。徙戎非遠慮。城盟眞可嗤。舞干格三苗。厥問感昆夷。如欲得上策。先王是良師。其二十二太公隱北海。垂白年八十。心懷六鞱略。手持一竿竹。孔明卧南陽。抱膝吟梁父。自比管與樂。時人莫之許。昔贒在屯蒙。猶自不得志。及乎遇知己。有如魚投水。鷹揚牧野中。虎視荊益間。三分形勢成。八百基業安。鸞鴻入雲霄。邈然不可攀。余生千載下。竊慕古人心。蹭蹬已半世。浩歎無知音。固窮且自守。無意枉尺尋。丈夫出處關世運。時來猶作商家霖。</text>
<title>輓姜承旨正卿</title>,<text>少小同鄕里。從遊弱冠前。酒筵頻會面。塲屋每隨肩。功業嗟君後。糠粃愧我先。靑雲俱坎壈。白首値逃邅。不死重逢日。全生各暮年。歸來輦轂下。容鬢雪霜邊。栢府君騘馬。郵官我執鞭。窮通雖有異。情義兩不遷。嶺邑同分竹。池軒共賞蓮。論懷猶是幸。垂老更堪憐。我已歸鄕曲。君猶病輞川。久違燃燭話。幾阻把盃傳。却恨三秋別。那知二竪纏。親朋未永訣。玉璧已重泉。夢裏儀刑在。樑邊落月懸。空餘徐孺榻。已斷伯牙絃。仁者宜乎壽。天胡奪我贒。凄凉餘古宅。寂寞向新阡。所賴留餘慶。皆稱孝小連。老夫題此挽。不覺涕漣漣。</text>
<title>挽安進士文仲</title>,<text>知命雖非夭。重泉尙抱寃。高堂餘鶴髮。深屋鎖魚軒。泣玉悲三刖。籝金裕後昆。葭莩情不淺。鄕黨義逾敦。喜見芝蘭秀。終知德業存。傷心把酒處。秋草滿荒園。</text>
<title>挽金子善 殿中</title>,<text>簪纓聯世族。煥赫動家聲。忠孝遺風遠。詩書舊業成。多君能繼述。少日擅才名。司馬初題柱。終軍復請纓。驊騮當道去。鵰鶚倚風輕。却恨遭三刖。無由試一鳴。微官專爲養。捧檄豈云榮。未遂三牲奉。那知二竪嬰。凄凉看鶴髮。慘慘見丹旌。世事浮雲盡。生涯逝水驚。蓬麻曾有分。苽葛晩相縈。不獨姻親義。還兼故舊情。山川心獨往。江漢月空明。他日思賢淚。應霑宿草塋。</text>
<title>挽李高城 景恒 彦重</title>,<text>少小曾投分。交情老益親。蘊藉無瑕玉。溫和有脚春。墻頭幾過酒。韋曲久爲鄰。月榻良宵話。風雩曲水濱。中年疎契濶。晩歲値風塵。奉命西州日。逢君白水垠。氷淸同勝宴。萍會共芳茵。玉樹隣諸子。黃堂撫小民。邦知嬰二竪。奄忽奪斯人。斜日悲庚子。殘年嘆巳辰。他時訪遺跡。宿草更霑巾。</text>
<title>折花詞。戱贈公輔令公。李廷臣○時爲全州尹。</title>,<text>江南春欲晩。誰識相思恨。聊折一枝花。憑問佳人信。佳人面如花。有懷不得見。花開蝶不來。室邇人何遠。自恨不如花。得見佳人面。惟願身爲蝶。竟爲探花願。春光易憔悴。莫待花如霰。</text>
<title>警子姪</title>,<text>落第莫㤪天。只可求吾學。吾學苟已至。天亦從吾願。世人昧於命。蔑學求僥倖。外誘動其中。內慾不自省。有如惰農人。不稼望秋穫。舍己耘人田。於我竟何益。干祿莫如學。人爵是天爵。塵磨鏡光新。玉鞰山輝發。源泉必遠達。漑根終食實。寄語爾小子。我言爲藥石。</text>
<title>泰仁養眞堂。題贈文使君。益周○丁酉</title>,<text>有亭高翼然。危搆倚翠壁。朱牎鎖玲瓏。丹雘猶剝落。誰知兵燹餘。尙此有華屋。松陰滿庭戶。竹影侵几席。客來倚幽檻。稅駕已昏黑。皓月來如期。皎皎照我膝。沉吟坐夜深。嘯詠聊自適。村燈暎殘星。靈籟生陰壑。林疎獨鶴唳。露濕寒螿泣。向來覊旅愁。洗盡塵萬斛。濡毫記玆遊。他日念此夕。</text>
<title>有感</title>,<text>天地一逆旅。古今經幾人。興亡轉手盡。世事隨時新。閒坐閱古史。百代如隔晨。空留身後名。遺跡已成陳。浩歎未終卷。掩淚傷我神。</text>
<title>擬古</title>,<text>鮮鮮芰荷衣。灼灼芙蓉裳。芳杜作繁餙。秋蘭爲佩纕。美人隔千里。相望天一方。我欲從之遊。道路阻且長。龍車載雲旗。桂棹木蘭檣。瓊枝以爲羞。瓊糜以爲粻。雲脩縱浩蕩。我心猶不忘。年華倘未暮。相與聊徜徉。惟恐鶗鴂鳴。百草不爲芳。佳期尙未遂。攬涕徒浪浪。</text>
<title>贈府伯龍溪 金子定。名止男。時爲南陽倅。</title>,<text>朝家重畿甸。共理得賢良。汲黯身雖病。文翁化可昌。虎符分左輔。鹿駕向南陽。戰伐瘡痍在。田疇斥鹵荒。催科還似拙。撫字視如傷。政簡風移速。心淸節愈彰。能詩今謝眺。愛酒舊嵆康。塵掩萊蕪甑。琴橫單父堂。天倫眞合璧。門戶正聯芳。似舅惟無忌。難兄是季方。鴒原荒宿草。春夢遶池塘。有客曾題柱。無心更擅場。泥塗幾甲子。萍梗度星霜。擬逐桑楡暖。來尋錦里庄。西州嘗共醉。東壁借餘光。庶欲依劉表。還疑厭孝章。歲寒仍顧遇。日暮且彷徨。老驥思偏秣。飢鷹肯遠揚。爲君歌此曲。涕淚在衣裳。</text>
<title>秋懷 二首</title>,<text>西風入庭梧。夜半微有聲。幽人驚起坐。攬衣步中庭。天宇凈無雲。明河縱復橫。風林熠燿飛。露草寒螿鳴。四顧閴無人。落月樓頭傾。感此時物變。忽忽愁心生。流光不貸人。世慮還相縈。鬢毛颯以白。金丹何日成。美人隔湘浦。目斷孤鴻征。佳期日以遠。撫跡愁頹齡。由來志士懷。歲晩多悲情。呼兒吹燈來。照我霜鬚明。天行自有序。寒暑何足驚。置之勿復道。且斟樽中淸。其二當暑念秋風。及秋悲徂年。豈徒勢使然。人情多變遷。年光遽如許。物色何凄然。號雲感歸鴻。吸露悲寒蟬。蟋蟀近床下。絡緯鳴牎前。喞喞如有情。喓喓如自憐。禀生物猶人。一氣寧非天。感此發浩歎。永夜愁不眠。無情尙如此。在人何恠焉。流年不我與。霜鬢無由玄。悲秋宋玉章。伐檀詩人篇。努力期歲晩。吾儕當勉旃。</text>
<title>山火吟</title>,<text>蘆山深谷中。秣馬聊少憇。解庄日亭午。藉草時假寐。砉然忽有聲。驚起前山火。初看始炎炎。漸至成熾大。山深積草木。烈風又助勢。虐焰橫半天。炎光射雲際。千霆震巖谷。萬雷飜崖壑。迅駃目不瞬。燻灼手可炙。豈惟窟兔窮。猶恐霧豹遁。荊蘭不復辨。玉石俱爲燼。初疑祝融神。赫赫張火傘。炎官盛羽儀。旗幟影凌亂。又訝赤龍騰。鱗鬣光閃閃。呑吐火雲外。熣燦虹霓爛。勢壓陸渾大。氣振咸丘焚。玉瓚誰復致。朱鳥相追奔。傍觀何壯哉。佇立眞一快。須臾風少止。火光亦漸殺。惟餘灰燼迹。無復凌厲氣。物理固難詰。化工等兒戱。日晩上馬去。回首聊一噫。</text>
<title>猛乕詞</title>,<text>猛虎在高山。負嵎誰敢窺。無人採藜藿。身有百里威。雙眸夾明鏡。雪牙白差差。飢來食黃牛。怒去噬赤羆。不數猪與羊。肯顧狐與狸。有時嘯空林。百獸從風披。自恃無與敵。肆虐不復疑。朝嗔殺其侶。暮闘呑其雌。親離勢轉弱。衆叛身還危。烏鵲啄其背。獬豸捋其髭。虎威無復施。半夜啼聲悲。誰能助我勢。皆欲寢其皮。堪嗟爾靈物。禀嗇一何癡。孤巵至於斯。死亡何得辭。君看猛虎詞。萬古眞堪嗤。</text>
<title>憎蚊詩 二首</title>,<text>爾體極微眇。害人何太深。尖頭細如縷。長觜利如針。鑽隙能投入。穿裳巧見侵。乘昏來繞鬢。飽腹轉淸音。夜雨燈將暗。茅簷日欲沉。幽人難着睡。詩客不成吟。臨臥猶揮扇。披衣更斂襟。何功常血食。無力負山岑。露骨曾聞毒。成雷亦比讒。從文雖得號。薄技奈如黔。射影同河蜮。潛形類壁蟫。淸霜十月後。零落更何尋。其二爾形極微眇。爾害滋爲甚。長觜利於錐。毒螫深如鋟。乘昏恣飛騰。欺暗伺酣寢。穿簾纔蝡蝡。繞鬚來浸浸。狼貪同噉羊。鳩醉類食椹。披帷或透入。掩戶還窺闖。驅除暫少屛。冒進終難禁。夜闌睡耽耽。覺來心懔懔。抽身詎可免。擁被翻流瀋。難成蝴蝶夢。遽罷邯鄲枕。燻簷苦烟煤。揮箑瘦難任。計窮坐無術。憫默還成噤。皇天生萬物。停毒有常品。胡爲爾蚊性。偏賦陰邪禀。露骨肆殘暴。成雷作讒譖。血食爾何功。骨相吾難審。端宜比小人。色膚而內荏。偸心甚穿窬。積惡終成稔。殷憂在蕭墻。烈火生衾衽。害物罪安逃。呑舟網或滲。焉能比蜂蠆。可謂毒於鴆。置之姑勿言。淸霜待秋凜。</text>
<title>屋成。戱效山谷建除軆。建除滿平定執破危戍收開閉。</title>,<text>建屋如建國。根基宜固築。除地苟不平。鮮不致扤捏。滿庭草不除。自家生意活。平地起風波。世情君莫說。定性各有分。鵬鷃誰復別。執一誠鄙夫。往往膠柱瑟。破甑不足貴。懷璧眞堪惜。危言君莫發。駟馬難追及。成此九仞功。須從一簣集。收得千金軀。歸來安樂宅。開懷黃卷中。虛室夜生白。閉門雀可羅。不恨車馬絶。</text>
<title>感懷復效前體 藏去聲</title>,<text>建將初築壇。人人欲得將。除却大樹馮。退屛誰知讓。滿甁必多溢。缺月終當望。平生忘物我。坦懷齊得喪。定知千頃波。不比黃流漲。執此將安歸。造物應見奬。破瓮眞小夫。洗耳足可尙。危機誰復知。世路多羅網。成功反見猜。鳥盡弓還藏。收身早歸來。頤養樂天放。開耕數頃田。不取萬乘相。閉戶室生白。幽懷付漫浪。</text>
<title>效秦淮海雜體 二首</title>,<text>天涯病客逢春暮。門掩落花風雨。悄悄幽懷誰與訴。彩毫寫盡傷心句。時序茫茫驚屢度。庭前落紅無數。默計浮生徒自苦。愁來但遣糟床注。</text>
<title>萬頃石隅倉滯雨</title>,<text>孤舘無人寂寥。一庭小雨崇朝。茫茫天際烟樹。浥浥林間露桃。春恨濃如野草。鄕心急似歸潮。客中歲月何許。十年浪跡蓬飄。</text>
<title>客中寒食</title>,<text>寒食東風佳節。客懷何事悽然。衰境行年五十。故山歸路三千。先塋誰灑麥飯。滿地唯看紙錢。遙想臨江舊壠。凄凄松栢搖烟。</text>
<title>雪夜入蔡 排律○月課題○二十韻</title>,<text>唐家六葉覇道窮。釁孼還生極熾豊。燕冦纔殲藩鎭▣。猘㹱封盡虎狼叢。天生睿聖中興主。運屬元和舊業隆。河北河南歸湯掃。東吳西蜀盡牢籠。誰居近土謀爲逆。有蔡餘雛敢擅䧺。負險爲強同窟兎。提兵讙叫盡羆熊。初令相度興師討。復遣韓弘節度通。兵利卒頑那易克。留時閱月孰捐躬。皇天固欲扶王室。英武誰知有鄧公。北面師澤法韓信。伊吾馳志邁臧宮。獰飈助勢軍威緊。滕六隨車殺氣濃。乘興非如訪安道。焚營還似破江東。潛師越壑疑飛渡。中夜啣枚若入空。因事奏功眞不世。好謀能斷是爲聦。窮囚就縛如投臼。殘壘無堅等發蒙。應探穴乕須深入。若射飛鵰必正中。逐獸走禽雖是狗。發蹤指示是元戒。出奇幸賴諸公力。惟斷誰能與朕同。泣訴如何同婦女。斷碑終使廢元功。奇勳不得能專美。還愧當年大樹馮。一字落。</text>
<title>端門萬枝燈 月課○十韻</title>,<text>月上瓊樓第幾層。蓬萊宮闕五雲凝。良辰樂事三元夜。紫禁銀花萬樹燈。雙鳳扶來仙蹕降。六鰲高戴海山騰。峨冠鵠立通明殿。蠟炬星羅錦繡棚。璧月娟娟麗靑鎖。玉繩璨璨綴觚稜。盃傳萬壽霞光艶。祥擁三山海氣澄。聖德極知天共大。文明爭頌日初昇。鎬京燕飮娛賓客。虞殿賡歌和股肱。豈知宸心恣遊豫。須看樂事共黎烝。微臣幸際升平日。敢贊皇恩造化弘。艶一作灧。</text>
<title>次古人詩 選詩。有五更歸夢三千里。一日思親十二時之句。不知何人作。詞意懇切。令人感發。續成一律。</title>,<text>孺慕誠心自秉彜。孝思維則是良知。辭柯畢竟歸根本。赤子由來念母慈。恩若昊天同覆燾。誰知怙恃共扶持。望雲昔日梁公恨。負米當年子路悲。手澤忍看杯棬跡。哀詞難續蓼莪詩。五更歸夢三千里。一日思親十二時。無古無非同一理。不愆不忘一於玆。古詩一句何人作。吟罷那堪愴我思。忘去聲</text>
<title>翼虎將軍長釰歌 金德齡。賜號翼虎將軍。</title>,<text>將軍袖裏三尺釰。本自造化爐中出。雪鋒霜刃掩玉匣。十年不磨光輝發。不隨旌陽斬長蛟。不向窮山斷犀兕。但願一斬戎王首。凈掃風塵刷國恥。大冶開爐不敢鑄。張華一見頸猶縮。靑蛇偃月豈可比。丈八蛇矛安足擬。天賜將軍平世亂。肯使精光作虛擲。一揮浮雲决。再揮妖氛豁。三揮致太平。唯見白日中天明。吁嗟釰兮生苦遲。庶使孑遺能全生。功成持此報明主。雲㙜麟閣何崢嶸。釰乎釰乎神所與。宗社安危惟寄汝。歸來莫渡延平津。恐逐雙龍變化去。</text>
<title>中興歌。贈李元帥。玉汝</title>,<text>昔在正德丙寅歲。燕山虐焰燔蒼生。宗社傾危若綴旒。民心攪擾如懸旌。賴有二三忠義臣。廢昏立明開太平。邇來天星一回周。否運那知今復丁。天生李晟豈無意。時當百六逢嘉亨。李公奇才夙所慕。鞱略人稱孫子荊。十年抱玉空暗投。按釰時時人惑驚。起來正値風雲會。首事更倡鷹揚兵。西門半夜義㫌入。妖氛一掃風塵淸。罪人斯得王道昌。孝理維新倫紀明。會朝淸明不移時。市不易肆壺漿迎。鹿臺散財賞戰士。猛虎除害蘇民情。九重又下哀慟詔。父老扶杖爭來聽。玉帛四馳賢俊登。連茹拔茅同彙征。人才自是國家寶。吐握不倦求賢誠。由來武烈不可究。庶將文德圖治成。要須時讀霍光傳。終使鴻名垂汗靑。</text>
<title>無絃琴</title>,<text>南薰曲罷舜殿空。至音寥閴無由尋。紛紛俗樂擾天眞。鏗鏘徒自傷人心。君看彭澤靖節公。膝上常置無絃琴。惟公素無適俗韻。太和浩浩藏胸襟。歸來林下世慮空。肯使塵土來相侵。淸風北窓慕羲皇。松菊東籬聊獨斟。閒中無以寫幽懷。三尺桐絲知我音。無絃無柱又無聲。撫來誰知眞趣深。由來天籟本無聲。豈效男兒爭蛙淫。無聲中有至音存。箇裏眞味誰能諳。當時若使置五絃。解慍可以安黎黔。惜哉卯金爲禮樂。竟使潛魚爲陸沉。人亡千載琴亦亡。空使後人悲不禁。</text>
<title>啓運宮 公以此詩二上。監試初試壯元。</title>,<text>風寒閟殿玉衣擧。月黑故都愁雲籠。凄凉南土雨露餘。北望擾擾悲宸衷。丕承宗祀竟有歸。啓運一朝開靈宮。傷心不忍說舊事。汴京喬木悲秋風。山河慘惔殿宇虛。廟貌荒凉鍾簴空。天回泥馬屬舊業。一區新刱中興功。羹墻慕切亂離中。奉先一念思欽崇。披荊未暇立宮室。七廟儼開慈恩東。慇懃灑掃數不缺。天容玉色依然同。蒸甞香火禮具備。執鬯來寅惟辟公。幽宮一妥在天靈。一氣誠感回冲融。石砌苔移玉座春。虛簷月照琳宮通。王心聊寄寓祭權。追遠豈是思無窮。如何不念達孝義。偸安一隅徒和戎。王靈不振竟已矣。故宮埋沒空山中。臨安諫勿立太廟。惜哉不聽張絢忠。</text>
<title>滴馬鬉詩 公十六歲。以此詩二下。輪次壯元。</title>,<text>鰲宮杳在空明中。羣龍夭嬌開鴻蒙。興雲致雨閟元化。升降霈澤凌蒼穹。何人一借造化手。謾將行雨隨風鬉。當年矯矯隴西公。人龍異質何其雄。山中一夕射獵歸。迷路半夜投靈宮。於焉嘉客謝塵蹤。豈信異境遙相通。斯須剝啄驚客夢。上帝號令催生風。神宮寂寞龍未歸。降雨無計施天公。堂中有客豈云奇。倩駕神駿凌蒼空。天瓢勺水灑霧鬣。蹴踏萬里迷東西。甘霖隨處注霶𩃱。造化不得專其功。擧龍他日啓唐祚。雲霓慰望蘇疲癃。猗哉異人跡甚奇。商霖嶽降將無同。雖然聖訓不語恠。眞贗莫辨驚兒童。千年幻語實無稽。蜀肆誰問乘槎翁。</text>
<title>獨樂園詩</title>,<text>靑山數疊遶古城。碧溪一曲臨柴門。何人愛此水竹居。一區田廬三畒園。園名獨樂豈無意。永矢初心期不諼。先生自是間世豪。齒德宜爲三達尊。忠勤屢效詡贊功。三朝一節敷皇恩。都人加額衮衣來。走卒皆知司馬溫。從令四海望陶冶。治化洽然王風敦。那知世道忽焉變。好惡終致薰蕕渾。天津鵑叫地氣南。國事紛紛何足論。嗟予持此竟安歸。進退無非吾道存。瞻彼洛矣盰且樂。一麾玆焉聊駕言。蒼巒綠水環左右。樹木蔚然成一村。琴碁詩酒度長夏。花香竹色迷淸樽。閒情不减綠野堂。避世何異桃花源。敲門有客無貴賤。洛社冠盖相追奔。衆樂之中獨公樂。此樂可以窮朝曛。公之所樂是何事。太和浩浩胷中呑。軒冕由來等浮雲。行藏聊可隨乾坤。公之所貴知者寡。世人安得窺其藩。此身雖在效喑啞。此舌尙在何足捫。東山陰雨久不歸。江南草綠思王孫。何將此樂解民慍。一起可使安黎元。詡。一本。作翊。</text>
<title>東堂記分鵝</title>,<text>飯後詩籠碧紗籠。檳榔一斛金盤陀。塵中誰得識宰相。後悔難追知奈何。劉公當日記分鵝。舊事聞來悲感多。惟公自是一代豪。可笑羣毛欺臥駝。博道誰識表彦道。棗下空悲寗戚歌。東堂托跡寄一枝。十事世路成蹉跎。殘盃冷炙暗悲辛。下榻誰與相經過。司徒有客彼何人。謾令平地生風波。餘光不肯照東壁。借栖無計巢南柯。堆盤誰進唲唲者。下箸良肉如山坡。分甘不及向隅人。華元羊羹誰復呵。那知一夕鵬變化。搏風羽翼雲天摩。陶甄盡入造化王。一代人物歸籠羅。豫章還收刺史印。鳳池又奪紅蓮荷。睚眦深憾所當報。白圭微玷誰能磨。雖然君子必有道。不忘舊㤪非中和。豆羹簞食見於色。只爲口腹非爲他。不見於陵陳仲子。高節卓卓還哇鵝。</text>
<title>龍門奪袍</title>,<text>龍門舊跡禹痕。鳳輦巡幸臨江臯。啣毫侍從盡鄒枚。一時詞榻爭風騷。何人末至反居右。光掩先人還奪袍。才華知是必宋子。美名夙世稱英髦。明河一篇動睿鑑。謝氏高才眞鳳毛。恩波魚水共一堂。蓮花六郞同翔翺。陪遊此日到勝地。洵紆且樂心陶陶。君臣胥悅播歌詠。嘉會千年今一遭。煌煌御題燦銀鉤。妙製欲試江淹毫。何人先作受大賚。一袍宮錦蒙恩褒。唯公袖手已腹稾。誰識虎躍兼龍鞱。斯須落筆燦滿紙。詞源浩浩翻江濤。瓊琚安可比木李。百尺長松謝蓬蒿。玉皇驚覽悔前擧。令出何妨還改號。旋將錦袍賞斯人。奪彼與此眞英豪。鷙鳥焉能當一鶚。畵蛇着足空徒勞。皆云與奪出至公。服之無斁誠非叨。惜哉先王在笥恩。所寶惟贒非爾曹。唐家時事不足道。虐焰烈烈天樞高。從令淫毒穢宸極。萬古斧鉞焉能逃。奪袍何如奪人國。周家七廟陳牲牢。</text>
<title>效古體散韻。奉送湖南方伯行軒。忠簡公兪榥。時爲湖南伯。</title>,<text>少時我與尊嚴府。同里久結貧賤交。幾歲荊圍共燈燭。伴榻松池同暮朝。司馬叨參蓮榜同。我呼兄兄兄我弟。是時雙璧在髫髦。人穪二龍多才藝。頭角崢嶸甫弱冠。文章日進曹劉塲。桂林聯翩折一枝。蘇家兄弟名同香。從此寄衢照紫泥。鴈行出入金臺門。君家榮慶孰敢當。世人比之三槐尊。季方腰金作畿伯。奉養滫瀡與甘胎。伯氏今又領湖藩。雙雙玉節照門楣。常棣甘棠古所罕。梨園妓部傳歌謠。况聞南方擅名勝。橘州田土皆膏腴。錦官城外濯錦江。市津津頭多賈艘。人才多出似汝南。縉紳名家豪俊族。順天雄府小江南。此地從古稱繁華。繁華不减古西原。家家翠幕喧笙歌。帶方皆云一道最。魚鱗萬適南昌州。橋橫烏鵲不霽虹。樓對廣寒疑淸秋。千峯白雲繞大芚。十里紅蓮開古堤。俛仰亭空古相宅。萬景㙜廢甄王都。涵碧之頭近鄕黌。璧水濟濟會靑衿。碧鷄金馬是古都。前朝王事如飛鴻。礪城東有將軍祠。至今寶鷄鳴樹薪。小邑雲峯古跡在。豊碑百尺蟠蛟螭。行人過此幾扶藜。鴻功炳炳千年垂。赤裳山城城百雉。四時霞氣無時無。古寺中莊玉冊書。猛虎遁跡山龍扶。苦竹參天內莊好。長松蔽日邊山幽。觀風暇日理蠟屐。名山勝地憑遠眸。幾首淸詩滿錦囊。吾知此行專風流。應使威風摺豪強。村無摽掠山無盜。行旅畔宿不閉戶。四境羲皇獨太古。自上簡遣豈偶爾。公能中心且謹恪。豈獨偏邦樹佳政。靑史離離載功績。行李今當祝融月。千里炎方火雲熱。王事由來實靡盬。莫歎高堂暫時別。老夫臨歧贈一言。爲國自愛須努力。</text>
<title>藍田舘。戱示主倅尹 凱。</title>,<text>少憩藍田舘。知君不負丞。庭前一株樹。官舍淡於僧。</text>
<title>羣山客舍偶題 二首</title>,<text>睡足北窓下。起來茶椀淸。閉門一長嘯。山外大江橫。好在江邊鳥。年年幾度看。重來眞識面。莫使舊盟寒。</text>
<title>偶吟</title>,<text>遇事雖安分。徇私或纍予。經營還自笑。窮鬼更揶揄。</text>
<title>庭梧吟</title>,<text>爲樹庭下梧。擬招雲間鳳。空留秋雨聲。驚罷愁人夢。</text>
<title>戱吟</title>,<text>家貧養一㹀。生子又生孫。寄語陶朱子。千金不足論。</text>
<title>野菊</title>,<text>野菊生秋澗。寒花漫自香。無人薦華屋。零落任風霜。</text>
<title>卽景</title>,<text>荷雨明珠落。松風翠盖傾。蝸成古篆字。蟻築大槐城。</text>
<title>感興 二首</title>,<text>韓公感黃鵠。山谷詠椰桮。但貴從來遠。非因適用材。得馬還求馬。騎驢又覔驢。休言舟在壑。終作剖身珠。</text>
<title>詠燈火</title>,<text>膏添燈焰發。膏竭火光微。學問身方潤。英華德可輝。</text>
<title>過光山。訪鄭松江季涵。</title>,<text>瑞鳳翔千仞。文章世莫窺。何時奏韶舞。得使竟來儀。</text>
<title>謾興</title>,<text>飮水知塩味。寒爐有火燃。詩家衣鉢在。秘藏莫輕傳。</text>
<title>塞上吟</title>,<text>朔風振崖壑。孤城三尺雪。將軍狐裘暖。士卒寒澈骨。</text>
<title>有感 四首</title>,<text>鴻鵠矯兩翼。非無雲霄志。秪爲稻粱謀。飛飛傍江浦。求忠必自孝。非孝曷爲忠。方寸本同理。絶裾非至中。非。一本。作無。有形方有影。無形影何依。君看理與氣。二物本相隨。白者黑之本。無白黑何施。韓生莫堅守。墨子秪堪悲。</text>
<title>見仲善書</title>,<text>故人寄書信。勸我唯早歸。山中有明月。應照碧蘿衣。</text>
<title>醴泉。有李 龜壽 善政碑。戱吟。時在醴泉任所。</title>,<text>襄陵行樂地。空有舊城池。湛輩今誰識。猶存墮淚碑。</text>
<title>邑號襄陽。戱吟。</title>,<text>峴首有殘碣。高陽無酒徒。城中多少戶。誰是臥龍廬。</text>
<title>雪夜</title>,<text>月照無瑕壁。人行不夜天。江山眞富貴。樓觀少神仙。壁。疑作璧。</text>
<title>長城。與趙棐仲 翊 集句。玉汝爲倅。</title>,<text>行裝僧有髮。栖息鳥無枝。夢得。 偶作萍蓬客。聯床話所思。棐仲。</text>
<title>井邑舊宅壁上。有先君手蹟。感題。</title>,<text>故宅高樓在。先君手蹟存。蓼莪悲不盡。風樹不堪論。</text>
<title>贈台谷安伯恭</title>,<text>鶴峰奇絶處。幽捿庶同卜。有約君不來。桂花秋應發。</text>
<title>遊雙溪寺。別仲懷向榮川。兼寄正卿。二首</title>,<text>把酒問君行。君向榮川去。榮川有故人。消息憑君語。野酌亂無巡。送君兼送春。送春雖可惜。豈若送情人。</text>
<title>次仲懷韻</title>,<text>嶺外經年別。林間此日逢。驚看新白髮。不變舊丹衷。仲懷原韻。三十年前友。此日靑眼逢。小燈蕭寺夜。說盡一般衷。</text>
<title>寓懷</title>,<text>樹因風自動。風得樹多聲。二物相推撼。無情感有情。</text>
<title>次李舒川 光胤 韻 三首</title>,<text>名繮縛壯士。簿牒困英雄。作吏徒勞耳。昏昏朱墨叢。早退知爲勇。高飛是乃䧺。傍人應笑我。汩沒簿書叢。倦鳥猶思宿。羣烏孰辨雄。故山歸興發。丹桂已成叢。</text>
<title>伴鷗堂八景</title>,<text>地逈山逾靜。林疎月透明。雲端半輪側。雨後十分淸。東峯霽月。靄靄杳難見。微微看却無。林園暫明滅。疑是輞川圖。西岑暮靄。夜來簷下宿。朝去隱峯深。去來如有約。聚散本無心。洞口朝雲。鸕鷀西日照。刷羽帶斜光。漁父歸來晩。投竿罷釣忙。漁汀返照。新霜凋碧樹。羣壑帶秋容。造物眞多事。粧成錦繡峯。亂山秋容。墟落烟光合。孤村遠水邊。依依如畵裏。漠漠暮山前。遠山孤烟。寺在雙峰下。獨聞半夜鍾。時時發深省。隱隱到疎松。古寺鍾鳴。遵渚悲無食。哀鳴㤪失羣。惟應避繒繳。高擧入層雲。前浦鴈響。</text>
<title>次笑醒老叔韻 二首</title>,<text>道喪今千載。誰能更識眞。狂波漲四海。不見問津人。聖遠微言絶。昏昏孰發蒙。誰知一部易。玄妙意無窮。</text>
<title>偶吟卽事</title>,<text>萬壑無尋處。千山獨閉門。閒坐讀周易。一庭秋雨渾。</text>
<title>朝宗縣戱吟 又有七絶</title>,<text>小縣如邱垤。編封似附庸。那能無所仰。江漢亦朝宗。</text>
<title>九月山回仙臺。贈僧性天。又有七絶三首</title>,<text>馳馹穿林下。鳴笳入峽中。山靈莫驚恠。曾是舊山翁。</text>
<title>除夜感懷</title>,<text>舊歲今當去。情如別故人。一朞將盡夜。七十未歸身。薄酒愁難醉。殘燈夜向晨。行行忽回顧。無使白頭新。</text>
<title>遣懷</title>,<text>文章眞小技。儒術亦空言。用舍皆由命。歸來獨掩門。田園新計拙。鷗鷺舊盟存。莫恨鄰居少。漁家自一村。</text>
<title>南陽松亭。與淳昌文仲。共飮。</title>,<text>高亭臨海上。風景接蒼茫。日與春俱暮。愁因酒暫忘。西邊猶戰闘。東土尙痍瘡。莫道吾儕樂。偸安寄一方。</text>
<title>遣懷 二首</title>,<text>此生如寄耳。歸來還自憐。有山聊可隱。無地可爲田。詩史秪堪樂。漁樵將送年。平生湖海志。歲晩更翛然。我性愛幽獨。面江開草堂。經營自八月。斷手已三陽。雖有會心處。敢云斯世忘。平生邱壑志。歲晩庶徜徉。</text>
<title>有感</title>,<text>世道日惟降。太平何望焉。詩人歌泄泄。賈傅涕漣漣。西海有精衛。東川無杜鵑。何當正百度。民瘼一時蠲。</text>
<title>寒食有感</title>,<text>海國春初暖。他鄕食更寒。客懷增激▣。人事正憂端。舊隴雲山隔。臨湍道路漫。無緣奠一酌。西望秪悲酸。一字落。</text>
<title>贈別府伯金子定令公移赴商山之行</title>,<text>戀戀綈袍舊。茫茫別意悽。一斗誰借冦。三宿不留齊。地濶商顔隔。天長鳥道迷。江村獨歸處。寂寞向孤栖。</text>
<title>次韻。留別龍溪。</title>,<text>相逢何草草。相別却悽悽。酒與斜陽盡。愁連亂峀齊。民應知政拙。吾亦覺途迷。南去知難着。明年返故捿。</text>
<title>次趙參奉 相禹 韻</title>,<text>晩生千載下。好讀古人書。至樂中心得。浮雲外物如。多君能養志。佳氣必充閭。誰識君陳政。先推孝友餘。原韻附 一字落地僻三韓國。人看五帝書。知非遽伯玉。多病馬相如。未必吾登第。無令母倚閭。平生爲此▣。取適不求餘。</text>
<title>讀易有感</title>,<text>白賁芬華淡。黃中味亦深。含章惟地道。來復見天心。理透風生火。誠通鶴在陰。君看素履往。獨自抱幽襟。味。疑作美。</text>
<title>有感</title>,<text>末俗爭殽薄。人心日糾紛。䆠道深似海。私意起如雲。氷炭還同器。薰蕕孰自分。何當明易道。能使渙其羣。</text>
<title>次盤溪韻</title>,<text>地僻人誰問。幽棲晝掩扉。林風鳴蔌蔌。松日凈暉暉。邱壑心常在。塵寰夢到稀。何時來訪我。相對釣魚磯。</text>
<title>復次</title>,<text>幽人抱閒適。素性愛山川。門對千峯雪。牎臨萬樹烟。銷愁無斗酒。送老有陳編。獨有盤溪子。投詩贈水邊。編。一本作。篇。</text>
<title>送別秀哉赴安邊 二首</title>,<text>暫輟征西節。還分塞北符。從前多惠澤。去後有芳譽。幷駕遊花島。同舟泛碧湖。追思已陳跡。此別復何如。憶在唐城日。傍在細柳營。南樓同賞月。北渚幾揚舲。把酒尋王母。看花到野亭。那堪一聚散。相望似晨星。</text>
<title>有感</title>,<text>蓬原國妣沒。喪制比文陽。禮儀三日考。緦服百夫行。畫翣翳雲日。哭聲轟屋梁。君看束縛者。猶得歸北邙。</text>
<title>戱吟演雅體</title>,<text>亂後鵷行雜。金貂半繆兒。旣驚鵜在陸。休怪鶴乘軒。纍纍盤龍印。翩翩駕鶴轓。羔羊何足道。食鴈更何論。</text>
<title>次睡翁韻。寄贊上人詩軸。尹月汀，沈一松，柳西埛，金南窓。幷次。</title>,<text>數子皆先輩。風流尙健強。文場氣劘壘。筆陣力排墻。偶托白蓮社。同參薝葍香。何當成二老。來往共禪房。睡翁原韻附不到懸燈社。于今四載強。淘泉聞滿礭。種檜已過墻。雨露新春至。芳華舊樹香。吾行趁寒食。同宿贊公房。月汀次韻 強字。改押塲字。工部詩中見。贊公名擅塲。後身師旅錫。禪榻雨侵墻。定罷茶烟裊。春還野卉香。何緣攀石磴。一宿上人房。一松次韻昏眸知又甚。病脚苦難強。懶閱書堆案。頻澆竹過墻。須彌猶一芥。薝葍豈他香。子美今衰謝。無緣宿贊房。西埛次韻月汀七十七。健筆最身強。一松常閉戶。新竹已過墻。詩自睡窩至。臭如蘭室香。贊公聞亦老。安得會禪房。南窓次韻壬寅同此世。年各七旬強。爾面達摩僻。我依夫子墻。小鐺山茗苦。屮飯野蔬香。何日尋幽興。相將過竹房。巴山次韻贊老喜文章。令人意思強。只緣齊物我。何必在門墻。入社耽佳句。傳燈聞妙香。白頭延賞絶。無復問禪房。</text>
<title>贈別趙棐仲赴嶺南幕下 二首○棐仲。名翊。號畦翁。</title>,<text>一別錦江上。江花經幾春。相逢輦轂下。却恨鬢毛新。我作長齋客。君爲入幕賓。此行知有興。不獨取鱸蓴。鳥道千山外。西風鴈背高。紅蓮宜綠酒。白髮暎靑袍。世味同鷄助。官銜似馬曹。臨歧不忍別。悵望水滔滔。</text>
<title>挽洪豊基 翼俊</title>,<text>餘慶多賢哲。由來積德門。詩書傳舊業。蘭玉見諸孫。遺愛桐鄕在。家聲竹帛存。松楸歸舊隴。薤露不堪聞。</text>
<title>挽習靜閔先生 三首</title>,<text>先生諱純。字敬初。花潭門人。以孝行。官至持平。時居高陽杏村。伊洛波聲眇。閩溪月色微。遺經多自得。後學有依歸。閔子人無間。宣尼壽過稀。平生行樂地。今日掩柴扉。聞道無餘事。優遊不計窮。顔瓢渾謾興。沂水有餘風。爲善多眞樂。安貧亦屢空。凄凉經濟業。忍使沒蒿蓬。楹夢初驚斷。人間七十秋。天公眞憒憒。世道劇悠悠。孝友由丹悃。淸貧樂素候。春風一掬淚。忍灑舊西州。</text>
<title>挽晉興君姜 紳○又有七律挽詩</title>,<text>世族城南社。家聲萬石君。趍庭床滿笏。留客酒盈樽。勝事耆英會。閒情獨樂園。追思已陳跡。嗚咽不堪聞。</text>
<title>挽淸風君 而中○二首</title>,<text>已矣斯人逝。如何不憗遺。傷心嚴譴日。揮涕戀君時。高節長如在。淸風凜若吹。都門爲永訣。泉路是交期。秋浦已黃壤。天胡奪白沙。朋儕盡零落。夫子又蹉跎。未遇金鷄赦。先驚鵷日斜。泉塗應改照。新渥更褒加。</text>
<title>扶安客舘滯雨</title>,<text>海國春光動。黃梅小雨來。烟沉釣魚瀨。雲鎖望鄕臺。南浦歸潮急。西城暮角哀。客懷無與唔。嘯詠獨徘徊。</text>
<title>井邑縣詠懷。示縣監李 輸。</title>,<text>小縣依山郭。官閒晝掩扉。春寒欺老病。路遠駐驂騑。行役吾思退。田園子憶歸。西風休擧扇。塵土滿征衣。</text>
<title>次李士基 大邦 韻</title>,<text>負郭幽捿地。高人識者誰。詩書對藜藿。樵牧散童兒。鬢髮年華晩。江湖日月遲。干戈猶滿眼。何處展愁眉。</text>
<title>贈權申之 景祐○時爲運判。</title>,<text>海外重逢日。淸和景物新。君爲蒼水使。我作幕中賓。牛刃看餘地。努才愧後塵。萍蹤幸相値。俱是望鄕人。</text>
<title>高山縣感題</title>,<text>曾聞山水窟。今見亂離餘。縣古唯喬木。村空但廢墟。瘦氓歌去汝。過客嘆猶吾。會見徵黃覇。蒼生迄可蘇。</text>
<title>扶安客舘寒食</title>,<text>海國春多雨。南州食更寒。雪消芳草合。梅落暗香殘。客夢迷秦塞。鄕愁動楚關。猶堪慰寂寞。漁火滿江干。</text>
<title>次暮歸寄敬叔韻 暮歸。宋仁叟堂號。</title>,<text>幕下靑蓮客。湖南白髮臣。萍蹤隨海國。葵悃繫彤宸。來作尋眞會。俱爲報主身。蒼松期晩歲。桃李莫爭春。暮歸原韻附白首新都事。銀㙜舊侍臣。幾年遊楚澤。今日拜楓宸。到此無窮恨。還憐未死身。流鶯如有意。啼送一城春。</text>
<title>扶安客舘</title>,<text>倚郭高軒敞。長郊眼底平。桑麻幾村落。鷄犬半生成。海國繁鮭菜。江城足稻秔。今年幸豐熟。閭里有歡聲。</text>
<title>感興效演雅</title>,<text>世道多魚魯。朝陽絶鳳鳴。蛟雷徒自擾。蝸角與誰爭。利慾蛇呑象。貪婪蟻慕鯨。狐狸安足道。豺虎也縱橫。</text>
<title>過合江柳亨叔故宅感懷 柳彭老爲高敬命從事官。戰死錦山。家在玉果。○又有十律。</title>,<text>孤忠耿長夜。遺跡沒荒萊。獨自成千古。無由奠一盃。江波空記。魂魄或歸來。誰把如椽筆。題詩續八哀。</text>
<title>洛城寓懷</title>,<text>城市非吾性。山林雅所親。袖中漫字刺。衣上禁城塵。客夢飛南嶠。鄕愁暗北津。梅花報殘臘。歸計及新春。袖。一本。作手。</text>
<title>早春書懷</title>,<text>春雨細如霧。春風吹如顚。雪消芳草渚。烟鎖釣魚船。客夢迷蝴蝶。鄕心感杜鵑。梅花消息動。爲報遠來傳。</text>
<title>偶興</title>,<text>詩書眞菽栗。道義是膏粱。咀嚼眞堪玩。沉潛味自長。籝金非潤屋。經學實倉箱。陋巷知何事。簞瓢樂未央。栗。疑作粟。</text>
<title>寓居孔德里園。杏壇檜樹戱吟。</title>,<text>地名爲孔德。眞得里仁居。雪裏杏壇古。風前蒼檜疎。居夷何陋也。浮海或歸歟。勝母那堪適。先賢亦返車。</text>
<title>春日有懷</title>,<text>客裡逢人日。春愁到上元。濃陰垂野外。細草動籬根。叫鶴江臯遠。歸鴉夕照飜。猶堪慰寂寞。淸唱滿江村。</text>
<title>戱題</title>,<text>行年過半百。頭白眼眵昏。有病思句漏。無心得鴈門。家徒四壁立。囊盡一錢存。窮鬼揶揄笑。羅生有戱言。</text>
<title>贈別金子善赴官江陵 二首</title>,<text>客路秋光晩。天涯歲聿窮。一官千里外。匹馬萬山中。奉檄思毛義。看雲嘆狄公。音書何處達。珍重寄征鴈。瀛洲山水窟。佳麗是仙區。歌詠留篇什。英䧺幾䆠遊。樓中笑紅粉。㙜下繫蘭舟。此去眞堪羡。風光正値秋。</text>
<title>仲善來訪次韻 二首</title>,<text>匹馬千山外。君能訪我來。論懷心轉苦。話舊首重回。蕙帳猿驚曉。荒庭鳥印苔。何時與君去。共上望雲㙜。老作南中吏。飜爲五斗留。鬢毛霜欲遍。時序水同流。賦役空催欠。黔蒼孰解愁。何當江海上。歸去伴沙鷗。</text>
<title>白岳祠禱雨。夜宿壇下。感懷。</title>,<text>白嶽臨無地。蒼崖別有天。瀰漫五湖水。浩蕩萬家烟。往事悲歌裡。孤懷落照邊。憂民還一嘆。雲漢更茫然。</text>
<title>商山道中</title>,<text>漸與洛城遠。曉行商水潯。雲山連鳥嶺。風壤接鷄林。野曠人烟杳。天寒霜雪侵。蕭條歲云暮。客子更傷心。</text>
<title>初到襄陽</title>,<text>酒泉眞古郡。民物半凋殘。空舘多喬木。荒祠有廢壇。山川連小白。風氣接三韓。焉得龔黃手。能令一境安。</text>
<title>奉別鄭汝廓 彦宏 注書赴都</title>,<text>昔在京城日。同僚情可勝。天涯又相別。世事固難憑。斜逕千層雪。陰崖萬丈氷。慇懃戒行李。豺虎更憑陵。</text>
<title>客夜</title>,<text>五更山吐月。一室澹虛明。客枕初驚夢。村鷄未辨聲。風欞自開闔。霜葉任飄零。賴有疎林鶴。孤嗚伴獨醒。</text>
<title>野馬</title>,<text>鬣者吾知馬。胡爲塵土成。生非渥洼水。歸豈華山埛。却訝屯雲去。還疑絶影行。始知丞相誤。指鹿強爲名。</text>
<title>榮川訪正卿 姜承旨</title>,<text>嶺外經年別。離懷此日攄。秪緣王事重。非爲故人疎。止酒憐元亮。嬴粮訪子輿。佳期何日是。花落暮春餘。</text>
<title>次松亭感古韻 往在壬寅。與宋仁叟及主人。共余考試於西原。牧使徐仁元克天。朝夕來訪。今已下世。感念存沒。故篇中及之。</title>,<text>湖西一相別。南望杳雲山。嶺外重携手。樽前識舊顔。憐君官獨冷。愧我鬢偏斑。莫問存亡事。令人淚自潸。松亭原韻附皷角驚殘夢。星河落曉山。寒燈親遠客。明鏡愧衰顔。冷語氷人澁。愁痕染鬂斑。茫然十年事。病眼不禁潸。</text>
<title>喜雨 時在醴泉郡任所。</title>,<text>初從林靄動。稍與夜凉分。霈霂偏宜麥。廉纖正吐芬。侵燈寒欲逼。近水客先聞。一雨眞堪賀。豐年可策勳。</text>
<title>次成豊基三古 以敏 韻</title>,<text>誰知先世分。義重復隣居。傳播風流遠。追思雨露餘。忘年君勿訝。托契必相於。市道何堪說。情親自不疎。三古原韻恭惟敦世分。仁里卜鄰居。詞老蹉跎久。鯫生廢逐餘。天涯逢幸爾。醉裏劇相於。莫恨論交晩。君看市道踈。</text>
<title>試士商山。途中阻雨留龍宮。次三古韻。</title>,<text>苦雨止還作。繁陰縈更紆。燈淸耿殘夢。烟濕暗行厨。嶽色靑愈爽。灘聲勢轉麁。無煩問郵吏。前路有征夫。豊基原韻信宿龍宮舘。覊懷轉欝紆。郵童愁候路。縣吏厭行厨。雨氣暗仍壓。灘聲减更麁。今朝猶涉否。乘馬問征夫。</text>
<title>次趙畦翁和前韻 六首○名翊。字棐仲。</title>,<text>疇昔商山會。爲歡豈可勝。風欞朝共倚。月榻夜同憑。捧檄濫乘馹。傅粲慚食氷。淸貧孰如子。聲譽重於陵。鷗盟吾已負。義戰子當勝。藜杖衰將理。烏皮倦或憑。閒情深痼疾。世慮薄春氷。安得持竿去。灘頭訪子陵。義一本作蟻多君能處世。取適不求勝。道屈只堪去。天高安足憑。襟懷淸廟瑟。胷次玉壺氷。莫笑馮唐老。將軍獵灞陵。道窮何足道。天定亦難勝。末俗尤多舛。交情未可憑。翻雲還覆雨。起火或凝氷。好學誰如子。州平在博陵。世道日逾降。民嵓寧可勝。蘭香不足恃。椒佞亦難憑。桃李爭成逕。鷄豚競伐氷。何當江海上。原上望昭陵。量敵吾何敢。臨機視不勝。火牛誰得策。蒙虎亦難憑。水浸三宵板。城堅一夜氷。何如曹孟德。千艘下江陵。畦翁原韻故人書又到。忻慰兩難勝。聚散何須問。襟懷足可憑。詩看親子建。筆愛慕陽氷。我已藏鋒退。無以犯馬陵。惻惻寒猶緊。梅殘力未勝。客愁知有緖。人事奈無憑。雪盡鴈橫塞。陽生魚上氷。撫時堪太息。吾欲賦舂陵。行藏惟取適。論議肯求勝。病負春郊賞。閑思午枕憑。茶烹梅逕雪。筆叩硯池氷。謝客門長掩。文園滯茂陵。仕宦偶同路。逢塲欣可勝。幽懷猶自寫。末契竟誰憑。霧重山仍雨。寒嚴酒欲氷。漸知官况少。衰與病侵陵。痛飮襄陽酒。爲歡不可勝。衰進今不振。乖悶共難憑。身世同飄梗。文章等鏤氷。幾驚人事變。行見谷爲陵。起廢恩偏重。才踈任不勝。道應慚柳季。官卽類揚憑。事急寧辭病。身勞可飮氷。北宸長在望。三祝獻岡陵。汗馬收心地。紛華誰可勝。無官身自逸。有疾藥難憑。每笑蹤萍梗。難除性蘖氷。匣中留寶釰。聲價重延陵。淑氣初迎暖。餘寒較不勝。覔詩今浩然。隨計舊張憑。鳥嶺已殘雪。驪江初泮氷。知君能賦手。一戰擧夷陵。右屬令胤。</text>
<title>以同推往豐基。示主人三古。時兩兒隨往。</title>,<text>膝退攀躋苦。崖窮眼豁開。不辭雲路遠。要訪玉人來。吏散聞啼鳥。庭空見綠苔。片言能折獄。還愧仲由才。躋苦。峴名。三古次韻洛城同里舊。亭上一尊開。山月迎人吐。天風爲我來。官閑久封印。庭靜自生苔。兩老▦何極。諸郞摠是才。</text>
<title>次三古</title>,<text>山陰偶乘興。來訪剡溪翁。樹密重陰合。池寬一水通。鄕愁從髮白。酒力借顔紅。莫厭連宵話。歸來似夢中。三古原韻風流峴山主。狂脫木溪翁。與世趍俱異。於心道共通。川晴秋水白。荷發野塘紅。官事何時了。逢塲酒可中。</text>
<title>贈台谷安伯恭 崇俟○時居豊基。</title>,<text>自古無眞隱。如今始見君。功名視弊屣。世事等浮雲。藥圃和烟種。蘭畦帶月耘。山中有餘地。莫惜故人分。</text>
<title>謝台谷來訪 二首</title>,<text>憐君不得意。獨向竹林居。活計三間屋。生涯一卷書。開荒蒔藥圃。引水種芙蕖。可笑終南隱。何能得自如。處士眞逃世。高人不事王。參同識妙契。素問得神方。子敬焉知馬。初平只管牛。盧敖如問道。擧臂莫深藏。台翁次前韻出峽來何處。襄陽大邑居。相逢賢太守。對討古人書。秋露三盃酒。淸香十丈蕖。殘生任飄轉。自笑白𩿨如。</text>
<title>花山習陣。戱示善繼令公。趙存世。字善繼。</title>,<text>鎖院曾同試。轅門又幷驅。蓬麻知有益。文武忝皆俱。多士看氷鑑。諸軍畏簡書。後來非爲殿。努馬畏前途。</text>
<title>龍頭亭。與龍宮同登。醉示李倅。眞彦○二首</title>,<text>江湖曾有約。今日始來遊。水色玻瓈碧。山光錦繡秋。一官眞是纍。半日暫忘憂。安得持竿去。磯頭伴白鷗。洛江眞勝地。秋色政佳哉。崖菊苦堪玩。巖楓錦欲堆。抽身簿書裏。把酒水雲隈。可笑遨頭醉。猶能騎馬廻。</text>
<title>次淸風子 三首</title>,<text>鷄鳴猶不寐。耿耿到天明。古聖已先覺。偏邦何晩生。秉彜眞是性。徇物本非眞。一唱還三嘆。新詩自不平。善惡由心性。升沉付化工。操存孟氏訓。廉立伯夷風。庭草看生意。源泉見理通。能言似鸚鵡。無與俗儒同。世道有升降。人才無盛衰。苟能明敎化。何患不平治。但用魏丞相。何論封德彜。君看渭川獵。猶得帝王師。</text>
<title>雙岳寺。與宋丹陽仲懷。期會不至。效古詩軆。</title>,<text>待客客不到。尋僧僧亦無。那知古人句。先獲我心乎。對酒誰與飮。吟詩誰和予。可憐林下鳥。終日勸提壺。</text>
<title>金華石室</title>,<text>久別嗟余季。相思幾陟岡。唯看山有石。誰謂爾無羊。紫洞烟霞古。丹崖日月長。歸來庶同被。棠棣樂無央。</text>
<title>望夫石</title>,<text>善哭城猶圮。悲啼竹亦斑。誠通神可格。感化物非頑。匪石心何轉。如金節益堅。良人倘可見。哀曲若爲傳。</text>
<title>舊都感懷</title>,<text>故國山河在。佳辰物色新。空城鶴自弔。廢闕草爭春。感淚霑花落。愁眉對柳嚬。淸談終誤俗。夷甫是何人。</text>
<title>泊舟牙城渡</title>,<text>極浦通遙望。驚波動遠空。春帆斜帶雨。津樹晩含風。世亂悲身賤。時危嘆道窮。誰憐湖海客。萬里一飄蓬。</text>
<title>白馬江懷古</title>,<text>野渡春潮急。漁村夕照明。巖花自開落。江月幾盈。去國思王粲。辭家憶管寧。興亡千古事。不必更關情。</text>
<title>學稼</title>,<text>晩學樊遲稼。含飮庶可期。勤農天所直。力穡我何辭。秋實雲垂隴。朝炊雪暎匙。要看收穫日。須識在敷菑。</text>
<title>病起</title>,<text>一病經旬卧。千林已綠陰。鷰泥靑滑滑。麥浪碧沉沉。林雨楊梅熟。桑田布糓吟。時光方滿眼。觸處展幽襟。</text>
<title>舊都感懷 三首</title>,<text>虜馬飮江水。腥塵驚漢川。衣冠盡南渡。文物變東遷。社稷烟埃裏。君臣淚眼邊。茫茫向誰訴。耿耿只蒼天。故國歸來晩。風塵未息戈。春回新草木。月照舊山河。蕭瑟江南賦。凄凉麥秀歌。當年詠靑史。今日意如何。遼鶴空城在。銅駝九陌非。山河宛如昨。人物竟何歸。喬木栖鴉集。斜陽語鷰飛。生平感時淚。濕盡杜陵衣。</text>
<title>寓興</title>,<text>居夷亦何陋。浮海又誰從。世事惟高枕。行裝只短筇。蓬飄成大老。萍轉任踈慵。尙戀終南闕。層雲隔幾重。</text>
<title>詠蘭</title>,<text>幽蘭生谷底。枝葉翠葳蕤。馨臭無人識。芳心秪自持。風霜歲將晩。烟月淡相宜。采采誰堪贈。天涯有所思。</text>
<title>演雅 二首</title>,<text>窮閭車馬絶。獨掩雀羅門。語鷰尋巢閉。鳴蟬滿樹喧。鷦棲知自足。蝸室陋何論。世道終魚魯。靑山虱可捫。喔喔鷄鳴曉。寥寥犬吠門。鶴翻淸露響。鴉闘滿林喧。老驥猶知倦。潛龍尙可論。要當友麋鹿。蘿逕與猿捫。</text>
<title>山火</title>,<text>西嶺日初暝。前峯山火明。隨風時斷續。隔岸轉靑熒。影掣金蛇走。光搖紫電橫。無嫌燎原盡。春草更敷榮。</text>
<title>感舊</title>,<text>憶昔昇平日。民生樂有餘。桑麻翳原野。耕鑿倚田廬。關塞稀邊驚。朝堂絶諫書。自從兵燹後。無計得安居。</text>
<title>次成樗軒韻</title>,<text>徙倚危樓暮。微凉滿幘風。長庚猶拱北。淸渭亦流東。憂世悲身賤。傷時嘆道窮。艱難尙未濟。誰贊中興功。徙一本作徒</text>
<title>宿陶村 二首</title>,<text>三代遺風遠。煕煕俗尙迂。南郊供國用。中土應時需。豈可洶猶寡。要令器不窳。君看埏垣化。何異化工爐。風色凄凄冷。江南尙早春。驚湍迷澗谷。急雪暗行人。問路逢樵叟。投裝見逸民。干戈猶未定。霑灑重傷神。</text>
<title>擬古</title>,<text>空谷佳人在。幽居世莫知。風霜顔如玉。氷雪手如荑。苦節誰同調。貞心只自持。天寒倚脩竹。空詠栢舟詩。</text>
<title>次杜詩喜雨韻</title>,<text>一雨連宵下。千林百草生。峰巒陰靄合。流磵亂流聲。花色深還淺。雲容晦復明。故園何日到。春滿洛陽城。流疑作溪</text>
<title>逃奴有感</title>,<text>値此㐫荒歲。常令爾苦飢。固窮非所望。逃命是其宜。㤪讟渠誰過。勤勞我自知。飜羹爛汝手。往事悔何追。</text>
<title>感興 二首</title>,<text>龍豈池中物。鳳非鷄儔。君看堂上鷰。何如海中鷗。世味曾投刃。榮華已掉頭。歸來且乘興。江外有虛舟。鳳飢乏竹實。驥困在塗泥。塩車非所服。枳棘豈堪栖。垂耳伴駑馬。低頭匹羣鷄。時乎何足道。俗眼本來迷。</text>
<title>宿廣陵渡</title>,<text>夜宿廣陵渡。一江楓葉秋。棹歌淸月夕。漁火點烟洲。去國思王粲。憂時憶子牟。明朝理歸楫。客路杳悠悠。</text>
<title>次後穎韻</title>,<text>搖落時將晩。蕭條日欲陰。昏鴉啼滿樹。獨鶴唳疎林。秋色世情淡。山光歸意深。那知今日會。重對伯牙琴。</text>
<title>次郭希甫韻</title>,<text>力學通時務。躬耕慕昔賢。利居韓子後。憂在范公先。養老烹三鼎。治民割小鮮。爲君歌一曲。淸廟有朱絃。</text>
<title>驪江感古</title>,<text>驪江天下勝。詩客幾登臨。牧老扁舟曲。文忠白鳥吟。樓臺秋草沒。歌管曉星沉。往事隨流水。徘徊月滿襟。</text>
<title>效香山軆 十首</title>,<text>何處難忘酒。悲秋志士心。霜催潘子鬢。絃斷子期琴。壯節慚題柱。流年入苦吟。此時無一盞。何以慰幽襟。何處難忘酒。天涯遠客心。登樓望鄕國。極目但雲岑。莊舃思南越。鍾儀獨楚音。此時無一盞。何以慰孤吟。何處難忘酒。秋風老將心。蓮花匣中吐。霜雪鬢邊侵。帶礪盟猶在。關河盟獨尋。此時無一盞。何以慰胷襟。何處難忘酒。秋風戍婦心。魂驚塞鴈叫。夢斷砌蛩吟。錦字和愁織。寒衣帶月砧。此時無一盞。何以慰孤衾。何處難忘酒。思賢歲暮心。德衰歌楚鳳。天寒憶商霖。短褐誰懷璧。高山自撫琴。此時無一盞。何以慰知音。何處難忘酒。天涯隔兄弟。鴒原悲急難。花萼恨飄零。對雨彭澤別。看雲釰外行。此時無一盞。何以慰深情。彭。一本。作沛。何處難忘酒。天涯隔故人。峨洋心自切。鷄黍會無因。渭北悲春樹。江南採白蘋。此時無一盞。幽恨有誰陳。何處難忘酒。靑門別恨多。兩行征袖淚。三疊渭城歌。鳥道連天末。雲山接海涯。此時無一盞。其奈去留何。何處難忘酒。風塵壯士心。空慚多賊壘。無術救黎黔。長笛關山曲。悲歌細柳吟。此時無一盞。愁恨有誰禁。何處難忘酒。尋眞不遇回。黃庭閒玉牒。白鶴睡蒼苔。採藥歸何晩。朝天去不來。此時無一盞。幽恨與誰開。</text>
<title>訪李 渭賓 大老留別有贈</title>,<text>匹馬訪君家。山深日易斜。秋高風振木。露冷菊垂花。惜別添盃酒。題詩且詠歌。衰年足悲吒。况復有干戈。</text>
<title>瑞城公舘。與尹汝晦。同宿留別。</title>,<text>異地聞跫喜。那知見故人。殘燈一夜話。衰鬢百年身。鳥喚鄕心動。花催客恨新。明朝還遠別。分手各霑巾。汝晦次韻附樽酒相逢日。風塵久別人。各驚雙白鬂。共慰十年身。海曲春光暮。官橋柳色新。携攀不忍別。此恨可霑巾。</text>
<title>次大老韻。來訪驪江。二首</title>,<text>異地聞跫喜。相逢是故人。淸江一樽酒。衰鬢百年身。交足眠連夜。憂時話遠晨。明朝與君別。鷗鷺但相親。亂後音容遠。衰顔各自疑。三年一相見。兩鬢各成絲。湖橋人來少。驪江鴈到稀。傷時還惜別。淚眼不曾晞。大老原韻附 二首一宿驪江上。殘燈對故人。空將舊國淚。▦洒未歸身。白髮楚雲夜。悲吟湘水晨。明朝還遠別。何處更相親。九死餘形變。相逢各自疑。開心魂漠漠。對眼淚絲絲。骨肉今何在。朋知已復稀。此生徒自苦。雙袖未曾晞。</text>
<title>遊石亭觀魚。次仲善韻。</title>,<text>湖上風光好。聯鏕瀉我憂。靑林懸鳥道。蒼壁揷鰲頭。野曠迷烟渚。湖平點小舟。暮歸山路黑。宿鷺滿汀洲。</text>
<title>詠扇 二首</title>,<text>雲孫抱貞白。嫁與孤竹翁。不見脂粉態。猶存林下風。沃心多助內。專寵每居中。莫使秋凉至。斑姬閉別宮。脂。一本。作紙。叩馬諫不遂。孤竹隱采薇。炎神肆威虐。此君爲解圍。行藏隨世道。出處合時宜。千古淸風在。胸襟更一披。</text>
<title>次養眞堂韻 文益周○二首</title>,<text>聞琴曾有約。佳會更相催。玉軫臨風久。淸樽對月開。調高流水遠。聲繼暮雲哀。勝集如能繼。追歡可得部。何處老樂生。相携來遠程。淸歌白雲遏。羯鼓震雷驚。方叔逃何日。師襄入海情。看渠還有感。浮世一身輕。</text>
<title>挽尹坡州 粹然</title>,<text>竹使分三邑。銅章把一麾。傳家珠在掌。頌德口爲碑。舊宅西湖上。孤㫌洛水涯。桐鄕遺愛在。知有仲卿祠。</text>
<title>挽洪仲瑞</title>,<text>少日同隣並。交遊伯仲間。深情那有挾。佳會每相歡。文彩傳雙璧。家聲付二難。黃公舊壚上。悵望涕空潸。</text>
<title>趙汝實挽詞</title>,<text>塲屋聲華早。鵷行䆠路邅。幾年悲驥絆。晩歲喜鶯遷。玉潤芳名擅。金嬴舊業傳。坡山對酒處。回首一潸然。</text>
<title>挽姜生 遠卿 令公之孫</title>,<text>故國非喬木。傳家有世臣。如何未百歲。遽已哭三人。閨掩紅顔婦。堂留白髮親。充閭知有慶。雛鳳羽毛新。</text>
<title>祈雨五冠山。宿靈通寺。憶東坡一句。足成一律。</title>,<text>古寺空山裏。陰崖路幾層。夜凉疑有雨。院靜似無僧。客夢三更罷。塵襟十倍澄。還令發深省。鍾鼓報晨興。</text>
<title>安甥慶席。次湖南方伯益之韻。</title>,<text>芳名題鴈塔。佳節屬昌辰。勝事傳千載。榮名媚一人。隆師吾道重。得士國家珍。盛德堪誇美。恩私及老親。</text>
<title>次晦夫方伯詠棐仲所養白鴨韻 柳西埛根。字晦夫。</title>,<text>皎皎君家鴨。毰毸衆所奇。緇塵詎染汚。玉羽舞倫漪。口腹終何物。浮沉任自爲。憐居應莫折。聊復戱題詩。</text>
<title>次華使盤松韻 二首</title>,<text>屈曲蒼髯老。輪囷抱節奇。風霜瘦鶴骨。霹靂化虬枝。栢悅同心茂。恩偏造物私。慇懃嘉樹傳。新什續周詩。古澗風霜晩。蒼官挺特奇。盤根抱錯節。老幹長孫枝。氷雪侵難得。培栽別有私。皇華訪原隰。歌詠播新詩。</text>
<title>磨峙峴。有感憫旱而作。</title>,<text>朝踰磨峙峴。赤日照高林。嗚咽澗水響。參差山鳥音。憂民望雲漢。傷世憶商霖。十室有忠信。何人梁甫吟。高。一本。作孤。</text>
<title>初到嘉平偶吟 二首○時在嘉平任所</title>,<text>嘉平眞古郡。人物似秦餘。朱紱落吾手。靑山當座隅。地偏人事少。政簡簿書疎。白日官門掩。眞堪着老儒。峽裏疑無路。壺中別有天。地形三國最。山勢五臺連。民業資崖蜜。農功賴火田。誰言官捧薄。朝夕對超然。</text>
<title>夜雨大作。前峯頹崩。聲如巨雷。二句及之。</title>,<text>撥墨雲全暗。飜盆雨瀉來。驚灘閧夜戰。隕石隱春雷。客夢何曾穩。覊愁秪自催。曉看江漲處。超起獨高㙜。</text>
<title>偶吟 時在嘉平任所</title>,<text>作吏風塵下。居官雲水間。還同陶令秫。又似謝家山。公舘渚禽語。訟庭春草閒。流亡猶接屋。安得壽民丹。</text>
<title>久雨新晴 二首</title>,<text>峽裏連陰雨。蕭蕭穩送秋。靑燈耿醉夢。畵角殷高樓。供世無長策。傷時有隱憂。猶堪作吏隱。朝夕對滄洲。連旬愁積雨。今日報新晴。竹院莓苔凈。荷池風露淸。鈴閑人不到。訟絶鳥空鳴。日晩門猶掩。眞堪吏隱名。</text>
<title>銀海 月課作</title>,<text>有海銀河畔。波連禍水頭。光搖遠山黛。影接鏡湖秋。啼臉疑鮫淚。憑欄訝蜃樓。無風自生浪。沉沒幾人舟。</text>
<title>雨後。賞金同知家牧丹。呈恕仲病榻。</title>,<text>一雨眞花厄。千林問幾餘。露晞疑有淚。頭重欲相扶。春色無多日。鴟夷掛後車。邀君須強起。且莫似相如。</text>
<title>王母㙜與淳昌鎭川諸客 洪憙 同登戱吟</title>,<text>王母瑤池上。仙㙜弱水邊。江山猶宛爾。風月自凄然。雲掩蛾眉色。波連玳瑁筵。碧桃何日熟。閬苑又千年。</text>
<title>隆慶丁卯。乃余初婚之歲。今天啓丁卯。已周六甲。諸子輩設宴以賀。戱作同牢之禮。頃在辛酉。一松沈相 喜壽。曾設此宴。余與一松。同庚也。邀余共飮酒酣。作詩以戱。今設此會。感成一律。以示座上諸公。</title>,<text>結髮今環甲。行年又八旬。諸孫穪賀爵。華髮暎靑春。社櫟何偏壽。天公自不均。題詩還一笑。舊事白頭新。爵。一本。作酌。大興倅權淰賀詩附 七言絶句彩衣兄弟舞春風。八十雙親面尙紅。更覺天文近南極。老人星照壽盃中。</text>
<title>題八卦硯</title>,<text>硯中八卦列。應自伏羲傳。元是先天數。曾經太古前。高堅誰復透。玄妙莫能硏。古器今徒在。摩挲一悵然。</text>
<title>述懷</title>,<text>寥落日將暮。蕭條風色凉。放慵眞有味。應俗苦相妨。建德非吾土。幷州似故鄕。平生湖海心。歲晩庶徜徉。</text>
<title>訪金奉事 希舜 席上有贈</title>,<text>瘦馬荒郊路。來尋錦里村。兩山當戶立。一水向田分。煖酒燒紅葉。開筵掃白雲。明朝成遠別。世事又紛紛。</text>
<title>謝士瞻惠鮎魚</title>,<text>珍貺來圭篳。嘉魚滿尺盤。豊肌仍小骨。雋味正加餐。愧乏瓊琚報。空投木李還。題詩還一笑。官爵似鮎竿。</text>
<title>捕賊後。有喜雨。次人韻。甲子</title>,<text>北闕回鑾日。南郊獻捷年。天心看喜雨。民樂見淘泉。可占豐年象。爭歡勝事全。貧家思上策。春及是歸田。</text>
<title>久雨書懷</title>,<text>四月黃梅雨。三旬度麥秋。水生靑草渚。烟暗白蘋洲。客夢迷孤枕。歸心滿去舟。平生睡足處。猶憶澤南州。</text>
<title>己巳上元日。自上 仁祖 傳敎。特頒八十歲以上老職人。各衣紬二匹，白米一石，黃太一石，酒餐等物。感拜之餘。仍次豚兒 希泰 韻。</title>,<text>孤臣臥江海。恩命降朝堂。雲子翻匕白。流霞滿甕香。內帛擎來重。珍餐口未甞。龍光何以報。糜粉祗難忘。希泰原韻附 一字落壽宿依南極。君恩到北堂。齊紈含細霧。御醞帶新香。特寵沾肌溢。▣榮拜手甞。分明饌玉惠。銘骨更難忘。李監司春元次韻優老新年寵。恩波及野堂。仍傳尙方賜。兼致上尊香。遐壽知無極。殊恩見未嘗。徒將祝聖意。畎畝豈能忘。</text>
<title>謝李監司見和</title>,<text>優老由仁政。嘉猷出廟堂。榮光照衰朽。德澤共馨香。賜帛同春暖。分厨敢獨嘗。唯當祝堯聖。銘鏤誓無忘。孫兒之欽次韻聖朝敦養老。新渥照高堂。寶絹風霜避。宮壺雨露香。雲秔光甚白。麟脯味初嘗。盛事堪傳後。千秋不可忘。</text>
<title>有感</title>,<text>吾年與韓子。命在斗牛星。無得亦無失。善名兼惡名。虛才終底用。實德竟難成。獨有箕神在。簸揚似有靈。</text>
<title>擬古</title>,<text>憇息一榻上。逍遙聊偃仰。觀書時倦睡。倚杖尋幽賞。孤懷雖婉娩。壯氣猶骯髒。却思卧雲人。山林成獨往。</text>
<title>許知事 晉 挽詞</title>,<text>夙忝同鄰契。陪遊歲幾遒。分甘布情素。呼酒過墻頭。忍聽山陽篴。空廻李白舟。新詩猶墨濕。一讀涕交流。</text>
<title>其二 七言四律。當在挽晉興君詩下。</title>,<text>三朝一節儼垂紳。晩歲恩褒雨露新。先輩共推耉造德。後生猶及老成人。耆英堂上優遊日。安樂窩中自在身。此夜南天雲霧暗。曉來驚報壽星淪。</text>
<title>別後贈畦翁 趙翊○當在別後贈畦翁詩下。</title>,<text>江潭謫客二毛侵。風物凄凄入苦吟。拱北恒勤中夜望。操南不改故鄕音。幽蘭更覺聞香遠。美玉休嫌韞櫝深。努力唯須飽喫飯。只應明月照丹心。畦翁次韻附雙鬂居然白髮侵。月華空▦倚樓吟。常從巷裏期藏拙。不向塵中覔賞音。遺興全憑詩力健。銷愁不厭酒盃深。百年知己惟君在。頻寄瓊章慰客心。</text>
<title>西浦郵舍月夜。贈權判官申之。</title>,<text>缺月橫斜斗柄西。暮天寥廓玉繩低。憑欄獨對千峯雪。乘興何人到剡溪。</text>
<title>夜夢遊上苑</title>,<text>佳期虛負幾黃昏。千里相思在斷魂。歸夢不知關塞遠。夜隨蝴蝶到南園。</text>
<title>追次退溪先生仙夢㙜韻 三首○㙜主李閱道。退溪族侄。</title>,<text>水色山光湛碧虛。登臨怳惚御風如。淸遊頓覺眞仙境。還恨從前跡也疎。問舍求田事已虛。安民無𧗱竟何如。醉翁亭上頻來賞。始信歐公計不疎。萬事悠悠付太虛。行藏有命亦無如。淵明已悟迷途路。還悔平生作計疎。</text>
<title>瀛州客舍。重九有感。</title>,<text>畫角聲高報晩秋。客中佳節又添愁。黃花白酒無人問。飛輓方催海上州。</text>
<title>楚山客舍</title>,<text>飛輓歷盡海西涯。多病難堪兩鬢華。家在瑞城身在楚。一年佳節負黃花。</text>
<title>完山客舍。夜雨。二首</title>,<text>一簾寒雨暎靑燈。行李蕭然不負丞。孤舘夜凉無夢寐。南中風味澹如僧。衰病難堪馬似飛。緇塵染盡舊荷衣。故山猿鶴俱無𧏮。應向春風待我歸。</text>
<title>金馬郡懷士佑</title>,<text>光山遙隔幾重雲。嶺樹參天不見君。何日黃堂一盃酒。論詩重對鮑參軍。</text>
<title>興德客舍有感 二首</title>,<text>野梅官柳一般春。雨足郊原物色新。村路歸來聞好語。荷鋤南畒盡軍人。雨後泉渠决决鳴。盈畦綠草亂抽榮。居民無計催春種。布糓歸來莫勸耕。</text>
<title>和順壁上感舊 曾祖考。在中廟朝。宰此邑。</title>,<text>先祖遺蹤杳莫攀。百年人事轉頭間。當時父老今誰在。喬木蒼烟鎖碧山。</text>
<title>錦城感古</title>,<text>鴉啼破堞夕陽殘。歌管樓臺一夢閒。昔日繁華何處是。蒼烟空鎖錦城山。</text>
<title>光山題詠</title>,<text>光山千古號繁華。十里荷花映碧波。今日偏深周顗恨。淚眸空對舊山河。</text>
<title>息影亭懷古 故二相宋純亭子</title>,<text>竹死桐枯鳳不來。古基蕪沒但荒萊。當時歌舞今安在。忍聽斜陽牧篴哀。</text>
<title>宿庇仁縣。夜聞潮聲。有感。</title>,<text>初疑陣馬奔騰去。又訝風雷吼地來。驚起開牎無一物。海門殘月帶潮回。</text>
<title>宿保寧縣</title>,<text>江城獨宿角聲哀。半夜寒潮帶月回。歸夢不知湖海隔。夜隨蝴蝶到陽㙜。</text>
<title>舒川郵舍</title>,<text>故園歸去及新春。驛路風光處處新。酒熟家家人自樂。如今眞作太平民。</text>
<title>羣山浦偶吟 二首</title>,<text>異鄕寒食客思歸。烟雨孤村晝掩扉。家在瑞城身在楚。一年春色負佳期。羣山島在海西涯。萬舶千艘此地過。風景宛然人事變。古城牢落夕陽斜。</text>
<title>半日巖 龍潭</title>,<text>緣崖一逕石。候吏來過半日巖。爲問官居在何許。雲山深處在龍潭。</text>
<title>贈別安伯恭還山 伯恭。初爲察訪。故戱之。</title>,<text>塵心猶在出人間。十日行窩未返山。遙想山中猿鶴㤪。秋風應待主人還。</text>
<title>峽中記所見 五首</title>,<text>萬壑丹楓錦作林。一溪流水響瑤琴。名山若使論高價。奚啻人間直萬金。亂石橫槎棧路危。層巖疊嶂巧參差。天公設險非無意。眞境休令俗子知。醮水秋光畫未形。魚龍踴躍海神驚。水宮應設瑤池宴。鋪錦爲筵展彩屛。一曲雷轉碧山陰。萬谷飜成錦繡林。步石逍遙看不足。不知斜日已西沉。此行不爲蓴鱸興。亦不游觀形勝區。却對名山兼作膾。季鷹靈運美皆俱。</text>
<title>熊耳山 全州○二首</title>,<text>熊耳山高雲作梯。羊膓九曲路高低。何當北塞奔降虜。解甲還將與此齊。年來多病㥘登臨。咫尺名山不復尋。應彼山靈憎俗客。移文不許到雲林。</text>
<title>法聖浦喜聞王師奏捷凱還</title>,<text>半世驅馳鞍馬間。更催飛輓出凾關。朝來露布蹁躚至。喜見王師奏凱還。</text>
<title>贈趙棐仲謫所 畦翁○二首</title>,<text>故人遙駐錦江濱。眉宇娟娟入夢頻。何日扁舟乘興去。淸秋重對倚樓人。謫來懷抱向誰開。江水無情去不回。遙想戀君應已切。夢魂時復到蓬萊。附棐仲次韻萬死歸來滯海濱。浮生政奈別離頻。林園坐對今宵月。應記湘潭寂寞人。秋來多病卧漳濱。霜鬢還嫌對鏡頻。湖海卽今知己在。數詩來慰獨醒人。愁把煩襟向北開。碧梧翻露覺秋回。一年江上空歸夢。三逕寥寥已草萊。好懷無計共君開。草罷停雲首獨回。榮悴人間皆有數。豈容夫子老蒿萊。</text>
<title>復次前韻。寄棐仲。四首</title>,<text>謫居猶得近湖濱。瀧吏無煩問俗頻。不使氷霜侵皎㓗。歸來方識歲寒人。老吟秋月暮江濱。勳業空悲攬鏡頻。莫恠恩波千里隔。夜郞應有謫仙人。南州當日談笑開。別後星霜問幾回。今日重逢俱是客。故園三逕盡汚萊。鷄岳秋高菊正開。龍潭深處路縈回。溪山秀麗眞僊境。不必區區陟丈萊。棐仲次韻。去年寄詩。忽有會於者。步韻求正。細經疎籬寂寞濱。何妨村老往來頻。詩成忽憶黃山子。一樹庭梅更可人。周南滯客病爲濱。詩老多情問獨頻。早晩寬恩還舊隱。烟簑期作耦耕人。匡床寂寂巷頻開。異國逢春客未回。此日空吟西澗草。何時重賦北山萊。病裡新詩一軸開。如聞天上紫雲回。丁寧更結尋山約。細雨長鑱剔野萊。</text>
<title>復次 四首</title>,<text>夜夢時時錦水濱。碧雲愁思覺來頻。遙知牎下梅花發。只有淸香伴玉人。巾舃同時碧澗濱。淸遊入夢往來頻。春山景物還堪賞。乘興要須待故人。篤信何人似㓒開。簞瓢猶自慕顔回。山林莫道無人在。自是朝家遠草萊。愁眉政待故人開。酒熟山村春又回。運値昇平還可幸。祥雲靉靉接蓬萊。</text>
<title>贈別辛鱗伯歸嶺南 二首</title>,<text>舊遊零落散如烟。往事悠悠問幾年。今日那知重把手。五更風雨對床眠。獻賦窮經命未通。却乘羸馬向南中。蛟龍匣裏塵埃掩。風雨時時氣作虹。</text>
<title>贈別沈士一赴淳昌 二首</title>,<text>一麾江海是仙遊。琴鶴淸風慰遠愁。東閣梅花動詩興。何如何遜在楊州。昔日冲庵守此鄕。至今遺愛尙流芳。凄凉斷麓荒祠在。爲我慇懃一辦香。</text>
<title>除工部郞官戱吟自嘲 二首</title>,<text>靑衫白髮老風霜。藜藿還充錦繡膓。蘇子之言眞戱劇。詩人例作水曹郞。次山胸次羅星斗。杜老文章似化工。二子官銜皆水部。如何今日對衰翁。</text>
<title>詠史戱作</title>,<text>每恨明皇計不長。致令胡羯謾猖狂。若將妃子賜阿犖。絶勝昭君嫁虜王。</text>
<title>聞潼關陷城有感</title>,<text>維昔先王起北方。經營六鎭邁金湯。禦戎自古非他𧗱。得士安民計最良。</text>
<title>讀史有感 二首</title>,<text>華元夜登子反床。杜預病服羊公藥。古人敵國尙如此。今人肝膽成胡越。祁奚擧子不負國。謝安薦賢非私意。末世餘風日滋僞。善學無如魯男子。</text>
<title>觀擧子文有感 二首</title>,<text>纂組爭爲刺繡文。唯將詭遇策奇勳。如求淑女幽閒質。莫取鉛華倚市門。綺麗爲文不足珍。西凉假面竟非眞。只看浮藻終無實。可笑還珠買櫝人。</text>
<title>退筆</title>,<text>寄語中書舊史君。如何幼學白頭紛。可憐識字終投閣。還似草玄楊子雲。</text>
<title>陳玄</title>,<text>溷跡何曾汚此心。行身㓗白是爲廉。磨頂猶思利天下。墨名儒行更誰嫌。</text>
<title>楮知白</title>,<text>粉骨何忘報主恩。銘心猶自策奇勳。素衣莫厭緇塵汚。擧世滔滔盡是君。</text>
<title>白岳祠禱雨有感</title>,<text>韓公當日感衡雲。自是精忠格鬼神。屢禱如今無一應。微誠還愧古之人。</text>
<title>聞鷄有感</title>,<text>金鷄報曉兩三聲。風雨蕭蕭不廢鳴。欹枕聞來還有感。喚醒能使懶夫驚。</text>
<title>西浦偶吟</title>,<text>風摧萬木漸飄零。摵摵終宵感我情。造物本來兒戱耳。爲誰凋落爲誰榮。</text>
<title>黃山村舍感古 二首</title>,<text>東床坦腹忝高門。薄劣多慚背厚恩。三十三年眞一夢。暮雲殘照鎖孤村。荒園喬木掩寒門。淚灑東風感舊恩。最是羊曇膓斷處。西州重到但空村。</text>
<title>次申之見寄韻</title>,<text>孤舘靑燈照壁微。暮雲殘雪掩寒扉。一年強半長爲客。驛路緇塵化素衣。申之原韻愛君憂國力猶微。晩計還思卧草扉。珍重故人知此意。爲言他日拂塵衣。</text>
<title>等覺寺詠紫薇花 尼山地○二首</title>,<text>國艶夭嬌浥露香。半酣西子倚新粧。天涯流落俱堪念。空使蘇子詠海棠。紫薇樓下舊仙叢。何事飄零古寺中。忍見佳人在空谷。金盤華屋恨無窮。</text>
<title>書沃溝縣素几上</title>,<text>奢侈危亡尙可懲。虞朝㓒器戒兢兢。玉盃象箸無人諫。素几誰知有魏徵。</text>
<title>尖頭奴</title>,<text>拔起蒼頭置管城。主恩未報鬢星星。屈身莫愧爲人役。奴僕當年有衛肯。</text>
<title>管城侯</title>,<text>竹帛書功萬世垂。斯文賴此得扶持。如何徒王空虛地。寸土封城僅立錐。</text>
<title>竹夫人</title>,<text>結髮何曾同鄙俗。齊眉猶自配梁鴻。夫人不减謝家女。尙有泠泠林下風。</text>
<title>姮娥</title>,<text>蟾宮獨宿月中娥。靈藥其如薄命何。桂冷霜淸魂欲斷。玉肌寒粟夜應多。</text>
<title>戱書黃山壁上</title>,<text>當年坦腹臥東床。卄載歸來鬢已蒼。莫笑劉郞貧病久。金盤他日薦檳榔。</text>
<title>贈送豚兒歸瑞城</title>,<text>膝下歡愉豈不宜。古人千里遠從師。須知做學勤常得。九仞無令一蕢。</text>
<title>瀛洲客舍感舊 檜原爲方伯時。陪姊氏住古阜。今到此追感賦之。</title>,<text>荒城古木鎖寒烟。旅鴈北鳴恐失羣。淚盡鴒原膓欲斷。中宵風雨不堪聞。</text>
<title>雲北重陽安甥 旭 席上</title>,<text>去歲重陽尙可哀。黃花空傍戰塲開。那知今日逢佳節。一笑相從更擧盃。</text>
<title>聞食鷄牛者。有致死云戱吟。</title>,<text>牛鬼雞神訴帝閽。司晨墾土罄勞勤。帝憐無罪歸屠戮。降孽興灾警彼昏。</text>
<title>謾興</title>,<text>夢罷南柯已夕暉。風淸北牖掩柴扉。蚊雷殷殷纔驚耳。蟻陣堂堂孰解圍。</text>
<title>有感</title>,<text>七竅初開混沌死。三才肇判燧人生。果然口腹爲灾恠。奇禍多因闘食爭。</text>
<title>客夜</title>,<text>娟娟新月照孤眠。咽咽寒鍾到枕邊。不但良宵未能寢。由來客夢耿難圓。</text>
<title>謝人惠肉</title>,<text>糲飯藜羹分所安。肥甘不羡五侯門。吾家自有窮居樂。莫使牛羊踏菜園。</text>
<title>春帖字 二首</title>,<text>靑帝行春自震方。培栽萬物發輝光。祥飈吹散妖氛盡。遲日還添鳳曆長。關王廟前報新春。彩勝銀幡共賽神。願得明神陰騭力。三邊無事凈妖塵。</text>
<title>萬里峴過尙相 震 舊居有感</title>,<text>渺然今日望人材。駐馬山前首更回。白璧無因徵漢士。黃金那復築燕臺。</text>
<title>夜坐有感 氷去聲</title>,<text>空齋雪月氷寒衾。撥盡殘灰坐夜深。千載人亡餘簡冊。古琴絃斷孰知音。</text>
<title>洛中除夜</title>,<text>鍾聲纔動是新春。強制眠魔坐到晨。想得家山今夜會。燈前應念未歸人。</text>
<title>龍塘雨中泊舟</title>,<text>寒山漠漠愁烟碧。西風暮雨江流急。乘潮來泊何處船。千尺檣竹揷蒼壁。</text>
<title>人日感懷</title>,<text>人日題詩寄與誰。春愁客恨共依依。濃陰釀作千重霧。偸負前山一半歸。</text>
<title>謾書</title>,<text>句漏丹砂未可求。葛洪多病更多愁。何當釀得葡萄酒。猶向權門博一州。</text>
<title>有感</title>,<text>廷尉門前雀可羅。墦間乞食又之他。人情冷暖誰分別。利盡交疎奈爾何。</text>
<title>渡湖</title>,<text>雪盡江南湖水澄。蕭然行李打包僧。丁寧爲報家人道。準擬春來受一塍。</text>
<title>瑞城村墅。示仲善。</title>,<text>不到江鄕已到秋。歸來物色揔悠悠。詩朋釣伴俱無恙。却恨盟寒舊白鷗。</text>
<title>贈別韓景洪赴嘉平 二首</title>,<text>秋鴻社鷰巧差池。把酒相看問後期。南去北來人自老。離亭徏倚鬢如絲。超然㙜上昔曾遊。往事悠悠水自流。宿約未成頭已白。送君還愧舊沙𩿨。</text>
<title>記夢 二首</title>,<text>夢見雙親舊日姿。承顔膝下宛平時。覺來驚起擁衾坐。旅舘無人月照帷。夜夢依俙見女嬃。申申䂓警又詈予。覺來空灑鴒原淚。天末悲風鴈影疎。</text>
<title>聞儺有感</title>,<text>衙皷逢逢月欲斜。驅儺聲裏度年華。兒曹莫喜迎新樂。老境逢春秪自嗟。</text>
<title>山寺偶成</title>,<text>衰年多病一維摩。白髮紅塵度年華。願借老禪方丈室。焚香淸坐養微痾。</text>
<title>禮山試院作 辛丑年</title>,<text>荊屋初開曉色暾。氷袍鵠立暎朱門。傍人莫作尋常事。得士由來道可尊。</text>
<title>詠白頭翁</title>,<text>紅顔變作白頭翁。九十韶光一夢中。知爾前身是老子。生來華髮尙飄蓬。</text>
<title>志和家池上小酌</title>,<text>東池秋水浸枯荷。雨後空庭菊自花。桑下詎無三宿戀。離亭徏倚日西斜。</text>
<title>順懷墓感古</title>,<text>鶴駕通宵鳳輦隨。當年勝事夢依依。喬山此日膓堪斷。衰草何年鳥自飛。</text>
<title>順陵差祭感題</title>,<text>白髮祠官意轉悽。重來松檜路依迷。滿山黃葉蟬聲亂。徏倚寒牎日欲斜。</text>
<title>舊都感懷 二首</title>,<text>曉日初昇淡霧開。終南山色碧崔嵬。百年文物消磨盡。唯有銅駝臥草萊。邈矣神都定鼎年。終南佳氣尙蜿蜒。當時盛事今誰見。華表依然落照邊。</text>
<title>謾興 二首</title>,<text>納約暑風開北牖。招呼明月伴西臺。雙淸縱是常無主。多取還應造物猜。已窮風月三千界。領略詩騷數百家。河伯休誇秋水濶。人間好事獨堪誇。</text>
<title>通津。有賣甕人。戱作。</title>,<text>江潭何處是通津。富貴由來不繫人。爲問區區筭甕者。如何抱甕任天眞。</text>
<title>謾興</title>,<text>一區藏得一山川。盤谷桃源別有天。爲問居民有何樂。黃魚紫蠏不論錢。</text>
<title>聞琴</title>,<text>一曲玄琴玉柱危。夜深人靜月明時。只應彈盡山中事。莫使門前荷簣知。</text>
<title>聞蛩</title>,<text>百蟲何事到秋鳴。感激只緣有不平。物我由來同一理。我生觀處見民生。</text>
<title>觀漁有感</title>,<text>當年膠鬲起魚塩。鄙事雖賢不自嫌。如今湖海多漁火。不遇文王孰可占。</text>
<title>感懷</title>,<text>子陵昔隱山澤間。傲睨萬乘若彈丸。安得當時一絲力。能令九鼎盤石安。</text>
<title>戱吟 二首</title>,<text>我是高陽舊酒徒。獨來山中無與娛。平生計活是何物。長生木瓢神仙爐。誰向岡前種萬松。童童車盖翠重重。箇中草屋聊藏跡。莫道躬耕似臥龍。</text>
<title>謾興 二首</title>,<text>沙洲潮落鴈成羣。楓暗山前菊吐芬。鄕曲近來知有社。家家隴上割黃雲。老去寬懷不自由。謾將詩句遣閒愁。杜陵詞伯何多癖。語不驚人死不休。</text>
<title>自歎</title>,<text>少年勤苦事三餘。老去摧頹志業疎。閉戶獨眠風雪夜。夢中時讀舊時書。</text>
<title>感興</title>,<text>籠鴈能鳴猶免禍。社樗樛曲保天年。無用誰知是爲用。處身才與不才間。</text>
<title>水使兄弟來訪</title>,<text>尋花問柳到荒村。須識將軍禮意勤。莫笑貧家無所玩。靑山當戶水臨門。</text>
<title>戱吟。示淳昌叔。</title>,<text>兩翁相對鬢眉古。髣髴商山四皓人。棋局朝朝消永日。不知人世有風塵。</text>
<title>梅竹畫 夢中作○二首</title>,<text>千畒依俙似渭濱。白波靑嶂遠風塵。何人胸次藏丘壑。滿壁蒼然寫竹眞。疎影縱橫月欲斜。柴扉半掩小溪涯。仙姿不是人間物。合置西湖處士家。</text>
<title>題鰲城鐵關曲後 二首</title>,<text>忠悃空餘一寸丹。鐵關嵬嶫似藍關。悲歌一曲雲應斷。不獨衡山解識韓。魑魅鄕中新活計。麒麟閣上舊容顔。臨歧莫灑男兒淚。少試平生鐵石肝。</text>
<title>村居雜詠 五首</title>,<text>桃花開處掩柴扉。咽咽遊蜂上下飛。午睡初回聞好語。山醪方熟蕨芽肥。汀洲烟柳綠依依。睡鴨眠鷗對夕暉。漁火春來試新網。桃花浪䁔鱖魚肥。鸕鷀刷羽滿魚梁。隔岸人家正夕陽。一葉扁舟一竿竹。箇中風味屬漁郞。家家烟火太平民。西崦東岡自一村。耕誰知皆帝力。煦濡都是荷皇恩。田家春事正相催。筍蕨初芽麥欲胎。村落歸來聞好語。新官眞得牧民才。</text>
<title>有感 二首</title>,<text>升沉榮辱理之常。廷尉當年枉嘆傷。客去客來何損益。任他門外雀羅張。好爵由來秪自縻。滔滔名利競追隨。誰知天爵眞良貴。季孟何能貴賤之。</text>
<title>次笑醒韻</title>,<text>尊心致學異而同。陸子如何昧晦翁。交養倘能窮表裏。沛然應見古人風。</text>
<title>有懷 鄭蘊以直諫謫濟州。而鄭之老親在嶺南。故云。</title>,<text>萬里傷心鄭廣文。當時嚴譴不堪聞。鯨濤淼淼無消息。魂夢時應寄白雲。</text>
<title>屋前有湖。潮滿則如鏡。故戱吟。</title>,<text>四明狂客老歸吳。君寵汪洋賜鏡湖。我今來作江山主。一曲西湖帝賚予。</text>
<title>有感 二首</title>,<text>好學孜孜是日新。虛名無用實之賓。紛紛逐末終何事。畢竟還珠買櫝人。明道暮歸觀獵日。馮生攘臂下車時。由來活物終難禦。操舍須防六馬馳。</text>
<title>三三賞梅于季遇叔家</title>,<text>重三寒食一時來。美景良辰似共催。誰道今年㐫歉最。梅花樹下倒深盃。</text>
<title>宿水營南亭。夜風雨大作。</title>,<text>五更風雨撼虛堂。宿客無眠坐夜長。却喜朝來晴日亮。天公變化儘難量。</text>
<title>老馬夢中作</title>,<text>少日從征沙塞塲。橫行千里勢無當。如今棄置渾無用。一見方臯淚滿眶。</text>
<title>謾興</title>,<text>晝掩柴門白日長。門前松檜欝蒼蒼。幽蹤不踏塵埃路。身世還同杜五郞。</text>
<title>書逐客書後 二首</title>,<text>每恨秦時丞相斯。功成不退履危機。東門黃犬堪悲歎。應悔當年逐客書。斯高當日誤秦王。厥罪雖均有重輕。鹿馬眞訛猶細事。焚坑禍慘固當然。</text>
<title>冬雨有感</title>,<text>三冬失節䁔如春。臘月如何降雨頻。休咎當觀洪範傳。誰將箴戒達楓宸。</text>
<title>聞鷄有感 二首</title>,<text>子半陽生日出東。鷄鳴不廢雨兼風。只應識氣能先覺。擧世昏昏鼾睡中。中宵起舞劉昆志。爲善孜孜大舜徒。士若有爲當如此。惺惺喚起是良圖。</text>
<title>夢秋浦有感作</title>,<text>秋浦孤忠格彼蒼。當年誓海渡扶桑。老懷此日增悲感。送我無人到渭橋。</text>
<title>春祝</title>,<text>天心可見一陽生。氛祲銷來泰運亨。從此華夷爲一統。簫韶聲裏鳳凰鳴。</text>
<title>正月望日。戱吟。</title>,<text>糯飯飼烏流俗遠。紙鳶銷厄象兒奔。治聾有法還無酒。世事如今不願聞。</text>
<title>太常出官後感舊</title>,<text>劉郞去後幾經春。十載重來萬事新。風景宛然渾如舊。看花無復往時人。</text>
<title>有感 二首</title>,<text>成都猛將有花卿。反噬那知作虎狼。却恨趙家無括母。誰將先見告君王。名雖非信姓爲韓。拔起行間置將壇。可惜時無張相國。胡雛反相解誰看。</text>
<title>耳鳴</title>,<text>耳鳴中夜夢初驚。忽聽鄰鷄第一聲。老病年來本無睡。物來何事攪吾情。</text>
<title>記夢</title>,<text>夢見嚴親舊日姿。承顔膝下更怡怡。覺來身在西浦上。落月悲風半夜時。</text>
<title>畫梅竹記夢詩。贈鱗伯弟。</title>,<text>相思千里幾黃昏。雪竹烟梅共斷魂。歸夢不知湖海隔。夜隨蝴蝶到南園。</text>
<title>通津公舘。感懷。</title>,<text>蟬嗚黃葉海山秋。風物凄凄感客愁。王事驅人不少貸。回頭還愧舊沙鷗。</text>
<title>丙寅。復拜太常。有感戱題。</title>,<text>從吾所好是安便。何事勞勤苦自纏。三仕太常無喜慍。傍人錯比子文賢。</text>
<title>有感 四首</title>,<text>常恠陳摶隱華山。一生艱苦鍊金丹。如何謬作圖王計。惡少殘兵竟敗還。有隱居不仕。謀逆而死者。故云。鳥盡弓藏勢所然。淮陰無乃不思焉。如知天授非人力。何事陰謀更射天。有祿。一於謀逆者。故云朝日初昇已暮天。鶯聲纔罷已秋蟬。六龍驅輿爭追逐。何忍從傍更着鞭。有酒色臧生者。故云。富貴功名是倘來。世人求福反求灾。君看墓上銘千誄。何似生前酒一盃。有厚葬勞民者。故云。</text>
<title>戱題雙梅堂</title>,<text>臘盡園林䁔氣催。東風先向北枝開。誰知何遜楊州興。不在臨民只在梅。</text>
<title>過龜鶴亭 金勁亭子。時江陵倅。</title>,<text>龜鶴亭前水自流。巖花澗草惱閒愁。主人遠謫江陵去。留與沙鷗伴客遊。</text>
<title>次松亭見贈韻 二首</title>,<text>落梅空庭一笛橫。騷人胸次十分淸。渭城送客尙怊悵。莫作陽關膓斷聲。離懷遠逐水東流。客舍難堪送客愁。他日佳期何處是。龍門泉石共淸遊。</text>
<title>雙岳寺。與仲懷。會宿有贈。二首</title>,<text>佳期鄭重我何違。度水穿林雨濕衣。一笑相看雙白髮。聯床夜話却忘歸。山花應爲故人開。山寺逢君把一盃。對酒看花詩興足。何須春雨更相催。</text>
<title>悼鷹</title>,<text>金眸玉爪竟何歸。翼折天門事已非。朝旭已升鈴響斷。山梁驕雉更飛飛。</text>
<title>阻雨龍宮。次三古韻。二首</title>,<text>問津其奈正風波。欲渡無梁感慨多。莫笑吾儕行復止。乘流遇坎豈殊科。三渡長川再躡山。人間行路本來難。誰知不作歸休計。只在忘身不在官。</text>
<title>次鄭相國韻。贈龍門寺僧澄師。二首</title>,<text>空庭吏退郡齋寒。老宿從來小白山。却羡閒蹤無世累。孤筇旋從暮雲還。閒愛孤雲靜愛僧。紫薇詩語解誰能。請君試向山中去。禪榻煎茶對小燈。</text>
<title>次善繼照氷櫻桃韻 二首</title>,<text>氷盤仙果夏猶寒。金橘還羞味太酸。永日華堂靈液薦。何須煩惱到心肝。玉筯金盤相暎寒。賞酸詎意到儒酸。瓊漿可解相如渴。何義文成食馬肝。[善繼原韻]白玉紅珠點點寒。入唇淸汁且兼酸。筠籠不是來西蜀。一掬能令潤肺肝。右善繼原韻</text>
<title>次養眞堂見贈韻 二首</title>,<text>寄語東園獨樂翁。風流耆舊孰如公。靑山流水環前後。景物依然似洛中。我生天地一閒翁。長對靑山憶謝公。團實贈來知有意。壯心猶在杏園中。右謝惠杏實。</text>
<title>復次前韻 二首</title>,<text>得失何須問塞翁。窮達只可付天公。休言北闕書三上。且向尊中酒一中。行年五十已衰翁。白髮誰云是至公。世上榮枯眞一夢。邯鄲仙枕尙通中。</text>
<title>又次 二首</title>,<text>斂跡窮山作遯翁。種苽還似邵平公。逃空詎有跫然喜。佳句時來寂寞中。兒童且莫笑山翁。我是醒狂似次公。不見奔趍名利上。何如浮拍酒船中。</text>
<title>復次前韻。借竹。</title>,<text>愛蓮何敢望濂翁。養竹唯當慕白公。聞道琅玕滿階綠。數叢分與小園中。蒔梅種竹灌園翁。三逕還同靖節公。玩物終非成我癖。聊將造物寓心中。</text>
<title>復次前韻。謝惠竹。</title>,<text>顧我初非避俗翁。移家何幸近吾公。分送此君知有意。能令鄙吝不萌中。歸來三逕臥陶翁。鳥雀羅門似翟公。賴有丈人珍重意。好音頻寄一篇中。[養眞堂文益周次韻]無竹何曾數俗翁。淸標勁節合吾公。移根去植山牎下。要伴騷人雪月中。養眞堂裏主人翁。八十垂綸慕太公。留植淇園千▦竹。長竿會約渭川中。右。養眞堂文益周次韻。</text>
<title>次養眞堂見寄韻</title>,<text>常恠藏春塢裏翁。歸來只種碧髯公。如何不種淇園竹。蒼翠交橫雪月中。周南留滯已成翁。借力何緣賴子公。遙望美人千里隔。夢魂時到五雲中。[養眞堂前韻附]新移孤竹贈詩翁。相對欣然十八公。待得黃花開後圃。翻成三逕歲寒中。誰憐白髮一衰翁。厚意慇懃獨荷公。莫恠比鄰稽往訪。裡情都在數詩中。右。養眞堂前韻附。</text>
<title>次養眞堂見贈韻 三首</title>,<text>不似南枝越鳥巢。還同陳蔡少窮交。山蹊結屋無人訪。荒逕蕭條已塞茅。洗耳何曾慕許巢。唯思食粟似曹交。不才終作明時棄。敢望彙征類拔茅。阿閤荒哉風不巢。周公邈矣夢難交。一匡覇業誰能致。庶使宣威楚貢茅。</text>
<title>朝宗縣戱吟</title>,<text>溪流遶柴門。山勢周遭護一村。爲問民居是何地。幽深不减武陵源。</text>
<title>抱川縣迎命留待作</title>,<text>留待皇華使節還。日長空舘臥看山。雖無性命關身念。且博塵埃半日閒。</text>
<title>西望三角出於雲外。有感而作。</title>,<text>雲外三峯縹緲間。傍人指點是長安。都城咫尺非難到。只爲區區守一官。</text>
<title>七月旣望。與士瞻同舟。泊楮子島。</title>,<text>蘭檣桂棹遡江流。島嶼微茫水國秋。兩岸靑山如畫裏。傍人應道是仙舟。</text>
<title>雨後新月。次泰兒韻。</title>,<text>天道由來有弛張。雨餘新月轉輝光。倚樓終夜戀淸景。遙望美人天一方。[子希泰原韻]十日沈霾雨勢張。却愁新月久藏光。今宵喜見陰雲捲。依舊淸輝照萬方。子希泰原韻。</text>
<title>效演雅體 十首</title>,<text>報吉何如報爾㐫。靈烏喜鵲孰雌䧺。處堂燕雀不知禍。誰識妖言眞至忠。右烏夏凉冬暖護雕籠。一飮無忘養育功。莫道飛禽難入手。飽颺飢附與人同。右鷹加爾黃袍莫自甘。圖王未遂詎無慚。不須更肆如簧舌。自是吾王不信讒。右鶯墮卵呈祥開帝業。烏衣爲國闢王庭。不須更引鴻濛事。巢屋依人也自靈。右鷰地用由來孰爾侔。服勞行遠更何求。死馬猶能致良驥。黃金白璧謾如丘。右馬爾角雖巍不自謀。屠門掣骼未曾憂。一從穿鼻爲人役。生死由人不自由。右牛赤衣朱冠火德成。知時報曉智猶明。冥冥不改如君子。風雨蕭蕭不廢鳴。右鷄戀主眞性禀性饒。無眠警夜不知勞。縱然爾吠非其主。但吠偸兒不吠堯。右犬飛去飛來趁兩衙。三春將盡已殘花。辛勤不爲一身計。只欲吾王甘旨多。右蜂兩翅翩翩一羽羾。尋花飛舞逐春風。不須更引莊周夢。栩栩浮生似夢中。右蝶</text>
<title>讀淵明詩。有傾身謀一飽之句。戱題。</title>,<text>常恠陶潛作晉臣。歸來尙記羲煕春。區區一飽謀身計。不效西山餓死人。</text>
<title>移居南陽村舍遣興。戱贈淳昌叔。二首</title>,<text>移家猶幸海爲瀕。地有魚塩里有仁。多少村中草廬在。不知誰是卧龍人。鸕鷀刷羽滿魚梁。隔岸人家正夕陽。决决溪流如擊磬。海中疑是有師襄。</text>
<title>松聲</title>,<text>風入松林夜有聲。非金非石響鍧鏗。雖無起無陶弘景。可洗胸中世俗情。</text>
<title>飢民。多斫松木。戱吟大夫松。</title>,<text>當年屈節事狂秦。尸位何曾澤及人。千載深羞難自雪。殺身應爲救斯民。</text>
<title>楊柳詞</title>,<text>陌上垂楊裊裊長。烟絲嫰色媚斜陽。若爲織得靑羅錦。剪作佳人萬舞粧。</text>
<title>有感 二首</title>,<text>十年螢雪志彌勤。晩歲龍門僅策勳。錯把千金成䌟絖。邇來不直一錢文。囊中誰得劫初鈴。貧賤無人與我爭。倘向靈君乞如願。桑楡端可送餘生。</text>
<title>讀易旣濟篇有感</title>,<text>昔日伊川謫涪州。時時讀易費推求。城都隱者猶明哲。能識三陽失位由。</text>
<title>天磨山僧天煕詩軸。次前人韻。庚申年作○余年十三。承家君命書贈。</title>,<text>幾涉秋山幾渡溪。五天行邁不曾迷。飜經貝葉尋常事。更向騷壇說品題。</text>
<title>星山八景</title>,<text>落日蒼茫照碧巒。滿山金碧帶巑岏。孤雲一去今千載。紫洞丹崖孰與看。右伽倻落照嶺上歸雲藹藹如。無心出峀卷還舒。儒仙去後雲空在。持贈何人更問余。右八峯歸雲炊烟起處是人家。隔岸柴門日欲斜。生理猶存窮谷裏。皇恩知是遍荒遐。右前村炊烟花滿前山水滿塘。農歌處處興洋洋。太平氣象眞堪賞。終作豊年頌我王。右後野農歌山市開時日正中。蚩氓抱布去忩忩。錐刀競處無遺利。膏火誰知秪自烘。右山市行人苔侵雨洗幾經春。閱盡興亡過眼新。不見授錢來薦福。時逢避雨滯行人。右古祠彌勒雨後前溪水正肥。漁郞收網得魚歸。烹來頓覺多鮮味。須盡幽人午飯時。右蘋洲收網閒把漁竿釣晩沙。簑衣篛笠是生涯。不隨韓子尋溫水。聊學嚴陵避世羅。右柳岸把釣</text>
<title>次應久詠古絶句 十首</title>,<text>一竿當日渭川翁。八十鷹揚牧野中。此老胷中何所著。浮雲卷舒太虛空。吾慕南陽隴上翁。奇謀雄略蘊胸中。平生討賊尊王意。白日昭昭照碧空。吾慕桐江一釣翁。羊裘披拂月明中。漢家官爵吾何有。一點微雲過太空。吾慕香山居士翁。靑衫早脫百年中。投簪結社塵心瀞。鬻駱歸來四壁空。吾慕濂溪無極翁。光風霽月滿懷中。兩程俱出斯門下。取士方知冀北空。吾慕天津康節翁。平生安樂一窩中。天根月窟閒來往。醉裏乾坤眼底空。吾慕潯陽靖節翁。後凋眞是歲寒中。歸來三逕多幽趣。高臥淸風北牖空。江東當日季鷹翁。蓴菜鱸魚逸興中。不獨知幾能早計。人間軒冕本來空。靑門當日種苽翁。五色離披數畒中。舊日東陵誰復識。南柯一夢覺來空。摩挲銅狄兩仙翁。世事何殊一夢中。照檢英䧺千古上。孤雲獨鳥過長空。</text>
<title>復次 十首</title>,<text>高風誰似紫芝翁。俗氣全銷眉宇中。不識此翁眞可愧。一生徒自枉成空。抗節誰知汲直翁。孤忠耿耿少居中。威聲足以淮南懼。霧豹隱然山不空。達觀誰如塞上翁。不將外物動其中。禍福由來同糾纏。月䂓纔滿又還空。誰識邯鄲有道翁。百年功業一炊中。榮華舊念轉頭盡。富貴初心憑地空。世人誰識鹿皮翁。飮水巢林卧中。俗累何曾來累我。胸中水鏡澹淸空。堪笑終南捷逕翁。半生高臥碧蘿中。鳴騶一夕入深谷。鶴㤪猿哀蕙帳空。可笑當年李少翁。金丹謾煉玉爐中。仙丹未就龍車遠。回首茂陵烟樹空。世上何人念此翁。投簪來處海山中。蓬萊三賦休重說。十考中書揔是空。鬢毛蕭颯已成翁。酒聖時時且腹中。林下歸來無箇事。杜門終日臥書空。投紱歸來一老翁。居鄰二仲隔籬中。塵心掃盡將何望。北海尊中酒不空。</text>
<title>宿黃山書院</title>,<text>院靜山空獨掩門。隔溪燈火見漁村。閒齋永夜淸無夢。竹簟蒲團月一痕。</text>
<title>觀兒輩磨麥</title>,<text>風輪殷殷疾如飛。午睡初驚掩竹扉。造物由來兒戱耳。晴天雷動雪霏霏。</text>
<title>殷栗。次樓上韻。</title>,<text>行遍河西二十州。朝來客意已驚秋。故山渺渺重雲外。落日孤雲獨倚樓。</text>
<title>豊川士祐謫居往訪。感題。</title>,<text>明月從來不暗投。豊城佳氣未全收。秪今具眼無雷煥。誰識寃氣射斗牛。</text>
<title>九月山回仙臺。贈僧性天。三首。又有五絶。</title>,<text>月精寺裏夢中遊。楓葉蘆花山海秋。今日重來渾是夢。烟蘿深處有高樓。客裏秋風佳節回。携朋同上望鄕臺。玆遊日月何須記。九月山中九月來。終日驅馳滿路塵。紛紛世事苦纏身。今朝始遂尋山約。還愧閒居林下人。</text>
<title>海州客舘有感</title>,<text>四野荒蕪失大無。生民何計樂樵蘇。未能除賦還加賦。慚愧先儒盍徹乎。</text>
<title>差祭獻陵有感</title>,<text>曾拜園陵十載前。重來松檜欝蒼然。虬髯杳杳攀無路。猶記昇平貞觀年。</text>
<title>小庵老僧道心。年過八十。曾識徐君受云感寄。</title>,<text>松檜陰中一逕微。小菴門掩碧蘿垂。當時老宿依然在。尙記昂昂野鶴姿。</text>
<title>差祭靖陵感懷</title>,<text>湖上龍髯杳莫攀。空餘遺恨水潺潺。白雲深鎖冬靑樹。半夜啼鵑月滿山。</text>
<title>差祭宣陵示齋郞</title>,<text>芬苾年年薦寢陵。吾王誠孝格先靈。祀官莫憚奔趍苦。執鬯明禋亦有榮。</text>
<title>借書戱題</title>,<text>還書癡似借書癡。古語流傳豈不誣。若使人人皆不借。誰家盡貯鄴侯書。</text>
<title>洪直長 靈 被論枉罪感題</title>,<text>情法相當人乃服。法加情外衆皆疑。世無吳祐膠東相。觀過知仁更有誰。</text>
<title>萬竹亭。次柳西埛 根 韻。階前叢竹。以拘礙。盡爲束縛。監司令解出。故作此二首。</title>,<text>此君勁節肯回頭。徒抱貞心作楚囚。使相鴻恩及草木。佳名應共召棠留。壯夫遭縛困低頭。生意凄凄孰縱囚。解出滎陽三匝裏。奇功不待大風留。</text>
<title>丙申冬至夜坐。有感。二首</title>,<text>鷄鳴不寐擁重衾。一理昭昭感我心。善念從來萌悔悟。陽生何害有羣陰。回頭四十九年非。一去悠悠不可追。中夜思之發深省。從今伯玉是吾師。</text>
<title>甓寺。與元而晦。話宿。二首</title>,<text>掃地焚香借榻眠。一宵淸話敵三年。扁舟明日驪江去。回首雲山杳靄邊。湖海歸來鬢欲絲。故人音信杳無期。那知亂後重相見。共對驪江夜雨時。</text>
<title>書贈寺僧 二首</title>,<text>扁舟來泊暮江頭。古寺僧殘佛殿幽。漁火江楓秋色晩。不堪吟罷動鄕愁。古刹荒凉鎖暮烟。客來憑檻水沄沄。疎鍾半夜驚孤夢。髣髴寒山寺裏聞。</text>
<title>次仲善韻 四首</title>,<text>山居無事作書淫。畏日當牎爛爍金。過午同雲仍下雨。坐看靑靄滿前林。西日嵐翠連朝雨。北牖淸風六月秋。十里長郊烟草織。牧童歸去倒騎牛。盡日幽人獨掩扉。閑看嶺上白雲飛。欲將特贈美人處。遙望九重天路微。賢郞才調眞奇絶。鵬翼摶風九萬飛。▣笈山房違鯉對。晨昏應自念庭闈。一字落</text>
<title>仲善被謗。復次前韻。慰之。四首</title>,<text>嫉彼娥眉謂善淫。由來衆口可銷金。阮生莫效窮途哭。只可酣歌臥竹林。知音自古從難遇。流水高山春復秋。棗下長歌悲粲粲。空敎寗戚飯耕牛。止棘靑蠅詩所惡。如簧讒舌巧如飛。息謗自修眞藥石。聖賢垂敎儘精微。梟鳴白日羣妖集。凰乏琅玕千仞飛。芹曝微誠誰自達。五雲閶闔鎖重闈。</text>
<title>次仲善遊仙詩 五首</title>,<text>神僊之說傳來久。理涉虛無竟杳茫。養性若知仁者壽。日亡猶可繫苞桑。羣仙壽與靈椿等。俯視人間若稺雛。安得驂鸞遊紫府。左提韓衆右洪都。王喬當日乘仙去。高卧緱山第一峯。夜夜吹笙遊月下。碧桃花發混秋冬。知君爲作遊仙句。應歎人間歲月流。唯有醉鄕差可樂。憑君從此築糟丘。留侯欲從赤松子。辟糓參仙長臥家。堪笑吾今非導引。晨炊或至日西斜。</text>
<title>主家有鷄。朱冠絳幘。體甚豊大。終夜不鳴。戱吟。</title>,<text>夜長安用不鳴鷄。合付厨人作醢葅。一聲倘得無眠際。何啻聞韶子在齊。</text>
<title>通津縣有洪 茂績 善政碑</title>,<text>我行南邁到通津。白屋時逢皥皥民。爲問年來有何樂。大寒之後見陽春。</text>
<title>過陽川有感</title>,<text>扁舟來泊到陽川。十室蕭條傍海堧。民役浩繁田土薄。刮毛龜背最堪憐。</text>
<title>謾興</title>,<text>戶外羣山翠䯻浮。門前溪水遶堤流。鷄雛鴨子爭喧聒。孰謂吾廬靜且幽。</text>
<title>贈黃侄檜原 愼 謫瓮津 時差祭孝陵。未及往別。次元微之送白樂天韻。追贈其行。癸丑年。</title>,<text>離懷兀兀若懸幢。悵望孤舟隔幾江。知有古人先獲我。暗風吹雨入寒窓。夜風雨大作。感而賦之。</text>
<title>題戊辰曆書</title>,<text>檀君肇立戊辰年。甲子重回問幾千。莫道淳風今已遠。要知國號又朝鮮。</text>
<title>宿會稽安生家。戱贈主人。</title>,<text>屋上靑山屋下溪。園林蕭灑合幽棲。客來乘興訪安道。風景依然似會稽。</text>
<title>詠史有感 四首</title>,<text>常恠商山四老翁。謾將羽翼立奇功。釀成人彘廁中禍。終使牝鷄家道㐫。右四皓大將登壇第一功。一生知己是蕭公。誰知畢竟恩情斷。紿致拘囚鍾室中。右蕭何嗟哉元舅長孫公。勸立雉兒翊贊功。麀聚終令瀆倫紀。牝晨幾致滅唐宗。右長孫無忌趙相當年致太平。魯論一部做來成。如何金櫃渝盟日。不念王孫枉死情。右趙普</text>
<title>回文詩 四時詞。四首。</title>,<text>花闘茜裙紅暎日。柳分眉黛翠搖光。河關隔夢春愁暗。望遠空堤碧草芳。右春殘粧午睡驚鶯喚。綠葉濃陰柳映池。寒井碧涵爪點點。曲樓凉靜晝遲遲。右夏風打夜梧零葉亂。露凝寒草度螢疎。蛩添㤪韻淸搖月。鴈帶愁回一札書。右秋消盡雪天寒叫鴈。夢驚燈燼落空缸。嬌添凍淚雙凝眼。恨蹙眉山暮礙窓。右冬</text>
<title>感懷</title>,<text>異鄕誰問客懷長。日日吟詩滿錦囊。唯有杜陵先獲我。詩成吟詠轉凄凉。</text>
<title>詠史有感 四首。又八首。</title>,<text>五代賢君周世宗。如何猜忌與人同。誰知宋祖猶方面。尙在王庭近侍中。文皇初立政惟新。首出宮女三千人。如何留得一武氏。終作唐家司牝晨。莽賊當年簒漢王。改名泉貨廢金剛。誰知天意非人力。終出眞人白水鄕。可笑秦皇作事癡。盡銷鋒鏑少無遺。如何金人十二外。尙有沙中一鐵椎。宣公氣象似眞儒。奏議一篇王者謨。如何只撰醫方藥。不及聖贒鄒魯書。陸贄綱目。稱云洙泗之徒。著陸氏經驗方。事君何道是忠純。進用賢才退小人。白麻一毁贒邪辨。始信陽城最直臣。陽城諫裴延齡奸邪。陸贄忠直。德宗從之。九鼎將移勢莫扶。豺狼當道肆炰烋。名紳一夕投河水。盡把淸流換濁流。白馬驛。聚裴樞等三十餘人。投之黃河。唐家浮薄已成風。擧世滔滔名利中。獨有保身明哲者。韓公之後見司空。韓偓，空司圖▣偓。以丞相因隱王官谷。不仕。天欲亡唐人事齊。忠言直諫盡醢葅。紇干凍雀不飛去。洛上鴟梟自在啼。朱全忠之倘李振至洛。朝臣必有竄逐。人謂鴟梟。唐時克用最忠懃。三世勳勞作藎臣。終使晉陽還不競。沙陀無穴可容身。李克用。破龎勛。剪黃巢。存易定。最有勳勞。歌板三章酒三鍾。藩兵三萬發河東。可憐三百唐宗社。盡入緇郞掌握中。崔胤小字緇卿。胤注訴於全忠。以迎奉全忠發兵。入都。竟移宗祚。元和初政逐伾文。盡竄三奸嶺海間。由來禍福皆前定。壁上崖州且莫看。三奸。王伾，王叔文，韋執誼。誼每於嶺南圖。閉目不視。一日就見之。乃崖州圖也。竟竄崖州云。</text>
<title>詠史 五首</title>,<text>玉盃呈瑞妖言熾。赤袱成符聖敎殘。桓譚只解尊王道。不解防姦闢異端。佛骨表成唐帝怒。鵷鴻翼擧漢儲安。治水不治源本處。末流其奈制狂瀾。九鼎扶來一絲力。千里功成帷幄中。釣臺自有嚴陵瀨。糓城豈無黃石公。五王推戴中宗日。諸武掃除靡孑遺。留得三思終釀禍。如何當日不三思。不韋當年立楚儲。那知奇貨實難居。終然未免秦宮死。奇禍無非奇貨餘。</text>
<title>山中卽事</title>,<text>雪盡山中春日遲。幽泉咽咽草蘺蘺。陰崖深處黃梅發。林外遊蜂聖得知。</text>
<title>早稻新賞。有感。二首</title>,<text>割盡黃雲稻正香。新炊雲子匕飜霜。孤臣還愧先嘗早。玉食無緣進尙方。水田粳稻似東吳。玉食家家擬上都。耕固知皆帝力。謳歌處處盡歡呼。呼。一本。作娛。</text>
<title>夜夢有人題詩壁上。不知其意。覺而記之。二首</title>,<text>獨木橋邊遇元公。人生何處不相逢。寄言世上名利子。忠信猶行蠻貊邦。一盃羊羹非不仁。忍使華元陷兵塵。棄甲歸來恩亦厚。以德報㤪今幾人。</text>
<title>謾興</title>,<text>霜落前溪蘆葦叢。水鄕魚蟹方興濃。雪聲斫盡還無酒。左手持來右手空。</text>
<title>聞鷄有感</title>,<text>老人無睡數鷄鳴。歷盡先聲與後聲。安得工大追大舜。孶孶不輟善爲名。</text>
<title>讀羅史</title>,<text>莒人滅鄫著麟經。外孫爲祀戒丁寧。如何後世昧聖訓。新羅三姓亦相承。</text>
<title>書日錄序後 二首。見日錄。</title>,<text>長日唯消一局碁。古人猶謂勝無爲。床頭自寫蠅頭字。留與兒孫當著龜。</text>
<title>寄人</title>,<text>平生學道昧眞源。坐此區區枝葉繁。社櫟全身無用用。金人緘口不言言。鴻飛肯向泥中跡。釰花難留海上痕。白首歸來五百載。摩挲銅狄共君論。</text>
<title>塞上作</title>,<text>星斗闌干酒半銷。江城獨宿聽寒潮。秋風鼓角聲悲壯。塞月貔貅夜寂寥。老子南樓興不淺。騷人蘭佩㤪先凋。何時得伴烟霞客。共向緱山弄玉簫。</text>
<title>臨湍村舍。寄知己。</title>,<text>臨江九月多風雪。已作蕭蕭歲暮心。籬落荒凉砧杵急。茅簷出沒曉烟深。崎嶇世味君應厭。寂寞巖棲我獨尋。唯有憂時心尙在。中宵起坐伴燈吟。</text>
<title>有懷一二知己</title>,<text>湖海歸來兩鬢霜。那堪歲暮苦思鄕。榮枯已付陶甄手。藜藿還充錦繡膓。深院草玄甘寂寞。虛堂生白轉荒凉。平生志友知多少。惟憶當時盛孝章。</text>
<title>有懷洛中</title>,<text>擧頭何處望長安。只見浮雲帶日寒。樂土曾聞向西笑。異鄕空自戴南冠。登樓王粲身如寄。避地梁鴻鬢欲殘。怊悵飛蓬不自振。此中懷抱幾時寬。</text>
<title>洛中述懷</title>,<text>楚戶三霜遠客情。歸來喜見洛陽城。銅駝古陌迷前路。長樂寒鍾認舊聲。文物已從周禮樂。衣冠悉做漢朝廷。何人一奏山公策。外懼終令內自寧。</text>
<title>典祀英陵有感。示齋郞韓士以。</title>,<text>西望昭陵松檜靑。葱葱佳氣擁先靈。文章郁郁留遺制。父老斑斑說典刑。華表鶴歸雲漠漠。鼎湖龍去水泠泠。聖朝更撰明禋禮。香火重新黍稷馨。</text>
<title>挽牛溪成先生 二首</title>,<text>養德林泉閱幾齡。登揚晩歲簉王庭。一生脚踏眞儒地。半世身兼老疾幷。天遣晦翁開後學。人思君實活生靈。如今耆舊凋零盡。獨立蒼茫涕自零。傾盖從遊三十年。追思往事倍悽然。諄諄每及箴䂓語。眷眷彌勤筆札傳。愧我疎慵猶伎倆。知君踐履到高堅。坡山萬古空餘碧。怊悵佳城鎖暮烟。</text>
<title>瑞城寓居戱題。示仲善。</title>,<text>瑞城風土問何如。十室蕭條傍海隅。君子居之何陋也。吾衰久矣盍歸乎。家無赤脚魚爲婢。門乏長鬚木作奴。萬事紛紛皆券外。一尊聊可與相娛。</text>
<title>仲善初度日。席上有贈。</title>,<text>羡君林下久逍遙。身健心閒至樂饒。膝上斑衣萬事足。尊中浮蟻百憂消。佳辰鄕黨來相會。勝日親朋每自邀。擧酒今朝賀初度。瑤地宴罷醉仙桃。</text>
<title>贈趙善繼 存世。以翰林。罷居瑞山。</title>,<text>憐子高才作陸沉。明時猶自不平吟。讒言尙使終投杼。同舍誰知不取金。白璧深藏非自衒。朱絃䟽越有遺音。爲君一曲還三歎。未信人間有古今。善繼次韻附風塵紫陌任浮沉。亂後南遷澤畔吟。有道朝廷誰泣玉。長年囊槖歎多金。爨餘孰解溝中斷。絃絶誰知膝上音。枉得瓊琚持贈厚。白頭傾盖可從今。</text>
<title>瑞城蓮堂 與郡守黃沂淸源。李洽和甫。趙存世善繼。共飮。示諸君。</title>,<text>幾年流落困風塵。投紱歸來愧此身。座上相逢京國舊。尊前聊與笑談新。謫仙雅趣耽盃酒。山簡高懷倒葛巾。爲問高陽池上會。風塵那得有斯人。</text>
<title>復次前韻</title>,<text>池上樓臺逈絶塵。登臨聊慰一閒身。紅酣落日荷花凈。綠暗浮烟草色新。門外已看投井轄。尊前何惜落烏巾。明年此日花應發。▣友無忘座上人。一字落。附善繼次韻干戈南國漲兵塵。誰慰西湖一病身。靑眼忽逢歡若舊。白頭相見免如新。使君已許投車轄。賓客何妨岸翠巾。異日風烟分散後。莫忘荷舘座中人。</text>
<title>黃山孤雲寺。次養久年兄。李時發。後穎。</title>,<text>靑眼相逢三日別。白頭重對十年情。但看美玉曾經火。誰信儒冠也捍城。愧我知音非鮑叔。忝君同飮勝公榮。秋鴻正欲磨天去。北望何緣數寄聲。附養久原韻。時爲兩湖從事官。與我同宿。見贈。李友寬夫。亦在。曲江花宴同年面。禪榻茶烟此夜情。話舊何須十年讀。論詩各誦五言城。神仙他日舟中望。容接當時御後榮。別去恐君應不忘。二更風雨打窓聲。</text>
<title>次韻。贈別趙善繼 存世。三首。</title>,<text>擧世滔滔慾浪沉。騷人澤畔更悲吟。誰知有罪緣懷璧。未信同心可斷金。王粲登樓空北望。鍾儀思楚尙南音。秋鴻正欲磨天去。別恨悠悠到秪今。流落江湖未賦歸。秋鴻社鷰巧差池。倚樓慣聽驚人句。握手還嗟識面遲。鷄黍曾成他日約。驪駒遽作別離詩。孤雲一去逾千里。垂老追攀豈易期。一竿江海坐垂綸。誰識鸞坡舊從臣。得酒鄰家時共飮。忘機鷗鷺日相親。邯鄲枕上黃粱夢。彭澤門前五柳春。得喪榮枯君莫說。身閑方可見天眞。</text>
<title>次鄭丈 碏 詩韻</title>,<text>玉人家在漢城東。欲寄音書向北風。半世超然榮辱外。一身流落亂離中。靑衫未可涗吾子。白髮誰云唯至公。爲問洛中眞卛會。風流那復有斯翁。原韻附 檜嵒途中作匹馬十年西復東。維揚今日又秋風。山如畵圖白雲外。路入招提紅樹中。湘浦何須吊屈子。鹿門終擬訪龎公。隱淪經濟各天性。我亦初非田舍翁。</text>
<title>又次贈姪韻</title>,<text>聞道湖邊有草廬。近來消息更何如。問奇誰載子雲酒。傷世幾霑尼父裾。谷口躬耕聊自樂。廣文樗散與時疎。鹿門山下歸何日。要與龎公共卜居。原韻 贈侄之謙秋風策蹇訪湖廬。卄載重來一夢如。骨肉圓團堪共被。親朋凋落欲霑裾。風塵關嶺身全老。城郭山林跡兩踈。擬辦餘生同活計。一丘三畝許爰居。</text>
<title>次雲長韻 宋龜峯翼弼</title>,<text>天敎詩客老烟霞。付與江湖雨一簑。造物好乖憎命達。文章驚俗患猜多。一瓢陋巷猶堪樂。萬戶封侯有底加。寄語王符休疾世。著書留作大方家。雲長原韻食披叢竹宿依霞。行李蕭然只一簑。山近鷄龍秋氣早。江連白馬夕陽多。道通南北君恩足。身歷艱危學力加。子在秦城兄塞外。夢中歸家亦無家。</text>
<title>洛中書懷</title>,<text>十口生涯寄一官。手遮西日向長安。南來孔席何曾暖。北去𩿨盟久已寒。雙鬢經秋愁欲白。寸心臨老尙餘丹。床頭易在無時玩。願假餘年得細看。</text>
<title>塞上吟 二首</title>,<text>孤城秋夜角聲悲。遠客憑欄有所思。萬里黃雲連朔漠。一輪明月照華夷。紛紛今古英雄恨。忽忽人間造物兒。莫對西風寫懷抱。感時傷老易凄其。喔喔天鷄正報晨。祥雲靉擁金輪。靑山繚繞如無路。碧海微茫不見垠。溟渤長鯨猶未戮。越裳重譯會何因。書生習氣眞堪笑。一曲高歌太損神。</text>
<title>次權申之之韻</title>,<text>敢向明時㤪小官。唯當見可又知難。侯門炙手雖堪熱。鷗鷺尋盟未忍寒。憂世恨無醫國術。傷時欲進壽民丹。故鄕魚鳥方相待。莫使年年笑我頑。</text>
<title>古阜客舍詠懷</title>,<text>孤城吹角到殘更。獨宿天涯客夢驚。風撼幽篁終夜響。月穿疎林滿窓明。杜陵憂國悲忠憤。王粲登樓賦遠征。莫對秋光寫懷抱。黃花赤葉動傷情。</text>
<title>賊退。王師凱還。喜述。</title>,<text>九重新降紫泥書。衛霍聯翩佩虎符。塞上威名加草木。域中仁化及豚魚。秦兵夜遁惟聞鶴。楚幕朝來只有烏。從此三韓歌聖德。山呼祝罷共歡娛。</text>
<title>睡罷偶吟</title>,<text>睡鄕應與醉鄕隣。物外乾坤別有春。風俗煕煕同太古。人心皥皥似堯民。㓒園化蝶閒情遠。南郭憑梧逸趣新。茶罷三竿半窓日。箇中眞味屬幽人。</text>
<title>贈推命黃承憲 湖南人。爲泰仁倅。</title>,<text>世事年來已飽更。到頭榮辱不須驚。千金弊箒人誰買。一寸丹田我自耕。知命何曾問季主。固窮無意訪君平。餘生所願非他事。隨遇而安是本情。</text>
<title>次萏菼亭韻</title>,<text>爲官何必費工夫。淸坐焚香一事無。映水芙蓉花姹女。盈疇薏苡當明珠。蛙聲聒耳笙歌閙。松影當窓翠盖疎。萬事如今聊復耳。新詩吟罷且躕躇。</text>
<title>贈宋仁叟 暮歸堂</title>,<text>東山高臥挹淸芬。誰信微官解涗君。蔣濟雖能來院籍。薛言安敢史朱雲。行藏有道身何屈。富貴無心志不羣。會見蒼生曾屬望。山靈且莫勒移文。</text>
<title>戱贈暮歸堂</title>,<text>昨夜西風入裌衣。朝來病骨更支離。疎狂似我人誰顧。慷慨憐君志不移。鍾乳金釵甘寂寞。秋鴻社鷰巧差池。他時共結歸田計。應有千篇唱和詩。</text>
<title>高山陽潭。與士佑。將築室卜居。仁叟亦與爲約。贈之。</title>,<text>大芚山前溪水流。陽阿谷裏土如濡。天慳久待幽人宅。地僻眞堪隱者廬。賣釰買牛吾欲老。殺鷄爲黍子來無。他年準擬爲同社。詩酒相從樂有餘。</text>
<title>贈宋都事 光庭</title>,<text>南來同作幕中賓。傾盖今朝意轉親。官事紛紛無日了。鄕愁冉冉到秋新。驪駒此夕傷離恨。鷄黍何年訪隱倫。暮雨西風一盃酒。臨歧均惱去留人。</text>
<title>洛下詠雪</title>,<text>亂鴉啼散紙窓明。宿客開門雪滿庭。遠樹依依江路細。孤村杳杳曉烟靑。籬間喜見黃綿襖。山上驚看粉堞城。三白呈祥知有驗。豐登佇見樂昇平。</text>
<title>次坡韻北堂詠雪 二首</title>,<text>風林斜日正纖纖。萬室無譁似戒嚴。山接崑崙應産玉。地連滄海盡爲塩。寒生客枕愁長夜。眼纈朝陽照短簷。安得奇謀如入蔡。蕩盡賊窟踢靴尖。凍雪埋樹已棲鴉。寒逼羲和斂日車。幽谷無緣回暖律。人間誰傳散天花。吟肩聳處添詩興。久客愁來憶酒家。大野茫茫飛鳥絶。山前不辨路三叉。</text>
<title>又次坡韻詠雪 二首</title>,<text>聚星堂上東坡雪。白戰當時號令嚴。肯把陳言入詩律。羞將傾國比無塩。精神怳對臨臯鶴。顔色憑看落月簷。撚▣斷吟苦難和。終敎凍筆不成尖。一字落。散盡林間報曉鴉。閉門窮巷斷來車。漫天却訝飄飄絮。帖地還疑步步花。乘興何須千里月。持盃賴有二三家。空齋盡日披詩句。坐撥寒爐手自叉。</text>
<title>效演雅體</title>,<text>世間名利魚爭餌。身後文章虎有皮。黃口貪餔不知足。蝸牛上壁竟忘瘦。蜉蝣楚楚衣裳薄。鷰雀呴呴子母嬉。亭上空悲聞唳鶴。泥中誰識有蟠龜。</text>
<title>遣興</title>,<text>生涯何必費經營。至樂猶堪暢我情。明月淸風無盡藏。高山流水有餘淸。嶺雲自作閒中伴。沙鳥時尋靜裏盟。誰問四體安樂法。無求足以了平生。</text>
<title>述懷。寄山中知己。</title>,<text>萬事相尋榮與辱。功名富貴揔難期。通中已悟邯鄲叟。龍斷無如子叔疑。東海波臣休告急。北山學士有文移。故人別後應相憶。獨對巖前桂樹枝。</text>
<title>次季善韻</title>,<text>田園蕪穢歸何晩。世味酸醎我自知。心遠不嫌村野僻。身安肯憚屋廬卑。休官彭澤還鄕日。避地梁鴻泛海時。谷口耦耕曾有約。春風應長故山芝。</text>
<title>送曺直長 友仁 嶺東栗木敬差</title>,<text>南徼遙分使者車。江湖秋早鴈來初。客中歲月愁無奈。望裏家山興有餘。太白暮雲歸鳥沒。正陽寒雨曉鍾疎。臨行一語君須記。莫使吾民戰慄如。</text>
<title>題四友亭</title>,<text>一室初成四友名。多君物外飽閒情。松篁竟秀牎前翠。梅菊交疎砌外橫。馨德共將氷雪操。貞心永托歲寒盟。歸來倘遂分山計。林下逍遙過此生。</text>
<title>次應文壯元韻 二首</title>,<text>多君胸次呑雲夢。愧我宮墻只及肩。官裏簿書催老病。閒中日月合幽眠。新詞不减江淹筆。舊業猶存子敬氊。會向剡溪乘興去。杖頭惟掛百文錢。龍榜題名筆似椽。少年行樂浩無邊。歸來白首南鄕遠。未死丹心北闕懸。榮辱固知皆有命。升沉誰識緫關天。紛紛券外君休說。醉墮從來內自全。</text>
<title>洛中感懷</title>,<text>十年身不到朝廷。重入修門百感生。長樂鍾聲▣裏聽。終南山色夢中靑。豪華盡逐浮雲散。耆舊還從病葉零。三宿歸來猶養戀。不堪揮涕出神京。一字落。</text>
<title>洪參判君瑞母夫人挽詞 洪公名履祥。號慕堂。</title>,<text>一德能全五福基。門闌蟬赫壽頤期。閫儀始著宜家日。胎敎終成斷織時。命服煌煌承鳳誥。諸孫緝緝比螽斯。此生無復升堂拜。題挽難禁涕淚垂。</text>
<title>李景明母氏挽詞 李公名晟。</title>,<text>絃誦曾叨孟母隣。通家舊義轉相親。蘭摧玉碎空遺恨。鳳去凰飛幾隔晨。尙有升堂他日約。那知負土一阡新。佳城永閉無窮事。西望題詩淚滿巾。</text>
<title>贈申鄰卿</title>,<text>刻畫無塩秪自勞。羡君風韻更淸高。翠眉尙可迷陽蔡。赤手猶能縛桀鷔。玄晏不堪身抱病。元龍共許氣增豪。未應及被支郞笑。章句飄飄續楚經。</text>
<title>次養眞堂韻 文益周</title>,<text>高軒東望隔山坡。晝靜空庭雀可羅。中有畸人飽閑散。時吟秀句患才多。朝家履歷稱先輩。鄕里尊行號老爺。每欲抽身一相訪。世紛無盡秪咨嗟。空。一本。作夜。</text>
<title>初食蓴菜 時在尼城任所</title>,<text>春到江南水滿塘。蓴芽新出露凝香。波頭雨過銀絲滑。池面風生玉線長。醉客樽前堪動色。遠臣林下愧先甞。那將口腹纍安邑。投軷明朝歸故鄕。線。一本。作綿。</text>
<title>書主人吳濱壁 通津縣官吏以公幹往時主人。故云云。</title>,<text>小堂明快俯前楹。窓外東臨大野平。三宿桑林猶有戀。一旬賓舘詎無情。兒童見客尙懽喜。冠盖如雲慣送迎。臨別寫詩持贈汝。他年相對眼偏明。</text>
<title>贈別李景瞻赴延城 李巖。字景瞻。○二首</title>,<text>故鄕魚鳥久忘形。此日那堪遠別情。弊政固宜資老手。姦豪應已懾威聲。春潭水䁔金鱗動。沙渚潮歸玉柱橫。兩地倍深雲樹戀。尺書頻寄鴈南征。投老歸來湖山上。徜徉林下共淸閒。勝遊每趁芳菲節。高會多尋水石間。惻惻離懷終作苦。飄飄仙袂不可攀。故園花樹春應發。歸夢聊知夜夜還。景瞻。卒於官。飄飄仙袂迨是詩。</text>
<title>移居南陽村舍遣懷 二首</title>,<text>山中無事不淸閒。睡起空堂獨掩關。白髮蒼顔年七十。淸風明月屋三間。歸田不負陶元亮。浮海何追管幼安。賴有鄰翁携酒過。時拚一醉罄交歡。老向林泉晩可棲。數椽茅屋枕湖堤。松聲半雜潮聲逈。山色遙連渚色迷。筈笠簑衣新活計。靑箱黃卷舊筌蹄。傍人莫笑生涯薄。萬戶封侯自可齊。</text>
<title>謝人復和前韻</title>,<text>此身閑處此心閒。人鬼關前夢覺關。至樂不死黃卷裏。高懷先逐白雲間。淵明責子休言懶。龎德遺兒自有安。莫道歸來無所得。登山臨水亦多歡。</text>
<title>偶吟 三首</title>,<text>湖上靑山聳數峯。山前松竹鎖重重。江連西海有漁父。地號南陽無臥龍。萬事人間吾已了。一區田舍足爲容。優遊自得閒中趣。誰識簞瓢敵萬鍾。孤村寂寂帶郊埛。柴戶無人晝亦扃。半壑松聲淸俗耳。一溪流水濯塵纓。江湖無復能憂國。漁父何須笑獨醒。晩倚疎欞聊聘目。海天寥落暮山靑。一曲西湖鏡面開。柴門臨水凈無埃。已聞榿木成林易。更覺桃根滿眼栽。種樹何須十載計。消愁可進百年盃。傍人錯比淵明宅。三逕荒凉半綠苔。</text>
<title>新居述懷 二首</title>,<text>欝欝崗巒隱翠微。一村松竹鎖烟霏。蓴鱸正美我當去。田舍將蕪胡不歸。世事無窮何待足。行年已過古來稀。優遊自得閒中趣。不向人間說是非。濯纓南澗卽滄浪。誰識林間一味長。叩枻每歌漁父曲。考槃時和碩人章。閑多自得還成癖。世與相違久已忘。莫道山中無事業。暮雲歸鳥共行藏。</text>
<title>與淳昌叔鄕中諸人。艾湯于靈臺。</title>,<text>雪盡郊原風日和。雨餘芳草已抽芽。莫言白髮非春事。要對淸尊戀物華。沂水詠歸眞可樂。山陰修稧亦無加。歡情未洽歸來晩。不覺前村已暮鴉。</text>
<title>偶閱杜詩。戱改數聯述懷。</title>,<text>柴門寂寂帶溪流。心遠方知境最幽。不棄貧家唯海鷰。相忘物外是江𩿨。老妻畫紙爲碁局。稺子敲針作釣鉤。可笑杜老先獲我。微軀此外亦何求。</text>
<title>贈吹篴生金 楚良○居晉州</title>,<text>有客吹簫西海頭。餘音凄斷使人愁。新聲剩作郵陽律。佳句慚無趙倚樓。胡羯中宵堪北走。桓伊三弄想南遊。故園春到梅花落。應待君歸爲少留。</text>
<title>水營會集。與主牧。賞蓮有作。主牧。金止男子定。</title>,<text>一池風露浩無邊。萬狀森列在眼前。江左時平頻鷰集。海門波靜息狼烟。將軍好客開蓮幕。太守能詩展彩箋。老我何堪叨勝會。荒詞無以賁華筵。</text>
<title>水使初度席上有贈</title>,<text>將軍出使擁旌旄。塞外無塵海息濤。膝上斑衣萬事足。尊中浮蟻百憂消。翠帷卷處行雲遏。武庫開時紫電高。把酒今朝賀初度。瑤池宴罷醉僊桃。</text>
<title>遣懷錄。呈笑醒老叔。二首</title>,<text>家在西湖枕釣磯。厭看潮水入柴扉。歸鴻時逐歸雲斷。山色還兼暮色微。本不避人那避世。元非忘物詎忘機。年來但識幽居趣。不向人間話是非。元。一本。作初。鴈飛南浦鷰辭巢。獨倚疎欞望遠郊。新句有時閒中得。古方無賴病來拋。江雲不雨飜成暝。山菓無風自解苞。尙有床頭一部易。殘年準擬作神交。</text>
<title>謝安甥萬頃來訪</title>,<text>一逕蕭森松檜陰。孤村寥寂到雙岑。聞跫尙有逢人喜。握手那知見汝心。此夜聯床雖可慰。他時卜築庶同臨。明朝別後門還掩。南望雲山萬疊深。</text>
<title>唐人有詩曰。詩成斬將奇難敵。酒熟封侯快未如。足成一律。</title>,<text>癖性年來苦未除。消憂送老是良圖。詩成斬將奇難敵。酒熟封侯快未如。時復中之徐邈聖。緣何生此杜陵癯。平生計活無長物。庶使餘年得自娛。</text>
<title>讀史有感</title>,<text>靑史披來感歎長。人▣閱盡幾興亡。姑蘇麋鹿池㙜廢。晉室銅駝草棘荒。未雨唯須治牖戶。其亡誰識繫苞桑。由來逸興終難恃。殷鑑昭昭在夏王。一字落。</text>
<title>讀韓公鱷魚文有感</title>,<text>退之當日謫潮州。海底投文感鱷魚。醜類相將三日去。百年爲害一朝除。仁推遐邇心無外。信及豚魚理不誣。始識中孚王化遠。遺篇一讀更長吁。</text>
<title>有感</title>,<text>自從周末盛文華。鳴世斯人幾百家。李賀詩囊吐肝腑。江淹彩筆倒江河。驚眶眩耀如新彩。入耳啁啾似亂蛙。誰識周詩三百雅。一言可敵是無邪。</text>
<title>水營宴會。醉贈水使。</title>,<text>表裏山河擁一城。金湯設險護王京。將軍自是亞夫輩。花島何殊細柳營。落日烟波遊客恨。高樓長笛故園情。扁舟又起思歸興。醉裏題詩字半橫。</text>
<title>夏日卽事</title>,<text>柴門深閉萬山中。晝永空庭日似烘。隱几閒眠綦喪我。追凉高駕列乘風。舊遊京國無消息。新服田園有策功。城市山林非所擇。只應隨處息微躬。</text>
<title>閑中感懷</title>,<text>坐窮今古掩寒廬。數頃湖田一半蕪。從古直辭多戮辱。秪今贒路亦崎嶇。㓒園蝴蝶無何有。陋巷簞瓢有若無。唯有山林差可樂。箇中眞味共誰俱。</text>
<title>贈笑醒</title>,<text>西山深處有幽人。長掩柴門臥養眞。陋巷時尋顔氏樂。北窓閒作葛天民。歲寒三逕松筠老。日晏空庭鳥雀馴。莫道林間無事業。隱居求志可明倫。</text>
<title>復次前韻</title>,<text>數椽茅屋傍湘濱。閒味年來更識眞。擧世求途皆▣垣。何人先覺是天民。潛龍只自藏文蟄。牝馬誰知順德馴。禽獸同羣非我志。㓗身安可亂人倫。一字落。</text>
<title>李東嶽 子敏 和任英叔六百韻排律。戱書其後。</title>,<text>騷人末世擅才華。浮藻摛文更闘多。朝作千詩猶欝怒。暮吟百韻轉雄誇。連空蜃氣終成幻。半額蛾眉衆所嬌。誰識羲經始三畫。人間萬理盡包羅。東嶽原韻附萬曆皇明己未秋。任公六百韻吾投。自從唐宋不曾覷。縱有杜韓那得酬。奧理包羲卦外括。秘書蒼頡字前搜。是年大旱焦山岳。定是天傾地亦愁。</text>
<title>有感</title>,<text>䆠海浮沉一葉舟。迷津競渡幾時休。司徒官貴嫌銅臭。都尉功多爛彘頭。門前爭成桃李逕。石中誰識卞和璆。何年得見楊夫子。能使時人望屋羞。</text>
<title>次伴鷗堂韻</title>,<text>閒來深閉雀羅門。西崦東崗自一村。蘇子有田唯破硯。陶潛無酒但空樽。雲歸碧峀呈新態。潮落滄洲帶舊痕。四海如今同一軌。安居知是荷皇恩。</text>
<title>有感</title>,<text>道學工夫豈在多。要令體用不偏頗。本源卓立三綱領。衆數推求一倍加。禪敎觀心第一義。象山頓悟亦同科。須識異端爲病處。隼輪終是不成車。</text>
<title>留別伴𩿨堂</title>,<text>君家先世相公門。經術文章世共尊。靄靄詞華傾後輩。斑斑餘烈付兒孫。鄭公鄕裏遺風遠。綠野堂中舊業存。元老雖亡典型在。流芳猶喜見蘭蓀。</text>
<title>留別淳昌叔昆季</title>,<text>卜地曾因擇處仁。移家三載轉情親。終朝碁局消長夏。勝日壺觴樂暮春。林下逍遙成二老。山中來往作芳鄰。那知聚散還無定。此日臨分倍愴神。</text>
<title>留別笑醒老叔</title>,<text>湖海歸來鷗鷺羣。那知蘭室揖淸芬。胸懷固陋無如我。操履端方必似君。麗澤方期交有益。驪駒何意忽相分。遙知別後同離抱。見月應傷兩地魂。</text>
<title>戱吟</title>,<text>西風擧扇避元䂓。遙望長安發五噫。世味全輸淡薄貴。風情盡付足頭離。鄕隣共闘戶當閉。行路得牛邑有災。正直今無強項令。縱奴權勢孰能治。</text>
<title>感懷</title>,<text>運値傾危世變新。廟堂憂國是經綸。贇科欲設俱文武。備局方圖得將臣。未賦一詩排敵患。誰將三箭凈胡塵。不如恭默還思道。巖穴敷求坂築人。</text>
<title>苦雨。次孫兒韻。</title>,<text>同雲誰復辨東西。唯見長江接小溪。驚浪殷空鳴甕盎。闇風吹戶捲蓬藜。幽人屋裏床床漏。歸鳥聲中滑滑泥。尙喜朝來應有霽。報晴鳩婦隔林啼。</text>
<title>晉興夫人挽 姜晉興君名紳。</title>,<text>早歲于歸積德門。盈庭蘭玉照魚軒。諧賓不獨居中饋。肅祀無忘采澗蘩。氷櫱家聲知內助。誥花榮寵荷天恩。故山雙釰雖重合。半夜啼烏尙有寃。</text>
<title>次沈一松相公 喜壽 賀子登第 二首</title>,<text>早調殷鼎佐昇平。晩歲風流擅耆英。戊子龎公多祿秩。甲辰庾令少功名。蝸廬守蟄空知拙。豚息登龍豈謂榮。賴有東鄰老相國。淸詩來賀病虞卿。敢向淸時㤪未平。駑材猶幸廁羣英。書生只合安微分。造化由來忌大名。自笑知音非鮑叔。時蒙同飮勝公榮。百年唯願過三百。一歲何須到九卿。附一松原韻二首 公時爲嘉平倅故云同庚贒友老嘉平。丹穴佳祥擅毓英。明哲保身眞有道。文章出衆最知名。曾聞敎授諸生困。忽報飛騰第一榮。孝悅雙親晩更貴。從來榜眼陟公卿。邦家積德久隆平。每歲賓興幾俊英。匡濟由來先學術。激昂隨處重科名。新恩已結風雲契。至孝還添父母榮。請敎如今無以報。自慚駑劣忝勳卿。</text>
<title>韓相▣▣挽</title>,<text>兩朝元老孰能肩。終始忠貞一節全。吏部高名傾斗極。魏公巍望協台纏。庭蘭空覺香風遠。宿草猶應涕泗漣。幕府舊賓今白首。可堪嗚咽送新阡。</text>
<title>挽李 景昇</title>,<text>童丱相從到白頭。中間人事兩悠悠。羅浮避冦連門住。蕭寺尋僧幷駕遊。饋馬深情雖不拜。指囷高義亦難酬。此生無復重携手。悵望雲山涕自流。</text>
<title>奉呈沈相公一松</title>,<text>華堂當日一樽同。誰喚醒狂老次公。淺量不堪容大勺。殘兵其奈敗先鋒。吐茵小過雖當恕。罵座深非太不恭。自是弱公寬厚德。早知胷次海濤洪。一松次韻附古稀年甲幾人同。南郭欣迎隱几公。四座淸談揮舊麈。一篇佳什染新鋒。行身最怕忙來錯。接物還羞醉後恭。未死殘生何所羡。思蓴鱸翰鍊丹洪。</text>
<title>挽沈舍人 德顯</title>,<text>早歲從容翰墨塲。天門金榜姓名香。玉堂論議風生座。栢府威稜夏亦霜。賦鵩長沙曾幾日。賜環宣室荷恩光。葭莩舊義元非淺。題挽那堪涕泗滂。</text>
<title>南宮禁直詠懷。示鄭參判。</title>,<text>垂楊一逕綠苔深。吏散空庭日欲沉。隔屋歌呼聊與和。牧猪閒戱不須禁。衰年通籍霑微祿。早歲爲儒負寸心。未有涓埃曾補國。白頭徒自抱丹忱。</text>
<title>南宮入直。次金參議韻。</title>,<text>天回斗柄春光展。鍾動金門曙色開。暖律已吹南澗雪。芳心應報北枝梅。禁中夜直同携被。暇日閒談共把盃。此會定知非偶爾。不妨乘月更歸來。</text>
<title>牛頭亭。次前人韻。永平地○詩人楊士彦。有樽巖刻字。</title>,<text>鏡湖形勝是名區。一去詩僊問幾秋。二水交流分鷰尾。三山環列揷鰲頭。蒼苔綠樹迷雲壁。落日長風送客舟。晩向樽巖還共飮。歸驂已駕更淹留。</text>
<title>白雲寺。贈寺僧法禪。</title>,<text>白雲山下白雲寺。寺古僧殘唯白雲。夜夜飛來簷下宿。朝朝還向嶺頭分。無心卷舒眞堪悅。似識行藏亦可忻。明日紅塵入城去。何人持贈更慇懃。</text>
<title>贈李尙古 景稷 從事日本之行 丁巳年○吳湫灘允謙。爲上使。</title>,<text>愼簡廷僚遣使臣。吾君聲譽達楓宸。誰知丁丑逢丁巳。復道今人繼古人。地近扶桑唯見日。天連滄海杳無津。嚴程不憚風濤險。要使殊邦識鳳麟。鄭圃隱。以丁丑生。丁巳往日本。故三句及之。</text>
<title>贈姜判校 弘重 從事日本之行 甲子年</title>,<text>多君忠義動儒林。啣命今承汝往欽。聲敎東漸窮日域。蠻夷賓服變鶚音。張騫旣泛扶桑海。陸賈應辭越槖金。塞外回看淸禁月。遙知戀闕倍傷心。</text>
<title>樂天亭量田後。乘舟泊漢江。入京。</title>,<text>行穿東郭出郊坰。暫隔塵囂野趣生。永渡橋邊烟草積。樂天亭下暮江橫。民安田里知王化。雨足川原見物情。歸興正催山日暮。扁舟還向漢陽城。</text>
<title>贈別閔評事汝儉 宗禮 赴北兵使幕</title>,<text>輕裘出塞是男兒。書記從來國士知。釰倚柳營資婉畫。槊橫蓮幕好題詩。關山月照三年篴。沙漠風飜百尺旗。碣石秋來應有鴈。時傳一札慰相思。</text>
<title>遣興</title>,<text>幽居何事不淸歡。兩膝纔容一室寬。潮去潮來知物變。花開花落覺春殘。早眠晏起閒中樂。渴飮飢餐分外安。兒懶婦憂皆是命。長貧失學又何嘆。</text>
<title>贈趙 翊 棐仲 棐仲。時爲慶都。號畦翁。</title>,<text>畦老風流夙所欽。別來三載幾關心。洛中猶喜曾傾盖。嶺外何知更盍簪。柱笏西山應有興。觀梅東閣獨悲吟。何時共把襄陽酒。一聽峨洋膝上琴。棐仲次韻附 一字落德義平生我獨欽。幾因交麈許傾心。經旬卧閤塵生▣。積日登程雪滿簪。地隔不禁勞遠夢。才踈無計和高吟。近將移旆投襄舘。會聽黃堂子賤琴。</text>
<title>再步前韻。贈畦翁。</title>,<text>平生交道久猶欽。投分相知只此心。冉冉流光駒過隙。蕭蕭華髮雪盈簪。論文更把江東酒。擁鼻何妨洛下吟。爲問相如驅蜀道。偸閒時奏綠綺琴。畦翁次韻附靜中開卷自生欽。塵世無人會此心。愁重莫辭頻擧酒。髮衰爭奈不勝簪。知君已作楊州興。憐我長爲短褐吟。遙想郡齋稀案牘。隨身唯有鶴和琴。</text>
<title>次崔松亭 鎭邦 韻 三首○松亭。時爲提督。</title>,<text>夢遶江湖舊釣船。苔磯寂寞白鷗眠。久憑每憶烏皮綻。穩坐常思錦石圓。政欲投簪聊逸岸。何當問舍更求田。掛冠長往宜須早。莫行淸霜映鬢邊。</text>
<title>次松亭韻 二首</title>,<text>半日溪山幷轡行。却憐春水鏡中明。寒松得雨宵聞籟。疎竹吟風夜有聲。衮衮韶華催老去。萋萋芳草喚愁生。無端東閣思歸夢。時逐西歸一鴈征。壯心飄零絮沾泥。身倦思歸鳥戀棲。伯玉晩年知事謬。淵明早退覺途迷。霜鬚偏向愁中撥。烏帽多得醉後低。莫道官梅詩興動。不堪分袂各東西。松亭原韻白首翻爲嶺外行。可憐官况小牎明。夜深纖月初流影。人靜寒松自作聲。往事隨鴻雲外逈。客愁如草雨中生。故園遙想柴門閉。誰向荒田責地征。雙雙新鷰聚芹泥。飛入簷間補舊棲。微雨養花紅欲綻。淡烟遮柳綠還迷。一年佳景春風早。千里覊懷落日低。急喚小兒沽美酒。酒旗遙在斷橋西。</text>
<title>次趙善繼 存世 韻</title>,<text>去國覊懷不自任。簿書堆案病侵尋。年光逐水蒼顔變。山色當簷翠靄深。羗笛喚生騷客思。塞鴻嘶亂使君心。傍人莫恠慇懃望。日下長安可遠臨。</text>
<title>贈成豐基三古 以敏</title>,<text>棣華丹桂共聯芳。世分鄕情兩不忘。洛下幾傷靑眼別。尊前今見白眉良。多君政化恢游刀。笑我詩鋒已退鋩。猥以疎慵同試士。高才端合擅文塲。附三古次韻兩爺▦德韻俱芳。兒異賢愚義可忘。鳥竹嶺前分守土。鳳凰泉畔揖循良。未慳剩馥霑枯枿。優借餘膏染鈍鋩。舊感新歡情不極。只慙聯席看諷塲。</text>
<title>復次重寄</title>,<text>一聲鶗鴂减年芳。攬古傷今恨未忘。沂水詠歸誰與點。留侯封邑足於良。朱絃䟽越塵埋瑟。古匣荒凉雪掩鋩。莫道江梅佳實在。須看桃李托根塲。附三古復次綴麝紉蘭初服芳。佳期姱節半塗忘。收功欲補東隅失。治亂慙非勃海良。斥鷃自甘蓬底分。鉛刀猶脫匣中鋩。豪狂舊習除難盡。不擅文塲擅酒塲。</text>
<title>[復次前韻]</title>,<text>采采幽蘭共纈芳。筌蹄無使得魚忘。但知坐嘯吾何與。自念歸田策最良。管裏一斑窺霧豹。匣中三尺露霜鋩。白駒含我飄然去。維縶何緣食我場。右。復次前韻。</text>
<title>次崔松亭 鎭邦 韻</title>,<text>西風殘日映疎林。孤舘愁聞楚戶砧。靑眼重逢渾似舊。白頭相對到如今。淵明作賦催歸思。宋玉悲秋謾苦吟。莫向離亭寫愁抱。感時傷別緫關心。松亭原韻玉露團團楓樹林。前村處處急寒砧。愁邊節物驚凋謝。亂後江山自古今。東海未消精衛恨。西風吹動越人吟。故園迢遞重陽近。一夜月明千里心。</text>
<title>花山習陣次趙 存世 善繼韻</title>,<text>勇退無緣便乞身。一官猶荷聖君恩。淸宵對月遠遊客。長篴倚樓何處人。逆旅消愁憑麴蘗。窮途知己賴朋親。那堪明發還星散。世事浮雲逐日新。善繼原韻嶺外經年壬病身。至今猶未答君恩。那知此地因公事。忽漫相逢是故人。覆雨翻雲浮世態。白頭靑眼舊情親。明朝聚散眞無定。醉後還驚別恨新。</text>
<title>又示成 以敏 三古</title>,<text>霜露凄凄草木凋。孤城物色正蕭條。風傳皷角聲悲壯。月照貔貅夜寂寥。俎豆何曾學軍旅。毛錐焉用事弓刀。傍人莫笑西京薄。白首猶堪把節旄。</text>
<title>戱次浦陰韻</title>,<text>多君豪氣邁陳登。百尺高樓卧幾層。叵邑固宜須老手。諸姦應已攝威稜。文章自是三冬足。聲價誰知百倍增。只恨徐君相對泣。丈夫之淚亦難憑。浦陰原韻附 別使相在商山作擁▦朝日雪程登。淅瀝溪氷問幾層。潦倒斷盃肌有粟。吟詩覔句口生稜。心關餞別歡全減。目及棠陰恨倍增。李郭仙遊君莫忘。他年陳迹更誰憑。</text>
<title>贈送龍宮李 眞彦 秩滿還鄕</title>,<text>朱紱南來歲屢移。春風新長故山薇。君如蔡澤成功去。我似陶潛欲賦歸。漢水波暄魚更躍。西郊雪盡鴈初飛。遙知別後相思夢。應在鈴江舊釣磯。李公別築。在鈴江。故云。</text>
<title>八莒途中。次善繼韻。二首○咸安。以試官同往。</title>,<text>樗散何緣匠石收。倦遊三載已回頭。江山有約迎人至。歲月無情逐水流。悻悻不須明小節。棲捿聊且事卑陬。此身倘遂歸休計。只得休官便可休。客興悠悠爛不收。他鄕風物入搔頭。孤城寂寞門空掩。衰草荒凉水自流。斷梗飄飄關嶺外。長途杳杳海天陬。杜陵詩老眞堪笑。語不驚人死不休。</text>
<title>次玄風蓮池韻 二首</title>,<text>快馬單衫趁早行。暖風晴日鷰飛輕。凄凄麥浪靑迷壠。渺渺烟波綠遶城。但願樽前長對客。何須身後更留名。王程有恨無餘暇。猶喜新詩入眼明。芙蓉千朶映漣漪。好事何人解池。月照剩敎淸影蘸。雲來漸覺午陰移。公程縱有寧辭險。臣職當供不憚危。欲去還須留少頃。濡毫更和壁間詩。</text>
<title>次昌寧感古韻</title>,<text>頹垣破礎昔繁華。空舘寥寥一樹花。叢竹暗藏狐兔窟。黃茅低掩吏民家。憑欄不耐搔頭立。弔古難堪墮淚過。賴有林鶯能慰客。淸音時送兩三歌。</text>
<title>次花園韻</title>,<text>客恨還如春草繁。厨人夜語覺猶喧。征驂日日愁長路。歸夢時時向故園。已信雕虫眞刻篆。誰知老鶴更乘軒。天涯行役年年慣。此地重過識舊村。</text>
<title>贈別柳 舜翼 勵仲赴順天</title>,<text>秋鴻社鷰巧差池。洛北湖南更別離。張敞豈無治劇手。冦恂元有牧民資。波恬溟渤鯨鯢息。霜落汀洲橘柚垂。東閣春來梅興動。時因驛使寄相思。</text>
<title>謝林正字復送煑酒</title>,<text>松堂煑酒淡如油。妙處方知內法優。火活泉新齊氣力。蠟香椒烈備強柔。金莖瑞露濃初滴。赤岸晨霞暖欲流。持向病夫應有意。黃封曾識殿西頭。</text>
<title>寄養眞堂文 益周○二首</title>,<text>小屋如舟壓小坡。隔籬烟靄掩靑蘿。一麾江海歸來晩。三逕園林樂事多。短後尙能隨獵父。長竿終欲伴漁爺。紛紛榮辱君休說。世事年來不足嗟。三逕初開一草堂。歸來猶愛水雲鄕。槐林雨過蒼龍舞。麥隴風吹餠餌香。投紱得閒殊不惡。無灾當福更何妨。從今定作漁樵侶。白社桑林興味長。附養眞堂次韻山遶前村水遶堂。此中佳趣冠吾鄕。千竿階竹因風響。十頃園蔬得雨香。百歲浮生知有限。一尊沉醉亦無妨。盟深鷗鷺甘終老。林下逍遙白日長。</text>
<title>復次前韻 三首○借菊末章及之</title>,<text>水遶山圍護一堂。園林彷彿輞川鄕。雲生曉榻琴書潤。盤薦畦蔬匙箸香。溪友卜鄰殊不俗。漁翁爭席也無妨。年來漸識幽居趣。門掩孤村白日長。幽澗深林一草堂。考槃眞合碩人鄕。苽田雨足靑圭嫰。藥圃風暄紫艶香。老境閒居眞有味。農談村話更無妨。何時一訪陶元亮。看水看山軟語長。竹窓相接養眞堂。北含南隣阮氏鄕。如飮醇醪還自醉。若投蘭室久猶香。生同德秀亦何幸。得御李君眞不妨。爲問歸來三逕裏。東籬新菊幾叢長。</text>
<title>復次前韻 並及靜會堂復立之意</title>,<text>學徒當日會書堂。絃誦應如孔氏鄕。穿膝藜床心慮靜。藏書藝閣簡編香。焚坑盜賊俱催禍。俎䇺干戈兩有妨。起廢由來在俊傑。斯文庶使得延長。</text>
<title>苦雨。次養眞堂韻。</title>,<text>亂風吹樹擺幡幢。急雨蕭蕭灑竹窓。小屋如舟依短壠。渚溪學海亘長江。笙歌叢裏蛙千部。靑草池邊鷺一雙。萬斛覊愁無計散。陶潛無酒對空缸。</text>
<title>復次前韻 二首</title>,<text>一官何戀擁麾幢。歸掃淸風臥北窓。錦里園林收晩栗。浣花村落俯長江。尋山但辨靑鞋兩。聘士無煩白璧雙。擬向高陽池上去。接罹時復醉千缸。我心搖蕩若懸幢。君意虛明洞八窓。陶令歸情馳栗里。張公秋興滿吳江。耦耕林下還成兩。伴釣磯頭剩作雙。從此追隨如蚷蟨。相逢莫厭倒深缸。戰罷詩壇卷旆幢。將軍堅臥閉營窓。金牛莫信窺全蜀。木梯誰知蔽晉江。栢直焉能禦韓信。雲長猶可虜王雙。背城借一吾何敢。甁罄還慚更倒缸。</text>
<title>次堂字韻述懷</title>,<text>肉食何人坐廟堂。要令王化被窮鄕。仁心若達泉流遠。明德應添黍稷香。上下相交非少補。贒愚同力兩無妨。微臣未獻治安策。路隔長沙浩嘆長。</text>
<title>次久雨書懷韻 二首</title>,<text>龍公試手苦無端。一雨連旬意未闌。屋漏何由居廣廈。衣霑還欲蔭蒼官。濕薪破竈厨人㤪。長夜聞鈴遠客嘆。安得塩梅歸爕理。陰陽調順萬方歡。十年衣上禁城塵。林下歸來愧此身。故園空懸千里月。扁舟獨▣五湖春。是非衮衮丹心苦。歲月忩忩白髮新。盡把覊愁付甕蟻。休將禍福問波臣。一字落。</text>
<title>復次前韻。呈養眞堂。</title>,<text>雨餘新月掛簷端。獨倚松欞坐夜闌。荒穢不除陳子宅。疎慵懶入武城官。泥中曳尾須安命。棗下悲歌且莫嘆。一壑優遊無處興。半生詩酒有餘歡。</text>
<title>次養眞堂韻</title>,<text>磁石從能可引針。由來同氣更同心。幽蘭更覺聞香遠。美酒誰知有巷深。出峀無心雲共趣。遷喬求友鳥和吟。孤蹤倦翼君莫笑。只要閒飛不作霖。</text>
<title>七夕。復次前韻。二首</title>,<text>五色絲穿乞巧針。樓前苽果又齊心。人間女兒情懷淺。天上佳人別恨深。烏鵲橋成誰復見。古今詩客幾多吟。千行雨淚君莫哂。大旱終成潤物霖。詩病年來不受針。待君佳句發吾心。閒來轉覺山林靜。老去方知歲月深。日落遠村歸鳥噪。露寒金井候蟲吟。傍人莫笑漁樵侶。坂築猶爲濟世霖。</text>
<title>復次塵字韻 二首</title>,<text>東華不踏軟紅塵。林下歸來愧此身。遠樹當窓遙送碧。長松迷塢巧藏春。年光似水滔滔去。世事如雲衮衮新。久押漁樵爭席罷。前銜誰識是朝臣。西風空障庾公塵。未信儒冠解誤身。莊舃悲歌越中暮。杜陵旅食洛陽春。看花東觀人何在。種豆南山草自新。故國凄凉喬木老。不知誰是世家臣。</text>
<title>復次征婦韻</title>,<text>珍重寒衣密密針。行行縫盡萬端心。金風切切犀帷動。霜月凄凄繡閣深。垂淚相看銀燭焰。悲啼互答砌蛩吟。當年干舞蠻夷格。徯后爭看望若霖。</text>
<title>次養眞韻 二首</title>,<text>閒來無處暢愁懷。寂寂空堂晝掩柴。衰柳西風飜露葉。晩蟬殘照鎖秋槐。孤蹤未慣朝金闕。幽夢時猶到玉階。何日重歸鵷𪆽序。免敎工部着麻鞋。林下逍遙可遣懷。蒼蒼落日木蘭柴。藏名久欲投詩社。晦跡還須隱市槐。山色到秋靑入戶。苔光得雨綠侵階。此身正向江湖老。能着平生幾兩鞋。</text>
<title>復次塵字韻 二首</title>,<text>林下棲遲遠世塵。一丘一壑可容身。北牎風月渾依舊。南畒巾車尙及春。爛熟烹葵猶當肉。香炊雲子更嘗新。江湖憂國徒爲爾。廊廟勤勞有大臣。靑衫十載困風塵。白首歸來見在身。坐久虛堂生夜白。暖回陰谷發陽春。年光似箭驅人急。世事如雲過眼新。聞道聖明推異數。恩波猶自及孤臣。</text>
<title>次養眞韻</title>,<text>名區不許俗人覘。老樹奇巖興轉添。雨露均分霑草木。乾坤無意擇鴻纖。烟橫大野低靑幔。日耀平沙凈素縑。貪玩不恩歸路遠。斜陽已報下疎簾。</text>
<title>九日登高。次杜子美韻。</title>,<text>秋晩亭臯葉正飛。霜林物色轉霏微。一年佳節難虛度。九日淸尊盡醉歸。白髮滿簪羞落帽。黃花臨砌耀殘暉。歸來無以添餘興。只有村醪可典衣。</text>
<title>復次前韻</title>,<text>斷鴻時逐斷霞飛。秋色還兼暮色微。良會無多須劇飮。佳辰不醉敢言歸。臺邊落木悲殘歲。天際輕雲送夕暉。節序相催愁客子。他鄕猶未授寒衣。</text>
<title>柱笏軒次亨吉韻 高山</title>,<text>凜凜君才切玉刀。元龍百尺氣增豪。濠梁早悟魚游樂。枳棘誰知鳳翼高。滿目瘡痍心獨苦。一區猿鶴夢徒勞。何時共結江湖約。散髮滄洲與子遨。</text>
<title>出郊寓興</title>,<text>階上春殘落數蓂。強扶衰病出郊坰。岸頭飄泊楊花白。雨後高低麥壠靑。鷰子東風尋古壘。鸕鷀西日曬疎翎。淸談不覺沉痾散。歸路何嫌帶月星。</text>
<title>次登飛浪亭韻</title>,<text>二樂亭亭俯碧溪。方輿古迹杳難稽。層巖𡾋碨臨前砌。烟草微茫接遠堤。勝賞固應諧夙願。名區猶幸近幽棲。淸談不覺沉痾散。歸路何嫌落日西。</text>
<title>復次前韻。戱養眞。</title>,<text>山翁何獨不歸溪。蘇子文章似滑稽。檻外重峯靑暎戶。臺前流水綠侵堤。亭名二樂堪終老。地號安川可托捿。何日重遊乘興去。淸談穩送夕陽西。</text>
<title>次塔亭觀射韻</title>,<text>塔亭高處足奇觀。白石磷磷桂樹團。會射應同矍圃上。羣贒不减竹林間。穿揚却笑非猿臂。破臼何能似月彎。自是其爭君子也。一尊相飮且相歡。</text>
<title>又次二樂亭韻</title>,<text>至樂休令俗子知。峨洋高趣兩相宜。藍輿未可追元亮。藜杖時應覔左慈。興廢固知元有數。盍簪猶喜盛於斯。名區播美流傳遠。人物他年記一時。</text>
<title>寄養眞堂</title>,<text>此生飄蕩更何求。北去南來歲五周。琴上峨洋曾共趣。壺中日月憶同遊。溪山入夢長如畫。世故驅人不少留。會待蓴鱸秋興足。故園歸去醉夷猶。</text>
<title>淸風來故人</title>,<text>一陣淸風起快哉。披襟無異故人來。竹林猶自回靑眼。河朔何須倒百盃。諷詠舞雩無盡興。高歌豐沛有遺㙜。斯疎未可▣嫌煩。莫逆心懷待子開。一字落</text>
<title>復次前韻寄養眞堂</title>,<text>久荷餘波德照鄰。他鄕猶喜得依仁。山林勝集追遊慣。詩酒逢塲笑語親。異世同調思管鮑。一村相接似朱陳。誰知聚散還無定。各作參商兩地人。</text>
<title>洪興道 可臣 寧原君挽詞</title>,<text>早退當年返故園。應將軒冕等浮雲。家聲不匱書香遠。里社猶懷杖屨尊。忍見斯文今日喪。還嗟耆舊幾人存。南天漠漠星收彩。絮酒無緣奠九原。</text>
<title>李陽川 善敏 挽</title>,<text>少日交情老益深。同庚同里又同襟。春遊幾共風雩詠。夜枕時隨月榻吟。栗里高懷付歸興。桐鄕遺愛在民心。要知積善留餘慶。看取三槐滿樹陰。</text>
<title>晉興君姜 紳 挽 又有四律挽詩</title>,<text>早年高步入薇垣。晩作耆英世共尊。荊樹花開會兄弟。政堂梅發長兒孫。畏人淸德追胡質。稱孝佳名慕子騫。欲識傳家餘慶遠。三槐交翠暎朱門。</text>
<title>次許知事 晉 庚申之作 三首</title>,<text>長夜寒齋抱病身。不眠非獨守庚申。三彭訴過寧非誕。古俗相傳倘或眞。上帝昭臨何敢隱。人心明鑑亦如神。焚香當似趙淸獻。徼福無如陰子春。歸來林下一閑身。筭老重經兩戊申。事往飛鴻如過眼。夢回隍鹿亦非眞。奴星不解追窮鬼。孫賈焉知媚竈神。獨掩衡茅三逕晩。園花庭草報新春。險阻艱難萃一身。室人詈我更申申。田園歸去思平澤。谷口窮耕憶子眞。路上揶揄逢笑鬼。囊中羞澁欠錢神。唯當日飮無何計。淸興全輸麴米春。</text>
<title>又次期字韻</title>,<text>一曲玄琴玉柱危。知音何處有鍾期。郢中白雪無人和。夢裏周公覺我衰。未信跛𨀘隨絶足。誰言腐鼻尙神奇。要須飮此淸泉水。冷暖終當得自知。</text>
<title>戱詠林下夫人 俗稱木通實</title>,<text>絶代佳人在谷中。梳風沐露淡丰容。新粧不借朱鉛力。眞態還兼色味濃。置驛端宜貢妃子。齊眉聊且進梁鴻。夫人不减謝家女。尙有泠泠林下風。</text>
<title>報客鶴 月課○代人作</title>,<text>玄圃何年別舊林。孤棲猶賴有知音。風前已斷思歸夢。籠底還深戀主心。報客不須題鳳字。入雲唯見放仙禽。縞衣明月梅花畔。淸興應添處士襟。</text>
<title>黑甜 月課</title>,<text>日永宮壺午漏添。北牎歸臥等羲炎。都忘世味多酸苦。盡把閒情付黑甜。南郭枯梧風習習。㓒園蝴蝶夜厭厭。聖門朽木誰知戒。自笑疎慵不受砭。</text>
<title>白雲寺。贈靈師。</title>,<text>一燈明處萬緣空。共坐蒲團夜正中。業白渠爲菩薩縛。草玄吾亦子雲窮。王侯螻蟻同邱壠。食肉藜羹付化工。吾道異端雖異趣。做來爭得幾多功。</text>
<title>奉贈柳西坰 根 再使湖西</title>,<text>公山形勝載輿圖。起廢誰知是廟謨。勞來安居民不擾。經營勿亟衆歡趨。山連鷄岳金湯固。境接熊河壤地腴。顧我才非張老頌。詎將輪奐賁名區。</text>
<title>西坰得一句曰。沙白江添碧色多。足成一律。示西坰。</title>,<text>錦水龍巒傍郭斜。城池表裏帶山河。樓高眼豁長郊遠。沙白江添碧色多。全蜀重臨奚獨武。維楊再赴共稱何。憑欄更覺增豪氣。百尺元龍不啻過。</text>
<title>贈別河景遇赴狼川 二首</title>,<text>形勝關東二十州。虎溪風景最淸幽。樓觀海日金鴉翥。城擁雲山翠䯻浮。千里分携驚白髮。一樽相對轉靑眸。音書別後知難繼。魚鴈頻傳慰遠愁。亂後風塵日日鏖。歸來都下事如毛。十年聚散隨雲變。半世浮沉入夢勞。騁遠應須展驥足。割鷄焉用試牛刀。明春報政知爲最。拭目行看五袴謠。</text>
<title>月溪道中</title>,<text>路入龍門石棧長。秋光水色凈無雙。千山錦繡耀朝日。萬頃玻瓈動碧江。地利雖云眞設險。民嵒終是固難降。由來修德堪爲國。莫恃金湯保一邦。</text>
<title>次芍藥韻</title>,<text>綽約仙姿倚粉壇。梳風沐露覩新粧。芳心自有無言意。艶姿天敎抵死香。不向東隣窺宋玉。應隨春夢惱襄王。繁華易逐年光老。莫惜新詩滿錦囊。老。一本。作去。</text>
<title>次時晦韻</title>,<text>鄭子淸談玉雪霏。才超三絶入玄微。鷓鴣詩就傳應遠。白雪歌成和亦稀。直在履聲猶可識。惠垂溱洧不須譏。歸耕谷口知何日。要向春山共採薇。時晦原韻附 在利川仁濟席上。時晦遞正言下鄕。○時韓壽民爲牧使。打窓殘雪落霏霏。壁裏靑燈曉轉微。尙父雲仍官獨冷。穉王骨相古應稀。寬文柱後方騰頌。繫馬階前屢困譏。昔日履聲誰記憶。白頭咬得故山薇。</text>
<title>次楊根李生 球 見贈韻</title>,<text>孤村深邃帶江流。中有閑人事事幽。半世藏修非物外。一生安穩是良謀。秋泉更飽烟霞趣。𤱶畒何關肉食憂。靑眼相逢那易得。天敎雨雪爲遲留。</text>
<title>寓興</title>,<text>天道由來自坦夷。世人穿却生凝。洪纖盡入包涵裏。甘苦同霑雨露滋。萬古不磨惟性理。三綱所願只民彜。憑君莫嘆吾生晩。心上軒羲此一時。</text>
<title>偶吟</title>,<text>湖海歸來鬢雪斑。驪江江上屋三間。行吟處處逢漁父。獨寐時時有考槃。世味飽諳如食橘。名塲備涉若觀瀾。懸知券外非吾力。且樂身前一日閒。</text>
<title>次歟字韻。贈仲善。</title>,<text>人道由來在學歟。昔贒猶自帶經鋤。彜倫不外三綱理。性命皆俱萬物初。莫使牛羊傷草木。要令飛躍似鳶魚。男兒事業須努力。勤向螢牕讀古書。</text>
<title>石亭同遊。次仲善韻。</title>,<text>林間細路入雲微。蘭若尋僧欵竹扉。塵世謾勞雙蠟屐。江湖猶欠一簑衣。時危客子愁無奈。草綠王孫恨未歸。美景良辰那易得。淸談不覺到斜暉。</text>
<title>次仲善韻</title>,<text>四海干戈未息兵。貔貅處處擁重城。三年月篴悲關塞。萬里風烟接帝京。客夢有時迷舊路。滄浪無計濯塵纓。何時舞羽敷文德。竟使頑苗格帝庭。</text>
<title>次養眞堂韻</title>,<text>歸鴈翩翩北向秦。客心惆悵又逢春。陽坡暖日連芳草。汀渚晴烟散綠蘋。老病轉傷看勝景。覊愁還㥘値良辰。何時更叙蘭亭會。共輾香輪紫陌塵。</text>
<title>挽尹汝晦 曄</title>,<text>閭里從遊歲月長。中間人事兩茫茫。風塵關北三年別。樽酒湖西一笑忙。薄俗幾防萋斐舌。功名分付積薪塲。九原應抱無窮恨。鶴髮凄凉尙在堂。</text>
<title>別友生謫官</title>,<text>五雲閶闔銷沉沉。天遠難聞叫鶴音。被褐誰知懷白璧。揮鋤猶自擲黃金。靈均憂國離騷賦。卜子悲歌振履吟。恨極無如貧賤別。呑聲躑躅古猶今。</text>
<title>有感</title>,<text>亂後民心若死灰。如何徵斂又重催。詩人感慨悲童羖。家室流離詠谷蓷。泉客明珠終化血。泰山哭婦正堪哀。何時北闕寬書下。爭頌王言有大哉。</text>
<title>憶長安有感</title>,<text>西望長安在日邊。繁華盛事夢依然。詩人共詠都人士。遊子同悲麥秀篇。上苑鶯花愁寂寞。新豊鷄犬恨迍邅。何時得見昇平日。竟使遺氓復舊廛。</text>
<title>水州門樓感懷</title>,<text>落日孤城獨倚樓。懷鄕訪▣思悠悠。山河依舊人何在。天地無情水自流。細柳新浦多少恨。蒼烟老木古今愁。憑欄強制新亭淚。恐被傍人笑楚囚。一字落</text>
<title>雪城感懷 二首</title>,<text>旅舘逢春意轉愀。孤懷耿耿似悲秋。脾寒夜半生淸餓。身遠天涯動客愁。三載干戈塵漠漠。十年人事夢悠悠。江湖舊跡難重省。浩蕩烟波沒白𩿨。湖上春風鴈獨回。天涯久客欝孤懷。梅香院落猶含雪。草滿池塘半翳苔。洛下舊遊多喪逝。江南新賦極悲哀。佳辰未制思鄕淚。老抱何由得自開。</text>
<title>芹田</title>,<text>穿渠引水作芹田。翠葉離披擁渚邊。赤脚每因春雨襭。香根時向石鐺煎。魯宮寂寞空流水。金谷凄凉鎖暮雲。欲向九重思一獻。微誠還愧野人偏。</text>
<title>送元通判仲英 豪 赴鷄林</title>,<text>月城佳麗舊東京。興廢千年一夢驚。文物不隨羅代盡。笛聲猶帶萬波淸。風流別駕人如玉。歌舞華筵酒滿觥。去去何須空惜別。南州從此播英名。</text>
<title>送辛戚兄 敏中 從軍嶺南</title>,<text>北風吹樹雪初殘。匹馬南行去路難。關月彎回弓影動。邊霜輝暎釰光寒。轅門晝靜狼烟息。鰈域波恬島嶼安。遙想陟岡瞻望處。瘴雲江霧杳漫漫。</text>
<title>哭四忠臣 哭高敬命而順，劉將軍克良，柳彭老亨叔三首。見日錄。</title>,<text>籍籍聲華斗以南。平生忠義死無慚。敢言不下呂司諫。封事亦追胡澹菴。爲利邀名非素志。損身殉國是奇男。何人更叙中丞傳。留與靑編作美談。趙憲汝式。</text>
<title>夜夢入塲對策。覺後有感。寄仲善。</title>,<text>憶曾三五少年時。場屋聲華出等夷。紅杏碧桃羅隱恨。東塗西抹薛能悲。一名始遂朱顔改。萬事無成白髮垂。半壁靑燈風雪夜。夢中時復入荊圍。</text>
<title>丁卯正朝日。入直太常。有感。示李剛中 惟侃。</title>,<text>今年八十是頤期。甲子那知再見之。兔走烏飛晷刻過。鍾鳴漏盡夜行遲。已經尙父釣璜日。未及武公箴戒時。畢竟唯當乘化去。樂天知命復奚凝。</text>
<title>寓居星山村舍。述懷。二首</title>,<text>卜築伽倻山下村。門前流水似桃源。主人年老身無事。坐客農談日到曛。井耕田知帝力。乞歸優許感君恩。從今定作漁樵侶。爭席爭隅不足論。隣家猶似瀼東西。茅屋松籬隔一溪。山市開時知近利。栗林深處自成蹊。仙區秪合幽人宅。德里宜爲隱者棲。他日誰傳輿地誌。孤雲遺跡庶同稽。</text>
<title>次許知事 晉 憂旱韻</title>,<text>花竹春來作友于。閉門高臥是良圖。墻頭每過東鄰酒。園上時鋤數畒蔬。肉食自能憂水旱。藜羹何必㤪焦枯。聖君應效桑林責。霈澤行看萬物蘇。</text>
<title>又次效吳體</title>,<text>不慕元公于蔿于。唯思鄭俠獻民圖。嘉猷何補廟堂策。陋巷自甘藜藿蔬。寸鱗倘許西河决。匹婦應無東海枯。安得天瓢滴馬鬣。能令一勺萬方蘇。</text>
<title>宣陵差祭歸路。歷入奉恩寺。示盧正郞景福。</title>,<text>老年供職本來難。大祝還兼典祀官。燭暗不分魚魯字。眼昏猶恐濬宗看。仍過古寺逢僧話。却喜愁膓得酒寬。歸路莫愁山月暮。佇看新月出林端。</text>
<title>次辛鱗伯韻。贈別歸嶺南。二首○復次二首</title>,<text>驪駒將發莫悤悤。別恨覊愁兩不窮。啼鳥驚心催落日。流年過眼又春風。多情語鷰穿林外。着意飛花點酒中。莫惜留連拚一醉。前期杳杳幾時同。疎慵眞如世相違。末路還嗟聖道微。已覺百年今過半。誰知三策是當歸。隣家酒熟花爭發。庭院春殘絮欲飛。更欲與君謀一醉。別斯漸近轉依依。華緘開處手忩忩。滿紙珠璣意不窮。玩讀豈徒揩病眼。披來轉覺去頭風。閑中遣悶詩三上。身上忘憂酒一中。近待床頭春甕熟。綠酒相對與君同。天時人事巧相違。大隱何人托少微。已識在山爲遠志。誰知良策是當歸。濠梁早悟觀魚樂。骨相何須肉食飛。自有吾家衣鉢在。莫言迦葉是眞依。</text>
<title>金浦途中</title>,<text>一年塵土滿衣裘。偶作湖山十日遊。楊柳磯頭藏宿鷺。桃花波上點漁舟。春光淡蕩芳菲節。野色蒼茫烟霧洲。日暮歸來淸興發。高吟不覺破閒愁。年。一本。作生。</text>
<title>自警 丁卯年</title>,<text>修德惟當日日新。由來明鏡易生塵。初心耿耿長如在。古道茫茫不得眞。一息尙存安敢懈。寸陰堪惜庶能勤。武公九十猶箴戒。矧我于今僅八旬。</text>
<title>安岳客舘。仰次先君懸板韻。</title>,<text>霜露餘哀到白頭。那知遺墨在高樓。忍看手澤渾如昨。轉覺吾生漫若浮。灑淚白雲空北望。傷心華屋過西州。如今已置遊方戒。聊和前篇記遠遊。</text>
<title>贈送次兒 希震 還配所</title>,<text>天涯歲暮多風雪。嗟爾胡爲獨遠征。聚散固知元有數。別離那得更無情。霜寒野店聞鷄早。雲暗關河見鴈橫。努力唯須飽喫飯。只應明月照丹誠。</text>
<title>次宋灘翁 英耉 述懷韻</title>,<text>白髮紅塵成底事。支離空復此淹留。雲關岫幌圖書靜。北去南來歲月流。黃犢閒眠芳草岸。白𩿨飛入海棠洲。一聲蘆管吹何處。自是無㤪似有愁。</text>
<title>翰林公遺集[郭麟]</title>,<text>感渡海詩扶桑之海遠無極。萬里蒼蒼接天色。有夷生在海中央。木道纔通變難測。聖明本自置度外。邊將貪功謀欲得。受命東征自往年。東南師旅期六月。千艘駕浪會一歧。十丈風帆檣欲折。相望涉夏不交鋒。辛苦何須爲君說。炎風瘴霧熏著人。滿海浮屍寃氣結。望舒盈潮落生。九月已當三十日。是時八極顚風來。擊破蒙衝何太疾。蒼黃誰借千金壺。枉敎壯士探蛟室。哀哉江南十萬人。攀依絶嶼赤身立。如今恨骨與山高。永夜覊魂向天泣。當時將帥若生還。念此能無增欝悒。壯哉萬古烏江上。耻復東歸棄功業。逸鷄詩 鷄。一作鷂。有諷意。夏凉冬煖飼鮮肥。何事穿雲去不歸。海燕不曾資一粒。年年還傍畫樑飛。廣淺南郊詩 扈從時作百官連幕夜成城。燈火依俙拱北星。三節皷闌紅日湧。羽林前隊過長亭。直廬山詩半鉤疎箔向層巓。萬壑松風動翠烟。午漏正閒公事少。倚窓和睡聽匀天。東郊詩信馬尋春事。牛兒方力耕。鳥鳴天氣煖。魚泳浪文平。野蝶成團戱。沙𩿨作隊行。自嫌隨燕雀。不似𪆽鷀淸。上金相周鼎詩 時金公鎭邊秉匀登右揆。杖鉞鎭東維。入幕多鵷鷺。連營擁虎貔。皷樓晨氣壯。角壘夜顔悲。籌策尋黃石。詩書討絳帷。鎌倉走珍幣。玉塞捲旌旗。仗靜鵰鷹叫。畒稀駿馬覊。軍情堅有倚。地面凈無疵。莫理平吳艦。宜沉上峴碑。卦高秋後鑑。分迫月中枝。將相兼宗伯。天敎少暇時。詠橘樹詩誰把黃州種。移栽禁御傍。脫身辭瘴海。托根近宮墻。玉瘦叢多刺。雲繁蘂有芒。春葩渾帶白。秋實正含黃。結露凝爲腦。生綃用隔瓤。摘宜煩素手。熟必待淸霜。噀露沾衣袖。飛泉沃肺膓。縱經淮水遠。不减洞庭香。氣味含仙界。音塵隔故鄕。誰云非土性。只爲被恩光。恥與千奴幷。惟容四皓莊。君看圯上老。去楚佐高皇。壽康宮觀獵詩原上雨初霽。燒痕春色新。一鷹如箭疾。萬馬若雲屯。雉困還遭犬。麕迷不避人。長楊賦未畢。慚愧諫院臣。龍化院賞蓮詩 靑邱風雅云。公在翰苑。雨中跣足。持傘獨至。崇敎寺池上。作此詩。賞蓮三度到三池。翠盖紅粧似舊時。唯有看花玉堂老。風情不减鬢如絲。追和詩 後孫說龍頭選入鳳凰池。先祖風流擅一時。舊業如今誰復繼。遺篇讀罷淚如絲。</text>
<title>永慕亭詩[陽村權近]</title>,<text>倜儻壯元郞。落落志節奇。拜命使絶域。殉國忘吾私。樓船去不返。杳杳終難追。孝子抱永慕。戚戚多苦思。晨興日東望。滄海何淪漪。海水亦云淺。此恨無有涯。海水有時渴。此恨無窮期。賢孫搆斯亭。欲寓心所悲。哀哀起攀號。栢樹多枯枝。居諸照下土。出自東方來。音容不可接。涕流自相垂。邈矣墳上草。西靡空離披。由來忠孝門。餘慶當不衰。陽村。卽通憲公之外孫婿也。○壯元公之墳在日本。而墳草皆西向靡。故此詩中言及之。</text>
<title>永慕亭詩。[柳巷韓脩]</title>,<text>至元天子建皇極。梯山航海無南北。惟時日本獨不庭。我遣信使示威德。廷臣縮頭皆自私。不願將身馳不測。吾州之豪郭壯元。胸懷直與天地寬。忘軀殉國是素志。受命甘爲書狀官。過門不與妻孥別。掛帆萬里輕波瀾。海天茫茫鴈飛絶。誰識子卿持漢節。欒欒有子獨在家。東望日夜膓肉熱。陟岵兩眼墜玄花。號天寸心凝赤血。天憐終身慕不衰。侍側特送麒麟兒。兒心只欲寧親軀。溫凊甘旨無所。自知不足以悅親。知無不爲常孜孜。新亭結搆得處所。冬不多寒夏無暑。旣開方沼引泉流。更植嘉卉迎鳥語。百年養志儘怡愉。忠移於國懷此都。守道何曾枉尋尺。至今猶自範馳驅。所以位不滿其德。公不怨尤傍人吁。嗚呼吾鄕所矜式。巨手作記光竹帛。滔滔四海百萬億。幾人能盡臣子職。乃知永慕亭三世。天下後世來取則。吾家先世自前朝。已稱名閥。世以淸白傳家。至翰林公諱預。文章德望。爲世所重。李齊賢所謂壯元及第不爲聖者。公之謂也。至壯元公諱麟。忠直有大節。其使日本。抗節致死。墳草西向而靡。忠感之誠。豈不信乎。正郞公諱雲龍。終身孝思。通憲公諱延俊。還先繼志。具載於牧隱永慕亭記。其所謂朝夕如一刻。子孫如一身者。其爲慕也不曰永乎。至文良公諱樞。當麗氏革命之際。見同門人鄭夢周遇害。仰天太息。遂與杜門諸賢。同隱以終焉。噫。一門忠孝大節。輝映史冊。李穡所謂喬木世家者。不亦宜乎。後之子孫。宜有餘慶。而累世不顯。生負公諱完。有才不售。先大人諱懷英。位不滿德。家兄不祿無嗣。吾亦蹭蹬半世。所望於諸子者。姑無所成。何天之所報如是耶。古人所謂天將大其報。故遲之若是耶。書此。旣以自警。又以警乎子孫焉耳。</text>
<title>古今著書者多矣。虞卿之書。有皮裏春秋。而非窮愁則無以著也。王符之書。因譏切時人。而非疾世則無以作也。其他歐公之歸田錄。東坡之志林。菊坡之叢話。皆是有爲而作也。至於我東。亦有李仁老之破閑集。李濟賢之櫟翁稗說。思齋之摭言。慵齋之叢話。皆是歷記時事。有關風敎者耳。余之所著。何敢比於前人乎。盖有不得已者。何者。武節公之慶源別章。提學公之貢院唱和。安亭之遺稿諸篇。非他人所得見者也。余若不錄此篇。終必至於泯滅而無傳。豈不深可惜哉。况乎祖先世系之傳派。一時交遊之事跡。皆錄於此。爲子孫者。他日覽之。則如聞其警咳而親承提挈也。使孝悌之心。油然而發者。其不在於此篇乎。然則此錄之傳不傳。繫於子孫之贒不肖如何耳。豈不有關於家訓乎。萬曆四十七年春。浦翁跋閒中偶吟。二首七絶。</title>,<text>殘雪疎籬日欲沉。雀羅門巷斷來尋。寒齋呵筆慇懃寫。他日誰知此老心。空掩塵編愧蠧魚。書生事業竟何如。虞卿自有閒中樂。不爲窮愁更著書。</text>
<title>述懷 七律</title>,<text>老去心懷不自寬。獨來窮巷掩柴關。鬢邊剩見千莖雪。心上空餘一寸丹。蘇子有田唯破硯。陶潛無酒且休官。床頭易在時時玩。擬向殘年保歲寒。</text>
<title>遣懷 二首</title>,<text>世路羊膓豈足嗟。直將歸釣漢江槎。漁簑好逐玄眞子。蠟屐行尋謝永嘉。茶竈藥床新活計。靑箱黃卷舊生涯。人生此樂從天賦。莫向兒曹謾自誇。山林城市兩非眞。所貴行藏任屈伸。明月淸風是公物。玉堂金馬屬何人。陶公宅畔松筠老。工部門前鳥雀馴。晩歲優遊自可樂。區區肯向俗人陳。</text>
<title>次松亭崔都督 鎭邦 韻</title>,<text>病馬休思十二閒。此身曾是誤儒冠。盈床簿領何時了。引睡文書盡日看。千里江山歸夢遠。一區猿鶴舊盟寒。南冠空戴不歸去。始覺人間行路難。松亭原韻才禀驅人不借閒。白頭今復戴塵冠。春泥滑滑貪程去。佳境時時駐馬看。江雨夜來沙岸沒。洞雲朝散玉峯寒。溪山處處皆堪醉。半世空吟行路難。</text>
<title>灘翁宋淸風 英耉 次</title>,<text>作官隨處自無閑。恨不當年早掛冠。入目風烟行色遠。滿庭花月好誰看。雲邊畫閣三更夢。江上高樓五月寒。爲此遲留終未去。却憑詩句說艱難。</text>
<title>西原。次松亭感舊韻。松亭。以試士。往西原。</title>,<text>講帷初闢許同臨。試士無令枉尺尋。喜見塵編餘古籍。時聞鴂舌變蠻音。文辭且莫求糟粕。聖訓何須識淺深。不學由來是禽犢。却慚頭上有纓簪。松亭原韻西原樓觀昔登臨。佳麗風流杳莫尋。城上晴雲今日態。林間啼島舊時音。王孫草綠人何在。帝子花飛恨更深。十載重來多感慨。白頭搔短不勝簪。灘翁次寒碧高樓江渚臨。芳華自恨太遲尋。墻蜂鬚蘂已愁色。幕燕觜泥空好音。出洞正當靑草晩。入山應對綠陰深。追隨却喜膠投㓒。來去還慚塵滿簪。</text>
<title>次灘翁述懷韻</title>,<text>白頭京洛三年別。靑眼湖西十日留。世事紛紛雪易散。年光苒苒水同流。朝來拄笏窓前峀。夢裏扁舟江上洲。明日東西各分手。落花啼鳥揔堪愁。灘翁原韻春風吹草催歸意。遊子銷魂不可留。山日落時樹色暝。江雲斷處歌聲流。摘花揷髮濕鵑血。擧網得魚分鷺洲。罇前自覺有餘興。別後那堪無限愁。松亭次三十年前遊子意。臨歧言別更遲留。人生有限幾時了。野水無情空自流。垂柳暗藏紅蓼岸。落霞斜暎白蘋洲。世間萬事雲俱變。身外浮名揔是愁。</text>
<title>次灘翁戱吟韻 五律</title>,<text>鳥獸非吾侶。宣尼是我師。惟當供爾職。不敢怨明時。彭澤賦歸去。楚狂歌已而。行藏各自愼。此意有誰知。灘翁原韻坐作人天地。行成有我師。靑山暮春日。芳草夕陽時。亂絮化蒼者。昏花病視而。苟能介然用。歸路幾難知。松亭次四方靡所聘。一室有餘師。松菊猶存日。江山欲暮時。掛冠斯可矣。從政者殆而。萬事君休問。浮沉我不知。</text>
<title>次松亭詠懷韻 七律</title>,<text>鬢毛蕭散任飄蓬。懶向東華躡世蹤。官事撩人猶衮衮。文書推案更重重。歸心每繞扁舟月。鄕夢空傳萬壑松。孤坐客窓愁不寐。五更欹枕聽疎鍾。松亭原韻風埃堪歎斷根蓬。飄泊東西不定蹤。老樹無花春寂寂。亂山將暮翠重重。故園消息雲邊鴈。志士胷襟雪裏松。白首丹心空耿耿。夢中猶聽五更鍾。灘翁次家如原憲門生蓬。身似浮雲無定蹤。芳草閒花九十日。靑山綠水幾千重。衰年作客恨彈釰。落日思人愁倚松。萬事由來皆一夢。莫言塵世各龍鍾。</text>
<title>次松亭遺懷韻</title>,<text>鄕思撩人撥不平。隔窓啼鳥盡情鳴。一官專是爲貧計。半世還慚儒者名。客裏傷春偏有感。老來臨別倍多情。夕陽芳草長亭畔。畫角時聞三兩聲。松亭原韻 偶吟得鳴字窮達何曾㤪未平。老來猶自以詩鳴。世間好事皆虛事。身外浮名是強名。白日陰晴翻覆手。黃金多少淺深情。柴扉晝掩無人問。唯有林鶯不惜聲。灘翁次當官要法在衡平。言責還慚仗馬鳴。連軸詩書眞事業。堆床簿牒豈功名。身隨試講忝高會。論入江山無世情。明日東西各分手。折梅須寄相思聲。</text>
<title>次松亭暮春惜別韻 七絶○三首</title>,<text>我向湖西君向東。東西分散路歧中。他時相憶知何處。兩地唯看月色同。君向東州我向西。江山隔遠路高低。明年春到君應到。人事天時未可齊。滿酌離盃君莫辭。相思他日夢耶非。東風立馬無窮意。悵望春歸君亦歸。松亭元韻 三首送春兼復送君東。離思茫茫滿路中。莫道春風取花去。淸陰分與四方同。送春兼復送君西。千樹花殘日欲低。莫道明年春又至。浮生聚散奈難濟。一盃滿酌不須辭。萬事人間多是非。此日胡爲還可惜。惜春况復惜春歸。灘翁次 三首君送我我向東。東君與我曾相愛。期我千山萬山中。落花寂寂無人見。此懷應知君我同。我送君君向西。西方有美人。山遠路高低。君雖別我還相隨。不可之楚又之齊。陶淵明歸去來辭。言覺今是而昨非。送人送春已多感。啼鳥又曰不如歸。</text>
<title>再次。呈灘翁，松亭兩益。</title>,<text>歸興還隨馬首東。桂花應發舊山中。葛洪丹鼎秋方鍊。靈藥須分俗子同。彈琴臺北達川西。篳戶松籬白屋低。中有幽人臥雲壑。世間榮辱眼中齊。萬鍾唯有古人辭。五十誰知蘧瑗非。莫道江東有張翰。秋風未起已思歸。松亭。又步前韻。三首滿樹梨花小閣東。子規來叫月明中。幽人半夜淸無寐。身世洽然羽化同。水流東去夕陽西。何事區區皓首低。㓒園傲吏誰能識。天地曾將一指齊。西浦灘翁絶妙辭。松亭欲和愧才非。故山花落知多少。春盡湖西客未歸。</text>
<title>次畦翁趙 翊 棐仲韻 時畦翁謫居公山。共遊甲寺。</title>,<text>憐君苦節抱氷霜。嶺外音容隔渺茫。萬里朝天關路遠。十年憂國鬢毛蒼。江潭憔悴逢漁父。湖海飄零憶孝章。今日偶成萍水會。佳辰猶喜趁重陽。畦翁原韻交盖鰲山已十霜。中間人事兩茫茫。風塵渺渺音書斷。聚散悠悠鬢髮蒼。客裏襟懷憑夢想。天涯顔面倚詩章。逢秋始趁匡山約。崖菊巖楓媚夕陽。</text>
<title>又次畦翁韻</title>,<text>別來虛度幾星霜。萬事人間付混茫。衰鬢逢秋愁裏白。故山依舊夢中蒼。南州已分終投老。北闕何須更上章。此後重逢何處是。窮栖還逐鴈隨陽。畦翁原韻鬢髮侵侵已雪霜。曾遊欲記意迷茫。霜酣萬壑秋濃淡。寺閱千年木老蒼。交塵自多瞻玉樹。投瓜猶幸得瓊章。仍驚聚散還無定。明日黃山隔錦陽。</text>
<title>贈畦翁 同遊孤雲寺作</title>,<text>與君流落偶相逢。陳跡飄飄似轉蓬。出處升沉十年後。悲歡聚散一樽中。秋深古寺山圍座。霜落前溪水暎空。明日東西各分手。孤雪獨鳥恨無窮。畦翁次韻詩老今從飯顆逢。十年蹤跡愧飄蓬。白頭靑眼深秋後。黃葉丹楓古中。人事有期眞筭瓮。客懷無賴謾書空。淹留兩日多淸賞。踏盡烟霞石路窮。</text>
<title>次畦翁</title>,<text>天涯歲暮又逢君。蘭若登臨對夕曛。旅舘燈靑曾入夢。匡山頭白更論文。飄飄我跡如風絮。靄靄君詩似領雲。投老歸來同活計。故山烟月得平分。畦翁原韻邂逅天南舊使君。同攀危磴倚斜曛。但傾北海樽中酒。莫作東坡嶺外文。鏖枕亂砧驚短夢。入簾新月破重雲。衰年此會三生幸。靜榻消香到夜分。</text>
<title>贈畦翁</title>,<text>溪上秋光馬亦驚。黃昏到寺路縱橫。靑山暎戶僧房靜。流水穿階客夢淸。空谷來風終夜響。亂峯留月半窓明。佳辰又値黃花節。欲伴騷人賦落英。畦翁次韻湖外逢君喜且驚。行吟山郭日西橫。纖雲已散天容凈。短磬初殘月影淸。秋後旅懷元寂寞。病中歸夢未分明。蕭晨穩酌澆書酒。賴有霜花可掇英。</text>
<title>留別畦翁</title>,<text>流落江湖未賦歸。秋鴻社燕久差池。倚樓慣聽驚人句。握手還嗟會面遲。千里幾懷雲樹戀。一罇猶趁菊花時。人間聚散無窮事。垂老追攀豈易期。畦翁次天涯幾度見春歸。詩思尋常在洛池。千里音書相斷絶。十年容鬚各衰遲。新秋命駕尋山日。古寺呼燈勸酒時。佳會却嫌雲易散。留鄕看月共襟期。</text>
<title>又次前韻。贈畦翁。</title>,<text>海內知心我與君。山中話別日西曛。飄零更把江東酒。搖落空悲宋玉文。至寶深藏須鞰櫝。虛名無用是浮雲。一天明月應同趣。兩地淸光與子分。畦翁次韻 二首風塵無地不思君。古相逢日又曛。懷抱幾曾憑釰氣。安危長自驗星文。十䄵聚散頭如雪。千里萍蓬跡似雲。蓮社梵殘留穩夢。五更蟾影入簾分。酌得山醪爲勸君。從前離合幾朝曛。爐灰撥火籠香篆。釰匣留塵蔽斗文。三夜夢闌蕭寺月。一秋吟倦錦湖雪。邇年又作窮䄵別。脉脉幽懷自十分。</text>
<title>復次文字韻。呈畦翁。二首</title>,<text>春盡山中苦憶君。吟詩把酒日將醺。窓前鳥喚還家夢。庭下蝸成古篆文。世味甘酸眞食橘。閒情怡悅且看雲。淸遊却憶湖邊寺。漲綠晴來已十分。嶺樹參天不見君。十年南北度朝曛。摶風久擬開鵬路。拄後那知觸惠文。未許孤忠愁楚澤。終期正直感衡雲。他時擬結鷄豚社。一半溪山與子分。</text>
<title>秋夜題東鶴寺</title>,<text>又向山中別友生。憑欄悄悄度寒更。前峰月隱林無影。遠壑風來水有聲。丈室香燈三夜夢。湖雲嶺樹十年情。隨緣更指東林寺。石逕崎嶇盡日行。</text>
<title>述懷贈畦翁 二首</title>,<text>瘦盡東陽帶眼移。那堪多病廢吟詩。駸駸已過三冬序。種種還添兩鬢絲。舊雨來人俱不到。新年樂事嘆何爲。唯當共理臨川屐。要趁溪山雪盡時。天淮歲暮多風雪。短景催寒易結陰。籬落荒凉砧杵急。茅簷出沒曉烟深。崎嶇世味君應厭。寂寞▦棲我獨尋。唯有憂時心耿耿。中宵不寐伴燈吟。畦翁次韻 二首歲序推遷斗柄移。居然又賦落梅詩。深林小雨霾雲葉。古渡微風颺柳絲。老去漸知無意緖。春來偏覺有營爲。因君更起前秋興。命駕尋山問幾時。流落一年門獨掩。條風聞已破窮陰。霏霏曉雨朝猶急。惻惻春寒夜更深。稍喜邊封收戰伐。寧論郊寓寡參尋。多慚病裏詩工廢。今日因君強作吟。</text>
<title>次韻。寄畦翁。兼約寒食後會。</title>,<text>細雨斜風折角巾。蹇驢不憚往來頻。山陰乘興無嘉客。錦里相迎有主人。美景要須逢冷節。佳期且莫負良辰。淸遊擬向湖邊寺。一笑行看座上春。</text>
<title>復贈畦翁。兼示金希元。沙溪</title>,<text>寒齋悄坐戴塵巾。珍重西原問獨頻。夢對淸顔空恨別。詩翻古案却驚人。一年楊閣吟梅日。千里湘潭解佩辰。蕭寺舊遊如可續。抱琴端欲和陽春。</text>
<title>又依前韻。贈畦翁。山寺之約未遂。故末句及之。</title>,<text>錦里先生烏角巾。慣看賓客不辭頻。天涯此日逢佳節。湖上何時見故人。好會由來嗟易阻。淸罇空自怨芳辰。浴沂狂興誰相問。要待同遊及暮春。畦翁次曾媿雲衢久濫巾。獨來窮巷檢書頻。身添歲月頭仍雪。雨足郊居杏已人。小閣燈明吟到曉。幽軒碁罷坐窮辰。何緣卜得叢林會。一接胷中拍拍春。</text>
<title>贈畦翁 二首</title>,<text>周南爲客久淹留。錦水龍巒憶舊遊。勝事轉頭眞一夢。流年過眼又三秋。仙舟每欲思同泛。長笛何堪獨倚樓。別後新詩知幾首。虞卿應已厭窮愁。江潭謫客二毛侵。風物凄凄入苦吟。拱北恒勤中夜望。須南不改故鄕音。幽蘭更覺聞香遠。美玉休嫌鞰櫝深。努力唯須飽喫飯。只應明月照丹心。畦翁次韻 二首天時荏苒不曾留。幾采蘋花賦遠遊。北夢一回秦嶺雨。南楓再落錦江秋。常悲古釰埋塵匣。謾見妖星上戍樓。惆悵時危人更遠。烟波脉脉惱幽愁。雙鬢㞐然白髮侵。月華空惱倚樓吟。常從巷裏期藏拙。不向塵中覔賞音。遣興全憑詩力健。消愁不念酒盃深。百年知己惟君在。頻寄瓊章慰客心。</text>
<title>贈別畦翁赴梁山 二首</title>,<text>江海憐君把一麾。半生樗散鬢如絲。葛洪非爲求僊去。汲黯惟思臥閤治。捿息不須憂枳蕀。撫摩端合念瘡痍。南州父老應相待。五馬駸駸莫少遲。治中別駕豈非宜。絆驥那能責遠馳。幕下前年贊籌畫。天涯此去撫㷀嫠。窮通縱是由前定。惠澤要須務博施。早晩淮陽應有召。暫時分手莫躕踟。</text>
<title>挽金子善殿中 五言</title>,<text>簪纓聯世族。煥赫動家聲。忠孝遺風遠。詩書舊業成。多君能繼述。少日擅才名。司馬初題柱。終軍復請纓。驊騮當道去。鵰鶚倚風輕。却恨遭三刖。無由試一鳴。他日思賢淚。應霑宿草塋。</text>
<title>效藥名詩 史君子，枲耳，禹餘糧，甘草。</title>,<text>避世士君子。洗耳入山谷。囊槖無餘糧。惟甘草木實。又 鹿茸，麝香，龜甲，桂枝。春山鹿養茸。芳草麝過香。沙中龜甲露。巖畔桂枝長。又 牛膝，澤瀉，决明，覆盆子。溪深牛膝沒。雨多川澤瀉。何時天决明。日照覆盆下。又 滑石，馬蹄，千金子，獨活。苔深滑石路。花落馬蹄香。誰識千金子。獨活坐垂堂。又 當歸，王不留行，金訶子，防己。西蜀當歸路。唐王不留行。可笑金訶子。未能防己情。又 自然銅，人蔘，遠志，指南石。自然同此理。天道與人蔘。遠志何須問。當歸是指南。</text>
<title>效八音歌 金，石，絲，竹，匏，土，革，木。</title>,<text>金多交契密。金少交契疎。石友固難得。世道終何如。絲亂猶可治。民亂不可爲。竹實苦不敷。鳳凰宜苦飢。匏瓜繫不食。孔聖亦有言。土以養吾民。奈何愁元元。革盡舊來習。庶幾新是圖。木訥近於仁。巧詐當自除。</text>
<title>效建除體 建，除，滿，平，定，執，破，危，成，收，開，閉。</title>,<text>建屋如建國。根基宜固築。除地苟不平。鮮不致杌。滿庭草木除。自家生意活。平地起風波。世情君莫說。定性各有分。鵬鷃誰復別。執一誠鄙夫。往往膠柱瑟。破甑不足貴。懷璧眞堪惜。危言莫輕發。駟馬難追及。成此九仞功。須從一簣集。收得千金軀。歸來安樂宅。開懷黃卷中。虛室夜生白。閉門雀可羅。不恨車馬絶。</text>
<title>效二十八宿歌 角，亢，氐，房，心，尾，箕，斗，牛，女，虛，危，室，壁，奎，婁，胃，昴，畢，觜，參，井，鬼，柳，星，張，翼，軫。</title>,<text>世人莫自誇頭角。亢龍有悔著羲易。強如項羽孰氏當。運籌自有張子房。小心翼翼眞可人。畏首畏尾能保身。弊箒破箕猶自珍。斗筲小才安足筭。飯牛空歌白石爛。季女斯飢不須歎。虛舟來觸誰復怒。如履薄氷心危懼。暗室不欺恒揚念。壁立千仞人難犯。白奎之玷不可磨。婁公盛德誰復加。洗膓滌胃聊自㓗。無使食昴如太白。守口如甁能事畢。觜喙莫自長三尺。藥籠詎無參與朮。井渫豈可終不食。眼看窮鬼空揶揄。送行只有一柳車。兩鬢星星明雪霜。門外唯看雀羅張。林間戢翼鳥飛倦。歲晩役車方休軫。</text>
<title>嘉平八景</title>,<text>嘉平爲郡。距京僅百里。而在深中。山水奇勝。浮來山在東五里。與衙軒相對。有似謝眺靑山。超然㙜在東南間五里地。其下大江。自春川昭陽下流。演漾渟滀。登臺俯臨。風帆之往來。魚鳥之飛躍。森在眼前。朝宗縣在郡西五十里。深窈如桃源。懸燈山在縣北五里。奇絶秀發。中有小菴存焉。居僧時發磬音。令人可發深省。華嶽在郡北六十里。險絶深邃。人蹤罕到。赤鷹松鶻。自嶺北出來者。必休於此山。獵鷹者往往得之於此。北潭去郡北數里。懸瀑數丈。下有深潭。漁者網集。銀鱗潑潑。眞可觀者也。</text>
<title>華岳晴雲</title>,<text>雲起谷全暗。雲歸山忽明。明暗有通塞。去來誰使令。初疑蒼狗狀。復作白衣形。正直無韓子。疇能感嶽靈。</text>
<title>來山雨瀑</title>,<text>前山連夜雨。懸瀑半天橫。噴沫䟽泉匯。跳珠瀉海傾。晴疑素練掛。夜訝震雷轟。莫道廬山勝。鋪張晩有名。</text>
<title>昭浦歸帆</title>,<text>何處買人舶。危檣隔岸沙。孤帆帶雨去。五兩飽風斜。安穩平波濶。歆傾亂石賖。傍觀雖似畫。涉險意如何。</text>
<title>棧道行人</title>,<text>石磴通危棧。冥濛草樹遮。行人如小蟻。細路躡飛蛇。定訪剡淡隱。應尋西崦家。誰能畫爲障。留與野人誇。</text>
<title>遠寺曉鍾</title>,<text>蘭若山高處。疎鍾到曉聞。觀心發深省。頓悟策餘勳。隱隱微風度。隆隆靜夜分。無煩遠持贈。不似嶺頭雲。</text>
<title>後野農歌</title>,<text>農務村村急。謳歌處處同。咿嚘相唱和。鼓舞更怡融。周雅豊年頌。康衢擊壤翁。太平眞有象。慶曲繼二風。</text>
<title>南池賞蓮</title>,<text>小檻依山凈。芙蕖蘸水寒。紅粧明落日。翠盖動微瀾。最愛閒中翫。偏宜雨裏看。西風丹蔕下。忍見露華溥。</text>
<title>北潭觀魚</title>,<text>北潭魚潑潑。漁子集前洲。玉鬐飜斜日。金鱗奮素秋。放生思子産。知樂憶莊周。口腹不爲累。仲容眞寡儔。</text>
<title>超臺落照</title>,<text>高㙜臨絶岸。江上獨超然。返照金成柱。秋山錦作筵。千巖散紅綠。一色混漪漣。望裏眞如畵。登來我欲僊。</text>
<title>漁村晩烟</title>,<text>漁村帶晩照。落葉滿柴門。靄靄烟光合。茫茫草樹昏。平原渾一色。細逕杳難分。逸興浩無際。自然無俗氛。</text>
<title>朝宗縣題詠</title>,<text>小縣如丘垤。偏封似附庸。那能無所仰。江漢亦朝宗。</text>
<title>贈尼山父老 七絶三首</title>,<text>尼山爲縣。介於公黃之間。地窄民鮮。又當湖西南大路之衝。往來絡繹。歲庚子冬。余始赴任時。當亂離之餘。公私赤立。舘宇頹圮。黌舍蕪沒。不成模㨾。一年之後。積弊少祛。始營客舍。復修聖廟。新設位版而祀之。縣之鎭山曰尼丘山。縣之得名以此。而名存實無。絃誦寂寥。鄒魯之風。安在哉。後己酉。余以公幹過此。作此詩。不到桐鄕已十春。尼丘蒼翠帶秋雲。祇緣遺愛今猶在。父老爭迎舊使君。石橋流水舊時聲。檻外峯巒一㨾靑。只恨使君雙鬢改。十年蹤跡似浮萍。襁褓皆爲七尺長。使君休怪鬢毛蒼。當時遺跡今安在。文廟依然九仞墻。</text>
<title>示五峰李好閔 五律二首。公與五峰。同修壽契。</title>,<text>歲壬子。五峯以胎使到聞慶。余以差員往待之。令余先往多仁縣。舟渡洛東江。夜深泊舟灘邊。仍作此詩。待月月未出。喚般船不來。平沙空浩渺。下馬獨徘徊。老逐年華至。春隨斗柄回。一聲何處鴈。鄕思更相催。舟渡多仁縣。笳吟洛水邊。江干明野火。村落暗人烟。行役終何事。浮生秪自憐。迷塗猶不遠。何日始歸田。</text>
<title>示李成祿</title>,<text>九月山。在文化長連之境。檀君降生於檀木下者。卽此山也。今有三聖祠。春秋降香祭之。祠下有停谷寺焉。歲乙巳九月。余以灾傷之命。往海西。到長連縣。適値大忌。往宿停谷寺。斬設茶禮。兼官豊川府使金立信。以差員來待之。此山所産松蕈石耳。皆新物也。奠物馨香。無不佳者。時李成祿謫在此地。來訪。共坐門樓談話。仍作此詩。溪上長橋掛斷虹。樓前丹檻倚層空。行人北望愁原隰。遷客東來詠雨濛。三聖遺蹤餘古塔。千年秘訣寄玄宮。明朝又向紅塵去。回首仙遊是夢中。</text>
<title>題遂安化鶴樓</title>,<text>崔二相滉。曾守此郡。時重修此樓。有華表柱猶存焉。俯臨大野。羣峯列峙。眞奇勝之地也。歲乙巳。余到遂安郡。次前韻。而時郡守許筠。卽爲懸板。仙境應爲造物怪。登臨快若馭驂鸞。重重院落深深樹。曲曲▦㙜面面山。鶴去千年餘古柱。客來三嘆倚危欄。憑君不用留詩刻。碧海桑田一瞥間。</text>
<title>效元稹體。作會眞詩。進退格三十韻</title>,<text>豊基郡殷豐縣。有一民家女。能辟糓延生。紡績居室。不廢人道。而全然無慾。天地間異人也。郡守成以敏。聞其名。延入衙中。試之果然。三日不食。亦無飢餒之色。當午只飮泉水而已。太守問曰。汝於飮食男女之間。亦有欲乎。曰。淡然無之。又問曰。有求僊引導之𧗱乎。曰。亦無此術矣。太守嘆息而送之。夫人禀陰陽之氣。非五糓則不生活。豈有不食而全生之理乎。此人必禀太白山之精。而受靈異之氣者也。不久將有蟬蛻汙濁之中。而飛騰羽化者也。余戱作此詩。以寄成以敏。有女殷豊縣。幽㞐洞府間。龜膓能辟糓。鶴性自忘餐。孕秀眞元氣。鍾精太白山。元來禀僊質。不是服還丹。道骨何曾鍊。淸心只愛泉。黃庭誤一字。下界謫三千。系出農家子。門非閥閱聯。綦巾聊㓗凈。羅綺厭腥羶。憔悴徐娘子。貧寒謝子然。蚩氓應有分。結髮詎非天。濁水猶藏貝。淤泥解種蓮。蘭香嫁張碩。通德伴怜玄。慈愛何曾斷。人倫未肯捐。耕耘與紡績。盡性又長延。不是通仙籍。焉能絶粒飧。聲名播遠邇。郡守亦驚歎。良會何由得。先容未敢前。蔡經猶不俗。院肇豈非賢。靑鳥頻傳信。黃堂更設筵。笙簫聞縹緲。鸞鶴駕蹁躚。王母瑤池上。神娥洛水邊。藍樽逢窈窕。巫峽夢嬋娟。坐穩柯應爛。談餘日欲殘。芳卿空寄謝。油璧忽言旋。似月來相照。如雲去莫攀。天人那可測。眞訣本難傳。蓬島終非遠。塵心尙未蠲。雲英雖復見。封陟奈無緣。嘉糓羣螟息。三庭一念全。佳期定何許。閬苑又千年。</text>
<title>百花王詩</title>,<text>天生民有欲。無主乃亂。立君以治之。古今之通誼也。是以羲易利建候。春秋大一統者。不易之定理也。非徒人道爲然。鳳凰。羽𧈧之長。麒麟毛虫之長。靈芝百草之長。牧丹百花之王也。物亦不可無統。其理如此。噫。帝在房州。著於綱目。公在乾候。書於麟經者。以明國之不可一日無君也。余戱作百花王詩。以效詩人比興之體。而諷諭之義。亦在其中。是亦子美賦杜鵑之意也。人間百卉亂無主。天遣牧丹爲花王。王春立正月惟寅。肇建木德都明堂。顔如渥丹稱其君。禀此馨德流芬芳。天資富貴出自然。不待華屋黃金粧。繡裳何用五色線。華衮自有成文章。端居高拱化無爲。恭默只可垂衣裳。近侍帷幄是芍藥。宣布王化惟甘棠。紫薇樓閣演絲綸。黃梅鼎鼐調陰陽。一階蓂莢掌曆政。兩歧端麥呈嘉祥。傾陽葵藿見忠懇。直節松桂凌風霜。解語無花王德全。指佞有草羣邪藏。只愛芝蘭似君子。不取蓮花如六郞。桃源開路隱倫回。李下無蹊公道張。黃蜂朝退趁兩衙。紫燕舞罷爭趨蹌。詩中天子來會同。况香亭北時傾觴。可憐韓令肆不恭。廢黜還同帝在房。姚黃魏紫色尙殊。因革縱異同輝光。深根固本似周室。猗蘭赫葉同虞唐。只恐春歸王德衰。遏密八音終堪傷。</text>
<title>述懷</title>,<text>歲乙未。在黃山村舍。每夜夢到舊家。覺來愴然。作詩以記之。留滯周南已隔年。故鄕歸夢杳茫然。夢魂夜夜迷還復。蝴蝶時時遠自牽。舊宅斜臨城下路。朱門橫對巷南天。軒窓爽豁依然在。戶牖虛明尙自全。喬木陰疎欄檻外。桃花紅暎畵堂前。東都近接咸豊第。北舍交聯聘宅椽。歌哭於斯曾幾歲。雲仍于此世相傳。門前長者多留轍。堂上佳賓屢弊筵。壁寫容齋黃絹句。屛書成子晩唐篇。回廊面對新墻曲。空館塵埋舊榻懸。少日趨庭歡自足。今朝攀樹涕徒漣。覺來身在茅簷下。殘月斜明客枕邊。壁上有畵鷹。郡鷄駭避。容齋十餘歲時作詩曰。已死孔明降仲達之句。膾炙一時。其外孫盧別坐禋。書於壁上。成公子濟書晩唐詩作屛。故云耳。</text>
<title>次仙夢㙜扁上韻 三首。退溪詩。在本集中。</title>,<text>仙夢臺。在醴泉南面。前縣監李閱道所搆也。李乃退溪族姪也。其亭居洛東上流。多有景致。詩人題詠甚多。退溪亦有詩一篇。余亦次其韻。問舍求田事已虛。安民無策竟何如。醉翁亭上頻來賞。始信歐公計不疎。水色山光湛碧虛。登臨快是御風如。淸遊頓覺眞僊境。還恨從前跡也疎。萬事悠悠付太虛。行藏有命亦無如。淵明已悟迷塗遠。却恨平生作計疎。</text>
