<title>除夜</title>,<text>燈懸耿不寐。牕外雨森森。歲色爭今夜。人心惜寸陰。過庭詩禮在。開卷聖賢臨。多少丈夫事。從玆著力深。</text>
<title>謹次密庵先生韻 己酉</title>,<text>滿庭靑草證人心。夜雨新添活水深。千古聖賢傳授法。試從夫子一言尋。</text>
<title>元夜會宿晴峯</title>,<text>拍拍鷄鳴盡。依依曙色侵。雪風猶臘氣。梅柳已春心。同志此俱在。含杯時復吟。追從貴切琢。努力惜光陰。</text>
<title>送春日。同忍齋兄 宇漢 登晴峯。次程子韻。</title>,<text>野闊山開際遠天。明花芳草挾晴川。河南當日胷中樂。分與千秋此少年。</text>
<title>喜雲若 翼溟 書至。吟寄要次。</title>,<text>草草逢前夕。蕭蕭望北隅。千金雙木札。初日一童奴。索我中庸說。知君學問儒。村閭差淨帖。能復往來無。</text>
<title>忍齋兄寄長律。意寄甚遠。令人起懦。步其韻謝之。</title>,<text>頹慵慙我糞墻然。見說眞工暗誓天。朱子節要看兩歲。墨卿司戒告新年。功名駁雜陳同甫。詩酒浮華李謫仙。前日吾兄微受病。如今得力近思編。元韻有暗將心事誓蒼天之句。</text>
<title>忍兄及雲若送詩別。搆四韻謝之。庚戌</title>,<text>淸朝童子捧詩牋。彩鵲雙鳴屋下田。古節中和回二月。暫時離別較三年。池塘入夢新生草。山水知心獨有絃。料得一溪還往處。賦梅吟柳已千篇。</text>
<title>登峩洋臺口占</title>,<text>有意過江洲。峩洋步暫休。兩崖靑雨後。雙鷺耿風頭。地廢悲先躅。沙明媚遠眸。浩歌歸落日。垂柳繫漁舟。</text>
<title>東海舟游</title>,<text>紫海輕舟倚晩風。黃雲秋色際寒空。江河日夜朝宗處。天地東南廣蕩中。銀浦問津憐漢客。蓬山採藥杳秦童。酒酣欲寫玄虛賦。暘谷扶桑一望通。</text>
<title>仲春望日講會呼韻</title>,<text>遺規元自適翁傳。無恙靑氈憶古先。升座說經皆碩德。攝衣趨席共韶年。春來氣色生楊柳。罇裏芳香比聖賢。秉燭更成奇絶會。况當三五月盈天。</text>
<title>雲谷用陳澕韻</title>,<text>雨後春溪上碧苔。滿山桃李七分開。君家正熟葡萄酒。今夜東臺候月來。</text>
<title>伏次族父雨溪公 命錫 韻</title>,<text>明時山野不知憂。麗日招邀到處游。俗輩未應譏勝事。吾家元自篤風流。芳華爛熳靑梅節。杖屨婆娑碧柳洲。獨有淸詩輸好意。敦恩須向此中求。安石常攜中外子姪游集。俗輩譏之。</text>
<title>遣懷。用仙庵寓榻韻。</title>,<text>一隅乾淨地。千疊翠微中。時節冰消壑。生涯冊滿籠。大人停藥物。慈母有書封。所以常開口。詩篇與子同。辭家非浪跡。爲客自愁顔。淨土終何處。潛居又此間。氣來春木暗。風靜晝牕閒。共是思親苦。萱堂隔幾山。</text>
<title>次權士安 正宅 韻</title>,<text>不有高符仲。難摸此洞天。風樓無六月。雲物自千年。凉韻朝生竹。澄光夜印泉。淹留還惜別。叢峀月初圓。象外雲霞卽爾居。灑然身世道人如。追從自謂金蘭契。講討頻開布帛書。濃翠滴樓山氣合。微凉生座雨聲疎。偶成淹滯歸心切。徙倚闌干睡起餘。</text>
<title>元日遣懷 壬子</title>,<text>南山松栢鬱千春。晨入高堂祝老親。暖日和風初氣色。小梅踈柳已精神。村鄰雜沓爭呼侶。歲月蹉跎自感人。一弟臘前江右去。離懷更切此佳辰。</text>
<title>扶仲 正漢 送詩。次謝。</title>,<text>荒村門掩獨蕭然。土雨戎戎漲午天。江上白雲看幾日。池邊靑草夢新年。惠來詩律吟驚鬼。淸坐書齋望若仙。近日客懷頗慰瀉。與君酬唱欲成編。里閭消息問樵兒。春盡悠悠小枕欹。三面江山臨廣闊。幾家桑柘見參差。題詩半是懷羣語。有夢無非拜母時。爲客一旬驚節物。隔牕啼鳥似黃鸝。</text>
<title>落梅聯句 丙辰春。陽坡柳正字丈訪家君留宿。夜有是作。</title>,<text>爲愛寒梅樹。開花傍草堂 陽坡。芳根鄰菊砌。疎影近書床 雲谷。縱乏西湖伴。能分庾嶺香 霽山。培成高品格。吐出好心腸 晉行。雨後增淸致。月中見淡粧 宇漢。方謀良夜賞。翻厭颶風狂 陽坡。瓊蝶飛當戶。玉妃舞倚牆 霽山。飄空還妬雪。鋪地却疑霜 雲谷。已壓羣花白。寧爭晩柳黃 晉行。落英不足惜。佳實且宜嘗 宇漢。曾怨遺騷屈。今逢和鼎商 陽坡。會當需此物。安得獻吾王 霽山。但恐靑黃色。同歸桃李塲 宇漢。莫將曹酒煑。羞向狄籠藏 霽山。覽物憐蒲柳。論心勖桂薑 陽坡。吟詩當索笑。聊以佐淸觴 霽山。</text>
<title>伏次大人述懷詩 丁巳</title>,<text>忍淚讀詩罷。追憶在洛日。四面起戈戟。危機諒非一。兩兒伏街路。呼父聲未歇。圜門咫尺間。半歲隔顔色。廛氓或凝涕。井女歎忘汲。人心同惻隱。胡爲彼愈激。聖主肉骨恩。直欲隕闔室。扶侍夜歸館。悲喜共未宿。窮海一千里。不敢嫌瘴疾。寢寤在父側。心同枯苗勃。島俗頗義氣。周急如舊結。伊我誠頑愚。未覺家鄕邈。鬢底肉漸厚。寧非分所越。天運迭流遷。夜晝及晦朔。漸可得好會。滄海掛歸席。願乞強餐飯。安意送時節。少睡醫家忌。心虛不藏血。末疾尙可治。弱氣難調息。萬一致感傷。豈翅愁窮蟄。堂闈自康寧。仲父日在側。早晩北風至。手書替面目。</text>
<title>伏和漢挐山歌</title>,<text>漢挐山上天一尺。漢挐山下滄溟碧。滄溟萬里隔塵土。天上羣仙下山石。蓬萊方丈平地起。豈如此山孤拔水。借問本是何處山。流落何年乃於此。海風掀山海濤怒。浮游動盪常欲去。山英那得長自在。扶護眞是巨鰲助。疊嶂橫嶺下遮藏。儼然中間勢特倨。靑霞白雲日蔚蔚。冷風霏雨無時歇。南方從古苦熱爍。六月寒氷堆巖穴。岡頭碧潭深不測。想應海水湧相屬。一島黑墳獨此沙。白鹿仙人來濯足。翠石點苔如巧冶。尋常溪壑皆詭奇。異樹滿山不識名。柯榦雪白葉猗猗。窮冬風雪靑不改。紫花開落子離離。攀崖穿林自蕭爽。彷彿新過仙人杖。瓊漿灑滴萬樹露。鸞簫杳杳凝餘響。城塵市喧焉得凂。咫尺人烟都滌蕩。漢挐山容難悉陳。漏泄恐被仙曹嗔。平生夢想何杳茫。那知今爲漢挐人。開牕直可喚仙子。問我形骨幾分眞。昨日偶過山之阿。山中獵夫何其多。射殪麋鹿血灑林。涴却仙山仙應嗟。寄語獵夫莫復爾。漢挐自是仙人家。仙人上訴玉皇帝。殺爾鷹犬爾奈何。</text>
<title>伏次苦雨詩</title>,<text>苦哉耽羅雨。庸蜀焉比方。凡物皆刱見。玆事尤非常。我來三月間。祇得數時暘。理勢亦宜然。地在海中央。隱隱乍見日。冥冥忽復滂。狂飈送撩亂。寒雪助飄揚。紙牕幾濕破。庭薪常走藏。漸看野成川。不辨陂與塘。洞獠已慣習。泥潦輒顚僵。何但壞鞋屐。叵耐沾衣裳。枕席驚靑花。飮食愁濁漿。有時逢驟至。出門歸蒼黃。觸處多妨礙。隨事敗料量。朝來忽覩天。相賀如獲祥。倘令在夏月。政不憂旱蝗。大暑豈肆虐。嘉苗豈枯傷。今年時氣乖。不直由土鄕。我欲訴上帝。雲蔽無由望。上帝自愛民。寧可汨陰陽。想得南海龍。專擅恣顚狂。不然漢挐神。偸水長翺翔。何時返淸爽。里落除湫荒。願將此日雨。甘霈趁春光。飄零多感懷。獨坐靑燈傍。</text>
<title>玉溝歌</title>,<text>海有村名玉溝。玉在崑山豈在溝。崑山之玉天下寶。美質高價誰與侔。合作瑚璉享太廟。合作圭璧贄公侯。可以飾之王者輅。可以佩之君子裘。方看玉人去上崑山頭。胡爲落此溝水流。溝水汨濁涴玉面。兒童拾作瓦礫投。韜光含彩竟不怨。知者過之獨繁愁。崑岡自古多烈火。玉在溝中復何尤。由來天寶不終棄。會見玉人還向溝水求。</text>
<title>南海歌</title>,<text>我家何在東海隅。漂泊如今落明都。堂前百步南海水。南海之若坐可呼。海中低平野闊。送我兩目入虛無。汪汪大勢忽難測。漠漠萬里天與俱。南去有國吾不信。北望寰土眇一稃。桑田變化問何年。混沌開闢亦須臾。鴻濛古氣獨不死。令我灝然懷唐虞。鳳鳥不至河無圖。夫子當年欲乘桴。宇宙自有寬大地。快哉萬累何所拘。丘陵坑坎皆遁形。一掃人間路崎嶇。安得扁舟橫萬古。杳與無極以爲徒。鯨潛波伏風送帆。南北東西任所徂。悵然寄語南海若。知我不是小丈夫。</text>
<title>十二月十五日夜</title>,<text>我來方未久。似夢無分別。但知隨親喜。未覺思家切。日月漸遒逝。忽已冬之末。故鄕阻音書。海國多風雪。頑腸日以弱。愁緖日以結。日入罷營爲。癡坐對寒月。歷歷家中事。欲忘難决絶。重闈體能康。阿季能無疾。曾聞疫氣逼。安頓何可必。北土異南方。今夜寒應烈。床前酹魂處。南望倍愴咽。我在大人側。慰解亦無說。</text>
<title>耽羅烏</title>,<text>耽羅烏。耽羅烏。天下有烏。無如耽羅烏。爾羣一何多。飛鳴一何逼人廬。人皆憎爾形與聲。庭中之石打爾無。或言烏鳴人病死。死生在天烏奈如。秖能作閙擾。亦足添一虞。白晝傍人窺廚竈。蹴破器物偸飧魚。有雞生卵不成雛。被爾攫食巢無餘。人家惜雞不惜烏。肯將雞雛飽爾徒。彎竹注之能覺虛。拍翅欲去蹲仍居。種樹本要來祥禽。祥禽不來爲爾棲。夜宿高樹上。曉已鳴相呼。風喧海吼共愁亂。使我孤夢不到太白山之隅。欲斫樹樹可愛。欲遠驅計亦踈。吾將往請東家之獵夫。獵夫金丸穿鹿脇。射汝殺汝在須臾。</text>
<title>觀獵</title>,<text>東家曉飯西家催。今日上山捉豬來。五尺鐵銃橫兔裘。十隊猛犬前徘徊。睢盱啁哳相指顧。去向漢挐林藪隈。窺广撲樹行且嘯。羣狗曳鼻走却回。豬驚鹿駴竄不得。處處跳出生風埃。靑烟滿林齊發丸。勢如電掣聲如雷。縱橫高下皆巧遇。不洞心胷卽貫腮。一吼頓踣忽復騰。此時趕逐氣難裁。尋常側身擁頭處。一齊曠然平地開。懸崖絶壑度如飛。樹木撞胷自拉摧。輕車突騎撕殺賊。驟雨狂風山冢頹。俄然砲響更裂谷。已看殷血染蒿萊。彼獸亦云猛且捷。遇之輒獲何其才。以下缺</text>
<title>伏次冬柏花韻 花如牧丹小者。四時葉不改。窮冬亦放花結子。葉如山梔。</title>,<text>富貴花兼松柏節。春光爛熳雪中條。仍看結子和羹鼎。非是尋常紅紫嬌。土人取冬柏實油調味。如荏子。</text>
<title>裁鄕書。伏次二絶。</title>,<text>海陸茫茫萬里分。音書欲寄思逾紛。和鳴自在堂前樹。遙羡鄕山鳥雀羣。歲色行看舊換新。他鄕猶有未歸人。但令世事隨天運。共是陰厓早得春。</text>
<title>元朝上大人 戊午</title>,<text>共誰今日拜中庭。血祝祇應天地聽。疾厄洗從滄海水。精光收盡老人星。春生陰谷寃仍白。風送歸舟草正靑。報答君親終亦大。不妨重起在明廷。</text>
<title>今年王母八十一歲。病在床褥。自前夏禍作。凡危報不忍直告。獨抱離恨。迄于今玆。恩赦杳然。人理極矣。世之仁人孝子有聞於此。其必有動心者矣。亦以達於天聽。則聖明或有所惻然者矣。然顧安可得耶。北望涕泣。聊成一絶。</title>,<text>危禍中間諱不知。倚閭空望好歸時。西山日迫萊衣遠。天地悠悠奈此悲。</text>
<title>夢拜母氏</title>,<text>平生勤苦合膺休。晩景如何抱百憂。顔面隔年空入夢。蕭蕭白髮已渾頭。大人心事慰無辭。敢道愚兒戀母私。最是百憂叢集處。高堂床褥獨扶持。</text>
<title>元夜成一絶。擬寄舍弟季通 霽行。</title>,<text>君如游鳥返林丘。我似浮萍逐水流。萬里思親還一樣。不堪今夜兩鄕愁。</text>
<title>作內書。漫賦一絶。</title>,<text>相逢十歲但憂虞。生育曾無一丈夫。蓬首塵奩何足說。獨憐身命兩崎嶇。</text>
<title>記濟州城形。歸呈大人。</title>,<text>別島堡西莽蒼地。漢挐北臂垂海流。平岡環合中開局。乃有千年古䧺州。石城鞏緻可阻守。數丈其高五里周。城下枳林何茂密。城上飛甍列譙樓。板橋駕塹通人馬。兩邊木偶鐵索鉤。登城引索橋拆開。蓋云緩急備外憂。曲堞回複鐵關壯。陸地州郡鮮此儔。完城隔海相表裏。國家政不憂南陬。北石門虹霓卧。海水走入一城溝。城南地勢依山高。歷歷城形坐可收。門外數里演武堂。莫是是處閱操不。城外未暇周覽遍。且就城裏一二求。觀德亭在衢路上。亭前百步懸鵠帿。武庫西畔布政司。其中營舍深而幽。重門繚垣迷所向。朱碧玲瓏盪人眸。延曦卧仙兩閣裏。凉燠隨宜坐州侯。閣下庭甓曠且闊。堂簷夜垂靑布幬。南牆碧色是果園。橘柚千樹相綢繆。閣東近有望京樓。朱楹畫棟雲外浮。登臨俯視萬里海。遠客羈人可暢愁。廣宇正臨鐘閣北。軒名愛梅侯所游。未及梅軒東轉步。長廊布列六碧油。藥房東邊工肆連。壁上無數掛彄鍭。又聞中有弘化閣。營廳更在梅軒頭。其餘堂廨俱鉅麗。錯落重疊難悉搜。北有客館西貳衙。黌堂書院直南丘。院祠躋享問誰某。冲庵淸陰與宋尤。黌堂之後屹兩堂。名以運籌及贊籌。閭閻櫛比可千戶。人物頗與中土侔。夾道荒碑石兼銅。古昔賢侯功德留。臨溪叢石自成岑。石面紅字臺名鏤。樂育齋中養州士。建置云自舊侯由。舊侯金公多異績。在在修葺勤度謀。城東小榭臨官道。拜箋延赦於焉庥。昔時露設多褻慢。金公刱之事尤休。此島本是彈丸地。興廢由來幾千秋。往事茫茫憑誰問。山雲海色同悠悠。</text>
<title>寒食日。賦長律二篇。上大人。</title>,<text>天恩隆重死難酬。其奈私情尙未休。寒食佳辰窮海外。白雲何處故山頭。庭林日暮慈烏咽。水國春深旅鴈愁。聞道朝廷方大赦。不知論議及孤囚。絶域扶將度幾時。漸看髭髮白垂垂。私心每愧淳于女。知舊叨推蔡氏兒。藥物愆宜誠轉薄。餱糧貽念職全虧。故鄕尙有羣兄弟。阿季南來莫太遲。</text>
<title>自歎</title>,<text>從前頹懦壞心田。患難歸來轉苶然。春氣困人晨未覺。雲邊憶弟晝仍眠。數三爛簡何當了。九十韶光正可憐。不識古賢胡命數。名成業就已吾年。</text>
<title>三月四日遣懷</title>,<text>當年未覺此行悲。衮衮羈懷漸不支。海月幾看生白夜。春風又過踏靑時。家鄕杳杳無書札。父子寥寥對棘籬。揔是人生前定在。小兒躁妄亦何爲。常期隨父答鴻私。誰謂含寃負盛時。街路半年長走泣。瘴鄕千里獨扶持。</text>
<title>奉次忍齋兄古詩。呈謝寓軒。</title>,<text>珍重雲谷兄。遙慰我父子。老親起居節。細諳自露齒。我亦報羈况。請以慰閭倚。大人自讀書。愚兒能不死。萬事委天命。從傍聞義理。古人至窮處。每令持以比。神明默扶持。漸看蘇積毁。便旋昔須人。如今能自起。遂可停藥物。不復要醫視。時時奉杖履。喜較蒼海水。館主頗相敬。耳邊不聞諀。吏隷亦慕德。僕僕拜庭戺。州伯是新識。周餽如舊喜。凡百皆苟完。可以送日晷。較曩果焉如。得此亦足矣。風土陋何傷。習俗同鄕里。久恨阻家信。忽復見星使。胷中極快活。有若泰變否。此外多少事。不必更云爾。吾道未終廢。公論有非是。窮通與乘除。天運迭遷徙。宗祊稱大慶。早晩下恩旨。全釋縱難必。故鄕可稍邇。聖主天地仁。豈無保終始。島人爭來言。必不久於此。或傳洛下議。其言亦如彼。前年卜人云。吉在黃羊耳。次第遂歸田。何用悲陟屺。明歲亦不遠。安心姑且竢。願兄告此意。曰非斯語詭。</text>
<title>聞赦差已過村外積月。祝望之餘。心膽墜落。流涕賦之。</title>,<text>聖代方多雨露垂。天涯正切祝望私。赦書已報過門去。心事眞如落時。公議秖今誰再發。卜人疇昔漫相欺。極知愁色傷親意。觸境無緣可展眉。前年。京城卜者謂大赦時當放還。今歸虛妄矣。</text>
<title>中秋夜雨中占韻 己未</title>,<text>中秋月色向誰明。孤客惟聞滴雨聲。但願朝來雲霧捲。碧天紅日照衷情。</text>
<title>旣望夜。伏次大人韻。</title>,<text>寒聲淅瀝海門潮。對月秋風故國遙。此夜何人吹玉笛。頓令心地自飄飄。</text>
<title>江上漫吟</title>,<text>平湖潮漲汎輕舟。望裏蒼蒼智異秋。一棹尋眞容易事。可堪隨處自生愁。</text>
<title>待季通不至</title>,<text>鴻鴈蕭蕭烏鵲飛。石墩東畔眼寒時。渡頭立馬渾疑爾。門外呼僮却是誰。嶺海間關非不念。庭闈朝夕苦相思。應知密密縫衣處。寸草情深未便辭。</text>
<title>岳陽諸勝。固與巴陵眞境有大小。亦自奇特。顧無人粧點。精華不呈露。致來訪者憮然失圖。可歎。</title>,<text>不須喚作洞庭湖。自是沿江第一區。無那世人爭笑侮。年來荒徑斷招呼。層嶂平湖入草萊。驛亭官道更風埃。虛加美號曾何補。埋沒無人拂拭來。</text>
<title>花開路。次權琅軒 謩 韻。高麗韓錄事，我朝鄭文獻先生舊墟。皆所經過。韓錄事有始知名字落人間之句。</title>,<text>花開下馬問遺墟。千載依然水竹居。名字秖今藏不得。斯文一脉怳開余。</text>
<title>欲訪蘇處士凝天。聞其往湖南未歸。不果。家在雙溪洞門外。</title>,<text>茅廬瀟灑傍雲開。聞說今年避世來。凡鳥題門吾豈敢。祇愁君帶俗塵回。</text>
<title>將入雙溪。次琅翁韻。</title>,<text>擧鞭指溪北。隱暎梵宮淸。林梢一抹白。知是洞雲生。</text>
<title>學士堂在寺上頭近南。蓋孤雲所處云。</title>,<text>暮上上層宿。玆爲學士堂。當時楹棟在。彷彿襲淸香。</text>
<title>朝瞻孤雲影幀于香寂堂。僧爲言貴人來訪者皆再拜。琅翁顧余曰。拜可乎。余對曰。式瞻何妨。公曰唯。遂不拜。</title>,<text>畫肉心難畫。逃禪意竟何。一綃藏法界。廡祀是非多。</text>
<title>眞鑑眞</title>,<text>祝髮君家事。胡爲種種然。蒼髯好男子。可惜未冠顚。</text>
<title>八詠樓 自樓更上一層。爲金堂。金堂之傍。爲瀛洲閣。</title>,<text>欲上瀛洲閣。先憑八詠樓。千巖與萬壑。盡向此中收。</text>
<title>佛日庵 自雙溪金堂左肩。由山脊而上。又下而谷。又轉而崖。磴磴絶處有棧道。棧凡三曲。庵距雙溪可七八里。</title>,<text>去去叢霄盡。迢迢佛日庵。銀河垂壁面。靑鶴峙臺南。棧道應愁鳥。簫鸞若可驂。山行此第一。歸去作奇談。</text>
<title>謹次蒼雪韻 二首</title>,<text>九曲川流萬疊山。雪翁淸馥水雲間。當年不盡遊山興。留與今行領略還。仙輧一去杳千秋。寂寞空悲湖上舟。世事由來多曠感。不堪追憶戊寅遊。</text>
<title>謹次一蠧下頭流韻</title>,<text>不必花紅與草柔。仙區眞面露深秋。淸宵詠罷菰蒲句。山益高高水益流。元韻菰蒲獵獵弄輕柔。四月花開麥已秋云云。</text>
<title>神興庵 自雙溪北七八里。有神興庵。爲頭流第一。</title>,<text>更泝川流上。三神直北隅。雲林諸色靜。水石一塵無。佳境深方見。仙曹怳可呼。且休尋七佛。誰與此爲徒。三神卽神興洞門也。亦有石刻三字。</text>
<title>洗耳巖 在神興潭上。巖面三字。孤雲筆云。</title>,<text>常愛枕流語。今來洗耳巖。紛紛世間事。散落下寒潭。</text>
<title>神興門外。有鐵佛一軀甚古。大可數十圍。庇以小閣。</title>,<text>天下黃金盡釋迦。又偸靑鐵寄邪魔。那能鎔化成田器。分與叢林去種禾。</text>
<title>山固多佳處。以秋後林壑蕭條。未覺其特異。觀者或憮然歎曰。難矣哉。名實之相稱也。余以其言有可以比興者。爲賦一律解嘲。</title>,<text>霜後巖巒尙此奇。况於紅雨綠陰時。乍看似欠驚人格。遍踏方徵絶俗姿。高處入雲誰得到。中間有境世無知。莫將名實煩相較。秖恐吾曹眼目卑。</text>
<title>琅翁到謫舘之數日。來樂行語曰。昔先君子以取土官。謁李先生于此。仍攜密翁。作頭流之遊。今吾將入頭流。而爾適在此。事若有不偶然者。而從我行乎。樂行竊自惟念耽羅時漢挐在莽蒼間。未嘗一往觀焉。此非但無悰况可以選勝。實以大人在栫棘之中。而獨出游衍。心有所不忍故也。今又限於地界。大人不得一到彼間。以暢幽鬱。而吾乃洋洋焉作此豪擧。無乃不可乎。無乃與宿昔自守之義盭乎。且公之風流文彩。足以似續先徽。顧余不肖何敢效顰於密翁乎。但以名山一遊。常耿耿於心。而今幸得此援据。夫豈不可而密翁爲之乎。而雪爺要與之偕乎。而又老先生命之行乎。而况奉承長者杖屨。於義尤不敢辭也。遂欣然承命。而大人亦任之而已。入雙溪。琅翁爲遊山日錄。首以此意爲說。命樂行寫之。旣寫。奉閱雪爺晉役志。始知當時密翁有約而竟不赴。蓋琅翁偶失實爾。密庵時有重制。豈以是爲未安耶。抑有他事相牽掣者耶。抑孝子之心。終有所不忍者。故始則聊與之約。而旋復止之耶。志中不明言所以負約之故。然觀密庵書所謂屈蠖哀蟬等語。可知其意之所存矣。則樂行今日之行。果何如也。豈非妄作也耶。余不孝自頃禍變之初。所以自處者甚無狀。然盜不虞之譽多矣。雖親戚。或不能悉知其實。今於此一事。亦足以敗露矣。良爲愧汗。雖然。自今或可因此。有以自勉者。是則不可謂不幸也。旣歸累日。不敢釋于中。遂追賦小詩以志之。且欲早晩呈上琅翁座下。庶幾察此區區警畏之意云。</title>,<text>仲默何曾游賞爲。密翁當日負幽期。久知賢孝難希及。放浪如今倍忸怩。</text>
<title>次琅軒韻</title>,<text>人語驢蹄門外喧。何來遠客立黃昏。聲氣感通今益信。坐諳夫子訪荒村。急告嚴君倒下堂。慇懃厚意諒難忘。煩公莫問窮途况。一草陽春獨負霜。</text>
<title>次韻奉別琅軒</title>,<text>客意今宵兩不平。江頭明日送孤征。故鄕幾箇親知在。畢竟難忘此老情。把酒聊歌行路難。人生何限閱悲懽。今年又過蟾江上。獨送情親返故山。</text>
<title>琅翁以五言小詩二首。留別家大人。次其韻奉贈。</title>,<text>情話淹旬日。他鄕似我村。窮途得此樂。何處不君恩。潮上孤舟發。天寒匹馬行。丈夫無別淚。去矣愼長程。</text>
<title>柳正字 觀鉉 丈委訪家大人。相與傾倒晤語之暇。頗有唱酬。不佞亦嘗從傍竊和之。秖以略叙區區之懷耳。不足奉浼崇覽。顧長者辱令繕寫以相贈。不敢終辭焉。紙窄。不得逐篇標題其命意。輒皆倣元韻。</title>,<text>庭樹鳴晨鵲。天涯解願言。滄桑今一閱。樽酒幸重論。異域驚高義。寒廚愧薄飧。何時川上宅。更賦臘梅盆。達人高卧似公難。不向侯門學遍干。獨有靈犀千里照。歲寒來作半旬歡。冬夜不知長。坐看月隱竹。興來時一吟。驚起江禽宿。愚兒忍說禍生初。猶有當時涕淚餘。一疏適丁天運否。羣猜何但盛名居。友朋永歎多高義。鄕黨相扶保弊廬。終始聖恩吾可卜。不須煩答楚江漁。追憶昔年歡樂初。依然春夢一塲餘。同人盡與龍門選。吾父仍看柏府居。桂影聯翩歸洛水。雲章輝暎入茅廬。私家報國今難議。公輩如何說採漁。休道家門好。深慙不肖兒。平常多過失。顚沛莫扶持。行業皆無有。昏愚亦自知。謂公相悉久。推借乃如玆。</text>
<title>臨當奉送。不勝悵黯。謹賦短律拜贈。</title>,<text>漠漠黃茅瘴。蕭蕭白浪舟。相逢如故土。此別奈吾愁。父子寒牕下。江山漲海頭。行塵那可及。瞻望正悠悠。</text>
<title>有感漫述 辛酉京中作</title>,<text>死草生意歸。斡轉竟是誰。造化本大公。微物如獲私。受德久未報。深慙豚犬兒。床下不腆禮。寸誠或可被。千里旅食意。所願亶在玆。但念以我故。貽累已不貲。若復汚門屛。私分冞不宜。咨且不敢進。瞻望空漣洏。</text>
<title>聞越江笳鼓聲。感吟。壬戌</title>,<text>掩却床書獨倚軒。隔江何處鼓笳喧。今年社稷三稱慶。一日天門九往魂。去國忍言中制畢。報君惟有寸心存。明時雨露應無盡。至痛孤忠倘見原。</text>
<title>金華子廟傍蘭 小序</title>,<text>余讀金華子遺事。惜其有美質儁才而卒早夭。又悲其爲父死而父故無恙也。嗚呼。父眞危矣。而子不能死者何如也。視金華子。亦可愧矣。金華子嘗手種四蘭于其家廟傍。金華子死而蘭至今存也。其大人處士君爲蘭草歌二疊以寫哀。間爲余誦之。余久欲爲金華子一言。聞此益悲之。乃演其意。作詩三章。章四句。金華子載寧人。其父世根遊東都。有訛言。爲盜所害。童子夜跣行奔救之。病死。幽幽金華谷。靑靑廟傍蘭。皎皎金華子。慇懃種成壇。靑靑廟傍蘭。童兮莫摧傷。摧傷可奈何。歲久有餘香。蘭在廟傍靑。魂飛廟中入。年年春雨時。高堂衣袂濕。</text>
<title>朝食</title>,<text>朝食烹飣東海魚。呼兒却魚進靑蔬。兒言病口魚差適。舍魚喫蔬意何歟。答云海味助胃熱。食之於病不利且。擲箸推盤向壁坐。良久歎息淚沾裾。北關年年被水潦。去歲凶荒無古初。九重惻然减玉食。廊廟諸公不遑居。救焚拯溺在移粟。遂命四道分倉儲。嶺南七十二邑民。轉輸相遞亂離如。聖主仁政感人心。敢言此土廢犂鉏。罷役歸來正困睡。呼聲夜震氣更沮。監司東去祭海神。經過道路當修除。殘戶寡婦咸出力。葺治輿梁平溝渠。所到供饋何敢慢。川水捉魚庖殺豬。里尹官吏恣鞭箠。鼎鐺薪蕘徵里閭。雕輿飛旆指海岸。舟人裝束立躊躇。牲酒朝薦觀魚臺。神之格思誰度諸。其日海中怪氣作。怒濤狂飈相吸噓。三十四艘萬斛米。一時淪溺靡有餘。南民北吏無去處。誰能索尸蛟鯨墟。邇來海魚腸肚滿。呑米嘬人如夏蛆。我見此魚肥且膏。悲憤弸中無由攄。傳聞北方餓莩積。豐沛故國將空虛。地接犬戎憂曷極。正宜汲汲備襦袽。世祿肉食罔聞知。日事朋黨爭上書。國家多事漸如此。大人何日歸田廬。</text>
<title>留別季通 乙丑</title>,<text>此別人間有也無。千愁萬恨酒難驅。天寒旅館烏情繫。風急前程鴈影孤。海島可能沾雨露。田園久已入荒蕪。妻兒不欲關懷抱。今日書來又一吁。</text>
<title>又贈</title>,<text>心爲萬事主。爾病由心經。心靜事乃當。心寬病可寧。臨分持此勉。日月共邁征。憂愁且排遣。施爲勿躁輕。聖朝多仁政。終當好會丁。今日各忍淚。無傷母氏情。</text>
<title>送宗君景仁 始元 還鄕</title>,<text>並鑣南下瘴江秋。底事離親作遠遊。患難從來相仗意。不堪今日別懷悠。</text>
<title>病寓仙庵。仰念庭闈。感成一律。</title>,<text>破產南來爲養親。如何半歲病纏身。便宜自占投閒界。職分專虧愧古人。經雨定應傷體氣。課僮能不費精神。都緣豚犬兒無狀。暮景天涯備苦辛。</text>
<title>述懷 十首</title>,<text>還鄕常恨隔庭闈。此日晨昏却自違。所祝庶幾無疾病。天翁倘識寸誠微。邇來鄕國少明師。臨卷無緣質所疑。今日視官還戲事。半年虛負過庭時。少小無能心獨癡。前程不謂似今時。行年四十成何事。異域秋風謾自悲。功名有命本非心。晩把遺經味欲深。征役未休仍疾病。年年虛送好光陰。功名非心語近矯飾。然八九年來。此念儘輕。談經說理揔非眞。實行修時始做人。記得色難先聖訓。金鍼箚頂汗沾身。靜裏尋思悟昨非。言忠行篤可行夷。寬柔不報南方道。襲土從今法仲尼。草烟傷目弈妨工。舊嗜新耽毒並攻。痛戒從今同酒色。墨卿明告主人翁。有二僧爲象戲。因無聊時就觀焉。往往不免自爲之。當自今日。並南草絶之。眉巖嶺北擧家遷。義重三從句尙傳。一別天涯心九折。板輿何必返鄕先。當世無人手一垂。向來西走竟何爲。十年天道終須變。雷雨湘江自有時。故鄕何處避囂喧。太白山中福地存。移家一事承嚴命。擬結茅茨待霈恩。</text>
<title>輓河處士 德望</title>,<text>蒼蒼方丈入雲孤。人與山高我見俱。萬壑松聲助短瑟。一軒荷月照冰壺。歸時每說登門拜。他日行謀挾冊趨。誰謂小微星忽晦。不堪重過晉西隅。</text>
<title>輓李丈 景翼○庚午</title>,<text>經濟巍評定不虛。相知誰復玉川如。瑤琴古調無人愛。金鼎靈丹只自儲。蹔出已能驚世俗。平生眞不負詩書。從今忍過豐山路。寂寞東西處士廬。</text>
<title>輓權江左 萬</title>,<text>白馬踟躕日欲斜。柳車遙望獨長歌。靑山精魄羣賢盡。何事年來聚斂多。太白高高白雪樓。等閒咳唾盡瓊璆。世人題品何輕重。已得廬陵讓一頭。樂府寥寥藝業衰。齒喉宮羽有誰釐。當年用力非閒事。秖是人間少子期。靑山依舊暮雲邊。池面風微月滿天。玉佩繡衣今寂寞。精靈千古獨巖泉。玄琴彈出正宮音。聲外悠然古意深。誰識平生操履義。慇懃都是就中心。晩歲明牕見伏羲。乾門乍闢動經帷。秖今遺恨陽生說。夫子家奴未可期。催上襴衫付尙衣。雙擎書匣入彤闈。分明舊物須公力。重帶天香嶺外歸。新衣曾脫殣行時。早歲西銘義已知。海曲松林隨處碧。公亡誰復上書爲。州序當年義將旗。巢奴褫魄檄中辭。九原埋盡精忠骨。欲訴蒼天淚暗垂。先生家在洛江源。容易風帆下海門。失楫蒙兒空悵望。推移虛負父師恩。</text>
<title>輓權琅翁 壬申</title>,<text>海月圓還缺。山雲去不歸。風號披蕙帳。猿叫弔蘿衣。觸目滄桑變。傷心骨肉違。依然華表柱。魂魄舊令威。早年推穎達。臨老轉崇深。砌竹添新韻。楣題見孝心。霏談傾一座。揮翰抵千金。利器終埋沒。遺廬泣士林。天遣兒郞做。榮華在目前。籃輿從五馬。鈴閣擊三鮮。倚伏終難必。悲歡奈迭遷。由來人世事。回首揔茫然。翰林雙鳥盡。平澤二龍亡。大運誰能挽。斯文日已荒。心摧迎旅櫬。淚槁哭靈床。繼世從游意。還嗟失季方。</text>
<title>輓全陽君 李益馝</title>,<text>功成身退卧江湖。磊落風流大丈夫。故舊滿朝書斷絶。繁華一笑夢虛無。不聞將帥詩中老。獨送精神閣上圖。卿月輝輝垂厚夜。存亡終是好頭顱。</text>
<title>輓金老燭齋 龍達○甲戌</title>,<text>每一人從北縣回。爲言風致絶塵埃。生涯半是淸凉月。顔色天然臘雪梅。不說華銜躋二品。肯將淸福換三台。老燭齋名今再拜。迷塗恨未早追陪。</text>
<title>輓安處士 命夏</title>,<text>南州豪傑數先生。伯仲吾公負月評。美質早承師席許。高名終見士林傾。詞章筆札渾餘事。德義風流自老成。斯道如今何運氣。新阡遙望涕交橫。金吾門外寄雙魚。靑草湖頭問謫居。誄語鋪張終大惠。弔車迢遞更寒廬。此心惻怛非時俗。盛德夤緣見緖餘。自愧孤蒙無所報。靈筵一酹計還虛。</text>
<title>輓黃處士 道翼</title>,<text>碌碌平生一拜違。夤緣猶幸替瞻儀。風存賢子追源想。書抵嚴君在側窺。德學已欽名稱實。文章更愛理兼辭。南州此老今難得。零落其如運氣衰。先人末路久飄零。君子何曾愛惡更。千里神交惟道義。十年書問盡衷情。江潭命駕輕炎瘴。筵几操文辱胤兄。若使重泉如世上。也應精魄笑相迎。</text>
<title>輓宋丈 夏徵</title>,<text>古有更衣狎市閭。胡爲眷眷苦循初。身游南北心無變。世閱滄桑義自如。此道今人多不識。我公遺事特宜書。婚姻又是師門後。分付兒郞接屋居。丹城一札已慇懃。出弔星行意益勤。入海寒兒蒙寄贐。過江歸櫬荷操文。幽明感德長無極。生死知情古有云。往歲拜床如一夢。不堪他日問孤墳。</text>
<title>次金潭庵遺墟韻 並序</title>,<text>潭庵先生金公遺墟。在洛江上九潭村。先生後孫諸公。相與立石以表之。訥翁李公爲記其陰。備載事始終。始先生之南也。平日游從故舊。皆不知其處。蓋燕山戊午前也。大禍再作。名賢虀粉。先生獨超然。若冥鴻之在繒繳之外也。歿旣久。遺跡乃發。至于今日而益顯然。區區竊惟置先生故墟於然疑渺茫之中。使人上下徘徊於江上數邑之交。陵谷灌莽之間。而莫得以指名。如其平日之身與蹤。無乃得先生意也歟。雖然。先祖有奇偉卓絶之跡。而不忍其終泯。亦賢子孫之心也。雙碧堂丈人公。以家門耆德。主其事。旣又遍索詩文於遠近知舊。如樂行者。何所輕重。顧屢辱長者之命。不敢終辭。謹次韻呈上。詩軸何須我輩叨。風聲百世尙颾颾。諸生太學林宗最。一士南州孺子高。遺意尙嫌題墓道。好辭今見暎江臯。由來美跡終難掩。竹筍斜生石壓牢。</text>
<title>輓李鍾城 世泰○辛巳</title>,<text>淸輝雅韻滿襟裾。少日陶山識面初。一隔雲泥靑眼闊。獨聞風範白衣如。吾儕報國憑賢俊。到處逢人候起居。千里在前車折軸。可堪身後下除書。發軔初從右史官。爾來三著惠文冠。銀臺妙選方虛席。玉塞新歸暫褫鞶。名利向前終淡泊。芳香依舊是芝蘭。大夫絶貴貧如許。未有衣裳可斂棺。</text>
<title>南寺次諸丈韻</title>,<text>招提藏剩馥。華表憶當時。刦後通泉感。人間失路悲。有誰尋墜緖。無力買遺基。欲舞衣裳弊。空吟薄命詩。</text>
<title>次柏湖亭韻 並序○庚辰</title>,<text>眞城縣北芍藥峯下。有所謂柏巖者。存齋李先生杖屨游覽之地也。間者縣中諸賢。爲作亭其上。以表遺躅。且將以爲一邑學士藏修之所。甚盛事也。先生之曾孫欽夫丈人。寓居于亭之東漢上村。實知事之始終。嘗爲余道諸賢事功之勤敏。旣又辱示其所爲長律一篇及一二長老所步次者。而命之曰。子亦不可無一言。樂行行過縣境非一再。輒以道途迫。不能一登臨周覽。以盡其山水之勝。然其有感於中則深矣。義不敢辭。謹搆拙呈上。新亭突兀起巖頭。客路回瞻馬爲留。勝地廢興非小事。遺芬顯晦此孤丘。隔喧正合開書櫃。臨水還宜垂釣鉤。早晩一筇了宿債。桃源何待泝漁舟。</text>
<title>輓權士安</title>,<text>竊聞遺命不令求輓。夫求輓非古也。此固治命。若相知者。初不必求之也。樂行貧無力。旣不能以貨財爲禮。又不能相紼臨壙。非蕪詞拙語。無所用其情。雖欲勿爲。有不得忍者。遂成短律五篇。以抒痛惜之意。欲望孝子昆仲一覽領取此心。卽投之壙土中爾。弱冠攀遊早。心肝兩盡開。聯床叢桂月。交臂右泉苔。落落從窮達。憧憧尙往來。桑楡更相指。今日送泉臺。宿昔皆靑歲。居然共禿翁。睽離猶抱恨。存沒詎堪恫。喬木鳴春鳥。歸雲叫夜鴻。相思當此夕。和淚雨濛濛。聰明自天賦。文雅稱家人。爛熟朱書要。淹通靑史陳。山容經雨好。林韻逐風新。小試終淪沒。完名獨附身。先輩凋零後。餘生寂寞中。猶聞人物論。特數二三公。藉手期前路。將心托下風。如今埋玉樹。吾道覺終窮。珍重儒林事。廬江約掃塵。蹉跎仍薄相。奄忽失同人。大義乖堪懼。微言久易湮。平生無限意。欲說向誰陳。</text>
<title>輓權上舍 錫揆○乙亥</title>,<text>松壇菊砌色蕭森。寥落賢閭獨敬瞻。氣味眞堪比薑桂。才華豈必老韲塩。一人輕重今逾覺。萬事浮沉竟孰占。憶昔喪歸蒙出弔。薤歌相報淚仍添。</text>
<title>輓李進士 龜煥</title>,<text>博識精詞皆不說。天資最是與人殊。中心潔白容顔似。世態浮華毫髮無。久待靑雲騰逸翮。終看滄海有遺珠。公家多少文書事。漢上如今更孰須。</text>
<title>輓權戚丈愼仲 正始</title>,<text>北縣古多名進士。鄕評當代屬吾公。妙年文苑推盟主。晩歲窮居聽化翁。皎皎襟懷高俗韻。渢渢談笑大家風。巖泉自此增寥落。眼閱滄桑半百中。</text>
<title>雲洞書齋會話 並序</title>,<text>一直縣南香罏峯西麓之下曰雲洞。大山公置書齋其中。臨溪築小亭。爲晩年靜養之所。乙酉仲秋。樂行滯客蘇湖。日丁卯。從兩宜翁以下十數人。徒步來會。已而土軒公又儼然臨之。羣賢之至。少長之集。殆蘭亭會乎。獨以樂行之陋而廁席末。爲可愧耳。披露情素。間以雅謔。和而有禮。洽洽如也。命童子摘園栗。手煨以噉之。香秔美蔬。各置數器於席前。手自貳。益潔而無華。宛然有洛社古意。誠勝事也。樂行蟄伏窮廬。不齒君子之遊久矣。今者忝從諸公後。得此樂。何其幸也。地雖未有絶特吁駭之觀。然水石洞壑。頗窈深可愛。異日當以人益勝也。諸公咸以爲不可無識。命樂行題會中名姓于冊而書其事。又呼韻共賦長律。錄在左方。逶迤深谷廓還幽。堂室蕭森澗水頭。眞率饌成耆社會。等閒身入稧亭遊。靑山佳色雲含雨。晩圃淸香菊待秋。他日雜詩餘韻理。重來準擬破乾愁。</text>
<title>夜會雨谷。扶仲口占一絶。牽率次韻。</title>,<text>三月春光媚雨餘。歡聲連夜滿庭除。亦知外物非干我。試看浮雲過太虛。</text>
<title>養拙堂。和李景文 象靖 韻。</title>,<text>老成身計得便宜。座右銘今替揭楣。世路久從行處熟。法門新向默中持。誰知大勇元無闘。要作眞䧺却守雌。我是貧家將掃地。暮年聊與話心期。</text>
<title>歲除。與扶仲分韻。得朱字。</title>,<text>皚皚陰崖雪。烈烈南山颫。百感正在中。奈此流光徂。不有賞心會。何得一日娛。熒然對靑燈。案上拂塵觚。敬諷牧齋藁。淵源遡冰壺。一千五百年。業廣有是夫。經世及盡性。皆未中身踰。顧慙我何人。皓首猶童愚。同隊盡衰落。君顔亦謝朱。窮達竟由天。莫須病枯臞。笑彼扣角歌。慽慽懷唐虞。良貴吾所有。聖言卽非誣。攻玉當用石。追驥可策駑。及此桑楡景。相期索玄珠。</text>
<title>元日分韻。得潭字。丙戌</title>,<text>三朝風色佳。士女樂意覃。賀問修禮俗。來往巷北南。而我抱百罹。迎新懷可堪。念昔虧子職。親在乏旨甘。喪祭俱未盡。哀恨徒自含。四肢老逾惰。家事付阿男。弱婦供粢餌。物品頗熟諳。使我效隣里。寢前免空參。所慰實在此。怡然逐笑談。笑談方未已。自顧多愧慙。生世竟何用。樗散非杞楠。寡過無忝生。玆惟所負擔。年今伯玉比。依然騎篠驂。動作焉所質。幽妙焉將探。開卷強論說。小蠡酌深潭。愾然思古人。千年閟優曇。</text>
<title>丙戌上元茶薦畢。獨坐空室。不勝孤露之感。而一妹新年安否不相聞。季通又阻雪不能來會。屬此令節。思想甚切。益悄然無歡。偶閱少陵詩。見熟食日示兩兒短律。與吾此日意緖有相類者。諷詠數四。遂和其韻以遣懷。</title>,<text>人事無今古。依然見我心。兒方六旬滿。親已九原深。繫日繩焉用。逢春髮未禁。遠途書固闊。阿季恐呻吟。少陵韋曲詩。白髮好禁春。</text>
<title>河南三絶刻石議旣定。次扶仲韻。</title>,<text>萬古崇禎處士碑。未遑猶是一般奇。如今斷定追先志。淹速人問儘有時。</text>
<title>雪中自陶淵步入仙庵。次扶仲韻。</title>,<text>斜陽到僧舍。雪霽仍爲客。光景炫人目。猶分亭後石。靑烟出瓊樹。皓月復此夕。座中勝流多。那得藏行跡。</text>
<title>和呈李上舍公燮 台煥 丈</title>,<text>生平堪笑濫儒巾。一事無能但赤貧。正似學行還失故。徒然騰口豈知新。趨風親德今垂老。露拙呈愚亦已頻。怪底云云問何謂。承當須是別般人。隔一岑岡室便遐。歸來怊悵望烟霞。自從呼出中心慕。及得攀遊到處誇。悲我覆盆難望日。惜公如玉久埋沙。從今乞勿虛推借。兩膽元無一膜遮。</text>
<title>滯客東坡。和呈公燮丈。</title>,<text>自少夤緣久獲私。羣賢去後慰餘悲。儒林聳出干霄木。文陣高張掃敵旗。偶近門牆眞好會。兩存形跡揔虛辭。蓬心日夕方收拾。恭竢先生病間時。來詩推借不近情。故頸聯下句云。此道元來不是私。家聲自墜獨堪悲。雖然醜婦顰西里。無那殘兵怯將旗。舊義追思公不棄。周行相示我何辭。只緣奬飾踰涯分。背汗橫流跽讀時。</text>
<title>贈李君信 敬和</title>,<text>一會非容易。蕭蕭兩禿翁。對床消火日。開戶引溪風。世事渾身外。交情自意中。歸驂難復挽。別恨詎能窮。</text>
<title>昔在己酉夏。同志諸人。來會于密庵先生門下。講近思錄。一日阻雨。各留舍舘。先生以一絶投示。曰湯年甘澍慰農心。咫尺睽違思轉深。珍重河南持敬說。願從諸子細推尋。今者來寓。感念舊事。謹次其韻。</title>,<text>霜毛種種尙童心。此地歸來愧轉深。無處再聞持敬說。荒墟燕麥更誰尋。</text>
<title>錦水雜詠</title>,<text>東頭來水繞西頭。帶水脩林盡遠洲。坐對畫閣烟雨夕。何須去作汗漫遊。右長林平郊處處起農歌。無限江山畫裏過。莫說長亭行役苦。誤從邪徑窘如何。右大道閒逐漁人到上流。雨餘芄箔水門浮。淵魚枉被波濤送。急處欲留那得留。右漁箔一道溝渠百道分。旱天何待望霓雲。無心流去誰偏厚。得力由來只在勤。右灌渠無數淵魚水草中。他年誰是起雷風。不妨鱗甲老逾巨。麗澤須看久遠功。有大小澤○右南澤數楹僧舍不知年。徑轉山回亦窈然。咫尺人烟如隔世。不妨長在驛路邊。右古寺</text>
<title>古意</title>,<text>荊山之上有璞玉。玉人採之而琢磨。八面瑩然絶纖瑕。携來暗室生光華。至寶何能久韞櫝。江南市上爭奔波。照眼還輕明月珠。稱價不道千金多。如何偏被別人猜。直欲搥碎投泥沙。招朋引類競摘疵。珷玞魚目徒相誇。傍人見之爲慷慨。要將一語辨眞譌。我於玉人何所私。卻看詬罵轉橫加。吁嗟世無知玉者。古來三刖有卞和。寄語玉人莫分疏。且復收藏歸子家。</text>
<title>元日後二夜作 丁未</title>,<text>流光飄忽又新年。聯榻淸齋逸興先。已覺陰風收北陸。漸看佳氣轉東天。披襟朗詠三更後。把酒高談萬古前。二十讀書猶不晩。諸公何事謾悽然。</text>
<title>留宿仙寺。與諸兄分韻。得山字。</title>,<text>棲此泉石間。最愛隔市闤。親朋共盍簪。滿座皆紅顔。麗澤多資益。可以警懦頑。禪窻日午後。鉛槧有餘閒。春風拂我衣。飄然到碧山。古木傍幽逕。層壁作重關。仙庵問何處。巉巖不可攀。前溪濯我纓。淸流聽潺湲。寒鷗沙際飛。幽鳥林中𠴨。物物皆自得。佳興人一般。俗累都脫落。胷懷覺愉憪。優游送日夕。亦足長忘還。</text>
<title>泗上寓中。次朱夫子韻。</title>,<text>三旬僦屋近江濱。四月風光又一新。笑折巖花頭上揷。就中還得九分春。</text>
<title>用仙庵寓榻韻</title>,<text>黃鳥翩翩白日遲。客中詩酒會連枝。一江春色千愁减。天餉吾曹若有私。白雪陽春敢擬高。有時揮筆亦詩豪。邇來客裏添新意。滿眼江山應接勞。江雨前宵細浥塵。梅花遙憶草堂春。客窻幽鳥催詩處。佩酒相尋有故人。</text>
<title>伏讀密庵先生詩集中有南庵會話詩一首。葢於是時。先生有移寓龜尾之計。一縣人士惜其去。設會于南庵。先生作是詩以謝。而時小子適遠遊未還。故題末及之。三復咏歎。不覺有隔世竆途之感。遂揮涕追次。以示同志諸賢。</title>,<text>世道如今已可知。消長何必更觀龜。西林文物依殘日。南國風謠異昔時。後死敢忘資養力。餘懷空賞寂寥辭。仁人自古多竆厄。不用吾徒獨恨悲。</text>
<title>元日遣懷</title>,<text>廿五還如十五時。奈何新歲不歎爲。久聞詩禮留心少。近讀春秋畢業遲。三字佩符懷往哲。一書投藥感先師。要非刻苦難成就。說與靈臺此意知。</text>
<title>與忍齋兄 宇漢。伏次諸父老泗上聯句韻。</title>,<text>磔磔遊禽語。春天弄晩晴 宇。山容經雨變。月色透雲呈。獨愛坐江閣。莫愁無酒甖 晉。芳洲臨凈闊。雲峀對崢嶸。逸興爭撓筆。談豪或擸纓 宇。庭聞松露滴。岸見柳烟橫 晉。領得仙區趣。說來特地情 龍。遙思沂上咏。還愛泗濱名。吾輩元非漫。先民亦是程 宇。能令外物去。頓覺道心生 晉。欲學古人事。耻爲俗士營 宇。風流推洞主。林壑有公卿。此地一光彩。前宵三老成。香留慳席掃。章就想鐘鳴。承杖期還失。效顰意敢萌 晉。聊成同志話。因與此心盟。景物猶形役。典墳願舌耕。書齋堪寄託。師席好將迎。莫負今宵意。且垂後日聲。燈前仍不寐。明發惜分征 宇。</text>
<title>次扶仲韻。寄雲若 翼溟。</title>,<text>閭巷新年漸不安。僑居經朔苦難還。男兒學道憂中樂。春日多詩水上山。曳屐長堤晴柳密。倚筇深洞暮雲閒。向時合族今空羡。圓滿從來造物慳。</text>
<title>立春日會雲谷。次忍兄韻。贈秋月兄 翼漢。</title>,<text>佳辰簪盍得吾閒。坐覺重陰太半刪。詩就十章猶白日。酒消千慮各朱顔。芝香蘭臭資薰襲。月渚雲臯好往還。爲謝吾人要贈意。工夫只在簡編間。</text>
<title>咏雪</title>,<text>招提一路客衣輕。夜雪輝輝萬壑明。千古剡溪孤棹興。何如仙界此時情。</text>
<title>瓢溪分韻。得時字。</title>,<text>瓢溪淸淺流。我寓溪之湄。溪湄多綠樹。日日啼黃鸝。出門訪佳景。彷徨欲何之。飛鳥忽投林。山外度夕曦。依俙望南臺。叢壁臨溪危。欣然拂衣去。瓊筵正參差。羣仙列座上。飄飄華髮垂。幽賞適我願。佳節淸和時。猗猗百種樹。葉剪靑瑠璃。平沙皎如霜。新月掛東枝。呼童開小樽。淸流洗玉巵。一飮又一飮。俗慮都不知。林間有淸風。吹倒白接罹。繽紛披錦肝。筆勢何淋漓。玆遊最奇絶。使我心自怡。隨處且爲樂。勝事易差池。無酒我當沽。有酒我當釃。况復陪耆德。提撕有嚴師。優游送日月。足以忘渴飢。臨風聊自歌。醉語不成詩。</text>
<title>次忍齋兄韻</title>,<text>客裏趨庭處。欣君共侍傍。風流元不淺。文彩可能忘。山水知音久。雲霞引興長。愁居還勝事。更有濁醪觴。</text>
<title>元夜。陪諸父兄會雲谷。歸賦近體。呈主人兄。</title>,<text>盡日無聊歎痘魔。晩陪杖屨到君家。酒從仁里三杯得。詩向新春一格加。閉戶幽憂仍脫略。滿堂懽笑最繁華。歸來殘夜添奇絶。溪柳依微北斗斜。</text>
<title>二日夜。又會雲谷。疊前韻。</title>,<text>良夜團圓樂事多。招邀東里復西家。歌聲轉入殘更好。酒味偏從新歲加。嶺樹雲容渾改候。壠梅春信欲生華。上元佳節看仍逼。好是溪頭月色斜。</text>
<title>仙刹歸路。次柳俊三 宅鉉 韻。</title>,<text>秋風落淵上。分手異前路。更指明春約。仙山花正好。</text>
<title>次權士安 正宅 韻</title>,<text>明月朱欄倚。淸朝黃卷開。令人長眷戀。駐馬且徘徊。別後惟憑夢。風前爲把杯。君詩良懇懇。其奈客愁催。昨拜李夫子。頓令蒙蔀開。良朋仍會合。歸路更徘徊。送我驪駒曲。傾君綠蟻杯。山鳩鳴恰恰。零雨若相催。</text>
<title>輓宗兄 敏行</title>,<text>宏材俊氣老荒陲。志士人間已自悲。要識晩來高俗處。十年謝客閉門時。誣枉當年聖諭垂。我家元自荷恩私。九原報國終何地。留與人間少弟知。一疏誰知大禍嬰。赤心相愛獨吾兄。終然促化緣何事。遙望荒阡涕淚傾。忍思京館把蘭書。異域居然服已除。今歲初秋應未返。卅年依仰竟何如。</text>
<title>謾興</title>,<text>輕風暖日已驚新。啼鳥遊蜂故近人。兩歲仍爲南海客。梅花獨發草堂春。</text>
<title>謹次蒼雪遊山韻</title>,<text>何心選勝快吾眸。聊學密翁棲鳳遊。三日仙緣還自有。百年塵跡忽如浮。地竆絶峽逾藏境。山在中天更倚樓。想得桄榔無晤語。每逢佳處倍生愁。戊寅。密翁會雪翁于昆陽之棲鳳寺。</text>
<title>奉贈柳正字 觀鉉 還鄕</title>,<text>歲暮陰風吹不休。他鄕况是別離愁。竆途樂事那能久。夫子歸程未可留。</text>
<title>南還。留別權幼宅 正仁。</title>,<text>結束行裝待雨晴。連宵相對兩含情。只煩來往傷君意。豈有絲毫效我誠。寂歷早宜完大計。斯干仍合了前營。一身保惜非閒事。負荷如今自不輕。君家寥落我來依。萬事人間不可知。自笑奇竆無善狀。更慚瑕累召羣譏。流光再宿新阡草。觸目渾非舊日儀。此地淹留何所樂。欲鞭歸馭卻遲遲。</text>
<title>留贈權幼平 正均</title>,<text>可惜今宵將欲晨。明朝便是別離人。偶因漂泊前緣續。每接慇懃舊義新。百計無如歸故里。一心猶恨隔芳鄰。煩君莫較疎慵我。從此音書寄與頻。</text>
<title>同寓諸親。分散殆盡。只有三人落後。日以碁酒。消遣愁鬱。醉中以將進酒三字。分韻述懷。少者占首字。葢用屠㢝酒法也。</title>,<text>醉漢苦難扶。扶左卽倒右。務欲爲平常。解弛無繩糾。務欲無慽慽。多笑類聾叟。務欲無絶物。駸駸誤辭受。務欲親宗族。謔浪卻爲咎。立脚旣不牢。從玆遂狂走。碁局消永日。飮食不去口。虛持一簏書。深束紙欲朽。咄咄德成日。如何失素守。酒醒忽自驚。願君莫勸酒。</text>
<title>庚辰除夕前一日爲立春。與光天兄，扶仲弟會宗家。同次七灘，質齋諸公癸丑歲立春詩。</title>,<text>昔人已去吾生晩。惟見年年令節回。從古斜川同日月。至今黃鶴有樓臺。詩篇敢擬前賢述。門戶相傳古事來。自念新春何所祝。但令無過卽無災。</text>
<title>輓辛丈 孝良</title>,<text>乍過竆廬十載踰。音徽遂阻恨長途。風儀尙記林中楚。手澤空摩櫝裏珠。趨向此時人可識。存亡吾黨事堪吁。南州耆德看看盡。後死心期覺日孤。</text>
<title>輓金仲協 載應</title>,<text>松隱諸孫子。韶州多士林。推君早屈指。使我最傾心。質已從初好。工應到老深。相期今已矣。何處更參尋。</text>
<title>次李欽夫 猷遠 文巖韻 幷序</title>,<text>栢巖東五里有文巖。木齋洪先生嘗有意置亭。今爲野人所耕食。李丈間嘗爲余言其事。感慨不已。且誦先生輓存齋先生詩卜鄰云云之句。葢文巖與栢巖東西相望。二先生分山之意。可追想也。今栢巖亭子已成。不可獨令文巖終廢。嗟乎。誰復能辦此者。李丈有短律以志感。索和於鄕鄰之知慕先生者。樂行亦不敢辭。分華當年意。水田認古臺。柱波高白石。繡壁老蒼苔。勝迹嗟埋沒。行人自去來。廢興應有數。試望水西隈。</text>
<title>從弟中立 道行 榮歸。奉請鄕先生。設宴於宗堂。臨罷。口占拙句以志喜。且寓勉戒之意。乙酉</title>,<text>煩惱胷中稍覺淸。賴渠猶得繼家聲。非緣素志崇名利。只爲新恩出聖明。嘉客留連添勝事。偏親衰暮慰慈情。須知別有男兒業。莫向科塲了此生。</text>
<title>扶仲以次韻非古。欲效唐以上相和之法。作詩示余。余嬾不復別占韻。用其韻以謝。非扶仲之意。可愧。</title>,<text>忍公昔未歿。會文同志俱。自從雲谷空。孤蟄如幽拘。令弟時獨來。雙桂餘一株。近者示新篇。古意相招呼。我本無所知。耳得類鄭奴。與君談文字。每發劣兄輸。詩論頗脫俗。寡見卻有殊。因循且尋轍。費力竟是虛。上遡風雅古。五七皆籧篨。所尙亦已久。沿襲千歲餘。同失賦興旨。所爭僅一銖。韓柳最好古。往往用此模。獨恨名亦謬。次用不相如。次是下承上。用乃彼字須。復有依韻者。魚蕖與虞蘇。流傳爽其實。漫混歸一塗。喚甲便作乙。買櫝卻遺珠。君如欲矯俗。名義且反初。我性特疎嬾。作事患苴麁。有導卽相從。未能別自圖。所以日汙下。文藝任荒蕪。時廁唱酬末。戲劇聊自娛。流光忽晼晩。韶顔已衰枯。望道力苦短。念書精不儲。恐墜考訓戒。焉追師步趨。所憂良在玆。中夜發歎孤。當今重科擧。詩律亦笑迂。韻法得與失。足以駭俗徒。何况我所云。曾不爲有無。有志終未已。征邁願同驅。</text>
<title>聞李上舍公燮 台煥 丈爲我仲父壽席。有意寄詩。因人奉索還書。諉以失去。仍付長律一篇。步韻呈。</title>,<text>勝事吾家亦一時。私情願切載歌詩。光榮正待文章伯。得失還從造化兒。稍喜新篇先入手。倘兼前藁更伸眉。六丁下取應留副。莫惜因風次第貽。</text>
<title>次朴西溪 泰茂 韻</title>,<text>匣裏塵生古釰寒。竆途誰與話艱難。春深栗里携陶令。月滿山陰訪戴安。憐我悲歌高白雪。許君心事伴蒼官。枯桐曲罷鳴烏瑟。萬斛閒愁酒後寬。</text>
<title>金谷贈姜淸之 世白</title>,<text>側耳聽談座屢移。吾行定欲爲君遲。妙齡特達應無敵。此地相逢若有期。指點盡知名祖後。立揚須及艶陽時。通家誼舊論交晩。從此江西我所思。</text>
<title>仲父母重牢壽席志喜</title>,<text>從弟孝誠應感天。兩親偕老見今年。辰回雝鴈曾鳴日。詩續桃夭舊咏篇。喜氣迎春生一室。和風送雨灑初筵。家門三設重牢宴。積德餘休念祖先。南北諸宮先後傾。仲房猶幸獨康寧。悲懽往復逢今日。孤露瞻依慰此生。東海籌添仙子屋。南天光動老人星。百年風樹含餘慟。努力無愆替事誠。</text>
<title>輓詞[朴孫慶]</title>,<text>歲暮殘心寸草萎。爲君猶待載陽期。天如可訴無今日。道故終非哭我師。褧裏文章元自闇。眼前階級本從卑。何人按例延陵墓。題着西山一片碑。</text>
<title>輓詞[李象靖]</title>,<text>正爾儀吾黨。遽然失此公。斯文永墜地。何處更趨風。海內眞元盡。山南大運竆。寢門無限痛。懷抱與誰同。自是生資美。兼之學力優。天球溫更栗。山竹括仍鍭。實地躋分寸。眞源恣溯遊。方看進未已。誰道便長休。末路誰堪比。當求古史來。頹淵黃叔度。詳穩呂東萊。覿德驕盈失。聞風鄙吝灰。不言民自信。悲怛哭輿臺。合下門庭好。從遊又錦湄。箕疇仲默在。衣鉢慧能歸。戶閉緇帷闢。心長素髮垂。一身多少負。萬事忽成非。尊翁初際遇。文網忽橫罹。涕淚金吾外。蒼黃海徼時。艱危猶問學。覊泊盡懽怡。度世靈均願。人生易短期。刊補斯文事。丁寧詔後蒙。猶多魚魯誤。誰辦校讎工。對榻湖村靜。孤燈野寺空。書完人已昨。撫卷若爲衷。高才慚魯質。夙昔幸隨肩。幾處同文會。多年荷意憐。昭原聯步武。學海共洄沿。歲晏心期在。回頭墮渺然。今年何運氣。哭盡意中人。芝谷仙魂遠。酉山墓草陳。風流一時减。哀怨百年新。迷路將誰與。悲凉撫此身。</text>
<title>輓詞[李光靖]</title>,<text>夫公古人徒。適來於今時。羣陰方贔屭。陽煦忽地垂。百卉爭暄姸。寒梅標格奇。天理自體貼。淵流藉父師。質行傾齊魯。忠信可蠻夷。溫溫見心肝。藹藹驗睫眉。憶昨蒼黃日。能令吏卒咨。歸來八年餘。不承妻子嬉。波浪何時平。菽水聊悅怡。惟將好資地。獨向簡編孜。德高人自醉。身修命還畸。平生獨苦心。後人知不知。深谷歲婉晩。幽蘭空自萎。昨歲南寺會。刊補辨所疑。微音待折衷。妙旨謹差釐。玆書垂完潔。人事遽全虧。山南運氣歇。出門何所之。錦緖孰料理。霽編誰述治。無人問慟乎。和淚綴短辭。</text>
<title>輓詞[金宗敬]</title>,<text>少日師門許老成。因將詩禮繼家聲。體勝一裌衣猶重。筋荷千斤擔尙輕。憂患經來修省密。平常做去等梯明。知今運氣嗟無奈。可惜遺音孰再賡。</text>
<title>輓詞[權思浩]</title>,<text>古聖書中律己人。溫溫氣味徹皮眞。虛襟浻照陶淵月。正脈流傳錦水春。平地武高追上蔡。長杠筆健逼先秦。斯文百六丁今歲。暮雨輞川誰百身。</text>
