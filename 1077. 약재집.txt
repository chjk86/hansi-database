<title>讀心經 壬戌</title>,<text>千聖相承十六言。精微心學此中傳。自憐好古生何晩。莊誦遺編一悵然。</text>
<title>讀退溪先生言行錄</title>,<text>天生夫子牖吾東。正脈淵源到極功。記錄宛然函丈敎。儀刑頻入夢魂中。</text>
<title>除夕</title>,<text>此夜足可惜。壬戌猶未終。已去多日月。胡爲過怱怱。借問新學子。今年做甚工。靜處試點撿。轉覺心自懜。日用動靜間。擾擾私與公。身心親切處。未得分寸功。方冊縱常對。一心思彎鴻。謾將聖賢訓。草草說儱侗。歲月豈我延。小子亦不聦。如此枉一生。正與無生同。丈夫出世間。宜做大英雄。功力苟至到。德業自宏崇。孔孟果何人。所願從可充。造次奉德性。無爲血氣訌。遷善效猛雷。改過如疾風。言行每撿省。義理漸磨礱。專一又悠久。自然心神融。懿彼古先哲。牖我後人蒙。靑春好時節。一往那再逢。及時不自力。終必歸倥侗。耳目聦明身。豈忍同瞽聾。殷勤語爾蒙。勉勵思反躬。今當歲月新。追思我心忡。明日二十一。年紀亦已豐。敢不刊舊習。篤進如水東。流光旣有限。學業正無竆。慨歎遂成詩。玆言宜服中。</text>
<title>偶吟 己巳</title>,<text>發軔當年志日征。層層科級眼前平。如今始覺行無盡。努力何時見道亨。</text>
<title>除夜書懷。示三弟彦晦 烌。</title>,<text>擁衾寒齋獨不眠。坐覺年光此夜禪。齒添北堂情愛日。草宿城山痛終天。人生壯老須臾事。柰何爲學不乾乾。知行幷處門戶正。敬義夾時工力全。忍辛耐苦將快活。累銖積寸會貫穿。垢去鑑空隨物應。水到船浮任意沿。胷中洒落弄光霽。眼底活潑玩魚鳶。浩氣一身充宇宙。道脈千古希聖賢。區區竆達不須論。眞樂正是吾家傳。琢磨由友宜謹取。立志在己胡不堅。光陰二十難再到。古訓千萬合精硏。聖如禹而賢如陶。惜寸惜分愈勉旃。况今才劣且質魯。敢不孜孜求進前。二三斷工必敗事。千百倍力庶補愆。鞠躳至死效孔明。有爲若是師子淵。愧我二毛猶伎倆。喜君丁壯胥聯翩。門戶責重須可念。詩書業替宜自鞭。琅琅遺訓尙在耳。悠悠此志亦歲綿。雞呼子半年已更。默默心語只自憐。荒辭題罷更整襟。雪月皎然照塵編。</text>
<title>和李學甫 宗洙 立春韻 庚午</title>,<text>淸齋無俗事。靜坐心自休。古人不可見。俛仰誰與遊。寥廓乾坤大。奔忙歲月流。歲色餘壑雪。春聲入江鷗。興來爲罷讀。出門登高丘。徘徊竆日力。悠然懷良儔。迢迢洛水南。幾年互唱酬。協力期至死。此意能信不。子進我所喜。我退子所憂。山窓和詩罷。嚶嚶鳥相求。</text>
<title>又賦懷求和</title>,<text>百年心事付林泉。兩穗香烟一手編。此理古今元不間。願從吾友日乾乾。</text>
<title>與伯氏及彦晦弟共看朱子書。賦懷二絶。</title>,<text>雲谷書傳萬古心。語無緊處味還深。聯翩一室勤征邁。彷彿當年侍竹林。晦翁千古有知心。七冊成來敎化深。看到熟時忘寢食。誓將身計老山林。</text>
<title>七月晦。湖上，川前皆有書。繼而得學甫兄書。三書無非敎戒切磨之辭。不勝感歎。賦短篇志懷。</title>,<text>珍重故人書。三方一日至。殷勤勉治身。反復戒墜志。不約語相符。藹然見厚誼。拊躳思效愚。耿耿夜無寐。</text>
<title>讀大學</title>,<text>千古大人學。有綱又有條。層層進步處。心德驗昭昭。</text>
<title>讀四書</title>,<text>十年窓下四書功。分寸躋攀一路通。日日誦來思實踐。累銖積寸庶開蒙。</text>
<title>次李和甫 寅協○辛未冬。入鏡齋讀書。和甫詣靑院。歷路見訪。有韻次之。</title>,<text>雪裏千山暮。燈前五夜長。聯牀六七輩。披卷數三章。水北留吾案。山南送子裝。殷勤臨別語。無負古名鄕。</text>
<title>輓金子文 柱虎○壬申</title>,<text>丰眉豐頰炯無塵。志氣嘐嘐慕古人。倘使吾君留卒業。未應虛負百年身。閭里相從數十秋。班荊對榻意綢繆。悠悠往事歸陳迹。回首荒山淚不收。臥病殷勤勉飭身。分明此意久書紳。峩洋曲罷人間暮。樑月中宵獨損神。</text>
<title>酬李學甫 同會山齋</title>,<text>朔風吹袖度湖湄。伐木吟閒坐翠微。匹馬明朝雲萬疊。呼燈須倒滿腔疑。浩浩江河亦有湄。沿流須會到淵微。莫愁箋註多分析。愼擇何妨解舊疑。李兄忌看小註故及之</text>
<title>又次巓字二絶</title>,<text>風雪繽紛百丈巓。燈前無語感流年。聖門千古明誠學。讀到今朝似恍然。雲滿松關雪滿巓。山雞唱晩夜如年。欲尋箇裏鴻濛意。萬籟收時月皎然。</text>
<title>立春日和南軒韻 辛巳</title>,<text>滿天風雪裏。春意自何開。造化元無息。陰陽互朅來。養充苟未實。善惡每相猜。閉戶守幽默。悄悄感古懷。</text>
<title>偶吟</title>,<text>卅九光陰夢裏程。依然舊習類墜坑。下工最怕因循地。須識圖新在勵精。</text>
<title>到玉山遊不知巖。望金烏與天生山城。壬辰郭忘憂駐兵處○壬午</title>,<text>策馬登寒程。依依舊日情。竹色烏山碧。天光洛水明。巖幽人不識。壘古樹全平。卄載重來處。徘徊日已傾。</text>
<title>金烏山</title>,<text>千丈水迴一髮靑。殷家日月此中明。行人未解拄天節。謾說烏山有古城。</text>
<title>病臥。和退陶先生晩步韻。寄李學甫。</title>,<text>病臥九十春。衣冠不復整。亂抽丌上書。獨對燈前影。寒風捲茅簷。微月掛西嶺。默默數前諐。方寸熱復冷。學道半世餘。至今猶坐井。所思在何許。相望洛水迥。願言寄金玉。爲我示槩梗。何由得妙訣。一理貫動靜。</text>
<title>次退陶先生鳴玉臺韻</title>,<text>無數臺前攜手人。欲尋名字揔成陳。只有先生經過後。溪山千古一番新。</text>
<title>贈朴威如 重慶○承文院入直時○甲申</title>,<text>直閣深深濃翠陰。仙官無事獨登臨。墻垂古柏盤龍勢。門擁靑巒拱極心。北學仍承金馬詔。西歸空想玉河音。悄然却對塵編坐。時有歸雲度遠岑。</text>
<title>輓柳參議 觀鉉</title>,<text>爭道吾南運欲隆。澗翁家又石亭翁。故山秋晩三農雨。關塞春深百里風。袖裏經綸時未究。眼前蘭玉慶無竆。龍亡虎逝公私慟。盡在岐陽夕照中。總角壼山侍燕申。騎牛相過幾仙眞。雄豪氣局三朝老。溫篤風流五福身。洛社秪今爭戀德。西林重到獨傷神。丁寧最是牀頭語。眷顧鄕邦問好人。</text>
<title>輓崔公普 周鎭</title>,<text>湖海風流正可憐。荊州人物許推前。家庭養得姿仍厚。師友資深志益專。樂正下堂憂數月。長卿病渴臥三年。他時倘過夫仁里。忍見寒棲鎖暮烟。望裏公山雲樹深。生違死別十年襟。羸驂百里空回首。歸鴈三秋幾嗣音。嘗歷訪不遇。其後公普以書來。 物色尙憐臺下竹。心期遙和匣中琴。願言大丈無多慟。行見孤芳秀鄧林。</text>
<title>輓金公晦 光燦○乙酉</title>,<text>十載尋醫尙自强。治書時復問麻桑。如君倘得期頤壽。會看高門事業長。蕭踈硯北已生塵。月入書帷不見人。終古才賢多未福。爲君今日問天神。</text>
<title>先祖判書公遺墟在大石洞。轉入他家。門內收議。準直還推。會中因賦短韻次之。世傳唐師相此地云。薇蕨生則地氣回旺。自前年生蕨云。</title>,<text>墟里依依四百年。欲尋堂宇已無緣。偶然生蕨何須問。一券猶憐浩刦傳。</text>
<title>過南參議臺有感。賦一絶呈李學甫求和。臺在一直下流高山之野。甲子春。與學甫兄論心經疑義于此。坐語移日。犯暮而歸。</title>,<text>臺上當年惜別離。不知西日下山時。歸來卄載成何事。殊愧同人德業期。</text>
<title>乙酉閏月。赴虎院文會留一日歸。時金參奉 宅東 爲洞主。金丈 相玉 及裴丈 相憲 爲贍學監。請湖上丈坐臯比。招旁近學子。相與講大學心經等書。九思丈亦來會。孟休諸從昆弟皆從焉。甚盛事也。歸後聞湖上丈與諸生泛月廬江。次晦翁觀書韻。追步以見意。</title>,<text>江頭携手幾經生。快意中流一棹輕。昨夜所論君信否。面前流水載船行。</text>
<title>輓上舍族叔 正始</title>,<text>仲祖貽謨胥石泉。一庭文彩猗翩翩。金門奏賦今司馬。白首劬經古鄭玄。氣貌孤高羞俗態。議論忠厚自家傳。向來情誨阿誰再。獨立迷途雙涕漣。</text>
<title>栢湖書堂 堂在眞城新漢下流。丙戌秋。余被宗人苦留。爲二日之遊。</title>,<text>二日湖亭辦勝遊。遲遲僕馬爲牽留。枕邊好納千峯月。檻外偏宜十里舟。衿佩滿庭羞執劵。江山入眼喜登丘。明朝別路重回首。便欲移來卜宅幽。</text>
<title>過金瓢隱遺墟</title>,<text>東海分明說此區。依然瓢老尙風流。興亡有數何容力。山水無心可遣愁。地坼龍吟開別界。花開葉落閱幾秋。巖頭小字今留否。抱病徑歸興未酬。余少時。與柳叔文兄弟來遊。題小字於巖下。末聯及之。</text>
<title>次李丈 孝甲 山亭韻 亭前有赤壁</title>,<text>門掩空山一草廬。主人無事養冲虛。星霜荏苒吾仍老。林木蕭條客漸疎。七月風淸誰共賦。百年地迥可端居。遙知茶罷東窓下。臥聽兒孫讀古書。</text>
<title>輓李丈 命和</title>,<text>赫赫牧老門。宜有魯君子。神精炯照人。襟懷洞見裏。達施已無路。竆居視所履。衣冠丈夫明。談論妾婦恥。庶幾淑一方。云何虛故里。仁後理自天。兟兟堂宇盈。純深訓不怠。追琢菀有聲。蓮桂一時榮。鯤鵬萬里程。乃知五經敎。絶勝萬金籝。次第兒可做。視彼憂睘睘。睘睘故人子。瞻仰在中心。豈但耆德戀。同庚敬攸深。榮歸喜阿胤。廟告涕余襟。倐忽竟同歸。此慟無古今。我來相送罷。虛堂月空臨。</text>
<title>承文院東隅。鵑花一䕺可愛。</title>,<text>爲愛王城裏。孤芳發澗中。世人誰解賞。無語向東風。</text>
<title>中日廳觀射 廳在本院西</title>,<text>塞外塵淸一百年。健兒無事習參連。君王衣食恩如海。送汝何時北入燕。</text>
<title>謹次退溪先生閒居十四絶 入直時</title>,<text>素無祝佞與朝姸。應世難謀十分圓。薄宦縻人西京暮。不如歸去洛江天。爲學要須耐積辛。聖賢何以異於人。工夫熟後方生樂。是以湯盤貴日新。前哲煌煌偉繼開。堪嗟末俗互驚猜。唯應嘿嘿潛修地。更向阿誰費頰腮。弱齡志學意何長。不問飢寒與熱凉。半世林泉仍碌碌。况今驅馬越羊腸。混混源泉日夜逝。更看魚躍與鳶飛。眼前活潑渾是是。底事癡人揠苗歸。漢城來往幾許春。無數逢塲面目新。遙想故園書滿室。緣甚猶作未歸人。須作人間第一流。不要雕篆學曹劉。牀頭賴有陶翁集。盥手晴窓滌旅愁。學要循序不宜徑。好把鴛鴦繡手攕。最怕工夫多間斷。何殊枯黍洒微𩁺。三十年窺數仞墻。至今未躡仲由堂。天公賦予非偏嗇。患在齊山牛與羊。夢裏猶思卧竹蘿。起傍窓月費吟哦。判知紫陌無牢脚。尤悔今行已是多。吾人爲學不要奇。只在操存十二時。獨坐淸宵無一累。心齋知勝愛吟詩。枉策當年金馬名。不如林下老書生。課兒與僕猶多暇。白酒時時任醉醒。謀身於拙拙於名。好是山南老學生。末路不要人共逐。齋居只喚此心醒。禁垣朝日上東窓。斗覺丹忱菀滿腔。每懼幾微萌妄想。事君先討此心降。</text>
<title>裁鄕書</title>,<text>裁罷鄕書長短詞。故山荊樹夢參差。星星鶴髮關門坐。婉婉篠驂出戶馳。薄祿徒令虧子職。旅游堪歎阻天慈。歸家好與具饘粥。笑語相看齊案眉。</text>
<title>夜坐二絶 西行雜咏止此</title>,<text>五夜呼燈一室空。朔風吹雪打窓櫳。取書欲讀還癡坐。鶴髮依依入夢中。當世經綸不乏人。何妨閒漢謝簪紳。山林自有無竆事。聖道如今日漸湮。</text>
<title>次李學甫高山韻</title>,<text>巖居何所愛。蒼翠蘸空明。山中人事少。靜處道心生。谷宜高士遯。溪好小舟橫。料理丹砂地。多慚負一誠。</text>
<title>戊子十月之望。陪湖上丈人宿高山。夜初鼓。月色甚鮮。出于東峯之上。其下澄江如練。斷岸千尺。丈人顧而樂之。呼余步月。因誦赤壁賦一過。音韻淸越。興寄悠遠。使人有遺世之想。於是不可無一言。謹搆五言一篇。再拜呈座下。</title>,<text>我來江之南。木落天氣高。幾年守竆巷。是日恣游敖。邂逅遯世翁。相指碧山皋。穿林驚鳥栖。緣磴聞獸嗥。曠然開別區。疑入武陵桃。蒼壁馳列屛。白水宜輕舠。中有野人家。雞黍欣相勞。問答未及已。山月生波濤。老子興不淺。出門相與號。峀幌何寥廓。河府何周遭。水明蘇子壁。魚樂莊氏濠。古人不可見。來者有我曹。沿泝及洙泗。朗吟間風騷。平生一壑意。欲向此中逃。攜書卧白雲。身與名俱鞱。君民豈無術。且爾任蓬蒿。山林千古計。湖海百年豪。俛仰曾幾時。蕭蕭兩鬢毛。邈矣雲之谷。懷哉山之陶。歸來且靜坐。山外風颾颾。</text>
<title>除夕</title>,<text>居然山澤一畸翁。兀兀窓前不見功。齒欲去唇方覺老。髮難爲䯻更成童。春回萬國心猶健。日長三元道自通。餞舊迎新何所願。從今朝野但歌豐。</text>
<title>輓金丈扶仲 正漢</title>,<text>自在江湖古逸民。一般壺月見精神。文章不怕韓歐脚。經術羞爲馬鄭臣。歲晏空山吟百結。書成玄草付千春。秪今蕙死蘭枯痛。回首南河淚滿巾。</text>
<title>輓李僉樞 守恒</title>,<text>古難齒德位俱尊。今拜先師幾世孫。一味丘園無俗事。關門終日只存存。俛仰溪山高復深。歸來一室靜書琴。幽居隨處皆眞樂。不恨鬢邊歲月侵。薄宦何能素守移。已將經濟付阿兒。浩然來往眞無憾。望斷高標秪自悲。</text>
<title>病吟 余自甲寅歲得暑症。中間小差。通籍後以文院直事。衝冒寒暑。來往千里。遂自丁亥。覺胸膈微痛。小啖則暫止。或午或夜。發作無定。至今夏而極矣。累問醫家。終未收功。憫而有作。</title>,<text>賦命如何疾病宜。况罹寒暑道塗馳。中宵撫枕腸回劒。亭午不冠背響鎚。少間古書同喫札。長年藥裹動盈籭。那能喚取和扁術。一服豁然宿霧披。</text>
<title>咏貧</title>,<text>古云貧是士之常。到手那能守得剛。交徧讁時恒閉口。分排艱處或搖腸。可知熟後方生味。堪怕初間觸事妨。天地商歌非我志。簞瓢眞樂正難忘。</text>
<title>馬離乳</title>,<text>憐爾猶能稟賦同。聲聲念母在喉嚨。世間何限爲人子。千古詩篇有凱風。</text>
<title>適遇金姓友。言及太師廟事。</title>,<text>一時同德又同功。爵獻何論東與中。最是勝心偏害事。到今誰復折其衷。</text>
<title>問基</title>,<text>商顔之下小溪邊。卜築今來數百年。成敗固由人得失。旺衰頗係地虧全。求田問舍才雖拙。擇里觀風志已專。何處水深山亦好。欲攜妻孥任盤旋。</text>
<title>牧笛</title>,<text>半邊斜日半邊陰。雨後前山秋色深。三兩笛聲林外起。牧童爭及暮歸禽。</text>
<title>西行</title>,<text>朝來呼僕過琴川。一第居然誤百年。老母臨門要强食。病兄隨馬訊回鞭。弱妻稚子愁空舍。官物私租指歲前。一笑西天雲五色。男兒何必洛陽田。</text>
<title>到南漢</title>,<text>二僮一馬向關巓。杖策登登只有天。麗祖山河竆出日。溫王城郭不知年。路中半是瀛洲客。江上難逢給事船。此去經綸無一術。何如歸卧北窓前。時文武科新恩無數南還。</text>
<title>槐院述志</title>,<text>總髮有好懷。聖人謂可至。誰爲先路者。遙遙靡攸寄。眷言架上書。慨然求古義。豈能遂超詣。積累良所冀。半歲看曾傳。次將論語治。由傳以求經。自表以至裏。字字不苟讀。句句入思議。辛勤一何久。漸次生好嗜。暑日不知疲。寒夜假衣寐。緜歷三歲餘。鄒書讀遂易。思傳豈不深。淵源喟有自。儘覺道廣大。尙减工苦悴。靜夜破睡餘。淸朝無事地。端坐念循環。意思源源値。何書不過眼。無如此書類。雲谷有遺訓。爲我竪赤幟。所媿行不力。茫如淵谷墜。顯明猶有失。幽微矧易肆。思慮固多愆。動作尤貽累。荏苒歲月徂。對卷每興喟。雪霜垂兩鬢。山仞虧一簣。中道良已勤。未忍旋自棄。發軔從今夕。願言策名驥。靑春已無及。白首期勿貳。始焉自知行。末乃中和致。存養與擴充。進修有節次。凝道以作聖。俯仰參三位。有爲亦若是。未始下學離。今焉不加力。百年徒虛僞。書此當坐隅。有生以爲事。</text>
<title>到麻浦。大風幾不能渡。</title>,<text>風驅一葉颭中流。三老持梢不自由。君看洛陽城裏面。無端䆠海沒人頭。</text>
<title>至月十六日。出京將歸。</title>,<text>冬日誰云短。長長欲似年。曉裝辭鳳闕。歸及臘寒前。</text>
<title>承文院。有明朝誥勑一卷。己丑冬。聖上親臨取閱。因命印出。親題曰。追感皇恩編。匣藏龕中。仍行四拜禮。</title>,<text>金字煒煌匣裏書。皇恩寂寞百年餘。腰間尙有龍泉劒。直向陰山欲一攄。</text>
<title>輓李上舍 駿錫</title>,<text>原憲敝衣履。賈仙乏薪采。孝友因稟賦。詩禮襲光彩。持身崖岸平。接物傾倒每。蕭然竆巷裏。志氣浩不餒。娟娟手中蓮。三世色不改。歌咏百年內。不願列鼎鼐。云何期運促。長卧山之嵔。孝服仍未終。無路訴眞宰。歲暮爲悲吟。有淚傾河海。</text>
<title>次金聖民 夢華○庚寅○西行錄</title>,<text>不必逢塲問所居。南來人似一川魚。如年日度賭秋奕。劇炙味生讀退書。富貴有時知命矣。溪山無主好歸歟。多君欲趁黃花節。別後無忘誦遂初。</text>
<title>聯句。次退陶先生東齋感事十絶。</title>,<text>今古滔滔一轍驅。利名爭處幾人渝。晦。 不如投作田翁去。占得千年擊壤衢。民。 浪吟羲葛與無懷。不是心要學打乖。讀罷床頭書萬軸。太平烟月洛之涯。晦。 存養必於不睹聞。古人嘉訓卷中存。世間名利何須管。好把身心報佛恩。民。 屈指居然五十翁。向來何意學雕蟲。晦。 雕蟲誤我平生事。坐費光陰道路中。民。 生意須看鳥獸孶。唐虞事業此其幾。乃知體用相涵妙。一日可令天下歸。晦。 木落秋江凍欲冰。驚看日月忽奔崩。聯牀賴有同心友。晩暮工程在戰兢。民。 旅遊何幸襲蘭香。歲暮心期共燭光。夢罷鄕山愁不語。抽書輪讀兩三章。晦。 聞道靈丹解作醫。治民治病本無歧。學成倘得通神術。不恨乘桴與九夷。民。 吾嶺故多人士賢。向來無柰隔山川。晦。 秪今喜得朋來益。隨處無忘切切然。民。 壁水東頭一巷隅。時當冬月見天心。民。 掩身欲事先王戒。茶罷窓前整兩襟。晦。</text>
<title>又次秋日遊陶山韻</title>,<text>風雨蕭蕭卉木腓。民。 故山那禁夢魂飛。晦。 懶看門外朱兼紫。晦。 肯識人間是與非。京洛一年長爲客。民。 嶺湖千里久遲歸。時來不恨功名晩。晦。 秪恐林泉素志違。民。</text>
<title>又次勤學韻</title>,<text>少小不勤學。居然老晼晩。民。 行解兩無成。志氣日俱損。晦。 靜念中庸理。恐爲小人反。民。 行身悔尤積。看書魚魯混。晦。 矯揉在觀善。寬綽化狷狠。民。 朋來自南嶺。逝與迷塗返。晦。 欲求身心正。不出治家梱。民。 譬若水有源。疇見木無本。晦。 循循不自已。自邇而及遠。民。 有爲亦若是。何難轉戶楗。晦。 千載紫陽翁。嘉謨誠且懇 民。 炳若日行天。遂令陰翳遁。晦。 半世淹貫之。古人心可忖。民。 縱然口誦習。未能聽受婉。晦。 如何出脚誤。平地九折坂。民。 相彼淇澳賢。斐然威儀咺。晦。 仁義爲菑畬。誠敬爲耕墾。民。 凌天雨翼矯。歷堠雙輪輓。晦。 所貴相長益。蕙疇與芝畹。民。 連袂喜漸鴻。攜手戒榛蜿。晦。 衮衮百年內。綢繆且繾綣。自古有志士。與世多屯蹇。不願莊叟達。不願屈子謇。行當返初服。優游壠畒蓘。民。</text>
<title>是歲五月上京。七月下鄕。又於九月上京。十月二十四日入直。二十九日。終日大雪。夜雪色皎然。拓窓擁衾而坐。有千古不盡之感。因縱筆書之。</title>,<text>天地何廣大。日月何奔忙。英雄不可見。聖賢不可忘。我欲越空同。空同路渺茫。我欲超溟渤。溟渤波悠揚。齷齪守空堂。喟然兩鬢霜。可惜丈夫身。百年無所當。何幸冊在丌。不與人俱亡。呼燈起整衣。濁醪且澆腸。咿唔三兩聲。想象至虞唐。千載水與月。今宵共此床。宮墻仰闕里。淵源挹紫陽。心法信微密。謨訓何焜煌。妙趣看魚鳶。至樂非宮商。不恨生苦晩。不恨志未償。庶幾顔氏好。竊戒點也狂。及時歸去來。努力且修莊。武夷雖云遠。陶山尙在傍。苟能勤梯航。何患迷塗倀。寄語靑春子。毋爲久彷徨。</text>
<title>擬遠遊 西行錄止此</title>,<text>少年志遠遊。一筇擬九州。劒歌出燕趙。揖讓過魯鄒。不遇夫子徒。幾作俠士儔。崤函笑狂秦。豐鎬問姬周。大亂起指鹿。至治由戒獒。赤壁千古勝。黃河萬里流。聖王何時作。英雄只古丘。洞庭試扣枻。金陵且停輈。王氣久蕭條。白雲空悠悠。日落伯王祠。風高仲宣樓。長嘯撫大刀。中原幾回頭。九轉武夷深。暮烟生滄洲。樓巖何處是。幔峯盡日遊。弦歌者誰子。見我相勞休。至寶不在外。何爲道路求。秩秩架上書。先師有大猷。光陰豈我延。人生劇浮漚。山外饒風雨。努力且回驅。雞黍食未旣。翻然指東陬。吾道固在是。不必勞遠輖。歸來几案靜。聊以拙綢繆。</text>
<title>柳叔文 道源 慶席 辛卯</title>,<text>卽席追惟四十年。蒼顔白髮尙依然。秪今一席交歡地。誰識前人造化全。</text>
<title>又次叔文</title>,<text>馬頭山水亦生光。云是南州進士裝。老子元來興不淺。未應物色付兒郞。與其小阮同榜</text>
<title>偶吟</title>,<text>虛明一室坐如禪。點撿工夫孰最先。要就靜中涵未發。到那發處始精專。</text>
<title>輓河參奉 龍翼</title>,<text>醉琴翁有後。王命又公家。直道難諧俗。微官不及瓜。詩書課子姓。日月付桑麻。觀化公何憾。徒令後死嗟。</text>
<title>守歲 壬辰</title>,<text>爐宿前年火。雞呼此歲春。病中無一念。默坐數行人。</text>
<title>輓金丈元石 柱國</title>,<text>今年是龍蛇。公歸又靑城。千古不盡恨。欲語累呑聲。不有老先生。吾輩其胥夷。種德何深厚。天道栽培之。百年有我公。頎而秀且穎。何但濡染自。豁然志氣逞。大家昔遭艱。弱冠承祀重。周旋賓祭間。閭巷交稱頌。博古書千卷。玩時碁一局。磊碨在胷中。何曾數僕遫。千里河一曲。九層塔半級。悠然坐送老。天馬去羈馽。白首西河淚。手拊小孫兒。雖云稟賦厚。日覺神精疲。歲暮黃鳥詩。鄕邦同噓唏。迷塗有此生。踽踽誰與歸。驅車且勿遲。南望是石門。依歸復何憾。存者徒煩寃。</text>
<title>李同知 震昌 重牢韻</title>,<text>門外桃華幾度開。白頭相看酌金罍。諸孫豈識昏姻始。二世重逢甲子回。篋裏衣裳爲日久。床頭琴瑟向晨催。欲將勝事移圖畫。是日籃輿大老來。</text>
<title>次松下族叔 心揆 韻</title>,<text>紛紜萬事揔成空。只有身心是實工。人物要須從戰懼。行藏元是貴磨礱。敢言經學窺堂奧。多愧詩章等瞽聾。吟罷想應多暇日。欲攜童子問山中。</text>
<title>用前韻。和星江族兄 範祖。</title>,<text>不愛禪家學箇空。移來好作養心工。圖書權且床頭屛。句字休將筆下礱。時有舊交牽一念。判知世事好雙聾。何時快得身無疾。攜手高山流水中。</text>
<title>漫吟</title>,<text>目下悠然天與淵。埋頭塵海苦無邊。從今努力躋攀上。莫浪追尤卅載前。</text>
<title>敬次感春賦 辛未</title>,<text>昔余之有懷于古人兮。謂可學而能之。奉成規而自祗兮。指聖道而爲期。日月忽其代謝兮。覽余初其猶未替。托山阿而結廬兮。誓隱約而求志。仰天運之不息兮。忽旣冬而又春。伊余之孜孜而好修兮。歲旣晏兮不待人。靜潛處而永思兮。懼有違兮往訓。夫孰一蹴而能造兮。聊積累以銖寸。時乘暇而舒情兮。臨流水兮聽鳴琴。禽鳥來往而呼羣兮。景繽紛兮娛余心。一句缺 間屣履而陟岡兮。思有舊兮不見。縱幽鬱其亦何傷兮。玩余佩兮猶有光。冀德音之莫違兮。比溫潤兮瓊璫。何竆達以變易兮。懷耿耿兮不可忘。時冉冉其不可再得兮。孰知吾心之永傷。</text>
