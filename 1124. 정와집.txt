<title>竹溪賽神曲章五</title>,<text>竹溪下上。飛鳳東西。夷衍者野。升望者隄。緬言懷之。龍火前塵。方黃九族。王謝比鄰。出其闉闍。士女如帷。疾風震霆。鷄犬何之。章一						瑚纓夜雨。竊符妖娥。君子猿鶴。小人蟲沙。是處灰土。地老天賖。屯屯叢薄。陣陣陰莎。烏鴉號噪。魍魎嚇訶。志士霜鬢。四百年何。章二						溪聲冷踏。風雨一鳩。吾居石梁。古府興州。我曳裳衣。我樂髫叟。讀書誦詩。誰家墟落。出耕入息。何氏田淢。甃移古井。草綠遺隍。何以貽之。荔子蕉黃。章三						籩豆有踐。旨酒孔芬。神風颯然。其從如雲。潮頭怒馬。角黍忠魂。靑島枯樹。五百煩寃。香蟠泬寥。鈴語浸霪。願言娛之。竹枝南音。章四						蓁蓁百粤。子規啼歇。翼翼壇壝。鴨樹春發。樂哉歸些。閭井孔佳。神來社雨。神去虹蜺。山驅厲鬼。海平精衛。天人回斡。岳瀆融洩。無我遠兮。苾芬歲歲。章五</text>
<title>初春古峴嶺上口占 乙酉</title>,<text>嶺路千層曲。東風白日低。兢兢踏泥去。春意弄馬蹄。</text>
<title>詠圓扇</title>,<text>心如矢直面如鏡。能作淸風破熱頑。却恨初無舒卷法。歲寒猶自露全顔。</text>
<title>輓罏翁金公 翼景○辛卯</title>,<text>寒暄閙閙走名塲。今古彌堅介士膓。吾鄕十室那云小。風到芙阿也自強。						記曾陪袂白峯顚。杖屨臨風更肅然。雲出伽倻沙出洛。翁心直在列仙前。						霜薄蘭畦萬景夷。天風淅瀝歲寒時。山南衿佩來相弔。今夜鱣堂閉講帷。</text>
<title>避痘城西示諸益 甲午</title>,<text>眉宇翛翛一見親。筆籤詩篋幷無塵。相從寂寞僑居地。俱是風流雋永人。俗學極知添伎倆。至交元不置畦畛。直須刊去浮華事。留取陳編各自珍。</text>
<title>偶得</title>,<text>寥落還千歲。沈愁自萬端。貧知口體累。病覺性情難。古匣琴心冷。殘篇蠧影寒。不如且靜坐。閒對篆煙盤。</text>
<title>世有狂士。李君東仁。抑其次也。終日期期。言似無倫。而細聽之。皆可警也。</title>,<text>似吃非眞吃。稱狂也未狂。徘徊猶我輩。安得傲爲常。</text>
<title>輓烈婦黃民崇妻 二絶</title>,<text>紅菊南坊洞。靑山烈婦窀。今年秋大熟。飮啄咽凡民。						吾南君子國。何限志士心。崑山風雨後。無使片玉沈。</text>
<title>輓柳通之 喜泰</title>,<text>往古人才不可攀。從君聊自破愁顔。悲歌半月城秋草。匹馬終南歲暮山。眼目徘徊秦漢上。形神流落酒杯間。淸江流水杳然去。回首幽吟倍涕潸。						寥落荒邨建亥時。無端愁緖若爲支。靑天月出新回魄。黃菊霜多尙隱籬。此日送君堪慟哭。世間留我欲啽癡。作意題詩詩不就。滿庭枯葉朔風馳。</text>
<title>詠西囱日</title>,<text>晩愛西囱日。長攜書卷隨。照心朗若此。映壁幽相宜。惜寸空希古。獻暄已失時。桑楡猶未暮。容我隙光窺。</text>
<title>徐穉承 宗胤 誄語 幷小序</title>,<text>昔年穉承過余白邨弊廬。留連數日。時余方困于科目。日討弇牧外書。穉承貽余詩曰。但見四壁牙籤裏。焚香日讀晦菴詩。蓋警之也。厥後余淹病居憂。杜門養性。益覺穉承之爲益友。思欲以病間一遭逢塲。講其所好。而穉承亦遭憂不果來。無何。有以其訃至者。曾於別後。有次其韻一絶曰。慢風輕雪小溪湄。盡日科頭懶出扉。憶與故人分弊榻。寒燈深處坐論詩。搜出古篋。徘徊吟誦。死生之感。良不自已。遂成後時之誄。託三從弟耆漢。使之展于靈座云。						十年詩語晦菴書。高士南州古姓徐。病裏思君君不見。碧燈依舊照心虛。</text>
<title>詰樵奴</title>,<text>仲冬十一月。山寒霰不止。盡日孤擁膝。開門望樵指。日暮樵不至。坐榻寒似水。山妻空點突。憂我冷添痞。小婢汲井回。呵凍愁漑錡。呼僮詰其故。忿然加譙訾。人皆有職分。爾職當樵耳。爾飢吾食爾。爾寒吾衣爾。爾不吾突燠。其罪當笞箠。十月纔小雪。破籬籬盡毁。昨日風捲茅。拾盡已入燬。爾懶不知恤。爾頑誰與比。僮纔五尺強。口蹙心不唯。自吾依主翁。有勞無惠被。年登米賤土。我食多糠粃。况又綿不華。吾衣纔掩髀。日日上山樵。樵在遠山阯。辛勤擔小肩。肩瘦欲生痏。猶不免訶叱。使我愁欲死。有主誠若此。僮亦何所恃。聞道京貴家。廝役錦繡美。西隣富豪人。食雇粱肉以。逝將棄此去。準備葛一屣。鳥有擇棲者。士亦知納履。聞言思有慽。垂首獨反己。吾聞古聖王。食壯老以使。不盡人死力。人仰如赤子。天下旣若玆。奚獨家不似。况我不安素。纔寒望溫侈。習性未消劘。未免責人備。惟一僕不懷。必有濟敢擬。仰止程夫子。動心戒張氏。努力堅素履。克己反乎理。敬玩西銘訓。深夜更整跪。</text>
<title>己亥十二月二十三日夜記異</title>,<text>二之日念三。月影四五尺。冰泉澁不響。萬象歸索莫。俄然有聲起。砉砉天半角。靜聽自西北。迤轉東南側。初驚大鼓鳴。欻疑磨震軸。須臾勢轉急。烈若崩山嶽。砰轟撼斗樞。焱翕傾槖鑰。飄風逐其後。烈烈鳴凍木。攪我寒牀宿。惝怳心莫測。攬衣起四顧。茫然天無迹。微雲掃凍宇。衆星明錯落。感之懷不平。輾轉如有惕。冥然太虛內。運行本無錯。或閉而凝沍。或解而甲坼。風雨雷電作。時節不可易。一有反其常。蓋因人事責。政理或未平。人心或怨讟。君道之上亢。威柄之下握。所以致異者。一端難測識。天心未底豫。其國有譴讁。聖人春秋筆。謹書鑑其躅。末世競阿諛。或形賀章牘。理亂於玆判。靑簡足嚬蹙。聖世趁至理。輔爕無愆忒。傳聞九重裏。恐懼常側息。綸言每十行。感激齊民臆。庶幾泰階平。無灾調玉燭。頃聞虹入日。至月旁死魄。况復冬無冰。暖氣泄不畜。陰陽荐其凶。此咎何所屬。去歲國罹空。田畞半垂槖。流殍雜疫癘。白日橫盜賊。來年又未卜。民物極惶惑。昊天至仁愛。儆戒吾王或。堯湯會有灾。伊夔互宣力。煌煌大宗國。豈乏賢公伯。意者廊廟地。已盡修弭策。經理苟有道。斡旋無頃刻。書生桼室意。何煩空繞壁。坐占洪範傳。仰視穹蒼赫。</text>
<title>丹邱路中 庚子正月晦作計行</title>,<text>匹馬丹邱峽。東風二樂樓。白鷗知底意。故立晩江頭。</text>
<title>行到西倉。病不堪役。中路而歸。</title>,<text>春泥踸踔馬蹄縈。一嶺行過又一阬。世路熟時人又病。區區賤士本無名。</text>
<title>擬呈李翠松德仲 羲師</title>,<text>恥翁登壘後。吾丈許追修。一笑江南路。高吟黃鶴樓。畵蝸明攢壁。列嶽盡低頭。恨乏金龜酒。迢迢又返輈。</text>
<title>靜坐</title>,<text>經畏沈思史畏熱。此心無處更安排。不如靜坐存吾性。喜怒元來自外來。</text>
<title>夜來風雨。庭菊無恙。喜書二絶。</title>,<text>昏昏風雨打囱危。曉對瘦林脫萬枝。天心獨愛孤芳秀。好護幽姿永夜持。						豈無桃李豔陽時。好與凉天霜雪期。可柰嚴凝仍閉塞。縱然枯死不離枝。</text>
<title>輓李丈 柱廈○辛丑</title>,<text>豈緣崇敬學。自爾有天姿。待物承如祭。恭身卑若兒。仁溫望可見。操檢老靡衰。七十人間世。深閨處子持。</text>
<title>大山李先生輓 三首</title>,<text>大嶺扶吾道。先生又起衰。微言如誦己。妙質不由師。樂在簞瓢外。功成日用時。遺篇藏篋裏。來者俟無疑。													憂樂江湖地。圖書竹樹前。忘懷遂坦泰。玩意妙天淵。吾道看髭髮。恩綸晼歲年。行藏元有是。今古自悠然。						病裏斗山想。頻年立雪筵。孑旄天惠我。敝舘辱擎拳。警策收心說。開端太極篇。有疑空替簡。揮淚望新阡。</text>
<title>歲暮書事</title>,<text>半歲荒山麓。瓦罇餞歲時。身因病少事。心到古常悲。薄暮來春色。疎風始振衣。孤燈依我在。欹枕有遐思。</text>
<title>夏到社室有感 壬寅</title>,<text>大山李先生。以辛丑五月。赴秋曹召命。中路疾患。調息於弊社。浹一旬。拜疏旋御。且曰。老臣義不俟駕。秋來病已。此行或不可已也。則來往必再踰竹嶺。後數月而遞命下。又數月而易簀矣。龍漢病未赴哀。今年夏。再至社室。輒懷想當日。益不禁山頹安仰之慟。因念晩學鹵莽。常以未得從容函席爲恨。當日之幸。可謂天便。而方値徒御有戒。又自困病甚昏塞。未能悉發其愚以就斤正。追思恨懊。何日可已。雖然。先生臨別。戒曰講學先定心。調病亦然。蓋已審其病而藥之也。退而思之。益驗其親切。方將洗心惕慮。從事於斯。幸其力之少進。而益求其餘焉。第未知綿劣。所至終如何。遂成一律以識懷。明年壬寅六月也。						虛簷溜雨轉悽其。門掩蟬聲歲月移。憶昨藍輿陪執御。依然函席謾摳衣。塵編歷落微言在。庭草氛氳讌笑時。瑞日秖今何處覿。濕雲歸路馬蹄疑。</text>
<title>病起</title>,<text>養病身愈拙。休名意自寬。春仍冬後服。朝貯午來餐。古簡從兒囈。新詩待客安。今晨開戶望。花柳正漫漫。</text>
<title>南皋。次金公叔 煕稷 韻。甲辰。</title>,<text>公叔在南皋時。有句云。地寒常大雪。谷坼遂高風。僕語人曰。此人非久於斯者。安有瀉其新居之興。而爲羈人遷客絶地竆居之思者乎。未幾。鄙言適驗。余寓南皋後。懷公叔有次。						千年兜率下。空谷無人同。濯足臨危石。開襟御遠風。好書須閉戶。閒句不論工。學士宜金馬。未應此固竆。</text>
<title>南皋栽梅</title>,<text>半畞牆頭小圃開。細君謀食日相催。春來依舊迂寒計。不種桑麻却種梅。</text>
<title>輓黃丈 潤九</title>,<text>南國人文稱家材。錦翁孫子鬚眉䰄。書留精舍靑春讀。亭廕仙臺白首開。自有箕裘誰主者。無遺耆老後生哀。傷心却憶龎牀舊。峽口花明夢裏廻。</text>
<title>春夜待客不至 乙巳</title>,<text>春宵黯如夢。時度遠鴈聲。有客期不至。點點已橫庚。</text>
<title>初晴。喜族叔白屋翁德淵 泗源 見訪。</title>,<text>六月苦霖雨。端居愁緖紛。稍晴出臨水。開口笑逢君。石路筇生響。巖花袖有芬。徘徊日易夕。悵望樹雲分。</text>
<title>壽延堂族兄 潤漢 輓</title>,<text>鴻厖世交下。大化日以慵。棼綸槖鑰混。雜錯洪河舂。人生稟於斯。淳者固不逢。竪眉競頭目。險節錯巃嵸。謾誕等侲幻。貴賤同庸庸。有一古人風。空谷之聞跫。豈無辯智流。所惡鑿以訩。豈無近厚姿。所懼闒而憃。吾生恨太晩。門第獨見公。少壯治書詩。淵流亦旣通。未晩謝公車。斂迹安吾竆。溫溫家塾間。百行多從容。嘗觀事親節。其顔似兒童。恭勤左右養。菽水貧不空。偏闈公所後。衰晩疾患重。爬搔敬抑按。嘗藥彌謹恭。晨朝不解帶。轉側必以躳。積憂生白髮。頭鬚日鬆鬆。怡然旣順矣。婦孥同雝雝。求之古者人。昌黎歌安豐。推以事諸父。一與所生同。仲父竆無兒。八耋於公終。公親燃突燠。公婦手奉饔。出遇一美味。歸必甘旨充。家人習奉養。虔愛至孩僮。古之楊柳家。簡冊播高風。嘗觀友兄弟。至性由天衷。一姊嫁早世。有幼髧其鬉。豈無渠懿親。於我來養种。鞠育視己子。斅學開愚侗。以及冠其首。無我親心忡。古一朱壽昌。姊子歸其宮。而有仲季氏。湛愛何烿烿。誰不各妻子。無我移其中。仲氏奔契活。隔岡相西東。旣見常惻惻。未見長憧憧。常看送別處。倚杖如倥倥。季氏共一被。皓首孩提悰。汝衣同我織。汝食同我饛。起處分勞苦。疾病如己痌。貧家匱於財。四壁秖崆峒。蕭然一榻上。呴洽兩衰翁。遂使忘鱞獨。愉然心不㤝。至行世無有。古之肱與肜。推觀接人處。疎近一以忠。畦町不彼我。誠愨無罅縫。盎如不醨酒。淳美入人醲。藹若菩薩佛。一視衆生洪。以之居宗族。宗族悅而雍。以之行州閭。州閭服其悾。晩年更鎭厚。襟韻愈沖沖。獨立譊詿俗。脫却是非叢。而無赫赫名。自然人所宗。庶幾篤行士。終古相追蹤。有言銘幽竁。無力上司封。寂歷竆巷曲。衆人還矇矓。平生一草廬。歿後三尺崇。澌然狐貉叢。白楊風雨▼(雨/濛)。一子病而癯。誰與襲箕弓。人間觖陷界。善惡同無功。自古行若斯。何必憾蒼穹。不肖有微腔。生來父師隆。孑孑故人子。敎育越幼矇。早暮屛幪間。小大心悅從。無人擧表微。恐或終湮濛。雖欲強發皇。柰乏言語工。呻吟替紼謳。慟哭秋山松。</text>
<title>春晩戲題</title>,<text>三春噤口未成詩。有似瘦蠶懶吐絲。日永偏宜收睫坐。花開那用岸巾窺。除他粥飯都無事。定入希夷也未奇。頗怪前邨桃杏路。羣蜂閙了又諸兒。</text>
<title>次錦陽精舍韻。還呈諸文丈案下。</title>,<text>勝日委鞭逐水流。古菴芳草意由由。臨風得句招康樂。排老開罇感隱矦。此地空餘靑嶂立。吾曹還倚夕陽頭。高談拂麈渾閒事。留取殘書勉寡尤。</text>
<title>白粥歌</title>,<text>白谷病人愛白粥。曉餐因賦白粥歌。茶神酒德古有作。劉伶陸羽相私阿。茶草之微酒狂藥。不如白粥穀物之靈液。常食中刀圭。且聽一曲歌白粥。山城老稻飽經霜。石碓杵出白於玉。淸如荷露轉英英。晶似琉璃磨箇箇。元精珍重造化團。粉骨還靑煩百簸。玄玄天一太初水。數椀斟酌調數合。瓦鐺凈洗不容滓。綠薪吹炎文武法。輕沸急煎爛熳成。須臾玉液何淋漓。凝匀元氣混沌停。濃淡春風泰和滋。河陶素鉢貯移時。白霧旋面湯氣費。燧皇老殂羲農遠。太素澆灕遺一味。淸晨扶起擁被坐。膓枯口煩瘦骨巉。宜城飯氣太燥重。靑海鹽鹵何苦鹹。山妻擎進半溫時。一盂勝似仙人漿。初如啞蟬飮秋露。吸去先引喉吻張。復如癯鶴嚥沆瀣。浩氣滿腹氣不脹。一喫平我胃。久喫還我眞調元。益靈勝蔘甘滋津。養性通聖神。日喫月喫年又年。八年喫之無厭喫。神煩减數匙。氣餒添一勺。或日一二四五六七喫。略綽通計喫。數萬強數百。至今全性命。秋毫皆爾極樂天。病風不解飮。當時只煮羊酪醐。淵明羸卧不得喫。甁粟數傾無柰乎。長安貴要早朝進。聲色溺心膏粱口。驕腹受淡還吐嘔。遂令病夫全其功。性味相安因耐久。前年歲歉米不足。家人雜以菽與䔩。因循遂輟食。每飯長歎息。今朝腹惡氣沸鬱。一椀呼來隨意歠。茫然大宅內。復覺調息平。有如溫舊讀。嚥之無已情。我欲編之素問書。遍令四海羸瘠。得之還肥腴。但恐軒岐笑我凡且愚。又欲貢之八九重。庶幾無疾南山壽。野人區區誠不敢。古來空憐芹獻叟。且須說向喬與期。金丹荒幻使人疑。</text>
<title>次韻呈竹軒族叔樂善 最源</title>,<text>離別關心數歲餘。幾番相憶卷中書。淋灕老興君三上。乖僻生涯我一初。每到商量千載事。却愁來往近來疎。牆頭新種萌抽籜。可使風光又轉虛。						附原韻						我是夔憐蚿有餘。幾年燕說郢人書。久離每憶提槧戲。少歇君能遂服初。藥物裹隨經卷近。菊花塢傍竹籬疎。閒中近日何工著。度了光陰定不虛。</text>
<title>留石菴西臺 丙午</title>,<text>佛罏僧粥日成癡。義相高臺拭病眵。百里山浮平野動。半天巖拄夕陽危。菴鐘寂寞聲歸樹。客袂蕭然風撼眉。惆悵關湖霜雪晩。故人南北足相思。</text>
<title>次鳳上人詩軸韻</title>,<text>眉毛枯盡骨癯然。一室燒香四十年。詩客偶來非有約。俗身如夢本無緣。心猶木德爲王日。法自沙門幾祖傳。松葉吃時山過午。石泉淸洌不容煎。</text>
<title>讀勉齋集有感。書一絶</title>,<text>饑死雖難死亦常。先生判得極精詳。直截奉爲三尺法。到此方知義理強。</text>
<title>有感</title>,<text>古木童童不著花。樵人斫去日槎枒。樵人不解愛古木。古木顚時壓爾家。</text>
<title>元朝晩坐偶成 丁未</title>,<text>山居免被俗文牽。高卧枕肱到午天。桼室憂深眞剩笑。殘書病閣又經年。眼看兒戲紛紛了。夢想梅花淡淡然。頗喜雲陰供瑞景。秖今民事半顚連。</text>
<title>輓柳輔而 翼之</title>,<text>德以恭爲柄。操因介得全。淹官無數月。留屋只三椽。獨立驕儇世。孤行侍從聯。向來憂國淚。衰颯半眉前。</text>
<title>輓權松西天振 應鐸</title>,<text>春滿烏巾笑語菲。高堂戢戢族人歸。應無切齒邵安樂。休問幾星阮是非。歲月從他揮麈裏。詩書休歇看山時。剡汲偶名心外事。園蒿長沒過賓腓。</text>
<title>除夕。次從兄 連漢 韻。</title>,<text>略綽衣裳強瘦形。病腰多妨拜難成。每臨新歲初非望。坐惜斜暉尙有情。人說知非能寡過。聖憂無聞豈要名。不須風雪愁終夕。初旭曈曈待曉盈。</text>
<title>從兄舍對白屋翁</title>,<text>靑栗花深蝶子飛。濃濃山氣滴人衣。蜩語水流如夢裏。南邨老子未言歸。</text>
<title>初到上白石。次人韻。戊申。</title>,<text>淸溪泝盡境逾新。不是桃源却避秦。一笑相迎靑嶂面。何時曾過我曹人。邨翁引去家家酒。山鳥逢來語語春。投老耦耕吾計熟。一詩留與畵朱陳。</text>
<title>病未從雙岳道邨之遊。次其韻以道懷。</title>,<text>天際雲盤似玉樓。長風送袂不勝收。酒深虛簟觀碁夜。詩滑疎鐘曳雨頭。林徑穿幽多下鳥。蓬門臨漲盡如舟。旅囱獨掩空回首。夢入長松南北洲。</text>
<title>次族弟海之 濬漢 宿金中見 龍正 家韻</title>,<text>天末孤煙直。前山後山家。我夢隨君屐。菰蒲鷺起多。</text>
<title>次李雲徵 遂陽 韻</title>,<text>從來萬事要安常。老去深知此味長。眠食隨緣聊歇後。溪山如許故彷徨。霖餘月面浣逾好。秋近松身皴欲強。留與故人知此意。百杯難換一言昌。</text>
<title>別日。有期諸人酌酒相酬。因次古人韻。</title>,<text>脈脈離情視樹梢。虛簷寥朗月搖茅。一身無剩詩兼病。二物同行屐與匏。行且東西須強飮。無論離合是神交。西城朋友來相問。先說柯山遇孟郊。						附次韻 二首						微風搖雨在柔梢。山路線迷露壓茅。峽店能沽新白酒。旅廚堪採早靑匏。客中分袖那爲意。老去知心自有交。霽色寒宵華月上。胷襟許盪曠秋郊。													從兄												飄然歸鶴拂松梢。立馬長洲露沒茅。歷落行裝江上樹。沈浮身世水中匏。奚囊滿貯靑山興。朴盞留酬白髮交。莫歎嶺雲聲氣阻。新凉非久入虛郊。													雲徵</text>
<title>再從叔 涉大 歿二十餘年。邨童持當時手抄東詩肄業。字墨依然。感而有作。</title>,<text>憶隨詩篋見硏華。秀頰豐眉妙似花。二十年來空墨迹。邨童淋筆字多鴉。						醒時詩卷醉時歌。巍岸叫呶一任他。舊曲審來空有譜。高山流水竟如何。						玉生無價欠他磨。向晩多應成就那。後輩安知眞標致。風流遺落日歸訛。						古社矮廬滿眼蒿。當時丱角又霜毛。塵塵現過空心事。夢裏無端說夢勞。</text>
<title>酬白屋翁贈梢字韻</title>,<text>門前綠玉長新梢。矮屋荒山道士茅。午竈煙消平墅雨。疎籬蔓掛夕陽匏。詩中每作古人語。心上應無俗物交。送我出門成一笑。邇來腳澁懶踰郊。						我病癯如霜後梢。君心潔似祼時茅。任他鬢髮全垂雪。甘守邱園不食匏。默默書分鳥迹字。時時夢入葛天交。虛囱杞菊時將暮。滿地江湖煙雨郊。</text>
<title>急雨行。憶從兄在墳菴。己酉</title>,<text>兜率山頂雲羃羃。白日欲冥天無色。奔霆急雷掣如碎。有時一蛙鳴閣閣。俄然雨腳灑天地。橫空截野劇盆覆。龍吟虎吼勢益烈。四面羣山欲崩角。銀潢倒瀉不停劇。平陸𣿬深強一尺。農人四出救溝澮。澒洞相嗔隣國壑。病夫孤吟簡齋句。柴門壯觀慰愁寂。獨念妻子在山隅。小間扶筇忙走屐。空廚湟入鐺爲舟。土牀茅滴泥沒足。何處得來承相傘。兒啼婦立如桼屋。僮奴吹薪濕欲泣。炊沙可成飯難熟。邨徑向黑更畏虎。歸來默默倚空壁。昨日別兄移寓舍。入望墳菴愁滿矚。春雪未融同攜手。夏天多雨還離索。這處松楸繁百感。想應僑容添寂歷。憶昔同侍王考膝。兄始垂鞶弟髧額。萬事回頭不堪說。骯髒如斯鬢共白。終天可柰桑蓬戒。明發不寐心匪石。獨有兄家三四兒。大者能賦少能讀。眼看頭角日熊熊。此輩若立家不落。邇來步趨思亭下。怵惕先將忠孝勖。還念口繁飯不足。隔水靑麰何以摘。况復淵明口苦渴。白衣誰送慰羸瘠。今年雨足多禾稼。四隣耒耟吾亦樂。西廬松菊待秋風。歸去牀書凉月夕。竆愁莫敎兩眉蹙。世事那與人意適。平生未草萬言疏。陋寓何似長沙謫。</text>
<title>奉次白屋翁惠詩</title>,<text>經夏雲霾峽。三時雨打蘿。江湖晴日少。離別晩年多。感念流光歇。摩挲瘦骨峨。蹇驢何日至。消息郢中哦。</text>
<title>中山齋。招年少不至。次板上韻。</title>,<text>兩耳頻從聽澗斜。竹扉孤掩古仙家。輕盈山氣侵顔冷。上下階陰曳屧多。興盡可迴那問友。丹如無分且燒茶。二三年少來何晩。隔岸松梢日影紗。</text>
<title>謹次竹林權公復官後諸公韻 庚戌</title>,<text>粤山尖入古龍宮。鵑血愁侵百鬼中。聞說王㫌新有命。方知人紀永無竆。空添滄海沈珠淚。誰敎塵沙火劫紅。當日只知安義分。自然來者聞之聰。</text>
<title>輓族兄子章 運漢 改葬</title>,<text>淸淺灘頭紫柞山。悲風吹月幾回彎。空傳九隧開遙夜。未見遼城鶴化還。						七月招呼古社筵。依然文酒十年前。阿郎拜我潸然泣。無限斜陽欲暮天。</text>
<title>輓李致道 埦</title>,<text>南紀文明萃德閭。東韓道脈欲殘餘。初年詣極楊遵道。獨立聞詩魯伯魚。仕學中塗歸去了。君親回首宿心虛。連時慟哭斯文淚。函丈初空小山廬。						江湖零落玉溪琴。王曰嗣賢格汝欽。睿渥幽明今古遇。臣誠忠孝父師箴。險夷百轉看吾學。竿木相隨只此心。須識士林增重處。邇英初不過槐陰。</text>
<title>輓金德卿 世鍊</title>,<text>眉頰秀而古。琴書淡更眞。紹修院裏士。太白山中民。老死虛舟世。從容縫掖身。空山聞夜雨。哭送卷中人。</text>
<title>別廟奉安日。三新恩參謁。族叔同樞令公 鱗采 廟庭呼新。以四韻詩榮之。謹次韻。</title>,<text>君恩祖德耀檐楣。上座呼新促進時。昭穆燕毛因世次。金緋華髮動風儀。宗門宿德從先進。寶樹祥光占上枝。揚斝從容仍拜壽。且留山日莫西欹。</text>
<title>輓權丈 慶運</title>,<text>起居閒處重。衣帶老逾頎。淡淡家人敬。恂恂鄕黨威。不憂身自泰。無事醉爲歸。晩喜看書益。遺風滿綵衣。</text>
<title>次李退之 尙愈 贈詩韻</title>,<text>幾年書榻夢。南北鴈飛天。白髮猶心事。寒燈更宿緣。君家無濶匾。何處欲垂鞭。幽獨山中雪。長懷此日筵。</text>
<title>長短句。壽三從叔 範大 回甲。</title>,<text>毛洞荒隴木大圍。梓邱原上樵竪歸。寂歷花樹下。長歌短詩一夢也。二十三十歸去者。斯翁綠髮顔如花。三郞觹佩相交加。逢歲之亥月應鍾。恰恰蟻磨還一重。釀前畦秫。䔩後山菘。招安期邀赤松。翁且笑兮翁且歌。翁眉欲揚翁顔酡。世事不聞不見夫。但願年年酌酒。稱觴如斯乎。長牋祝翁因回首。笑我髧髮今成叟。</text>
<title>夜坐示兒</title>,<text>寒色蕭蕭暮。虛邨近臘時。人歸荒徑靜。山揷凍穹危。扶病殘書在。消時粥飯宜。空愁惜往日。報與小兒知。</text>
<title>歲盡無聊。偶憶己丑除歲詩。明日行臨卄七年之句。忽忽追感。仍足舊韻。</title>,<text>記得靑燈放酒眠。當時餞歲已惆然。如今病骨還多幸。二十七加二十年。						積病如斯僅食眠。每臨增齒更凄然。朝貞夕化無竆業。盡付東流逝水年。						萬事由來一覺眠。吾生半百已茫然。獨留戰兢傳心法。來者千千去萬年。</text>
<title>謝惠新曆</title>,<text>囱暗囱明自四時。山居無用曆象知。故人爲惠新蓂至。恐失王民供租期。</text>
<title>畏沴杜門送歲無聊。次白屋翁惠詩。癸丑</title>,<text>窄窄松籬不管春。經冬擁塞又逢新。龍蛇愛說存身蟄。觥酒都休問字人。穉子扶來要索笑。山妻促坐畏言貧。夜深獨愛燈心苦。風雪昏時會有神。						東隣老子愛逢春。雅興詩情取次新。聞說擁罏常大笑。有時屣履盡豪人。羲皇上世元無老。火食前民豈怕貧。近日州官饒好事。北山無使檄移神。</text>
<title>輓郭汝完 必厚</title>,<text>鄕黨從遊好。于今三十年。憐君未老去。怪我久痾全。古宅殘陽裏。丹㫌落木前。團團懷笑語。霜月夢回悁。</text>
<title>輓黃士彥 潤國</title>,<text>鄕隣遊好日成空。錦里逢迎獨有公。老去淳厖眉上下。閒中耕鑿水西東。午過問疾朝㐫實。此事如疑一夢中。贏得諸郞多娬媚。從知善報未應竆。</text>
<title>輓鄭元賓 趾簡○甲寅</title>,<text>虛舟無係著。太白穿川流。山雨鱖魚水。石田蕎麥秋。仙眞惜此味。客路遂長休。上舍門前徑。山氓也解愁。</text>
<title>輓裵絅如是袗</title>,<text>近世秋巒老。先民高子羔。如無賢聖遇。那免俗相謷。俯仰千年在。浸淫二竪遭。平生未究志。徒足悲吾曹。</text>
<title>輓李養兼 涵</title>,<text>德水家門名節世。基鄕舊德見沖眞。談諧坦蕩心無岸。貧病癯然面有春。黌社周旋由古義。鄕隣匍匐每先人。從玆十室尤蕭瑟。喬木城西冷暮闉。</text>
<title>初寓斗谷偶出書事 乙卯</title>,<text>星屐珊然石路鏗。樵人行後又吾行。陰崖雪色層層白。小澗寒聲曲曲淸。冬暖貧民相與賀。歲徂志士難爲情。歸來獨與孤燈坐。無竹無梅無友生。</text>
<title>輓三從叔 載大</title>,<text>花樹梓桑白石邨。吾宗昭穆最公尊。平生孝友老萊子。到晩淳眞萬石君。鬢髮日移農圃酒。兒孫相仗夕陽門。蓬萊淸淺今何許。梓社悲風欲斷魂。						賢胤相隨憶後先。當時小子荷私偏。牙琴夢斷空流水。嬴博哀纏更晩年。幾度愁回文社酒。有時長祝斗星躔。從今諸父班行盡。家世遺風益杳然。</text>
<title>聞族姪元美 中瓚 入峽計定有懷寄贈</title>,<text>吾衰乖僻愛山阿。萬事都休只養痾。憐君未老懷孤往。其柰先廬蕪廢何。						鹿門龎老剡之逵。人物江山兩占奇。縱有桃源還絶境。秦餘黔首逋租歸。						淵明早詠卜居詩。南里盤桓欲爲誰。且讀晦翁西山句。幽逵知有季通期。						愛他南野丈人言。十里家山桃杏邨。親戚舊知還往足。肯敎人道隨麋猿。						先武依微白洞邨。雲仍散聚又幾番。邇來大火驚心骨。且送君歸絶峽源。						君家儒素後人看。架揷千編尙未刓。海之高說蒙莊去。莫是山農野客間。</text>
<title>病中言志十絶 丙辰元朝</title>,<text>極知逃俗未逃年。誰遣山中歲色遷。除却蚩氓來作拜。此翁閒坐更蕭然。						元朝病枕極茫然。朢魄圓時尙卧悁。緣此久虛多見性。益知浮氣累心天。						不恨空虛斷履音。稀饘飽後足微吟。蓬門又得春消息。長日暉暉凈几心。						閒中素業日遷延。皓首那堪俗習牽。喪亂閱來神氣少。眸花耳聵已三年。													戰國沈淪翟與朱。六朝冠冕髡緇奴。被他闌入空虛界。齊楚呶呶詎有無。						孺子高標有道隣。襄干去後一般人。誰知陋巷端居日。爲有東周木鐸春。						萬類同行道自公。衝風不擊水無洶。邇來懶讀東京傳。自怪吾衰沒氣蟲。						平田稻穋亢田麰。百計衰來只把耰。佳實日望難得熟。紜紜䄺稗已先秋。						生世乾隆始九年。忽逢嘉慶已華顚。會知天地猶衰晩。何况浮生足自憐。													生怕中虛僅攝宜。每被寒熱苦相欺。無緣合得刀圭製。五氣沖和體自夷。</text>
<title>書新曆</title>,<text>桃源不是避秦居。蓂葉年年大統書。金猿士殂春秋晦。野草山花却自如。</text>
<title>暮歸田間</title>,<text>農人歸去夕鴉催。露草原頭步屧回。山近曛時看更勝。短筇迎月故遲徊。</text>
<title>輓東巖柳公 長源○二首</title>,<text>仰止東巖老。斯文正法傳。雅言常變禮。衣鉢約中編。寥落邱園暮。沈霪大業專。餘音誰更遡。衰草又寒天。						法門衰敗後。吾黨日茫然。緬想升堂閾。長如仰斗躔。後生多失路。先覺又新阡。皓首悲殘簡。丹旐悵望前。</text>
<title>大宗宅重建後。竹軒有次丁亥重修時韻。示之要和。</title>,<text>五祥房下入傳基。小白山環百福垂。三百年中三肯搆。吾宗孫子合歌詩。</text>
<title>偶書</title>,<text>萬事都休去。自然與世疎。逢人赤心在。照日衰顴餘。積雪漫山靜。尖風掃壁虛。蟲蛇同蟄塞。時月又將除。</text>
<title>輓鄭君執 必中</title>,<text>冲眞純古質。敦樸大家風。往往逢塲地。恢恢見素衷。歸鴻叫沒浦。凍日下長穹。寡婦無兒哭。丹旐寂寞中。</text>
<title>丁聲伯 載鍾 甚愛門前小溪。別後。書貽晦菴反招隱操。有感書三絶。</title>,<text>故人貽我晦菴詞。松桂飄飄起遐思。須識當時寓感處。滄洲肯是果忘爲。						晩家深谷薜蘿叢。門對寒泉夜響淙。自笑襟期凡陋甚。溪山其肯許斯翁。						早時粗說樂飢詩。向晩因爲守病癡。頭白陳編空感慨。穹林寂寂與誰歸。</text>
<title>次白洞諸老送元美殷峽韻。寄元美。</title>,<text>冰雪堅時送子行。兒啼婦病凍山橫。虛堂獨卧聞鴻鴈。又是春風木向榮。</text>
<title>春初記夢。有懷南損齋宗伯 漢朝。○丁巳</title>,<text>正春新月載生朏。掩卷空堂風急夕。孤燈一點照我宿。片夢蘧然華胥國。平生曾未識眉宇。左海南頭人似玉。蕭蕭欵段繫庭柯。滿袖天風巾一角。爲言此山多靈朮。采之爲君沈痾藥。前年獨上毗盧巓。大海風濤愁極目。赤松貽我袖中訣。蟠樹結子綿綿籙。歸來有懷君卧病。是以不憚山路确。其言樸野其容肅。頃刻劘我鄙吝積。悠然攪却枕上魂。愁聽隣鷄啁哳惡。邇來夢寐久顚倒。二竪交亂其兆噩。云何感通碩人駕。古來猶恨迷路黑。滔滔流水大江南。露色蒹葭幾回白。竆山麋鹿苦幽獨。大夢春風空悵憶。三章白駒皎皎詞。願言詒之芻一束。朝來三徑佇立久。滿山熹微雲樹色。</text>
<title>次李雲徵惠詩二絶</title>,<text>逢別年間一夢而。前冬猶有未酬詩。春來百鳥聲中坐。無限幽愁鳥不知。													百病先除一字求。洞然胷豁入囱樓。不須尋尺閒論量。直截方能回萬牛。</text>
<title>春陽烈婦琴氏誄三章</title>,<text>天以常山磔舌口。一生逢著羯奴狗。生氣至今留汗靑。不然休歇常山守。						豺虎縱橫魍魎咻。陰陰天日鬼神愁。吉昌館下滔滔水。會是淸流更濁流。						漢帝三章今有無。民彝人極又誰扶。城隍水伯煩珍重。免使南民惱旱枯。</text>
<title>輓金公叔</title>,<text>仙城魚鳥自風流。堯舜生逢更國憂。義理居常眉睫見。風埃僕遫鬢毛愁。山南士友推盟主。金馬歸來舊敝裘。殄瘁詩中空斷臆。十年逢別夢悠悠。</text>
<title>輓李叔賓 重觀</title>,<text>僑寓蕭閒氣履安。吾鄕贏得丈人寬。嶠南文獻宣城古。靑史傳家世業團。卧病遂違頻拜敬。風流又失後生觀。故園東去淸明節。暮雨酸風陳陳寒。</text>
<title>從兄誄語</title>,<text>落地爲兄弟。今年五十強。兄衰始及晬。弟病髮猶蒼。忽忽存亡界。非久亦非忙。坐成遼東威。過眼還滄桑。家無素相識。萬事非古常。過劫空枯臆。請與兄一商。兄生及六周。弟初呱在牀。哀哀獨茹毒。慽我王考堂。吾母未亡人。何暇念喤喤。維時伯母氏。憐我如我孃。宵朝哺我糜。提笑結我璋。起居王考側。抱我兄隨傍。三歲出就外。王考色尙康。左右二孫男。我立兄走蹌。參差膝上下。踏裂衾踉蹡。稍稍及授學。後先成一行。十九盤古史。五言歌詩唐。沈躁各異性。譽奬隨抑揚。萬里桑弧望。安知蓬下搶。出隨杖雙鳩。居戲珠兩瑭。吾齡始小學。禍歲春在羊。重闈奄不弔。弱草偏天霜。歸來伯父側。如我王考望。伯父曰念哉。門楣積不敭。而父不幸亡。忍使若迷方。稽之于古今。孤苦式多昌。同斯弟若兄。勉勉無獗猖。至今頂上誨。淚血凝睫眶。年光各向進。肄業稍相當。兎園邀塾師。峽囱多燈光。高闈夜不寢。課我讀琅琅。于時峽事殷。棃栗秋穰穰。同我衆姊妹。懽笑亦芬芳。嗚呼癘瘧讎。丙子冬月朢。男女失庇覆。家室坼中樑。因之歲大侵。衣食極遑遑。零丁兩兒孤。惻愴二母孀。頹垣不庇風。冷壁冬無裳。呴濡劇辛苦。寥落益相將。空盂共薺虀。單服替裲襠。浸淫失志業。竆僻未成章。兄頗役家冗。弟徒癡而狂。優遊六七歲。墜却先志凉。自哭仲父喪。門戶益倀倀。先廬不可守。敗葉遂飄翔。兄旣冠而壯。逐食梓邨坊。弟弱不自立。東挈季父庄。從玆隔一舍。雲嶺橫蒼茫。况是二母情。何日不愴傷。丙申庚子後。相視各煢痒。居然白髮兄。濩落沈病卬。世事固難料。聚散煩中膓。南皋會合計。樂我花樹塲。季父西日旺。阿從膂力強。枯朽足相持。泉石頗徜徉。攜衰陪杖屨。扶病趁暄凉。眼前兒蒙輩。頭角亦足張。行葦及常棣。比戶因環牆。還我早時舊。共倚春酒觥。非無遷徙苦。樂此殊未央。何圖劫界運。僅度七陰陽。蒼凉壬癸事。衰髮白盡黃。膓枯眼無淚。夢覺心先荒。一卧斗峽地。又隔莽蒼岡。辛勤了原隰。頗意天悔殃。孱軀畏膏肓。積病憂杯觴。家門覆敗後。戒在人事臧。庚天送病輿。還卧心恾恾。十里梓桑地。相望如殊方。棟摧不可支。運去難醫良。茫茫訣別夕。有淚聲喑吭。幹蠱任後者。家運視穹皇。空空此一殼。背傴腰欲尫。先天閱過耆。銅狄愁移隍。荒山少輩骨。歷歷多白楊。低頭細相憶。五旬何久長。今朝送兄去。留我苦海鄕。霜空正淅瀝。楓葉吹金颺。歸去古里墟。喬木不盈眶。孤仙亦愁殺。魂魄應彷徨。九原如有知。此說不可詳。且須無慟哭。吾豈喬期生。</text>
<title>次李汝明 重穋 重九惠詩 戊午</title>,<text>丈人詩思九秋邊。想得高吟鬢颯然。坐使朽枯生意氣。敢將布鼓博希絃。疎疎白雪梅邊夜。漠漠蒼葭雨後天。人日寄詩安穩否。煩公消息浣花煙。</text>
<title>初秋夜懷</title>,<text>木末生微露。明河欲早秋。無端愁緖劇。徙倚小欄頭。</text>
<title>七朢後夜</title>,<text>纖雲掃盡太空平。松露零時玉兎盈。管得歲華高枕裏。滿山蟲語夢中聽。</text>
<title>野還</title>,<text>左手持鎌右筇枝。木綿房坼稻花時。剛被行人頻顧笑。此間田夫步太遲。</text>
<title>別白屋翁</title>,<text>送客秋山自夕陽。歸雲飛靄共蒼蒼。童回谷口還移立。白髮依微騾影長。</text>
<title>庭菊</title>,<text>柴桑荒廢已千年。桃李紛紛占上姸。今日籬邊開一笑。滿山霜露欲寒天。						儂無詩料與杯醺。心愛孤香口未言。花亦待儂長淡淡。自然芳氣自然溫。</text>
<title>寓懷</title>,<text>昨夜山中雪意洶。幼條無數妬天風。亭亭老榦還無力。却怕朽心惹蠧空。						空山多虎野多風。靜閉柴扉晝戒躳。又被兒童驚數餉。無端燎火近茨牆。</text>
<title>用李汝明韻。寄杜陵林廬。幷小序。</title>,<text>年前奉書欲道意。苦難的便。又恐率爾。𢬵置篋笥久矣。然懷想德儀。與夫衡門，薖軸之樂。何嘗一日不往來于中。冬中。武夷李丈。傳示盛和詩律。其中若有所誤聽垂念者矣。意者。靖潛之地。其亦有寡和無朋之感耶。因伏思之。士友交際之誼。不當如閨閤少婦向人啽黯。有情而不能吐者。無論理義相劘。雖以意氣馳逐者。亦便一言傾蓋。於是。又自愧拙甚無勇。不足以奉君子之敎也。遂出舊書。幷次李丈前韻。以爲求敎之地。						南土林廬面洛邊。歲寒消息由由然。雲山隱約紫芝宇。淸廟舂容朱瑟絃。十載懷仁霜滿髩。一生憂患井觀天。竆山蠧簡頻回首。梅發江南幾驛煙。						附次韻													所思何在白雲邊。欲往從之路杳然。秋水遙涯回剡棹。陽春古調輟牙絃。風標歷落郵傳地。心事蒼茫歲暮天。衰懶如今逾厭閙。巖居何處斷人煙。</text>
<title>恭次退陶香山韻。和白屋翁淸案。</title>,<text>眼漸昏昏耳漸聾。吾衰逾憶古人風。雅哇黑白勞商量。動靜言爲未折中。細檢此間難寡過。那論過劫卽成空。詩來更演巖棲字。權閣香山結社翁。</text>
<title>贈白屋翁</title>,<text>首歲相將雪滿山。扶攜痾色各衰顔。耳雷眼霧猶回首。又近東風獨閉關。</text>
<title>和白屋翁花字韻</title>,<text>芳園消息得君多。好借東風看物華。若知開落元自在。不問無名有名花。</text>
<title>立春偶書 己未</title>,<text>漠漠高山深雪時。帝庭蓂發窅何知。今朝偶揭疎簾望。滿壑東風不自私。</text>
<title>大病昏昏中偶吟。使幼子替書。</title>,<text>生何所修死何遺。血肉空空軀殼伊。邇來大病無人語。渺渺東風獨自歸。</text>
<title>病中。看秋江集感書。</title>,<text>不爲文章感激深。遺篇未半涕先霪。堯幽舜野何關事。萬劫空勞志士心。</text>
<title>輓徐丈 昌鏡</title>,<text>童豁齋中老。一生季女貞。臨衰逾慕學。多病且頤精。耿介無塵俗。氤油見性情。沈吟懷德範。沙樹夢回明。</text>
<title>輓族祖 應玄</title>,<text>小少精英玉雪姿。晩來神彩益剛伾。翹翹談論傾鄕黨。忽忽悲歡奄耋耆。小宅欹傾僑寓地。孺孫扶出夕陽輀。黃粱萬事無堪說。細雨新阡哭子䂓。</text>
<title>輓丁聲伯</title>,<text>百年如夢人如蟻。蟻夢悠悠東逝水。正月東風二日斜。烏牛策去杳盈視。						人事紛紛無了時。暮年精力早宜頤。何嘗河漢愚言者。險歲征途命乃爲。						因心孝友子諒持。差處爲人過厚時。向晩孜孜書滿篋。行迷秉燭又吾師。						早歲論交辱弟昆。晩來婣列丈人尊。偶緣乖僻成相染。自爾襟靈老益敦。						兩峽跟邊石作門。筇音先占走兒豚。每於雪後花邊夜。相對無言各自溫。													豐虛三九里人廻。啄木傳書撥火開。幾度平安憂患字。也非雲雨脂韋裁。						眼閱風流閙萬歧。吾儕混沌柰何癡。有時莞笑看流水。君髮星星我頰黧。						先天微旨啓蒙書。梅雨殘燈十日餘。無限管窺向若歎。白頭心事共依如。						幽磵寒聲觸夜忙。虛囱殘睡轉蒼凉。稚兒解誦反招操。古篋依微墨色光。						大病昏忘死足悲。依俙迷路夢中思。起回空遶梅枝語。寄汝來時霜在墀。													百福攸宜柰欠壽。其如命物忌多受。留與阿郞專享之。維忠維孝乃翁有。						閱盡存亡瘦骨欹。此儂安得獨喬期。蒙人倚戶巨卿哭。一倂都歸妄想癡。</text>
<title>輓同樞族叔</title>,<text>先朝坼號屬昌休。博學宏詞標上頭。漢詔金門空有籍。周耆黃髮已先秋。蹭蹬渡海朱幡苦。寥落歸園破屋愁。八十四年乘化去。蓬萊何許洞仙遊。</text>
<title>聞蟬 二首</title>,<text>占盡朱陽不到處。葉間聞響未看形。幾番蛻過塵埃㱿。不學蝦蟆地底聲。						老杜吟詩死未休。翻嫌此物苦遭咻。吾廬四面聲如織。更覺天機物我悠。</text>
<title>襄陽詞酬李敬伯 福奇 詩牋</title>,<text>諸葛岡邊鳥叫秋。德公門外客回頭。詩人愛管峴山色。却道接罹醉未收。</text>
<title>聽蟬有懷</title>,<text>輕陰轉地午眠成。高樹茅茨盡日淸。玉人何處長相憶。黃梅落盡又蟬聲。</text>
<title>次白屋翁遇甲感懷韻</title>,<text>東流赴壑逝如斯。古往今來本不期。上際蒼茫纔目瞬。自分衰壯已心癡。從他運化漭洋裏。一任春秋蟪蛄悲。所以乾乾終日惕。朝貞夕可聞而知。						夫子乳還又一初。須知萬事儘蘧廬。孩提赤子黃虞世。禿髮衰頄叔季餘。過劫那論千佛界。引年無問列仙書。直須無古無今處。一箇昭昭吾太虛。</text>
<title>同稚子守歲 庚申</title>,<text>守歲同兒子。椒盤影髫垂。試催詩餞夕。旋敎拜摳衣。日短寒梅樹。天長汗血騏。今宵煩百感。爲爾一開眉。</text>
<title>輓金宜卿 行鍊</title>,<text>蒼葭流水渺盈盱。隣篴斜陽不耐孤。花甲臨時歸土者。靑燈回首故人吾。存亡已解俱淪劫。魂夢猶留舊戲觚。眉睫想來都老實。如今淳朴更看無。</text>
<title>不見舅氏十年矣。春中來顧喜極生感。</title>,<text>舅氏英英玉雪姿。別來千里况吾衰。十年再度踰嶠至。空谷三春卧病時。賸喜兒男多得雋。更驚藻彩富新詞。未須貧病相怊悵。尙是天心玉汝之。						悽悽霜露夕陽邊。百感衰來劇自憐。夢拜慈顔多吉故。春隨舅氏到山前。頻年癘瘧民飢後。相對梅寒柳綠天。可是歡忻還是涕。此生何處不泫泫。</text>
<title>新搆樑題四韻</title>,<text>辛苦支茅庇病衰。巢居土處杳何時。短楣先占看山戶。小竅聊通近水籬。安穩瘦妻兼弱息。幾何甁粟與箱衣。尋常屋漏瞿瞿地。何况松楸咫尺思。</text>
<title>與冠童。戲作講誦書三絶。示中敏姪。</title>,<text>三農畢後山無事。風雪深時境益奇。且與冠童消日夕。人間萬事摠不知。						銳鈍隨姿難遽移。如敎勤謹是爲奇。且須馴化童心去。進就前途未易知。						寒暄小學悟天機。男子要知此事奇。若將灑掃爲卑事。天理空空怎處知。</text>
<title>夜坐書事</title>,<text>犬吠邨逾寂。天寒夜似虛。時聞風打急。頓使睡生疎。燈爛妨眸瞖。病回識性初。深深麋鹿侶。此生共安居。</text>
<title>雨中日暮。與兒輩同賦。</title>,<text>雲藏峀色樹藏煙。大雨纔過細雨天。冉冉曛生邨寂寂。灘聲長短送前川。</text>
<title>在中山。次板上韻。</title>,<text>輕陰杳靄疊山斜。深樹鳥啼碧澗家。從古懷仙人不見。此中高枕我無多。天時五月猶披絮。山日三竿始進茶。偶爾詩成聊自笑。不關紅袖與籠紗。</text>
<title>元晨書事。用兒輩講日韻。辛酉</title>,<text>鷄報王春趁曉煙。五更開戶獨看天。茫茫攝提初回處。四大無邊曙色先。						曈曈初旭匝雲煙。斗轉星回御曉天。待得文明亭午處。茅簷炙背快瞻先。</text>
<title>元美以多白雲扁齋。慶尹李 尙度 以少改多。鏤板題語。戲書古詩三章。</title>,<text>君家白雲問幾何。半羃松頭半農簑。南嶺北嶺任歸去。宜君按住不得多。						前簷後簷宿歸何。來便高枕去曬簑。山顔不與雲高下。昔人珍重謾誇多。													雲多雲少大癡何。飛過晴磯只空簑。大抵損之無欲益。世事爭與白雲多。</text>
<title>雨中書事</title>,<text>無限春愁㥘曉砧。捲簾天色忽霪霪。紛騰屛翳江山合。生動龍蛇晝日吟。暫潤枯荄沾處足。翻成流潦集塲深。兒童耐濕偏奔走。誰識陰陰破屋心。</text>
<title>送小兒魁禮酒。病未赴約。走筆寄諸老。</title>,<text>山家初作賀魁酒。剛被隣氓怪事傳。雨餘南山豆苗穢。何不傭人饁彼田。						六十病夫五尺兒。鴉乙縱橫字不樣。先生癖酒眼生肉。淋淋點珠大二上。						有酒無肴亦不俗。前溪水高網無魚。病來無興鉛槧約。辜負花觴駄蹇驢。						西省先生世緣疎。小車爭道花外至。近日竆巷淸風足。無限蟬聲和病睡。金令幼成。方在白洞。</text>
<title>李仲章 天爕 前年寄詩未謝。今又寄來。</title>,<text>秋風滿地蟄蟲吟。薄酒閒愁不可斟。南極老人憐我癖。碧山題句入雲深。風流憶昔李君御。梁楚生光季布金。頗愧往時人日字。數年塵篋辱披尋。						誰敎夫子鬢全髿。賤質朽形抑又加。萬事殘年秖自愛。側身長道不勝賖。玆山病菊秋無色。何處瑤桃老放花。無以報之瓊玖贈。白蘋西日江南斜。</text>
<title>偶書絶句</title>,<text>歲暮歇催科。雲山晩色斜。縣吏來何事。東風自五家。</text>
<title>元日。次三從弟井瑞 魯漢 韻。壬戌</title>,<text>浮生萬味足添辛。短髮臨風又一春。赤壁天回蘇賦歲。邨燈人坐舜鷄晨。回頭偃仰三千劫。嗣歲光陰六十人。不用腰扶強再拜。原田先約耦耕民。</text>
<title>海之來。與諸年少共步前韻。</title>,<text>春愁無賴五盤辛。春物相看已惜春。客子海之成白首。病夫人日坐淸晨。涓涓雪底聽泉水。脈脈寒梅更可人。遲暮未堪多俗事。巖居不負此閒民。</text>
<title>海之有次前冬虛字韻。因與續和。二首</title>,<text>空山生屐迹。石室病玄虛。回我詩魂急。憐君酒德疎。古琴流水操。今夕立春初。病豎且廻避。未憂幽獨居。						蛛絲簷角亂。敝榻三冬虛。老我心如水。少年交不疎。夜寒橫斗後。天淡結繩初。甫里天隨菊。幾何繞子居。</text>
<title>海之將別。次滄溟懷宗子相韻。題贈。</title>,<text>隨身筇屐似浮槎。童子看君鬢已華。晩道自嘲風漢客。逢塲人卧瀼西花。徘徊山水歌無曲。歸去薪樵雪滿家。無限離愁酒不盡。東風殘磵鴈飛涯。</text>
<title>又次自笑</title>,<text>天地漫漫不繫槎。散材無用著芬華。閒看風雨星霜露。笑閱春秋草木花。造化陶鎔容此物。古今遼濶底爲家。簞瓢啜罷無餘事。獨伴沙鷗立水涯。</text>
<title>海之次槎字韻。寄中敏姪。喜其詩格進。</title>,<text>別來鬢髮想牙槎。琢盡文心見穎華。詩到虛簷方滴雪。吟回老肚欲生花。看君脫落空餘子。爲我挽回泝大家。小技猶須高著眼。無勞向若只望涯。</text>
<title>庭梅藁編包裹。驚蟄節解脫。用虞山韻。</title>,<text>大地重陰不耐過。松寒竹瘦柰梅何。笑渠縛束高標少。如我扶頭擁塞多。北使縱歸堪折否。東皇有赦早還他。今朝步屧隨疎影。依舊參橫月半河。						北鴈叫歸極浦過。南枝消息此如何。雪霜不使芳心老。天地扶回瘦骨多。綴住逋藏聊與我。橫斜浮動却從他。嚀叮欲問黃昏月。千世孤山隔海河。</text>
<title>二月梅無花。更用前韻。</title>,<text>寂寂梅邊二月過。淡煙疎雪此時何。誰家蘆管吹春早。昨夜故人入夢多。從此參橫不管爾。疇敎柳與却爭他。寄聲欲問江南信。殘臘風流已先河。</text>
<title>輓丁僉樞 志宬</title>,<text>斯文儒雅上庠賢。守約竆居八十年。野圃光陰霜菊裏。秋風書史敝袍邊。葛仙蛻後空棺在。管老家中一榻傳。惆悵無由更再拜。平生溫語已茫然。</text>
<title>偶讀元道州寄孟武昌詩。依韻呈白屋翁。</title>,<text>今朝小雨過。大麥占豐稔。宿舂甁裏儲。何必千斯廩。積病勝多事。日午慵起寢。開門因望之。山色半疎簟。隣嫗持蕨賣。老妻烹作瀋。逍遙打乖吟。多少粥飯飮。疎閒分稍宜。荒懶固已甚。裘羊何似者。昨夜周公枕。</text>
<title>黃子直 碩榦 窶菴。索題久矣。今始呈酬。</title>,<text>通遠亭邊肯搆菴。山顔水色半東南。數椽寥落纔如此。六世箕裘也不慚。野外尖風驀地過。朝來黃襖負囱甘。細須商量扁楣字。終古黔翁只此諳。</text>
<title>次三從弟子毅 喆漢 送詩</title>,<text>經年相對病顔稀。又見山花落滿扉。天以君閒宜與病。人言我隱卽相譏。今情閱歷誠難學。古道平生却易違。山影竹籬淸漠漠。百年身欲與誰歸。</text>
<title>大風。庭樹飄搖欲仆。</title>,<text>縹緲庭前樹。拔地幾十尺。葉葉參雲霄。閒看自超兀。風來亦何事。戰戰不自立。雖然柔可恃。終恐㬥難敵。丁寧語風伯。愼毋觸去折。折無益於風。不過樵薪得。</text>
<title>有客來說壯巖書院事感書</title>,<text>東海高風柴市身。千年猶濕懦夫巾。誰將薇水供多事。孤竹平生餓死人。						故國秋風荔子丹。三間祠宇穴鼯殘。飈輪羽蓋無消息。城郭沈沈暮色寒。						海月蒼蒼不可攀。精神應在白雲端。塵沙浩劫無竆界。蠻觸蜉蝣幾往還。						病久心冥耳又頑。落花苔色掩柴關。客來且可無言坐。如此陳人如此山。</text>
<title>輓金斗菴幼成 若鍊</title>,<text>懷沙淚濕杜蘅秋。閶闔歸來雪滿頭。中令朝廻館日午。九衢人咽曉星流。故知落拓難爲用。惟有文章老不愁。人物世道回首盡。百年雄氣冷南州。</text>
<title>子毅詩久不報。病間。漫以自詠。遂寄酬。</title>,<text>殘書甘與鳥同呻。夏日深居色味新。病卜陰陽晴雨氣。倦休南北海山輪。扶疎佳木林中坐。漭蕩天風袖裏珍。聊把此身輸造化。初非學作葛懷人。</text>
<title>大雨後夜坐</title>,<text>月在西南天。頑雲遮暫懸。扶疎林薄影。來往度簷前。濃霧山疑夢。含雲星自眠。飛螢恣得意。熠熠遶林邊。</text>
<title>前厓古松和子毅惠詩 五首</title>,<text>半枯半瘦樹。難望棟樑家。老氣屈中直。濤聲近却賖。風霜立似鶴。雲月泛疑槎。漠漠斷厓上。度來幾歲華。						偶與人煙接。不成鸞鳳家。雲通靑黛暗。風撥古琴賖。羽舃遺童蓋。星津漂客槎。杈枒元造化。丹筆莫拈華。						後凋天所賦。高古自爲家。老態風欺僂。瘦身月影賖。江山遺怪物。天地卧虛槎。霹靂鬭餘氣。東風不肯華。						有似虬龍睡。蜿蜿大澤家。雲煙積屭贔。籟露自淸賖。不作衝波柱。虛傳八月槎。一千年度了。誰識大春華。													天山雪窖節。三徑菊籬家。一樹蒼茫古。風輪夢劫賖。看來何抗爽。賦得自枒槎。撞著詩膓起。枯吟鬢盡華。</text>
<title>夜坐月高</title>,<text>白茶湯水當淸醪。來日重陽我更高。久坐黃花衣自馥。閒瞻白兎眼生豪。西風掃地無顔色。胡鴈叫洲冷羽毛。名節自廻人自適。此身非孟亦非陶。</text>
<title>上元觀月 癸亥</title>,<text>送客上元夕。仍觀月出時。遲回向日暗。縹緲上山危。乍與天生色。還如霜較疑。嫦娥自皎潔。僮隷浪喧癡。</text>
<title>鋤庭草</title>,<text>茂叔囱前草不除。吾今剗去亦宜歟。一般天地生生理。善者㘽之惡者鋤。</text>
<title>輓安師聖 必誠○二首</title>,<text>年少藝遊塲。風流滿筆箱。姓名傾輩類。談笑自馨香。歲月空鶗鴂。秋風老驌驦。基鄕文事少。從此益凉凉。						惹起黃粱夢。還成䪥露詞。敝箱看禿筆。殘燭想吟眉。儂已老人語。公曾妙好時。巖花鵑哭盡。膓斷送靈輀。</text>
<title>次權聖範 進標 惠詩</title>,<text>病餘無事此閒民。何處音書鴈度邊。漢水風流來物色。豫章懸榻憶前年。梅花愁晩江南路。豆葉耕回谷口田。怎有文章堪老境。此中無白又無玄。</text>
<title>走次損愚二翁韻。酬李汝明索詩。</title>,<text>詩情豪散嶺土州。基木安能住得休。聞說南歸多勝躅。曦陽流水列仙遊。</text>
<title>輓四無翁丁玄之 載老○二首</title>,<text>觀德矍相圃。澡身孤竹風。聲名洛陽賈。老死吳郡鴻。人自有其寶。世毋輕士竆。南州失此老。慟哭四無翁。						滴滴空階雨。空階每憶公。平生白雪感。愁絶黃初中。客弔耒陽墓。人今吳下蒙。短詞悲歲晩。碧桂又秋風。余年十四五。從公遊峽。雨連旬。公誦秋雨滴空階。滴滴空階裏之句。屬余曰。此魏晉間作。擊節高吟。眉間隱有霞氣。</text>
<title>輓晩谷趙公 述道</title>,<text>零落悲時運。沈吟欲問穹。幾年生一士。吾黨失宗工。海嶽空墳典。天風老菊叢。廣陵彈不起。遺響半蒿蓬。</text>
<title>次南野集寓中述懷韻</title>,<text>洙泗何人語不違。雪門諸子亦忘饑。詩書遺我幾千載。心事居然八九非。一枕流光渾醉夢。盈頭華髮自天機。蒼茫歲暮九夷國。天地愁來七尺微。</text>
<title>次韻謝李進士 有白 惠詩</title>,<text>謫仙寄語問園黃。爲有靈芝却老方。何事黃庭誤讀了。却來叱石更呼羊。</text>
<title>輓權啓亨 昌祖</title>,<text>終朝役紙筆。不成送公詞。詞成意未已。意盡漭自悲。正値秋風時。草木羣萎折。萎折亦何傷。羡爾無情物。公去恰耳順。我死亦無期。死生理之常。此悲無已時。夢得愚溪傷。文山六歌哀。亂離遷謫地。讀之沾人腮。吾曹泰平世。民物尠夭瘥。匹士安處善。家世淳厚多。人亦慕信順。鬼應無忌猜。如何鍾奇禍。此理吾未知。有如好樹木。先㧻最妙枝。狂風不終日。根榦遂顚萎。半年一年間。原隰裒成堆。父子婦與女。相隨何忙哉。卒然與數値。天亦不柰也。衰遲病痿儂。一生孤奇者。天壤抱至恨。人世一姊同。得公爲兄弟。四十四年中。閒閨聽琴瑟。高木附蔦絲。靑燈少年時。皓髮晤言玆。悅此具爾情。兼全好朋樂。吉㐫休戚間。離合動無斁。吾衰益不聊。骨肉畧喪亡。姊病猶自強。兄實老而康。以玆慰中膓。東望眼偏明。常恐溘先至。慽公內外情。昨來到公門。碧苔滿庭礎。躕躇不見人。燕子喃喃語。喃喃似有訴。依舊曲樑頭。人心非石頑。微物亦知愁。平生寡婦賦。心折不忍讀。衰老詎幾何。世事諒無極。哀哀七耋老。無夫無兒獨。相看不能語。揮袖出門洟。公家豈至此。此生偏多奇。一姪承宗事。人或有所疑。公實考古獻。宣城君子遺。禮由賢者出。事任家長裁。兄若預自知。倉卒無徨徊。有兒而有孫。枯木碩果回。爰有兩季氏。左右相其事。綢繆克艱大。庶幾無顚躓。吾姊豈久支。賴玆餘日持。浮生本如此。萬事無多辭。他年九原時。相對一舒眉。</text>
<title>輓金德翁 象鍊○二首</title>,<text>汗簡悲糟粕。亡羊畏路歧。蓬廬秋凈掃。老去坐逾危。一士剛州大。平生屋漏知。無從更考德。吾道轉支離。													秋風馬上揖。南國橦花開。溝壑憐吾道。風埃凈客腮。老從先進野。竆惜哲人衰。遠愧徐孺子。生芻萬里哀。</text>
<title>冬候不嚴。梅花欲開。憔悴可憐。書一律。</title>,<text>詩到高寒不可吟。冰魂相對杳無心。要傳巷裏春生氣。未改荊人白雪音。天地竆陰聊自在。雲山一面此偏深。欲遂持贈還惆悵。江北風高鴈正沈。</text>
<title>夜坐無聊。小兒請除夕韻。拈五字先步。情動而流。能不害哀而不傷之旨乎。</title>,<text>參同無計學飛仙。短髮深燈坐一年。病久一身枯似木。愁來千世隔如煙。莪蒿夢惹空先甲。螺殼情留近後天。何處難忘酒一盞。平生今夜欲陶然。</text>
<title>元日次井瑞 甲子</title>,<text>殘歲休論幾屐星。東風皆醉我悲醒。依巖松古全成怪。藏甲龜深恨不靈。身寄積憂雙鬢白。眼回千世幾人靑。新朝禮數非干事。驚起山門客打扃。</text>
<title>和中敏姪上元東坡詩韻</title>,<text>元夕無燈月不違。古今幽思動柴扉。坡翁海外門孤掩。老子梅邊巾岸歸。一盞更要招望舒。閒詩難強拈蛜蝛。少年有意懷同調。千仞岡頭共振衣。</text>
<title>周甲不用別韻。亂拈除夕字。強記懷抱。示稚子。</title>,<text>癯骨依依未蛻蟬。坐看重甲亦高年。塊形假我容今日。梓樹蒼然已夕煙。禽息獸棲見在地。雲浮水逝古今天。平生未了桑蓬志。白首淵冰更凜然。						曾是孤生惡世緣。此身忍復見今年。縷襁血淚劬勞地。喤口啼悲雨露天。萬感白頭明不寐。兩山衰草幾寒煙。癡子何知渠父意。跳踉膝下獨欣然。</text>
<title>子毅送詩老感相懷</title>,<text>逢別幽愁滯坐筵。寒梅瘦竹盡茫然。孤邨閉戶靑山色。白首看春回甲年。憂樂關情皆我室。梓桑相望隔岡川。君詩老練當人意。三復殘燈入夜懸。</text>
<title>次高季迪韻語庭梅</title>,<text>依俙曾見玉華臺。合向林廬幽處㘽。疎影半庭煙綴住。暗魂殘夜月扶來。蕭蕭色透風簾雪。脈脈香侵蠟屐苔。玉佩仙人來早晩。雲山晴迥好須開。</text>
<title>喜雨朝起</title>,<text>殘睡初醒逐雨風。虛堂朝氣更從容。前山野火燒無迹。依舊孱顔聳霧中。</text>
<title>輓權文見 聖鳳</title>,<text>藐少龍門捧袂回。西樓談笑憶楊梅。徘徊不作遼城鶴。峴首山光夢想來。						疎眉偉頰晩應髿。風範長如隔海槎。昨道豐西車馬過。病夫却在萬山賖。						溪堂客去夕陽多。喬木蒼然老氣枒。五老家中人不見。襄陽耆舊奈愁何。</text>
<title>輓李和汝 學淳</title>,<text>麻姑東海已揚塵。殘笛斜陽又送春。花燭見公賓舘夕。白頭曾是捧裾人。音容午夢回靑鬢。離濶東風幾白蘋。卧病不成漬酒奠。空山回首獨沾巾。</text>
<title>種藥</title>,<text>種藥南圃下。南圃雨色斜。故人期不至。落盡梅枝花。</text>
<title>得海之七月病中詩</title>,<text>迢迢潢漢女牛槎。七七山中新物華。鸂鶒蜻蜓來晩意。白蘋靑葛動寒花。故人病榻三十里。吾與山民四五家。鴻鴈來時詩句澁。棧雲嶺色望天涯。</text>
<title>南魯重 泰鎭 次余甲日韻。戲步相謝。</title>,<text>庠舍相逢似列仙。對公忘却我衰年。世情落落看雲水。白髮蕭蕭暫風煙。野性出門惟笑語。老來杯酒卽眞天。新詩安穩開人意。卧想風流益惘然。</text>
<title>海之病疸逾年。家兒冠筵。送書及詩。致其未來之恨。吾亦恨之。</title>,<text>秋風消渴送歸筵。有事翁家最憶賢。籩豆速來諸弟少。雲鴻叫喜尺緘傳。吾兒祝字誰高士。甫里茹飢體未痊。濟北前身差可笑。好看生氣在長牋。</text>
<title>臘節和井瑞</title>,<text>囱光欺我鬢蓬斜。歲色相看意未涯。臘白催春歸凍柳。邨烟啣日逗衰葭。身如夢劫經千歲。書似筌蹄拋百家。且恁新詩讓後輩。老夫無以答年華。</text>
<title>和井瑞除夕用曾茶山韻 乙丑</title>,<text>老去悲年年自催。年年除日日難廻。幾回蟻逐磨過去。那使河奔海倒來。禿髮寒燈看又短。瘦顔蘇酒好誰開。明朝年少紛紛拜。遙夜寒光已劫灰。						椒花綵勝一番催。卧病頻看歲色廻。四海今宵人老去。一罇名節酒中來。茶山健筆詩如此。賤子衰顔意未開。好借五更華胥夢。悟來燈穗未生灰。</text>
<title>井瑞誦東坡人日韻。因與共賦。</title>,<text>年豐煙火樂邨邨。邨女傳餻翁抱孫。老遭人日懷賢友。竆護龍辰靜蓽門。漠漠鴻聲薄暮起。翛翛鷄尾暗風翻。癡人未識乾乾意。貞固何時不復元。						人日無聊面峀邨。狂吟落筆戲雲孫。平生醒者難爲酒。峭歲寒多厭出門。薄雪凍含梅寂寂。東風吹戛竹翻翻。三韓禮樂寰中老。賤子六旬二歲元。</text>
<title>次中敏姪上元觀月</title>,<text>蟾桂佳期約上元。遙天何奈老眸屯。微升映日東西峀。更放尋人圭蓽門。已帶婆娑春面色。空添皎潔髮𢬵翻。嫦娥老去應愁絶。今古相看幾酒罇。</text>
<title>次織草茵韻</title>,<text>約繩排草自生鱗。來往經緯密勿頻。會看織織成段地。要識人工造化臻。</text>
<title>病起書事</title>,<text>遊絲寂寂走埃空。春雨濛濛過夢中。惟有一山松數樹。百禽聲外送淸風。</text>
<title>林薄和諸君</title>,<text>林薄初開秋影淸。開門山色欲相迎。臨溪坐久衣生露。踏石歸來杖有聲。世事雲移無轉矚。野人心裏本眞情。殘書欲說愁牽強。今代儒冠詎重輕。</text>
<title>輓三從叔 範大</title>,<text>緬言人間事。浮生涕泗多。存亡理之常。哀樂情則那。念公剛介性。埋沒峽裏過。三生嗜翰墨。未老雙蒿何。亦能歌慨慷。中酒鬚頻摩。劇談恒突兀。瘦顴此嵯峨。爾時翁髮桼。知者我餘皤。交臂幾何人。朽骨半坡坨。樹老紫柞社。荊埋古邱阿。往事發長嘯。餘年劇奔梭。數紀無多拜。逢別各沈痾。叫門告及席。扶出二三哥。我視公不眯。熒熒眸兩花。我聽公不聾。抉石生吟哦。幾許聰明者。滿耋神未劘。昨歲牀下診。歸心似醉醝。久速人俱化。艾耆瞥頃俄。遲公十數年。吾亦懶婆娑。水流淸淺去。風鳴洞天磨。長言續慟哭。未暇具縷覼。</text>
<title>夏日山居。用崆峒繁臺獨行韻。</title>,<text>山農野牧此中居。地小天圍俯仰予。幽草客來看不足。方牀雲共卧有餘。當風無奈髩雙短。面峀何妨腳兩舒。縱有閒詩難準擬。孤松瘦竹合無書。</text>
<title>翌日。再用前韻。</title>,<text>朝霞散彩凈林居。寂寂看天獨卧予。茗椀安排三伏去。竹陰淸絶半庭餘。起來山影婆娑倒。老去衣裾畧綽舒。料得世無眞隱笑。蓬蒿濶略任胡書。</text>
<title>三日用一韻</title>,<text>硏竆長向薜蘿居。眞箇儒冠足喟予。吾黨狷爲狂者亞。世間陽乏陰常餘。周衰漫死齊王蠋。宋德終悲漢仲舒。商量四民分士後。春秋空載一治書。</text>
<title>四日復成</title>,<text>聞道空虛不可居。初非鳥獸同羣予。偶家負峀聽泉處。頗愧之墦乞祭餘。黃卷未知千歲遠。白雲能使兩眉舒。縱然適意無偏僻。箴過長懷益友書。</text>
<title>山居五君詠 丙寅</title>,<text>子猷嗜竹近誇豪。儂亦居分半畞皋。若比桑麻少實用。奈玆蒼翠自然高。						高入雲霄短撑簷。風來瑟颯雪扶嚴。伶音湘淚俱千載。凉意時時潤匣籤。皋竹						晩依深谷獨栽梅。梅苦山寒老不開。却被苔身蟲蝕久。癯然描盡主人來。													羗管吹詩莫謾催。隴頭折贈亦安排。開時可使明衰髮。飄去何妨蘸綠苔。庭梅						有梅有菊我能豪。如斗庭除屈二高。邂逅情憐嘉草木。不曾嚬效慕逋陶。						寒香晩色足秋心。曳杖來看霜滿襟。宇宙如無籬下菊。老夫何地商聲吟。梅邊菊						撐壑猶成支廈功。瘦身長耐雪三冬。直今偃卧藤蘿裏。時有濤聲度遠風。南岸矮松						可望蒼然不可親。昕朝相對肅如賓。自能喚起衰慵意。不是高仙卽巨人。前岡特松													畦蘭畹蕙摠春愁。荊棘蕭艾滿目秋。空壑茫然留二老。白雲靑蓋爲踟躕。通詠二松						吾廬全得柳風淸。初種何人却有情。歲歲絮香藏碧澗。無曾送客出渭城。						絲絲垂影澗東西。漠漠浮煙雲末齊。莫遣天風驚老睡。不如棲著好禽啼。溪柳						昂藏遲暮僅如人。十載看山山不嗔。霜雪滿眼風滿袂。怪他不識鶯花春。						淵氷有受病蹉跎。溝壑深心老懶何。風月淸時常憊卧。愧儂職事曠癏多。主翁</text>
<title>送兒赴擧書懷</title>,<text>秋風滿幽壑。白雲閒悠悠。卧看擧子忙。仍憶同浴愁。息駕三十年。猶如傷鳥啾。坑坎困脫身。憊卧長掉頭。雖無靜中業。猶得免包羞。小兒齡十八。又繼乃翁輈。臨玆發軔初。已鞠迷塗憂。雕蟲學未成。志氣慵不修。稚年習躁競。末流誰復收。聞道一紀內。險路逾戈矛。高荊雜泥塗。萬怪衝九馗。得無顚躓憂。念之心內疣。異哉子叔疑。聖訓吾未猶。汝若強志業。此豈未姑休。良材不衒朴。大玉不妄鎪。譬彼嘉穀種。滋植自有秋。汝旣不嗜學。冗懶日以偸。貿貿農畞地。恐成凡民儔。又逐隊魚瀾。看作大鵬遊。姑令從所好。吾亦不自由。汝若漸解事。能令父心瘳。歸來落木辰。書燈宜早篝。陳編數行墨。父子互探搜。豈徒開汝蒙。余亦資寡尤。長塗萬里遠。歲月行易遒。孜孜惜日晷。𨀣望足前脩。安得免一例。亦宜恥同流。斅學在勉力。得失難自謀。到頭能低首。下不失爲裘。信筆書此語。勖爾稚蒙求。</text>
<title>喜海之來訪。又次崆峒繁臺韻。</title>,<text>大寒時節萬山居。白首逢君靑眼予。翠竹寒松人在此。葅鹽脫粟飯無餘。經年疾病雙顴兀。浮世逍遙一嘯舒。無以譊譊聊靜對。三謨二雅晝罏書。</text>
<title>有思</title>,<text>行驅萬里策。訪余故人家。故人杳萬里。一別音書遐。水阻山重之。道路艱且賖。登高望不見。九域迷蜂衙。行山採瓊英。入谷搴蘭華。瓊以切我佩。蘭以種我畬。心期正奧妙。晤言無天涯。寧俾吳中月。空懷季鷹艖。</text>
<title>自歎</title>,<text>山塢寘薄田。三年菑不畬。殷勤藝秔豆。确确數畞餘。穀雨初下種。庚伏纔入鋤。螟蟊賊害之。稂莠桀桀歟。仍値霪霖至。湟流雜沮洳。癡僮不解事。自信勤爬梳。西風迫歲成。安望佳實茹。隣農爲歎息。垂首獨自書。</text>
<title>初冬出遊</title>,<text>蹊冰颯踏雪初時。乘興扶痾不厭危。星屐高低山影去。天風斷續袖裾欹。盤桓愛日移時坐。迢遰聞鴻萬里思。還看麥苗仍植杖。傍人漫作溺沮疑。</text>
<title>大風感事 四絶</title>,<text>風急山疑墜。風定山不移。俯仰顚沛地。人心孰與玆。						紙囱沙擊碎。松簷茅起簸。賴得僕夫力。終朝溫突卧。						問君從野外。峩冠繩束縛。行矣愼出腳。未須尤風伯。						扐蓍詛風伯。無然恣怒嘑。在昔周郊木。容得盡拔無。</text>
<title>次李衢翁學先 獻淳 惠示盆梅詩</title>,<text>衢翁梅色動疎眉。南鴈叫來玉雪羸。合是天藏姑射地。故應春借老仙私。黃昏影裏依依月。淸晝香邊淡淡詩。縱有北風飄不去。嚀叮莫報角聲知。						此陸尖風冷刮眉。南枝消息慰愁羸。江山茅屋春疑夢。天地玄冥花爾私。一笑於焉如玉客。幾篇端的不埃詩。幽逵雪色題封處。瘦竹寒松柏悅知。</text>
<title>又作新年詩 五首○丁卯</title>,<text>又作新年詩。還如夢寐時。晨寒難拜手。卯酒㥘開眉。學語初時事。轉頭幾歲期。風煙催滿眼。筇屐強扶衰。						又作新年詩。冠巾抖擻時。東風入盞面。旭日滿囱眉。問竹多新意。看梅有發期。回頭望斗極。天地未應衰。						又作新年詩。齒當卦數時。漸哇而順耳。能長幾莖眉。歲月今寅極。民生古泰期。糕餳一椀喫。穩卧未言衰。						又作新年詩。終然憒憒時。殘書無舊夢。老婦每愁眉。愧負淵冰地。行臨朝露期。寄言年少子。堪惜此中衰。						又作新年詩。仍逢人日時。蕭蕭當晩雪。點點折枯眉。名節三參夕。故人千里期。茅茨聞滴雨。來日穀無衰。</text>
<title>輓權進士 進道</title>,<text>浮生仙路竟茫茫。峴首春風欲斷膓。已道天廻王母駕。更敎人哭老萊堂。風流垂老襴衫窄。孝敬傳家福履長。咫尺謄疏傳達否。十年淸晤夢回塲。</text>
<title>次中敏姪韻</title>,<text>年來心與眼俱荒。肯向殘燈妬夜光。萬事寰中高枕足。五更消息一鷄強。溪山度臘留顔色。梅竹侵晨護雪霜。故舊相聞人鬼半。此時心事未能昌。</text>
<title>閱鶴皋集魯認詞</title>,<text>天下奇瑰魯認者。三韓怕說此瘡痍。細看檻鳥高飛喜。誰與秦民異物悲。大海百年波浪息。靑田生在太平時。也須說與巖廊地。桼室空成陰雨詩。</text>
<title>答客索詩</title>,<text>聞有叩門客。歸自田間揖。且坐無他語。前疇立苗急。</text>
<title>春候甚乖。和中敏姪。</title>,<text>花雨無多晴。花風日未平。老餘春有幾。愁似敵來勍。澤鴈叫何事。池蛙聒自聲。平生梁甫曲。愁絶鬢絲縈。</text>
<title>白洞寓曉雨</title>,<text>漉漉簷溜近曉時。客愁偏使雨聲知。吾山竹也生孫子。野外泥應沒杖枝。六月禾麻天向晩。平生憂樂鬢如斯。似聞海道新添戍。去作豐年活爾飢。</text>
<title>寓舍憶峽居。次古人韻。</title>,<text>蝸廬晩計未言竆。背負深深兜率峯。一出半過長夏色。高篁吹盡午時風。夕陽去處雲霾峽。庚熱來時雨滿空。粗賴從容親戚話。不然何以我顔豐。</text>
<title>讀崆峒朱仙鎭詩。有感次韻。</title>,<text>日落朱仙古郭陰。崆峒愁殺大河深。乾坤涅背忠臣廟。燕趙悲歌是處心。江晩魚龍渾自怒。風搖杉樹不勝吟。凄凉南北無多問。車轍山河變到今。</text>
<title>輓權濯之 進漢 十韻</title>,<text>老夫不喜誄。年少年少如。君更忍辭宅。相曾看諸父。世年前中表。哭兄詞芳蘭。澗草憐馨氣。擢玉林篁最。上枝卧病長。年頻夢想吾。曾四世有孫。兒聲明自與。東南望名姓。慣聽耆老知。可使冠簪能。遠大不然踵。武足書詩秋。風騕褭虛憐。骨過鳥蜉蝣。誰實尸轉眄。無奈吾久壽。回頭錯訝夢。還時君家誰。賦行葦者吾。祖居然易檐。期已信先天。無過佛莫敎。柱鶴語言悲。</text>
<title>輓朴伯宗 漢東</title>,<text>南野先生有貳身。得其一體足高人。鯉庭學本詩書禮。羲氏民兼木訥仁。可使今人休態色。誰知古道自淸淳。朝陽一約岡鳴鳳。從此無緣覿座春。</text>
<title>有懷衢翁盆梅。次前年韻。寄衢翁。</title>,<text>臘雪交腮缺月眉。江南愁隔隴頭羸。此間春欠一枝信。何處梅爲老子私。造化麻姑新呵水。精神林苑入成詩。若敎疎影有餘地。更報空山卧病知。</text>
<title>元日。不成詩。子毅示詩求和。戊辰</title>,<text>休休病起懶當筵。笑聽兒童拜倒顚。煙火凡民同樂國。晨星故舊憶先天。六旬有五今元日。萬事無那畏少年。客至冗除新祝早。太平山叟尙高眠。						入新無賴屬痾筵。屣履逢君喜欲顚。逝水行看要恁地。灾星相賀已徙天。仁春瑞旭長如此。履薄臨深詎幾年。已與東風留一醉。莫敎驚起華胥眠。</text>
<title>輓洪水汝 檥</title>,<text>爲送中原別。還成永夜期。戚聯隣曲好。衰老死生時。舊德看靑史。爲農任白癡。桑麻談笑路。來往若爲思。</text>
<title>和衢翁盆梅次東坡韻</title>,<text>房櫳靜絶如不邨。小梅甁底初放魂。孤槎海仙借孫枝。微月林逋剩黃昏。𢬵翻狎坐淸逼人。是時凍嚴悽山園。却憐小土迷天地。逃風遮雪聊自溫。不堪持贈隴北客。空敎色媚囱東暾。何不著之九華城。玉女簪上瓊瑤門。不然放去山巖側。自在東風花鳥言。爲君欲作侑梅曲。山秫不熟空汙罇。</text>
<title>輓金幼安 洙鍊</title>,<text>不成招隱操。空賦輓歌詩。所謂伊人者。於焉厚土時。家藏虞夏典。春返溺沮畸。有客不知面。臨風鬢髮絲。</text>
<title>輓權聖範</title>,<text>綉句雷譚擔小驢。年來再度到山居。互爲內外情聯戚。同得生年髮色疎。鵬鷃逍遙漫汗語。蟲魚歷落古今書。九原遠近空疑信。懸榻吾廬僅月餘。</text>
<title>早出山阿和井瑞</title>,<text>扶病高厓上。南風乍側冠。空林逗夜氣。露草尙朝寒。望遠天長阻。尋山路又難。柴門白日晩。歸卧樂支殘。</text>
<title>輓鄭季文 必儉</title>,<text>南士龍門望。北平鸞鵠兒。讀書聲利外。種竹落霞湄。聞道多高論。時令聳嬾眉。文章愚叟洞。回首又沾洟。</text>
<title>大雨。示諸君。</title>,<text>日日看天色。朝朝雨氣昏。溪山漂欲去。恐失桃花源。</text>
<title>再步。答兒子。</title>,<text>雨能連日霔。天無本來昏。狂流不轉目。凈去卽眞源。</text>
<title>有誦衢翁苦雨詩。是日適晴。走筆寄呈。</title>,<text>三庚雨打薜蘿花。四野溝平護稻麻。朝朝霾霧天垂地。閣閣鳴喧蚓競蛙。歲晩徘徊憐鬢色。天風消息問篁芽。故人詩筆生神妙。奇絶囱光野老家。</text>
<title>衢翁與諸少夜會。有詩贈井瑞。次韻。</title>,<text>聞道連宵集。風簾月上冠。且回星斗色。聊與肺膓寒。邨塾斯文在。塵寰好話難。朱絃和未得。下俚曲逾殘。</text>
<title>土室成無詩。子毅爲送一律。遂次之。</title>,<text>不成壺裏費仙區。風雪交時畏病軀。土室何如因樹屋。癡兒還喜立書廚。穴居吾與階間蟻。庭翠從他竹伴蔞。屋漏深深聊自愛。平生夢不到崎嶇。</text>
<title>輓趙同樞 宜陽</title>,<text>文章南伯趙同知。九十年中萬首詩。紅腐太倉千稇積。茫洋秋水兩洲涯。玉京鯨去樓成後。書室虹收鬼夜悲。太史朝應丹陛急。天南奎蝕斗光隨。						鯫生何望大方知。篋裏猶存未報詩。風月長瞻梧柳色。涓涔愁殺海江涯。空山薄暮秋蟲急。大耋人間夜壑悲。回首先天二難老。盤松露盡海桑隨。</text>
<title>輓族叔 洙源</title>,<text>衣帶軒然標我宗。一生眞朴古人風。恂恂孝友肥家道。淡淡鄕隣閉戶中。令子令孫多福履。無憂無欠吉人終。歸安樂彼遺原側。十一代先祖妣宮。</text>
<title>白洞老少。皆有土室詩來贈。更次。</title>,<text>死生聊此土爲區。溝壑中容恰受軀。陋巷博回流水曲。淸風吹起冷煙廚。攀攜老子同衰晩。英妙諸君豈蓽蔞。近日蹇驢消息阻。白雲封盡洞門嶇。</text>
<title>土窩暮坐</title>,<text>薄暮林生露。蒼凉氣上軒。冠童初退舍。薪汲各歸門。愛此塵坌息。能令道氣尊。藜羹飽隱几。寂寂聽溪源。</text>
<title>衢翁留土窩。有贈別詩。次其韻。</title>,<text>驕螭哮虎晝交林。白露寒螿歲色深。谷口送人還入谷。西風撩亂碧山心。						附次韻						遲遲羸馬度疎林。出洞回頭覺洞深。秋水滿溪鴻捲去。不知何事更關心。</text>
<title>土窩夕景。又次林字韻。</title>,<text>返照飛雲自遠林。穹窿巨嶽暮尤深。不分上下同流意。且此常存溝壑心。</text>
<title>諸人兜率詩。三從姪中愼有好句。愛而次。</title>,<text>秀色滿層峯。秋來聳嶽宗。白雲送俊袂。寒蟋伴衰容。落落分埃𡏖。蒼蒼話赤松。吟風小子逸。堪使啞洪鐘。</text>
<title>九日。和井瑞次工部藍田韻。</title>,<text>蕭疎蘀木峽如寬。老病安排一笑歡。隔樾高風遮短袖。橫山斜日半峩冠。徘徊節物霜光後。今古秋心鴈背寒。黃菊茱萸聊晩節。一罇留與故人看。</text>
<title>留做諸君。釣游川上。歸各有詩。次韻。</title>,<text>諸子翩翩上釣磯。高裾吹拂午風微。老夫卧看靑山色。七里灘頭夕鷺歸。</text>
<title>輓韓道應 德鳳</title>,<text>七耋聯庚友。同鄕十世家。氳油自氣味。衰髮共鬖髿。忽報三皋復。空看落日斜。寒山欵段馬。來往自玆賖。</text>
<title>衢翁梅。本鄭季文所贈。今年季文云亡。梅又枯槁。有詩悼之。寄余屬和。己巳</title>,<text>夢到衢梅雪映眉。書來忽報病全羸。不堪人讀聖兪誌。那使春還姑射私。微月黃昏專悵望。蒹葭白露屬誰詩。乞申一語牋天急。無限東風荊棘知。</text>
<title>輓柳都正 </title>,<text>殷宗臣陟漢儒舒。禮樂風流文獻餘。六藝功成七十子。三才學立五車書。浮沈枳棘三瓜最。談笑邱園一草廬。名德達尊挽不得。儒林蕭瑟大河瀦。</text>
<title>輓朴良仲 漢師</title>,<text>域內朋遊盡曉星。峴山西望幾回靑。襄陽冠帶餘耆老。南野門牆此典刑。鴻鴈春廻粱月夕。龍蛇歲色白雲城。崑灰遼鶴無多問。餘慶長留讀禮庭。</text>
<title>設宗會于白洞。病未赴。次雲徵韻。二首</title>,<text>芳罇列老少。衰季此差賢。童孺識昭穆。笑談勝管絃。一人孫滿座。四月天和筵。不爲乾餱德。商量伐木篇。						外出猶吾族。王孫亦自賢。以玆親戚酒。賺得峩洋絃。缺界憐多病。花前失此筵。豈無諸老念。爲子續新篇。</text>
<title>用中敏姪韻。書呈衢翁。幷寫阻懷。</title>,<text>郭外平衢衢上皋。衢翁於此日逍遨。深深燕趙悲歌地。默默吳門市卒高。志士有心憐鬢髮。通人無處不蓬蒿。向來題鳳歸來後。一味風流阻鬱陶。</text>
<title>衢翁惠。次皋字兼寄麥豐四韻。奉和。</title>,<text>三朔休吾長嘯皋。十分吟病魃交遨。故人謾道山泉潔。今夏因無籜笋高。老去文章依祝史。愁來氣色滿田蒿。遺歌欲向賢昆問。淸洛空洄闕里陶。						靜味簞瓢不厭辛。堯衢煙月夢中臻。騰歌瑞麥宜君頌。入眼瓊琚富我珍。且與殘書聊樂歲。寧須凍雪枉哀人。吾曹喫飽憂無事。莫把耕耒讓出隣。</text>
<title>衢翁有辱枉之示。又成一首。追呈。</title>,<text>蟬聲又起夾篁皋。晩雨微凉聊自遨。蒲扇捲來殘睡裏。夕陽歸去遠峯高。徘徊雲樹頻回首。分付衡門預掃蒿。山海圖中寂寂恨。羲皇固陋北囱陶。</text>
<title>次贈李人路 彝行 惠韻</title>,<text>衰老逢君每斂襟。尺書珍重更關心。簞瓢不柰旨甘闕。妙器要須磨礪深。驥瘦苦憐途道遠。鶴飢偏見羽毛森。却煩眞實工夫地。莫作人間偪側吟。</text>
<title>衢翁書來。兼寄絶句和呈。</title>,<text>故人書信碧山頭。爲說山中路阻脩。山中虎豹嘷淸晝。巢父牽牛上上流。</text>
<title>元氏老人。過余誦其祖宣傳公深河殉節事甚偉壯。倉卒索詩。次軸中韻。</title>,<text>遼河西望建州門。柳下將軍答帝恩。當日同仇元氏子。至今空作國殤魂。天垂大漠長虹氣。碑載三韓志士言。立馬峯回耘谷路。君綱人式一家存。宣傳名倬。宣傳赴陣後。一日忽驅馬乘風。怳惚立於前峯。呼邨人而語之。故考其日正陣亡之夕。至今邨人。呼其山爲立馬峯云。耘谷兄弟孫也。</text>
<title>得南宗伯訃音。懷緖彌日作惡。適衢翁人路惠詩。豪爽感慨。足遣滯鬱。</title>,<text>萬事霜毛不可歌。峽天晶氣又秋何。紛紛夢覺蕉邊鹿。落落心慚海語河。黃卷沈吟蠧食旣。故人消息蟬蛻過。此時忽擎雙牋句。多少愁眉擺起峩。</text>
<title>輓南宗伯</title>,<text>眞實冬裘渴飮知。儘無奇特儘無欺。渾如滚垢和光地。都是硬梁壁立時。居象早占同異以。成功欲合惠夷歸。人亡學墜堪蕭瑟。南紀淵源更屬誰。						囂囂長望古人今。江北江南歲月侵。吾道每憑髭髮色。高山重阻簡編心。兒孫那解祖書讀。函丈空傳負土深。一慟無竆三四慟。空山遙夜百蟲吟。</text>
<title>聞衢翁作東塲行。次前惠韻轉寄。</title>,<text>馥馥天香菊擁家。幽邨霜後境逾佳。故人聞道東南去。一路山多水又多。</text>
<title>臘月十三日夜。大雪。</title>,<text>度臘霏霏雨。翻成雪意盈。一色藏天地。三更奪月星。山增壁立重。林掃莽蕪平。白髮無嫌忤。布衾獨卧明。</text>
<title>白屋翁來訪。翌日大雪。有詩次贈。</title>,<text>白雪歌成白雪時。春愁撩亂鬢邊絲。梅花定有眞消息。不借輕霙幻花枝。</text>
<title>又用臘雪韻</title>,<text>半夜同雲色。開門一尺盈。雪如妬雨水。天又秘春星。赤色成何怪。荒眸一望平。嗷鴻歸極浦。春信未分明。</text>
<title>白屋翁有詠懷韻。走次以識相逢之喜。</title>,<text>白髮新年舊面叟。相逢低首入茅茨。梅花未吐猶心事。山路雖冰亦坦夷。殘夢喚回七十歲。寒鷄叫報五更時。此間不著三彭鬼。合得心香告所爲。						附原韻						躋石穿雲訪隱徑。千山雪裏倚巖茨。相看髭髮病猶勝。共說生涯竆亦夷。五夜燈深竹樹下。一年春到梅査時。超然倂坐羲皇上。不把冗塵干我爲。</text>
<title>明日。又次一律。</title>,<text>默默休休更笑語。相看山日下簷茨。鉛槧往者同庸俗。心事平生肯鄙夷。萬象人間聊愛睡。荒年民物柰愁時。姑須留待平和候。炙背新陽與子爲。</text>
<title>明日。又和一律。</title>,<text>四海倥侗室似斗。春風迎客到茅茨。羲皇久去君先老。環轍無東我亦夷。松桂沈沈虎吼夜。罏煙漠漠燭花時。相看靜對雙眉皓。何必勞勞梁甫爲。						附衢翁次韻						雪裏詩愁上皓眉。萬山攢玉一簷茨。春心元月方中好。陽道千年以上夷。剩占地寬看月處。不敎人識聚星時。小梅寂寂精神在。門外凄寒祇爾爲。</text>
<title>晩春。閒坐漫次前韻。</title>,<text>閒雲晩鳥度疎籬。簷影遲遲日在茨。季路相逢周有溺。太公未起殷無夷。古人不用安排著。此道要看語默時。羲易點休人卧病。虛囱明暗任他爲。</text>
<title>李元緯 相經 告歸有詩次贈</title>,<text>柴門啄木早春時。幽獨逢君一破唏。濶步臨程那畏遠。瞽眸模象不辭譏。怕說蓬萊人坐老。行看岑蔚鳥知歸。早聞至寶元吾在。莫使風飈吹子衣。</text>
<title>次衢翁枉顧惠韻</title>,<text>不論深谷與通街。兩瞽相看亦自佳。麗澤政須滋處潤。此心從古本無涯。													荊玉磨來不衒街。峽天風日訪人佳。懸知杖屨逍遙意。不屬山巖與水涯。</text>
<title>子毅送盆梅與詩偕到。是日適余生辰。衰晩無聊。閉門愁坐。忽如好友臨門。歡笑生顔。因次其韻。</title>,<text>苔根斸玉貼春華。破臘芳心一兩葩。好事平頭勞遠贈。渾如高士到山家。						雪壑寒愁悵歲華。東風無賴衆芳葩。憐他宇宙寬盆土。不比商仙橘裏家。						陶門船載洛城華。萬代芳塵玉雪葩。合與淸蟬供故事。故知盆白自名家。						不向孤山豔賞華。老生那有入詩葩。要須蠧簡同燈影。相對無言土广家。						賤子生辰絶俗華。君詩忽到狎瓊葩。故知勝貺兼天餉。不是芳園作訟家。</text>
<title>感懷</title>,<text>今年庚午暮春。實祖考重甲再回之辰。緬憶當時。設酒於德街故墟。祖父騎。諸父叔及邨人陪從。小孫幼。僮奴負隨。白石諸族祖。近坊長老逆來相會。抵暮還宅。終宵歡讌。依然如眼前事。而小孫癃病之齒。已六十七矣。安得復回當日春光。瀉此孺慕。略成四韻。留示諸曾玄。以識今日感泣之懷爾。						孱生庚午再逢春。祖考當年回甲辰。依約故墟喬木下。蒼茫讌笑幾賓親。張筵認是懸弧地。壽酒渾如隔夢晨。毁齔兒孫今七十。東風回首獨沾巾。</text>
<title>輓柳丈 一春</title>,<text>屛翁易說絶後前。晩陋何緣一執鞭。聞有見知傳外氏。却硏圖象續遺編。年侵淇竹琢磨歲。月在軒梧光霽天。丹竈藥成仙不住。塵埃萬事益茫然。</text>
<title>人路南遊時惠詩。經冬始歸。次韻以謝。</title>,<text>鶴立霜前愛自癯。等閒秋夢不勝孤。須他養得驂仙羽。淸唳時時警九區。</text>
<title>書將緘。若有未盡意。又書一絶。</title>,<text>不愛詩人賈島癯。燕南秋氣十分孤。老髡豈解三乘妙。猶說依俙極樂區。</text>
<title>與諸老友煮花澗邊。中敏姪先拈絶句。相與輪次。</title>,<text>兒童摘滿嗅香手。道士曾傳煮石䂓。油滑蜜甜春達臭。數團嚥出腹中詩。						乍出逍遙聊適意。歸來宴坐却中䂓。閒中日月須省察。與子要評抑戒詩。</text>
<title>次衢翁惠示夜坐聽雨和朱子西閣韻</title>,<text>匹夫憂世志。可哀亦可苦。南氓捏苗食。麥田虛有雨。</text>
<title>權拱叔 應極 聞僕土窩韻。寄詩和呈。</title>,<text>長阻山川百里區。少公八歲亦衰軀。往時顔髮憑秋夢。近日眠飧問孝廚。萬事平安惟性命。一塵憂樂寄蓬蔞。西林舊聞今何似。先輩凋零此路嶇。</text>
<title>衢翁來訪。有詩相酬。</title>,<text>我卧痾庚伏。君來涉漲川。未遷幽谷鳥。臨老蛻枝蟬。講古劘今俗。馴心索性天。峩洋留舊譜。長短更調絃。</text>
<title>又次</title>,<text>微風來宴坐。爀日過山川。裊裊籜含露。萋萋葉囀蟬。襟期淡此地。晤語無炎天。歲晏空回首。幽懷托子絃。</text>
<title>送衢翁有懷偶書</title>,<text>滃霧山頭宿。空雲去復還。蟬聲入茅茨。雨色生竹間。平阡一以眺。野水鳴急灘。殘書束之閣。日暮空盤桓。感歎情不歇。誰道考槃寬。</text>
<title>人路圓寂，舍人二詩足奇。走次其韻。</title>,<text>聞子巍攀嶽頂天。頭上積氣熊熊然。萬古峯心立不蹇。剛風吹破八荒煙。圓寂峯						壁立危標底處攀。舍人巖重小白山。縹緲新抽雙劒鍔。留待仙人作鎭關。舍人巖</text>
<title>人路遊小白。還以詩寄來。次韻。</title>,<text>小齋相對未從容。又送秋筇入碧空。開盡黃花因悵望。想來瘦鬢倂危峯。合須無限商量事。却喜遙傳御袂風。要得造次嚴節制。由來宿將謹邊烽。						頭生沆瀣口生霞。天地商聲一曲歌。此氣無煩燕趙窟。老僧惟說須彌陁。尋山涉水千區別。履薄臨深一事多。看取藍輿千載後。夕陽峯影路無遐。</text>
<title>輓金同樞 始東</title>,<text>勤儉居躳力敎兒。高門成立古來玆。康寧上壽地仙侶。積厚傳家鼻祖基。天上阿郞聊好做。人間福履罄無虧。南皋二十年前事。朴度諄言久拜違。</text>
<title>盆梅歲暮不花人或嘲之 辛未</title>,<text>半壁相看瘦影斜。無花非儉有非奢。翁猶有待添盆水。渠自含章度歲華。已護冬嚴分陋室。長留春意守寒査。不須幻化催殷七。養得深來自有花。</text>
<title>謝城翁李 鎭弘 衢翁老少諸友惠次</title>,<text>城南亥日近山斜。扶病幽懷特地奢。魚蟹却忘江海味。竹筒驚起肺肝華。是時盆葉初生綠。幾度吟望獨繞査。造化尙須勤㙲埴。古來求實不論花。宋人梅詩。有棄實求花後世心之句。盖以葩經以上。言實。齊梁以下。始言花也。諸友旣富有藻華。前途合有無限實。處事業幷以勖之云爾。○謝諸少友						衢城春入極望斜。嘉卉園庄富不奢。老榦癯宜松桂性。幾枝淸出芙蓉華。鄕邦物色多天寶。平楚幽林愧朽査。近日繁華殊滿意。吾梅不恨尙無花。謝二老</text>
<title>次李受先 翼淳 盆梅惠韻</title>,<text>荊璞裹回摺紙斜。雕蟲不用語言奢。吾梅有力能回首。君鬢無端已見華。野雨人歸季偉樹。虛簷星動客仙査。城西茅屋分明見。千軸牙籤獨樹花。</text>
<title>輓許用晦 渾</title>,<text>溫溫恭又拙存身。木拱茅山七十春。歲晩相逢如舊識。竹州東畔有斯人。文章竆老絳雲史。世界浮沉苦海塵。山下小廬今不理。落花何處又新窀。</text>
<title>姜極老 壽南 示其先祖商谷公貤贈事蹟。有詩求和。</title>,<text>二百年前近國初。當時士節尙猗歟。綱常元祐誣謗日。忠憤邦衡慟哭書。令祖高家大樹立。彝章聖世煥紆餘。撐犂天向東溟近。無使齊連獨有譽。商谷公十六。升庠廢主時。當讎母論起。棄歸。丁卯之亂。上䟽斥和。正宗丁未。因儒䟽贈正卿。</text>
<title>輓金于天 永聞</title>,<text>宗門宅相妙姸姸。冠丱相從五十年。小字呼來如夢寐。從兄亡後又婣緣。風流穩藉先人自。氣味剛溫老境憐。離別數朞今隔世。病儂還復幾時全。</text>
<title>輓金翰之 翰東</title>,<text>瓊海鑾坡足是非。黃田秋色白鷗飛。君恩短髮霜華重。世事春婆夢裏歸。聞道文章酒與在。憶曾標格玉依俙。山人老盡云亡淚。遼鶴千年露䪥晞。</text>
<title>讀日本佐嘉古撰玉水所抄退溪先生書序。</title>,<text>載地燾天摠是心。陽阿先照後崖陰。星槎回自負莎國。正學初傳桼齒音。萬里書篇夷語夏。千年聖路古由今。想應變化鬭爭俗。幾處巖廬講誦林。						千聖淵源鰈域靑。朱書珍重退翁情。江西又入明駸大。天理云何氣呑幷。聞道尊親同日照。誰敎瀛海隻眸明。佐嘉邨士何如者。便欲超溟一識荊。						強令諸矦弱盜鐘。陳編何敝不寰中。安知出日重溟外。獨任眞源萬折東。也是初天生好氣。故應實地做豪雄。文篇靜對靑雙眼。寂寂三韓歲暮儂。</text>
<title>哭白屋翁。寄竹軒。</title>,<text>三人一人去。二人存恁麽。二人一人去。一人將柰何。</text>
<title>次權顯徵 赫祖 晩窩韻</title>,<text>竹溪東渡去。松老小山居。峽色歸雲後。囱曦上巘餘。魚涵淺沼冷。鷺下夕楡疎。愛晩何求晩。徘徊感老余。</text>
<title>輓白屋翁</title>,<text>假盡揫回夢亦慵。今年忽忽已鳴蛩。更堪許由東隣月。半在楣前半山峯。						七十三年乍徘徊。夫君住世一塵回。無斁於人無惡鬼。魄去歸眞骨化苔。													肫肫貌言朴朴衷。伊人宛在土之中。不帶一物歸去了。白露秋水窅然空。						茫茫霧雨劫劫暉。浮蚋鳴蜩迷九圍。存不爲多亡有失。一點眞氣與人歸。						簞瓢留與寄靑氊。書史家家子弟傳。鄕人謾說通德里。負土何關子雲玄。						邘郇昭穆入葉前。與子相逢此世緣。世緣盡時君適去。我亦棲形朝暮然。						棲形朝暮亦何爲。天地漫漫久已衰。逆旅留人留不住。不自輓歌輓公詩。													詩成意短語故遲。不似從前唱酬時。寄與白邨病跛叟。傴僂哭送坐如癡。</text>
<title>路哭白屋翁轝。歸來。衢翁與李箕伯 宗範 自葬所來晤。相對無聊。箕伯先拈三字韻。走次二絶。下絶酬衢翁。</title>,<text>送死空山落日心。歸來流水聽哀音。扶筇二老來何意。隔樾猶呼伐木禽。						鬱鬱秋生老樹心。西風又作商聲音。感君提掇理性字。攪我空山木石禽。</text>
<title>輓再從宗兄 聖漢</title>,<text>兄存弟不死。宛是一堂人。兄去弟亦及。疎屬袒免親。袒免何疎遠。焉知二祖辰。二祖友愛敦。兄弟無我孫。弟又奇孤甚。多受伯祖恩。伯祖主宗禋。諸孫無二門。及此兄不在。高曾世祧遷。七十孱病軀。視日無餘年。此事堪誰語。此懷誠可憐。人生八旬難。兄豈喬期然。昔兄三子者。最倚白眉賢。兄卒渠若在。昭穆世數全。二哥頗長大。粗成文字業。騈死空門楣。如折好花葉。其子又何故。巢鷇無遺跡。此輩若相待。吾亦無彳亍。兄昔好人福。視今何凉凉。藐爾一孤孫。萬事多蒼茫。後死無柰何。徒有舊肝膓。浮生似過鳥。哀樂俱亡羊。緬思隆替運。循環不轉眵。伊昔二祖澤。來者享誰伊。化去空冥漠。世事長推移。伏枕違訣別。呻吟作喉語。聊以寄慟哭。替告玄紼擧。</text>
<title>盆梅</title>,<text>梅花一蘂坼。臘月二日夕。不省門外雪。獨愛春消息。</text>
<title>衢翁來顧有詩。次韻。是日。同讀日本抄書序。</title>,<text>天時人事覺蕭蕭。敝敝吾廬與子聊。今歲無多又雨雪。故人相憶摠雲霄。朱書正統重譯語。徐巿江山碧海遙。別後孤燈無限思。瞢瞢星斗烈風交。						附原韻													瘦林秋盡更蕭蕭。鎭日山窩意未聊。寂寞丈人吟病夜。蒼茫消息泛星霄。人生性道參天立。歲暮文章渡海遙。挑盡孤燈靑未了。重溟那得夢神交。</text>
<title>井瑞元朝示詩。有感次韻。壬申</title>,<text>今年。乃太祖開國之年。京洛民士。騷騷南出。明日聞有西兵。						沮耕溺耦自王春。太歲今辰又壬申。狗吠鷄鳴萬里國。茹毛食土百年身。終朝霧雨慵開眼。何處驚鴻獨悵神。佳氣五陵常不息。東風遙拜草茅臣。</text>
<title>哀嘉山太守鄭君蓍</title>,<text>五斗嘉山米。君親七尺身。爲父爲能子。爲主爲忠臣。爲厲當殺賊。爲山壯國鎭。西溟氣奔迫。孤城日落辰。寄語三韓士。須識了債人。</text>
<title>鄭樂三 敎英 自湖西來訪臨別次贈</title>,<text>之子中原秀。家無數畞園。西遊休獻賦。南渡問方言。雨雪關山暗。旗矛郡國喧。遼東一榻老。愁聽五噫煩。</text>
<title>輓金 始珏○二首</title>,<text>白眉荀氏子。處士魏閒家。嗣述難如許。人倫孝莫加。鶴巢庭畔樹。烏集古枝椏。不匱思維則。諸郞又信姱。						敬君冰笋色。長帶典刑來。未贊南陔曲。誰敎玉樹摧。肅門餘敝榻。衰淚近黃梅。古帖留忱血。天心早晩該。</text>
<title>六月。來卧中山。舊病日劇。口占三絶。</title>,<text>生罹多病又多憂。七十歸來未轉頭。空有陳編未了債。一生長伴蠧魚休。						知之未體體難守。要是傍觀未實知。此心齎去空陳迹。來世何人笑我癡。						病子稚孫久隔違。浮生憂患老逾危。呻吟來住先亭裏。卧看山色夕陽時。</text>
<title>輓成司諫 彥檝</title>,<text>嶠嶺運氣歇。尊達日以衰。南厓聞消息。玄馬又屆期。簪筆先朝舊。朱幡二邑思。老成兼鄕國。康寧軼耉耆。空殘哭弓淚。奄近乞言時。樂享仁壽報。愁閱世道踦。地上仙不住。天風物色萎。鯫生遼鶴淚。龜川水逝悲。</text>
<title>贈金生乞詩 二絶</title>,<text>塞鴈南歸急。西風羽毛哀。山城秋已晩。飛去又還來。						犬吠松籬下。寒山夕照多。逢人問傳舍。長鋏不成歌。</text>
<title>贈金錫之 永壽</title>,<text>不須歌嘯與吁嘆。天日寒時我亦寒。有心那禳三彭鬼。無足何如一夔跚。遺訓君家先哲在。竆途吾與古人看。唐虞比屋何時節。會待陽春各自寬。</text>
<title>徐若先 成烈九皋社登西樓韻。意似求和。次其韻。藏之篋中。以待他日相。</title>,<text>明沙十里小祠樓。翠栢寒杉霜露秋。古徑春還迷蔣宅。今人夢裏說堯幽。士惟獨往千年上。山有何心萬劫愁。多少昏酣名利路。且須回首此登遊。</text>
<title>次衢翁鳳巖土广韻</title>,<text>蛇蟄存身老未癡。門宜休客室容兒。泉分鹿飮雲生角。山有松寒蘚作皮。鷦棲蝘息鵬謾大。後觸前蠻蝸不知。聞子新成土广就。當仁不讓我爲師。</text>
<title>謹次淸風子古宅重修韻</title>,<text>西原夫子宅江邊。江水江沙二百年。燕子虛簷雲圮盡。鶴歸喬木月蒼然。䂓繩約束方圓舊。霜露蘋蘩祭祀傳。物理細思修有廢。淸風誰後又誰先。						小舠曾漾白鷗邊。俓渡江流丱角年。涉級賓階後長者。流觀門塾尙依然。江山緬仰今前度。修圮從來世幾傳。合贊行葦歌祖德。彌甥同出鄭之先。</text>
<title>次韻。謝李進士 有白 送詩來唁。</title>,<text>人間萬事日相差。閱盡悲歡柰老何。四十九妻觀井客。一生多哭不多歌。						折臂方知折臂人。多公推己以相先。婦能饋食兒溫凊。淸福還須健者仙。</text>
<title>用衢翁韻。和權一賚 萬憲。○癸酉</title>,<text>鳳巖鬱岧嶤。雲煙浩自邁。百年荒秘地。氓隷雜鱗介。少室人初隱。函間席容拜。二三儘英彥。溪山堪入畵。昔年復何人。此地此說話。頎頎權氏子。朱書初妙解。芻豢味孟言。不遠復羲卦。遠遊肇啓軔。振袂長風掛。來詩有新意。妙質元脫灑。努力加眞實。從此好境界。</text>
<title>次井瑞病中和族弟毅漢韻</title>,<text>一歲竆時一歲初。寒廬愁思擁衾餘。諸君病後飯強否。老子門前履響疎。燈節繁華悽蝕月。埋輪消息閙刑書。獨任歌詠先王澤。門外冰山海色如。						來歲還應八十初。瘦身病卧百無餘。逾時粥飯低頭久。見客衣裳掛臂疎。夜或夢來蔥竹友。早遂休寘帝王書。二三不至囱暉永。獨伴新春卧㗳如。						附井瑞原韻						舊病依然嗣歲初。相憐囚首鬼關餘。始知三百天行健。却恨生來日用疎。此日江湖多我輩。古人宇宙幷殘書。何當更健乘風去。振袂岡頭新浴如。</text>
<title>人路賣圃爲生。年少有詩。相謔感次。</title>,<text>未雨鋤乾待雨糞。瓜疎瓜密莫相疑。人功到處天時會。一圃經綸萬事知。						漫道周衰士或隱。沮耕溺耦自凡民。賣瓜歸去朝舂晩。下有兒啼上有親。</text>
<title>苦旱成霖寓舍愁坐</title>,<text>爲霖爲暵閱之多。老病其如久客何。可使心天無一事。懷襄煑日亦只麽。</text>
<title>奉次衢翁留別井瑞韻。以紓病懷。三絶</title>,<text>聞君別少友。留詩許多愁。又有七十叟。僑卧病憂幽。						紫羅峯半面。長羃雨中愁。如何三載晤。未成一夕幽。						遙望城南路。古人劇多愁。合眼仍靜坐。芭蕉葉葉幽。</text>
<title>次南魯重留宿竹軒有詩求和</title>,<text>鬢毛凋盡卧痾年。只恁朝饘夕飮泉。殘夢偶然七十歲。老仙如自九華顚。吾曹今有幾人在。三笑還違一榻眠。斗峽松楸霜露近。過門無負九秋緣。</text>
<title>入秋有懷。書寓舍囱前蕉葉。</title>,<text>來時嫰草正靑柔。坐看芭蕉葉九句。已將七十年爲客。殘鬢何妨著處秋。</text>
<title>竹軒惠次韻三復和呈。</title>,<text>事到難時秖作柔。言要不盡自於句。空雲過去吾心靜。一任流水春與秋。</text>
<title>金伯順 綄 爲孫兒輩痘疾。留敝廬。三月不相見。書呈一絶。叙懷。</title>,<text>徑苔誰破水西扉。乳燕來時鴈背飛。多少客愁儂更苦。卧看鳥母哺雛肥。</text>
<title>族弟欽夫 栻漢 與中敏姪。次柔字詩。各有相勉之意。更書二絶。</title>,<text>老去心如繞指柔。臨書無賴語於句。自慚田地都拋棄。猶向諸君說有秋。						林林雨雨色色柔。大陸生生盡拳句。因此疏除羣瀆汚。一鑑泉水近淸秋。</text>
<title>次人路雨夜苽棚和受先韻</title>,<text>棚如萍泛夜如海。感子豪情睡與長。須識英雄眞正大。兢兢屋漏坐中央。						歧路亡羊若語海。人情世味儘滔滔。可令鹿走遂眞性。卧草跳山總是高。</text>
<title>輓李謙之 益彬</title>,<text>名節家門祖德遒。夫君鄕曲任休休。貧居無事常談笑。黌學多囂故倦遊。海劫臨頭身與盡。朋儕何語弔歸幽。一緦一婦柩行哭。古木荒逵寂寂愁。</text>
<title>池生 世咸 過斗峽。以余不在。留詩奉次。</title>,<text>山雨霏霏送客袂。小堂懸榻鎖虛扃。詩來空谷生芻色。栖鶻巖前江水淸。</text>
<title>又次欽夫柔字韻</title>,<text>剛善之剛柔善柔。看他草木櫱生句。到時發達誰能遏。其實亭匀又斂秋。</text>
<title>歲暮。山中風氣。已有春意。感書一絶。</title>,<text>靑山流水渺然身。七十年中夢裏人。攜取舊書留病囈。東風吹鬢又新春。</text>
<title>己丑餞歲詩中間。一次又二十五年。翁年今七十一歲。甲戌元日也。</title>,<text>饑能粥飯瘦能眠。天地無仙翁自然。依俙十一齡時我。人說明朝甲戌年。						山囱風雪日高眠。客拜紛紛耳聒然。夢自華胥宮裏返。雉羹新祝帝堯年。						世事滔滔一醉眠。吾生寄著贅疣然。羞將短髮開黃卷。無孝無忠野老年。						寒枝鶴飢洞龍眠。歲色山光益渺然。獨有眼孔悲世事。官家未議活荒年。						蠶絲飽腹穩度眠。蠧甘食字走蜒然。龜靈櫟散皆天賦。莫問人間大春年。													梅花孤向臘前眠。一萼些些亦皎然。留與孫枝長綠葉。黃昏浮月任年年。						多病差宜愼食眠。茅茨日月却蕭然。堯洪禹苗中間老。彭祖勞勞八百年。</text>
<title>用尹持憲韻。送趙明逸 居南。</title>,<text>躡屩歸何自。風埃振袂淸。朱絃越始響。良玉琢來情。江海長風灑。洛陽才子驚。此來勞問道。虛槖愧垂傾。</text>
<title>輓李受先</title>,<text>逢見溫然玉蘊山。別來長戀鬚眉寒。何爲厚土深深坎。遙望蓬門寂寂關。蘭蕙原頭春過劫。梅花枝上月疑顔。鶺鴒叫急東風惡。落鴈長空不見還。</text>
<title>旱後逢大雨。次井瑞韻。</title>,<text>溜溜滴滴始聽簷。雨陣踰山破魃嚴。水欲生心泉暗潤。雲來用事霧騰添。千林喜意峀低首。萬象穌時人捲簾。何柰東南千里國。魚鰕渴澤已俱殲。</text>
<title>李生 鍾養 過訪有詩酬之</title>,<text>疎眉言訒子。來自漢城門。短褐無名利。寒蟬共晩園。東南齊魯國。文獻古今尊。莫問遺歌韻。空洄淸洛源。</text>
<title>題團扇</title>,<text>遮顔羞婦態。藏篋爲隨時。信手揮蚊去。風來有所思。</text>
<title>輓李進士 有白</title>,<text>惆悵云亡李進士。風流儒雅一茫然。白駒有約仍空谷。黃石傳詩已隔年。萬象江山霜露後。九秋消息死生前。寄詞爲報平安去。不說人間有蛻仙。</text>
<title>寓在白洞春正感事 乙亥</title>,<text>憂患仳離子。冬春擁塞中。朝暾起視日。野色尙搖風。道弱多隨衆。心強獨耐竆。荒年語活計。兒子病全聾。</text>
<title>輓元美</title>,<text>何以生君何以死。數家祠墓一身支。送君只有兒盈尺。直欲詛天天不知。													仁溫慈孝望而知。蘊藉風流後者師。一慟哭君堪復慟。卽今遺蔭屬之誰。						曾看騕褭逐風駒。萬里心靈到老癯。宗族咎君生理濶。濶時吾信命爲徒。						前家後宅夢中事。門巷閭閻久變移。儂如孤鶴歸來語。此意君知君不知。						君兒聞道出頭角。隨母零丁誰敎方。隔濶尸居空歎息。九原何以報尊堂。</text>
<title>輓李士元 源行</title>,<text>蒼葭煙月夢迷離。晩對賢孫秀鬢眉。箱篋箕裘鐘鼎字。東南賓友野田巵。碧山花暗淸明雨。古澗鳥驚孝子輀。敝榻懸時玄紼語。老夫和淚寄新詩。</text>
<title>輓海之</title>,<text>昔君初生梓柞社。先庭寄食不遑居。今君宛死甫里峽。皋復借在他人廬。到底飢寒妻子歎。五十髮禿顔不舒。君能賦先陸機齡。君能讀破馬氏書。世上才子君無畏。人間福亨誰主玆。萬事無那瞑目後。嗚呼哀哉柰海之。</text>
<title>輓春秋子鄭易之 易簡</title>,<text>瘦筇兀嵂高過頭。納納堪輿莞笑休。一路槐黃車馬裏。相逢驚顧海山秋。						兒能耕養婦陳羞。八耋瞬回翁自由。靑史家聲渾不記。休休落落儘悠悠。						耘耘萬象逝何之。逆旅留人人不遲。卧看水流雲過處。春秋客子送歸時。</text>
<title>輓李善長 時元</title>,<text>謂踰八旬欠二蓂。近聞鬢髮未全零。野禾熟處酒盈缶。山日欹時客滿楹。有箇兒昆堪食報。還他眞朴足平生。殷豐十里逢迎路。却憶當時少壯齡。</text>
<title>哀流子</title>,<text>慣見朝朝喝飯人。何曾每飯一眉伸。吾心自無唐虞象。粒我童謠也此民。</text>
<title>元正書事 丙子</title>,<text>春歸雪裏杳無形。早晩天心自化成。花鳥今年猶素性。瘦枯逢氣解生情。民生否泰元相代。邦國經綸尙有名。會看雪消冰泮處。山谿春水已盈盈。</text>
<title>中敏姪。課冠童有詩。有感次韻。</title>,<text>紳帶夭夭冠角年。東風桃李小堂前。童蒙求我怎麽事。良性從來賦與天。課讀有常先禮讓。俎豆無實儘笆邊。卽今萬事少眞界。養得稚陽貼裏專。</text>
<title>輓權拱叔</title>,<text>古氣淳心久已空。丈人八十自春風。循循湖學先生弟。淡淡頹波世界中。肯用文章炫後輩。獨全元朴返天公。寄詞爲報平安去。不說人間有赤松。</text>
<title>李元緯。誦傳鄭愚山士仰 宗魯 寄南子皜 漢皜 詩。走次還呈子皜。</title>,<text>愚山夫子寄詩看。古匣遺絃發一歎。報道泰山由下上。還聞滄海進灘難。逍遙一世賢豪老。寥落千年水月寒。寫出玉人心事得。鳳飢粱粟不曾還。</text>
<title>可歎</title>,<text>世分微時身分優。靑山靜默水淙流。偶被擾攘來相逼。閒上時人說話頭。</text>
<title>莊陵志有感</title>,<text>淸泠浦護行都事。可惜失其名。雖其奉命南遜。已乖臣節。然川上一曲。哀怨悽切。泣人於千載之下。其心亦可憐。未知厥後下落何如。可歎。						鳴逝川邊鳴逝人。至今哀淚濕江漘。逝者不改東流性。君無重渡漢江津。						堪恨人微史失名。哀歌一曲越山靑。如君未是婦孺愛。歸去何山莫可耕。</text>
<title>有懷漫書</title>,<text>癸亥反正後。有星官小臣崔戢者。挈家來投寧海之首比山中。敎奴種黍。結網取魚。悠然有出世之趣。先叔祖負暄公。乙丑年中。浴椒歸路。止宿一宵。見錄於日記中。余覽之有懷。						舊業終南下。新家海東偏。僮耕養其主。婦績衣所天。世事紛興廢。空山秖自然。回頭揖遜世。不信有經權。</text>
<title>輓鄭士仰</title>,<text>循循弟子四方師。大老春風玉色眉。道德淵源鄒魯地。江山人物舜堯遺。宗儒一代嗣前哲。大業千篇俟莫疑。倂世相望七八十。斯文委地耦耕悲。</text>
<title>秋久雨</title>,<text>晩雨愁來氣像痍。一年秋事又差池。老痾不耐宵無睡。卧想衢民擊壤時。</text>
<title>墮傷有懷 二首</title>,<text>熟路能無戒。危橋聞百斤。免遭人擠石。誰遣馬奔雲。折臂醫空晩。蓋棺事乃分。吾生餘七十。休俾樂春聞。						薪樵僮暖突。枕席兒扶栖。職事渠能力。平途我失迷。天時屬雨雪。囱日幾東西。三徑空悵望。九原久與睽。</text>
<title>讀月沙淮陽郡詩感詩板漂海島。有次。</title>,<text>客過淮陽郡。春醪遣興長。試言皆骨面。元有幾田桑。詩人已失板。春麝暫留香。左海賢豪盡。東流自夕陽。</text>
<title>酬尹子昇 日逵 還京送詩</title>,<text>五馬山中過。山人亦有名。老於禮數簡。坐屈德儀贏。一別金閨彥。江湖春草生。朱絃和不得。迢遰白鷗情。</text>
<title>曉霧</title>,<text>擁塞如無地。開明自有天。冥冥造化者。無俾霧爲權。</text>
<title>朝日 丁丑</title>,<text>卧看東昇日。長如邃古時。日日虞淵去。天地柰老伊。</text>
<title>朴弼聖 周元 先大人甚愛庭前小槐。弼聖感慕有作相示。次韻。</title>,<text>悽悽霜露小堂槐。誰使當年此種栽。鶴髮精神山配壽。虛星晶影地呈材。年深烏哺巢成去。春晩孫枝露浥開。無限東風孺子敬。南陔吟盡不知裁。</text>
<title>次族弟敬承 履漢 潦中寄中敏姪韻</title>,<text>堯潦湯旱老民皤。沮溺田間此守坡。多少風和月霽處。豆羹盂飯總宜歌。</text>
<title>長病積潦。萬事無聊。偶得一律。亦覺辛苦非舊樣。翁年七十四歲。丁丑孟秋初日也。</title>,<text>積雨沈痾人事休。水聲山色日悠悠。忽看高木翻翻葉。又覺年時冉冉秋。一點虛明這麽子。幾般勞攘與支留。詩成漫費呻吟力。萬象空雲過筆頭。</text>
<title>潦雨似霽。喜書絶句。</title>,<text>雨雨送祝融。梅樹聞啼蟬。林風凉有信。山月幾時圓。</text>
<title>自歎</title>,<text>學道無聞秖管愁。一心千古更悠悠。徘徊萬轍亡羊路。虛負三農服穡秋。日用極知無別體。天行寧有暫時休。淵源寂寞派流遠。短棹謾洄古渡頭。</text>
<title>輓金穆之 煕命</title>,<text>大化如梭著眼輕。來來去去不須驚。有心却戀賢朋友。甚老難強弱性靈。偶倚夕陽書䪥露。莫敎虛枕惱黃粱。南皋剪燭朱書匣。尙記英言鬢色蒼。</text>
<title>閱成 龍申，李 彝行 聯和詩帖。次帖中韻。</title>,<text>子眞在谷口。十畞農民間。偶閱聯篇帖。起吟萬疊山。文章有定價。世事無終閒。靜憶蘭陵語。天心必往還。</text>
<title>送中敏姪移寓牛山</title>,<text>衰老長戀骨肉違。伊來病體賴君持。無以住之三兩月。牛山相望又別離。													殘骸萬事更無餘。文學虛名死愧初。門戶望君爲孤注。近間眞實讀何書。						君詩非不麗而奇。詩道鴻昌亦有基。也須看取晦翁語。抵死吟時秖若玆。						土囱殘日欲暝時。無限離抱無限思。萬事要須弘毅得。莫信吾心信吾師。</text>
<title>止嚥草</title>,<text>吐生煙火物之怪。非苦非辛味又疑。早起湯盤漱水過。不如還我口初時。</text>
<title>課孫兒通鑑有感</title>,<text>南山山色日巃嵸。病眼矇矓㥘當風。田子高時還是病。人心安得僻爲中。						人言強作魯連子。不帝秦時難強爲。惟是肆然輕世志。無貴無貧兩失之。</text>
<title>可笑</title>,<text>荒年乏食里閭危。老人長是擊壤時。此志由由空大笑。癡僮來訴凍無衣。</text>
<title>土广成懷井瑞</title>,<text>行行玉立闇然姿。不見于今幾歲時。先天手畫貼無迹。土壁重成未死思。君嘗爲余手畫先天圖。貼之壁上。與之商量。往往發微破的。余爲之惝然。土广灰幷亡之。</text>
<title>有懷白洞諸君</title>,<text>數君文雅各天姿。老倦時從策勵之。別後商量有底事。居然山月九盈虧。						土广重成人迹稀。殘年萬象盡熹微。不應籍湜相叛去。自是秦源路阻迷。</text>
<title>聞訊欽夫調榻</title>,<text>空山殘照落猶紅。霧眼悠悠隔水東。強壯尙憐多病久。邇來心事屬誰同。													調病要從心定宜。大山門雪聞而知。辛苦平生行患義。煩君芻擇亦爲師。						如君自是寡愆尤。和易須從毅處求。無限浮沈聊度日。此心何處覔源頭。病中。有何觀玩用心。此老一生。悠悠於起居談笑之間。無眞實立心慥慥處。及此死日將迫。始大愧恨無及。近間覺得此意思切至。未知視此爲戒。而試一日用力否。此事無間逆境順境耳。</text>
<title>閱景賢錄有感。次訥隱李公韻。書帖尾。</title>,<text>我佩無光我膝盤。我屋誰似愚公山。先生不見令人老。天末危星戴斗寒。</text>
<title>正初示諸年少 戊寅</title>,<text>山花岸柳暗經營。春在心心未有形。此意諸君知道否。化工要是積來成。</text>
<title>春初書事</title>,<text>靑鵲低飛掠地回。東風暾日滿山隈。病人自愛閒中事。卧看梅梢不上埃。</text>
<title>病榻書懷</title>,<text>平生了了不了了。眞病眞衰愧我初。天地長餘流水遠。塵埃不恨鬢毛疎。度來眞妄分迷路。知得雄雌守太虛。朝暮抱歸朝玉帝。人間舊讀什麽書。</text>
<title>送客</title>,<text>送客春天雨雪滂。東皋楊柳暗生黃。虎吼狐噭門外過。不妨高枕問羲皇。</text>
<title>課孫兒小詩有感</title>,<text>詩人愛說昭君怨。爭恨和親誤嬋娟。方信謫仙非狂客。一篇蘇武與人傳。</text>
<title>輓金壽翁 龜鍊</title>,<text>不成自輓題公輓。花柳熹微暮色春。英眄雪山初見揖。聯鑣洛樹夢回眞。頃來委辱千重峽。比歲相望一舍闉。好奉精明還造化。龜陰誰復玉如人。</text>
<title>輓金伯順</title>,<text>惇厚頎而長者人。故知風範有來因。大夫門戶文章世。五子芳菲福履春。笑哭無那皆缺界。存亡遞急孰司神。定敎物化非常理。何柰元初有此身。						蔥羹麥飯每趁人。阿婦迎歡我有賓。一年長爾恭過禮。六行惇婣愛近仁。憂患歉荒仍阻面。山雲谷鳥幾回春。今年不作平安字。南鴈來時倍濕巾。</text>
<title>睢陽歎</title>,<text>蚍蜉撼樹食人疑。睢陽城外有是非。無限往來濠泗者。韓公之叙韋公詩。</text>
<title>輓族叔來澄 復源</title>,<text>宗門儕伴盡。此老又歸眞。元朴能全性。廉淸獨御貧。黌院多公事。山僧解識人。終然竆病逝。衰世一沾巾。</text>
<title>輓尹子昇 以靑松倅。歿于官。</title>,<text>山雲濕盡錦袍衣。學士來時谷口雨。官道靑鳧二百里。白鷗猶待舊眉宇。						簪筆登筵有幾彥。鄭人猶憶緇衣賢。文章華國等閒事。七子嘉靖方盛年。						巢鶴臺前列仙吏。疲氓日望起瘡痍。行春五馬春無腳。野老兒啼犬哭氂。													朝衣綵袂旅人匶。嶺樹烏啼春日廋。認是朱幡歸覲路。行人墮淚紼人謳。</text>
<title>病困睡餘。望見前厓松樹有感。</title>,<text>老樹心事欲問誰。高厓偃蹇立幾時。四序來往色不變。百卉榮枯盡閱之。						屈鐵蟠虬人謂怪。含雲吐靄渠自奇。偓佺得子香滿手。天末歸來欲餉誰。</text>
<title>輓子毅</title>,<text>昔君門弧日。我生舞勺初。送君九原去。君亦周甲餘。空雲住不得。萬象悤悤於。蓬蒿古里墟。喬木白邨閭。門戶不可問。憂樂同太虛。纏綿伏枕哭。七十五老余。</text>
<title>自春初。顚仆鬼關。全沒人事。有時惺覺。得句輒書。</title>,<text>垢被敝褥卧如塊。小戶亭亭四月開。偶値風來開眼遠。南山放色等閒來。						昏昏黯黯不成人。有時微叫極呻絶。婦持溫粥點囱暉。兒傍童頭抄走蝨。						齕粥塗瘍事便休。鳥啼花謝任悠悠。依俙微聞麥畦語。猶喜斯民未盡劉。</text>
<title>病劇慌惚。夢中招呼相見。皆親戚故舊九原人。此生亦不遠。感書一絶。</title>,<text>夢裏招呼盡舊人。九原顔面解相親。覺來獨對朝囱日。猶是依微此世因。</text>
<title>病劇時。忽憶劉病翁臨別詩。成一絶。</title>,<text>病翁臨別極了了。初間何處得來深。若敎萬緣輕而已。易簀全歸復底心。</text>
