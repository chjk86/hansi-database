<title>秋懷 七首</title>,<text>瞥瞥年華未可追。蓬流淸淺不多時。山河一望秋先動。星漢三更影倒垂。深樹露零眠鶴起。高江雷急毒龍移。佳人掩淚收團扇。政是天孫怨別離。今上龍飛癸亥年。小臣簪筆侍經筵。條陳白簡天顏喜。沾醉黃封午漏傳。未死此身嗟已矣。有時前席夢依然。江鄕蒲柳凋霜露。夜夜空瞻北斗邊。憶曾蓮幕辦淸遊。天上仙槎傍斗牛。千里職方箕子國。九秋雲物庾公樓。雕闌畫舫圍紅袖。高棟芳茵引綵毬。二百年來歌舞地。卽今回首涕雙流。紺岳之南汾水西。誅茅于此類禪棲。靑林赤葉寒相映。白酒黃花晩竝携。分付兒童供筆硯。較量筋力費攀躋。閒居簡懶無拘束。又向溪邊一杖藜。前世重陽在禁林。鳳池朝退日陰陰。萸房繫臂天香濕。菊醆濡唇御氣沈。一出春明空悵望。每逢佳節倍傷心。秦南渭北無消息。字字新詩淚滿襟。吾祖先朝上相公。指揮天地中興功。大東文物開時泰。今日兒孫泣路窮。舊德誰憐談笑是。餘生空作滑稽雄。悲歡閱盡人間世。倚伏何須問塞翁。碧落風高鴻雁飛。晩林空翠濕蘿衣。他鄕物候逢搖落。末路行藏有是非。潘鬢已深愁裏換。秦山長入夢中歸。百年豪氣今誰在。悵望江湖萬事違。</text>
<title>社日過臨津</title>,<text>何處春醪熟。今吾問水濱。柳邊來繫馬。花下去尋人。短岸留蔬圃。空磯有釣綸。家家門盡閉。山外賽江神。</text>
<title>酬月窓</title>,<text>人到衡門下。傳君問索居。那堪千里遠。始見去年書。久別身無恙。相思意有餘。獨看今夜月。偏覺鬢毛疏。</text>
<title>松都雪後獨行</title>,<text>斷橋晴雪夕陽邊。牛背何人白渾顚。見說少年游戲地。水晶宮裏五花甎。</text>
<title>睡起</title>,<text>坦腹空齋午夢涼。隔簾啼鳥又斜陽。林間不語人間事。未到花時口齒香。</text>
<title>溪上觀魚</title>,<text>樵徑無人到。蓬門手自開。庭前騎馬去。溪上打魚來。一雨添春浪。前灘失釣臺。桑陰從屢改。終日澹忘回。</text>
<title>坡莊偶題</title>,<text>白老孤忠懸白日。斯文牛栗亦堪師。江山故宅俱無主。文物吾東更有誰。今世此翁還此地。百年同道不同時。風塵擾擾琴徽斷。獨立窮途鬢已絲。</text>
<title>山行</title>,<text>適來逢雨霽。隨意坐西東。日色淸溪上。蟬聲古木中。林花連斷岸。山果落秋風。逢着行人說。仙源此路通。又誤入深山裏。行行路漸迷。撥雲經石徑。隔水問禪棲。落日烏奴閃。空林木客啼。翛然會心處。如在若耶溪。</text>
<title>人日</title>,<text>辛未王正月。坡山草莽臣。三年猶作客。七日復爲人。倚伏悲前事。榮枯有此身。羨他殘雪裏。梅柳已知春。</text>
<title>寄翁 汾西朴公瀰一號</title>,<text>榿林楓葉瀼西頭。老子端居念舊游。望裏長安唯見日。客中離恨又逢秋。浮雲世態休相問。孤露生涯不自由。紫蟹漸肥菰米熟。可能乘月命扁舟。</text>
<title>次呈樂全 申公翊聖號</title>,<text>碧山芳杜結幽期。簡懶從來不賦詩。苦海漸知輕四大。空門還擬問三支。槿籬護竹筇頻擲。花塢携樽席屢移。秪是沁園佳麗地。塔雲樓月夢中思。</text>
<title>元日掃先墓</title>,<text>寂寂空山不見人。雪中宰樹又逢春。千年一掬松楸淚。萬死三霜草莽身。心折歲時供祭祀。膽消天地尙風塵。平生忠孝終無賴。末路行藏未忍論。</text>
<title>三月一日偶成</title>,<text>燕語諵諵問索居。年年還似愛吾廬。沙村夜漲桃花浪。蠶市朝登藿葉魚。物色鼎來春腕晩。年華易去鬢蕭疏。江湖潦倒還無事。多病長卿故著書。</text>
<title>三月三日有感 二首</title>,<text>曉來鶯語太精神。爲報芳辰屬暮春。夢裏故鄕何日到。客中芳草又回新。壺觴誰就蘭亭上。風物依然曲水濱。薄暮執蘭行澤畔。旁人錯比踏靑人。春日衡茅客到稀。偶携藜杖出山扉。沙邊白石哦詩立。花外孤村買酒歸。乳燕鳴鳩時上下。淡煙疏雨晩霏微。年來慣識滄洲穩。回首雲霄有是非。</text>
<title>茅齋偶題 四首</title>,<text>瀟灑吾廬此水涯。棘梢藤蔓任從遮。窓聞絶磵千林雨。門對平郊十里沙。所至可無王子竹。爲園堪種邵平瓜。齋居始悟頤眞處。庭下淸陰半是花。避地巴西歲屢移。數椽新築稱棲遲。元無箕帚憐生計。只置琴書愜素期。不爲窮途寧有此。竟非吾土已堪悲。桑麻日茁身常健。懶計還從寄一枝。草亭新傍杏園開。泉韻遙從石磴廻。蘿徑葉深車跡斷。槿籬花密雨聲來。書籤棋局供閒趣。竹露松肪盡酒材。知有山僧期夜話。不敎童僕掃蒼苔。三月江湖天氣鮮。晴沙遲日淨姸姸。軒車丈者自何至。溟涬先生方晝眠。富貴功名亦偶爾。桑麻事業今翛然。世間豈有長年術。卽此閒居眞是仙。</text>
<title>夜行偶吟</title>,<text>柴荊無路復無關。藥圃蔬畦草樹間。人不到時唯素月。水分流處又靑山。花邊此物誰爭敖。世上浮名未買閒。詩意夜來添絶灑。一筇徐竝白雲還。</text>
<title>瀟湘八景 選四首○月課</title>,<text>衡浦寒生暮景賖。數聲南雁落汀沙。小姑洲北行初斷。柳毅祠前字半斜。江渚下來依荻葉。野塘飛入戰蒲芽。吳秔再熟多矰繳。愼莫輕身傍水涯。岳陽城外雨浪浪。點注花塘浥浥香。叢竹細和堯女瑟。渚蘭輕濕楚臣裳。連洲盧橘沾新澤。入夢襄雲送晩涼。方響微傳漁火耿。虛無還自對瀟湘。非煙非霧滿江潭。靄靄霏霏映蔚藍。九子欲沈雲夢北。千奴全沒洞庭南。斜飄淡影迷蘿徑。細拂輕陰逗竹籃。遠市餘寒凝不散。怳疑霞袂倚鸞驂。石林西日見鴉翻。別浦蒹葭帶雨痕。江閃晴波金作柱。山搖倒影翠當門。漁人掛網沙邊樹。賈客停舟柳外村。三戶提封餘暮色。投文欲弔屈平魂。</text>
<title>贈別叔弟巨源 澄之</title>,<text>世路榮枯外。生涯涕淚餘。艱危無定計。飄泊久離居。巴峽交河接。驪天百濟墟。三霜鴻斷影。兩地犬傳書。乾鵲嗔何喜。流鶯費獨歔。惠連纔罷夢。蘇季政回車。孑孑經秦嶺。翩翩到孟諸。出門仍倒屣。聞語却沾裾。短髮慙先得。長身喜自如。升沈俱偶爾。湛樂幸相於。地比同安度。鄕稱杜甫廬。果園欣竝摘。花徑愛同鋤。美價誠難弟。新詩更起予。霜畦抽蕙茝。氷沼映芙蕖。秀句凌鸚鵡。奇鋒跨子虛。火炎將見玉。水到定成渠。逸足終虛擲。寒灰孰再噓。鏡鸞曾掩彩。田鼠再爲鴽。潘岳情猶結。莊生痛未祛。履穿從自破。冠弊倩誰苴。草澤憐飛雉。河橋慕詠雎。顧吾無長物。慰爾罄寒儲。野壟分紅黍。沙灘釣白魚。韭莖晨入翦。麥釀夜供釃。薄具聊相勸。羈懷欲暫攄。杯觴乍羅列。悲恨各紛挐。憶昨雙游處。差肩六尺輿。淸班齊玉筍。豐饗魯鷄鶋。北署親華衮。西淸步綺疏。鳳飛看接翼。茅拔慶連茹。翠軸盤金篆。宮壺灧寶蛆。從容陳藥石。磨琢進礛䃴。商訓論舟楫。周詩講浚旟。叨逢千載遇。寧是一人譽。窟絶王郞兔。家無馬氏猪。但知依日月。無復戒襦袽。狼焰纏遼碣。鯨濤渾漆沮。孤根元寡助。群妬競潛狙。竄跡歸蠻浦。收魂覓楚糈。塗窮悲騄驥。飛急戀𪄉𪆂。血涸空留腊。皮乾已似腒。行藏唯信命。物理任吹菹。雲翮鵬摧折。林巢燕拮据。形骸今恃杖。腸肚亦安蔬。小圃勤朝課。荒原斫曉畬。江淸遙動蜀。山翠近環滁。依隱餘枯木。差池分散樗。桁衣尋薜荔。篋佩斂瓊琚。貧豈章惇與。交甘孟六疏。尙期同爾我。毋失狎樵漁。酒態還陵勁。塵襟劃掃除。淋漓河朔飮。騰踔化人祛。傲骨傾燕俠。奇諧軼几蘧。野行聯款段。林臥共籧篨。醉忘三庚熱。狂仍百感紓。籬荊流熠燿。簷雨落芭且。童僕來傳信。孀慈苦倚閭。過從纔屬耳。脂轄復歸歟。不謂分携地。翻從會面初。牽衣殊悵惘。把手重躕躇。去路連空闊。浮雲自卷舒。欲言心怳惚。臨發足趑趄。峯峻登登坂。溪深滑滑淤。煙沈迷去旆。岸轉失征驢。旅店應回首。羸驂想陟砠。將詩誰暖眼。對酒索難唹。兀兀看蓮鍔。翾翾倚蝶胥。風光空北渚。好事記南徐。愁緖紛於髮。頭蓬懶不梳。重逢知未易。圓缺幾蟾蜍。</text>
<title>月五日謾題</title>,<text>露如微霰月如眉。已近黃姑七日期。斗柄莫勞終夜運。草蟲先自報秋知。涼生楊柳藏鶯葉。風起梧桐待鳳枝。今夜長安深似海。幾家歌吹幾家悲。</text>
<title>雪夜</title>,<text>四望連空闊。繁星乍有無。地排群玉府。天琢一氷壺。畫入維摩癖。歌從郢里孤。此身高臥處。還似近淸都。</text>
<title>簡扶餘倅</title>,<text>竄跡江湖半白頭。異鄕天地獨登樓。時危已決依劉計。路遠難尋訪戴舟。雲影伴人還北去。水聲隨夢自東流。秋天定有南來雁。須寄寒梅緩客愁。</text>
<title>春日村行</title>,<text>草野閒行日。郊原曠望時。地平天遠大。春入樹參差。酒得壺盧勸。歸從款段遲。百年聊只爾。隨意且題詩。</text>
<title>次季弟正甫 誼之 惜春韻</title>,<text>幽意還無奈。羈愁苦不支。春光隨雨盡。花事伴人衰。壟麥初生浪。山蠶欲吐絲。隔窓鶯語澁。如自問歸期。</text>
<title>寄題仲弟舍章 元之 江墅 二首</title>,<text>江陰漠漠草芊芊。十里煙沙細雨邊。漁子使船如使馬。數聲柔櫓下陽川。三月春江生綠漪。子魚通印鱖魚肥。丁寧與報漁家道。莫忘窮山咬菜時。</text>
<title>寄題巨源 四首</title>,<text>黃驪江上豆灣村。數頃蒲田一畝園。物外任他身外事。酒鎗經卷送朝昏。東園桃李北窓風。門掩淸江細雨中。濁酒瓦盆多意緖。村婆來餉祝鷄翁。悵望雲山杳靄中。十年何事限西東。嘉辰己卯今三月。恨不携樽壽阿同。馬巖西畔有禪龕。方丈鍾鳴月印潭。暫捨漁舟登彼岸。逢僧留話後三三。</text>
<title>寄正甫</title>,<text>隔水勞相望。經春悵獨行。如何雙鯉斷。纔去一牛鳴。謝草詩難就。姜衾夢屢驚。暮雲楊子渡。斜月幸州城。荷雨宵添浪。蘋風夜有聲。孤舟宜可棹。蒲酒要同傾。又望裏滄洲一水賖。偶然歸夢到君家。漁舟賈舶迷津處。路出江郊十里花。</text>
<title>落花 二首</title>,<text>雨脚宵侵曲水濱。閑花無力屬流塵。偏憐艶質逢今日。忍委淸香似此身。四序往來誰主是。一番榮落却傷神。街頭與問芳菲伴。留得桃蹊幾樹春。水氣陰寒雨氣淸。竹籬東畔看花行。纔開乍落終無奈。欲去重來別有情。舞蝶不知猶得得。流鶯如惜苦嚶嚶。一年春色垂垂過。多病長卿白髮生。</text>
<title>奉上鶴谷相公 洪公瑞鳳號</title>,<text>翦拂窮塗感慨增。往來存問幾相仍。山公此日憐嵇紹。文擧當年謁李膺。心切沾沾空有淚。書成咄咄却無憑。酬恩報德知何地。東閤于今忝再登。</text>
<title>新成涬溟齋</title>,<text>區畫尋常地。安排野老居。三間新制度。四壁舊圖書。旋馬寧嫌隘。容車不願餘。棲遲殊愜意。春草滿庭除。又醉動烏烏唱。棲甘燕燕巢。麥秋連野壟。槐夏遍江郊。鶴立階前樹。鶯歌檻外梢。龐公知此味。千載欲論交。又山雨微涼進。春園向晩登。煙蘿深簇簇。雲木碧層層。桃杖隨時擲。藤床在處凭。不愁歸路暝。江月替千燈。又山塢來高枕。淸流去濯纓。綠槐庭畔影。黃鳥席邊聲。盡日無人事。浮雲任世情。秪緣耽野趣。非是避時名。</text>
<title>謾成 三首</title>,<text>人言翟公事。我笑翟公心。何必強云爾。世情無古今。閒居日無事。但看樽有酒。方其沈醉時。終是無何有。駿馬鷫鸘袍。翩翩當世豪。但依溫室樹。不識武陵桃。</text>
<title>和憶金鑾草詔</title>,<text>夙齡朝拜上淸家。曉闢銅龍月半斜。歸向鳳池搖玉佩。直登螭陛候金車。寒霜夜繞臺中草。仙露春滋筆底花。今日此身無那老。斗間空望舊乘槎。</text>
<title>送景輝從事帥府具公鳳瑞</title>,<text>群玉淸班位望全。又隨元帥暫臨邊。平戎露布陳琳草。入幕風流庾杲蓮。紫氣迥連遼塞月。靑衫猶帶御爐煙。知君北到燕然日。定和將軍競病篇。</text>
<title>柬樂全台案 守申只隔一日</title>,<text>曾許彭宣到後堂。水晶簾下玉爲床。盤龍寶斝瓊酥軟。睡鴨金爐桂燼香。深夜勢高公子席。小梅寒試壽陽粧。窮塗想像從遊地。人事天時足斷腸。</text>
<title>擬古</title>,<text>曾過閶門大道旁。莫愁堂上月如霜。銀箏夜撥梅花落。玉斝春傾竹葉香。少日只知無事飮。暮年空憶舊遊場。望中江漢滔滔水。未抵吾生別恨長。</text>
<title>送德雨以體察從事巡撫嶺南 朴公潢</title>,<text>文事方知有武功。詞臣膺命佐元戎。揄揚瓊館瑤墀上。籌畫金城玉塞中。暫借法星辭斗北。却馳飛傳出山東。炎方七十諸都護。年少從軍節制通。</text>
<title>自遣</title>,<text>男子寧論擇地安。一區雖窄境偏寬。荊門謝客多稱疾。花徑逢人不着冠。土木形骸拚自放。廟堂勳業已知難。翛然散步靑林外。碧落閒雲繞釣竿。</text>
<title>春恨</title>,<text>淪謫淸都歲屢移。三生多累得歸遲。人情未易忘前日。物態居然異舊時。春到鶯花猶寂寞。夢尋鷄樹亦參差。白頭回望沈吟地。山似湘皐處處疑。</text>
<title>贈別德祖赴安陰 二首</title>,<text>愛弟翩翩鬢未華。承恩重擁使君車。人間吏道還兼隱。海上官程又近家。彭澤路經門外柳。河陽春訪縣中花。傳聞草木皆仙藥。不但江山似永嘉。縣齋無事日偏遲。愛酒遨頭倒接罹。花徑吏稀唯引鶴。竹林僧去亂抛棋。蘼蕪葉底山臨席。鶗鴂聲中雨滿池。露冕不妨春有脚。爲余前問鄭當時。</text>
<title>送萊山使君</title>,<text>蓬萊城上舊官居。文物堪傳越絶書。戎馬甲兵方鎭處。海山煙月列仙餘。津梁開隧輸蠻貨。賈舶連檣見夜漁。跨鶴宦蹤殊不惡。暫時之府莫蹰躇。</text>
<title>秋夜村居</title>,<text>莓苔一徑葉全鋪。拄杖徐行興轉孤。亂世萍蹤猶偃蹇。得歸茅屋復江湖。靑天送月還今古。碧岫和煙漫有無。空巷夜深村酒重。靜看馴鶴舞庭梧。</text>
<title>次嶺南樓韻</title>,<text>江上孤城水底天。一時明槪亂峯前。樓居迥壓空虛裏。笙鶴微聆縹緲邊。賈客夜歸沙渚月。怪禽秋宿石塘煙。晴沙碧草看如畫。絶勝崑丘玳瑁筵。</text>
<title>賦得御苑聞新鶯</title>,<text>觚稜氣色曉氳氤。禁苑芳菲紫翠均。靑帝已令回木德。黃公今又報楓宸。流風簧韻那成曲。隔葉金衣未辨身。乍繞建章聲睍睆。近當溫室語淸新。織來柳帶投梭數。歌就花房弄舌頻。羞學蜀鵑啼苦血。願隨儀鳳囿王春。遷喬繡翮還知止。求友淸音似訴人。何處憶歸雙淚逬。幾家驚夢翠蛾顰。往來物候先迎氣。鼓吹詩腸恰有神。好是上林多玉樹。可能棲托度芳辰。</text>
<title>秋日寄友人</title>,<text>一夜金風一葉知。杜陵孤客憶歸時。百年強半老將至。四序平分秋最悲。天外雁聲來幾日。鏡中霜影若前期。晴沙白石江村路。悵望雲霄尺素遲。</text>
<title>謾成</title>,<text>視漸茫茫鬢漸蒼。已無筋力更飛揚。煙花宿債全逋欠。編簡工夫半在亡。世路漫經三折臂。鄕心剩有九廻腸。西風此日巴陵路。不盡長亭帶夕陽。</text>
<title>牧童</title>,<text>牧童摘花草。落日淸溪上。撫掌一高歌。沙鷗飛兩兩。</text>
<title>秋夜有感</title>,<text>依隱寰中見在身。飄零遙隔大夫人。殊方臥病憐南菊。獨夜登樓望北宸。萬事升沈難自料。百年牢落更誰親。天荒地變瘡痍日。慷慨悲歌一愴神。</text>
<title>酬寄可久，子長 可久金公德承。子長趙公啓遠。</title>,<text>野杏纔成肉。林鶯欲放言。樽開山擁席。簾捲月臨門。世難身何補。家貧病獨存。故園歸亦可。何用賦招魂。又石友傳良訊。淸詩卽永言。翛然看夜色。如得聽雲門。斫月霜文壯。衝星劍氣存。風簷時一詠。斗覺爽吟魂。又習隱耽高臥。閒居每獨言。竹陰時掃席。山影遠推門。跡向人間拙。身今戰後存。狂奴甘醉味。寧弔屈平魂。又落落唯吾輩。炎炎共大言。無人知楚寶。久客混齊門。局促時名小。艱危友道存。莫須談往事。懷舊一驚魂。又懶去無心得。狂來發口言。身今歸白社。夢不到朱門。鷄黍隨時設。鶯花在處存。成虧元物理。何用愴離魂。又谷鳥爲閒友。泉聲代晤言。蘿陰埋巨壑。春色赴閒門。靜愛新知少。狂憐舊態存。慇懃窓外月。深夜攪詩魂。</text>
<title>雨中謾吟</title>,<text>病裏無他戀。鄕關只在心。秋風將小雨。紅葉落疏林。節候自來往。江山空古今。感時兼恨別。雙鬢雪盈簪。</text>
<title>秋夜錄奉諸友</title>,<text>生死形骸在。羈危故舊憐。相逢須盡夕。一別幾經年。濁酒堪浮白。淸談復入玄。可知明日後。懷抱卽依然。</text>
<title>戲擬永保亭題詠 二首</title>,<text>四圍松柏鬱森森。拔地瓊臺定幾尋。蜒雨纔晴天漠漠。鹽煙亂起日陰陰。海山氣色殊朝暮。樓觀繁華自古今。蝦菜村閻多住岸。夜來漁火點波心。挹翠詞仙體素翁。湖州前後共飄蓬。名區海內誰爭長。秀句天東兩擅雄。挽得山河輸健筆。坐知融結讓全功。九原冥漠今難作。更有何人繼國風。</text>
<title>感興</title>,<text>鄕社浮沈歲幾移。短筇行處畏人知。功名已似前生事。蹤跡唯堪後世悲。三徑蓬蒿無舊業。一區花竹有新詩。山林鍾鼎從隨分。駟馬高車任爾時。</text>
<title>偶遣</title>,<text>氷銜爭似布衣高。韜舌還嫌問字勞。江上田園雙鶴鬢。世間名利一鴻毛。古人糟粕供淸謔。今日生涯只濁醪。物外已尋安石屐。匣中羞見呂虔刀。</text>
<title>被酒</title>,<text>被酒常耽臥。攻詩故閉門。冥心唯索字。假寐亦憑樽。雪色偏添料。松肪復借溫。靜中甘此味。深識妙難言。</text>
<title>遣興</title>,<text>野人疏嬾斷追尋。蓬藋陰陰一徑深。庭畔秪栽三秀草。案頭新製五絃琴。茶香乍煉先參鼻。詩句將圓便穩心。任使諸賢當世務。已拚萍跡老山林。</text>
<title>十二月初一日</title>,<text>臘月今朝逢臘日。恰似臥病雲安時。卽看春意已全動。預想桃花亦不遲。一世太平還有象。萬家行樂正無爲。吾生入境聊隨俗。強倒田間濁酒巵。</text>
<title>秋日紀感</title>,<text>水國山容霽更新。野花楓葉漫傷神。時淸客有登樓賦。官罷門無載酒人。鄕夢夜懸靑玉案。歲華秋映白綸巾。平生未少伊吾志。今日泥塗愧此身。</text>
<title>秋村謾成</title>,<text>萬樹風聲迥。群峯地望高。柴扉通遠眺。雲物霽層霄。遲暮身何得。差池興轉豪。閒居無別事。輪日上林皐。又水闊魚仍樂。林深鶴自閒。眼中無俗物。身外有靑山。曳策緣雲去。携琴帶月還。多情一樽酒。遲爾駐童顏。</text>
<title>寄季潤 以監察出宰靑山</title>,<text>今日靑山縣。當時謝眺才。抱琴披露冕。携印出霜臺。鶴舞公庭草。雉馴臥閤梅。相思不相見。南浦雁空廻。</text>
<title>秋夜謾題</title>,<text>寥落幽居在磵阿。我生疏懶此婆娑。籬邊晩節憐松菊。林下初衣覓芰荷。山郭地深秋便早。海門霜落瘴仍多。蕭然起策靑藜杖。遙夜行吟水調歌。</text>
<title>戲占</title>,<text>關門老子眞我師。造物小兒那得知。世情悠悠古所歎。余髮種種今何爲。秋來頻擊鐵如意。病起仍耽金屈巵。高歌慷慨意激烈。天末颯颯悲風吹。</text>
<title>閣夜</title>,<text>雨霽生秋氣。翛然臥草亭。他鄕驚節候。遙夜恨漂零。古木賖寒月。微風定亂螢。雲間指歸路。鴻雁自冥冥。</text>
<title>過牛溪書院</title>,<text>山下淸川瀉碧湍。世間人作武夷看。諸生誦法還祠宇。故老流傳此考槃。小閣轉春花柳在。大賢行道古今難。吾生旅泊空隣近。長恨關門紫氣寒。</text>
<title>懷沈源之使君 之源</title>,<text>露冕看花日。風謠種柳年。民生逢杜母。吏道得梅仙。山竹供爲馬。江蒲效作鞭。徵黃應不遠。銅墨豈徒然。</text>
<title>使君有期不至</title>,<text>使君存訊野人傳。暇日今將問草玄。地僻敢望嚴武駕。家貧愧乏廣文氈。呼僮暫掃籬邊雪。煮茗頻噓竹裏煙。一諾竟爲烏有子。夜深空自倚門前。</text>
<title>懷表兄沈靑雲 命世</title>,<text>落落哥哥氣吐霞。妙年然諾亦堪誇。官尊上客金猶少。功大中興鬢未華。季布寧望魯朱義。任安不去衛靑家。偏憐仲孺輕嘻笑。謾使霜蹄久服車。</text>
<title>次贈正甫</title>,<text>共把泥塗萬死身。偶開談席一團春。莊生達者能齊物。楊子徒然解逐貧。酒味恰堪花下夢。詩情渾絶鏡中塵。男兒墮地無非事。任作人間偎儡人。</text>
<title>復用前韻寄正甫</title>,<text>遼落江湖病裏身。夜來池草夢中春。一區彭澤先生宅。半世於陵仲子貧。謾有朱絃回淥水。肯將華髮走紅塵。窮來白璧還堪掩。末路偏多按劍人。</text>
<title>旅宿有懷</title>,<text>旅宿秦城感慨增。曲欄斜月獨來憑。九衢長短傳更柝。萬戶參差耿夜燈。此日雲煙那對眼。暮年天地合沾膺。自憐行脚終無着。我是人間有髮僧。</text>
<title>歸愚</title>,<text>歸愚心地了前癡。寄傲江湖又一奇。與物無營聊自爾。從吾所好更何之。疏梅有信春先到。濁酒多情老不知。偶把一筇成獨往。野橋殘雪月明時。</text>
<title>移居撥悶 三首</title>,<text>曲曲桑麻似杜陵。居居那復羨飛騰。沙頭淡蕩雲千片。墻角微茫月半稜。造物與閒殊不惡。此身多趣是無能。籬邊繭犢行猶健。屋上群山取次登。舟楫商川計謬悠。角巾歸趁五湖秋。平生學力終何用。今日危塗可自由。溪友枉推詩社長。酒徒仍號醉鄕侯。浮名咄咄還來逼。搦管耽杯亦合休。曉來疏雪太多情。舞入前簷琢句成。巧曆未曾知幾點。畫工那復蹋寒聲。林間行飯枯筇重。江上探春落絮輕。可道天公偏餉我。郢中高價自連城。</text>
<title>暮春閒居</title>,<text>春日依依花氣重。微薰如醉睡全濃。風吹上下池邊樹。雲起東南天末峯。烏几有書堪枕藉。蓬門無客自從容。幽居是處成眞懶。不羨人間萬戶封。</text>
<title>夏日村居錄示舍弟</title>,<text>柳幕陰陰麥已齊。竹窓低小愜幽棲。方塘乍逬王孫草。空院纔乾燕子泥。坐愛深林依舊砌。行隨流水遶荒畦。隣翁爲報田家樂。向晩前郊雨一犁。</text>
<title>睡起偶題</title>,<text>江雲漠漠柳絲絲。簾額低垂逗晩颸。紫燕銜泥飛屋角。翠藤延蔓上花枝。微醺困懶酲難解。小雨空濛睡不知。靜裏未能無一事。數聲黃鳥攪新詩。</text>
<title>夏日偶成</title>,<text>緗簾纔捲曲欄東。露井山榴半噴紅。微雨乍添瓜蔓水。深林猶送揀花風。雲移隴麥秋將至。日永庭槐夏欲中。癡腹倚床從漫浪。宿酲和睡更䑃朧。</text>
<title>喜雨</title>,<text>雷殷江城雲四低。忽看飛雨過淸谿。神功醫麥將秋壟。餘潤蘇人病夏畦。鶯惜縷衣依密葉。鳥爭花片貼新泥。霈然千里生成澤。來自東南又向西。</text>
<title>穀日</title>,<text>殊方穀日關門地。蒙翳春容入眼中。霞氣暖薰藍尾酒。林香新綻赤心風。鄕關去夢連芳草。山水閒情付轉蓬。與我周旋唯是我。等閒行遍瀼西東。</text>
<title>風乎堂謾題</title>,<text>蕭灑幽居在磵阿。散人高枕傲如何。開簾麥浪隨風遍。遶檻松濤挾雨多。日午淸陰搖北渚。夜深涼籟集南柯。悠然取適寬閒地。都把榮枯付夢婆。</text>
<title>落魄</title>,<text>落魄江湖事事幽。一區松竹任浮休。浣花詩債從鶯說。祈穀農談爲鶴謀。老去簞瓢聊自足。向來簪笏不回頭。村人刈麥分新釀。盡日長堤醉跨牛。</text>
<title>正甫弟見和前韻。復以一律答之。</title>,<text>嵇琴彈罷惜朱顏。名位那爭季孟間。已負淸樽開北海。敢將高臥擬東山。窮來澗桂誰招隱。老去衡茅可廢閒。萬事百年無限慟。一庭風樹未堪攀。</text>
<title>偶占示諸季求和</title>,<text>休怪煙霞滿客顏。爲緣身在水雲間。門留莊叟支離樹。家對庚生偎儡山。老體幸如黃鵠健。禪心長占白鷗閒。從來鐵鎖高垂地。莫許兒曹取次攀。</text>
<title>復用前韻答諸季</title>,<text>村籬低短水邊開。兩岸靑山一徑苔。殘雪落庭幽鳥下。瘦筇收影片雲來。巡簷梅意偸寒臘。潑瓮椒香釅玉杯。傲骨不妨偏浪跡。日斜芒屩任遲回。</text>
<title>和諸弟喜雨</title>,<text>隔簾春事尙躝珊。一雨田家慰旱乾。幽壑暮煙沈不起。短籬殘雪濕難看。溪苔澗溜新生色。竹樹梅林晩弄寒。旅食可期禾穀稔。更於邊候祝平安。</text>
<title>林居信筆 七首</title>,<text>魚鳥飛浮裏。塵埃澒洞間。不能知免俗。何得恨無山。未效盤根用。猶殘伏櫪奇。隋珠終處暗。摸索竟誰知。此物將何用。長身可自由。騷壇難出手。名利懶回頭。賸欲忘憂樂。因何念是非。不無農馬智。深恐失邊機。窮塗曾不恨。多難始知愁。廟算寄黃口。林居餘白頭。宿霧仍成雨。窮秋遽壓冬。風多無去鳥。江冷有潛龍。漫學全身術。長懷獨往心。莫敎無脛玉。還作不祥金。</text>
<title>秋日延眺</title>,<text>經濟平生浪自期。百年今世了前癡。深憐問舍求田日。還是從衰得老時。縱遇名山難着脚。每逢佳景未吟詩。風光報答眞無策。媿爾秋容處處奇。</text>
<title>臘後次含章韻</title>,<text>季月前宵臘。浮雲自在身。扶持探節序。梅柳妬精神。水納新融雪。山舍半漏春。兒童還解事。准備釣魚綸。</text>
<title>再疊含章韻</title>,<text>野鳥提壺數。江魚入饌頻。風塵未到處。天地不羈人。苔液溪邊雪。梅爭臘後春。此時無一醉。那得丈夫身。</text>
<title>口占</title>,<text>此物何來此。吾生欲忘吾。豈容勞北學。今且念南無。但恐功名逼。仍成禮法拘。悟來翻自笑。身世本枯株。</text>
<title>宮怨</title>,<text>夢裏慇懃覺後非。玉樓珠箔遠依依。朝來獨倚熏籠立。前殿佳人侍寢歸。</text>
<title>偶興</title>,<text>獨斟春酒更吟詩。閒覆晴窓一局棊。岳色帶雲當檻出。竹陰和雨拂簷垂。人間經濟非無意。物外幽閒自有期。婚嫁畢時身已老。尙平歸計太嫌遲。</text>
<title>登後山</title>,<text>快送登臨眼。雄呑八九胸。古今如過鳥。江海有潛龍。秋霽煙氛豁。林霜紫翠重。酒酣詩思健。天末倚孤峯。</text>
<title>送柳長城</title>,<text>朱絃淸廟瑟。白雪郢人詞。郤桂知何日。潘花此一時。雲山連遠徼。琴鶴伴征麾。可惜公權筆。空書種柳詩。</text>
<title>秋望</title>,<text>病脚秋仍健。詩情老轉豪。江深舟自穩。天迥首頻搔。氣欲飄飄擧。身還步步高。風雲齊約束。落日傍樽醪。</text>
<title>柬鄭學士</title>,<text>擧世誰知我。連墻不見君。每因花月夜。思挹蕙蘭芬。座設迎徐榻。人多責沈文。罏頭春酒重。今日倘同醺。</text>
<title>奉贐襄陽使君李叔向 更生二首</title>,<text>荊襄東去水雲間。鳧舃翩翩未可攀。閭里大都臨碧海。邑居還自對靑山。官閑鈴索春無事。俗朴郊扉夜不關。葉縣定泥丹䆴藥。憑君要駐鏡中顏。方丈蓬萊摠渺茫。洛山形勝卽仙鄕。雲霄笙鶴通群帝。金碧樓居捧法王。龍伯夜聆經院偈。桂香秋入贊公房。名區有債緣還淺。深愧泥塗鬢已霜。</text>
<title>過弘慶寺</title>,<text>一抔丘麓倚江濆。見說麗王此駐軍。磵葉摠埋行殿礎。土花全蝕古碑文。茶毗寶界知何日。灰劫香臺有暮雲。欲問向來興廢事。只看紅葉落紛紛。</text>
<title>題僧壁</title>,<text>雙蠟隨緣度澗阿。上方臺殿鎖煙蘿。龍蛇古壁丹靑在。蚪蚪豐碑刻畫多。陰洞暮雲迷色界。晩林疏雨暗頭陀。蒲團暫打無生話。陡覺塵煩逐逝波。</text>
<title>冬日偶吟</title>,<text>物意成吾懶。兒曹任爾爲。浮雲不定態。今日竟誰知。歲色靑陽逼。鄕心白髮垂。絶憐梅柳影。春動向南枝。</text>
<title>五疊含章韻</title>,<text>禮法拘吾懶。萍蓬任此身。經年猶臥病。久客自傷神。地迥先迎日。山明早見春。漢庭無羽獵。虛把渭川綸。</text>
<title>林居</title>,<text>林下吾家傍水涯。竹籬蘿徑趁欹斜。山排古木撑持月。春送流鶯點檢花。但遣淸樽供暮景。不將衰鬢恨年華。明宵想像門前路。桃李成蹊襯落霞。</text>
<title>擬傷春</title>,<text>不恨吾生晩。深嗟舊國容。地圖連禹甸。兵力自箕封。亦有三千士。非無百二重。金繒勞算策。玉帛阻朝宗。盛業還陵替。何人更折衝。可憐京華客。立馬看邊烽。又肅肅紅將謝。菲菲綠漸苞。林鳩纔喚雨。梁燕故尋巢。撫景安垂老。關門懶解嘲。已多懷璧罪。寧恃斷金交。世事終難定。吾生愧未抛。咄嗟今古意。牢落倚重茅。又咄咄關何事。悠悠自不禁。行藏難任性。婚嫁豈嬰心。物態空陵勁。羈形此陸沈。已拚人共棄。何意老還侵。兵革乾坤破。風塵日月深。平生丈夫志。中夜白頭吟。</text>
<title>睡罷偶吟</title>,<text>短麓臨平野。疏籬遶落花。渚雲輕翳樹。江雨遠沈沙。物意憑陵甚。詩材積漸加。捲簾開睡睫。春事惱桑麻。</text>
<title>暮春紀感</title>,<text>世事知無奈。煙花已自稀。飄零愁裏過。四十六年非。樽蟻嘈嘈咽。林鶯續續飛。眼中形勝節。便覺壯心違。</text>
<title>郊居</title>,<text>竄跡郊園歲幾淹。一區松竹映茅簷。蛩謠咽月秋侵戶。山氣霏煙夜滴簾。索處不妨生計拙。病餘猶怕鬢華添。燈前默想年前事。珍館牙籤信手拈。</text>
<title>夜坐</title>,<text>野徑連靑草。人煙繞白沙。簾疏通月色。籬缺動川華。物候逢秋落。羈懷入夜加。深更愁秪睡。寒夢又還家。</text>
<title>醉後戲占</title>,<text>到老殊容易。浮生亦等閒。百年猶恨小。雙鬢已成斑。不自窮三昧。誰能了八還。秪堪遺俗累。沈醉水雲間。</text>
<title>述懷</title>,<text>傲骨仍無禮。枯骸漸不仁。已知筋力盡。唯有性情眞。學要三冬富。家甘四壁貧。生涯酒賢聖。契闊藥君臣。撫世悲迷路。沈冥懶問津。萍浮長作客。樗散尙爲人。白社歸來日。玄都爛熳春。芝蘭空委美。桃李漫爭新。行樂從餘子。逍遙任此身。豈容悲折翼。恒恐起潛鱗。</text>
<title>聞仙源相國遭嘖言辭位 金公尙容號</title>,<text>屹然砥柱閱頹波。開閤迎賢禮作羅。假使漢庭多短誼。孰如曹相一遵何。陽和接物無邊幅。忠讜由心不琢磨。今日生靈皆受賜。可知千古似江河。</text>
<title>中原途中</title>,<text>長亭猶不盡。去去幾時窮。山豁孤城外。江流大野中。村閻虛白日。花柳自春風。天地干戈滿。深憐此路通。</text>
<title>龍湫</title>,<text>久在人間世。還成倦後遊。晴天行鳥嶺。白日到龍湫。倚馬看蒼壁。題詩俯碧流。不知千百載。誰得姓名留。</text>
<title>卽事</title>,<text>野色含殘日。山容帶落霞。亂蛙先覺雨。狂蝶始知花。浮世身如寄。他鄕到是家。隣人分菜把。村酒又堪賖。</text>
<title>東華寺</title>,<text>十地輪王宅。三千梵帝家。問眞窺覺路。尋諦引眞車。淨界連空表。琳宮起咄嗟。光搖玄圃遠。勢入紫霄賖。擁岫重簷肅。緣崖複磴斜。繙經留貝葉。仙塔湧蓮花。暗瀑聲疑雨。丹寮影似霞。靈魚涵玉井。馴鴿戲金沙。坐識空門樂。寧論甲第奢。慈雲晨靉霴。慧月夜參差。妙鍵原無相。玄關寂不譁。龍來隨杖錫。鳥下護袈裟。至果傳千劫。幽機感六牙。祗林多忍草。僧飯薦胡麻。檀越從誰得。蓬山未必加。偶來登寶筏。如得上星槎。妄想皆知累。吾生詎有涯。他方心已定。禪悅味偏嘉。洗眼除煩惱。修因證法華。願依功德水。歸學老毗邪。</text>
<title>題朴上舍林居</title>,<text>藤合柴門柳拂苔。數村籬落趁溪開。簷前林缺他山出。竹裏泉鳴小雨來。野鶴引僧供夜話。巖花留客勸春杯。吾生丘壑偏成趣。不卜東隣不擬回。</text>
<title>次朴先達</title>,<text>一區蓬藋擁門深。漸得寬閑寂寞心。危葉抱霜埋斷壑。片雲將月出疏林。名韁到老渾無夢。詩課經秋亦懶尋。庭畔寒花如索笑。靜中淸興自難任。</text>
<title>次蔡氏亭子韻</title>,<text>水邊亭舍是誰家。曾混漁樵倚棹過。山徑雨晴芳草合。野塘春盡落花多。雲邊翠黛森寒玉。檻外川紳劈素羅。地僻漸知溪友集。渡邊鷗鷺下晴沙。</text>
<title>歸莊復用舊韻 二首</title>,<text>花如迎笑鳥能言。報道田園一徑存。巷柳已疏秋到樹。籬荊重葺月臨門。泉聲到耳寧嫌鬧。嶽色當窓自在尊。今日得歸聊爾耳。野夫生活敢重論。亂藤喬木暮山邊。隱約孤村起白煙。遼鶴有情今再到。野鷗相伴已多年。殘瓢難覓曾懸樹。破甕猶殘舊灌田。里社遺氓來藉草。共談兵火涕雙懸。</text>
<title>登鳥嶺</title>,<text>嵐蒸霧泄氣絪縕。仰喜巉喦絶世紛。危石欲崩藤尙縛。兩峯將合水還分。陰崖亂逬長生草。古洞徐沈不繫雲。終古幾人經此地。我今搔首倚斜曛。</text>
<title>安陰縣館偶題</title>,<text>百里江山畫不如。綠槐蒼竹護官居。雷封尙襲新羅舊。風俗猶傳一蠹餘。賓館進杯傾柏葉。野廚收網薦鱸魚。前郊日霽農謳遍。春雨新添鄭白渠。</text>
<title>題鄭上舍慶餘幽棲 二首</title>,<text>谷口幽棲畫不如。羨君平地有仙居。庭留彭澤先生柳。架揷龍門太史書。絲筍新生王子竹。纖鱗不讓季鷹魚。煙沙蘿月盤桓地。一曲滄浪擬步虛。浪跡江潭縱所如。一筇今到水雲居。春明花塢留棋局。雨霽松窓讀道書。捲箔乍邀靑嶂月。倚欄閒數碧溪魚。與君今日丁寧約。來歲移家定不虛。</text>
<title>閒居謾占</title>,<text>黯黯前村路。依依遠浦樹。夜來沙際雲。去作山邊雨。</text>
<title>尋東華寺</title>,<text>偶乘閒日到禪扉。深愧紅塵未拂衣。臘久胡僧多意緖。出門迎贈蜀當歸。</text>
<title>題徐孝子林居 二首</title>,<text>日照疏簾卯酒醒。汀花如笑柳靑靑。蔬畦鋤罷無餘事。歸檢神農本草經。汲水澆花兼灌園。靑瓜抱子竹生孫。田家賸有閒居味。二十年來不出門。</text>
<title>七月初一日</title>,<text>畫閣重廊已自涼。露華凝簟夜還長。寒蛩近砌偏多咽。紫燕辭巢有底忙。客裏不禁時晼晩。鏡中那免鬢滄浪。暮雲天末頻回首。忍說他鄕勝故鄕。</text>
<title>秋日漫吟</title>,<text>逢秋與送秋。長倚仲宣樓。返照亭亭下。寒砧處處愁。又黃千里菊。空白一生頭。戎馬猶多難。那堪賦遠遊。</text>
<title>南歸到忠原乘舟</title>,<text>彈琴臺下解行舟。夜泊黃驪百尺樓。煙霧滿江山月白。數聲柔櫓向楊州。</text>
<title>題汾西令公瀋行錄後</title>,<text>鴨江西走接燕關。玉帛曾從此路還。物色分留千里外。兵戈騷屑十年間。風流久仰何平叔。詞賦今憐庾子山。漫把奚囊多感慨。一回披唱一潸潸。</text>
<title>作水車歌</title>,<text>使君憂旱作水車。伐木丁丁深谷裏。輪扁心得應於手。制度規模兩臻美。轆轤圜轉若繅車。左旋右抽能挈水。機謀巧刮造化權。歲儉年凶那怕死。黃淤十里定有秋。可見黎庶勤耘耔。試令置之田畝間。更敎農甿披拂是。健夫一挽八九休。一日纔灌一畝止。劬勞仿佛蟻旋磨。見功還將抱甕似。從知搰搰用力多。小惠未徧還可恥。假使人身無疾病。不必豨苓煩佐使。緘縢扃鐍備不虞。未若斯民絶姦宄。我願賢相勤燮理。雨順風調安用此。</text>
<title>伽倻歌記舊遊</title>,<text>我昔南遊過伽倻。雨後雲山戢戢露角牙。鷲峯執侵南斗賖。螺鬟霧髻明翠珈。回崖疊嶂互蔽遮。松檜楩枏陰三椏。翠峽中闢窈而窊。蒼巖自成樽罍䨟。珠流噴沫貯盤渦。玉鏡寶奩涵金沙。芒鞋竹杖窮幽遐。倏忽深林雜麕䴥。歷盡山岅與水涯。路入諸天梵王家。琳宮法宇倚谽谺。複閣重廊橫復斜。耽耽棟宇氣紛挐。丹寮粉壁含晨霞。庭前雙柏蹲古楂。六出薝葍開天葩。厖眉老宿鬢觰髿。出門迎我披袈裟。升堂導我禮昆邪。我前再拜手仍叉。千指雲衲競來呀。遇我慇懃籩有加。筠籃菜籠擷翠芽。雕胡之飯團龍茶。僧言八萬番經演南華。至今琬琰無訛差。中經蠻觸兩棲蝸。鬼物守護留眞車。三生軟語蕩昏邪。妙諦眞訣言非夸。黑業消盡絶寸瑕。灑然如得仙爪爬。雲端湧出金蝦蟇。水晶簾箔飄空花。三更大界寂無譁。就枕齁齁除睡蛇。喤喤鍾鼓曉摻撾。日脚曈曈飜瑞鴉。塵緣不可久托些。歸來世務紛如麻。當時勝賞足堪誇。此日回首空長嗟。我不願歸釣漢江艖。又不願學種東陵瓜。逝將引筏逐仙槎。來住彼岸蒸靈砂。題詩只自記永嘉。不用他年籠碧紗。</text>
<title>述懷</title>,<text>少無適時資。丘壑思輕擧。纓嫌濯滄浪。身肯負鼎俎。鳴鶴誤一唳。天球薦東序。蓬萊五雲間。出入隨仙侶。近君香玉案。擁君金蓮炬。鵷鸞遽鎩翮。斂跡歸杜墅。養拙寂寞濱。岷葛經十暑。尙友黃卷人。兀兀尋墜緖。軒冕復倘來。適値君在莒。揚鑣赴白登。裹足嘗險阻。薄俗尙猶吾。樂土歌去汝。酸鹹與世殊。一麾辭禁籞。低頭就韁鎖。折腰事捶楚。行藏漫棲棲。守官類囹圄。王式却悔來。淵明默思去。寧爲曳尾龜。羞作太倉鼠。甚矣戅拙性。曾不畏強禦。縱欲擿吏奸。安能善鉤鉅。巨室苦讎視。觸事多齟齬。戰餘絶芬華。平居喫緊處。自笑夫鐵脚。不許東隣女。那知卽墨毀。竟投曾母杼。紛紛下井石。有誰分灉濋。脫身濕束中。片帆歸容與。蕭然一琴鶴。隨飛鴻遵渚。歸來尋舊里。斷岸留短礎。蒼頭理柴荊。赤脚補筐筥。於斯暫倚薄。結蘭聊延佇。叢林挺芝朮。石縫餘糟醑。巖泉香可掬。磵毛美可茹。桑柘旣已茁。山藥亦堪煮。斑杖行藥徑。輕輿造竹所。優遊愜靜便。此樂還如許。家甘四壁虛。貧豈章惇子。天地本籧篨。萬物俱逆旅。形骸一贅疣。功名一炊黍。粗分得與喪。不必煩憂癙。歸愚悼前猛。探腸有綺語。事業會有時。一黜寧自沮。當時目笑人。終能重鼎呂。</text>
<title>觀海市歌</title>,<text>天宇高褰新雨後。海色浮空澄似酒。初如龍伯吐雲霞。頃刻靑紅變陵阜。耽耽綺宇忽湧出。翼翼重廊繚左右。雕欄疊榭光玲瓏。霧閣風櫺開戶牖。璇題粉壁翡翠屛。珠貝隱映無還有。鴛瓦接甍鏤魚鱗。炫轉熒煌蟠地紐。別有瓊樓俯無地。結構那煩般倕手。稜層金碧耀通衢。水晶簾箔無塵垢。居然上界足官府。混沌還疑今始剖。鮫綃靈市往來人。繡袂羅襦彯紫綬。看來如夢復如癡。戃怳異事曾無偶。滄桑適成朝暮遇。雲夢寧數呑八九。琳琅觸目紛萬狀。怪怪奇奇誰見否。天公戲劇復多妬。鏡面斯須驅颶母。煙空雲散却不見。無乃仙人竊負走。</text>
<title>題吳汝完書 竣</title>,<text>愛君筆蹟墨未枯。臨池春蚓爭詩腴。宛如昌丰美丈夫。雙頰豐肉如凝酥。看君自有富貴相。見此知非山澤臞。玉奴飛燕俱悅目。世間肥瘦那論殊。往者松都韓景洪。銀鉤奕奕吾東無。今君復爲後來儁。淋漓揮灑皆規模。鸞翔幾處照亭楣。鳳翥亦復留龜趺。當仁不讓古所美。寶墨散落彌寰區。紛紛世人強摹效。幾多榻得滕王圖。笑矣乎吾生學書漫不成。百年事業堪胡蘆。</text>
<title>林居漫興</title>,<text>雲物澹淸曉。嘉樹鳴好鳥。披衣啓柴門。植杖偃林抄。微路入蔥蒨。石門更杳窱。煕陽屬新晴。村落煙花繞。微風吹細細。柳絲黃金嫋。樂哉好時節。霞外得輕矯。煩纓濯淸流。曠懷出塵表。緣雲氣飄飄。憩澗心窅窅。還登最高頂。俯看滄溟小。天形如一笠。萬象皆可了。偶然著丘壑。得以謝紛擾。閑趣似啖蔗。世味同嘗蓼。廻思去路緬。乍覺心神悄。家僮會我意。玉壺沽淸醥。有酒且可飮。醉鄕還幽渺。春光與醉興。今日誰多少。</text>
<title>江行</title>,<text>長年使船如使馬。詰朝擧纜琴臺下。是時新晴春水肥。磵溜巖乳送輕瀉。輕風快帆轉浦口。瞥瞥前山看在後。望中銀漢便可到。瑤水崑丘亦何有。舟中偃臥身不動。只怪江岸依依走。龍門百里過俄頃。渚蒲浦荇看不定。沛然誰禦去得勢。月峽風多浪還靜。使君攬鬚歌浩浩。行到維楊日尙早。東南鳥飛廣陵路。花柳春明楮子島。終南山色杳靄中。下有江漢昭陽通。長安近歟擧頭見。萬井佳氣猶蔥籠。精誠莫是貫神明。縮地今疑來玉京。斯須下碇杜若洲。沙頭僮僕爭歡迎。翩然捨舟登岸行。黃粱未熟午鷄鳴。</text>
<title>贈別關東方伯 二首</title>,<text>風引幡幢雨灑塵。日邊仙袂倚飆輪。瑤墀香案絲綸手。玄圃蓬壺管領身。鷗外鑑湖春瀲灎。馬頭楓岳碧嶙峋。龍鍾在世羞無用。漫挈淸都讓別人。世外雲山隔幾重。宦蹤方是躡仙蹤。迎軺鷗鷺來還去。挾路煙霞淡復濃。快閣夜鳴金捍撥。化城春對玉芙蓉。毗盧萬二千峯影。一一輸君八九胸。</text>
<title>夜坐偶吟</title>,<text>長簟秋風起。空塘夕露霏。衣冠迷北至。鴻雁又南飛。萬壑寒生韻。千家夜擣衣。年華那可駐。身世不如歸。又遙夜雲生壑。孤村水映籬。月華新雨後。山色早秋時。風定流螢度。林寒白露滋。他鄕驚物候。雙鬢已成絲。</text>
<title>送別含章南還</title>,<text>暫時萍合更蓬漂。到老離懷不白聊。多難十年身尙在。畏途千里鬢全凋。臨筵漫說歸期近。分袂那堪去路遙。深怕宮壺催曉漏。爲緣明日是河橋。</text>
<title>再答東淮寄韻 樂全申公一號</title>,<text>王孫別業跨江流。半割平原抱斷丘。乘興偶携桃竹杖。出門閑櫂木蘭舟。穆陵山影遙連雨。蕭寺鍾聲迥送秋。詩酒不妨驅使在。暫呼溪友到沙頭。</text>
<title>秋夜</title>,<text>世難藏身窄。家貧得酒勞。浮生甘落魄。雙鬢又刁騷。山晩秋聲鬧。江寒霽色高。蓴鱸牽遠興。遙夜夢林皐。</text>
<title>送元子建 斗杓 令公三按湖南 二首</title>,<text>竹箭硫黃橘柚香。山河形勝又金湯。吳中文物繁華處。魯國人材府庫鄕。今日職方歸俊傑。一時公望在巖廊。男兒卿相尋常事。玉節三持鬢未蒼。周家方岳漢功臣。躍馬飛騰報主身。萊柏凌雲凡幾郡。召棠增翠又廻春。艱危早晩安劉是。節制東南借寇頻。談笑折衝千里外。好須歸報大夫人。</text>
<title>送李天章 明漢 令公出按關東</title>,<text>驚禽鎩羽滯人寰。御李何緣共出關。夢裏有時尋碧海。畫中空自對靑山。樓居凝想微茫外。笙鶴如聆縹渺間。今日都門相送路。此心先逐白鷗還。</text>
<title>送李子和出宰韓山</title>,<text>百濟南天外。孤城碧海隅。鄕閭魚作婢。官舍橘爲奴。儲峙仍紅腐。封疆擅素腴。近傳全盛地。頗與曩時殊。風急波難伏。霜繁葉盡枯。聖朝思共理。仙令得眞儒。藻鑑郞官草。聲名御史蒲。雲雷隨絶足。文彩照亨衢。道直辭前席。才高屈左符。升沈今日事。忠孝此行俱。共說當秋鶚。眞成反哺烏。土輸雲夢米。河稅季鷹鱸。白苧供萊服。淸樽溢阮廚。民腰應解犢。浦口定還珠。去去楊州鶴。翩翩葉縣鳧。絃歌堪偃蹇。塵世任艱虞。不淺遨頭興。惟憐我輩孤。徵黃知幾日。垂白獨長吁。朔雪偏陵勁。晨星漫有無。臨分多少意。空攬使君鬚。</text>
<title>送別申汝萬 翊全 瀋行</title>,<text>燈前書咄咄。酒後歌烏烏。迢迢萬里路。吾友今疾驅。吾友濁水中。乃是摩尼珠。當門種蘭茝。異香充堂隅。遇事無不敢。味道顏敷腴。掉臂當世務。踶跂回唐虞。果然鳳麟姿。適足夸單于。吁嗟志可尙。未解天爲徒。珠樹擢糞壤。不若成枯株。芙蕖出淤泥。皎皎還易汚。犧樽與溝木。殘破曾無殊。珍奇固招尤。今古難免夫。行邁且爾身。猶可戒前途。無寧等薰蕕。亦須畫葫蘆。多言必數窮。步仞難潛軀。我師古之人。其惟吾師乎。隨世一逶迤。有道猶如愚。持此代祝規。吾道堪嗚呼。</text>
<title>鄭監司輓</title>,<text>黃金橫帶鬢絲鮮。風度魁殊儼若仙。白玉堂中曾識面。紅蓮幕下共隨肩。天涯幽問那今日。篋裏傳書未半年。棠路桑鄕歸葬地。素車無計赴新阡。</text>
<title>次東淮寄示之韻</title>,<text>躍馬鳴珂四十年。滄洲歸臥境翛然。平泉花柳連江路。杜曲桑麻負郭田。彩筆幾留沽酒店。錦衣閒擲釣魚船。亦知憂樂關天下。肯信餘生老野廛。</text>
<title>江行漫成</title>,<text>淸江媚新霽。引柁帆高揭。長風送輕纜。如得扶搖勢。天驥脫詭銜。奔軼知誰制。凌雲若鳧翔。游霧類蟬蛻。舟中四環顧。兩岸春容麗。村墟映蒨蔥。花柳互掩翳。飄飄過楊州。乍聽仙鶴唳。大灘悍如馬。古來患凝滯。衝波箭一劈。雲鳶看高戾。龍門倏跳上。萬里從可逝。扣舷緣葦間。遇勝聊一憩。驪岸詗使君。馬巖參梵帝。攸往旣無咎。所遇還曠世。蟾江濯吾足。雉嶽遙決眥。日暖摩歌淵。風軟浪花細。嵌巖去幾許。候吏來江澨。平生事多乖。隨處行或泥。如何此行路。曾不勞揭厲。遡險變坦途。涉遠無少蹶。我欲櫂此舟。直向商川濟。不然向苕。浮家雲水際。否者有如水。聊爲擊楫誓。</text>
<title>述懷</title>,<text>弱齡饒勝具。遇勝常獨往。以茲愛山趣。暫緩蹈海想。朅來嘉樹陰。散髮時偃仰。山頭日西下。浦口月東上。煙霞供遠目。浪跡飽閒曠。那知丹穴羽。誤落紅塵網。靑雲伴長身。白髮限淸賞。虛舟溯瞿塘。心兵劇波浪。蒼蒼松桂林。日日遙相望。風塵政澒洞。身世堪惆悵。何當拂衣歸。得遂丘壑尙。</text>
<title>漏洩春光有柳條</title>,<text>山意沾沾雪漸消。韶陽潛向樹邊搖。微黃隱約閶門道。殘碧參差灞水橋。街裏欲牽游子手。岸頭將妬舞姬腰。光陰可信饒輕薄。先把天機惹嫩條。</text>
<title>送汝思令公瀋行 李公景憲</title>,<text>白麥枯荒野。玄霜滿使軺。烏頭猶未變。馬足敢辭遙。蕭瑟江關賦。蒙茸季子貂。羞看東有海。空憶北之朝。</text>
<title>寄湖伯元子建令公</title>,<text>方岳頻咨不世賢。湖山增重國南堧。疏通江漢都無事。勸課農桑大有年。簿牒夜間賓館月。絃歌秋鬧海門煙。飛騰平地眞仙骨。三唾蓬壺若箇邊。</text>
<title>李判書 尙吉 輓</title>,<text>氣槩堂堂蓋九州。目前無復有全牛。江河疏決一揮手。鍾鼎功名三掉頭。人望世間期大耐。履聲朝右忽長休。山公已去嵇孤在。笛裏秋風淚不收。</text>
<title>題鳩林林處士 堜 亭子</title>,<text>月出群峯翠作屛。埋香浦外海冥冥。西湖處士去何處。南極老人空有星。地近炎洲蜒雨濕。天連積水瘴煙靑。秋來門巷多相似。橘柚林邊竹作亭。</text>
<title>林居</title>,<text>杖藜游嵁巖。逍遙澹忘歸。春風吹淡蕩。桃李正芳菲。偶茲好閑放。得以休塵機。偃仰泉石間。簸弄黃金徽。悠悠來暮色。稍稍沈夕暉。疏林動川華。暝壑噓煙霏。縈廻出叢桂。淸露滴蘿衣。浮雲點太淸。晻曖明月輝。丘中自蕭爽。世上多是非。山人掇瑤草。款曲充我饑。因懷獻芹誠。矯首望天扉。此物豈爲珍。所貴知者希。</text>
<title>遣興</title>,<text>薄有歸田趣。仍多遣興詩。碧鋪芳草路。紅糝小桃枝。藥圃閒行日。漁村獨去時。淸風與明月。到處若相期。</text>
<title>九日復用工部韻</title>,<text>山葉吟風萬壑哀。數聲邊雁帶秋廻。愁邊佳節依依過。天末寒陰黯黯來。遙想萸囊分玉署。獨扶藜杖上層臺。詩情取次誰驅使。賴有床頭酒一杯。</text>
<title>延曙途中</title>,<text>曉日三山下。征程萬里初。雲陰垂野樹。秋令落郊墟。悲憤思投筆。艱危悔讀書。可憐東注水。還自到靑徐。</text>
<title>松都</title>,<text>禾黍高低遍路隅。牧童猶識舊王都。山河伯氣全消歇。宮殿遺基半有無。崇嶽暮雲移古堞。海門西日落平蕪。操鷄搏鴨千年地。枯木風多野雀呼。</text>
<title>敬次北渚相國韻 金公瑬號</title>,<text>綠水蔥籠帶夕陽。淸陰當暑作微涼。偶來勝地知誰引。未信閒行是着忙。短褐猥蒙虛左席。塵衣如得振高岡。欲將文字尋眞訣。莫向癡人諱祕方。</text>
<title>贈別南原使君</title>,<text>蛟龍城裏廣寒樓。烏鵲橋邊銀漢流。老子謾深桑下戀。使君今向畫中遊。靑春行李携琴鶴。白日仙槎傍斗牛。方略世無踰此老。枉敎平地作遨頭。</text>
<title>寄東淮亭舍</title>,<text>亭下孤舟繫薜蘿。渡頭風浪近如何。臨流目送千帆過。撫世堪誇一壑多。</text>
<title>偶成 二首</title>,<text>偶携桃杖步溪濱。磵葉林花自在春。但使聖朝無一事。不須憂樂到閒人。遲日輕風弄晩晴。藥爐茶鼎有餘淸。陶然一夢誰呼覺。柳外啼鸎三兩聲。</text>
<title>懷表弟沈德祖</title>,<text>離愁如病復如癡。千里思君鬢已絲。臨老不堪生有別。隔年何耐會無期。艱危天地春歸盡。消息雲山雁到遲。花下偶尋池草夢。好隨吾弟倒金巵。</text>
<title>寄含章</title>,<text>一番風雨送春忙。別後音書限杳茫。移宅魚龍非舊浦。繞林鸎燕又他鄕。干戈海內堪銷骨。離合人間摠斷腸。沈想彭城虛有約。幾時携酒更連床。</text>
<title>初夏口占</title>,<text>日影薰花塢。年芳近酒樽。低簷櫻結子。當砌竹生孫。半世先憂志。殘年獨樂園。浮休無一事。隨處識君恩。</text>
<title>送淸河倅</title>,<text>驛亭春晩雨隨車。別恨迢迢海一涯。芳草落花連客路。綠楊脩竹護官衙。千秋仙令如潘岳。一區名山似永嘉。可惜龍泉虛寶氣。世間人憶晉張華。</text>
<title>送元浩浩出宰南平</title>,<text>嶠南封壤窄長沙。薄宦棲棲去路賖。雲裏仙鳧廻日下。夢中芳草是天涯。山齋雨浥蘼蕪葉。水驛春深枳殼花。旅舍年光愁腕晩。想君矯首望京華。</text>
<title>偶占</title>,<text>殘骸傲兀病支離。適用人間百不宜。問舍欲尋終老計。探囊還乏買山資。穿林鳥語頻呼酒。織柳鸎梭謾索詩。報答年光心已懶。北窓長日夢嬉嬉。</text>
<title>林居漫筆</title>,<text>萬壑煙花當素封。肯敎榮落芥吾胸。喚來眞夢天黥息。壓去春醅粥面濃。閒愛林間鸎選樹。靜看庭畔鶴巢松。端居是處身仍健。時向田翁負耒從。</text>
<title>初夏</title>,<text>逶迤隨世可無菑。呼馬呼牛任爾爲。深笑寒門貧不去。秪憐衰境病如期。綠槐深巷鸎聲滑。芳草長程日影遲。報答芳辰拚一醉。此生閒味老方知。</text>
<title>重午翌日獨坐漫占</title>,<text>眼已昏花鬢已星。是身當世一漂萍。蟾經五日誠無用。龜老千年自不靈。懶計只堪歸白社。端居嬴得草玄經。提壺款款多情緖。似恨吾生慕獨醒。</text>
<title>感懷</title>,<text>紛紛華轂摠朱丹。不是親臣便熱官。富貴有時兒亦得。丈夫無命俗相看。十年世事終難了。五月田家大劇乾。經濟折衝俱已矣。漫搔愁鬢獨憑欄。</text>
<title>苦炎</title>,<text>五月今年苦鬱蒸。汗流肢體坐難勝。極知心厲多添火。深笑官銜尙帶水。煙水漫懷浮海客。雲林空想出家僧。昏昏饒睡還殊快。天外泠風夢裏乘。</text>
<title>睡起寓言</title>,<text>數畝田園一草廬。世間生活任如如。災年得酒身還健。暮景休官病少除。閒許白雲隨杖屨。靜看明月守琴書。憑軒岸幘仍舒嘯。萬里長天縱目初。</text>
<title>臨津</title>,<text>古渡呼舟子。臨流愴客情。晴波搖日影。寒葉送秋聲。宇宙纏胡羯。山河帶甲兵。人間迷路處。不獨放臣行。</text>
<title>猪灘</title>,<text>駐馬荒山下。呼舟古渡濱。風搖波皺面。潦縮石生鱗。天地猶今日。風塵偶此身。平生浮海志。空作問津人。</text>
<title>在瀋城紀感</title>,<text>數聲寒拆動邊州。遙夜南冠攬獨愁。行李袖間莊匕首。轉蓬天外夢刁頭。秋空已斷蘇卿雁。朔雪偏侵季子裘。頻上危樓勞北望。願隨滄海學東流。</text>
<title>出瀋城</title>,<text>平明歸傳喜駸駸。且免南冠費楚吟。裘褐穩衝沙磧遠。輜車輕度塞雲深。懷中尙保相如璧。橐裏渾無陸賈金。暫就驛亭成小睡。五湖煙月夢中尋。</text>
<title>晩泊婆娑城下</title>,<text>暝色延江路。孤篷枕簟涼。林風翻似雨。沙月迥疑霜。水氣連空闊。鍾聲度淼茫。渚禽驚起去。隔浦有歸檣。</text>
<title>送趙輔德子長赴瀋</title>,<text>死生今日摠堪羞。冠蓋聯翩賦遠遊。男子敢辭探虎穴。天心方卜變烏頭。秦關歸橐應完璧。遼塞行吟幾倚樓。方略金城他日事。早知髥友合封侯。</text>
<title>遼陽道中 三首</title>,<text>冷煙衰草古沙場。廢井遺墟斷客腸。探騎夜廻馳白馬。拂廬秋到煮黃羊。千鍾蘆酒難成醉。八月燕山已下霜。宇宙十年人事變。世間飜覆海茫茫。十年邊塞漲塵氛。立馬邊城路不分。碣石雨昏天接海。薊門霜落樹如雲。秋陰黯黯低平楚。山影依依帶夕曛。喬木萬家狐兔穴。遺氓空憶李將軍。白草黃雲望裏賖。路傍遺礎是誰家。山河蕭瑟人煙少。城郭荒涼暮景斜。烏啄空林啼曠野。雁驅秋雨落寒沙。惆悵堯封無處覓。驛亭終日聽胡笳。</text>
<title>瀋館夜坐紀懷</title>,<text>郵館人誰問。殘缸影半沈。漢家蘇武節。秦日魯連心。寒拆秋聲苦。邊雲朔氣深。袖中三尺劍。遙夜作龍吟。</text>
<title>順安紀行</title>,<text>衰疾寧辭險。艱危不顧身。暮年還此路。何日作閒人。白髮尋詩苦。靑山駐馬頻。平生四海眼。空自眯風塵。</text>
<title>聚勝亭夜起卽事</title>,<text>曲欄朱箔捲簾輕。江氣凄淸白露橫。半夜旅窓驚醉夢。滿山風葉送秋聲。</text>
<title>李判書大夫人宴席壽詞</title>,<text>生年甲子重周半。膝下曾孫復抱兒。王母尙靑雙玉鬢。馬家俱白五常眉。遐齡五福無前日。隆養千鍾不後時。見說蓬流淸淺地。碧桃容有未開枝。</text>
<title>送鄭德基 維城 赴東萊 二首</title>,<text>圃老乘槎已幾春。後孫才格又超倫。臨民暫借裁綸手。制勝方須緩帶身。自是廟謨柔遠意。敢論吾輩愴離頻。蠻鄕久服君家世。應說烏川復有人。頗牧今看出禁中。仁聲前路海氛空。雲霄乍颺雙鳧舃。露冕新辭一馬驄。蠻落作隣通象譯。漢邊開府壓蛟宮。休將內外論輕重。從古文人有武功。</text>
<title>鳥嶺次崔生韻 已下癸未東槎錄</title>,<text>群峯那可極。流水不堪聞。柱杖臨丹壑。回頭望白雲。關防蟠地壯。湖嶺隔山分。病脚還忘倦。登登已夕曛。</text>
<title>鳥嶺道中</title>,<text>宿昔騎驢過。今來杖節行。更留新醉墨。仍續舊題名。路險身猶健。山奇眼倍明。林泉看不厭。縱轡陟崢嶸。</text>
<title>次安東 二首</title>,<text>坐撥寒灰氣未舒。隔簾山木雨疏疏。孤城畫角三更後。滄海前程萬里餘。畏路形骸今尙在。故園消息近何如。天涯多少分離恨。拈得新詩泚筆書。峽裏煙霞望裏新。一城光景屬芳辰。山雲障日仍成雨。谷鳥爭花不避人。千里登高携酒處。百年多病倦遊身。愁中謾把淋漓筆。報答林園爛熳春。</text>
<title>次副使示韻 趙公絅</title>,<text>香案多年揮翰手。驛亭今日倚樓身。爭瞻標格堪專對。自愧疏慵托後塵。錐偶處囊寧免笑。士逢知己合求伸。淸秋完璧歸來路。擬詑朝中第一人。</text>
<title>永川朝陽閣。次板上韻。</title>,<text>野桃纔落燕初回。江閣迢迢傍晩開。選樹乍看黃鳥出。捲簾時許白雲來。沙邊芳草供詩料。波際流霞入酒杯。未向名區酬宿債。暫停征旆爲遲回。</text>
<title>鷄林謾記</title>,<text>白頭搦管記南征。到處江山琢句成。萬里長驅當熟路。一春佳節屬新晴。前朝文物千年地。古井煙花半月城。駐馬欲尋興廢跡。暮雲疏雨不勝情。</text>
<title>龍堂題主家</title>,<text>世間誰得此生涯。較勝山陰道士家。連陌甫田滋曉雨。趁溪高閣絢晨霞。巖泉近遶庭邊竹。苔徑斜通檻外花。見說閒居無一事。日敎僮僕理桑麻。</text>
<title>到東萊感懷</title>,<text>今到地窮處。此行猶未休。蓬山萬餘里。滄海一扁舟。縱有乘桴地。寧無去國愁。朝來撫雙鬢。蒲柳已驚秋。</text>
<title>蔚山宣威閣</title>,<text>碧海蓬山路不迷。偶乘詩興躡仙梯。城頭畫閣增新賞。壁裏紗籠撫舊題。當檻穠花鸎恰恰。映階遲日草萋萋。村家幸得官無事。處處農謳起野畦。</text>
<title>題東萊館</title>,<text>巨浸茫茫萬里開。大鵬飛盡霱雲堆。春深蘇蝦山邊宅。花發崔仙海上臺。勝地千秋留物色。此身今日復歸來。登高怳把浮丘袂。拾得煙霞滿袖廻。</text>
<title>留釜山謾占</title>,<text>曲欄東畔下重簾。落晩輕風入畫簷。野女春粧珠翠竝。客盤珍味海山兼。蠻船通貨輸金錫。蜒戶謀生賤米鹽。佳句恰堪題勝地。彩毫那得似江淹。</text>
<title>登釜山絶頂。望馬島。</title>,<text>八極冥濛裏。孤城縹緲間。地窮唯有水。天遠更無山。周滿曾難到。秦童此不還。男兒那計脚。今日合開顏。</text>
<title>題釣鼇軒</title>,<text>落晩孤村雨。邊笳古戍樓。鄕愁來黯黯。春色去悠悠。一路連滄海。餘生已白頭。長年無意緖。遙夜理行舟。</text>
<title>寄呈萊山明府鄭德基令案</title>,<text>嶺外雄關海上城。一區形勝近蓬瀛。臺隍壓水鯨蜺偃。樓櫓防秋劍戟明。物貨南金兼大貝。人煙綠橘間蒼橙。靑春歌管繁華地。年少遨頭政有聲。</text>
<title>次副使韻</title>,<text>南畝巾車又負春。敢論今世我知津。葵忱只欲酬吾主。鷄卜寧辭賽水神。爲報魚龍須戒路。更敎猿鶴且休嗔。愁中忽得凌雲句。妙唱堪翻點絳唇。</text>
<title>次副使韻。題釣鼇軒。三首</title>,<text>版築曾看闢草萊。星霜今忽卅年催。風塵浪跡蓬雙鬢。潦倒羈懷酒一杯。玉節迥遵桑海轉。仙槎將訪斗牛廻。餘生南北身全老。悵望黃金駿馬臺。天壤茫茫眼力窮。壯遊今世許誰同。沙頭已射三竿日。雲末微生五兩風。地主愛人携酒榼。騷翁隨興寄詩筒。偏憐漁子饒情緖。春網時分赤鯶公。鵬霄低襯霱雲平。桂魄還從脚底生。疊浪浮空風乍起。繁花當檻夜猶明。樽前捲箔三春色。天畔登樓萬古情。尺紙可知今退敵。趙州新語勝長城。</text>
<title>和奉巡相淸癯令案</title>,<text>萍水殊方本不期。故人珍重駐襜帷。燈前話舊心如夢。客裏分携鬢易絲。忽漫逢迎還是別。可堪雲樹更相思。沈吟欲報瓊瑤句。暮景偏傷沈約詩。</text>
<title>又寄巡相</title>,<text>東到蓬山路渺茫。感公前月遠相將。親朋暮景今餘幾。離恨春宵亦似長。積水際天雲盡黑。瘴煙䨪壑日偏黃。深知杜甫無情緖。謾說他鄕勝故鄕。</text>
<title>留釜山已經月紀感</title>,<text>漁戶層軒外。孤城積水湄。風高波起立。天遠日低垂。此地來經月。殊方去幾時。稽留多少恨。深恐緩歸期。</text>
<title>萊山謾占 十五首</title>,<text>嶠南表裏有山河。人物兼傳楚望多。地壓炎荒蟠析木。天開大海抱新羅。萇山曾此國如萍。蠻觸乾坤閱幾蓂。文獻世間今泯絶。海濱遺址數峯靑。蓬萊城外海冥冥。金梵山容望裏靑。往事千年無覓處。牧童猶解鄭瓜亭。釜山形勝類天成。萬曆年中始設營。債帥不知邊閫重。只看春草遍空城。天外孤雲傍晩陂。雀仙當日此棲遲。遂令海岸尋常地。點化人間第一奇。穆滿求仙事可咍。當時空向閬風廻。蓬山隔水纔盈尺。八駿何曾此地來。積氣茫茫四望開。海山如錦水如苔。吾生自是眞仙骨。默數蓬萊五往來。艨艘舸艦夜連檣。布置關防計策良。見說此時陰雨備。只輸魚菜往來忙。蠻船物貨賤如沙。大貝南金雜綺羅。陽翟自來多大賈。女娘無數倚門歌。畫角嗚嗚弄晩颸。碧天雲捲月如眉。邊城此日銷金甲。空向游人訴別離。水氣霏微夜滴窓。剛風吹入碧油幢。鄕關一夢誰呼覺。城外波濤自擊撞。簾箔低垂畫閣深。瘴煙籠樹月西沈。催傾帳裏三杯酒。澆却燈前萬里心。殘紅輕雨落毿毿。山市春陰噴作嵐。地紀自臨滄海盡。離筵猶唱望江南。偶携斑杖倚崔嵬。目力遙窮碧海隈。鹽舶曉歸多大浦。蠻檣春過太宗臺。城頭樓觀似魚鱗。城外人家住水濱。曉日風帆將涉海。夜吹簫管賽波神。</text>
<title>次從事申泥仙韻 濡</title>,<text>四無人處更無聲。詩思還如夜氣淸。雨過孤村風送浪。角吹荒戍月臨城。鄕關路遠腸堪斷。滄海波寒夢易驚。遊子此時無限意。白雲芳草古今情。</text>
<title>十五日行船洋中阻大風</title>,<text>此地人誰到。吾生本不期。層濤萬死後。斜日獨行時。野鳥歸莎岸。村狵吠竹籬。萍蓬無着處。心折此遲遲。</text>
<title>次泛海韻</title>,<text>滄海如杯水。扶桑似一毫。輕舟開快纜。萬里截層濤。疊鼓奔鯨偃。摐金蟄鰐逃。圖南知不遠。何必羨鵬翺。</text>
<title>次申從事詠倭館韻</title>,<text>瞥瞥風颿疾似飛。海中童丱着斑衣。滿船珠貝金銀貨。換得麻絲粟米歸。</text>
<title>多大浦次從事韻</title>,<text>微日下芳洲。滄津呑衆流。前途千萬里。行客一孤舟。掛席風猶澁。停橈雨不收。山河還似隔。携酒與誰酬。</text>
<title>舟夜紀懷</title>,<text>望裏扶桑路苦迂。駐篷滄海夜頻徂。濤聲挾雨偏喧聒。山色籠煙半有無。人語漁村收郭索。火明蠻舶網娵隅。從知舟楫堪酸骨。一夢因何泛五湖。</text>
<title>初一日到馬島</title>,<text>孤嶼蓬溟裏。名區地軸東。樓居疑蜃彙。閭里倚蛟宮。庭葉椶櫚碧。山花躑躅紅。神仙非妄耳。今在默存中。又海闊疑無地。山開忽有人。短衣纔掩骼。長劍不離身。習俗猶傳越。居民昔避秦。爭來迎玉節。挾路引飆輪。</text>
<title>對馬島次從事韻</title>,<text>地紀齊州外。人煙疊浪中。誰論千里遠。今見一帆通。草樹先春碧。煙霞浴日紅。寰中開別界。疏鑿是誰功。</text>
<title>初十日紀恨</title>,<text>留滯孤城又一旬。倦遊雙鬢摠成銀。林風乍定雲生嶂。槐雨纔晴月趁人。日下蓬山虛有夢。眼邊桑海杳無津。浮生苦被功名縛。形役偏從畏路頻。</text>
<title>舟中謾興</title>,<text>如此更安之。已窮天一涯。千秋謝公嘯。今日涬溟詩。二氣遙軒豁。三山乍蔽虧。靈槎將近岸。報與列仙知。</text>
<title>十八日。發鳴護屋。向藍島。</title>,<text>破浪催征鷁。臨流掣巨鼇。且須攀若木。仍欲摘蟠桃。孤嶼煙霞爛。遙天海日高。長年報風信。鐃鼓沸層濤。</text>
<title>博多浦。卽朴堤上就義處。鄭圃隱駐節地。感舊謾筆。</title>,<text>堤上成仁地。烏川擁節過。高忠懸日月。遺跡有江湖。島較田橫勝。山方峴首多。襟期知不隔。撫古一長歌。</text>
<title>發藍島。向赤間關。</title>,<text>際曉呼三老。揚帆赴水程。誰知催去意。便是欲歸情。旗脚占風候。舵頭問島名。山明炎雨過。雲捲早潮生。滄海雖飛渡。艱難實飽更。眼邊差可慰。的的近蓬瀛。</text>
<title>次泥翁冷泉津忠烈歌韻</title>,<text>崇山莫莫碧海茫茫。兩地欲濟無涯津。朴公死國妻死公。嗚呼當日公有妻國有人。男兒取義尙云罕。女嬙胡爲便亡身。九原朽骨摠昧昧。公家夫婦垂耀千千春。天荒地久自飜覆。滄海有時猶揚塵。長虹赤霓鬱未洩。萬古深冤誰得識。冷泉津沙浩浩。愁雲慘慘籠榛棘。翩然孤鶴啼向人。莫使忠魂來對臆。</text>
<title>上關舟中。復用副使韻。</title>,<text>海門天險此重關。回顧江河總等閑。未夏瘴炎烘似火。不時風浪湧如山。津邊蜒戶依沙密。浦口陰雲羃地頑。眼界可知非我土。客程隨處苦凋顏。</text>
<title>題觀音寺 一名福善寺</title>,<text>竹房高出鬱岧嶢。欄檻憑虛勢動搖。眼界盡收天界闊。洞門低壓海門遙。扶桑曉日當窓浴。蓬島紅雲入座飄。銀渚秪堪容一葦。不須烏鵲架成橋。</text>
<title>次鬝翁韻。贈洪長老。趙副使一號</title>,<text>道人胸中呑大象。道人眼底無苦海。蒲團宴坐守玄我。一氣千息還無餒。淸如摩尼照濁水。炯如薝葍開紅蕾。雲衲今成出水蓮。善眼却向三山嵬。身携陶土與稻畦。萬里浮杯歌款乃。波神奔走伏呪功。毒龍狂蛟皆遠辠。長將慧劍加磨礱。拂拭明鏡無時怠。扶桑之岸東院西。候我靈槎艤船待。妙諦不但參佛祖。博識還能辨豕亥。得師眉睫聞師語。兩耳颯颯除盯䏁。坐睨神骨欲冠顚。要使蟬冕映華彩。翩翩爽語似蜜殊。高價不數珠百琲。慙吾與師不同道。早向舜殿歌賡載。玄談久負支道林。左癖空傳杜元凱。今來只諭南越王。不願功名登鼎鼐。賴師前路道金篦。頓覺胸襟少尤悔。芳蓮脩竹許結緣。瑤草仙山期共採。人間我是夫鐵脚。物外師今忍慾鎧。逝將追逐煙霞裏。一念未許浮雲改。淨洗丹田反我眞。翦盡荊棘滋芳茝。蓬流淸淺任適來。萬事唯堪聽眞宰。成佛寧居靈運後。佳句元非子美猥。共君聊浪廣莫鄕。擧扇風塵恐我浼。</text>
<title>錄贈恕上人求和</title>,<text>善眼如花向我開。海天千里佛光來。空門共祖曹溪印。詞壘堪奴賈島才。破衲幾年長面壁。短筇今日穩乘杯。龍鍾亦得參禪寂。歸路行當號萬回。</text>
<title>初六日自室津行船</title>,<text>渺渺層濤裏。茫茫獨去時。雲霞迎遠客。魚鳥送征旗。波日天疑轉。帆風岸似移。長途猶未盡。還自算歸期。</text>
<title>舟次河口 此是海程盡處</title>,<text>泛海今三月。艱難已備嘗。水程臨岸盡。舟子落帆忙。轉覺離鄕遠。猶聞去路長。平生五字律。隨處入奚囊。</text>
<title>大板城</title>,<text>蠻浦新開府。平酋舊作都。江山雄攬結。城郭壯規模。舟楫傍通越。滄溟遠抱吳。長堤三十里。臺榭映重湖。</text>
<title>十三日。乘綵船。發大板城。向淀浦。</title>,<text>綵纜牽江色。輕風颺夕流。遠煙低廣野。前路入芳洲。簫鼓穿雲咽。樓臺夾岸稠。乘槎凌漢渚。何似此中遊。又渚雲輕捲晩潮廻。水色天容上下開。仙界夜深風浪靜。滿江煙月放船來。</text>
<title>十四日次倭京 二首</title>,<text>童丱當年此避秦。海中風壤更宜人。山河氣色浮天地。草木文章別世塵。亂瀑夜懸淸水寺。輕帆靑簇宇治津。靑莎白石明如洗。仙界雲煙望轉新。海外繁華數洛陽。眼邊雲物卽仙鄕。川原錯綜煙霞氣。樓榭氤氳草樹香。竹翠近窓涼似水。林霏和月夜疑霜。星槎此日金閨客。欄角尋詩興轉狂。其都自稱洛陽。</text>
<title>次岡崎</title>,<text>夾街花竹路盤回。縹緲孤城畫裏開。江路霧收靑嶂出。水村天遠彩雲堆。連洲橘柚人煙盛。蔽海帆檣賈客來。賓館夜深排勝讌。九枝燈下玉爲杯。</text>
<title>江尻</title>,<text>大野茫茫碧樹稠。粉樓丹閣迥添愁。雲開富士窓前出。地拆天龍檻外流。老去萍蹤悲作客。夜來梧葉又鳴秋。郵亭點檢歸時橐。萬里行裝一弊裘。</text>
<title>夕抵藤澤</title>,<text>藤澤千年地。星槎萬里程。平原蟠井絡。大野入蓬瀛。樹密蟬聲鬧。山明雨氣晴。奚囊知日富。詩意更縱橫。</text>
<title>白露</title>,<text>白露團淸影。新涼轉早秋。年來長作客。老去不禁愁。世故逢多難。行裝費遠遊。自然關百慮。隨處賦登樓。</text>
<title>旅夜</title>,<text>野寺挑燈耿不眠。故園西望意茫然。秋天尙斷傳書雁。炎海唯看跕水鳶。葭琯一年三變律。桂輪千里六回圓。深更謾撫貂裘弊。悔失經營負郭田。</text>
<title>夜</title>,<text>小雨收莎徑。歸雲斂海峯。疏簾秋見月。古寺夜鳴鍾。心弱尋詩苦。年衰向酒慵。深更偏不寐。窓外咽寒蛩。</text>
<title>江戶漫筆 二首</title>,<text>街上人肩匝地維。汗珠成雨衽成帷。稚兒學語猶橫劍。美女當罏摠畫眉。舊蹟尙傳徐福廟。遺氓共祭秀忠祠。風謠夜向閭家採。潛說年來武備嬉。形勝名區次第過。此身如得度恒河。江山處處堆金碧。庭院家家艷綺羅。田土冀靑皆上上。甲兵秦楚更多多。桑弧自是男兒事。銅柱曾經馬伏波。</text>
<title>悶</title>,<text>旅泊蠻鄕日。秋風更颯然。不禁愁伴客。便覺夜如年。古郭歸雲斂。遙空片月懸。故園滄海外。書札竟誰傳。</text>
<title>次龍洲。用杜陵秋興八首韻。趙副使號。</title>,<text>野寺蕭疏倚橘林。暮山雲捲玉森森。秋生柳巷蟬猶噪。夜久筠窓月自陰。莊舃不禁懷土念。馬卿偏惱倦遊心。寒衣節候知無幾。愁絶蠻鄕處處砧。年紀蹉跎暮景斜。殘骸傲兀鬢成華。歸田未就淵明賦。扶病空乘博望槎。北海淸霜凋玉節。汴城寒夢攪金笳。殊方此日登樓處。深愧江郞筆退花。漫捲疏簾對落暉。暮年偏覺宦情微。曾從滄海甘龍臥。悔向靑雲學鳥飛。宇內風塵無日了。世間蹤跡與心違。形骸土木俱銷盡。未信商顏勝後肥。世事年來若累棊。萬方多難有餘悲。干戈滿地仍今日。玉帛朝天更幾時。遼塞草枯烏未白。上林秋早雁偏遲。脩名不立身空老。家國昇平秪夢思。閱盡蓬萊海上山。神仙宛見默存間。男兒壯志來銅柱。暮景歸心入玉關。愁裏頻看雲裏月。客中偏換鏡中顏。深憐旅館淸宵夢。日向金門趁曉班。客窓連夜夢刁頭。搖落江鄕又是秋。積水長天朝暮影。鬢絲禪榻古今愁。行莊漫似籠中鳥。身世長慙海上鷗。脫得名韁醒亦可。不須多事乞涼州。處世慙無濟世功。半生虛老路岐中。還將衰鬢千絲雪。來駕滄溟萬里風。杯面瓊漿和露白。岸頭山葉浸霞紅。人間倚伏聊隨分。得失寧煩問塞翁。坡山南畔水逶迤。千頃琉璃似渼陂。池面不無擎雨蓋。籬邊亦有傲霜枝。十年天地山河變。一別江湖歲序移。惆悵此身歸未得。夢中蘿碧尙垂垂。</text>
<title>二十三日。發向日光山。午憩。</title>,<text>澶漫長郊傍海涯。岸回堤曲路逶迤。吳松水落魚仍美。夢澤秋生稻欲垂。芳草白雲連野徑。綠杉蒼橘繞村籬。吾生行役偏多事。一望煙霞一詠詩。</text>
<title>二十四日。午憩新栗橋。</title>,<text>驛亭微雨不成泥。芳草靑莎送馬蹄。幷絡絲聯江左右。松篁陰覆路高低。晴虹百尺遙橫水。鹽舶千檣半隱隄。行役已窮天地表。世間鴻跡遍東西。</text>
<title>夕抵宇都宮</title>,<text>驛亭終日怯衝泥。暝色迢迢意轉迷。疏雨亂雲山遠近。斷橋欹岸水東西。功名漸覺輕蟬翼。行役空愁脫馬蹄。暫借竹床憑旅枕。夜來秋氣漫悽悽。</text>
<title>宇都宮夜號</title>,<text>庭葉秋聲落。沙村雨氣沈。疏簾搖燭影。寒砌咽蛩音。久客愁誰語。長途鬢易森。寂寥蠻館裏。偏攪故園心。</text>
<title>日光山 三首</title>,<text>下野名區日域東。二荒形勢孰爭雄。寒山文字藤原筆。覺路伽藍勝道宮。仙鶴尙棲臨瀑社。靈蛇曾辦濟川功。龍鍾亦悟前身事。今得玄珠罔象中。天外仙山碧四圍。雨餘靈鷲健如飛。峯巒擁護輪王宅。雲錦縱橫織女機。風送鳳簫聲縹緲。日蒸金穴影霏微。平生九節盧敖杖。走上丹梯一振衣。一區形勝擅東南。天末微茫碧似藍。禪月法雲慈覺寺。玉沙金地寂光菴。瀧頭亂濺千層瀑。峯頂中涵十里潭。深笑杜陵曾有恨。此身今日得窮探。</text>
<title>日光寺</title>,<text>複嶂層巒一徑穿。上方臺殿倚山巓。天花乍拂杉松落。佛日遙依薜荔懸。經院暮雲猿學定。講壇深夜虎參禪。吾生宿障今堪脫。擬與胡僧結淨緣。</text>
<title>贈大僧正南長老 時年一百三十餘歲</title>,<text>東來始入大羅天。聞有長生不死仙。歲序已周三甲子。容顏猶似舊丁年。方瞳入夜縫霜衲。健脚抛筇陟翠巓。堪恨此身塵累重。却從沙界負參禪。</text>
<title>宇津宮有感</title>,<text>此日吾初度。餘生已暮年。桑弧眞自誤。萍跡轉堪憐。旅夜消三百。鄕程隔六千。遙知諸小弟。應恨失團圓。</text>
<title>聞笛</title>,<text>江城深夜笛。愁殺白頭翁。天地南溟外。雲山北望中。流光連蟋蟀。寒雨落梧桐。所愧同文木。何須恨轉蓬。</text>
<title>次從事箱根湖韻</title>,<text>富岳延根紫翠酣。劍鋩新淬出塵函。龍門壓海蟠窮陸。鼇頂成盂貯碧潭。靈派定從銀漢落。眞源長與霱雲參。坎離一竅何年鑿。星斗遙光入夜涵。天外莫論雲夢九。世間堪數楚江三。晴波拭面光欺練。霽色浮空影似藍。潤及蘿煙霏作雨。氣蒸莎徑噴成嵐。轟豗時聒風雷盪。吐納都將日月含。地勢最高山半割。涓流不讓水偏貪。極知凝湛深無底。俯掇魚蝦勢不堪。神物露形鬐鬣壯。仙翁駐節羽毛鬖。陰湫蛟縠應長織。幽窟驪珠孰可探。長向石門開蜃市。更聞沙渚伏砂龕。吾生適會乘槎至。勝境今因履險諳。萬里已能留馬跡。十洲如得控鸞驂。扶桑析木憑陵過。玄圃丹丘仔細談。畏路驅馳非敗北。壯遊襟抱當圖南。平臨大澤千尋浪。乍擘靑林數寸柑。胸似滄溟呑浩浩。眼如虓虎視耽耽。唯憐太史今多病。欲紀名區面發慙。</text>
<title>初六日還發江戶</title>,<text>一秋蠻館苦凋顏。今趁鷄鳴穩出關。天外靈槎當八月。客邊歸路是三山。唯將忠信行蠻貊。合有神明護往還。逸興翩翩身似健。馬蹄輕度海雲間。</text>
<title>夕次藤澤</title>,<text>碧海平沙外。孤村亂水間。林鳴風舞葉。窓黑雨昏山。自笑泥鴻跡。今同野鶴還。一年長在路。那免鬢毛斑。</text>
<title>登箱根嶺絶頂</title>,<text>二氣沖融截海垠。却從高頂撫星辰。江河僅辨三條練。區宇還同一聚塵。列岫攢鋩森古劍。亂流成瀑掛脩紳。吾生堪詑歸來路。脚底風雲步步新。</text>
<title>夕次藤枝</title>,<text>一區華館橘成林。三徑煙蘿紫翠深。門外竹橋憐再渡。水邊花榭憶曾臨。秋生古巷槐陰薄。簾捲層軒岳色侵。堪笑往來何所得。白頭空苦覓詩心。</text>
<title>夕抵濱松</title>,<text>閱月重經此驛亭。征驂仍憩舊風櫺。緣谿碧葉今微赤。綴樹黃柑尙自靑。日暮瘴雲還遠壑。夜深疏雨過空庭。燈前自笑人間跡。身世飄颻水上萍。</text>
<title>仲秋次岡崎。漫占錄奉龍洲泥仙。</title>,<text>玉露霏空樹似煙。水村涼月十分圓。淸秋佳節當三五。滄海歸程隔六千。萬事暮年都已矣。一樽良夜却茫然。廣寒高處寒應早。南極心懸北斗邊。</text>
<title>岡崎仲秋夕口號</title>,<text>虛館沈沈鎖碧蘿。忽看明月此宵多。良辰縱飮非難事。浮世流光奈老何。涼露下時風拂樹。亂蟬吟處葉辭柯。誰人更弄三聲笛。遙夜多情和我歌。</text>
<title>次洪長老仲秋韻</title>,<text>天捲纖雲特效奇。仙娥如自赴佳期。金波亂皺當階水。玉葉微翻入戶枝。千里歸心風外笛。一樽淸興畫中詩。吾生自有凌雲氣。當日銀橋爾是誰。</text>
<title>夕次大垣 二首</title>,<text>縹緲棲居控碧岑。鷓鴣啼處彩霞深。城根搖漾滄浪水。野外微茫橘柚林。更柝夜閑千雉月。寒衣秋擣萬家砧。水村年少翻鹽井。江市朝朝販白金。隱隱叢林積翠間。亭臺樓觀絶塵寰。齊郊鳴吠連千里。楚國城池壯百蠻。形勝有餘兼粟粒。繁華無比更雲山。吾生自詑非凡骨。天外仙區往復還。</text>
<title>二十日過信長城</title>,<text>高壘層臺已盡頹。舊都喬木楚猿哀。英雄霸業今蕭索。宮觀餘基遍草萊。溪路日沈殘靄合。野堤風急晩潮回。當時興廢俱如夢。只有雲山四望開。</text>
<title>二十二日留倭京</title>,<text>野寺重遊地。蠻鄕久客愁。草蟲偏咽夜。風葉已驚秋。雲海鄕關隔。星霜歲色遒。那堪移帶眼。頻自撫刀頭。</text>
<title>夕泊平方</title>,<text>旅棹依沙岸。秋江澹晩晴。渚煙迷極浦。山葉隱層城。暝樹寒無影。空灘乍有聲。白鷗多意緖。偏向棹邊迎。</text>
<title>二十七日。曉發平方。向大板城。</title>,<text>水宿山行不計程。旅帆催發趁鷄鳴。順流西下仍忘遠。起視東方尙未明。沙渚眠鷗驚棹過。柳磯晴漲覺潮生。篷窓靜聽舟人話。煙樹微分大板城。</text>
<title>遣懷</title>,<text>望裏怡顏處。閑雲澹晩姿。愁邊適意事。穩字入新詩。淸夜還須飮。歸期亦不遲。遙知故園菊。應有未開枝。</text>
<title>重題大板城</title>,<text>幷呑割據摠成塵。城郭猶傳舊攝津。梅發難波香陣陣。水涵龜井碧潾潾。帆檣夜遡平方月。簫鼓春愉住吉神。形勝一州殊壯麗。風煙今屬倦遊人。</text>
<title>初五日。仍留攝津西本寺。</title>,<text>郵店秋風落。征途碧海賖。遙空無白雁。佳節負黃花。世難身還累。愁多鬢已華。何時辭俗務。歸釣漢江槎。</text>
<title>夜坐復用前韻</title>,<text>暮景仍迷轍。殊方更問津。黃花如笑客。白髮故侵人。身老詩情少。秋晴物色新。郵亭無可語。唯與短檠親。又身世愁中老。鄕山夢裏賖。淸霜凋百草。旅橐寄三花。霧樹埋秋影。風蓬閱歲華。征車宜早轄。門外繫星槎。</text>
<title>自河口夜行</title>,<text>悍索高張十幅蒲。更敎風伯穩前驅。紅雲浸海波如錦。片月流空露似珠。萬里靈槎凌浩渺。十洲仙侶可招呼。天容水氣虛明處。身世居然在玉壺。</text>
<title>夜泊兵庫</title>,<text>客帆深夜泊晴灣。漁火微明積水間。郵館啁啾蠻語沸。一城驚報客星還。</text>
<title>重九留室津 二首</title>,<text>金風已作十分涼。水國窮秋雁幾行。四顧靑山非故國。一年佳節又重陽。龍山落帽渾無興。鯨海乘槎更望鄕。客程不堪今日恨。却將詩句答流光。雁下汀洲葉盡飛。野煙和雨細霏霏。江風有意侵烏帽。蠻店無人送白衣。南紀謾驚新節序。東籬空想舊芳菲。園翁溪友年年會。回首滄波事事違。</text>
<title>卽事 六言二首</title>,<text>山氣淡粧濃沫。村居翠竹蒼松。日落煙波渺渺。雲開樓榭重重。雲裏數聲邊雁。門前萬頃滄波。月出征帆依岸。風多宿鳥移柯。</text>
<title>初十日仍留</title>,<text>簾幙沈沈倚晩晴。野磯潮落暝煙生。江風阻纜全無信。霜月隨人倍有情。萬里客程天共遠。九秋雲物夜偏淸。衰遲自切思鄕念。海外那堪聽雁聲。</text>
<title>遣懷</title>,<text>暮景長爲客。危塗患有身。光陰雙轉轂。滄海四無隣。臥病憐南菊。登樓望北辰。世情俱脫落。詩句尙淸新。極目秋天外。悲歌野水濱。年年重九會。懷舊一傷神。</text>
<title>夜泊津和</title>,<text>荻花楓葉傍沙洲。浦口停橈聽夕流。天闊雁聲來遠嶼。夜深蠻語在孤舟。衰遲不棄人間事。漫浪偏成物外遊。仙界月明生逸興。玉簫聲徹海門秋。</text>
<title>十六日曉發津和</title>,<text>客程淸夜一帆催。千里三山取次廻。天外莫愁浮海去。月中還得御風來。狂呼玉兔求仙藥。醉跨金鼇作渡杯。墮地壯遊男子事。幾人今古到蓬萊。</text>
<title>朝到上關</title>,<text>千里長程瞥瞥催。客星今傍九秋廻。蓬窓捲箔靑山入。蘆岸停橈白鳥來。好是壯遊超汗漫。不妨仙界暫徘徊。依然物色供淸興。沙際黃花索笑開。</text>
<title>次泥仙登上關北樓韻</title>,<text>九秋今日亦良辰。山菊凌霜月趁人。復有樓居供絶勝。遂令詩意鬪淸新。長松密竹排丹壑。彩霧閒雲漾碧津。但使琅玕輸騁望。莫將詞賦效安仁。</text>
<title>舟中漫題</title>,<text>奉勑天東幹事回。快帆今日過蓬萊。連洲煙樹依微過。前路江山次第來。萬頃風濤身尙健。九秋雲物眼偏開。平生玉署絲綸手。獨倚征篷擧酒杯。</text>
<title>夜泊一岐島</title>,<text>曾向津亭費苦留。又從歸路繫行舟。光陰客路驚霜雁。來往煙波慣海鷗。短髮謾添潘令恨。畏塗偏悔子長遊。堪知萬里封侯略。不及漁樵守一丘。</text>
<title>二十六日。仍留一岐島。</title>,<text>渡口風偏惡。天邊客未歸。郵亭寒淰淰。鄕路遠依依。拄杖看鯨鬪。憑軒數雁飛。深憐濟川楫。連日繫沙磯。</text>
<title>二十七日夜。還泊馬島。</title>,<text>江路篝燈點點明。夜深還泊馬州城。蠻童聚岸多知面。渚鳥迎船似有情。南菊已開今日淚。萬松猶出舊鍾聲。朝來可望鄕關路。老體堪知步步輕。萬松。島中寺名。</text>
<title>橘</title>,<text>金丸初熟味偏佳。筐篚年年貢玉階。見說奇苞多產楚。更聞仙種未過淮。芳名久播靈均頌。美事曾傳陸績懷。可惜珍甘留此地。孤根長托瘴江涯。</text>
<title>枇杷</title>,<text>嘉木人間此最奇。甘津如蜜露爲肌。離離子結盧家種。樹樹香傳杜甫詩。遍閱氷霜成夏熟。不隨桃李媚春姿。天寒草木今搖落。可愛瓊葩獨滿枝。</text>
<title>夕抵鹿川</title>,<text>眼底煙波白。沙邊酒幔靑。渚雲低黯黯。山日落亭亭。流序逢秋月。殊方久客星。悲歌南極外。垂老愧浮萍。</text>
<title>二十日夜</title>,<text>七月中旬夜。孤城萬里身。開軒秋氣入。携酒月華新。暮景長爲客。浮名謾誤人。故園滄海外。回首一沾巾。</text>
<title>西泊舟中夜占</title>,<text>沙際潮回一望平。渚禽啼散悄無聲。天低海闊雲千片。斗轉參橫夜五更。起向水程論遠近。坐占詩句課陰晴。深憐半世飛騰志。投老空爲萬里行。</text>
<title>臘月十三日苦寒謾占 二首</title>,<text>起向深更費點燈。睡蛇驚走夜嚴凝。寒侵蠟甕椒香少。冷透鰥衾錦幅稜。山雪映窓疑曉月。野煙沈壑渾層氷。秪殘宿障凌雲氣。拉得窮陰老亦能。退殘衰日隱重雲。六合凌兢暮雪紛。風后鋒鋩尖匕首。玄冥苛刻劇商君。髥氷偏礙傾深酌。指直還難檢古文。剛笑酸寒甘自守。世間無慕黨將軍。</text>
<title>自嘲</title>,<text>頭白吾生未免癡。向來慵放忤群兒。蚊山久負身宜躓。舁彀輕游悔莫追。狹路已回曾出足。索居重炙舊揚眉。遼丸秋奕難醫病。猶向詞壇愛色絲。</text>
<title>憑几</title>,<text>乍憑烏几一長歌。萬事人間摠是魔。詩骨苦嫌葷血重。宦蹤偏惱路岐多。庖刀塵蝕今無用。羲馭梭飛可奈何。惟有半生如斗膽。尙從耄老未消磨。</text>
<title>贐別尹天與令公出牧洪陽 二首</title>,<text>功名寧數執金吾。坐挈洪陽刺史符。天外乘龍堪得得。世間跨鶴有夫夫。貂蟬借潤周郞鬢。魚蟹輸珍阮氏廚。到日如皐應撫掌。免敎辛苦酒家罏。邑子歡聲動海隈。鳳池新輟侍臣才。東床坦腹王郞去。南國遨頭尹鐸來。酣夢洞房嫌早起。壽樽華館趁春開。金川月岳經行地。珠翠還應擁馬廻。</text>
<title>白雲樓</title>,<text>物色分留黃鶴樓。何人持贈此江頭。無心解傍山中起。不繫堪從臥後遊。紅葉下時依嶺樹。綠蘋多處涴沙鷗。知君來往招呼地。閒說生涯似爾浮。</text>
<title>喜聞淸陰先生得還灣上 二首</title>,<text>隔年燕塞夢刁頭。歸臥龍灣古驛樓。未及故鄕應一笑。眼中江漢學東流。宇內兵塵苦未開。衣冠顚倒走龍堆。堂堂萬世尊周義。今喜先生辦得來。</text>
<title>巨源初度日。寄干支體。</title>,<text>吾季今成七尺身。願聞眉壽自天申。生貞陶令斜川歲。月直周家曲水辰。深恨泥塗銷甲子。更傳蓬矢屬庚寅。男兒窮達終須命。莫向樽前話苦辛。</text>
<title>紀恨</title>,<text>暮年隨世便如愚。韜舌渾忘辱壯圖。堪笑此身虛有臂。屈伸今日不由吾。</text>
<title>過撲石峴紀感</title>,<text>新墳古塚似魚鱗。貴賤誰分一聚塵。報與長安名利客。莫將豪富謾驕人。</text>
<title>感懷</title>,<text>簪紱身如縛。機關面發紅。向來魚鳥樂。今似馬牛風。世態方千變。朋倩倂一空。餘生貪自保。濡忍畏途中。又錯做人間事。寧禁夢裏驚。成名眞耐辱。隨俗亦全生。去就難從性。窮通不繫情。寸心猶似月。偏向暗中明。</text>
<title>寄叔向</title>,<text>急難深知國士風。求公當在古人中。休論雙鳥三年別。自有靈犀一點通。時序謾同東逝水。雲天今斷北歸鴻。郵筒欲寄平安字。摠爲情多句未工。</text>
<title>贐別林載叔令公出宰安東 墰</title>,<text>五馬翩翩路不賖。葛洪南去覓丹砂。秪今詩禮推東魯。終古江山說永嘉。秋後酒村供柏葉。閣邊詩用動梅花。龍鍾恨乏扶搖力。此日泥塗鬢易華。</text>
<title>春恨</title>,<text>化工調物懶回春。三月長安雨雪頻。花事林園渾寂寞。曉窓鸎語獨精神。</text>
<title>睡起謾吟</title>,<text>蓬門寥落閉蒼苔。衰疾愔愔暮景催。濩落少無諧俗韻。迂疏元乏濟時才。那無田畝堪歸去。何事功名復倘來。一榻輕風鸎語澁。水雲多處夢初廻。</text>
<title>擬和白燕</title>,<text>趙女新粧映夕曛。齊紈裁作舞衣裙。月明珠箔看難定。花發梨園影不分。掠水乍疑雲片片。入簷翻似雪紛紛。瑤光羞混沙邊鳥。玉蕊宮中戀舊群。</text>
<title>赴衙謾筆</title>,<text>畏塗遊宦愧支離。南畝巾車又負期。三釜未酬烏鳥養。一春空憶鶺鴒詩。黃梅佳節千家雨。靑鏡流年兩鬢絲。深恨天黥吾自取。却隨簪笏赴官墀。</text>
<title>酬大學士</title>,<text>我如曺鄶不成邦。今日看公筆似杠。筋力從韓碑柳記。詞華較陸海潘江。翛然明月投虛牝。怪底晴虹貫夜窓。衰白敢辭爭觜距。秪堪堅壁斂麾幢。</text>
<title>默坐試筆</title>,<text>懶慢寧堪久曳裾。一簷疏雨恨離居。冥行已失藏蕉鹿。拙宦迨同上竹魚。少不如人今老矣。世無知我盍歸歟。庭槐磵柳濃陰地。坐想南山有弊廬。</text>
<title>暮春謾占</title>,<text>六十垂垂至。煙花衮衮來。素交唯好月。靑眼只深杯。倦枕誰呼起。詩情更喚回。一筇芳草路。時雨洗輕埃。</text>
<title>謾興</title>,<text>乍草閒居賦。仍成謾興詩。柳塘新雨後。花徑夕陽時。留客論棋品。呼兒理釣絲。提壺呼款款。還合托心期。</text>
<title>送關東朴都事</title>,<text>縹緲蓬壺若箇邊。一秋飛傳去翩翩。霜稜乍拂臺中柏。風裁今爲幕裏蓮。聞說諸天開世界。羨君平地躡神仙。方回若遂分符願。擬折長腰向少年。</text>
<title>偶興</title>,<text>偶把一筇出。時從三徑還。村煙芳草外。樵路白雲間。雨氣偏生水。秋容半入山。任情吟秀句。詩意十分閒。</text>
<title>謾筆</title>,<text>軒冕曾知足。勳名久掉頭。世情輕弊帚。吾道合乘桴。山暗雲生夕。林喧雨送秋。暫休天下念。閒臥水邊樓。</text>
<title>感遇 三首</title>,<text>躍馬鳴珂已幾年。向來勳業畫凌煙。人間富貴堪知足。不必經營負郭田。落晩街頭喝道催。諍臣扶醉出霜臺。平時談喙逾三尺。今伏靑蒲噤不開。宰割山河占得多。卅年高枕更誰何。人間世界無閒地。惟有淸風度碧蘿。</text>
<title>秋日端居 二首</title>,<text>處世方知與世疏。暮年惟願鎭閒居。挑燈不厭逢人話。泚筆時多得句書。梧葉雨聲秋到後。草花蟲韻月生初。笑他一夜支離夢。復逐簪裾到石渠。瓦盆白酒小園蔬。風味多多稱索居。貧固士常心亦泰。貴非吾願夢還疏。催添罏炭煨新栗。謾爇松明讀古書。籬外淸潭秋水淺。更呼僮僕去叉魚。</text>
<title>移諫院紀懷</title>,<text>十八年前獻納臣。世間今日尙爲人。重瞻紫闥心如夢。再入玄都淚滿巾。衰白極知難強力。片丹猶自不謀身。鋪茵愧對公忠字。末路娟媸久混眞。</text>
<title>晩起試筆</title>,<text>小窓紅日已高舂。醉臥茅亭睡味濃。稍喜端居無一事。可知閒趣敵千鍾。山門雨霽煙霞爛。江路秋生紫翠重。三徑不須容二仲。只呼沙鳥許相從。</text>
<title>偶題避間</title>,<text>齒豁同韓子。耳聾似許丞。鬢留千丈雪。官帶一條氷。筋力衰難強。杯觴病亦能。醉中仍覓句。詩意却飛騰。</text>
<title>諫掖偶題</title>,<text>丘壑初心竟謬悠。聖恩今許廁英游。渾忘病臂經三折。且強衰顏忍一羞。宦味婦嗔淸似水。諫書人笑曲如鉤。紫薇花下奔趨地。猶記滄浪沒白鷗。</text>
<title>禱雨終南。得雨志喜。</title>,<text>雲漢深憂軫彩眉。一時圭璧四奔馳。微臣幸借天瓢瀝。靑瑣今騰賀雨詩。</text>
<title>奉酬汝萬寄詩</title>,<text>到手和珠却睡蛇。展來昏膜炫光華。源流大曆眞三昧。恢拓黃初自一家。曾見謝庭人似玉。始知江令筆生花。龍鍾強力酬高唱。盡日勞神劇算沙。</text>
<title>幽棲</title>,<text>軒冕非良貴。江湖作散人。煙霞元宿債。鷗鷺是芳隣。沙漲桃花浪。樽開竹葉春。平生白羽扇。不受庾公塵。</text>
<title>贐別閔三陟仁甫</title>,<text>神仙無分老如期。幾向名區費夢思。今日更遭窮鬼笑。故人來索贐行詩。人間地說眞珠勝。海上山唯太白奇。年少宦蹤殊快活。不關雲翮暫差池。</text>
<title>紀感</title>,<text>曾卜幽居理稻畦。有時牽興出沙堤。溪邊襏襫陳魚立。腰裏笭箵採藥携。望眼幾窮山遠近。瘦筇長繞水東西。仙棋到老終翻局。野鳥今愁久失棲。</text>
<title>春日謾占</title>,<text>恩暇彌旬久掩柴。一庭雲物霽還佳。緗桃辭樹時飄檻。紅藥披房已覆階。高枕未容尋睡理。濁醪剛得動詩懷。筠簾且莫褰欄角。怕看車塵漲九街。</text>
<title>送別金茂長</title>,<text>王化南鄕路苦遐。假君長袖理長沙。淸霜乍輟臺中草。惠雨新霑縣裏花。剸割豈消空雀鼠。呴濡行復變龍蛇。知君高臥仍收最。不日徵招降紫麻。</text>
<title>林居謾筆 二首</title>,<text>一投簪紱覺身輕。放浪江湖只任情。頻伴沙鷗論莫逆。復招雲衲話無生。意行無馬釣無鉤。水北山南任去留。戰向紛華收一勝。眼從霞表恣冥搜。</text>
<title>初秋謾恨</title>,<text>世緣投老縛朝班。膠擾都無一日閒。捷疾歲華如轉水。退殘詩力若登山。耕雲釣月愁中夢。點雪斑霜鏡裏顏。舊翼桑楡非宿願。愛看飛鳥亦知還。</text>
<title>淸心樓</title>,<text>簾箔高褰落照時。曲欄淸賞愜新詩。江披西子殘粧面。山抹文君淡掃眉。孤鶩遠從霞外去。片帆頻向鏡中移。靑帘更颺桃花洞。望眼句添一段奇。</text>
<title>白蓮</title>,<text>氷姿粧點水仙家。衣被新裁浣後紗。洗去何顏看轉瑩。劈來荊玉淨無瑕。秋生曲漵回春雪。夜久寒塘混桂華。更有天香薰几席。不消穠艶絢晨霞。</text>
<title>舊遊記事</title>,<text>十丈雲帆萬斛舟。昔年將命向蓬丘。鵬霄鼇極斯須過。暘谷扶桑次第收。彩蜃晝籠江戶市。金烏曉翥攝津樓。男兒一出人間世。到此方堪說壯遊。</text>
<title>樹下謾占</title>,<text>匡時無術乞歸遲。趨走朱門氣亦疲。萬事依違供晩景。百年行止負休期。官高每愧才還拙。性懶唯甘世不知。堪笑家居猶畏影。一筇頻向樹陰移。</text>
<title>寄北伯李子善令案 基祚</title>,<text>故人官況近如何。千里分離歲再過。摠爲知音今世少。不堪垂老別時多。秋風未鼓山陰柁。夜月空傳水調歌。吾道邯鄲俱失步。可能同泛五湖波。</text>
<title>新秋夜雨口占</title>,<text>井梧一葉落庭苔。坐覺年華日日催。三伏炎蒸何處去。五更風雨渡江來。蛩聲悽切搖愁夢。山意蕭騷入酒杯。分付兒童修舊社。柳邊先築子陵臺。</text>
<title>淸齋</title>,<text>伏枕淸齋晝掩扉。不嫌門外客來稀。林園暮色逢秋瘦。藥圃新根帶雨肥。閒斫竹竿分遠磵。靜裁蘿碧作初衣。兒童笑報漁村味。無數銀鱗上釣磯。</text>
<title>睡起謾題</title>,<text>瘦筇無意涉陶園。車轍從他斷翟門。詩意到閒偏得得。睡魔當晝亦昏昏。庭邊鳥語來深樹。郭外炊煙起遠村。癡腹喚回那有事。此翁忘世復忘言。</text>
<title>奉呈淸陰相國</title>,<text>三霜燕獄畫蘭身。羌虜猶知國有人。可但魯連稱烈士。合將蘇武第功臣。黃鍾未許居東序。白社徒聞拱北辰。早晩蒼生應副望。八旬精力尙如神。</text>
<title>悼淸陰相國 二首</title>,<text>重圍哭裂帝秦書。直道文章是緖餘。漢使嚙氈終保節。楚臣辭相遂移居。東山雲臥人爭惜。南極星沈國便虛。他日綱常傳信史。二難忠烈更誰如。憶曾窮谷作寒灰。頻荷山公命駕來。乍別音書猶陸續。每憐踪跡渾塵埃。馬因顧眄仍收骨。魚爲呴濡謾曝顋。今日帲幪還失地。此生懷抱向誰開。</text>
<title>高枕</title>,<text>老人滋味是疏慵。高枕風軒敵萬鍾。三黜不曾悲失馬。千金惟悔學屠龍。紅塵已袖絲綸手。白酒時澆碨礧胸。是處可知無一事。滿窓晴旭睡猶濃。</text>
<title>聞鵲噪</title>,<text>隔窓朝鵲語査査。似報東籬爛熳花。起向床頭尋長物。錦袍堪典酒人家。</text>
<title>月夜謾吟</title>,<text>半生簪弁困風霜。此日休官興甚長。貧似有情留不去。心因無事老猶狂。東籬物色閒中是。南郭形骸坐後忘。雲捲碧空山月白。急蒭新酒答淸光。</text>
<title>懷友</title>,<text>漠漠塵沙合。茫茫江漢流。古人雙過鳥。今世一浮鷗。謾聽山陽笛。虛移剡曲舟。瑤徽無處奏。窮巷暮蟬愁。</text>
<title>自嘲 二首</title>,<text>形如枯木鬢成絲。到處堪稱事不知。病眼看書眞是妄。野人憂世豈非癡。家貧尙說歸田好。才退猶嫌覓句遲。衰白更忘無脚力。強携藜杖赴僧期。老人何事厭無聊。區畫偏從靜處饒。補去棘籬仍種樹。斫來蘿徑細通樵。花前待月停杯問。竹裏思朋折簡招。更喚山僮收野秫。欲將新釀度良宵。</text>
<title>夜聞車馬聲。謾題。</title>,<text>風雨膠膠夜正中。過橋車馬自悤悤。笑他泥露沾身處。不識繁華過眼空。</text>
<title>倦夜贈沈德祖</title>,<text>野性年來厭世紛。晩歸三徑學離群。秋容似酒酣紅樹。詩骨如僧愛白雲。已喜無能偏有味。況今乘月更逢君。翛然萬念都消盡。政是東籬菊吐芬。</text>
<title>自嘲</title>,<text>老來豪習尙崢嶸。浪說人間萬念輕。見月不禁賭酒飮。愛山時復杖藜行。狂心煉句猶思密。懶性臨棋反類爭。病手更無拯濟力。欲扶衰俗奠時平。</text>
<title>送杆城守趙翕予令公 受益</title>,<text>翩然琴鶴向蓬瀛。暘谷扶桑眼底平。瑤圃月明鯨浪靜。玉沙春暖馬蹄輕。仙區更說魚鹽窟。勳宰都兼吏隱名。山簡半生元愛酒。深杯應復倚樓傾。</text>
<title>寄朴高城</title>,<text>海上山皆骨。天東地盡頭。詞臣峨露冕。吏道極風流。草樹多仙藥。煙霞近十洲。水曹今在世。應不乞楊州。</text>
<title>江行</title>,<text>拭淚江皐策馬遲。白頭懷舊不勝悲。西園公子驚人句。東閤郞君拔俗姿。已看丘原縈宿草。謾留亭榭寄荒陂。金徽冷落今無用。縱有峨洋更向誰。</text>
<title>靈通寺</title>,<text>一區蘭若鎖崔嵬。老釋談經舍利臺。客路已敎芳草合。遊人猶逐落花來。叢篁風韻翻疑雨。急峽泉聲半是雷。暫借蒲團論浩劫。世間煩惱摠成灰。</text>
<title>寓居</title>,<text>呼馬呼牛任爾爲。世間深笑半生癡。車無薏苡還多謗。腹有詩書不救飢。敢道鹽車淹驥足。秪將鸞鏡悔蛾眉。靑莎白石江村路。芒屩麻衣此一時。</text>
<title>夜坐</title>,<text>北來萍梗任飄搖。咫尺春明路却遙。白雪已看蒙短髮。黃金寧合束長腰。鵷鸞不落中宵夢。鷗鷺偏多是處招。與報靑雲年少客。肯令樗散混魚樵。</text>
<title>歸坡莊信筆</title>,<text>短褐長鑱寂寞濱。偶隨風月作閒人。丹心戀闕頻回首。赤舌燒城尙有身。徑造竹林黃犢健。朅來蘋浦白鷗親。纖鱗紫蟹秋登案。饞口僑居不怕貧。</text>
<title>寄題李節度江舍</title>,<text>齊鉞師垣已掉頭。水雲多處作菟裘。金杯滿引羔兒酒。繡幌高垂燕子樓。倚馬詞臣曾退敵。射鵰飛將未封侯。平生磊落伊吾志。攬取山河臥裏遊。</text>
<title>登白雲菴</title>,<text>瘦筇凌夏踏崚嶒。開士蘭房薄暮登。嵐翠林霏行處濕。塔頭峯頂倦來凭。天花亂覆翻經席。海月長懸奉佛燈。夜久藤蘿微有響。虎溪東畔一歸僧。</text>
<title>秋日西村卽事</title>,<text>放浪從吾好。功名任爾曹。悠然忘世事。何者是人豪。野水蛟龍偃。雲霄燕雀高。一區乾淨地。隨意步林皐。</text>
<title>悲秋</title>,<text>浹辰鄕曲費遲留。旅店窮愁又是秋。才退已亡江令筆。時淸空倚仲宣樓。靑雲布武皆新貴。玄壤修文半舊遊。報與二豪休怒目。此身元是一虛舟。</text>
<title>甘露寺</title>,<text>捧日樓居迥。擎天地勢高。齊州如博局。岱岳似秋毫。世界開張闊。陰陽結構牢。偏憐庭下石。猶自捍洪濤。</text>
<title>秋村謾題</title>,<text>世路千般窄。林居四望通。浮雲纔蔽日。微雨更隨風。壟秫滋新穗。寒花綴舊叢。餘生堪寄傲。那復念亡弓。</text>
<title>送李御史錫爾赴耽羅</title>,<text>莫道炎洲遠。猶堪一棹通。鼇岑收積雨。鵬翼會長風。世界要荒外。人煙橘柚中。懸知錦囊句。歸日滿天東。</text>
<title>申承旨君輔輓</title>,<text>掉頭巢父任浮萍。遍卜幽居屢變蓂。雲裏鵷鸞仍斂翮。峽中猿鶴許忘形。秋生彭澤先生柳。月犯東州處士星。人望世間期大耐。可憐長寐幾時醒。</text>
<title>鄭畸翁 弘溟 輓</title>,<text>老將騷壇建鼓旗。一時才傑摠嬰兒。沿洄周誥殷盤字。壓倒開元大曆詩。衰白林泉鵬就息。汗靑詞命豹留皮。南天錯莫收英爽。異日經綸更屬誰。</text>
<title>暮歸</title>,<text>十字街頭策馬歸。眼邊光景過依依。朱門鳥雀爭遺啄。紫陌煙花媚落暉。天下已安人自得。丈夫虛老事仍非。平生壹鬱伊吾志。可笑方圓與世違。</text>
<title>送襄陽李使君</title>,<text>傍海鳴沙路。無鹽有蟹州。淸班分逸足。善地作遨頭。對酒花成縣。鳴琴月滿樓。公餘無別事。應向習池遊。</text>
<title>見朴德雨令公書有感</title>,<text>世事元難料。離懷自不窮。故人千里隔。何日一樽同。天地艱危際。生涯感慨中。知君今夜月。應望北來鴻。又八月初三日。郵筒書一篇。來從首露國。使我頭風痊。否運逢陽九。長程隔幾千。相思無限意。把筆更茫然。</text>
<title>次君澤令公韻 申公濡</title>,<text>薄稍驅人不耐忙。一官今遽閱炎涼。那論素志非溫飽。深愧朝簪映雪霜。華貫強顏忘折臂。晩途囚舌失剛腸。中宵區畫謀身事。擬向成都學種桑。</text>
<title>銀臺次申君澤韻</title>,<text>歲序催遲暮。形骸漸老成。孤燈搖夜色。一葉撼秋聲。多難身何補。浮名夢亦驚。愁邊仍覓句。豪氣失崢嶸。</text>
<title>次金晦而令公示韻</title>,<text>眯眼輕塵撲撲紅。半生經濟計還空。長身汩沒艱危際。歸夢揄揚水石中。攬鏡已知頭似雪。談天猶怪舌生風。何緣脫得人間世。便向田園作社翁。</text>
<title>韓平君 李公慶全 輓</title>,<text>建安標格謫仙才。稼牧宗風句裏開。長路安車經九折。峻班盟府切三台。榮枯早悟莊周夢。身世恒逃阮籍杯。常日達人無怛化。定應含笑下泉臺。</text>
<title>撥悶</title>,<text>一番雷雨起窮鱗。復逐簪裾入紫宸。用智廟堂無那耄。繞身金玉不如貧。東岡花月空輸夢。南陌農桑又過春。行止暮年違宿計。世間堪笑我爲人。</text>
<title>李參判道章 昭漢 輓</title>,<text>一時聯袂步鑾坡。出入花甎歲幾何。老去親朋如子少。向來吾榜得人多。英華朗外無瑕點。忠信由中不琢磨。夭壽世間都是夢。最傳詩句似江河。</text>
<title>李判書天章輓</title>,<text>不謂永嘉末。還聞正始聲。三蘇才拔俗。雙璧價連城。卓犖群公表。魁梧一代英。襟期滄海闊。風韻大絃淸。逸驥騰空早。搏鵬得路亨。登瀛殊禮遇。前席極恩榮。密勿君臣際。輝煌父子名。家傳雕鳳筆。世繼執牛盟。珍館摛詞命。東曹握鑑衡。文章周太史。位望魯宗卿。樹摠連雲迥。珠皆照乘明。滿盈恒自戒。門戶復誰京。只意仁人壽。何知大夢驚。玉樓催作記。金鼎阻調羹。慘禍當辰巳。重泉竝弟兄。元精淪太乙。英爽返長庚。妙句餘眞讖。華銜寄粉旌。江河雖不廢。天地却無情。夙齒登龍客。仍叨附驥行。相知頭已白。乍別鄙還萌。厚誼均親戚。深情見死生。吹噓沾坎壈。存訊及柴荊。每憶詩樽會。都將意氣傾。如今成宿昔。何處更逢迎。豪俊人安在。公私慟實幷。山陽懷舊淚。中夜獨縱橫。</text>
<title>次碧波亭韻</title>,<text>水帝何年架此亭。馮夷河伯摠來庭。無邊物色留仙界。終古登臨幾客星。地接炎洲秋尙熱。天連蛟窟雨偏腥。揚帆舟舶通南越。鼓翼鵾鵬徒北溟。珠貝巧呈空裏賞。風雷長盪耳邊聽。低回日月跳雙轂。隱約寰區眇一萍。逸興合論超廣莫。壯遊寧復恨飄零。望窮鯨沫紛紛白。坐數鯷岑朶朶靑。孤鶩落霞飛遠嶼。綠橙朱橘遍空汀。遙吟滕閣詩新就。山海如今有續經。</text>
<title>送表弟德輝喪柩</title>,<text>世事沄沄逐逝波。夕郞年少抱沈痾。雲翻雨覆還如許。玉折蘭摧可奈何。鳳穴已空同夢幻。酒罏雖在隔山河。平生兄弟兼知己。泣送靈輀葬碧蘿。</text>
<title>朔寧郵店謾占</title>,<text>石出灘偏咽。秋高葉盡呼。江霞棲古木。山果入行廚。俗朴仍無事。官閒合自娛。起來持玉節。深願換銅符。</text>
<title>安城郡舍謾占</title>,<text>水勢爭平陸。山容黨遠天。孤城三丈雪。殘日數村煙。野老來迎節。廚人解擊鮮。時危今按轡。原隰費巡宣。</text>
<title>題振威縣舍壁上</title>,<text>古壁蟲成字。遙天雁學書。靑山環野邑。喬木護郊居。戰伐乾坤破。瘡痍府庫虛。民貧方到骨。何忍更侵漁。</text>
<title>寄林東野</title>,<text>一臥林泉歲幾徂。世間人望佇時須。煙霞四面長爲主。橘柚千頭摠是奴。誰說聖朝無棄物。可憐滄海有遺珠。浮雲暫出還歸去。空使吾儕詠白駒。</text>
<title>林東野輓</title>,<text>一區松竹稱棲遲。丘壑初心老不移。七瀨謾留持釣客。孤山重播詠梅詩。閒從雪衲頻談偈。靜與溪翁共覆棋。此老忽乘黃鶴去。野花啼鳥摠堪悲。</text>
<title>奉贐堂兄出按北關 履之</title>,<text>雄藩西北較相班。老去忙官不似閒。得失任他還自適。功名如意許誰攀。已無飛箭傳靑海。新有陽春到玉關。遙想樂民樓上月。笙歌應沸水雲間。</text>
<title>金同知輓</title>,<text>數疊靑山百畝田。晩塗高臥此林泉。春秋八十猶無恙。世界三千別有仙。天下達尊兼壽富。眼前兒少到曾玄。蘧蘧一枕邯鄲夢。終是人間五福全。</text>
<title>趙僉知輓</title>,<text>兒啼庭下老尙書。統領曾玄候起居。厚德百年如種樹。高車今世遂容閭。銀緋封級三尊竝。九十光陰一歲除。杖屨忽抛仁壽塢。仙輧應復跨空虛。</text>
<title>贈別仲久令公出宰白州 朴公長遠</title>,<text>玉貂新尙舞衣斑。鳧舃俄辭供奉班。宦趣無鹽仍有蟹。地方濱海更依山。長安不遠風塵少。物產雖多簿牒閒。三牲莫論堪色養。平反應復解慈顏。</text>
<title>送金友古令公赴鷄林 尙</title>,<text>金櫃遺基草樹荒。馬卿曾賦遠遊章。靑山似鳳空飛舞。亡國如鴻歎渺茫。樂譜尙傳波息笛。牧童猶說上書莊。丫鬟亦解千年事。舞罷黃郞淚萬行。</text>
<title>倦夜中偶占</title>,<text>小劫居然迫六旬。白頭今悔失收身。蛇曾着足人爭笑。鶴偶乘軒世共嗔。陰壑朔風偏撼樹。畏途驚浪忽迷津。深更柱杖疏林外。佇看長天月色新。</text>
<title>遣懷</title>,<text>半世行藏類楚狂。不將憂樂較閒忙。池荷冒雨寧愁濕。山菊逢霜尙有香。新脫朝衫尋野服。却抛公簿覓詩章。床頭見在盤龍鏡。更送隣家換酒觴。</text>
<title>李羅州室內輓</title>,<text>李侯氷玉貯襟懷。家法人傳內外偕。蘇婦不時開斗酒。孟光終老理荊釵。孤鸞威鳳催長夜。舊壟新阡寄斷崖。一歲再纏風樹痛。慼容何忍見高柴。</text>
<title>客至</title>,<text>一竿初日絢汀沙。柳外漁村小徑斜。客到不須煩下榻。釣磯風掃落來花。</text>
<title>送友赴遼陽</title>,<text>不到遼陽塞。誰知天地寬。野平沙浩浩。山遠路漫漫。暮雨楡關黑。衝飆碣石寒。眼中窮萬里。燕代小彈丸。</text>
<title>別席贈申錦城</title>,<text>雨散星分本不期。世間吾道亦堪悲。召還季布知何日。追送荊州此一時。江學別愁偏脈脈。馬臨長路故遲遲。龍鍾兩鬢今如雪。休怪重吟沈約詩。</text>
<title>可歎</title>,<text>此翁逃世復逃名。回首泥塗夢亦驚。已信芉羹饒鼎食。任敎瓦缶作雷鳴。都忘榮辱心官靜。不辨娟媸眼界平。詩意却嫌驅使在。野花啼鳥摠多情。</text>
<title>春日偶占</title>,<text>春事垂垂過。春愁衮衮新。雨聲偏歷亂。鸎語太精神。白髮憂治世。靑雲任後塵。秪憐江上路。芳草逐閒人。</text>
<title>蒙敍後偶占</title>,<text>自信靑黃是木災。世間分作不燃灰。官如墮甑那回顧。身似虛舟任往來。僵柳入春滋雨露。蟄龍連夜掣風雷。朱輪翠蓋奔馳路。眯眼紅塵悵莫開。</text>
<title>復官戲題</title>,<text>白首蒼顏漫浪翁。虛舟來往一漚中。身因謝客知差健。詩到休官覺轉工。北叟不愁曾失馬。楚人重得舊亡弓。春風簪紱還相縛。可信飢鷹亦怕籠。</text>
<title>戲效庭堅體</title>,<text>布鼓黃鍾漫混聲。較量身計合歸耕。風塵兒輩自相貴。文翰名臣皆大鳴。與世低昂高士論。隨時厚薄故人情。十年家國渾無事。處處絃歌樂太平。</text>
<title>春思</title>,<text>卽看桃李媚春暉。坐想林扉掩翠微。涉徑不無東郭履。帶鉏堪採北山薇。從知好事成非易。自恨吾生久未歸。今日甚慙鄕老語。一人林下古來稀。</text>
<title>微雨</title>,<text>纔看膚寸起江湖。已有輕霏灑綠蕪。風外廉纖疏復密。岸頭冥漠有如無。徐沈柳帶依依霧。乍綴珠絲箇箇珠。群物普霑生發意。笑他枯木亦紆朱。</text>
<title>寄巴鄕社人</title>,<text>誤因微祿絆長身。回想田園片夢頻。櫪馬謾存千里志。林鸎又報一年春。蒼松翠竹餘三徑。細草閒花屬四隣。桃浪江村高幾許。白鷗應笑未歸人。</text>
<title>朝退紀恨</title>,<text>自恨治平計已虛。更從文墨業全疏。餘生只合終耕釣。今日何知畏簡書。老去宦蹤如縛虎。病來愁睫似鰥魚。深憐畫餠欺饞腹。思向東皐賦遂初。</text>
<title>對酒</title>,<text>怯風瘦骨下重簾。滿架詩書亦懶拈。閒愛碧苔滋小徑。靜聞新燕語前簷。身如病手長藏袖。愁似囊錐立見尖。偶把葛巾蒭白酒。醉爲鄕處夢羲炎。</text>
<title>小閣謾興</title>,<text>是身如絮混流塵。夢裏依然喚孔賓。頓悟功名無好味。穩從魚鳥作閒人。詩情凌厲花邊酒。山氣鮮明雨後春。一吷鈍根俱落盡。不妨高臥度芳辰。</text>
<title>春晝睡興</title>,<text>一春無酒復無詩。謾對鸎花意似癡。惱眼極知愁不去。曲肱唯有睡相宜。危機頓絶謄謄處。樂趣偏饒栩栩時。覺後鈞天猶在耳。夢中應復到咸池。</text>
<title>暮春</title>,<text>睡起床頭撫角巾。爾生何事此逡巡。深憐塵土差池夢。復過林園爛熳春。賖酒亦非難老藥。閉門猶是未歸身。東君任意頻來去。應笑名韁久絆人。</text>
<title>初夏</title>,<text>令節開槐夏。恒陽阻麥秋。過時啼反舌。連夜見旄頭。年老身何補。時危退亦憂。不知帷幄裏。誰復借前籌。</text>
<title>題同庚契帖</title>,<text>蘭金修契約條俱。報與同庚庶不渝。月日後先堪作序。死生憂患盍同扶。相逢禮數休拘束。隨處杯盤稱有無。略倣香山摹勝蹟。笑看形像摠霜鬚。</text>
<title>出獄向謫所</title>,<text>遷客凌晨出鳳城。強鞭羸馬促西征。曾深廷尉山頭望。不恨靈均澤畔行。羈羽樊籠生是妄。蟄鱗湖海死猶榮。前途近遠知何許。且向田間問耦耕。</text>
<title>夕過坡莊</title>,<text>曾縛塵纓久未歸。此行羞見舊林扉。迷途一復終非晩。分付兒童護釣磯。</text>
<title>旅泊</title>,<text>旅泊孤城外。江鄕二月初。亂雲霾日軸。陰壑碾雷車。決水防頹岸。編茅補弊廬。餘生猶健食。何地不安居。</text>
<title>撥興</title>,<text>谷鳥催花信。江雲放月光。天時從冉冉。離思轉茫茫。撥悶詩成集。留年醉作鄕。榮枯何與我。端合任穹蒼。</text>
<title>卜居</title>,<text>去就從誰定。身名較孰親。年衰難負重。性狹不宜人。俊及那扶漢。綺黃合避秦。可憐平日志。唯願作良臣。</text>
<title>野眺</title>,<text>野潤纔經雨。林明已得春。靑煙浮遠樹。白水躍潛鱗。花事沾沾逼。詩材故故新。逢人問歸路。滄海是通津。</text>
<title>戲占</title>,<text>澤畔饒閒趣。生涯托醉鄕。手仍藏袖穩。情復與人忘。山近詩多助。花開語亦香。北窓回一夢。鸎韻傍藤床。</text>
<title>春愁</title>,<text>萍梗猶拘縶。炎涼易變移。事多違宿計。身已遠淸時。病馬思千里。飢烏戀一枝。可憐江上草。春意漸離離。</text>
<title>白頭吟</title>,<text>災疾交侵骨。榮枯竝苦心。世誰珍弊帚。人不惜亡簪。風起波難定。雲生月易陰。謾思年少樂。還作白頭吟。</text>
<title>偶遣</title>,<text>老向江潭作放臣。向來游宦若前身。桑邊曾厭留三宿。澤畔何知費一春。爭席村儂仍熟面。到門沙鳥不驚人。艱難生活還羞說。箕帚朝朝借近隣。</text>
<title>謾占</title>,<text>默算行藏笑未休。把茅聊復據山頭。懷來白璧還頻刖。鍊去剛金已半柔。身外功名知是幻。夢中榮落不須愁。從他翻覆尋常事。穩向滄波對白鷗。</text>
<title>端居</title>,<text>晩契依鷗鷺。初衣製薜蘿。庭邊唯碧草。門外卽滄波。江雨漁歌少。山春鳥語多。端居仍飽飯。浮世更誰何。</text>
<title>寒食日遇雨</title>,<text>江雲羃羃雨昏昏。處處人家晝掩門。佳節一年當熟食。放臣千里合銷魂。松楸丘壟將誰掃。桑柘田園且不論。落晩長郊春似盡。杏花消息鳥能言。</text>
<title>春興復疊前韻</title>,<text>癡夢謄謄久未回。入春剛被鳥呼來。花如艶女芳心折。柳似高僧善眼開。仍把一筇尋野竹。任敎雙屐破庭苔。江湖浪跡從閒住。爲報天時且莫催。</text>
<title>覓句戲占</title>,<text>結習多生未忘癡。尙從文字鬪新奇。但令美玉連城在。不厭良金鼓橐遲。活意有時騰驥足。苦心終夜引蛛絲。尋花問柳閒閒處。笑爾沈吟復索詩。</text>
<title>倚門</title>,<text>郢里陽春底處操。倚門沈想武陵桃。江潭水淺魚龍急。山市風多燕雀高。年少尙欺廉善飯。野人來勸屈餔糟。從知富貴非吾願。未必荷衣讓錦袍。</text>
<title>感舊</title>,<text>玉佩金狨赴早朝。紫雲樓下聽仙韶。災年遽値黃楊閏。客日頻看翠莢凋。鄕路望來何處是。世情離去倩誰招。嬌紅嫩綠爭春事。深谷寒灰煖尙遙。</text>
<title>村居</title>,<text>苔徑纔通屐。林鸎不避人。老衰無舊興。花柳自新春。故國雲山外。孤城野水濱。羈棲仍此地。寂寞度芳辰。</text>
<title>憶諸弟</title>,<text>江花將褪柳垂垂。田事蠶桑兩不遲。羈枕偶回蝴蝶夢。旅懷偏憶鶺鴒詩。天涯對月分三影。病裏探梅寄一枝。人世任他煩惱想。共須珍重待歸期。</text>
<title>平遠堂</title>,<text>一區華館倚江城。遠眺平看總愜情。今日靈光餘棟宇。昔年吾祖始經營。韓公晝錦猶傳記。召伯甘棠不廢名。可惜孱孫來此地。世間蹤跡忝家聲。</text>
<title>遣愁</title>,<text>病脚誠難出野坰。却摩愁睫望沙汀。江邊去鳥依依白。天末群山點點靑。風壤近關春較晩。海濤衝岸雨偏腥。行吟倂是思歸事。心逐飛鴻入杳冥。</text>
<title>謾浪</title>,<text>此身西抹復東塗。浪跡寰中萬念無。千里客程淹日月。一年春色滿江湖。花爭笑處風多妬。人獨醒時鳥勸壺。回向桑鄕思舊社。可憐三徑已全蕪。</text>
<title>喜酒熟</title>,<text>旅亭終日臥陶窓。起視新醅正潑缸。快若挾山超北海。渴方思水得西江。衰容引酌春還麗。彩筆乘醺鼎可扛。仍向靑天邀素月。野夫豪爽更誰雙。</text>
<title>微雨</title>,<text>過江晨雨乍紛紛。滴瀝窮簷到夕曛。汀柳岸花渾隔霧。水村山郭摠埋雲。廚煙冷落薪從濕。海日陰寒酒不醺。欄角捲簾仍佇立。眼邊微辨白鷗群。</text>
<title>卽事</title>,<text>乍逐羈愁引濁醪。更携藜杖出沙皐。漁村日落煙生樹。江郭春深水滿壕。大野迥臨西極盡。群山遙拱北辰高。何來脚底風雷殷。萬里層溟湧晩濤。</text>
<title>問窮愁</title>,<text>問爾窮愁爾是誰。百年從我不曾離。家無長物將何取。動觸危機爲底隨。愛酒貧今難辦酒。淫詩懶亦廢吟詩。從來依着堪殊苦。暫得分携便似宜。</text>
<title>雨晴涉園</title>,<text>濟勝林園趁晩晴。惱花詩興有餘淸。蜂黃蝶白紛紛影。鳥語鸎歌歷歷聲。誰遣芳辰還氣色。卽看群物摠生成。煙芊細草平鋪地。隨意探閒坐復行。</text>
<title>傷春</title>,<text>淮交汾友問泉途。學士尙書亦已無。蘭室瑤徽從冷落。酒罏詩社兩荒蕪。頻年老馬仍顚躓。何地寒魚覓呴濡。雲雨世情看日劇。郢中春雪重嗚呼。學士晦卿。尙書汝省。</text>
<title>謝麻田倅寄問</title>,<text>年少因何憶老人。遠封書疏問漳濱。從知子是非今士。未解吾方困後塵。偏向泥塗憐病羽。屢分淸俸及窮鱗。餘生倘返東門路。衰白甘爲北海賓。</text>
<title>謝李鴻山遠訪</title>,<text>擊節悲歌行路難。黃金纔盡俗相看。人同荃蕙隨時化。誰似松筠印歲寒。蘇老客中見師道。衛靑門下有任安。西州此日逢迎地。一曲峨洋向爾彈。</text>
<title>睡起</title>,<text>睡起柴荊日又斜。此身來泊是誰家。新春詩語侵芳草。久客鄕心惱落花。深恨晩途嬰世網。謾將危鬢負年華。千帆過處鷗波闊。銀漢前頭路不賖。</text>
<title>恒陰</title>,<text>一春蕭瑟倚江關。雲霧恒陰積水間。摩眼未曾看蜀日。擧頭何處見秦山。愁邊下藥身猶病。花底携樽意不閒。今夕又添多少恨。故鄕千里送人還。</text>
<title>見月用前韻</title>,<text>已看春意等閒回。復覩雲間素月來。佳景偶從淸夜竝。一樽還共好花開。鑪邊麝氣霏香霧。潭底龍吟候曉雷。欄角捲簾擡醉眼。岸容如水水如苔。</text>
<title>春望用前韻</title>,<text>望裏翩翻蝶粉回。磵邊連續鳥聲來。靑林花事餘無幾。碧海雲陰滃不開。天畔此身飄似雪。世間多口鬧成雷。湘潭白日關門地。蓬藋陰陰一徑苔。</text>
<title>春村索居</title>,<text>卽看紅艶媚春暉。轉覺休文緩帶圍。楊子宅邊芳草合。翟公門下舊遊稀。偏憐白首還迷路。追悔靑雲未拂衣。想得故園年少樂。陌頭扶醉踏花歸。</text>
<title>春村臥病 二首</title>,<text>水國多陰稀見日。野人無客不開門。鸎花臥送愁邊月。魚菜春窮海上村。樵笛等閒緣壟過。鳥歌相續隔林喧。羈居離緖澆何處。潦倒田家老瓦盆。延府孤城碧海陬。數間茅屋對汀洲。蜒雲蜃霧連天遠。岸草江花滿地愁。三徑未歸陶令宅。一春空倚仲宣樓。年來腐鼠多滋味。深惱群兒碎首求。</text>
<title>蒙恩赦卽赴歸程</title>,<text>卽將狐首赴歸程。魚腹危魂獲再生。三日贏糧行橐足。數編殘蠹打包輕。出門病脚還疑健。據鞍昏眸便似明。江雨新晴芳草綠。碧瀾東去是秦京。</text>
<title>甘露寺</title>,<text>佛日開初地。慈雲映給園。浮杯尋覺路。引筏入眞源。物外無塵累。人間見佛尊。吾身餘寶帶。何惜施山門。</text>
<title>過峽</title>,<text>屑屑頻行役。山靈妬我歸。風埃偏磣眼。林棘解拘衣。畏路徑三黜。愁城困四圍。愚迷堪自笑。七十始知非。</text>
<title>歸到坡莊</title>,<text>暮年嬰網困泥沙。今日桑鄕得返家。携釣穩登新掃石。繞籬閒傍舊栽花。危魂尙慄輕騎瞎。病臂深慙誤畫蛇。賭取村醪仍暢釋。擬從鷗鷺度生涯。</text>
<title>九日登統軍亭</title>,<text>十行紅粉引征袍。挾上丹梯自不勞。佳節世間今日是。壯觀天下此亭高。江聲挾雨秋猶壯。詩意凌風病亦豪。形勝惱人賭一醉。綺筵仙樂鬧檀槽。</text>
<title>十一月二十一日渡江</title>,<text>曉發龍灣館。朝行鴨水濱。平生浮海志。今日問津人。不作臨岐恨。渾忘許國身。老衰猶跨馬。千里視北隣。</text>
<title>宿狼子山</title>,<text>此路何時盡。吾生苦未休。懷柔殊使越。歷聘異觀周。謾抱登樓恨。寧禁去國愁。只堪東入海。濡忍更何求。</text>
<title>到遼東</title>,<text>遼陽士馬最精強。布置關防計策長。可道金湯兼粟粒。詎知天地變滄桑。郊原莽蒼人煙少。草樹蕭疏堞壘荒。四望神州何處是。路岐多處恨茫茫。</text>
<title>閭陽</title>,<text>坂田將盡復廻谿。積雪層氷入馬蹄。疊嶂遠圍遼磧北。長途遙出薊門西。驚沙拍拍連天起。落照荒荒向客低。惆悵世紛無日了。百年行役愧棲棲。</text>
<title>松山站</title>,<text>楡塞曾傳檄。松州昔被圍。世間人亦少。天下事仍非。白骨啼寒月。孤城倚夕暉。殘兵依舊壘。猶未脫戎衣。</text>
<title>長城</title>,<text>天表連延貫白虹。起從楡塞入雲中。金墉包絡千尋險。玉壘開張萬里雄。鍵閉尙看蟠地軸。關防始擬制山戎。今來不見藩籬阻。可惜秦皇枉費功。</text>
<title>永平府</title>,<text>芳堤詰曲入汀沙。別有江山似永嘉。蒼嶂盡來開地軸。綠楊低處有人家。晴潭曉靄霏初日。粧閣緗簾衮晩霞。從古楡關稱絶徼。不知雲物更繁華。</text>
<title>高麗堡</title>,<text>遺礎頹垣認舊基。路人傳說是高麗。村名悠久知非妄。地誌荒茫未辨疑。版籍入周今幾世。侵疆還魯竟何時。吾王舞袖常嫌窄。今日偏思得隴期。</text>
<title>漁陽橋</title>,<text>瞥瞥滄桑易變移。薊門煙樹使人悲。靑騾西去傷前事。白馬東來恨此時。隨處繁華都已矣。莫強兵甲更何之。塵沙漠漠孤城裏。羌笛紛紛弄晩颸。</text>
<title>通州</title>,<text>名區難畫語難窮。勝槩仍兼氣勢雄。鱗次樓居迷遠近。縷分門巷眩西東。商帆夜遡天津月。酒幔春飄碣石風。城裏引渠深幾丈。四時漕輓往來通。</text>
<title>初入燕京</title>,<text>鬱鬱山河擁帝畿。大明天子昔龍飛。車書萬國修侯度。劍佩千官集瑣圍。文物繁華千載是。太平基業一朝非。皇居氣色偏蕭索。屠肆歸來淚滿衣。</text>
<title>記恨</title>,<text>燕城宮闕入邊愁。往事悠悠水共流。人物凋殘豪俠窟。繁華冷落帝王州。靑樓夜斷閶門飮。素月春無灞上遊。黃屋江南今在否。可憐天下未忘周。</text>
<title>玉河橋</title>,<text>調陽門外玉河橋。橋下江通楊子潮。江上煙霞連太液。江干簫鼓沸丹霄。佳人袨服春相問。俠客金羈夜共邀。歌舞向來形勝地。可憐文物日蕭條。</text>
<title>燕京謾吟</title>,<text>豪傑今安在。繁華半不存。丹靑東嶽廟。歌鼓正陽門。漠漠黃塵合。陰陰白日昏。五陵何處是。悵望樂遊原。</text>
<title>元日</title>,<text>短世悲人事。長身倚驛亭。殘齡隨泛梗。窮臘已凋蓂。節序逢正月。衰遲久客星。歸途連白草。羈緖撫靑萍。</text>
<title>留燕館感題</title>,<text>繁華如水過依依。悵望人間萬事違。燕俠鼓刀頻攬涕。秦傭聞筑竊言非。春晴游祲浮金殿。日午群陰擁鐵衣。最是上林花月夜。只看烏鵲繞枝飛。</text>
<title>初十日</title>,<text>功名多力絆人豪。世故頻驅搰搰勞。秪是虛舟凌積水。敢論孤柱捍洪濤。從知天地容身窄。始悟山林得地高。莊叟偶回花下夢。慶卿空撫袖中刀。</text>
<title>上元日</title>,<text>亂餘文物摠銷亡。今夕那堪對月光。繞市已無燈燭影。匝街寧覩綺羅香。芳辰寂寞燕姬泣。勝事荒涼楚客傷。旅館夜深驚旅夢。數聲羌笛在調陽。</text>
<title>元月初三日感題</title>,<text>攬涕金臺下。悲歌易水傍。古今如過鳥。臧穀摠亡羊。鍾鼓連長樂。煙花遶上陽。千秋遊俠窟。佳氣日荒涼。又春意衝寒樹半含。忽聞蓂莢已抽三。離家羈緖猶難強。弔古悲懷轉不堪。未效魯連逃海上。謾同開府賦江南。淸宵起望鄕關路。天外峯巒碧似藍。</text>
<title>七家嶺</title>,<text>乍將詞賦倚江關。日日驅馳不暫閒。客路細連煙樹裏。人家遙住水雲間。平原渺渺沙爲岸。古戍茫茫雪作山。深恨流光偏似箭。桂輪經臘又廻彎。</text>
<title>沙流河</title>,<text>窮荒終古說漁陽。身世何知到此方。當晝煙氛稀見日。過春沙塞尙飛霜。風生渤海鯨濤壯。地入楡關驛路長。極望鄕山何處是。暮雲天末恨茫茫。</text>
<title>夷齊廟</title>,<text>二子求忠死不虛。綱常千古日星如。悲歌激烈西山上。苦節分明北海初。辭粟恨難逃禹甸。採薇寧復混周餘。吾生心膽如相照。颯爽淸風襲兩裾。</text>
<title>薊州</title>,<text>風氣剛強世共傳。甲兵從古數幽燕。時平謾說潼關隘。寇至終無卽墨全。鴉噪晩林多戰骨。日沈長野少人煙。深溝城外溶溶水。還作胡兒飮馬泉。</text>
<title>望海亭 二首</title>,<text>版築神功接杳冥。快看關鍵截層溟。龍王辟易輸疆界。水帝奔忙入戶庭。二曜世間雙轉轂。九州波際一浮萍。平生未少凌雲氣。今日飛登望海亭。鴻荒開闢坎離門。碣石崑崙左右蹲。垂手恰堪扶日轂。側身今已躡天根。挾山超海非難事。暴虎憑河不足論。落晩長風吹萬里。眼邊吳楚浪中翻。</text>
<title>過閭陽</title>,<text>目力茫茫未見涯。長郊澶漫路逶遲。遺墟桑柘村村是。古戍城隍處處疑。楡塞朔氛風欲起。柳堤春意鳥先知。臨岐不作楊朱泣。得返田園指日期。</text>
<title>南沙河堡</title>,<text>半生簪弁誤長身。隨處蓬萍合愴神。楡塞積陰難見日。薊門長路不逢人。牛羊散牧郊原夕。鳥雀爭啼海岱春。衰白轉深行役苦。版田纔過又滄津。</text>
<title>朱愚</title>,<text>素嫚忘繩撿。朱愚愛隱淪。廟堂多事日。湖海不羈身。遶圃花粘屐。巡簷月趁人。山醪饒意緖。撩我占長春。</text>
<title>七月初十夜月</title>,<text>璇空初霽絶塵纖。素影離離轉畫簷。映壁乍張雲母障。隔窓新綴水晶簾。空林隱約翻銀葉。遠岫依微露玉尖。欄角夜深群動寂。此翁詩趣一般添。</text>
<title>夢鄕莊</title>,<text>夢向鄕村訪釣磯。一區松竹護柴扉。溪風乍拂林花落。山雨纔晴壟麥肥。放去天游方得得。覺來雲物轉依依。春江鷗鷺應嘲笑。謾說歸田久不歸。</text>
<title>長至</title>,<text>長至還從短景回。千愁仍逐一陽來。乘除不盡人間事。剝復頻催琯裏灰。宮線繡紋工測候。楚糜遺俗解禳災。巡簷此日看陰伏。春意沾沾已到梅。</text>
<title>小閣</title>,<text>小閣輕涼蔭翠枏。偃身藤簟度庚炎。頭顱已禿忘晨櫛。袍笏全抛廢曉參。斜日翳林紅閃爍。暮山當檻碧援藍。陶窓穩借陳摶睡。投老閒居一味甘。</text>
<title>懶性</title>,<text>懶性關門不見人。經冬渾廢整冠巾。林圍霞綺寧非僭。庭疊苔錢未是貧。山釀乍濃千日酒。紅花又是一年春。陶然漫浪風塵表。自詑吾生有此身。</text>
<title>題谷口詩卷</title>,<text>旗鼓中原較孰當。八音金石總鏘鏘。從知損益殷因夏。誰說文章宋不唐。天下若眞無駿骨。斗間何得有龍光。吾生已老難扛鼎。憑軾看君獨擅場。</text>
<title>過淸陰相國舊莊</title>,<text>哭徹重圍虜亦驚。白頭燕窖却全生。江河不廢還餘事。天地長留是大名。咸仰暝途昭白日。遽看華屋落佳城。今來倍切無從涕。此地曾蒙倒屣迎。</text>
<title>謾占</title>,<text>城南鍾鼓了朝昏。此老柴荊病獨存。萬馬馳場拚斂跡。一牛鳴地阻登門。榮枯慣見無窮事。車笠從知孟浪言。但把餘年甘自放。向來齒頰尙驚魂。</text>
<title>臘後苦寒</title>,<text>共傳殘臘過前宵。病骨偏愁煖尙遙。裂地窮陰封菜甲。入簾寒日閃氷條。梅因雪勒難粧額。柳爲風尖未拂腰。巷北倩來懸杖債。一壺山釀敵華貂。</text>
<title>聞巨源解任歸田 時除錦山不赴</title>,<text>賦歸吾季似陶君。南畝唯甘植杖芸。盧子不曾隨若士。薛宣那得吏朱雲。沈冥仍愛杯中物。豪健還多嶺外文。老我亦思從此逝。一江煙月要中分。</text>
<title>懷季良 申公最</title>,<text>萍跡仍寥寂。蓬門斷往還。片雲生積水。孤月隱層山。撫我拚疏放。憐君久屛閒。龍泉無計斲。長望斗牛間。</text>
<title>立春</title>,<text>菜甲登盤柳拂煙。攝提中夜已回天。誰言舊曆餘三日。忽覺今朝又一年。夢裏光陰如箭疾。世間愁惱若絲連。浮生滿百終非遠。坐算頹齡意索然。</text>
<title>朝起書壁上</title>,<text>輕薄年華去不禁。世間生趣摠灰心。羸形欲起山疑壓。睡睫纔開霧便沈。撥悶已知詩力退。澆愁還怕酒杯深。楊居冷落人無顧。衰疾因何日日侵。</text>
<title>晩途</title>,<text>晩途鵬翮限靑雲。精力年來減幾分。頭雪入春猶颯颯。眼花凌臘劇紛紛。城堅每困愁難破。戶窄還甘酒易醺。齒算幸今成大老。不妨身作舊將軍。</text>
<title>紀感</title>,<text>置對曾驚獄吏尊。旋從嚴譴出脩門。風霜尙保袁絲飮。雷雨俄招楚客魂。軒冕兩朝虛祿食。死生今日摠君恩。蘇公已悟春婆夢。蒭酒還甘作上元。</text>
<title>涉園謾吟</title>,<text>昭代簪纓解誤人。半生癡夢走紅塵。層霄一鎩扶搖翮。末路俄成寵辱身。不恨蓬蒿埋舊徑。尙憐薑桂有殘辛。東園花柳還無賴。觸忤窮愁已得春。</text>
<title>題草亭</title>,<text>淸渭年來渾濁涇。世間羅綺摠膻腥。從知軒冕非良貴。不向泥塗厭獨醒。燕石已多欺白璧。夜珠寧免按靑萍。餘生尙有頤眞處。三徑煙花一草亭。</text>
<title>浦渚趙相國 翼 輓</title>,<text>一代誰堪社稷臣。向來元祐有完人。隨時顯晦操存礭。秉軸猷爲望實均。晩節似棋高着局。淸關如水本無塵。云亡不但儒林痛。大廈樑摧愴紫宸。</text>
<title>龍山訪朴仲久</title>,<text>向年鱗次出長沙。西塞南荒別恨賖。平日琴樽虛有夢。晩途萍梗得還家。移舟剡曲尋安道。落帽龍山對孟嘉。老去近臣甘浪跡。敢論門外是天涯。</text>
<title>送季良赴北幕</title>,<text>幕佐原儲相。男兒豈繫瓢。車輕行自到。身健路非遙。斤斧防先伐。松筠要後凋。休耽金鑿落。兼遠董嬌嬈。</text>
<title>過長陵</title>,<text>連歲金門侍。長從玉陛趨。執中言切實。臨下色敷腴。涵泳恩難報。揄揚筆豈摹。舊臣餘白首。那忍過蒼梧。又國有中興盛。王猶大布衣。恒垂黃道照。不忘白登圍。民草隨風偃。天戈指日揮。憂勞終厭世。夷夏事終違。</text>
<title>送人宰成川</title>,<text>官封宛爾大羅天。明府因何此結綠。蓬島神仙非妄耳。武陵鷄犬亦翛然。離筵我惜楊臨賀。游宦君同葛稚川。浮世怱怱難盡意。臨分空贈繞朝鞭。</text>
<title>辛丑元日</title>,<text>百歲前頭隔幾秋。忽聞今日又添籌。年華鏡裏增新醜。客位樽邊乏舊遊。深識此身無藉在。不妨昭世任沈浮。笑他花柳依依影。生意沾沾已半抽。</text>
<title>愼伯擧 天翊 輓</title>,<text>一筇脩竹一漁蓑。來往江沱與磵阿。已斷鵾鵬移北海。不關風雨鬧南柯。樽醪日引桑楡煖。歲計秋收橘柚多。末路行藏眞大覺。汗靑堪續接輿歌。</text>
<title>寄李典翰幼安 壽仁</title>,<text>一壑徑歸眉髮靑。靈州南望海冥冥。仙班天上聯華蓋。謫籍人間是歲星。花底重茅開白社。案頭新語草玄經。滄江鷗鷺通來往。莎岸柴荊夜不扃。</text>
<title>次林塘企齋諸公韻</title>,<text>一丘松竹愜幽居。臥覺塵緣日漸疏。簾外藥階留海鶴。檻邊蓮沼種江魚。東山秪合頻中酒。北闕何煩更上書。推戶俯看城市裏。此身還似跨空虛。</text>
<title>贈僧</title>,<text>高僧住翠微。江月滿禪屝。彼岸有時到。諸天來客稀。看心猿學定。施食鳥忘機。了了眞如理。何人有是非。</text>
<title>題昌黎過鴻溝詩後</title>,<text>異時僥倖賭乾坤。劉項興亡且莫論。菹醢英雄非大度。沛公天授是知言。</text>
<title>有感</title>,<text>歲色先愁鬢。邊聲恐客心。已知吾喪我。誰說古猶今。舊業隨波蕩。餘生愧陸沈。嗒然仍抱滕。時作臥龍吟。</text>
<title>寒食</title>,<text>林鴉啼散曉風顚。雨灑靑山客路邊。三月池塘生細草。千家寒食起新煙。兵戈天地艱危日。霜露丘原拜掃年。跨馬出坰仍遠矚。澗紅溪碧摠堪憐。</text>
<title>樂全令公將東遊。求贐行之言。復用前韻。</title>,<text>毗盧眞相我能言。天外仙區久默存。珠樹夜鳴兜率雨。玉峯秋拱法王門。人間五嶽誰爭長。海上三山讓獨尊。待得飆輪收遠矚。將心要與遠公論。</text>
<title>蜜蜂</title>,<text>老去文殊戀蜜香。剡來枯木着蜂黃。眞如知在深窠裏。日取天花作道場。</text>
<title>瀟湘八景 復選○四首○月課</title>,<text>搖漾春江帶夕暉。輕舠如馬過依依。風添帆腹檣烏穩。棹拂波心渚鳥飛。蘋浦轉來涼雨在。柳橋穿入暮雲歸。端居有客無舟楫。欲向漁人問釣磯。野煙秋氣落汀洲。顧兔涼蟾嵌碧流。震澤雨過天盡豁。楚山霜拂瘴全收。滄波一望連銀渚。雲路三更起玉樓。是夜巴童歌水調。廣寒高處不勝愁。玉京瑤圃豈虛傳。一雪江村却自然。積縞已能欺桂魄。輕寒還欲透詩肩。披蓑仿佛王恭氅。上瀬依俙剡水船。今日兔園誰授簡。可憐騷客向藍田。一峯香刹肅秋煙。彼岸昏鍾到水邊。祗樹雨沈聲欲重。闍梨飯輟響隨傳。心消長樂初聞句。愁起楓橋夜泊船。煩惱衆生無印可。欲尋雲衲學安禪。</text>
<title>贈別德雨出宰</title>,<text>一就東床問幾霜。郗公門下見中郞。雲間次第儀鴻羽。池上參差接雁行。老子却憐成遠志。使君休怪覓檳榔。從知范叔寒如此。指與囷倉也不妨。</text>
<title>春日村居</title>,<text>竝海孤村裏。煙霏欲暮春。林風妨午夢。山雨定行人。冒水幺荷拆。緣堤嫩柳伸。紅塵那有此。幽事屬閑身。又老子如馨地。詩材乃爾奇。灘搖憐月碎。雲走訝星移。雪乳飜茶脚。花香藉蜜脾。齋居兼濟勝。抱犢赴僧期。</text>
<title>次含章閑居</title>,<text>野老柴荊此一丘。鵁鶄鸂鷘晩悠悠。溪光歷落風猶裊。山氣霏微雨乍收。世路十年妨躍馬。海天今日獨登樓。誰論浪跡無拘束。剛被春花到處留。</text>
<title>贈金可久</title>,<text>不寐仍通昔。相逢喜賞音。神交吾與爾。賢路古猶今。壯志羞溪刻。高才恨陸沈。一杯須勿薄。還是舊情深。又笑爾涵牛器。無人相馬良。一言難悟主。三歲久爲郞。國是惡乎定。朋情已矣亡。棲棲勞物役。吾道日悲涼。</text>
<title>輓玉城府院君張公 代人作</title>,<text>感慨先朝養育新。百年方始得名臣。平生非我輕餘子。今世如公復幾人。才大早傳黃石履。功成還憶季鷹蓴。偏憐西北論兵地。不見當時緩帶身。</text>
<title>德雨家。偕士致兄弟同話。謾題。士致李公行遠。</title>,<text>濟世宜公等。今吾混酒徒。榮枯誰得喪。天地亦須臾。世路看猶窄。狂心老轉迂。未應書咄咄。粗已了無無。</text>
<title>春日謾題</title>,<text>蘿逕春容淡。荊扉日影遲。晴窓宜穩睡。造物強新詩。燕鬧巢梁語。花明入戶枝。隣人分白酒。幽事又添奇。</text>
<title>含章致書問。饋以江魚。此地方悶雨。而其處甘霔霈然云。仍賦二絶。</title>,<text>愛弟遙分一尺魚。更封書疏問離居。呼兒斫出銀絲鱠。滄海歸心重起予。放浪江湖計又違。異鄕今日送君歸。春風無限傷離恨。山下孤村獨掩扉。</text>
<title>和含章 二首</title>,<text>五兩風輕楊子渡。三竿日上幸州城。長年擧網沽春酒。歸向金陵村裏行。江柳陰陰江水流。蓬扉正對荻花洲。知君無意安蛇足。一棹扁舟可自由。</text>
<title>林居謾記 二首</title>,<text>瘦如仙鶴靜如僧。攤飯淸齋臥曲肱。天上靑雲空氣色。人間白雪自憑陵。濯了塵纓問碧溪。世間唯爾似吾迷。衆流歸海無分別。何事空明不貯泥。</text>
<title>寄題南坡亭子</title>,<text>海上三山與十洲。世間今古幾人遊。黃金未信方爲屋。白玉何曾便作樓。爭似眼前留此境。却來林下得眞休。煙波朝暮無窮態。輸入詩翁一放眸。</text>
<title>可久，子長致訊。竝寄近體各四首。</title>,<text>此老羈孤恨。唯君可與言。驥非甘伏櫪。蘭偶忌當門。世事眞難了。朋情定孰存。歸心如杜宇。啼斷月中魂。又感激金蘭契。封書再拜言。我開羊仲徑。君過翟公門。縞帶深情是。綈袍舊意存。此心還耿耿。遙夜托歸魂。又榮落區區事。相逢昵昵言。世情工按劍。吾道合關門。白髮窮偏得。丹心老尙存。赤憎窓外鳥。驚起夢中魂。</text>
<title>送金晦汝謫北路</title>,<text>千載芳名一世身。暫時榮辱莫傷神。漢廷卿相知多少。靑史唯傳折檻人。</text>
<title>謾恨</title>,<text>斗酒共誰飮。朱絃且莫彈。世情日以變。行路何其難。豺虎遍中國。蛟龍移別灘。常憐出山草。偶作當門蘭。縱有芬芳在。那堪霜雪寒。朋知漸衰謝。飜覆如波瀾。鬱彼連城寶。徒然按劍看。無寧歸一壑。永考碩人槃。</text>
<title>感舊</title>,<text>頗牧當年在禁闈。九重明主定垂衣。靑春劍佩依霄漢。晩節絲綸但釣磯。汲直拾遺身自遠。賈生憂世願多違。從知白髮愁中變。未信蒼顏勝後肥。</text>
<title>謾興</title>,<text>世間榮辱竟誰知。天下兒曹任爾爲。閑味秪留人影月。生年休歎斗牛箕。歸鴻去燕那今日。霧豹雲龍且一時。沈醉濁醪仍自笑。此中無事可無詩。</text>
<title>口號</title>,<text>南金無意混流塵。爲報兒曹莫浪嗔。縱落世間猶歲宿。遠來關外亦眞人。農桑小課閑居賦。山水淸談獨往身。當貴不淫貧賤樂。此生隨處摠怡神。</text>
<title>竄跡</title>,<text>竄跡柴荊病轉增。壯心何事尙騰凌。逃空不厭無生話。處世眞同有髮僧。秋後瘴煙迷漢水。夜深疏雨過金陵。燈前偶化莊生蝶。萬里三山夢裏登。</text>
<title>獨坐謾題</title>,<text>酒腸如海氣如虹。喋喋兒曹眼底空。國士遺風傾趙北。野人新語附齊東。塵間謾擲屠龍技。塞下從成失馬翁。解道豐城盤寶劍。更誰磨拭辨雌雄。</text>
<title>悼錦溪君</title>,<text>契合先朝判度支。鵬摶中輟士林悲。江邊舟楫那今日。畫裏山河異昔時。花發玄都春爛熳。夢尋靑瑣路逶遲。艱危又斷蒼生望。賭墅圍棋未有期。</text>
<title>三月三日</title>,<text>三月今朝三日是。桃花將發杏花飛。年華黯黯從難住。鄕路悠悠久不歸。選樹流鸎啼磵葉。定巢新燕入山扉。偏憐身世垂垂暮。應節壺觴興已違。</text>
<title>戲集古句</title>,<text>萬井煙花雨後春。江潭何處是通津。年來百事皆無緖。擬向東林寄一身。</text>
<title>題徐孝子林居</title>,<text>綠柳陰陰白日斜。一村門巷接江沙。東園春事今餘幾。閑捲疏簾數落花。</text>
<title>鄭學士雷卿輓詞</title>,<text>國耳丹心切。天乎大事非。纔聞顏老去。不見子卿歸。一死人皆有。孤忠古亦稀。秪憐身後痛。裾絶舊萊衣。又生死論輕重。形骸摠有涯。江河唯不廢。溝壑竟誰知。呼吸存亡計。公私殄瘁悲。千秋姜伯約。今日鄭當時。又鶴駕曾巡北。孤城僅解圍。臨危仍受命。視死竟如歸。不廢聲名是。休論報施非。扶顚今已矣。行路盡沾衣。</text>
<title>敬次北渚相國韻</title>,<text>春事看看屬艶陽。綠槐當檻自生涼。鸎啼密葉寧嫌鬧。蝶趁飛花有底忙。捲箔靑山疑白下。擁樓脩竹較黃岡。家居暫鬱蒼生望。閒檢仙人種樹方。</text>
<title>小雨</title>,<text>暮郭雲初合。空廊雨乍鳴。輕涼醒捲枕。餘潤入虛楹。蔬圃微增翠。巖泉細有聲。黃鸎休歎濕。南畝正宜耕。</text>
<title>舟次馬巖上流</title>,<text>晩過黃驪府。停橈白鷺洲。鍾鳴巖際寺。人語水邊樓。雲起山疑走。灘搖月似流。蒿工休鼓枻。近岸有眠鷗。</text>
<title>過狼子山</title>,<text>匹馬幽州路。天邊宿霧收。平原當極目。歸雁費回頭。衰疾還千里。驅馳忍一羞。偏憐滄海水。日夜向東流。</text>
<title>攬鏡紀懷</title>,<text>年華如水去悠悠。回向靑春憶舊遊。但使眼明身尙健。不妨今白九分頭。</text>
<title>聞酒熟紀興</title>,<text>小堂岑寂欲深更。臥聽糟床壓酒聲。便與木瓢成一約。要從良夜斫愁城。</text>
<title>忠州客館偶吟</title>,<text>暮年奔走未安居。病起仍乘使者車。許國敢論名是累。去家惟恨夢還疏。前途遠出三山外。此地今爲萬里初。暫且壯遊殊不惡。好從歸日伴樵漁。</text>
<title>四月初十日行舟</title>,<text>夜醉千鍾酒。朝乘萬里船。蓬瀛身去處。雲海眼窮邊。四顧都無地。中流只有天。洪濤那變色。行止倚長年。</text>
<title>二十九日。行船向鴨灘。</title>,<text>瞥瞥開濤捷。飄飄發興孤。蒿工宜少憩。龍伯爲前驅。忠信惟安分。風波亦坦途。仙蹤差可躡。明日到蓬壺。</text>
<title>馬島記事錄呈兩詞伯求和</title>,<text>世界炎洲近。煙霞特地濃。三光偏得日。四氣若無冬。別嶼珠還浦。遙天玉作峯。晴嵐疑錦纈。波月訝金舂。浪湧騰空馬。山蟠飮海龍。城池連縹緲。樓觀斲巃嵷。複閣凌千仞。危甍接萬重。琪花紅灼灼。瑤草碧茸茸。湘橘聯蒼竹。巴椶間翠松。家家森劍戟。處處簇艨衝。珠貝通奇貨。生涯擅素封。樵童猶帶劍。鄕井摠鳴鍾。俗襲斑衣舊。人知跣足恭。夜漁收蚌蛤。春案膾鰅鱅。物產堪資食。邪贏反害農。遺風崇釋事。方語變吳儂。世傳吳太伯逃入蠻島。此其苗裔云。故語用吳儂。 梵宇丹靑迥。叢林紫翠穠。香臺穿薜荔。經院倚芙蓉。法偈分西竺。闍梨解北宗。將心無物我。見客許雍容。余適乘槎至。僧多擁篲從。陟巒窮屹屹。緣澗聽淙淙。浪迹蓬雙鬢。行裝竹一筇。八荒如粟粒。千里見鍼鋒。桑海今超過。荊蠻坐折衝。依然出寥廓。更似躡仙蹤。快向扶搖路。仍澆芥蔕胸。封侯非素願。安羨倘相逢。</text>
<title>阿彌陀寺謾筆</title>,<text>一區松竹覆僧寮。空裏天花入座飄。丹壑夜銜滄海月。彩霞朝沒赤城標。林薰島嶼纔晴雨。風送沙洲欲上潮。鄕思日增前路遠。不堪隨處駐征橈。</text>
<title>二十七日。夜泊韜浦。是地產猿。</title>,<text>海濱郵館切雲開。萬里靈槎入夜來。懸樹綵燈明似晝。夾街蠻語沸成雷。鯨濤不數吳門壯。猿嘯飜同楚峽哀。珠箔乍褰煙霧裏。只看星斗謾低徊。</text>
<title>次龍洲道中韻</title>,<text>薄醪那得抵愁強。客路遙連碧海傍。江叟得魚多貫柳。村姬挑菜共携筐。蚩蚩尙有歸田樂。役役還慙叱馭忙。回向故山思舊隱。栗房將罅稻花香。</text>
<title>久客</title>,<text>久客秋仍到。殊方月又團。深更飜少睡。扶病獨憑欄。白髮愁從得。靑雲夢亦寒。羈心將老病。偏覺覓詩難。</text>
<title>江戶謾筆 二首</title>,<text>縹緲雲山析木墟。四環蓬海護仙居。金銀佛寺連城市。鍾鼎人煙接里閭。斷髮漆牙通越俗。好兵輕死認秦餘。臨淄江戶誰多少。路上遊兒似貫魚。特地煙霞積水灣。始知天外有人寰。乘搓漢使終誰到。採藥秦童遂不還。鐵馬詎愁飛渡海。金牛那得枉開山。兵強國富無餘事。形勢眞堪冠百蠻。</text>
<title>秋七月旣望。與龍洲，泥仙會晤。</title>,<text>蘇老文章迥絶塵。向來淸覿屬良辰。靑天有月還今夕。碧海乘舟偶此身。千載不愁無二客。一樽相對復三人。飄飄大有凌雲氣。陡覺騷壇筆似神。</text>
<title>懷巨源</title>,<text>阿弟今安否。連年久索居。長身應自在。生理更何如。蠻浦書難得。姜衾夢亦疏。彭城留舊約。垂白悵歸虛。</text>
<title>懷正甫</title>,<text>安穩嗟吾季。團圓已隔秋。傳家五男子。知爾百無憂。碧海雙魚斷。遙天一雁愁。夢中難得句。雲末費回頭。</text>
<title>自恨</title>,<text>簡懶文園客。差池兩鬢疏。無兒堪托後。有弟各離居。天地曾迷轍。風塵復絶裾。老妻空在室。衰疾近何如。</text>
<title>初五日。理歸裝戲筆。</title>,<text>坐算歸期興欲狂。喜聞僮僕俶行裝。床邊蠟屐隨斑杖。篋裏貂裘帶錦囊。登道幾時當渡海。計程開月合還鄕。軺車擬趁明朝發。秋日郵亭亦似長。</text>
<title>午憩赤坂</title>,<text>客路遙連海。郵亭半隱林。江聲和雨重。山色帶煙深。竹送鳴秋韻。藤垂覆座陰。津樓高幾尺。衰疾怯登臨。</text>
<title>十七日朝。發鳴古屋。</title>,<text>繚繞人煙幾萬家。夾街珠翠鬪繁華。輪蹄織路看如海。樓閣緣江望似霞。列隊蠻商輸越貨。袨粧村女浣吳紗。雄州物色多多許。更有黃柑劈永嘉。</text>
<title>偶占</title>,<text>久客奚囊富。新愁白髮長。有心摸勝景。無策駐流光。雨氣村邊黑。秋容樹杪黃。歸程滄海闊。回首意茫茫。</text>
<title>十四日謾占</title>,<text>默算行裝悟昨非。暮年遊宦豈雄飛。假令靑海無傳箭。爭似紅塵早拂衣。浮世卽今悲浪跡。此身眞自墮重圍。寒燈旅館傷心處。夢裏田園不當歸。</text>
<title>蟠松</title>,<text>深知直木易摧殘。偃得奇形自屈蟠。一世斧斤身獨保。四時榮落節猶完。霜鱗歲久龍文錯。露幹風多鶴夢寒。覆地淸陰同廣廈。路人休作等閒看。</text>
<title>二十五日朝。又阻風不得行船。</title>,<text>日日歸帆苦未期。蠻人應復笑遲遲。郵亭海外經千里。歲序舟中閱四時。半世不曾知止足。此行飜自愧支離。餘生始悟莊周夢。陶令追來是我師。</text>
<title>二十六日曉。鴨漵行船。</title>,<text>畫角催淸曉。征帆遡北風。身疑超汗漫。心似脫樊籠。島嶼微茫外。鄕山指點中。詩情將逸興。今日欲凌空。</text>
<title>保社戲筆</title>,<text>瀼西松菊舊菟裘。暮景歸休此一丘。豐組向來心似縛。畏途今去舌爲柔。朝端戰鬧三分國。臥裏身閒百尺樓。剛厭兒曹謀口業。謾將魚笱栫溪流。</text>
<title>次玄洲韻。贈宋上舍。</title>,<text>別已廿年久。君從何處來。相逢論舊事。未暇把深杯。畏路千盤窄。衰容兩鬢催。此身如病馬。今日更虺隤。</text>
<title>東淮亭舍。次白洲韻。二首</title>,<text>片帆曾溯漢皐回。疊嶂層巒左右開。出郭便逢閒世界。卜居誰得此亭臺。龍門落日雲千片。牛渚秋風酒一杯。醉臥不知歸路遠。夢中還似自天來。江樹陰陰江岸回。主家華搆壓江開。松當蘿徑幡成蓋。山到漁磯斷作臺。芳草晴川崔顥句。落花明月謫仙杯。年來嬾慢耽無事。門外何人問字來。</text>
<title>抱川縣館謾題</title>,<text>捲箔看秋令。榰筇到日斜。風灘遙似雨。霜葉謾疑花。客裏多詩債。愁邊領物華。暮年頻擁傳。林末羨歸鴉。</text>
<title>寄可遠</title>,<text>落托江湖已幾秋。穩將身計寄天遊。家傳淸白難糊口。語到功名便掉頭。深恨世人無相馬。謾敎漁老不驚鷗。今宵遠對吳洲月。緩却帶圍一寸鉤。</text>
<title>奉贐申公山君澤令</title>,<text>大家南征一笑春。錦江江上彩衣新。專城榮養寧非孝。渾舍荒年不怕貧。王事古來無內外。使君今去報君親。徵黃詎待高收最。聲價詞垣要演綸。</text>
<title>遼陽途中</title>,<text>廟堂神算尙無爲。使蓋連年費疾馳。世故晩途疲兩脚。旅愁長路集雙眉。關雲漠漠埋殘堞。隴日荒荒下遠陂。剛笑防身三尺劍。只消行役鎭相隨。</text>
<title>草堂謾題</title>,<text>竄跡歸丹壑。携筇步白沙。斧斤侵直木。簪笏是空花。處世誰非客。莊身此亦家。兒童饒意緖。深夜理桑麻。</text>
<title>秋日西村卽事</title>,<text>漸覺歸田興。渾忘去國悲。心閒身少健。境僻日偏遲。曉案登霜蟹。香羹折露葵。嬉嬉仍飽腹。高枕樂淸時。</text>
<title>李存吾輓詞</title>,<text>曾見詞臣困一麾。扣門來索贐行詩。星分雨散猶難強。玉折蘭摧本不期。完繕晉陽今幾月。召還宣室更何時。風流文雅終無祿。天理人情兩合疑。</text>
<title>寄君澤令公</title>,<text>一眼曾呑碧海東。十洲三島在胸中。當時竝駕知誰是。與我乘桴只有公。到處詩多吟白雪。秪今身似御泠風。雲龍半世追遊慣。心作靈犀點點通。</text>
<title>過長陵 二首</title>,<text>寧把中興較漢唐。一戎誰復植綱常。雲雷日月歸昭洗。冠佩巖廊摠俊良。燕翼終看貽國本。龍髥胡遽入仙鄕。偏知江漢朝宗水。遺恨千秋定不忘。際遇先從癸亥春。卅年經幄忝叨頻。奔趨每仰寅恭切。榮落長涵雨露均。仙漏舊宮猶往夕。異恩今世若前身。窮途勸起丁寧敎。未死孤臣泣鳳綸。</text>
<title>寄龍城李使君</title>,<text>名區風壤卽丹丘。擬佩銅魚一放眸。深恨會稽難入手。幾從方丈費回頭。塵間坐受揶揄笑。天末空思汗漫游。今日謫仙饒勝趣。月中張樂廣寒樓。</text>
<title>睡起試筆</title>,<text>窘步非吾事。長身且索居。塞翁從失馬。莊叟已知魚。學道年今老。求官性亦疏。餘生枯寂味。高枕愛澆書。</text>
<title>哭李叔向</title>,<text>此老又云歿。親朋餘幾何。世今如子少。吾已閱人多。天賦皆模楷。氷襟不琢磨。那堪歡會地。回首隔山河。又淸道君爲宰。嶠南我僑居。聯翩千里駕。陸續數行書。屢貸監河粟。頻分丙穴魚。始終匍匐意。今古更誰如。又皎皎雲間鶴。昂昂雪裏松。風標黃叔度。人物郭林宗。廉潔終非介。剛方亦有容。可憐天下士。何地更相逢。</text>
<title>柬君輔</title>,<text>曠歲分南北。因入問起居。風流應自在。詩酒更何如。丹壑身從老。靑雲夢亦疏。相思千里恨。難悉數行書。</text>
<title>諱客</title>,<text>隔簾雲影過依依。山外因風變白衣。滓穢太淸都是物。莫敎今日傍簷飛。</text>
<title>可歎</title>,<text>聖朝樗散味偏饒。往事依然鹿覆蕉。半菽自知榮五鼎。巾車何必讓華軺。長身厭事甘逃酒。浪跡因風便掛瓢。小雨東林花似海。等閒詩意被春撩。</text>
<title>三月十六夜。對月謾吟。</title>,<text>花塢濃香滴。筠窓素月陰。端居仍獨樂。良夜稱孤斟。觸撥閒中趣。憑陵醉裏吟。壺乾堪再賭。還復撫腰金。</text>
<title>罷官後無棲息處。不得出城。</title>,<text>一官如葉落秋風。笑罵過存覺倂空。公務乍閒身少健。衆咻纔寂耳偏聰。塵纓不縛雲中鶴。浪跡堪羞雪上鴻。衰白且休遊物表。菟裘今合卜墻東。</text>
<title>擬立春</title>,<text>金門乍闢曉參催。燈燭煌煌黼帳開。殘雪尙銜梅蕊澁。條風纔拂柳條來。旗迎曙色訛城角。苔向春光液水隈。是日柏梁將設宴。貂璫承命引鄒枚。</text>
<title>謾題</title>,<text>懶計惟三徑。閒居只一身。早鸎偏喚夢。微雨故關人。世事方多難。年華欲暮春。非無軒冕意。不欲混流塵。</text>
<title>秋夜謾占</title>,<text>簾幕凄淸進晩颸。晴雲如絮月如眉。閒中秋意偏多事。梧韻蛩聲摠索詩。</text>
<title>奉贐閔判書燕行 聖徵</title>,<text>長途不改舊山河。到處停驂感慨多。煙合御街騰鐵馬。草遮幽徑臥銅駝。邊笳亂動金臺月。朔雪寒添易水波。俠士狗屠猶在否。可從燕市和悲歌。</text>
<title>開寧縣舍謾題</title>,<text>暮郭煙初斂。孤村路不分。風泉鳴蔌蔌。霜葉落紛紛。林缺斜承月。山高半沒雲。旅遊多少恨。瘦盡沈休文。</text>
<title>春望 已下延安謫居時</title>,<text>春意林園孰喚回。夜深風雨過江來。龍纔得水雲從起。豹已成文霧始開。山木嚲花紅似錦。夜潭飜浪碧如苔。樽前疑睇沙村路。好是農功一種催。</text>
<title>題柱</title>,<text>畏塗今世劇風濤。深愛庖丁解善刀。花下穩回蝴蝶夢。篋中羞見鷫鸘袍。浮生得意惟閒日。末路知心只濁醪。西北高樓餘百尺。此間誰識有人豪。</text>
<title>謝朴仲久因其親庭遞附書問</title>,<text>葭玉分離歲色移。聖朝同病倍相思。三春寸草傳雙淚。千里寒梅寄一枝。天末參辰空落落。鬢邊霜雪各垂垂。泥塗榮悴須安命。把酒論文會有時。</text>
<title>一魔</title>,<text>一魔雕篆太支離。酒席花場到底隨。磨去魚腸增寶鍔。化來蜩甲寄枯枝。光能照夜人誰惜。價有連城世不知。癡絶未諳時俗態。又隨羈客到天涯。</text>
<title>草亭</title>,<text>老眼乘昏倚草亭。悄無車馬到寒扃。鹽煙野店沈沈霧。漁火江船點點星。花氣受風侵石徑。雁聲搖月落沙汀。深憐貧橐難賖酒。不是吾生尙愛醒。</text>
<title>三日試筆</title>,<text>曉來鸎語索春饒。南客思家苦不聊。一到他鄕經幾日。可堪佳節又今朝。煙籠樹色時濃淡。雨浥山容欲動搖。回想故園諸弟隔。踏靑何地更招邀。</text>
<title>旅亭</title>,<text>此身何意此居停。可信詩書是旅亭。半世社中依了櫟。暮年湖外轉來萍。村婆善謔嘲春夢。漁父揚舲笑獨醒。行止可知曾錯鑄。擬從歸日偃林坰。</text>
<title>村老來勸賞春</title>,<text>客中衰疾廢登樓。作意尋詩懶輒休。適有隣人傳好語。却聞春事合閒遊。花明村落宜移屧。波暖汀洲穩泛舟。仍勸此翁須強起。暫時幽賞亦忘愁。</text>
<title>春望用前韻</title>,<text>春色堂堂樹裏回。鸎歌續續柳邊來。愁眉乍向探芳展。癡腹還從得酒開。山店孤煙疑薄霧。水村微雨送輕雷。蓬門日日跫音斷。花徑看看長綠苔。</text>
<title>春村臥病</title>,<text>覽物飜傷作此身。杜陵花柳屬誰人。輕絲想裊門邊影。艶萼應開檻外春。梅塢竹林虛映月。酒罏詩社定埋塵。浮生謾失抽簪計。日日愁鸎怨逐臣。</text>
<title>錄奉主倅</title>,<text>得將衰病到漳濱。眞爲逢迎有主人。托契不須論早晩。賞心寧復較疏親。呴濡每決西江水。樽酒長分北海賓。但使餘年膠漆竝。世間知免白頭新。</text>
<title>僦屋</title>,<text>僦屋孤城外。疏籬極水西。林深花肅肅。境僻草萋萋。野店人煙少。山門海日低。柴扉無客到。惟見鳥歸棲。</text>
<title>謾筆</title>,<text>兩手甘從袖。雙眉爲底顰。羊腸驚往路。蛇足恨長身。世味偏嘗蓼。名途任積薪。比來空弔影。棄去倂疏親。</text>
<title>浪遊</title>,<text>雲路差池步。林泉漫浪遊。扶將雙白鬢。漂蕩一虛舟。酒席鷗成伴。漁竿月作鉤。溪花饒意緖。隨處絆人留。</text>
<title>赴燕過坡莊</title>,<text>征旆辭辰北。行途過瀼西。殘年勞物役。何日返林棲。水白纓堪濯。桃紅路不迷。一歸期不負。分付理春畦。</text>
<title>望醫巫閭山</title>,<text>神斧曾憂地紀傾。割分鼇戴鎭幽幷。南臨碣石圍成障。北走燉煌繚似城。飮海蒼龍形屈曲。截雲靈鷲氣崢嶸。深憐造化渾無力。天險終難衛帝京。</text>
<title>夕抵十三山站</title>,<text>十八年來再渡遼。十三山下駐征軺。城池形勢空紆鬱。市肆歌鍾摠寂寥。風捲亂沙霾日軸。雪深荒野獵天驕。危途到處頻揮涕。尺劍雕弓謾在腰。</text>
<title>山海關</title>,<text>長虹掉尾截層濤。徐達當年版築勞。功業不須論管葛。指揮堪見失蕭曹。部分虎豹當關立。叱退魚龍出海逃。天險卽今資躍馬。世間人事恨滔滔。</text>
<title>旅夜</title>,<text>睡鴨香銷臘燭殘。夜深蠻館戴南冠。塵生寶匣蓮花蝕。氷合淸樽竹葉乾。櫪馬謾嘶邊月苦。籠禽頻唳朔風寒。綾衾如水貂裘冷。鄕路偏愁一夢難。</text>
<title>白澗店</title>,<text>咄咄征驂日日催。僕夫俱病馬虺隤。雲邊海岱依依近。風末塵沙拍拍來。旅泊已驚逢歲暮。殘齡今又報春廻。千秋疏鑿還堪恨。萬里深愁此路開。</text>
<title>中右所</title>,<text>廢堞遺墟遍野蒿。數家煙火寄沙皐。重門設險歸何處。對壘交兵問幾遭。埋日陰氛迷舊壟。失巢寒鵲下空壕。軍容民庶都消盡。惟有伊閭北望高。</text>
<title>連山驛</title>,<text>蓬蒿瓦礫遍空城。小堡因何酷被兵。燕甲想艱收卽墨。秦坑終亦及長平。遺氓窮蔀無生氣。白水靑山有哭聲。世變糾紛誰得了。今人久困虎縱橫。</text>
<title>十五夜宿十三山</title>,<text>一春新月再回圓。淸夜思家益渺然。天外殊方空費日。客邊流序已經年。疏籬近水沙疑雪。古郭連雲樹似煙。今日金笳多少恨。汴城詩句更堪憐。</text>
<title>沙嶺阻風留一日</title>,<text>苦海支離見在身。世間堪笑爾爲人。長途憒憒恒迷轍。平地遑遑又問津。積水連空揚白浪。驚飆振野漲黃塵。孤村秣馬頻惆悵。一日淹留抵一旬。</text>
<title>春日憶歸</title>,<text>倦脚難陳力。羸形合乞骸。輕風纔變柳。新火已鑽槐。壟秫耕方急。山蔬味亦佳。何當抛世累。舒嘯出塵街。</text>
<title>睡起謾筆</title>,<text>宿債嬰詩壘。新功榮睡鄕。砌花紅映席。庭竹綠環墻。靜裏蟲吟苦。閒中蝶舞忙。家僮休報客。吾自夢羲皇。</text>
<title>釋悶</title>,<text>世故羈愁一倂侵。白頭依隱戴朝簪。樊籠飮啄元非性。卯酉奔趨謾苦心。秋到暮雲頻出岫。日斜歸鳥解投林。腰金坐誤丘中趣。釣石空勞夢裏尋。</text>
<title>季夏謾筆</title>,<text>節迫流金日轉烘。羸形頹臥北窓風。昏花眩眼抛書簏。午倦句人策睡功。閒味乍偸膏火裏。羈魂遙入水雲中。蘧蘧一枕瞢騰趣。榮落悲歡覺倂空。</text>
<title>春日獨坐</title>,<text>淡白辭梅額。生紅點杏顋。翠禽頻掠去。黃蝶又飛來。身靜無塵事。家貧有酒杯。閉門還諱客。軒蓋任空廻。</text>
<title>冬日卽事</title>,<text>冬日轉茅簷。窮陰乍解嚴。更聞樽有酒。寧恨食無鹽。得句仍泥壁。看山不下簾。倚窓聊寄傲。閒味似陶潛。</text>
<title>解知申志喜</title>,<text>早春羈宦奄徂秋。今日朝簪始乍抽。身脫樊籠疑羽化。夢尋湖海得天遊。閒中得友惟黃卷。沙際忘機穩白鷗。已向靑雲無一念。世情何事怒虛舟。</text>
<title>七夕 應製。是歲有閏七月。</title>,<text>纔看梧葉隕庭柯。旋報蛛絲綴曉窠。佳會共傳今夕是。綵樓爭候二星過。黃姑洲畔停牛飯。錦石機邊輟鳳梭。行處靈橋遙跨水。步來香襪穩凌波。涼飆嫋嫋搖瓊佩。薄霧霏霏濕綺羅。乍得團圓情晼晩。未容言語涕滂沱。金釵合股知難久。玉漏催籌可奈何。異事謾騰騷客詠。芳緣猶勝月宮娥。一宵良晤休嫌少。萬古茲辰亦已多。歲閏況逢流火朔。可令烏鵲重塡河。</text>
<title>臘日謾成</title>,<text>寰裏年頻去。身邊病獨留。賣癡延暮景。賭酒餞窮愁。只合貧猶樂。寧煩退亦憂。從今成坐忘。餘日任浮休。</text>
<title>謾遣</title>,<text>曾裹軒裳倚玉墀。幾年經幄備論思。榮深魚水眞非分。負重蚊山竟不支。惟恨此生名是累。敢言今世棄如遺。仍知榮落尋常事。報答君恩尙恨遲。</text>
