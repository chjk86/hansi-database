<title>和陶淵明歸去來辭 辛酉</title>,<text>歸去來兮。衰病侵尋胡不歸。旣自奔汩度半生。心怵惕焉以悲。囂塵溢於九衢。御䮞䮞而馳追。寔迷途其已遠。年五十而知非。秋聲入於旅舘。便信闊於寄衣。終難變於狷介。有誰顧於寒微。浩然歸志。望鄕以奔。薄暮烟雨。犬吠山門。妻孥好合。兄弟俱存。山朋來集。酌彼匏樽。淸溪上而小屋。對雲山而開顔。曾百歲之幾何。覺一身之優安。園菓熟而野禾。歲旣晏於鄕關。沉痾怳其祛體。萬物春於靜觀。淸風入於我室。明月待於吾還。貞操藹於歲寒。竹林下而盤桓。歸去來兮。塵世外而且遊。泥軒冕其素志。雲富貴兮何求。究前聖之旨義。涉諸子以忘憂。散地隨分以漁樵。且躬耕於田疇。暇日乘興。小車扁舟。登瑞石之絶頂。躡方丈之層丘。竆扶桑之以東。浮于海而周流。超物表以樂志。任此世之浮休。已矣乎。老去方知行路難。曷不謝事此淹留。胡爲乎倀倀欲何之。奔競非吾事。寵利又何期。于南山以種豆。願及時而耘耔。來村秀以講學。與韻人而論詩。江湖遠而隱憂。志長𨓏兮却自疑。</text>
<title>夏至 甲午</title>,<text>亭午天風動。靜宵月窟開。夏蟲何以識。吾恐堅冰來。</text>
<title>效盛唐體</title>,<text>斗屋白雲邊。往來無俗客。盡日關柴扉。焚香讀周易。</text>
<title>曉起偶成</title>,<text>夜深未判濛。天曉漸生戶。陰陽闔闢間。果孰爲之主。</text>
<title>冬至。謹次邵先生韻。</title>,<text>重泉陽一線。起視管灰移。子夜雷生處。南天日至時。剝復理然爾。貞元知者希。此中根萬彙。先覺是庖羲。</text>
<title>家君回甲日述喜 乙未十一月十六日</title>,<text>承得大春樹上露。甲朝釀出介眉巵。年年歲歲如今日。以至南山若礪時。</text>
<title>讀宋子大全有感</title>,<text>退翁篤實栗翁全。更得尤齋集衆賢。表出三人躋聖廡。通于天下一辭然。</text>
<title>讀四皓事有感</title>,<text>呂姬挾幼弄乾綱。曾是商山羽翼張。巢由不爲丹淵起。千古淸風穎水陽。</text>
<title>松廣寺臨鏡堂。次李芝峯韻。</title>,<text>曹溪一方地。樓榭影重重。却對三淸景。堪輕萬戶封。潭澄臨若鏡。峯碧廣惟松。要識幽閒趣。上房夜半鍾。</text>
<title>題三淸仙閣</title>,<text>吾儒每毁佛。不容毁水石。臨歸與月期。他夜又仙閣。</text>
<title>枕溪樓。次牧隱李先生韻。</title>,<text>枕得淸溪百尺樓。樓前溪水逝無休。牧老遊遨知幾歲。今宵好月又樓頭。</text>
<title>仙巖寺香爐庵</title>,<text>庵在高峯頂。超然隔市城。松風佛骨冷。蘿月客心淸。剩得登臨趣。渾忘塵俗情。詩成搔首問。天上莫相驚。</text>
<title>無等山圭峯 一名瑞石山</title>,<text>有石皆瑞石。有峯是圭峯。遊人忘歸路。西海日正舂。</text>
<title>次朴新昌 孝德 晬辰韻 戊戌</title>,<text>松髯鶴骨坐如仙。身世康寧大耋年。北海深樽開慶席。南星瑞彩耀中天。兒孫式糓堪垂後。齒爵兼尊罕在前。无妄一朝終勿藥。德門純嘏理宜然。</text>
<title>挽宋剛齋先生 稺圭</title>,<text>道源將絶得先生。赤幟斯門作主盟。巴串故家紹文獻。鰲村精舍講明誠。三朝未挽東岡志。一世皆欽北斗名。負笈此行違執燭。薤歌數曲淚沾纓。</text>
<title>挽族丈 榮邦○庚子</title>,<text>福善天之道。於公曾不饒。襟懷山吐月。富貴雲過霄。白首劉蕡策。靑氈陋巷瓢。典刑賢胤在。餘慶理還昭。</text>
<title>竹</title>,<text>此君瀟灑在庭心。特立奇姿長十尋。風朝月夕皆佳賞。高節須看白雪深。</text>
<title>僧頭花</title>,<text>有花玉色澄。春意雨餘凝。月夜默相對。頭頭立雪僧。</text>
<title>過智異山花開洞。憶孤雲先生。</title>,<text>憶曾靈境葛花開。筇屐聯翩踏雪來。悵望孤雲何處遇。三神山色欝崔嵬。寺門。有崔孤雲筆雙溪石門及三神山等字。庵中有孤雲畵像。又六祖惠能㙮在堂下。安頭骨。古傳惠能弟子奉頭骨來此山。見冬日葛花開。仍安之。地名花開云。</text>
<title>偶作</title>,<text>老厖環其尾。吠客柴門前。山童汲雪水。茶竈晩生烟。</text>
<title>人日有感 辛丑</title>,<text>送他三十三人日。人道一分尙未能。從此攝心加學問。庶幾無愧人之稱。</text>
<title>過弘慶。新經潦雨。泥塗甚艱。有作。</title>,<text>成歡驛北路。滿地泥塗中。擧足先憂壑。挽纓且畏風。殆似神龜曳。嗟無快馬通。愧余昧霽潦。冥擿迷西東。</text>
<title>登南山</title>,<text>於山終南山。王氣在此間。北望丹忱倍。瓊樓得無寒。</text>
<title>愍節書院。次壁上韻。</title>,<text>六臣幽隧漢江邊。毅魄忠魂萬古天。欲說當時無處問。數聲啼鳥短碑前。</text>
<title>過始興有感</title>,<text>麗朝將相數姜公。名姓千秋竹帛中。村燈夜夜熊羆夢。武曲何時降海東。</text>
<title>雞龍山岬寺</title>,<text>記昔圭師棲此林。勤王義鼓下山岑。人去古庵春寂寂。桂花零落水雲深。</text>
<title>表忠院。敬次御製韻。院有西山泗溟及靈圭三師影幀。御製詩揭板。詞臣奉和者甚衆。</title>,<text>皇天佑下民。間氣常肧胎。三師忠一體。乃海東如來。</text>
<title>䧺龍湫</title>,<text>何人鑿石槽。置之澗流中。淵深不見底。云與馬江通。</text>
<title>雌龍湫</title>,<text>深湫常雨氣。龍卧一千年。五爪痕猶在。生生去御天。</text>
<title>連山邑鐵鼎</title>,<text>秦人遷九鼎。一鼎入泗水。何時來海東。廣野中獨峙。</text>
<title>四月八日。次權石洲觀燈韻。</title>,<text>盛唐日月大宋天。天子無爲坐如仙。元月望夜張燈戲。奢華共樂泰平年。當時廣陵天下䧺。流傳海外成土風。羅麗以降尙侈靡。金銀珠翠連蒼空。權臣崔瑀崇西敎。八關燈影何玲瓏。云是四月金仙騰。十方瑞氣連觚稜。上元盛遊換初八。羅幃繡幕香烟凝。家家此夜捲珠箔。樽酒笙歌多遊客。松城一朝人事改。佛日無光風雨夕。云何聖朝改紀初。崇佛餘風依舊在。由來俗尙務爲勝。都下州閭陸連海。富者傾廩貧乞隣。自上董督酬佳節。西方大䧺是何者。流俗好怪不堪說。願言聖后調玉燭。闢異蠲弊養黃髮。盛德光明被四表。挽回唐虞周日月。</text>
<title>挽朴新昌 孝德</title>,<text>八十九年地上仙。一朝驂鶴是胡然。渼翁門下淵源的。訥老家中緖業傳。百里果攄才諝未。中樞堪賀寵光焉。守吾齋裏三更月。留帶襟懷夜夜懸。</text>
<title>挽李戚叔 貞權○三首○甲辰</title>,<text>京華人物老遐鄕。八十光陰壽且康。一夕忽沉南極彩。數州匍匐淚盈裳。諍臣廉吏業垂昆。家世三韓閥閱門。可惜蕭蕭學生旐。夕陽祖送白楊原。天資眞率去毛皮。俗累曾無些子兒。棊酒生涯躋大耋。翛然觀化泰平時。</text>
<title>挽河圭南 百源</title>,<text>南斗江山一夕空。生徒匍匐葬圭翁。經綸技藝超倫士。學問文辭盖世䧺。潭塾早承端的語。石衙做得幾何功。嗚呼天意非公薄。瘴海留噓正直風。</text>
<title>挽金丈 文甲○乙巳</title>,<text>自吾先子最相知。無酒卽沽有酒釃。先進風儀零落盡。凡今莫若我心悲。</text>
<title>書壁自警 二首</title>,<text>仁者其言訒。吉人之辭寡。此語聞夫子。終身可行者。寡言爲有德。省事見存心。靜坐無紛擾。方知道味深。</text>
<title>閒居有感。謹次蔡西山林居韻。</title>,<text>宇宙奇男子。居然送半生。經綸非所議。書劒亦無成。疇昔臯夔夢。邇來沮溺耕。世如終棄我。薖軸且宜營。</text>
<title>上奇蘆沙先生 正鎭 二十四韻 丙午</title>,<text>有美河南子。禀質粹而明。湛老鞠吉夢。異凡厥初生。髫齔成文章。出語四座驚。壯元試二場。一世擅名聲。文辭乃餘事。學問是攸程。家庭光緖業。斯文有主盟。臯鶴聞于天。聖朝勤弓旌。先生卧不出。富貴浮雲輕。隱在小山裏。隨分釣而耕。晩生本無似。鄕曲不知名。蟄伏深峽裏。擿埴而冥行。滚汩科臼中。狗苟而蠅營。秉彜終難泯。猶有好善誠。經營十載餘。一奉亦爲榮。倥傯旋告歸。未得罄眞情。歸來詑友朋。龍門登崢嶸。屬値和煦時。園樹鳴倉庚。濂庭草交翠。曾雩服旣成。遙思不相見。斗覺鄙吝萌。大鵬寧顧鷃。雲逵萬里亨。微蠅附驥尾。超驤四方征。我願蒙不鄙。諭敎盡粗精。百里寧云遠。源源期逢迎。莠辭堪覆瓿。尙冀報以瓊。</text>
<title>蘆嶺道中</title>,<text>離家一兩日。纔到百十里。因加不息工。千里到乃已。</text>
<title>上梅山洪先生</title>,<text>漢水東流碧。淊淊閩洛波。今儒少實地。夫子惟名家。履冰兢又戰。如玉琢而磨。北學平生志。還慚逆旅過。</text>
<title>奇蘆沙先生以二律見寄。次呈二首。</title>,<text>高山墻四面。生少昧全天。一室烟霞裏。短筇水石邊。世間多險路。林下問芳隣。耕讀知吾事。優游度歲年。靑山六鰲背。遊賞客歸遲。思賢嘐往古。訪隱喜同時。平生爲己學。妙歲驚人詞。從此遊從樂。庶幾變魯姿。</text>
<title>沙厓幽居。用杜工部堂成韻。</title>,<text>物外新成數棟茅。背山臨水頫長郊。窓前細雨桑麻色。座上淸陰竹樹梢。暇日關門丌孔昊。有時攲枕夢由巢。浮沉一世非吾志。謾賦遂初任客嘲。</text>
<title>錦江。謹次金河西先生樓船絶句。丁未</title>,<text>荏苒光陰四十春。幾多來渡錦江津。生平才乏巨川濟。愧殺江頭捩柁人。</text>
<title>愁歇院早發</title>,<text>院店客愁歇。長安知不遠。凌晨踏冰去。去去酬何願。</text>
<title>上梅山先生</title>,<text>禮義檀箕國。邇來聖學榛。詖淫爭眩俗。名利胥淪人。賴有先生出。弗令吾道湮。不才承警誨。鑽仰以終身。</text>
<title>送金舜瑞 楨臯 還長鬐。用座上韻。二首</title>,<text>太極何年一圈開。化中萬品共徘徊。若知殊散還渾合。吾信濂翁復起來。相逢未幾別離生。摻手湖邊柳絮輕。行矣吾君深自勉。師門要訣有知行。</text>
<title>送權敬叔 翌 歸烏川</title>,<text>石潭巴串後。湖上大門庭。共講聖賢說。相忘老少形。是日同披素。何時更拭靑。湖嶠誠非遠。源源此地經。</text>
<title>葩經集句。留別李汝直 㶐，洪華甫 榮周，金聖源 正洙。○二首</title>,<text>所謂伊人。西方之人兮。溫其如玉。終不可諼兮。夙興夜寐。日就月將。於焉嘉客。德音不忘。</text>
<title>留別沈致和 樂中</title>,<text>靑松貞榦茁。將聳九霄中。男兒事業在。請遡洛閩風。</text>
<title>次願豐亭韻 主倅鄭光容所築</title>,<text>碧波如膩翠山眉。太守亭成二月時。年年同此豐年樂。以射以觴兼以詩。</text>
<title>挽金玹綬</title>,<text>嗚呼痛已矣。五十八光陰。持己溫而厚。對人信且謙。宗黨感其誼。朋知許以心。寒風動薤露。鄕里爲沾襟。</text>
<title>十月。與素窩朴丈 泰休，朴兄應之 源應 到維摩寺午飯。行出洞口。口號相酬。</title>,<text>窮峽坐看甕裏天。前程漸得大山川。飄然一杖凌千里。酒後䧺心倍少年。</text>
<title>松廣寺。次芝峯韻。</title>,<text>朔風欲釀雪。物外且閒行。澄潭開六鑑。高閣近三淸。谷禽傳冷話。牎竹送踈聲。多少山中景。將言已忘情。</text>
<title>仙巖寺。贈枕溟釋。</title>,<text>白日中天大道明。如何西敎說無生。却恐此心還走作。默聽梵宇曉鍾聲。</text>
<title>寄素窩</title>,<text>淸溪抱綠野。草屋兩三間。老猶壯志業。貧且好容顔。含盃隘宇宙。吐韻滿江山。何日曳芒屩。陪遊雲水灣。</text>
<title>智異山雙溪寺。滯雨宿三宵。</title>,<text>溪瀑爭喧巖石震。諸天一夜雨聲深。知是山靈挽逋客。不敎筇屐出雲林。</text>
<title>偶吟 二首○己酉</title>,<text>有女嬋媛白屋閨。芳年已過乏良媒。貞心寧欲佳期負。愧殺桑間踏露廻。羸瘁驥駒立冀野。尋常行客日過焉。伯樂鞭頭千里路。分明齎志不之言。</text>
<title>挽李同福 寅升</title>,<text>百里絃歌輟。洞天赤壁空。雉方馴野外。鳧忽擧雲中。廉謹持身法。寬溫接物風。福民甚無福。我哭匪私公。公書赤壁洞天四大字。刻于壁上。</text>
<title>夜坐 二首○壬子</title>,<text>澹月盈庭雨霽餘。樓臺縹緲樹扶踈。幽人無事香烟細。默誦羲文一部書。悠悠身勢半生餘。分外功名計却踈。早晩鄕山歸意浩。一堂自有舊圖書。</text>
<title>堂后次板上韻。示同直諸僚。</title>,<text>聖上無爲享萬齡。滿庭翠軼與丹蓂。願言寅協涓埃報。毋負寒窓舊讀經。</text>
<title>挽梅山先生</title>,<text>左海洪夫子。斯文賴有傳。簞瓢顔氏巷。花柳伯淳川。三朝勤玉帛。一世望陶甄。山頹安所仰。湖上但雲烟。</text>
<title>客中除夕</title>,<text>眸花鬂雪暗相催。流水光陰去不廻。歲色居然愁裏度。韶華又是客中來。萍浮殊土緣何事。樗散明時愧匪材。早晩湖山尋舊隱。兄酬弟勸淺深盃。</text>
<title>新春。與高翼汝 時鴻，曺明擧 瑩承 同賦。癸丑</title>,<text>洛城春酒話襟期。逆旅相逢歲改時。千里曷攄孤客肚。一年應蹙細君眉。人生離合君休說。世事榮枯我不知。躁進聊非吾輩計。須看欝欝澗松遲。</text>
<title>弘濟院。見流民相屬於道。二首</title>,<text>至治黎民不往來。流離遠道胡爲哉。誰人圖此黃凉色。敷奏九重囷粟開。方春東作厥民流。載路顚連使我憂。寄語巖廊勤燮理。風調雨順大登秋。</text>
<title>長湍潮湖乘舟有感</title>,<text>潮湖春水盛。一葉泛泛流。休說遊觀樂。載舟亦覆舟。</text>
<title>寒食次廣津。用唐人韻。</title>,<text>往歲在家醉花裏。今春寒食廣津船。靑山杜宇時三月。紫陌疲驢已二年。一路愁沾紅杏雨。千門未禁綠楊烟。區區斗米何須戀。早晩吟歸歸去篇。</text>
<title>過廣州百濟古都 二首</title>,<text>溫祚基王迹。依依見遺堞。千古興亡事。二聖山獨立。管絃屬山鳥。羅綺寄巖花。傷心臺榭地。寂寞兩三家。</text>
<title>阿嬌春㤪</title>,<text>春日宮花發。君王樂事多。孤月長門裏。遙聞天上歌。</text>
<title>春日偶賦</title>,<text>上苑名花紅錦。御溝新柳綠烟。公子王孫樓上。酒人詞客水邊。深春好花萬里。良夜明月兩鄕。夢裏枌楡湖上。覺來歌鼓洛陽。</text>
<title>送閔應敎 致庠 監江東縣</title>,<text>枳樹關山瑞鳳飛。淸風颯爽滿征衣。民生轉壑今爲甚。年少專城古所稀。鱸蓴勝地人云樂。鶯柳春堤客忘歸。勤謹寬嚴宜有濟。贈行休道我言微。鱸蓴。借用江東有萬柳堤聽鶯亭。</text>
<title>秋雲。次吳小牎韻。下一首同</title>,<text>天孫機上錦裳裁。洗濯奇章片片來。斂却夏畦霖雨施。山間閒出捲還開。</text>
<title>秋月</title>,<text>崢嶸秋氣滿山河。萬里雲收月色多。寶靨盈盈天下白。千年不老桂宮娥。</text>
<title>高丈 濟寅 見訪拈韻</title>,<text>自幸昏愚受賜多。德音充若飮於河。索居每願芳隣卜。尊駕何圖陋巷過。切偲深望隨愆警。推許誠非所好阿。愧殺倀倀迷道客。高山徒仰碩人薖。</text>
<title>落花</title>,<text>爛漫林花遠近村。無端風雨趁黃昏。飛飛低繞佳人席。點點來侵韻士樽。飄蕩餘香留世界。吹噓奇色上天門。一春管領仍成實。造物玄功在不言。</text>
<title>次太虛舍韻</title>,<text>太虛在上廓無垠。一氣精明賦此身。本體至空鑑不滓。慈良才發物皆春。也須進學時時習。于以洗心日日新。非止勉君還自勉。如斯方可得爲人。</text>
<title>九日。次杜工部韻。</title>,<text>去年爲客漢城北。近日憂君湖水濱。把盃堪惜黃花晩。落帽翻驚白髮新。何論世上榮枯事。須作山間佚宕人。最愛陽陽陽剝際。秋懷高潔出風塵。</text>
<title>高德卿 濟星 見訪共賦</title>,<text>講志吾何晩。硏經子最先。平生愛山水。此處足雲烟。賞楓臨斷岸。垂釣過前川。誰知麗澤友。眞樂勝神仙。</text>
<title>金公裕 玹祿 惠菊兼寄二首詩。次韻謝之。</title>,<text>故人庭畔菊花秋。惠寄山翁揷滿頭。常怪春前曾寂寞。何圖霜下擅風流。開來疑是重陽節。採取堪爲處士儔。剩挹淸香似蘭臭。還從物外共期遊。羣芳萎盡度三春。籬下寒花最可親。好風吹到重陽信。全勝江州送酒人。</text>
<title>遊方丈山雙溪寺 寺門。有孤雲筆三神山靑鶴洞等字。</title>,<text>物外勝遊始自今。三神山上共登臨。昔年靑鶴洞門鎖。冬日葛花靈境深。此地宜求徐巿藥。這間如遇磬襄琴。溪樓留字人何去。寒月空傳萬古心。</text>
<title>與李永平 學在，閔沃溝 種洙，閔令 致序 行過永平。雨後道塗甚艱。有作。</title>,<text>狂蕩湖山客。短筇入洞陰。崎嶇穿石逕。逼側經雲林。夢過鳥道險。生度鬼關深。他日康莊路。無忘此去心。</text>
<title>永平農巖。懷農巖金先生。</title>,<text>偶入洞陰路。農翁有故居。山空人去後。溪漲客來初。林月自今古。嶺雲閒捲舒。撫松悵望久。手種十尋餘。</text>
<title>金水亭。次板上韻。</title>,<text>金水亭前鏡面平。雲山四碧岸沙明。都市囂塵百里地。誰人謝事解閒行。三五凭欄酒一行。夕陽芳草鷺前平。蓬仙已去思翁遠。月上蛾眉夜夜明。</text>
<title>贈閔司諫 馨在</title>,<text>詞垣宗匠在。幸際聖明時。世外楩柟樹。分中蓮桂枝。惟丌西漢史。愛讀盛唐詩。最惜淸寒屋。簞瓢亦不支。</text>
<title>次金承旨 漢益 韻</title>,<text>宦津短棹久忘歸。幸際昌辰瑞日暉。經濟愧無酬志願。榮枯何必費心機。九衢須策良騏步。千仞思追彩鳳飛。一席讌歡惟逆旅。夢魂強半在山扉。</text>
<title>少陵夜集。用楓臯韻。</title>,<text>東風消却雪威嚴。嶺上新梅暖氣添。滌得襟懷淸似水。嘗來世味潟於鹽。人間萬事推遷迭。客裏佳辰愴喜兼。紅燭閒宵眞率會。酒筵層起筆峯尖。</text>
<title>送閔應敎 致庠 燕京書狀之行</title>,<text>桑蓬初載四方遊。征北猶爲志願酬。觀樂倘追吳季子。乘槎還似漢張侯。匪風下國家鄕遠。飛雪胡天道路悠。王事賢勞非敢語。年年皮幣也堪羞。</text>
<title>送李上舍 冕九 隨燕槎之行</title>,<text>十月寒天塞外行。三盃上馬氣崢嶸。若逢燕市悲歌士。爲問當時擊筑生。</text>
<title>除夕</title>,<text>雪檻新梅冷蘂踈。居諸荏苒屬三餘。翁愁華鬂頻看鏡。兒喜添齡未授書。旅夢正馳千里外。春心將動五更初。東風無限湖山入。桃水扁舟也好漁。</text>
<title>梅花</title>,<text>歲暮羈愁強自寬。梅邊酌酒足爲歡。杈枒老格偏多怪。婥約冰肌巧耐寒。姹女懷春紅玉佩。高人卧雪縞衣冠。繞盆因共慇懃笑。和鼎奇功取次看。</text>
<title>旅懷 二首○乙卯</title>,<text>春來斗酒淹城陰。正耐烟花繞上林。遠志難酬羞小草。友生共喚和幽禽。有時倚檻松風灑。連日關門梅雨深。名利區區休復道。耕雲釣月好相尋。渭橋柳絮飛。遠客倍思歸。細君應嘆室。已製碧蘿衣。</text>
<title>水原道中作</title>,<text>始興中火到華城。列邑應行送又迎。街童不識吾官冷。共聽春風勸馬聲。</text>
<title>萬景臺。謹次圃隱先生韻。在全州</title>,<text>高臺硉兀半天橫。暇日登臨絶俗情。圃老修名千仞壁。甄家往事數重城。茫茫海氣連雲闊。點點人烟蔽野生。皓首潛郞思渺渺。遙瞻官道走西京。</text>
<title>寒碧堂。次壁上韻。</title>,<text>百里烟花睡。甄王去後州。巖端臺榭壯。物外水雲幽。黃鳥來三月。白鷗泛幾秋。登臨塵慮斷。湖海一高樓。</text>
<title>又次壁上韻</title>,<text>齋居近城市。遂起烟霞想。扶筇出重闉。春意方駘蕩。江寒山四碧。有堂倍淸爽。地遠光風多。天高瑞日朗。紅霞花可憐。綠浪麥已穰。人間少眞樂。物外恣幽賞。白酒滌煩襟。淸詩發新響。營營何所得。林下庶休養。</text>
<title>全州東門樓。用拋樑東韻。</title>,<text>縹緲譙樓完府東。鉢山翠色滿簾櫳。東村從古林園勝。淺綠深紅細雨中。</text>
<title>次呈洪鰲谷 一純○二首</title>,<text>齋居無事晝關門。且攝身心靜裏存。啼鳥下廳觀樂意。生花徧樹翫春痕。庭松可愛藍田縣。園菊將蕪栗里村。更覺聖恩隨處大。好將斗米釀深樽。江湖萬里玉如人。投紱歸來久食貧。茅宇滿儲山碧色。藜筇不染陌紅塵。四壁圖書輸志業。千秋水月見精神。哲萎斯世無窮思。深賀家庭學識眞。</text>
<title>直中書懷</title>,<text>離家荏苒半年強。寂寞寒齋直宿郞。性懶愛書猶不讀。才踈拈韻未成章。砌花爲伴經春晷。庭鳥相詶到夕陽。安得超然名利臼。東南山水好徜徉。</text>
<title>李全義山亭詩會</title>,<text>空濛一塢綠楊烟。踈雨初晴大麥田。久直西齋饒寂寞。暇尋南社好留連。朋情深似無涯水。客意飄如不繫船。是日甄城觴詠會。邈然流峙已千年。</text>
<title>金士汝 相淳 家設會。次權石洲韻。</title>,<text>半生役役世。樂事少如今。我愛綠楊節。君懷白雪音。無心雲聚散。底性鷺浮沉。更願淸遊續。芳林處處陰。</text>
<title>崔孝汝 顯宇，李上舍 鳳夔 見訪。</title>,<text>昨會又今席。綠楊四月間。倚樽聽細雨。開戶對靑山。齋寂欣相訪。官寒好是閒。榮枯休更說。兩視共蒼顔。</text>
<title>遊玉流洞 洞卽崔月塘遺墟。有碑。</title>,<text>芒鞋步步叩巖扉。物外翛然坐翠微。林鳥愛山終日語。官娥汲水夕陽歸。蓮塘月滿仙遊遠。石逕苔滋客到稀。此地便深濠濮趣。柴門咫尺是漁磯。</text>
<title>寒碧堂設會</title>,<text>江樓四月步輕寒。物外閒區隱所盤。春後鶯聲仍樹裏。雨餘鷗夢更林端。淸溪繞檻塵襟滌。白酒盈觴客意寬。人世浮沉休復道。頭頭短髮不勝冠。</text>
<title>勝金亭。水調歌頭。用板上韻。</title>,<text>豐沛北山趾。盡閣枕寒流。誰知造物慳秘。幽絶一林丘。十里荷花爭發。三秋桂子初熟。何似杭西洲。鯨背謫仙去。璇月古今愁。幽亭好。瞻峀色。聽江流。看來無限。烟景收拾在玆邱。最愛春花秋月。又是綠陰晴雪。漁篴下長洲。一世悠悠事。把酒不須愁。</text>
<title>萬化樓。謹次佔畢齋先生韻。全州鄕校門樓。</title>,<text>杏樹壇西闢一堂。煥輪頗覺衆工良。虛空如卧堯夫閤。美富宜窺孔氏墻。溶溶林月秋來好。獵獵溪風夏坐凉。寄語衿紳須共勉。當行不止豆籩行。</text>
<title>謹次烟村先生韻。奉呈崔兄仲季。二首○並小序</title>,<text>歲乙卯。余以直肇廟。久在完府。與東里崔氏仲季顯宇，弘宇相識。仲季俱有文行。孝友謹拙。君子人也。遂得奉於竹林居第。見門庭雍睦。子弟雅飭。心甚艶慕之。因考其世德。則月塘公種德之深厚。烟村公貽謀之明哲。宜乎有是孫矣。而尊府大人八耋康寧。二哥俱以詞林宗匠。久忤考功。是爲悶惜也。然德門善慶。有可必者存焉。當竢之矣。謹步烟村存養樓韻。奉呈座下。春陰滿砌棣華香。湖右聲名翰墨場。區區得喪何須恤。存養家中世業長。負米之由扇枕香。我心歆艶始逢場。家肥身潤人間樂。斗室麟西日月長。</text>
<title>豐沛舘。次權靑霞 克中 韻。</title>,<text>佳麗完城擅小華。畵樓綺閣影橫斜。土痕猶在甄郞堞。鉢下相傳聖祖家。戶戶冬靑爲翠屛。園園秋果作春花。千年豐沛昇平像。欝欝乾山繞紫霞。府北五里。有甄萱土城遺址。世傳穆祖家于鉢山之陽。</text>
<title>直中感懷。寄蕉史。</title>,<text>春初持被已秋時。滿樹淸蟬遠客悲。有月山朋遙共憶。無錢隣妓不相知。迹同吏隱投閒好。身似禪參出定遲。却羡蕉窓琴酒適。何當一叩話襟期。</text>
<title>十一月夜坐。得僧字。</title>,<text>有官無所事。鎖直也堪矜。永夜守閨女。經年入定僧。供殘朝欲午。衾薄曉生冰。課日醉還睡。負余藍縣丞。</text>
<title>落齒有感 二首</title>,<text>人生不半百。痛齒呻而吟。痛齒願齒落。齒落更痛心。生味由齒存。一齒重千金。一朝喪千金。無如此恨深。一落猶堪惜。落落當若爲。落者不復生。漸次稀如而。粱肉味不知。死期眹於玆。寄語壯齒人。修養無所虧。</text>
<title>寒食。次韓君平韻。</title>,<text>東風一陣滿山花。遊客探春日未斜。惟有冷辰禁不得。垂楊烟碧萬人家。</text>
<title>重陽</title>,<text>他鄕逢九九。遠客倍思歸。節届開黃菊。人無送白衣。寒蛩依戶語。孤鴈向南飛。遙想登高處。看雲抵夕暉。</text>
<title>鄭箕範 洛 見訪</title>,<text>晩契追隨鄙吝消。皎駒言秣此逍遙。秋風爲客仍遊酒。夜月思鄕不待簫。自笑浮名甲乙榜。且尋散地午丁橋。堪嘆斯世知音少。問答於何更遇樵。</text>
<title>咸悅東軒拈韻共賦 主倅閔致序，黃益山鍾林，金參奉秀煥同會。</title>,<text>新添秋水渺洲牛。畏道經來灧澦舟。消暑閱弓南柳外。乘閒觀瀑碧梧頭。故人相遇風生榻。勝地同遊月上樓。太守政淸無甚事。時時應見蓋公流。縣有柳南亭，碧梧亭。</text>
<title>正月二日。直中感吟。丁巳</title>,<text>齋舍寥寥渾忘機。居諸荏苒屬春暉。官寒未釀迎新酒。家遠猶披換歲衣。不覺尋常三載淹。始知四十九年非。浩然征旆無多日。花柳前川詠以歸。</text>
<title>十八日出直下鄕。積雪未消有作。</title>,<text>臘前無前雪。堆積到新春。大道難尋跡。平郊不見畛。列峯皆玉女。懸瀑盡冰人。秪幸秋將熟。煕煕鼓腹民。</text>
<title>次南溪亭韻</title>,<text>野艇依幽檻。老人垂釣歸。遺墟堂構肯。貽厥似公稀。</text>
<title>到完府。賞東城花柳。</title>,<text>家食纔三朔。征鞭更北爲。病侵仍止酒。性懶且休詩。佳妓番營府。親朋赴漢師。東城花柳景。謾對夕陽移。</text>
<title>觀劒舞</title>,<text>公孫去後劒還魂。紅妓雙雙翠袖翻。怪殺昔時覇王宴。不敎虞女舞鴻門。</text>
<title>李上舍，崔孝汝見訪。共遊金士汝詩會社。</title>,<text>老來賓友若晨星。常願逢場醉不醒。山裏偶然開盛席。人間何處不離亭。閒情共聽林鶯語。古貌相看野鶴形。他日德眞江上約。荷花紅遍眼俱靑。</text>
<title>觀燈夕。與魏令 鍾崑，權雅 守憲 共賦。</title>,<text>競尙奢華此土風。燃燈八日滿城紅。有誰舟陸張蘭棹。疑我登仙步月宮。頃刻銀花千樹裏。黃昏白晝萬家中。如來遺俗非云好。幸是昇平百姓同。</text>
<title>崔孝汝，李上舍見訪。</title>,<text>齋於城市絶塵囂。孤直還嫌太寂寥。邂逅得陪丹舃過。尋常曾歎碧山遙。淸詩敢贊敲推字。玄話今聞問答樵。眞率玆遊眞不偶。更留佳約趁明朝。</text>
<title>余將出直下鄕。舊日詩伴會于寒碧堂。以詩餞別。共十二人。</title>,<text>危欄百尺步登登。勝友聯翩晩興乘。苦吟揔是悲秋士。蹲直吾猶結夏僧。此時歸意凉風動。他夜相思皓月澄。勸勸深樽難忍別。十分恩數見何曾。</text>
<title>立春帖 戊午</title>,<text>家家揭壁立春詞。富貴榮華所願斯。草莽賤臣惟有祝。祈姚在上列臯夔。</text>
<title>梅花</title>,<text>老樹槎枒怪格長。小牎踈影月昏黃。闖開凍雪春生態。暗弄寒珠夜有光。佳妓在傍粧更靚。良朋選席酒添香。聊知他日和羹事。早耐冰霜是寸膓。</text>
<title>三月晦日。次唐人韻。</title>,<text>九十昭光日將暮。花間驚起醉眠身。何處借來繩尺許。垂楊枝上繫三春。詩人從古惜春盡。不識春和備我身。且謀斗酒携良友。芍藥花王次第春。</text>
<title>次松石亭韻</title>,<text>石上松花積。雲林護一丘。主人塵網外。亭子小溪頭。野逈淸風到。山空皓月浮。何當遺世事。勝界共淹留。</text>
<title>秋夜不寐</title>,<text>靑春送了黑甜鄕。始覺年來秋夜長。夜夜雞鳴仍不寐。念頭舜跖且商量。</text>
<title>崔上舍 顯宇，弘宇 兄弟聯璧。詩以賀之。</title>,<text>有志由來事竟成。秋風得意馬蹄輕。故家儒術父傳子。新榜香名弟及兄。常歎今世無公道。始信吾人感至誠。白首靑衫錦還地。遙思尊伯愴忻情。</text>
<title>挽安五峯 壽祿</title>,<text>痛矣龍蛇歲。南天晦德星。潭齋遺緖業。隱老舊門庭。素性溫而厚。眞工禮與經。賓朋襲和氣。子姓尙儀刑。一命仍三品。八旬又二齡。哲人何處見。沼上但高亭。</text>
<title>挽李上舍 龍九</title>,<text>人生半百曾爲幾。不意吾公有此行。最憐湖右文章伯。草草丹旌進士名。</text>
<title>贈龍岡林童</title>,<text>聖明孝理物皆昌。憐爾違親十五霜。但願誠求朱壽似。無令墜地大綱常。</text>
<title>金乃玉 文珙 惠紅柹。次韻謝之。</title>,<text>品異推烏椑。味佳數鹿心。苦荼方夏結。甘蜜到秋深。紅玉枝間錯。丹砂葉上尋。故人情已厚。且感一賡吟。</text>
<title>雨水亭道中</title>,<text>我病兼瘏痡。日行三十里。芒鞋緩緩步。山色水聲裏。</text>
<title>發蟾江</title>,<text>朝發蟾江邊。暮宿蟾江邊。蟾江雨後景。處處釣魚船。</text>
<title>望德浦。見採蠙女十百爲羣。</title>,<text>赤脚浦娥遍汊港。爲求蠙蛤退潮餘。靑樓紅妓君知否。日日優遊飽喫魚。</text>
<title>登億佛峯</title>,<text>一佛散億佛。億佛本一佛。億佛今何去。石峯空屹屹。</text>
<title>順天鷰子樓。次板上韻二絶。</title>,<text>我懷盻盻一悲歌。鷰子樓前此日過。古來姱節其誰有。府裏名花揀得多。高樓四節沸笙歌。府伯豪華來又過。淸風千古無人會。八馬碑前秋草多。</text>
<title>次趙上舍 光浩 永思齋韻</title>,<text>蔥蒨杉松滿路陰。小齋爲結永思忱。時搖靜樹悲風事。願報恩暉藹草心。名利區區仍謝絶。溪山往往好登臨。半生奔汩囂塵客。謾羡高標寓浪吟。</text>
<title>冬靑樹戴雪 三首</title>,<text>有樹冬日靑。春心無間斷。天公試貞操。葉葉白雪滿。白雪何白白。靑葉更靑靑。弱枝盡力擎。夷險不變形。天仙碧玉匙。匙匙水晶鹽。幽人恣奇賞。盡日捲小簾。</text>
<title>雪水煎茶</title>,<text>山居淸趣足。白雪煎黃茶。不飮人間水。欲棲世外霞。吾胷飽郢調。此味問陶家。一椀塵襟滌。蓬仙去不遐。</text>
<title>與朴兄應之，從弟仲德共賦。</title>,<text>有客遠方至。東風花發時。攄懷斟酒好。乘興賦詩宜。共話林居趣。早知世路危。皎駒食我藿。撰轡將何之。</text>
<title>朴兄君養 頤休 見訪共賦</title>,<text>停雲滿谷月籠山。良夜淸談世慮刪。至再相逢今歲內。無多玆會百年間。勝地遊遨同素志。浮生荏苒共蒼顔。何當隣比修詩社。晨夕源源好𨓏還。</text>
<title>過花開市 庚申</title>,<text>花開時節花開市。滿店新鮮海舶廻。三神山裏隱君子。此處應多賣藥來。</text>
<title>宿土金</title>,<text>桃水生時客問津。別區遙隔世間塵。分明記取經過路。或恐溪山更眩人。</text>
<title>金環里</title>,<text>何人此地擲金環。山盡江回野勢盤。他時萬戶春桃李。正好靈苗種此間。</text>
<title>遊寶林寺 長興寶城兩倅俱會</title>,<text>半生擾擾走紅塵。此日來尋寂寞濱。車騶絲管山間閙。愧殺空門入定人。</text>
<title>光陽玉龍寺。次杜工部韻。</title>,<text>鵠嶺贊洪基。雞山占勝境。寺後山。卽白鷄山。 一身卽色空。千載留眞影。庵中。有玉龍子影幀。 僧住白雲深。客來幽桂冷。有懷不可見。林壑令人省。</text>
<title>書懷</title>,<text>半世行藏不自由。緣何進退摠吾憂。近方措置東岡菊。昭代庸愚合早休。</text>
<title>流玉亭會話</title>,<text>短筇緩踏綠陰來。永日披襟池上臺。歌鳥在枝烟景邃。游魚戲藻浪紋開。泠泠江氣侵楹入。矗矗山屛繞屋廻。人去斜陽更奇絶。一簾飛翠漾庭隈。</text>
<title>夏日作</title>,<text>生平自謂不貪人。暮可辭金夜識銀。惟思得一連城璧。盡辟蠅蚊莫近身。</text>
<title>次勿染亭韻</title>,<text>秋風筇屩訪林臯。嶺上雲深舊隱陶。穿峽始知人境遠。離家還作地仙高。桃花設網仍罹鱖。蘿月盈床好酌醪。惟有名亭無染俗。回看塵世揔勞勞。勞勞亭名。</text>
<title>客中除夕</title>,<text>守之不得度年年。白首還淹洛社筵。此世浮如過續水。今宵閱去後先天。旅懷耿耿寒燈細。人語遙遙曉漏傳。筇屩何當春作伴。故山醉倒百花前。</text>
<title>上元 辛酉</title>,<text>月滿天街捲晩霞。小牎閒酌倒烏紗。田園歸夢三千里。燈燭流光百萬家。喧索門前誰作俑。踏來橋上共停車。送寒賣暑渾無事。從此東風處處花。出俑踏橋燃燈賣暑。皆洛下俗尙。</text>
<title>同經園閔承旨 致庠，磵翠兪承旨 晩源，閔上舍 致斗。訪浯泉金正言 民秀。紅園設酌。</title>,<text>名園引興屧如飛。松樹壇邊坐翠微。是日東風携酒到。明朝南浦送人歸。一林鳥語盈吾耳。四面花香襯客衣。佚宕淸遊今洛社。佳篇強半是玄暉。</text>
<title>送閔牧仲 致穡 歸扶餘</title>,<text>閴寂山窓雲水幽。良朋會話月明樓。千門雨過槐新蔭。四野風淸麥已秋。到底詞鋒無勁敵。遊於酒國絶塵愁。臨歧爲問郊居樂。白馬江干有釣舟。</text>
<title>獻納遞改有作</title>,<text>納言命汝一旬餘。不進連牌悚懔如。職爲諫諍終無語。慚負芸窓舊讀書。</text>
<title>遞執義付司直。仍次裘司直 萬頃 韻。</title>,<text>奔汩泥塗屐未乾。二年爲客在長安。功名雞肋何須惜。世路羊膓到底難。人道無前今夏熱。吾憂未幾又冬寒。浩然歸去南山屋。霜菊冰梅取次看。</text>
<title>中秋。次金新溪 在重 韻。</title>,<text>旅舘秋懷覺夜長。庚炎掃去晩風凉。蓬萊地近雲常紫。江漢波寒天共蒼。寵辱不驚饒酒氣。境情俱忘閉詩膓。最憐端正今宵月。千里慇懃照兩鄕。</text>
<title>景祐宮。大祝將事有感。</title>,<text>侵曉駿奔在廟宮。肅雍蹌濟集臣工。猗歟王母歆芬苾。介福千秋享祀隆。</text>
<title>往弘濟院。送閔景殷瑞興 致序 赴任之行。仍訪奉元寺。</title>,<text>郵亭酒席散。一路訪林泉。城西三角寺。檻外五江船。人間皆烘焰。山裏獨雲烟。㪺飮巖邊水。塵襟覺爽然。</text>
<title>九月二十日。是大孫初度。遙思有作。</title>,<text>晩生子有子。初度卽今時。千里偶爲客。一年未見兒。須臾倘取印。食息思含飴。獅吼驚羣獸。外翁喜可知。時在其外家故云。</text>
<title>臨對亭新成。用晦翁韻。壬戌</title>,<text>新築小亭杏樹陰。箇中幽興倍難禁。携壺間有詩朋到。爭席何嫌野老尋。夏坐淸風生木末。秋看皓月在潭心。對山臨水無竆趣。不妨軒頭抱膝吟。</text>
<title>七月旣望。與客遊赤壁望美亭。次板上韻。二首</title>,<text>蘿葍之西小洞天。千尋丹壁頫晴川。從前地絶些兒滓。住此人如不食烟。南客來時秋正早。東坡去後月猶懸。適丁壬七淸遊足。他世觀今似古仙。湖海孤臣雪滿頭。蘭舟桂醑此宵遊。天涯望美無竆思。偶是丹江壬戌秋。</text>
<title>曺圭山 瑩承，高仁峯 濟琳 約余會于宋氏山齋。是日大雪至夜。二首</title>,<text>村前流水水邊沙。石逕崎嶇竹外斜。喜鵲朝喧烟裏樹。皎駒夕縶雪中家。對樽笑話朋情瀉。穿峽逢迎世路遐。離索年來今夜會。寒燈共照鬂毛華。心心相照炯如燈。爲卜淸宵韻思增。從此追隨仍遯世。自來閒寂共歸僧。月邊梅影眞三昧。雪裏山容更一層。筇屩聯翩明發去。寧嫌前路滿川冰。</text>
<title>酬仁峯</title>,<text>依山茆屋自淸寒。塞兌年來此會團。物外襟期傾白酒。座中談笑間黃冠。多時日夢江湖闊。自後雲遊宇宙寬。寄語琴高乘鯉處。無慳尺素報平安。</text>
<title>寄圭山</title>,<text>孤燈流照一牀書。淹病年來閉戶居。醒醉頹然元亮枕。玄言忘却子雲廬。夜窓月到佳賓是。雪檻筠抽直友如。歲暮江南悠我思。圭山山色入簾踈。</text>
<title>圭山，仁峯聯鑣見訪。共賦。癸亥</title>,<text>吹面東風未覺凉。小窓睡起日初長。雨過一陣原田潤。花發千山世界香。知己峨洋琴裏在。先生名姓柳邊忘。昇平娛樂吾儕幸。朋酒深深願祝岡。</text>
<title>次宋文叔 德純 回甲韻</title>,<text>純嘏滋休萃自家。甲朝燕喜日西斜。朋儕滿座頭頭雪。酒氣成春面面花。堂瑟庭蘭渾樂事。菊畦桑畝好生涯。林園坐享人間福。何必乘鸞向紫霞。</text>
<title>見白頭翁花。戲賦一絶。</title>,<text>夾路柳枝正裊娜。滿園桃樹擅芳華。自是東皇均雨露。白頭翁亦也開花。</text>
<title>暎山紅</title>,<text>絶艶殿春絳色奢。楊妃濃飾更何加。前山日夕成紅錦。知是花開隔水家。</text>
<title>盤松</title>,<text>欝欝盤松小檻東。寒聲靜聽海濤通。孤高一樹囂塵外。屈曲千枝雨露中。姱節冬天凌白雪。繁陰夏日起淸風。層層壇石重重盖。漸看樑材聳碧空。</text>
<title>偶吟玉連環體 甲子</title>,<text>心緖糾紛獨倚樓。女蘿縈樹樹枝樛。三春懶屐尋芳草。十里寒蓑伴白鷗。鳥集平蕪烟雨灑。鹿遊中谷水雲幽。山居自有無窮景。京國緣何遠客愁。</text>
<title>南山烽火</title>,<text>黃昏點點峀頭紅。認是邊烽報此中。恒如汐信初更到。還速郵傳萬里通。昇平玉燭時無警。豫備兵塵策不空。炬炬峯峯頃刻至。九重坐按八方風。</text>
<title>雨晴</title>,<text>連日淫霏惱客情。今朝恩晷出東城。玄禽繞檻喃如賀。黃蝶探花喜若驚。簾外遙山偏有色。階前幽草半無名。聊知南畝農謠遍。麥熟秧移抃衆生。</text>
<title>新凉。與諸益唱酬。</title>,<text>旅枕欲蘇病夏躬。井梧昨夜起凉風。郊墟初入宜兒讀。朝樹微噓感客衷。雨掃伏炎歸郭外。月含秋意到庭中。騷人一倍襟懷灑。把酒相看萬念空。</text>
<title>弘慶寺碑</title>,<text>千年弘慶寺。滿地草離離。周道經過旅。斜陽樵牧兒。王京今不在。釋敎亦云衰。苔字猶堪讀。當時海孔誰。</text>
<title>公州拱北樓。次板上韻。</title>,<text>文周故國枕江頭。形勝東南第一州。駐驆當年雙有樹。望華斜日獨依樓。萬條新嫰黃金色。十里平鋪碧玉流。可愛名區閒太守。時平事簡與民遊。</text>
<title>過扶餘百濟故都。</title>,<text>當時三國日尋戈。大浦荒凉夕照多。人去千年啼野鳥。春來幾度落巖花。靑龍山古浮屠在。白馬江空壯士過。階伯忠魂何處吊。悠悠天地一悲歌。</text>
<title>落花巖 在臯蘭寺傍</title>,<text>臯蘭寺下繫蘭舟。欸乃聲中萬古愁。最是東風不解恨。年年吹落巖花流。</text>
<title>客中除夕</title>,<text>霜髮垂絲未繫年。年年惱殺此宵筵。人生寄贅浮休界。世事如雲逆旅天。短燭依微燒夜盡。遠雞咿喔喚春傳。沈吟欲得延祥句。遙獻南山北闕前。</text>
<title>小寒食。道中作。二首○乙丑</title>,<text>長堤雨過草如氊。南陌風微柳似眠。自歎韶光每虛負。去年爲客又今年。三月湖山麗景晴。南征客又北還京。將車官隷多新面。掃榻壚姬宛故情。倦極呼朋茵草坐。閒來信馬踏花行。良辰虛度堪怊悵。寒食淸明在厥明。</text>
<title>撥悶</title>,<text>寥落羈愁病淹餘。孤燈懸壁卧看書。採山釣水平生事。奔汩名場計却踈。</text>
<title>次贈尹司果</title>,<text>懷仰風儀自在前。萍筵近日屋墻連。朋情亹亹孤燈夜。客意寥寥積雨天。白酒論詩須結社。淸秋理駕且歸田。吾官司直君司果。滿笑年來馬足穿。</text>
<title>送經園閔侍郞 致庠 之茂朱 並序</title>,<text>上之二年乙丑夏。哲宗大王實錄成。命分藏于國內名山凡四所。經園閔侍郞將往朱溪之赤裳。諸名勝多有詩以餞其行。胄顯病懶不能作詩。且贈人以言。仁者之事。顧何敢然。侍郞曾以內翰。秉筆于木天矣。惟我先哲王在宥十四年。其深仁厚澤。被於生民。載於簡策。况侍郞以延英邇綴。謀猷密勿。遽罹攀弓之痛。莫遂褥蟻之忱。今此史事旣成。躬奉金匱。藏之名山。匪偶爾也。且是行也。兼以展省楸之誠。慰陟岡之思。可謂公私兩便。孝悌咸備矣。又竊有所仰勉焉。方今水旱告災。生民困瘁。潘孟陽之遊山。初非宜言。而范六丈之進烏昧。此正其時。使侍郞矜恤一路之哭。敷奏九重之天。俾有以弘濟而奠安之。則其於送往事居。盡職盡忠之道。果何如也。詩人歌皇華。以爲諏謀度詢。必周於咨。先儒言採察求訪。使臣之大務。侍郞勉乎哉。謹諿葩經幾句。以爲行幰之贐。皇皇者華。生于道周。允矣君子。駕我騏馵。興也。○此遣使臣之詩也。羔裘如濡。彤管有煒。行道遲遲。先君之思。賦也。鮮民之生。逢此百艱。君子于役。周爰咨詢。賦也。常棣之華。翩其翻而。亦旣覯止。云胡不夷。興也。皇皇者華四章。章四句。</text>
<title>高山道中</title>,<text>江南積雨霽。草樹惠風流。驅馬蒹葭露。懷人杜若洲。高山新月出。中里暮烟收。亭上塵心洗。渾忘遠客愁。高山。有中里村，洗心亭。</text>
<title>珍山</title>,<text>地媼好奇更覺奢。山屛江練疊還斜。峽裏誰知人事足。野禾園果散千家。</text>
<title>錦山懷古</title>,<text>秋燈每廢壬丁書。死義當年七百餘。從容祠外登禾實。聖代黎民比櫛居。從容祠。卽趙重峯，高霽峯妥靈之所也。</text>
<title>赤裳山城</title>,<text>府南山節彼。遊陟借奇緣。別有桃源地。難於蜀道天。半空城堞壯。千歲石渠傳。見說霜楓好。赤裳爛四邊。</text>
<title>乘馬有感 二首</title>,<text>馬上客可爲。馬前卒難爲。然非馬前卒。馬上客安之。寄語馬上客。須憐馬前卒。與之同甘苦。到底軫飢渴。馬上客甚高。馬前卒甚卑。卑者無他患。高者每易危。寄語馬上客。無傲馬前卒。馬前卒解體。馬上客蹉跌。</text>
<title>次宋聖獻 仁萬 回甲韻 丙寅</title>,<text>烟霞一塢衆山城。曲宴樓臺到燭明。壽富得兼人世願。淸閒無愧地仙名。雙哥彩服偏生色。百歲琴徽載好聲。要免盛筵金谷罰。賀牋聊瀉故交情。</text>
<title>往省江角洞親山</title>,<text>寥落夏秋淹病身。強尋岡壠拜吾親。滿壑悲風吹靜樹。始知張鄭孝心眞。宋張南軒，我朝鄭松江上親塋必哭故云。</text>
<title>次鄭八狂韻</title>,<text>人不謂狂自謂狂。今之狂也不狂狂。知君豈近彼童狂。在聖猶歎吾黨狂。無或中年詩酒狂。還疑晩歲海山狂。單方自有得醫狂。克念由來庶免狂。</text>
<title>張君 東植 來傳曺圭山韻。仍次寄呈。丁卯</title>,<text>上元圓月鏡新磨。獨酌山窓感慨多。身如結夏槁枯釋。心似懷春二八娥。伊人完在蒼葭涘。有客來傳白雪歌。衰病年來不相見。停雲渺渺意如何。</text>
<title>伯氏小成到門宴。拈韻示座中索和。</title>,<text>愚弟科名每愧心。家兄升學幸何深。却看恩露連常棣。最恨悲風起靜林。晩景七旬紅錦晝。方春三月綠楊陰。積來祖德今而發。忻愴交中自感吟。</text>
<title>挽張餘力齋 憲周</title>,<text>士林共悽惻。錦里撤臯比。南濟今文有。西河舊怯悲。生賢誠匪偶。抱道竟何爲。最恨鰲門業。無人講習之。生民未有祿。聖主不聞名。德惟三達卲。身乃四窮並。讀書種宜絶。福善理難明。病冗違匍匐。哀辭不盡情。</text>
<title>與曺圭山，李荷石及諸益會于靈鳳寺。二首</title>,<text>蕭寺逢迎揔舊知。林梢凉氣動詩思。潦炎一夏苦相憶。何幸玆來踐好期。儂家隱約住沙汀。穿到雲林眼共靑。蓮社重尋人有信。梵宮將廢佛無靈。盈盈蟻卣燈前瀉。箇箇驪珠筆下零。滿袖烟霞生道氣。啞然相謂鍊眞形。</text>
<title>盆梅 戊辰</title>,<text>盆中瓊蘂吐尖尖。異日奇功和鼎鹽。下視桃蹊春色早。近居蘭室暗香添。佳人登席幽閒具。高士留堂古怪兼。根托深宮花事穩。滿天風雪不須嫌。</text>
<title>鶯十韻排律</title>,<text>栗留搏黍是云鶯。早得春風和氣生。身遍金衣偏有色。喉藏玉管巧爲聲。誰家姹女含嬌態。乃職伶官奏太平。初出令儀超羽族。一鳴希韻滿皇城。天機絶勝鵾絃拂。雅曲還羞鳳吹淸。幷坐時愁花雨濕。雙飛閒織柳烟晴。秦娥箏弄音猶澀。蔡氏笳翻譜欲成。微爾無由砭俗耳。近人能解暢幽情。雪中可愛翁聞早。枝上休敎妾夢驚。至藐其形其響遠。翺翔紫陌五雲橫。</text>
<title>四月十二日。往省桃山。</title>,<text>生平抱至恨。蓼蓼莪非莪。昊天恩未報。風樹痛仍多。懸弧今日是。攀柏此心何。却羨林烏哺。呴呴子母和。</text>
<title>竹床</title>,<text>溪上淸風多。竹床一間在。閒人枕石眠。夕陽掛山背。</text>
<title>蓮葉酒</title>,<text>愛蓮周茂叔。嗜酒李謫仙。蓮葉釀酒熟。醉卧夢前賢。</text>
<title>盆中種梨。其實三。大如拳。次放翁韻。</title>,<text>金母紫根海外來。盆中結實正堪哀。團圓數顆山齋裏。還笑鄴侯不自栽。老子西遊省王母。共食紫梨。○李泌絶粒。肅宗自燒梨以賜之。放翁詩曰人生若要常無事。兩顆梨須手自栽。</text>
<title>菊</title>,<text>高尙幽襟未易窺。籬邊吟繞翫踈枝。方春無事吾嘗怪。晩歲流芳君始知。貞操宜看霜肅日。淡粧尤愛月明時。偶然遠客重陽節。三逕寒英入夢思。</text>
<title>石池可容數斛。種蓮甚盛。</title>,<text>君說西湖景。荷花十里紅。我愛田田葉。石中生幾䕺。</text>
<title>謹次景老祠韻 己巳</title>,<text>一路尙賢地。遺祠靑社間。後世思棠樹。當時重雪山。砮楛民風變。庠膠禮俗還。前修心法在。遵守自安閒。</text>
<title>騎曹直中。與朴佐郞 東龜，朴佐郞 基陽 共賦。</title>,<text>泰階民物共歡康。又是佳辰屬艶陽。禁苑有花春正好。直官無事日偏長。丹忱愛主常瞻闕。白首思兄更陟岡。最幸吾儕逢聖世。時和歲熟此眞祥。</text>
<title>端午祗受賜送扇。識感。</title>,<text>端門日午起熏風。別箑恩頒邇列中。闔闢寧辭宣上化。淸凉偏感在微躬。仍念范詩祛吏酷。回思蜀羽奏軍功。願言寅協陳時夏。偃草休治萬里通。</text>
<title>遊雙檜亭 二首○李務安雲夏，洪得老用觀，閔聖取善鎬同會。</title>,<text>詩傑東南氣毒亭。酒餘豪興晩霞靑。華牋脫套新新句。海上神山頓失靈。把酒名亭萬念空。何須問主橘山翁。閒來正好追鶯蝶。疇昔幾多歎鷰鴻。濛霱瑞雲生紫閣。參差遠樹繞新豐。風流洛社堪傳後。共是英材鄧地䕺。</text>
<title>次郭承旨 致燮 回甲韻 庚午</title>,<text>黃梅雨過綠陰生。讌席初開再度庚。南極祥輝盈大府。東湖餘慶釀深觥。身緋頂玉康寧福。舞彩吹篪喜悅情。昭代蜚英浦雲老。桑蓬有志竟能成。</text>
<title>錦伯座上拈韻</title>,<text>宣化棠陰古與參。府中無事似禪庵。樓臺雨過多紅樹。山堞暾高散翠嵐。粉黛笙歌非或好。民憂國計入常談。羣生自在春和裏。流峙依然客興酣。</text>
<title>直中</title>,<text>上苑晩晴物色澄。蓬萊深處五雲凝。西銓孤直渾無寐。月滿瑤臺第一層。</text>
<title>八月二十一日。以承旨入侍講筵。旣退坐直。宵永少睡。仍占一律。</title>,<text>殿閣秋晴化日遲。威顔咫尺講帷垂。從容幸覩橫經問。祇敬初無折柳嬉。宮漏正希陪濩蠖。爐香細惹退委蛇。玉音弘鬯猶盈耳。措世煕隆是所基。</text>
<title>南至夜漫題</title>,<text>玄機吹管撼灰痕。頗覺重泉一線溫。心見乾坤貞則復。道長君子喜難言。千門始闢潛雷動。萬彙方萌碩果存。赤粥白醪強爲飮。羈牎荏苒歲將翻。</text>
<title>失睡</title>,<text>至後曾聞宵漸短。漫漫依舊是吾憂。老懷似鶴秋多警。客枕如鱞夜輒愁。默誦前書渾不記。欲謀醇酒且無由。聽雞轉輾紛紜事。善利關頭好反求。</text>
<title>月蝕夜。用丁卯橋韻。</title>,<text>冰輪今夜十分圓。淸影旋微入霧烟。兎藥倘甦方死魄。蟾辜難貸至仁天。玉盤俄失瑤臺下。寶鏡全埋桂殿前。无妄少焉光忽復。衆生瞻仰萬千年。</text>
<title>雪景用崔魯韻</title>,<text>滿空飄灑六花枝。粉堞周圍短竹籬。千斛堆鹽連海岸。萬條飛絮似春時。銀田漠漠添宵月。玉屑紛紛動朔吹。徙倚高樓吟眺久。凍毫思壓灞橋詩。</text>
<title>次李愚谷 重銓 韻</title>,<text>聞有一人林下居。關門坐讀洛閩書。浮雲富貴心無累。散地漁樵樂有餘。末路最憐懷瑾在。幷時堪歎識荊踈。自云愚谷愚難及。筇屩何當訪草廬。</text>
<title>送閔典翰 台鎬 赴任春川</title>,<text>玉堂學士佩銅章。春邑將敷有脚陽。皁盖遙瞻滄海日。紅袍猶帶御爐香。民憂未弛鸞棲枳。聖渥偏深鶴上楊。此去蓬萊應不遠。朗吟歸向俗人詳。</text>
<title>聞魚中軍 在淵 及其弟 在淳 殉節有感 辛未四月。洋夷猝犯廣城堡。中軍兄弟死之。</title>,<text>兇醜匪茹逼近坰。忽驚西壘壞長城。平生氣義酬君父。萬古綱常有弟兄。堅持印信嘉山府。鄭蓍。 笑指江流矗石營。三壯士。 從此異船何敢到。公神爲厲護東瀛。</text>
<title>大殿誕辰賜饌。敬次志感。</title>,<text>白髮丹忱頌九如。吾王盛化察鳶魚。廷僚共飽天厨膳。令節千秋一若初。</text>
<title>桂田申尙書 應朝 山亭詩會</title>,<text>寅協明廷耿素心。委蛇退自五雲深。新秋禾稼西疇熟。暇日詩樽北社尋。思報涓埃金鑑字。偏沾雨露櫲樟林。淸時寵樂誠非偶。鳴在朝陽揔瑞禽。</text>
<title>仲秋。大駕歷臨玉堂政院內閣。吟示諸臣僚。敬次。三首</title>,<text>砰轟仙樂五雲中。輦路如砥玉署通。前席儒臣勤講討。應裨聖學緝煕功。蹌濟臣隣會一堂。鸞輿暇臨日舒長。古文今訓皆惟允。宣發仁風動四方。御製詩。王言出納宣惟允。摛院秋晴駐玉轎。鏘鏘衿珮集臣僚。舊章煥郁瞻依地。武烈文謨典舜堯。</text>
<title>重九。與諸益携酒登北山。</title>,<text>旅窓佳節意無竆。南北征人邂逅同。是席論襟林下士。前宵持被日邊宮。應開舊圃依依菊。起視遙天點點鴻。懶屧強尋楓葉晩。風流四座一衰翁。</text>
<title>橘次李邦直韻</title>,<text>黃顆暎輝白玉盤。回思萊殿賜從官。淸香帶菊凌霜色。異味同梅調鼎酸。奴子滿園輸絹匹。雀兒繞樹訝金丸。來從千里江淮遠。還向旅庭入手團。</text>
<title>十月十四日夜大雪。自去冬多雪。偶賦。</title>,<text>昨臘今冬雪景多。遊人尙淹漢山坡。閒愁懶作梁園賦。希操思賡郢客歌。柳絮繽紛狂上下。梨花頃刻遍枝柯。貂裘弊弊寒難勝。爲問瓊樓更若何。</text>
<title>送閔尙書 致庠 使燕京</title>,<text>今時上价舊行臺。明廷共推專對才。少日春秋大義讀。是冬燕薊遠程催。幼安避地前村過。壯士悲歌故市廻。寶玩知非公所貴。崇禎宸筆且求來。</text>
<title>送李上舍 冕九 隨燕槎之行</title>,<text>迢迢燕薊三千程。前度遊人又此行。戶外桑蓬四方志。笛中梅柳二年情。怪驚助氣爲遷史。悲慨論交是董生。學士中州如有問。爲言隴右舊家聲。</text>
<title>盆櫻紅熟滿枝 壬申</title>,<text>瓦盆移得玉櫻枝。朱實方成五月時。根漑偏承恩露渥。地深不怕晩風吹。箇箇卵赬疑鳥啄。懸懸蜜赤恐蜂窺。杜詩崖蜜赤易取。註以爲櫻桃。 明珠滿樹芝蘭室。坐卧閒看共賦詩。</text>
<title>棗樹</title>,<text>百卉含葩二月時。爾何寂寞發榮遲。最晩始看佳實結。赤心蘊抱有誰知。</text>
<title>防洑</title>,<text>野人爲灌田。防洑柴門側。主翁因爲池。永日觀魚躍。</text>
<title>村媼</title>,<text>村媼背幼孫。季女居前行。東家今日耘。烹菽酒盈甖。</text>
<title>臨對亭會話</title>,<text>尋常到此好開顔。杏樹壇邊屋一間。夏愛淸風來四野。朝看爽氣在西山。溪心踈雨游魚躍。雲末斜陽倦鳥還。爲問前賢臨對意。箇中遊衍不須慳。</text>
<title>任祭酒 憲晦 有子五歲。手不持胡錢。頭不編髮。聞甚奇異。爲賦一絶。甲戌</title>,<text>燕寶流行海外通。小兒編髮又吾東。慧襟能識陽秋義。逈出尋常五歲童。</text>
<title>沙上琴操凡九章。又三疊。小序○丙子</title>,<text>古人多學琴以禁止其邪心。余於壬申春。以騎曹侍郞拜章南下。于今五載。身憂沉綿。世變層疊。不願聞不願見之事。無日不接於耳目。飢寒竆困。從以熏心。遂自悔恨其平素不解琴。無以排遣消受也。每於花辰月夕。酒後茶罷。輒諷詠古人詩句九章又三疊。以代古人撫琴以宣其拂欝之懷。以道其隱居之趣。精寫一冊。置之丌上。目以沙上琴操。昔淵明之琴無絃。今沙上之琴無形。手中無有琴徽而口中只有琴操。聞之者想發一噱矣。未知今世。亦或有子期之知音。小山之招隱否耶。秪堪自怡。以竢後世之子雲堯夫云耳。問余何事棲碧山。笑而不答心自閒。桃花流水杳然去。別有天地非人間。右一章。桃花流水。別有天地。山中之樂。不減於武陵仙境。飢食松花渴飮泉。偶從山後到山前。陽坡草軟厚如織。仍與鹿麋相對眠。右二章。飢食松花渴飮泉。有夫子飯疏飮水意思。仍與鹿麋相對眠。有大舜與鹿豕遊意思。雲淡風輕近午天。訪花隨柳過前川。傍人不識余心樂。將謂偸閒學少年。右三章。雲淡風輕。訪花隨柳。這間眞樂。與沂水舞雩意思一般。林下居常睡起遲。那堪車馬近來稀。春深晝永簾垂地。庭院無風花自飛。右四章。春深晝永簾垂地。可見靜定氣像。庭院無風花自飛。可見天理流行。從容灑落氣像。聞道西園春色深。急穿芒屩去登臨。千葩萬蘂爭紅紫。誰識乾坤造化心。右五章。千葩萬蘂。千紅萬紫。皆本於乾坤造化一心。丈夫何事怕飢寒。况復簞瓢亦未空。萬卷詩書眞活計。一山梅竹自淸風。右六章。萬卷詩書活計。在是一山梅竹淸風不絶。其樂可掬。盡日垂竿俯碧流。魚貪芳餌竟呑鉤。前魚登釣後魚進。閒倚苔磯笑未休。右七章。魚貪而死餌。士食而死祿。前後相屬。古今一轍。甚可笑也。雨餘庭院簇莓苔。人靜雙扉晝不開。碧砌落花深一寸。東風吹去又吹來。右八章。雙扉晝掩。惟有東風吹去吹來落花。可見隱居淸閒之趣。風蒲獵獵弄輕柔。四月花開麥已秋。看盡頭流千萬疊。孤舟又下大江流。右九章。看盡萬疊。又下孤舟。可見仁智之樂。又可見襟懷灑落。無一點塵累。學如元凱方成癖。文到相如殆類俳。獨立孔門無一事。只輸顔氏得心齋。右一章。元凱之學。至於成癖。相如之文。歸於類俳。却不如孔門心齋無事。釋言極樂在天上。道說蓬萊住海中。惟有孔門眞實地。面前無處不春風。右二章。能知崇孔氏而斥道佛。其言極醇。不可以回回人而廢其言也。天地中間有二人。仲尼元氣紫陽眞。潛心勿向他歧惑。慰此摧頹一病身。右三章。仲尼集羣聖而大成。紫陽集羣賢而大成。萬古以來。二人而已。非見道分明。何能道得乃已。右三疊。爲曲終之奏。學者不爲學文所害。不爲道釋所惑。以孔朱爲依歸則眞樂在是。而日夕所以諷詠而勉勵也。</text>
<title>病席題二絶。示諸生。壬午正月四日。</title>,<text>聖學如今盡發揮。當時凶咎契于龜。嗚呼胥溺其何淑。黎庶吾東盡變夷。何由得見三條敎。今世喪吾九範師。安得擧安皆有泰。斯時一髮凜乎危。</text>
