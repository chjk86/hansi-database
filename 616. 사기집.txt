<title>過西溪 戊辰</title>,<text>昔賢偃息想依依。踐栗園邊水上扉。經業溫來新解好。穡書成後儉歲稀。冠因一免難重着。局在旁觀始見非。欲去無端愁緖動。石泉流去幾時歸。</text>
<title>琶潭。謹次心淵丈人韻。庚午○二首。</title>,<text>臨溪舊宅兩三間。解官歸來不買山。林下行裝如水淡。鏡中髭髮爲詩斑。看書硯北多新解。避世墻東得晩閒。棋罷踈簾春睡美。任他名姓在人寰。其二琶潭一曲瀉平川。長送淸音到耳邊。舊燕歸來春似海。輕鷗飛去水如烟。危欄從古臨無地。喬木如今欲上天。已厭人間機巧盡。太華山色故依然。</text>
<title>和南麟士和陶飮酒 乙亥○幷序</title>,<text>余無他親知。惟與二三子相好也。彼二三子者。亦閉門却掃。罕與人接。則亦無他親知而偶與我相好也。又落落卛數歲一再會。余旣以交寡爲恨。又以會濶爲大恨。然交寡而適與之相交。故情益到。會濶而有時乎相會。故愛彌切。是知禦冦之屨滿。不如子桑之相視。羊求之對門。未若范張之異縣也。然則向之恨者。安知其非幸。其大恨者。又安知非大幸也哉。嘗以此語。擧似二三子。二三子亦然之也。歲乙亥暮春。閑居無憀。點檢篋中亂紙。偶得南麟士所寄和陶飮酒詩。信筆步和。然余家居無酒。罕飮。又戶窄不能劇飮。此又平生之恨。然思而不得。則發於情也。專飮而不湎。則得其趣也深。然則北海之賓樽。不如崔侯之至情。徐邈之中聖。未若蓋公之醒狂也。余於是又以其所恨。爲圉爲幸也。夫天下之至樂。莫如友生。天下之至味。莫如麴糵。然友生之樂。不在於合席嗢噱。而眺雲望水。悄然獨坐。眞得其賢麴糵之味。不在於引觴沈冥。而對月看山。兀然沈吟。眞識其甘。因思世間所謂一切樂事。大抵方其未盡恰好時。便有無限好意。纔到十分。輒復興闌。此可與吾二三人道也。因以其詩。並寄黃同叔，朴始卿，申仲韶兄弟。使之續。陶令在世日。不飮強半之。但知飮時趣。趣在不飮時。始知至人心。醒醉同於玆。看山忽有得。讀書會無疑。罔非酒中趣。何待壺觴持。其二無酒故止酒。平生不倒山。誰識濠上知。自在忘形言。以玆求古人。足可尙百年。料應古人心。亦以不傳傳。其三禮有無筭爵。賢愚露眞情。如何楚漁父。秪欲泯姓名。遂令阮籍輩。鞱默了一生。想君介然心。醉後彌若驚。伸腰棄斗祿。田園歸計成。其四淸流折磬句。一樓聳空飛。錦鱗沈潭底。永違鮑肆悲。寄生棲木杪。終焉得所依。何必遊倦後。方始賦言歸。苟令爛熟思。居然百念衰。所以南麟士。林泉矢不違。其五繕性還違性。逃喧更被喧。方外莫孤往。狷隘心多偏。通衢莫學步。平地起崇山。且復返吾居。閉門省往還。流坎在所遇。任運更何言。其六世有儒名人。分明吾輩是。嘗觀遷固史。庸庸無譽毁。苟有血氣男。誓不同傳爾。無文大帛衣。還勝弊弊綺。其七千枝蔽全榦。萬葉藏一英。紛然百家說。晻藹先聖情。讖緯釋經訓。專門互軋傾。威鳳去已遠。啾啾黃雀鳴。叔孫足禮樂。迂哉魯二生。其八我愛揚子雲。近道由天姿。陶然一醉外。浮名亦騈枝。不距劉歆子。載酒問字奇。豈知師資道。聊博一飮爲。鴟夷瀉米汁。曠懷誰能羈。其九我愛陸魯望。高卧門不開。寧赴屠沽招。撓此讚松懷。非無酒可飮。爭與道相乖。數畒杞菊地。安排幽人栖。長鑱與短鎛。𢷘撅霑塗泥。歸對讀書牀。琅然金石諧。輕舸泛苕霅。晩來烟波迷。種成顧渚茶。痛飮千百回。經史與諸子。千卷庋坐隅。懷古欲挽今。終近耳目塗。三英邈已遠。步武化驟驅。夷吾一匡業。措時亦有餘。大廈漂震風。架補聊僑居。其十人生一瞬目。逐逐又遠道。貪夸互相奪。倐忽遂送老。方知一噲樂。冥冥醉依槁。空階日下遲。有鄕無限好。也是長年藥。價合連城寶。還笑秦漢君。褰裳求海表。其十一花發仍葉落。欄干獨倚時。不作遊春詩。傡無悲秋辭。但願莫妄想。逍遙只若玆。蜂蟻忽然至。鷗鷺亦不疑。曠蕩齊物遊。莊生豈吾欺。不事二仲輩。數數尋訪之。其十二下士多執滯。誤認醒醉境。安知本沈醉。得酒方始醒。俯視人間世。塵土緇衣領。魚鰕競海餌。攫挐一毫穎。金彈搏黃雀。此義須早炳。其十三嘗怪古酒人。酒盡輒愁至。不識無上樂。旣醉醒勝醉。汾澮旣流惡。塵襟滌漸次。光景爛如畵。居然南面貴。千秋儀狄方。不傳此時味。其十四摩尼山下村。蓬艾卽吾宅。短簷懸蛛網。空庭寫鳥跡。閒居覺晝永。百年卽二百。何必艶金朱。但願備純白。亦非過於忘。成虧無棄惜。其十五秋饑人多餓。契活冬春經。六沴復流行。札瘥多不成。田萊非旱涔。人事有變更。公府坐大官。所見閡門庭。豈知將死人。凄凄悲鳥鳴。雖無經濟術。未忘同胞情。其十六積雨收天末。林杪轉輕風。煕煕萬品喜。擧入暄潤中。願洗業障盡。蒼生命道通。都將衆惡鬼。射以冥氏弓。其十七醒醉由勢性。裁制所不得。寄語掌禁官。弛張一何惑。往歲穀可釀。鼠穴誰能塞。今年餓殺人。遊酤斷京國。不必撓烹鮮。且可尙玄默。其十八今世士大夫。家貧曰祿仕。守令或監司。俸餘卽爲己。若使夷門翁。見之應代恥。胡不抱關柝。金紫詑鄕里。公然取大官。曾莫整頹紀。平生萬卷書。豈爲干此止。歷落嶔岢人。君實惟可恃。君實。朴表兄之字也。後改始卿。其十九我愛黃同叔。今世見天眞。通靈五總龜。溫溫言則淳。我愛南麟士。纚纚談淸新。詩擬杜詠懷。論若賈過秦。二子雖不飮。胸亦無點塵。令我久而敬。逢處禮必勤。善在晏平仲。狎不由情親。期以古友道。庶吾不迷津。離久屢省尤。恒恐愧衣巾。願存此面皮。後會成三人。</text>
<title>和南麟士讀書 癸酉</title>,<text>余於世無嗜好。惟書有至性。而機不頓喩。魄未強持。平生覽讀。滅裂無成。每誦南麟士所寄讀書詩。殊爲之芒然自失。然知大小不及脛長短天性。則河伯之望洋。不如江魚之相忘。聊步原韻。以替酬爵而意盡卽止。不期塡滿。良以不悲強歌。終愧自然。到門回棹。何嫌率爾。我有蝸牛廬。盤身處空裏。自窺淨名旨。曠如宙合耳。始謂道在遠。文章卽小技。儻識庖丁術。周行從此起。豈有黔嬴翁。區區吝角齒。物情多厭羡。紛紜較我爾。漠然內自足。方可企上士。其二人謂古人書。糟粕於古人。維彼古人者。亦豈徒用文。留贈後之人。沿流尋本源。雖知不二法。非在思議間。苟非捕魚具。焉有得魚欣。忘筌與結網。用意殊後前。我抱黃卷坐。有會輒解顔。自從得魚後。筌乎知重君。其三良工斲山木。水縣礱越砥。架爲九成臺。終古無頹圮。但願向此中。安着南與李。南子謂李生。此道今古異。出門轉僻仄。何處安吾履。俗子眯雙目。所求只容趾。餘地任掘削。焉得致千里。李生猶然笑。吾行安可已。蟻塚可縈策。康莊一武是。苟有飛衛眼。一蝨車輪耳。其四南子喜讀書。思惟心轉苦。忽見古人心。攬衣走不顧。却於無地上。捲起天馬步。不爲法律縛。形骸若羇寓。虎視千古䧺。成比朝與暮。詩來勸我道。立心須堅固。詩中得麟士。相視了不忤。願君竪前茅。吾亦理吾屨。其五韓非學老彭。解喩皆妄意。誰識五千言。聊見好古志。挽近卽不行。樸散時措異。雖知不可行。可使昧本地。䟽絃與皮韍。古意猶有寄。所以著書意。緬焉玄古視。刑名實卑卑。於道甘自棄。馬遷一文人。褒貶分外事。其六吹噓六月息。飛羽生赤軀。機穽塞迒谿。樓季亦踟躕。後儒談先輩。愛憎非一途。戰國及西漢。荀揚獨操觚。勸學與太玄。讀之心歡娛。如何千載後。死骨忽爲愚。斯棻偶在門。違畔何與吾。公然互相坐。瘡瘠起虛無。秪應有定論。余言亦何須。其七世主昧爲治。揚堁欲止㙪。賈生終遇坎。屈子竟圓枘。椒絳織巧讒。蛾眉生疣贅。風騷與治安。使我情迢遞。懷王且棄置。所怪漢文帝。貴戚方去國。明良得交際。苦心出忠愛。銳談非蒙蔽。猶餘未沬芬。留作後人惠。行休實係天。機巧所不逮。嗟爾饒舌人。嘵嘵千百歲。子瞻豈識務。漁父但避世。自有義分重。何論身軀計。其八楚玉不遇剖。頑同麄石。奇男未得學。潛鯉混牛迹。浸藍得深靑。綴狐成粹白。朝光蕩野馬。晴窓展方冊。靜如寒蟬化。茫若玄珠索。輕陰轉簾櫳。山日已曛夕。聰明入混竅。曠朗榛穢闢。摩挲未了卷。掩置猶餘得。銖忽亦可惜。九章由此積。其九書居屋八分。經典與作家。誦讀旣云樂。繙閱味更多。汰沙鍊金璗。摸暗得劉何。賈山雖不醇。涉獵也自佳。矧爾馬捶鉤。毫芒無有差。吾眼大於身。塵土安敢遮。其十我謂和氏拙。不若氓之蚩。抱布易見售。抱玉誰沽之。豈緣玉不售。遽干三刖威。亦非泣爲寶。自泣胸中奇。獻璞如賣櫝。眞玉了在斯。斂之心方寸。韞以腰十圍。不復走市肆。見我衷之旗。其十一土脉流甘膏。三農方有事。天時順人謀。種耔皆如志。涔涔讀書人。千古入凝思。獨於神農術。天不與其知。畚鍤謝措運。圃畦絶巡視。吾聞古之士。殊與今人異。同受一廛居。南畒春事至。婦兒共饟饁。銚錢亦便利。其十二詩自江西來。分爲南北宗。盡夸刻畵似。誰辨乳水同。儡傀捴假面。何足相君公。渾然斧楶外。昧却本來容。學語羡莊嶽。吮拳詑黃農。巧拙雖不同。相襲成一蹤。匀之無義語。詎足論始終。我愛麟士詩。字字皆由中。豈若逐影人。將身墮虛空。懷來輒展讀。異鄕成相逢。素練文自鮮。大胖味還濃。何日論文酒。一樽碧翁翁。其十三道學歸林下。文苑屬方外。未有傑然人。識時運經濟。大道日壞裂。末流將焉届。衷情少推恕。談說多執滯。瞋目論異己。不知睫爲蔽。吳中戴安道。求名死不計。誰是眞隱者。吾欲托末契。其十四久坐榮衛滯。出門聊散行。繚繞靑草堤。潮來縠紋明。沿溪品藥草。遂渡獨木橫。馥烈椒梂拆。布濩葛蔓縈。歸來倚兩柏。山日已下庭。庭前一弓地。措置亦寬平。菁瓜可下飯。杞菊聊怡情。西樓僅十笏。偃仰還自寧。千柄海菡萏。方寸如水淸。窺巢鳥不猜。察淵魚不驚。佳句亦偶然。何必問律聲。其十五自別南麟士。經年不見顔。懷人屬永日。情到由心閑。愁思劇亂髮。誰適爲雙鬟。詩來擬屬和。明月廁雀環。楚銳先壓壘。秦旅怯出關。韻孤驚鶴淸。語蹇慙駑頑。聊尙往來禮。何論巧拙間。不如江湖忘。一物無於▣。何須歎離索。迢遞隔海山。且可斷筆硯。默作如是觀。</text>
<title>松汀</title>,<text>松汀。漁村也。在沁州北門外濱海地。居民資網罟以爲生。稅斂始甚輕。故業饒而民滋。然地距府邸近。老猾吏鼓舞狡獪。公府索一鱐魚。輒張其數。又無名而橫斂之。漁人至毁家傾産。而不敢鳴寃於縣官。與吏辨讎於階前。地長官憒而不察。甚者佯不知。于是。吏益橫。漁人日益困。漂流轉徙。戶耗太半。徵斂如故。以三分去二之民。出三分益二之賦。伊昔幾千家分而不能堪。伊今誰百家倂而益不保。然則今雖賜除三之二。纔與平時等。未必其樂業安堵也。况官增三之二。而吏之橫肆。又十倍前乎一。夫婦失耕織。天下有受其病者。一村之大於一夫婦。夫人之所知也。一家離。播其斂於一鄕。一鄕離。移其征於他村。數年後。沿海將無漁戶。世降俗僞。鄕曲兼幷之豪。締行官吏。市井駔儈之徒。鑽結權貴。此哿矣人也。若漁人則波浪生魚鰕命。平生不入公門。無機巧僞濫心。一皁衣人。持挺誰何。不敢反一辭。故受其侵陵。較甚於凡民。而益不得聊其生焉。然則百民之中。其尤疲軟可哀矜者。莫此若也。今身任字牧之責。旣不能爲民興一利除一害。但日食其偏枯之膏血。亦無憂怛隱恤之心。則不亦遠人情之甚乎。昔周之衰。杼柚空而舟人熊羆裘。今本末病矣。吾聞治國如治病。雖未知捄時之針藥。願識務之君子。覽而察焉。甲戌。漁家濱海集。漁子不耕田。蚌月潮波動。雲霞浦氣姸。短籬晴晒網。禿樹晩維船。童稚皆能水。居民半長年。其二人會諸方錯。村稠接屋多。揚帆雲輾海。發鼓雷殷波。航受千斛大。錢藏百鏹過。松江生理好。銅斗踏舷歌。其三蝟島靑魚上。春船正好行。東隣蒸餠氣。西舍殺猪聲。巫語波神儛。潮來舶尾輕。桃花三月雨。石首海西生。其四古聖制常供。頌聲溢八區。取時物繁殖。用節民驩娛。春寢芼王鮪。冬梁入澤虞。海東輕稅斂。農末樂生俱。其五周時用吏胥。漢代至公卿。東俗家門重。此曹芥羽輕。長官不濕束。衆猾恣橫行。自分甘饕墨。何由勵介淸。其六民畏吏如虎。吏侵民似漁。公庖需一味。苞饋至盈車。鱻薧求多品。鯤鮞取不餘。筭舟兼稅網。東海遂無魚。其七騷騷失業者。凋瘵復流離。四里烟生薄。全家舟載隨。茅飛風捲屋。𥯤决雨頹籬。漁戶今無幾。徵差又一埤。其八今玆饑饉倂。流丐被於途。眼眯終無見。腸悲復疾呼。沿門何所得。抱樹自成枯。羡爾家舟楫。中原不露軀。其九留營使道主。知有松汀不。願念周靡孑。可令魯不鳩。纊旒徹無路。跛躄往何由。遙想涓蜎裏。深軫蔀屋憂。其十葺庫王人到。爲言奉命時。沿途除供億。乘馹遄行期。諄複溫音發。丁寧荒歲悲。方今字牧任。須體聖心宜。</text>
<title>滯宦過歲於漢京。敬上王大人。乙亥。</title>,<text>縱有離違戀。爭如倚望情。天寒憐薄絮。路遠怯單行。哀樂多中歲。安閑屬後生。孤燈悄無寐。猶似墨帷明。</text>
<title>敬次家大人雪詩東坡韻</title>,<text>一天雲絮織纖纖。向晩寒威未解嚴。萬手挼莎漂澼絖。千盤飣餖塑形塩。崢嶸古郭吟風樹。埋沒荒村靠岸簷。擬詛蜚螟除害沴。肻模鵝鶴競新尖。其二不省寒光到夕鴉。滿空綿絡戰繅車。風豗谿牝平塡玉。日射觚稜漲纈花。坐冷蒲團疑入定。夢淸羇枕似歸家。慚愧白閣呈詩料。倚遍回欄手謾叉。其三摶擲恒沙逞巧纖。偉哉造化此裝嚴。掩藏枯菀全林玉。點化甘辛一味塩。掩久蓬門誰辨路。積深茅屋欲摧簷。千山鱗甲因成囈。夢裏尼岑海上尖。其四墨字城頭飜宿鴉。雷音街上輾柴車。孫龍巧辯還非馬。摩詰無言自雨花。銀色凈明開佛界。冰肌綽約憶仙家。夜深庭竹枝柯重。壓到窓前影忽叉。</text>
<title>述德 丙子</title>,<text>烏虖我皇祖。夙遭家囏作。庭闈在炎朔。萬里窮遠惡。時我高祖母。耆耋須湯藥。恩愛在去留。百憂潛內鑠。迢迢漢城門。有路南北各。魂如風中絲。搖搖無定着。觸處見牽連。欲去將何泊。惟有志誠到。可貫金石拆。慘舒與呼吸。往來成唯諾。多難倂一身。去去受纏絡。沈吟紀行詩。至今酸生脚。黃山瘴日落。厚嶺雪風虐。斯乃跋履地。何異度橦笮。就中丁酉秋。高天雲思薄。家破但四壁。鞍馬變擔屩。飄然是身外。更無餱于槖。從古直北路。徒旅足畏約。烟火冷古戍。冰霜饒絶壑。百里僅一店。所過無聚落。故取西關道。逶迤出近郭。寸寸向前挽。如弓強臂弱。當時已薄寒。勁風似利鍔。痿痺力先竭。四顧將焉托。也知至性感。譬醻心得酢。忽逢善心人。相救六親若。經年出北塞。夏律已變籥。康老亦夙緣。義動非媒妁。經過北靑市。將錢魚米博。趨庭更呑聲。髩髮已非昨。平生愛日心。百年償一爝。方冬色有憂。五內如燬灼。摽號已無及。仰視天莫莫。從斂到返柩。到底殫誠恪。扶持豈人力。祐護理非錯。中年百口憂。漂轉似風蘀。終焉返椒園。一邱復一壑。貧居愜靜性。隨順皆至樂。孱孫性本騃。覿德如矇𥉑。然得聞緖論。嘗試言粗略。吾聞孔聖道。曠達無垠堮。認爲道學人。斯乃後儒鑿。人謂府君文。源流何灝噩。於海卽一漚。全體詎可酌。通識與達觀。尙恐有偏縛。頃年忝科目。誨言發羃幕。窘拙若秀才。究竟無悔怍。敢效子玉銘。座右常尊閣。縹緗溢萬軸。職職連几格。一一皆手挍。塗乙留鉛雘。菖棗在麴糵。溫德勝桮杓。村家歲時樂。子孫進壽爵。霜露日以積。境想皆隕魄。恩勤到長成。何忍便捨却。悠悠此苦恨。淚後東海涸。</text>
<title>企臺小集 丁丑</title>,<text>墩是謝公跡。花如韋曲春。苔光門外屐。山色檻中人。翠羃濃陰晩。晴浮灝氣新。偶來成妙覿。簾几淨無塵。</text>
<title>與南麟士鄭允之登鞍峴 戊寅</title>,<text>山居不登山。欲登情已闌。非無暇日興。孤起有何歡。無端騎馹馬。走爲京朝官。京城氣勢地。直西山如鞍。南谷與鄭谷。使我幽想寬。曠蕩出西坰。芳草平漫漫。地起馬驤首。路懸魚緣竿。縈紆上絶頂。浩如風背摶。晴空萬峯小。大地長江蟠。怳疑玉京上。翩然馭翔鸞。頫首視下界。風雲又暑寒。煕穰大道上。往來何所干。升沈一勺水。夸者莫相漫。岧嶤隱儲胥。烽火冷燧鑽。惟昔跋扈适。敢謂天可瞞。錦南握奇鞱。鯨鯢化京觀。威聲尙草木。事業餘鼎盤。茫茫大海水。日夜東逝瀾。人生一世間。輕塵棲弱紈。征南與湛輩。一夢同瓓珊。徒令後千載。撫跡增感歎。</text>
<title>聚遠樓。用范石湖韻。己卯。</title>,<text>倚欄懷緖忽憨痴。方榻高榰四足龜。盡日看來有餘景。百篇題後更新詩。樓臺曉旭鱗排瓦。桃李春風錦羃籬。還似汝南壺裏隱。市闉咫尺少人知。其二興化千門柳色痴。鉤陳西望粲蛇龜。風流左氏三都賦。綺艶王家百首詩。俱向此中輸壯麗。合將伊輩置藩籬。後來作者無才思。眼福難敎筆力知。其三安得畵如顧絶痴。南山山色綠於龜。往雲來鳥皆經眼。遊子閑人總入詩。囱面盡塗油蠟紙。庭頭環揷菊花籬。晩來積翠添佳境。客散斜陽獨自知。其四爲看北岳立如痴。竦學秋鷹不縮龜。屢入林遊應盡興。却憑欄望更堪詩。離宮樹暗全迷苑。別墅花開半隱籬。復有東郊平遠景。興仁草色逈先知。其五神爽無言坐若痴。小墩中凸據麋龜。蟻緣砌甓如聞語。鶴啄庭沙可料詩。綠罽新鋪纖草院。茜裳晴曝晩花籬。丹靑更有難模處。小憇層生所未知。其六分別城林說更痴。晴泥何處不遊龜。可方王謝風流樂。莫學元楊冷淡詩。快欲盪消胸裏芥。曠無遮限眼中籬。萬人如海眞堪隱。惟有坡翁此意知。其七鳥獸爲羣計亦痴。且須藏六學神龜。捲簾欹枕無窮界。醉月看花不盡詩。若把揄搶齊水擊。好將甲第視蓬籬。區區下士聞應笑。莫向他人擧似知。其八懵騰午醉睡成痴。簾角茶烟曳篆龜。膩滑輕明苔色紙。淸新艶巧作家詩。剗平惡木通開院。蒔接名花護揷籬。經濟元無林市別。秪應隨處靜中知。其九蠧魚牀裏一書痴。以殼安身似凍龜。偏愛韋家花樹會。難忘宣子角弓詩。軟塵野馬繁華陌。芳草幽禽僻淨籬。才拙謾要詶勝賞。肻從具眼較年知。其十平生博學辨龍痴。南子胸中五總龜。陳語肻求千古跡。小乘寧作自家詩。天機巧思生椽筆。餘事才名擅踈籬。燕去鴻來惆悵意。一天月色兩相知。</text>
<title>社樵丈人之官新寧。謹呈長篇。</title>,<text>淵明出彭澤。本爲三逕資。次山爲舂陵。鞭扑不忍之。先生駱下宅。蔓松自作籬。姜家大衾樂。謝家玉樹枝。社村卽考亭。楸柏近參差。於焉托偃仰。終始願如斯。非如問舍者。潤澤於膏脂。西京吏治遠。南州民力疲。靜機還厭劇。簿牒非其宜。追呼糴政急。搜括丁口虧。軍布半物故。俵徵及姨私。生兒髮未燥。名已繫官司。襁負去受點。觀者腸爲悲。遊民事末贏。鑽囑多路歧。龔黃縱復作。近世邑難爲。奈何五百里。迢迢五馬馳。知公爛熟思。而豈不及玆。兼善貴隨分。邑弊何可辭。期會且餘事。淸淨卽所師。詩人詠漑鬵。烹魚可喩治。簾几日蕭靜。匝境流口碑。東門未執盞。秋雲凝遠思。聊將一曲見。持以助察眉。</text>
<title>送權橘癡戚叔赴官江界</title>,<text>白門柳色擁朱幡。五馬驕嘶沫仰噴。兼管關西防禦使。角弓羽箭錫便蕃。其二寶氣熊熊豆滿潯。朱提銀礦紫團蔘。休言可欲要無見。方試淸氷一段心。其三治大邑如烹小魚。靜琴官閣簡文書。淸秋牧馬應無警。惠化流傳入象胥。其四千三百里路漫漫。去日秋凉到日寒。狄逌嶺上天盈握。珍重征車勸加餐。</text>
<title>送族兄宰任實</title>,<text>碧雲天末晩多思。楊柳蟬聲夢罷時。聞道吾兄作官吏。淸秋麾盖欲南爲。其二丈室維摩卧默然。醫王藥草悟烹鮮。治民亦似治身病。民病愈時病愈年。其三內子輧車纈紋帷。阿郞騎馬載書隨。強腸不受脂膏潤。他日歸裝似去時。其四非關餞席酒盃含。已被離愁兀兀酣。可驗身遙思更到。將心作眼靜中參。其五行塵南望路連天。送客都門足黯然。我望都門天上似。更無心緖向南牽。</text>
<title>送朴殷山聖氣</title>,<text>五馬前頭奉板輿。侍臣出宰詑恩除。觚稜金碧連回首。萬種情思下直初。其二靜庵志槩溯虞唐。閑郡讀書猶不忘。事少才多如賜暇。黃堂端合喚湖堂。其三簾閣無塵岸帽紗。官居淸淨似居家。平明閤外朱衣集。莫向黃紬放早衙。其四樽酒登臨懷暫開。羽陵曝蠧使星回。如今千里關河別。可寄東陽八詠來。其五知君求縣異人求。捧檄歡情戀闕愁。曾是起居香案側。夢魂夜夜入瓊樓。</text>
<title>送任江陵</title>,<text>棲棲州縣吏。局促多羇束。雖做龔黃治。不過百里福。况今總萬弊。亂絲縈蠶簇。江陵古溟州。山水淸且綠。文人例出宰。賀語耳聞熟。臺山晩凝黛。鏡湖朝渟玉。羅綺捧筆硯。千首富囊蓄。公笑曰亦佳。無迕心若谷。誰知介然心。不但恥潤屋。江山好樓臺。我興薄於縠。俛焉且奉職。手洗身更浴。隨分可報效。焉敢憚煩縟。治民似養生。循摩䙡緣督。還笑漢朱博。抵几矜嚴酷。潛心抽棼緖。一一攬在掬。吏無疾呼步。民自願滿腹。前年掌湖試。茂松歸路促。欣然一樽酒。投轄爲停轂。縣庭寂如水。善行無跡躅。冲然實我虗。道存由擊目。怳如入禪院。淸齋斷葷肉。精粗此理同。隨處宜盈縮。高可鎭廊廟。卑亦符竹六。請公且黽勉。莫作歸田錄。敢引贈處義。願聞一言足。庶令迷津者。曉然如觀燭。</text>
<title>送寤軒金侍郞以副使赴燕</title>,<text>我如鞠通食古墨。海鄕索居罕入城。自從一窺鄴侯藏。便欲移家向春明。十年讀書公家法。至今堂上咿唔聲。東城客到聞秋鴈。戒日將發沙漠行。命我贈言不敢辭。才薄何以慰遠征。自古東國重文章。擧筆直令華人驚。阮亭集留淸陰句。遼海編傳四佳名。邇來作者久寂寞。少華故事無人賡。玉河文星忽吐燄。定有知音拭眼迎。春秋交聘貴專對。賦詩觀志列國卿。卽今欲求僑肹才。捨公誰爲文范英。白虎金華閱歷來。靺韋槖筆征西營。小吏腕脫不暇書。盾鼻占檄何縱橫。宦情漸薄思卧遊。怾怛千峯夢魂淸。往往隣社花月夜。一斗千篇飜水成。鴨江渡後鶴野濶。無限風烟入懸㫌。料得朝陽稅駕夕。滿漢乞詩南館盈。書亭草鞠榕村墟。爲問藝垣誰主盟。中州自是聲容勝。騎馬貝勒如書生。皇華記聞足堪誇。報瓜莫惜投瑤瓊。</text>
<title>奉送鄭先生出宰順安</title>,<text>難忘賢洞宅。簷柳映靑條。客到無言語。令人意自消。其二奇文積連屋。唱和交塤篪。秪今俛焉意。猶如初見時。其三是法元無二。官居家似閑。自然稀訟牒。民或望門還。其四常恨陶彭澤。區區恥折腰。愀然攬㘘去。徒御靜無囂。其五城郭猶嫌遠。關河又去塵。秪緣此心切。未暇念西民。</text>
<title>晩圃叔父出按北藩。謹呈長篇。</title>,<text>我聞北界白山峙。瀵爲大池八十里。土門江水初發源。疆域天限分彼此。南到安邊數十邑。管轄皆歸觀察使。聖祖從此提尺劒。周邠漢沛王跡起。至今宮邊手植松。老根深蟠九原裏。勝國草刱䂓模小。幅員未能窮北鄙。侍中始闢六鎭界。朝議遽作捐儋耳。金公繼事在本朝。攘斥榛翳以民徙。孔州以南石幕北。鷄犬相聞自此始。野人充斥頻命將。就中元功姓魚氏。辛勤諸公深長計。太平無事今日是。萬歲橋邊樂民樓。東風漾綠漣漪水。富貴官員佳麗地。國中領略斯爲最。未有南河輸藳秸。又無西關接行李。往往年老秩高人。閉閤養病而已矣。叔父歷試有成績。當世經濟無雙士。剞决無滯穆之流。綜理微密士行比。盤錯始用工倕巧。髖髀宜施庖丁技。若公全才稱煩劇。未知廟剡胡爲爾。聖朝涵濡半千年。萬瘼蘖芽百度弛。四體雖完不任運。有與大人風痺似。眼前架補雖急務。所重尤在邊疆理。樵採時越幹木河。交易相眩會寧市。由來事變生忽微。要得威重鎭遐邇。深寧敎逋逃聚。陋俗宜將齊魯視。爲官擇人元祖制。丁寧聖簡良有以。莫說兩道山川夐。一一管攝羅掌指。春舒秋慘惠威適。悍胥膽懾疲氓喜。縱爲國家賀得人。親懿臨歧悵不已。忽憶少陵園花發。粉糕膩香樽泛蟻。弟兄相隨杖屨後。取次詩成小牋紙。今年此會難爲歡。北鴈飛去心靡靡。客館改歲趨庭急。東門餞酌無由俟。遙憶天門拜辭日。大纛高牙影旖旎。觚稜金碧連回首。萬種情思誰能揣。阿誰作詩說懷抱。甫於鴻漸爲族子。</text>
<title>送尹丈宰靑松</title>,<text>風味南烹數此州。江山况復足淹留。胄筵講讀須文學。可使公歸不遄不。其二漢江苦雨漲連天。爲報行㫌且莫前。公道辭朝已多日。泥塗不敢怕攀緣。其三野鶴閑雲自在天。訟庭花落侍童眠。料知匝鏡謳謠日。方信文臣不愛錢。其四太息悲歌足白頭。蒼生其奈漏船愁。均田事業無長策。分效惟期澤下流。其五遠樹浮雲空復情。我將明日海鄕行。入城且待公歸後。當世無人靑眼迎。</text>
<title>健陵遷陵輓 辛巳</title>,<text>聖出東方國。人文午會開。日星增炳朗。雲漢更昭回。隆古宜聯武。中衢自置杯。玄和今復見。愴若玉墀陪。其二及覩誠爲幸。儗倫古亦難。群賢疑慶曆。至化軼貞觀。未有才終棄。要令物各安。繆恩偏拂拭。容易入金鑾。其三德盛何能狀。管蠡所見偏。片雲歸碧落。明月在寒川。授受光堯聖。淵源接宋賢。深仁徵沒世。遺老尙潸然。其四聖母宣遺命。吾王孝克遵。珠邱蹌象鳥。灤水拜臣民。園寢猶連柏。行宮舊奉眞。緬麻三月服。廻薄想庚申。其五復土敦今役。龍輴阻昔隨。蒼梧迷淚眼。風樹不停枝。百感仍終老。卽懷宛舊時。草心與葵性。偪側但銜悲。</text>
<title>孝懿王后輓</title>,<text>任姒齊芳軌。幽閑秉一心。無能名盛德。是以有徽音。陰敎諧璜瑟。耆齡肅帨衿。庚申何忍說。二十二年今。其二孝思承遺志。殫誠奉殿宮。愉容常婉娩。終事更加隆。分外家門澤。閑中社稷功。管彤雖有史。摹畵孰能工。其三冕迎迴甲子。聖孝篤嵩呼。縟禮猶疑昨。諱音奄哭晡。桁衣餘澣帛。奩具不裝珠。仰覩嚴廬上。龍袖淚長濡。其四羽衛排雲翣。楡沈啓夕欑。合宜從魯祔。遷亦昉周灤。軒角芒猶正。渭梁水自寒。蕭辰增感激。風淚似飜瀾。其五先朝臣逮事。哀挽若爲詩。復聽湘絃怨。彌增鼎劒悲。涓塵無報效。天地自恩私。忍董方中役。奄看執紼期。</text>
<title>癸未春。爲季弟婚娶。奉兩親入京。暫寓賢坊鄭大始。有詩相屬。歸而和之。</title>,<text>卄年離合燕鴻秋。此日盃觴底許留。偶爾僑居因近局。不須牽挽費人謀。其二軍門遮日惠廳茵。載酒隣家助醉實。似爲高堂歡喜飾。隔墻更有送肴人。其三千古眉山月共天。入京阿罕卯君年。痴兄幸及歐陽世。更爲渠曹愴逝川。其四盃盤歷數衆賓前。只欠君家步屧聯。不禁行人離思切。一樽重唱兎斯篇。其五庭頭文杏閱人來。先輩盤桓此下偕。但願君家封殖固。將行因賦角弓詩。</text>
<title>翌日又和</title>,<text>午夢初回麥隴秋。此身猶似杏軒留。忽驚手裏君詩在。始信玆遊不易謀。其二賢洞西湖互設茵。朗陵家裏太邱賓。孱孫不記微言緖。遠愧當時着箄人。其三拙句不關似樂天。京城居易可窮年。君家高忱吾廬是。夜集因供酒吸川。其四君詩敏捷寫燈前。我拙難酬石鼎聯。恐負離筵珍重意。雨中留和蜀州篇。其五差喜林中把臂來。嗣宗淸韻仲容偕。諸賢摠有山陰興。此會寧無滿軸詩。</text>
<title>賀徐漢石壯元及第</title>,<text>建安七子列。聰洽推偉長。卽今文酒會。之子乃持璋。興訓知有自。喬木老松岡。名高恨見晩。世好况可忘。秋夜賢洞宅。邂逅燈燭光。模索已可諳。秀氣隱淸揚。中飮漸促席。豪辯挾風霜。馳騖千古際。落落置雌黃。始窺虞監秘。勝閱鄴侯藏。宜將此論議。褫褐登巖廊。胡爲抱利器。半世跼文場。天風落木葉。秋思滿滄浪。京書忽報喜。金榜魁斗光。始知上天意。老材樑明堂。因念萬章甫。共逐䓗臺忙。紛紛指顧間。卷積熊耳強。藻鑑且莫論。過眼猶未遑。爲問主司者。揀選何其當。應是豊城劒。衝斗露光芒。寧迷日五色。不待誦阿房。精金有定價。外至焉低昂。所喜朝著上。今得一士良。溫飽志豈在。經濟講宜詳。嗟余偶通籍。有似林猿裳。冥心卧江湖。鵬路觀君翔。</text>
<title>申實齋先生。按節沁都下車之日。以詩敬迓。甲申。</title>,<text>甲江氷釋韡紋開。春色遙隨玉節來。料得兒童語音好。迎公竹馬滿城隈。其二匡山舊日讀書堂。頭白歸來晝錦光。待了韓公磐泰業。作文應有繼歐陽。其三案上經書已不看。濟南口授似翻瀾。居家懿範治官法。豈獨唐時數柳寬。其四沙磯物色錦江疑。他日嚴公問釣時。知有元方車後侍。此身卽是應門兒。其五宣城詩句習池盃。山簡風流謝朓才。理體蕭蕭簾閣靜。蒼生自得上春臺。</text>
<title>平遠堂絶句 乙酉</title>,<text>西京山水似金陵。多少樓臺烟雨蒸。復有玆堂平遠景。丹靑誰是郭煕能。其二多景樓前隙地閑。天公許久爲公慳。方知玄覽融通界。不出尋常步武間。其三隔水岡巒體勢均。滿城屋瓦葺鱗鱗。要知平遠堂中景。恰似風流醞藉人。其四玄對悠然几案間。滿簾秀色碧孱顔。敎坊羅綺傳淸德。不愛笙歌只愛山。其五粉譙畵閣繡成堆。曲曲淸波隱映回。恰似新粧西子面。手持菱鏡半遮來。</text>
<title>晩圃叔父。以正使赴燕。余時爲泰川監。出餞於新安館。搆六絶句以呈。</title>,<text>西來千里作官身。萍泛行藏只信因。方試天公无會意。新安館外送車塵。其二星門路出萬松中。遺澤棠陰泣老翁。舊日攀轅今拭目。卯君狀貌長公同。其三何處輶軒爲少留。安興館外短亭頭。幷州舊澤兒童識。竹馬爭迎郭細侯。其四鞭外遼陽一望開。茫茫遠勢鶴盤廻。春秋使命推東里。草創元從獲野來。其五探珠詩序杏軒文。尙有吾宗未沫芬。爲問江南鄕貢裏。姓張人在儻仍雲。其六許相淸儀十尺身。月沙章奏老如神。通文館外琉球使。又見東方一偉人。</text>
<title>明年丙戌三月十六。卽公六十一歲懸弧之辰也。使事竣還。以是月三日渡鴨江。從行子弟。請驟程到京。與親黨姻舊。置觴飾喜。公以徒御之疲。命徐之。是日。當過黃州。州屬海西省。公嘗按海節。有甘棠之澤。族姪二人。作宰於隣郡縣。他鄕高會。宛然有韋家意。顧余有湯藥之憂。又値家廟之忌。無由追陪。拜別於安興館。又呈六絶。庸寓頌禱之意。</title>,<text>天地四方男子身。桑蓬果作此行因。皇華儘愜逍遙志。驛路春光野馬塵。其二嘗怪人言玉館中。經年玄髮欲成翁。秪緣方寸元無事。歸日容顔去日同。其三路入棠陰遺澤留。生朝高會月樓頭。遂安文化來親懿。父老兒童識故侯。其四班衣舞上錦筵開。壯歲周遊薊北迴。想得歌姬檀板上。新腔飜出鳳雛來。其五登高能賦大夫文。專對應留上國芬。甲子路中歸緩緩。是身到處悟浮雲。其六關河滯作未歸身。臨水登山欲損神。壽日獻圖徵故事。濟時了後五湖人。</text>
<title>日南樓重葺之役告畢。余亦將歸。援筆留題。</title>,<text>斗小三陽亦有樓。人家山色四圍稠。元䂓豈淺淸宵興。王粲堪銷暇日憂。壞穴金堤須備蟻。僝工土簣可忘鳩。重修作記非吾事。好把官箴壁上留。南樓之傾朽。始因一杵之不築。一瓦之不改。終至於幾壓而僅扶。篇末告。政庸寓子文之意。</text>
<title>嶺南樓夜吟 丁亥</title>,<text>我有淸宵興。浮於百尺樓。淡烟平野樹。明月半江舟。楓菊佳辰値。桑蓬素志酬。淋漓醉後墨。揮灑嶺南秋。</text>
<title>樓上。又得一絶。</title>,<text>栗圃篁林處處幽。官途斜接畵橋頭。東來西去縈廻水。只爲名樓戀不流。</text>
<title>留贈銀海寺僧</title>,<text>偶然一宿山寺。五更鍾聲磬聲。佛燈靑熒不寐。老僧坐說無生。其二碓聲東澗西澗。楓葉前山後山。安得與爾結社。終老消搖此間。其三此行眞似萍泛。是身何異雲浮。秪爲桑下一宿。臨去不免回頭。</text>
<title>次永嘉使君韻 戊子</title>,<text>嶺左初逢詩酒友。春風伴上映湖樓。映湖樓外連天樹。不管春光只管愁。其二政簡知應成美化。詩淸端不負名樓。浮生會合如萍梗。落日驪駒莫喚愁。</text>
<title>搜勝臺。敬次退溪先生韻。</title>,<text>樂水亭前景。宜晴雨亦佳。潭雲初淡抹。谷霧未全埋。巖腹飛湍瀉。臺心往蹟懷。度橋因拄策。揩眼讀磨厓。</text>
<title>枕上口占 壬辰</title>,<text>居士官人捴法緣。此心淸水故依然。三年不作摳衣拜。窮子迷塗孰見憐。其二曾說神𩣭聖祖騎。沁埛雲錦足權奇。年終秪課枯皮報。蒭牧如今不可爲。右上鄭僕正先生。其三舅子姑兒呼弟兄。情兼師友若蘓程。麥舟高義今誰在。泣望東吳石曼卿。右屬朴表兄。其四之推母勸隱於山。楊樸妻愁捉去官。菜畦魚塘經濟足。此身棲息一枝寬。其五中日寒厨尙起烟。糝藜啜菽不全貧。書生幸有書忘餓。奈爾終年力作人。其六飢鷄到曉噤無聲。伊昔風宵不已鳴。桑扈啄場多怪事。季蘭腰細最關情。其七琉璃籠眼欲何爲。詁訓工夫已後時。恰似東家遊惰女。白頭燈下理殘絲。其八區區斗俸誤人多。剛似淵明奈餓何。荒歲休糧知有法。滿山松葉雪中柯。其九文章雖技道存斯。底事坡翁博奕之。流水行雲無定質。傳神不在色莊時。</text>
<title>癸巳春。承命持斧。按廉畿甸。露蹤於驪州。有査簿事。名樓咫尺。遂阻登臨。將發寄題壁上。</title>,<text>疇昔願登王粲樓。今來還阻范公遊。紛然赤子簾前訴。遮莫淸江檻外流。七日簿書難捄瘼。九重宵旰未寬憂。此行剩負名區債。極浦孤舟自喚愁。</text>
<title>漣川路中</title>,<text>村日落冷無烟。孱僕羸驂轉苦辛。不及愁來江上叟。却將舟楫濟行人。</text>
<title>㠉梁路中</title>,<text>直指之名昉漢時。如今底事暗行爲。普天四海家無定。流水浮雲跡屢移。假面衣冠終不類。藏頭說話易招疑。前村乞食經營熟。袖裏輪圖似地師。其二郵卒喚人夜半時。官門出道未明爲。朴公淸白風流遠。崔相文章岸谷移。峽裏民風貪吏壞。夢中世事後身疑。孱孫弱子霑襟淚。忍問㠉梁舊塾師。朴公師伯再涖此郡。淸白有名。崔靈城烜㠉梁人。余亦生於㠉梁長者谷故云。</text>
<title>三藐寺佛燈。誓心祝願。</title>,<text>我欲將心誓佛前。是心非屬身家邊。按廉若有欺心事。願佛早加誅殛焉。其二願將佛力濟蒼生。更不饑荒安鑿耕。若使斯民無罪死。果因堂獄捴虗名。其三願將佛力協朝廷。蠻觸輪回一洗平。梵譯流通同竺震。干戈可使室中爭。其四餘生恃怙只偏親。更願長留萱背春。但使此身長在側。糝藜啜菽敢辭貧。</text>
<title>七月六日巳時。乘船於楊花津。申時泊燕尾亭。時江水大漲。東風又駛。揚帆飛來。快事可冠平生。夜宿月串鎭下小店。枕上得四絶。</title>,<text>畿甸南迴月半弓。此身何有按廉功。灑天甘露歸恩澤。億萬飢民攢手同。其二嗔謗由人且莫尤。是心良愧未虗舟。舷頭莞爾因何事。頃刻烟波起滅漚。其三洪濤漫汗欲連天。又借東風快放船。惟有神明知此意。一帆護泊燕樓前。其四桑梓鄕中繡斧身。路觀只詑寵光新。冀州按事無長策。悶劃爐灰坐到晨。</text>
<title>舟宿龍津。得二絶。</title>,<text>騎馹不如乘木安。暑天風露短篷寒。水程已熟何須問。艙底波聲第二灘。自黔島溯海第二灘。卽孫石項。其二倚門老母粗安寧。榮動松楸涕更零。君恩報答無他路。只合餘生作水丁。</text>
<title>贈甘山子</title>,<text>不見甘山子。屢見甘山詩。窶人得金玉。欲報無堪持。其二欲問甘山路。回頭便可求。還從逆流海。泛入中中舟。其三文人有慧業。性命要雙修。拈出參同旨。揭篇留話頭。其四甘丹旣反說。夢覺亦平看。瞑目蒲團上。蓬瀛湧鼻端。其五白石有高士。平生少可人。許君冰雪貌。名必列仙眞。其六萬古神仙窟。層溟落照間。欲尋置院侶。宜上摩尼山。</text>
<title>題佩韋子西行詩卷</title>,<text>一宿西京馬首東。如君宜覔古人中。大同江水羅裙綠。綺語無心學鄭公。其二碧樓縹緲練光東。取次風烟一覽中。卽席詩成揮袂去。鐵腸今見廣平公。其三官箴好意可銘東。如奏希音艶曲中。似此文人今始見。侍兒眼目亦云公。</text>
<title>哀徐監司漢石</title>,<text>鶴髮尙存義毛親。鳶肩奄殞馬周身。精魂不遂形骸去。半繞南陵半北宸。其二祁祁甘雨濕丹㫌。旣夕何由作遠行。應是吾人憂國淚。灑霑焦穀勃然生。其三崧山松柏泣攀枝。西臬金章歷省詩。曾是板輿陪往路。忍聽虞殯唱於斯。其四蟠胸傑氣欲凌雲。軒冕人中怪有君。錯說塵寰容不得。上天近日乏修文。其五淸俸送分竈起烟。每逢親舊說吾頻。未聞管鮑當時契。病裏猶憂菽水貧。漢石在海藩。船粟餉我。病中見親舊。輒憂我菽水之空。其六碑繂關心雨克襄。繐帷反哭轉堪傷。失聲士友歸明哲。庶慰高堂泣敬姜。其七百尺高樓翳暗塵。社阡相紼憶霑巾。觀居感緖無人識。寂寞荒江鳥下濱。甲午二月。葬鄭僕正先生。余會下。漢石亦來相見。其八逆旅相逢淚眼開。攀弓往事尙餘哀。尺衣嗣聖容深墨。邇密周旋泣說來。甲午臘月。往參闕外哭班。漢石夜訪於逆旅。其九博洽高名動石渠。超宗毛羽問何如。等身工課追先志。苴絰猶應讀禮書。其十滄江一卧病支離。尙復情存後死悲。儗侑澄觴身莫致。臨風彈淚舃哀詩。</text>
<title>河君之淡挽</title>,<text>是身厭厭已重泉。尙爲君亡一潸然。閨烈姱修閭巷勸。家風勤儉子孫傳。三號弔出推完福。一酌情深侑短篇。料有金張知此意。同歌薤露上荒阡。其二當初識面底因緣。原隰崎嶇癸巳年。十朔支離由我病。一心奔奏賴君賢。晨昏路阻傳凾素。飢渴憂深繼槖饘。恰似華山修鍊客。汞鉛虗擲破爐前。</text>
<title>聞恭命絶糧</title>,<text>親老家貧晩學耕。勸君忍餓太非情。方知充蚓於陵操。賴有千鍾蓋祿兄。其二漆室通宵有講聲。肻從隣壁丏餘明。只堪敎子傳書種。今世無人識董生。其三種菽南山苗又荒。無言可解仲由傷。喜君能使親忘餓。戚戚容顔見未嘗。其四去歲甁罌猶乞隣。今冬褁飯阻經旬。欲作江湖忘不得。涸泉濡沫愧窮鱗。其五五世無田可救飢。家風淸白世人知。倂無優孟談孫叔。廉吏如今不可爲。其六近局桑麻歲暮期。過雲筇屐病差池。區區永歎終無益。坐想寒厨晏未炊。</text>
<title>贈閔友景箕</title>,<text>病吾何足致朋來。秪有名山可覽廻。二十年前曾到處。送君猶上塹星臺。</text>
<title>和呈朴明府</title>,<text>肩輿小隊似遊山。回首摩尼卄載間。慙愧元戎寬禮數。一樽相對兩衰顔。其二近年不作城中行。敢擬襄陽遯世情。恩重君親無報路。素心緯繣涕交橫。其三燕樓縹緲絶塵埃。準擬扁舟泊海隈。謂是琴堂公事外。後期珍重寄詩來。</text>
<title>謹和吳丈賀朴留守陞資之韻</title>,<text>朱楔高門後裔賢。家風淸白火薪傳。筍班望洽推卿月。蔀屋歡騰頌二天。錦水漁磯辱先問。峴山蠟屐說曾聯。家家料理乾餱槖。海國秋荒似有年。己卯春。明府以左史作史庫曝書之行。余偕上摩尼頂。○時議賑政。</text>
<title>明府譏詩多諛語。又呈解嘲。</title>,<text>敢將諛語贊公賢。輿誦分明野老傳。燕處秪應敦素履。鴻恩何以報皇天。差池懸榻何時解。珍重緘書鎭日聯。料得琴堂無寐夜。一燈萬慮濟荒年。</text>
<title>呈朴明府</title>,<text>樵朋牧伴笑於山。君去胡爲闤闠間。秪爲豫章懸榻待。萬凾書札不如顔。其二靑州賑政待公行。闔境飢民仰哺情。每愧寒厨庖廩繼。可添此事一籌橫。其三蕭然簾几淨無埃。何必山巓與水隈。終是難馴麋鹿性。也應更賜枉車來。</text>
<title>聞曺尙書歿</title>,<text>淸閣書來病枕邊。嗚呼邦國喪斯賢。彈冠寒畯爭揮涕。待火貧厨已斷烟。於晉誰從九原士。在唐合置八哀篇。頹瀾一柱無憑仗。隱几灰心亦潸然。</text>
<title>留別南留守光甫。用甲申博陵路中所寄韻。</title>,<text>十五年前事黯然。月輪猶似博陵眠。蘓黃問答鄕園鎖。元白詩篇驛路傳。其二看君髩髮已紛然。我亦心如蠶屢眠。咬得菜根何濟事。淸貧留與子孫傳。其三分手明朝莫悵然。一樽且喜對床眠。東城病友遙相憶。問訊憑君一語傳。</text>
<title>謹次怡室四從兄歲暮寄情之韻</title>,<text>舊約差池携手歸。十年少弟已知非。寒梅消息遙相憶。歲晏華余書不稀。</text>
<title>聞怡室兄除壽春。復用前韻寄呈。</title>,<text>吏隱何須解紱歸。馭風有待至人非。牛頭村俗眞堪畵。福地曾傳天下稀。</text>
<title>新春。又步歸字韻。呈江州從兄。戊戌。</title>,<text>晩作壽陵匍匐歸。猖狂應見大方非。悠揚夜夢西天去。園柳詩成驛使稀。其二寨還塵土害安歸。廢郡逋逃法又非。聞說㫌旗精彩變。去年採獵渡江稀。其三風人靡醢敢言歸。莫學淵明賦昨非。東燧平安西鑰重。淸時報答似兄稀。其四元朝氣候驗春歸。頑雪叮嚀悔昔非。記得鍾山落梅句。狄踰嶺外音書稀。</text>
<title>謹和然翁從兄甲日自賦韻。因呈怡室。</title>,<text>人生只有老如期。怡室然翁先覺知。回甲連年排壽席。黑頭少弟白頭宜。其二高樓百尺好襟期。湖海存亡兩不知。瞑目天涯心便到。沈魚浮鴈任之宜。其三置院樂天仙有期。偸桃方朔世誰知。泥塗甲子皆遊戱。若樂其間不辨宜。其四餘慶緜緜久遠期。佳兒抱子見詩知。不因謫下留書種。那有人間福祿宜。其五讀書妄擬古人期。徹底愚癡老始知。新結隣翁樵牧社。令監名號最便宜。時余蒙恩陞資。東俗以緋衣官。爲令監。村叟相稱謂亦然。有隣家令監之諺。</text>
<title>枕上。次朴明府君字韻。祝見眚遄愈閤患有喜。</title>,<text>去塵禪入定。磨鏡藥爲君。杜句兼陳檄。單方有異聞。其二拙詩非砭耳。隱几敢請君。敗鼓元無棄。折楊亦可聞。其三細字袖珍冊。眼昏只爲君。玄元五千語。大義今初聞。其四拈出烹鮮旨。猶堪說與君。漢時傳此法。姓蓋人先聞。其五君眼本無病。衆生能病君。民安身病瘳。如是我曾聞。其六願君收耳目。卧閤聽天君。自可無遺照。六根互見聞。其七十七面飢口。口碑爭頌君。感公勤攻意。不欲諛辭聞。其八魚軒眞法喜。丈室卽神君。勿藥占周易。新年佇喜聞。</text>
<title>和呈朴表兄</title>,<text>季弟自京歸言。拜見朴表兄於黌舍。適有一遠客來。乞虀鹽餘殘。以療朝飢。已爲齋隷所取去。無以應其求。表兄意甚憫之。起向同舍。乞三文錢以施之。客謝曰。如是足矣。旣去。表兄謂旁坐二老儒曰。如此好事。不可獨爲。君輩各償一文。吾償一文。可以了債。二人笑曰。諾。此事不過費三文錢。而表兄之存心於愛物。客雖窮。而不作買菜之求益。二人在旁。德不孤而必有隣。三善皆可書。族祖信齋公詩曰。崎嶇恩義行渠輩。自笑仁端用處微。政謂此也。因和表兄所寄詩韻以呈。兼及甘山子。甘山子。修鍊隱君子也。其甘山夢遊事甚奇。怪君顔貌似氷淸。白首棲棲上舍生。爲是虀鹽培養地。板倉雖匱未渠行。其二何來窮子訴悲懷。路遠膓飢意轉催。要共傍人做好事。三文楡葉乞隣來。其三表兄內弟似蘓程。况復幼同竹馬行。莫恨衰年顔面隔。詩中相見夢中迎。其四煨芋爐頭榾柮紅。此身隱几昔今同。何時共結漁樵社。來往隣家兩禿翁。其五甘山道果幾時圓。修煉辛勤亦可憐。何似烏江春水濶。乘風一棹下泠然。</text>
<title>恩補壽春。將赴。夜集杏館。追賦呈竹下。己亥。</title>,<text>好賢坊裏會賢樓。三世交情幾度遊。十載逢君增舊感。一樽送我作春州。海藩政報醫民瘼。江浦書傳慰客愁。我本沁洲漁釣者。武城割鷄愧牛頭。</text>
<title>聞韶閣。次板上淸陰韻。</title>,<text>病慵太守倦登樓。督稅江倉始出遊。宜黍地猶今沃野。環山亭是舊名州。縈廻綠水堪延賞。縹緲朱欄忽喚愁。不復淸翁題品景。打門怒吏過牛頭。</text>
<title>復用前韻。寄朴明府。</title>,<text>豈獨江山重此樓。久堂鳧舃昔來遊。長洲蘋白萊公縣。短碣苔靑叔子州。明府書傳敦宿好。後生才拙劇新愁。水萍風絮無根蒂。何日高會燕尾頭。聞韶閣外。有久堂先生德政碑。在沁時。屢與明府期會於燕尾亭。而或風或雨。遂不果。</text>
<title>走筆。迓李汝心行到處。</title>,<text>漁翁頭白釣魚舟。蓮社題襟夢舊遊。三十年來重會面。忽驚身在聞韶樓。其二登樓痛哭我心悲。豈爲黃元未足詩。夷甫諸人難免責。洞天福地陸沈之。其三方略茫然下手初。猖狂况復吏才踈。天䧺軍裏王欽若。只爇名香誦佛書。其四君非折簡可招人。只信情同骨肉親。休文病羸難勝帶。要作弘農坐嘯身。其五名區外補不稱渠。欲說恩深海不如。珍重弦韋勤攻意。爲君曾讀十年書。</text>
<title>赴謫延豊過牧溪志感。用小陵園舊韻。與然翁從兄共賦。</title>,<text>餘生自分老田園。蒭牧東州越俎樽。到處天恩行遣路。一燈情話喜相敦。其二西州花樹欲荒園。百感中宵對此樽。最少姪今成白髮。貽書誰復戒嚴敦。其三追陪往跡小陵園。湖海城闉共一樽。今日飄零湖海會。城闉地隔意空敦。其四稅額一繁茶橘園。醇風無復置衢樽。聚錢蔘囿宜成錯。那有弘羊使俗敦。其五歲時風俗記鄕園。萱背無因獻壽樽。忍說臨門揮涕別。有兒莫慰至情敦。</text>
<title>書東谿從弟文錫詩卷</title>,<text>老杜警句。多在愛君憂國憶弟訓子。於朋友。尤繾綣。於最窮之李白，鄭虔，王維。吾家文學名世。若其本之。以實行阨困而益勵。人未知也。文錫五十年山中布衣。睽離兄弟。隔絶親朋。終年搰搰於農圃。以自救其餓而不得也。跡其用心。非以餓爲大也。如是然後無求於外。而方始內重。故足跡罕出門。而禮樂文物。自足於衡宇之下。婦敬饁。兒勤讀。其詩卽擊壤荷鉏。自歌其勞。而夷曠而無嗟怨。篤摯而有節槩。深得吾家本色。若得一命如老杜之靑袍。則其情見於忠愛。當不止是也。荀卿有言。弟子勉學。天不忘也。援筆志喜。且以勉之。我愛東谿弟。隱居亦用文。且傳兒誦讀。非爲世知聞。落日鋤歌倦。新秋社酒曛。桑麻一川曲。那得共平分。</text>
<title>恩宥將歸。次張文潛離黃州韻。書主人壁上。</title>,<text>脩嶺上初旭。居者送行者。洪恩並海深。別意將酒瀉。是身若浮萍。宿戀猶桑下。文心見地主。醇俗愧村舍。塊坐正訟愆。金鷄歸路借。傍人亦歎息。感淚自霑灑。高筵未卒爵。遠客催跋馬。遙想垂白母。倚望山扉夜。</text>
<title>次主人使君送行韻</title>,<text>月再鏡圓環賜還。似春溫綍仰天攀。涓埃效蔑臣知罪。烏鳥情深客報歡。此日身來鈴閣裏。他時夢入玉亭間。浮生離合元萍梗。莫向樽前作悵顔。發行日。始入縣堂。縣東有潄玉亭。水石頗佳。亦未及往遊。</text>
<title>路中次韻。呈然翁四從兄。</title>,<text>今行差喜弟兄逢。除夕元朝晤語中。應是天公憐久濶。故排程路向三豊。其二髮顔雖異昔時逢。定水湛然方寸中。頭白讀書人莫笑。菑畬留與子孫豊。其三湖邊準擬再迎逢。望外環恩二月中。徑走始安歸見母。全家感泣祝年豊。其四詩似人高江月傍。天然正色自然香。古來藻思緣何巧。捴爲情親隔異鄕。</text>
<title>路過始安。又次文潛韻。贈徐使君美揆。</title>,<text>人生若蘧廬。來者又去者。浮萍偶然値。槐江日夜瀉。君家城郭裏。余宅山樊下。恩波送鳧舃。惠春回鵩舍。如非謫宦故。此筵何由借。自從漢石沒。見君淚輒灑。盃盡復添酒。詩成且立馬。相逢有後期。淸夢來夜夜。</text>
<title>庚子三月。在請室凡十六日。同囚。有洪中軍墡，權監察致和。皆能詩。又有外人和之。紙墨遂多。總名請室唱和。</title>,<text>慣看老卒笑欣然。三入圜扉儘夙緣。政拙催科宜下考。恩深宥罪荷仁天。付書先慰門閭望。面壁因思宿昔愆。玉汝金吾眞福地。古來成就幾人賢。其二忽漫相逢孰使然。城闉嶺海湊奇緣。桑楡庶有收功地。夭壽宜還俟命天。莫歎淹延三日讞。且須點撿十年愆。浪吟詩句消簷晷。獄裏溫經愧古賢。其三邂逅三人亦偶然。浮萍世界宿桑緣。燈光隣壁西間夜。和氣洪匀北陸天。執法禁松胡大罪。逸奸巡舖卽微愆。韎韋墨尺森前後。鼓懦騷壇賴二賢。其四此身有若賈胡然。到處遲留輒作緣。驛路梅花歌聖澤。虎扉楊柳詠春天。弟兄四海多新識。悔吝平生訟積愆。羅將三時來問疾。衣花還愧凈名賢。右示同囚其五勝覇高風已邈然。姚江糟粕亦無緣。遊絲百丈如年日。時鳥千羣遂物天。綺語多生留宿習。福堂今夕懺前愆。將心欲問安心法。慧業文人子最賢。時欲借看陽明集。表兄嘲之。旣而不果借。其六愧君麗藻氣熊然。白首黌堂未了緣。胸裏包涵深似海。面前逕路坦如天。自慙小器無由羡。儻學虗舟便少愆。宅相吾家三益在。魏公軒冕孰爲賢。右酬朴表兄其七弟髮如兄亦皓然。更無心作世間緣。願歸十畒桑麻地。共養餘生雨露天。迂拙繆承恩補命。聖明猶貸逐臣愆。惠連才退從茅塞。聞道何由學古賢。右酬怡室從兄。其八一般傳舍閱人多。請室端宜喚樂窩。午睡好將詩攻擊。幽憂還借酒消磨。烹茶破竈看魚眼。積藁寒廳學鳥窠。後夜悄回蘆渚夢。猶疑身上擁烟簑。右示同囚其九三更笳鼓撼人眠。刻燭先成競病篇。常怪西川蓮幕窄。花卿獨被少陵憐。其十先正遺風尙不沉。家家絃誦董帷深。霜臺發軔宜珍重。松柏留期歲晏心。其十一我本沁州逢掖生。十年不作出門行。東南宦謫皆恩澤。又向丹書滌罪名。右示同囚其十二經旬滯圜扉。此會亦偶然。還從偶然中。共說夙生緣。顔髮雖衰白。觀河似往年。同涵孝理澤。共戴曲遂天。吟哦半頌祝。滿地如雲烟。庭樹煽景風。春序奄推遷。向吏乞牘背。默數平生愆。區區河上憐。未若忘湖賢。其十三三日多樂事。而我獨憂者。非關囚久繫。豈無酒可瀉。家有老病母。十年守膝下。東州求牛蒭。南嶠赴鵩舍。晨昏戀長結。書札便難借。恩宥愍烏哺。請室感淚灑。詩人問誰健。流光迅於馬。佳辰况倍思。懷抱難此夜。右寫懷示同囚。其十四此身隱几故依然。枉累多人結厚緣。傳食奴探開坐日。烘爐卒起未明天。親朋書問憂淹疾。同繫情深爲訟愆。德薄那堪消受得。漫偘詩料謝諸賢。右謝諸賢。其十五三十年前事黯然。却來重續夢中緣。蓮花詩社沉吟夜。杏樹庠庭薄暮天。暇日敬通應賦志。晩年伯玉始知愆。圜扉阻面君休悵。昕夕郵筒也自賢。右贈權景實。其十六謾吟紙墨自成多。請室翻爲養病窩。破壁來風添目眩。小廳行藥任肩磨。債添杏肆愁淸帳。梳久蓬頭欲作窠。茶竈筆床疑甫里。身邊但欠帶烟簑。繫中忌梳其十七安得如君誦貝多。道塲隨處闢行窩。詩同竽澀頻斷續。氣欲雲凌未折磨。愁看短簷蛛布網。喜占高樹鵲成窠。長輿歷落眞堪笑。枉被人呼作雨簑。其十八西廳惻惻夜寒多。尙憶盧仝卧破窩。兄似病驦誰剪拂。我同頑璞錯礱磨。鄕心野草還燒陌。睡味山蜂入蜜窠。萬事不如謀二頃。携君那得共漁簑。右酬朴表兄。其十九逢時萍水散時烟。朝日肩磨到暮天。綺陌囂塵多錯認。福堂幽繫劇相憐。其二十蘆磯荻岸水如烟。白鷺心閑只信天。謫宦東南慚厚俗。又來請室受君憐。右示同囚。其二十一寒食春光處處多。辛夷消息問鄕窩。養魚池擬新䟽鑿。種樹書當熟講磨。㙲糞僮歸驅犢坂。炙暄翁作伏鷄窠。枕邊浪費閑商度。辜負西疇帶雨簑。其二十二甁花數朶占春多。半醉微吟學邵窩。不識陰晴窓外改。任他弦朔靜中磨。開門卒似鵝伸頸。同榻囚如鳥並窠。瞑目蒲團何所憶。江湖滿地一漁簑。其二十三華屋荊扉較孰多。庇身到處便吾窩。素來習性安幽獨。况有良朋喜切磨。客思只隨歸鴈翼。家緣易了拙鳩窠。金吾老吏傳相語。骨格天生合釣簑。其二十四滄江浩浩碧山多。我有摩尼一草窩。獨樹幽花眠裏發。百年脩景卷中磨。老夫宦跡胡孫帒。稚子書聲蜾蠃窠。常愧朱門歌舞地。屛風偏畵釣魚簑。其二十五同庚日月較誰多。粤自童年共被窩。白首虗名竟何益。靑霞奇氣不全磨。劇談驚人閑捫蝨。醉墨題詩半擘窠。力少無因營廣廈。庇君安得兩靑簑。右謾吟。因呈朴表兄。其二十六我衰多懶拙。晩計種瓜坡。果有微才否。其如聖澤何。撫愆惟感涕。排悶且狂歌。匹鴈將飛去。回頭滄海波。右和洪中軍。其二十七五馬麒麟俗忌多。使君罕見到行窩。木皮屋倚山崖峻。緣項魚游澗石磨。黠鼠倉中常穿穴。窮禽枝上未安窠。可憐嶺阨籃輿卒。短褐懸鶉似弊簑。府吏言。官忌麒麟行。或徑遞。或病故。余始以四月入。後以十月入。歸路聞道啓劾罷。笑曰。四月無事。俗忘不驗矣。俗以木皮葢屋。溪魚名緣項。右憶麒麟縣。其二十八史內山深流水多。白雲猶鎖谷中窩。芳花溪瀉波淸淺。神女峯開壁削磨。鬼麥糧空收橡實。蕎花蜜熟摘蜂窠。吉家農業眞堪畵。祖子孫曾共綠簑。余在壽春十朔。再入麒麟，史內。爲簿牒所困。不得有一詩。請室雨中。忽然想到。追賦二首。史內。有吉家村老人。年七十。平生不見官門。全村皆其子孫。力農以爲生。右憶史內縣。其二十九我本漁釣沁洲上。聖主不知作何狀。釋褐至今卄六年。恩渥山高復溟漲。蓼莪餘生多苦恨。縣道陳情乞歸養。親朋勸我作祿仕。忍令老母門閭望。敎人錯呼襄陽舊。城闉不入非高尙。燕石爲寶由罕見。華誥頻繁勤搜訪。一出再出驢技盡。絲毫無裨邱山喪。擧世大笑纓索絶。虗名眞似巵無當。薄薄竄未幾恩環降。驛路花發春如釀。臣罪自知當萬死。孝理爲憐親無恙。寒廳席藳似禪榻。閉門落花茶烟颺。平生許身一何愚。晩歲折肱方知妄。詩人同繫並有親。烏鳥之聲紛互唱。北堂書來何所語。惟願餘日長相傍。聖恩欲報何以報。母年八十子非壯。昇平賁飾惟歌詠。欲理滄江書畵舫。右叙懷示同繫。其三十三月春光雨晩晴。錦囊詩富傲公卿。不因請室身淹疾。那得瓊章送厚情。右謝權景實見訪虗還。其三十一花柳滿城小雨晴。偏憐病卧馬長卿。長安米貴居何易。高詠來詩不勝情。右屬朴表兄。其三十二翩然步屧踏新靑。末路相憐只有卿。黯黯前塵猶在目。重來遼鶴一含情。右屬權景實。其三十三初筵喜若霧披靑。昔在巴陵偶識卿。病卧滄江人事絶。崎嶇書札見深情。其三十四殷勤鞍馬趁初晴。病廢逢迎我愧卿。隣境緘書猶慰意。重門阻面若爲情。右屬金砥平明瑞。其三十五西疇春事雨新晴。釋耒閑翁作亞卿。爲報沁洲漁釣客。扁舟難繫白鷗情。其三十六願豊心切較陰情。國計盈虗爲問卿。應有司農經濟策。涓埃報答是恒情。右屬南侍郞光甫。時副戶曹。其三十七遠樹蒼蒼暮雨晴。瑞山消息欲憑卿。前冬幽繫逢佳士。遙念他鄕陟屺情。右屬朴校理光五。時謫瑞山。與光甫情親。其三十八穉白卽是好事者。與我一見心則瀉。萍水逢着蓬萊上。好風吹送圜扉下。廁溷墻壁隨筆硯。周旋有若郞同舍。淸興惱人眠不得。二旬良會眞天借。書讀孫吳已曉達。詩學陶謝何蕭灑。蓮舟老仙喜絶倒。不意秀句出弓馬。長篇磊落結心交。他日話柄秉燭夜。其三十九子猷狀貌如儒者。斂波歸源不輕瀉。嶺南尙有退溪風。私淑應向陶山下。西厓勳業耀簡策。鶴峯經術傳塾舍。國之楨榦生於斯。有才寧從異代借。高門莫學張毅走。逆旅宜效林宗灑。燈前大讀十年書。冀北應生千里馬。白衣踰嶺今有否。欲速愼勿求時夜。右次權景實贈洪中軍權監察。其四十今日出幽繫。三人荷聖慈。少留西廡下。又作五言詩。其四十一泠然旬有六。恰似遊仙行。若計宵兼晝。三旬繾綣情。其四十二始卿來泮舍。景實乘荷船。共向昇平日。同歌億萬年。其四十三難尋十字閣。况復嶺南人。此會眞難得。更添酒一巡。其四十四圜土晝常閉。不知門外春。出來驚柳色。三月已中旬。右蒙恩勘放。將出。書示同繫。</text>
<title>出圜扉。夜與朴表兄，權景實同賦。拈牧齋韻。</title>,<text>愧君來覔圜扉前。厚意仍將秀句傳。同硯論心追往日。一燈無寐到晨天。徽之船好山陰訪。子玉銘宜座右鐫。逆旅相逢眞不易。短章急就別愁邊。</text>
<title>還山後梅園明府。次圜扉軸中韻。見寄和呈。</title>,<text>公家淸德積來多。喬木松岡萬卷窩。敢學諛辭銀筆頌。願聞惠訓白圭磨。飢鴻待麥今安堵。倦鳥歸林已奠窠。一曲沙磯同錦水。他時小隊問漁簑。其二治䂓觀典訓。傳世謚爲文。醇酒欣今饋。淸琴憶昔聞。眞成亶父化。敢擬樂窩醺。他日江湖樂。漁磯可共分。梅園未釋褐時。嘗夜集賢坊第。酒後援琴一弄。今已三十年矣。</text>
<title>和寄朴光五瑞靈謫中</title>,<text>春詩津遞到秋回。遙憶鄕愁入望臺。縲絏偶然同勝覇。漆膠何必羡陳雷。長空月色襟懷瀉。後夜鴻聲信息來。薄竄南州歸豈遠。今行成就洛陽才。</text>
<title>次竹下侍郞寄示韻</title>,<text>尋芳豈必揀良辰。自愛林廬絶點塵。身老更無心上事。情存尙見夢中人。揮成椽筆吟多警。搜出枯腸語不津。遮莫南園何路去。詩來坐領漢陽春。右南園韻。其二樂園不許喚端明。雅會投壺可代更。黌舍虀鹽還對榻。海磯鷗鷺亦同聲。寒蛩破壁吟何苦。軒鶴遙空韻轉淸。此夜寄情千里色。坐看樹杪月輪生。</text>
<title>次竹下韻悼怡室四從兄</title>,<text>吾兄圓福又名高。秪爲觀居淚湧濤。未展馬卿題柱筆。忍埋牛坦發硎刀。親朋應作三聲弔。病弟徒傷兩髩毛。長路丹㫌霑暑雨。臨風擧手望勞勞。</text>
<title>步往東渚。次韻賀堤完因書卽事。</title>,<text>分明天意亦憐貧。無恙君田傍海濱。應爲閑中詩料乏。故敎風浪囓堤頻。其二近隣畚鍤不辭艱。地主詩來板築間。東幕村中三十戶。一時歡笑淚收潸。其三穰穰野色立秋頭。浪捲雲消過去憂。瓠子塞來多喜語。詩成留寫蓼花洲。其四淸秋木石擁金堤。役罷休徒日未西。官令雖嚴翁意厚。黃昏歸路怕渠迷。其五數日東風赫午曦。農夫又惜穀苗萎。千箱元自辛勤得。那有天鵞坐想癡。其六荏冉光陰五十朞。羊裘晩計亦云奇。親朋應有移書責。寂寞之濱何所爲。其七少時妄想悔紛紜。頭白灰心不復云。慙愧魚軒沽酒意。盈盈三酌我同君。其八筇屐還嗟脚力無。病深休說待秋蘇。分山五里追隨濶。那得移居共宅區。</text>
<title>仙浦觀漁。次老杜韻。</title>,<text>有客過我語津津。仙浦秋水魚肥銀。碧藻布縷礙施罟。盡日收拾惟纖鱗。映空擧網如輕烟。時得一二彌稱神。不須會稽浮犗餌。鱠餘厭棄如泥塵。葦掩呀呷卧短刀。應恨力微騰未高。數罟汙池多驚淰。茫茫大澤神龍逃。殄物求飽癡亦一。哀樂相待終蕭瑟。我有藜羹甘如飴。有筌忘魚未爲失。其二一網橫截兩廂集。金鱗▼(金+卽)魚倒懸急。漁人摘取如摘瓜。腰帶笭箵撒手入。聖人佃漁不得已。此猶用兵宜思戢。飢烏聞腥已飛下。饞夫羡淵空佇立。主人意非求魚來。秋水南華可添盃。鯤鮞入罟神物遐。陂塘蕭颯隱輕雷。可笑張翰鱸魚計。苟然一飽何爲哉。盖取諸離吾悔之。紛然膠漆吁可哀。</text>
<title>打麥歌。效塲屋體。示兒曹。</title>,<text>我聞勞者歌其事。作苦田家莫如麥。老翁理耞傴背黑。長男磨鎌跣脚赤。黃塵浮動白日昏。戰塲聲翻槐葉陌。農家此穀最難打。粒粒無非辛苦積。田頭穗忌霧雨濕。背上芒如蜂蠆螫。朱門酒肉但食新。豈識西疇流汗白。靑黃半粒作役糧。窮節甁盎朝不夕。貽年天意慶莫大。度嶺村謳憂盡釋。黃留告喜竹鷄舞。銍艾聲中場圃闢。經年阻飢臂無力。揀選村中侯亞伯。炎炎畏曦曝中天。習習薰風生兩腋。呼兒柳樾促點心。借婦綦中半額。塵糠雨粒互攻擊。壯觀何如楚漢壁。飜來空裏急雷響。掠去庭心厚地坼。平生氣力此時盡。貰酒酬功君莫惜。登塲手法詑鍊熟。高下平斜皆有適。如令藳裏入顆粒。恐負身邊被襏襫。豳風圖上此可添。那得農謳說前席。</text>
<title>次梅園明府韻</title>,<text>高閣秋聲一葉吟。宦情山色入濃斟。荒濱屢問劉楨疾。幽壑長紆謝傅心。言去陳凡於古近。政多惻怛在人深。但敎方寸如雲淡。大隱從來不必林。</text>
<title>九日。與恭命登塹星臺。次唐人韻。</title>,<text>落日登尼嶽。層溟生紫烟。似雲平野稼。如葉遠江船。到眼皆爲界。將身欲上天。翩然吹帽興。後孟嘉千年。</text>
<title>重陽之翌。復會東渚夜飮。步出松墩盤石上。月下觀潮。次李白韻。</title>,<text>我學古昭齊成。非直無絃並無琴。猶愛海山淸絶地。半輪明月時夜深。湖光橫帶白練凈。一鑑茅津正當心。對酒且喜成三人。燃犀何須照千尋。隔溪漁舟人似玉。滄浪白石生高吟。嗒然乍隱南郭几。愀然復整東坡襟。野謳啁哳亦可聽。未必琵琶始知音。自君卜居已六年。此樂一番得於今。殘年喜飽豊年飯。把臂忘形入竹林。時有一傖夫來過。與之酒。自言能謳。唱俚歌一兩聲而去。</text>
<title>又和東渚韻</title>,<text>君家左思詩。巖構有鳴琴。庭幽柿葉多。逕微草露深。桑麻接近局。鷄黍論素心。年來病見侵。筇屐阻追尋。今秋歌擊壤。衰氣亦高吟。星壇乍縱目。松洲復題襟。往來若醵酬。嚶鳥自和音。連袂月照昨。對牀雨聽琴。耐可留遠客。觀瀑入前林。</text>
<title>和東渚韻送李汝成</title>,<text>良會多從邂逅成。遠朋隣友此逢迎。不因霖雨淹歸駕。那得三宵罄話情。其二旣雨而晴遠客欣。主人無語可留君。硯枯壺盡誰共賞。楓葉前山欲十分。其三摩嶽淸秋與子期。俯觀溟海似天池。歸來始覺南華旨。屢化蘧瑗未必遲。其四芒鞋竹杖趁新晴。稚子問我何處行。尙有江山淸淨債。往聽土窟瀑流聲。其五臨水登山送子歸。夢魂更向潔城飛。十年不見南麟士。雲外賓鴻信可依。</text>
<title>今年大霈朴光五。當自瑞靈環歸。復用廻字韻。迎賀兼寄南光甫，金明瑞。明瑞。時爲長城宰。</title>,<text>遠道綿綿夢思廻。一年春望又登臺。魚書便阻驚踰歲。蟄戶坏深懶啓雷。金帶貧猶沽酒至。氷壺淸是酌泉來。遷延莫歎摩尼約。好向明時展布才。右屬南光甫。梅園傳言。近於公會。見光甫。問余安否曰。久有摩尼之約。未知其能有白飯靑蒭。其二蘆嶺迢迢斷往廻。懷人不見且登臺。松陵篇什連城壁。亶父謳謠萬口雷。膏澤終難令下究。循良那得似君來。綿綿草色長城窟。愧我詩無蔡伯才。右屬金明瑞。德音雖蠲積欠。對揚甚難。未知其一一歸民。其三孝理恩覃遠客回。也應攢手頌南臺。花前歸思初融雪。萱背春光已洩雷。顧我曾同請室繫。喜君今逐赦書來。一初拭目笙鏞化。經幄應須博洽才。</text>
<title>東渚主人屋成有詩索和</title>,<text>茅盖三間衆力成。君廬吾愛乃吾亭。坐來樓上看豪氣。扁得堂眉作耦耕。擧目無窮滄海色。矢心莫負碧山靈。立春門帖迎花信。玉樹靑䓗自向榮。</text>
<title>徐明府瓜期將近。復用吟字韻。奉呈。時明府自京歸營。</title>,<text>三年茂績在謳吟。一酌衢樽各滿斟。山草自慙無遠志。金蘭謬被結同心。文翁化洽宣風美。謝朓詩淸立意深。病卧花溪人恨別。儻蒙小隊出郊林。其二吾謚端宜喚醉吟。春來爲底斷盃斟。兼旬伏枕成蓬髩。今日開門見柳心。出郭兒應騎竹迓。磨厓民欲刻碑深。蕭然簾閣琴書冷。料得歸舟似鬱林。</text>
<title>明府小隊見枉。復用前韻。</title>,<text>歸路政宜緩緩吟。甲江春色綠堪斟。黯然臨水登山日。况復攀轅卧轍心。陋巷重尋紆眷厚。濁醪三酌瀉情。幽居花木延公譽。封植無忘後作林。</text>
<title>明府夜宿燈寺。厥翌還營。是日有雨。又當於來日還京。復用前韻卽穀雨日。</title>,<text>柴荊掩罷獨沈吟。樽酒非空懶再斟。盡日雨聲愁滴耳。臨風鳥語恨驚心。銀鉤灑壁柔毫勁。瓊軸留箱古意深。中路分明霑濕去。又將甘澤福林林。</text>
<title>次竹下侍郞韻。因寄梧墅梅園。</title>,<text>梧墅梅園竹下吾。異鄕心照邇遐無。但敎水驛傳緘素。不必江樓共挈壺。楊子泉甘宜試茗。眷陵政報惜交符。集仙仙侶何由致。風景沙磯亦可圖。其二依然隱几古今吾。自送君歸客到無。老樹亭亭曾駐葢。幽禽欵欵舊提壺。浮生偶喜逢萍梗。別根猶添納節符。畏壘三年遺惠在。農桑百里俗堪圖。此詩專屬梅園。</text>
<title>次梧竹梅三益齋所寄示韻</title>,<text>聖慕愀堯墻。靈芝頌漢房。禁堧花繞紫。幽谷鳥鳴黃。會弁羅羣彦。濯船憶病郞。郵筒齊授簡。賡和敢辭忙。其二賈曹聯壘墻。三絶自齋房。天末猶懷白。汝南怳見黃。代興俱地主。世好又兒郞。下里多遺恨。封題惜太忙。其三病背恒依墻。經春掩小房。丹心傷戴白。玉瓚祝流黃。末路彈冠友。初年執戟郞。西崑留本事。花下報詩忙。</text>
<title>聞尹洛重以前任安岳事對吏。走筆寄意。</title>,<text>近聞洛重入金吾。對簿何時勘放無。同繫儻酬詩遣憫。親朋誰送酒盈壺。南樓觴詠傳題筆。西邑絃歌惜解符。美玉刮磨增寶彩。終看奮翼展鵬圖。</text>
<title>竹下爲飮水療病。出寓湖亭。自喜其獨占淸福。誇衒於諸公。梧墅作詩嘲之。要我屬和。故並戱梧墅。時經山拜相。出江逡巡數日。留連於竹下寓次。</title>,<text>江流一曲洗心凉。非復要津鄭侍郞。剛恨友朋多狡猾。猶嫌面目帶膏粱。偶然黃閣隣堂廡。差異紅塵耀綬章。局外問誰公眼在。沙磯狂者卽琴張。</text>
<title>梧墅和寄吾字韻步呈</title>,<text>荒濱寂寞病嬰吾。心似寒灰萬念無。優禮一懸豫章榻。逋蹤奄作汝南壺。未能謀慮資籌畫。只信襟期合契符。那得沙磯重會面。倂邀梅老繪成圖。其二百歲中分過半吾。十年幾度此身無。請君且閣南華卷。勸客須傾北海壺。水擊搶楡均適性。乘流止坎莫疑符。不離鍾鼎能修鍊。滿握金丹若可圖。梧墅勸我讀南華。作詩。又使參同契句語。</text>
<title>用吾字韻。寄瑞興使君鄭惟孝。</title>,<text>賢猶折輩友愚吾。交道如君今世無。邀驛頻登鄭莊座。入林同醉阮咸壺。素心惟喜攤牀卷。白首寧甘綰竹符。初政佇聞西上路。流民自占正堪圖。其二漁釣沙磯返舊吾。壽春靈草産文無。乍聽蟬響懷芝宇。忽有魚書送酒壺。明月庭中孤影立。凉風天末兩心符。殘年偃仰須三逕。待了山資盍早圖。</text>
<title>又用吾字韻。寄槐山使君徐美揆。兼呈希眞。</title>,<text>感君耐久獨憐吾。奕世交情古亦無。沁館華筵陪杖屨。槐江萍會設樽壺。如今往跡空雲水。况復他鄕滯印符。欲寄魚書相努力。殘年飽飯卽良圖。</text>
<title>次梧墅戱答韻。並呈竹下。時竹下自湖亭撤還。</title>,<text>從此周旋我與吾。鼎丹壞後道朋無。玉珂伴送紅塵陌。靑眼相看濁酒壺。刑馬壇高誰主歃。卧龍睡熟不聞符。白蘋紅蓼隣鷗鷺。身在君家壁畵圖。梧墅嘲竹。有壞丹鼎語。</text>
<title>梅園寄詩步呈</title>,<text>君詩可畏浩無津。問我何成髮已銀。甕盎悅視脰肩肩。謂是葭下有潛鱗。慇懃寄音問索居。不以面交交以神。松煤破曆擊壤語。得君始拂蛛絲塵。製錦薄試庖丁刀。去後名留雪山高。不復沙磯聞跫喜。拄逕蓬藋空庭逃。階庭移植玉樹一。傳世希音淸廟瑟。蘓元同世敢竊比。勖及雲來永勿失。</text>
<title>對潮樓重建後。次老杜山寺韻。美徐明府。</title>,<text>梅園徐公按沁節二年。政成民大悅。傳燈寺僧坦仁等。以寺南對潮樓歲久傾頹。請募緣重修。公捐廩以勸之。檀者如雲。乃經營。未幾告成。樓舊作層搆易漂搖。公命直楹而低築。基益堅固可久。沙磯漁父隨喜。讚歎曰。招提隱山曲。中有樓崔嵬。風雨日漂搖。歲久積莓苔。誰理菩提樹。不遣生塵埃。殘僧抱勸善。告訴令人哀。紺宇照福星。徐公玉節來。惻然傷廢蕪。駐馬一徘徊。捨層竪直楹。以完易朽摧。授意工師輩。熏然心孔開。程課不愆素。突兀起崇臺。脩梁抗穹隆。賀燕飛無猜。窺管見一斑。擧隅識全才。枵藏就充實。奸蔀鏟蘖胎。旣成視蘧廬。翩然去不廻。過此若峴首。棠謠蔚婦孩。</text>
<title>烈婦吟贈洪中軍</title>,<text>洪君書報烈婦節。勸我爲作烈婦辭。世無中郞絶妙筆。誰撰曹娥黃絹碑。西原云有長命村。官罷歸田老白眉。千秋亭下七日淚。占有安仁今更悲。螟蛉祝子喜式穀。妙年迎來佳婦宜。入厨滫瀡內則篇。奠牖蘋藻召南詩。忽然所天嬰奇疾。宛轉支離三百朞。目不交睫衣不解。一飯二飯亦如之。昔聞庶女夏隕霜。天地如今胡不知。刀圭無效二竪驕。閏月六日平朝時。入房和藥先溘然。上舅姑書血淚爲。捨此縷命延夫算。儻蒙神明許推移。俄然其夫目亦瞑。左領臯復聲相隨。同日同穴如赴約。機鋒迅速無參差。士林聞者爲酸鼻。朱楔烏頭非此誰。是在姱節無益損。要樹風聲起頹靡。我於長公昧昧者。聞此無端涕漣洏。自從子政作傳後。閨烈斑斑彤管垂。夫死從死或遲速。大同小異皆如斯。恰似後世碑誌體。蹈襲千人傳一䂓。金縢代某祈冥騭。佛言度厄君何疑。豈忍伈伈坐而待。殉如蒭靈何所裨。引繩絶此救彼絶。我先捐生夫死遲。慇懃拜獻冥王前。頭目腦髓與膚肌。假如不驗亦何恨。翩然下從無成虧。歎未曾有衿鞶中。宛其同歸事亦奇。應是夙生種慧業。自然圓通非學而。我聞佛法重一捨。捨身功德不可思。脩短有限縱莫回。福田猶作生天基。香葢寶筏紛先後。西方聖人爲導師。</text>
<title>草堂歌贈崔伯溫</title>,<text>我喜崔伯溫。奠居翁逸村。爲是忠貞宅。復來忠貞孫。通家挹遺芬。請從忠貞論。高躅急流勇。弘功一絲存。西樓繪皓眉。蓍龜人共尊。奎畫燦雲漢。烝享與炙燔。意謂平生處。華屋高其門。嵯峨摩嶽北。爽塏鎭江原。蕭蕭數間茅。冷落臨山樊。欠伸必打頭。偃卧應礙跟。邑誌猶可徵。故老歎息言。是公棲息地。一畒環堵垣。當時視蘧廬。後計非裕昆。冥鴻信行止。往跡留爪痕。嗟君早零丁。飄轉蓬無根。頎然見典刑。弊褐懷璵璠。夕陽烏衣巷。春燕尋故園。江山尙文藻。復葺睡雲軒。荒壇護樛枝。廢甃疏冽源。金注外累輕。素履家風敦。居鄕襲典訓。漫錄曾熟繙。魚谷與楮江。蕭灑避塵喧。風閣梅腮坼。雨塘荷背翻。恬䂓守淡泊。吉語刪支繁。平生鍊氣訣。沆瀣饑可飧。高風警鄙薄。盛德期無諼。賢雲勵志苦。伐檀歌懸貆。鑱園收杜芋。曬庭掛阮褌。相去十里間。筇屐不辭煩。家計黃卷篋。天眞濁酒樽。邇來久不見。書札阻寒暄。茅茨在眼中。情至筆復援。</text>
<title>送李汝心隨荷居尙書赴燕。兼請荷居斤正。</title>,<text>荷居將赴燕。後車問載誰。汝心寄書來。此行今三爲。中華儘瓌麗。如市有波斯。驟閱亦足誇。屢繹應更奇。那得正法眼。不受僞贋欺。文章闘纖巧。俗習趍浮靡。五色令人盲。老氏爲之悲。江山與雲烟。猶似古昔時。薊門樹遙浮。遼野天下垂。熟路有新得。登高可賦詩。依然裨諶乘。慘憺紆籌思。東里善爲命。潤色實賴玆。君家月沙集。中有辨誣辭。專對萬曆間。片言釋危疑。下筆早呈文。颯如風霆馳。觀者集坌墻。紙價踴京師。維時沈禮部。點頭屢歎咨。忠信乃老實。州貊無不宜。漂海得異聞。江浙誦塾兒。賢雲作行人。記室君復隨。文彩互映發。典訓傳裘箕。華人諳故事。世德寧不知。定有靑眼迎。筆談軒其眉。儻逢歸德人。爲我問胤支。</text>
<title>樂橋草堂歌。寄呈朴表兄。</title>,<text>我兄便便孝先腹。更無玉川而已屋。只信蒼蒼天葢頭。快飮大笑無拘束。今年十月寒冰裂。可憐妻兒露地宿。忽然寄書向我誇。有環堵宮優容膝。分宅高義大行人。揮金如土何快活。泮水橋邊紅板倉。虀鹽朝暮可棲息。庇身莫作瓦覆想。杜氏草堂眞本色。一一措置領處分。矮垣短簷占地僻。鵲巢樹西衡宇對。夢裏魂尋猶領畧。蕭灑來照初暉淨。淡泊橫抹朝烟薄。不問可知先生宅。殷殷金石留几篋。儻有好事聞風來。年年助成三重葺。不然卧看屋漏痕。聽雨猶勝被襏襫。夏亭盆傘思大庇。荷居愛人况以德。因想子高飮冰去。除巷誰問袁安雪。眼中如見茅茨逈。枕上忽覺沈疴失。分明美談傳詩社。千軸琳琅映虹月。可寫一幅新居圖。著其本事爲其跋。寄語南村抱茅童。莫欺主翁老無力。若有往來玉河信。不妨流傳入象譯。</text>
<title>荷居尙書將出疆。留一扇於隣社。要得一工畵者寫梅。令社中人。用陸凱韻。各題一絶。沙磯漁父曰。陸凱詩亦畵梅。不然。何可以折枝。遠寄關隴。荷居留扇。不過提起話頭。則臭味所同。皆可相應。社之參否。扇之有無。畵之巧拙。詩之多寡。俱不足契劒而守株也。遂演其意。爲五首。亦不必寄荷居也。</title>,<text>認作梅眞折。寧非癡絶人。亦應便面上。畵送江南春。其二荷居多巧思。留與社中人。水墨移其意。依然庾嶺春。其三不自憂行李。回頭念送人。深深摺疊裏。要寄一團春。其四得詩如見畵。照眼忽驚人。寫作行看子。應令楡塞春。其五我欲詩題扇。前身相馬人。驪黃形色外。別有一枝春。</text>
<title>送兒娶婦。病不能將往。枕上口占。屬意久要。欲於摳衣日。各以一轉語。灌其頂。如趙武之始冠。奉敎於欒范知韓。冀有發蒙之益。</title>,<text>親老身衰多早計。病中送子作婚行。同心定有憐渠小。莫惜嘉言惠後生。其二字之曰勸名曰學。意取蘭陵第一篇。德薄阿翁不足似。京師去覓大方賢。其三樂橋南畔三間屋。中有昂藏上舍生。驟語應驚龍象蹴。深心汲引望吾兄。其四洗書故事容安室。文藻猶傳父老言。墨帳家風生慧種。芝蘭簇立佩韋軒。其五世好敢忘文杏館。兒長共我攝齊時。嚴恭家法雲仍在。爲誦吾宗參奉詩。其六高大門前敎下馬。久堂朱楔外孫書。兒童亦識林烏句。異聞寧無實腹虗。其七文貞手澤猶傳笏。淸白家聲豈有金。松岡老屋童觀壯。可把嵩河敵古今。</text>
<title>又書一絶屬佩弦使君</title>,<text>君家兄弟眞聯璧。更憶靑山吏隱人。可喜典刑今尙在。寡言好笑又長身。</text>
<title>兒子婚娶歸。問汝入京。頗見同隊人。誰當爲汝益友。良久屈指以對。卽竹下，梧墅，梅園之子若姪也。古人謂童子何知。况兒蒙騃無見。固不足書以示人。但其言信然。則三家世好。可知其久而勿替也。喜而不寐。時梧墅寄三絶句。有誡兒語梅園。送秋興一首。竹下又作詩索和。故次竹下韻。並呈梅園梧墅案下。</title>,<text>晩歲多感慨。殘臘又辛丑。意緖懸風旌。容顔落秋柳。荒濱卧公幹。撫心多孤負。屢愧竹下翁。緘書問安否。衣冠洛社英。文藻亦俱有。梧梅爛同春。猶復念枯朽。詩來見鬚眉。暗模知誰某。梅老植峻標。獨立而寡耦。忽見糊籠卷。摩挲惜覆瓿。梧墅弘其中。受辛若虀臼。許我來責難。善在平仲友。與竹成三益。倂力磨瑕垢。謏湔賴有此。發蔀開南牖。差池遡風楫。蕪漫不鉏畝。病中默點檢。不如意八九。無聞聖所棄。爾脛宜杖叩。平生邁往願。惆悵今白首。能言豈離鸚。顧名叵挹斗。擧頭慙兒子。何以裕其後。不願馳聲槩。不願耀章綬。黯然修屋漏。跂慕仁者壽。無墜讀書種。閉門莫外走。衰年急婚娵。早計亦鹵莽。十三送入京。何異坎井蚪。也知故人賢。不嫌樵牧醜。敢擬趙武冠。遍參欒范叟。熏炙必有得。遷喬捨培塿。連蹇驢驘蹄。謬期霜雪蹂。歸來誇所見。淸廟陳瓚卣。拜床入子舍。怳如塵得帚。靑䓗玉樹枝。遍倚蒹葭肘。聞此大歡喜。嗚嗚歌拊缶。無成髮紛如。已判吾生鯫。可畏後進秀。切磋相繩糾。賢愚雖等差。連衡作鷄口。調劑若和羹。酸梅與滑滫。家庭習見聞。世好况有受。楸梧接社阡。丙舍讀二酉。千秋有道碑。無愧讚幼婦。世傳徐李交。爰及苗裔守。命名同排行。急難輟飯糗。孝簡友文孝。道義眞耐久。陳䟽辨蜚語。淸謹謂無右。雲仍幸托契。到老情彌厚。或贈秋興篇。遐想延林藪。或寄誡兒詩。諄諄耳提手。三丑又索和。俾出心肝嘔。瓊琚滿我懷。所得如山阜。病枕夜無寐。高吟響瀏瀏。援筆強趁韻。隣嚬效嫫母。眞同海上臭。問子何所取。惟有徹皮眞。伸眉無愧忸。通家友道重。厥味如醇酒。鷇音喚出谷。鳳穴雛不偶。會看松偃葢。但願翁壽耉。</text>
<title>恭命生日。病不得往。寄詩志悵。</title>,<text>晬辰喜氣爛盈廬。準擬吾身客右居。洗手婦調厨下鼎。傳薪兒誦篋中書。殘年幾度門弧設。一病今冬巷屐踈。生老昇平皆聖澤。不妨伴我樂樵漁。</text>
<title>城西邂逅。用心遠亭舊韻。屬竹下，梧墅，荷居索和。</title>,<text>邂逅城西公輩吾。靑眸喜極語還無。竹林風動人皆玉。荷葉香浮酒滿壺。廟略淸時揮麈暇。燈花去夜盍簪符。誰知洛社羣英會。野服黃冠入畵圖。</text>
<title>幼蘭與柳友來訪。是日子罕生子。</title>,<text>丹楓黃菊歲華催。病卧尋常斷往廻。折簡欲招湯餠客。開門大笑喜君來。其二重陽佳節我懷寬。况復桑蓬可飾歡。老去賓名踈筆硯。病中延客簡衣冠。候蟲破壁竿初澀。警鶴高梧露欲寒。皓首爲期須努力。明年此會笑相看。其三鷄黍忘賓主。山樊卽我家。吟蟲能反切。行鴈自橫斜。此會堪揮麈。浮生似聚沙。可憐籬下菊。又作一番花。</text>
<title>幼蘭與柳友。將歸京。次韻送別。</title>,<text>燭跋詩成夜。壺乾客起時。休文遲暮感。分手問前期。其二病裏難謀醉。今年負菊香。前山楓葉好。君去莫堂堂。其三君步月庭中。我吟詩枕上。臨分始出之。卧聽高吟朗。</text>
<title>遊普門寺。因寄緣路所見。</title>,<text>蘭若淸秋興。西風䆉稏坪。水聲穿石駛。楓意入山明。蟲語聯宵枕。鷗波問海程。衰年筇屐懶。隣集亦含情。其二漠漠平郊烟織林。秋光詩思兩蕭森。黃雲覆地嘉禾瑞。素練連天積水陰。此日朋簪眞不意。十年山屐幾經心。績燈丙舍光穿壁。不妨高吟和急砧。右博山道中。至乾坪丙舍。其三竹島波心石一拳。帶根浮自楚南天。料得壑舟偸載日。蓬萊左股老仙眠。右竹島其四石浦人家似鏡中。稻魚生理不全空。秪應隔絶塵囂處。自有羲皇古樸風。右石島其五滄海金銀色。秪園落照斜。穹巖蹲踞虎。長島蜿蜒蛇。一掬曹溪水。高談法界沙。無邊雙眼孔。直接洞庭巴。右普門寺其六石室勝於瓦覆爲。雙簷如翼不差池。何人誠力傭神鬼。滿地黃金供佛時。右石室其七家住江邊慣見船。船人繫纜必門前。空王刳石誇神力。牽閣山眉欠自然。右石船其八入以烟波坐則山。如盤平野掌中攀。村容錯落黃花裏。里老棲遲白鷺間。琬琰猶看川石媚。驪黃誰辨物毛斑。桃源不在雲霞界。那得淳風大樸還。右石隅島産靑石。爲公私碣。舊有馬。今皆瘦黃。</text>
<title>重九期會東渚。余忽患泄。不能赴。邀恭命兄弟。夜話同賦。</title>,<text>不省門前楓樹林。病中踈髮冷森森。呼兒煖酌排宵燭。有客携壺下夕陰。石島揚颿眞一夢。松墩步月負初心。江行詩句猶餘債。風便何村送數砧。</text>
<title>贈恭命</title>,<text>天地男兒事。居然暮境斜。壯心霜擊鶻。晩計窟蟠蛇。恨不門連巷。那能杖穿沙。村童無問字。寂寞子雲巴。</text>
<title>送幼蘭士強</title>,<text>未能成醉別。醒眼望前坪。遠水愁邊白。江楓夢際明。騎驢憐短僕。躡屩又長程。窮餓培材傑。他時破浪情。</text>
<title>士強將發。因用前韻。呈然翁從兄。</title>,<text>欲將詩問訊。病筆字欹斜。古貌軒癯鶴。深心動蟄蛇。一天江上月。孤坐谷中沙。應有眠雲什。淸秋老杜巴。</text>
<title>又寄東谿昆弟</title>,<text>復憶東谿弟。遙空一鴈斜。層巓懸白屋。奇氣鬱靑蛇。牀卷惟朋友。山田半石沙。窮愁多古語。淸似猿巴。</text>
<title>謹次然翁從兄烟茶韻</title>,<text>晩圃秋容摘摘時。主人意思學樊遲。覆來夢境眞蕉葉。寫作歌詞是竹枝。病枕呼爲掃痰箒。羇窓伴作漉愁篩。良田日縮桑麻畝。說弊論功萬口疲。其二烟草東來萬曆時。天公用意産渠遲。誰敎石燧興雲霧。又見茶經補葉枝。噓吸滋津功勝藥。䟽通淨滓用當篩。斑筠繡盞多新製。弱國應因此等疲。其三凌烟合置畵圖時。曹覇雖工筆爲遲。金火輸精生正味。桂薑退步作旁枝。輕紆巧思文成篆。細繞淸談㞕下篩。欲洗婆娑塵界垢。化翁熏爇力應疲。其四請說當初下種時。培來辛苦採來遲。候津揀取先成葉。專氣勤除附出枝。曬熟露簷明賽錦。鋤柔糞壤軟經篩。團龍焙鳳非眞巧。一髮金絲衆力疲。其五寂寞書齋雨濕時。遠朋有約跫音遲。愁披爐柮星星火。悄對窓梅淡淡枝。架上懶抽黃卷讀。牀頭誰勸濁醪篩。自然靑眼延渠入。香吸津津不覺疲。</text>
<title>拾橡拈杜韻</title>,<text>枝頭領畧杖頭求。黃葉堆深步步幽。笑看怒狙緣亂石。閑同俛鶴立崇邱。人生皆有充膓計。到處因成齊物遊。錦樹連山秋實富。吾貧誰道屋如舟。其二非蚓安能無所求。箇中亦有事淸幽。人方力作緣南畝。我獨冥搜傍古邱。放杖白雲巖際歇。忘機蒼鼠穴邊遊。寒山拾得尋僧社。不向烟波理釣舟。附 鴻客次韻先生求食易爲求。藏在摩尼山谷幽。萬殼匀圓形似斗。千林散落積如邱。兒童且可勤收拾。老子聊爲作戱遊。聞道關西人被水。也應癡想泛河舟。其二落實空山人不求。山人拾得意還幽。狙公何事爭芧賦。鴇羽無心集栩邱。此計未爲經濟具。今行且作汗漫遊。窮居始得休糧法。休羡湖南載米舟。</text>
<title>朴表兄和送山字韻。又步三首。二屬表兄。一上然翁從兄。</title>,<text>書來不覺隔河山。歷歷鬚眉若可攀。欲起相迎楓葉裏。忽驚孤坐菊籬間。鐵膓澆酒何嫌濁。霜髩吟詩剩得斑。枯木形骸魂在外。便中緘去夢中還。其二縱做官人合置山。五雲松柏月遊樊。白頭始出虀鹽裏。丹悃先輸掃灑間。澤畔雉應營一啄。霧中豹不露全斑。窮年離索秋懷切。莫惜瓊章替往還。右屬鴻客其三吾兄蹤跡鹿門山。天末霞標杳莫攀。百尺樓高湖海上。五更路熟夢魂間。古人不見江雲白。志士無成髩雪斑。近欲學仙緣底事。源源飛去又飛還。右上然翁附 鴻客次韻君我合稱大小山。山中叢桂久同攀。一旬烏帽松杉裏。十年緋衣草木間。愚智縱懸三十里。生涯俱得七分斑。甚衰並沒哦詩力。空使神魂日夜還。</text>
<title>憶梅園用其所寄韻</title>,<text>梅翁移疾卧龍山。應爲居身可否間。戒學僧精良自苦。榮同雲薄竟何關。江魚久濶加餐字。雪柏寧渝葆晩顔。不敢勸君高蹈去。冰壺合置集仙班。附 梅園原韻寒梅消息到沙山。憶與逢迎水石間。十畝桑麻甘自適。數聲鷄犬樂相關。經書盤結胸中氣。勳業蹉跎鏡裏顔。記否郭南吟雪客。靴霜厭入五更班。</text>
<title>生日志感。次卽席恭命韻。因憶然翁從兄。鴻客表兄。</title>,<text>家人強請進盃漿。百感寧知麴味香。且據槁梧瞑目坐。安禪身世學淸凉。其二弟兄分占北南家。樵可山巓釣水涯。差喜兒童能誦讀。敎勤培植緩開花。其三枯項愧非義勝肥。海山獨立友朋稀。怪君自有垂天翼。底伴蓬蒿斥鷃飛。其四匍匐歸來萬事非。是身於世一塵微。明知生死無加損。猶惜流光隙駟飛。其五春園閱盡百花香。一壑松杉晩計長。近得觀河眞面目。天光澄碧在方塘。其六豪氣當今二士高。江天注目立寒郊。然翁落落難聞信。鴻客棲棲未奠巢。其七紛然野味送隣包。下酒留君話徹宵。朝起天公眞會事。開門詩思雪中橋。其八孤露轉傷歲暮懷。三年前獻北堂盃。怡愉膝下期泉路。身似他鄕客未迴。附 鴻客次韻弟兄迭飮酒如漿。賓友相酬墨有香。此是東山絲竹意。不然何以慰凄凉。其二越陌度阡大小家。家中各有好生涯。庭除種得芝蘭美。佇看來春滿眼花。其三老而彌健貧猶肥。師魯高風絶世稀。遙憶論文疾讀地。新詞又唱鶴南飛。其四令弟同年意莫違。舅氏儀形最具微。想得臘月三十日。屠蘇酒作壽觴飛。其五季罕童年肌理香。如今諸子似渠長。隔年遙寄相思字。春夢忽然繞草堂。其六年來志願不求高。歸夢尋常在樂郊。却笑拙謀鳩不若。家緣能了一枝巢。其七申子袖中送錢包。年年沽酒醉良宵。自從官裏捉將去。不復携錢過野橋。其八暮年哀樂怕傷懷。對酒常餘不盡盃。把得新詩那忍讀。此生生日幾回回。</text>
<title>南草歌。效塲屋體。示兒曹。</title>,<text>烟茶一名卽南草。古神農書漏無考。東來盖自壬辰年。上品先數平安道。觀於草名驗天意。盖爲南方炎瘴早。乾坤元氣日以薄。醫藥無功人不老。沉淫卑處濕爲祟。凝結寒天痰作惱。南星薏苡以外效。淡婆蠻方何物媼。前秋收子細如塵。列種高田布秸稾。培來夏畦摘挑勤。曬出秋陽香味好。英如筆管葉如蕉。野圃繁華文苑藻。龍團日鑄一般巧。細髮金絲如法造。三盃吸送肺胃開。一枕醒然昏瞀掃。靑烟小爐二竪走。病鶴翩𦒘衝碧昊。宜於本草補闕遺。况伴愁人慰懷抱。三更無寐刻漏長。萬里懷人雲水浩。星星石火靜中味。雨濕虗庭梧據槁。南靈二字儘着題。一事心中別有懊。權門饋苞萬斤輕。窮子空囊一撮寶。安得天公雨汝下。不擇高低與濕燥。</text>
<title>携文錫。往東渚。與主人同賦。</title>,<text>携君落日上高岑。縱目蒼茫碧海潯。萬疊山中應鬱鬱。蘇門一嘯滌煩襟。其二吾人詩格賈王岑。夜夜文虹月貫潯。笑道隣家新酒熟。東南賓主好開襟。其三爾家遠在月兄岑。忽訪吾來寂寞潯。東渚詩人開墨壘。盤陀石上可題襟。其四風行波動月。天地自然文。湖海同心會。名聲兩地聞。離懷成散步。豪氣發微醺。且可排燈燭。吟詩到夜分。</text>
<title>復用庚子松墩韻</title>,<text>孤桐不必絙朱絃。流水高山卽是琴。天下豈無鍾子期。有誰能到碧灣深。惟有明月空相照。寂寞乾坤三疊心。鈷潭始因柳州顯。石鍾喜得坡翁尋。知君卜築皆爲此。邀我淸夜聽龍吟。曳履叩出金石聲。磨墨倒瀉牢騷襟。得來東溪成三笑。又爲江山賀知音。餘生幾度成此會。庚子秋後七年今。忽憶月出猿啼句。惆悵情懷似東林。其二有弟携筇自蘂州。起余來坐石墩頭。主人能以靑眸待。勝地重成赤壁遊。眠鶴庭中閑日月。喬松澗底自春秋。良宵秉燭眞奇遌。明日驪駒莫喚愁。其三山人能識字。時作不平鳴。詩罷侯劉睡。天明失彌明。</text>
<title>和別文錫</title>,<text>急就篇章懶鍊成。暮雲春樹此離亭。我衰因卧漳濱疾。君去應尋谷口耕。重會七年顔變昔。相思後夜夢通靈。餘生願近桑麻局。共賞東臯花木榮。</text>
<title>贈七玉從弟</title>,<text>喜爾居然項領成。新居又卜遯湖亭。烝甞追遠垂曾訓。甘旨供親學董耕。叔父恩勤綏晩祿。後孫蔭庇賴先靈。晨昏有暇書須讀。餘事浮雲富貴榮。玉迎婦甚佳。叔父將還。奉兩世祠版。</text>
<title>和贈崔國寶</title>,<text>圃花對卧病樊遲。唯有前山送翠微。千里開緘如覿面。淸風兩腋欲翾飛。其二官娃傳唱絳唇香。彭澤歸心入詠長。應憶魚肥文藻地。風來梅閣雨荷塘。其三君詩無讓古邱遲。况得莊園意奧微。是夢是醒休辨別。逍遙鵬鷃捴爲飛。其四譬諸臭味有蘭香。說到存亡故意長。明月夜遙徐勉室。春風草宿謝家塘。</text>
<title>次請室軸中韻。悼金平壤明瑞。</title>,<text>我觀交道今世上。飜雲覆雨多變狀。握手出肝背面憎。無源立涸潢潦漲。愛君相與如水淡。使我充然太牢養。巴陵一樽細論心。便以經濟深推望。薄宦棲遲眞粗迹。庖刃割鷄違素尙。西京悃愊猶見今。合向循吏傳中訪。寄書屢訊劉楨疾。未歸自嗟祈賓喪。箕城春色露滴紅。眉宇天然映巵當。發篋因誦軸中詩。更覺情味醇於釀。請室禁足宜負荊。慙愧淸晨來問恙。純仁麥舟曼卿淚。高義排蕩層雲颺。積善衮衮晩祿昌。豈知一疾祟无妄。蒼蠅蚓竅響嗚咽。韻步松陵舊和唱。別有路逕通幽明。夢中無夜不相傍。宿草漬綿何時酹。衰疾人事非強壯。不死應歸樂天院。乘風我欲仙山舫。庚子對吏時。明瑞來訪於請室。以禁足不得見明瑞。和詩曰。向日論交如水淡。何須握手做人情。及勘放。出尙洞旅次。明瑞已於淸朝。題鳳而去。時予路逢故人。止飮一盃。故差後於明瑞之來也。予歸鄕廬病卧。明瑞遊宦西南。遂不復見。可悲也。明瑞每年再送酒。雖路遠不廢。去年臘月書。自言勞碌未歸。俄而聞其病。又聞竟長逝。余與明瑞。交十五年。再見於巴陵而已。相與之情。終始如一。非偶然者也。撿篋中古紙。得其詩。爲出涕。追步其韻。情見于辭。</text>
<title>贈權景實步請室軸舊韻</title>,<text>見君心事詩軸上。問君顔髮近何狀。今年六十不見君。我思溟涬沁海漲。欲作壽語道其意。筆硯蕪廢沈疴養。瀛洲鳧舃季江返。聖恩應憐遙悵望。巢龜葉邊繫藕航。荷上林塘敦夙尙。我似王謝堂前燕。歷歷門巷舊時訪。較年减二衰更甚。據梧瞑坐齊得喪。尙有情根忘不得。誦詩替面眞宜當。韓詩宜當作去聲。用荊公山谷襲之。 記得紅泉翠壁下。投壺代興傾春釀。殘年此會何由復。只願飽飯身無恙。營魄不與形骸滯。搖搖盡日風㫌颺。請室回頭憶西湖。前塵影事歸虗妄。卽今沙磯寂寞濱。又憶請室舊酬唱。更無鬅頭傳郵筒。惟有鷗鷺來相傍。挽回頹景有妙理。轟飮大笑心猶壯。太倉日糴幾升否。何不料理載酒舫。</text>
<title>企臺志感。與佩弦，鴻客共賦。</title>,<text>又坐雲樓上。回頭三十春。翠厓猶不老。白髮已如新。鞭外鴻歸客。樽前鶴語人。依俙蔡經宅。蓬海話揚塵。時仲回將歸社村。騎驢出谷。數語而別。</text>
<title>百尺樓。拈韻志感。</title>,<text>重來人事海生塵。堂額纏龍字亦淪。不復牙籤鄴侯架。空悲長笛馬融隣。摳衣客已凋顔老。撫頂孫今突弁人。陰德元來陽報在。庭松何日奮蒼鱗。百尺樓扁額。卽我王考書。今不存。僕正公平生丌冊連屋。皆散佚無餘。庭有二松。卽公手植者。</text>
<title>湖上滯雨。權景實倉曹。來見於逆旅。用請室軸舊韻。率然口占。遍屬久要。</title>,<text>苦雨連山暗不晴。長洲繫纜再逢卿。奚囊暫續金吾會。霑濕籃輿見厚情。右屬權倉曹景實。其二雲開萬里遠山晴。似此襟期朴始卿。曾是西湖文酒地。獨來聽雨若爲情。右屬朴表兄始卿。其三磯頭狎鷺戱新晴。爲底神交在月卿。笑道江湖予樂也。東山終始謝公情。右屬梅園宗伯。其四入沁扁舟尙候晴。節旄况復返蘓卿。醫閭山峻遼河濶。雲樹蒼茫萬里情。右屬梧墅行人。其五泥滑通衢雨未晴。野人禮數隔公卿。浮生一會眞難得。慙愧荷居枉駕情。右屬荷居使相。其六近隣筇屐不須晴。中表同庚互喚卿。又遌梅翁成小話。十觴不醉見深情。右屬徐洪州美揆。其七細雨則簑篛笠晴。軒裳何必大夫卿。終南回首遲遲戀。秪爲丹葵向日情。右自詠。</text>
<title>觀漁拈杜韻</title>,<text>秋日船頭浦。水寒擧網遲。綠波橫截處。玉尺亂跳時。且可羹爲飯。何論膾作絲。欣然濡醉墨。一首打魚詩。</text>
<title>訪東渚。聯步到羲皇。口占卽事。</title>,<text>春踰分五里。重到已秋時。海濶帆檣小。沙平杖屨遲。靑山如有待。白髮自無私。童子知排悶。勸翁和杜詩。其二笑携東渚手。村靜午鷄時。野外黃雲逈。山中白日遲。幸逢太平老。同荷上天私。濁酒羲皇里。醉題壁上詩。</text>
<title>又訪東渚。和其所寄韻。與幼蘭同賦。</title>,<text>携筇忽復到君邊。靑眼欣逢小陸賢。滄海盪胸消芥地。碧苔隨意入林筵。同人嘉話三盃酒。大有豊聲七月篇。楚水吳山無限意。賓鴻來自白蘋天。其二磯月渚雲步屧邊。如吾愚者似君賢。羲農樂俗猶今世。燕趙悲歌卽此筵。學士遺墟尋短碣。麗宮古蹟入新篇。分山五里藜筇熟。歸醉無愁薄暮天。</text>
<title>又拈杜律韻</title>,<text>我居非不僻。君復入林幽。日月閑中卷。風波少處舟。楓林巫興。秋水漆園遊。笑倚崑山玉。聊消暇日憂。其二刈禾霜野淨。秋望轉淸幽。落日懸崖葉。長風破浪舟。酒謀黃菊釀。寺憶白雲遊。佳節逢良友。狂歌失百憂。紫燕島。有白雲寺。擬遊未果。</text>
<title>與東渚昆仲。步至傳燈寺。拈杜韻共賦。</title>,<text>蘭若松林路。金風玉露時。送迎僧老少。來去客公私。病步移筇懶。苦吟下筆遲。對門潮有信。吾欲浙江之。時有史官行纔過。</text>
<title>又次板上牧隱韻</title>,<text>秪樹西風引興淸。一年一度半山行。支離病爲觀濤起。忼慨心從落木生。石室雲深良史匱。金輪月上梵王城。倚樓看鏡無端感。誰識悲秋宋玉情。</text>
<title>又同上摩嶽路中。拈杜韻。</title>,<text>家家白酒不憂醒。漁戶經過又稼亭。老氏和光吾窃取。遼東莫學榻穿寧。右德浦路中。其二欲說舊遊怳夢醒。山頭老石尙亭亭。丹霞建作孤標逈。元氣扶持萬古寧。右望塹星壇。</text>
<title>塹星壇。又拈杜陵五古韻。</title>,<text>將登最高頂。豈辭筋力苦。浩浩憑積氣。漠漢壇太古。天近屈平問。石老媧皇聚。扶持有鬼神。靈應或雷雨。喧呼使星閱。寂寞雲霞吐。一氣誰能辨。羣山不可數。欲問神檀木。云倂堯亭午。盆中有大白。呼兒滿滿取。其二寰宇大範圍。領略心頗苦。標霞鬼傭泣。升燎秩禮古。瀛海乾坤圻。神州淑氣聚。眞開衡岳雲。顧笑泰山雨。天晴練光淨。日照驪珠吐。南臺與燕尾。區區小家數。淳風博山人。分餉野饁午。但願身長健。年年此路取。</text>
<title>翌日倦卧沙谷。又次杜律韻。</title>,<text>一葉高梧露滴凉。江湖秋思欲褰裳。千山落照楓意。四野西風送稻香。枯木形骸眞散櫟。候蟲詩句似寒簧。倦歸蠟屐因欹枕。浩蕩吾遊內外方。</text>
<title>九日。又會沙谷。次樊川韻。</title>,<text>我掩柴衡紅葉飛。君穿石逕白雲微。風聲漸逐賓鴻急。秋色將隨社燕歸。好把寒花浮瓮釀。莫將短髮照崦暉。殘年此夕眞堪惜。庭步沈吟露濕衣。</text>
<title>哀留守南公</title>,<text>記得靑眸邂逅逢。淸川江北試圍中。誰知此別丹㫌路。淚灑昇天落木風。其二冰蘗其心鐵石膓。十年咬菜卧黔陽。傷心臯某三聲復。却在秋風靜海堂。其三登臨摩嶽季秋期。白飯靑蒭我有之。落帽佳辰還掩袂。黃花滴露瀉哀詩。其四關外論心儘夙緣。城中阻跡是誰愆。浮萍聚散難思議。宜有靈均賦問天。其五廉吏不將家累隨。幽明別有徹天悲。陰雲慘慘迴飈颯。應是崩城慟哭時。其六哭來明瑞已傷神。餘淚重霑舊濕巾。冬月練裙寒凜慄。彦昇故友又誰人。其七落落京鄕兩不知。化翁句引亦云奇。無端杯酒襟期合。敎作餘生後死悲。其八楓林魂返喚巫陽。楚些聲中欲斷腸。三十年交今日訣。也應歆嗅此澄觴。</text>
<title>寄題老雲屋</title>,<text>有屋云將就。披雲卧洞天。劉樓樑上得。文館帖中傳。麗彩飄詩壘。晴光落釀泉。憑君乞餘地。同老宛委邊。其二何處茅茨逈。雲間別有天。畫難眞逼寫。仙或夢來傳。深護捫蘿徑。蒸流潤圃泉。劉安鷄犬響。如聞倚筇邊。朴始卿東郭破屋。如鷄棲蝸殼。非人所堪處。始卿安之兒孫煕煕。禮樂文物自足於中。而華屋之念不存於方寸。然往往把酒臨風。茫然有高擧之意。盖歎其不能遂賞於邱樊也。一日貽書於余曰。何時一茅屋。送老白雲邊。老杜此句。吾終身誦之。欲揭扁以寓志。子爲我書送老雲屋三字。且用原韻。道其意可也。昔劉南坦。懸神樓於樑曲。狀似籃輿。僅可弓卧。文衡山爲寫圖。衡山又於所作法書。使停雲館小印。或問館在處。曰在法帖。此二事。頗與雲屋相類。然南坦貴人。衡山主。吳中風雅三十年。所居長洲名天下。其樓館不過爲好事者詞詠資。非如始卿眞無送老之屋也。嗟乎。始卿白首祿仕。志在淵明之三逕。而四年棲棲。其窮益甚。乃欲以區區紙墨。自附於工部之遺塵。以寄其雲棲之遐想。良亦悲矣。予素拙於書。季弟子罕。能書大字。遂假手塗抹。和杜作二律。皆不得其旨。偶讀蘓穎濱和陶詩引。忽有所感。倣其意。附小跋於尾。附 鴻客和詩老雲屋。余有心上經營者久之。甞以語李子直。子直已有詩若序。序意甚佳。情見乎辭。反催余和成。而子直已盡之。不須余自道。故尙未就。不意南麟士。又屬和之。余讀之。犂然感我懷。而窅然喪我屋。其曰。隨意設佳境。是雲深處邊者。此屋之經始也。其曰。看取老雲屋。紅塵十丈邊者此屋之究竟也。城市山林。不須作分別。想華屋北山。亦可無差殊觀。畢竟我屋。如是而止。於是斷經營休工役。而作兩偈。以復子直。無家謂有屋。髣髴見壺天。廣廈思同庇。華屋笑世傳。試拈好題目。影占幾林泉。寧使雲隨我。老於取次邊。其二此屋起無地。不如還付天。把茅自足盖。搆木古猶傳。着處堪安土。何山不飮泉。只將三大字。揭我起居邊。三壺和詩大奇箋上語。眞趣見其天。朴子屋何有。李君詩已傳。垂蘿藏石逕。釀秫食山泉。隨意設佳境。是雲深處邊。其二有個靑袍士。白頭悵暮天。但將意裏事。遙向山中傳。便可松巢鶴。卽令石瀉泉。更留雲一塢。他日屋其邊。其三安知郭內地。不有洞中天。非必名區得。古來陋巷傳。袍靴身草野。闤闠境林泉。看取老雲屋。紅塵十丈邊。</text>
<title>尹判樞達尊慶席。謹呈長句。丁未。</title>,<text>上之十三年。慈聖躋四旬。螭陛呼嵩日。龍樓問寢晨。正純傳家法。孝孫篤天倫。春輝兩長樂。壽域囿斯民。西樓爛繪畵。耆艾多搢紳。就中尹尙書。今年八耋人。絳甲回金榜。皓髮映朱輪。方瞳炯弘景。聃耳垂谷神。朱衣扶上殿。前席降仙眞。便蕃錫寵命。鸞誥隨鳳綸。巋然四朝老。健陵侍從身。判樞格外銜。已謝猶逡廵。謙謙不敢當。拜歸皇天仁。榮躬漢耉德。文富宋耆臣。如論百祿総。未必若公純。緋衣拖墨綬。白華宴嘉賓。歌舞錫類恩。殊渥照穹旻。南臺詠樂只。家國慶相因。歡聲壽母魯。和氣春酒幽。回思射策年。五歲加洛濱。當時抄啓彦。盡是圭璋珍。橫經虎觀朝。給札天章辰。棫樸菁莪化。於斯及見親。惟公對揚意。慥慥求日新。依如塾生業。請益凾丈茵。淬礪利鋩鏽。刮磨明鏡塵。金吾上樑供。感涕猶霑巾。闇然錦褧章。竟成君子彬。天姿儘近道。華衮紆褒諄。至今五夜夢。怳陪爐香氤。乃知不欺力。豈徒印綬陳。宜有暮年報。萬祿來溱。蒼姬降耉造。鳴鳥崗梧臻。聖朝敦孝理。人瑞勝郊麟。鮐背又兒齒。比屋喬佺隣。推公爲祭酒。天保頌祝均。祥占蓍龜靈。俗返懷葛淳。中和贊位育。蕩蕩王道遵。都斂箕疇福。稽首獻楓宸。殿宮普壽康。楚樹春復春。</text>
<title>焚黃日。朴始卿表兄來會。及歸。用癸酉春贈別韻。同賦抒感。己酉。</title>,<text>壬申秋。朴兄始卿。自東來沙谷精舍。與余。讀書於王考椒園府君膝下。明年癸酉春。始卿將歸。晨起理裝。椒園府君命拈杜律韻賦別。始卿詩云。秋會轉逢春。猶堪惜此晨。末句云。椒園佳氣在。成相竟誰眞。府君爲一解顔。事如昨日。而音容之冥邈。今已三十四年矣。顧余蒙騃。但藉父祖不食之緖。到老無成。分外冥升。始卿學貫今古。而白首棲棲於祿仕。然當世人知不知。莫不以通儒達士。歸之。斯可謂眞成宅相。不負枕膝之遺意矣。余病卧荒濱。久不能入脩門。而慶會覃恩。感結幽明。扶曳趍簉於千秋賀班。少伸傾陽之悃。翌日。卽尋歸。始卿時苦眩瞀。而不以疾爲辭。欣然聯鑣。盖欲相與周旋於告廟榮墳之日。如昔年之雙陪書帷也。浹旬對床。道舊泫然。臨別。遂同步晨字韻以志感。分手癸年春。追思怳隔晨。墨帷受經伴。皓首對床人。奉誥銜恩重。攀楸灑淚頻。吾衰慙櫟散。成相子能眞。附 朴兄次韻每度摩尼春。臨歸惜此晨。鍾情惟外氏。同志復吾人。與有推恩慶。爲榮將事頻。俱成還甲老。話舊意逾眞。</text>
<title>回甲日。然翁四從兄。寄一絶曰。少年豈識老年懷。辦酒應懽晬甲回。君子終身皆此日。莫將悽淚落稱盃。其日心懷不佳。骨肉切己之觴。皆受飮之。遂沈醉竟夕。夜枕。用其韻。口占抒感。時因山纔過。方戒筆硯。而情甚悲苦。語類痛哭。盖取古人自挽之意。忠恕之君子。儻或覽而悲之。族兄輝遠氏。自號然翁。湖西隱君子也。</title>,<text>兄詩爲我道其懷。百感同隨甲子回。弟姪兒甥爭進酒。陶然醉倒十三盃。其二風人自古我辰懷。讀到離騷感屢回。忍說庚寅皇覽日。村隣羊酒賀兒盃。其三兒生乏乳哭於懷。皇祖恩勤哺果回。孤負董帷授經意。遺篇蕪沒竹林盃。其四多病不離祖母懷。怳疑百藥後身回。受恩深重終無賴。淚落焚黃告墓盃。其五中歲爲貧祿利懷。阿孃勸我解官回。傷心膝下怡愉日。洗腆何曾用酒盃。其六寡鶴聲悲自道懷。悼亡日月再朞回。欒欒兒視爺如母。那得辭渠百歲盃。其七天荒地老若爲懷。弓劒喬山掩淚回。此日狂歌眞痛哭。昏冥非學步兵盃。其八抱泣恩綸淚滿懷。黃囊拜賜縟儀回。心香一瓣丹如爇。遙祝重宸壽母盃。其九返照東山攪我懷。依如生子厥初回。欲起新籌從小學。屠蘇能復幾番盃。其十殘年寡過是吾懷。尙喜雌黃萬口回。賴有情親不遐棄。會敎弓影釋斟盃。其十一至老方眞悔悟懷。聡明一去豈重回。讀書兒姪須知戒。拾瀋何由補漏盃。其十二忽忽常如遠客懷。泉臺惟願早歸回。歸時無物持將去。厥罪宜深百罰盃。其十三寄書何以道情懷。瞑目不如魂往回。聞說欒巴有仙術。異鄕酒氣可同盃。</text>
<title>丁未春。南麟士寄牀字韻一律曰。昔晩休朴公。以是韻作詩。贈尹德浦。德浦和之。明齋，農隱。亦和之。西溪，定齋。又和之。西溪詩最高。有靑篛笠紫絲韁之句。心竊慕之。依其韻。作一首。兄亦和之也。其後。又以吾和詩。乃寄贈。非自詠。失溪老本意。更求一首。遂爲閑中未酬之債。長甥世本。來會甲日。及其歸。步韻以寄。</title>,<text>壽陵身世蠧魚牀。白首無成足悵望。試欲著書才已退。尙存懷古意空長。走林麋鹿惟思蔭。病顙駑駘豈任韁。六十一年閑點撿。妄行秪合謚猖狂。附 然翁次韻三十年來一病牀。夫於人世更何望。窺將測豹遊絲亂。行似穹龜舊帶長。秪是屈蟠難中斷。初非泛逸不循韁。自從肺鬱停盃酒。爲怕窮途轉放狂。</text>
<title>送徐副使稚章</title>,<text>槎路飄然八月仙。薊門樹色欲連天。風烟漠漠關河永。雨雪勞勞歲月遷。同是萍緣浮在水。愧無藻思湧如泉。秋雲送目神俱往。千里龍灣亦別筵。</text>
<title>酬龎老人鐸</title>,<text>古心古貌我懷開。栗里參軍怳復來。腹有詩書多感槩。志追懷葛欲挽回。其二幾度迎君靑眼開。此行不偶碧嵩來。擬將忠告銘東壁。恐作三年尸素回。</text>
<title>次文錫軸中韻</title>,<text>辛亥暮春。東溪從弟文錫。訪余於崧京分司。崧之溪山。名一國。于是天氣駘蕩。春物爛漫。余病慵。不能理尋山之屐。文錫與兒姪及族弟徵遠，幕客金晉慶。冥搜北山數日。而足跡殆遍焉。一日夜分後。余於枕上睡。夢中忽聞笑語聲。自何而至。使侍童跡之。文錫方於燕喜閣中。高吟覔句。撫掌大噱。閣在籌筆軒左數武之地。乃是兒輩讀書處也。聞而喜。使問有酒否。還報曰。酒則有之。恨無庾元規之高興。余卽攬衣而起。欣然徑赴。文錫大喜。出迎扶余而入曰。庾亮南樓後。更無此樂矣。余諦觀則筆床酒壺。狼藉左右。文錫據其奧。而兒姪徵弟及幕佐鄭寔金晉慶皮秉樞。取次屬和。雖金沙互錯。工拙或殊。而飛毫濃墨。雲烟滿軸。凡賞心樂事。必待準擬經營。而今於深更卧被邂逅無意中。忽然而得之。子姪操觚。僚佐奉硯。此又南樓之未必有也。文錫掀髯軒渠。又占五言一律。豪氣不除。了無雲壑窮愁之意。傍觀者爲之屬目。予廢筆硯久矣。然平生協意事。未曾有此。遂趁韻以付其後。而文錫又請叙其本事以爲識。故呼寫無詮次。身似爰居饗魯門。月樓淸興負黃昏。忽驚春草池塘句。來自靑山文藻村。東閣夢回燈灺影。北山春入墨磨痕。萍鄕花樹仍文會。勝事堪傳此夜尊。其二幕賓皆屬和。兒輩亦能文。桃李春三月。風流酒十分。筇鞋嗟病懶。泉石信傳聞。爲底燈花喜。新詩意出羣。</text>
<title>酬龎老人</title>,<text>恠子鬚眉似雪淸。襄陽耆舊又崧京。腹中書卷盧仝富。皮裏陽秋季野評。澗柳枝柔鴉早踏。池荷根暖鴨先聲。一旬示疾三秋似。懸榻塵凝管理營。</text>
<title>和梅園尙書韻</title>,<text>梅園太史邂逅郊次。誦傳其詩云。我與物疎物我踈。晩年經濟一蓬廬。成虧多事莊生論。淸濁何心屈子書。病胃休糧猶覔酒。貧盤留客只供蔬。林猿澗鶴應嘲怨。命僕催脂下澤車。因大笑曰。君則遠志今爲小草。我則小草。將爲遠志。小草之說。亦有本事。余在沙磯時。梅園爲地主。有紙墨唱和事。余詩有云。小草自慙無遠志。金蘭謬被結同心。豈意垂白之年。忽作猿狙之冠裳。乃爲梅園雅謔之資乎。遂相視而笑。傍人不知也。梅園樂枯淡厭繁華。恒有浮雲名利。脫屣軒冕之意。雖出而擁旄建牙。入而典文掌戎。厖眉古貌。宛然山澤之臞。未知晩節高蹈。果能超然於事物之外也。繹其詩意。步韻以呈。兩詩皆自道。而自道乃相與也。此可與知者道也。繞沙磯谷樹扶踈。問爾胡爲別草廬。秪爲謬蒙明主眷。非關多讀古人書。冠裳豈鎩雲林翮。杞菊將蕪晩圃蔬。哿矣南華齊物論。蓬蒿不必較軒車。</text>
<title>風詠臺試士</title>,<text>巖泉曲以羽觴流。石逕深隨鳥語幽。魯國人應文學性。滁亭翁欲暮朝遊。吟聲綠樹陰前遍。綺思丹霞影裏求。淸水高山無限感。荒臺歸路麥風秋。</text>
<title>淸香閣。次鄭景執韻。</title>,<text>忽逢騷客謝宣城。始踏池亭畧彴橫。荷月照襟流澹澹。柳風吹面送輕輕。四郊賓集當時座。三絶詩留博士聲。病我只將靑眼待。一樽揚扢漢唐情。</text>
<title>入朴淵。到李氏山庄。縱騶徒。以肩輿作行。主人卽景執素心人。又次其韻。</title>,<text>君今狂李白。吾乃病淮陽。對酒須傾倒。題詩莫較量。送騶塵自遠。談瀑意先凉。臯壤令人樂。山庄且一觴。</text>
<title>朴淵。又次韻。</title>,<text>束泉奔盡處城。匯淵如臼石唇橫。方知世界離塵遠。忽覺形骸洗垢輕。黝黑誰窺無極底。砯轟長作不平聲。虹霓氣槩氷霜操。應有高人似此情。</text>
<title>又次景執韻</title>,<text>乾坤詩料大方家。百尺天紳舞雪花。壁立若無根揷地。千年那敵勢舂磨。其二神龍窟宅此爲家。氣吸銀河作浪花。壯觀莫如秋雨後。崩騰聲勢坼天磨。右朴淵其三山川體勢自成家。故泛仙槎作錦花。應是飛來蓬島股。化翁傭鬼費礱磨。其四憑來朱檻穩於家。耳厭轟雷目斂花。初日照紅虹倒掛。晩風皺綠鏡平磨。右泛槎亭</text>
<title>花潭遇雨。戱和王進士韻。</title>,<text>潭瀑稱雙絶。淸遊理莫兼。山靈微雨戱。詩令片雲嚴。走馬寧延賞。網魚太欠廉。衣霑巾不墊。多謝故纖纖。</text>
<title>梅園尙書周甲日。遙寄。</title>,<text>予素不嫺於詩律。偶有妄發。梅園輒見而賞之。往往逢人傳誦。事近逐臭。顔爲發騂。辛亥十月九日。卽公懸弧之日也。予時分司崧都。以麻姑一榼。遙爲公壽。因和公前日寄贈韻。以侑之。我與周旋世與踈。何時送老白雲廬。閉門示疾無來客。面壁覃思有古書。軒冕心輕看地芥。羶腥夢不到臟蔬。癯容鍊得靑田鶴。楡景遲遲繫日車。其二弧辰不可我無吟。榼酒遙供壽席斟。暮夜神天楊震操。中年哀樂右軍心。白頭始覺朋交重。靑眼曾蒙許與深。歎息都人輿誦在。銓衡風格狀山林。其三差喜吾生見魯山。鄙萌消釋立談間。詞垣硯有傳家襲。窮巷門看盡日關。論議漢廷推白首。文章宋代照蒼顔。流風付與賢咸繼。好秉淸忠立筍班。</text>
<title>次韻。謝吳生尙琬銄葡萄。</title>,<text>房房甘液露凝寒。香味宜供玉食盤。雲壑布衣筐篚悃。也應思獻野人丹。其二磊落瓊章忽墜前。潘詞左賦可同編。收其膏潤歸之肺。留得甘香嚥作涎。其三萬顆匀圓黑水精。西槎歸後始傳名。那將千斛龜玆釀。普濟疲氓盡解酲。其四珠璣綴架下垂垂。風雨漂搖蜂蠆虧。成就辛勤忽而贈。愧君報以木瓜詩。</text>
<title>和吳澍卿</title>,<text>百感偏傷欲暮年。餘生能得幾弧筵。新朋落落晨星散。竹老詩來一黯然。時値余生日。澍卿詩及之。竹樵。澍卿號也。其二子能先施情深厚。我病無書德薄凉。梅花柳色嘉平節。可不題詩寄草堂。澍卿。以有書無答。頗誚讓直。以厚祿故人書斷絶。恒飢稚子色凄凉。爲第二首一二句。其三分司三載白鬚頭。政拙民窮尸素愁。天下庇寒皆妄想。爲君安得小書樓。</text>
<title>次吳生立春詩韻</title>,<text>花前羇思屬新春。詩酒相存愧故人。秬鬱釀和句皥達。琅玕評價愷崇貧。才踈撫字甁無粟。病廢吟哦硯有塵。匏繫三年何所事。荒濱魚鳥喚歸頻。</text>
<title>守歲。次金進士以玟所示韻。</title>,<text>舊歲新春孰送迎。謾從駒隙作人情。飛騰爾莫堂堂去。收拾吾將緩緩行。明鏡容顔悲白髮。金丹消息負蒼生。六旬有四居然得。沒世誰知草木名。</text>
<title>次蔬字韻。酬允若尙書。因呈梅園太史。</title>,<text>尙書詩成欲寄余。先示梅園太史。太史又和之。使同緘以送。時夏景濃麗。淸晝獨坐。次第展讀。喜可知也。盖梅園以原韻。誦傳於郊次。余旣步和。又用其韻以壽梅園。允若知其事。作小序。以道同心相與之深。余詩亦牽連相及。以無忘久要之誼。江湖相忘友朋踈。獨寄雙魚問弊廬。今昔何曾殊隱几。休閑正好理殘書。交論膠漆爭如水。味對羶腥不不蔬。古道相期今有幾。三人心事似推車。</text>
<title>再和梅園太史蔬字韻</title>,<text>敢擬君平與世疎。量才揣分合蓬廬。多慙明德期寒歲。尙勸閑居讀古書。管理營爲皆甕筭。林園經濟且盤蔬。何時栗里桑麻局。伴棹孤舟又命車。附 梅園詩公無嘲我計全疎。惠好終歸伴結廬。種竹連墻時過酒。爆松照壁對看書。澄塘手釣登鮮鯽。老圃腰鎌養嫰蔬。盤土盤泉非異境。猶言秣馬復膏車。</text>
<title>和呈梅園太史</title>,<text>梅老詩華余。枯樹噓生津。鏗𤨿韻諧玉。森疎體鉤銀。力疾運波戈。倩手寄羽鱗。允若傳目擊。定力如有神。支離丈室卧。久矣硯生塵。娓娓說砂磯。謬許善藏刀。扶起呼磨墨。杈枒筆意高。開緘洲鷺喜。擊節山鬼逃。尺牘何酷肖。仲容賢又一。妙傳元和脚。音繼淸廟瑟。綾被勸讀書。公計儘未失。允若郵傳詩札。因傳問疾時所見聞。倩書者。卽梅園姪翰林也。梅園書。有送符持綾語。附 梅園詩短筏解泝洄。期公江海津。宛在沙谷夜。書燈照髮銀。別膓如車舝。九回轉粼粼。菖歜各悅口。友道貴會神。滿篋閱舊詩。一紀隔前塵。起尹西留司。斲剸不更刀。奔走卽遊戱。歸卧更淸高。山北猿鶴喜。盤中虎豹逃。古來仁與富。其理終難一。淸士知歲寒。卉木俱蕭瑟。請看穰穰者。惟公計未失。其二齒廢大嚼。書味老愈津。濁醪易爲飮。陶盌笑傾銀。敢擬雪樓眉。會心惟于鱗。閉目溫舊誦。妙契輒怡神。沙山如高人。偃蹇不染塵。誰爲沮溺耦。旋賣渤海刀。詩凾憑晤語。希音寄簡高。蕭然方之外。起居百憂逃。菑穫得其傳。詩禮敎道一。近來蟬聲淸。離緖日寥瑟。千里誰命駕。踟躕時恐失。</text>
<title>用梅園太史庚子唱酬韻。謹呈梧墅相公。原韻。卽庚子秋打魚韻。梧墅。亦頫和故也。</title>,<text>我愛綠泉庄。石髓溜甘津。漱嚥若得力。可玄雙髮銀。沁入老藤根。歲久作龍鱗。相公營菟裘。晩境聊怡神。沙堤連翠壁。朅來掃軒塵。泉味品無錫。槍旗勝圭刀。行休貴時措。雅尙非名高。豊年占麥和。澤鴻還逋逃。斂歸燮理跡。甘澍五日一。家法靑箱經。古意朱絃瑟。料應燕超地。泊然無得失。附 梧墅和詩惠好沙磯老。貽書自甲津。書凾帶新詩。鍊出鉛中銀。麓南千株松。蒼然老龍鱗。與君證歲寒。默契若通神。我乃沈泥塗。君自脫風塵。碧沁半派水。安得剪幷刀。不才終負國。徒然官亢高。縱或山中棲。不成世外逃。少時讀聖訓。頗聞吾道一。未能求之邦。徒懷點也瑟。白首空歎咜。仕學歸兩失。</text>
<title>又和允若尙書</title>,<text>恠君何取我空疎。書札頻尋谷口廬。爲問苔磯歸後信。因傳梅老病中書。飢民顔色誰憐菜。貧士盤飧未有蔬。天下先憂擔負重。縱敎年至可懸車。來詩盛言衰相曰。年雖未至可懸車。</text>
<title>送徐尙書敬祖以上使赴燕</title>,<text>壺居李尙書之朝正也。余述尹稚川副使歸時。不持一燕物事。詳見朴梅翁漫錄。 以送之。因及燕物。爲病國之源。梧墅相公以東人。不能造鍼爲難。其後梧墅之出疆。余復申前說。請求造鍼之方。白沙集。載中國人燒甎法。吾宗參奉公以爲有關於國計民生。屢託於使行。夫甎與鍼。卽水火土金木造成之物。利用厚生之具。六府之五。三事之二。九功之七。凡人日用中切近而最古者也。其法之尙不傳於東方。豈非經國之闕典。而輶軒之所當諮訪乎。余所不嫺於辭。而尙書作萬里之行。情親者何可無言。乃追述參奉公眷眷之餘意。與前所發端於荷居梧墅兩大人者。聯綴作韻語。乃尺牘滚寫。無詮次者。非詩之云爾。聞昔稚川持使節。蕭然歸槖無燕物。過眼瑰翫如雲烟。一時美談傳象舌。淸陰歎息完平喜。得賢薦卜金甌吉。廊廟同升須遠猷。非爲特操勵冰潔。應是憂國勤儉意。侈風逆覩橫流决。東方物産天奧區。盖與中華畧髣髴。禾麥菽粟與桑麻。橘柚箘楛又棗栗。禮樂兵農我自足。美衣甘食不鄰乞。事大執壤有年例。恪謹從事思無越。奈何俗習趍靡靡。虗僞日勝厭眞宲。盡擲銀葠渡鴨綠。遂令靑邱氣蕭瑟。博取湖蘇綺羅香。輦來虞初稗雜說。種種唐物擺左右。當世名士斯第一。揮斥俄逐泥沙盡。汗漫旋隨潢潦竭。各不失寶眞上策。彼疆此界嚴有截。黜其利誘去健羡。方救路上凍死骨。若使華人易地處。丁寧不謂吾言失。別有欲問大方家。山長水濶便使絶。利用厚生貴博濟。非如肘後有秘訣。有虞上陶自河濱。閼父爲正贊周室。西滸胥宇必用甎。八百蒼姬基復穴。我國燔瓦但覆屋。費巨功鮮勞搰搰。石麄土䟽城不牢。蒸築反思赫連勃。窰造有法用無窮。白沙集中載纖悉。黍稈爲薪噓縕火。箇箇堅固賽於鐵。遼薊至燕幾千里。臺隍墻壁如比櫛。過客若有運甓人。千金豈惜購其術。曉嵐但賞參奉詩。豈識經濟心綜密。每送皇華託搜訪。偏邦土功憂疎濶。紀曉嵐作參奉集序。有云。直抒性情。爲自鳴之天籟。○參奉送洪上使，尹副价。皆以燒甎爲託。 鍼字屢見禮春秋。溯本盖自紩繡日。頭頭細孔才容線。明眼何人矢貫蝨。云有靉靆何神通。借照能大秋毫末。東人巧思尙混沌。幾時鑿竅來儵忽。明燈紅女坐太息。只待柵門曆包出。深心種綿文益漸。學來紡具此胡闕。可笑乘槎西域使。苜蓿葡萄何瑣㞕。水火木金土合成。九功惟叙大禹曰。燒甎造鍼得其方。出疆利國能事畢。誦詩三百方不虗。專對何讓僑與肹。玉河若逢具眼士。試將此意談以筆。四海之內皆同胞。莫將自他生分別。也應不惜枕中寶。歸日輶軒載來必。靉靆助明。卽人文日開。後出益巧之事也。絺繡觀象。黻冕致美之時。安有此物乎。聖人心細。如藻火之文采光燄。虎蜼之淺毛卷尾。必皆活動逼眞。不然則何以觀象。又何謂致美乎。然則其鍼刺之妙。只在手巧目力之所到而無待於外也。所用之鍼。亦必極其精微。豈不若近日曆包付出者乎。觀於戴記所云。佩鍼紉鍼之說。則其製造之法。必有流傳。而今則無以考矣。春秋時。楚有鍼尹之官。而魯又以執鍼人賂楚。豈設官造鍼。而不工於執鍼歟。東俗固嫺於用鍼。但未知造鍼。誠異於楚矣。古今異宜。變而通之。惟在於人。則靉靆之功。亦不可誣也。聞博物者之言。則琉璃籠眼。見於楞嚴。而其流布於東國。盖自萬曆年間。今則遂成人人觽礪之佩。未知其所謂製鍼之神品。秘而不出者。果如何。而巧雖難傳。器有成形。安有器而不可求者乎。徒器而無巧。則亦無所用其器。求其器而學其巧。按法製造。隨意流行。使紅女之鍼。無異於農夫之耟。自足於域內。無求於燕中。則其功利之所衣被。豈淺勘也哉。</text>
<title>酬冠山王參奉復復亭韻</title>,<text>亭本崧京王氏舊物。中爲他人所有。今復之原韻。卽冠山唱而諸詞伯和之者也。余在崧時。擬小隊一遊。又欲賡其詩而皆未果。歸沙磯後。有時黯然起想冠山。忽以壺酒遠餉。兼示近日觴詠所得。遂引滿。乘微醺。步其韻以寄。宜有篇章傳勝事。舊亭重復似新成。主人况是能詩者。自起壇塲喚友生。其二心存目擊達觀齊。亭子依然俯兩溪。去郭少塵高檻敝。入簾送翠遠山低。家風子敬靑氊得。才思文通彩筆携。滿腹鴟夷情味重。短篇酬債帶醺題。</text>
<title>和呈允若尙書</title>,<text>寡諧梅園老。君獨喜津津。鼎爐鳩藥資。丹砂鉛水銀。吾無一割用。常才卽凡鱗。梅標植頹波。騰鯉儘有神。翩翩大陵隣。聲氣躡淸塵。幼戱謝玄囊。家傳呂虔刀。壁立桐漁公。淑氣降崧高。訏謨襲典訓。鍾鼎安可逃。他日懸車意。莫作林下一。荒濱鷗鷺音。那得和雅瑟。庶仗夾持力。末路免蹉失。</text>
<title>酬丁酉山</title>,<text>開緘言笑藹然春。遠道平看近局隣。仙笈酉山汲古士。漁舟苕水泛家人。廣文官冷恩逾重。開府詩淸意轉新。病卧荒濱無起色。秋濤遙憶廣陵津。其二斗陵文藻氣扶疎。想像高人卧著書。萍梗無心緣巧湊。燕鴻交臂恨空餘。詩成路阻先題葉。望遠天長獨荷鉏。還笑情根難免俗。江湖未作兩忘魚。附 酉山原韻不見譚經井大春。無緣江海作比隣。北門鎖鑰曾爲客。西掖絲綸有幾人。百里音塵雲共斷。廿年交道月猶新。繡衣前度應追憶。可復淸秋一問津。其二燕去鴻來歲月疎。時憑日下數行書。蕪城草色登臨後。古泉聲夢想餘。滄海有緣還擊磬。田畦無伴獨揮鉏。此心長在斜陽外。願作乘潮穴口魚。</text>
<title>癸丑元日口占</title>,<text>形骸元是浮雲。寵辱同歸一夢。丌典勸諸子熟精。頷髭付稚孫挽弄。其二少日頗多妄想。晩年欲學農功。朝衣換着臺笠。奏藳翻糊藥籠。</text>
<title>謹呈梧墅相公。再祝見眚遄愈。</title>,<text>梧墅相公。近苦見眚。書索戊戌頌祝詩十絶句。謂是經效之劑。其時公按沁節。勞心議賑。視官告病。故次公見贈韻。祝其遄愈。今十六年矣。公已延登鼎軸。協贊訏謨。歲荒民饑。憂虞弘多。淨名經所謂衆生病故我病。衆生病已。我病已者。政是準備語也。一府之賑政。與四境之民隱。大小不同。公昔疾愈而一府蘇。則今疾瘳而四境其活矣。秧雨洽。麥風淸。豈非燮理之所感歟。原詩之末。祝閤患平復。有前塵往事之感。故刪其一首。足以新意。蕪語非經效。病應不病君。地隆憂益切。民隱四方聞。</text>
<title>經山相公。以己酉奉迎大臣後五年癸丑。板輿就養於胤子侍郞分司之顯允館。謹呈短篇。</title>,<text>治譜傳淸淨。相公似葢公。兒童皆喜色。河嶽自洪功。彩服祥暉裏。板輿淑氣中。路觀傳賀語。顔髮五年同。</text>
<title>癸丑暮春。長源老姪。與同志幾人。竹蘭亭續會於紫閣西之靑鶴洞。作詩序其事。士靜姪又爲之跋。付書一律於軸末。</title>,<text>逸少蘭亭帖。暮春曲水濱。幾回甲子換。復見羽觴陳。泉石終南選。風流江左均。病吾瞑目得。林鳥怳來親。</text>
<title>經山相公俯和公字韻。解榻相邀。時公仲子爲銀川守。沁距銀海路差遠。公扁舟乘風。六日而返。泠然善也。從氏鹽城使君。與銀川。雙盖陪後。長胤以分司旄節。送迎界上。從氏忠州。又自京赴會。他鄕佳節。奄成東山之內集。而孝養芬華之盛。又謝公所未有也。况汎海雅量。不免以風浪徑歸。豈若公能天能人。隨處淸賞乎。時則聖上卽阼之五年。其在西京神爵五鳳之際。彷彿相類。如有王子淵於今日。則中和樂職之詩。何獨蜀郡之歌習乎。踵門之日。復呈蕪語以通刺。</title>,<text>汎海波濤靜。風流軼謝公。疲氓欣得乳。太守不言功。匝境謳謠裏。全家福德中。謬蒙懸榻眷。樽酒幸參同。</text>
<title>顯允館陪誨。燭跋而罷。歸而追繹。又呈二律。</title>,<text>癸丑春維暮。沁民再見公。遂令環海域。均被潤河功。符節趨庭際。漁樵入會中。淋漓觴詠帖。應與永和同。時賑貸飢民。濟活甚博。其二卧久漳濱疾。起來爲拜公。循良歸吏治。燮理果誰功。客坐和風裏。孫遊典訓中。此時南谷老。那得一樽同。末句思景執也。</text>
<title>五月十一日。設養老宴於沁都館。會中有崔生獻詩。經山公。卽席俯和曰。飛龍詞曲傳鄕里。呦鹿工歌宴主賓。兒姪目擊而歸。誦其事。時惜乾頗甚。越三日。甘霈降。其翌望日。卽我仁敬東朝聖節也。四隣耒耟。出於歌朝舞野之時。荒濱病伏。北望攢祝。謹和原韻。仰請斤敎。</title>,<text>黃冠皓髮集華茵。瞑目心存怳見親。聖主方推興孝化。相公因會引年賓。舂陵䓗氣金刀瑞。長樂萱暉楚樹春。玉節送兒朝北闕。身爲膏雨潤苗新。附 經山和詩摩尼翠色映華茵。叢桂高風若可親。稀世期頤欣作會。通家子弟亦來賓。甘霖四野禾占歲。慶節南山酒釀春。攀玩瓊凾增悵望。淸宵槐月照簾新。</text>
<title>和呈梅園太史</title>,<text>梅園送示郊次病中作。有曰。惆悵何山爛柯客。兩奩棋子一時收。無限感槩。深得古意。如余者。猖狂妄行。白首頹唐。今爲農夫。與耕耘者。爭飮啄於一粒。初無可收之棋子。三復喟然。情見于辭。逍遙隨處漆園遊。只信靑天盖我頭。一壑雲烟無盡景。四隣塲圃大同秋。魚鰕結社聊休老。蟋蟀停吟莫喚愁。忽有故人寄詩至。淸霜籬菊晩香收。其二梅翁遲暮志。茅屋又柴門。白戀棲雲塢。黃思落葉村。寒蛩吟底意。露鶴警先飜。隨意成高枕。吾廬卽彼園。</text>
<title>乾坪丙舍。次士強題壁韻。</title>,<text>晩年吾欲老。丙舍在乾坪。子美東屯計。龎公沔上誠。弟賢堪付託。兒孝勖工程。衰疾稀來宿。有懷坐到明。其二背負靑松陌。前臨䆉稏坪。耦耕長沮願。誓畝右軍誠。珠嶽牛眠地。摩邱馬識程。魂遊長在此。夢裏路分明。其三忍餓松居姪。無田谷口坪。古松憐直節。常棣見深誠。墻壁留佳句。山川隔遠程。皓天終不忘。碩果理應明。</text>
<title>次大陵韻。呈梅園行窩。梅園。時在湖西水閫。</title>,<text>紛然嗔謗與名俱。恩補元戎擁鉞符。華誥中途揮感涕。籃輿九日對平湖。流年磨蝎心何病。晩歲羔羊節不渝。海嶠文虹增壁彩。新詩寄示莫遐吾。附 梅園和詩退之宮蝎子瞻俱。後我畸窮若契符。惟有衰骸能入海。未應佳句漫吟湖。關雖待暴兵全朽。人乏謀生俗易渝。滿幅軒昂沙老字。摩山叢桂屢招吾。</text>
<title>酬洪僉使墡</title>,<text>如君人罕見今時。春日功名莫恨遲。軍令魚龍應伏聽。詩聲草木亦聞知。關防備豫須陰雨。烽火平安報夕期。金贖罷來斤斧息。松風謖謖攪明思。聞申嚴松禁。不許贖金。</text>
<title>崔國寶之歿已過期矣。後死之悲情。見于辭。因以一觴遙寄。</title>,<text>中庭淡月擬君詩。眉目天然照在斯。寶樹淸標推晉代。博陵名閥重唐時。眼中奇氣孤霞逈。面上秋風宿草悲。漬絮枯魚緘淚墨。情存愧我尙人猗。</text>
<title>石帆徐尙書詩賀恩資。次韻答之。</title>,<text>豈有臯禽響徹霄。弓㫌謬被大夫招。玉樓魂夢空懸軾。東海聲名敢擬蕭。可奈漳濱嬰疾卧。非關鍾阜勒文嘲。涓埃報答嗟無路。惟願羣龍翼聖朝。</text>
<title>經山相公。送示弁山遊覽記與詩。次韻謹呈。</title>,<text>病枕如陪蠟屐行。開緘坐得卧遊淸。赤城霞賦興公想。錦石秋吟子美情。草鞠金岩龍象界。村深雲浦鷺鷗聲。環滁林壑供豊樂。刺史治規似孝成。</text>
<title>綏陵遷陵輓詩</title>,<text>荒濱跧伏病支離。重見喬山劒舃移。薄海人民哀共切。孤臣淸淚特垂垂。其二祥雲遶殿彩虹流。彌月奇徵己巳秋。海潤河淸休運届。吾君聖子八方謳。其三睿質天成入學辰。胄筵新令又丁春。重煕代聽重華協。家法傳心聖繼神。其四萬里階前幾發嘆。興邦一念爲君難。饑賙帑粟宣綸活。本務耕蠶入繪看。其五蒼生無福泣庚寅。鶴馭緱山奄上賓。兩聖三年齊斬淚。元孫四歲尺衣身。其六冲王孝思僾羹墻。太廟追崇述舊章。繡梓裝嚴昭漢藻。鏤金模畫繼明光。其七備物方中丙午年。宸誠必愼擧灤遷。傷心龍馬峯前路。御袖闌干玉涕漣。其八定策簾帷啓運昌。因心孝友仰吾王。深仁至德形容美。千載鴻名入闡揚。其九丁寧慈旨慮深長。躬審郊鑾聖孝彰。天意人情如有待。景陵松柏拱仙岡。其十遺弓怳復鼎湖攀。望哭傾城雨淚潸。三殿承傳御命出。一時摧咽問安班。其十一冥然木石若無知。孤負如臣更有誰。舊物三朝今不死。梧雲灑淚寫哀詩。</text>
<title>沙谷夜集拈韻。示文素，仲道。時因悖赫急書之變。朝象潰裂。士論沸騰。文素，仲道。皆居湖中。</title>,<text>塵來擧扇且休論。濁酒盈盆妙理存。吾道如匏無口繫。前言有緖所聞尊。行尋古木幽深處。坐看浮雲變滅痕。隱几初無喧寂異。送君明日掩柴門。</text>
<title>知樂亭。謹次藥泉相公韻。</title>,<text>亭名以樂底憂思。藥老官箴揭在斯。樓有籌邊眞國手。謀於獲野是吾師。江山盡入彌綸際。絲竹寧娛暇豫時。料得當初恢拓意。公雖非我我能知。其二尙有天公未破慳。登臨應接不敎閑。乾坤圓滿金輪界。雲霧空濛畵棟間。㶑灧城南橫帶練。娉婷海上淡粧鬟。蓬瀛近矣褰裳去。咫尺秦皇夢裏山。</text>
<title>北山樓。謹次晩圃叔父韻。</title>,<text>東南豈獨岳陽專。直北名樓亦巋然。地闢重關千里外。天垂大野四圍邊。沛宮長護風雲氣。豳土連登黍稌年。微臣報答惟歌頌。發帑恩綸解倒懸。時有回祿之警。大發帑以濟之。宣綸之日。士女雲集。歡聲如雷。</text>
<title>火民安集歌。書揭樂民樓。</title>,<text>我本嬰疾卧沁洲。此行胡爲樂民樓。樓下長橋名萬歲。北望攢祝涕先流。櫟散樗棄材無用。山崇海深恩莫酬。箕斗磨蝎賦命薄。况復凋零蒲柳秋。擧世大笑纓索絶。鍾鳴漏盡胡不休。紫綬金章映皓髮。周豳漢沛今咸州。關南北路民力竭。庭訴案牒皆端憂。回祿告警越三月。州南千戶烟燄浮。春秋書灾識聖意。發凡直與水旱侔。思患預防有此理。轉移或因人事修。梓愼望爲氛祲察。裨竈禳以瓘斝謀。豈有如我素餐者。伈伈坐見人焦頭。少日漫把黃卷讀。臨事不知推納羞。肩輿走僵坐歎息。燎原氣勢何由收。始因屋比若練布。終隨風反似環周。延蔓崩塌頃刻間。瓦礫灰燼極目愁。壬子締搆今五年。塗墍未畢又鬱攸。忍使祖宗休養民。一朝蕩析顚于溝。如傷聖德傳家法。傾帑發倉恩渥優。丹綸誕宣士女集。匝地歡聲騰萬枹。潤回陽春蘇枯荄。澤流甘泉沃渴喉。萬鏹出義人有三。古聞卜式今與儔。自言沐化豊西鄕。家財輸民非有求。斲削捄陾響相應。迨天未雨爭綢繆。脩梁短柱入尋度。素節蒼皮積山邱。面勢位置皆因舊。阡陌綺分閭巷稠。舊犬搖尾識家入。新燕銜泥望門投。天旱意爲百堵役。沛澤竟洽三農疇。豳風氣像七月篇。四野鉏耘勞者謳。是時聖上千秋節。八域同祝海添籌。就中咸山一隅地。兒童騎竹翁扶鳩。中澤鴻集萬姓戴。華渚虹流百祿遒。聖恩灌注湯沐邑。此日可無志喜不。太平萬壽家家呼。爭頌吾王一豫遊。千三百戶同落成。醑我淸酤宰肥牛。頹然上坐主人誰。白髮頗似廬陵歐。濡來醉墨記其事。辭達不求語雕鎪。美談流傳千萬禩。江山不老天地悠。楣上詩板如魚鱗。無限風景入冥搜。樂民萬歲第一義。準備似爲今日留。</text>
<title>樂民樓賞雪</title>,<text>高處憑欄眼始明。超然仙子玉京情。三千界濶纖塵淨。九萬天長大白生。酒熟羔兒金帳暖。詩成驢背灞橋淸。南樓老興都觀察。飄拂歸來畵角聲。</text>
<title>上元夜。步月於萬歲橋。</title>,<text>萬歲虹橋自古長。一年明月此宵良。鋪筵冰雪崢嶸界。張樂乾坤浩蕩塲。身倚玉簫聲裏逈。人行水鏡影中忙。兒童拍手翁婆喜。刺史風流酒後狂。</text>
<title>踏橋未半。忽有簫聲。自何而至。淸新遼亮。如鶴唳天上。龍吟水底。盖預置簫客於橋下。使之醒耳於無意中也。</title>,<text>不辭來往三帿長。步屧忘疲病脚良。似雪鬚眉高坐處。如雲士女擁觀塲。一輪皎潔根塵淨。萬象玲瓏應接忙。曾是灞橋驢背客。籠街橫吹太顚狂。橋長恰設三帿。</text>
<title>寄題羅村韓氏幽居。次晩圃族叔父韻。</title>,<text>嘉樹勤封植。春來自發花。兒孫知誦讀。文學祖傳爺。</text>
<title>哀南麟士</title>,<text>麟士之冥邈。今已經年過數月。卽初朞也。余因待罪北藩。近復嬰疾荒濱。無由筋力匍匐。神思昏瞀。又不得抽繹悲緖。搆成文字。只以師友相與之際。心誠愛好者。隨意拈出。得十絶句。漬絮緘淚。遙奠一觴。人生一世間。忽如遠行客。誰於逆旅中。能留濂掃跡。其二惟昔漢郭泰。不問知昨宿。今君入脩夜。何處見遺躅。其三平生草玄牀。五世結城宅。至今架上帙。卷卷藥翁澤。其四前光旣胚胎。間氣鍾淸淑。非無讀書人。如君乃眞讀。其五親在喜奉檄。親沒謝干祿。勤苦報劬勞。此事惟君獨。其六兄弟中條隱。天人廣川學。惟有下馬客。指點王官谷。其七顧我寔顓蒙。蓬麻幸扶直。餘生倀獨立。與誰爲輪翼。其八君墳已宿草。我墓亦拱木。熟知相見近。猶寄淚一掬。其九尺牘蠅頭細。散藁魚鱗疊。失聲撿塵篋。送補編遺集。其十遙知坼書日。二甥欒欒哭。勸渠且收淚。明發勤勉勖。</text>
<title>純元王后輓詩</title>,<text>坤元厚德配乾純。弘濟艱難有婦人。宮壼化基周太姒。宗祊功大宋宣仁。羣生永戴慈天覆。百世應觀祖廟禋。繼志吾王嗚咽敎。憂勤五紀在安民。其二揚徽聖孝仰嚴廬。玉牒金泥不盡書。敎洽珩璜聲播遠。儉昭繒練澣留餘。陰厓草得仁風活。喬木榮隨霈澤噓。裘冕再安盤泰後。神功斂寂點雲虗。其三春謁華園夢鞠祥。庚年揀擇在先王。德門有慶千人活。邦籙無疆萬歲長。氣數其如逢運否。天心復見撫辰昌。勤民得疾恩何報。雨泣蒼生望帝鄕。其四叨秩偏蒙孝理榮。今年倍切祝岡誠。箋隨春賀追陳跡。埃答天恩矢後生。長樂風雲騩馭晏。廣陵松柏蜃輀迎。華褒尙憶簾帷敎。淸淚滂滂自失聲。其五沙坪日慘漢波悲。蹕翣回思擧緬時。宸慕皇皇眞大孝。天心默默若前知。魯防合隧令辰届。漢寢遊衣萬歲宜。不及憑霄珠阜鳥。白頭孤負似臣誰。</text>
<title>戊午元日</title>,<text>頭白終何事。殘年已至稀。一生都是妄。七十始知非。未效涓埃報。飜成匍匐歸。西樓何忍入。惟有淚長揮。</text>
<title>徐美揆。余同庚也。有詩和呈。時余與美揆。皆七十。</title>,<text>同心相愛病相憐。闕幘論交到耋年。忠肅家風型範在。靜堂手澤簡編傳。祥凝跗鄂天倫樂。慶祝喬松夙世緣。白首遺黎吾與子。追思恩秩淚潸然。</text>
<title>哀張生容鐸</title>,<text>脩短無常敢問天。忘情不得一潸然。胸多文字空懷寶。病似支離又閼年。母老堪傷長吉淚。兒婚未了子平緣。荒濱蠔蟹漁村路。夜夜虹光馬鬣邊。沁之蠔島。居民數十家。所業惟網罟。最能爲舟楫而已。張生容鐸。生於其間。不待庠塾之敎。師友之益。得之於天性。求之以誠力。書無不覽。覽無不記。蔚然爲博洽之儒。眞天民之豪傑也。幼而病跛。成童又墮牛傷臂。遂閉門覃思。貫穿經史。泛覽百家。盱衡縱談。纚纚可聽。每乘小艓。蹣跚訪我於沙磯之上。或信宿而忘去。夏間來見曰。素患喀血。近甚苦。恐無以久存。母老子弱。婚嫁爲急。故春已送妹。秋將迎婦。出門搔首。其容有慼。余慰而送之。心甚不怡。兒未娶而生長逝。豈其言有所前知耶。嗟乎。天何生斯人於僻陋之島村。疢疾之。窮餓之。使精進忍耐。專意於文字。又抹摋其年。不得養其老母。庇其妻子乎。若有精氣之不昧。必煩寃鬱抑於黃壤之下。化而爲嵌空之怪石。蒸而成輪囷之靈芝。光氣熊然上爲雲霞。此猶愈於舟人漁子。沈浮波濤。捃拾魚鰕。白頭黃帽。爲長年。爲三老。至死而無人知其名者乎。生死時年三十九。哀哉悲哉。</text>
<title>謹次族曾祖參奉先生贈獻納公韻。題士強金剛記行詩卷後。</title>,<text>怪爾凌雲氣。應緣腹有書。振衣登絶頂。高枕卧窮廬。臺高窺巢鶴。淵淸數出魚。仙遊長在目。文藻賁幽居。其二詩得金剛力。移山入筆書。雲霞携滿袖。泉石抱歸廬。氣逸高飛翼。情存遠寄魚。遂令衰懶叔。仙界接興居。</text>
<title>仲弟子定六十一歲壽詩</title>,<text>我詩欲壽君。季罕先以文。其言已得之。我復何云云。塤篪唱則和。高歌倚微醺。人生一世間。歘砉若風斤。光陰劇電掣。憂樂又絲棼。七十古云稀。望七亦足欣。百歲此權輿。遐福占靈氛。我年絳老同。君亦霜髮紛。君在十年前。早衰我憂殷。蕭蕭病葉吟。戚戚膏火焚。邇來解官歸。衡宇隔岡分。端居樂枯淡。外累息紛紜。宛如苦行僧。淸齋斷羶葷。案頭首楞嚴。君曰如是聞。心如古井水。身是虗空雲。自悟觀河見。病根日鉏耘。任他顔髮變。莫敎憂愁熏。塵垢盡遠離。瑞雨天花芬。愛河須先乾。苦海豈無垠。紫蘂春庭荊。白酒秋社枌。逍遙步履健。往來窮旭曛。身體日康強。拜謝空王勳。家人慶周甲。春酒香氤氳。中飮忽愴然。皓首兄弟羣。童時父祖恩。詩禮敎誨勤。殘年聖主澤。畢命守先墳。撿身無一成。何異夏蟲蚊。君歸似彭澤。我老慙潁濆。季弟馬小游。三子芝蘭薰。氾兒無常父。韓姪足張軍。童孫亦獻祝。喜氣融雪雰。何必自己出。歡笑始啓齦。家風孝友忠。白眉意慇懃。桑楡悼暮景。葵藿傾初昕。頂踵捴君賜。闔門誠獻芹。都將九如頌。北望五雲雯。無疆萬壽字。願繡山龍裙。</text>
<title>李汝心七十。鴻客表兄有詩。汝心要余和之。時汝心已七十一。江湖相忘。便使之間濶可知也。詩人有追賦之事。後時無傷也。</title>,<text>吾年絳甲病嬰身。羡子康強度七旬。鴻客尙存同社老。壺居奄作九原人。蟠胸碨礧須澆酒。滿軸琳琅不似貧。莫歎江湖魚素濶。五更顔面夢中隣。</text>
<title>哭鴻客朴表兄</title>,<text>辛酉六月七日甲子。鴻客朴表兄大歸窀穸。內弟李是遠情則兄弟。義兼師友。病卧海上。綴古詩一篇。趁旣夕。使仲弟止遠。替奠一觴於靈柩之前曰。世皆愛君賢。歎未曾有人。若非仙謫墮。定是佛後身。祿仕隱方朔。米汁嗜彌勒。至愼絶臧否。汎愛無淸濁。優曇現希世。衆目驚殊特。大江出岷山。本自濫觴源。豫章七年辨。厚地深結根。君才實宏放。請從少日論。不拾熠燿螢。不佩馨香蓀。深秘隱霧文。故噤驚人言。皇祖撫其頂。許以宅相孫。方知自然貴。不待軒冕尊。昂藏鶴出羣。偃蹇松凌雲。三敎一貫旨。九流百家文。漁仲讓博涉。貴與輸洽聞。風騷繼絶響。定慧開悟門。道士結喉睡。高僧白足至。東城室如斗。戶屨常滿地。往往文苑英。載酒問奇字。就中壺居翁。道義芻豢嗜。絃歌百里邑。未足牛刀試。壁上卧雲屋。惆悵平生志。十年雙趺跡。宛然管寧榻。長安米萬錢。餓死蘇司業。高人足於性。天損不能入。幽明此分路。遠行何可遽。撿還書籍借。淨塗窓壁汙。盤桓近溪飮。整暇師魯語。擧手謝送者。瞑目翛然去。乃知神通力。不爲四大縛。乘彼芒渺鳥。頫視殄瘁哭。慘沮氣干雲。渙瀾涕滿巾。老者如哭兄。少者如哭親。皆言朴鴻客。厭垢今返眞。洶如上將殞。塌若大國蹙。元是一措大。身不滿七尺。何以此聲價。萬劫齊嵩華。想君莞爾笑。無然怛我化。愚弟不免俗。逬淚洪河瀉。</text>
<title>尹友恭命改塟日志感</title>,<text>與子幽明別。如今十一年。同心餘白髮。此淚又黃泉。山水曾論契。絲蘿互結緣。有兒能繼志。新兆卜牛眠。</text>
<title>悼玄生尙默</title>,<text>余分司崧京。以程詩課士。一日拈老冉冉其將至。恐脩名之不立。爲題。玄生尙默。有洞庭波兮秋信早之句。余喜其淸警。命揭爲堂扁號曰洞庭秋信人。都人流傳。一朝名滿。生懷抱儁才。鬱鬱無所成名。年三十九而死。卽辛酉八月也。聞之悼傷。忽憶失名詩一律。頗得吾意。其詩曰。酒壘詩壇一掃空。哭君益覺此身空。更無奇士今天下。忍送斯人又地中。司馬文章應自識。元龍才氣更誰雄。須臾後死還惆悵。獨立蒼茫小海東。遂次韻。遙送一觴。以侑其靈。原韻。在鴻客朴表兄亂藁中。未知其誄何人。而又未詳其果是鴻客詩也。洞庭木落楚天空。魂去斯間不是窮。屈子騷傳魚腹裏。湘靈瑟怨鴈聲中。風欞月榭今無主。酒肆詞場復孰雄。精氣知應來訪我。飈輪初不限西東。</text>
<title>船浦食魚</title>,<text>潮寒魚信大。烝罩石梁頭。葦閘衝波濺。松林帶月流。鼎烹鮮欲鱍。瓮釀濁堪浮。有客來濠上。風燈記夜遊。</text>
<title>酬金進士</title>,<text>我思金進士。詩到一長吟。面帶昂藏氣。胸無齷齪心。堯泉流水逝。南郭九原深。賴有淸河老。來傳玉爾音。</text>
<title>謹賀經山相公回榜賜几杖詩</title>,<text>淡墨夜書蘂珠宮。大羅仙人秉筆公。定有道士通神語。問誰高名金榜中。是歲壬戌舟梁慶。春臺試士佳氣䓗。臨軒穆穆焚香祝。宸心默與天心通。英才入彀龍顔喜。是時金門日射紅。唱到第三雲五色。㝡少年出簪花叢。城南喬木好賢坊。德門宜求孝與忠。立志恥居王曾後。較年又與韓琦同。靑雲發軔平步穩。鳳鳴岡梧鴻遇風。翰林簪筆沐恩波。奎華摛藻騰文虹。笙鏞黼黻四十年。宿望坐鎭岩廊崇。軨獵奉迎尙冠里。幹事不言盤泰功。榮觀不起華屋念。耆耋猶勤墨帳。靈似蓍龜今耉德。貌如圖畵古仙翁。自言報答蔑涓埃。只許丹心矢蒼穹。歲迴渭迎宸慕切。玉牒揚徽禮加隆。八十回榜眞稀貴。歲首宣綸紆聖衷。殷春命錫聞喜宴。藹藹需雲映晴空。怳疑丹墀獨對日。璇題仰攀維魚豊。桂籍香浮欣再擢。瓊林恩洽荷重蒙。長安父老歎舊儀。白髮復驅看花𩣭。酒添湛露波㶑㶑。樂下匀天響渢渢。別有殊錫頒几杖。守夫林塘舊箕弓。烏皮隱坐梧髹漆。鳩刻侑噎玉磨礱。緝御詩誦設華筵。操從禮優喚靑童。授處德尊宋文富。扶來恩重漢榮躬。壽耀德星聚一門。趨庭彩服樂融融。朱輪畵轂咽門巷。九棘三槐列西東。簪紳歌詠傳盛事。瓊軸淋灕詞源洪。前三百年逈作對。並梧里名垂無窮。</text>
<title>書屛還贈季弟子罕</title>,<text>我有八疊破古屛。拋置樑上數十齡。季罕拂拭塵埃中。補葺還他本來形。其高隱肩圍繞膝。曲折穩遮當風扃。染紙爲欄疏布羃。當其中白可書銘。此間合置老病兄。坐深不省窺門庭。明發默誦小宛詩。我心念昔涕先零。君居墳庵夢長往。一氣飛鳴彼脊令。中原有菽人可採。何必遠求首陽苓。螟蠃敎誨互努力。日月征邁敢荒寧。伯七十四仲六二。最少季亦髮星星。歸田晩計耦而耕。門對西風䆉稏坪。乾坪沙磯二十里。病步蹣跚行屢停。今秋風雨阻筇屐。那得中宵對牀聽。筋力相從與心違。又見流光度秋螢。天倫情重無離合。念念息息常通靈。此屛卽是姜枕衾。此屛何異楊幔廳。卧起怳如君在傍。使我頭風霍然醒。流傳三家遞作主。丙舍湛翕又椒亭。拙詩題送君欣然。如見吾面如言聆。燈影無寐牕光白。使君對展雙眸靑。但令家有涑水賢。背暄亦足禦玄冥。脩壞完缺本美事。况君文行有典刑。先墨近裝二屛成。一一皆君手所經。病枕復得淸防密。副以龍鬚華而熒。於斯可見孝悌心。家風遠傳兒孫馨。席留吾邊屛還君。兩處周旋雲鴈翎。</text>
<title>文素來訪數宿。留詩告去。次韻還贈。</title>,<text>應有龍泉吐氣時。風霜老幹翠遲遲。心如病驥猶噴沫。鳴似酸鴻莫怨離。久廢閑吟誰起懶。忽挽征袂強題詩。殘年飽飯非吾願。增益元從阨困知。</text>
<title>文素眼昏。贈靉靆。</title>,<text>文素紛如髮。窮猶學業增。一身藏利器。千古汲長繩。紅板賢眞養。靑雲力未能。琉璃傳佛眼。佩去讀書應。</text>
<title>睿陵輓詩</title>,<text>荒濱病伏白頭臣。玄隧來觀塟聖人。雨泣但揮橫逬淚。天高莫報曲成仁。重泉蟻蓐嗟何及。五月龍輴奄届辰。日月有光誰繪畵。管蠡無見猥敷陳。武丁稼穡龍潛日。長樂晨昏燕喜春。孝以爲治眞繼志。禮無不敬在安民。四條慈訓金科燦。二字華扁寶墨新。撤酪仁深厨膳淡。蠲蔘惠洽風淳。救灾恤患如恫己。愛物仁民自悅親。緬擧灤朝神理叶。哀臨防祔聖懷伸。朝多耆舊元豊宋。歲屢秋登七月豳。瑞日升天咸曰仰。白雲厭世夢耶眞。洪私謬及駑駘賤。異數偏蒙拂拭頻。崧節華褒簾外地。北籓溫諭陛前身。玉音如昨銘在耳。感涕猶今濕滿巾。孤負宜甘金木典。優閑特許鷗鷺隣。遠慙田客能從殉。忍見軒弓遽上賓。秪有丹心持入地。不隨白骨化爲塵。一聲將死憑霄鳥。願作他生侍帝晨。</text>
<title>季弟子罕六十一壽詩</title>,<text>我年七十七。君今六十一。仲定加四歲。紛如共白髮。天倫重兄弟。無故卽一樂。况我叨冥升。兩弟皆通籍。詵詵子姪孫。左右來繞膝。小者含飴嬉。大者儼成列。人以有福賀。瞿然我何力。罔非聖主恩。無念祖先澤。有懷小宛詩。不寐到明發。楚騷述世德。先從覽揆說。伯仲降二酉。君生赤奮若。居然甲子周。次第開壽席。今年臘月日。復回門弧設。此會坐最深。白眉執盞曰。古聖惜分陰。朝聞死可夕。過去許多年。問我何所得。不知瞑目日。果有持去物。如同草木腐。彭殤有何別。尋思不能言。芒然還自失。因念我生初。赤子無善惡。湛若不波井。混如未剖璞。是爲作聖基。何莫慥慥學。宜將勤苦志。報答劬勞德。可惜少壯日。枉作陶輪擲。虗僞喪眞實。捴爲智所鑿。言行積尤悔。俯仰多愧怍。鄕黨推高年。加三卽滿八。其腹塞塵垢。其鬢覆霜雪。數齒卽犬馬。有年慙樗櫟。平生細點撿。中夜一太息。不學齊王融。黑頭歎寂寂。籠街八騶榮。在我何損益。白屋未爲貧。黃耉非所祝。烈士擊玉壺。脩名恐不立。原壤老而悖。孔門揮不入。叔孫不朽三。德言與功業。期頤儻無聞。蟪菌亦匹敵。自責卽相勉。耄言我非錯。諸子迭稱觴。岡陵又松柏。老兄默無言。百感念先昔。</text>
<title>城陷後作 丙寅九月</title>,<text>長江失險內城空。宮殿腥塵穢氣中。忍說御眞播越路。呑聲野老淚霑胸。其二南門殉節有金公。忠義扶持我大東。今夜淸明天有意。昭森星月照丹衷。其三一死勝於百萬兵。萊城倭慴宋公名。身爲厲鬼能殲賊。莫道鴻毛七尺輕。其四禮樂河間積德公。後孫敢墜故家風。綱常二字扶而去。兄弟從容携手同。</text>
