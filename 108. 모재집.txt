<title>信古堂辭 咸陽盧生員友明</title>,<text>若有人兮遐之陬。聊逍遙兮相徉。佩蘭茝兮冠芙蓉。蕙爲衣兮蓀爲裳。朝飮兮在澗。夕陟兮崇阿。云誰之思兮古之人。獨長吟兮行歌。頭留碧兮揷天。雲煙變滅兮千萬秋。思古人兮不可及。空佇立兮悠悠。</text>
<title>慶雲圖賦</title>,<text>乾淸坤寧。泰運方亨。金戈揮兮白日。氛祲廓兮八紘。光復先王之舊物。蔚啓重明之盛治。祥禎沓至。和氣煕煕。偉大唐之中葉。恢祖烈而增隆。燦慶雲之有圖。昭皇德於無窮。方其堯殿垂拱。石辟論思。澄心玄化。恭默無爲。陶雍煕於千載。劑陰陽而調燮。俗躋春臺。民登壽域。玉燭輝兮宇宙。瑞靄騰乎六合。於是。大陽方煦。祥飆乍集。驚天角之絢綵。爛卿雲之四起。五色垂耀。紋錦初披。方舒倏斂。變態莫數。煥乎若匀天奏樂。委百神之冠蓋。炳乎若崑丘暖日。曬威鳳之彩羽。隨天風以上下。竟挾日而翺翔。四方鼓舞而相慶。朝野咨嗟而仰望。乃有擁州之豪。名世之臣。優游大化。涵濡深仁。欣瞻至瑞。抃躍昌辰。欲移之於繪圖。媲嬀虞於萬齡。乃命良工。磅礴營經。纔拂拭於俯仰。儼形容於數幅。馳傳馹兮星奔。爰來獻兮鳳闕。千官肅兮具儀。冠佩環兮搢笏。班玉墀兮共賀。騰歡聲兮萬歲。玆體信達順之所致。見上古五帝之盛世。欽惟皇上。聰明聖睿。至德旁孚。天地應和。豈惟近古之絶聞。抑亦三代之莫過。宜昭示於來裔。盍被之於詩歌。皇上曰咈。玆豈足祥。仰惟聖王。顯忠遂良。來山林之鳳逸。起巖壑之龍藏。濟濟乎中外。彬彬乎廟廊。于以興化。于以調元。時和歲豐。四海覃恩。此爲國之上瑞。非異物之足論。予以匪德。嗣守無疆。近法祖宗。遠追虞唐。惟仁賢之是務。敢自誣於瑞物。咨汝大夫。匡朕不及。勿庸符瑞。荒汝主心。君臣更歡。恭承德音。夙夜匪懈。誰敢不惕。懿貞元之厲精。紛至今猶可述。嗚呼。天寶不戒。九州蕩潏。至于肅代。憂勤旰食。大盜雖滅。干戈未戢。奸雄跋扈於方鎭。瘡痍呻吟於蔀屋。年仍飢饉。政多姑息。新君方力於爲政。八方翹首而拭目。夫何李鷃之邪佞。獨區區於諂悅。不聞豳風規誡之辭。謾進慶雲無實之圖。宜乎德宗之不受。而後世之誚其誣也。且夫帝知慶雲之非祥。而亦知夫仁賢之爲瑞。奈何可爲而不爲。徒逞猜忌而自累。擯賢相而不悔。樂奸諛之容媚。致乘輿之再播。終唐室之不競。豈非踐言之爲難。空貽後日之龜鏡。方今大明麗天。俊乂雲興。中和致乎位育。至澤洽乎黎氓。非瑞而瑞。蔚起風雲之會合。非祥而祥。鼓舞羲皇之日月。吾將鄙貞元慶雲之圖。頌有虞卿雲之謠。歷靑雲之上梯。叩閶闔之岧嶢也。</text>
<title>鳳凰池賦</title>,<text>五雲爛兮玉京。閶闔開兮九重。燦奎壁兮應瑞。蔚文運兮方隆。藹攀鱗兮附翼。咸瑞世之文章。涵恩波兮沐浴。邇天光兮翺翔。杳風日兮迥隔。恍瑤▣兮咫尺。此豈非極一時之榮華。而詑鳳池之煒燁者乎。想夫堯天舜日。千載快觀。洪澤四海之注。仁風八綖之煦。撫萬物於泰和。陶同宇以一春。蒼靈獻奇。后土效珍。耿庶物之雜沓。共鼓舞乎昌辰。偉間世之雋髦。亦挺生而應期。蹌蹌祥鳳之容。飄飄出塵之姿。道德之內蘊兮。驚銜圖而下集。文藻之外發兮。爛五彩之煜爚。覽文明之德輝。競來儀乎天庭。依然嶰谷之翔。想像朝陽之鳴。赫禁籞之嚴邃。齊接武而聯芳。托日月之餘光。淡容與而彷徨。游泳至澤。沾濡鴻私。徘徊增榮。顧眄生輝。時天風之襲骨。欲驚飛而上浮。俯鵷鷺兮眇眇。徒悵望兮無由。異塵漚之湫卑。安知物外之淸區。若乃金鷄警曉。仙掌露滴。鳳幄高褰。珠戶玓瓅。驚鶴駕兮九霄。聆雲和之飄邈。天香襲兮漸近。銀燭煌兮四壁。勞玉趾兮戾止。儼論思兮古昔。嘆箾韶之致瑞。想軒轅之制作。動天顏之悅豫。增儒紳之光色。莫不昵侍鳳姿。欣瞻日角。一堂魚水。風雲會合。思羽翼乎治化之大源。期黼黻乎皇猷之密勿。披縹帙兮啓沃。吐淸談兮玉屑。緝煕以之而宣揚。覃恩由是而沛溢。浮祥和兮四際。炯玉燭兮八極。美哉賢才之來萃。孰能形容其彷彿。通崑崙之縹渺。接丹穴之淸閑。望鳳池兮不遠。羌擅名乎人間。嗚呼。大明委照。天網不漏。仰群英兮四集。紛濟濟乎左右。縱余臂之未翰。負圖南之壯志。聊垂翅於東溟。睨雲程之萬里。安得奮迅而一飛。相與遊戲乎鳳池之裏也。</text>
<title>復性賦</title>,<text>塊余質之純愚兮。抱幽獨而靜處。仰周孔之丕謨兮。雖顚沛其不去。勤趨志之漫篤兮。尙昧昧其迷方。惕中宵而潛慮兮。心猶豫而回惶。憑精靈而上浮兮。言取質乎虛皇。惟玄機之闔闢兮。妙變化之不測。存不息而默運兮。秉至公而播物。何轇轕而不濟兮。紛智愚之區別。眇余亦稟性兮。動必循乎矩矱。繄前修之格言兮。謂堯舜其可及。專精力而警策兮。非高明爲不可求。信聖道之云遠兮。欲從之而末由。悼余修之不逮兮。豈古人之我欺。炳皇鑑之昭昭兮。指余以無私。咨予愍汝愚兮。來汝聽我辭。理惟一原兮。本無淸濁與厚薄。稟靈厥初兮。安有有餘與不足。縱賦氣之或殊兮。顧何與於元極。爾心孔明兮。欲熾而滅。爾德孔懿兮。私勝而惡。彼堯舜之盡性兮。亦不外乎秉彝。惟爾勉厥修兮。盍反初而遂之。矯爾之偏兮。儼爾之思。盡爾孝悌兮。謹爾規儀。爾德日進兮。毋中道畫。求則得之兮。吾未見力不足也。苟一念之不差兮。將聖賢而同域。聞至命而無疑兮。悟前志之鄙也。忽反顧而內省兮。道非遠而在邇也。竊潛心而有得兮。援往哲而爲則。寧力盡而或斃兮。庶服膺而無斁。</text>
<title>凍梅賦</title>,<text>夫何一佳卉兮。獨委棄乎荒遐。斲白玉而爲根。削寒氷而爲柯。托淸魂於末景。保貞素於窮陰。寧炫燿而▣俗。甘隱約以晦沈。桃李笑而在傍。樗櫟欺乎其前。確守靜而專精。羌伶俜而自憐。爾乃勁風度宵。皚皚微霜。空山寥闃。皓魄流光。引仙桂而弔影。邀素娥而披腸。若其慘慘頑雲。漫漫密雪。松摧柏顚。萬里一色。臨蒼崖之百尋。洗精神而濯濯。至若萬壑無聲。千巖骨立。一氣肅然。天地欲裂。貞心內沍。瘦幹受氷。恰如西山義士。絶粒忍餓。體骨稜稜。其或宿霧四空。嚴威乍收。露滴寒梢。四顧無儔。徘徊飮恨。怊悵含愁。又如二妃江濱。目斷蒼梧。血泣交流。千齡兮代謝。日月兮遞移。玉陛兮瓊砌。妖植兮芳菲。悞君目兮澹終日。飽恩光兮長如斯。慨廣平於九原。叫和靖於湖湄。調羹之味孰賞。歲寒之姿誰知。耿憔悴兮空谷。邈無言兮凝思。恐萎絶兮異域。與凡庶兮同師。雖然鍾美抱貴。伊賦誰尸。幽蘭兮九畹。佳菊兮東籬。盛衰兮不可常。遲速兮自有時。倘益厲夫晩操兮。縱不知其何悲。聊待運而隨化。又何疑乎愆期。旣而玄冥禪序。震御戒轂。仁風朕而未扇。品彙潛而未拆。紅者未紅。白者未白。擢彼絶艶。生意載萌。挽亢陽而吐心。先百卉而抽英。飄天香於碧空。粲玉色之傾城。靑女脫氣。滕六失潔。遊蜂莫近。粉蝶斂跡。睥睨萬象而獨立。蓋乃天地之絶特。</text>
<title>河陽夜坐。有感。</title>,<text>醫民無效鬢成斑。枉負明恩兩載間。眼睫每因愁不合。夢魂無暇到家山。君恩民望答無期。馬上光陰覺易馳。白髮殘燈相伴坐。此心唯有老天知。</text>
<title>戲題李子賀家亭</title>,<text>編竹爲籬又作扉。門前野菜蝶交飛。主人强解幽居態。夢裏龍沙踏月歸。</text>
<title>題子賀釣舟</title>,<text>天地晴陰變。江湖今古流。悠悠還泛泛。萬事一漁舟。</text>
<title>勸陜川學徒</title>,<text>彝倫日用外無餘。修進方存小學書。珍重諸生勤著力。跳丸日月不饒渠。</text>
<title>勸高靈學徒</title>,<text>駑劣平生誤主知。慙將顏面强爲師。諸生有問無他答。小學功夫莫暫虧。</text>
<title>勸星州學徒</title>,<text>經帷日日講程朱。道學行看遍海隅。南土古來英俊藪。硏窮性理作眞儒。彝倫宇宙朱夫子。萬世楷模小學編。我悔舊迷追不及。諸生努力跂前賢。</text>
<title>勸知禮學者</title>,<text>深慙惠政未孚民。師道寧望作育人。小學一書模範在。願言修省日加新。</text>
<title>勸居昌學者</title>,<text>膠庠設敎非他事。只在彝倫日用間。斥去浮華唯着實。要將小學細尋看。</text>
<title>勸安陰學者</title>,<text>淵源性理鄭先生。欽想當時政化成。餘俗定應敦德行。須將小學益修明。鄭公汝昌曾宰是邑</text>
<title>勸咸陽學者</title>,<text>金公治化鄭公鄕。庠塾薰風盡善良。小學功夫須更勉。兩賢遺範詎宜忘。佔畢齋金先生宗直。曾宰是邑。鄭安陰汝昌邑人。皆精性理之學。儒林宗師。</text>
<title>勸山陰學者</title>,<text>山川鍾秀產英賢。作育何嫌縣邑偏。僻陋但憂趨向失。要將小學日窮硏。</text>
<title>勸丹城學者</title>,<text>信似神明敬似親。先賢一語警千春。諸生更切書紳志。小學功夫願日新。</text>
<title>勸河東學者</title>,<text>先王設敎爲明倫。誘掖薰陶致化醇。彷彿遺模唯小學。願將功力日加新。</text>
<title>勸南海學徒</title>,<text>深知昭代振文風。絃誦猶聞海島中。但恐敎偏迷所向。須將小學日硏窮。</text>
<title>勸昆陽學徒</title>,<text>詞章記誦謾誇虛。親切無如小學書。煩語諸生須進步。功夫着處莫趑趄。</text>
<title>勸泗川學徒</title>,<text>海裔孤城化亦霑。爭將經史樂沈潛。詞章記誦皆無益。小學功夫願日嚴。</text>
<title>勸昌寧學徒</title>,<text>彝倫日用外無餘。萬古膠庠敎一如。小學一書須着力。莫將閑事費居諸。</text>
<title>勸示晉州學者</title>,<text>道學寥寥歲幾千。賴因濂洛續眞傳。須將小學爲階級。進進毋忘跂古賢。東海文風自古傳。嶺南儒敎魯鄒肩。聖明方尙程朱學。珍重諸生更勉旃。</text>
<title>挽趙金海舜父盈德公</title>,<text>玉樹蘭芽滿眼前。人間榮福享能全。朱轓五馬塡門外。丹桂三枝倚日邊。早歲功名黃霸績。晩來休致赤松年。隻鷄蒭束高難企。不是微誠少古賢。</text>
<title>勸示宜寧學者</title>,<text>十行綸綍下天除。聖旨丁寧小學書。珍重諸生勤着力。休將閑事費居諸。</text>
<title>勸示三嘉學者</title>,<text>僻邑絃歌最可誇。爭將義理共硏磨。詞章記誦皆無益。小學新功願日加。</text>
<title>勸示固城學徒</title>,<text>興振文風未有今。滿齋絃誦幾靑衿。要知親切加功處。小學全編日講尋。</text>
<title>勸示巨濟學者</title>,<text>聖朝治敎極休明。海島欣聞講誦聲。正雜途殊宜早辨。須將小學日修行。</text>
<title>題水營掛弓樓</title>,<text>彎弓直擬掛扶桑。島嶼游魂渺一芒。莫謂書生空腐物。醉來橫劍倚天長。水營有新搆樓。水使請名。取彎弓掛乎扶桑之意。兼取天山早掛弓之語。名之曰掛弓。又有亭在海口。無名。又取長劍倚乎天外之意。名之曰倚劍亭。故詩及之。</text>
<title>勸鎭海學徒</title>,<text>十室寧無敎育方。維持人道賴綱常。諸生莫費閑功力。小學全編要細詳。</text>
<title>勸咸安學者</title>,<text>大領明倫與敬身。規模次第更詳陳。修行此外無餘法。小學功夫願日新。</text>
<title>勸漆原學徒</title>,<text>俗學紛紛未領要。浮華雜博謾矜驕。諸生愼莫循前陋。小學功夫勉晝宵。</text>
<title>勸示昌原學者</title>,<text>敎術多端有駁純。程朱一脈最爲眞。須抛記誦詞章累。小學功夫日日新。</text>
<title>勸示熊川學者</title>,<text>魯齋當日語諄諄。信似神明敬似親。小學一書天下範。願言修進日加新。</text>
<title>勸示金海學者</title>,<text>沈潛性理仰朱程。萬世彝倫賴復明。欲範先賢須小學。願將功力日修行。</text>
<title>勸示東萊學者</title>,<text>諸經深奧史煩穰。小學之書最切詳。人道範模垂萬世。功夫愼莫但尋章。</text>
<title>勸示機張學徒</title>,<text>功名利祿累人心。正道難扶雜術侵。小學一書眞藥石。須將義理日窮尋。</text>
<title>勸示梁山學者</title>,<text>壁間綸札語丁寧。治化端因敎尙明。拜覿可能無感激。須將小學日修行。</text>
<title>勸示彥陽學者</title>,<text>民生日用彝倫裏。先覺嘉言善行中。提出領要垂世範。諸生寧不細硏窮。</text>
<title>勸示蔚山學徒</title>,<text>甘棠敢擬繼休聲。南國空慙擁節行。葵藿寸心何所寓。唯將小學勸諸生。</text>
<title>開雲浦望海有感</title>,<text>泡沫誰能獨久存。桑田幾變未須論。天涯渺渺懷無盡。唯有相知酒一尊。瞢騰醉眼海茫茫。身在無何廣漠鄕。東極西涯非所問。男兒蹤跡本無方。</text>
<title>勸示長鬐學者</title>,<text>更化方勤聖主憂。丁寧綸綍降南州。諸生拜讀須相飭。小學功夫日講修。</text>
<title>勸示迎日學者</title>,<text>千古彝倫久晦蕪。天敎小學指迷途。諸生愼莫虧功力。講習修行願日俱。</text>
<title>勸示興海學徒</title>,<text>倫明身敬規模備。人道當爲豈外求。煩語諸生須勉力。躬行講習日兼修。</text>
<title>勸示淸河學者</title>,<text>爲邑雖嫌十室殘。黌庠禮敎頗堪觀。須將小學加功力。希聖希賢未是難。</text>
<title>勸示盈德學者</title>,<text>橫金建節誤恩榮。未有涓埃報聖明。敦化厚倫今所急。唯將小學勸諸生。</text>
<title>勸示寧海學者</title>,<text>感激君恩已白頭。濟時才拙報無由。欲將小學裨新化。煩語諸生細講求。</text>
<title>勸示眞寶學者</title>,<text>夫子祠堂肅且嚴。諸生揖讓儼觀瞻。遐方最喜文風振。小學功夫願更添。</text>
<title>過泣嶺。次蒼水院壁韻。</title>,<text>無怪何須更破之。悠悠浮世孰眞知。古今多少回車者。荒嶺人纔說短碑。諺稱使賓過此嶺者不利。前後爲監司者。盡避而不過。迂道之他。孫相公舜孝爲監司。始過之。改此嶺爲破怪嶺。立石記詩。後亦無過者故及。</text>
<title>勸示靑松學者</title>,<text>旌鉞徒勞七十州。絲毫未副聖君憂。唯將小學裨治敎。秪恐諸生忽講求。</text>
<title>勸示禮安學者</title>,<text>宣化觀風我豈人。慙將顏面對南民。唯將小學扶彝敎。爲勸諸生勉日新。</text>
<title>勸安東學者</title>,<text>程朱之敎到吾東。數百年來罕躡蹤。天意故令開聖主。海隅無不被文風。南州本號英豪藪。北學誰爲性理宗。珍重諸生除舊習。須從小學着新功。</text>
<title>勸示奉化學者</title>,<text>彝倫禮敎久矇聾。絃誦猶聞校舍中。小學一書如更講。何難薄俗返淳風。</text>
<title>次李牧使賢輔軒壁歸去來圖韻</title>,<text>彭澤高風颯座隅。千秋意契未能無。他年報了君恩後。壁上何妨續作圖。溪轉山回抱四隅。桃源方信有非無。應嫌俗客來相訪。漏洩人間上畫圖。湓水寒聲撼座隅。功名一念頓能無。吾今擬草歸來賦。莫道君先畫作圖。</text>
<title>勸示榮川學者</title>,<text>憶忝銀臺掌演綸。耳邊天語尙如新。丁寧爲向諸生道。小學功夫日檢身。</text>
<title>勸示豐基學者</title>,<text>聖旨丁寧導化方。壁間綸綍煥天章。諸生拜覿寧無感。日用修行莫暫忘。</text>
<title>勸示醴泉學者</title>,<text>南來無術澤吾民。只有微誠在厚倫。小學一書眞準則。願言修進日加新。</text>
<title>勸示龍宮學者</title>,<text>七十南州已遍巡。常將小學勸人人。誠能各盡修行力。風化何憂不到淳。</text>
<title>勸示聞慶學者</title>,<text>墻壁修完廟宇嚴。滿齋絃誦異前瞻。深欣武邑更張政。小學新功願更添。</text>
<title>勸示咸昌學者</title>,<text>俗學紛紛摠誤人。鬪多誇艶竟非眞。一編只有程朱脈。須把功夫日日新。</text>
<title>勸示尙州學者</title>,<text>小學書眞萬世師。程朱一脈在於斯。諸生勉盡修行力。共作醇儒輔聖時。</text>
<title>勸示金山學者</title>,<text>白首耽看小學書。昔年深悔費居諸。修行此外無餘法。須向閑齋日卷舒。</text>
<title>勸示開寧學者</title>,<text>發軔須先擇向方。通衢榛逕判毫芒。諸生早辨迷途失。小學功夫莫暫忘。</text>
<title>勸示善山學者</title>,<text>治化曾經佔畢公。只今忠厚有遺風。願添濂洛淵源敎。庠塾先嚴小學功。</text>
<title>勸示比安學者</title>,<text>膠庠設敎更無他。賢聖千言意不多。小學功夫休間斷。要須切琢又磋磨。</text>
<title>勸示軍威學者</title>,<text>古道消亡敎不明。士迷趨向似冥行。須將小學爲門戶。修進功夫更着誠。</text>
<title>勸示義城學者</title>,<text>正路斜岐辨易差。紛紛記誦與詞華。要須佩服程朱訓。小學功夫日切磋。</text>
<title>勸示義興學者</title>,<text>聖朝興敎尙程朱。黌序須先正向趨。小學功夫宜共勉。休將舊習滯邪途。</text>
<title>勸示新寧學者</title>,<text>驅馳半載鬢成銀。顧乏絲毫惠到民。但願人人勤小學。一方風化自煕淳。</text>
<title>勸示河陽學者</title>,<text>擁節叨榮面發慙。承流重寄我能堪。如將小學人人勉。風化何難繼二南。</text>
<title>勸示永川學者</title>,<text>懇惻天音耳尙盈。壁間綸綍更丁寧。諸生勉奉君王意。小學全篇日講明。</text>
<title>勸示慶州學者</title>,<text>冉冉流年似擲梭。修名不立老如何。諸生早悟迷途失。小學新功日琢磨。</text>
<title>題泰和樓</title>,<text>百日驅馳半日閑。紛紛牒訴又追攀。吾今暫作江山主。日注飛鴻滅沒間。與表敬差憑，黃點馬士祐。登泰和。投牒訴者攀呼不已。故戲及。</text>
<title>泰和樓次表敬仲韻</title>,<text>萬頃澄澄價不貲。靑攢碧簇更輸奇。珠璣一唾寧容償。須促騷人百首詩。</text>
<title>勸示淸道學者</title>,<text>慨息民彝久晦沈。端緣俗學累人心。考亭當日編書意。願與諸生細講尋。</text>
<title>勸示密陽學者</title>,<text>章句文詞皆末耳。悠悠於道未容論。南州自古稱鄒魯。濂洛須探性理源。</text>
<title>勸示慶山學者</title>,<text>責重憂深力不勝。南來何以答黎烝。一編小學修行法。爲勸諸生日服膺。</text>
<title>勸示靈山學者</title>,<text>肅謁先師進後生。談論不覺語丁寧。彝倫日用修行事。須就文公小學明。</text>
<title>勸示仁同學者</title>,<text>治敎須明小學方。聖君留意復虞唐。諸生莫謂高難企。勉把遺編日確商。</text>
<title>勸示大丘學者</title>,<text>澄源培本自膠庠。小學須先定向方。煩語諸生勤講習。壁間綸綍煥天章。</text>
<title>示玄風學者</title>,<text>金先生學世推宗。濂洛餘風振海東。鄕邑親薰應有得。須將小學益硏窮。金先生宏弼。首倡性理之學。至今學者知所趨向。願學程朱。皆先生之力也。公。邑人也。</text>
<title>李子賀簡邀江亭甚苦。書答。</title>,<text>簿領叢中瞥一年。霜華滿鬢雪渾顚。洛江魚鳥休嗔怪。沙路明朝擬着鞭。</text>
<title>再到李子賀第戲題</title>,<text>菜圃荒涼蝶已藏。舊時粧點盡消亡。主人尙有矜持色。小砌寒梅欲吐香。丘壑滄洲任往來。扁舟明月小窓梅。皇華亦豈無心者。兩處風流盡品裁。</text>
<title>訪河處士龜年。河公有孝行。里有姜氏。有節行。故爲訪之。</title>,<text>孝節高風邈不攀。經過今日駐旌干。召南已遠棠陰薄。願借餘輝化俗頑。</text>
<title>勸示草溪學者</title>,<text>聖朝文敎洽遐陲。絃誦人人樂進修。親切功夫唯小學。須從此裏細尋求。</text>
<title>訪盧處士㻶。盧公有高行。不求聞達。少與金先生宏弼同遊學。</title>,<text>人間軒冕自殊途。顏巷窮居味道腴。眼底牢籠閑宇宙。胸中蘊蓄一唐虞。學追濂洛淵源正。行篤曾萊踐履俱。爲訪林丘應有意。欲將高範表南隅。</text>
<title>雙溪寺仲暹師。來索雙溪八詠。謾書與。</title>,<text>聞說雙溪寺。孤雲舊所遊。幾曾馳夢想。竟未訪眞區。咫尺遙千里。頭顱颯九秋。煙霞非我分。矯首意悠悠。</text>
<title>次善卜鄭恭韻</title>,<text>原隰馳驅已一期。天涯魂夢到家稀。行藏不用君平卜。只有丹心效聖時。</text>
<title>醉贈濟州文牧使繼昌。文君曾爲咸鏡評事。</title>,<text>南溟北塞跡能窮。男子功名一笑中。刺刺閨門何似者。從來鵬鷃迥難同。</text>
<title>守歲奉化</title>,<text>天涯餞殘歲。一盞强須斟。未作還家夢。難堪戀主心。曉霜添短鬢。春事入孤吟。客意終無賴。東風故拂衾。</text>
<title>重過泣嶺</title>,<text>觸眼誰非實。無心辨僞眞。區區爭怪否。盡是怪中人。地豈爲人怪。人心怪自生。群迷難與解。一笑向山靈。眞誠天照鑑。正直鬼扶持。有怪還無怪。何須更辨之。</text>
<title>醉題左兵營軒壁</title>,<text>三度軒中把酒杯。天涯羈客幾時回。春風拂檻纖歌起。狂興無端又被催。</text>
<title>登御風臺。臺在蔚山海邊。南則崔孤雲海雲臺。北則李牧隱觀魚臺。景勝相甲乙。古今遊賞者多矣。迨無名稱。豈非一大欠事。因名之曰御風臺。非敢自擬於牧老崔仙也。聊寄意耳。</title>,<text>隱約三山在眼前。鸞簫髣髴下雲邊。泠然欲御長風去。脫屣人間萬事捐。</text>
<title>書泰和樓船</title>,<text>江水溶溶雨半收。東風扶上木蘭舟。纖歌一曲縈雲響。驚起鴛鴦掠遠洲。</text>
<title>機張觀梅</title>,<text>嶺外思歸夢。天涯久客人。臨階一枝雪。忽報海邊春。</text>
<title>有僧靈機者。持詩軸請詩。漫書與之。</title>,<text>襞積塵愁滿鬢霜。跳丸日月苦奔忙。煙霞痼疾終難砭。鍾鼎虛名久已忘。北闕夢魂雲渺渺。南荒蹤跡海茫茫。山僧不用來相問。禽閉樊籠馬困韁。</text>
<title>與李節度泓，朴正郞佺，朴進士衡。登海雲臺。醉書。</title>,<text>長風捲空纖翳盡。天海相涵爲一色。置我太虛寥廓中。茫茫不得窮際極。嘈嘈歌管嬰孩呱。百隊紅粧渺蟣蝨。倚天大號提劍舞。回首靑丘若蟻垤。欲掣六鼇拉其足。翻動三山駭仙窟。不然直跨大鵬背。下視蚊蜹起復滅。</text>
<title>次梁山澄心軒韻</title>,<text>鉤簾河漢近人流。爽氣常留九月秋。半夜魂淸不成夢。憑欄獨詠反牢愁。冉冉年光逐水流。頭顱不覺颯成秋。南來勝地知多少。不遣皇華暫解愁。</text>
<title>題嶺南樓望湖堂</title>,<text>江山嗔我久逋詩。粧點春容更作奇。眼底風煙收不得。悄然無語立移時。皎月窺窓色。寒江送枕聲。孤軒一夜夢。不耐客中情。</text>
<title>舟下可興倉</title>,<text>東風吹遍杜蘅洲。波暖春江慢慢流。醉擊蘭橈吟未已。杏花村下故停舟。</text>
<title>彈琴臺</title>,<text>于勒仙人何處遊。臺荒月落水空流。唯餘玄鶴琴中曲。傳與人間萬萬秋。</text>
<title>落月灘</title>,<text>灘中明月落已久。臺上仙人何處有。仙人一去不復回。明月尙照尊中酒。</text>
<title>題聞慶軒壁</title>,<text>北望漸覺長安近。宵夢頻馳赤陛傍。嶺外小臣無寸效。二年贏得鬢吹霜。</text>
<title>題聞慶臨淸堂</title>,<text>雲生陳子嶂。草滿謝公池。倦客憑闌久。蕭然欲賦詩。</text>
<title>題李子賀江亭窓面</title>,<text>高人長嘯倚窓欞。砌下江流萬古聲。不管乾坤窮變態。一番風雨一番晴。</text>
<title>簡答李子賀</title>,<text>南紀山川歲一周。依依難禁別離愁。洛江最愛閑漁艇。好在優游春復秋。炎海經年裘已弊。幽燕萬里渺征鞍。此身南北空成老。何日湖山放意閑。</text>
<title>訪海印寺。僧徒多持紙乞詩。醉中輒漫書與之。</title>,<text>倻山主人眼紺碧。山中幾年掛飛錫。客至迎門笑不言。倻山蒼蒼倻水綠。山僧知我我知僧。默坐相看話不應。巖畔春花開灼灼。潭心夜月照澄澄。暫逃簿領叢中苦。來訪紅流洞裏天。造物似嫌閑一刻。更敎山衲乞詩篇。禪窓暫借支頤睡。覺後忘吾正嗒然。何處老僧來索句。我無言說亦無緣。白首皇華使。厖眉雲水僧。相逢海印寺。共上碧峯層。</text>
<title>海印寺讀書。儒生朴紹，文濬等求贈語。書贈。山西有木谷村。金先生宏弼卜築修學于此。</title>,<text>諸生叩我無他語。末谷村纔十里間。聞有金公棲築處。倻山應是武夷山。</text>
<title>鳳飛潭 世傳有妓鳳飛者。醉墮潭而死。因名。</title>,<text>春風潭上共傳巵。爲想佳人玉碎時。寂寞香魂何處去。定應追逐洛江妃。</text>
<title>與弸中，月江飮。令善吹草笒者。吹以洧酒。弸中等聽之。不覺驚歎。弸中卽製絶句。余亦次之。吹茄者適吹觀音讚</title>,<text>妙音元不在膚皮。三昧機關謝竹絲。聽得觀音天上曲。人間鄭衛摠繁枝。</text>
<title>六言絶句。侑弸中等酒。</title>,<text>莫道尊卑客主。此身南北東西。聚散悲歡一夢。願君長醉沈迷。</text>
<title>藏頭體贈弸中等</title>,<text>人間一別難重會。夜悠悠無盡愁。隨片雲萬里征。逐東南天際浮。今揚舲再相訪。信今生緣未休。道從玆不礙阻。願歲歲逢良儔。</text>
<title>奉呈合浦節度使</title>,<text>周室曾勞六月征。南邊烽火報安平。轅門劍戟渾生綠。油幕笙歌正沸聲。峴首談論何幸聽。習池杯酒幾陪傾。秋來更擬蓮亭會。想得銀蟾滿意明。</text>
<title>次李擇之所作宜寧聚遠樓韻</title>,<text>南州紫氣認靑牛。戲墨新題在一樓。百里湖山增變態。幾時談笑共淹留。天涯明月年年好。海上閑雲日日浮。不用虛名添白髮。欲從關尹訪丹丘。</text>
<title>書日本人犬吠圖</title>,<text>大明初出赫當空。炤遍光輝四海同。堪笑蜀中群狗吠。只緣風土喜陰雺。百越窮冬暖若春。黃茅瘴氣每蒸薰。千年一下霏霏雪。無怪狂奔吠犬群。</text>
<title>採蓮曲</title>,<text>芳洲日暮採蓮女。隔水遙唱採蓮曲。曲終不怕傍人聽。只恐驚散鴛鴦浴。</text>
<title>嶺南樓阻雨。留數日。</title>,<text>三日淫霖漲一江。天涯孤客獨憑窓。百年懷抱身將老。四海聲名志已降。上岸鳧鷖愁竝立。定昏鍾鼓濕猶撞。宦情漸薄湖山媚。澆洗羈腸酒幾缸。</text>
<title>次申止叔韻</title>,<text>江樓終日浪浪雨。卷盡重簾客倚闌。撚斷吟髭猶未已。誰知一字也難安。</text>
<title>奉呈止叔</title>,<text>樓前江水去悠悠。樓上佳人勸客留。欲斷離懷還不得。雨聲歌吹摠生愁。</text>
<title>次止叔韻</title>,<text>離愁已向此時多。更唱佳人怨別歌。誰和箕城船上韻。浿江應接洛江波。</text>
<title>風詠樓。次弸中韻。</title>,<text>樓上笙歌雜雨聲。一杯相勸故人情。應須踏月扶殘醉。莫道明朝便戒行。從今早結歲寒盟。和璞寧須但在荊。萬里猶將肝膽照。一尊談笑若爲情。</text>
<title>忠州宴席。走次弸中韻。</title>,<text>檀羅疆界接槐安。誰是南柯太守官。堪笑浮生眞大夢。憑君莫惜一場歡。</text>
<title>舟到興原站。別申止叔。</title>,<text>移却孤舟近水湄。一燈明滅夜何其。千杯別酒方成醉。長笛誰敎盡意吹。風雨欻霍起毫端。欹半烏紗醉暈顏。豪興盡籠他宇宙。斯人宜着此江山。紅塵幾困百年內。白鳥雙飛千頃間。目極方壺何處是。欲隨鸞駕往來閑。</text>
<title>龍湫別席。醉贈諸君。</title>,<text>去歲從君共討幽。鷄林黃葉弔荒丘。凄涼玉笛三更夜。晶浻銀河九月秋。推倒詩鋒思不盡。憑陵酒陣興難收。酸辛別恨兒曹事。且作今朝爛熳遊。右贈金敬叔狂遊兩載嶠南州。挽酒牽花到處留。助嶺寒香秋泛斝。洛江明月夜橫舟。風流跌宕吾無敵。談笑崢嶸子罕儔。遽把歡娛成慘別。臨岐難禁意悠悠。右贈李淸叔</text>
<title>八助嶺 俗稱度此嶺者。必有災厄。懼不敢過。</title>,<text>天地無心覆載功。山川流峙古今同。誰將怪語驚聾瞽。末俗無由返朴風。</text>
<title>嶺南樓醉席上。走次弸中韻。</title>,<text>紅錦筵中發棹歌。天香飄袖舞婆娑。莫嫌日落西山暝。且待氷輪湧碧波。樓外千重萬疊山。都將暮景點容顏。須知醉裏揮毫處。描寫眞形半幅間。</text>
<title>簡寄昌原申府使</title>,<text>新豐草莽別離杯。懷抱依依不禁裁。憶得四佳閑話句。麤豪雖甚意堪摧。別我于新豐馹西。以俚謔相戲。故及。割鷄棲棘屈高才。從此殘邊母抱孩。京洛交遊休恨別。千扑社飮笑如雷。</text>
<title>送別日本僧弸中等</title>,<text>縹緲雲帆向日東。海天無際起悲風。千年曲裏無鍾子。三笑溪邊憶遠公。酒爲排愁偏取醉。詩因恨別覺難工。他時最是相思處。月白中秋夜枕空。曾與師賞中秋月海外知音更幾人。客中懷抱淚沾巾。明年八月天河上。須泛仙槎再問津。愛君標格出塵埃。幾度相傾月下杯。一夜西風動歸興。天涯離思杳難裁。雁叫長空水國秋。天涯離別迥添愁。憑君莫唱陽關曲。淚染靑衫不禁收。聚散悠悠夢不眞。幾回揮淚海天濱。扁舟萬里一歸去。便作今生永別人。</text>
<title>寄尹山陰中平</title>,<text>昔在京華日。君催贈別詩。來爲洞天主。每赴羨門期。脫落人間累。沖冥物外思。深嫌塵俗語。恐被北山移。縹緲山陰伯。端應地上仙。穿雲秋蠟屐。泛月夜橫舡。久落槐邊夢。難尋壺裏天。刀圭須借一。世路半霜顚。子占閑中趣。吾今底事忙。行藏元有分。躁靜若無常。百里地相望。三秋夜自長。殷勤寄消息。故意正難忘。</text>
<title>簡呈合浦戎幕</title>,<text>竹亭明月去年秋。金橘杯深飮不休。今歲重來秋欲盡。敗荷叢裏更賡酬。我是山公舊葛强。習家池畔幾傾觴。接離倒着扶歸處。拍手兒童笑醉狂。</text>
<title>次金海北池小亭韻</title>,<text>淨綠秋光動。空明夜氣涵。一池風月興。賴有酒能堪。</text>
<title>燕子樓小酌</title>,<text>去歲玆樓把酒杯。倦遊今日又重來。此身正似樓前燕。長得年年一度回。</text>
<title>次熊川</title>,<text>海月凄涼照酒筵。眼窮南徼思悠然。靈槎有客能通漢。長劍何人更倚天。萬里風煙關嶺外。三更刀斗戍城邊。平生未學安民略。醉後聊乘浦口船。</text>
<title>次海雲臺韻</title>,<text>千仞臺邊萬里風。日輪飛上海波紅。三洲十島知何處。都在遊人指顧中。天花樹樹照衣明。海靜陽侯伏不驚。千載仙遊吾欲訪。雲間髣髴聽簫聲。</text>
<title>次義興軒韻</title>,<text>地僻少塵事。幽軒味自淸。菊黃霜後艶。苔綠雨餘生。倚砌蕭森色。穿林格磔聲。一官堪吏隱。役役更須名。</text>
<title>到安東寄公彥</title>,<text>每憶西淸禁直秋。不堪雲樹思悠悠。相逢未洽數宵話。又起天涯傷別愁。</text>
<title>寄公耳</title>,<text>萬事悲歡似夢驚。隔年懷抱一燈明。數杯彈拂離筵淚。不是人間兒女情。</text>
<title>次映湖樓韻</title>,<text>湖山歲晩客懷多。牽挽登樓興轉加。落日鳴鍾何處寺。淡煙疏柳幾人家。歌催郢雪飄餘曲。笛弄江梅落後花。醉倚欄干頻送目。小船漁火繫枯楂。</text>
<title>別蘇約而</title>,<text>南來遇子共淸遊。無處江山不討幽。細酌燈前論萬古。狂歌月下散千愁。黃雲慘淡邊城暮。玉笛凄涼故國秋。懷抱幾番相吐瀉。今朝別恨兩悠悠。</text>
<title>次新寧小軒韻</title>,<text>小檻玲瓏響小溪。映巖脩竹翠高低。客來盡日忘歸去。山月破昏幽鳥啼。</text>
<title>次淸州東軒韻</title>,<text>年年客裏度韶光。今歲南州花又芳。千里征驂愁地角。三更明月照天央。詩鋒正與談鋒敵。春興還隨酒興長。莫把笙歌喧坐上。一生成癖只文章。</text>
<title>鐵城。夜坐聽雨。</title>,<text>海氣連宵暗一城。天涯孤客睡難成。滿庭桃李三更雨。閱世悲歡萬古情。秪欲乘桴從魯叟。寧將逐臭辯莊生。可憐裹革平生志。矍鑠翁眞死浪名。城枕極東大海</text>
<title>題巨濟縣軒</title>,<text>天畔來遊海上城。滄波無限客中情。荒雲落日愁炎瘴。喬木鳴鴉認古營。縱有春風留不得。唯將尊酒醉頻傾。玉京渺渺身千里。歸思難堪白髮生。</text>
<title>次矗石樓韻</title>,<text>金門側跡笑區區。十載虛名負此樓。滿壁詩留今古興。憑闌目盡北南流。蘭檣桂棹懷空渺。羅襪香塵夢已浮。半夜何人橫玉笛。春風一曲弄涼州。</text>
<title>星州道中</title>,<text>堤柳靑靑十里橫。夭桃嬌杏滿村明。風光逐馬來南土。詩興牽人入古城。功業謬悠枕中夢。年華容易鬢邊莖。紅旗黃紙吾何有。且取杯尊盡日傾。</text>
<title>在晉州。邀同年金河東浻子通。不至。簡寄。</title>,<text>擬待君來泛畫船。倚樓終日眼南穿。雲邊不下鳧雙舃。檻外空看水一天。明月玉簫聲斷續。長風桂楫夢牽連。故人堪怨不相訪。唯把羈愁與酒傳。</text>
<title>題昌原宣化樓</title>,<text>碧虛樓北更高樓。春日登臨是海陬。有約靑山供客興。多情明月照鄕愁。殊方自格虞階舞。遠略誰勤漢將籌。往事悠悠付杯酒。邊城今見臥兜鍪。昌原。卽元世祖設征東行省處。</text>
<title>次兵營新閣韻</title>,<text>羊公服敵只慈仁。論將平時此是眞。百戰奇功寧得策。六韜長算自如神。投壺拔石轅門靜。森戟凝香燕寢新。爲問元戎行樂處。燕樓誰是可憐人。</text>
<title>次成同年壽男韻</title>,<text>領略煙花嶺外春。經時不踏上京塵。百篇詩句發豪興。四海兄弟逢故人。談麈屢揮懷不盡。酒籌無算令愈新。只爲邊城動戎馬。醉狂聊復髮衝巾。</text>
<title>次黃澗縣駕鶴樓韻</title>,<text>客路愁千里。黃溪且少留。錦屛春繞嶂。淸筑夜鳴流。丹碧臨空迥。星河近上頭。何須駕眞鶴。卽此是仙遊。</text>
<title>金海懷古</title>,<text>千古伽倻國。興亡事可憑。雲閑婆塔古。春老首王陵。海燕來何早。山花問不應。秪今聞舊曲。凄切客愁增。</text>
<title>次姜漢宗予韻</title>,<text>客醉臥明月。三更夢自寒。風輕簾半捲。人散燭猶殘。世事何時了。生涯到處安。只愁春易暮。衰謝入朱顏。</text>
<title>鎭海夜雨</title>,<text>客裏三更雨。蕭蕭到枕邊。燈殘猶曳燼。思苦祗難眠。海氣腥吹瘴。庭花落損姸。明朝須起早。惆悵惜春篇。</text>
<title>鎭海次四佳先生韻</title>,<text>僻邑人煙少。窮邊客罕來。樓喧戍鼓動。城暗瘴雲回。空碧天呑海。輕黃雨熟梅。羈愁兼遠興。應是兩相催。罕一作獨</text>
<title>泗川樓</title>,<text>古縣臨平野。孤城更枕山。耕春鞭觳觫。喧晝聽間關。雲闊天南盡。巒重地北環。可須王粲賦。塵網暫投閑。</text>
<title>次李應敎擇之韻</title>,<text>儒陋寧知變。平生苦信書。常懷愚抱展。不覺世情疏。得失看新局。行藏憶弊廬。未應須五斗。早晩命巾車。</text>
<title>柳生員順源子晉林亭 子晉置酒林亭。邀余及李擇之。談飮竟日。請名亭。取優哉游哉。聊以卒歲之義。名曰優哉亭。</title>,<text>塵世多榮辱。田園興最眞。羲皇北窓客。山澤列仙人。陳酒良朋萃。談農野老親。優哉復何事。聊送太平春。</text>
<title>途中</title>,<text>鷄鳴犬吠自成村。夾屋桃花柳映門。共道昇平無一事。春風到處武陵源。家家桃杏巧粧春。無限風光惱殺人。想得鳳城春更好。故園魂夢正頻頻。</text>
<title>次文義縣軒趙堯卿韻</title>,<text>高樓一上首重回。滿眼韶華客再來。堪笑風流趙御史。枉將詩句掛軒隈。縣有樓。殊有景致。趙君曾以御史到此。不題于樓而題軒壁。余年前。奉使過此。未暇次。今又至則春光正好。遂次其韻。</text>
<title>行到金山。太守文瑾士輝不在。將發。書留。</title>,<text>楊柳迎門竹倚軒。庭空吏散鳥相喧。主人何處歸來晩。客子蕭條坐到昏。千里尋君不見君。孤軒落日望停雲。多情綠竹知人意。相對欄邊到夜分。</text>
<title>惜別離</title>,<text>欲雨不雨春陰重。半開全開村杏明。山長水遠客歸去。一曲離歌那忍聽。</text>
<title>陜川梅月樓</title>,<text>落盡梅花客始來。攀枝竟日獨徘徊。多情賴有窓邊月。醒喚天涯一夢回。</text>
<title>戲詠矗石軒前小梅</title>,<text>檻外稚梅一兩枝。夜來和月要催詩。詩人已老渾無興。爲被渠牽睡自遲。伴吟東閣賴梅枝。懶客新裁兩首詩。自是楊州淸興動。莫嫌何遜較來遲。</text>
<title>姜高山漢林亭</title>,<text>頭留山色吟窓裏。鳴玉灘聲醉枕間。自有林皐娛歲月。更無魂夢到塵寰。亭在菁川上流。當石壁斗起處。頭留蒼翠。正在几案間。下有灘。瑽琤若碎玉聲。余爲名之曰鳴玉灘。</text>
<title>乘月泛菁川。醉製歌曲。令妓唱之。因綴其語。名曰淸江曲。</title>,<text>有客有客從何來。扁舟夜泛菁川月。蓬瀛咫尺腋生風。鳳吹鸞音聞怳惚。</text>
<title>次燕子樓圃隱先生韻 余來。適春暮。敬讀圃隱詩所謂梅花樹已落盡。悵然久之。爲次其韻。</title>,<text>燕子雙飛日幾回。江南行客逐春來。東風落盡梅花樹。唯見山茶帶雨開。梅花樹，江南行。皆圃隱詩中語。</text>
<title>盆城贈別</title>,<text>燕子樓前燕子飛。落花無數惹人衣。東風一種相離恨。腸斷春歸客又歸。</text>
<title>與李公輔，李魯翁。飮燕子樓上。</title>,<text>滿城風雨餞殘花。燕子樓中緩送歌。嶺外相逢俱是客。神京回首渺天涯。</text>
<title>登昌原宣化樓</title>,<text>過盡春風客不歸。落花飛絮點征衣。樓邊無限垂垂柳。誰把長絲絆日暉。</text>
<title>詠梅五絶</title>,<text>千紅萬紫競芬芳。脈脈臨溪照淡粧。縱有精神標格在。只嫌凡眼看尋常。洛陽花下萬車輪。盡是尋紅覓紫人。林下一枝疏更淡。方皐無眼孰知眞。疏疏淡淡自無塵。肯與夭桃巧妬春。色外不尋眞韻格。愛花猶未識花人。自昔看花只在花。不矜嬌艶卽繁華。若將容色分高下。誰辨風標韻格多。媟紫猥紅滿洛園。一枝幽獨立黃昏。傍人摠把尋常看。爲喚西湖已冷魂。</text>
<title>巴山閣後牧丹</title>,<text>花植在橫樓後砌。客至鮮看。一日簿書暇。偶步上樓。忽幽香襲鼻。顧見之則兩朶紅艶。眩燿人眼。時春暮。百花盡謝。濃葉蔽庭。忽見此花。喜而賦之。的皪紅葩照眼新。獨將幽艶殿殘春。天風不引奇香到。萎落終無賞識人。</text>
<title>魚永川得江子游。與余同在史局。旋以親老乞郡。治永川未久。遭外艱。余南來。爲入弔其廬。見廬側新構一堂巍然。扁曰寓愛。以爲節日奠祭之所。乃題兩絶。</title>,<text>空山宰樹兩經春。雨露增沾孝子巾。寓愛堂成風不止。蓼莪從此廢門人。堂下春萱露已晞。堂中猶掛一萊衣。空齋永抱終身慕。天地孤窮似我稀。子游。慈顏雖違。尙奉椿府之敬。余薄祐。早失怙恃。寓愛之作。寧似我慕齋之痛切乎。</text>
<title>登陜川梅月樓</title>,<text>月虧梅謝太無情。一夜愁聞玉笛聲。安得明春更來此。梅花淡淡月盈盈。更來一作重來</text>
<title>醉次前韻。示尹固城聘之。</title>,<text>百年人事只堪休。花柳筵中興不留。今日南來春自好。只將杯酒共君浮。</text>
<title>題龍岡縣壁</title>,<text>一軒端坐思悠悠。涼葉西風顫晩秋。宋玉有文傳九辯。季鷹無計泛扁舟。醉鄕擬欲從王績。塵世徒爲困少游。北海使君邀客否。不應投轄便遲留。方池淸澈靜涵秋。應似君侯化理優。觸石溪流常㶁㶁。狎人漚鳥任浮浮。武城今得絃歌偃。滁守誰同嘯詠脩。千里重來吾豈苟。好將詩酒共賡酬。</text>
<title>永柔途中</title>,<text>晩涼微雨作廉纖。歸路西風勢轉嚴。金氣遠橫平野迥。翠容新露亂山尖。周南留滯吾何事。漢北迢遙思更添。日暮海天低欲暗。百愁千恨摠來兼。</text>
<title>次察理使途中韻</title>,<text>日暮長途望更賖。野林惟見菊秋華。蕭條不復從前勝。星使風流乃若何。</text>
<title>大同館席上。見菊醉書。</title>,<text>重陽已過菊初開。千里相看把酒杯。莫怪醉狂驚滿坐。天涯節序漸頻催。</text>
<title>復次前韻</title>,<text>世間安得好懷開。今日須傾一百杯。從此分携千里遠。西風別恨可堪催。</text>
<title>寄咸從鄭使君</title>,<text>客程秋晩葉交飛。千里分携獨自歸。一望牙城何處是。滌樓杯酒夢依依。楊州狂客自風流。載酒尋花兩度遊。珍重使君多厚意。也能隨處慰深愁。</text>
<title>途中口占。奉呈獻之大年。</title>,<text>春雲黯黯日將昏。桑柘依依抱野村。逕曲前山迎馬立。林疏宿鳥畏人喧。據鞍千里身爲客。許國孤忠意自存。此去綸音期不負。要修辭命動中原。</text>
<title>因雨留平山。作戲語破寂。</title>,<text>屯雲如墨暗西東。飛雨朝來勢轉雄。一日淹留眞不偶。佳賓爲爾更從容。佳賓與屯。皆其名。</text>
<title>次遠接使開京懷古韻</title>,<text>盛衰興替古來同。堪恨當時業不終。新鼎十年開漢北。故宮離黍似周東。尙餘殘堞荒蕪外。空鎖寒煙寂寞中。今日經過增感慨。野花啼鳥自東風。</text>
<title>馬上睡困。戲同行。</title>,<text>不信高唐解誤人。錯將魂夢認爲眞。朝雲一去陽臺下。惆悵無因更得親。瞳瞳朝日上東岑。萬里巖涯破積陰。唯有別懷鎖不得。却隨朝日日還深。</text>
<title>紀行</title>,<text>黃海山川險。多應瘴癘鄕。雚蓬盈野外。豺虎立人傍。薏苡嫌須遠。杯觴勸不妨。興來因取醉。渾洗別離腸。客來傷行役。吟鞍髀肉消。五朝曾靡靡。千里更遙遙。畫角荒山曉。寒燈旅館宵。羈愁中內熱。賴有酒能澆。</text>
<title>途中卽事</title>,<text>南山無雪北山深。春與陽和似有心。卉木莫嫌遲速意。東風日夜破重陰。</text>
<title>題吹笛院樓</title>,<text>吹笛樓前吹月笛。據床三弄是桓伊。何人更起中宵恨。正是離腸欲斷時。</text>
<title>屛風巖</title>,<text>奇巖如削自天成。疊幅分明立翠屛。造化不應藏地祕。道傍指閱幾人行。</text>
<title>蔥秀山董內翰碑 山本名聰秀。董公遊而樂之。爲易聰爲蔥。因爲記。</title>,<text>螭首嵬峨傍路岐。行人指是董公碑。天墀北面辭龍衮。日域東來儼鳳儀。咳唾珠璣鐫石片。撝呵神鬼鎭山陂。當時一被光榮號。蔥秀千秋賴擅奇。</text>
<title>經黃州</title>,<text>十里平堤柳欲黃。黃州春色斷人腸。歸來想値春將暮。鶯老花飛更可傷。</text>
<title>過棘城。進退格。</title>,<text>麗季昏迷不自持。當時戎馬暗郊畿。腥膻醜氣初彌滿。猖獗孤軍竟滅夷。陰雨多聞冤鬼哭。殘城秪見斷煙微。于今四境忘征戰。蔽野桑麻處處宜。</text>
<title>平壤餞亭。歡飮夜回。</title>,<text>栽松亭下浿江東。賓主開筵樂不窮。環擁綺羅春浩蕩。迥吹歌管月朦朧。依依十里垂楊路。嫋嫋三更醉面風。餘興欲闌回夜騎。緩歌行舞入城中。</text>
<title>次百祥樓韻</title>,<text>山遶淸江江遶樓。樓前平靄晩全收。登臨白日危闌上。眺望靑春大野頭。潮勢遠來通渤海。鷗盟須狎泛蘭舟。當何更得招黃鶴。恣見三山與十洲。</text>
<title>暮登百祥樓</title>,<text>樓前一水抱城流。樓上閑雲起暮愁。千里情懷懸魏闕。萬家煙火似京州。春來野色還靑草。日落波光漾白鷗。倚遍欄干徒極目。東風吹盡杜蘅洲。</text>
<title>馬上睡餘口占</title>,<text>征鞍睡團廢吟詩。千里江山了不知。競秀爭流眞浪說。東還那免虎頭癡。</text>
<title>寧邊鎭城</title>,<text>高城屹屹鎭邊隈。表裏山河勢壯哉。萬里居衝威遠邇。百年奠枕賴懷來。從玆戎幕無刀斗。在處歌筵醉酒杯。地險重關何足說。須知聖化大無陔。</text>
<title>定州途中</title>,<text>雪消平野水渾流。馹騎衝泥困不休。天際亂山靑不盡。路邊芳草綠初抽。千家鷄犬都成暮。萬里風煙管人愁。西望定州知不遠。林間隱隱映層樓。</text>
<title>奉次使相淸川江上口號韻</title>,<text>日暖沙明水自流。眠鳧兩兩立江頭。離筵一酌便歸去。回首滄波可少留。</text>
<title>次寧邊途中韻</title>,<text>層城遙指眼猶賖。信馬行吟到日斜。堪悵西來春尙早。滿林桃杏未開花。</text>
<title>次見鵝浮江韻</title>,<text>春江得意泛成群。驚起飛鳴掠白雲。山陰籠去誠何事。可笑當時王右軍。</text>
<title>次獻之定州宴飮韻</title>,<text>笑談都屬酒杯中。已覺更籌轉夜銅。心事相期元不俗。詩聯入律摠能同。尊前踏舞新迎月。軒外張帿正飽風。興至會須留一醉。爲歡恰及未成翁。</text>
<title>次使相紀寧邊城韻</title>,<text>關城一望靄雲煙。四際平蕪見野田。太守慰賓張宴幕。佳姬勸酒轉歌咽。春容暮景添供興。水氣山光遞入筵。雁塞西來塵自息。狼居北遠箭誰傳。邊人盡道昇平樂。採訪須煩使者編。</text>
<title>林畔途中値雨</title>,<text>春陰仍作雨。似欲濕征鞍。遠勢來前岫。先聲咽後灘。凄迷侵薄暮。暗淡赴輕寒。客裏愁渾重。情懷遂不寬。</text>
<title>次使相林畔途中韻 二首</title>,<text>挾寒春意似遲遲。二月頑氷尙水湄。積日長途勞望眼。感時行客蹙愁眉。身隨遠節迎華使。心逐飛雲送洛師。遙想故園春更早。倚門楊柳綠應垂。西州春信未應遲。穩者吟鞭訪水湄。隔岸野桃初試臉。映橋官柳欲舒眉。及時成服難追點。覓句書紳擬效師。不奈征途偏感物。東風催雨更垂垂。</text>
<title>與李秀才星元。昔遊泮宮。後不見五六載。今邂逅於良策館中。相對夜話。李君作一絶。余爲次之。</title>,<text>天涯一見眼應靑。別久今猶識久聲。春夜相持數杯酒。却論芹泮昔同行。</text>
<title>次大年途中口占韻</title>,<text>不貪詩律倒何陰。驛路昏昏睡每沈。杯酒定能詩遣興。泉林秪欲作知心。春明遠谷花成錦。月映長空水躍金。爲客逢春看月色。正須陶寫洗煩襟。</text>
<title>衝雨行至古津。江水漲。艱難得渡。</title>,<text>初來節候猶嫌早。今日東還綠滿原。客久春深驚物變。路長人困覺神昏。園花待主應催發。寒雨翻江莫謾喧。跋涉艱危非所恤。五雲回首望天門。</text>
<title>紀行</title>,<text>客路漫漫遠不窮。過山度嶺幾千重。江臨鴨綠知天塹。館到雲興怕雨濛。丘垤巉巖多亂石。村墟蕪沒盡枯蓬。衝泥去馬行猶健。日暮吟鞭更指東。</text>
<title>定州迎詔勑</title>,<text>蔽門楊柳正搖春。簫鼓迎回上國賓。鳳詔來從天北極。鴻恩覃及海東濱。軍民蹈舞觀瞻盛。州府奔趨禮數新。莫訝皇家隆眷至。三韓自古重彝倫。</text>
<title>途中有感</title>,<text>催花春雨數宵來。艶杏妖桃次第開。隔樹稚鸎朝正弄。傍簷新燕社應回。行藏不用煩詹尹。榮憔都將付大塊。觀物自觀皆亦得。吾今得失已心灰。</text>
<title>邊城紀所見</title>,<text>地勢西來便不同。平蕪彌野雜枯蓬。時時瘴海騰鯨浪。處處殘山列蟻封。惰俗不勤耕稼業。悍心常喜戰爭功。殊方事事堪驚月。只有詩篇慰我胸。</text>
<title>鳳山途中</title>,<text>花開時節雨頻來。客路東風不動埃。千里綠迷煙欲合。萬山紅映錦成堆。身隨馹騎騰驤去。眼見春光爛熳催。想得箕城明日到。碧樓簫管醉傳杯。</text>
<title>天使宿寶山。將至安城。黃海監司預設帳幕於蔥秀山下川邊。與伴送使苦邀入。竟不許而過。曺黃兩君。作詩譏之。余亦繼焉。</title>,<text>沿回一水傍巖流。俯見群魚樂自由。晴日冷涵雲影動。靜宵淸浸月光留。後儒陳腐生今晩。前輩風流想昔遊。不許雍容川上在。皇華爭得貶尼丘。</text>
<title>敬次徐侍讀過雲興館韻 天使至鴨綠。臨別出示。</title>,<text>不屑東來費兔髥。儀容只許聳觀瞻。天庭雙節空勞下。鰈域群山謾擁尖。勝日尊開文擧坐。暮春花舞謫仙簷。悤悤竟向江頭別。驪唱催程肯少淹。</text>
<title>鴨綠舟中。醉次使相韻。</title>,<text>送迎千里已春深。別後歸舟泛水心。車騎喧闐傾邑里。笙歌寥亮列江潯。風流倘有東山興。憔悴何須楚澤吟。今日酒杯宜盡醉。人間安得屢開襟。</text>
<title>次使相聚勝亭夜宴韻</title>,<text>沈沈良夜動輕寒。銀燭銷殘興正闌。深醉定知成酒渴。解酲須待試龍團。繁音亂聒笙歌席。新味初陳苜蓿盤。記取玆遊眞爛熳。塞垣春色已重觀。</text>
<title>泛舟淸川江。歡飮。</title>,<text>畫船簫鼓擊蘭橈。水闊沙明望正遙。汀草多情渾綠遠。岸花無數欲紅燒。波涵日影搖侵席。風送歌聲迥徹霄。隱映三洲看漸暮。碧雲春樹思迢迢。</text>
<title>聚勝亭夜宴。進退格。</title>,<text>塞城亭館亂鶯花。綺席芳樽夜擁歌。華燭照庭明玉萼。鴉鬟滿坐列金釵。男兒萬里重爲客。行樂三春莫浪過。人事推遷元不定。明朝歸去又天涯。</text>
<title>次使相淸川江舟中韻</title>,<text>春江極目靄芳洲。閑日蘭舟客泛遊。雲外飛聲吹玉笛。坐中酣興倒金甌。莫思人事如毛集。須惜年光共水流。漚鳥忘機應笑我。滄波回首重淹留。</text>
<title>次節度使百祥樓韻</title>,<text>江樓詩思動淸新。落日滄洲詠採蘋。何處一聲吹鐵笛。小船知有釣魚人。將軍談笑北門安。春日旌旗自塞還。花擁高樓開錦席。却將杯酒慰吾艱。</text>
<title>途中卽事</title>,<text>天涯遊子惜年華。千里思歸未到家。一路東風春不管。野桃無主自開花。</text>
<title>過永柔縣</title>,<text>千村煙火自庬淳。來麥桑麻處處新。楊柳似藏陶令宅。桃花疑繞武陵春。登皐我欲舒長嘯。尋路誰能訪隱民。驅逐本非緣五斗。田園無計作閑人。</text>
<title>咸從東軒。醉飮有感。</title>,<text>花落春歸可奈何。一軒風雨擁笙歌。天涯遠客翻成感。忙裏韶光又送過。</text>
<title>次使相咸從縣樓韻</title>,<text>紅繞層階綠繞堤。一樓登眺蹋雲梯。尊前白雪歌春暮。簾外靑山聽鳥啼。老去功名心轉懶。醉來風月興難低。明朝便踏東歸路。回首塵埃逐馬蹄。千里征鞍過盡春。海城弭節又天濱。登樓懷土情雖遠。擁篲迎朋意竟親。一邑謳歌歸召杜。幾村婚嫁樂朱陳。殷勤我欲留題詠。慙愧荒詞尙帶塵。</text>
<title>獻之常作紀行詩。未嘗少輟。到黃州。作傷別一絶。遂不復作。余書其卷末以戲之。</title>,<text>錦囊千首謾啁啾。風月江山摠入收。絶筆最知心苦處。一篇渾爲別離愁。</text>
<title>七夕詠牛女</title>,<text>飛飛靈鵲集河橋。天上佳期只此宵。懷思詎能千語盡。離愁摠爲一年遙。花容寂寞啼朱淚。雲鬢低回捻玉簫。不獨仙官堪怨恨。人間亦自有魂銷。鵲散烏飛事已休。一宵歡會一年愁。淚傾銀漢秋波闊。腸斷瓊樓夜色幽。錦帳有心邀素月。翠簾無意上金鉤。只應萬劫空成怨。南北迢迢不自由。</text>
<title>至公州。簡謝洪牧曺先生。</title>,<text>天安館裏共銜杯。急管繁絃醉裏催。不覺夜深狂興發。明朝馹騎倒扶來。</text>
<title>錦江暮泛</title>,<text>錦江波碧動高秋。落日殘雲惹起愁。飛去白鷗何處宿。歸來牧叟爭喚舟。芳洲十里渺煙樹。長笛數聲悲畫樓。遊客此時空感慨。一杯相屬更中流。白。一作沙。何處宿。一作應宿渚。爭喚舟。一作競招舟。次韻 申使相用漑江涵雲影漾淸秋。蘆白楓丹動客愁。滿地山川含暮景。下汀鷗鷺避歸舟。風煙撲眼難收興。簫鼓催人更上樓。大醉揮鞭登遠道。任他漁叟占澄流。</text>
<title>早發恩津</title>,<text>漸看初日晃東邊。列岫微茫際遠天。宿靄未收渾似海。棲禽欲起屢驚眠。誰家搗月鳴寒杵。詞客臨風憶古篇。過盡千山更萬水。征途南指尙綿綿。</text>
<title>次快心亭尹商老韻 亭廢已久。至尹府尹璋重構。</title>,<text>構亭須用避塵隈。故就城南數里開。不問廢興隨世異。且看峯巘入雲堆。淸流可愛秋容淨。酣興還成日暮回。一斗百篇吾豈敢。令人却憶謫仙才。</text>
<title>次梅月亭韻</title>,<text>數枝和月更淸新。肯把心期向俗人。玉質氷姿自標格。暗香疏影愈精神。梁園夜飮來群士。洛邑春遊輾萬輪。唯我與兄俱淡泊。一杯相對卽情親。次韻 申使相用漑玉蘂金波共鬪新。淸光淡態摠宜人。廣寒天上娑婆影。姑射山中婥妁神。雪後老蟾氷徹骨。風來舞鶴翅如輪。羅浮自古眞仙界。倘許師雄一夜親。</text>
<title>寄崔通判而浩</title>,<text>逢君卽別又西東。世事難堪惆悵中。只有夢魂長繚繞。分明昨夜又相從。</text>
<title>次錦江舡上板韻</title>,<text>資談詩作祟。驅恨酒爲軍。醉擊橫江楫。看余氣似雲。暮氣秋光戰一江。碧波涵影射篷窓。遙空霽色看平遠。近郭鍾聲聽擊撞。待月綠杯聊泛菊。凌風小舸不須杠。衮衮山川來入興。客遊能費幾千缸。</text>
<title>次公州聚遠樓韻</title>,<text>艱難得見中興年。菲薄慙隨一代賢。萬事只看醒醉夢。何人苦問古今天。紅榴夜擘盤中果。香稻秋平郭外田。自是太平眞有象。吾濟不樂復何焉。</text>
<title>重次錦江舡上韻</title>,<text>又泛樓舡濯錦江。白花黃葉映寒窓。雲煙入興難收拾。詩酒交鋒任擊撞。遊子每懷催馹騎。主人直欲擧帆杠。若把離愁都瀉盡。坐中何啻倒千缸。</text>
<title>至漢江邊。曺博士彥亨。歸覲嶺南。諸僚餞于江上。共揷黃花于頭。爲詩以贈。見余喜而邀飮。余卽次其韻。</title>,<text>君向南時我北還。相逢卽對好江山。秋懷孰與離懷重。滿揷黃花仔細看。</text>
<title>又次寄金子通韻</title>,<text>南州羈宦吾憐子。戀主思親夢幾回。京洛故人依舊態。疏狂日日醉深杯。</text>
<title>次甑山軒韻</title>,<text>東窓不覺射朝陽。風裊爐煙細細香。睡起都忘身是客。陶詩抛案硯留傍。</text>
<title>百祥樓</title>,<text>淸川江上百祥樓。評品東韓第一區。天外亂峯圍迥野。海門殘照蘸回流。煙橫三島迷靑草。潮落前灘戲白鷗。誰把塵凡來擬議。人間難得具雙眸。十年前。登此樓。以爲東方第一江山。後遍歷諸道。登覽名勝。無可與此樓彷彿者。每欲更登玆樓。以洗塵眼。不知者。往往與他江山混稱。至或加甲乙。殊可笑。今再來登覽。信乎無雙。非他樓所得頡頑。爲賦一律。以破悠悠俗見之陋。淸川江上百祥樓。故用前人語。</text>
<title>次淸川江樓船韻</title>,<text>萬里朝天使。臨川嘆逝流。佳人歌侑酒。桂楫木蘭舟。</text>
<title>次雲興館董天使越韻</title>,<text>舊客重來白盡髥。江山歷歷記前瞻。旱餘枯麥難成浪。雨後苗禾僅露尖。一榻晩風時拂袖。半山斜日已低簷。歸途林畔猶應遠。策困催行可暫淹。尋詩撚斷幾莖髥。浪句閑題不足瞻。湖海呑胸思已富。風雲驅紙筆猶尖。鯤鵬正自摶霄漢。燕雀寧須戀屋簷。萬里遼山兒戲耳。驛亭牽興且留淹。頤下空垂似戟髥。半生猶未壯觀瞻。翺翔正要鳳千仞。局束安能海一尖。萬里河山連馬首。五更風雨鬧軒簷。此行暫試男兒志。莫擬周南舊滯淹。要將何術染髭髥。滄海曾聞減舊瞻。社櫟固知全壅腫。囊錐不用脫銛尖。旅軒淸暑風敲榻。幽枕生明月暈簷。束縛行裝仍痛飮。傍人休說道途淹。</text>
<title>鐵山守送舊見人于良策。還送戲寄。</title>,<text>身似千年華表鶴。歸來人物盡成非。好詢滄海桑田事。不用爲雲入夢飛。</text>
<title>沈義之見訪</title>,<text>今朝雨不止。忽見故人來。萬事鬢成雪。相看酒一杯。</text>
<title>登義州統軍亭</title>,<text>鴨江之水接滄溟。遠客來登江上亭。胡地亂雲看漠漠。遼天獨鶴去冥冥。長風捲野邊沙白。落日翻波汀草靑。悵望鄕關愁漸起。悽涼羌笛不堪聽。</text>
<title>五月二十八日。雨甚。發程到江邊餞席。卽賦。</title>,<text>江雨冥冥江浪多。江邊車騎簇如麻。一杯更把離筵酒。聽唱陽關三疊歌。</text>
<title>渡江宿江邊。李節度長生。遣軍官問訊。書寄。</title>,<text>江頭握手飮無何。江雨江風別恨多。小棹已將人北去。尊前猶唱渭城歌。</text>
<title>早過婆娑堡</title>,<text>婆娑堡裏試晨征。草露沾衣蟲亂鳴。馬首頑雲猶雨意。鶻山峯岫沒遙靑。遙望松鶻山在路北</text>
<title>楓川</title>,<text>昨宵風雨漲楓川。過客休愁沒馬韉。八渡河深前路遠。囊中應費幾文錢。</text>
<title>過湯站</title>,<text>蕭索村民屋。孤危湯站城。豺狼長肆毒。耕鑿得安生。長鍤耘田畝。推車運甓瓴。猶觀風俗異。事事入新評。</text>
<title>鳳凰山</title>,<text>鳳凰山翠揷層空。山下人行曉霧中。日照霧開山色辨。芙蓉擢秀劍鋩叢。</text>
<title>龍山</title>,<text>策馬龍山山下路。路長人困日如烘。歸來想値重陽節。須討千秋落帽風。</text>
<title>紀行</title>,<text>劉哥嶺上暫留旌。雙嶺薰風信轡行。十里淸陰連馬首。好將吟興共酬賡。險路曾踰雙獨嶺。深流更涉八三河。寧愁髀肉都消盡。秀水佳山恐不多。大小雙嶺，獨嶺，八渡門，三流河。皆路中所經。</text>
<title>熱甚。憩道傍樹。</title>,<text>途邊古樹不知名。老幹參天似有靈。數畝淸陰濃布地。憩來煩暍暫蘇醒。</text>
<title>野間有飛蟲。微如塵沙。群飛噆人。細見僅辨其形。晨昏陰地則發。日午則無。蓋蚊類也。</title>,<text>有生天地詎能窮。巨細姸蚩萬不同。渺渺群飛者何物。噆人肥血腹方充。</text>
<title>紀行 分水，高嶺，靑城。皆嶺名。靑城。一名靑石。</title>,<text>馬上昏昏慣睡眠。逢奇猶自放吟鞭。嶺稱分水川南北。關號連山嶂後先。萬里征途三伏裏。幾宵歸夢五雲邊。前程怕險還堪快。高嶺靑城若上天。</text>
<title>訪金佛庵 庵在甜水站下六七里</title>,<text>野寺蓬蒿裏。唯存三四僧。鳥棲巖上塔。鼠嚙佛前燈。瓦古多封蘚。墻頹且蔓藤。偶尋泉洒面。一掬冷如氷。</text>
<title>浪子山</title>,<text>浪子山前日欲斜。短籬柴戶野人家。牛眠隴草鷄呼樹。黃蝶飛飛繞菜花。</text>
<title>柳河</title>,<text>河邊楊柳綠垂垂。日暮行人空折枝。鄕國漸遙消息斷。天涯誰爲贈離思。</text>
<title>石門嶺</title>,<text>石門山上望遼東。城郭逶迤霧色中。從此帝京應漸近。蓬萊何處五雲濃。</text>
<title>遼東途中遇雨</title>,<text>依依楊柳在城西。細雨斜風去路迷。馬上敲推吟未已。不知衝破幾村泥。在城鋪名</text>
<title>駐蹕山</title>,<text>孤峯㟮屼試攀躋。衆嶽爭趨視若低。能使君王來駐蹕。也應丘垤泰山齊。唐皇此擧爲民彝。枉被當時好大譏。千載腐心忠義士。牖間老死莫離支。</text>
<title>數日</title>,<text>數日無詩笑我慵。客中逢雨轉悤悤。荒鷄報曉炊方熟。瘦馬衝泥路不窮。舍下不妨爭坐席。目中時復送飛鴻。帝京漸近家鄕遠。穿却關山幾萬重。</text>
<title>海州曉發紀行</title>,<text>曉發海州衛。査河渡涉艱。牛莊塵暗霧。鶴野月臨彎。水繞娘娘廟。天垂達達關。煙烽時屢警。胡虜尙猶頑。沙嶺元非嶺。盤山豈有山。高平聊憩息。望極荻蒿間。海州衛西。有木査河。天妃娘娘廟。在三又河傍。北望長垣。際天爲防。達達，牛莊，沙嶺，盤山，高平。皆驛名。</text>
<title>紀行</title>,<text>前宵投宿廣寧城。淸曉聞鷄又啓行。月隱巫閭千嶂列。雲沈渤海百川傾。山陽舊驛因成號。河岸殘屯遂作名。日暮長風吹雨捲。十三峯翠馬頭橫。廣寧。衛名。醫巫閭。廣寧鎭山。西海曰渤澥。行路可望。馹在閭山之陽。曰閭陽馹。屯堡。在塔河，䉶峯河之邊。曰塔屯堡，雙峯屯。堡。十三山。亦馹名。因在十三山之側。得名。</text>
<title>紀行</title>,<text>水淺凌河不用船。戍城郵館列河邊。松山已過投何處。村杏林中更促鞭。所過大凌河邊。有城曰大凌河所。小凌河邊。有馹曰凌河馹。過驛有城曰松山所。夕宿杏山驛。</text>
<title>發東關驛。夕宿高嶺驛。</title>,<text>悠悠遠行役。過盡幾關城。雲闊胡山遠。天空遼海平。棲鴉昏後定。缺月夜深明。客枕餘殘燭。鄕愁夢屢驚。</text>
<title>宿東關驛</title>,<text>晝日苦長宵苦短。天涯無夢到家回。浪浪關海三更雨。倂作濤聲入枕來。</text>
<title>自廣寧後。日傍海涯而行。因思去春嶺南之任。屢泛東溟。豈料旋作此行。戲賦一絶。</title>,<text>東泛滄溟跡未陳。旋從遼海踏西濱。試窮章亥當時步。不是區區逐日人。</text>
<title>遼東鶴</title>,<text>遼東鶴千年一來歸。城郭是人民非。沖空卽飛去。又復三千秋。海波淸淺欲生塵。白日忽忽長西流。</text>
<title>六月二十二日。自山海關晩發。至新河馹則雨作。不知日之早晩。暫憩而發。中路雨勢漸大。日且昏黑。石逕崎嶇。屢迷失道。僅至撫寧縣城東村。則夜已深。無所歸。遂借道邊謝叟名瑛之家。宿焉。</title>,<text>古驛雲埋樹。孤城雨暗村。馬迷行廢逕。蛙怒聒荒園。漸喜人家近。猶愁燈火昏。殷勤謝家叟。慰客夜開門。</text>
<title>首陽山</title>,<text>殷覆周興命自天。聖人非不洞其然。須知一握西山蕨。能植綱常萬萬年。萬國雲趨向洛中。分茅胙土幾侯公。可憐獨有山陽草。甘與夷齊死不從。</text>
<title>訪孤竹國舊城</title>,<text>朝涉灤河水。爲尋孤竹城。城夷不復見。古碑苔蘚縈。夷齊沒已久。千載有餘馨。嘗疑讓國事。有似出矯激。中子苟不賢。無乃忽社稷。聖知處有道。常情非所測。遁逃不復顧。宗祀應有托。乃知中子賢。足與二子敵。殷亡二子餓。中子獨不死。有如三仁者。跡殊心則似。窮遐一片土。生此三君子。嗟咨不忍發。立馬久躕踟。回首首陽山。颯颯淸風吹。</text>
<title>山海關逢雨</title>,<text>風雨長城下。關門晝不開。海翻摧碣石。山暗沒煙臺。塞角何須起。胡笳已復哀。秦愚雖可弔。客意更悠哉。海中。有石屹立。俗謂之碣石。長城跨大山。每數里。輒列煙臺候望。候望星列。</text>
<title>入觀靈通宮。有儒生數人。自稱國監生。作詩持紙筆。若求次韻。笑而答之。</title>,<text>有鳥丹丘侶。曾無五彩煌。朝陽慙羽翮。阿閣愧文章。玉帛虞庭敞。簫韶舜樂張。來儀雖不敢。盛德願稱揚。</text>
<title>次潞河門樓安南國使臣韻</title>,<text>萬像森羅供眼前。倚樓長嘯思悠然。寰中日月茅三四。壺裏乾坤酒十千。下里陽春多不辨。雲鵬斥鷃竟相懸。中州自是英雄窟。會有知音謫墮仙。</text>
<title>贈別李序班欽</title>,<text>安國稟受甚薄。素抱尫羸。道途驅馳之餘。憊瘵益深。又失將息。不覺日就沈痼。自入館來。轉展▣枕。殆將不能興。幸賴皇恩罔極。諸君垂顧。僅續螻蟻殘命。暫得擡頭。但因汁飮之廢。已及旬日。氣力萎薾。起居不得自便。荏苒之頃。行期已迫。從者懼其憊不乘馬。共欲擔舁以行。致麈瀆尙書相公鈞聽。獲蒙頷肯。喜以來報。安國蹶然以驚曰。生不能有益黔蒼。徒竊廩粟于朝。又欲以勞人便己。在本國猶尙不敢。況以遠外陪臣。入踐中國之土。兢惶跼踖之不暇。復敢勞其夫力。以圖便安乎。死生。命也。今雖不能勝馬。非至如初苦革之時。猶當臥伏車廂之間。亦足以扶羸以歸。豈必用人之力舁擔。然後得保其生命哉。故令停止。因此疾沴。久違談笑。良用缺然。荒鄙之人。擧止疏野。固其常態。每雖蒙牽引指導。其能免大人君子之誚譏乎。然不至大謬以及譴罪。尊君之賜厚矣。今當暌離。不得從容侍杯酌之歡。不可徒抱鬱鬱以東歸。故略輟韻語。錄似左右。夫詩取達意。則常失之陋。務鍊琢。則意或不暢。兩得者爲難。余非詩者徒也。聊以攄懷抱。敍離情耳。豈曰詩哉。幸希恕諒。四海雖非我弟兄。對君經月可忘情。不須更問披肝事。一任離愁倒酒觥。鬱鬱蔥蔥萬歲山。蓬萊宮闕五雲間。自嗟俗耳無仙分。未聽鈞天廣樂還。濫跡虞庭鳥獸間。九天韶樂擁仙班。文鸞彩鳳爭軒翥。可愧凡禽羽翮孱。南宮趨拜禮應宜。玉色金聲聳德儀。鄙陋豈堪承謦欬。歸來空詠伐柯詩。東▣從古禮無愆。我主微誠便格天。萬國星羅咸拱北。藩屛帝室果誰先。百年聲敎洽東陬。絃誦人人講孔周。柱下先生如秉筆。鋪張聖德盍俱收。季子觀周誠不敢。陳良北學竊心希。中原賢士多天挺。伊洛眞源泝者誰。目擊道存賢者事。吾儕安得經相期。逢人默默無傾耳。氷繭空還未試絲。蕭然琴鶴服淸眞。薏苡明珠或累身。滿載光風兼霽月。東歸應有契心人。千里風殊未足齊。厚倫猶在大綱提。聲音縱愧殊方土。湖海胸襟肯暫低。親傳大範禮殊隆。擇地分茅豈浪封。因知鰈域非夷土。應在周王板籍中。獸心人面是蠻夷。自昔難將禮敎移。千載太師敦化地。可憐猶混女眞兒。林林遍滿乾坤內。難把區方辨夏夷。只在五倫惇否耳。降衷元不有偏私。荊吳蜀越舊夷方。翹秀彬彬上舜廊。聖化東漸餘百載。三韓變作魯鄒鄕。</text>
<title>至通州。以車輛不出。留三日。序班胡朝陽。始來自京。書贈。</title>,<text>草草分携意不聊。驛樓更鼓聽三宵。如今又得逢君面。頓覺沈痾一半消。時余寓宿馹樓飢腸三日似雷鳴。無賄車停馬不行。欲叫天關誰得達。分司大夫定剛明。馹丞以無賄。不給應供米饌薪柴。從者皆飢困。又不齊給脚力。遞運所亦不給車輛。</text>
<title>七家嶺路上。有治易經儒生元德裕來謁。書贈。</title>,<text>邂逅逢君驛路頭。談經好古豈凡流。想應耽索丸中意。不絶韋編定不休。</text>
<title>至灤河驛。有楊滋者稱灤江釣叟。令其子存仁。送錦囊詩對一帙。回謝。</title>,<text>灤江釣叟送書來。病裏披舒眼暫開。他日重來要識面。濼江江上坐磯苔。</text>
<title>楊存仁者前行賣書。其同來者受價而去。至是。自稱不受價。意從者不給。來索價。余給之。戲書與。</title>,<text>館中竊屨非從者。同舍持金豈不疑。得失區區何足辨。與君肝膽只相知。</text>
<title>到牛藏驛。贈顧秀才敬。</title>,<text>顧生才調似無前。藝苑馳聲已妙年。空北霜蹄應絶地。圖南雲翼若垂天。功名累志非豪傑。道義潛心有聖賢。珍重英資加着力。學從濂洛細窮姸。</text>
<title>重九日呈上使</title>,<text>佳節頻從病裏過。關山萬里路爲家。灤河郵館中秋月。林畔川原九日花。藥裹唯應終歲務。酒杯非復曩時誇。歡娛暫侍登高席。強揷茱萸滿帽斜。</text>
<title>自博川。暮至淸川江。酌于舟中。已而。捨舟登樓。卽景聊賦。</title>,<text>客中逢酒意難窮。捨棹登樓興轉濃。日馭方將沈碧海。月輪俄已湧層峯。遙山水墨郭煕手。近浦淡粧西子容。造物眩人良亦巧。重來排置覺尤工。</text>
<title>箕子都續楊柳枝曲</title>,<text>普通院外千株柳。枝短難堪繫去鸎。應是年年管離別。縈愁帶恨易彫零。</text>
<title>登浮碧樓。値雨。戲作。</title>,<text>形勝千年地。風流一代豪。江神急收雨。此會更難遭。</text>
<title>大同樓船。醉中戲書。</title>,<text>好江山盡今朝酒。懷抱依依不自禁。賴是無人摻袖泣。泣來愈覺別愁深。</text>
<title>到錦江。聞監司柳公雲。已入公州待我。因路暍。未卽入去。小憩樓上。簡調柳公。</title>,<text>江山無定主。劉季入關中。楚繫眞堪笑。纍然簿領叢。</text>
<title>柳公見簡卽來。共酌樓上。復次前韻。</title>,<text>酌酒與君飮。江樓落日中。長安何處是。回首亂山叢。</text>
<title>醉後漫書</title>,<text>山日將銜雲漸昏。江光不定亂波翻。欲去未去酒頻勸。似愁無愁心緖繁。</text>
<title>訪徐緩之</title>,<text>世事夢非夢。此身南復南。天涯一杯酒。聊對故人斟。</text>
<title>光陽有懷</title>,<text>鍾鼎垂名計亦虛。鏡中華髮已紛如。秋來轉切歸歟興。合眼靑山繞舊廬。</text>
<title>書戒澄師詩軸</title>,<text>寂寂閑閑客。勞勞擾擾身。祗今迷去就。尙作魘中人。黃紙非吾事。靑山負素期。憑師報猿鶴。出處爾能知。</text>
<title>有道煕師曾遇於海印寺。來索詩。簿領中。卒次朴昌世韻。</title>,<text>簿書顚倒眼昏埃。愁緖紛紛未易排。夢咽伽倻山水響。雲扃無計得重開。</text>
<title>途中</title>,<text>西岑日馭淪。四除雲陰陰。積雪滿川陸。啼烏集寒林。慘慘朔吹繁。歸路暝難尋。征馬立不發。懍然悸客心。間關越重險。始聞鷄犬音。孤館闃無人。破壁蟲鼠侵。夜深不能寐。獨坐空沈吟。</text>
<title>早發</title>,<text>氷滿髭鬚霜滿帽。北風吹徹弊貂裘。可怕窮陰專節令。佇看淸旭上山頭。途中白雪俄成積。驛裏黃粱尙未炊。草草征鞍聊小睡。夢隨煙月泛湖舟。</text>
<title>宿扶安</title>,<text>白髮孤臣抱百憂。海天風雪滿征裘。分明記得前宵夢。丹陛從容侍冕旒。</text>
<title>村舍漫興</title>,<text>前江凍仍合。積雪壓平沙。遠岫隱殘日。寒村聒亂鴉。隨身筇杖穩。取醉濁醪奢。衰暮丘園興。飄疏鬢髮華。</text>
<title>荒村。偶逢金剛僧緝煕。話移晷。漫書與。</title>,<text>欲脫金門跡。將尋玉扃徒。虛名終是累。山衲解能呼。世事幾場夢。海波應變田。一筇終一往。萬壑聽奔川。</text>
<title>幽居</title>,<text>北風吹正急。春意未舒陽。凍雀依深薄。驕鼯上敗墻。橡收年後實。蔬發臘前藏。慣與村翁話。幽居覺味長。</text>
<title>次金子通韻</title>,<text>目送飛鴻手撫琴。了無餘事可關心。淸江昨夜氷消盡。明月扁舟更起吟。</text>
<title>簡李子賀。子賀得恙。初欲見訪中止。</title>,<text>示病維摩丈室中。散花天女更堪容。文殊縱是饒方便。縮首無由問法空。子賀病中。召姬妾于嶺南。故戲之。風雨蕭蕭暗打窓。靑燈半壁翳殘缸。思君一夜頭成雪。明月扁舟夢洛江。明月扁舟。舊日余到子賀洛江亭墅句也。</text>
<title>礪原府院君宋軼挽詞</title>,<text>落落英雄表。堂堂廊廟姿。河山成誓日。舟楫濟川時。一代興王佐。千秋汗簡辭。平生綠野路。悵望淚空垂。</text>
<title>倚筇</title>,<text>沙白氷消水滿流。倚筇終日立汀洲。雁思北渚噰噰去。魚愛深淵圉圉游。松菊盡荒三徑草。煙波空泛五湖舟。不待知非行五十。鏡中霜雪欲渾頭。</text>
<title>庚辰春暮。爲買菟裘。至利川孝養寺。有儒生丁自健贈詩送酒。以小詩答之。</title>,<text>孝養寺前春雨後。相逢一笑更何言。閑閑十畝携君手。從此朱陳可作村。</text>
<title>訪朴進士寅亮</title>,<text>故舊相逢春盡日。杯尊共勸雨霏時。落花芳草前村路。匹馬行吟又一奇。</text>
<title>醉臥驪江舟中</title>,<text>春後江邊躑躅花。爲誰容冶映平沙。詩人醉臥無餘興。不覺風帆瞥眼過。</text>
<title>舟中醉後又作</title>,<text>舟中人已醉。天際日將冥。一杯更相勸。煙波無限情。</text>
<title>簡謝驪牧</title>,<text>東臺百杯酒。風雨宿樓傍。地主殷勤意。江流誰與長。</text>
<title>夜泊驪江</title>,<text>神勒臺前風正急。淸心樓下雨冥冥。江山似怪來何意。魚鳥應嫌醉不醒。擧袂黃塵吹漠漠。搔頭白髮看星星。蓴鱸豈待秋方憶。歸興飄然未可停。</text>
<title>尹領敦寧之任母氏挽</title>,<text>忠孝堂堂圃隱公。固應流慶永無窮。桃華宜室歸堪詠。沙麓符祥發更隆。恩重春暉酬未洽。舟移夜壑遽成空。南阡祖送傾都下。終始哀榮聖渥洪。</text>
<title>書金剛山僧守元詩軸</title>,<text>師在金剛山。日望東海波。添籌已幾屋。淸淺今如何。</text>
<title>又次詩軸他人韻</title>,<text>足底萬瀑喧。頭上盧峯孤。默坐正嗒爾。人間飛兔烏。聞說金剛好。幽棲堪托孤。淸魂有唳鶴。聒耳無黑烏。</text>
<title>送申判書大用，韓參判元之赴燕京。申公名鏛。韓公名效元。以請封王世子王事赴京。</title>,<text>中歲傷哀樂。悠悠滿眼愁。兩京將萬里。一日似三秋。北極承周錫。東韓慶夏謳。從來社稷重。本不屬凡流。遼海淸淺塵欲飛。遼城逶迤鶴來語。依俙夢中似往還。覺後迷茫是何處。瑤池日晏八駿嘶。王母霞觴酌瓊醑。東方炯炯前星芒。靑烏遙遙萬里去。沈吟手扶攀桑枝。凝眸悵望徒延佇。</text>
<title>墨梅</title>,<text>亭亭出塵標。絶代而獨立。凝陰薄霜雪。空山鬼神泣。粲然發一笑。百卉無顏色。千秋以自娛。豈恨少相識。</text>
<title>夢占。覺而半記。</title>,<text>茅茨一窓深。胡麻日成陰。優游何所事。有時聊援琴。</text>
<title>贈送嚴上舍用順往遊金剛山</title>,<text>矗矗金剛萬古容。掀天巨浪舞魚龍。貪看若木初升日。飛陟昆廬最上峯。世界微茫孤鳥沒。仙遊跌宕亂雲重。街塵滿面何時拂。可笑爰居駭鼓鍾。</text>
<title>書人契軸</title>,<text>着足摧車又覆舟。滔滔末俗未須尤。百年肝肺聊相照。一代風流得共收。曉闕趨朝連袂入。春郊趁賞竝騎遊。歲寒心事寧終負。片幅生綃掛兩眸。</text>
<title>次全州偶書</title>,<text>白髮嗟盈掬。歸休果幾時。朔風吹雪急。寒日出雲遲。病眼妨文牒。羈懷付酒巵。丁寧今夜月。暫白小梅枝。</text>
<title>宿慶安驛。夜雨。</title>,<text>秋雨不能晴。蕭蕭到五更。天涯失群雁。斷續送孤聲。</text>
<title>九日。利川梁府使淑送酒。簡謝。</title>,<text>東籬搔首謾徘徊。九日荒村欠酒杯。多謝神明王刺史。風流爲遣白衣來。</text>
<title>成進士聃齡以詩問訊。和寄。</title>,<text>聖恩如海許閑行。丘壑優游樂太平。有酒不妨邀我醉。蹇驢意欲訪門庭。荒村寂寂掩柴荊。一壑秋容秔稻平。過午曲肱新睡覺。古槐留影滿空庭。</text>
<title>次金秀才器九日韻</title>,<text>佳節唯公道。尋來一巷窮。菊抽霜後蘂。帽落鬢邊風。跌宕應新句。蕭條只禿翁。白衣雖古事。可笑酒尊空。</text>
<title>九日。又與鄕村諸君登高劇飮。醉次金器韻。</title>,<text>佳節欣逢九日秋。折來黃菊滿簪頭。酬酢應成千日醉。談論聊散百年愁。孟子龍山何足慕。陶公彭澤正宜休。萬事乘除吾已了。五湖煙月夢長游。</text>
<title>簡答朴進士寅亮</title>,<text>村容最好九秋天。前沼游鱗正圉然。興至擬尋濠上趣。瓮頭寧有酒如泉。殘花細雨憶前春。把酒幽軒對故人。滿眼秋光動閑興。蹇驢更訪肯辭頻。連牛運送摠良材。故舊深情未盡枚。蝸角容身眞得計。從今共子日徘徊。朴君送構茅屋木材故及</text>
<title>次祖遇上人韻</title>,<text>此身爲累坐虛名。竊祿悠悠過半生。萬死固甘欺罔罪。聖恩寬大若春行。落落昌黎萬古名。敢將駑鈍擬平生。山中不是無顚老。只歎難逢才子行。槐柯一夢浪奔名。強半虛經見在生。片話了觀眞面目。何須更辦虎溪行。精粗自古難分辨。高處論人不在文。正坐嘲啾遺本實。秪今深悔負天君。小絶三章淸入格。溪藤廿幅爛生文。此來多負吾師債。一滴曹溪更借君。放身丘壑應吾分。分付諸公致舜文。三月遑遑賢聖事。傍人錯欲弔無君。寂寂秋宵月掛村。夢魂應已斷脩門。邇來擬蠟尋山屐。莫遣巖扃鎖白雲。白髮猶堪臥一村。靑山無數正當門。幽閑相逐不相背。只有黃花與白雲。聖恩終亦到窮村。日午慵眠尙掩門。夢裏不知身遠外。正隨鵷鷺望龍雲。</text>
<title>次成進士聃齡韻</title>,<text>釜山詩酒二十年。幾度相思雲樹隔。平生爲口逐五斗。未暇念及蒼生瘼。悠悠擾擾不知止。暮鳥倦飛何時還。會當求子神仙中。數間破屋棲雲山。祿之天下尙不顧。況乃彈丸此東韓。頹然醉臥日復日。睨視軒冕如槐安。我亦從此賦歸去。卜築丘園幸同處。更續酬唱挹淸塵。卒歲優游長作隣。</text>
<title>吾友李仲擧有氣節才略。謂當宦且達而有爲於世也。宰陰竹未久。便長嘯賦歸。時年尙少。築軒構亭。手種萬松于左右。放傲其間。殆將一紀。松且拱矣。余適過而訪焉。仲擧慰話之餘。請軒亭之名。余謂慕榮宦絆簪組。老洫而不能決去者滔滔皆是。而仲擧能急流勇退。優游丘園。賢於人遠矣。然遭治世事明主。陳力之日尙長。而遽自托於棲身長往之流。唯求其身之安逸。而恝然於大義。高則高矣。余未見其盡美也。姑且名其軒歸來。仲擧笑曰。君方勸我更仕。而反以歸來命之。何也。余曰。昔東坡詠刀景純曰。白首歸來種萬松。待看千尺舞霜風云者。非專美其投笏歸來。種松自娛而已。蓋多其事君致身。惓惓盡忠。不爲苟安之圖。至年耆力衰白首。然後歸來。以樂桑楡晩景之爲兩得耳。今余以歸來名子軒者。固非欲因其早退。嘆勸而遂成之也。蓋亦取東坡之意。正欲君及其年力之富。幡然改圖。復事明主。以盡平生之所▣。待其宦成名立。粗酬國恩。然後謝事歸來。逍遙於曩所謂手種萬松之間。白鬚蒼髥。交相照映。以娛餘齡而遂本志。豈不爲快哉。仲擧復一笑而已。遂定名而繫以詩。</title>,<text>白首歸來種萬松。蘇仙端爲子形容。男兒要作百年快。臣子寧忘一念忠。塢似藏春人尙少。宦如彭澤味難濃。君恩報了松應長。白首方堪着此翁。</text>
<title>題敬懷師所携山水小軸</title>,<text>畫手當年妙入神。聊將假跡幻眞身。看山對畫意俱泯。爲問吾師誰主賓。日日看山卽是山。底移心力畫圖間。意融自是無眞假。看畫看山只一般。</text>
<title>冬夜不寐</title>,<text>欲寐無眠夜正長。穿窓破壁北風涼。百年得喪良非患。萬事蘧除未足量。默默不知愁自起。悠悠只付理難詳。獨無杯酒能澆滌。謾誦騷經與九章。</text>
<title>尹佐郞漑來訪注村。夜話。</title>,<text>孤村一夜話。萬事飮無何。虎谷方成約。龍門想每過。寧嫌殊老少。各已飽風波。正怪劉玄德。求田計未頗。</text>
<title>次尹佐郞漑韻</title>,<text>白髮吾衰甚。前途已可知。未須千載業。幸賴百篇詩。小雪飛村夜。殘燈翳壁時。不眠相伴坐。鷄唱任遲遲。</text>
<title>題陳鄕老世良逸眞堂</title>,<text>金剛山下逸眞堂。籬菊叢叢着意黃。詩發新奇聊寓趣。酒無淸濁摠成狂。依依客子催歸興。漠漠秋雲翳暮光。白首相從鷄黍約。與君何啻接隣鄕。</text>
<title>歲庚辰。余寓村莊。尹君彥卿邀余于池亭。因請亭名。余爲之名曰所逸。而記以詩。尹君先考。隱居不仕。曾名其亭曰逸棲。故本其先世之舊而名之。</title>,<text>所逸亭前水滿池。客來終日對淸漪。綠荷摧敗元無色。黃菊嬋娟正得時。景物相撩紛未已。主人長逸更何爲。危機役役誰能悟。千古空傳鶴唳辭。</text>
<title>夜飮。次丁秀才自健韻。</title>,<text>天月白更白。酒杯深復深。同君一夜話。輸盡百年心。</text>
<title>次成進士聃齡韻</title>,<text>蓬蒿決起足安身。寧羨天池大化鱗。遺物固非因玩世。樂天何用更尤人。雲邊時送飛鴻目。頭上還欹漉酒巾。三徑淸風方欲討。不妨同作葛天民。</text>
<title>悲哉秋之氣</title>,<text>悲哉秋之氣。天地爲慘悽。嚴霜日以隕。金風日以凄。山川倏變姿。蘭艾同摧低。嘯歌復嘆息。獨往聊倚藜。流光不我住。歲暮將安棲。</text>
<title>春日謾吟</title>,<text>能畫東君手。描成一幅春。猶嫌難入妙。更着醉吟人。</text>
<title>申府使淵止叔挽</title>,<text>殘年病眼轉濛濛。雙淚沾襟叫昊穹。齊瑟乖求徒合律。郢斤亡質孰成風。廣明溪月長歌處。龍洞煙花痛飮中。人世此歡寧復得。重泉無路問吾公。壬申癸酉間。與止叔共飮。樂於聞慶之龍湫洞，松都之廣明前溪。</text>
<title>贈別尹典籍漑赴燕</title>,<text>鬢雪年年甚。天涯送故人。塵埃燕市道。風雨鴨江津。萬里間關迹。三春病廢身。金沙留宿約。去住夢應頻。</text>
<title>偶與朴進士寅亮，崔進士光瀚。游春于野。値小雨。避于村人方順家。順雖賤隷。頗識字。列植花卉于小階。釃濁醪摘新蔬。欣然接之。雨亦尋霽。因與數君鼎坐階前杏花下飮。至醉而還。</title>,<text>野老栽花不識名。春來紅白間黃靑。繞階吟嘯無人會。細雨東風任醉醒。</text>
<title>奉和成進士聃齡韻</title>,<text>休論今昨是。穩泛上江舟。暮靄要靑眼。春花笑白頭。百年唯貴適。萬事頓忘憂。魚鳥知雖晩。田園興漸收。已悔東隅失。還欣稊稗秋。休驚爛柯事。桑海幾添籌。</text>
<title>嚴進士用順携酒來訪</title>,<text>長興寺裏未逢君。山月銜窓夜欲分。注村今日携君手。爛熳春花共醉醺。</text>
<title>和祖遇上人韻</title>,<text>朱紱靑山孰有權。不禁牽引舊林泉。全癡幷失邯鄲步。弄黠寧分大小年。皓首方成三折股。幽窓時復一中賢。虎溪從此何妨過。領取風流愧我先。</text>
<title>踏靑日。謝利川太守送酒糕。</title>,<text>艾糕隨節擅杯盤。滿斝醇醪勸客歡。仁政挾春煦僻巷。盡驅和氣入心肝。</text>
<title>謝朴調卿送釀資</title>,<text>三年閑退君恩重。數頃田園天賜多。更得故人長醉月。楊州乘鶴正堪誇。千鍾愧竊淸朝祿。四斗眞甘故舊分。不待煩修魯公帖。直須催釀共君醺。</text>
<title>辛巳春暮。來寓注村。睡餘寥寂。偶有僧玄日求題詩軸。書以還之。</title>,<text>縱眼日觀峯頂上。崇丘蟻垤孰高低。卷端未暇煩閑說。聊答山僧丐一題。</text>
<title>春夜。與朴寅亮調卿，崔光瀚子澄。坐月酌濁醪。相勸至醉而罷。夜已分矣。戲書以爲後日之記。</title>,<text>餘日殘春唯二九。良宵明月欲團圓。濁醪相勸更將半。共記毋忘辛巳年。</text>
<title>崔進士光瀚子澄。送梨花酒一榼。黑豆絡石菜。詩以謝之。</title>,<text>薰香滿榼梨花醞。佐以玄珠絡石菹。一醉陶然聊散步。柳風吹面雨晴初。</text>
<title>次成進士聃齡韻</title>,<text>先憂後樂吾何敢。不禁湖山若挽人。醉發商歌林木振。淸風來拂舊衣塵。</text>
<title>鄕先生閔推。邀余于其林亭設酌。且請亭名。余名之曰靜逸。留小詩以志之。兼詠亭邊薔薇酴釄。</title>,<text>靜逸亭中人縱老。風流不減昔人豪。只應有酒來相醉。豈待殷勤費請呼。春來日日醉昏昏。不覺芳菲掃衆園。賴有薔薇能殿後。擬招聊欲返詩魂。酴釄白暗抱孤叢。滿朶薔薇色正濃。客至非關榮悴事。一春都付醉醒中。</text>
<title>訪崔進士凌林亭。醉題。因以名亭。</title>,<text>東遊西訪幾頻頻。探遍名園九十春。山峻易銜將落日。月明應促欲歸人。習池長笑山公醉。峴首難追叔子塵。爲報逸觀亭裏主。肯開秋釀更邀賓。</text>
<title>舟中。次丁佐郞自堅韻。適驟雨。坐客衣盡濕。</title>,<text>淋灕杯酒楊花渡。風急雷轟雨滿船。坐客休嫌衣袂濕。街塵沒帽果誰賢。</text>
<title>驄馬契圖</title>,<text>呵喝聲連紫陌長。仰瞻紅旭射明光。聯翩驄馬霜凝轡。縹緲烏臺柏映廊。一代名流歸妙選。千年煕運共飛揚。金蘭托契寧相負。更礪丹心貢聖王。</text>
<title>答日東使宗國貞吉簡</title>,<text>蕭蕭白髮慕齋翁。衰病年來百慮空。萬里情知皆健否。每窮昏眼海天東。渺渺滄溟雁過疏。今朝忽把故人書。只得相聞難得見。箇中懷抱果何如。中秋皓月重陽菊。爛熳尊前幾醉顚。追想舊遊眞壹夢。一看華札一潸然。</text>
<title>題扇。寄日東客。</title>,<text>十年懷渺渺。萬里海茫茫。爲借淸風陣。憑傳庾嶺香。自是懷中物。寧忘篋裏藏。憑渠寄離思。好去到扶桑。</text>
<title>寄咸鏡李監司重卿</title>,<text>已作三年別。難禁日日思。風霜頭盡白。湖海夢長隨。籠鳥投林疾。棲雲入壑宜。須知北門鑰。不敵曳泥龜。</text>
<title>次日東使易窓上人韻</title>,<text>碌碌悠悠一禿翁。壯年懷抱轉頭空。齊庭尙混吹竽列。謾遣虛名落海東。自愧匡時術已疏。腐儒無用五車書。飛騰本是夔龍輩。目斷雲霄敢望如。滄海桑田幾變遷。坐看烏兔遞相顚。故人兜率天中去。十載陳蹤意黯然。遠公高韻邈難參。忽誦新詩意不堪。安得虎溪逢壹笑。傳燈豈待發三三。</text>
<title>答李子賀雨中問訊</title>,<text>今雨無人訪。孤齋午夢長。殷勤頻問訊。故意正難忘。老驥離皁櫪。桑楡尙可收。須將一心赤。勉報聖恩優。子賀廢棄十五年。今得見敍。故賀而勉之。</text>
<title>奉次徐僉知祉綏之懶亭韻</title>,<text>濟時才略冠群倫。簪組還輕一幅巾。懶把直尋求早計。肯將方寸受微塵。行藏坦坦寧由我。毀譽紛紛枉費神。富貴逼身推不去。何如平地葛天民。君懶唯知閑是味。我疏全以醉爲鄕。閑心若被軒貂挽。醉興方迷泉石荒。</text>
<title>次成進士聃齡韻</title>,<text>三載放身無所繫。長風巨浪泛艅艎。鱸魚正美湖蓴滑。秋興相牽到舊鄕。狂心不逐老兼衰。句引泉林興輒移。春暮茅簷百杯酒。擬携秋釀更摳衣。</text>
<title>九日。又次成進士韻。</title>,<text>重陽尋我來窮村。菊蘂趁節照茅屋。晨興繞籬嗅寒香。日掛西岑已不覺。衡門寂寂雀可羅。白衣似亦忘今日。徘徊謾吟陶令句。獨立西風搔短髮。一牋鏗鏘擲地聲。深荷殷勤慰微末。賡酬縱愧鮑參軍。一壺擬欲爭醒醺。</text>
<title>又次成進士韻</title>,<text>支頤睡餘步林亭。放歌舒嘯還復停。幽居趣味得恨晩。疇曩却悔勞經營。紛紛外物付一笑。浩蕩乾坤聊寄生。破屋先生舊玉川。不意先我咀其英。戲將酸語挑高談。白衣何關憂喜人。非公不得了玆事。一就更漉頭上巾。</text>
<title>注村秋興</title>,<text>靑山依舊去年秋。黃髮相看萬事休。一賦歸來猶是剩。百年漫浪果何求。雕胡溜匙蓴羹滑。綠蟻傾尊菊蘂浮。要識君恩隨處厚。衡茅高臥秫盈疇。</text>
<title>贈祖遇上人</title>,<text>山人不出山。落葉沒秋逕。鼠跳案上經。跏趺方入定。唯有太古月。夜半當窓瑩。擾擾塵溷間。慾義戰互勝。悵望山中人。跋蹩無快脛。嶺上白雲多。願言持我贈。</text>
<title>崔進士光瀚子澄。雨中送蔬菹數器。謝答。</title>,<text>登盤蔬品味俱新。今雨猶來自有人。天月漸虧籬菊謝。憶君懷抱正頻頻。</text>
<title>謝洪秀才士元饋芋頭</title>,<text>堪笑空歌錦里巾。園無芋栗却全貧。水精久厭盤中冷。壹惠還應當八珍。</text>
<title>鄭正宗輔挽</title>,<text>台鼎高門赫世聲。靑氈堪喜守忠淸。二千石秩才猶屈。六十年光壽不盈。桑麥歌喧多植愛。芝蘭叢秀有餘馨。深知豈待平生舊。衰淚西風不禁傾。</text>
<title>丁佐郞自堅母挽</title>,<text>裙布釵荊女範宜。一家雍敬達尊卑。八旬夫婦和琴調。五子門闌間桂枝。慶福人中應亦罕。祥殃天上定無私。南阡車馬知如許。病廢衡茅禮愧虧。</text>
<title>答成秀才需問訊</title>,<text>戀抱翻成芒。書來意暫開。隍中雖失鹿。地上更鳴雷。眼白惟須閉。身閑却可來。茅簷對涼月。濁酒滿螺杯。成君新落第。又以眼疾不能來訪。自來江村。常用螺杯酌酒。</text>
<title>作禊詩</title>,<text>明時通籍綴淸班。鵷鷺行中接佩環。簿領掣身勞夙夜。笑談無計數追攀。不因一札承綸命。那得三春對醉顏。感激君恩隨處厚。直須留跡畫圖間。歲甲戌。共數子祗承更量籍田之命。自春徂夏。從事塍畝。備嘗辛苦。簿領之隙。對榻間懷。亦非一再。噫。吾儕幸生大平之時。共廁淸班。卯酉供職。役役靡遑。一城之內。會面無幾。適因王事。追隨半載。苦則極矣。歡亦不少。一散之後。星移物換。便成陳迹。他日暮境侵尋。處獨無聊。追惟往事。能不感慨。於是。共倩龍眠入手。以爲異時興懷相憶之資。</text>
<title>與諸君小飮開城鄭經歷拱辰亭</title>,<text>三年松嶽夢。似作爛柯人。蟻垤窮興廢。蜂窠講主賓。酒因蠲鬱滯。詩得爽精神。縹緲蓬山色。難禁望北辰。</text>
<title>次申生石澗溫鞋陵韻</title>,<text>野老傳奇指古陵。千年陳迹話難憑。蒼山落日雲煙老。碧草春風雨露增。神女歸河終不返。龍孫傳世幾相承。興亡百變荒丘在。疑信于今辨未能。</text>
<title>夜與松都舊故飮</title>,<text>古寺相逢盡故人。夜深杯酒莫辭頻。他時聚散渾無定。又隔天涯與地濱。</text>
<title>宋留守來訪。明日。詩以爲謝。</title>,<text>干旌孑孑降林丘。錯列杯盤慰旅愁。潤物甘霖隨轍迹。淸途騶騎踏更籌。文園氣槩身仍病。書記風流老已休。錯被傍人嘲楚夢。峽雲朝暮只空浮。</text>
<title>戲示松都舊伴</title>,<text>少年狂迹已成陳。屈指于今十五春。賴是張生言歷歷。夜燈挑盡笑聲頻。</text>
<title>贈玄仲上人 進退格</title>,<text>誤落塵途逐浪名。南柯迷夢幾時醒。三生未償靑山債。千丈空餘白髮莖。鵬路固非鷦鷃願。椿春寧數蟪菌齡。他年倘許重逢約。林壑淸風一笑迎。歲甲戌。余承綸命來松都。六閱月。又値盛夏。不堪溽暑。移住城北之廣明寺。簿書雲堆。靡遑朝夕。長吁慨嘆之餘。忽有玄仲上人者。杖錫來訪。丰容碧眼。吐語淸洒。頗道名山勝迹。聽之不覺爽然忘疲。令人益厭世味腥膻之陋。以起湖山雲壑之想。將別。上人奉紙而請曰。小衲常喜關西山水奇麗。且近桑鄕。平生足跡。多住是間。他日當建節旄巡。小衲當執此爲贄。更謁道左。毋惜一墨之汚。余爲一笑。索筆書以與之。</text>
<title>移住廣明寺</title>,<text>長作泉林夢裏人。如今眞箇着吾身。要尋爽塏披襟韻。擬把淸泠滌眼塵。簿領巧追翻被擾。雲山騰笑邈難親。方知宦網縢纏甚。猶幸飛柯未折輪。</text>
<title>在籍田月下飮酒 春盡後日</title>,<text>久客頻驚節序忙。一庭團坐思茫茫。雲間小月呈新彩。階上餘花送暗香。春去不論成恨慨。宵良猶可把杯觴。故園桃柳應嗔我。過盡東風未待郞。</text>
<title>次申姪韻</title>,<text>雲陰穿漏鏡光開。一首新詩酒被催。眼看諸郞皆小謝。愧吾終欠八叉才。</text>
<title>醉次李仰止韻</title>,<text>奔走塵埃亦已勞。舊山猿鶴若招呼。尙戀君恩歸不得。此身應是老京都。</text>
<title>次玄仲師韻</title>,<text>廣劫塵緣猶未斷。不堪蹤跡走西東。早晩抽身江海去。雲林深處許重逢。衰鬢愁邊白。雲山夢裏靑。欲從方外跡。簪紱縶吾形。</text>
<title>醉答申止叔簡</title>,<text>逢場無日不陶陶。奚啻劉伶枕麴糟。萬古山河餘古國。天憐寂寞着吾曹。</text>
<title>謝留守贈筆</title>,<text>拙宦眞堪笑。由來亦乘田。引繩看落日。占地效新年。壹室塵應積。三春事已捐。吟哦從久廢。羞對管城前。俗元日。指地數之曰。此吾地此吾地。謂之占地。</text>
<title>歲除日。別申瑞卿。</title>,<text>餞歲愁兼別子愁。客中懷抱轉悠悠。不因斗酒能消遣。壹夜應添雪滿頭。</text>
<title>守歲西籍田</title>,<text>客裏逢除歲。難禁把酒觴。明朝春自別。今日夜猶長。詩律吟邊興。歌呼醉後狂。絶愁窓已曙。頻起視東方。</text>
<title>簡申止叔</title>,<text>杏催桃謝已堪嘆。梨又飄零李又殘。階上酴釄兼躑躅。殿春猶似待人看。</text>
<title>次李豐德仰止韻</title>,<text>鄙事侵人久廢吟。殘紅飄盡綠渾林。偶來尋興孤亭上。嵐氣蒸山易夕陰。渭北空懷吟杜甫。周南何用留司馬。山亭斗酒欲醉人。春風吹散羈愁破。</text>
<title>與諸君飮躑躅下</title>,<text>階邊躑躅笑吾頑。春盡曾無一日歡。今夜尊前須痛飮。明朝風急奈花殘。</text>
<title>再簡申止叔</title>,<text>咄咄人間事可嘆。良朋不到百花殘。躑躅酴釄行亦謝。強留春色待君看。</text>
<title>又簡申止叔</title>,<text>花開到謝未逢君。惆悵階邊日獨醺。世事如麻春易去。靑山回首賦停雲。</text>
<title>在籍田有感</title>,<text>酴釄躑躅易低摧。芍藥薔薇次第開。應笑詩人忙底事。不曾花下一傾杯。階花春後尙餘姸。天月西來五上弦。半夜客懷成不寐。酒杯撩我有新篇。</text>
<title>簡申止叔</title>,<text>駘蕩春光二月時。川邊細草漸芳菲。不妨載酒來相訪。共話南州惜別離。</text>
<title>次覺了上人韻</title>,<text>飛步靑雲摠俊才。豈容衰懶亦徘徊。一丘一壑眞吾分。猿鶴應嗔不早回。</text>
<title>贈覺了師</title>,<text>水雲蹤迹似冥鴻。迷路應憐撲紙蟲。四海聲名終是累。百年光景只堪慵。眼前世事朝朝變。夢裏靑山處處濃。早晩殘骸如得乞。從君料理一枝筇。</text>
<title>夜坐有作</title>,<text>酒力詩權倂退休。一宵懷抱上眉頭。直須喚取峨洋手。彈破胸中萬斛愁。</text>
<title>簡申止叔</title>,<text>酒醒殘月正含窓。無焰靑燈影翳釭。方識古人詩入妙。尤君多事擾吾腔。不堪離恨迫人來。只有知心酒一杯。百歲悲歡空擾擾。更從何處此懷開。</text>
<title>復次前韻簡止叔</title>,<text>浪浪山雨掩松窓。悒悒淸愁對小釭。半載羈懷魂已斷。休將別鶴弄新腔。舊雨來人又不來。獨行溪上獨銜杯。只有姮娥知客意。雲間時漏鏡光開。</text>
<title>申止叔夜必乘月吹笛而來。連宵痛飮。翌日。又吹笛而來。復痛飮如前。</title>,<text>雲際生輝知月上。洞中飛笛識君來。百年懷抱逢今夕。萬古風流屬酒杯。</text>
<title>次止叔滿月臺韻</title>,<text>荒基餘舊迹。離黍屬愚民。欲問興亡事。靑山默不陳。</text>
<title>天壽亭別席。醉次李相國，崔斯立韻。</title>,<text>川流東注鳥空飛。西客東還逐水歸。天壽門前離別恨。未應今是昔全非。飮盡離杯日欲昏。亂山環合望中繁。從來此地多傷別。芳草晴川易斷魂。</text>
<title>次楊州廣仁院二樂先生韻</title>,<text>落日明霞山似畫。平郊芳草馬如飛。只應樓下淸溪水。長咲塵泥滿客衣。九萬里程勞亦甚。雲鵬無奈羨卑飛。平生款段吾應足。何用人間晝錦衣。</text>
<title>有還松京者告辭。卽書。寄成寬翁，申止叔。</title>,<text>古國光陰半載遊。異鄕還作故鄕留。庭前幾醉春花會。溪上多聞白雪謳。明月笛聲空入夢。平郊草色迥連愁。只應天壽門前水。去住無心日夜流。</text>
<title>簡申文淵</title>,<text>客中涼月照淸愁。一夜思君鬢欲秋。咫尺固應論萬里。暫時諧笑亦無由。幽閑興味君應擅。勞擾生涯我獨賢。半載羈遊南北路。一尊思倒故人前。</text>
<title>七夕詠牛女</title>,<text>天上佳期卽此宵。飛飛烏鵲集靈橋。誰知一會翻成恨。萬古銀河界碧霄。一宵歡會壹年愁。別淚俄添喜淚流。寧使年年長不見。千秋離怨浸成休。壹渡河橋旋却回。悤悤別意兩堪摧。明年此夕應今夕。莫道今年也獨哀。天上人間有壹宵。鵲橋眞得似藍橋。不知別後人間恨。孰與星官怨碧霄。莫道今宵暫解愁。淚行從此轉添流。不成渴盡銀潢水。離恨窮天恐未休。</text>
<title>題楊州軒壁</title>,<text>客來終日伴淸愁。墻外空看燕麥秋。東閣梅花何處在。楊州非復昔楊州。</text>
<title>次金子通韻</title>,<text>虛名無用雪侵頭。夢裏湖西漲綠疇。十載菟裘吾已負。區區應不爲微軀。</text>
<title>乙亥春。重到西籍。逢春有感。</title>,<text>杏梢經雨點嫣紅。又覺逢春旅客中。今歲亦應忙裏過。韶華兩度負虛空。</text>
<title>復次前韻</title>,<text>庭花又發去年紅。小雨粧春一夜中。客子重來無舊興。酒杯詩律倂成空。眼澁無心看碧紅。故園消息夢魂中。年年客裏添春恨。轉覺浮名意已空。曉雨纔開一樹紅。晩風飄擺滿庭中。世間無事無魔障。坐恨春光瞥眼空。</text>
<title>重到西籍。見階花有感。</title>,<text>階花再見兩年春。客子西遊亦太頻。撩眼韶光都似舊。關心愁緖轉來新。臨風獨立香淸鼻。對月孤吟影襯身。我自負花花不負。應須一盞餞良辰。臨一作迎。對一作引。</text>
<title>次寄日本僧月江韻</title>,<text>萬里扶桑使。曾同兩歲歡。襟期有支許。酬唱傲黃韓。悵別海空闊。相思春欲殘。天涯長有夢。渺渺赴槐安。每憶曾逢日。平生罄一歡。難追飛錫隱。還似贈衣韓。海外千山杳。塵中兩鬢殘。深慙鷦鷃翼。只應一枝安。</text>
<title>上檜巖寺。次印泉上人韻。</title>,<text>酒醒朝日射窓東。靑靄霏微斂半峯。晩歲襟懷饜宦味。暫時蹤跡脫塵籠。舌存但可談名勝。目擊何須聽法宗。意欲從師方外約。碧山筇杖遍無窮。</text>
<title>贈金廣牧公碩 金公曾觀察湖南。以親老丐邑。</title>,<text>中年漸不喜虛名。十室猶堪學送迎。養志君今無所憾。誤恩吾更欲何營。西山爽氣時耽看。南畝暄陽好勸耕。腰折豈關心裏事。淵明當日似硜硜。三輔山川羨祖鞭。終南丘壑尙能專。早年詩禮心俱冷。晩日杯尊興最顚。舊巷可無韓孟句。壹方須着魯龔賢。休誇若若腰間綬。我亦將求二頃田。</text>
<title>西籍。病餘有感。</title>,<text>旅懷三月酒離唇。寂寞殘紅伴病身。燕代主人傳款語。蝶爲媒約挽芳辰。東君慰客情非淺。北極懸心夢正頻。桂魄欲圓人欲去。淸光應照漢江瀕。</text>
<title>題天化寺</title>,<text>蕭寺曾遊地。經今二十年。羞將衰鬢髮。來對舊雲泉。枕上芭蕉雨。床頭檀越煙。祗應終夜夢。端不落塵間。</text>
<title>遊華藏寺。有臺峙然。眼界無礙。因以盪襟名之。留詩石上。</title>,<text>勝地華藏寺。靈奇寶鳳山。貝經留古跡。蘿逕俯孱顏。天割西南極。臺危巖壑間。煩襟來壹盪。名字繼今刊。</text>
<title>題僧學能詩軸 有金居士悅卿手筆</title>,<text>悅卿異人也。偶落海之東。雀躍又大笑。遊戲天地中。醯鷄王公尊。直友造物翁。無儒亦無釋。擧世在愚籠。人間得餘墨。一字千金同。師能與之從。片語承磨礱。至今望眉睫。颯颯吹餘風。慙余濁汚蹤。有如鑽紙蟲。不見世界大。濛濛徒兩瞳。師來欲何求。至理存默通。泉下贅世翁。玆能知始終。</text>
<title>次僧智煕詩軸韻</title>,<text>誰把眞源一路通。紛紛餘子摠途窮。雲蹤縱脫塵喧外。只恐模尋亦落空。</text>
<title>次子美詠梅</title>,<text>盡日憑欄客不來。小階梅萼報春回。待得月明橫素影。伴人如語又如咍。嶺頭孤種孰移來。春信唯憑驛使回。安得一宵成醉夢。淸標暫伴月中咍。子美蓋有所托而云故及。</text>
<title>約友不至。因與堂友。飮至夜分。舍弟亦來。謔語極歡。醉書一絶。</title>,<text>聖恩如海更無邊。半日開歡興欲顚。鉛槧自知無報效。一心還愧古人賢。</text>
<title>讀太極圖說</title>,<text>說有論無兩墮空。陰陽開闔孰能窮。若要會得丸中妙。須起當時作說翁。至理昭融只在誠。坐觀萬化自生成。如今始識前賢指。獨對陳編夜到明。</text>
<title>七夕</title>,<text>歡意悲情果孰多。悤悤一會轉成訛。半宵脈脈難交語。明日盈盈又隔河。頭上霧雲慵不理。眼中烏兔遞相過。年年織得傷離恨。分與人間幾翠娥。</text>
<title>奉次鄭檢察韻</title>,<text>百年愜意不易得。一行壹止多參差。鷄林鶴野偶聯鑣。相視而笑何特奇。前春共宿白雲庵。春花正發紅滿潭。當時勝賞不復道。竟夜銜杯仍縱談。東觀溟海浪波靜。蓬萊咫尺隣仙境。笙簫可引鶴可招。何用塵區逐萍梗。西飛適隨靑鳥使。擬向秦臺訪簫史。千年華表立道傍。令威一語誠有理。峨峨漢陛幾星弁。名薰利醉心目眩。多將荊璞混凡石。燕市黃埃空撲面。爾來連月倦寓公。煩襟思御冷然風。携君之手更遐遊。南登岱嶽看勒功。大地爲席天爲衾。萬古出入吾胸心。醉揮巨筆如長杠。區區豈效秋蟲吟。</text>
<title>重過龍山。戲作。</title>,<text>有意天工讖我章。龍山恰到値重陽。病頭强把茱萸揷。吹㡌風流付孟郞。前過龍山。有歸來想値重陽節。須討千秋落帽風之句。今還適近重陽。遂成詩讖。但恨病不能討龍山舊事。</text>
<title>贈鄭同年叔幹之任黃海</title>,<text>蕭寺同棲計古書。十年陳迹已成虛。簸揚糠粃君嫌後。騰踏莊衢我不如。平昔論交期膽照。由來逐祿詎情疏。于今又作多時別。嶺嶠千重恨不除。瘴海愁雲遂嶠飛。幾隨使節嘆騑騑。繭絲堡障由分別。薏苡明珠有是非。槍劫久聞民共憝。荒蕪曾見地多肥。行看佩劍成牛犢。處處菑畬化近畿。</text>
<title>與堂友散步後岡。見石澗春流涓涓。極愛之。卽塞其下流。引入石罅。平滿如池。環坐其邊。命琴彈之。飮至暮而罷。</title>,<text>淸泉如美人。愛玩殊未足。怡然坐終日。煩襟自洗滌。古磯橫古琴。流水彈一曲。曲罷抱琴歸。猶是紅塵跡。</text>
<title>詠懷</title>,<text>逝水不復回。白日忽西匿。朱顏難再渥。皓髮無時墨。烈士惜流景。撫劍壹長息。昔年抱高志。駸駸靡所極。翶翔六藝苑。周旋忠信域。九畹擷幽蘭。芳菲自藻飾。陟山采美璞。光輝射日色。入海探明珠。鯨波赴不測。我佩旣已華。我服又以飭。眷彼途道脩。終迷南與北。鵬程睨九萬。弱羽中戢翼。緬懷前修迹。所立諒勍特。超然百歲名。何啻金石勒。悠悠坐靡俸。八載空尸食。婾安日成惰。無由開內惑。永負夙時言。反顧寧不㥾。攬衣起中夜。耿耿復默默。往者旣不及。庶幾來有得。</text>
<title>送養沖歸覲湖南</title>,<text>三冬爲學寧言富。猶喜隨君聽緖論。海嶠飛雲遙入望。江亭別酒暗銷魂。春暄北谷溪喧石。夜靜南樓月映軒。獨把琴詩聊送寂。東風難遣挽南轅。無限長江日夜流。與君相別到江頭。依依細柳分岐路。渺渺征鴻落晩洲。千里夢魂湖海遠。一春離思酒杯休。誰將三疊陽關唱。斜日殘雲惹起愁。</text>
<title>許知事輯挽</title>,<text>良玉貞溫世共珍。妙齡風采動簪紳。公忠淸白家傳鉢。事業功勳墓表珉。九萬里程摧逸翮。一千年運失名臣。叩扉他日西門道。惆悵空沾季子巾。</text>
<title>申經歷末平夫妻挽</title>,<text>夫子人中傑。端應配淑良。平生鼓瑟好。餘慶夢鈴祥。同穴眞成誓。終天已抱傷。那堪東郭路。丹旐兩飄揚。百鍊南金美。鉶羹味自淳。斯人有如此。末路竟沈淪。秦鳳雙飛月。滕城壹閉春。望槐餘手植。空見綠陰新。</text>
<title>臘雪課試</title>,<text>曉窓寒氣逼衣衾。已覺中庭丈尺深。閉戶只堪同洛下。乘舟未暇討山陰。詩人擬和黃臺竹。聖主方開衛府金。但得斯民無凍餒。莫將三白枉推尋。</text>
<title>贈浻允上人</title>,<text>遊戲千巖萬壑間。時投浪跡寄人寰。却將鄙謔驚塵耳。倏御冷風返舊山。</text>
<title>權叔達，李擇之，柳從龍，崔汝愼，尹商老，閔耆叟及弟國弼。携酒相訪。醉賦示諸君。</title>,<text>悲歡一春夢。聚散一博沙。博沙寧復久。春夢豈眞耶。所以古賢達。慨然興永嗟。佳辰値姸暖。良儔忽相過。淸談旣暢悅。況又絃與歌。吾儕幸無事。不飮終如何。</text>
<title>鄭正郞沈母愼氏挽</title>,<text>絳幔凝塵暗。堂萱露葉晞。風枝搖急響。夕日掩殘暉。血盡高柴眼。斑餘老子衣。泉原猶足慰。百歲更同歸。</text>
<title>金承旨世弼妻母挽</title>,<text>桃夭興詠想形容。婦德端能繼古風。麟閣畫圖男附鳳。銀臺喉舌壻乘龍。慶因善積終符應。壽爲仁慳只怨穹。歸室平生期願畢。日無長夏夜無冬。</text>
<title>李應敎耔父大司諫禮堅挽</title>,<text>韓山家世䓇貂蟬。名德唯公望最全。莅邑仁聲膏似雨。立朝風節直如絃。王庭已見三槐秀。于巷行看駟馬翩。欲置生蒭還復止。鄙夫終愧汝南賢。公子耘，耔。皆名當世。</text>
<title>聞李擇之久移疾不出。戲寄。</title>,<text>摩詰元無病。文殊問豈眞。寧將一方便。遂救萬貪嗔。近被文園恙。多因靖節巾。淸涼有神散。欲爲醫沈堙。閉門息營營。天全安病生。搔吟來苦癢。悶世抱孤㷀。縱有君臣劑。其如沈痼嬰。倉公舊傳訣。泉石頓能平。</text>
<title>雜興</title>,<text>春草不知名。羅生堂砌側。東風日日吹。宵露悅其色。初如針亂抽。漸復密如織。雖無茝蘭姿。對玩輒忘食。四序如轉環。大化無停息。窮陰不終盛。潛陽煦元德。芽萌與甲拆。萬物欣有得。大哉天地功。生生無究極。其二刳木橫絶壑。斲石夷險危。引彼幽澗水。注此方畝池。夜靜正澄澈。星月鑑光輝。問此何能爾。泝源良自知。潛泉逬巖竇。來者初甚微。混混終不舍。淸冷端在斯。團泥莫用投。廢我前功施。其三我欲種蘭蕙。懼彼蕭艾侵。我欲植松柏。荊棘復成林。蘭蕙有馨芬。松柏有嘉陰。養之豈不勤。美惡不同心。蘭枯柏不茂。我懷日欽欽。孰除蕭艾根。去之當及今。孰翦荊蕀林。莫使凌丈尋。消長無常運。沈吟情不禁。其四皎皎天中月。淸輝照萬國。微雲暫韜彩。頃刻失其色。全光雖未減。下土盡昏黑。君子貴養明。不使間讒慝。讒慝一以間。天地或廢塞。君子貴澄心。不爲私欲克。私欲一以克。義理遂晦蝕。願言芹曝誠。持以獻宸極。擬諸商盤銘。昕宵嚴戒飭。</text>
<title>與權伯綏昆季，表敬仲，金忠甫，吳貞之及弟國弼。遊天磨，聖居兩山。凡三日。</title>,<text>三日八人同作期。穿巖越壑敢言疲。普賢峯上蒼茫眼。姑姆潭邊爛熳巵。杖舞葉杯超舊令。石泉蘿月促新詩。表君傑詠金君記。須播人間一段奇。玆遊。每遇佳泉石。輒共踞坐。捲木葉作杯。爲流觴之飮。醉輒起舞。手杖爲節。凡十餘狀。有植叩，揮橫，曳挾，騎荷，聳換，擊負等號。皆古人所無也行杖芒鞋具野容。吾今眞箇脫塵籠。招邀喬晉凌空馭。想像巢由避世蹤。鳳吹遙尋蓬島外。桃源迷入武陵中。洪爐點雪都消盡。何事人間可滯胸。</text>
<title>靈通寺</title>,<text>驢背吟將遍。靈通寺更幽。靑攢樓外嶂。玉碎枕邊流。縹緲三淸界。凄涼五月秋。何時謝塵迹。永此恣雲遊。</text>
<title>醉書</title>,<text>偶入天台小洞天。悤悤竟未値眞仙。秋來擬蠟登山屐。更約諸君破霧煙。</text>
<title>次日本弸中上人韻</title>,<text>年來多病怯杯觴。筆路緣衰又廢荒。敢向長鯨誇鼴鼠。不堪彪虎敵牂羊。吾方欲斂風騷語。師莫頻携般若湯。萬里知音寧易得。歡娛今日正逢場。開抱談論借酒觴。十年茅塞盡鋤荒。初疑角逐楚漢鹿。轉覺俱忘臧穀羊。法界神淸風作馭。塵機念絶雪消湯。稽首吾師煩指敎。如何始脫死生場。莫辭賓館醉壺觴。故國遙遙望眼荒。席上流金張火傘。竈邊生浪舞商羊。行裝謾拂魚腸劍。旅況難憑蟹眼湯。正賴忘憂猶此物。淵明一句擅詩場。得與吾師共一觴。佛言因果定非荒。今生疑是前身永。過去安知舊姓羊。物外高談方擘玉。人間熱惱任探湯。相期汗漫無何有。聊付殘生戲劇場。</text>
<title>與弸中上人飮且彈琴</title>,<text>虛館生涼暑氣收。抱柯蟬響報新秋。百杯興倒朱絃裏。千里思遙碧海頭。聚散關天寧屑屑。悲歡閱世劇悠悠。峨洋曲曲知音在。一笑相看萬事休。</text>
<title>次弸中上人聽琴韻</title>,<text>古意仍將寄古徽。頻傾俗耳尙依俙。澗中流水淙淙響。天際閑雲自在飛。氷作琴形玉作徽。峨洋一曲想依俙。莫敎彈起離鸞怨。庭葉先秋意欲飛。</text>
<title>次子眞恩門戲呈士華恩門韻</title>,<text>不似黃家詠水仙。傾城一笑却天然。團團蘂上團團月。更入淸詩絶可憐。一別關西便黯然。芙蓉堂月夢魂邊。芙蓉已謝月空在。來照寒衾透薄綿。</text>
<title>與弸中話及睡。夢中指庭中槐樹曰。睡鄕風味。盡在此中。我輩聚散。寧非一夢乎。因感而贈之。</title>,<text>世界一槐安。悲歡一夢中。倏然聚憙憙。散後還忡忡。智者悟其妄。笑彼愚者蒙。寧知至人者。眞妄倂爲空。吾師了玆意。我亦欽其風。乾坤納芥粒。掉臂超鴻濛。汗漫凌倒景。下視螻蟻封。師能從我否。曠志將無同。萬古復萬古。來者亦無窮。壹笑更何言。醉面聊發紅。</text>
<title>與日本釋弸中，月江，玉成，祖芳。賞仲秋月。夜分乃散。明朝。各贈壹首。</title>,<text>月到中秋幾度圓。淸光昨夜最堪憐。乾坤萬里雲如掃。風露三更酒有權。泛渚新詩聊可詠。登樓豪興欲成顚。明年此日空相憶。南北迢迢路八千。壹年壹度中秋月。爭得年年此夜明。湖海論交無萬里。酒杯撩興到三更。露漙風冷寒光轉。雲斂天高霽氣呈。造物似知吾輩意。十分圓了十分淸。銀河傾側夜將闌。露洗長空桂影寒。盡倒碧尊期共醉。正逢靑眼肯辭歡。凄涼笛咽三更弄。宛轉琴鳴壹指彈。更續玆遊那可得。年年秋月只相看。去歲中秋夜。待月月不明。君南我在北。萬里阻海程。半面不相識。寧知相愛情。今年中秋夜。明月正盈盈。纖氛淨如洗。宇宙涵水晶。君乘海上槎。飄然來玉京。相逢卽一笑。便尋方外盟。導我躡雲梯。引我遊化城。坐我廣寒府。聽我鈞天聲。沆瀣徹肺腑。洒然神骨醒。冷風翼兩腋。俯視渺寰瀛。芬華擲敝屣。垢濁蛻塵纓。大海釀爲酒。大壑爲甁罌。浥以北斗杓。侑以天籟笙。一醉三千齡。殤視喬與彭。嗟哉一瞬歡。轉頭如夢驚。明年此夜月。明暗不要評。依然各南北。兩地懷不平。對月共相憶。壹杯聊自傾。明年復明年。此月年年淸。我與君相別。幾時相喜迎。古來樂難恃。此會寧再成。</text>
<title>愼監司自健。休官退卜交河縣。築聽潮堂，臨溪亭。列植花竹。日嘯傲其中。求詠於洛中諸學士。爲寄三首。</title>,<text>潮來潮去幾朝昏。門外寒聲日日喧。一枕淸風共穩睡。百年懷抱付忘言。醉鄕方占新天地。槐國仍回昨夢魂。已結滄洲生死約。世間鍾鼎謝羲軒。江湖高臥送餘年。迷夢紅塵已洗然。伴寂時邀黃卷友。任閑聊對白鷗眠。林逋宅靜梅橫月。陶令門深柳帶煙。嘯傲乾坤無一事。似公還是地行仙。近臨溪澗遠江流。水癖成耽意未休。更斲小池橫砌側。要看寒鑑照床頭。濠中漸識鯈魚樂。海上長隨漚鳥游。丘壑邀人良亦苦。絆身纓紱未由抽。</text>
<title>奉寄濟州金牧使錫哲</title>,<text>爲想征南馬伏波。瘴鄕消息果如何。平生齷齪少游輩。男子功名要枕戈。百年勳業老征行。拂劍中宵膽氣橫。直斬樓蘭報明主。丈夫非爲一身名。萬里鯨波隔故鄕。三年魂夢繞明光。君王正爲寬南顧。莫恨行旌滯瘴方。見說神仙漢可拏。雲間髣髴聽笙歌。眞仙自古遊棲地。異跡靈蹤問幾多。薄宦拘人沒陌塵。有如蠶繭自纏身。何方可踏瀛洲上。要見安期訪道眞。</text>
<title>送黃海尹都事鏡之。兼呈使相軒下。</title>,<text>海邑饒炎瘴。民生苦不蕃。纔能離猛政。尙未飽深仁。佐幕須時選。宣風得望尊。甘棠應植愛。歌詠達窮村。安岳聞新政。文風振魯鄒。連鄕講詩禮。比屋誦程朱。豈意鳶魚化。能沾瘴癘區。騊駼須伯樂。從此驟天衢。</text>
<title>丹山鳳</title>,<text>丹山有奇羽。五彩何煌煌。餐食琅玕石。棲憩梧桐岡。和鳴振翼翮。宮羽含鏗鏘。眄睞擇仁義。軒翥時翶翔。鵷鸞是其儔。鵠鶴焉能行。飛來過中州。試集于朝陽。鴟鴞側趐回。百鳥前趨蹌。黃虞逝已遠。疇能知爾祥。</text>
<title>與柳善山希哲，金泉察訪李景廉。泛舟洛江而下。至仁同則夜幾四鼓矣。</title>,<text>水闊天高露洗秋。扁舟一葉泛中流。夜深更擊空明去。卽是蘇仙赤壁遊。斗轉參橫月欲低。滿天風露夜凄凄。一聲叫雁來何處。驚破滄洲醉夢迷。</text>
<title>重九日。到大丘。令主守送肴酒于弸中等。書贈二首。</title>,<text>此日還重九。登高把酒觴。鄕音雲杳杳。歸路海茫茫。白髮添黃菊。佳辰送異方。南來吾亦客。共醉洗愁腸。萬里長爲客。秋添兩鬢霜。聊欹頭上㡌。且對菊邊觴。莫問明年健。須酬此節良。白衣仍送酒。太守姓非王。</text>
<title>大殿迎祥詩。依應製韻。</title>,<text>曙燭煌煌禁籞長。千官環佩擁明光。三辰運合璣衡政。四始新開玉曆祥。獻節椒花薰入頌。迎春菜縷嫩生香。遙瞻八彩浮黃色。白獸尊前屢擧觴。璿曆開寅正。祥和藹紫宮。申天膺華祝。祈歲占周豐。發育春爲澤。敷施帝與功。群生元囿德。新化更旁通。禮罷三朝仗欲回。賜頒銀勝被宣催。春光陶冶昇平像。寧待椒花賦頌才。節迓三朝慶。春涵一德仁。端元育萬物。方賴聖功神。</text>
<title>贈默上人</title>,<text>山林朝市兩迷津。一誤虛名二十春。白髮有緣嗟滿帽。蒼生無福謬紆紳。雲霞習氣空懸夢。犬馬餘齡倘乞身。堪羨吾師禪榻上。不將壹事擾天眞。</text>
<title>謝李明仲寄硯 安東李府使堣</title>,<text>漢水分携處。南山痛飮時。相思幾夜夢。未賦一春詩。北雁呼雲疾。東峯上月遲。賴君千里贈。伴我作心知。</text>
<title>書東籍田共會圖</title>,<text>歲正德甲戌。祗承改量籍田之命。竣事于西籍。復與數君子。會于東籍。自秋迄冬。蓋歷兩時。風霜雨雪。跋涉川陸之苦。固已甚矣。簿領餘隙。時從諸君。開懷悟笑。亦非一再。爲幸不其大哉。竊自念以無似之身。獲隨群彥。濫竿淸朝。卯酉之供。力猶不暇。況敢望其訪問遊從之數乎。今者。適因王事。陪歡半歲。夫豈偶然。益知君恩之重。壹散之後。遂成陳迹。離合之期。亦復難料。不可不識。以爲他日興懷相憶之資云。野外班荊幾笑言。有身無地不君恩。長宵慣共鈞天夢。半載相隨北海尊。日下丹心葵藿切。人間市道雨雲翻。襟期久耐方知味。會散紛紛未足論。</text>
<title>孫二相舜孝夫人挽</title>,<text>相公風操世無倫。忠孝平生表縉紳。配德固知貞則在。宜家果見慶祥臻。朱門棨戟兩三葉。白髮光陰八十春。造物由來慳賦與。獨全諸福享仁人。</text>
<title>洪知事任夫人挽</title>,<text>吾門流慶本綿綿。五福端能享獨全。八袠光陰夫婦壽。一庭蘭玉子孫賢。椒闈亞貴金枝衍。麟閣高勳雁趐聯。眼底芬華無限事。堂前萱葉着霜先。</text>
<title>奉贈權相公。公諱鈞。觀察平安。</title>,<text>千古箕都地最雄。繁華文物擅吾東。要須暫屈三台望。試爲來宣一道風。撼岳威聲馳塞外。煦春恩澤遍封中。甘棠異日留遺愛。擬繼詩人詠召公。</text>
<title>送申僉正止叔赴燕</title>,<text>年年筐篚入虞庭。震域風聲四海聆。萬里關山銜使命。九天城闕覲皇靈。蹄翻騄驥方離櫪。刃拭龍泉正發硎。弧矢暫酬平昔志。男兒蹤迹本浮萍。</text>
<title>洪知事任挽</title>,<text>琴瑟諧和八十年。人間榮福享能全。蘭芝盛埒金張貴。桑麥謠騰卓魯賢。白髮黃金相映照。朱輪翠蓋幾騈闐。塵寰汚濁難終戀。凰鳳聯飛物外天。</text>
<title>華表鶴</title>,<text>千歲來還物盡非。山川城郭只依俙。槐柯酣夢紛榮辱。蝸角交爭幾戰圍。殘塚纍纍秋草合。荒墟莽莽暮鴉飛。可憐浮世迷難悟。復向空霄唳月歸。</text>
<title>賓雁</title>,<text>萬里瀟湘趁侶征。行行飛斷碧天淸。月明沙渚蘆邊影。霜重關山雲際聲。腹裏未須梁稻美。人間多有網羅橫。南來北去飄無定。秋盡春回歲幾更。</text>
<title>南樓</title>,<text>夜氣逼秋爽。樓高敝月華。銀河流近眼。玉露冷侵紗。暫借金尊興。難禁白髮嗟。干戈迷海內。誰共念皇家。</text>
<title>宋宜之挽</title>,<text>與子交雖晩。相知照肺腸。緇衣情不極。黃鳥恨何量。絃絶誰能聽。斤揮質已亡。千秋空一慟。哀挽不成章。芹宮初識子。最愛抱眞醇。朝著看尤信。心期久益親。芳蘭多化艾。晦雨孰鳴晨。敢爲吾私哭。邦家失此人。</text>
<title>應製喜雪</title>,<text>天公試手巧剸裁。亂擲瓊花散九垓。不夜化城粧世界。長春仙苑護樓臺。占年太史方誇瑞。能賦詞臣浪騁才。我願君王思凍餒。仁風吹暖遍蒿萊。龍墀曉色積皚皚。錯落瓊瑤幾萬堆。擎重筠篁增節槩。威侵桃李壓嫌猜。飄筵巧勸霑恩酒。掠硯能挑諷賦才。未臘已呈三白瑞。豐穰更喜占將來。</text>
<title>送洪丹城君美</title>,<text>如君才調世無倫。合在經帷演鳳綸。百里未容淹驥足。一麾那恨隔楓宸。生靈困苦焚如政。摩撫煩須長者人。岐麥蒲鞭從古事。肯將膚語更留神。</text>
<title>走筆。謝却弸中惠藥。</title>,<text>煩惱人間苦。兼因熱惱侵。常移腰上帶。久廢枕邊琴。調攝何關術。功夫只在心。安閑方合劑。淸淨待深鍼。欲鍊眞丹汞。須投舊笏簪。願隨飛去錫。永散鬱湮襟。塵土非吾戀。仙區仗子尋。殷勤謝禪客。藥力詎能任。</text>
<title>讀文天祥正氣歌</title>,<text>朔方妖氣埋神州。五嶽坼裂江河翻。豺狼跳躑梟鴆號。乾坤霧晦三精昏。中原億兆盡左袵。炎鼎已淪誰能援。隻手誓擎杞天崩。國亡與亡存與存。堂堂軀命尙如毛。百口況望全戶門。宇宙孤忠耿白日。萬古凜凜留英魂。世間秦賈狗彘輩。齊斧詎足汚血痕。高聲一讀卷中歌。爲公涕淚難禁捫。</text>
<title>和日本僧康樂等韻以別</title>,<text>塵世悠悠只強顏。十年魂夢繞雲關。何方可逐淩空錫。去踏蓬瀛海上山。渺渺扶桑天一涯。海山何處訪仙家。此生此別應長別。淚眼休驚見黑花。一歡那意遽成非。白首詩盟轉失依。萬里幸逢天際雁。百年音信莫敎稀。欲挽歸舟未有緣。數行淸淚落尊前。他年夜夜長相憶。人在東西月在天。孤懷牢落倚高樓。殘日沈吟賦遠遊。客與年光抛我去。不堪傷別復悲秋。相看一笑意無餘。肝膽都輸識面初。今日悤悤生別恨。小詩和淚爲君書。</text>
<title>劍閣五言古詩</title>,<text>天樞欲西傾。地軸拔庚維。岷峨揷蒼碧。勢若擎頹羲。蟠根幾千里。㟮屼相撑支。后媼厚不載。陰陽互蔽虧。鳥飛𢥠回趐。猱捷愁危隳。九州裂一隅。東西渺隔離。異哉五丁力。踏擘不踰時。秦謀旣已譎。天險終難夷。匹夫搤其喉。萬騎勇無施。風塵暫時起。奸軌輒爲資。割據逞狂僭。宇宙成瘡痍。我欲訴眞宰。剗削靡小遺。倏然作坦途。一望平如砥。萬里煙火通。往來無猜疑。</text>
<title>端午帖字</title>,<text>日永經帷鑑廢隆。千年無逸繼前風。聖心自有眞龍鏡。不用靑銅鑄水中。菖縷千官酒。蘭湯萬屋煙。歡娛均遠邇。聖德正無邊。鳳闕千官靜。宸居迥九天。遲遲銀箭漏。藹藹玉爐煙。恭默尊中極。休和暢四邊。菖華萬年酒。益祝慶綿綿。</text>
<title>挽人</title>,<text>內德無攸遂。閨儀利婦貞。三遷成篤訓。七袠享遐齡。尙及高門慶。終捐列鼎榮。平生歸室誓。鬱鬱舊佳城。</text>
<title>尹司成倬母氏挽</title>,<text>夙著桃夭詠。平生鼓瑟情。蘭香添桂馥。椿折只萱榮。偕老期雖斷。同歸願亦成。松楸接丘壟。涕淚倍增零。塋域與先壟相接</text>
<title>柳觀察使世琛夫人挽</title>,<text>偕老平生約。存亡矢不違。寧須百歲後。共作九泉歸。湖海來朝訃。閨闈掩夕悻。要將貞烈傳。留與簡編輝。</text>
<title>李縣令公麟挽</title>,<text>來雲益齋後。世業繼淸忠。肘印紆雙綬。庭蘭長八叢。高陽仍表里。渤海遠承風。必壽知天定。逢蛇奈運窮。</text>
<title>申副正石澗挽</title>,<text>古寺看硏業。三儕摠妙齡。奇才聯國器。遠韻最時英。奮翼能摩漢。潛鱗肯伏溟。扶搖方得意。摧落旋淹程。長卿雖病廢。安石繫生靈。大數屯堪嘆。凶音聽忽驚。九原人不作。一慟淚空零。萱葉傷秋悴。桃花泣夜冥。童烏玄尙托。先兆宅應寧。未洩無窮恨。幽明少慰情。</text>
<title>申參判從濩夫人李氏挽 參判。進士，文科初重試。皆壯元。夫人。宗室女。</title>,<text>仙李靈根衍慶長。敷蕤玉葉播芬芳。天葩自抱無雙美。月桂宜交第一香。翠柏施蘿風忽折。蟠桃垂實露含光。人間八袠榮憂半。會合重泉樂未央。</text>
<title>驪州牧使韓碩挽</title>,<text>桓桓才武冠群倫。閫鉞威尊早致身。淸操足爲流俗範。眞懷堪配古人淳。昇平衛霍功無地。治化龔黃惠在民。千里驥啼中道踣。空揮老淚叩蒼旻。</text>
<title>金正明胤妻洪氏挽</title>,<text>天敎兩美合良緣。琴瑟諧和約百年。雲驥雙蹄方騁逸。鏡鸞孤影忽悲纏。盈庭蘭玉留餘慶。護壟松楸曆舊阡。閨閤闃寥塵欲暗。盆歌寧禁淚河懸。</text>
<title>申參判從濩遷葬。合夫人李氏兆挽。參判。我先君甲午司馬試同年壯元。朝京而返。中道得疾卒。</title>,<text>高才絶世聳儒紳。三捷文場第一人。卿月正看隆位秩。台星方擬展經綸。天槎好返驚淪海。龍劍終沈喜合津。年契孤兒成白髮。新阡無路引轜輪。</text>
<title>蔡判書紹權夫人挽</title>,<text>淑德生名族。貞儀範禮門。配賢膺貴祿。流慶及兒孫。閑樂能偕享。乘除詎足論。泉原事無憾。伉儷義彌敦。</text>
<title>送平安尙監司起夫 名震</title>,<text>雄藩重寄正難人。簡擢須煩望洽臣。筐篚踵連星漢使。煙烽虞急犬羊隣。一方黎庶嗟窮力。三載蘇完定悴神。竊祿悠悠空白髮。自慙無補聖明辰。</text>
<title>送朴居正之任寧越郡 名世豪</title>,<text>晨星落落親知盡。白髮餘生日掛西。老去離懷尤不耐。一杯相勸轉悽悽。</text>
<title>贈別慶尙沈監司孟容 名連源</title>,<text>南濟西燕跡未閑。流光冉冉鬢斑斑。霜靴珂馬纔京輦。玉節星軺又海山。簡擢固應榮主寵。諮詢唯切急民艱。殘生樂少空憂患。郭外離杯寄一潸。</text>
<title>送別平安李都事景容 名若海。余禮判時佐郞。</title>,<text>白髮南宮舊判書。衰遲端合返樵漁。憶同英彥治邦禮。敢把駑庸望士譽。糠粃反慙揚簸遽。蘭芝唯怕種培疏。悠悠懷抱君能識。期歲離愁不禁歔。</text>
<title>應製桃源</title>,<text>烈焰熬焚九有民。寰中無處可容身。扶携偶得棲神地。卜築仍成避世人。歲月幾經更代變。乾坤長占別般春。寧如皥皥康衢老。蹈舞華胥戴至仁。</text>
<title>贈會寧林判官亨秀</title>,<text>誰令頗牧駕班楊。投筆鳴弓亦不妨。本爲慈祥蘇困瘵。非關威武怵跳梁。彤雲渺想蓬山彩。皓月遙分玉署光。刀斗不驚鈴閣靜。耽將黃卷究皇王。</text>
<title>宋參判㻩母夫人朴氏挽 夫人弟世榮，世茂，世蓊。皆顯仕。</title>,<text>謝家諸子貴聯翩。更見閨闈女德賢。玉樹秀庭金合映。女蘿施柏桂交連。三牲晩養榮應足。百歲終歸願亦圓。多少浮生憂戚裏。人間福壽獨雙全。</text>
<title>文原君柳應龍挽</title>,<text>蒙稚陪從托契深。英風馨德久薰欽。通家有分連三世。同井相親信一心。兩紀離愁纔會合。數年歡好遽銷沈。猶堪少慰云亡慟。五福如公罕古今。</text>
<title>知中樞府事尹世豪挽</title>,<text>金榜聯名只八人。流光三紀半凋淪。田園値我修愆久。枳棘嗟君見屈頻。恩擢纔同更化後。凶音遽報聚歡辰。餘生孑孑悲孤影。白髮心懷向孰陳。</text>
<title>齋宿中樞府。奉次戶曹曺判書座主韻。名繼商</title>,<text>齋心兩日各分堂。只得相望未對床。鬧眼文書添老病。支身藥石當糇糧。陳蹤每憶陪遊樂。曠禮堪嗟拙宦忙。春事漸來猶發興。淸歡擬待得餘遑。</text>
<title>許府尹礦妻李氏挽 益齋先生齊賢之後</title>,<text>東韓名德益齋家。簪紱綿綿引慶多。不獨熊祥連顯赫。更看桃詠播夭華。夫參帶礪藏金樻。子列珪軒響玉珂。蘭擁壽萱餘馥滿。人間榮福孰能加。</text>
<title>贈申僉知仲容赴京 名瀚</title>,<text>曾向松溪拜下風。溫言每被奬愚蒙。山丘可禁悲無盡。桑海空看變不窮。幸賴典刑猶在世。聊憑契分屢開衷。天涯忽作多時別。白髮情懷寄酒中。</text>
<title>驪江。醉贈司馬諸君。</title>,<text>淸江依舊照心杯。更會斯文一笑開。自愧塵蹤衰蹇甚。難期他日得重來。</text>
<title>醉中走筆。贈同舟舊伴。</title>,<text>堪誇友菊老。八十尙強康。應笑塵中客。江湖久已忘。右贈姜叔胖綠柳紅茶無恙否。夢魂長繞小池邊。殘年苦被塵羈縛。難續閑時共醉顚。右贈嚴孝仲養拙堂中老。重看白髮垂。江湖携送老。慙負舊時期。右贈尹德章醉舞姑城會。淸聯更鬪新。今來空悵望。說口只津津。右贈李衢仲燕巢知好在。遊客愧塵途。爲想呢喃語。還應問客無。右贈愼士敏爲報孤山主。毋忘舊散翁。塵緣元自薄。還臥泛槎中。右贈尹汝輝</text>
<title>金右相克成挽</title>,<text>間氣分光嶽。興王一代臣。卿賓推德藝。廷榮究天人。選擢魁多士。經綸佐盛辰。鹽梅商命重。帶礪漢盟新。赤舃膚曾遜。丹書戒竟陳。霖膏須澍洽。台曜遽輝淪。參贊空叨忝。謨猷只仰遵。承風陪浹歲。薰德煦陽春。久囿包荒量。多慙覺穢身。才庸顏縱厚。契舊意終親。梁毀今安杖。舟移夜不晨。承家餘幹蠱。紀績謾貞珉。箕尾難追及。抆哀向上旻。</text>
<title>潘知事碩枰挽</title>,<text>在世眞同逆旅賓。親知凋盡影携身。班行擧目皆新進。笑語披心賴故人。文武歷敭才自稱。醇和操履稟惟眞。忽亡良友悲何限。白髮難禁淚瀉巾。</text>
<title>柳守濚挽</title>,<text>七旬高壽古稱稀。麟閣圖形更耀輝。餘慶芝蘭多馥郁。綴班鵷鷺間朱緋。三牲致養榮應罕。五福難全享亦幾。夢幻浮生期願足。薤歌休唱露終晞。</text>
<title>題蘇贊成山水小屛 名世讓</title>,<text>日暮天寒雪滿山。閉門幽興孰尋攀。西村買酒人纔到。南浦收竿客未還。逶迤山路泝淸流。翠壁蒼松洞轉幽。趁夕投來何處釋。上方鍾響落雲頭。</text>
<title>題四山監役官契軸</title>,<text>天職寧嫌小。虔恭在盡任。鬱蔥扶王氣。森擁護祥林。萬世神都壯。三垣法象臨。微勞聊共效。信好更須尋。</text>
<title>唐津縣監姜英老妻挽</title>,<text>玄宮酬積善。厚福萃施偏。潤屋堪誇富。充閭又足賢。專城榮晩共。稀壽享終延。百歲歸同穴。平生願亦全。</text>
<title>送濟州趙牧使季任 名士秀</title>,<text>渺渺耽羅域。迢迢泛使槎。一身方許國。百口敢懷家。海闊垂天駟。雲低竦漢挐。三年靑瑣夢。不覺鬢霜加。</text>
<title>謝尹海陽君煕平送盆菊</title>,<text>歸來三徑計蹉跎。白髮難禁苦憶家。唯有故人知我意。寒香歲歲寄盆花。</text>
<title>送光州李牧使大立 名弘幹</title>,<text>厭避乘驄選。還思五馬榮。滫瀡雖失養。濡煦尙餘誠。白髮違淸禁。朱轓指遠城。離懷六寒暑。祖酒肯辭傾。</text>
<title>送襄陽許府使敬之 名寬</title>,<text>安穩眞爲得意鄕。紛紛非是摠亡羊。暮雲舒卷天邊岫。朝日飛昇海上桑。塵夢迷茫隨雁鷺。仙遊髣髴揖鸞凰。養神餘事流淸靜。汩沒無裨愧老荒。</text>
<title>庚子秋。入試院逢重九。示同入諸公。</title>,<text>九日今年太寂寥。鎖圍空詠昔人騷。明年九日知何處。爲覓黃花泛酒醪。</text>
<title>又戲示諸公</title>,<text>鎖院逢重九。猶欣菊趁開。姑抛擧子卷。且把辦官杯。試場例有應辦官供給</text>
<title>走次洪典翰退之韻詠菊 名暹</title>,<text>羈宦空驚髮盡霜。秋來難嗅故園香。黃英縱報今年節。白酒殊非舊日觴。懷抱只應憑咄咄。行藏聊用付蒼蒼。固知孤冷招人苦。莫謂貪看時世粧。</text>
<title>送濟州尹牧使正之赴任 名仲衡</title>,<text>陳跡湖遊一夢驚。塵途分手更傷情。三年刀斗開城戍。萬里風濤海域程。許國敢論成老悴。有家無計到經營。輕裘自裕籌邊略。詩禮要聽化遠氓。余罷散時。與正之共遊梨湖。故及。</text>
<title>三嘉縣監李守震妻挽</title>,<text>名家生淑媛。女德範閨房。繇鳳欽仇好。占熊疊夢祥。辛勤纔遂業。榮享獨輸郞。施報嗟終戾。茫茫問彼蒼。</text>
<title>孔同知中樞府事瑞麟挽</title>,<text>危言一上九重天。枳棘低回二十年。豈恨孫劉能阻命。猶堪卓魯永垂編。更張正喜彙方進。簡寵寧知慟忽纏。慘慘春暉萱葉悴。忍看哀淚徹黃泉。己卯上禍後。君上封事。言頗直。忤當權。因斥外久。丁酉。更捐稍進。庚子。擢大憲。旅疾歿。</text>
<title>故大司諫南慄夫人洪氏挽</title>,<text>人間上壽享期頤。餘福乘除理或隨。蘿蔦施松榮久共。蘭芝交桂慶終虧。永欽馨馥薰中閤。寧謂根基托外支。百歲竟成歸室願。差償存日抱長悲。</text>
<title>扈駕望遠亭。應製。</title>,<text>長空淸霽浸平湖。近碧遙靑展畫圖。雲幄高張雙鳳翼。鑾輿暫駐六龍扶。歌傳呦鹿聆仙樂。杯灎流霞醉御廚。仰覿黃光浮八彩。離離嘉穗被田區。</text>
<title>韓西原君恂挽</title>,<text>獨攀風樹痛無窮。孑孑殘生幾號穹。五十流年眞掣電。一三先執只留公。承音怳若承家訓。壽酒常如壽我翁。哭送靈轜携影返。乾坤何處托孤蹤。英穎非資問學功。超然天稟迥凡庸。銀臺荷寵年方妙。金鼎銘勳位又隆。蘭玉爭輝霑雨露。椿萱偕壽耐霜風。人間五福能全享。施報玄機信上穹。</text>
<title>吏曹朴參議世蓊挽</title>,<text>屛迹田園二十年。白頭隨列意茫然。每逢新進皆生面。獨挹英標怳舊緣。未厭緇衣頻適館。詎知黃壤忍窮泉。沾巾老淚難收得。郭外東風叫曉天。</text>
<title>次湖陰韻。贈奉恩寺道諄上人。寺在宣陵。湖陰。鄭同知士龍號。</title>,<text>憶宿橋山寺。庭篁月影重。纍臣廿載夢。此夜五更鍾。豈意仙鵷列。還收野鹿蹤。欣逢靑眼釋。宛爾昔年風。</text>
<title>次洪左相韻。贈奉恩寺僧煕俊。左相名彥弼</title>,<text>五載塵勞廢賦詩。故山慙愧勒文移。縱知起我求題切。詎有驚人出語奇。興逐柳風吹面後。夢回梅月印窓時。試看噓焰寒灰裏。解意尖奴首已垂。</text>
<title>送別黃海尹監司彥禮 名思翼。與余同庚。</title>,<text>白髮皤皤兩老翁。流年已似卦成重。宣風子自宜治陝。弘化吾寧合二公。共感主恩同覆載。敢將身計累心胸。海關離恨春先去。驛路殘花墜晩風。氷蘖聲名久聳朝。淸風颯颯逐星軺。寒鋩正可剸盤錯。膏澤要須潤槁焦。杏影滿壇紛講誦。棠陰連野溢歌謠。壹朞王事眞如瞥。原隰渾忘兩鬢凋。</text>
<title>奉次宋先生觀水亭韻 名欽</title>,<text>勁健蒼松閱歲寒。芬榮旅枕夢初闌。開亭坐處偏臨水。扶策行時愛近灘。耳會韶音聊寓聽。心融道體自耽觀。人間百樂誰堪代。日向淸冷照肺肝。</text>
<title>送別宋參贊致仕還鄕</title>,<text>眷眷宸衷注老成。丘園旋奪退閑情。黃扉纔試調羹地。綠野催回買駟行。接晝睿恩眞出異。傾朝祖餞更爲榮。淸風不用憑圖播。百世爭聞汗簡名。</text>
<title>左參贊丁玉亨母夫人挽</title>,<text>名卿配德騭由天。五福人間享故全。絳幔誨勤貽後慶。靑雲步續藹時賢。鶴齡榮受千鍾養。鸞誥褒承一札宣。有盡塵緣難久戀。凰飛逐鳳返冥玄。</text>
<title>贈洪參議明仲赴京 名春卿</title>,<text>星槎曾泛上天津。廣樂聲中拜玉辰。陳迹迷茫如一夢。俗緣纏繞隔千塵。超超每送靑冥客。鬱鬱堪憐白髮人。香案舊班休滯戀。好携眞誥早回輪。</text>
<title>送李正郞以書狀官赴京 名世球</title>,<text>萬里朝天使。衝炎夏月征。泥沾鶴野轡。雨逐鴨江旌。意屬觀周樂。身忘困漢程。老思經覽勝。待子擬重評。</text>
<title>二相蘇世讓母夫人挽</title>,<text>種德全膺百福將。玄機酬騭理昭彰。莊椿共老萱彌久。謝樹交輝桂更香。壽斝競祈龜鶴算。彩衣添影玉犀光。百年榮享人間罕。餘慶綿綿尙未央。</text>
<title>金同知璇挽</title>,<text>桂籍登名位。亞卿要淸揚。歷藹時聲。心存忠謹由天賦。學到勤醇本聖經。稚桂早華霜忽敗。孫篁新籜露滋萌。神酬積德留餘慶。爲續稀齡未盡榮。</text>
<title>送別李牧使若氷 字喜初</title>,<text>靑門瓜美久相分。重踏街鍾白髮紛。遷變幾看陵作谷。覆翻何數雨兼雲。河流萬古無停日。潦滿崇朝不待曛。老眼瞢瞢迷皁白。朱轓還喜足榮芬。</text>
<title>柳直長順源挽 余幼與柳君。同榻講學。余釋葛。柳君久蹭蹬無成。近自星州舊居來京。求官未得而沒。還葬星州。余喪弟。又値君喪。哀悼尤極。</title>,<text>餘生殘日俯虞淵。零落親知摠九泉。浮世升沈都幻夢。故園歸臥有新阡。螢窓舊跡傷心憶。鳥嶺脩程淚眼穿。寄獨人間如逆旅。老懷從此向誰宣。鴒原方痛復悲纏。旅舍驚將故訃傳。轉覺殘生傷悼集。可堪浮世患憂煎。素轜纔送西城路。丹旐尋飛南嶺天。自弔餘齡寧復久。白頭衰淚瀉如川。</text>
<title>丁三宰玉亨夫人挽 三宰母夫人先卒。未久。夫人繼卒。</title>,<text>毓慶高門兩播聲。天敎淑德配名卿。丹枝桂籍看傳美。紫誥鸞封享早榮。薤露已晞悲六袠。鳳棲無耦怨三淸。海山追逐仙輧逝。可想平生孝婦誠。</text>
<title>送義州李牧使潤慶</title>,<text>西顧何煩聖主憂。簡才方賀擢名流。呻吟便可成歌頌。頑梗無難化輯柔。疆界自堪歸警飭。經綸非獨屬籌謀。乖疏正坐輕師古。尙冀收功及致休。</text>
<title>贈別慶尙李監司淸</title>,<text>二紀陳蹤一夢過。依俙風物眼中羅。少年迂訃眞塡海。期歲流光枉擲梭。恢刃解應無肯綮。神方效覺失痒痾。嶺州樓榭靑丘冠。餘事何妨聽管歌。</text>
<title>贈別全羅崔監司輔漢</title>,<text>桑林誠禱未回天。溝壑哀哀赤子塡。活命要憑醫國手。專方仍簡蓋時賢。馬韓疆理遙雲外。龍闕觚稜瑞日邊。馹騎駸駸隨玉節。主憂民望肯停鞭。</text>
<title>韓同知胤昌挽</title>,<text>半年京兆忝僚行。淸裁何望數老荒。直道每資論斷際。雅懷常炙笑談場。駑庸愧我生空久。名德嗟公奪遽忙。施報尙堪泉下慰。克家留嗣慶應長。月桂吹香早。雲鵬奮翼遙。淸班周舃武。高秩耀金腰。氷蘗爭欽重。松筠忽悴凋。綵衣無復舞。鶴髮淚難枯。</text>
<title>贈江原韓監司淑</title>,<text>枕海包山履壤雄。靈區異境接瀛蓬。朱陳厖俗村村遍。召杜治聲邑邑同。玉節雍容宣聖化。鸞簫彷彿揖仙風。宦榮年盛遊兼勝。得意毋忘主眷隆。</text>
<title>司諫院契軸</title>,<text>縹緲神仙伯。淸平諫署郞。蘭薰同室臭。蓮挹一年香。春盎談諧席。霜凝諍列章。亭尊時共對。白日照鵝觴。</text>
<title>贈忠淸李都事永成</title>,<text>雲翼方鶱日。風蹄始騁時。駑駘憐伏櫪。斥鷃笑棲籬。泛逸和鑾駕。凌圖九萬期。要知麟鳳瑞。不在走飛奇。</text>
<title>贈平安閔監司希中 名齊仁</title>,<text>西陲重寄簡宸心。朝野嗟咨倚望深。雁塞煙塵迷北極。鴨江風浪阻東琛。干戈舊跡山川在。雉堞殘防歲月沈。拊憊威頑皆切策。虛憂自笑露迂襟。</text>
<title>尹領相殷輔夫人挽</title>,<text>相公勳業冠當時。配德仍欽鍾淑姿。鸞誥恩封榮已極。龜疇嚮福享應彌。三淸仙馭飛雲杳。四紀塵緣掣電隨。擧世共嗟閨範失。薤歌聲引不勝悲。</text>
<title>義禁府郞官契軸</title>,<text>地重治王禁。官分古士師。聯翩皆勝選。磨戛共襟期。日月無遺照。雷霆有折威。同寅思盡職。毋負聖明時。</text>
<title>昭格令朴聃年挽</title>,<text>優逸湖山二十年。風流香社摠鄕賢。凋零泉下餘留幾。涼踽塵中獨自憐。尙賴邀顏談舊跡。可堪抆淚送新阡。九原遊伴應歡聚。爲說鞿韁苦縛纏。醇和天與質。敏學播聲名。月桂枝雖馥。雲鵬路未亨。抱痾嗟舛命。傳業賴生英。積慶知綿永。蘭芽繼茁生。</text>
<title>崔同知世珍挽</title>,<text>逆旅浮生七十翁。親知凋盡寄孤躬。登名四紀幾更變。餘榜三人又失公。爲命自今誰共討。輯書裨後世推功。嗟吾後死終無益。淚洒東風慟不窮。</text>
<title>飮前縣令李君對第。次畫屛諸公韻。</title>,<text>霏霏細雨春天暮。宛宛纖歌送酒遲。巷綠園紅增意態。芳詞描上錦屛時。</text>
<title>夜宿李縣令第。共李判決事伯益飮話。</title>,<text>華軒杯酒偶成歡。小雨翛翛到夜闌。蠟燭已消人欲散。陽春一曲更淸彈。</text>
<title>復次</title>,<text>湖山長憶昔年歡。白首虛名意已闌。夜話方微蕭寺句。新聲未暇聽哀彈。</text>
<title>復次</title>,<text>莫惜逢春辦一歡。韶光九十倏將闌。小軒柔指須勤倩。聽取淸聲對月彈。</text>
<title>同年申僉知玉衡挽</title>,<text>從古英流與命仇。牛箕直宿更爲尤。兩牙分閫才微展。四印專城績謾優。白首尙堅持雅操。金腰寧盡屬淸修。洞君肝肺唯吾在。足慰黃泉抱鬱幽。重榜聯名四十春。凋零餘老數三人。飄離閱眼無窮變。會合開顏只暫辰。俗好乖諧何足病。年知相信乃爲眞。松楸好返丘園臥。孑孑堪悲末路身。</text>
<title>別席走筆。贈慶尙張都事應旋。</title>,<text>考藝同勞日。時欣笑語親。奔忙經歲月。懷戀費精神。乍會還離席。相期復遠辰。南州曾歷地。遊玩記陳人。</text>
<title>贈別江原吳都事祥。兼寄韓使相淑。</title>,<text>東賓出日攬搏桑。風伯先驅海若藏。前殿濃香衣挹挹。鈞天廣樂耳洋洋。靈區騁目耽弭節。秀句驚人貯滿囊。想得兩仙容與處。回憐白髮困塵韁。</text>
<title>贈參判蔡公自涓挽</title>,<text>箕疇嚮福畀偏豐。天報如符驗我公。九九引齡椿更久。三三衍慶桂成叢。淸朝優祿供閑逸。恩誥榮封耀後終。羅列蘭芽爭茁秀。芳香彌盛播無窮。</text>
<title>宿奉恩寺梅花堂。贈允海上人。</title>,<text>孤梅已死竹羅生。堂客重來一愴情。賴是山僧能解意。坐談桑海到深更。堂前有梅一株。當窓發花。因以名堂。再到則梅死久矣。只有綿竹羅生于庭。</text>
<title>送李同知棐仲休官歸鄕 名賢輔</title>,<text>童幼歡迎勸引壺。更欣三徑未荒蕪。如今眞箇成歸去。不負龍山滿壁圖。棐仲嘗畫歸去圖于村居壁上。有詩云。龍壽山前湓水隅。菟裘將築計非無。東華十載霜添鬢。滿壁空成歸去圖。</text>
<title>別李棐仲後。赴李龍岡對第。會示諸公。</title>,<text>今朝送別休官客。來曉參聽讞獄詞。籬菊年年勤待主。秋風何日是歸期。旣送李棐仲。明曉。將赴朝啓。</text>
<title>聽老妓上林春彈琴。有感。次前韻。</title>,<text>容謝尙存傾國手。哀絃彈出夜深詞。聲聲似怨年華暮。奈爾浮生與老期。</text>
<title>復次前韻。示舊遊諸公。</title>,<text>淸宵留飮正花時。燒燭中堂寫艶詞。不解塵機還作祟。半年猜作管絃期。前春。宿飮李第。</text>
<title>復次約中秋會。共戲以詩爲契券。且約禁豐饌。</title>,<text>中秋纔過三旬隔。遊約須煩記小詞。不許杯盤羅飣餖。唯將小品定新期。</text>
<title>贈日本國使安心東堂 余舊爲宣慰使。接日本使僧弸中。安心自說弸中法孫。接弸中時。曾共賞中秋月。多有唱和。弸中師示寂已久。</title>,<text>多生應結日本緣。祖逝孫來偈又傳。四大本知都是妄。存亡唯記月懸天。</text>
<title>賜宴席。次安心東堂韻。</title>,<text>隣邦交懿篤前聞。講禮賓筵荷兩君。雲裏笙簫方度曲。日邊談笑更憑文。層波萬里貽長憶。轟飮千觴費暫欣。欲絆飛鳥終爛興。南宮朽老奈無筋。</text>
<title>次謝姜生員希呂送早紅柹韻</title>,<text>野隱生涯未是寒。千條甜柹擁如干。木奴無意收錙利。頻與文園沃肺乾。</text>
<title>吳判書準挽</title>,<text>六甲周環五歲加。人間享此亦無多。賢科桂籍聲名遠。卿秩金章寵命嘉。主器縱嗟虧嗣慶。作楣猶喜有持家。彫零庚老今幾盡。衰朽孤生奈若何。</text>
<title>次安心東堂韻</title>,<text>恩筵杯酒幾相逢。今日離懷正不窮。仙棹一歸滄海渺。百年唯信夢魂通。此生無處更相逢。桑海茫茫意不窮。白髮尙書何所望。靈槎唯冀信頻通。</text>
<title>次方室韻</title>,<text>人間萬事喜相違。別席悤悤易落暉。勸酒不醉情不盡。厭厭到夜莫言歸。</text>
<title>觀射。次安心東堂韻。</title>,<text>群才寧試白猿公。妙競穿楊百發中。四海一家無用此。兩階干羽是神功。</text>
<title>觀火。次方室韻。</title>,<text>扶桑仙棹傲鯨波。萬里飛凌若歷坡。講好可誇霑雨露。交歡何幸醉笙歌。靑銅一鏡秋看拭。紅火千星夜賞過。平日山中禪味足。遠遊新興果誰多。</text>
<title>蠶嶺遊觀。次日本使僧安心韻。</title>,<text>雙來飛錫日東傍。欽對高儀學道光。禪客本無桑下戀。湖山勝處孰非鄕。</text>
<title>次方室韻</title>,<text>江流無盡興無涯。赤壁高遊未足誇。西日漸低歌管咽。從敎醉眼纈生花。</text>
<title>次安心韻</title>,<text>峻嶺侵江入。淸流抱作灣。帆歸遲疾異。鷗泛往來閑。醉極緣心癖。吟多覺鬢斑。丁寧照君月。好伴返鄕山。</text>
<title>尙鵬南挽 尙判尹震。只有一子。鵬南甚有令名。爲詩淡雅逼古。忽夭。判尹悲悼不已。余爲作挽歌以慰。</title>,<text>脩短雖關數。神扶在善人。難憑天有記。倘得地脩文。往復熊堪證。沈埋璧豈淪。浮生還一夢。變滅付空雲。</text>
<title>梁贊成淵挽</title>,<text>蹇蹇名臣聳縉紳。喈喈晦雨獨鳴晨。端因異稟兼資學。肯逐頹波但惜身。寵擢崇班恩自重。壽靳周甲理難詢。兩三蘭朶庭留馥。流慶沄沄定不湮。</text>
<title>李正郞畬挽</title>,<text>病裏聞凶訃。驚心慟曷窮。茫茫天莫問。黯黯日如雺。好善今無右。硏經孰與通。泉原難可作。淚盡叫悲風。</text>
<title>挽人</title>,<text>貞姿天賦歸名閥。桃詠宜家繼國風。五子善分多夢羆。一郞淸貴復乘龍。榮隨百里治曾助。遊趁三山節有終。八八享齡寧德報。定應餘慶到無窮。</text>
<title>金判書淨母許氏挽</title>,<text>玄機騭善有恒論。嚮福時嗟理或昏。耇壽九旬雖必得。驚憂百變可堪言。房王共貴知精鑑。李杜齊名痛酷冤。蘭玉尙餘留膝下。哀思猶得慰泉原。</text>
<title>挽人</title>,<text>八十遐齡世罕聞。彝常況復紀高勳。金章貴秩孚時望。玉帳威聲聳衆云。蘭葉敷榮涵雨露。桂花交映播芬芳。人間福祿身專享。餘慶繩繩到耳雲。</text>
<title>題文益漸詩軸後</title>,<text>絲粒神功仰稷陵。窮天報祀爲黎蒸。東民永賴綿衣利。酬德寥寥慨嘆增。茸茸雪毳遍吾東。衣被群黎萬歲蒙。不免雲仍編卒伍。東人無乃愧酬功。</text>
<title>癸卯春帖</title>,<text>殃邪福善自天機。一念回邪病已隨。悔咎願修新歲善。昭昭神鑑豈容欺。</text>
<title>送忠淸尹都事漑</title>,<text>畎畝心寧後。三年夢赤螭。要知陳力事。須及壯齡時。逐轡行春雨。當軒向日葵。白頭空抱病。想憶獨支頤。犬馬須塡壑。終懷戀主心。每聞賢輩進。常擁夜分衾。佐布甘棠下。能除蔀屋吟。田園任牢落。杖屨適幽尋。</text>
<title>壬午三月七日。風雪似冬。春氣索然。爲賦短韻。</title>,<text>三月春光融。百花爭敷英。老夫發浩興。杖屨恣遊行。攀花輒痛飮。三日醉不醒。天工嫌我狂。忽作風雨冥。寒威襲暄和。滕六因乘逞。漫空大煽勢。斜斜復整整。粘枝紅白皺。奄奄氣盡索。韶華本暫時。▣宿便抛擲。自咎亦自解。物理難窮詰。運氣有或爾。順慝寧畫一。六花亦花耳。豈得妨我飮。更倒瓮中釀。鼾睡窓邊枕。</text>
<title>昨旣賦雪。醉臥。雪終夜不止。詰朝猶甚。起見群山盡皓。有若深冬。復有一篇。</title>,<text>滕六饕不已。竟夜勢益橫。夜橫庶知戢。朝飄尙猶勁。旣密又如掌。轉甚寧斂霽。憑陵肆陰威。意欲無靑帝。起看四面山。漫白失紅綠。村花與原草。摧莆同見酷。有如戰敗後。僵屍積陵谷。遊春縱無計。一飮未大害。所懼悴來牟。飢孥絶仰賴。倚杖發慨嘆。方寸能全泰。</text>
<title>壬午三月十二日夜。月白如晝。因憶去年此日與朴進士寅亮調卿，崔進士光瀚子澄。共對月痛飮。夜分乃罷。因有小絶記之。今夕。月雖依舊明朗。兩君不至。只獨酌而睡。可知好事難續也。</title>,<text>去年今夜春姸好。崔朴同傾月下杯。今歲此宵依舊月。一尊難對兩君開。</text>
<title>宿長興寺</title>,<text>客意戀芳節。尋春叩夕扃。林幽鳥爭哢。山靜月升明。逆旅枕纔覺。上房鍾忽淸。何論發深省。嗒爾倚窓櫺。三載長興月。應知過客心。涉江風拍汰。緣洞霧渾林。擊節高吟壯。支頤宴坐深。老蟾長不死。閱古果如今。在在誰非樂。休言一念差。蹇驢春草野。小杖午溪沙。碧眼如相識。蒼頭解自誇。華胥創平地。八翼覺勞多。花覆栴檀殿。暉暄樂極方。煙霞差飣餖。禽鳥奏笙簧。河伯寧因陋。波旬却悔攘。徘徊盡幽償。皓魄贊昏光。</text>
<title>次祖遇師玄默軒詩軸韻</title>,<text>區區語默間。紛聒關末論。更着玄不得。吾言又非言。玄默立名字。無乃迷其源。問師正嗒爾。靑山當戶門。下有一道川。淸流晝夜奔。師自坐師軒。忘名亦忘軒。耳邊禽鳥哢。覺得喧不喧。</text>
<title>春暮雨</title>,<text>冥冥春暮雨。落花深一膝。默默臥如癡。柴荊掩終日。呶嘈兒女輩。難與開心曲。邈邈萬古人。混混只陳躅。羲輪向西踣。逝水無駐波。佳期易云阻。良辰空復過。百年會有盡。悠悠當奈何。</text>
<title>餞春</title>,<text>爲餞東君到後園。皺紅殘白擁籬根。縱無香醁澆愁肺。賴有新詩慰斷魂。他日韶華人益老。隔年懷抱眼應昏。千林耀綠迎朱夏。拄杖斜暉默不言。</text>
<title>蘇參奉世儉約而。送壺酒隻鷄問訊。詩以謝之。</title>,<text>門外雀羅從古設。古人書問尙頻來。擘鷄斟酒成醺醉。恰對丰容笑語開。</text>
<title>次答朴進士寅亮調卿韻</title>,<text>墻邊躑躅去年紅。嫋嫋淸宵醉面風。佳會人間難數數。多猜不用恨天公。忽忽昭華過眼前。柴荊長掩曲肱眠。紅英細雨千杯酒。却憶歡娛去歲筵。去歲春。往朴君第。對躑躅盡飮。適細雨。</text>
<title>壬午立春。兒輩請門帖句。書與。</title>,<text>孱軀眇眇福何奢。無厭寧望更溢加。但祝堯齡千萬歲。太平歌頌遍家家。渾家包裹主恩中。飽煖優游樂不窮。芹曝寸丹何所寓。新年萬壽切呼嵩。無災無病飽榮華。天賜君恩萃一家。兼得優閑娛晩境。更無餘望侈生涯。一家老幼尊卑列。除病除殃穩過生。更望兒男勤問學。勉修忠孝繼家聲。</text>
<title>送別姜府使子三赴任順天</title>,<text>離筵摻袖勸銜觴。千里懷思費六霜。正使豚魚能及信。不妨鸇鳳略相當。黃何自亦升三事。廣受終應老一鄕。分付功名輸子手。摧頹寧復任鞿韁。弱女稚郞付子行。臨分不覺語丁寧。習成騃慢慙虧敎。戒抑驕奢勉就名。愛婦詎專姑息裏。保兒須與義方幷。婦禁懶怠兒花酒。門戶興衰繫豈輕。</text>
<title>送壻郞姜復隨父之任</title>,<text>爲携郞手送郞行。淚倂言零莫謾聽。色敗眞元防恣縱。酒消腸腑愼斟傾。恥從無賴侈容飾。樂與淸流究傳經。六載光陰眞一瞥。德成才就喜相迎。英資難得還難恃。只在稚齡發軔初。放志流爲狂蕩輩。收心易得雅端譽。風霜易瘁傷根木。衢達寧馳不駕車。勤業擇交兼愼攝。日看伊祖訓兒書。郞祖晉山公。有訓子五說。警誨之意備矣</text>
<title>觀察使愼公自達交河江墅七詠</title>,<text>榮名難換作閑身。八十强康復幾人。最是寰中稀有事。優恩兩世飽常珍。常珍字出王制○右似恩堂 公父子連世。以八十堂上官。荷國家月致酒肉之恩。故額其中堂曰似恩。以榮君寵。爲七詠之冠。夢裏棠梨映海山。上天平地轉頭間。滔滔盡是迷津者。那得先生半日閑。公曾按江原○右伴閑堂高枕閉門唯有睡。長風日送海潮聲。依俙萬古軒轅樂。似向鈞天帝所聽。右聽潮堂丹白不存寧外貌。雪霜爲伍共心期。要知依倚相高處。正在涼秋沍臘時。右楓梅亭蟠屈枝柯偃蹇容。姸姝難得入春風。故令獨立寒江上。長伴幽人歲暮中。右蟠松亭響玉鏗金集小堂。水仙風韻故琅琅。蒲團盡日坐相對。絶勝街鍾聽佩蒼。右臨溪堂觀海何須勞小斲。經營恐是費心機。天光上下涵明鏡。貪看鳶魚或躍飛。右雙池亭</text>
<title>崔進士子澄。送新稻粒。奉答。</title>,<text>杜門京洛十旬餘。秋興難禁憶舊居。香稻新封知故意。定催頑老返樵漁。</text>
<title>次李副正賢輔棐仲。爲安東府時。養老宴兼獻壽雙親韻。</title>,<text>歲樂辰良正菊天。黃堂勝宴會高年。東溟添注芳尊裏。南極輝臨壽席邊。抃舞千村群醉散。歡謠百里喜聲連。深知老老興民孝。具慶人間罕此筵。安東府在嶺南。且近東溟故及。</text>
<title>次棐仲聾巖愛日堂韻 堂有山水之勝</title>,<text>娛親新搆水雲鄕。歌管朝朝樂意長。還似慢亭張會日。曾孫滿眼拜高堂。塵蹤曾記訪仙鄕。溪洞留春化日長。千歲椿萱交映翠。壽觴霞液共升堂。余按嶺南時。曾訪棐仲所居。升堂壽雙親。年俱八十餘。尙強康。溪洞窈窕。山水淸麗。怳然若入桃原訪仙老。</text>
<title>題尹副正宕公綽畫蘭小屛</title>,<text>非香亦非色。取假寧取眞。能無方歅者。夢語迷癡人。涼飆拂九畹。挹挹懷佩紉。悵望聊延佇。渺渺天之濱。</text>
<title>謝忠淸尹都事漑送脯醢</title>,<text>豆浦舟中飮。淸商發浩謳。三山橫薄暮。一雁叫高秋。令節迎黃菊。離懷欲白頭。堪誇彭澤興。酒熟更珍羞。携家來村。時尹君携酒別于豆浦。舟中痛飮至暮。醉歌聯句。余有句云。遲遲回望三山翠。故詩中及之。</text>
<title>次成進士聃齡韻</title>,<text>携家載一船。偶値季鷹秋。欣逢都咈理。英彥充瀛洲。流恩四罪日。田園容白頭。寓迹非蓴鱸。適意良足疇。紛紛蟻垤夢。一覺便天遊。巖廊自有人。能懷天下憂。眼前一番醉。身後百世傳。寧從達人語。不用問計然。群峯環遠翠。籬菊凌霜姸。誰能畫我居。擧世無黃荃。安得筍輿具。致公茅簷前。百篇寫幽興。縱飮羲皇天。晩日田園興。淸秋坐對山。寒聲群樹外。艶色小籬間。暫取陶然醉。頻開莞爾顏。方欣重九至。不覺歲時闌。客斷忘酬接。年衰占逸閑。幽懷寄言詠。歡暢謝悲潸。</text>
<title>謝監司都事遺酒肴</title>,<text>四朋壺酒更佳羞。呼召田翁共勸酬。多謝甘棠餘澤洽。窮村喜氣溢林丘。</text>
<title>謝答江原成監司蕃仲送蒼鷹海魚</title>,<text>衡門寂寂黑甜餘。忽報皇華使相書。嶺翼海鱗傳遠信。故人情意定非疏。</text>
<title>夢應製作近體二首。其一則七言。覺而忘之。其一首五言。覺而只記前四句云。</title>,<text>雖云眼孔小。親見太平時。化日遲遲轉。光風習習吹。</text>
<title>走次成進士聃齡韻</title>,<text>村居樂有餘。所患瓮釀少。日飮日陶陶。寧知世間苦。此老方寸裏。直與無懷伍。何人趨利途。營營朝至暮。若若復纍纍。得意墦間飽。窮荒擲奇寶。天地應亦老。我無推轂手。只得共丘壑。造物豈有意。資余晩日樂。逢歉不足憂。但願數逢子。豪吟雜醉談。風月恣嘲罵。林泉何幸着閑身。猿鶴從今莫怨人。官糴釀香堪共醉。栗亭須待百花春。先生所居。種栗成林。陰翠堪亭。</text>
<title>家前作小茅亭。名曰恩逸。日處其中。書數絶以志名亭之義。</title>,<text>平生夢想丘園志。今日眞成逸樂身。不待頹齡能辦此。聖恩滄海闊無津。醒則吟哦醉則眠。更無餘事到心邊。不緣天地君恩大。優逸寧能樂晩年。送老長誇身逸樂。逢人爭詫世昇平。世平身逸緣何致。仰荷君恩祝萬齡。七政運齊垂拱裏。萬黎耕鑿贊襄辰。大平逸老終何事。感戴鴻私骨已淪。</text>
<title>走次成進士聃齡韻</title>,<text>水出秋水多。千疇收稼難。注村冬雨注。掛鎌爭縮寒。村名意或致。兩處寧有異。胸中樂應同。優游共卒歲。裹飯輒欲往。南川漲莫濟。天晴得一就。傾觴盍言志。水出。先生所居里名。注村。余所居南川兩間水也。鷦鷯足一枝。祥鳳集朝陽。小大分則殊。鳧鶴任短長。野性駭樊籠。魯享徒馨芳。鼎俎不足充。翩翾林下翔。</text>
<title>謝申節度玉衡問訊贈遺</title>,<text>故人書問斷窮村。深愧將軍禮意敦。應爲曾趨丹陛下。此身何地少君恩。君恩縱感居官日。更覺恩深退逸年。犬馬殘齡無報地。望公忠悃盡籌邊。</text>
<title>梁肅川浻及其弟吾城主利川公來訪。明日。詩以謝之。</title>,<text>窮谷跫然喜可知。情親況復共傾巵。酒醒殘夜窓銜月。空想當筵笑語時。</text>
<title>過韓正郞景琦稚圭廬。不値。題廬壁。</title>,<text>匹馬經過亦偶然。松楸落日拜新阡。生蒭一束人何處。千里離思又隔年。</text>
<title>題恩逸亭</title>,<text>恩逸亭中客到頻。濁醪相勸笑談親。只誇淸世田園樂。更祝堯齡億萬春。恩逸亭中客到頻。一作野客時來訪主人。親一作眞。</text>
<title>曾簡洪參議子美丐寬隣兵罪。子美欲許。更問隣兵相厚與否。故詩以復之。</title>,<text>海涵天覆聖恩深。安樂餘生畢壑林。時勸村醪同華祝。正緣隣叟解丹心。殘生寧復踏京塵。只與田夫野老親。莫怪通書煩乞囑。樵漁賴得伴斯人。依俙曩昔邯鄲夢。白首窮村憶舊遊。戀戀感君留故意。端應添我濁醪甌。老兵免罰定。釃酒來謝。</text>
<title>元朝前數日。偶對客飮。醉見府檄。追人將治稽緩之罪。戲書檄背。以呈城主。爲民丐貸。</title>,<text>臨頭新慶逼三元。黔庶歡稱太守恩。飛檄暫寬稽緩律。祥和得許遍窮村。</text>
<title>走次謝祖遇上人送筇杖韻</title>,<text>歲晩雖安寄一枝。病衰筋力强扶持。經丘尋壑能無意。驀水穿山倘有期。虎谷晴雲神幾越。草堂明月夢常馳。仙筇入手閑來往。不數人間騁四騏。虎谷。上人所居寺洞名。草堂。上人所寓。</text>
<title>癸未立春門帖</title>,<text>村居四載樂融融。妻子怡愉飽燰中。唯願年年長若此。主恩天賜兩無窮。恩逸亭中第四春。大平閑老賞芳辰。祝君永享齊天算。此樂年年遍萬民。妻子安和身逸樂。更無餘望一家私。豐登但切新年願。華祝衢謠達四陲。</text>
<title>次成進士聃齡韻</title>,<text>吹竽慙曩昔。久竊大倉錢。寬恩許歸田。優游娛歲年。咎往自深訟。企古希日遷。新春入丘園。勝事滿眼前。招呼田父飮。歌笑聲相連。明時擅閑樂。感主亦感天。歲釀尙盈尊。造公一醉眠。</text>
<title>次隣秀才問訊韻</title>,<text>春回太平日。樂事入丘林。嫩色浮村柳。暄聲變野禽。蘭觴酬勝賞。沂詠續微音。但共封人祝。長期托素心。</text>
<title>寄謝忠淸尹都事漑問訊。尹君簡說仲春見遞還朝。歷訪村寓云。</title>,<text>村居歲頻換。老病日侵尋。白髮添非厭。丹心若不禁。停雲興遠思。落月照虛襟。數得南鴻信。空酬北樹吟。路岐那用泣。絃絶獨求音。天漢仙槎返。一作上 龍墀化日臨。嵩呼趁春仗。鵠列想朝簪。悵望脩門道。彷徨幽桂林。軒車倘相過。社酒待君斟。</text>
<title>夜寢方熟。忽有叩扉。令童奴出見。則乃金僉知陽震公自嶺南還京。遣人遺斗酒隻鷄爐炭問訊也。起而答之。</title>,<text>閑翁方臥夢華胥。忽報親知問訊書。半夜炙鷄傾斗酒。愧公能獨記荒疏。</text>
<title>訪成進士聃齡第。酒次。見舊友文義愼縣令敦信寄成公小絶二首。因憶愼君。醉次其韻。附寄歸人。</title>,<text>盤根要試發硎刀。枳棘棲鸞有是夫。千里短篇眞面目。論功須屬管城侯。西海風流能記否。猪灘嗚咽別尊前。悲歡聚散俱頭白。瞥眼光陰二十年。</text>
<title>成進士聃齡。吾先君同年友也。居止適與余寓僅二十許里。歲時欲候謁修子弟禮。因病未果。常以爲恨。暇日從奚童提壺往拜。成公老蹇。臥不能興。欣然迎于房內。家徒四壁。不蔽風雨。土床破茵。簞食屢絶。而常有自得之容。歎服不已。客主酬酢。至于日夕。信馬醉返。微雪洒面。怳入壺中而出。自覺塵形之穢。翌日。公詩以謝之。卽次韻以復。</title>,<text>飛飛春雪醉歸來。馬上閑將小句裁。待得風暄花又發。更携新釀共銜杯。大和湯裏乾坤闊。安樂窩中日月閑。髣髴似從壺裏出。洒然毛骨換塵頑。</text>
<title>次隣生韻</title>,<text>忽報春回早。幽棲獨自怡。聊隨閑與往。不許別人知。野逕風微暖。園林日漸遲。偶然開一笑。稚子解能追。</text>
<title>次韻古意</title>,<text>壯志惜流景。慷慨揮黃金。逐日不自量。萬古空鄧林。悲歌未成寐。撫枕淚流衾。運化無停息。高陵或變深。良宵鷄易呼。白日忽復陰。所懷在天涯。路遠不可尋。寂寞橫素琴。有調無其音。鍾期聽憮然。見指難得心。仰睇遙漢間。飜飛有孤禽。</text>
<title>次成進士移寓韻</title>,<text>寂寂掩荊扉。田園生事微。髭因尋句斷。頤爲欲眠支。但得醒還醉。寧知喜與悲。移居從此近。幸共典春衣。</text>
<title>宿法輪寺。主僧法煕。接之殷勤。臨發。持紙求詩。又有僧六禪者。亦索題甚懇。笑占兩首以贈。</title>,<text>落日羸驂到寺門。殷勤老宿共溫存。潤沾渴肺傾甌茗。蘇醒飢腸具鉢飧。天月破昏供客話。樓鍾動曉爽塵魂。從今閑放長來往。爲謝山中舊鶴猿。久爲虛名誤。藏名恐不深。一犁甘野老。五載息塵心。索莫芒穿屨。蕭疏雪滿簪。何緣山衲子。能解索狂吟。</text>
<title>癸未三月踏靑日。風勁氣凜。密雪漫空。竟日不止。皚皚堆庭。經宿不消。因憶去年所賦春雪之作。遂次其韻。</title>,<text>玄冥攘春權。陰雲釀精英。品類佇發生。奈此專威行。滕六承風旨。稚陽未蘇醒。憑陵不少假。乾坤盡昏冥。東皇退袖手。畜縮不敢逞。摧挫衆句萌。飄揚甚閑整。凌凌積陵谷。萬像忽蕭索。隣翁慰解人。韶華非遽擲。天工似戲劇。操縱未易詰。或是豐穰徵。占語舊聞一。雖妨踏靑遊。詎廢名辰飮。醉要華胥夢。暫就邯鄲枕。</text>
<title>次成進士聃齡韻</title>,<text>三春光景屬閑身。暄日園林百鳥▒。小杖掛壺頻就醉。前村長望靄停雲。柳眉未展花無意。三月春天尙弄寒。誰道東風情不世。韶華似惜入村間。籃輿扶病强尋春。天借風流付逸人。東里疏狂還有我。酒杯相托百年身。昨夕共傾湖海酒。歸來滿面柳風吹。拍拍春懷無限笑。世間何事是從違。東隣酒熟訪西隣。桃李芳菲未隔旬。休促歸心拚日醉。眼前遊舊幾成塵。</text>
<title>答蘇參奉世儉約而問訊</title>,<text>故人書問喜頻來。辭意丁寧溢尺裁。駘蕩韶光難得挽。鬱陶情抱待誰開。世間市道無容數。醉後狂歌獨自咍。咫尺相疏應亦勢。從來造物固多猜。</text>
<title>答成進士聃齡</title>,<text>桃杏纔開梨欲放。韶華都屬夏初天。園林處處看花會。獨臥茅齋盡日眠。</text>
<title>簡蘇約而</title>,<text>群花盡謝梨爲殿。梨又飄零綠葉盈。寂寂柴荊掩殘夢。林鶯求友囀新聲。</text>
<title>與鄕黨數子。飮李部將石堅山堂。尹生員友衡誦金公碩公謝人見訪韻。遂次之。</title>,<text>四月春方盛。聊從盞面浮。山花挑客興。村酒辟塵愁。萬事眞成懶。百年非所求。泉林娛歲月。何啻傲公侯。</text>
<title>李二相繼孟挽</title>,<text>稜稜秋昊氣。愷悌更春生。市虎三傳語。雲鵬萬里程。平心無適莫。竭力效忠貞。正要調羹手。騎星返玉淸。無適莫。用蔣琓事。 好士今誰右。休休不啻容。一能蒙謬賞。百贖有難窮。園菊開邀主。門羅揭爲公。炙鷄無自展。空恨滯南蹤。去年秋。將携妻子來村。爲畢意計。公聞之。爲訪敍別。豈老遽作幽明之隔。間氣開時運。興王社稷臣。高山方共仰。厚夜忽無晨。奏水須鍾子。成風失郢人。西門他日淚。不禁盡沾巾。</text>
<title>走筆。簡謝朴調卿送穀。</title>,<text>優逸田園賴子儔。資周厚意更綢繆。日舂爲釀邀君醉。共和堯天擊壤謳。</text>
<title>醉題金秀才孟和幽逸堂。金君邀賞林泉。因求堂名。故爲名而題之。</title>,<text>爲愛幽居味。百年長逸閑。好花方映檻。明月忽窺山。客醉思回駕。路遙經幾彎。丁寧雙柏樹。歲晩更相看。堂前有雙柏對立。甚可愛。</text>
<title>謝兪參議汝霖托邑宰送酒肴</title>,<text>衡門長閉榻凝塵。京洛交遊入夢頻。多謝故人能記念。炙魚斟酒詫鄕隣。</text>
<title>走筆。簡答申生員石澗問訊。</title>,<text>衡門寂寂雀堪羅。日臥茅簷伴睡魔。滿月煙花勞遠夢。廣明泉石憶纖歌。十年塵迹悲存沒。百劫浮生幾現過。應是愁腸澆洗處。對君兼得酒如河。舊與申生父止叔。浪遊松都。今止叔沒矣。每憶舊跡。輒爲潸。</text>
<title>仰瞻</title>,<text>仰瞻但蒼蒼。俯視空茫茫。坐臥小亭中。有時起彷徨。豈無尊中酒。獨酌累十觴。頹然復臥睡。夢遊無何鄕。</text>
<title>再遊神勒寺。醉題尙均師詩軸。軸有十淸軒金公碩序詩。</title>,<text>四載重逢未偶然。世間何事不由天。東臺貪看鯈魚樂。西嶽都忘夕照懸。文字十淸聊一軸。風流三笑邈千年。醉餘揮手還相別。回首煙江甓塔前。</text>
<title>贈別慶尙金監司堅仲 名</title>,<text>嶺外名區七十州。棠梨處處映行輈。遐方未洽鳶魚化。薄俗猶繁雀鼠儔。千里諮詢窮日力。九重榮眷寄民憂。鵬程鷦翼元非稱。慙愧巡南舊傳郵。以余駑劣承乏。曾按是道。拔擢唯應聖主明。金章玉節溢光榮。地雄南紀承宣重。名滿東韓譽望傾。豈有宦成官便怠。只看謙極寵能驚。君恩報了終何事。平地無妨樂暮齡。</text>
<title>旱雨嘆</title>,<text>不雨怨天旱。旣雨怨天雨。天心本廓然。曲折寧回護。小慮只目前。反覆難曉喩。寧爲七年旱。怨雨能少悟。寧爲九年水。怨旱冀少住。五雨與十風。淳古今難慕。</text>
<title>次愛蓮亭韻</title>,<text>嬌紅開滿一池蓮。人臥高樓中聖賢。月桂送香相妬媢。風漪扶態似矜憐。夢隨神女陽臺雨。身共眞人玉井船。涼透夜衫頻喚醒。覺來詩興大成顚。魏艶姚嬌敢敵蓮。殷勤移種使君賢。心知自古眞難得。外貌何人不道憐。未用開花紅比錦。會須成藕大如船。菊淸梅潔堪同調。整暇雍容合讓顚。</text>
<title>七夕。水原金府使錫賢送酒。走筆謝之。</title>,<text>人間令節傳今昔。天上佳期亦此宵。會合有時烏鵲識。歡娛無定酒杯挑。白衣解落烏紗帽。七夕眞同九日朝。醉擊唾壺裁謝句。海山西望正遙遙。</text>
<title>病餘。題鄕村舊先生尹緯逸棲亭詩卷後。</title>,<text>不問才凡與達窮。放身閑逸卽高風。紅旗黃紙來眞儻。碧澗靑山道自公。晩歲菊松塵後軌。舊時花月領餘功。逸棲會與吾亭近。名字何妨略取同。先生舊居。距吾廬僅數里。吾亭名恩逸。故末句云云。</text>
<title>吾先君甲午榜同年。存者無幾。癸未夏。故掌令柳公廷秀之子判決事灌與故正尹公之崇之子右通禮世霖。約榜中子弟。爲先榜遺老諸公。設壽宴于都城內之三淸洞。諸公存而在京者。各率子弟往赴。其居近鄕者。亦聞而來會。榜中故家子弟參赴者亦多。迭進上壽。儀度莫愆。蒼顏白髮。蘭扶玉侍。歡醉從容。望若神仙。誠一時盛事也。及權公碩淳之還鄕也。丁相公壽岡。復邀餞于其第。詩以贐別。且敍記其會之實。感念存沒。興懷今昔。慨嘆之意。溢於言外。榜老成先生聃齡居利川。與安國村寓相近。以疾未赴會爲恨。乃次丁相公韻。加以近體一首。投送索和。安國伏閱而諷詠之。不覺淚隨聲零。安國不幸早失所天。無所寓其追慕之懷。時謁先生。以洩羹墻之悲。其他先榜諸公。雖切慕仰之情。事故所縻。不得以時謁拜。常用介介于中。今判決諸公之是擧。乃能稱觴于一席之上。以伸孝思追慕之至心。其裨倫化厚風俗。大矣。非安國之所及也。安國適滯迹窮村。未及趨走於尊俎之間。以展微誠之萬一。恨可量歟。謹賡韻以復。兼用達鄙意於判決諸公云。</title>,<text>人間玆會數難期。歡樂方融轉作悲。安得盡回蓬島馭。一時齊壽萬年危。鶴髮扶携各喜逢。通家蘭玉禮雍容。壽杯更勸渾忘返。直到天街五夜鍾。禮盛誠存孰後參。一時高會樂難堪。舊家子弟唯餘我。獨滯周南恨正酣。號慕終天抱痛悲。玄穹默默似無知。人問五鼎豐華謬。地下千年侍奉遲。仙榜尙多遺契執。壽筵誇道設京師。霞觴未擧諸公後。嘆息窮林病趨垂。平生無益掛空悲。盛會深慙未及知。錫類誠同欽衆美。辱先愆補悔吾遲。治朝自古多興行。厚俗從今取作師。白首不禁風樹痛。窮村孤坐涕仍垂。憀慄秋風又起悲。衰頹唯有鬢先知。新醪正擬陪談久。末疾其如去體遲。十里歡顏難數奉。百年盛事要爲師。行當繼續三淸會。欲及前亭綻栗垂。</text>
<title>病臥。長興祖遇師問訊。走筆答。</title>,<text>明月長興寺。秋來想倍淸。草庵曾伴宿。甌茗憶同傾。衰病年仍甚。追尋計未成。稍看身憊歇。擬欲叩雲扃。</text>
<title>寄豐基林郡守霽光</title>,<text>問訊豐基守。涼秋安穩不。千山空隔礙。六載渺離憂。琴鶴知君政。田園樂我休。功名須更勉。衰朽已無求。</text>
<title>水原金府使錫賢。次前韻復益寄懷詩。因成秀才需送投。復和答。</title>,<text>一詠新詩意不禁。幾時尊酒共追尋。循良化理今推譽。文雅風流夙所欽。羅設翟門長寂寂。柳垂陶巷更深深。多慙長者頻相問。此道終非末路心。</text>
<title>神勒寺道義師。深秋贈團扇。笑答。</title>,<text>涼秋團扇似違時。贈寄閑人定有辭。狐腋貂毛須漸急。感恩笥篋仰無私。</text>
<title>鄭正郞世雄。芹泮舊友也。居相近。不得相見。因送酒肉。走筆謝復。</title>,<text>高門十里相望地。寥落村居四載餘。舊日音容空夢想。多時懷抱費居諸。禮勤問遺情非淺。身有閑忙跡自疏。割肉引觴成一醉。聊將謝意托還書。</text>
<title>謝曹判書宗聖權參議子醇兩公問訊。曹公諱繼商。權公諱希孟。</title>,<text>由來百念倂成空。寥落田園病廢翁。彤陛夢魂今已冷。黃壚杯酒昔曾同。更無丹白留塵想。還似希夷養道風。遙謝諸公九天上。贊元餘暇記遐窮。</text>
<title>謝洪秀才士元送盆菊</title>,<text>孤齋寥落已深秋。無酒無花意轉悠。今日開尊兼對菊。一番吟醉慰窮愁。</text>
<title>元同年胤宗見訪</title>,<text>窮村秋欲盡。忽値故人來。白髮難勝帽。黃花喜照杯。十年離思久。一夜好懷▒。蕭颯涼天雨。應留去意催。</text>
<title>布衣故友柳順源子晉見訪。喜飮致醉。偶成一律奉贈。</title>,<text>閑人高臥只長眠。陳迹尋常入夢邊。南嶺杯尊曾爛熳。東城書史幾窮硏。交遊星落嗟衰也。聚散萍浮摠偶然。剝啄忽驚迎子飮。秋光滿眼菊方娟。</text>
<title>次崔子澄韻</title>,<text>黃花欲謝蟾將缺。秋雨新晴水滿田。一曲瓜亭誰共唱。嗅花步月獨矜憐。崔君醉輒唱鄭瓜亭曲。音調淸壯慷慨。</text>
<title>李勉弟爲縣義興。將赴任所。歷訪。醉贈。</title>,<text>六年離抱雖無盡。百里榮恩喜可知。努力忠勤酬聖主。長途須謹發程時。</text>
<title>夢上一山寺。有僧作絶句示余。余夢中次之。覺而記焉。</title>,<text>更待三更山吐月。應須吸盡杯中物。醉來大臥天爲衾。忘却人間憂惱日。</text>
<title>飮權都事貺林亭。亭甚快豁。四際雲山。極目入望。共評爲利邑諸林亭之最。醉後取筆。走書記會。仍名其亭曰快逸。</title>,<text>歸雲矗矗棲天末。落日依依赴遠岑。客已興爛歌尙咽。酒非酬勸盞能深。五年行樂君恩重。百代虛名鬢雪侵。更待明春花爛熳。接籬頻倒習園林。</text>
<title>宿道林寺</title>,<text>匹馬能尋犖确行。林間遙認寺鍾聲。雲扃不鎖投孤跡。禪榻無塵坐五更。明滅壁燈僧話久。飄疏庭雪客吟淸。時搔白髮還成笑。道路崎嶇幾閱經。</text>
<title>路訪李參議次翁。明日。付歸人寄情。</title>,<text>三年村臥各安閑。一日相逢喜滿顏。盡倒濁醪期共醉。聖恩何啻重丘山。</text>
<title>復次前韻。示次翁。</title>,<text>進叨光寵退優閑。和樂融融溢面顏。畢竟聖恩何所擬。闊如滄海重如山。宦榮身退共頤閑。碧澗蒼巒映兩顏。感激君恩無報地。萬年呼祝效嵩山。相逢各自詑身閑。酒蘸溪光上醉顏。更唱感君恩曲飮。不知寒日欲銜山。</text>
<title>寄咸鏡潘節度公父碩枰</title>,<text>渺渺關山望不窮。離懷撩首幾臨風。塞天鴻雁南飛盡。千里誰將遠信通。</text>
<title>贈呂衡</title>,<text>自伏田園。省愆內訟。謝廢人事。過訪亦稀。有呂衡者。曾識於按嶺南時。好學志善。余常愛其爲人。今忽惠然來見。衡雖賤微。常以忠孝爲心。今之來豈苟然哉。必能規余報國無狀。以希自新之益。亦見余往日驅馳病瘁之狀。又必喜其蒙恩頤保之幸矣。爲賦數言以贈。羸孱每懼識官瘝。白首何期擅逸閑。魂夢縱勞飛禁闥。襟懷方喜放雲山。巡南遺臭空陳迹。拱北虧忠只厚顏。四十九非猶可及。汝來何以砭吾頑。聖明寬許老丘園。天地難酬罔極恩。試看頤閑顏似渥。如何神悴牒堆煩。</text>
<title>自來注村。賓舊訪從無多。先執成進士聃齡。每以詩相唱和。故人李陰竹綱。數來訪話。寥寂中慰懷可知。不幸成公於去秋捐館。李君今又繼逝。悼傷倍常。吟一絶以洩悲。</title>,<text>注村賓舊漸疏稀。一歲難禁兩度悲。惆悵尊前時點撿。李談成詠果何歸。</text>
<title>答金公碩簡 公碩時散居忠州</title>,<text>省咎何妨斷信音。四年魂夢費追尋。應知髮映靑山晩。共切葵傾白日心。</text>
<title>簡李司成伯益 名希輔</title>,<text>北雁時傳洛下音。故人安穩喜難禁。憑君報道村消息。閑極生魔病自侵。</text>
<title>東皐亭</title>,<text>構小茅亭于恩逸亭之東皐。因其地而名之曰東皐亭。日出憩息。爲詩以識之。朝飮步出東皐臥。暮食步出東皐坐。扶行有杖倚有几。適意卽須無不可。人間百累於吾何。身輕一葉風前墮。坐誤虛名四十年。揮掃已盡無遺簸。豈謂餘生得此快。靜思似夢疑非我。爽氣頗覺來淸風。暝靄收盡升朣朧。香幃錦幕咽笙歌。紅粧白隊臨靑銅。薰薰釀氣盎千疇。禁物豪語時出工。東皐之亭誠樂哉。朝暮四時何能窮。夔龍翼翼揚虞朝。十雨五風歸燮調。垂衣高拱仁如天。獸舞鳳儀明庭韶。屛投幸逭禦魑魅。偃仰庶欲希松喬。亭前來往耕鑿翁。向亭爭和擊壤謠。東皐之亭樂復樂。太平身世聊逍遙。喬山蔥鬱想遺弓。五雲縹緲蓬萊宮。東望稽顙北望祝。白首銜恩空撫躬。東皐不礙臣兩眼。區區犬馬耿微衷。日日東皐望舞蹈。援琴時復送飛鴻。</text>
<title>甲申立春門帖</title>,<text>王春瑞氣靄蓬瀛。北望難禁犬馬情。篋裏賜幡披揷帽。柑觴遙獻十千齡。右東皐亭恩逸亭中第五春。春來每是太平辰。祝堯寧在封人後。更和衢謠擊壤民。次去年帖韻○右恩逸亭暖飽深知聖主恩。年年樂事溢田園。妻孥亦慣閑居味。傳誦金穰吉語喧。申酉屬金。古有歲在申酉。乞漿得酒之語故云。芬華安樂萃微躬。天賜君恩兩不窮。更把家私祈底事。新年唯願萬民豐。一門稚老曁卑尊。無病無殃戴聖恩。新歲祈辭唯此耳。從來榮福懼侈繁。樂育菁莪聖化中。諸生何以答恩鴻。新年更礪新功力。彙進淸朝共效忠。右諸生書院頭邊日月謾崢嶸。尙喜三兒漸就成。學問願從新歲進。莫墮忠孝舊家聲。右兒輩書院</text>
<title>黃都事入府。以洛友之囑送酒肴。走筆簡謝。</title>,<text>肴有鷄魚酒聖賢。佐宣仁澤首華顚。洛中交舊難同飮。只與田翁共醉眠。</text>
<title>答次祖遇師送山蔬</title>,<text>草菴松月幾飛魂。近覺新春入野村。松下我能烹小茗。花前師亦倒淸尊。長齋未害師蘇晉。水陸鮮膏肯到村。唯有山蔬情不世。來尋杯飮與汚尊。</text>
<title>吾家兄弟。俱以無狀。濫叨恩寵。不能盡心報效。負國罔上。罪不容誅。而聖恩寬貸。許以自便。遂得優游田園。以娛餘生。感戴衷抱。不能自已。於所居。構小亭。名以恩逸。弟亦以恩休名亭。皆寓臣子惓惓感恩不忘之義。乃作小絶寄弟。</title>,<text>恩休恩逸意相同。弟在西州兄在東。拱北丹心無彼此。時時稽首向瀛蓬。子休正感君恩重。我逸銜恩亦復然。休逸百年何所事。衢謠華祝舞堯天。逸逸休休弟與兄。煕煕皥皥樂餘生。聖恩自是天同大。顚孼猶霑雨露榮。</text>
<title>尹正郞漑歲餽藥物筆曆。詩以爲謝。</title>,<text>丘園愜素期。一臥已五載。羈鳥投茂林。轍魚返滄海。行年將五十。昨非猶及悔。更感聖恩洪。十口免凍餒。新年漉春酒。樂與田父對。醉頭叩北辰。遐齡祝嵩岱。吟毫或起懶。藥餌蘇渴肺。日曆記早晩。穡事要當逮。遠送爲歲餽。深領故人愛。摩肌幾交遊。夢裏接冠佩。新知樂莫樂。問訊無一再。勢有未暇耳。情非相棄背。感君義彌篤。披書三歎慨。望君不得見。雲山愁隔礙。</text>
<title>與兒輩夜坐。口號半月絶句。韻險。兒輩覺窘。索余賦之。</title>,<text>神珠缺碎鬪龍魚。刳殺銀蟾半蝕蛆。顚蹶望舒仍失御。軸亡輪折不成輿。</text>
<title>答尙州尹牧使宕公綽問訊</title>,<text>白髮那禁臥病身。萋萋生草又逢春。九門聽漏成陳跡。三夜飛魂夢古人。渭樹入吟凝遠想。嶺梅傳信趁芳辰。太平榮宦眞堪羨。岐麥歡謠遍洛濱。舊與公綽入侍經筵。共待漏于光化門。</text>
<title>答權參奉允衡送歌婢纏頭。權曾於數日前來訪。</title>,<text>尊酒逢場處。暄姸二月天。好懷開不數。良會續無緣。俚曲徒煩耳。纏頭謾費錢。上京春更別。歸趁踏靑筵。</text>
<title>與崔子澄飮殘花下</title>,<text>無賓無酒負韶光。謾繞園林擷衆芳。賴有餘紅留不落。待君今日倒杯觴。</text>
<title>朴太守稠載酒見訪</title>,<text>煙花粧點太平春。太守乘閑訪逸民。醉後不知天月上。滿庭紅影欲迷人。</text>
<title>戲答文義愼使君敦信送麴</title>,<text>麴生風味酸寒甚。難破窮愁慰寂中。堪笑逐賓神太守。欲將餘術調村翁。世傳趙石磵云。仡守江陵。厭客爲略設杯酒計。釀故酸薄。酬酢一兩杯後。輒曰。酒味適今。不敢勸導賓。顧左右輟杯盤。薄送麴。釀酒輒酸。故用趙事。</text>
<title>留客飮梨花下</title>,<text>梨花花下飮。兩載與君同。靜思應有數。歸意莫悤悤。</text>
<title>甲申春。覲姊于振威。還宿道林寺。次去冬韻。復贈土僧允冏。兼寄龍仁崔使君。寺在龍仁部內。崔君。吾族也。</title>,<text>客子乘閑再度行。山禽欣迓百般聲。紅英欲謝春堪惜。靑眼重開歲已更。橐酒屢傾聊復醉。月窓無寐不禁淸。中宵却憶龍仁守。撚斷霜髭定幾莖。</text>
<title>與李次翁暫飮話後。來宿道林寺。簡次翁。</title>,<text>閑老相逢一笑開。春花無數照深杯。日斜投向仙扃宿。夢繞筆胥國裏來。</text>
<title>春暮。與諸生飮於西園。以柳葉鳴蜩。綠暗荷花。落日紅酣分韻。余得蜩紅字。賦短篇。</title>,<text>昨日西園花似燒。風雨掃盡驚今朝。蜂愁蝶恨可奈河。綠柳似欲藏鳴蜩。攀枝惆悵空沈吟。楚些難遣香魂招。賴有淸尊不負吾。磊磈胸腸時沃澆。醉酣擬挽東君留。去向天涯遙復遙。</text>
<title>書希遷上人詩軸</title>,<text>羲娥日西奔。江河日東流。軒犧倏萬古。纍纍姬孔丘。起滅甕盎間。胡爲抱百憂。傲吏多放言。雖誕寧過尤。瞿曇終亦潔。五濁非相謀。時聞東方作。嘆息起嘯啾。我欲上泰山。縱目九九州。我欲浮滄溟。放跡蓬瀛頭。焉能此孤隅。悒悒居拘囚。喜而方外子。要非憒憒儔。振袂一長往。而能從我否。投筆復歎息。此意何時休。</text>
<title>甲申四月五日。雨且雪。望高山頂盡白。隔宿不消。正陽之月。霜且不可。況雪乎。今朝廷淸明。化理雍穆。聖上敬天之誠。不弛彌篤。豈政疵致乎。水旱天數。堯湯不能免。近自壬午至甲申。三年有此異。毋亦天數然乎。抑大益警聖上。以篤萬世之祐乎。</title>,<text>陽純塞天地。陰沴無由作。霏霏四月雪。傳紀非所覿。水旱自天數。堯湯愈戒惕。或災要何病。萬世仰其德。憂勤輔吁咈。天卑一念格。百祥壓一沴。點雪洪爐沃。翻爲豐穰兆。頌瑞舞窮谷。</text>
<title>鄭牧使景應曾邀約於重九。會見碧亭。走筆答寄。</title>,<text>重陽佳興擅湖山。水面蒼屛擬陟攀。見碧黃花還有力。要人顚醉倚筵間。名世雄。見碧。其家亭號。</text>
<title>醉題朴忠順亨根軒壁</title>,<text>主人剛勸賞花觴。紫藥紅棠競送香。獨愛墻根葵未吐。猶將翠葉欲傾陽。右詠葵花鳳尾長齋露泫滋。庭前百草摠風靡。煩君移種東皐畔。聽取寒聲雨打時。右詠芭蕉</text>
<title>曉發慶安</title>,<text>落落殘星河漢傾。遠鷄呼罷近鷄鳴。深林彈鋏防偸發。險路停鞭護馬行。谷鳥漸喧天欲曙。溪風不斷霧收冥。晨炊止占沙明處。斫玉烹香醉一觥。</text>
<title>走筆謝答慶州黃府尹㻶獻之以米魚問遺</title>,<text>柴荊長掩雨彌旬。釜裏生魚甑有塵。不貸監河貧得粟。休彈長鋏食魚鱗。六年去國交遊斷。千里通書故意眞。南望鷄林懷渺渺。金臺玉笛夢頻頻。</text>
<title>燕丹送荊軻入秦</title>,<text>送君易水頭。易水流沄沄。相看更何言。曖曖日欲曛。侑歌歌益激。勸酒酒不醺。一抔燕社土。此日都屬君。濟否縱有天。菀結懷如焚。死生兩度外。去住寧用分。相期九泉下。目極西飛雲。</text>
<title>寄神勒寺寓讀儒生</title>,<text>南砌高陰風滿樹。東臺淸影月臨江。詠歸空想諸生興。安得相携倒一缸。</text>
<title>半月不雨。農有憂色。流頭日。忽得雨連夜及朝。喜呈朴太守仲通。</title>,<text>膏苗好雨趁流頭。惠化能邀愜氣休。急喚田翁酬令節。預將杯酒賀登秋。煩歊頓洗涼生座。歡樂難禁飮失籌。爲報使君車載轄。暫揮文牒聽謠謳。</text>
<title>再遊快逸亭</title>,<text>快逸林亭再度遊。炎歊不覺迓涼秋。梨花白露傾無算。落日歸來興不收。</text>
<title>贈孝子難金</title>,<text>金堤賤民難金。孝親有至行。余按湖南時。聞而奬之。甲申夏。難金以事上京。將還鄕。尋余至注村謁之。感而贈。孝理須知聖化深。窮閻得見出菜參。承宣無狀寬恩重。白首難禁向日心。</text>
<title>答尙均師寄扇</title>,<text>一雙團扇寄閑人。奈逼風霜慘凜辰。殿大尙能行小毒。須功猶得在餘旬。行一作留</text>
<title>神勒寺尙均師。持小圖一軸。下有十淸軒敍詩。示余索題。余觀是圖。宛一神勒結社圖也。畫之初意。未必及此。想則形成。理或冥會。無乃造物者或出於戲劇。而以示萬事之莫不有默定者耶。睡餘。戲書其端以還之。</title>,<text>臨江神勒寺。煙雲深復深。長林前掩映。上有靑山岑。杖錫鳴溪橋。暮色方駸駸。雲遊幾萬里。倦鳥投舊林。蕭條屋數椽。亦對江南潯。知是十淸叟。卜築謝纓簪。招邀禹灣叟。伴坐巖磯吟。神勒爲白蓮。均遠故同襟。兩叟卽陶陸。從此常相尋。橋溪想名虎。談携過不禁。恰成三笑圖。過去猶現今。九老似云雜。何須興羨歆。東皐臥一老。嗒爾久忘心。倘許結社約。時往同茗葠。非三亦非九。東臺發商音。十淸詩。有三笑九老詰。畫有寺在靑山下。長林掩映。江流橫前。溪橋上行脚僧。侵暮赴寺。江南有茅構俯江。兩人對坐巖磯。</text>
<title>謝孔進士祥麟送新粳蓮房</title>,<text>田園秋又好。村味漸成娛。溜匕呑香玉。明房弄碧珠。鄕隣勤問遺。情意愧尤殊。涼月方圓皎。須君更挈壺。</text>
<title>次韻寄朴中和而溫</title>,<text>舊遊松都。遇朴君於司圃分署。共飮歡話。朴君喜詩愛花。方秋。種菊于小砌。題詠在壁。屬余和之。今居閑時記舊迹。已過數十年矣。適有人歸。次曩韻遠寄。古國賡酬記詠花。從前成癖屬詩家。廿年陳跡人千里。更把狂吟欲鬪華。小砌秋容憶舊花。少年遊樂輒忘家。如今臥病窮村裏。謾記高聯映壁華。頭渾霜雪眼添花。茅蓋柴荊是我家。尊酒松都眞一夢。衰遲寧復舊豪華。</text>
<title>謝趙監司堯卿見訪 名舜</title>,<text>八載暌離思眇綿。舊遊空想夢魂邊。輪蹄闃絶丘園裏。旌節輝臨蓽竇前。午氣禪涼風引座。秋光泛綠酒盈船。上天平地從來隔。一瞥陪歡轉惘然。</text>
<title>代隋城校生歌謠</title>,<text>分陝須煩召伯賢。甘棠處處綠陰連。人間雀鼠顒黔庶。天上衡台逼紫躔。鴻渚唯能祈信宿。鱣堂寧敢望周旋。煌煌玉節輝秋旻。暫輟絃歌擁道邊。</text>
<title>敎坊歌謠</title>,<text>驂鳳飄飄下九天。玉皇香案侍書仙。手擎恩露霑畿服。腋挾仁風扇海堧。蓬島笙簫雲靄靄。瓊樓筵席月姸姸。願翻窮巷歡謠曲。調叶新腔上妙絃。</text>
<title>答魚興海子游送魚。子游號灌圃丈人。名得江</title>,<text>海上灌圃翁。頻緘千里書。南音踰嶺嶠。珍錯駭鄕閭。恰及重陽日。憑陵五畝蔬。何須螯左手。瓮熟漉無餘。</text>
<title>答次祖遇師</title>,<text>草菴涼月想依然。昨夢逢君話勝緣。今日小詩傳信息。方知萬流本同川。夜夢師而朝得詩。故及。</text>
<title>次柳龜城尙齡韻</title>,<text>共醉隣翁酒。窮村有訪人。期君忠報國。笑我病相親。柳君來訪適無酒。隣翁二人。釃濁酒來謁共飯。柳君有詩。卽次之。</text>
<title>次辛秀才友諴韻</title>,<text>區區何獨慕名勳。賢達襟懷自不群。鷦鷃飛卑安枳棘。梗枏材大聳霄雲。捧心難效嚬西子。袒臂寧望唱北軍。珍重英才恢志業。慙吾蕪學久岐分。</text>
<title>走筆寄韓正郞景琦稚圭</title>,<text>已作三年別。難禁白髮新。菊松唯有徑。魚鳥共爲隣。悵往雲林夕。孤斟煙渚春。梨湖橫小艇。昨夜夢相親。</text>
<title>謝驪州張牧使漢公雪後見訪</title>,<text>雪積袁門獨臥僵。忽驚騶騎擁閭坊。洛陽故事公能繼。未怪仁聲遄播揚。張君下車未久。已有政聲浮白令苛難禁醉。能靑眼故足爲歡。使君情抱終非世。不把炎涼作異觀。平地神仙得不誇。聖恩應似海無涯。醉歡亦是吾君惠。稽首楓宸北望遐。</text>
<title>次嚴上舍用順見邀韻走筆</title>,<text>幽居樂閑徐。正自愛吾廬。曝背陽榮罷。撚髭梅塢餘。玄琴聊撫弄。黃卷謾終初。苦厭村隣喚。搔頭命小輿。長爲中聖徐。卒歲臥田廬。役役勞何益。煕煕樂有餘。優游眞得策。經理漸勝初。昨被留連飮。歸途倒載輿。寧嫌談笑徐。到處卽吾廬。山色嚴凝裏。泉聲凍冽餘。觥深輸扃後。地側卜居初。鳳曲休嘗客。人非舊幼輿。</text>
<title>走筆戲謝利川朴使君送炭油</title>,<text>爐煖燈明坐一房。却寒消夜感應長。何當更得陪談笑。臘酒能澆冷胃腸。</text>
<title>走次草菴祖遇長老韻</title>,<text>爲約暄春訪。雖遲亦不傷。姑將安樂福。報答餽新祥。尋壑非無興。扶衰脚久傷。安閑唯有味。新歲占爲祥。已了浮生理。無勞逐喜傷。遙知草菴老。天眼破祓祥。驥逸頻遭蹶。蘭芬秪見傷。平生藏一拙。百歲是休祥。</text>
<title>乙酉立春門帖</title>,<text>恩逸亭中第六春。年年行樂逐良辰。堯齡更祝千千歲。長作雍煕化裏民。次去年恩逸亭韻北望宸居咫尺中。五雲濃處會夔龍。新年想獻南山壽。白首纍臣祝亦同。右東皐亭全家久擅田園樂。暖飽生涯摠足圓。感戴君恩兼帝賜。更將何事禱新年。右聽事田家欣躍占金穰。歌頌昇平遍八方。聖澤新年祈益洽。一家祥福敢私望。今年▒▒金。故使金穰。○右外門鵬翼須資九萬風。英才要着百千功。彙征不日騰雲路。莫忘衰翁勸盡忠。右諸生書院新年學業更加功。聖訓昭昭載籍中。忠孝靑氈期勿墮。先人餘慶尙無窮。右兒輩書院老幼尊卑曁僕僮。一家延及一門中。終年無病無災厄。孝悌慈和各保躬。右室堂</text>
<title>答張牧使漢公邀話淸心樓</title>,<text>驪江太守寄書來。爲約淸心置酒罍。拍砌煙波臨綠漲。際天嵐岫望靑堆。乘春勝賞遊堪樂。抱病羈懷興久摧。但得揚花浮小艇。斫鮮烹嫩一銜杯。</text>
<title>草蔓 ▒。司馬會試出題曰草蔓。夢中作詩。依俙記三四句。覺而續之。</title>,<text>取彼九畹香。種我堂前幽。和風日日吹。雨露滋不休。護養豈不勤。晨漑夕土抔。待之欲紉佩。此意誠綢繆。孤蘭不自茂。衆草共齊抽。草蔓蘭漸悴。日月忽如流。嚴霜旣已降。美惡腐一秋。倚杖對立久。我思良悠悠。</text>
<title>走筆謝尹僉正漑汝沃歲餽藥曆</title>,<text>白髮燈前話。離懷夢亦頻。一封京國信。六度舊園春。候節農家務。關身藥裹親。年年故人惠。益覺契情眞。尹君於年前訪我村居</text>
<title>早春。訪人不遇。是日風甚。</title>,<text>尋春大早眞堪笑。一壑風饕煖未回。花事索然人不在。酴釄舊朶謾墻隈。</text>
<title>乙酉春。携家上京。舟行至交巖。上辛引儀得涵林亭。時春早。庭前梅樹數枝始開。倚小樓悵然久之。書樓壁。</title>,<text>庭梅初發向南枝。楊柳當門綠正垂。客子尋春今幾度。小樓凝睇立移時。</text>
<title>題罷。復與弟姪諸兒。取酒于舟。痛飮梅花下。因賦詩以記前後事。</title>,<text>三年連探江亭春。孤舟來泊江之濱。主人初見意頗款。酒席殷勤歌侑賓。庭前梅樹最奇絶。撲鼻淸香花似雪。貪看不覺醉扶歸。夜靜江空浸片月。明年復來春已闌。綠陰靑子花已殘。主人已厭客到頻。叩門不應空盤桓。江邊獨立搔白頭。回棹愁看江上灘。明年更訪梅消息。客不問主主不出。直造花前三嗅香。惆悵攀枝不忍別。只有苦句相對吟。恨無斗酒酬興逸。臥病窮村少歡想。川原無復耽幽賞。乘春偶起昔年心。小艇載酒隨意放。依然舊跡江畔構。層棟飛甍正開爽。東皇未肯放韶光。百卉羞斂不敢芳。陽和一脈獨漏洩。雪點數枝斜出墻。相逢便作靑眼舊。對飮那禁傾百觴。年年春至梅常開。我不負期當亦來。不關主人應不應。但恐無酒盈尊罍。願把江流變春醞。百年長醉花前頹。己卯。罷官。庚辰春。求寓居之地于利，驪之間。順流正下。至辛君林亭。則辛君老不出接。其姪內禁辛衡待之慇懃。聞引儀之望素有中饋之譽。出佳肴美醞。婢姬孰樂器侑飮。時梅花盛開。歡醉而別。明春。又至叩門。則王人漠然不應。悵然而返。又明年復至。不問主人。▒當梅而回。後臥村多病。絶跡于梅下已三年矣。今春。更訪則梅發兩三枝。淸香襲鼻。欣然取醉。遂有是作。</text>
<title>泊豆毛浦。戚族出迎。醉示許正字磁南仲。</title>,<text>望近楓宸意不禁。葵誠空費六年心。脩門出入能無礙。方信非同楚澤吟。</text>
<title>三月三日。還村。箭郊餞席。次許南仲韻。</title>,<text>華山回望靄雲煙。一帶朝宗有漢川。醉向神京稽白首。東還懷抱轉茫然。</text>
<title>自京將還村寓。抵宿法輪寺。翌明。束裝欲發。有僧覺希奉紙筆索詩。一笑走筆書與。</title>,<text>三年三宿法輪房。白髮龍鍾意不強。可笑緇流能好事。每將行軸丐詩章。</text>
<title>又有僧煕允者。亦持靑山白雲，江山暮雪兩圖軸乞詩。亦漫走筆書與。</title>,<text>慙愧虛名滿世間。藏蹤常欲老雲山。山中亦有知名者。強索題詩鬧我閑。山自無心靑。雲自無心白。禪窓兀相對。我亦無心客。右靑山白雲圖天寒江湛湛。雪滿江上峯。孤舟人不見。蒼翠千年松。右江天暮雪圖</text>
<title>春日卽事</title>,<text>小桃紅萼映茅簷。春懶幽人入黑甜。過午覺來無箇事。茶甌水減正須添。</text>
<title>奠朴進士寅亮。有感書壁。</title>,<text>依舊墻邊躑躅叢。春深無主獨能紅。客來更與何人飮。空奠椒漿落日中。</text>
<title>崔子澄持酒來訪。共飮桃花下。次子澄韻。</title>,<text>韶光唯有兩三分。勸子休辭竟夕曛。萬事百年堪一笑。新腔江月倩君聞。近有人唱俚歌江月曲。聽而有感。以句解之曰。滄江萬頃如眉月。你得看儂亦見伊。儂不似你能兩見。宵宵空望見伊你。是日。唱以侑酒故云。</text>
<title>寄松都沈都事達源。昔年。與沈君遊廣明寺。飮于泉石上。</title>,<text>眇然春夢廣明泉。白首窮村憶舊年。安得共君尋故跡。淸尊灎灎月娟娟。</text>
<title>泛舟楊花津。嘲寄驪興張太守子候。</title>,<text>楊花自是驪興境。計隔淸心十里間。魚戲暖波誰擧網。菜香平渚獨登盤。散翁停棹懷何眇。太守憑闌意自閑。小艇空思前日約。更無尊酒慰江山。</text>
<title>與鄕中進士，生員輩。登孝養山設會。</title>,<text>原六潤微雨。嘉蔭來薰風。禽鳥遺好音。交交西復東。欣玆時物佳。駕言陟岡崇。良朋亦萃止。蔬香酒又濃。吾曹同氣味。幸値文運隆。優游多暇豫。言詠開襟衷。觥籌豈復算。歡醉方融融。夜遊燭可秉。娥輝況朣朧。投轄莫言歸。此樂良無窮。</text>
<title>有隣生往三陟。簡寄李太守。</title>,<text>鈴閣飽眠閑太守。林皐臥病老村翁。千重限隔參天嶺。梅信憑傳過去鴻。</text>
<title>京畿趙觀察堯卿公見訪。明晨。詩以謝之。</title>,<text>詩酒陪遊跡已陳。上京花月嶺南春。靑年榮宦昇平樂。白首窮村悴病身。駐節可能談數數。引杯難禁飮頻頻。半牕曉月餘殘醉。記想依俙是夢眞。</text>
<title>復次</title>,<text>閑居風味敢誇陳。行樂湖山費六春。半世能抽鞅掌地。百年長作自由身。不妨鄕社招邀遍。且喜情親過訪頻。爲問勞榮與休逸。主恩深重語誰眞。</text>
<title>次朴蘭梅花韻</title>,<text>雪裏逢縞袂。盻我一粲然。豈謂無佳期。耿立湖水邊。悠悠秋復春。黃昏愁雨煙。不許蜂蝶媒。浪翅紛翩翩。人間萬色香。入時誰不賢。凝寒抱苦節。敢奪朔吹顚。適來有凍雀。慰獨時集翾。淡冷固所甘。未忍變春姸。爲君瀉肝肺。小團須月煎。</text>
<title>去年春。訪朴君亨根第。見庭蕉有作。近者。朴君見訪。問蕉消息。則云。去冬寒甚。凍死。悵然次前韻。</title>,<text>曾見芭蕉露葉滋。未應玄律遽摧靡。靈根定已還仙境。閬苑相看更幾時。</text>
<title>興海魚使君得江子游遠寄墨魚。墨有水蘇油煙，魚膏煙兩品。索辨品詩。前春餽魚。亦問受否。且示以欲造送小藍輿之意。輒走筆以謝。</title>,<text>東海波臣失勢窮。爭能猶妬大夫封。蘇仙自有文章手。優劣何勞問老翁。多謝南州灌圃翁。緘書千里問羈窮。從今何用彈長鋏。細草玄經定有功。春來藜莧似矜功。笑折兼珍遠饋封。堪愧滯南修謝闕。天涯書問再勞公。尋壑經丘興不窮。衰年唯仗小籃功。煩君暫費經營惠。擔力村家只兩僮。織笠偏宜野散翁。亦堪漁釣雨風中。聞得東京能手在。望煩傳囑獻之公。時黃獻之爲尹東京。東京人能爲織竹笠子。與興海隣。故欲子游傳求送之。</text>
<title>沃川李使君弘幹送釀酒米麴</title>,<text>安州逆旅話。奄忽八年餘。離思勞千里。封緘得一書。釀催塵瓮熟。瀉滿瓦盆虛。安得同君飮。孤懷暫發舒。</text>
<title>戲謝趙監司堯卿問訊</title>,<text>文園病渴年來甚。索莫琴臺興久捐。通德尙隨伶子佳。朝雲猶逐子瞻遷。閑情自笑能無累。長物誠知去亦便。試撥寒灰噓宿火。慇懃賴有故人憐。</text>
<title>復次前韻</title>,<text>暮年休逸君恩重。更喜江山不我捐。値興多般常取醉。卜居耽勝輒謀遷。談禪天女差能解。惜去楊枝亦任便。唯有故人知此意。開懷問舊獨相憐。</text>
<title>舟行至沙灘。聞江原閔監司壽千耆叟將赴道歷過。書寄。</title>,<text>湖海散翁搖棹過。關東巡使擁旄征。十年懷抱難相値。只爲閑忙有異行。</text>
<title>復次前韻</title>,<text>相逢各嘆鬢星星。萬事悠悠歲月征。一餉笑談誠自幸。朋壺更感慰窮行。</text>
<title>韓稚圭載酒來訪。共飮於正卿第梅竹下。時旱久而雨。戲作。</title>,<text>梅縱無花送暗香。靑枝可喜映叢篁。晩來涼雨鏖殘暑。似勸銜杯笑一場。</text>
<title>走筆戲謝江原閔監司壽千耆叟索贈詩</title>,<text>朝來忽拆嶺東書。悉索逋詩及索居。三島笙簫迎玉節。十洲鸞鶴導雲車。胸中正可呑溟渤。塵裹寧須拾土苴。爲報皇華仙伯道。盈囊自有萬瓊琚。</text>
<title>走次驪江張牧使子侯韻</title>,<text>憶醉離筵酒。耽吟不記杯。猶餘未盡興。更遣小筒回。屢屈高陽駕。歡傾大白杯。京塵淹半載。江月夢千回。笠巖潭上月。應照使君杯。楓丹蘆又白。催喚散翁回。凶歲魚生釜。無心把酒杯。來牟明夏稔。招挽餓魂回。聞子侯▒我村回▒年故謝之</text>
<title>醉中走筆。贈別邊正郞成善叔赴燕京。</title>,<text>鶴野茫茫遼海闊。夢魂常逐舊曾遊。送君萬里魂應往。到處陳蹤憶我不。</text>
<title>又醉走筆。贈別沈典簿達源赴燕京。</title>,<text>鏡分如月月如眉。舊曲新腔摠起悲。萬里不須詩贈別。去留常把兩歌思。十年前。余奉使松都。時寓廣明寺。與沈君同處幾月。臨別飮醉。余作歌敍別。有破鏡分半月。何時更恰圓之語。近余在注村。聞沈君作汀月曲。有云滄波萬頃如眉月。你得看儂亦見伊。儂不似你能兩見。宵宵▒望見伊你。余甚喜其詞。醉則輒歌之。今日共飮。語及兩歌。戲賦此詩贈之。</text>
<title>乙酉十月初九日。復携家室乘舟。將還注村。鶴城正彙征携酒。餞于廣津小墅。舟中醉書。</title>,<text>縹緲三峯翠揷天。舟行三日繞山前。廣津漁父休相訝。醉眼長穿西日邊。</text>
<title>夜宿月溪</title>,<text>霜月凄涼滿月溪。蒼巒無數夾東西。龍吟幽窟應驚睡。鶴踏危松未穩棲。怨笛三更時起舞。美人千里恨分携。一尊且盡難成醉。步遍汀沙獨倚藜。</text>
<title>岐灘乘月行舟</title>,<text>舟上岐灘月最明。白沙如雪望中平。時看遙渚分行字。更聽前流碎玉聲。斷續菱歌搖一棹。凄涼梅曲弄三更。曉來霧暗迷歸路。借問楊花隔幾程。</text>
<title>泊楊花。驪牧送酒二壺。戲謝。</title>,<text>催棹楊花興渺然。月明沙白水如天。岸楓霜重摧紅錦。洲葦風鏖倒白綿。似恨主人無雅想。更嗔遊子染塵緣。酒杯爲刷江山恥。傾盡雙壺醉叩舷。</text>
<title>到村園。與諸姪輩爲賞菊飮。次竹州守韻。</title>,<text>園菊逢秋幾度開。年年長泛主人杯。今年未放經冬蕊。應是遲遲待主來。花多有未開者</text>
<title>去癸未歲。吾先君甲午榜同年諸子等。邀會先執諸公于都城之三淸洞。迭進壽觴。歡極而罷。眞一世希有之事。余以未得參爲恨。曾有詩自傷。後參會。先執諸公多卽世。悼傷之餘。作一律。輒寄世執諸君。勸圖再擧。</title>,<text>萬計寧求駐景丹。仙遊蓬島杳難攀。百年風樹空纏痛。一瞥觴筵詎洽歡。深識諸君誠意遠。不禁纍客淚行潸。三淸舊會須頻續。先契無多歲月闌。</text>
<title>邑中司馬諸君。復設會于孝養寺林亭邀我。有輿往會。適雨。日氣亦暄暖。</title>,<text>歲律已云暮。玄冬變時物。蕭蕭木葉下。衆卉俱衰疾。田家苦事休。農功亦告訖。遊樂當及時。辰良日又吉。復此屬筵會。琴歌遂歡昵。溫談感春和。陰寒乍欲失。好雨爲留賓。薄晩勢轉密。勖勸諸朋儔。勿爲昏暮怵。杯行莫辭飮。醉歸期共必。</text>
<title>簡廣牧尹殷弼商老</title>,<text>憶伴鸞坡二紀餘。白頭思想果何如。月明孤棹州邊宿。悵望黃堂付一噓。自京來時。泊宿州邊里許。憶而不得見故云。</text>
<title>往奠姑氏金判書礪石夫人于廣州水村里。由所山領而還。溪洞荒深。山路險惡。馬上占二律紀行。</title>,<text>人間何事非前定。一路眞符夢裏經。百戶依崖陶作器。數村當谷火爲耕。飛泉懸石跟邊落。險嶺參天馬首橫。萬里宦遊應未足。白頭猶欲試危程。一壑奔流聒耳聲。緣崖危徑縱還橫。棲雲半抹前峯出。宿鳥纔離小薄鳴。信馬孤吟詩屢就。臨磯暫憩酒還傾。暮年耽勝眞堪笑。不厭崎嶇險裏行。</text>
<title>訪祖遇師于長興寺。師飮以酒三杯陶然。後復勸一杯。笑占小絶。</title>,<text>縱蹇沿溪踏月來。偶從方丈笑談開。三杯倒盡山僧酒。更爲靑山勸一杯。</text>
<title>利川校生歌謠</title>,<text>畿農痒大旱。黎庶半塡溝。湯德誠雖格。天災數或周。焦勞勤廟算。宵旰切宸憂。賑救方無闕。摩循政盡修。待人須布擧。簡寄必賢優。暫屈巖廊望。煩聽雀鼠謳。仁風如挾纊。惠化速傳郵。蔀屋噞喁口。泥塗委頓流。偸生憑草秸。忍死望糜糇。玉節隨千騎。金章聳萬眸。哀窮心自懇。活命策應搜。積乏施難裕。供煩斂亦稠。詎措拯濟手。徒費緩迂謀。籲筆形丹赤。危辭動冕旒。輕徭仍轉粟。弛力又沾喉。膏雨蘇恩沛。甘棠愛詠留。絃歌從有暇。柯則更何求。苦語乖歡頌。風謠在採收。深慙狂斐態。猶望許衣摳。</text>
<title>隱光臺</title>,<text>去秋。自京還村。憩息于金尺院上流。得一澄潭於路邊。浻澈半畝。明沙白石。平鋪如席。奇巖壁立。霜楓映丹。游魚洋洋。歷歷可數。眞絶勝也。而地側僻深奧。雖去大路無咫步。而人不得知。而余偶得之。豈非造物者有所慳祕。以待閑翁之賞也歟。抑或有數存乎其間歟。與童奴輩。疊石成臺。更闢而淨之。可坐十餘人。名之曰隱光臺。爲詩以識之。白沙爲席石爲臺。澄澈寒潭一鑑開。不許行人相溷汚。隱光終待散翁來。一道寒溪萬古流。來車去馬幾時休。潭澄沙淨無人賞。待與閑翁盡日留。疊石鋪沙效戲兒。一泓終與托襟期。前塗來往人多少。咫尺天慳果待誰。</text>
<title>復次前韻。答灌圃翁。</title>,<text>興海魚使岩子游次前送韻幷慶州黃府尹㻶獻之韻寄我。兼寄海錯織笠。且諭將造送筍輿之意。輒對伻。走次以復。暮年丘壑樂難窮。何啻人間萬戶封。海上鷗盟寒似久。灌翁寧羨注村翁。灌翁居濱南海平生心契橡亭翁。南嶺遮天望不窮。賴有小筒來起我。興州傲吏足論功。獻之號橡亭伴註蟲魚孰最功。蘇君海客定爭封。沙中偶語吾方患。雍齒蕭何更問公。慶雁興魚屢問窮。擧炊能飽感兼功。朝來更戴東京笠。詫遍樵翁與牧童。獻之前月送米。子游今送魚。憐記南川病癈翁。丁寧話語一書中。筍輿倘得扶衰具。惠老全恩盡屬公。</text>
<title>次子游游曲江韻</title>,<text>聯邑遨頭摠勝流。幾回遊矚集瀛洲。南川病老空凝想。長送歸鴻向嶺州。可續蘇仙赤壁遊。淸風明月曲江頭。高歌桂棹懷應渺。不數滄波沒白鷗。</text>
<title>走次長興祖遇師韻排律</title>,<text>尋山聊縱蹇。晴靄豁帲幪。淨界風傳磬。禪房月映櫳。谷垂猿倒葛。岡老鶴棲松。石滑休雙脚。泉淸浥一鍾。欣逢靑眼老。旋奉玉炊供。暫借廣長舌。須披芥蔕胸。追遊應衮衮。歸意豈悤悤。興逐飛雲盡。吟從睡榻慵。主情終更款。別語轉加恭。幾夜柴荊夢。長林繞碧峯。</text>
<title>山中明月歌</title>,<text>山之中兮有明月。千古萬古圓又缺。圓又缺缺又圓。後有萬古難究說。山中三載來相尋。明月正圓照我襟。我已去兮月復缺。空山寂寂雲沈沈。邇來圓缺更幾度。春復秋兮朝復暮。我無月兮懷長苦。月無我兮愁不遇。月復圓兮雪滿山。白白皎皎無瑕瘢。君胡爲乎不歸來。屑屑跼跼塵泥間。明月兮明月不可負。百年對爾怡我顏。</text>
<title>丙戌立春帖</title>,<text>榮華安逸享多偏。今古何人似我全。慙懼君恩天福溢。敢將他願禱新年。右廳事七載田園樂不窮。糜身難答聖恩鴻。新年更作何祈望。唯願長爲擊壤翁。右東門萬家愁▒▒驩然。帝賜君恩荷愧偏。我願新年恩普洽。歲豐爭樂大平天。右外大門恩逸▒中第七春。歡娛勝似去年辰。齊聲效我封人祝。盡是春臺皥皥民。右恩逸亭白首最稽向北辰。依俙日喪儼中宸。纍臣一十懷中赤。拜獻九齡一萬春。右東皐亭問學功夫與歲新。流光如矢每催人。業成騰達應非遠。共盡精忠▒盛辰。右諸生書院節序駸駸不暫留。新年努力更勤修。要知學問非他事。忠孝存心福自求。右兒輩書院</text>
<title>次答呂衡送早柹韻</title>,<text>田居已半紀。歲律行又盡。難禁犬馬戀。不覺桑楡近。閉門省愆尤。撫景時自悶。銜恩冀酬效。此懷寧有隱。果哉荷蕢徒。拳拳誠不忍。往者旣不追。來者猶可謹。歲暮意鬱鬱。中宵懷呂生。呻吟復掩卷。缸燈伴熒熒。寒風響戶扃。殘月已西零。忽披寄來詩。耿耿眠不成。一詠一興思。起行繞孤亭。關山路杳邈。悠悠傷我情。</text>
<title>驪州張牧使漢公課殿。歸永同故園。別席醉贈。</title>,<text>可笑名途戲一場。區區失得等亡羊。田園好逐二春樂。閑夢應尋赤階傍。</text>
<title>答神勒寺學天師</title>,<text>水滿前江月滿臺。春來遊興不禁催。今朝更得山僧問。似爲閑翁諷緩來。</text>
<title>書友人江墅壁</title>,<text>白首▣湖亦有緣。世間何事不由天。秪應萬古波心月。長照先生醉枕邊。</text>
<title>書龍門山僧行軸</title>,<text>日望▣門翠遠空。七年魂夢繞山中。春來不禁生遊興。幽桂如今長幾叢。</text>
<title>舟泛楊花。望見京圻申監司大用之過。戲書以送。</title>,<text>閑閑野老▒春日。恰値皇華使節過。原隰驅馳無乃苦。江湖漫浪樂差多。</text>
<title>次沈義之韻</title>,<text>晩歲江山來作主。眼前景物供難數。三春無日不沈酣。花落酒醒愁閉戶。幽徑萋萋生綠草。小階風雨花摧倒。春歸惆悵可如何。除酒無由懷抱好。</text>
<title>次姜淸老韻</title>,<text>夙昔遊金門。耽榮不知復。素期良難諧。曠志日退伏。眷言舊林阿。撫腕懷羞縮。推遷固無常。物理欣自育。時閑樂流眺。雨露滋卉木。散策步江皐。蓀芷芳可掬。感之足怡顏。適此風光淑。歲月漸逾邁。如何苦拘束。昨夢海上山。雲霞浮絳闕。飧芝飮玉液。洒然淸神骨。覺來欲成往。川岑非憚越。滄溟杳無際。魚龍互出沒。悵望久延佇。氷絃揮羽撥。轉曲不能已。東方又升月。</text>
<title>飮鄭千齡林亭</title>,<text>嫩綠▒新夏。遷鶯喚友聲。薰風來面細。斜日照杯明。野草連天盡。村煙枺樹生。遙看山缺處。彷彿近蓬瀛。</text>
<title>題慶君世淸軒壁</title>,<text>薔薇▒與酴釄謝。秪有矜持芍藥叢。最愛稚篁階下在。要看晩節▒霜風。幾度紫微花下醉。十年魂夢玉京春。今朝偶向窮村飮。白首相看意似新。</text>
<title>訪慶氏林亭。望英陵。</title>,<text>橋山佳氣鬱蔥蔥。樹木依微落日中。十載小臣空白首。幾回東望泣遺弓。</text>
<title>訪愼希訥書齋。次崔子澄彈琴韻。</title>,<text>花謝春歸綠葉深。淸愁悒悒試橫琴。兒童忽報門前客。一曲峨洋吟兩心。小砌餘紅眼尙明。陰陰垂柳亂鶯鳴。客水何恨陽春去。好把新聲醉裏聽。</text>
<title>朴正字聃年送瓜。走筆謝答。</title>,<text>遠餽新瓜愧厚情。圃園閑趣賀能成。東陵我亦行收摘。鄭曲邀君許一聽。深愧前春負好期。自乖良晤遽踰時。毋山須約流頭飮。河朔高蹤可廢隳。</text>
<title>因崔子澄往驪州。簡金震卿。</title>,<text>淸心樓下水如天。人臥樓中慣晝眠。逢着良朋靑眼轉。百杯應▒白鷗邊。</text>
<title>贈僧能月</title>,<text>衡門寂寂雀堪羅。衰病侵尋鬢雪加。十載田園交舊斷。跫然顏▒衲僧過。</text>
<title>贈僧日沃</title>,<text>茅齋長日曲眠肱。門閉終無客到應。滿案凝塵時一掃。晩來緣有乞詩僧。</text>
<title>謝廣州尹牧使商老問訊</title>,<text>經月淫霖閉戶眠。庭蕪日合竈無煙。寧知二十年前舊。簿領叢中得記憐。</text>
<title>謝崔子澄送新米</title>,<text>村杵舂新玉。駸駸歲律遒。慣追諸伴樂。不覺七年■。白髮多何恨。蒼江淨可遊。香醅添釀熟。擬泛月明舟。</text>
<title>次姜進士㶏韻</title>,<text>秋來穡事佇登成。淸世田園足樂生。社飮家家新釀熟。一作社伴家家鷄黍約 小車無日不邀迎。</text>
<title>醉題姜進士㶏戀北亭</title>,<text>北嶺橫雲外。天涯望眼窮。只應東海日。日日照葵叢。</text>
<title>遊龍門山登絶頂</title>,<text>步步緣危磴。看看眼界通。閑雲迷極浦。飛鳥沒長空。萬壑餘殘雪。千林響晩風。天涯懷渺渺。孤月又生東。</text>
<title>題上院寺</title>,<text>玉輦▒巡處。祥雲閟洞天。藏嚴餘寶刹。靈異記金仙。萬古靑山色。三生檀越煙。悠悠幾千貿。落日鼎湖邊。又石▒穿幽澗。鏘然韻綠琴。約危多礙步。崖側屢驚心。竹逕春先覺。松林晝亦陰。東風還強解。遊客自能吟。</text>
<title>書僧眞守詩軸</title>,<text>三生未了四尺。一錫遍踏千山。莫問客來何意。花開鳥哢春▒。</text>
<title>次義宗師詩軸韻</title>,<text>蒲團相對默無言。嶽色溪聲亦鬧煩。坐久頹然仍就睡。覺來渾忘問眞源。縱蹇春山踏小蹊。白雲靑嶂到皆迷。偶尋禪老支頤榻。一笑相看日在西。萬壑千峯本不同。遠看蒼翠混層空。今來一一窮探討。曲曲雲嵐面面風。太千塵劫我非知。今日如何擧似師。唯有前潭淸淨月。夜來相照要新詩。</text>
<title>贈道釋上人</title>,<text>春草生萋萋。山中人獨遊。行行菜芝英。日夕聊淹留。將以遺所思。川路何悠悠。千章共蔽蔚。百鳥喧啾啾。偶逢釋子儔。投策臨淸流。愛之忽忘歸。庶以消我憂。</text>
<title>贈上院僧慧遠</title>,<text>西澗行吟風滿壑。南樓坐嘯月銜山。僧來問客何爲者。欲答無言聊破顏。</text>
<title>贈僧至誠</title>,<text>我頭已如雪。我鬢又如絲。糾纏百憂間。役役終何爲。鍾鼎非所能。軒圭寧我宜。行年四十九。尙及知昔非。山扃欲暇步。秪恐靈煙馳。憑師爲先容。煩希措一辭。</text>
<title>自龍門還泛梨湖。醉贈長興祖遇師。</title>,<text>梨湖晴暖水如天。春日閑行到水邊。不覺風光惱遊子。却慙山衲靜中禪。</text>
<title>子貢</title>,<text>聖門寧有詐謀人。一貫能聞學最眞。可笑儀秦愚一世。却將餘術眩千春。子貢說諸侯救魯之說。蓋儀秦之徒欲掩己機。托諸書傳。誣汚聖門高弟。以狂惑世人。非徒愚弄一時。十載之下。雖高城▒太史公，王州公之輩。亦爲所愚眩。可嘆。不特此耳。如伊尹負罪。太公鼓刀。孔子主癰疽。孟子說齊伐燕等誣汚聖賢之爭。非一俗流已矣。雖稱爲豪傑卓然者。往往爲所患▒。奸人之欺世每如此。偶讀半山謗子貢詩。感而賦之。</text>
<title>廣津十詠</title>,<text>宗室鶴城正。築墅於廣津。朝謁之暇。每出遊覽。求十詠於余。登場秔稻積如京。樂歲堪誇象太平。崖下有人停棹聽。依俙王老半空聲。右東庭打稻霜拆蓬苞顆顆明。盤堆籠溢不勝擎。從來不羨侯千戶。尋壑經丘脚訝輕。右西園拾栗一朶芙蓉擢半空。瑞雲晴彩日邊紅。江湖暫日難禁戀。魂夢還飛北闕中。暫日一作暫出○右白嶽晴雲聳玉堆銀眩眼花。晩來奇興入嵯峨。要須急整山陰棹。更倩何人和郢歌。右靑溪霽雪綠蓑靑蒻強禁寒。細雨斜風鬧一竿。漁少漁多渾不管。且要人作畫圖看。右龍淵釣雨長江湛湛秋容淨。玉宇澄澄霽月升。夜午不禁牽朗詠。墊巾渾忘露沾凝。右鷹巖詠月峯回嶂合別江天。繚繞疑無一路穿。忽被長風吹得快。千帆隱映落霞邊。右禿浦風帆依依籬落記煙村。處處春明桃杏園。小浦延緣何似者。却疑漁棹覓仙源。石夢村煙花一抹斜紅蘸碧灣。漸看西日欲銜山。踏船菱唱縈雲響。倂作前村牧笛還。右姑灘夕照應接湖山不覺饕。夜深高枕睡仍牢。上方鍾響來何早。驚破華胥夢一遭。右巖寺曉鍾</text>
<title>走次金同年浻子通韻</title>,<text>田園十載鬢渾霜。情舊新封幾若堂。安得驪湖浮小艇。共君沈醉白鷗傍。身如病葉着秋霜。倦臥窮村小草堂。歲暮不禁離思苦。幾勞魂夢送君傍。驪江老守領淸心。恩逸閑翁卜水潯。更得要君成鼎坐。恰成年會穩開襟。金安鼎震卿。今爲驪守。與子通皆吾同年。</text>
<title>有僧玄覺求悟庵軸詩。多有文人序詩。聊書其後。</title>,<text>休將迷悟苦爭論。眞悟眞迷豈在言。若道悟來還不悟。夢中談夢竟迷昏。迷應何若悟如何。萬卷千函枉費多。外道悟迷寧足聒。室中還有倒干戈。</text>
<title>柳順源子晉奉使將往嶺南。入利川府。送人問訊。走書以答。子晉送酒。且言病不卽訪。</title>,<text>期歲離愁積。無時不憶君。新霜添鬢滿。今雨閉門聞。忽得投書問。深知故意勤。明朝氣應醒。留酒待君醺。</text>
<title>復次</title>,<text>窮村雨不止。此夜益思君。打戶聲愈急。喧溪勢漸聞。支頤成小睡。抛卷失前勤。遙想池荷滿。樓中客醉醺。府有夢進樓。下有▒地。交遊星落落。心事只憑君。會合寧期數。音塵倘得聞。夢中三夜見。意外一緘勤。白首須相對。深杯雨裏醺。</text>
<title>與鄕伴約。作流頭會于孝養寺之後峯。諸君以雨皆不至。獨余與崔君光瀚，子澄兩人赴。適雨霽。晴景甚好。走筆問不赴諸君。</title>,<text>積雨纔收霽景鮮。山明川▒集尊前。淸風鏖暑來虛爽。永日留人任醉顚。良會百年難繼續。佳期一刻肯遷延。殷勤問與諸鄕伴。更向何時辦別筵。文會乘閑屢赴期。川原隨處足遨嬉。雨晴雲斂山當席。日永風淸酒滿巵。白首縱吟還是放。丹丘飛想更堪奇。平生每怪揚雄苦。寂莫玄經要後知。</text>
<title>與金震卿，鄭雲卿，金敬叔，崔子澄，姜淸老。玩仲秋月于神勒寺前江。翌日。又欲飮于東臺。因雨不克。又不得還家。戲作。</title>,<text>中秋夜月已能明。朝雨留人更不晴。好把酒杯酬勝賞。無情造物似多情。好事驪江雨。東臺阻一杯。人間元有障。造物亦多猜。</text>
<title>雨晴。泛舟而下。聞琵琶。</title>,<text>滄波白鳥驪江興。兩日舟中醉不醒。薄暮淸心樓下飮。琵琶一曲鄭瓜亭。</text>
<title>以赴姑氏金判書礪石夫人小祥。復過所山嶺。嶺峻甚。谿谷回複。山路險側。</title>,<text>壑轉溪回水亂流。千峯搖落瘦高秋。斜陽半抹依材屋。細路遙穽種麥疇。風引樵歌來別洞。煙生陶竈隔前丘。衰遲頗覺年年甚。險路崎嶇怕再由。衰遲頗覺年年甚。險路崎嶇怕再由。一作衰年可怕▒經險。遇與還欣足勝遊。</text>
<title>次僧詩軸韻</title>,<text>松扉寂寂掛夕照。獨對靑山發孤嘯。棲鴉噪盡秋葉飛。老僧出迎開一笑。</text>
<title>題李司紙承孫雙障</title>,<text>月白秋宵雁叫寒。池荷冷碧小楓丹。珠簾四棬天如晝。着盡閑棋酒又闌。右月夜圍棋圖曲水春遊萃勝賢。風流緬想永和年。人間今夕無窮轉。陳迹空憑畫手傳。轉一作視○右蘭亭修禊圖</text>
<title>次崔龍仁光潤子璞村居壁上韻</title>,<text>老得閑居味。無人獨自憐。鍊茶蘇渴肺。蒔藥護殘年。亂帙抛花下。殘棋散酒邊。鳴琴須月夕。聽罷更欣然。癡黠無常辨。蚿蛇有各憐。塞翁輕馬福。莊叟解椿年。豆藪新畬後。梨湖細月邊。叩舷歌一曲。醉興正陶然。叩舷。用東坡賦。細月。用俚歌語。見上江月曲絶句。今是吾差幸。來追子亦憐。餘生猶足樂。快意且窮年。舊卜田園罷。遷居水石邊。太平閑送老。比屋共煕然。白髮兩閑老。相依正可憐。鷄豚成保社。耕釣遣流年。疊穎愁秋後。鳴騶繞夢邊。扁舟時獨泛。湖月故依然。子璞秋來有回迹之意。亦曾除官故及。</text>
<title>丙戌十月。携家乘舟上京。夜泊宿葛山下。翌朝。楊根朴使君元謙送酒。走筆謝。</title>,<text>葛山明月繫孤舟。散策寒汀夜幾籌。曉把酒杯酬殿興。使君情意亦綢繆。</text>
<title>至渡迷津。風雨大作。破篷盡漏。竟夜不得眠。戲作。</title>,<text>冷雨凄風鬧一江。破篷終夜漏雙雙。詩人索句渾忘苦。定費船頭酒幾缸。</text>
<title>廣州尹牧使殷弼商老送酒。以詩謝之。</title>,<text>去年明月今年雨。兩度迷津宿旅舟。咫尺故人雖不見。一壺猶得慰羈愁。</text>
<title>仲秋夜。與鄕伴賞月驪江。江邊人有往春川者。醉中。寄與吳使君潔，金同年浻。</title>,<text>昭陽江接驪江水。憑仗江魚寄素書。今夜驪江秋月好。昭陽江月果何如。</text>
<title>舟行至禿浦上。風益甚。泊宿。</title>,<text>漸望三峯入眼前。不禁心逐五雲邊。長江未解何情意。四日風濤滯客船。</text>
<title>人日曉雪</title>,<text>稜稜曉氣巧欺春。風力驕寒雪意新。凍壓螽蝗深入地。潤沾原畝漸生津。三冬故暖里年瑞。一白終敎待日人。自是天工勤着意。莫將陰曀遽興嗔。</text>
<title>大殿迎祥詩</title>,<text>發育群生聖德長。神功轉幹一元陽。三光妙合璣衡運。四始新開玉曆祥。動嶽歡聲連綺陌。醺春和氣入椒觴。侍臣朝罷無餘事。閑把周詩頌熾昌。陽德消陰沴。休祥轉一宵。仁風隨漢詔。和氣協虞韶。椒酒薰心醉。銀幡映鬢飄。歡聲齊入頌。千載○唐堯。天地回春萬象新。生生化化摠涵仁。乾心默與玄功契。新澤旁沾鰈域人。煕運開千載。新正迓百祥。華封聊更祝。聖算共天長。</text>
<title>次日本僧東陽韻</title>,<text>中秋明月看年年。幾度思君意惘然。忽喜仙槎重到漢。蟾光依舊又秋天。尊酒相歡各妙年。轉頭雙鬢已皤然。桑田滄海無窮變。歲歲中秋月掛天。月逐人來似昔年。澄輝淸質故依然。無因得續中秋會。還與扶桑萬里天。</text>
<title>次前韻。贈日本國使入宗國。</title>,<text>每憶銜杯惜別年。一番東望一潸然。誰知喜動君平面。看得星槎再上天。</text>
<title>寄日本僧弸中</title>,<text>話別歸來恨正添。酒醒孤月巧窺簷。塵蹤已落樊籠裏。難逐西風駕海帆。兩載追隨緣已斷。百年懷抱夢徒頻。只應兜率天中見。今世寧期再會辰。去歲重陽嶺海頭。寒詩苦酒慰賓愁。今年九日重逢子。詩酒無因共子酬。</text>
<title>有人往北。付寄咸鏡成監司世昌蕃仲。</title>,<text>雲斷遙天雁北飛。江皐悵望立斜暉。故人千里能長健。關嶺迢迢夢亦稀。</text>
<title>英陵瑞靄</title>,<text>龍髥杳杳白雲鄕。湖水縈回萬歲岡。日照晨光蒼靄合。鬱蔥佳氣釀靈祥。</text>
<title>雉岳浮嵐</title>,<text>綠高鬟髻黛橫眉。淡抹濃凝故作姿。秋思盈盈隔深水。春情脈脈掩輕帷。</text>
<title>龍門層翠</title>,<text>聳碧堆靑狀萬奇。朝朝爽氣入支頤。黃埃拄笏何爲者。却被英靈已勒移。</text>
<title>廣津十詠。靑溪霽雪。</title>,<text>點易呵朱筆苦凝。亂峯堆玉曉稜稜。松楸轉切心凄愴。已具溪舟未暇登。</text>
<title>在京崔子澄送人問還期。醉答。</title>,<text>京洛風塵染客衣。梨湖煙棹夢依依。故人問我還鄕信。定及寒蟾未缺時。</text>
<title>姜淸老亦問還期。醉答。</title>,<text>猿鶴休驚歲暮天。歸心日夜逐南川。寒蟾縱缺餘光在。及賞崔家小沼邊。約於廿四五。會于崔進士凌家故及。</text>
<title>丁亥春帖</title>,<text>恩逸亭中第八春。太平歡樂屬良辰。千年華祝知誰切。抃舞丘園老逸民。右恩逸亭天賜君恩歲歲同。全家飽煖樂無窮。願將偏澤推方域。普洽荒閻蔀屋中。右大門萬藜嗷餓困凶年。恩福寧甘享獨專。豐樂八方新歲願。敢將私祝溷穹玄。右場門八載閑居感主恩。年年樂事溢田園。餘生只願長如此。歌頌堯天老一村。右廳堂咫尺蓬瀛瑞靄新。淸晨稽首向楓宸。纍臣白首無餘願。只把丹心祝萬春。右東皐亭漸從髫丱變冠巾。騃惰難望學日新。歲月不饒頻換改。靑氈家物恐墮淪。右兒輩書院問學要能日就將。新年功力轉須強。飛騰自揷搏霄翼。共勉丹忠輔聖王。右諸生書院榮福侈身五十年。更將何願瀆皇天。但祈門戶無災病。小大煕煕樂眼前。右奧室</text>
<title>次朴昌世韻。贈僧性浩。浩前歲。往嶺南。遊歷頭留諸刹。訪奇迹。今年。復往湖南。畢觀頭留。來丐詩。故次前歲所乞詩韻。與之。</title>,<text>禪迹從來遠市城。幻空身世況憐名。人間擾擾多生惱。方外惺惺一點淸。渡海象龍非所冀。凌霄鴻鵠孰能嬰。頭留面目窮探討。兩載雲遊羨爾程。</text>
<title>尹進士友衡衡之往海南。付寄尹同年孝貞希參曁其子尹佐郞衢亨仲。</title>,<text>鴻雁年年托遠音。天涯懷思苦難禁。海山春色應先到。須折南枝寄一吟。</text>
<title>書山僧曦景所持其師雪翁所著心字圖說後</title>,<text>誠明定慧果同殊。千古紛紛較釋儒。一字心爲天理窟。不妨隨解警群愚。</text>
<title>丁亥踏靑日。天雨。獨臥利川。朴太守稠送酒。走筆謝答。</title>,<text>春草靑靑雨滿天。閉門終日枕書眠。壺醪報與良辰至。一醉良緣太守賢。</text>
<title>踏靑。與鄕社伴約禊飮。以雨皆不至。走筆約會明日。明日適上已。</title>,<text>上已名辰自古傳。三三爭辨踏靑筵。天嫌今日非眞已。似爲明朝遣雨延。</text>
<title>潘參知碩枰公父以香使歷過。寄詩約會話前岡。走筆次韻。</title>,<text>酣夢華胥到日昇。起斟新綠壓寒稜。意行聊學風狂子。兀坐還如入定僧。景物撩吟供不盡。韶光娛老態全能。東岡春興難禁得。忽被良朋約共登。</text>
<title>醉別尹同年士英之任三陟</title>,<text>三載竹西應穩臥。海濤聲裏送曦娥。梨湖亦有閑漁叟。白首思君奈若何。</text>
<title>與琴禮安椅。飮奉安驛館。醉書。</title>,<text>郵亭一杯酒。刮眼對江山。萬事吾何有。槐柯夢已闌。</text>
<title>路中寄楊根朴使君元謙</title>,<text>南浦梅花想報春。淸香和月待詩人。蘭舟辜負尋花約。立馬江皐獨自嚬。</text>
<title>答驪江金使君震卿送酒。且約長興尋春之遊。</title>,<text>庭草萋萋雨後多。閑愁無賴嘯還哦。故人欣有尋春約。月滿淸溪花滿阿。春寒十日閉門眠。花未能開月未圓。今夜西園生好興。月明花拆醉應顚。</text>
<title>訪金秀才孟和家。再詠雙柏。</title>,<text>雙柏依然在。南風亦漫吹。向來紅紫意。寧數雪霜姿。節槩渠心一。炎涼物態移。他時看自好。歲晩豈須期。舊歲到此。曾有丁寧雙柏樹。歲脫更相看之句。</text>
<title>丁亥春。乘月縱棹。訪梅于交巖辛引儀得涵江墅。叩戶久之。老婢出應曰。自前年主逝後。梅與竹皆枯矣。噓嚱悲泣。不自勝。余至梅下。悵然久之。取酒一酹而出。感而賦之。</title>,<text>去年訪梅交巖村。春氣稜稜猶未暄。南枝纔放兩三蕊。風送淸香墻外噴。開門延我粲一笑。玉肺氷肝相映照。傾尊對酌慰幽獨。樂在知心寧久要。今春更起訪梅興。小棹飄然尋舊逕。月裏叩扉行立久。寂寂庭空無欬謦。夜冷更深呼益急。窣窣聲來若有應。白髮晧袂靑裙娘。啓鑰噓嚱神慘傷。植杖爲問梅消息。出語難禁淚浪浪。綠筠叢裏橫靑枝。親見主君初種時。四紀如期無替信。歲歲寒葩報春知。往春花發主忽遊。蕭索東風空自萎。植物似是有情意。憔憔應含舊主悲。梅枯未久竹亦死。殉主雙節相依倚。攀枝悵然興咨嗟。欲去徘徊還復止。叫喚嫦娥訴酸懇。酹酒招魂魂不返。安得道士鴻都客。馭氣排風尋閬苑。杏嬌桃冶梨蓓蕾。閑園紅白花如海。誇奢妬豪擅春權。傲睨孤根誰見采。及時榮華固自由。主人縱去主人在。抱貞立枯惟我識。苦懷千秋終不悔。</text>
<title>遊鄭千齡林亭</title>,<text>園綠來風暑氣微。渚蒲原草弄晴暉。主人留客消長日。觴滿流霞不厭飛。</text>
<title>與金震卿，申漢之，朴仲通諸公。會飮李允耦勉甫家。醉中書示。</title>,<text>禽出樊籠馬脫鞿。餘生何意足遨嬉。洛筵耆德慙難企。香社風流可蹤追。淸世閑身從古罕。太平行樂▒今爲。上天平地兼榮逸。無處君恩不浹髓。</text>
<title>答簡朴楊根元謙</title>,<text>風滿晴湖月滿船。叩舷高唱雜繁絃。酒醒還怕驚塵耳。物外狂遊莫浪傳。</text>
<title>與金震卿，金次山，朴希益，具彥善，陳直卿，慶子雅。泛月梨湖。縱飮竟夜。醉中走筆示諸君。是日初宵。雲陰欲雨。共憂無月。久之解駁。月朗如晝。</title>,<text>畏日倦勤方禪月。淸風試可已朋江。今宵較興皆勍敵。百榼千鍾定不降。羞澁姮娥怕弄嘲。故敎屛翳掩初宵。不應淸質能終祕。須遣纖歌一曲招。</text>
<title>戲題成命堅池亭</title>,<text>荷蓋初擎蒲劍抽。小葵稚菊助淸幽。柳陰時引輕風至。池淨因添活水流。幾曲纖歌鶯互答。百杯新綠蟻沈浮。遶亭紅紫春爭好。評品應須待再遊。過盡群芳欠一詩。小亭全興屬淸池。笑蓉似欲要高價。藏斂香房拆故遲。</text>
<title>丁秀才自健餉新黍米新麥糕新苽。答謝。</title>,<text>年年新餉感中誠。不覺催添白髮莖。人世是非忘已矣。社醪長擬共君傾。丁君每歲餉麥糕。簡中且有是非等語故云。</text>
<title>醉題陳君世良逸眞堂</title>,<text>碧▒黃菊舊時筵。淹忽流光已八年。閑境漸佳如味蔗。歡瀾已倒共奔川。多慙勝集煩鄕社。可喜淸談佐管絃。回首塵勞良一夢。欲窮餘樂贖前愆。歡一作狂濕雨如晴故不晴。千山依約望中橫。天涯無限騷人意。一曲孤鸞醉裏聲。</text>
<title>再飮慶子雅林亭。子雅有子四人。皆穎秀。是日。設壽席邀余。</title>,<text>千歲靈椿傲雪霜。四枝丹桂已含芳。明年慶席歡應甚。今日先須醉壽觴。稚篁新長碧蕭蕭。遶砌群芳讓後凋。不信秋風無此意。爲誰摧敗爲誰饒。</text>
<title>宿法輪寺。侵曉將發。有僧乞詩。信筆書與。</title>,<text>曉色將分已戒行。亂嶂銜月影縱橫。笑對山僧留一偈。小甌新茗且須傾。</text>
<title>與尹汝沃。飮金沙洞鳳岩下淸潭上。汝沃意將卜築于此。醉中戲示。是日。午前陰曀。晩忽晴。</title>,<text>地破千年祕。雲開半日陰。蒼屛方展畫。淸澗試橫琴。景物唯吾擅。塵埃沒子深。雖爲晩歲約。終恐負初心。</text>
<title>以赴姑氏大祥。復過所山嶺。紀所見。</title>,<text>匹馬深穿洞壑幽。赤楓黃菊正酣秋。雪窠明麓稚娥摘。雲粒彌椒野老收。伏獸駭跫亡挺挺。潛蟲迎暮弔啾啾。三年鬚髮霜渾盡。爲問山靈記我不。大菊微紅小菊黃。澗邊岩畔與塗傍。千般名品瑤階上。▒量榮枯孰與強。</text>
<title>丁亥重九。與金震卿，朴仲通諸公。約登驪江邊浮來山上。是日適雨。綉衣李君弘幹。亦將歷過驪利兩境。兩守攝縮不出。以雨亦無一客來會者。獨坐無聊。日晩。震卿送酒。戲書以答。</title>,<text>惡雨來隨惡客車。浮來佳約墮空虛。白衣故事猶堪賴。黃菊東籬笑起予。</text>
<title>以營小墅。往留梨湖。次李擇之韻。寄驪江金太守震卿。</title>,<text>酣戰霜林解甲降。繽紛黃葉擁簷窓。寒聲瑟瑟風敲枕。霽景澄澄月滿江。老子孤吟詩百首。使君豪興酒千缸。相望難得相逢數。淸信聊憑白鳥雙。</text>
<title>金震卿曾邀我楊花泛月。以故未赴。後來梨湖營墅。復次前韻以寄。</title>,<text>愁陣臨郊欲說降。圖存無策閉深窓。故人多愧勤頻札。明月空孤泛一江。萬事長嗟時易失。百年安得酒盈缸。何當畢就湖邊墅。賓主開歡坐屢雙。</text>
<title>復次前韻。寄金震卿。</title>,<text>高懷寧爲世紛降。軒豁應同洞八窓。百里仁敢馳近匈。三年娛賞寄淸江。松鱸斫玉絲縈著。彭秫噴香釀滿缸。更有梨湖漫浪叟。一時遊興足無雙。</text>
<title>復來梨湖。獨坐風雪中。憶舊日湖上泛月之遊。復次前韻。寄驪牧金震卿。</title>,<text>一壑饕風怒未降。飄疏飛雪打寒窓。稜稜骨立尖前岫。拍拍濤翻吼近江。遠夢忽驚雲外笛。孤懷聊對枕邊缸。使君堆案何時了。可怪經旬斷鯉雙。憶鬪杯觴困豎降。梨湖姸月照篷窓。魚談已劇濠梁水。鶴夢仍牽赤壁江。坐上尙聞催鼓笛。沙頭寧數臥甁缸。人間勝事眞難又。不禁流丸走一雙。</text>
<title>次興海魚使君子游東州道院十六絶韻</title>,<text>韓區可是隣三島。占勝年來幾散仙。差苦東州新院主。折腰時向督郵前。二毛堪笑中年歎。霜雪那禁變一毛。散吏豈能同散客。北窓風下似難高。今閑寧減昔時閑。坐嘯三年對好山。灌圃何功猶戀戀。東州魚鳥慣君顏。君且東州營道院。我今西塞寄漁家。海鷗須狎忘機客。江鱖應肥每歲花。余方新上梨湖。故用張志和語。夢裏湖山三十載。如今眞得判休休。乾坤始識壺中別。不覺人間有九州。南中名勝曾巡遍。飽閱亭臺與榭樓。道院不知何面目。挾君高雅定居頭。定城太守閑尋句。忘却跳消六載丸。百里自當詩萬首。饕呑東海未爲寬。▒在東海邊。子游詩有恢招詩強之語。故戲之。少日心期似太顚。天遊寧在紫街邊。誰洿掣得鼇連六。秋膾吳中一味鮮。判得人間自在閑。休官爲吏摠無難。田園苦道歸心迫。何事東州更說山。子游欲棄官歸隱故云雲鸞飛懶還棲棘。櫪驥筋衰久駭輿。靑蒻漁翁新賦鳥。碧山學士舊焚魚。千里關山分晧月。十年湖海臥孤臣。固知命駕非難事。黃菊尊前正憶人。鶴峯淸瘦西溪淨。爲想高吟兀坐時。何事負君君已厭。溪山寧獨故園宜。金氣悽悽歲律非。北鴻今復向南飛。百年懷抱俱頭白。莫遣天涯音信稀。梅信屢回難禁老。鷗盟申結可能欺。梨湖渾沌幽棲地。誰與江山一處移。梨湖。余所新卜。渾沌。子游所居。澗毛多怪傲河魴。一味眞閑晩得嘗。試把刀圭爲遠寄。瓊丹何用白雲鄕。黃花莫喚陶元亮。赤子方歌召信臣。黽勉六期酬聖主。一丘非晩自由身。子游有賦歸之意。故多爲勸留語。</text>
<title>戊子立春怗</title>,<text>恩逸亭中第九春。新歡得意倍前辰。雍煕日月千年祝。復作江湖物外民。右恩逸亭十載纍臣守一丘。夢魂長繞赤螭頭。新年白首遙稽北。更祝堯齡萬萬秋。右東皐亭年年測月上元宵。兆應都無七尺饒。民餓忍將私願祝。豐穰新懇叩穹霄。右場門○占書。上元夜月中時。測七尺▒影。得七尺者歲熟云故及。丘園十載足安休。更擬江湖放浪遊。樂事漸添新歲裏。暮齡尤感聖恩優。右廳堂頻年飢餓積愁嗟。乘困村村毒癘多。哀叩仁旻矜物命。願收災沴布祥和。右大門講習能勤十載功。英才堪喜振文風。彙征共奮搏霄翼。一念毋忘盡赤忠。右諸生書院十年爲學尙荒蕪。翁髮皤皤奈嘆吁。忠孝靑氈終恐墜。異得新歲倍功夫。右兒輩書院榮福安閑五十翁。君恩深重帝恩鴻。只祈門戶無災病。餘願寧將溷上穹。右奧室</text>
<title>題嚴上舍用順池亭</title>,<text>小沼生鱗柳眼舒。東風纔動雪消初。主人誇客羞新蔌。且說山居勝水居。</text>
<title>戊子春初。携家旅寓梨湖。驪州金太守震卿餉米酒。且諭將訪。走次容齋韻以謝。</title>,<text>酒癖詩狂兩不降。小亭新興獨憑窓。嬋娟着色嵐中岫。瀲灎搖光雨後江。擬辦春遊鳩在手。急催香釀蟻浮缸。朝來又得淸心報。行樂非孤定作雙。五窮交敵未相降。長日揶揄滿旅窓。浪迹隨漂風泛梗。閑愁爭漲雪融江。書非顏帖炊開鼎。記▒王卿醉叩缸。賴有主人能慰客。湘潭憔悴豈吾雙。</text>
<title>醉中走筆。寄答春川曺太守公亮。</title>,<text>昭陽江水接驪江。尺素頻傳仗鯉雙。只恨千山遮望眼。共分天月對宵窓。</text>
<title>醉次鏡城尹判官思翼</title>,<text>男志元弧矢。臣心有日天。百年頭共白。千里夢徒懸。一盞臨分酒。三春憶遠篇。加餐雙鯉信。北海渺南川。舍所居有南川。鏡城臨北海。</text>
<title>次容齋贈震卿韻 ▒春日閑居</title>,<text>春事頻頻報。風光欲惱人。岸梅迎月拆。湖柳帶煙新。小棹移無定。枯藜向豈因。分畦蒔藥䒩。竟日亦忘辛。</text>
<title>復次前韻。寄驪江金太守震卿。</title>,<text>江遶淸心砌。樓中縹緲人。陳豪猶未減。謝句自能新。數定居須易。懷寬樂每因。習池春屢醉。未覺簿書辛。以樓故用陳謝事</text>
<title>聞黃使相魯卿自驪州乘舟。欲訪弊寓。復次前韻以呈。適前夜雨。</title>,<text>一夜驪興雨。湖山更媚人。蘭舟收纜急。桂酒發醅新。玉節知何向。柴扉望有因。春遊聊暇豫。雀鼠豈長辛。</text>
<title>魯卿以晩風雨太惡。欲訪中止。走筆復戲寄。</title>,<text>極怪長江意。難知造物魔。十年懷獨苦。一舍路非遐。已抱餘生恨。誰遮使節過。秋來魔尙在。誑語奈吾何。魯卿書。有秋來更訪之語故云。</text>
<title>韓稚圭問訊答寄</title>,<text>逐勝遷新寓。茅茨屋數間。琴書妻共處。煙月我俱閑。京舊徒頻問。春江只獨看。百年諧事少。衰颯鬢斑斑。煙月一作魚鳥</text>
<title>再飮嚴上舍用順池亭</title>,<text>倏忽韶華盡。唯餘五日春。顚風猜樂事。陰雪妬佳辰。尙賴花遲謝。寧辭酒屢巡。山翁能老健。遊向習池頻。數日前。顚風屢日。雪霜▒下。氣候凄凜。花事索然。今日稍和。與朴正子聃▒，姜內翰隱，崔上舍凌，崔上舍光翰，李上舍明孝。約會于此。</text>
<title>與姜上舍潤德夜飮口占</title>,<text>圓魄先聲天際暈。東君消息柳邊傳。適來何處提壺客。撞著幽人索句前。</text>
<title>贈別尹司成漑汝沃赴京</title>,<text>征驂慣踏帝京塵。遼水燕山迓送頻。周樂舊聞風雅奏。虞庭重奉篚筐陳。百年弧矢身飄梗。萬里炎寒鬢點銀。虎谷荒田看漸墾。待君何日共綸巾。汝沃凡三赴燕。虎谷在金沙洞。十載閑身聖主恩。梨湖煙月占新村。靑雲路隔無書信。白石磯多有釣痕。得意會須煩折臂。窮遊何用苦招魂。淸秋好返朝天轡。笑對金沙北澗尊。余新居梨湖。與汝沃金沙墅爲隣。墅北有淸澗。去年秋。余與汝沃卜得墅基。以北澗爲墅最勝。相約倘佯終老。而余▒楡逾邁。▒病日甚。塡壑之期無多。汝沃盛年榮宦。出入賢勞。簪髮縈身。回視林泉。邈若萬里。雖欲遂素約。得乎。▒別之語。因屢及焉。且別將所寫。乃余所創造水苔繼也。以新意。敎隣寺僧制造。▒以遺東方永久之利。而新制麤率。尙未究精。意中國必有得造者。想得精法。望訪問來示。</text>
<title>與驪牧金震卿，金敎授次山，朴楊根希益，李砥平孝常，李勉甫。共遊龍門。次希益韻。</title>,<text>境絶塵難到。山幽鳥不鳴。百巡杯肯輟。十步策堪停。閑逸元能擅。簪珪暫解嬰。玉簫休捻暮。留待月明聽。</text>
<title>西溪漫興</title>,<text>午眠纔覺漱淸泉。摘葉題詩白石邊。雲外一聲何處笛。碧峯無數揷靑天。</text>
<title>次希益贈僧韻</title>,<text>斂捲雲霞露晩稜。千峯層翠倒淸澠。却將醉筆揮豪興。緣有求詩一衲僧。</text>
<title>次希益勸酒韻</title>,<text>十載投閑飽壑林。更將高會續山陰。一觴一詠群賢事。繭紙終須托老心。</text>
<title>遊龍門數日。乘月還家。寄同遊諸君。</title>,<text>壑轉溪回夜路賖。娟娟新月照還家。酒醒天曙推窓看。依舊蒼峯帶碧霞。</text>
<title>李砥平伻慰夜還之苦。走書以答。</title>,<text>爛熳淸遊踏月還。碧溪靑嶂送歸鞍。四十里程孤詠客。高軒回羨飮更闌。自龍門分携▒君。連轡往砥平。余獨還家。</text>
<title>龍門山紀遊</title>,<text>龍門之山撑蒼圓。千峯萬岫籠雲煙。十年閑逸臥田園。朝朝爽氣窓案前。一筇縱遊幾費念。其奈衰病相糾纏。歲戊子夏好天氣。凍雨洗炎風日姸。驪興老守斯文宗。廣文與我俱同年。恒陽詞伯欽風摽。好事結約探岩泉。砥堤英宰實主人。咄嗟之頃張盛筵。馳書梨湖喚老夫。剝啄聲急驚晝眠。開緘雀躍促行具。短帽蹇驢隨我便。携琴負囊一奚童。出門身輕如鳥翾。柴扉茅屋桃源村。三五依林相聚騈。山童髫髮孰山遊。指點高低欣借鞭。門路幽深來欲近。谷轉嶂回行復旋。淸溪曲曲鏘金玉。徵羽迭奏非襄涓。慢鋪急折各姿態。練淨縠皺蚪蜿蜒。觸磯噴罅故作勢。百斛亂擲明珠蠙。層巒疊巘競容媚。拱揖將迎如喜嘕。綠鬟黛眉羅百隊。瓊瑤爲佩花爲鈿。粲然當前勤導引。意欲炫勝令窮硏。橫翔側聳逞奇巧。近濃遠淡虧又全。鴻翩龍婉鳳儀翥。擢擢華秀如靑蓮。顧盻酬酢狀萬變。不覺迂逕迷行韉。芒鞋竹杖換輕裘。蔭茂籍芳澡澄漣。五步一憩十步留。坐嘯立哦忘回邅。行行漸入數十里。脩洞始狹終豁平。煙飛鶴唳訝境異。沿溪瑤草紛蔥芊。橫雲悵幕列金釵。百壺醽醁盈如川。砎岡翳揮助陰涼。回座森鬱圍枏楩。馳弓羅絅包原隰。窮禽困獸坑塹塡。虞人武夫爭效技。雉膏獐肺兼彘肩。觥籌雜錯失賓主。軒然舞袖風翩翩。朱英燁燁揷冠巾。白髮紅顏寧別甄。如嚬如笑若有情。定愧龍▒榮麗嬛。酒酣日落山蒼茫。踏月歌吹從山顚。萬本參天石鑿鑿。危彴飛橋穿復穿。隱映金刹翠微間。醒耳壹聲淸磬傳。門前十抱鴨脚樹。累石爲臺臨澗邊。天月徘徊別有光。復此耽玩共留連。不知山夜已到分。放吟呼酒興方顚。僧來怵語挽入寺。虎豹嘯林山鬼蹁。禪房蕭洒絶纖塵。不妨促聽峨洋絃。更嚴新令鬪聯句。騁奇出怪爭相先。啓明炯炯升東方。床前樺燭留殘燃。山頹玉倒鼻如雷。杯盤狼藉飣餖捐。日高三丈始欠伸。餘醒滿面猶濛然。西溪水石最淸奇。澄潭如鏡飛瀑懸。幽花異草被巖崖。錦爛霞披紅碧鮮。人間桃李久淪謝。物外長春韶景延。兄父猗蘭▒綺芝。小山叢桂靈均荃。天風吹來香滿谷。采擷攀援騷興牽。玆遊寧可負北賞。買肴賖酒傾囊錢。明沙爲席白石几。列坐飛觴傳百千。戲葉捲作綠玉杯。曲流泛泛相逐聯。琳漿瓊液灎其中。馥郁奇芬噴且濺。攬吸爭多較負勝。國卿希益眞▒儇。震卿鈍手不能抗。却坐憮然持空拳。弄淸濯纓詠孺歌。擬敵風流奈瀺涎。兩子飮罷欲誇坐。途摘新葉題詩篇。碧眼老僧如惠儔。宴坐雲庵參祖禪。鏗然叩錫下飛▒。覈有談空無俗詮。白蓮香山傳勝事。千載遺風堪襲沿。雲中鈇笛吹石裂。白雪陽春和唱娟。舞影凌亂倒潭心。潛龍驚起遺珠玄。椿盡黑雲入別洞。擘開巖竇歸舊淵。轉喜天日忽光朗。鳳吹鸞笙疑下仙。引領遙空振腋翰。弊屣詎惜追喬佺。欲娛却愁羲馭匿。姮娥已報闖東躔。柳金兩李兼趙生。始終諧謔忘禮虔。就中逃酒誰最先。次山俗氣老猶偏。夜闌更深逃稍稍。獨臥溪邊懷渺綿。明月滿身露氣淸。亂樹高低啼杜鵑。明朝浮白申嚴令。責取供辭寫雲牋。碧峯綠水何負君。勸醉不倒誰任愆。從今莫悛永掃迹。山靈之辱須洗湔。百年役役羈網間。風燭浮生憂患煎。攢窓遊甕不自覺。馬鬣纍纍新古阡。遼城留語鶴飛去。滄海幾變爲桑田。萬金難買此淸遊。一快平生良幸天。要煩顧筆播千秋。警起塵埃雌伏跧。戊子夏。與驪興金使君安鼎震卿，金敎授事結次山，楊根朴使君元謙希益，砥平李使君▒曾孝常。往遊龍門山。柳堰，李允耦。金季貞，李仁俊，趙千孫等亦隨。僧祖遇聞余等至，亦自山庵來會。信宿乃還，臨還。信筆紀跡。</text>
<title>次容齋相公韻。贈別驪州金牧使震卿秩滿還朝。</title>,<text>驪江淸媚挽遨頭。三載觥船任拍浮。宓子琴鳴官事簡。蓋公堂靜吏曹休。人生意適無通滯。物外神遊先喜愁。上界芬華差亦苦。優游何似久爲州。憀慄秋懷値別筵。江楓汀杜入騷篇。波通天漢槎能返。魂斷脩門跡可憐。擊棹爲君歌欲放。引杯當座酒頻傳。逍遙靑鶴如相及。已判餘生寄釣船。</text>
<title>與諸君餞會金震卿于梨湖。飮至夜分。翌日。震卿伻來。卽筆奉寄。</title>,<text>浩浩驪江水。同君幾作遊。縈雲春送曲。泛月夜橫舟。候忽三期滿。凄涼一別愁。秋風吹素鬢。獨立白蘋洲。昨夜梨湖飮。殷勤爲餞君。笛催園柳折。歌雜楚蘭薰。半缺三更月。孤飛萬里雲。一筵猶可續。莫謂遽成分。是日。宵月半缺。又▒▒別于家故云。</text>
<title>午睡餘。有僧普淨者。持詩軸來乞題。偶筆書興。</title>,<text>淸秋飛上泰山顚。長嘯高歌俯大千。脚底嬰呱雷失鬯。坐邊丸走日行躔。依俙盤古人初極。想像蓬萊海漸田。欲拉吾師能往否。蟲吟何用甕中天。</text>
<title>題姜叔胖林亭</title>,<text>老栗稚桃抱一丘。赤楓黃菊巧粧秋。蹇驢有客來相訪。評點村居較孰優。</text>
<title>淸心樓四景。復次容齋相公韻。奉呈金震卿餞席。</title>,<text>凍雪陰風次第降。換開韶景集軒窓。依微嵐氣連天岫。晴暖波光拍砌江。煙惹絲低拂檻。日移紅影漸侵缸。午床纔罷華胥夢。閑數汀鳧立幾雙。凍雨鏖炎快退降。淸風一榻洞開窓。鶯啼亂樹陰濃藪。鷗戲長波水漲江。紫玉冷涵沈李盌。碧霞香泛潑醅缸。龍髥素月涼疑簟。荷葉斟醺臉暈雙。騷怨登樓未遽降。群山平遠赴晴窓。蕭蕭桑脫千林木。淅淅波鳴一道江。風撼白蘆飛遠笛。露團黃菊映斟缸。月明漁唱三更起。霜隕寒空雁叫雙。風刮霜侵不少降。遙靑稜聳獻朝窓。蒼茫雪勢俄埋嶽。颯霅濤聲已應江。賈客愁程聊倚棹。使君哦句正開缸。羞盤旋促銀絲膾。更喜氷又得雋雙。吾同年金震卿。分▒▒▒，不無一麾之唱。然與余湖山杯酒之歎。亦不▒少。其拱滿而還朝也。祖餞梨湖之滸。旣不可得以牽挽。愴慘無聊之餘。謾次容齋平日寄贈詩韻。追道淸心四時登賞之興。若爲誘勸而侯留者。冀尙少淹一刻。以慰惜別無窮之意。兼爲他日弊懷不忘之資云。</text>
<title>重九日。與驪州牧使李伯益飮梨湖。次伯益韻。</title>,<text>竟日漁磯坐綠苔。朱轓勤待使君來。百年懷抱看雙鬢。九日風流把一杯。白鳥從今須作伴。黃花趁節解能開。紫街鍾鼓寧長戀。且對湖山句好裁。</text>
<title>戊子冬十月。車駕幸驪州。拜省英陵。臣安國畏物議。不得祗謁于行在所。遙望行塵。稽首四拜。感而有作。</title>,<text>咫尺天顏望未瞻。遙塵稽首尙疑嫌。十年犬馬無窮抱。不覺寒襟淚盡沾。寒一作孤咫尺天顏萬里遙。翠華空望颺雲霄。纍臣塡壑無多日。十載丹心白髮饒。</text>
<title>泛槎亭雪月甚好。適孔正字祥麟來訪。飮至五更。醉書。</title>,<text>萬古孤懸天上月。泛槎亭上照今宵。今宵照盡千杯酒。更照來今萬萬遙。琴上霜華夜欲分。千山岑寂月紛紛。一丘詩酒難收興。更促家奚倒甕芬。</text>
<title>驪江李使君伯益携酒來訪。話至夜深而去。</title>,<text>雪月談鋒縱一遭。剡溪虛興定非高。却愁朱綬縈人甚。難與閑翁細討騷。</text>
<title>與李使君伯益。共宿長興寺。</title>,<text>風雪蹇驢客。旌旗五馬君。靑山逢共笑。白首飮成醺。松定三更鶴。岩棲萬里雲。殘燈相對坐。聚散劇紛紛。</text>
<title>次伯益韻</title>,<text>千古風流未敢忘。溪橋聯轡到山房。天飛小雪成斜態。月隱微雲露半光。冷榻不眠談舊跡。永宵添興鬪新章。好懷從此須頻討。莫遣鳴琴懶下堂。</text>
<title>己丑春帖</title>,<text>恩逸亭中第十春。泛槎亭上迓良辰。湖山花月無窮樂。萬歲君王賜逸民。右恩逸亭亭下長江接漢津。東風新泮綠粼粼。丹心未逐朝宗去。遙向楓宸祝萬春。右泛槎亭夢孰華胥忽報晨。不知天地已回春。鼎鍾非復人間願。長作羲皇太古民。右燕居百口安和帝賜全。十年閑逸聖恩偏。更無餘望祈何事。唯願民生樂有年。右大門可喜兒曹學漸通。新年寧與舊年同。靑氈忠孝期無墜。一簣毋虧九仞功。右兒輩書院珍重英賢學業勤。德修才進逐年新。靑雲飛步尋常事。勉把丹忠翊盛辰。右諸生書院老幼尊卑保一門。從前榮福太侈繁。新年只願無災病。感戴君恩與帝恩。右奧室</text>
<title>次驪興李使君伯益韻。謝餉酒約會。</title>,<text>窮陰慘烈效秦虐。代以春溫也不惡。三旬廢吟亦云闕。忽憶酬賡方丈室。駑頑不懲毒手折。燕雀妄希鴻鵠翼。柴荊日掩臥盤蝸。十里想聽籠銅衙。白衣報信笑欣然。更看韶光浮柳邊。眼底頗覺生好律。商也起予良有術。流年不貸衰病身。遇興難禁思故人。安得招携老參軍。月棹煙蓑圖策勳。持君懷裏不售貨。敵我閑中無價價。</text>
<title>復次來韻</title>,<text>東皇新討玄冥虐。靑女封姨俱戢惡。不待乘勝逐游闕。氷谷陰崖變溫室。前溪小流響曲折。園林亦有和鳴翼。人間非是蠻觸蝸。役役浮名蜂赴衙。不如且置心煕然。百年不落憂患邊。及此韶光協新律。狂歌痛飮無餘術。誰將組紱苦纏身。蒿目長爲憂世人。豪篇賈勇鼓三軍。縮手詞壇須讓勳。一味閑樂敢輕貨。百首瓊琚猶嗇價。十載閑適。咀嚼雋永之味。逍來▒添一懶。掩荊高臥。神遊無定。非醉鄕則卽華胥。出甜他則入無何。方將揖若士於海上。値廣成於空罔。忽被癖吟魔王。來▒地主。長篇短韻。鏗銑鏜。陵橫侵鐵。鬧我靜而擾我眞。囂然喪我曠樂之趣。殆非益於我者。將欲閍▒堅▒。不與交鋒。元亨逸翁。詩壇老將。▒▒▒鍔。鼓勇思試。望公專意於南。毋庸兼事於▒。▒我▒味可也。</text>
<title>次黃驪李使君伯益贈元亨老逸韻 申參議光漢。時▒寓驪之元亨▒。</title>,<text>聞道春還忽眼開。要從暖律驗飛灰。南山放客休▒月。東閣詩人解詠梅。景物漸知江上別。陽和正自日邊來。木蘭遙駐從延佇。敢擬淸騷敵俊才。幽懷仍被酒能開。尙有微炎撥冷灰。靜夜遲眠應爲月。淸晨索笑正緣梅。故人頻寄音書至。佳節新催歲律來。自有風流遊賞興。凄涼何用楚些才。</text>
<title>復次前韻。寄伯益。</title>,<text>暄溫非恩寒非虐。四時推敓無美惡。雪月淸吟興豈闕。又逐梅柳開湖室。膏肓水石老未折。病鶴睨雲猶矯翼。餘生自足負殼蝸。幸脫靴霜趨曉衙。東酣西醉日頹然。不覺雙丸跳眼邊。使君高雅富詩律。割鷄暫試安民術。簿書堆案未抽身。應羨江山閑逸人。空將奇句當游軍。致師意欲收捷勳。世上萬事如貿貨。頑石南金誰定價。</text>
<title>次前韻。復寄伯益。</title>,<text>虛名牽挽苦拘虐。夢踏舊迹懷猶惡。如何春夢輒魏闕。夜半依俙侍宣室。風波榮辱臂幾折。尙戀雕籠縶雙翼。腥涎不救粘壁蝸。蘤蘤辛苦山中衙。愚哉兩蟲竟蒙然。詎識天地無限邊。區區鼓瑟合軒律。雖工不是求齊術。醒迷已作自由身。北窓閑臥羲皇人。似聞干羽勝六軍。屠城盥穴良非勳。驪龍護頷不求貨。抱哭楚門君問價。</text>
<title>復次前韻。答伯益。</title>,<text>筆戲詞謔太爲虐。勿逢故人寧閣惡。鉛刀豈得敵臣闕。我未窺墻君已室。太行羊腸試九折。駑足蹣跚驥揷翼。蒼古篆雜行蝸。瓮牖擬壯王者衙。嗟哉不量空頳然。管子陶生嗤座邊。鈍敏姸醜難一律。天得寧容施巧術。不如還我舊閑身。竝駕齊驅推別人。投旗棄鼓息疲軍。欲以不戰爲奇勳。璵璠君亦勿衛貨。怕有貪夫攘賤價。</text>
<title>自京還村。宿奉安驛民家。驪州李牧使伯益。亦自京還州來宿。共榻夜話。伯益贈詩。卽次。</title>,<text>雙旌五馬使君行。逆旅相逢足慰情。一榻不知淸夜盡。百杯頗覺好詩生。階梅忍凍偸春意。庭雪留殘助月明。與子有緣平昔熟。何如風味老中更。</text>
<title>途中。寄楊根朴使君元謙希益。</title>,<text>匹馬孤吟信轡行。芳洲煙草欲靑靑。春風亦有炎涼意。一半陽和尙未生。</text>
<title>驪州李使君伯益來訪作詩。卽次韻。</title>,<text>驚開群蟄阿香車。春色先輸野老家。樂處據梧時自詠。興來帶索更行歌。門前五柳浮煙氣。湖畔孤梅映月華。爲倩使君煩點檢。筆端要看注黃河。</text>
<title>醉中。復戲次。</title>,<text>鸞驂擬引七雲車。玄圃瑤臺記我家。三島煙霞迷舊夢。一丘風月放高歌。談眞或遇希夷子。演誥時邀萼綠華。回首塵冥堪付笑。泛槎還擬泝天河。</text>
<title>因事入京。將還村。尹汝沃，朴彥胄。餞于李希剛空宅池邊。醉書。</title>,<text>池館春風似昔年。劉郞今度已華顚。百杯忘却靑山暮。不爲煙花興管絃。</text>
<title>禮曹郞官契會圖</title>,<text>南宮妙選萃才英。鵷羽連飛近紫淸。浻澈氷標相映照。斕斒錦彩共輝明。百年禮樂裨神化。萬里梯航贊太平。不負聖朝分職意。畫圖堪托歲寒盟。氷廳，錦窠。皆南宮故事。</text>
<title>戶曹郞官契會圖</title>,<text>蓬萊層翠蘸淸池。艶艶芙蕖照玉巵。天近靑雲隨步武。樓明紅旭射楹榱。星躔交彩郞官選。蘭室同薰氣味宜。正使忠勤能盡職。不妨餘暇共遨嬉。一作自是昇平胸務▒。不妨餘暇共遨嬉。</text>
<title>書朴牧使昌世贈葆眞序後。序兼寄我。僧自羅州來傳。</title>,<text>午睡纔酣忽喚醒。江聲松韻鬧孤亭。人間蟻夢無心想。雲裏鸞笙怳耳聽。碧眼禪僧傳信字。白頭情舊宛儀形。何當連袂溪橋路。一笑浮生進綠醽。</text>
<title>寄咸鏡成監司蕃仲潘節度公父</title>,<text>關塞旌旗雲渺渺。江湖杯酒月汪汪。年年不禁天涯思。又見來鴻帶北霜。白首情親散北南。湖山孤跡思何堪。今朝偶送天邊雁。珍重加餐寄一緘。</text>
<title>韓副正景琦稚圭挽</title>,<text>秋空分爽氣。溫玉琢精神。磨戛寧能變。升沈亦任眞。悠悠經濟業。汩汩利名津。只有杯中物。堪知地下人。白首餘生有幾何。不堪衰朽抱長痾。晨星落落親知盡。逝水滔滔感慨多。淚眼漸昏疑隔霧。悲腸空結似纏蘿。從今蹈踽携孤影。平昔交情竟倒戈。平生肝肺事。唯餘數三人。陵谷頻遷變。存亡遞舊新。乾坤悲隻影。湖海寄孤身。苦淚知無益。難禁洒滿巾。平生肝肺事。唯餘數三人。一作平生肝肺照。▒有幾多人。</text>
<title>次驪州李牧使伯益韻</title>,<text>歲月丘園白盡頭。都將百口仰西疇。多慙畏壘穰無效。却望監河貸不收。紅腐行開民有命。白衣頻送我何憂。仁風更逐朱轓遍。寬賦恩沾潤槁喉。</text>
<title>舟行宿沙灘 在楊根郡治前</title>,<text>咽咽沙灘萬古流。十年來往寄孤舟。令宵乂泊灘邊宿。蘆葉蕭蕭伴客愁。</text>
<title>庚寅元正後數日。嚴君用順來訪。適雨。忽憶去年元正後君來訪時亦雨。戲贈。</title>,<text>今雨來人舊雨人。新年春是六年春。故人長與春俱至。一笑相看肺腑眞。</text>
<title>金敎授事結挽</title>,<text>塵世浮名黍一炊。升沈得喪兩悠悠。熊轓五馬流如水。黌舍三間小似舟。萬事無時都滿足。曠懷隨處有優游。故人雙淚秋江上。祖送羈魂向首丘。金君曾爲襄陽府使。以事罷。貶作敎官。行泮靑年學。湖山晩日遊。追隨緣有熟。磨戛意彌浮。舟壑俄移夜。松筠忽隕秋。東籬彈冷淚。菊酒共誰酬。司馬聯同榜。唯君最我親。回頭三十載。在世幾多人。湖海披懷處。桑楡取樂新。傾河無限淚。那意遽沾巾。</text>
<title>宿神勒寺</title>,<text>月滿東臺醉不知。淸光雖好久淸詩。酒醒漁唱三更起。一掬吟皺忽上眉。</text>
<title>翌日。又用是韻。</title>,<text>醉眼矇矓不自知。楓蘆蘭菊摠佳詩。日斜風捲飛雲盡。平遠秋山更斂眉。</text>
<title>司馬會席上。醉賦。</title>,<text>赤楓黃菊巧粧秋。小雨輕風送客舟。天際微茫開翠巘。林間隱映聳朱樓。淸樽喜赴斯文會。妙曲仍聽白雪謳。夜月東臺應更好。蒼波萬頃影浮浮。斯文一作靑朴</text>
<title>題僧浻峻長老詩軸。次申漢之韻。</title>,<text>轟飮東臺記昔年。臺前仍繫下江船。春光欲老花猶在。天氣全晴月正圓。一紀往來頻換主。千篇吟詠似欽禪。溪橋又發無端笑。怕落塵中上畫傳。余初遊神勒。正在三月半。屈指將一紀矣。凡四易主僧。至今長老。</text>
<title>題靈運長老詩軸。次朴昌世韻。</title>,<text>津津聲利愧前饞。新得梨湖浪隱銜。小屋裹生繞竹菊。短筇扶老縱泉巖。偶乘秋興尋名刹。正賴江風飽上帆。可笑禪僧勤乞句。世間文字幾荊凡。</text>
<title>書長興寺僧千煕詩軸</title>,<text>縱蹇尋詩幾往來。月扉長喚小僧推。溪蔬山茗禪窓味。慣把閑懷與爾開。</text>
<title>飮東臺。醉臥小舟。還梨湖。驪牧李伯益。邀飮于淸心樓下。醉不能起。漫書以謝。伯益昨赴會。欲挽與飮月。徑還。不肯留。</title>,<text>樓觀依俙枕水濱。扁舟猶臥醉迷人。前宵明月君曾負。今日淸尊我未親。</text>
<title>庚寅春帖</title>,<text>恩逸亭中十一春。煕煕閑樂歲周辰。君王海屋添靈算。長臥羲軒上世民。右恩逸亭 次舊韻得意湖山萬像新。泛槎亭上笑迎春。煙花風月侈君賜。盡屬昇平逸樂身。咫尺蓬萊眼北穿。王春瑞色五雲邊。丹心轉切塡丘日。白首遙稽祝萬年。右泛槎亭十年從學尙夫人。忠孝靑氈懼墜淪。切琢庶資朋友益。勉加功力歲俱新。右兒輩書院英才簪盍愧非師。稛載還憂竟橐垂。學力勉隨新歲就。共將忠赤效淸時。右諸生書院萬姓呼飢欲轉溝。一家寧忍飽無憂。新年未暇祈私願。豐樂謠歌遍八區。右大門去年殃禍降昭昭。盡是微軀積惡招。新歲洗心圖改悔。異回天鑑少弭消。右燕室無功飽暖每懷慙。天福難堪敢更貪。只有全家新歲願。長無災病服耕蠶。右中門倚伏乘除理固明。年來殃禍償前榮。一家從此無他願。小大無災穩送齡。右正寢妻孥無病各身安。同氣無災亦足歡。旁及僕童除患厄。更無餘願溷玄關。右奧室</text>
<title>戲謝陽智權使君㻩餽歲</title>,<text>一紀流光任擲梭。江湖閑夢寄浮槎。使君酬世生終在。餽歲何緣到雀羅。窮律難禁赴壑蛇。桑田滄海奈吾何。雉豚不解隨時態。錯向窮村報歲華。北郭東城送曉儺。捭豚釃酒慶年華。衡茅莫謂終寥寂。天素猶堪慰老皤。</text>
<title>新歲。往覲崔氏姊于振威。路宿陽智縣人家。權使君㻩聞而來訪共話。至曉而去。朝送酒雉獐脚。以詩謝之。</title>,<text>鷄呼茅扂雁呼天。更短懷長睡失權。三載紛紛南北客。一宵靑眼小燈前。靑州從事忽升堂。贄禮兼將雉與獐。稱道使君無別語。使君元不識炎涼。</text>
<title>將謁姑氏于堤川。曉踰道也嶺。</title>,<text>複嶺重岡路屈盤。奴行木末我谿間。浮雲遮北空迷眼。缺月昇東欲照顏。歷險平生猶試險。投閑晩歲似無閑。明沙白石淸流轉。爲卸征鞍縱一觀。</text>
<title>原州崔牧使命昌汝愼及通判全君順仁聞余過。要諸路設酌。時春半。雉嶽北面。雪猶深。戲賦。</title>,<text>南雪全消北雪深。春風寧肯惜寒陰。靑山定解遊人意。爲起陽春白雪音。</text>
<title>次神林驛韻</title>,<text>東林掛月影扶疏。咿喔村鷄報草廬。客枕覺來猶怕晩。起看星斗繞庭除。</text>
<title>次堤川壁上韻</title>,<text>煙巒雲岫護重重。一路纔通杳靄中。疑向武陵源裏入。桃花流水失西東。午醉兼春困。相牽入睡鄕。山禽來喚起。草滿謝公塘。</text>
<title>與諸君飮義林池上。坐有吹笳者。</title>,<text>一陂春泮漲晴波。千嶂橫天半隱霞。西日漸低迷望眼。空將遙思寄胡笳。</text>
<title>到丹丘驛。値雨。乍晴還作。牧伯崔汝愼苦挽。詩以解之。</title>,<text>霏霏似欲悔前晴。未解山靈苦挽程。昨雨已能逢主意。今朝寧肯負賓情。</text>
<title>與汝愼別。宿旅扂。寄原城兩君。</title>,<text>聚散無常期。行止非預料。避聒就撞鍾。忌影反趨曜。人爲自疏謬。造物隨戲調。夙昔馳宦途。虛名頗炫耀。華顚始收迹。江湖逐漁釣。舍者久爭席。意爲知者少。寧憂窮谷氓。物色如燭照。杯盤勞邑廚。信宿洽言笑。深知故意厚。一雨應感召。對床聽浪浪。不覺村鷄叫。數定我不免。舌強君謾誚。別懷更悠悠。衝泥踰嶺嶠。旅窓耿孤燈。惻惻聊自弔。毋忘神勒約。春江共淸眺。▒▒▒▒川時。懼原▒牧知之。潛宿道也嶺下人家。主人疑其非常行。夜走報于州。原牧知之。要請路。請我甚故云。</text>
<title>二月山行遇風雪</title>,<text>崎嶇右路轉松間。風雪稜稜撲面顏。野杏溪桃渾寂寞。春光應不到窮山。</text>
<title>書靈源上人詩軸</title>,<text>午醒纔解眼矇然。閑送飛鴻沒遠天。何處山僧來作鬧。床前忽展白雲牋。十戴看山不識名。山應嗤我久頑冥。今朝一一僧來指。入眼峯巒覺轉靑。泛槎亭所望諸山。北有龍門。東有▒目，雉岳，白雲，彌勒，天登，鳥甲。南有寶蓮，白足，月岳，五音。西有圓寂等山。余初多不識名。一日。獨臥亭上。憎來索詩。又能一一指點山名。笑而書與。</text>
<title>贈慧燈上人</title>,<text>聞說觀師楓岳裏。忘言面壁二年餘。同參禪禢寧凡客。不待談懷可識渠。靈觀師相別已半紀。聞入楓岳。默言面壁已數載。今上人自楓岳來言。與之同榻。喜而書贈。</text>
<title>贈孔孝子</title>,<text>孝子名番佐。私賤也。事親甚孝。母沒。廬墓三年。躬炊奠朝夕。喪畢。構祀堂于家。覆以瓦。加丹雘。朔望必祭。事父。昏定晨省。出告反面。若此純行。士大夫猶難之。況賤隷乎。鄕黨遠近稱之。余聞而召見。贈以扇。書于扇面。窮鄕得見有菜參。益信民彝貫古今。野老恨無褒勸柄。只將微物寄空心。</text>
<title>嚴上舍用順孝中壽席上有感。上舍從余學。事親孝。每歲慈堂生辰。必上壽。招賓戚助歡。余亦屢參。</title>,<text>年年菜舞北堂春。萬壽觴稱鶴髮親。誰識參筵堂下客。獨攀風樹欲沾巾。</text>
<title>嚴上舍用順邀余作惜春之會。以風雨未果往。以詩寄之。</title>,<text>九十春光餘四日。無端風雨阻佳期。倘饒縈沼腰肢嫩。不索漫山錦繡披。掩戶獨吟空寄恨。縱驢行賞已違時。小臺莎綠新陰滿。尙趁淸和放酒巵。嚴君鑿池築小臺。種柳成行。</text>
<title>乘雨興舟。訪神勒寺。次李伯益韻。書冏峻師詩軸。</title>,<text>雨後長風力正強。江天豁處眼蒼茫。東臺瞥上梨湖艇。北渚行歌楚客章。汀柳岸松新種植。澗毛山蔌舊供嘗。午眠擬借禪僧榻。兩卷楞嚴一炷香。輕風小雨便欣然。欹半綸巾露白顚。一葉縱搖煙浪棹。百文催繫玉壺錢。淸心樓下沽方醉。神勒臺前纜已牽。可笑居僧驚客至。將迎忽破定中禪。</text>
<title>見覺浻師行軸所錄訥齋朴昌世序詩。題其後。</title>,<text>東臺高詠訥齋篇。渭北江雲思渺然。憑仗吾師煩寄信。百年懷抱兩華顚。</text>
<title>洪內禁仁弼母挽</title>,<text>淸閥簪纓後。宜家鼓瑟年。雙男生有養。八袠壽能延。事固鄕閭罕。門應言慶綿。琅玕孫竹長。薦律合虞絃。</text>
<title>守眉上人將往訪靈觀師于金剛山。辭別於余。爲贈小絶。兼寄觀師。</title>,<text>金剛瘦出千峯骨。照以淸秋一輪月。想逢觀師各忘言。回首人寰塵汩汩。</text>
<title>次容齋，退齋兩公韻。書志雄師畫山水竹行軸。</title>,<text>山水淸而奇。竹亦淸而奇。誰敵此淸奇。蒼然兩公詩。山人泊與淡。三絶何用玆。要非塵土物。卷之還吾師。</text>
<title>次韻贈行思上人</title>,<text>縹緲喬山路。雲霞跡舊曾。音塵千里月。湖海十年燈。白首難攀劍。荒村偶對僧。松杉森望眼。今長幾尋層。歲庚寅。余以外姑氏練。自梨湖到廣之長旨村。西望宣陵。纔卜許里。松杉翠藹。森然入眼。稽首興感。彷徨久之。忽有奉恩寺住錫僧行思。㣙軸自陵來求詩。就次止亭相公▒。贈之。</text>
<title>夜泊月奚峽對月</title>,<text>峽月今宵白。凄涼氣又秋。星河懸近岫。風露動澄流。浦迥聞漁笛。沙明數宿鷗。天涯寄遙思。不寐倚孤舟。波闊寒光動。天淸月正中。橫江來獨鶴。鼓枻去漁翁。宿▒行行攬。長洲處處同。商歌振高峽。颯颯滿襟風。天忽東西缺。江應銀漢通。三更蟾影吐。十里鏡光空。樹倒馮夷窟。波濺玉帝宮。漁歌和村笛。愁殺繫舟翁。繫舟一作白頭</text>
<title>性空師前春。雲遊金剛山。今又將往妙香。來辭於余。悵然書與。</title>,<text>年年每送遊山侶。萬壑千峯意杳然。逸翮已無籠鎖若。雲天誰遣禁沖騫。</text>
<title>贈龍門住錫僧性正</title>,<text>三年病廢龍門屐。日挹層巒翠靄浮。叢桂猗蘭秋想馥。欲隨飛錫縱雲遊。</text>
<title>李部將石堅挽</title>,<text>晩契歸田日。求羊意獨親。追隨無浹紀。奄忽隔千春。老興孤三徑。遊歡少一人。杜鵑同醉處。忍見起阡新。五六年前。李君邀我賞南岡杜鵑。飮醉而返。君今葬于是地故云。</text>
<title>去春。與嚴上舍用順。共往堤川而還。路間遊興可想。嚴君今又往來過余。忽憶舊遊書贈。</title>,<text>金塘川上鬪新聯。石地岡頭路接天。竝轡春遊還一夢。送君重去意悠然。丹丘春雨聽浪浪。醉興闌珊夜未央。不覺前溪深沒馬。征鞍濕盡古奚囊。</text>
<title>與鄭執義彥浩。共飮臺淵上。鄭君明日寄詩。走次。</title>,<text>四面新圍活畫圖。平磨水玉薦盤盂。神慳本爲騷人至。多少經營逐臭夫。已過知非五十年。碧波靑嶂苦相牽。湖山不解塵間意。只怪閑人詑獨專。</text>
<title>戲謝陽智權使君㻩餽歲釀屠蘇米黑豆。兼驢代黃犢。</title>,<text>閑中日月付相忘。不覺窮陰讓二陽。誰遣使君修故事。年年餽歲老尤忙。苦厭屠蘇每後嘗。今年還喜釀資亡。精秔可笑來相遺。要薦新春潑瓮香。先秋殺菽隕飛霜。苦憶驪珠佐酒觴。不羨諸公方丈列。安心自此傲膏粱。烹大豆佐酒。俗戲號安心丹。莘野耕犁未敢望。灞橋風雪正難忘。豈嫌大小譏相易。却怕敲推鍊不詳。</text>
<title>辛卯春帖</title>,<text>恩逸亭中十二春。韶華一紀摠良辰。君王萬歲雍煕化。安樂湖山臥酒民。右恩逸亭融融閑樂盎天和。春色應先到泛槎。次第煙花供賞興。醉迷仙夢泝銀河。右泛槎亭禍福災祥任自然。無私仁覆仰穹玄。新年一念唯修善。門戶雍和共保全。右奧室天賜君恩歲歲同。全家飽暖樂無窮。願推玆樂人人共。歌舞豐穰遍域中。右大門學陋心蕪愧古人。朋來簪盍摠英醇。新年更勉藏修力。共秉淸忠翊盛辰。右諸生書院德業須資積學多。孜孜功力逐年加。光陰忽忽隨流水。少壯無成奈老何。右兒輩書院</text>
<title>走筆謝利川柳使君希齡送上元節所需糯米與酒</title>,<text>啞啞烏啼逼上元。享儀隨節報窮村。使君情與春江闊。更約佳期枉鹿轓。烏啼。用新羅故事。使君上元欲來訪云。</text>
<title>送學者柳忠弘朴恬還家</title>,<text>離群一紀學蕪荒。可愧朋來自遠方。士志早須趨向定。端非記誦與詞章。珍重英資志學年。春華曄曄水涓涓。莫矜浮艶終求實。須記盈科放海泉。</text>
<title>申判書鏛挽</title>,<text>屈指平生友。情親孰子同。襟懷齊好惡。出處巧追從。共榻棲蕭寺。聯衿上澤宮。瓊林參寵宴。槐院躡遴蹤。坐對銀臺席。乘分柏府驄。局尊論文筆。堂月鬪詞鋒。卿秩躋終竝。郞僚職舊供。切磋唯道義。勸勉盡誠忠。累紀深磨戛。餘生守寂窮。千莖搔白髮。十載阻丹衷。殞首甘三黜。飛魂繞九重。自憐成潦倒。尙倚贊煕雍。流水良朋逝。浮雲曩計空。謨猷誰黼黻。勳業謾彝鍾。殄瘁傷屯運。凋零嘆閔凶。乾坤身孑孑。日月淚濛濛。跡恨周南滯。心徒漢北通。隻鷄期後願。白馬愧先風。事勢多乖意。幽明永負中。抆哀聊寫挽。哽咽不成工。限百爲期過半生。餘齡已似日西傾。親朋零落携孤影。浮世依違寄老形。一曲縱彈誰是耳。九原難起若爲情。放聲非獨吾私哭。最痛邦家失此卿。</text>
<title>贈神勒寺僧性源</title>,<text>東臺詠月倚高層。一笑相逢碧眼僧。老把湖山爲我物。却猜閑衲認先曾。</text>
<title>次申漢之韻。贈雉岳山僧信洽。</title>,<text>家住梨湖湖水西。長望雉岳與天齊。雲中寶刹應羅絡。物外高人倘寄棲。幽桂猗蘭騷幾續。巖扃岫幌夢渾迷。淸晨忽喜山僧到。定爲英靈索好題。</text>
<title>辛卯四月。乘小艇。往廣州長旨里。省拜外姑塋。返至月溪下灘。値雨泊宿。曉起。寄楊根許使君南仲。時方播種旱甚。民皆輟犁待雨。</title>,<text>無端風雨阻行程。睡罷乾蓬尙未晴。灘火向微又欲散。村炊將起杵方鳴。十年孤棹滄波闊。五夜寒燈白髮明。笑想怛陽憂旱守。急呼田畯督晨耕。</text>
<title>江行</title>,<text>偶縱閑中棹。淸風故送舟。紅酣萬岩蕊。綠淨一江流。無酒何妨興。哦詩自足游。多情舊峽月。相挽最淹留。去興乘明月。來仍雨滿舡。一生無定地。萬事付皇天。嘯詠懷俱好。湖山態摠姸。君看浮世路。得失足憂煎。</text>
<title>次朴昌世韻。贈彥玉上人。</title>,<text>縱日江皐上。乾坤豁四端。疑追禦寇御。怳到玉淸寒。笑領山人訪。寧容俗客干。携君聊少待。霽月更須攀。</text>
<title>守仁師將往伽倻山。付寄泰安許使君伯琦。</title>,<text>桃花開滿海城春。桑麥千村雨露均。遙想鳴琴無一事。壽尊頻上北堂陳。寂寂衡茅獨掩扉。晩來推叩有緇衣。海山從此尋仙伯。爲寄緘題繫錫飛。</text>
<title>次李子賀韻</title>,<text>江風江雨鬧亭前。睡熟華胥十二年。爛却漁蓑渾不覺。更迷魂夢醉鄕邊。紛紛聚散一萍浮。湖海餘生各白頭。只有丹心磨不盡。幾詩披瀉對羊求。</text>
<title>次舍弟國弼韻。贈僧衍熹。</title>,<text>湖山容我老無能。雲月風花興不勝。論互跖夷寧及許。強爭秦楚不關滕。光陰荏苒旋磨蟻。毀譽繽紛過耳蠅。凡逸弟休誰最樂。兩間來往有閑僧。</text>
<title>贈僧義祖</title>,<text>江皐獨立意悠然。萬古依俙過眼前。一笑好懷收不得。適來禪客展雲牋。</text>
<title>嚴上舍用順壽席。時三月已暮。花始發。</title>,<text>去歲茲辰花已謝。今春堪喜正開花。東君有意遲韶景。留作萱堂壽席華。</text>
<title>夢中作</title>,<text>爲愛明月色。結廬靑山中。靑山寂無伴。明月長照空。</text>
<title>走謝丁措大自健送新黍米</title>,<text>年年新物到如期。感領敦誠久益彌。一紀流光渾不省。每因君餉覺遷移。</text>
<title>走次嚴上舍用順送種池蓴柳</title>,<text>塡壑關三沼。虛勞過半生。自憐幽興長。轉覺世情輕。不憶千湖味。應呼五柳名。資須同社意。喜伴送殘齡。</text>
<title>次李贊成希剛韻。贈繼禪上人。</title>,<text>心如萬面看殊樣。道有千岐入一門。儒釋異同姑置此。世間何限負仁恩。</text>
<title>辛卯秋。赴外姑禫于京。乘舟還梨湖。値雷雨竟夜。翌日。大風。舟幾危。至峽稍息。夜月甚明。朝起有作。</title>,<text>修門悵行袂。十載任飄蓬。隱約楓林岸。蕭疏白髮翁。三山猶漢北。孤棹杳天東。夜暗堂湖雨。朝掀楮島風。驚雷轟百里。駭浪舞千峯。遇險方寒膽。投安且放胸。淸灘鳴枕底。瑩月射蓬中。曠浪哦詩句。留連進酒鍾。羈懷迷遠峽。醉夢和征鴻。曉冷聞漁唱。微茫過境空。</text>
<title>泊宿沙灘。寄許楊根南仲弟。</title>,<text>珍重沙灘月。三更照客舟。雪峯時過雁。霜渚偶眠鷗。菊艶憐明夜。楓酣喜媚秋。思君不得見。鼓枻獨中流。時九月雪滿群峯</text>
<title>贈覺煕上人</title>,<text>覺煕師袖詩軸來叩荊扉。與之坐。蓋與我同庚。而殊有半容。不似我衰朽。已覺塵途物外之迥別。不能無感慨于中。繼披詩軸。多親知手迹。半作千古人。益用傷惋。愴然者久之。遂書以贈之。街柳摧行困折磨。蟠桃千歲尙留花。非關雨露滋榮異。托植初緣擇地差。交遊零落半黃泉。湖海餘生雪滿顚。偶對山僧披手跡。一回吟罷一潸然。孔理曇空聒耳陳。長章短韻摠奇新。直須揮向靑山裏。萬話何如一默眞。</text>
<title>過飮尹明仲雙井亭。次諸公韻。尹君名燉。休官居龍仁之釜谷。有泉池林壑之勝。日以琴酒自娛。醉輒援琴商歌。聲振林谷。</title>,<text>香醅新泛蟻。湖老訪山翁。勝賞春方媚。佳懷夜欲窮。蒸嵐巒擁翠。替月燭搖紅。一棹吾終擅。林皐樂亦同。休宜王谷裏。機息漢川陰。詎有隨人意。堪知謝世心。孤槎還泛泛。古井自深深。試下峨洋指。宵淸對賞音。</text>
<title>余居梨湖之陰。有泛槎亭。君亭前有雙井。因以爲名。君金季雲之甥。以善琴名縉紳間。</title>,<text>萋萋春草已生池。幽夢初回酒力微。忽憶西堂新得句。前林不覺叫催歸。小杏偸春臉暈紅。柳絲均綠颺輕風。玉醅能趁韶光熟。經向東林醉沈翁。醉一作叩。尹君能釀名醞數品。</text>
<title>辛卯春。將往拜先塋于長湍。至楊根郡。前郡守許磁南仲弟申判官瀣彥容比屋令許桓，權應麟，趙瓊柱，曺憲，李達忠。邂逅會候于江邊。皆余戚舊。適値上巳節。共飮話。因路遠日暮。悤悤相別。書示諸君。時日氣尙寒。靑綠未敷。</title>,<text>年春上巳是名辰。萍水相逢摠故人。江畔稚靑猶可踏。斜暉無賴近龍津。龍津在前路</text>
<title>贈僧德宗</title>,<text>余居廬長湍之海村。時明惠師住錫重光寺。月數十訪。德宗以沙彌每隨來。年纔十餘。嘉靖辛卯春寒食。余來省掃先塋。宗沙彌聞而來謁。已成長老。時惠師示寂已久。追慕雙親。雨露悽愴之思。不自勝堪。兼悼惠師。感念舊跡。悲嘆久之。書以爲贈。昔我罹茶毒。五內紛崩摧。草土叩昊穹。血泣窮山隈。爾時稚沙彌。常隨惠師來。荏苒四十載。孤煢抱長哀。今來展香火。悲切難數枚。爾從何方至。敍舊懷暫開。沙彌已長老。師今安在哉。宰樹風驚號。慘慘西日頹。對爾一彈指。涕隕寧禁裁。</text>
<title>宿水鍾寺</title>,<text>吟鞍何處卸。古寺在雲顚。星斗森臨戶。峯巒杳際天。澄江雙練合。危徑一蛇穿。坐對高僧話。長空皓月懸。</text>
<title>辛卯歲。自春徂夏。不雨。種不得播。川澤俱渴。悶甚有作。</title>,<text>杲日朝朝出。遮雲不作霖。過夏何所用。堪笑野人心。</text>
<title>在梨湖。敎隣寺僧取水中苔造紙。甚古雅。比他紙。功省而利博。意欲流布永久。有雲遊僧上巖，性恩等投謁。遂授苔紙。因書紙端。令勸造於四方。</title>,<text>水苔爲紙自今吾。庶益民生日用需。儒釋道殊同利物。憑師流播遍東區。</text>
<title>嘉靖辛卯秋。自驪之梨湖。赴外姑祥于廣之長旨里。夜宿村廬。有僧釋眞持山水小軸來乞詩。就次容齋李相公韻以贈。</title>,<text>缺月纔窺枕。西風欲起詩。人遙千里隔。思寄一秋知。世故難禁老。吾生詎有私。披師小山水。悵爾坐成遲。</text>
<title>復次容齋韻。贈元惠師。</title>,<text>我非不好遊。羨師方外遊。我非不得休。羨師得眞休。遊有枯筇輕。休有丈室幽。雲有倦卽休。此外何所求。</text>
<title>復次容齋韻。贈志雄師。</title>,<text>沖鶴冥鴻我不如。浮生還似中鉤魚。于今得遂江湖願。又向山僧問蕨蔬。</text>
<title>舟行。走次許楊根磁南仲韻。</title>,<text>捲雨長風力不休。夜深吹月上山頭。橫江鶴趐孤翻影。咽草蟲聲共弔幽。詩律不禁催喚酒。鬢霜仍覺倍添秋。十年和答知誰熟。淵窟沈吟有老蚪。共一作競身是長休亦不休。扁舟南北白渾頭。花岩爛熳春方媚。月峽孤吟夜正幽。談向漁翁留永夕。興隨溪友玩淸秋。年年泊宿沙灘下。幾度高歌舞壑蚪。何人今世最眞休。脫却朝衫未白頭。詩酒三生成癖習。湖山一曲占淸幽。蓬壺夜夜煙霞夢。鄕社年年漁稻秋。興至扁舟乘月放。長歌叫起老潛蚪。</text>
<title>金沙八詠</title>,<text>尹判校漑汝沃關墅于驪之金沙洞。將爲菟裘。永與余結社。爲賦八詠以贈之。風帆日日過如奔。爭識西溪有隱村。莫遣桃花流出水。怕逢漁客解尋源。右東湖帆檣何人拄笏望朝朝。不判非緣爽氣消。久厭秋容資浪話。却將春態伴孤標。伴一作對。一作慰。○右西峯嵐翠知魚未暇辨濠梁。耽看游鱗躍鏡光。戲把纖綸投日夕。偶然銀縷佐賓觴。右南溪垂釣籬北琮琤玉佩聲。携筇終日澗邊行。無塵豈爲纓須濯。愛弄淸流鑑髮明。右北澗濯纓層巖如畫聳千尋。一曲彎環俯碧深。雲盡山尖天宇迥。幾回凝立散幽襟。右鳳岩眺望輕衫初試岸綸巾。花覆澄潭正暮春。浴罷歸來空浩詠。此身寧更涴街塵。古龍潭浴詠荷香暗襲桂花香。天月臨輝浸小塘。靜寂無人酬絶景。一杯遙屬老吳剛。右蓮池明月颯颯蕭蕭撼竹林。午眠纔罷起披襟。人間敲▒寧知此。一味淸涼喜獨尋。右竹塢淸風</text>
<title>崔縣令光潤挽 字子璞</title>,<text>晩結梨湖社。丁寧百載期。一廛仍共受。三徑鎭相隨。萬事終難料。浮生抱永悲。年年花月酒。長酹九泉知。與子璞約結社終老。共折受荒地。分墾爲永久計。豈謂其棄我先逝耶。世業徵文獻。家聲守白淸。靑雲終有路。紅紙詎須榮。六甲躋中壽。三符振令名。人間差可紀。滿足亦勞生。明月滄波獨叩舷。哀歌壹曲動高天。故人永負江湖約。顧影難禁淚逬泉。</text>
<title>尹處士獻妻挽</title>,<text>裙布釵荊守故儀。林泉高義配賢姿。鄕閭久聳齊眉禮。夫子寧禁沒齒悲。陋巷簞瓢誰共樂。宜家琴瑟遽長辭。寒暄迭易增傷感。祠薦無人奉醴粢。處士高風孰企攀。端知配美自幽閑。縞綦方共衡門樂。西日奄奄忽隱山。</text>
<title>司馬所張上舍泓澄之，姜上舍潤德叔胖，尹上舍友衡衡之，尹上舍瓘汝輝，慶上舍渾彥晦。爲雨灣主人李二相希剛公及我。共醵酒會神勒寺以邀。李相以病未赴。余與叔胖。方棹小艇。自梨湖。乘月泝流而上。路拉崔上舍光瀚子澄共載。鼎坐劇飮。子澄以事辭去。陽智權使君㻩君瑩。初不知余之赴神勒。馳簡送酒。欲來訪泛槎亭。余卽答書。約會于神勒。權君先到淸心樓。憑欄待余。時西風正勁。余令掛帆艇疾如飛。不問樓中有何客。放吟長嘯而過若將浼焉者。君瑩初謂余過必泊樓前。召與共舟。至其不問而過。駭心盰望而已。旣而。繼至于寺。相與抵掌一笑。夜與諸君對江月。痛飮劇談。驪州尹敎官璿，漢陽客閔上舍善良。亦至參席。翌朝。吳僉使允成，金忠順光策。亦携壺而至。飮罷。復與君瑩，叔胖，衡之及吳君。共艇而上。訪雨灣主人。轟飮到宵。衡之及吳君別去。余與兩君。乘月朗詠而返。復宿于神勒。曁明。又共艇而下。至淸心樓下燕灘邊。嚴上舍用順孝中。又自淸心佩壺而至。洗螺杯酬勸無算。盡醉後。君瑩別去。叔胖，孝中。隨余到泛槎亭復飮。尹敬差漑汝沃自州來會。共往宿長興寺而別。後數日。君瑩伻來問訊。走錄遊跡以寄。</title>,<text>淸心樓下水如天。樓上何人望眼穿。瞥爾風帆飛鳥過。扁舟應載地行仙。月棹遙凌萬頃波。歸來豪興夜如何。主人勸酒客同醉。還勝山陰雪裏過。兩宵禪榻喜同眠。江月輝輝照枕邊。明日分携堪一笑。塵隨馹騎浪粘船。楓丹蘆白客停舟。渺渺秋江不盡愁。別酒海螺杯裏滿。燕飛灘下日斜留。百年難得會心人。湖海相逢似有因。勝事寧隨夢無迹。數詩描寫爲傳神。</text>
<title>君瑩餉菹甕二口。和菹所用胡麻油一器。瓜菹數斗。走筆以謝。</title>,<text>怪君能效呂仙翁。敢學癡兒踏破空。不問漢陰機息否。要須旨蓄御三冬。眵昏久已廢焚膏。口腹營營愧老饕。他日邀君誇異味。短檠分瀝及兒曹。有人傳菹法云。和油醤沈造則味別云。故君瑩送油令試。藜生莧子久誇功。日日登床調老翁。未必膏梁能壓倒。東陵闊步已靡風。</text>
<title>送朴希齡還鄕</title>,<text>吉州朴生希齡來學於余已三年。勤苦窮晝夜。諸生莫及。余每嘆其篤志。謂他日所就必有過人者。不止習擧業取科第而已。今以覲省還鄕。爲詩以贈而勖勉之。兼寄朴漢老，咸敬忠兩生云。聰明稟二五。靈爲萬物主。寧同蠢蠢生。竟與草木腐。物則固秉彝。萬理括精粗。六籍皇王符。四庫紛帙部。日月互踣顚。興亡迭今古。林林遍區寰。痛痒須磨撫。大哉儒者業。彌綸非小補。倉稊眇然身。欲以參仰俯。非加百倍功。鮮能推博溥。記誦自膚末。詞章靡織組。俗士不探原。支流徒鹵莽。矧是利祿輩。貿貿安足數。男兒出斯世。卓然有立樹。肯落尋常臼。甘爲庸鄙伍。高追孔顏軌。直趨朱程戶。出處炳大節。忠孝酬君父。千秋汗簡名。有目皆欽覩。老夫久衰朽。索居空踽踽。昏惰不自強。撫卷愧聾瞽。朴生北方秀。立志早勤苦。川嶺不憚遐。走到驪江滸。沈潛討典墳。三年不窺圃。晝誦夜靡輟。不待煩刺股。期將五車寶。磊落藏腹肚。溫凊久曠廢。懷思興陟岵。白雲日入望。旅夢頻采舞。束笈忽告辭。祖餞臨東浦。丁寧夙夕語。可須復覼縷。努力勿中畫。九仞虧簣土。窮荒肅愼封。習尙唯楛砮。文風肇于唱。佇見變鄒魯。</text>
<title>次京畿蔡監司紹權孝仲來訪韻</title>,<text>消磨壯志已無餘。豪興寧能舊日如。詩句寫來吟更澁。酒杯傳處吸難虛。湖山有分桑楡景。軒冕何心鼎鼐居。落落晨星交故散。獨携君手賞瓊琚。湖海生涯樂有餘。百年閑逸意如何。欣迎皓月升淸霽。笑指浮雲過太虛。玉液瓊漿迷醉興。碧波蒼巘擁仙居。兒童忽報佳賓至。門外璆琅響佩琚。</text>
<title>壬辰春帖</title>,<text>恩逸亭中十三春。周天靈緯耀重辰。君王福德同更始。千載煕昌舞逸民。右恩逸亭浮槎不願泝天津。湖海長歌占別春。上苑鸎花魂夢斷。白鷗盟狎一閑人。右泛槎亭禍福災祥一任天。全家唯欲寡尤愆。新年詎敢祈私溷。但願昇平樂有年。右廳事樂育英才豈我當。朋來簪盍滿齋堂。忠賢志業昭方策。益礪新功輔聖王。右諸生書院日聽伊吾誦讀聲。三兒堪喜學垂成。添年更勉新功力。忠孝靑氈企令名。右兒輩書院</text>
<title>歲除日。走筆謝陽智權使君㻩君瑩餽歲酒壺，獐肉，胡麻，蕎麥米。兼述前日兩宵開懷之幸。</title>,<text>緘書又趁歲除來。羅列肴尊一笑開。怪底環湖多小邑。年華偏向使君回。旅壁靑燈照酒杯。談霏終夜好懷開。淸秋未洽湖山興。似被天工續一回。晨羞湯餠答元辰。豈恨屠蘇飮後人。促具仙炊供巨勝。十洲要訪海山春。</text>
<title>贈龍門慧印上人</title>,<text>新春風日正暄姸。深掩柴荊醉獨眠。忽被山僧來剝啄。小梅纔拆屋東邊。</text>
<title>贈龍門能悟上人</title>,<text>春山染碧水如藍。倚杖東皐酒半酣。目注長空孤鳥外。不知禪客忽前參。</text>
<title>聞寓灣主人李二相希剛將還嶺南舊居。携酒往別。</title>,<text>湖海相逢處。餘生各白頭。長勞千里夢。已飽十年愁。日下難禁戀。天涯定幾休。春灣一杯酒。似向隔生酬。</text>
<title>宿神勒寺。贈法勤上人。</title>,<text>暫引東臺似隔年。月波煙樹夢徒懸。春來更拉山僧上。依舊風光滿眼前。</text>
<title>上神勒東臺</title>,<text>似與東臺有夙緣。碧波明月賞年年。如今又趁新春上。水滿前湖月滿天。</text>
<title>寓灣公次前韻以送。復走筆次寄。</title>,<text>前灣春雨後。把釣坐磯頭。踽踽翻成興。囂囂詎有愁。百年強過半。萬事只宜休。天地都爲寓。聊憑造物酬。李二相希剛公罷官。寓居驪州之祐灣。自號祐灣病叟。余謂祐非江湖之雅稱。請改爲雨灣。公不受曰。美則美矣。涼涼冷冷。非宜於病骨。余嗔其狃俗而却推。復請改以踽字以戲之。公知其調已。又却而不▒。最後請改以寓字。公拊掌欣然曰。是眞▒於我。▒改號寓灣叟。詩以及之。故余▒三字之意。和復以戲之。</text>
<title>次嚴上舍用順孝仲送山茶花數株韻。兼謝送花主朴丈元孫。</title>,<text>空谷佳人似厭山。春風移住近江干。騷翁自擬西湖趣。豈訝凡兒冷眼看。</text>
<title>壬辰夏。以事入京。留數月。許校理磁南仲在東湖讀書堂。問訊書寄。</title>,<text>東湖南上是梨湖。合眼長隨舊釣徒。不待秋風歸意迫。孤帆掛日取君沽。</text>
<title>陽智權使君㻩君瑩書來問還湖期。答寄。</title>,<text>魚鳥應嗔久不還。淸江明月幾回團。酒徒休遣緘書問。已具輕舟豆浦灣。</text>
<title>書秋官諸郞西湖祓禊圖</title>,<text>虞化無刑日。惟良折獄時。三千寧有屬。五百正當期。北闕朝多暇。西湖勝擅奇。聯鑣修禊事。淸泚照肝脾。</text>
<title>贈宋生瓊</title>,<text>宋生嗜書好古。雅想林壑。久厭塵囂。欲歸居楊州舊業。又聞驪楊之境有樂土。更欲經營移就。蒔藥合方。濟活物命。蓋距吾梨湖居甚邇。喜而寄之。靈苗無數被江隈。道阻寧能獨遡洄。故事詎知三徑客。舞鷗初怪別人來。夢爛槐宮偶久伸。西山爽氣射羲輪。無妨共曳泥中尾。試討濠梁樂果眞。湖陰久息漢陰機。抱甕眞耽費晩暉。參歜制齡元有訣。灌君新圃永相依。</text>
<title>寄謝陽智權使君㻩送酒</title>,<text>快雨鏖炎風滿江。一亭淸興酒盈釭。人間豈得峨洋耳。目送飛鴻弄一腔。</text>
<title>復次前韻。奉寄。</title>,<text>夢中明月照淸江。小艇携君載酒缸。醉擊闌橈歌一闋。和吹長笛入新腔。餘生定擬老湖江。月棹煙波酒幾缸。除却邀朋酬唱外。更無一事擾心腔。白髮寧堪負一江。夢中長倒小亭缸。此生已斷軒珪想。只有沙鷗解我腔。紅塵半載愧蒼江。閑却槎亭舊酒缸。白鳥休嫌歸較晩。釣臺涼月定披腔。東臺飮罷泛中江。每憶前秋共酒缸。不識燕飛灘下水。可能重照兩人腔。天工猜我擅湖江。收取詩筒與酒缸。謫向紅塵餘半載。許還風月放心腔。想得亭前月印江。香醅浮蟻灎新缸。壬年故事君須記。要趁初秋聽怨腔。</text>
<title>次如上人詩軸韻 時與諸伴會▒長興寺</title>,<text>紅殘春縱謝。綠嫩夏方初。好雨添山彩。淸風產谷虛。酒醇僧破律。談劇客停車。爲報如師道。能來此地居。</text>
<title>壬辰十月之望。與徐自適仲武，朴元良巨卿，崔光瀚子澄，孔祥麟應聖，朴希良峻卿，愼希訥士敏，朴敢彥擇劉漢明。泛月梨湖。痛飮至四更。書示諸君。是夜。孔君吹短笛。諸君長歌互和。</title>,<text>十月江遊屬壬年。中天小月照觥舡。相從二客添成九。短笛長歌醉叩舷。</text>
<title>壬辰仲冬有日。與司馬諸君會飮安行院後池上。醉後。書示諸君。是日甚溫暄如春。極歡而罷。</title>,<text>玄冥有意許吾人。收斂寒威借暖春。莫道窮冬無勝賞。斯文歡會卽良辰。</text>
<title>安東府使黃叔貢挽 名孝獻</title>,<text>陵谷頻遷變。存亡淚眼昏。親知餘有幾。衰廢敢期存。自信平生分。寧疑晩日言。幽明無盡恨。直待九泉魂。夙昔披肝肺。平生賴得君。中年傷阻闊。世故劇繽紛。呑素終無鯉。停空但有雲。難將滯南淚。一洒向阡墳。卿秩方紆眷。春暉已迫西。山龍須在補。枳棘暫來棲。白髮歡無洽。黃泉志謾齎。升堂他日拜。隕淚可禁悽。</text>
<title>壬辰秋。自八月。彗星見參井度。歷鬼柳星張翼軫角亢氐房心尾凡十四宿。入太微天市西垣。至十一月二十二三日。觀象監啓云。彗已滅不見。余以眼疾。曉不出候已半月。意謂信然。至十二月初四日。將往覲姊氏于振威。曉起戒行。仰見彗星。猶在天市西垣內梁星之東。嘆司天之失候謬啓。因憶丁亥十二月。長庚星出天西南。橫婁胃昴畢觜參之間。歷明年正月而滅。聞中朝則盡修省之儀。而本朝司天失候不啓。擧朝不知其爲變異。天人相感之理至矣。占候蔑裂若此。可乎。不勝慨嘆。有作。</title>,<text>孰識天人際。冥通一理深。齊衡欽舜政。觀象仰犧心。屢失羲和職。其如上帝臨。虛憂隣杞妄。徒切老臣忱。</text>
<title>金震卿餉以別法渾沌酒。又索江韻。復次以謝。</title>,<text>蕭索孤懷未肯降。支頤終日坐閑窓。遙雲鳥度千層嶺。小雪舟橫一帶江。白髮漸盈吟裏帽。綠醑難滿旅中缸。奇方渾沌分餘馥。笑覺眉黃忽起雙。</text>
<title>復次舊江韻。寄別開城金留守震卿。名安鼎</title>,<text>離愁五載未能降。幾度臨風悵倚窓。已覺繁霜渾鬢髮。每看明月滿湖江。塵埃暫對悤悤面。光景難同灎灎缸。日望長波西向去。水中游鯉古來雙。</text>
<title>書姜希尹松都遊山錄後</title>,<text>憶遊天磨諸山。已經兩紀。自罷閑來。衰病侵尋。閉門獨臥。每念往事。怳然如一夢。今閱姜君遊錄。爲之悵惘者久之。夫我之舊遊。是君新歷。在君視爲陳跡。君之今錄。是我所曾。在我視爲筌蹄。奇祕壯詭之觀。皆不足復言。獨記舊遊時。每遇淸流彎曲。輒與遊伴。環坐沙石。捲木葉爲杯。注酒其中。爲流觴之飮。迭相攬吸。不待酬勸。攬多者誇勝。少者罰及之。偶未及攬者。隨波泛泛而去。緇流數輩。拾飮於灘瀨間。相與拍手大笑。醉輒起舞。各以所携筇杖爲舞節。有植築叩橫荷揮聳負搖曳挾騎等名。以應十二月。歡極興蘭。則互換其杖。縱橫閃欻。婆娑凌亂。殆不可窮狀。以寓光陰迭運。節序遷代。流年遞易。往復無窮之變。又相與大笑以爲樂。探幽窮勝。至普賢峯。峯於諸峯最高。峯形皆石。四面如削。孤騫峭拔。揷入雲霄。君所登淸涼峯。亦若童丱傍侍。不敢與之抗焉。峯凡三層。攀緣僅躋。下層望中層尙高。其間巖罅橫拆。頗廣且深。非竦身超躍。不得越。越不適止而或過之。則落十萬仞之下。旣越于此。前有圓岩。削立斗絶。不可攀援。東偏只有微窩。僅容寸趾。抱岩略寄足指。奮迅倏忽。回身投擲。則卽落中層之趾。魂悸膽栗。久不能定。遂緣而上。望上層尙高。有廣崖石。西向側鋪如鍊磨。雨淋苔被滑甚。不能寄足。匍匐蟻緣而升。倘失勢跌下。則虀粉於萬仞之壑矣。旣登絶頂。平正如盤。廣可數丈。好事者鑿一方池。水淸冷滿其中。掬飮甚甘。蓋中天沆瀣露雨所積潤也。同遊諸君。皆仰視吐舌。不敢爲登陟計。余獨與表君憑得上。俯視諸君棲聚草間。若蚍蜉蠛蠓然。大千廣界。盡收入眼中。眞一快也。此數事。乃君錄所無。追惟▒跡。雖欲復爲此。得乎。當時同遊權公福，表君憑，舍弟正國。皆龍榜壯頭。余亦忝司馬第一名。又是一奇事。謾書數絶。以資談勝。淸溪曲處葉爲觴。醽醁隨流泛泛香。興極都忘前路夜。亂山鵑叫月蒼茫。凌巒越壑遍崎嶇。正賴枯藜到處扶。醉月仍成歡舞節。人間干羽摠皮膚。眼底千山列蟻封。攙天孤聳普賢峯。蒼茫獨立靑冥上。一笑誰知萬古胸。柴荊長掩雪渾顚。三十年蹤意惘然。耳咽天磨山水響。午眠纔枕遠遊篇。</text>
<title>次姜上舍叔胖韻 名潤德</title>,<text>一年強半滯神京。不覺秋風已入城。苦憶蓴鱸歸意迫。招呼更愧故人誠。</text>
<title>壬辰秋。自京乘舟還梨湖。南參判世準正卿。餞別于江墅。醉書以贈。</title>,<text>正對嵩山翠。長臨漢水流。停舟聊一醉。北望意悠悠。江鱠銀絲細。園蔬蜜瓣甜。離杯相勸醉。日暮掛孤帆。</text>
<title>戲贈浻峻長老。長老曾住錫神勒寺。余每往遊。則必徵詩頗苛苦。今聞移住奉恩寺。以詩贈之。時近仲秋望。</title>,<text>東臺秋月想圓明。臺下江流徹底淸。勝地從今無虐稅。湖翁方得放遊情。</text>
<title>居昌呂衡復籠早紅柹負送。寄詩。次答。</title>,<text>倦鳥投林雲返山。餘生甘分臥村間。滿園花木紅千隊。繞屋川流碧一灣。適意會須尋地勝。幽棲幸得發天慳。年來苦憶羊裘輩。三徑何當伴我閑。江鳴窓外月窺房。蟋蟀知時又在堂。天際▒鴻方獨叫。籬邊寒菊欲生香。五更無夢愁如許。千里懷人意正長。賴有朝來傳遠信。緘題開罷笑傾觴。</text>
<title>次柳察訪子房韻</title>,<text>投老安閑直萬金。人間何事得相侵。圖書一室無餘樂。湖海扁舟寄此心。鍾鼎虛名終是累。煙霞痼疾未須鍼。憐君若作無君弔。籠鳥方欣縱故林。聖恩深廣海無垠。歲久湖山樂轉新。已斷軒珪斯世念。餘生都寄一竿緍。</text>
<title>重九日。與崔光瀚子澄。泛菊小酌。聯句。</title>,<text>籬邊寒蕊解重陽。要爲幽人盡意黃。國卿 泛酒許知心是鐵。簪頭寧愧髮渾霜。子澄</text>
<title>陽智權使君㻩。送蘿葍及麴。戲謝。</title>,<text>風流苦憶麴先生。連袂今朝訪老煢。短小尙存精悍氣。要看鼓勇破愁城。使君簡以短小爲愧云。故及。湖圃今年困亢陽。桔槹無力救焦傷。盈籠旨蓄修荒政。慙愧君侯思意長。</text>
<title>臘月立春。權載▒尊餉牛千葉。戲謝。</title>,<text>誰放窮冬黑牧丹。折分千葉趁春盤。功爭造化回權力。比較韓湘術一般。</text>
<title>龍門僧惟善餉軟蔬。謝寄。龍門蔬甚香軟。擅海東。裹飯食極美。</title>,<text>山蔬香軟擅龍門。遠餉深知厚意存。方丈膏粱何足羨。一簞裹罷負榮暄。</text>
<title>癸巳春帖</title>,<text>恩逸亭中十四春。彙陽來復協昌辰。君王鳳曆三千歲。閑臥湖山得意民。右恩逸亭泛泛仙槎物外身。太平遊樂又逢春。壺中日月長酣醉。忘却東華踏軟塵。右泛槎亭年年喪病連門戶。歲歲飢荒困衆黎。祈祝莫回冥漠意。無爲修善復何徯。右大門訓誨徒勞費歲年。學無長進善無遷。翁頭白盡懷無賴。新歲猶望倘勉旃。右兒輩書院幾許英才學問通。愧無前哲作人風。何嫌得失迷裁鑑。益礪新功德業中。右諸生書院</text>
<title>謝陽智權使君㻩君瑩。餽歲酒肉糯米蕎米黑豆。兼餽老妾酒資。</title>,<text>歲歲山陽餽歲誠。使君堪笑老人情。明年君去誰能餽。新歲空添白髮莖。割肉傾壺對細君。餞年迎歲兩成醺。朝來更促遊春釀。白糯矜持欲吐芬。香醪新熟趁花朝。湯餠安心摠美肴。通德亦能誇有釀。月明兼擬賞良宵。俗必以蕎米造湯餠。號黑豆爲安心丹。</text>
<title>次元亨野老中漢之韻。戲贈鳴鳳山桐花寺竹川上人。</title>,<text>桐獨開花鳳不鳴。居僧還以竹爲名。桐棲竹食從來事。可笑天工似有情。</text>
<title>訪嚴上舍用順孝中山居</title>,<text>鶯哢新聲燕舞空。垂垂楊柳綠陰濃。池蓴山蕨甜如蜜。不識人間有萬鍾。</text>
<title>春日獨坐。忽憶舊時遊樂。復次江韻。寄松都金留守震卿。</title>,<text>春山無數共投降。翠靄靑嵐媚客窓。玉軫初調彈皓月。蘭橈新試擊蒼江。淸騷謾誦庚寅句。香醁爭盈亥午缸。每憶舊遊懷益苦。幾時相對興成雙。</text>
<title>驪州金牧使克恢夫人挽 夫人。讓寧大君孫女。</title>,<text>玉葉敷仙李。兼欽至德孫。固應生淑質。端合配名門。貴壽隨夫子。蕃昌慶後昆。能全箕範福。今古幾人存。世稱讓寧知世宗有聖德。太宗欲立。故汚行以讓。似泰伯云。富貴能雙享。安榮七十年。瑟琴終始好。蘭玉慶祥綿。召杜治方助。蓬壺返遽遄。群黎紛雨泣。祖送溢途邊。贊助黃龔治。仁霑幾邑民。開封榮辟窌。躋壽跂莊椿。善積祥仍降。天諶福又申。塵寰終局促。蓬島享長春。五彩丹山羽。雙飛到世間。靈姿應取貴。凡翼詎能攀。驚長方儀聖。凰歸忽厭寰。仙棲終鳳合。聊待百年還。叨目世好事明公。更托葭莩屬籍通。上壽升堂嗟未及。相哀揚紼恨無從。纍人事事難諧意。哀挽章章只寫衷。祖道荒丘澆一酌。不禁雙淚洒東風。蘿柏偕榮到上齡。蘭芬芝馥溢門庭。須知全享人間福。厚德端因感帝靈。</text>
<title>癸巳春。與楊根尹郡守倓，利川鄭府使世雄，陽智權縣監㻩，竹山楊縣監渭，陰竹李縣監獺，姜內翰㶏，嚴上舍用順，徐參奉孝恒。泛舟梨湖痛飮。示諸君。</title>,<text>林花如錦水如苔。春滿湖山酒滿罍。一曲高歌和長笛。夕陽天北亂雲堆。是日。徐君吹笛。</text>
<title>待月極歡。復與諸君飮泛槎亭上。復次前韻。</title>,<text>却怕春光覆綠苔。爲携詩伴醉金罍。多情皎月如曾約。飛上靑冥照雪堆。醉一作倒</text>
<title>與姜㶏淸老，孔祥麟應聖。往自珍浦。飮沙汀。</title>,<text>茅屋臨江作一村。杏花楊柳映柴門。明沙白石前汀闊。時有遊人置酒尊。</text>
<title>乘雨與朴子榮，崔太虛，洪國老，姜淸老，金順卿，李希舜。往飮嚴孝中池亭。露坐冒雨縱飮。頭上揷花。目雨益紅。戲賦。是日。權尊老貺，朴丈元孫，利孫亦來會。嚴君因壽萱堂生辰。召戚友開筵。諸君。朴培源，崔淩，洪仁弼，金孟和，姜㶏，李明孝。其名也。</title>,<text>春雨霏霏任意來。池邊緩酌百千杯。酒闌不怕歸衫濕。更喜紅英上㡌開。池上風光幾度來。升堂頻壽九霞杯。紅茶綠柳粧春景。能記年年咲語開。</text>
<title>與鄕伴賞春。醉中。追思同遊八九人。崔子澄。今春忽逝。不得與此會。愴然泣下。爲吟一絶志悲。子澄醉必唱長歌故及。</title>,<text>酒社詩盟八九人。年年花月醉濃春。長歌一曲今難聽。老淚空沾笛裏巾。</text>
<title>癸巳春。盡日悵惻獨坐。有龍門山僧宗印者。忽叩扉索詩。把筆書贈。</title>,<text>花落春歸獨掩荊。長江流恨太無情。山中春色應如故。策蹇須從杖錫行。</text>
<title>鄕社諸君。共會餞春。琴客亦來。方飮醉。宗印師又出舊詩軸索題。戲以惜春意。次韻以贈。</title>,<text>苦挽春歸恨不裁。飛花撩亂獨何哉。淸詩對酒方思就。好客携琴忽又來。寡和新聲休激楚。多情韶景乍徘徊。酒醒惆悵春何處。付與天涯衲子回。</text>
<title>姜淸老，嚴孝中。曾約余及春光未謝。往遊長興寺。因事遷延未果。春盡日。嚴君寄詩。更約遊期。次韻答之。</title>,<text>今朝惆悵送春光。飄絮飛花惹恨長。山裏似應春尙住。急要詩伴勸離觴。勸一作擧</text>
<title>乘雨重訪陳君世良。醉次逸眞堂壁上舊韻。</title>,<text>今來天雨豈曾晴。依舊遙山雨裏橫。七年遊迹頭渾雪。空想當時勸酒聲。</text>
<title>會客泛槎亭共飮。因雨客皆留宿。翌日雨晴。又置酒。次徐孝恒韻。徐君善琴。</title>,<text>霽後風光特地淸。江亭宿客酒初醒。絃中妙曲流音轉。爐上香濤細纈生。誰遣容姿爲槁木。要知聚散等浮萍。諸君莫慮尊罍渴。三百銅文有舊靑。</text>
<title>雨後獨坐。舍弟國弼居隣寺僧衍熹來傳信。因附寄舍弟。</title>,<text>淸晨雨新霽。獨倚泛槎亭。水鳥雙飛白。雲山半露靑。長空無去雁。小浦有浮萍。憶弟懷方苦。僧來喜倒甁。</text>
<title>飮醉金君孟和幽逸堂。戲書。示同社諸君。憶初遊于此。已過一紀。堂前小柏。今已森長矣。見之悵然故及。</title>,<text>堂前稚柏已凌空。能記初來醉舞翁。霜雪滿簪狂不減。風流猶駕少年叢。</text>
<title>贈別羅翰林瀷以質正赴燕京</title>,<text>村夢長尋萬里程。陳蹤歷歷記曾經。燕臺百代空聞郭。遼表千年爲想丁。警幻時呈彌野市。徵亡猶在駕山城。白頭寧復桑蓬志。付與靑春學士行。在一作▒</text>
<title>雨後。從鄕伴飮。夜還。</title>,<text>鷄呼傳卓午。燕語報新晴。偶伴遊人飮。還隨明月行。</text>
<title>酬寄昆陽魚太守得江子游 魚君自號灌圃丈人</title>,<text>白髮梨湖老。長懷灌浦翁。東風方醉月。南信忽傳鴻。百里君堪隱。三春我不窮。餘生難會面。猶慰兩間衷。</text>
<title>遊長興寺。見訥齋朴昌世題普雨上人詩軸一絶。蓋爲羅州時疲於簿領。且見忤於監司。鬱鬱失意。欲賦歸而不得。遂作此詩。昌世今已矣。見所作。爲之愴然者久之。因次其韻以贈僧。</title>,<text>睡餘禪榻晩風淸。散策林皐待月生。泉下訥齋應羨此。一吟詩句一傷情。可愧雲遊物外僧。塵緣難脫似纏藤。山林長往寧期果。方丈淸談解暫能。</text>
<title>遊長興寺。欲還適小雨。沙彌信仁。又持紙遮行索題。戲書。</title>,<text>禪窓茶罷客將歸。颯颯淸風細雨霏。山意欲留誰得會。乞詩僧亦解山機。</text>
<title>因連日雨。客絶岑寂。引遙泉注泛槎亭東簷下。鑿小沼。水淸浻可鑑。次嚴上舍用順韻。邀與共賞。</title>,<text>江天連日晴還雨。獨坐孤亭嗒不言。偶引遙泉開小沼。洞然澄鑑喩心原。</text>
<title>崔進士光瀚挽</title>,<text>縱恨相知晩。峨洋意卽眞。笛橫漁艇月。琴弄酒亭春。落落高霞氣。淳淳太古人。泉原無復作。衰淚幾沾巾。白首梨湖約。偕營水畔居。我先遷小築。君僅結新廬。月棹遊將放。風燈事遽虛。江山長掩淚。忽忽送居諸。</text>
<title>走次姜上舍叔胖韻</title>,<text>酣眠不覺日生東。蓬戶深關一畝宮。物外有緣長寄夢。人間無事可嬰躬。百年懷抱憑杯酒。一笑升沈付昊穹。安樂勞憂君試擇。白鷗黃紙孰居功。</text>
<title>次山僧道淸詩軸韻</title>,<text>湖海閑遊客。昇平一老氓。雲筇忘遠近。月艇任縱橫。厭俗交常絶。逢僧眼暫明。他生吾未識。亦足了今生。</text>
<title>李正郞若氷喜初歷過不入。留詩尹上舍瓘處。道其故。次韻復之。</title>,<text>年年不減湖中景。歡興何嫌減昔年。明月曾隨騷客去。雀羅須設蓽門前。昔年李君過則必入訪</text>
<title>與姜淸老，嚴孝中。約共玩中秋月。二君皆有故不來。淸老詩以道故。次韻答之。</title>,<text>蕭索孤懷鬱未平。前湖涵月十分淸。良朋摠負中秋約。獨對寒蟾坐到明。</text>
<title>次申參議光漢韻。贈渭原郡守尹仲衡正之。</title>,<text>逢秋仍遠別。莫怪酒杯深。關塞飛雲杳。頭顱亂雪侵。長江懷不盡。斜日恨難任。贈子無他語。天威咫尺臨。</text>
<title>餞尹正之于江頭。雨中醉書復贈。</title>,<text>秋雨蕭蕭送客舟。離杯相勸意悠悠。鴨江游鯉胡天雁。時寄邊音慰遠愁。</text>
<title>次申參議光漢小詞三首韻。題尹友衡衡之快分亭。</title>,<text>柳擁松遮是子廬。月升淸夜影扶疏。主人邀客詑仙居。宇宙一身無繫著。白雲舒卷任空虛。笑斟尊綠意何如。右浣溪沙鏗鏘溪韻縈山麓。日奏瑤琴曲小亭。誰構此中間得喪。升沈何物擾腸肝。披襟林下風來快。明月當簷掛烏甌。新茗啜無多淸露。三更孤雁叫空過。右虞美人世路浮名添白髮。晩年收我天君。東華步步起靑雲。閑翁方獨臥。長嘯度朝曛。紅白盈階香送斝。年年醒醉三春。眼看塵事逐時新。一簾風雨鬧。高枕伴幽人。右臨江仙</text>
<title>掉小艇。往遊神勒寺。寺僧空允。持紙索題。戲書。</title>,<text>南浦淸風上客舟。東臺明月掛高秋。三千首裏描陳迹。十四年間幾勝遊。靑眼欣迎多舊衲。蒼波故近有閑鷗。淋灕一幅雲牋墨。又被僧催興不收。自庚辰至今十四年。歲必數三來遊。或遊至六七八。遊必被僧索詩。</text>
<title>與諸社伴。作重陽會于鄭府使世雄景應宅。翌日。又與諸君。會神勒東臺飮月。至四更乃罷。明日。又飮方丈。過午。復乘舟流下。至笠巖前。轟飮而散。翌日。李正字畬有秋伻人問訊。慶正字渾彥晦又約江遊。走筆以復。兼寄成上舍繼禮文叔，閔上舍荃廷芳曁張上舍澄之，姜上舍叔胖諸遊伴。</title>,<text>幸作湖山得意身。太平行樂幾良辰。重陽剩賞連三日。太白環浮過百巡。風榻晝閑爭奕妙。月臺宵靜鬪聯新。輕舟更醉臨分酒。又約淸江鱠錦鱗。</text>
<title>重九後一日。與張上舍泓，姜上舍潤德，李學諭畬，慶正字渾，成上舍繼禮，閔上舍荃。乘夜月飮神勒寺東臺。醉吟。</title>,<text>淸懸萬古東臺月。爛醉三更北海尊。塔影亭亭霜雁叫。臨江高詠楚招魂。</text>
<title>飮崔太虛家。醉揷霜後殘菊。戲示坐中諸君。</title>,<text>酒美能紅衰黑面。花殘堪映雪霜頭。坐上莫輕潦倒客。風流不減少年遊。</text>
<title>共諸伴遊長興寺。次嚴孝中韻。</title>,<text>雲林長愛隔喧塵。十載幽尋不記巡。香社風流寧敢繼。酒杯詩律自今新。</text>
<title>宿長興寺。寄負約諸伴。</title>,<text>山岩寒雪積。山寺宵寂寂。有約人不來。靑燈耿一壁。</text>
<title>贈江原權都事㻩君瑩</title>,<text>扶桑初日射天東。縹緲蓬萊落眼中。塵海幾飜來䆳古。鵾鵬時化擊層空。永郞風月三千首。無竭煙雲一萬峯。倘遇安期煩寄語。人間虛老泛槎翁。塵一作田</text>
<title>鄭君景應。曾守利川。謝病歸臥田園。作亭纔成。聞拜司成。將上京。余往別。君請新亭名。余取古人君恩報了方歸去。吾眼無由見碧山之句。名之曰見碧亭。因作小絶以贈。鄭君名世雄</title>,<text>群山面面空欑碧。浮世悠悠浪役名。報了君恩寧得必。幾時投笏臥新亭。</text>
<title>甲午春帖</title>,<text>恩逸亭中十五春。君王萬壽拱中辰。新年花月無窮色。申賜湖山放浪民。無窮一作增光○右恩逸亭閑身泛泛一仙槎。逝止無心任海波。不管浮沈人世事。好乘春興上天河。右泛槎亭飽暖安閑十五年。主恩天賜兩無邊。餘生只願時平泰。豐樂謠歌遍八埏。右大門死生關命豈人移。災福由天可曲祈。唯有新年堪祝語。一家修善是眞禧。右正寢婚畢三兒各長成。翁齡已似日西傾。詩書忠孝靑氈業。益勉新功效聖明。右兒輩書院三五流年掣電光。英才簪盍自遙方。愧無扶擧沖天翼。學業何妨闇日章。右諸生書院</text>
<title>鄭景應旣復去宦于京。以小詩寄之。</title>,<text>見碧亭空苔欲綠。碧山無數當簷低。主人去踏東華土。煙鎖峯巒春意悽。</text>
<title>李部將石堅妻挽</title>,<text>丘園閑臥十餘年。幾醉芳隣主饋筵。老淚未乾三宿草。雙封那忍見新阡。厚福非多有。人間享最專。桂芬男壻籍。椿老婦夫年。潤屋緣豐富。榮身是德賢。鄕閭罄哀送。會葬溢原阡。</text>
<title>自注村還梨湖。姜淸老偶行野。相遇甚喜。呼酒痛飮于和尙坡邊而罷。時雨新霽。</title>,<text>灎灎淸坡春泮後。萋萋芳草雨晴初。湖翁野老閑相値。挑菜開醪一笑餘。</text>
<title>挽李四宰次野 名耔</title>,<text>二紀田園感主恩。頭顱那禁雪霜渾。丹心一寸懷同苦。碧嶺千重望久昏。泉下子應追舊侶。人間吾獨挈殘魂。呑聲重爲蒼生慟。西向汪汪拭淚痕。</text>
<title>甲午春。舟下月溪。詠小杏。</title>,<text>濃春偏屬杜鵑花。紅錦離披襯日霞。小白可憐巖上杏。數枝幽獨映江涯。</text>
<title>尹縣監李孫挽</title>,<text>專城佩印足稱榮。惠愛留民藹政聲。萱共莊椿當室老。蘭交仙桂布庭馨。慶鍾丹鳳爲時瑞。神授靑鳥發地靈。數里佳城居幸近。瓣香頻叩孝廬扃。</text>
<title>自京還棹。泊宿楮島。次愼上舍希訥韻。</title>,<text>喬山雲樹望層層。曉色微茫片月升。露氣滿衣人尙臥。淸寒砭骨酒無能。</text>
<title>還舟</title>,<text>落盡江花春欲老。急催孤棹返湖舟。豈嫌塵土汚衣面。却怕沙鷗笑久留。</text>
<title>次愼上舍韻</title>,<text>梨湖南畔是吾家。湖上春山帶翠霞。小棹定應明日到。百花開處縱吟哦。</text>
<title>舟中所見</title>,<text>韶華不解暫時留。七日歸時綠已稠。掃盡紅英何處覓。雜花無數送行舟。東君似悔掃群芳。一雨催開躑躅香。小艶臨江還可愛。離披何用被山岡。桃花開處是漁村。屋屋臨崖水映門。晴日故停騷客棹。午鷄初叫酒旗飜。小姬牽犢狗兒隨。新麥抽秧繞短籬。風靜前湖新鏡拭。桃花紅倒影離離。</text>
<title>登孤山</title>,<text>孤山在驪江下流。水中孤峭特立。淸波四環。如芙蓉秀出。其上四面平廣。或高或低。皆作臺形。中峯最高而上又寬平如砥。可坐三四十人。四望遙山環合。峯巒羅列。以千萬數。大野渺茫。長江逶迤。或慢流或湍急。曲浦岐沱。態狀千百。西流而去。綠淨澈底。長洲橫前。白沙如雪鋪。眞天下絶勝也。距梨湖僅六七里。與泛槎亭正相對如几案人。傳云。李長沙存吾幼時。作江漲詩。所云大野皆爲沒。高山獨不降者。卽此也。山本孤立江中。故得名。而世誤以孤爲高。可笑。欽想先賢每欲一登而不得。嘉靖甲午初夏。尹上舍瓘。置酒山上。邀余來賞。余拉姜上舍潤德。挽小艇而上。繫纜而登。則李正字畬，李奉事苾，禹秀才龜祥亦會。歡飮甚醉。狂歌縱舞。因口號數絶。自有玆天地。應知有此山。英名山共久。千載邈難攀。孤山抱水揷靑冥。萬古塵蹤有廢城。人與江流同去盡。山因賢達獨留名。山有廢古城醉眼蒼茫日已傾。千山環擁一江橫。長歌挽共諸君舞。天地無窮白髮明。</text>
<title>贈鄭上舍公淸</title>,<text>江上浪浪雨。亭中灎灎杯。偶逢南客過。新自北京回。往跡雖渾忘。閑懷喜共開。淸秋應下棹。有意肯重來。余按嶺南時。鄭君數從余遊。今自京還南。冒雨過訪。</text>
<title>驪州校生歌謠</title>,<text>淵源心學聖門中。山斗高名一代宗。六籍談王希孔氏。二南宣化繼姬公。驪江喚作淸沂浴。賓館應當舞雩風。鏗瑟雍容非敢望。詠歸寧得後諸童。州有迎賓館。臨江擅勝。與淸心齊名。</text>
<title>利川校生歌謠</title>,<text>德義文章一代賢。風雲遭際逼台躔。東韓擅耀英名播。南陝分承聖化宣。綠影滿棠謠頌遍。靑衿環杏誦聲連。敢望親炙摳衣列。狂簡無裁愧斐然。</text>
<title>次京畿洪監司子美韻 洪公名彥弼。與余一時賜暇讀書。</title>,<text>無情烏兔遞遷推。非復遊從舊面皮。柴戶驚開緘坼後。江皐凝立眼寒時。卅年陳迹思如夢。一盞佳懷數有期。暫借酒紅藏黑皺。醒憔便欲傲湘纍。分服雲裳抉漢章。山龍同補展才長。登庸已逼三台座。寵渥偏霑九醞香。一老閑身眞放浪。兩賢高望合飛揚。寧期對把湖山酒。只欠嗣宗不共觴。</text>
<title>甲午五月望日。復與金學諭彥謙，姜翰林㶏，姜上舍潤德，崔上舍凌，尹上舍瓘，李上舍明孝，朴秀才聃齡，禹秀才龜齡。乘新霽。登孤山縱飮。</title>,<text>不禁孤山興。新晴又一登。碧攢遙宇迥。紅漏亂雲層。笛起驪龍睡。歌催玉兔升。長江流北去。雙睇送空凝。</text>
<title>乘月回棹</title>,<text>昏月初升嶺。江光如拭鏡。輕橈擊空明。小笛和淸詠。</text>
<title>五臺山僧竺軒冒熱來索詩。戲書以贈。</title>,<text>人間溽暑漲炎塵。無地能容物外身。賴有梨湖淸淨水。倂和新句償前因。</text>
<title>鄭僉正世雄子琡。將還京過辭。走筆奉寄鄭君。</title>,<text>見碧亭空庭草合。踏紅人老鬢毛斑。山自有情長待主。塵寰堪戀只凋顏。晴雲斂岫月涵江。秧綠盈疇酒滿缸。獨臥泛槎空獨酌。幾時相對興成雙。</text>
<title>和松石居士山家八詠 崔參判命昌汝愼。久罷家居。號松石居士。居在都城內來山麓。</title>,<text>鷹岑積翠翠色朝來別。應因爽氣多。紅塵豈能浼。柱笏果爲何。果爲一作欲如駝岳浮嵐春去嵐光薄。春來嵐染碧。年年貪看嵐。不覺頭渾白。山花映紅花發紅滿山。幽人笑把酒。不愁酒無沽。只恐花難久。巷柳凝碧煙絲碧垂垂。巷靜風光午。不是尋春人。前川偶獨去。女墻捍寇貧家不憂盜。除酒無餘貯。豈爲戒慢藏。要防畢吏部。石門閉客俗客何曾到。山門自不開。還嗔問奇者。踏罷滿庭苔。淸溪碎玉琤琤林下響。和夢到篷瀛。纔離林下去。已是世間聲。涼月湧金玉露洗秋空。星河涼入夜。東峯湧金波。光射茅簷下。</text>
<title>約李正字畬有秋，慶內翰渾彥晦，洪內禁仁弼國老，權丈載載之，尹上舍瓘汝輝尹丈瓛德璋。復遊孤山。過午。忽下雨。移時。江山空濛。景色益奇。戲作。</title>,<text>前度輕陰後度晴。今來又値雨冥冥。勝遊三變孤山景。造物酬人亦費情。</text>
<title>柳參贊彥博，柳禮判灌之。以奉修英陵。受命而來。旣事。共舟還京。余乘小艇從。奚童吹短笛。泝流而會。飮醉。戲呈兩公。參贊名溥。判書名灌。</title>,<text>十載江湖興。生涯一釣舟。高歌時徹漢。小笛幾橫秋。醉臥鷗邊夢。閑乘鶴背遊。聊將萬頃綠。暫爲沃塵愁。</text>
<title>甲午重九日。與姜淸老，洪國老，孔應聖約會。鄭秀才如虎亦至。共舍登高而爲泛江之遊。隨以琴笛羯鼓。泝流縱飮。折丹楓揷舟舷。掇黃花泛杯觴。歌舞交作。有以聯詠。姜部將洽，尹上舍瓘，趙秀才鼎亦佩酒。自鳴石灘邊共登。挽纜上不已。期以泊神勒寺下南浦爲限。歌笛聲徹寥廓。天闊江澄。月色如晝。渚蘆汀沙。雪白交映。風露淸肅。神骨爽然。怳若憑虛羽化。挾喬松而向蓬壺。至神勒南浦。則宵已過半矣。尹參奉應奎閔參奉珽。自朝携酒來待。又共轟飮。上東臺。爛舞而罷。翌朝。自寺又放舟。縱飮而下。還至鳴石灘下。各散去。酒醒。僅記舟中數詩。</title>,<text>重陽遊賞在躋攀。故事流傳滿世間。碧水黃花相映照。風流還勝上高山。風悽露冷雁呼哀。長笛飛聲酒滿杯。曉月趁舡留不落。待看乘醉舞東臺。</text>
<title>舟中次孔應聖韻</title>,<text>謾繞東籬掇冷芳。欲將孤興答重陽。晩來剛被浮江約。月棹凌波向底方。</text>
<title>九日。舟泊神勒寺南浦。仍上東臺。</title>,<text>黃花赤葉能迎棹。南浦東臺解勸杯。九日江山依舊好。白頭遊客又重來。</text>
<title>舟過孤山下。孔君有作。余和之。</title>,<text>江中特立當奔流。萬古靑天在上頭。山下無人能指點。紛紛南北幾行舟。指點一作會此</text>
<title>送別孔著作應聖拜職還朝 名祥麟</title>,<text>餘生甘願畢江湖。萬事灰心對酒徒。靑瑣夢魂渾已斷。白頭騷興尙堪娛。匡時自付經綸手。領勝還須懶病軀。努力前途遙萬里。霜蹄要看驟天衢。湖山行樂屬閑翁。偶爾淸遊數載同。十月放舟追逸迹。重陽落㡌踵高風。抛揮鍾鼎酣冥外。錯列珠璣咳唾中。野興未能淹宦意。沙鷗從此背逵鴻。</text>
<title>次驪州李牧使希文韻 名純。來訪。又共往宿長興寺。</title>,<text>朱轓臨駐到暉斜。又指長興寺路賖。明月好隨遊客轡。寒湖姑繫上天槎。</text>
<title>與驪牧李君希文宿長興寺。希文有作。次韻。</title>,<text>深盟寧可負江鷗。更喜蒼波映白頭。夢裏詎曾爲念想。人間難得此遨遊。偸閑幾訪雲邊寺。値興長乘月下舟。堪幸使君來作主。共將騷興寄滄洲。</text>
<title>甲午十月。共慶上舍深，慶內翰渾，丁秀才自健，鄭秀才如虎。飮愼上舍希訥小堂。至夜分。仰視梁間多燕巢。歲晩巢空。堂景悽涼。爲賦小絶。時三兇用事。鄭政丞光弼遠竄。公傷歎而作。</title>,<text>梁燕辭巢去。茅堂正寂寥。聊將遲暮興。醉詠楚人騷。</text>
<title>自愼君小堂飮醉。夜深還家。明朝。愼君伻謝問訊。漫書以答。</title>,<text>三更明月照歸鞍。十里淸風醉面寒。不覺崎嶇前路遠。怳然盈耳響哀彈。</text>
<title>曉過忠州愁論嶺</title>,<text>凍滑窮山路。凌兢馬不前。霜華陵泠日。風力脅重綿。尙賴生詩興。還堪發酒顚。泠泠林下澗。十里奏淸絃。老柳遮村屋。晨炊一抹煙。巒因重靄合。路逐曲塍穿。屝臥知無盜。畬治占有年。躬耕疑隱谷。昭代倘搜賢。</text>
<title>早行江路</title>,<text>寒江凝不動。早日漸升輝。出藻魚成隊。眠汀鴨未飛。商舟前夕發。漁子趁晨歸。石路行吟客。蕭蕭風滿衣。</text>
<title>暮過英陵前路。有感。</title>,<text>寒日依依漸下空。松杉陰翠亂呼風。喬山弓劍千年杳。漢水煙波一望窮。白首有懷悲晏歲。丹墀無路覲重瞳。蒼生計望非吾事。湖海端宜着老翁。</text>
<title>京畿洪監司子美。巡到驪州。乘舟而下。邀余共話。別後奉寄。是日雨。洪公名彥弼</title>,<text>蕭蕭半日雨。歲暮濕行舟。會合百年少。別懷江水悠。</text>
<title>甲午仲冬有日。司馬諸君會神勒寺。余亦往赴。呈希文城主詞伯。兼呈諸君。是日甚溫。</title>,<text>斯文勝集感玄機。陰冷都消玉斝飛。凍釋前江波弄灎。翳收東嶺月升輝。佳人愛唱陽春曲。醉客休催金縷衣。夜興轉濃絲管咽。不因投轄摠忘歸。</text>
<title>往歲。司馬諸君。作會于神勒。適召善歌者。聲甚淸婉。坐客因此歡甚。故今會。諸君又召之。初則許來。後竟不至。坐中惋嘆。醉中戲成。示諸君。</title>,<text>頭霜不禁日添新。十載丘園病廢身。謬意櫻桃紅映席。豈知楊柳絮飛春。江臺索莫風敲樹。禪榻凄涼月伴人。俚竹繁絲交聒耳。纖聲空想拂梁塵。</text>
<title>遊神勒。翌將還。忽風雨竟日。與諸君復留飮。</title>,<text>前江風浪殷雷喧。寒雨留人故到昏。遊興不妨連日醉。斟餘綠蟻尙盈尊。</text>
<title>琴者彈感君恩曲。醉中感而有作。</title>,<text>玄琴一曲感君恩。白首孤臣舞袖飜。漢北迢迢空有夢。年年湖海醉壺尊。</text>
<title>題崔子胤映碧軒 名叔孫</title>,<text>窓前叢竹碧蕭蕭。長伴幽人送暮朝。到處紛紛紅紫藪。歲寒霜雪不相饒。</text>
<title>乙未春帖</title>,<text>恩逸亭中十六春。千齡聖曆順三辰。君王申錫湖山主。永作無懷栗陸民。右恩逸亭閑中身是海中槎。不管人間有駭波。泛泛十洲三島外。春風吹送泝銀河。右泛槎亭壺裏藏身十六年。人間日月任奔川。春光每泛閑翁酒。花鳥煙雲鬧別天。右藏壺亭遞舊迎新歲歲康。謝天謝地謝君王。微軀更敢祈私願。唯祝豐和遍八荒。右大門愧無誠敬感神明。天福叢身太溢盈。塡壑倘令期不迫。勉修新善贖災生。右奧室朋來前後摠英才。問學多慙未發開。勉積新功加䆳密。佇期風業踵鹽梅。右諸生書院訓誨三兒已長成。漸能勤學繼家聲。靑氈第一唯忠孝。新歲加功企令名。右兒輩書院</text>
<title>訪長興寺</title>,<text>山寺尋來雪滿蹊。夕陽如畫掛峯西。行行且委林間轡。細聽穿氷響小溪。</text>
<title>次驪州李牧使希文韻</title>,<text>湖海閑身正足誇。人間何事可能加。九街塵㡌勞趨宦。五漏霜靴苦趁衙。世故覆翻雲作雨。浮生榮悴槿開花。思量未滿尊前笑。春興都輸野老家。</text>
<title>復次前韻。寄希文使君。</title>,<text>春來勝事本堪誇。東閣梅香興轉加。水部詩章工作郡。長孺聲望重臨衙。肥添西塞山前鱖。開滿河陽縣裏花。韶景漸濃官事簡。朱轓肯訪野翁家。余寓在廢川寧▒治東數十步梨湖之陰治醇何啻吏民誇。閑老遭逢樂倍加。自有堂琴宣惠化。不勞官鼓報朝衙。夜淸神勒欣迎月。春媚梨湖好醉花。太守遊遨賓每共。繞滁山水屬騷家。</text>
<title>有僧玉田者。持詩軸來謁。乞詩云。曾遊金剛，妙香諸名山。今住錫龍門山云。</title>,<text>妙香楓岳遍躋攀。意足煙霞更世間。身似浮雲無滯迹。泥中天外摠爲閑。</text>
<title>贈長興寺僧沷懷</title>,<text>山窓明月慣同眠。荏苒光陰十六年。結習不隨衰暮變。尙留餘興到霜顚。</text>
<title>愼上舍希訥。臥病數月。漸差。送人問訊。書簡尾以答。</title>,<text>玄晏何嫌久臥家。詞人從古抱羸痾。小堂春燕還巢未。社至方思策蹇過。前見燕去巢空。今春社逼故及。</text>
<title>與洪國老，姜淸老，李希舜。登虎岩山飮醉。</title>,<text>天盡浮雲外。川流大野間。東風橫小笛。西日欲銜山。</text>
<title>守仁師將往嶺東。訪成蕃仲。持軸求詩。漫書與。</title>,<text>湖海身今老。天涯憶故人。千莖添白髮。萬里共靑春。雲斷迷東喬。星高迥北辰。難追飛去錫。對爾一悽辛。</text>
<title>再約諸社伴登虎岩山。治高平處爲臺。爲名之曰御風臺。蓋因虎岩而爲名也。</title>,<text>千仞高臺一振衣。亂山環擁月分輝。天風吹起蓬瀛興。怳駕靑冥鶴背飛。</text>
<title>金海洪生彥平年纔志學。負笈遠來。勤學三年。告歸省覲。書以爲贈。以答請益之懇。</title>,<text>三載摳衣感子誠。從吾蕪學詎資明。今朝別恨兼慙意。聊把規言爲贈行。庸駑偏荷聖恩深。畎畝長懸魏闕心。報效無因聊寓懇。誨開來學豈堪任。一生忠孝是爲綱。更着功夫篤五常。誠信謙恭須又勉。不妨餘力事文章。出好興戎在一言。白圭三復聖人門。修行問學根基外。愼口加功舌每捫。</text>
<title>贈煕遷上人</title>,<text>上人雖出家。能奉承親旨。携幼弟千里尋師。勸令從學。躬負乞米以給糧。弟學幾通。將復携還。省覲雙親。余嘉其孝友之篤。贈之以詩。出世還能篤世倫。世間何限負倫人。兄携弟從回家日。想得親歡溢井隣。</text>
<title>次舍弟國弼韻。贈九月山僧義見。</title>,<text>未解椿年笑菌蛄。元知小大摠須臾。難摸北老非臺鏡。試拭朱家在水珠。</text>
<title>乙未四月一日。社伴作餞春會于徐郡守自通通之園林。前一日。通之折簡見邀。書小絶以復。</title>,<text>九十韶光今日盡。閉門怊悵不禁愁。明朝華席要相餞。須挽東君一夜留。</text>
<title>明日餞春會上醉賦 是日。諸花掃地。只有黃蕊滿叢。共折揷滿頭。</title>,<text>往歲餞春李氏堂。今年餞春徐家林。明年餞春復何處。歲歲餞春霜滿簪。昨日東君忽告歸。斂盡行色治去任。多情似感閑翁詞。爲延一宵停綠陰。尙留餘姸數叢黃。殷勤佇待遊人尋。散擲筵中助歡興。黏冠上㡌紛映金。酒闌更挽東君留。東君肯解遊人心。我願東君行勿忙。十旬不返誰得禁。再放紅白滿人間。更邀望舒爲賞音。揮棄塵埃千萬愁。永結東君開我襟。</text>
<title>嚴上舍用順孝中。常誇山居薇蕨嘉蔬之味。余每以江居鯔鱖之美陵折之。今夏。余因薦先。求山蔬於孝中。孝中採遺盈盤。極稱山蔬之勝。余以奉先故屈之。戲答。</title>,<text>魚蔬勝劣固難知。擅味登盤在得時。渭水西山誰上下。靜思君語亦差宜。</text>
<title>復飮金孟和順卿幽逸堂。見雙柏益長。感而又賦。仍用前句。</title>,<text>堂前雙柏已凌空。記得初看尙未拱。四度來遊人老盡。蒼髥應笑白髥翁。</text>
<title>幽逸堂西砌海棠一叢盛開。折揷賓頭幾盡。戲賦。</title>,<text>折盡繁英滿㡌紅。賓筵生色砌花空。須知蘸影金尊裏。不及輕盈在舊叢。</text>
<title>贈龍門山僧道崇</title>,<text>久廢龍門山裏遊。閑身還似縛塵愁。山應嗔我無情意。愧汗逢僧自不收。</text>
<title>赴司馬諸君邀會。次嚴上舍用順韻。</title>,<text>佳句賡還澁。深杯到怕遲。老來渾作懶。唯以醉爲期。</text>
<title>飮姜淸老葵亭</title>,<text>紅英朝暮傾陽意。白髮江湖見在身。依舊北窓遮碧漳。深缸知復發醅新。</text>
<title>海州李牧使巙。罷官居京。以事將往嶺南。停舟歷訪。先之以詩。醉中戲次。</title>,<text>柴門長日閉。散髮謝巾簪。江近風來榻。亭虛月滿衾。蓬山魂幾往。魏闕夢難尋。客至無餘話。津津說壑林。</text>
<title>謝姜淸老餉雉。仍邀共賞蓮。</title>,<text>山梁馳射效鄕豪。分得鮮膏餉老饕。珥筆螭頭渾一夢。西風蕭颯揷霜毛。淸老曾爲史官西池明月照淸秋。菡萏吹香夜正幽。三帀意君君得識。缸頭新綠蟻方浮。</text>
<title>次丁判官不磷韻 名自堅</title>,<text>秋空淨如洗。泂月露本眞。桂棹擊中夜。長歌誰和人。釣艇日復日。長江不盡流。醉眠白鷗渚。天闊夢悠悠。</text>
<title>耕圖補遺</title>,<text>祈年獲靈貺。禾稼如坻京。鷄肥豚又腯。酒淸黍稷馨。野氓禮縱疏。報謝罄中誠。洋洋神降祥。歲歲充稻秔。右祈報小大癉東作。西成富收獲。終歲苦矻矻。能無一日樂。社酒溢盆盎。歌呼咸老弱。醉舞踏月散。歡聲連籬落。右社飮農功旣告訖。穡事無餘力。窮冬氣閉沍。寒谷層氷積。沖沖鑿禾易。寧厭公家役。疑陰燮錮陽。豐穰歲無忒。右藏永</text>
<title>與驪州李牧使希文，李僉樞大連共飮。希文有詩。卽次韻。希文名純。大連名嗣宗。</title>,<text>雲晴天遠亂山稠。鏖暑淸飆已領秋。白首故人相邂逅。蒼江小曲寄遨遊。蘭皐不步靈均馬。桂棹聊歌赤壁舟。自笑一身槎泛海。幾時還繫漢津頭。</text>
<title>歲乙未重九口。又約徐仲武，洪國老，朴巨卿，姜淸老，姜叔胖，鄭興禎及劉生漢宗，漢輔，漢良，金生器爲江遊。以續前歲之會。仲武名自適。叔伴名▒德。國老名仁弼。巨卿名元良。淸老名㶏。興禎名▒孫</title>,<text>黃花白酒重陽會。明月淸江半夜舟。爲問姮娥能記否。今年何似去年遊。</text>
<title>是日半夜後。忽雲起月暗。</title>,<text>好月有情留不落。浮雲無意蔽難開。人間萬事元多障。唯有知心酒百杯。</text>
<title>初與諸君約泝月往宿神勒寺。月暗灘險。舟不得上。泊宿瓦灘上。</title>,<text>江寒月落酒尊空。風露悽悽夜過中。人已興闌相枕藉。白蘋洲畔繫孤篷。</text>
<title>翌日。尹德璋携酒而至。辛內禁及子守一。與朴生宏，朴生寬等。亦携網提壺而來。共飮而散。</title>,<text>江南村老携壺至。江北漁翁挈網來。九日餘歡還可續。黃花猶自被江隈。</text>
<title>九月晩。共社伴飮嚴孝中池亭。</title>,<text>池荷摧敗柳陰空。小塢凄涼景物窮。獨有泠泠南澗水。淸商依舊奏笙鏞。年年三月賞韶華。蘸影淸尊爛熳花。今歲偶尋秋興會。好將黃蕊替紅葩。好將一作不妨</text>
<title>與孔博士應聖。別已周歲。忽蒙惠訪。共宿夜話。飮醉吟贈。</title>,<text>相逢歲云暮。夜雨倒千杯。老病無多興。那堪別恨催。</text>
<title>復飮陳直卿逸眞堂 名世良</title>,<text>天公似惜一番晴。望裏陰雲又四橫。前度劉郞今益老。酒筵無意賞姸聲。</text>
<title>宿姜淸老葵亭聽琴</title>,<text>悠悠意不盡。忽忽歲將窮。一曲淸商調。三更月上東。</text>
<title>寄羅同年子全 名承重</title>,<text>有客來傳信。故人閑送年。離懷三十載。白髮兩渾顚。</text>
<title>走筆謝陽智趙使君世贊餽歲</title>,<text>年年餽歲感勤誠。羅列肴尊玉粒幷。白髮湖翁方溢詫。擬呼隣社醉元正。</text>
<title>謝柳察訪子方呂生衡送柹子</title>,<text>三年南雁絶書傳。魂夢長飛嶺外天。千里筠籠將遠信。雙緘開罷意茫然。</text>
<title>次朴上舍承璟四樂亭韻</title>,<text>朴君初居陽城之境山谷間。後移居于利川之南野。居傍有高丘。斗起大野中。朴君築小亭其上。扁曰四樂。問則云。主占閑逸。一樂。賓盡佳良。二樂。野茂禾稼。三樂。川饒魚蝦。四樂。中丘縱目靄川汀。斲頂開荒試小營。躬稼已成南畝計。馳煙休勒北山靈。懸綸玉尺翻翻出。彌野黃雲渺渺平。琴酒興闌賓散後。主人長嘯臥孤亭。</text>
<title>丙申春帖</title>,<text>恩逸亭中十七春。千年華祝倍今辰。都將風月逍遙樂。永賜江湖白髮民。右恩逸亭閑占韶華物外春。人間榮悴不開身。仙槎好泛蓬瀛路。又趁東風上漢津。右泛槎亭壺裏乾坤日月閑。百年藏迹醉醒間。春來自與塵寰別。偸取風光海上山。右藏壺亭檀樂專閑十七春。全家飽煖各安身。君恩帝賜當何報。修善工夫逐歲新。右奧室蒙荷乾坤德厚寬。一身閑逸一家安。願推偏樂均寰宇。時泰年豐萬姓歡。右大門敏學雖難不悖狂。天恩已厚更何望。倘希非分霑朝祿。忠孝靑氈勉守將。右兒輩書院堪喜英才共盍簪。磋磨相勸又沈潛。莫求近效期弘遠。終作興朝歲旱霖。右諸生書院</text>
<title>初春。獨坐泛槎亭。妙香山僧信菴。忽袖軸來謁求詩。漫步諸韻。率爾書與。</title>,<text>眼中難得可人逢。獨坐寥寥口語胸。春早砌梅方欲吐。夜淸江月似爲容。偶成佳句吟還放。謾把深杯興已濃。山客適從何處至。不眠聽到五更鍾。不眠。一作對。床吐。一作笑。樵漁眞得味。不厭久離群。已作投林鳥。寧爲出岫雲。野花籬外艶。江浪枕邊聞。幽興無人說。今朝喜對君。老病寧能賦遠遊。林丘高臥計差優。更無車馬來相鬧。時有山僧袖卷投。無數親知地下遊。殘生爲殿有何優。人間遺墨增成感。老淚頻揮衲客投。軸有寓灣李希剛，訥齋朴昌世手題。兩公已下世。對之不勝悲悼。每於僧軸。多見亡友手跡。輒生悲感故及。甁錫那須舊虎溪。靑山無處不堪棲。過橋失笑良何意。今日湖陰話定迷。</text>
<title>丁判官不磷。罷官居深山中。求新歲曆於余。詩以戲之。</title>,<text>林壑淸芬久起欽。愧君猶有俗塵心。記時何用人間曆。葉落花開自可尋。</text>
<title>魚子游罷官閑居。近又出守陜川。送人問訊。戲寄。子游名得江。自號渾沌山人。又號灌圃丈人。</title>,<text>頻抛灌圃把牛刀。牋訴能優抱甕勞。湖鳥應嘲渾沌鶴。山人何處夜空號。</text>
<title>偶遊長化洞。與長興僧話。嚴孝中送人約明日共諸伴飮南池。答寄。</title>,<text>西山聊縱蹇。逢著老僧談。更有明朝約。南池興定酣。</text>
<title>雨中訪嚴孝中。詠葵。</title>,<text>松枝籬下小葵花。意切傾陽奈雨何。我自愛渠來冒雨。不知姚魏日邊多。</text>
<title>次寓灣先生韻。贈神勒寺惠仁師。</title>,<text>閑蹤一十七年春。幾上東臺拉惠仁。老興不隨衰朽減。躋攀筋力莫須詢。</text>
<title>次驪州李牧使希文韻。兼謝餽遺燒酒衙祿米。</title>,<text>孤亭日日望停雲。世故誰令有靜紛。十里江山遙萬里。三期電掣已臨分。村炊未及割黃雲。枵腹纏愁亂緖紛。十口忽霑流惠澤。使君天祿感相分。天地洪爐熾火雲。炎官鼓煽勢繽紛。淸涼入口煩歊滌。瓊露仙漿喜見分。</text>
<title>送別朔州尹府使正之 名仲衡</title>,<text>湖陰酒伴起鳴弓。三載西求萬戶封。馬革壯懷寧臥席。虎符崇秩復臨戎。淸平不要樓蘭首。綏撫無忘北地風。夜艇孤斟明月下。幾回凝聽塞來鴻。正之居與吾接隣。曾▒居日。與吾遊樂江湖。後任渭源郡守。三年期滿。遞還纔數日。復拜朔州。</text>
<title>寄砥平朴使君弼貞</title>,<text>芹宮曾記少年遊。倏忽流光四十秋。會散莫言無數在。白頭相見果何由。</text>
<title>答愼上舍希訥約重遊楊花津</title>,<text>再度楊花會。殷勤約又來。春光行欲老。寧可負銜杯。</text>
<title>共司馬諸君。遊飮楊花津上人家。次愼上舍韻。</title>,<text>短籬茅屋俯淸江。恰拾風煙供戶窓。匝岸紅霞花簇簇。浮波白雪鳥雙雙。留連勝友談傾坐。爛熳狂遊酒滿缸。莫道老翁衰朽甚。白頭豪興未全降。</text>
<title>驪州李使君希文。報以乘舟來訪。夜忽下雨。至明不已。使君竟不來。疊前韻奉寄。</title>,<text>龍公無意忽興雲。終日如麻雨脚紛。破額蘭舟空悵望。兩間騷恨欲平分。</text>
<title>謝嚴孝中送薦忌山蔬</title>,<text>山蔬品品助粢盛。家忌年年感懇誠。拜貺欲將何物報。一雙乾腊發顏赬。</text>
<title>贈龍門寺處牛師</title>,<text>咫尺龍門萬里遙。自嗟騷興久摧凋。年來幾長新叢桂。秋屐尋師不待招。</text>
<title>與諸伴遊孝養寺。聽徐孝恒琴。折揷草花。乘月而返。</title>,<text>頭上小草花。林梢一片月。遊人醉欲去。商絃轉淸越。</text>
<title>諸生林士榮告歸。請益。書贈。</title>,<text>學問功夫不在他。唯存誠實去浮華。君親一念平生事。餘業詞章勉第科。謙恭忠信自家鄕。邦國持身莫暫忘。敬愛由吾人亦愛。聖賢垂訓細思量。亡身敗戶固多般。言語爲階最禍端。金口三緘須日念。是非藏否舌毋干。</text>
<title>秋初。姜淸老，趙景陽，嚴孝中，李希舜。來會泛槎亭。以時秋積雨霽。分韻得秋字。趙君名昱</title>,<text>世界漲炎塵。重以煎百憂。洪爐日熾燒。沃濯良無由。凊涼物外區。爽然留素秋。金飆已先至。颯颯助天遊。氣霽空宇迥。雲斂浮眉脩。浻月岑頭升。寒波砌下流。澄鮮萬像新。適此邀良儔。窮歡永今夕。杯醪爭勸酬。一醉浹勝賞。百歲悟生浮。佳期莫辭頻。節序無停留。</text>
<title>八怡亭八詠</title>,<text>半畝淸鑑冷冷來不舍。浻浻止能淸。却怕生塵滓。渾玆徹底明。右晦菴塘淸漣擢姿孰有全香色。抽英瑩淥中。襟期月裏桂。浪艶世間叢。右濂溪蓮淸來水面拂柳添涼爽。經池動纈紋。要尋一般味。每向月中聞。右康節風濠梁知樂我自知魚樂。魚知吾樂不。洋洋或潛躍。卽是我天遊。右莊周魚江東寄興旣得何須憶。秋風每颯然。不知方丈列。誰與此爲前。右張翰蓴西堂詠夢一氣津津動。春池草漸萋。尋詩寧暇夢。意思屬濂溪。右靈運草栗里餘韻嫩碧臨淸鏡。還勝立巷門。琴箏和月響。舞影愛翻翻。右淵明柳采石遺輝影是分身我。雙池分月三。杯中又分兩。七子興長酣。右太白月</text>
<title>次祖遇師韻。贈楓岳慧上人。</title>,<text>湖陰寂寂掩柴扃。一枕新涼臥小亭。山客忽來談勝迹。冷風怳自腋邊生。</text>
<title>次祖遇師韻</title>,<text>高人長臥白雲間。塵世何由對面顏。老病不強耽勝賞。淸區久廢縱吟鞍。猗蘭葉想滋新馥。幽桂叢應長昔看。擬趁九秋明月往。裌衣輕屐未爲寒。幾度擡眸向北風。龍門層翠想禪容。時時審諦眞身住。每被輕雲淡霧籠。</text>
<title>題金剛山眞天臺住慧靜師畫牛詩軸</title>,<text>牛得牛亡付兩忘。碧峯千朶繞禪房。蒲團一片消閑睡。抛却人間日月忙。</text>
<title>庚寅秋。水鍾寺延壽師。將往見蔚山黃使君汝獻。歷入索詩。信筆二絶以贈。兼寄黃君。後忘之。丙申秋。延師持來示余。憐黃君不警吾言。觸罪遠竄。記舊詩于此。</title>,<text>雨翻雲覆鼻堪酸。欲向空門托肺肝。兩處遨遊慙見子。世間情態幾多般。非是懷尤吾不敢。疏親無定世難憑。偶對山僧發孤笑。忘機漚鳥晩良朋。</text>
<title>贈水鍾寺義天上人。兼寄羅漢殿住戒悅師。</title>,<text>水鍾淸磬記曾聽。江逸寒聲月滿庭。小殿老師聞尙健。肯容塵客再敲扃。</text>
<title>近歲。每値重陽。舍登高而泛江舟。丙申重陽。以故不得泛舟。復作登高之會。戲而有作。</title>,<text>黃花又作重陽飮。碧水仍思去歲遊。萬事難期終有數。登高非必欠乘舟。</text>
<title>江原尹監司豐亨衢仲。乘舟赴道。歷訪。以舟中所作見示。次韻。</title>,<text>白髮湖陰又領秋。空將騷思寄所流。蘭橈暫駐相看處。詎有機心舞海鷗。寒日將西酒欲酣。黃花無數被江潭。小亭秋興能留客。不覺杯行過兩三。</text>
<title>嚴孝中壽親席。醉賦。</title>,<text>淸流依舊響潺潺。疏柳斜陽欲掛山。莫怪醉筵賓不散。壽觴爭奉北堂歡。</text>
<title>賞菊權載之第。醉書。時白者盡開。黃僅蓓蕾。</title>,<text>淺白陵黃競早開。似矜顏色映淸杯。也知金蕊含深意。要待嚴霜萬品摧。</text>
<title>次姜上舍希呂坐忘亭韻</title>,<text>爲報坐忘亭上翁。理盈天地實非空。坐玩無窮忘豈暇。試尋眞樂不忘中。</text>
<title>與鄭牧使景應。共飮權鄕尊㫛第。罷還。景應復邀於路挽飮。幾至夜分而散。有作。</title>,<text>微雲漏月彩。涼露沾人衣。冬宵豈不永。深醉欲忘歸。</text>
<title>成正郞景溫妻李氏挽</title>,<text>全門奇禍叩穹玄。三紀茹哀節益堅。苦操欲凌霜氣凜。貞心爭白日光懸。褒恩紅耀坊閭表。芳譽靑留太史編。百歲今成歸室願。人間何念到黃泉。廢朝甲子。正郞文子兄弟。俱被誅死。李氏痛夫非命。終身服素不食肉。事聞旌閭。</text>
<title>次江原尹監司衢仲覲母還道東湖夜飮及舟中韻 監司名豐亨</title>,<text>長江衮衮日西流。往事悠悠夢裏求。爲想東湖新賞月。幾曾輝照舊遊舟。緣崖倚岸摠漁家。下網沈綸集亂波。日買鮮鱗爲勝會。舊歡今興果誰多。堪笑湖翁雪滿頭。滄波孤棹詠悲秋。紫垣鳴佩蓬山節。空想仙蹤兩自由。右東湖夜飮韻長風吹破峽雲重。月吐層巒影落蓬。螭陛夢魂纔欲轉。萱堂懷思更無窮。循南爲布周棠化。賦遠非同楚澤忠。只恐橫江孤鶴過。却驚旌節去沖空。矮籬帀岸整還斜。無數漁村映水家。應有閑閑垂釣者。蘆花深處避皇華。南山瑞氣十千秋。北眼長穿去路悠。日暮芳洲空攬莽。煙波無際使人愁。右舟中韻</text>
<title>崔同知命昌挽</title>,<text>淸平同作退閑人。白首優游任性眞。松石子能娛晩境。江湖吾亦保痾身。相誇休味應神會。共感榮恩久骨淪。往復郵筒今已矣。孤吟那禁涕盈巾。交誼論平昔。唯君意最眞。肝脾相洞照。金石詎緇磷。接武芹宮舊。聯裾玉署親。要期百年契。淹忽九泉人。骯髒非今態。醇夷是古風。英儀時望重。崇秩聖恩隆。敦洗終乖尙。洋峨或不工。重泉休抱憾。知子有湖翁。夜雨丹丘話。春風神勒遊。猶爲暮年會。未償久離愁。戀意六年苦。悲懷千古悠。三桑勤索記。深恨未能酬。</text>
<title>丁酉春帖</title>,<text>恩逸亭中十八春。白頭稽北祝中辰。乾坤玉燭膺千歲。長抃江湖逸樂民。右恩逸亭						閑槎無繫亦無求。泛泛隨波任逝留。滄海欲塵銀漢闊。東風吹上訪牽牛。右泛槎亭						壺中藏貯別乾坤。韶景長留酒一尊。添引蓬萊春色到。都輸花月屬酣昏。右藏壺亭						禍福端應自我求。新年善力勉加修。玄機倘許無深惡。唯願全門免患憂。右奧室													芬榮閑逸享兼全。天賜微軀福太偏。願廣洪恩均普率。太平豐樂共年年。右大門						比榻聯衿萃妙英。伊吾宵盡誦書聲。新功更冀隨年積。豈患淸朝未策名。右諸生書院						學問功夫不在他。唯將義理日磋磨。家聲勉繼忠兼孝。天福毋貪逐歲加。右兒輩書院</text>
<title>贈長興寺一精上人</title>,<text>湖老偸閑只喜遊。蹇驢無日不尋幽。禪窓皎月長興寺。每被僧牽到輒留。</text>
<title>嘉靖丁酉春。徐德源來訪泛槎亭。共坐前庭。月下聽琴。小酌書贈。</title>,<text>夜氣正岑寂。靑天圍迥野。澄江流無聲。星光沈水下。當空皓月懸。淸影杯中瀉。孤桐膝上鳴。徵羽交奏雅。更深愈激楚。宛轉不能捨。峨洋指自喩。誰是賞音者。星光一作星斗</text>
<title>贈奉恩寺慧沃上人</title>,<text>漢水朝蒼海。喬山杳白雲。琳宮春寂寂。松逕月紛紛。悵望經遊迹。餘生夢想勤。逢僧談半日。猶足慰離群。</text>
<title>戲贈雉岳山聖遇上人</title>,<text>觸眼風光興不禁。春衫初試訪湖潯。童冠風詠元來事。山衲何緣更逐尋。</text>
<title>丁酉三月十九日。乃立夏節。初旬後對客飮酒。戲賦。</title>,<text>韶光二十留堪惜。詎意春歸未隔旬。可笑癡兒蒙解事。逢人猶道有餘春。</text>
<title>贈雲遊印文師</title>,<text>妙香							楓岳與頭留。看遍名山定不休。今日逢僧詢勝迹。試聽評品孰爲優。</text>
<title>復次諸公韻。詠三山遊勝。以寓歆羨之意。</title>,<text>萬岳千山列畫低。揷天峯頂散芒鞋。東望蓬島西塵界。鸞鶴蜉蝣孰悟迷。右楓岳						眞洞深尋別有岐。千年靑鶴踏松枝。遊人盡道天王快。幽窅寧無一偈詩。右頭留						參天松檜繞蘿藤。終日行山不見僧。應是幽棲長入定。煙霞爲飯月爲燈。右妙香</text>
<title>飮快逸亭。次嚴孝中韻。</title>,<text>多情餘艶故遲留。應爲賓朋屬勝流。物外偶能成一醉。塵中寧換抱千憂。</text>
<title>贈煕允師</title>,<text>名勝頭留聽慣曾。昨來今去兩逢僧。昔年山下驅馳客。白首空將夢想疑。昨有印文師者。遊歷頭留而來。說山中勝▒。▒之亹亹不已。今又逢師。自▒岳將往頭留。健羨之至。因憶往▒▒節南州。驅馳原隰。▒里橫空蒼翠。無計一登。今老病餘生。遊賞之望已絶。爲之一慨。聊賦小絶以贈。</text>
<title>次龍門祖遇師韻</title>,<text>雨足春山長蕨薇。山人招我寄新詩。十年形貌山應訝。霜滿頭顱雪滿頤。													今年又負舊山春。日望煙霞枉費神。遙想禪窓明月夜。定應哦句憶吾頻。</text>
<title>嚴孝中詩以請之。適與客痛飮。大醉中。走筆次答。</title>,<text>酬答韶光酒有功。三春酩酊百花中。多岐世路閑堪幸。無價煙波樂不窮。香社遺圖須繼躅。蘭亭勝集每欽風。南池柳色今應好。一醉何妨與子同。</text>
<title>丁酉暮春二十五日。赴嚴上舍孝中壽母席。上壽後。與諸伴飮池柳下。戲賦。時立夏節。已入於十九日。紅白盡謝。</title>,<text>年年壽席不違期。長把紅英照酒巵。似是東君輕失信。遙將春色去何之。													三月未盡春先去。掃淨群芳綠滿枝。最是池楊矜得意。弄晴終日耀賓巵。</text>
<title>重遊神勒寺。贈竺靈上人。</title>,<text>淸江明月故依然。白首閑翁又放舡。爛熳杯尊更欲盡。寺僧辛苦廢宵眠。</text>
<title>次萬義寺僧覺連詩軸韻</title>,<text>渺渺雲天外。悠悠寄遠思。商歌唯自放。楚賦謾多悲。興逐行無定。吟因意所之。時時山衲到。三徑伴筇枝。</text>
<title>詠姜叔胖宅老盤松</title>,<text>風顫蚪枝有墜樵。凌冬寒葉雪霜饒。已無丹白春韶念。豈恨桃梨逞艶嬌。</text>
<title>挽西平君韓叔昌</title>,<text>西原門望冠吾東。燀赫貂蟬代顯隆。金紫鵷行公繼武。丹靑麟閣國褒功。五州民物謳歌沸。六袠光陰慶福叢。人世似玆誠罕得。聊收老淚慰悲衷。</text>
<title>書韓族親衛碩休休亭諸君詩詠帖後。亭在西湖廢幸州城南。卽高麗印學士份舊堂基。西湖在楊花渡下流。</title>,<text>明月滄江學士堂。百年遺跡草空荒。寧知白髮休休老。取作桑楡賞樂場。													梨湖淸瀰接西湖。百里風煙興不孤。雪月擬搖輕棹往。印公臺上共傾壺。													休休西下卽恩休。不禁看雲起憶愁。安得扁舟沿月放。楚騷更詠杜蘅洲。舍弟國弼芒洞居。恩休亭在休休下流甚近。													燕薊山河萬里遙。夢魂時逐舊征軺。知君亦作朝天客。能記千年鶴語遼。韓君曾赴燕京。帖有贈行諸詩。</text>
<title>龍門僧坦修。自山掘竹根來贈。種于藏壺亭西。戲贈小絶。</title>,<text>山衲朝來贈竹根。爲言新斲自龍門。恰隨松菊成三逕。不羨高風栗里園。</text>
<title>次龍門山祖遇師韻</title>,<text>層翠朝朝送北窓。白雲時出度前江。今春又負遊山約。空想禪棲意未降。</text>
<title>贈長興寺沙彌思雲</title>,<text>芍藥來看雨後花。沙彌烹勸月中茶。羊羔華屋圍紅粉。較與禪房味孰多。</text>
<title>次答魚子游韻 名得江。罷居固城。以助酬華使詩詠。被召命上京。舟過梨湖。作詩寄我。我適出未會。走次以答。</title>,<text>通津亭下長江水。去棹來帆意盡悤。白髮灌翁尤可笑。私裝行李屬爲公。						縱蹇閑翁行得得。下灘徵老去悤悤。應緣造物猜兼戲。此度相違不咎公。</text>
<title>次嚴孝中移送百日紅韻</title>,<text>的的鮮葩百日紅。人間無此久留紅。舜英朝暮應須羨。更有長春物外紅。</text>
<title>贈生員柳辰仝，鄭從濩讀書俗離山寺</title>,<text>泰山當日藏修躅。緬想高風百代師。今日酒杯酬數子。俗離深處好硏劘。</text>
<title>約同社輪飮臨江峯丘。劉君煕置酒其宅後峯。嚴君用順有作。次韻。</title>,<text>天闊無窮際。千峯礙眼中。高雲遮晩景。去鳥沒長空。不是山陰會。疑隨舞雩風。年來多勝集。處處樂應同。</text>
<title>次嚴孝中韻</title>,<text>臨水巍然碧一峯。小筇成徑柳間通。筋衰尙得朝朝上。紫極遙遙望不窮。</text>
<title>乘雨遊長興寺。次嚴孝中韻。</title>,<text>徵羽鳴琴筑。淸添雨後流。禪窓一良話。不換萬封侯。急雨生新漲。溪橋聽亂流。槐宮方戒圮。未暇夢公侯。</text>
<title>西都井田舊畫</title>,<text>銅柱焰熾酒池灎。艶妻嬉笑廉來舞。四海嗷嗷水火中。上帝赫臨神共怒。孟津誓師奉天討。倒戈誰敵來蘇后。王業已隨鹿臺燼。六百宗祀嗟無主。乾坤新轉屬豐鎬。梯航玉帛紛旁午。孤纍無地寄一足。托身海外片區土。侏儷俗陋亦天民。敎養猶堪施導撫。王政應先制民產。仰事俯育須均溥。聊從平夷試宜便。畫地分井做先古。靑丘堤封數千里。陵谷坡陁雜斥鹵。偏隅不比中州壤。欲施聖制勢難普。中懷旣抱亡國悲。仁化又阻懷益苦。城西抔土閉幽宮。孱孫不能紹厥祖。興亡百變幾塵劫。遶郭江聲如號訴。舊跡不隨人事改。基盤歷歷明可數。徘徊緬想仁賢心。千載如新怳親覩。</text>
<title>十詠</title>,<text>箭郊尋春						香噴蘅芷芽。嫩搖楊柳線。東風日日吹。平郊芳綠遍。筍輿不覺遙。東經復西轉。杖頭壺盡傾。斜陽照酡面。						奉恩聞鍾						微茫橋山樹。龍去白雲鄕。淸聲時送夜。依俙自上方。戛戛鶴唳空。皎皎月掛梁。推枕起凭欄。湖光生曉涼。													北岡斲藥						璇樞下垂精。琉璃騰寶光。靈苗鍾和英。燁毓緣崇岡。采斲合丹劑。祕訣留神方。上資聖人壽。下以醫黔蒼。						南灘泛舟						灘上淨鋪鍊。灘前明拭鏡。銀玉動中間。雨洗光互映。橫流擊蘭橈。商歌和高詠。雲天共寥廓。鳶飛魚又泳。						蘭渚朝煙						春波暖生煙。朝霏靑靄合。輕拖半落渚。掩映態開闔。菲菲釀蘭氣。吹香紛襲沓。煙中踏船歌。兩兩聲互答。						沙汀秋月						淸宵金氣爽。江空遙宇霽。流光徹上下。澄迥無纖翳。汀沙雪皦皦。炫亂搖眄睇。步步欲輕擧。塵緣怳盡蛻。						柳扂漁火						曲浦漸陰暝。殘輝已淪斂。隔江八九屋。翳柳門半掩。小艇捲釣絲。凌波歸冉冉。前灘魚可又。篝火耿星點。						楮浦歸帆						雲斷碧峯峭。天闊蒼江杳。南飛雁欲沒。一點孤島小。波明繚繞浦。片帆隱復瞭。目送不暫轉。秋風吹嫋嫋。						遠巘飛雨						颯颯鳴庭柯。爽然涼透戶。風吹過江雲。去作半天雨。斜飛兩三陣。碧巘呑復吐。雨霽色愈鮮。樹木森可數。						遙村晴雪													風峭江流凝。稜稜生夜寒。晨光逼軒窓。縞白遍林巒。遙村射初旭。玉槊紛交攢。參差見瓊宇。催上描毫端。</text>
<title>贈龍門山祖禪上人。兼寄祖遇長老。</title>,<text>坐對龍門十八年。長看蒼翠爽秋天。今年更覺秋容別。遊約要僧老興顚。</text>
<title>印文上人曾索詩於余。旣贈以一絶矣。今又將祖遇長老詩。索和不已。笑次其韻以與之。</title>,<text>出世寧庸世上詩。寰中無物不堪遺。如吾習氣除猶未。失路何時得解歸。</text>
<title>慧遠上人者。舊遊龍門時。遇於上院寺。贈以小絶。今已十二年矣。自山來訪。袖余詩示之。悵然有感。復次前韻以贈。</title>,<text>十二年蹤如一夢。不禁生興續遊山。雪顚霜鬢渾非舊。秪恐山靈未認顏。</text>
<title>贈水鍾寺僧敬存</title>,<text>憶宿水鍾寺。禪房正俯江。波涵淸浻月。光射洞開窓。蘆渚風飛笛。藤床酒灎缸。記師時應客。能想是中腔。</text>
<title>孔佐郞祥麟挽詞</title>,<text>晩結湖山社。相携擬送年。曾嫌趨紫闕。何意閉黃泉。桂籍淸芬歇。松阡冷月懸。隻鷄聊一奠。從此絶琴絃。						脩短誰尸主。茫茫莫問天。有才堪應世。無命得延年。湖月頻橫笛。亭宵幾鬪聯。追思舊行樂。不禁淚傾川。宵一作花</text>
<title>丁酉十一月。往宿神勒寺。醉書。</title>,<text>廿年來往靑山客。幾度聽聞白雪歸。窓外滔滔西逝水。夢中時逐戲鷗飛。</text>
<title>謝忠州金牧使益壽餽酒肴</title>,<text>丘壑藏身二十年。百痾纏繞雪渾顚。雀羅門外書能到。尙有情親不棄捐。</text>
<title>與孫同年德潤飮醉。次德潤韻。名溥</title>,<text>頭雪幾堪頻上㡌。眼花全已廢看書。唯須吸盡同年酒。醉裏餘狂尙似初。</text>
<title>宿長興寺</title>,<text>一十九年閑作伴。幾回禪榻月同棲。長看不厭長無變。只有靑山與碧溪。</text>
<title>丁酉建子月。寒甚。閉門縮臥。龍門山僧宗敏者。袖祖遇長老詩。叩扉索和。漫次長老韻以贈。</title>,<text>慘凜窮陰廢詠詩。連旬龜縮掩荊扉。山中應有春長煦。休索人間冷語歸。</text>
<title>司畜署僚會契軸</title>,<text>淸世官堪詫。寧嫌一命卑。牛羊能茁壯。杯酒可娛嬉。幸擅江湖勝。頻爲風月期。心情要耐久。僚誼肯磷緇。分署在仍火島。最▒江湖勝。</text>
<title>次龍門山僧法岑詩軸韻</title>,<text>二十年間夢。升沈■往還。百全時豈易。萬事會應難。底用名驚俗。唯應趣在山。丁寧林下約。他日肯盟寒。蒙恩復職。將▒闕。僧適來索詩。故及。下詩亦然。</text>
<title>次龍門山僧信峯詩軸韻</title>,<text>江湖蹤跡復紅塵。鷗鳥盟寒定怪嗔。更賦歸來吾計決。休言林下見無人。</text>
<title>贈金昌武名師諤</title>,<text>江湖寧更戀。丘壑羨能專。萬事眞難料。浮生一任天。</text>
<title>金昌武獨醒亭</title>,<text>擧世滔滔酣醉裏。先生何得獨爲醒。不知漁父聊閑話。欲把糟醨問草亭。</text>
<title>嘉靖丁酉十二月。蒙恩復職。將赴召命。鄕里諸社伴。會餞于江頭。醉後書贈。</title>,<text>▒湖社伴會江頭。落日持杯共挽留。鄕意聖恩寧有極。離▒去住兩悠悠。</text>
<title>贈慶尙權監司仲虛名橃</title>,<text>白髮相逢處。猶言報主誠。翻思共淪落。寧謂復恩榮。萬事蒼天在。孤懷白日明。同期輸晩節。黽勉始玆行。</text>
<title>掌隷院郞僚契軸</title>,<text>掄才興治日。右選是要官。分派秋鄕屬。聯榮玉筍班。神明▒白黑。僚誼照心肝。講好須名勝。淸江映碧山。</text>
<title>閔監察希謙挽</title>,<text>霜雪渾顚六十翁。餘生殘日掛西峯。十分親舊九零落。百■歡悰一掃空。重入脩門吾詎意。忽聞泉路子罹凶。不禁兩眼懸河淚。隻影從誰瀉老胸。</text>
<title>贈咸鏡南監司仲柔名孝義</title>,<text>王節頻年嶺海邊。蓬瀛路近似登仙。堪憐白首羈棲客。苦柀塵韁復縛纏。</text>
<title>戊戌春帖</title>,<text>恩逸亭中十九春。餘生何意覲中辰。鴻私進退皆淪骨。▒日誠深祝聖民。適有賜環之命。將▒▒。留與兒曹▒亭壁。</text>
<title>應製詩。君臣慶會。</title>,<text>豊豫千年撫運辰。仰瞻堯日耀楓宸。明輝玉燭通三極。䨙霈雲龍普萬民。巍煥化功歸聖主。磊軒名業望良臣。典謨應續刪書後。不數▒區作頌人。</text>
<title>御溝垂柳</title>,<text>花柳千條嫩。臨溝綠正垂。風來持舞影。日照更含姿。似耀矜恩色。應深感德思。留春長不悴。凡卉詎能知。</text>
<title>新燕</title>,<text>趁社雙雙至。閑飛不避人。呢喃依玉殿。頑穎近楓宸。仙苑春無際。瓊林花正新。恩光隨處浹。鷹隼豈猜嗔。</text>
<title>李別坐公楫挽</title>,<text>魚隊嬉遊迹。川皐歷歷存。顚毛俱雪皓。世故幾雲翻。會合方爲幸。凋零可忍言。東風故人淚。洒向北邙原。						稟氣元淳古。師朋又切箴。羞爲諧俗態。空有好賢心。關拆材雖屈。蘭芝慶足欽。無嫌六旬短。玆壽亦稀今。</text>
<title>應製詩。務農桑。</title>,<text>九重宸念切黔蒼。宵旰寧懷一日康。圖覽豳風艱稼穡。書徵孟氏說農桑。千原雨洽羅紈膩。萬隴風薰餠餌香。省幸本非遊豫事。仰瞻堯顙暈新黃。</text>
<title>敎民戰</title>,<text>祚運欣乘泰。長圖戒狃安。煙波陳翼鶴。雲幄駐鳴鸞。▒取岐陽蒐。侈非漢苑觀。鞏基終不拔。萬世保三韓。</text>
<title>扶桑䕽</title>,<text>催晨羲馭上扶桑。紅射晴輝照萬方。震域仙葩先孕秀。人間凡卉摠無光。不隨千品爭繁麤。獨把孤標付大陽。國色豈終淪裔地。天姿端合薦明堂。枝涵玉露乘春澤。根托金盆寄海航。上苑韶華環紫極。聖君玄造愜靑皇。瑤階始覺蓓蕾異。錦萼俄驚爛熳香。瑞德自應齊屈軼。娛歡寧肯比姚黃。賞希慶曆參群彥。才陋淸平進艶章。願與周蓮同愛植。莫敎奇玩誤成荒。</text>
<title>李大司成希輔妻李氏挽 讓寧大君曾孫女</title>,<text>仙李敷瓊葉。夭桃更灼華。慶應源至德。歸合詠宜家。酒食儀無欠。蘋蘩敬有加。薰隣惟睦義。範內在柔嘉。鍾美能持滿。撝謙不御奢。助宣桑麥化。榮配鹿熊車。六袠終靳享。雙楣未足多。玄機難致詰。白髮但成嗟。誼篤門墻接。情寧骨肉差。抆哀對荊布。懷痛詎窮涯。至德指讓寧</text>
<title>吏曹尹判書仁鏡夫人挽</title>,<text>桃夭興詠繼周詩。名閥于歸婦道宜。卿秩逼三賢合配。壽旬靳六報還疑。寧嫌蘭蕙無芽茁。足賴螟蛉付業基。伉儷恩情終始重。送榮堪慰九泉悲。</text>
<title>寄鄭同知雲卿名士龍。時罷官。居宜寧之湖陰。</title>,<text>湖陰閑客莫誇閑。人世閑忙有往還。安石詎終棲洞室。樂天應自老香山。寧知待漏霜靴裏。曾熟拏舡葦岸間。更乞殘骸歸去日。要君江路看擎環。</text>
<title>大護軍尹壽千挽</title>,<text>薤露晞朝旭。浮生孰久存。人間全福壽。眼底列兒孫。好德尤堪敬。承家更有源。榮生又哀死。祖送鬧蹄轅。</text>
<title>姊壻崔子胤挽 名叔孫。官禮賓寺奉事。晩年。休官退。築軒種竹。扁以映碧。</title>,<text>總角追隨到白頭。情兼骨肉誼朋儔。哀哀怙恃延凶禍。孑孑孤惸賴顧收。變故人間餘四紀。升沈宦路閱雙眸。災生尸祿嗟迷悟。計決歸田賞早休。映碧散翁吟砌竹。泛槎閑客伴江鷗。村程百里連年就。觴酒千巡浹日留。廿載談歡春裏夢。六旬生活海中漚。傳家縱憾閭充慶。托業猶欣宅相優。白髮名韁難自拔。靑烏吉兆會無由。空將老眼懸河淚。披瀉悲腸寄去郵。</text>
<title>陪三公列位曁諸宰。賞花成參贊蕃仲第。名世昌</title>,<text>寂寞階花怨主人。八年貪賞海邊春。笙歌今日高堂會。依舊繁英照舊賓。花故依然媚主人。今年更占別般春。寧知白首筵中老。曾是紅顏舊日賓。參贊謫平海郡八年。去年冬。放還。</text>
<title>飮沈靑城君第。詠躑躅。名順經</title>,<text>前宵風雨百花摧。遊騎紛紛盡悵回。秪有城西紅躑躅。獨留春色勸銜杯。</text>
<title>閑退廿年。丁酉冬。復職。戊戌夏。以英陵獻官到驪州。贈長興寺僧行信。</title>,<text>長興寺裏幾曾遊。二十年蹤到白頭。更落紅塵寧得計。羞將顏面對緇流。</text>
<title>又贈僧策卞</title>,<text>江山歷歷遊蹤在。魚鳥欣然迓此翁。數日偸閑君賜重。▒談▒▒舊僧同。</text>
<title>李承旨億孫挽</title>,<text>▒池飛入沐恩波。藉藉人爭慕耀華。九萬里程鵬忽墮。一千年運鵩堪嗟。哀腸斷裂花顏悴。淚眼枯昏鶴髮皤。尙▒玄機能不昧。庭蘭留慶茁三芽。</text>
<title>送慶尙朴節度使子實名英</title>,<text>▒外旌旗出。威聲震海隅。雍儀便緩帶。雅尙在投壺。詩禮元來事。戎韜偶所圖。鯨波應永帖。航俗摠誠輸。						▒朽甘丘壑。駑頑怯策鞿。主恩終海闊。身計秪毫微。犬馬塡期逼。涓埃報願違。纏痾吟伏枕。悵羨四牡騑。</text>
<title>戊戌八月初六日丑時。乃吾初度之辰。病中起坐。感成二絶。</title>,<text>吾生初度是今辰。天道方周六甲神。仰感親恩兼帝賜。久存何事益斯人。						▒勞恩重念慈親。六十空餘罪逆身。榮祿千鍾誰爲養。鷄鳴起坐淚盈巾。</text>
<title>次沈義之韻</title>,<text>猥卑莫學舊衰翁。失脚仙梯墮下宮。第一桂枝秋正馥。看君先揷五雲中。</text>
<title>尹參判安仁挽</title>,<text>▒南雲翼早摩霄。九萬扶搖路正遙。鸞掖鳳池凌逸翰。金▒玉節耀淸朝。劍津波暗龍雙逝。萱砌秋寒葉獨凋。西郭丹旌飛不止。難禁老淚洒霜宵。</text>
<title>戊戌春帖</title>,<text>閑閑泛泛一仙槎。無滯無心任碧波。虛載豈虞驚浪覆。東風輕颺上天河。右泛槎亭						壺中天地別藏春。風月煙花逐歲新。物外遊遨長有醉。人間何事擾心眞。右藏壺亭						開蒙章句亦生慙。道義爲師豈所堪。努力新功須自勉。鵬程雲翼闊圖南。右諸生書院						學問非關爲祿榮。欲將忠孝續家聲。修行更着新功力。揚立休嗟較晩成。右兒曹書院						聞道朝廷曠蕩恩。普施仁化滌瑕痕。新年和氣陶豐稔。含哺歡聲溢巷村。右大門						昭昭皇鑑徹幽微。殃福無私摠自求。新歲有何祈祝事。全家修善卽天休。右正寢</text>
<title>衛將所契軸</title>,<text>千年興運屬煕平。四域風塵永不驚。方召有聲徒詠雅。孫吳無地可籌兵。湖山累賞杯尊灎。禁衛長閑笑語淸。感戴聖恩期報效。共憑縑素寓丹誠。</text>
<title>漢城府郞廳契軸</title>,<text>郞僚皆右選。京兆職非輕。風化先須近。▒熙久已成。強豪無用擊。牒訴自能淸。務簡良多暇。頻伸講好情。</text>
<title>送柳參判原明赴燕 柳公名仁淑</title>,<text>病廢隨行過半年。花昏阿堵雪渾顚。河山已斷重遊念。京闕空將遠夢懸。天上星槎頻送往。人間籠鎖脫無緣。春來倘阻歸田計。壺酒迎期院外川。余自夏季臥病。至冬乃起。						世故分携二十年。餘生寧謂更周旋。能饒白髮嗟無地。解許丹心只有天。孤迹自深依倚意。老懷偏苦別離筵。舊遊如夢難重討。遼水燕山思渺然。余與原明廢罷二十年。今年皆被召。</text>
<title>己亥春帖</title>,<text>恩逸亭中二十春。亭中人去拱中辰。龍墀拜獻千年祝。擬乞殘骸返逸民。</text>
<title>次孔監司希聖韻。謝餽白鍾乳纓。</title>,<text>流潤含輝顆顆明。淸晨盥手不禁擎。凝精陰窟侔溫玉。騰氣淸霄射列星。磨琢固因良匠巧。贈投應是故人誠。自慙朽鄙難相稱。擬返滄浪濯舊纓。</text>
<title>金參判崶夫人挽</title>,<text>名門生淑質。靜一自天成。配德膺光祿。宜家享上齡。凰飛追鳳逝。芝馥間蘭馨。餘慶須綿後。來雲定引榮。</text>
<title>禮曹兪判書汝霖挽</title>,<text>江澤行吟謾八年。翳陰收捲日昭天。調琴庶政須更化。側席宸衷正急賢。輿論方推廊廟用。中途詎意壑舟遷。駑庸後死將何補。一爲朝家淚逬泉。</text>
<title>宣傳官契軸</title>,<text>明時收俊彥。選拔迥群倫。地禁塵凡隔。恩偏雨露新。桓桓貔虎士。赳赳腹心臣。報效將何以。丹衷照碧潾。</text>
<title>贈別黃海孔監司希聖名瑞麟</title>,<text>三年巫峽月。千里海隅春。行止誰非數。升沈秪任眞。驥騰難稅駕。蠶老合藏身。棠芾爭迎節。淸驪獨喚人。祗一作一						潮守能成返。湘累亦賜環。摶沙雖暫合。投漆固應難。祖席春猶淺。征途日尙寒。騑騑懷靡及。別酒肯團欒。</text>
<title>奉贈沈僉知孟容朝京 名連源</title>,<text>暫息瀛洲駕。鸞驂復九天。秦城雲萬里。遼表鶴千年。豈數塵寰迹。要參上界仙。歸囊獻金闕。壽國有眞詮。沈君曾爲濟州牧使。州在海中。境有瀛洲山。俗稱卽海中三山之一。</text>
<title>送鄭同知萬鍾赴京</title>,<text>纍臣二紀鬢全絲。重入脩門敢自期。掦簸縱慙前秕誚。造爲唯切改衣詩。聲名聽飽江湖日。風彩觀欽省館時。駑朽豈堪參一益。想聆周樂廣聞知。</text>
<title>贈洪參議愼重叔赴京</title>,<text>夜飮厭厭絃管會。春愁黯黯別離筵。想應漢北杯心月。能逐遼西萬里韉。</text>
<title>贈江原韓都事㞳</title>,<text>暫離香案下天東。三島參差落眼中。絳節豈應淹下界。掌書還侍玉皇宮。</text>
<title>尹監司豐亨挽</title>,<text>英摽傾一代。文雅擅淸朝。桂籍聲名早。雲梯步武▒。鵬騫方未息。鵩集遽成祅。萱悴西輝迫。重泉恨不銷。						潭澤行吟日。柴荊閉雀羅。磨肌書摠斷。銷骨謗還多。獨枉棠陰駕。經尋樗散家。高風誰繼躅。老淚正滂沱。</text>
<title>鄭領中樞府事光弼挽</title>,<text>郞屬趨從侍下風。提撕每被擊愚蒙。江湖屛退甘微分。社稷全安仗大忠。廿載重陪承謦欬。一言垂奬愧情衷。他年忍過西州路。華屋山丘慟曷窮。						喬嶽盤崇厚地中。蒸霖蘇物不居功。中興輔佐三朝老。靑簡勳庸一代忠。救士危言延泰運。翼儲深慮贊坤宮。宗祊永賴扶持力。英爽應須返舊蓬。</text>
<title>贈別忠淸蔡監司挺之名世傑。爲黃海，江原兩道監司。</title>,<text>三度巡方玉節光。堪將榮慶慰高堂。白雲悵望溫凊曠。						丹極，翻思眷注長。甘旨每霑供進後。娛歡怳侍弟兄傍。一期違養休成嘆。主寵親恩兩叵量。溫凊。一作昏晨。○挺之公椿堂▒高。拜辭而去。懷未釋然。故以此慰之。</text>
<title>餞忠淸蔡監司席。戲足柳刑判灌之句。次韓左尹昌之韻。刑判名灌。左尹名胤昌。</title>,<text>誰令遲子十年春。三度巡方尙帶銀。灌之 湖上風花題未遍。天邊雨露降應新。求賢自是中興美。更化欣聞簡命頻餞客定應爲賀客。狂言方詫契如神。</text>
<title>贈別李判書朝京</title>,<text>瘴海鈞天在轉頭。升沈行止豈人由。河山萬里皆曾識。花柳三春亦勝遊。白髮重蒙千載遇。蒼天寧爲一身謀。故人唯有加飧贈。不效兒曹謾別愁。白髮重蒙千載遇。蒼天寧爲一身謀。一作白髮被顚殊聖眷。蒼天臨上肯身謀。</text>
<title>次大明正使翰林院修撰華察遊漢江韻</title>,<text>漏洩靈源出五臺。寧將仙境屬氛埃。要知雲搆層崖立。爲待鸞驂上界來。鳳管聲飛天外落。金罍香泛座中開。隔塵凡骨緣應在。叨侍眞遊醉瀝杯。						天仙臨處卽丹丘。何用區區覓十洲。霞醞薰交蘭渚灎。麟袍光射浪花浮。玉京西隔天連海。銀闕東升桂映樓。試擊空明歌一曲。遙懷渺渺寄淸遊。</text>
<title>次楊花渡阻風韻</title>,<text>遙靑一點是龍頭。泛泛楊花砌下流。望裏名區遊不得。只緣風伯阻行舟。						隱約螺峯露一頭。楊花飛舞迓前流。漢神先設留賓策。故遣風師滯去舟。						遐望已領登樓興。剛被遊牽復上舡。盡攬奇觀魔所忌。休將風浪欲尤天。						深機造物元留客。肯喜登樓旋上舡。解事風師還喩意。下流能遣若登天。</text>
<title>次謁宣聖廟示諸生韻。</title>,<text>諮俗宣恩未暇餘。禮伸文廟爲躊躇。觀瞻共範容儀盛。講問能令道脈舒。敎廓自能如日揭。化興何必在身居。皇風最覺東漸洽。萬世師模敢遒虛。</text>
<title>次大平館六絶韻</title>,<text>高樓倚朱欄。南山呈晩翠。不是惜爲歡。無心關酒醉。						淸晨不上樓。步立薔薇下。無復尋春紅。顚風恨前夜。						夜夜靑天月。他鄕客未歸。淸尊頻喚醉。酒點染征衣。						夜漏報深更。銀缸耿半壁。明朝度西關。遠別天上客。						候雁方歸北。神京正在西。離懷難得瀉。把酒聽荒鷄。						淸鍾欲罷宵。棲鳥時驚宿。獨起鳴橫琴。燒盡床邊燭。</text>
<title>次謁先聖示諸生韻</title>,<text>四海同文共一家。萬邦星拱仰重華。鳳綸宣布恩滂霈。麟服瞻觀衆擁遮。禮聖光儀人似玉。談經疑難士如麻。流聲縱未希鄒魯。樂育皇風荷不遐。</text>
<title>次遊楊花渡不至</title>,<text>樓筵晩罷促登舡。萬頃滄波興渺然。日媚楊花方隱映。風翻桃浪忽牽連。無端月出東山上。不奈心懸北極邊。要把流霞酬宿債。人▒好事本難全。</text>
<title>次入漢城志喜用雲岡喜晴韻</title>,<text>大明昇耀麗中天。重离赫赫臨寰宇。昭蘇萬物靡不燭。戴荷恩光普率土。格天奉廟殫誠敬。舜孝堯欽人共覩。錫慶煥發前星輝。拱極環躔炯龍虎。鳳綍隨春下九天。沛澤汪汪若膏雨。窮炎絶漠摠霑濡。邈此韓區被光煦。芝函玉檢照東方。綸言穆穆敷皇王。擎來香案掌書仙。下界▒觀紛擁墻。夜光按劍驚遐荒。旋返飆輪朝玉皇。</text>
<title>次東坡驛韻</title>,<text>藩儀罄謹誠。迓詔飭賓館。揭額豈無因。佳號居一半。三京漸近百里隔。況復江山多勝迹。後有寶山前赤壁。適與東坡値物色。理數契合或感通。地同自令人又同。錦袍手擎彩鳳綸。羅胸星斗文章公。陋邦自是一裨縣。敢籍玆名爲贄見。珠璣散擲海外寶。不獨聲華震禹甸。吁嗟何幸於身親見之。摳衣願質胸中疑。東坡館西有寶山。館東有石壁臨江。皆蘇公故事。</text>
<title>次副使工科左給事中薛廷寵東坡驛韻</title>,<text>波瀾筆下瀉天河。海內文章數老坡。英爽久知歸碧落。芳名猶喜寄林阿。寶山疑有椶鞋詠。石壁如聽桂棹歌。丹荔黃蕉神倘下。一方風景屬包羅。</text>
<title>次泛臨津韻</title>,<text>彩鷁迎丹詔。蒼江舞白鷗。物能欣聖澤。風亦動淸流。勝賞傾霞醞。高懷寄玉舟。前程猶報遠。候吏擁津頭。						凌波一舸輕。棹進劈深淸。斜日浮汀白。殘霞與水平。路遙觴自促。春盡客猶征。尙有閑漁父。臨風爲寄聲。						小構臨江迥。翻波影射楹。閑雲收晩雨。戲羽刷新晴。魚逐蘭橈躍。潮迎玉節生。輕風時泛席。岸芷送香淸。						澤沛波隨漲。機忘復下鷗。仰恩欽雅韻。陪座愧凡流。花柳欣迎節。魚龍穩送舟。髦倪塡兩岸。瞻望羨黃頭。</text>
<title>次述征十絶韻</title>,<text>江塹西分路接天。玉京琳闕靄祥煙。金汎封下飛鸞詔。震域歡欣祝聖年。飛一作龍○右鴨綠江						東▒群山漸鬱峨。堠亭郵館列仍多。迢遙最是朝天路。怳駕仙槎泛上河。右龍川						千年孝跡說如新。何恨名埋骨作塵。天爲綱常留宇宙。傳芳非獨一邦人。右孝女						隋家往事笑區區。江水空流野草蕪。何似聖朝文敎洽。萬邦星列拱皇都。右淸川江						傷痛殷宗覆暴昏。東來猶爲化哇喧。千年故國無徵跡。只有當時畫井痕。右箕子廟						天陰多見野燐靑。馬首頻逢白骨橫。誰爲羈魂作寒食。行人傷弔幾淹程。右棘城						峯巒雙峙勢爭嶢。奇勝連綿挽使軺。山與高仙緣自厚。月明疑引舊笙簫。右蔥秀													松岳山高水亦淸。中都形勝擅雄名。龍孫十二終何處。問與山靈太不情。						鬱蔥誰說氣曾佳。滿月荒臺只斷崖。五百年間猶可記。忠賢多出九公齋。右松都						鳳曆元開萬萬春。尙看滄海未掦塵。群靈擁衛迎鸞輅。百福千祥奉一人。右駕巡湖廣</text>
<title>次遊漢江韻</title>,<text>下國娛賓獨漢臺。江山纔足滌氛埃。哇音聒耳徒啁哳。方譯傳言費往來。但托尊罍情暫達。唯憑酬唱抱粗關。斯文一脈猶堪賴。眉宇津津照酒杯。						路出城南轉壑丘。香風先送杜蘅洲。倚欄淸眺雲天渺。擊棹高歌河漢浮。水月縱吟蘇子賦。樂憂還憶范公樓。古人心事吾能會。應是皇華此日遊。</text>
<title>次開城十絶韻</title>,<text>興廢論人果屬天。空間變滅幾雲煙。可憐麗業終衰日。正値高皇撫運年。						鵠峯龍岫對嵯峨。默默如含恨慨多。客枕不眠閑繞幌。曉簷西角掛橫河。						南國河山帝命新。舊京文物盡成塵。年年只有風光好。付與昇平歌舞人。						甲第紛紛占勝區。樓臺無處但靑蕪。名花盡入尋常屋。留與垂楊管故都。						滿月松陰晝日昏。風來長作海濤喧。荒臺不復尋遺跡。廢井時看有水痕。						山木蒼蒼野草靑。破垣殘堞尙縱橫。毬庭輦路深宮地。留與行人取作程。						迎賓舊館翠岧嶢。尙駐東來詔使軺。夜靜淸風傳遠籟。倚樓時和鳳凰簫。						溫鞋陵廢井空淸。種穄田荒但記名。舊跡不隨時代滅。停驂落日爲傷情。													路向城東覺境佳。泮宮依舊聳林崖。聖朝文敎東漸洽。廢國絃歌亦滿齋。						統一功垂五百春。孱孫無意續光塵。山川盡入新圖籍。遺訓空存鑑後人。</text>
<title>次正使效東坡體韻</title>,<text>樓淸月 粉字 天冷砌英 紅字 樹簾線茵 文色字 烟鴨 金字縷柱箏 銀字 塵首五色字 桃春						層樓高與太淸隣。月白天空冷逼人。倚砌紅英開小樹。穿簾碧水拂文茵。篆烟金鴨飛雙縷。雁柱銀箏絶點塵。回首五雲浮日下。蟠桃應綻櫬長春。						恩荷星綸邦睪悃悃 丹字 親													心仰洪恩荷大人。昭回星日布絲綸。小邦偏被無邊澤。丹悃增添厚見親。						元韻						館廊亭愛庄門鎖金金字眠茵水天鷺山▣蹄 碧字 邁國點花春						高館斜廊左右隣。小亭翻愛座無人。空門倒掩開金鎖。曲逕輕眠細草茵。水接長天飛白鷺。山橫遠黛斷紅塵。碧蹄行邁滿王國。一點殘花半日春。						國坐闕 金字 綸麗道賚親						國內無戈坐一人。門關金闕下絲綸。高麗不比長行道。大賚偏來遠見親。</text>
<title>次謁先聖示諸生韻</title>,<text>聖遠言湮騖衆家。却遺敦實尙浮華。縱經濂洛淵源正。尙被隋唐利祿遮。大道揭天昭日月。斯文行世若絲麻。箕封最服漸東化。爲報皇華庶不遐。</text>
<title>次上使華察韻</title>,<text>卑菲敢道樂新知。心喩峨洋目擊時。暫逐下塵承謦欬。偶陪高賞炙風姿。雲霄旋返飛騰馭。瓊玖空收擲散辭。九萬扶搖那可及。從來鵬鷃迥相離。						元韻						東藩文物舊曾知。此日衣冠勝昔時。一國秉鈞唯政府。六曹諸彥盡英姿。舟從漢水移歸棹。路入嘉山覩好辭。至嘉平得諸君和章 回首不堪增悵望。隔江雲樹晩離離。</text>
<title>次副使薛廷寵韻</title>,<text>雲渺瀛洲館。飛魂幾往來。音塵川路隔。悵望獨徘徊。						元韻						汝解忘齊味。余爲聽樂來。撫桐味覓曲。一別兩徘徊。</text>
<title>次上使華察韻</title>,<text>膚學多慙局小知。鄙萌都釋道存時。騫鵬未易搏風勢。大廈要扶聳壑姿。陪案玉宸香惹袖。分章銀漢錦攡辭。飆車遄返鈞天杳。空拾遺珍爛陸離。</text>
<title>次副使薛廷寵韻</title>,<text>漢渚窮淸賞。攀追老杜壇。離懷聊佇望。采采擷幽蘭。</text>
<title>贈別李參議淸朝京 字李雅</title>,<text>聯侍經帷露素襟。飄零二紀作辰參。不圖聵耳聽調瑟。良幸餘生見盍簪。櫪驥已無千里志。溟鵾方有九霄心。星槎好泛凌河漢。回首應憐守故涔。</text>
<title>贈別鄭大成世虎朝京 字子仁</title>,<text>芹泮陳蹤四十霜。追思如夢話能詳。加冠愧我非嶄角。志學欽君有繡腸。異日參商嗟世故。暫時函丈喜僚行。萍浮蓬轉眞難料。復起天涯遠別傷。</text>
<title>孫知事澍挽</title>,<text>忠孝箕裘有世傳。珪軒兩葉慶連綿。淸風滿貯南山宅。白日長輝北極躔。八袠高齡膺厚福。六卿崇貴稱名賢。廿年敍闊欣重拜。何遽儀容閟九泉。</text>
<title>奉呈金右相 諱克成。公以▒黃曾▒保寧。展拜先塋而還。時適旱甚。相公啓行後得雨。又有彗變亦弭。故五六及之。</title>,<text>台躔芒彩耀湖州。奔走耄倪擁道周。蕃錫暫辭三晝接。光恩曾賁九原幽。甘霖蘇旱隨車澍。妖彗弭災避旆收。燮贊深功看到處。不應全就廟堂求。</text>
<title>戲次呈吏曹成判書韻 名世昌字蕭仲</title>,<text>老豁情懷不在杯。偏將豪興屬陽臺。湖陰自是同聲應。天遣西都竝轡來。						元韻						劍水東軒把酒杯。西都風景說樓臺。如今始信雲卿語。悔不長鞭走馬來。</text>
<title>復次</title>,<text>老把孤懷寄酒杯。夢魂長繞舊池臺。繁華浪迹灰心久。付與風豪任往來。						元韻						常憶西都把酒杯。夜深燈火下樓臺。慕齋衰病心猶壯。却羨遊人得意來。</text>
<title>又疊前韻</title>,<text>不戀江山不戀杯。精慌神憁向粧臺。五臟渾被稚兒竊。尙道全完好往來。</text>
<title>贈別尹僉知彥禮朝京 名思翼。與我同庚。</title>,<text>中年遞作梨湖主。晩歲寧期共舊班。白髮同庚君獨健。烏紗終酉我何關。淸朝氷蘗聲掦達。故里風煙夢往還。此去好觀周禮樂。自憐衰病望投閑。						迢迢幾送上天槎。拘鎖樊籠每自嗟。宵夢正飛遼表月。秋懷方繞栗籬花。雌辰可愧浮名誤。直已寧尤賦命差。圃譜歸囊能見寄。湖陰重理舊園瓜。</text>
<title>鄭領府事光弼夫人宋氏挽</title>,<text>相公功業冠中興。配德堪宜福祿膺。主饋不違羲易訓。無儀端合雅詩稱。仙棲共返凰隨鳳。祥夢多占羆與熊。偕老八旬施報厚。蒼蒼誰道理難憑。</text>
<title>書承政院契軸</title>,<text>紫禁周環幾直廬。銀臺淸切邇宸居。霑濡雨露涵新澤。攀挈星辰躡太虛。斟氣肯孤喉舌地。納言要續典謨書。餘閑醉飫天廚賜。酬唱頻聞散玖琚。</text>
<title>送別權知事仲虛赴京 名橃</title>,<text>老去懷多感。因知離別難。同庚數朋在。上國一時觀。雲雁飛逾碧。霜楓色奪丹。夢中看兩畫。覺後發孤嘆。萬里君行遠。三秋我病寬。何當返山水。伴此永盤桓。吾同庚唯仲虛與尹彥禮一時赴京。昨夜適夢。有人贈▒雁兩簇。覺而有感。因幷及之。</text>
<title>送別任士經公朝京 名權</title>,<text>去歲南宮裏。襟懷喜共開。施爲憑雅導。裁度愧菲才。聚散眞難料。推遷未易枚。天涯今又別。何日復看回。</text>
<title>贈別咸鏡閔節度使希中名齊仁</title>,<text>經席曾聆講讀聲。洋洋讜論竦宸聽。本期醇學匡君德。豈謂餘才靜虜兵。簡擢明恩欣改秩。重輕公議慮盈廷。緇衣一念酬時闊。衰朽唯應決退耕。</text>
<title>題尹贊成仁鏡所藏小屛</title>,<text>羞同紅紫競韶光。塵世多憂詎勝忘。淡泊襟期唯石竹。適來蜂蝶訝幽香。右石竹花						眩艶迷眞擧世同。閑花開落野原中。試尋聲臭容貌外。倘有昭昏濟物功。右䓀莄花</text>
<title>李參贊耔夫人蔡氏挽</title>,<text>芬華花綻雨。淪落葉彫霜。任運隨夫子。無營信上蒼。儀知自文獻。德合配賢良。儒素亢家律。班崇視夢梁。共甘丘壑逸。▒■縞綦章。巷陋餘簞食。賓歡足酒觴。居窮殊失苦。處喪若仍常。作善依差報。懷貞悼値殃。蘭從春悴遽。凰逐鳳飛忙。孑孑巢遺卵。纍纍塚若堂。普涵更化澤。未逮燭幽光。紫誥留空▒。黃泉閉鬱香。唯堪悲慰事。玄室得同藏。</text>
<title>吏曹柳判書灌夫人閔氏挽</title>,<text>幽閑淑德稟天然。配合宜歸一世賢。福萃固知膺貴祿。賦偏唯訝嗇長年。泉原得托無遺憾。家業何憂有繼傳。只爲情恩深伉儷。存亡哀感兩纏綿。</text>
<title>次祖遇長老韻</title>,<text>秋風暫拂塵埃眼。依舊龍門翠揷霄。宦味豈關華髮境。却慙禪老笑吾勞。</text>
<title>謝海陽君尹煕平送盆菊</title>,<text>三載京塵髮盡華。秋來苦憶故園花。小盆霜蕊雖生面。時嗅寒香慰意多。</text>
<title>贈柳子晉還南原舊居</title>,<text>身世悠悠各白頭。名途役役最堪愁。羨君歸臥閑丘壑。回首應憐老判樞。</text>
<title>應製。秋天聞雁。</title>,<text>金氣橫淸旻。風高白露漙。三更驚夜夢。一陣報秋寒。萬戶聲▒杵。重樓影度▒。宸心隨物動。應念戍衣單。</text>
<title>贈別忠淸許監司南仲名磁</title>,<text>南服稱三劇。湖西正據喉。咨虞斂命牧。治陝重分周。膏雨蘇焦類。澄源湜渾流。方傾朝野望。寧但副宸憂。</text>
<title>己亥歲九月。差英陵獻官來驪州。共卿社舊伴。泛舟驪江。</title>,<text>每歲重陽江上遊。淸尊豪興滿扁舟。今來又近重陽節。却憶前遊意轉悠。						江上秋風吹玉笛。赤楓黃菊映淸波。舊時景物依然在。白首塵途奈我何。</text>
<title>與諸伴宿長興寺</title>,<text>塵中一落病相侵。香社風流廢討尋。今日復成山寺會。依然談笑舊年心。</text>
