<title>老多巖。與諸賢相和韻。寒岡鄭先生蓬山浴行時。</title>,<text>暑氣初收海岱秋。正宜沂上詠而遊。風帆高掛滄波外。何處雲山是渡頭。</text>
<title>步前韻</title>,<text>三十年前丁巳秋。追隨函丈作斯遊。如今何幸重來過。當日朱顔盡白頭。</text>
<title>景釀臺。與諸賢相和韻。</title>,<text>小艇風帆傍白沙。俯流閒弄碧瀾波。佳賓惜別還停棹。始信從前分義多。</text>
<title>與鄭直夫 樟 盧而復。遊關東相和韻。</title>,<text>到底停驂看不厭。傍人何事告行忙。箇中多少無邊興。領略收來喜欲狂。</text>
<title>又占一絶。求和鄭直夫。</title>,<text>奇巖層疊自成臺。臺下滄溟萬里廻。須君莫恨前程遠。此地難期後日來。</text>
<title>登四仙亭。次鄭文簡公 樞 韻。</title>,<text>經營何代始搆成。半日登臨骨欲淸。紫露四仙今底處。丹書千載字猶明。蘭舟高泛滄溟外。落日空聽短笛聲。有信沙鷗來又去。哀鳴如惜別離情。</text>
<title>滯雨楡岾。因占一絶。求和鄭直夫。</title>,<text>爲訪仙區不暫閒。勞勞千里任艱關。滯雨今宵愁不寐。一心先撓白雲間。</text>
<title>次壁上韻</title>,<text>飫聞奇迹廿餘年。度盡千山更入仙。骨冷神淸無一慮。始知從此換塵緣。</text>
<title>又占一絶</title>,<text>山水平生癖。關東形勝區。不勞千里遠。今日爲來遊。</text>
<title>次鄭直夫</title>,<text>疎雨空山夜。睡殘欹枕時。此間無限意。料得少人知。</text>
<title>使盧而復呼韻。與鄭直夫迭和。繼爲陜句。</title>,<text>疎雨聲中客枕驚。覺來寒榻夢魂淸 以直。寒雨蕭蕭客夢驚。令人十分意思淸 直夫。此時此樂君知否。寄傲仙囪蛻世情 直夫。白雲回首家鄕渺。此夜此時無盡情 以直。</text>
<title>到百川橋。馬上口占。</title>,<text>綠陰垂處禽聲滑。白石溪邊水落遲。斷橋斜日無竆興。却怕人間俗子知。</text>
<title>馬上次鄭直夫韻</title>,<text>陟盡千峯與萬巓。人間何處渺雲煙。高聳九天天似盡。俯臨滄海海連天。</text>
<title>登石臺。遂占一絶。</title>,<text>竹杖芒鞵踏雪來。臨流休憇水中臺。一盃遙對層巒倒。滿眼山花向我開。</text>
<title>妙杏菴。曉起口占。</title>,<text>塵念如今擺脫盡。夢魂何事故山飛。丁寧細語仙間事。殘漏聲中始覺非。</text>
<title>至表訓寺口占</title>,<text>崒嵂奇峯聳九天。俯臨滄海一深淵。如今又見仙禽下。怳若身登羽化然。</text>
<title>上正陽寺口占</title>,<text>歷盡金剛萬二千。蕭蕭寒雨客囪前。尋眞自恨東遊晩。辜負仙山二十年。</text>
<title>踰碎浪峴。馬上口占。</title>,<text>蓬萊久聞未成往。此日來登第一巓。人間遙想仙間事。萬二奇岑在眼前。</text>
<title>與全正峯 有章○五十九韻</title>,<text>最頂山高幾萬仞。削出芙蓉雲外碧。琴湖湖水幾萬丈。日夜朝宗流不極。山光水色互涵泳。其間往往多豪傑。後來全君稟全晶。風骨昂昂出塵鶴。銀河沐出玉兔毫。筆下風雲驅霹靂。長詞浩汗駕高浪。頃刻紙上盤紅綠。玲瓏白璧耀藍田。灑落胷呑雲夢澤。頻將明月披卞刖。紫氣鬱鬱秋空射。狂歌宇宙少知己。半世江湖悲落魄。許我風味乃相思。白雪陽春和一曲。要知肝膽酒中露。自擬平生心莫逆。傾山倒海不作難。脫贈靑萍無所惜。詩篇罇酒動相隨。萬古騷壇同歷略。俄頃白虹貫白月。犬戎鎖甲呑京洛。蒼雲七里五彩晦。殺氣射天天欲裂。是時奔竄鳥擇栖。茫茫死生東西各。六龍悲瘁返舊淵。旋旆無光日色薄。聞君經院閱祕寶。夜焚淸油繼餘旭。僕臥空巒地藏寺。碧洞花開春寂寞。吾君手札適復至。語高還煩三四讀。入把豈啻滄海珠。重之不减崑山玉。風塵一別隔三春。理策寧辭山犖确。文巖洞裏老東風。去路斜陽花雨濕。重攜江外久分手。相視忘言各悽惻。撫名長嘯慨世事。胷海煙生雙淚落。同心同德又同病。長向塵間悲局束。回瞻何處瀉此懷。一碧公山天外揷。雙鞵同破白雲端。古壁蒼巖羅劒戟。共披鴻濛萬古色。手弄淸溪月盈掬。林花有情迎客笑。澗松無心古鬚鬣。入雲仙路遶石棧。身行木末爭猿躩。相將詩句償淸債。暫伴松陰留翠麓。四顧悠悠極雙眸。東海蒼茫天一色。正覺爲老出塵寰。右揖浮丘左紅壁。風光惱我久延佇。林外夕陽紅一抹。琳宮丹碧隱山嵐。始安松扉叩剝啄。秀眉胡僧雙眼碧。一榻蒲團留客宿。困臥仙囪蘿月白。煎茶不問前川涸。暝栖玆菴動經旬。忘却人間憂與樂。山中無物待幽人。旋斫松杉煮溪蔌。喫菜談經事可做。麗澤共磨匡山鐵。天生我輩必有用。豈是長貧愁碌碌。倚遍煙霞寺寺樓。滿目奇觀盡收拾。天涯白雲入望遙。一夜心逐南飛鵠。同攜藤杖出雲林。行行十里來慕谷。一簾風露共吟詠。滿罇山醪聊自酌。各將情意此中深。卒歲相從期不失。吾君此生有仙分。靑鳥傳情飛赤舃。雲囪霧閣樂于飛。碧桃花下調琴瑟。嗟吾六塵尙未除。洞府人寰相敍別。仙凡有殊別意同。欲別未別心欲絶。酒盡離罇摻手頻。雨餘離亭看向夕。歸來怳若珠失手。誤識爲病難爲藥。相思魂夢十二時。飛渡雲山萬重隔。山靈不負重遊約。豈有草堂終馳檄。况今西賊與紅巾。不有吾黨方肆虐。其虛其徐色斯擧。更入靑崖騎白鹿。相思相見政何日。此時此日愁纏臆。荒詞一篇寄君邊。照我中心情萬斛。</text>
<title>寒岡鄭先生挽 庚申</title>,<text>喬嶽千年間氣鍾。篤生夫子振吾東。眞源早泝陶溪派。的韻欽承山海風。瀝血封章扶社稷。闡徽編禮啓盲聾。不容大道終何病。一世雖竆萬世通。情同慈父義嚴師。灑掃門牆丱角時。猥被薰陶知向背。忝承誘掖起萎靡。絲毫皆是先生賜。糜粉難酬小子私。木稼今朝樑已壞。人間何處更稽疑。天喪先生道亦喪。茫茫墜緖向誰求。士林長慟人文熄。廊廟方深殄瘁憂。寒月悲凉岡上夜。愁雲慘憺泗濱秋。短詞難盡終天恨。獨立風前淚不收。</text>
<title>挽徐樂齋 思遠○乙卯</title>,<text>南國文星耀錦湖。錦湖江上鍾人豪。風神灑灑空今世。論議堂堂邁古儒。幾向泗濱求奧理。每臨仙舍講門徒。伊川他日那堪過。故宅荒凉竹逕蕪。</text>
<title>挽李石潭 潤雨○甲戌</title>,<text>雲間鸑鷟下桑暾。瑞世徽容離紫𨵽。瞙外淸光凝夜燭。望中和氣挹春溫。風流醞藉朝紳伏。文雅高騫士友尊。禁直岧嶢聯寶蓋。諫書明剴徹薇垣。翺翔金馬儀如鳳。就次銅魚信及豚。黽勉卯申忱欲罄。婆娑丘壑道常存。從師早得依歸地。講學先分義利源。泗水春風操几杖。武夷晴月陪琴罇。贊修禮樂三千字。參正關閩絫萬言。蔡呂縱難資遯晦。程仇終不愧蘇孫。芝蘭寶債徵餘慶。桃李新陰滿舊痕。才俊共能優八域。疎慵自幸忝同門。鶴鳧未害從長短。涇渭要須混湜渾。隱霧我同南岳豹。搏風君化北溟鯤。中年形影分湖海。兩地音書閱凍暄。進退有憂愈炳炯。行藏無咎絶譊喧。梅庄準擬承良覿。檜淵長期奉緖論。久別只緣傷老病。沈痾應爲答洪恩。陰虹貫日微星晦。木稼漫山大耋屯。但使韓公哀作誄。何曾楚客解招魂。龍蛇歲暮陰猶耿。海鶴天寒雪政翻。一曲齊謳和淚寫。不堪聲出強還呑。</text>
<title>挽李浣亭 彥英○己卯</title>,<text>富而能貴貴而壽。復有兒孫滿眼前。安享人間難享福。求之於世孰能肩。自先交義深膠桼。世世情親若弟兄。病裏相思勞夢想。那知今日隔幽明。</text>
<title>挽郭興德 永禧</title>,<text>早懷題柱志。垂老步鵬程。五馬門生彩。全城養又榮。三春報未畢。二竪忽相嬰。仁者誰云壽。粱炊夢已驚。</text>
<title>挽裴愧齋 尙虎</title>,<text>謝家挺二寶。人道白眉奇。晩託忘年契。傾肝識面時。泗濱同執屨。淵上共論詩。孝友家聲赫。謙恭自牧卑。騷壇早獨步。蓮萼折高枝。要路期顯揚。明時擬展施。八旬曾未半。一疾竟難醫。隻鴈雲邊叫。孤鸞鏡裏悲。鄕朋咸痛惜。行路亦咨洟。况復知心老。那堪哭我私。重泉如不昧。應拜我先師。地下有眞樂。人間不自知。未伸匍匐禮。甚矣吾之衰。題輓情無盡。臨風淚滿腮。</text>
<title>又</title>,<text>君在齠齡吾已冠。共追函丈幾年斯。交情莫逆桑琴契。心事寧殊管鮑知。名盛斑楊兄藉藉。迹疎嵆阮弟蚩蚩。却驚玉樹先樗樹。哭送輀車涕下頤。靑年才藝冠吾鄕。射策君門擬立揚。蓮枝一折人事改。可堪他日過山陽。</text>
<title>挽李復齋 道孜○壬午</title>,<text>屈指初逢日。方吾弱冠前。師門同負笈。淵上幾隨肩。勝槩分淸洛。高懷瀉玉泉。時迎中散駕。更撫伯牙絃。翔翥三千仞。優遊八十年。江山眞富貴。盃酒少神仙。近淚無乾土。今公又卽阡。山陽餘舊迹。故宅鎖寒煙。衰暮平生友。深情寄短篇。</text>
<title>挽都鋤齋 汝兪</title>,<text>傾蓋初逢在弱冠。泗濱門下晩同遊。平生知舊凋零盡。東望長吁淚不收。蘭玉兟兟門戶赫。如公享福亦云稀。可憐一罷邯鄲夢。萬事如今摠已非。</text>
<title>挽呂鑑湖 大老○己未</title>,<text>早年何幸識荊州。磊落風儀世所稀。詩禮相傳謝氏寶。晨昏惟點郭公頭。丹階未遂君民志。玄路空沈經濟謀。鶴髮萱堂悲不盡。九泉幽恨最難休。</text>
<title>挽李 希雍</title>,<text>矯名外飾滔滔是。純善如公實寡倫。不露廉稜和更確。無華悃愊率而眞。家庭素著友于學。鄕黨咸推長者人。仁壽從來理難究。六旬於世已成陳。</text>
<title>挽金梅園 光繼○丙戌</title>,<text>伊昔相逢日。于今四十年。金蘭一會面。淵泗絫隨肩。心洞靈犀照。交懷古璧聯。談論何洗爾。耳目卽薰然。志節朱絲直。儀形太史賢。硏竆攻學術。疎散玩詩篇。海內聲名久。山中歲月遷。靑雲限京闕。白首老林泉。利達心如寄。安貧臥更堅。乾坤新草屋。世業古靑氈。孝友肥家道。淸眞拔俗傳。相思明月夜。回首暮雲天。片夢迷征路。音信寄眇緜。存亡又休闊。朋儕轉迍邅。舊好腸堪斷。竆愁淚自懸。影殘虛白屋。星暗少微躔。露菊開秋逕。高齋枕水煙。瑤琴空寶匣。聲斷古詩絃。</text>
<title>挽李 檥</title>,<text>大夢初驚罷。黃粱未熟炊。傷心身後事。觸目摠堪悲。孑孑紅顔婦。呱呱黃口兒。應知泉下恨。到此解無時。</text>
<title>挽李白川 天封○甲戌</title>,<text>衰白年來死別多。驚呼湖海淚翻河。公亡又復泉臺隔。我在其如世路何。曾點寢門猶哭泣。程仇厥服但芰荷。秋風颯颯吹蘭佩。不忍披藤寫露歌。右文誠意老彌篤。半世辛勤摠爲師。營立道碑公有力。刱開新院我無爲。吾儕踽踽憑誰伴。後學茫茫失所依。若使九原能不昧。應陪函丈永追隨。</text>
<title>挽都止巖 愼修</title>,<text>發軔雲程在妙齡。高才端合潤朝廷。塞垣蹭蹬隨龍節。海國聯翩撫燕煢。竟使蒼生懷舊德。終敎鶴髮哭寧馨。長途未騁驚先隕。欲寄齊謳老涕零。</text>
<title>挽鄭養拙齋 錘○壬子</title>,<text>儵忽浮生若大夢。覺來猶未熟粱炊。慈詳雅道將何接。愷悌淸光莫更追。江上故墟雲慘憺。倻溪新築月凄悲。應知泉下難瞑處。一未于歸有衆兒。</text>
<title>挽金菊園 廷堅</title>,<text>我先世與兄先世。同志同庚道又同。早託姻聯情更密。重論膠桼意交通。冲襟炯炯冰壺淡。雅致溫溫水鏡洪。北闕靑雲仍未達。南山白首任長竆。風塵已謝諸穴戀。水竹未搆數畝宮。恨別幾年驚聚散。呑聲今日永傷恫。儀形冥漠神猶旺。樑月凄凉夢亦空。幽谷蕙殘惟碧草。晩扉松老尙淸風。江湖日短餘生在。回首雲天淚似涷。</text>
<title>挽李二樂堂 重亨○癸未</title>,<text>仁者曾聞能有壽。如何君獨命偏奇。折蓮當日方期遠。攀桂初心竟莫施。地下應多春府樂。人間無限北堂悲。滿庭羣玉蔭餘慶。瓜瓞緜緜此可知。耋吾於世喘猶延。胡柰強疆遽爾仙。欲問蒼天天亦老。空將衰淚和哀篇。</text>
<title>挽從兄 𥸈○丁丑</title>,<text>吾門孝友稱鄕里。不墜家聲我兩兄。痛矣如今零落盡。忝先頑喘獨延生。兄喪在土方營葬。可惜阿和又遽亡。茫茫此理誠難諶。欲詰無由問彼蒼。享年八十零三歲。復有兒孫滿眼前。壽福如兄人世幾。聊將哀輓慰重泉。白首分離問幾年。東西相望不可親。旅櫬今朝歸故隴。滿山松柏亦悲辛。</text>
<title>挽從弟瑟谷蘭貴</title>,<text>義是從昆季。情同一氣分。爲兒君賴我。到老我依君。講學忘疲病。論詩盡日曛。今成生死別。五內惄如焚。又充健誰如子。癃衰我獨深。胡令君早世。長使我傷心。孝友人無間。剛勁衆所欽。平生做業處。忍見暮煙沈。</text>
<title>輓[女婿領議政許積]</title>,<text>孝友原仍性。磨礱早就師。能令士林望。還入薦紳知。峻秩終優老。浮榮素若遺。荊南人物論。誰不愧邕碑。又叔寶非佳婿。河南最辱知。那將悼亡恨。更寄送終詞。望絶堂封閉。身慚世事縻。他時對諸幼。感淚不勝垂。</text>
<title>輓[後學判書李元禎]</title>,<text>奕世詩書業。名家孝友傳。鯉庭曾奉對。鱣席更周旋。德義薰陶洽。眞純稟賦全。華要應列宿。茁壯驗乘田。殃慶休言理。竆通信在天。嗣王申令典。優渥侈高年。三品朝中貴。八旬地上仙。江湖終斂迹。鄕黨共推賢。王父心期合。先君愛慕偏。登門慚客右。發藥荷人先。戀想音容久。睽違歲月緜。訃傳淸洛日。悲繞瑟山煙。後死將安倣。殘生祇自憐。篁餘舊色。梅蘂獨新姸。冠屨藏玄宅。精靈陟檜淵。蕉荔酹哭罷。斜日照荒阡。</text>
<title>輓[參奉鄭惟燾]</title>,<text>余在幼少日。不離王父側。日見四方士。于于來丈席。公惟最親厚。摳衣竆日夕。先人與遊處。磨戛輸肝膈。恩情逮不肖。撫摩猶己出。蒙昧雖不省。中心猶感悅。賦命一何奇。天殃偏我酷。靈根旣夙殞。樑木又摧折。當時親炙者。相繼皆零落。尨眉獨超羣。有如華表鶴。孤形尙有賴。仰望如斗極。白駒容易過。秋蘭芳已歇。悵悵更何歸。心摧腸欲裂。仍念公之生。姿質稟淸淑。天生必有期。才何憎命達。頎然坐空室。毓德聊自樂。高風立懦夫。厚義敦薄俗。笑談親世人。善謔不爲虐。人皆愛而敬。欲以事有若。有業則必問。有疑則必釋。鄕邦旣不淑。後生將安託。天乎復天乎。何奪我公速。豈但哭吾私。爲時增痛惜。</text>
<title>輓[縣監李惟碩]</title>,<text>河南千載後。東洛挺三賢。家聲能趾美。立的自妙年。著傳阼冠初。聞道丈席前。硏磨敢自夸。學海頗竆沿。身將時共晩。事與世相捐。靑襟亦技餘。鞍馬復俗牽。蘭花無采采。素心寄林泉。春羹香野菜。凍膾美冰鮮。江湖滋味足。隨意任蹁躚。暮年家禍酷。浩浩天何偏。子夏亦喪明。慈愛柰鍾天。少慰三珠樹。猶能主靑氊。自從東渡後。芳鄰喜接連。愛我不瑕疵。短舞亦成姸。世路苦乾沒。折腰堪哀憐。杖屨日已隔。鴻鯉難借傳。一行事萬端。匈聞又蠻煙。今聞遠日卜。窀穸開新阡。無因從反哭。却嘆塵繮纏。空令湖海上。小子涕自漣。</text>
<title>輓[參奉呂孝周]</title>,<text>悵望春江上。江流舊宅空。山河氣已返。吾黨道將竆。鶴籌天恩重。龍亭勝事終。汀蘺初碧處。采采挹餘風。</text>
<title>輓[後學師傅朴羾衢]</title>,<text>大姓光山後。名家孝友門。英聲自稺弱。淑氣挺乾坤。早契吾師學。專傾士友論。襟懷涵海闊。盎粹挹春溫。業啓靑雲器。名聞紫極垣。只緣無命途。不是乏詞源。氷署輕投紱。金吾懶謝恩。東京高士盛。南極老星尊。永憶生來事。空悲夢寄魂。湖山元浪迹。江漢幾波奔。琴磬同泛海。琅玕共阻𨵽。魚臺鳧閣會。靑眼赤心存。濟世非無策。遭時柰屬昏。還鄕老林壑。隔水有田園。靈杖鳩鑱鄧。銀環玉出崑。方期酌周斗。何意失齊璠。玉露傷神溘。銀河極望翻。靈歸燒劫麓。宅近徙金原。溪上芙蓉老。濂濱德水元。天乎報施意。其不在諸孫。</text>
<title>輓[進士鄭弘錫]</title>,<text>往作龍門客。慈明喜御時。精神猶自在。氣力也能持。半歲纔違面。餘齡遽嗇頤。風流仍就盡。文彩孰吾師。</text>
<title>輓[縣監任翰伯]</title>,<text>學賴賢師得。年踰八袠尊。高才但微祿。壽爵自天恩。方賀鳩鳴杖。俄驚鶴吊門。家聲應不墜。蘭玉有諸孫。</text>
<title>輓[參奉郭以昌]</title>,<text>嘗師文穆日。德行超乎俗。同門君子人。愛悅誠心服。師道猶可託。後生庶考德。公又乘雲去。何所憑問業。東湖今寂寞。往事愈微茫。感念到此頭。我懷徒悲傷。曰余表從姪。承砭免癡狂。恨未侍左右。一念常在傍。家敗無一力。伻候尙且闊。匈音報此際。五內如焚裂。靑烏今已卜。柳車明將發。徒成送終詞。未伸臨穴哭。我今臥病久。死非朝則夕。追隨猶可期。此哭非吾私。已矣吾道竆。哀淚雙交頤。</text>
<title>輓[星山李文龍]</title>,<text>自匪謝家樹。曾叨孟氏鄰。幾多欽至誨。深幸得因親。桑梓歸來後。陪遊夢想頻。星從南極落。何處見賢人。</text>
<title>輓[生員韓五相]</title>,<text>公於我王父。子路彌子間。深情久愈堅。古道今不刪。存亡十三年。沔水山一彎。如何歲不辰。公又棄塵寰。浮生隔千里。半世瞻高山。常恨如有失。未得親砭頑。淵源退陶遠。函丈諸生班。詩書安素履。杖屨有餘閒。卑官道難容。大耋天不慳。餘慶子孫緜。錫老君恩頒。方期百年養。久視踰大閑。天運固難逃。乘化去不還。茫茫此天壤。永懷違音顔。佳哉瑟谷里。有水流潺潺。春風吹嶺嶠。丹旌渺難攀。哀詞寫不盡。雪涕漢水灣。</text>
<title>輓[聞韶金是瑩]</title>,<text>分義由來舊。從遊祖子孫。家聲傳孝友。儀範自淵源。世競身猶靜。年高德彌尊。庚申未盡淚。今日灑江邨。</text>
<title>輓[晉山姜大延]</title>,<text>岡下依歸早。聲名邁一時。抱才遁世路。養德臥江湄。東昴長庚彗。南州耆老悲。緣聯情更篤。和淚寫哀詞。</text>
<title>輓[冶城宋世弼]</title>,<text>寒岡門下丈。風度早超羣。行義人俱仰。詞華世共聞。蹉跎未獻賦。冥漠遽修文。詩禮憑誰問。緘詞淚濕裙。</text>
<title>輓[參議姜大遂]</title>,<text>南中又失魯靈光。屈指儒林幾老蒼。早歲依歸陶鑄地。暮年栖息水雲鄕。家臨淸洛漁樵近。地接公山藥草長。濟濟兒孫森玉樹。懸知餘慶熾而昌。</text>
<title>輓[察訪李之馨]</title>,<text>哭我先生三十載。至今餘淚未曾晞。當時學訣公能受。末路羣蒙尙有歸。人爵修來天爵至。道情深處世情微。身縻宦宂違臨穴。慚負斯文長發唏。</text>
<title>輓[進士金以謙]</title>,<text>三世從遊分義隆。先師門下早拜公。儀形端重眞儒像。言論溫淳長者風。洙泗舊鄕尊有若。河汾今日哭王通。前春孤負同舟敎。恨入江流咽不竆。</text>
<title>輓[密陽朴敏修]</title>,<text>先師道德邈難追。事事將非子若誰。自恨十年違面命。爲緣多病又身衰。期頤有壽公何憾。模楷無人我獨悲。忍想堂前書帶草。光風吹盡任離披。</text>
<title>輓[判書李澥]</title>,<text>寒岡門下盛儒流。詩禮惟公放一頭。人爵肯將眞樂換。主恩猶向大年優。高名鄕曲應長在。餘慶兒孫且未休。欲挹哀詞當執紼。東風吹淚古星州。</text>
<title>輓[進士鄭弘錫]</title>,<text>三達尊名已矣乎。龍蛇歲迫哭吾徒。沙鷗亦識云亡痛。飛去前湖不忍呼。</text>
<title>輓[學錄金以載]</title>,<text>名家詩禮擅南中。盛德高風有我公。人爵修來天爵至。壽胥方驗樂胥崇。身兼三達尊榮極。庭滿諸昆福祿同。一拜龎牀今已矣。東雲遙望淚傾涷。</text>
<title>輓[碧珍李昌鎭]</title>,<text>題詞不覺淚河傾。皇考於公卽弟兄。詩禮家庭三處士。從遊鄕曲二先生。暮年齒德星南極。早歲聲華嶺外名。江上草堂今寂寞。一天煙樹總傷情。</text>
<title>輓[生員鄭惟垣]</title>,<text>僚壻四人君我在。邇來雲樹兩消魂。靑眸每憶游雙鳧。白首今驚隔九原。丘畝養閒完壽福。門闌毓慶長兒孫。沾襟不獨傷乘化。爲失生前更細論。</text>
<title>輓[察訪李道章]</title>,<text>泗陽門下早承訓。儒雅咸稱席上珍。肅肅家庭將禮法。恂恂鄕黨絶畦畛。後生今日依歸地。先子當年骨肉親。痛哭儀形何處接。暮雲殘月總傷神。</text>
<title>輓[直講金頊]</title>,<text>吾鄕長老曉星稀。忍聽瑤琴又斷徽。學業早從先正得。風儀端合後生依。人寰若夢風燈滅。吊鶴臨門雪涕揮。五十年來欽仰地。一篇哀輓送公歸。</text>
<title>輓[全城李玧]</title>,<text>大賢門下有斯人。函丈從容泗水濱。不入風塵雲富貴。早專丘壑葆精神。鄕推一老難疑質。德達三尊惠渥新。自幸依歸終得所。可堪今日送靈輴。</text>
<title>輓[星山李壽星]</title>,<text>當時同炙大賢門。道義文章幾講論。莊重儀容冰似潔。安詳辭氣玉之溫。年高上壽知優德。官至中樞儘達尊。莫恨庭蘭先委質。世傳英烈更遺孫。</text>
<title>輓[縣監郭衛國]</title>,<text>先師墜緖漸微茫。天道胡令此老亡。十載音容今在眼。後生規範昔升堂。暮年淸趣琴樽裏。少日高名翰墨場。忍想當時遊詠地。獨留明月照寒岡。</text>
<title>輓[星山呂孝閔]</title>,<text>出處超然邁俗塵。平生學業且眞純。少年親炙寒岡日。晩歲身遊洛水濱。楊柳春風同氣象。江湖秋月共精神。崇班天爵還如夢。長老吾鄕有幾人。</text>
<title>輓[別坐李道昌]</title>,<text>鯉庭詩禮龍門秀。妙歲爭推席上珍。三聘官名齒德具。八旬人世慽歡頻。賤生幾服誠心誨。先子相期骨肉親。甲戌年間未盡淚。不堪回首更沾巾。</text>
<title>輓[冶城宋世弼]</title>,<text>孝友名家世所尊。摳衣况復大賢門。眞淳德儀師麤俗。卓犖言論起懦惽。歲晏東湖居養疾。星輝南極秩承恩。淸寒何嘆傳無子。蘭茁三芽稱乃孫。</text>
<title>輓[金殷鼎]</title>,<text>南極星芒隕海陲。一生潛德士林悲。先人執友凋零盡。獨立蒼茫淚自垂。</text>
<title>輓[平陽朴翊]</title>,<text>惟有程門一豫章。耆年淵德冠南鄕。樑摧此日將安仰。獨汎虛舟迷四方。言談擧止異凡姿。不問先生弟子知。所事先生人欲事。如何今又哭於斯。</text>
<title>輓[星山李𦁖]</title>,<text>文獻吾邦兮鄒魯舊鄕。主盟斯文兮曰我寒岡。吾道南矣兮門弟雲翔。于于峩峩兮詩禮之場。發榮滋長兮學行文章。惟時我公兮獨步前行。拜跪函丈兮揖讓鱣堂。觀感益密兮親切的當。德宇充然兮天分雅良。壯其成就兮蓋多襲芳。受用有地兮名立粃糠。奉承遺緖兮不愆不忘。奬進後學兮以勖以詳。時臨院舍兮或入州庠。儀度安重兮動止方羊。左右酬應兮笑語洋洋。如彼衢罇兮置在康庄。往來羣飮兮滿腹盈腸。逾八望九兮江湖日長。天公豐餉兮淸福攸將。如何不憗兮德星沈光。父老驚怛兮遠近嗟傷。靈輴夙駕兮載屆南陽。追攀紬紼兮敬炷辦香。</text>
<title>輓[佐郞蔡楙]</title>,<text>昔岡門之多士。繄夫子之升堂。固秀質之迥異。企顓賜而窺牆。夙蜚英於澤宮。旋督郵於朱方。彼金吾之下僚。詎長轝之遠揚。聊時晦於林泉。過春秋於壺觴。寂詩禮於過庭。亦孔聖之所傷。喜瑤珥之繩繩。寔仁慶之降祥。朗壽耀於天南。賁崑玉之龍光。大耋六之光陰。庶喬彭之一場。厭浮世之溷濁。乘白雲於帝鄕。粤畸生之失依。徒怨毒於穹蒼。阻臨穴於嬰疾。負高義於淚滂。謹瀝哀而抆血。綴悲詞於斷腸。詞曰。星摧南極晦愁雲。岡上餘論不復聞。恩爵煥然垂裕後。稱家可念殿中君。</text>
<title>輓[完山李惟銓]</title>,<text>嗚呼我先生。旣稟如是之才之德兮。挺生鄒魯之鄕。嚮來文運之方亨。幼被庭訓兮。目濡耳染。理義明誠。依歸岡下兮。薰陶提掖。以期踐形。惟河海羣飮兮。各充其量。公之造詣。豈云小成。淳正之學。以律其身。寬厚之德。處于鄕里。無賤無貴。知與不知。莫不欣慕兮。聲名洋溢乎遐邇。夫孰不期待以大施兮。望旣重。學優於仕。才不盡展。位不稱德。而絫遭膝下之慘慟兮。天難諶理難測。昇沈憂樂兮。於我何與。惟自寬兮自抑。歸來一室兮。左圖右書。端合碩人之盤旋兮。或水而漁或山而樵。惟意所如兮。聊優遊而竆年。蘭芽方茁兮。壽至頂玉。信乎有後而有祿。全而生世兮。死而全歸。吾知啓手而啓足。余不肖早失怙恃兮。出入靡止。猶所賴而自慰者。惟公高義。時升堂而荷誨兮。怳先人之如侍。今焉已矣。余將疇依而疇託兮。痛五內之如割。而况鄕無長老。世乏良才。於何考德而問業兮。非我私之徒哭。顧我不文兮。詩又難成。詞以爲侑兮詎盡心曲。</text>
