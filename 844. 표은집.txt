<title>與諸友遊日月山。分韻得月字。乙丑</title>,<text>榻靜佛燈明。山空林靄歇。禪䆫醉夢醒。鶴叫峯頭月。醒一作驚</text>
<title>出周王洞。馬上口占。丁丑</title>,<text>遊人下翠巓。踈雨鳴秋葉。馬上屢回頭。旗峯雲外立。</text>
<title>金上舍子升臨別。要我一言。詩以贈之。</title>,<text>開口須知己。藏身必就陰。夕橋多少思。寒月照杯心。</text>
<title>夜題卧龍草堂 戊子</title>,<text>活活但聞江。沈沈不辨樹。山䆫客夢回。竹葉鳴踈雨。</text>
<title>過知三宜 壬辰秋。遊淸凉紀行。</title>,<text>國子禹先生。休官此結楹。子孫誰繼躅。籬外冷烟橫。</text>
<title>故友權晦卿故居</title>,<text>長江流衮衮。落葉鳴蕭蕭。遠客坐垂淚。斜陽明半郊。</text>
<title>次金別坐終卿 時忱 贈琴景益 好謙 韻</title>,<text>故人此相訪。孤燭照深更。蕭颯憐新鬢。悲歡話舊情。</text>
<title>次吳性源 瀷 韻</title>,<text>山日斜銜壁。梅風暗動香。賴君頻酌我。忘卻在他鄕。</text>
<title>登鷗浦臺</title>,<text>芳洲白鷺眠。碧樹黃鶯囀。遠客卸吟鞍。高臺松影轉。</text>
<title>到友人家。因醉不歸。書贈主人。</title>,<text>主人醉欲眠。栖鳥飛初絶。倦客卻忘歸。前程山月碧。</text>
<title>丹丘奉送金忘軒遊伽倻山 忘軒。參判榮祖號。</title>,<text>海上金鰲骨已霜。三山流到我東方。吟鞭此日難先著。學士臺頭一夢長。</text>
<title>歲乙丑秋。趙壺隱丈 佺。招我遊日月山。時趙美伯 廷琨，美叔 廷瑞，柳廷秀 橚，趙鳴卿 廷珩，獻卿 廷瓛 從焉。是九月十五日也。馬上次廷秀韻。</title>,<text>落日高山石棧危。羣仙詩興蹇驢知。數聲淸磬飄雲外。政是眞僧禮佛時。</text>
<title>乘醉下山。向趙丈別墅。</title>,<text>名區十載一筇飛。不識人間有是非。醉眼矇矓尋去路。滿山松桂影依依。</text>
<title>遊周王山 丁丑</title>,<text>靑嶂爲屛雲作幬。客來終日鶴同遊。爲搜新句題紅葉。拾得周王萬壑秋。</text>
<title>次裵德彦 潤全 寄韻</title>,<text>故人詩到故人居。政是山䆫午夢餘。此老工夫今莫問。平生所得但如如。傳燈錄。妙湛圓寂。體用如如。又曰。性相如如。常住不遷。名曰道傳。</text>
<title>挽裵道亨 益謙</title>,<text>去年今日草堂傍。倒著黃冠勸我觴。回首當時行樂地。白鵝無主宿寒塘。</text>
<title>溪堂。醉次主兄柳長之 元立 及野庵受而韻。野庵。從姪㶵號。</title>,<text>白頭漫叟好文辭。萬事生平筆一枝。休說雕蟲妨學道。閒中遣興莫如詩。五老相逢靑眼橫。晩筵豪氣賴詩生。餘年似酒那禁瀉。各把深杯話舊情。</text>
<title>英山會諸生。講小學家禮。次吳性源韻。二首</title>,<text>讀此爲賢否則愚。工夫寧有古今殊。志于三五過三十。所以大名天壤俱。寒暄先生。自十五歲。讀小學。過三十。始看他書。誰云是乃未成書。人若不知應失趨。禮不去身眞格語。終身端合此爲符。</text>
<title>靈隱堂。醉次壁上韻。趙廷琨堂號。</title>,<text>小艇如鳧點碧池。鷺頭翁鬢兩垂絲。窺魚雖是非求飽。客亦關心去郤遲。</text>
<title>三十年前。與靈隱遊靈穴臺。有謝世同老之約。今隱然而我未慨爾。又次前韻。</title>,<text>人間一夢已差池。物外歸心繭吐絲。投老未成靈運佛。祖生應笑著鞭遲。</text>
<title>醉歸吳爾極 以建 宅。又次寄靈隱。</title>,<text>淸和令節到靈池。蓮疊靑錢柳弄絲。醉載蹇驢歸北寺。平蕪十里夕陽遲。</text>
<title>鳳覽鷗浦臺。與眞城諸友會飮。</title>,<text>四顧山光浸一川。羽觴來往綠陰邊。半醒半醉探新句。思入沙鷗夢裏烟。</text>
<title>次朴明府 日省 韻</title>,<text>草遮幽徑已無媒。春盡山齋客不來。寶唾忽從天外落。小䆫終日對瓊瑰。</text>
<title>己亥正月念。向靑杞道中口占。</title>,<text>强策吟驢向杞庄。跛奚挑得舊詩囊。雪山卻與春爲地。壑裏泉鳴柳欲黃。</text>
<title>壬寅九月十二日夜。自愛日堂泛舟。向天淵臺。奉次金鶴沙先生韻。</title>,<text>碧落三更素月流。淸江十里弄孤舟。鶴驚漁唱西飛去。欲問蘓仙赤壁秋。琴和叔唱漁父詞。</text>
<title>次韻。奉寄洛臯主人李壽翁。二首</title>,<text>一入空山歲月深。霜鬚照水祇驚心。細推物理須行樂。將向孤山冒雪尋。菊花無數殿殘秋。佳節聊將酩酊酬。更有新詩呼月到。半輪分付洛臺留。九月旬也</text>
<title>三月晦。次吳丈送春韻。</title>,<text>病裏呼觴餞暮春。杏花簾外散餘春。東君卻與詩爲地。留此紅桃一樹春。</text>
<title>松隱宅 先生十五歲。隨伯父雲川先生。過沙村金松隱宅作。</title>,<text>萬古騎星斗。布衣鶴髮公。質爲天上月。氣作太華松。逸興凌雲鳳。高蹤跨海龍。我情旣不淺。訪古想淸風。</text>
<title>獨自山。伏次伯父雲川先生韻。</title>,<text>深秋陪杖屨。斜日步崇阿。碧水磨明鏡。餘霞散彩羅。谷晴人刈稻。野靜鷺眠沙。童僕忘新徑。溪邊問老婆。</text>
<title>觀魚臺</title>,<text>俯臨稼亭野。高詠牧翁騷。海呑天下碧。臺出世間高。夕霧鯨吹浪。朝虹日射臯。欲到三山頂。垂竿釣六鰲。</text>
<title>日月山。吟呈同遊諸君。乙丑</title>,<text>僧眼憎新白。朋心愛舊丹。殿空燈照佛。山靜月生巒。物外身偏逸。人間夢已闌。除非文字飮。何事最相關。</text>
<title>送別眞城李使君 𡶧○二首</title>,<text>一麾來敝縣。三載撫瘡痍。游刃全牛解。鳴琴一鶴隨。還收製錦手。更理釣魚絲。十里河陽樹。空纏去後思。疎慵人已棄。貧賤孰相從。今夕斷膓別。向來知己翁。秋深聞落葉。天遠見歸鴻。如有南州使。情書爲我封。</text>
<title>遊周王山 丁丑</title>,<text>孤筇鳴石逕。松外夕陽斜。秋晩周王洞。鐘踈釋子家。支天巖作柱。走壑水如蛇。安得化靑鶴。高飛凌紫霞。</text>
<title>洞門樓</title>,<text>羸驂亂十流。斜日到高樓。擺落人間事。來遊物外秋。溪雲深鎖洞。苔逕細穿丘。靑鶴欲長語。向人頻擧頭。</text>
<title>紫霞城</title>,<text>霞城閱幾秋。陳迹至今留。俯瞰三千界。旁通十二樓。道雖如古蜀。山獨假虛周。負險眞愚計。胡爲不內修。</text>
<title>茅齋夜吟</title>,<text>在世還忘世。藏名勝有名。任貧心自逸。無慾體常輕。老戶春風吼。踈簷夜雨鳴。點燈看易數。無物不虛盈。</text>
<title>聞落淵聲賦短律 甲申</title>,<text>石門中自坼。銀漢一條通。劈是巨靈手。導應神禹功。䧺聲雷出地。層浪雪飜空。天鼓鳴西北。皇家業儻隆。明太祖起時。天鼓鳴於西北。落淵在西北。故云。</text>
<title>訪柳汝淸 直立 留贈</title>,<text>羸驂踰複嶺。孤店帶殘花。佳友相携手。芳辰卻忘家。柳邊春雨細。烟渚暮禽斜。何恨君無酒。吟詩答歲華。汝淸以無酒爲恨。故云。萬休臨大野。三亦對芳罇。曲渚彎如月。懸厓劈作門。波暄魚逐隊。林晩鳥呼羣。何事能爲累。愁魔自爾奔。金直長丈。提壺追到。○萬休三亦皆軒名。</text>
<title>閒居雜詠 四首○戊子</title>,<text>小村春雨歇。遠峀夕陽紅。柳絮飄芳草。松花落細風。鸎歌山影裏。鷺立水聲中。漁唱隔蘆岸。孤舟何處翁。乘興出長堤。逍遙日欲西。尋花紅遠近。憇樹翠高低。孤寺鍾初歇。幽溪鳥亂啼。身名兩俱遣。萬事已筌蹄。欹危登絶岸。永日憺忘歸。僧掃花間逕。鷗眠柳下磯。晴川波閃閃。晩壑影依依。稚子遙相望。呼爺倚短扉。閒齋對碧峯。幽賞自無窮。風送雙飛鶴。春尋獨醉翁。柳烟微鎖綠。桃雨細含紅。萬物盡成象。太空還有蹤。</text>
<title>溪堂柳兄投書。問峽中近况。詩以答之。</title>,<text>半世任淸虛。嬉遊不願餘。蘆隨漁父宿。雲與道人居。春雨柳陰重。晩風花影踈。芳辰須可惜。范釜已生魚。</text>
<title>蘆山 此下十一首。壬辰秋。遊淸凉紀行。</title>,<text>險路踰盤嶺。遺墟過白蓮。蝸廬排晩岸。鷗渚帶寒烟。詩思蹇驢上。秋光孤寺邊。佳辰寧負客。一一入新篇。</text>
<title>山洞草堂 故進士金丈。得硏別業。</title>,<text>細路入山洞。行行到草堂。逕藤已蔽。池廢柳初黃。澗日明楓葉。松風動菊香。淸秋元自好。遠客獨含傷。</text>
<title>烏川</title>,<text>行到烏川畔。悽然對夕陽。秋光同遠近。人事異存亡。死別悲何益。生逢語更長。十年多少事。都入一淸觴。</text>
<title>禮安</title>,<text>白屋吠寒犬。紅門啼暮鴉。吏稀疑野店。角動認官家。閭井賢才出。山川淑氣多。沈吟過前路。林外夕陽斜。</text>
<title>溪居集句</title>,<text>住處去山近。王建。 松枝靜離塵。朱慶餘。 都將無事樂。康節。 得作自由身。白樂天。 地僻人來罕。杜子美。 年豐酒味醇。王正美。 百年慵裏過。白樂天。 皥皥太平民。陸放翁。</text>
<title>從姪謙可 烋 故宅</title>,<text>姪亡餘故宅。阿叔若爲情。尋菊皆新種。臨溪獨舊聲。書䆫一螢過。墨池數魚行。夢裏雖相見。形容卻不明。</text>
<title>溫溪</title>,<text>少小曾遊此。今來鬢已斑。淸陰移石上。細逕轉溪間。日晩先生宅。天寒太子山。山林皆有主。倦翮各知還。</text>
<title>自致遠庵。過文殊庵。到金生窟。</title>,<text>凄凉致遠庵。寂寞金生窟。無硯水啼巖。留棊苔上局。魂爲身後雲。峯是生前筆。訪古倚斜陽。悲風嘯秋葉。</text>
<title>白雲滿月庵</title>,<text>羣庵在百層。雲月最難升。巖逕欹危入。雲梯曲折登。淸秋秦樹色。斜日楚峯稜。去天不盈尺。非仙到豈能。</text>
<title>地藏殿夜飮</title>,<text>蕭寺前期在。金罇此日同。情深偏話舊。境寂更談空。山外月初落。燈前宵未中。勸君須盡醉。明曉各西東。</text>
<title>出淸凉洞向丹砂峽。次裵德彦韻。</title>,<text>入山情自適。出山愁還饒。行樂復何日。淸遊思昨朝。晴天橫鴈背。夕照明山腰。信馬向丹峽。野渡傾小橋。</text>
<title>寄贈南上舍德心 俅 遊泮</title>,<text>聞君向西笑。寄我送行言。入德無他道。操心卽此門。結交須取益。臨事莫爭喧。良貴在於我。浮榮何足論。</text>
<title>挽柳兄 得潛</title>,<text>一自兄亡後。中宵夢屢邀。氣和言不疾。心拙跡彌高。行義元三世。生涯但一瓢。才踈難作誄。潛德有誰褒。</text>
<title>挽李同樞 遲</title>,<text>豪情倒孟嘗。風度壓高陽。好士衆稱德。濟人吾取長。七旬如過鳥。萬事信亡羊。慘目繁䧺地。春光鎖畫堂。</text>
<title>廬江沙上會飮</title>,<text>白沙替華筵。新詞憶靑蓮。泛雙波上鳥。飮八酒中仙。落日斜含嶂。危樓逈架烟。惡詩君莫笑。徐子亦留篇。東坡廬山詩云。飛流濺沫知多少。不爲徐凝洗惡詩。</text>
<title>挽朴光彦 熞</title>,<text>少年初託契。衰暮竟無違。情喜堅如漆。頭憐亂若絲。誰知三日別。便作九泉歸。天意眞難必。高才蘊不施。</text>
<title>大風雨</title>,<text>風峽萬 缺 號。雨庭層浪跳。勢圍滄海遠。聲到落淵高。碧嶽搖將走。長江立欲飄。雷霆雲外動。天亦怒陰驕。</text>
<title>觀漲</title>,<text>水生今夜雨。江失古來潯。飛鳥驚還墮。靑山屹漸沈。怒聲掀地軸。䧺勢逗天心。巨石元難轉。能流卧古今。</text>
<title>李君思退。聞余棲仙峽。單騎來訪。留短律二首。次其韻贈之。</title>,<text>故人自仙洞。訪我卧龍臺。謀婦求新酒。呼兒掃碧苔。白頭憐我老。靑眼喜君開。且莫促歸去。離懷難自裁。白頭憐我老。靑眼喜君開。一作幾年愁獨處。靑眼喜重開。離。一作老。相逢江夏士。探勝共逍遙。綠水彎如月。丹崖削建標。鶯歌迎日滑。泉語帶風飄。問君分手後。儻或記今朝。</text>
<title>乙未九月。自仙峽始還川上。洗盆竹。</title>,<text>峽中三節過。漂泊旅魂驚。川上重陽近。歸來病體輕。訪梅他日夢。洗竹此時情。最愛孤盆裏。亭亭保舊靑。</text>
<title>奉次溪堂柳兄韻 二首</title>,<text>處士門前柳。雙株展綠陰。晴花輕散雪。風線細搖金。豈肯垂靑瑣。端宜對素琴。前身晉元亮。曾此託幽襟。右雙柳君家小有洞。我築大台基。臺逈風先到。林深月獨知。腐儒成底事。肥遯本前期。雙老論懷處。斜陽入小詩。右新基</text>
<title>訪野庵</title>,<text>我居仙峽裏。君在雨溪涯。九節飛仙杖。三椽到野家。晩池霞綺倒。晴岸柳絲斜。卜地成陶趣。爲園種邵瓜。</text>
<title>立夏前一日。到瓢莊獨酌偶吟。</title>,<text>松齋發自辰。瓢室到過申。健筆懷詩伯。淸觴餞暮春。庭桃紅已减。峯樹碧初新。放跡湖山裏。優游獨任眞。壁上。有諸賢筆跡。</text>
<title>丙申重陽前二日。夢陪溪堂丈遊一高閣。甚瀟灑也。公置酒爲樂。時松月滿庭。菊花送香。公賦五言一律。吾次韻以呈。覺後祇記公詩故人情三字。鄙作則高閣重陽節。殘燈二老情二句而已。追補奉寄。</title>,<text>遠客乘閒至。幽人倒屣迎。高閣重陽節。殘燈二老情。松呈風外瑟。甁弄月中笙。除非文字飮。何以慰浮生。</text>
<title>老妻見余淸坐。恨其無酒。笑而賦之。</title>,<text>腹中牛已吼。竹外日初斜。有酒羡陶令。無錢憐杜家。白衣秋斷影。黃菊晩垂花。始覺茅簷醉。平生不在多。</text>
<title>寒松亭</title>,<text>高臺臨大野。地勢遠連天。沙白松陰裏。波明夕照邊。羣峯沈碧靄。歸鳥帶踈烟。孤鶴橫江去。依然赤壁仙。</text>
<title>詠梅竹</title>,<text>盆移和靖樹。牀對子猷篁。葉敵孤松翠。花禁白雪香。實三調欲鼎。竿一釣思璜。祇恐偸舟子。中宵覘壑藏。葉。一作節。翠。一作直。</text>
<title>次溪堂園字韻。奉寄。</title>,<text>數間盧氏屋。一畒邵平園。筐婦朝收顆。缾童夕灌根。登盤光敵橘。薦廟潔禁蘩。欲勝淵明趣。須令酒滿罇。樂天詩酒。足勝陶潛。</text>
<title>竹林權壽甫丈送盆梅。以詩謝而戲之。</title>,<text>寧友不如己。梅兄故此遷。枝風凉動碧。花月白爭姸。冷影微斜硯。淸香暗入篇。遙飛一杯酒。聊慰竹林賢。</text>
<title>挽鄭上舍 侻</title>,<text>積善雖餘慶。如公更不多。高年鄕已敬。司馬世云華。庭四聞詩鯉。閨三入夢蛇。死生恒道耳。不必作悲歌。</text>
<title>愚江契飮後。寫病懷。寄洛臯葛溪。葛溪。從姪燾號。</title>,<text>昨日芳筵上。斜陽舞袖垂。今宵破䆫下。愛月病牀移。飮啄知關數。悲歡各有時。何當尋舊約。更醉葛溪湄。時洛臯與契席。萬事厭塵世。三椽卧草廬。吟詩山吐月。洗盞水鳴除。遙想仲容趣。自慙工部踈。良朋會有約。將欲問幽居。洛臯，野庵。有共訪葛溪之約。</text>
<title>晩翠權丈 山立。自府中到溪堂。醉後請余賦詩。走筆奉呈。</title>,<text>籃輿自花府。斜日過茅簷。酒薄顔先厚。情深語自纖。鶯歌生遠樹。柳雪撲踈簾。天上星文動。人間太史占。</text>
<title>老會。吟呈席上諸君。</title>,<text>諸君追古蹟。高閣設蒲筵。時序天中節。風流地上仙。定知今此會。將入畫圖傳。各把靈椿壽。爭祈解事天。</text>
<title>奉次猿溪柳表叔 仁培 韻 二首</title>,<text>擧俗厭淸素。何人似叔賢。閒中已忘世。酒裏更全天。眞趣傾陶令。新篇倒謫仙。何如白雲畔。相與醉芳筵。一寸茅簷下。窮儒醉卻多。無人識淸趣。竟夕獨高歌。八達吾如阮。五言叔似何。一塲文字飮。然後免深呵。原韻云。知子不深呵。</text>
<title>醉中走筆。奉酬溪堂金丈見和。</title>,<text>爲問溪堂叟。我言然不然。身外卽如夢。酒中堪繫年。百觚素王飮。一斗靑蓮篇。老來非此兩。何以全吾天。</text>
<title>雲亭老會書示諸君</title>,<text>此老于人世。寓形復幾時。聞君開酒席。攜友款雲扉。狂興醉能作。豪情詩自知。斜陽猶未盡。童僕莫催歸。</text>
<title>瑞石池贈主人</title>,<text>高人心匠巧。鑿石沼淸泉。外闢三千界。中呑九萬天。影涵山愛碧。身印月憐圓。秖恐桃花水。乘春去杳然。</text>
<title>過元塘二老宅有感</title>,<text>來尋二老宅。把酒樂還輕。巷記鉤簾望。門思倒屣迎。人成千古別。江作一般聲。樑上舊時燕。儻知今日情。</text>
<title>謝朴明府贈紙</title>,<text>猥蒙賢太守。遙寄老藤肪。側理堪羞滑。澄心可避光。雙鉤雲繞筆。十襲雪歸箱。嘉惠敢虛負。寫心成報章。</text>
<title>眞城境上奉送朴明府</title>,<text>皁蓋過江城。碧空流火星。一年頻送客。今日最多情。卧路知何益。持杯願少停。祇應鄕井裏。生子朴爲名。</text>
<title>次吳性源贈別韻</title>,<text>浮世少靑眼。唯君愛白癡。情深難告別。年老易生悲。丹峽偏成癖。靑雲未有期。願將無限酒。須及菊華時。</text>
<title>次野庵贈別韻</title>,<text>鴈暮離羣怨。猿秋失木悲。老去還無賴。愁來似有期。自憐同泛梗。不敢計歸時。別懷那可理。聊此唱新詞。</text>
<title>寓居新塘。文翁得久攜琴屢訪。書此以贈。</title>,<text>屢被文翁過。琴聲盡日聽。泛松寒瑟瑟。穿壑韻泠泠。秋葉晴驚雨。凉臺晩走鈴。終歸方寸地。寥寂但靑冥。</text>
<title>九日。登高會飮。次座中韻。</title>,<text>九九佳辰至。三三舊友來。峯晴螺髻擁。楓晩錦林回。竹葉信吾分。菊花無數開。流光如水瀉。莫放掌中杯。</text>
<title>挽權處士子基 昌業</title>,<text>固窮心自逸。守靜志彌專。身是六卿後。學因三代前。老天那有眼。空谷竟埋賢。不須爲晉誄。私謚世應傳。</text>
<title>挽洛臯李壽翁 三首</title>,<text>良友今亡矣。此身何托焉。金蘭終異昔。瓜葛不忘前。鵷序跡如掃。龍頭名獨傳。七旬渾是夢。萬事一新阡。憶君曾坎軻。與我久優遊。同老湖山約。忽爲雲霧休。檢詩悲過日。看酒泣俟秋。洛舍春無賴。斜陽管故洲。眼花工賀井。文藻倒潘江。行峻官如水。心和信轉矼。昔賢今有幾。時子此無雙。爲問銘成未。吾言亦不哤。</text>
<title>挽洪參奉彦謙 俊亨</title>,<text>珠藏光滿海。劒吼氣衝天。奇骨桓啼日。英聲陸賦年。一官空粉字。萬事秖黃泉。握手何當笑。茫然歲隔千。</text>
<title>伏次西厓先生翔鳳臺韻。奉寄柳上舍子愚 世哲。</title>,<text>鳳去臺猶在。江流彩壁橫。藏修想先志。結構見君情。門帶乾坤闢。䆫迎日月明。莫敎聲利子。來此濯塵纓。</text>
<title>戊申孟秋。諸友會于仙遊亭。次一慵齋金終卿韻。謝諸友。又期後會於西岳寺。乃九月之望也。</title>,<text>卧病仙亭裏。多君此遠尋。別離他日淚。親愛一生心。新詩何必取。舊盞莫辭深。何如西寺月。相與更論襟。</text>
<title>鶴巖會友人</title>,<text>山頭日已橫。峽裏秋將更。舊友自南北。新醪傾濁淸。丹葉帶風嘯。碧流浸席鳴。何如此巖下。更聽明年鶯。</text>
<title>酒席。吟示吳性源。</title>,<text>此酒非佳味。吾狂自少年。始知名敎地。無有竹林賢。口欲斷吳飮。背何嫌阮拳。多君心上易。不失畫前天。</text>
<title>與老友通宵痛飮。頹卧茅簷。有僧朝乞詩。號太淳。次軸上韻贈之。</title>,<text>同志四三友。白頭非妙齡。一杯輒促膝。終夜相忘形。松嶺日初出。茅簷人未醒。高僧索詩去。雲外孤峯靑。</text>
<title>次謝南仲遵 夢賚 立春日所寄</title>,<text>華牋帶春信。忽到此山村。目爛八分篆。牙寒五字言。雪泥嗟舊跡。鉅屑憶高論。須向元卿舍。頻敲竹下門。</text>
<title>次贈吳性源</title>,<text>因病三秋卧。難忘八載隣。眼靑猶似昔。頭白豈如新。會合知何日。飄零苦不辰。休辭奇字問。然後酒頻頻。</text>
<title>次友人盆梅韻</title>,<text>冷艶占春早。令人失許愁。筆香風過硯。杯影月窺樓。淸夢生盆裏。芳名入海陬。東君情卻薄。不遣玉兒留。</text>
<title>夢登觀魚臺 己酉。觀化前數日。</title>,<text>老仙超大海。兩腋挾方壺。日月前呑吐。乾坤外有無。鰲潛何必釣。鯨動此堪誅。長嘯倚空碧。䧺風生四隅。</text>
<title>書懷贈文致郁</title>,<text>節序悲懷誰與論。數聲䆫外蜀王魂。柳花春晩溪邊路。桑柘烟橫水上村。十里殘紅棲綠草。一江微雨正黃昏。多端心事無人問。寂寞東風獨閉門。</text>
<title>坐日月寺前楹。看日出。</title>,<text>靑天削出碧芙蓉。板屋三間絶頂東。掌中月减杯中白。眼底雲添壑底紅。日闖滄溟光射佛。客憑危檻氣成虹。若爲化得高飛鶴。徙倚三山第一峯。</text>
<title>周王寺</title>,<text>巖底叢林在百層。遊人手裏有烏藤。危途幾與飛猿競。翠壁聊隨老鶴登。僧出冷厨供白飯。佛齊深殿對明燈。終宵聽取圓通偈。䆫外蒼茫曉色騰。</text>
<title>閒川草堂。醉贈韓正字裕伯 克昌。</title>,<text>晩佩芳壺上石頭。一筵談笑揔名流。淸泉不舍同心活。碧嶂爭高與目謀。體爲勝遊痾自去。詩因佳境筆難休。高車駟馬常傾覆。世上浮榮愼莫求。</text>
<title>題大瓢精舍</title>,<text>閒傍龍淵結草廬。丹崖翠壁護幽居。山收松子烹新蔌。水拾蝦兒釣大魚。淸露硏朱朝點易。素帷成墨夜看書。人間眞樂無如此。老去尤知萬事虛。</text>
<title>挽辛務安丈 弘立</title>,<text>風流文雅士咸傾。早向詞壇獨主盟。名動京師眉父子。尊兼齒德洛耆英。誰將龍劒埋豐獄。竟使牛刀輟武城。小子辱知今已久。爲題哀句誄平生。輟。一作止。公父進士乃沃。文名動一國。</text>
<title>挽金梅園 光繼</title>,<text>閒卧林泉無外慕。生平未肯逐紛華。攝生牢守甁中雀。樂道還忘井裏蛇。旣愛美珠寧買櫝。終求眞飯不蒸沙。園梅歲晩將誰托。處士星沈獨月斜。</text>
<title>酒席。吟贈李同知 積。</title>,<text>節近重三天氣新。滿園光景媚騷人。柳迎遊客開靑眼。桃向歌兒妬絳唇。居士唱酬時已遠。右軍觴詠跡還陳。豈如今日孤山老。長到芳隣醉一春。</text>
<title>挽從姑貞夫人金氏</title>,<text>媲大夫賢壼範存。自天封服是君恩。居官有助淸如水。主饋無專順似坤。禮以持家聲最懿。資無爲葬德彌敦。老天不悔吾門禍。哀淚今垂舊血痕。</text>
<title>挽權二愚 寏</title>,<text>早已搴蓮晩折桂。盛名還被少兒憎。位卑人惜馮空老。志屈吾悲韓不能。跡忝龍門心莫逆。顧深駑質價猶增。九原此日終難作。摘埴冥途秖拊膺。</text>
<title>淸凉洞口</title>,<text>石角巉巖路轉危。芒鞋斑杖更難移。淸江峽裏牽長鏡。落日峯頭隱半䂓。遊客自慙無好句。閒雲猶解弄奇姿。莫將勝地爭評品。祇恐人人取次知。淸江。一作晴川。</text>
<title>挽權別座 宏</title>,<text>廉介似淸冰苦蘗。溫剛如粹玉精金。先人分以同年厚。小子情因託契深。抱病久違牀下拜。登樓幾憶月中吟。難將哀誄兩三句。說盡向來多少心。二十年前。月夜。奉公登養浩樓。屢爲文字飮。</text>
<title>挽禹德甫 進</title>,<text>莫莫休休卧道林。田園幽趣老彌深。誰云不琢非良玉。我爲無絃愛素琴。旣約愚江同一井。那知此日負千金。可憐櫟社年年會。都入空壇夕鳥吟。道林。禹所居村名。愚江。在道林下流。卽新基也。</text>
<title>挽表從叔李上舍 敬遵</title>,<text>搴蓮早已振英聲。晩歲閒居守雀甁。曾過病棲慰辛苦。各將心事話丁寧。公悲庭寂聞詩鯉。我恨原無急難鴒。鶴髮童顔難更覿。幾多揮涕想儀刑。</text>
<title>次吳性源韻</title>,<text>悃愊無華不飾邊。竟從林下保天年。世途迷似亡羊者。心事蕭如失馬然。陋巷簞瓢元是樂。茂陵文字也堪傳。胷中自有泠泠趣。卻笑陶琴去古絃。</text>
<title>次葛溪金子仁韻</title>,<text>葛溪禿翁對白鬚。自矜幽趣勝居湖。鳧遊波上脛元短。松秀峯頭靑自孤。拋了功名都付世。老於雲水各從吾。何如同我陶淵樂。寫此仙山四皓圖。鶴沙及野庵。與我分占仙山。君來則四皓也。</text>
<title>卧龍草堂卽事</title>,<text>僧社漁村數里奇。當中茅屋碧江湄。風吹晩笛飛疎雨。雲帶微鐘過短籬。白鷺夢邊烟一抹。獨鶯聲裏柳千絲。此間安得王摩詰。寫我前簷岸幘時。</text>
<title>仙亭翫月</title>,<text>良宵扶策到仙庵。獨倚危欄興不堪。水浴淸秋涵皓月。風生虛壑掃餘嵐。泛舟雖負東坡百。對酒聊成太白三。永結佳期遊物外。無情勝與俗人談。俗人。一作有情。</text>
<title>次洛臯草堂韻 四首○堂舊號龜巖。後改今名。</title>,<text>勝地誅茅結小堂。能令朱夏十分凉。江分大野靑銅轉。松帶淸風錦瑟長。日月低䆫呈晝夜。乾坤繞席露圓方。湖山未盡殘年債。雪棹相尋也不妨。幽人坦腹卧山堂。四面螺鬟一枕凉。秋後澄江映簾靜。月中銀漢掛簷長。引觴自酌陶潛酒。閉戶閒抄陸氏方。投老放慵眞有味。誰言應俗苦相妨。年光逐水去堂堂。投紱歸來一室凉。美酒若空遊屨滿。澄江如練釣絲長。登高舒嘯風千里。卧寂吟詩月一方。儻把行藏無失義。玉堂茅屋兩何妨。晩扶藜杖到巖堂。洛浦風含笑語凉。鯨響細搖南斗近。鶴山高擁北辰長。耽閒枕穩遊仙夢。知命牀拋卻老方。獨我緣詩成太瘦。別區偏覺兩眸妨。知命。一作嫌閙。卻老。一作養鶴。</text>
<title>病夜夢愚川翁。次草堂韻。奉寄。愚川。鄭仲則侙號。</title>,<text>草徑無媒一室幽。塵喧不到此愚丘。江湖已入莊魚樂。鐘鼓寧生魯鳥憂。警露鶴邊秋半夜。眠沙鷗外月中流。吟魂遙訪漁樵路。小雨催詩過別洲。</text>
<title>次從姪小雲庵德而 薰 韻 二首</title>,<text>草屋蕭然帶碧山。身世一䆫明暗間。軒裳豈入鶴鸞夢。松栢難爲桃李顔。一生簞瓢樂此巷。末路人鬼從他關。笑殺白雲還變態。來去長空不蹔閒。茅簷短褐著崇阿。塵世靑衫笑敗荷。斜日澗翻晴壁鶴。半池峯倒晩簾螺。吟風竹影侵詩瘦。讀月梅香點易多。老我所須惟一飮。仙茶儻解茂陵痾。</text>
<title>小雲庵。次送卧龍草堂韻。又次以謝因述客懷。</title>,<text>老病從來跡太奇。二年深縮卧溪湄。淸宵杜子思家月。殘雪園公當畫籬。好事未多愁裏夢。流光偏入鏡中絲。離懷最是難堪處。舞鶴峯前欲暮時。卧溪。溪名。</text>
<title>洛臯。次寄卧龍草堂韻。又次以答詩意。</title>,<text>不慕紛華不務奇。朝饘暮粥卧江湄。骨榮卻笑龜思水。分定猶甘鷃守籬。晩載周車雖直釣。終扶漢鼎是孤絲。非文非武此漫叟。但願優游堯舜時。</text>
<title>次寄吳性源</title>,<text>抱病悠悠費歲華。可憐雙鬢雪鬅髿。春回深峽無遊騎。獨倚孤筇數暝鴉。磨劒十年難發刃。種桃三載已生花。細推物理須行樂。笑殺溪翁酒不賖。吳不欲聞時事。勸我不買治聾酒。故云。</text>
<title>立春後一日。老妻告糧絶。詩以示志。</title>,<text>老來齒豁且頭童。堪作明時擊壤翁。元日賣癡癡未盡。立春析壽壽猶融。三陽已動運方泰。愚婦休嗟財不豐。陋巷窮儒非獨我。曲肱飢卧有顔公。</text>
<title>題太淸樓 幷序</title>,<text>仙刹。在藥山東北。峭壁若屛開。衆峯如星拱。而大江環斷山於前。蓋新羅知名寺也。法堂左右室一位。南僧堂一位。此舊制也。有老釋病其舊。欲其新。遂使繼岑改搆。學淳陶瓦。是上之乙未歲也。於是西其法堂。北其禪室。而樓其東。惟南獨舊也。老釋謂誰。山之僧思旭也。搆者曰旭之法弟也。瓦者曰旭之同門也。後之人。苟志三衲。庶萬年於今日也。丙申踏靑日。過客到新樓。以太淸名之。題近體一詩。斷手之數日也。其詩曰。坤峙藥山艮落淵。寺根層壁揭名仙。雞林末葉開基日。鳳曆中間易制年。樓跨玉京通十二。堂臨世界闢三千。飈輪載我著危檻。手摘星辰排碧天。</text>
<title>江上獨酌。用奇字韻。</title>,<text>一入深山十載奇。數間茅屋俯江湄。游魚同樂寧垂釣。與鹿爲羣不揷籬。竹杖乘春鳴白石。玉壺斜日繫靑絲。葛巾倒了無人整。獨擁花開柳綠時。</text>
<title>醉次洛臯草堂韻。贈主人。</title>,<text>洛以東西葺草堂。深藏六尺了炎凉。幾年雲樹相思苦。此日杯盤一笑長。甁卧罏頭燈欲盡。河傾屋角月初方。淸篇驅使年光老。大覺詩於學道妨。</text>
<title>挽柳善久 元定</title>,<text>愚兄自少已傾心。聞一言如得百金。浮世所喧非己累。居家純行使人欽。十年多病仍成別。兩地相思幾費吟。泉戶追遊應有日。莫將先後浪沾襟。</text>
<title>壺隱亭。更用奇字韻。呈溪堂及野庵。</title>,<text>嶠南形勝此尤奇。遠近華亭映水湄。白鳥去來松裏浦。靑帘飄拂杏邊籬。花粧列峀紅千角。風弄垂楊碧萬絲。安得世間無限酒。白頭長醉太平時。</text>
<title>夢與洛臯同遊。覺後記夢中所賞。</title>,<text>晩發台溪訪洛窩。夕陽沙面一筇斜。蒼松翠竹圍三逕。明月淸風作一家。鳧上漁磯晴刷羽。菊侵吟榻晩垂花。細推物理須行樂。從古浮生卽有涯。</text>
<title>十月旣望。開谷翁奉城主遊洛臯。招我欲同。而爲病魔所戱。以詩替面。幸和敎。</title>,<text>聞道別區開勝席。古來行樂此無過。園翁眞趣如陶令。地主風流是謝家。庭菊斂黃秋已盡。山杯催白日初斜。明春儻許遊仙峽。預向瑤壇掃碧霞。</text>
<title>松臺賞春。吟呈諸友。</title>,<text>雨後相攜老少人。高臺盡日賞芳春。三天頭上冒如笠。九土毫端棲似塵。萬物爭榮欣欲謝。東君無語妙含眞。都將世外無窮樂。得作湖山見在身。</text>
<title>老會。吟呈座上。兼示諸君。</title>,<text>雪鬢霜鬚一席同。傍人爭道是仙翁。或歌或舞日將暮。半醉半醒罇未空。岑勢周遭晴野外。波光搖蕩夕陽中。人生到處須爲樂。何用浮名絆此躬。</text>
<title>次小雲庵主人謝庵記韻 變體</title>,<text>楓泉仙峽隔重嶺。欲往從之路不平。茅茨祇想仲容趣。踈懶誰諳工部情。荒辭豈使汝心感。悲淚應隨鄕思橫。黃池舊約我何負。木葉飛時將北征。</text>
<title>次李齋郞翼文 徽逸 遊仙亭韻</title>,<text>翼文。卽張徵士敬堂之外孫也。耽讀古書。無意進取。喜而書贈。徵士當年堂號敬。庭松凜凜竹亭亭。溪繞踈籬翻似鶴。岳蹲平野翠爲屛。曾尋此地承顔範。今見其孫有典刑。浮名薄祿元非願。高卧林泉養惟靈。</text>
<title>次野庵韻</title>,<text>庭飄一葉火西流。秋入孤村事事幽。帚弊不愁人棄久。巷深惟喜衆馳休。朋爭酒戶花生眼。天遣詩斑雪入頭。淸趣自多誰復會。印江明月與心謀。</text>
<title>靑溪暮春。次吳性源。</title>,<text>步出東臯日午天。烟霞入望轉澄鮮。萬木逢春榮欲謝。百花經雨笑爭姸。來牛去馬高田裏。鳴鸛飛鳶大野邊。仍憶邵翁應似我。小車遺跡遍伊川。</text>
<title>奉次鶴沙兄韻</title>,<text>河上陪遊懷去歲。海濱流落恨離居。杯乾未有尋常債。路遠難傳咫尺書。知還林羡鳥來去。變態峯憎雲卷舒。何日對牀尋舊約。須催吟駕莫躊躇。</text>
<title>臨川壽席。醉呈座中。</title>,<text>萱花不老梅花發。晝永高堂敞綺筵。二月正當三九日。一杯爭獻十千年。綵衣影裏歡情甚。長笛聲中喜氣全。孤露餘生看盛事。不堪衰淚自潸然。</text>
<title>謝瑞石池主人佩酒見訪</title>,<text>生平未省有繁華。長在山間與水涯。心似林禽常畏客。身如野蝶已忘家。詩斑生鬢催年老。飢火燒膓到日斜。忽有故人攜酒過。引杯頻酌不辭多。</text>
<title>謹次晩翠權丈韻 丈。時年九十二。</title>,<text>先天不少後難老。兩手幾摩金狄頭。海變桑田栽八百。壽將椿歲作春秋。麻姑指爪爬身癢。王母霞觴滿意酬。晩跨靑牛還故構。食膏啖葉任浮休。</text>
<title>挽表從叔柳公 仁茂</title>,<text>前爲良子後賢父。積德年來景福新。曾入壺中傳壽骨。更從橘裏寄閒身。扶牀坐膝凡兒少。折桂搴蓮慶席頻。風跡卽今翻似夢。白頭孤姪最傷神。</text>
<title>有一友聞余被薦來賀。書懷以示之。</title>,<text>鵬飛海上聞賢士。龜尾泥中笑此躬。種學績文雖舊業。耕田鑿井是新功。冷言難結名塲客。白首堪爲壽域翁。一寸茅簷身自在。背暄猶欲獻重瞳。</text>
<title>佳集堂會飮</title>,<text>佳集江頭佳客集。霜鬚雪髮橘仙同。嘉魚迎刃細於縷。美酒盈罇淸若空。白日自長談笑裏。靑山不入是非中。老去除非文字飮。世間何事最關翁。</text>
<title>寄眞城使君</title>,<text>聞道眞城賢太守。養眞堂裏俗緣輕。映簾潭影翻如鶴。當戶山光翠作城。麥隴秋深民自喜。桑村葉盡繭初成。重門晝掩官無事。卧聽長郊牧笛聲。</text>
<title>壬寅重陽後數日。鶴沙先生投書。期會於陶山。行到汾樓醉題。</title>,<text>黑虎重陽之數日。鶴沙翁喚淸溪翁。瘦驢影裏七盤嶺。跛僕手中三尺筇。浮世百年是大夢。仰天一笑生長風。登樓健倒十分盞。眼底秋山紅萬重。</text>
<title>鶴沙與諸賢。往龍壽寺。余病不得隨侍。用鵝湖韻。搆近體追送。</title>,<text>讀聖人書得箇欽。立言持己揔操心。寧乘人鮓甕頭舸。肯踏鬼門關外岑。早把珉玒辨眞假。晩從丘壑任飛沈。鵝湖昔有先賢會。講道論經不獨今。</text>
<title>還峽後。離恨益苦。聞鶴沙亭韻。敢次奉寄。</title>,<text>幽夢穿雲訪德星。重陪笑語眼俱靑。巖松夕嘯風來榻。澗鳥時鳴月入欞。江帶白沙明作鑑。嶽蹲平野翠成屛。扶衰卻老無如酒。莫使名區有獨醒。聞公爲不飮會。敢禀。</text>
<title>寄洛臯主翁</title>,<text>今我行年六十六。老來懽少仍多愁。欲與三三兩兩友。共傾萬萬千千甌。仙淵魚躍瀑布夏。洛浦月明松臺秋。我往君來不憚遠。百年須辦年年遊。</text>
<title>挽柳上舍廷堅 㮨</title>,<text>風流文雅嗣前修。太學生中已寡儔。閶闔萬言扶聖道。瞿塘一葦杭狂流。世人欲殺眞堪笑。國士云亡是可憂。至孝縱成泉隧樂。窮途此老淚難收。</text>
<title>甲會書示</title>,<text>山翁野老集秋汀。戊戌生兼己亥生。地下相從還似誕。人間此會不須停。臨流洗盞魚皆醉。坐石哦詩日已傾。前去百年猶未遠。各宜努力保餘齡。</text>
<title>挽朴龍宮以溫 𤪋</title>,<text>子之前母我之姑。所以相知與衆殊。少日若錐囊已脫。暮年游刃地猶餘。尋親縱作重泉樂。當室應憐十歲孤。休怪道中無白馬。一鷄將擬墓前徐。</text>
<title>挽權時吉 益時</title>,<text>愛君操執恰如齋。愧我工夫反類俳。昏眸幾賴金箆刮。黃壤那知玉樹埋。斷膓雙老恩爲刃。泣血孤兒貌已柴。浮世無人靑入眼。白頭何處寫悲懷。</text>
<title>挽鄭仲則</title>,<text>墨帳年來業典墳。妙齡馳譽四方聞。筆傾魏子人傳寶。詞壓曹公世不羣。幾向淸時恨空老。竟歸冥府作修文。自憐殘月今誰配。太白西沈有斷雲。</text>
<title>挽南僉正鍊夫 碝</title>,<text>一囊五斗味曾酸。君子池頭著考槃。十丈園成彭澤趣。卅年名似廣文寒。佳城一閉誰三益。白首相思秖二難。猶欲刻舟求昔劒。自憐衣袖幾時乾。</text>
<title>白雲亭。伏次曾祖判書公韻。</title>,<text>白首重憑故檻頭。閒愁帶景入詩眸。盛筵滕閣嗟難再。一詠蘭亭感亦稠。幾世能爲浮世客。他生未卜此生休。古來行樂渾如此。不肖何嫌醉似劉。曾祖。有祇恐兒孫醉似劉之句。</text>
<title>白雲亭醉呈同遊諸君</title>,<text>雲外飛亭逈接天。快登危檻聳吟肩。山圍大野江前左。烟起孤村日半邊。落魄秖堪從眊矂。衰容不欲闘嬋娟。老因詩酒增豪氣。莫我前身是謫仙。</text>
<title>挽權子售 鋌</title>,<text>潛德幽光世莫知。爲君聊此寫哀詞。少能終日兀端坐。老不窺園深下帷。二十陸文名已著。三千夏字數還奇。素交零落今餘幾。獨立窮途祇自悲。</text>
<title>次葛溪草堂韻</title>,<text>幽居曾卜葛西偏。細路穿林馬不旋。層壁松髯寒瑟瑟。小塘荷蓋碧田田。藏書爲此子孫業。生火笑他名利權。得醉輒吟吟復醉。都拋萬事付蒼天。</text>
<title>次濯纓軒韻 二首</title>,<text>嬌紅落盡綠初肥。客到危軒野彴微。鬱鬱蒼髯吟谷口。輕輕飛絮點人衣。鯨吹狂浪海還立。鰲戴神山雲獨歸。勑兒何必千頭橘。萬竹亭前數尺圍。野彴。一作夕照。還立。一作爭立。幽人結屋傍淸灘。身著荷衣頭籜冠。有客揔非聲利子。臨流誰洗塵埃顔。醉興宵嫌白月缺。自註生魄 詩眸曉愛紅輪團。老來爲恨還多事。海上輕鷗覺汝閒。傍。一作帶。</text>
<title>峩洋樓九日會飮</title>,<text>白頭豪士幷騷翁。一㨾佳辰便不同。淸歌妙舞日將暮。赤葉黃花秋欲窮。列峀杯前環翠髻。長江檻外轉靑銅。何時兩腋生風翮。更挾飛仙靠月宮。</text>
<title>挽竹林再從兄 是桷</title>,<text>生爲兄弟同曾祖。十五人中二少年。兄友卻憐恭或缺。弟愚偏覺知相懸。白首重逢那可望。黃壚一去便長眠。詩書舊業傳明仲。不翅居喪有大連。</text>
<title>仙遊亭醉。贈諸老友。</title>,<text>近來新墓故人多。白首相知問幾何。須對靑山忘世事。莫將平地起風波。閒中占此乾坤大。醉裏從他歲月過。不有佳詩那遣興。壁間潭影夕婆娑。</text>
<title>黃山寺會飮</title>,<text>危樓相對十分淸。遠近秋光護一庭。美酒澆腸詩興動。劇談傾座睡魔驚。烟消屋角方明月。雲掃天心耀德星。白首老儒酸不盡。賴君豪氣洗平生。</text>
<title>挽金鐵山舜卿 時卨</title>,<text>帶劒曾爲衆少嗤。惟吾獨知內懷奇。山西名重穿楊日。塞外恩深買犢時。壯志未成銅柱立。英魂應恨玉棺垂。寧知卅載相思淚。千古終無一笑期。</text>
<title>挽族孫進士 學基</title>,<text>月斧雲斤琢不休。一生符彩竟酋酋。丹墀欲騁三千字。碧落還違九萬遊。身後竹屛空妙筆。夢中楓笛亦虛舟。野翁雲老隨君去。好事能如舊歲不。</text>
<title>重陽日。至仙亭憶舊遊。次一慵齋金終卿韻。奉寄。</title>,<text>亭傍招提境自幽。獨憑危檻憶同遊。急呼舊盞酬佳節。且折黃花揷白頭。道士風流湖已古。謫仙詩興月空秋。細推物理須行樂。過客歸人問孰優。</text>
<title>仍留宿。又成一吟。</title>,<text>獨卧蒲團夢不成。禪燈明滅欲三更。世間雲雨隨人手。物外烟霞愜我情。繞檻江磨霜後鏡。隔䆫松奏月中笙。懸知身外渾閒事。莫放生前有限觥。</text>
<title>還仙莊後。次謝吳性源寄韻。</title>,<text>老客乘春到舊亭。淸江鷗鷺眼俱明。盡推名利還人世。獨把湖山屬我情。風打山花紅恨早。雨過郊樹碧欣晴。問君能記前期否。魚透三層錦浪生。別時。以桃花魚躍時。爲後期。</text>
<title>次李子愼 廷機 鳶魚亭韻</title>,<text>聽說臺巖擅勝形。吟魂昨夜尋高亭。金錢散徑菊初老。錦瑟生巖松獨靑。雲鴈一聲月皎皎。夜星千點秋冥冥。幽人欹枕鼻雷起。不覺雪眉晨扣扃。</text>
<title>余於癸卯杪秋。寓居小靑。文翁亦來上游。携琴屢訪。贈以近體一篇。次韻奉酬。</title>,<text>海上三山我不求。老來惟願卧林丘。岑豈鬼門關外踏。船何人鮓甕頭浮。安宅居時春寂寂。睡鄕深處日悠悠。今逢好客兼佳節。指屈平生此勝遊。翁詩欲往三山故微諷之</text>
<title>病中得一慵齋金終卿詩次寄</title>,<text>二竪相凌萬事停。一旬頹卧此仙亭。故人踈後眼常白。佳句廢來山獨靑。身伴䆫蜂投故紙。心隨谷鳥話新晴。凉生枕簟鏖煩暑。唯有淸風不世情。</text>
<title>挽柳廷美 㮋</title>,<text>陶翁有才子。標格邁儒林。羅隱詩空老。劉伶醉欲沈。郢中誰斲鼻。爨下絶知音。待價擬藏玉。不祥嗤躍金。一瓢眞是樂。何事或關心。見利退如怯。方人默似瘖。與吾情已漆。箚頂警於鍼。久別吟雲苦。相逢得酒斟。族行推叔忝。學業覺君深。哭子傷多夏。爲朋責愧參。匡山雲已冷。故宅月空臨。垂絶琅然語。令人更起欽。</text>
<title>挽表從叔李正郞 燦</title>,<text>江夏無雙士。厓翁第二甥。南爲懷大志。北學振英聲。作宰鳧飛葉。藏身鶴訪荊。車翔郞署翟。天耀老人星。玉尺看旁照。氷壺覺底淸。賢才爲寶重。高價使城輕。人謂行醫國。誰知遽奠楹。微軀無藉在。白首益孤惸。多病歸何處。窮途哭此生。分明今夜夢。珍重向時情。出涕論時事。添杯惜我行。碧桃春已晩。芳柳雨初晴。竟夕難分袂。呼燈更扣經。覺來生死異。哀淚若河傾。</text>
<title>挽金忘軒</title>,<text>高岡鳴鳳下千仞。氣彩鴻明道已弘。半夜壯心東野驥。平生大志漆園鵬。鸞坡草詔英聲播。鴈塞分憂異績凝。霜重棠陰狐自伏。星昭銓柄鶚爭騰。方欣專對歸蠻貊。不謂排奸失虎鷹。澤縱舞鰌何暇痛。波難及鮒更誰憑。孤蹤不復龍門忝。末路誰令駑價增。猶憶向來多少事。中宵不寐獨沾膺。</text>
<title>挽鄭上舍 榮邦</title>,<text>妙歲搴蓮卽便休。靑山紫陌已鴻溝。胷蟠淸思詩無敵。家擇名區智寡儔。物外烟霞爲己有。世間榮悴任雲浮。從前高致兼仙分。自此英魂卧玉樓。追憶重三陪語笑。偏傷六二負春秋。那知一別成千古。獨立窮途淚不收。</text>
<title>挽柳參奉 義男</title>,<text>生平自得進船蒿。氣度冲融色不驕。少日搴蓮馨已播。中年被廌德彌高。持身寧變中心守。出語曾驚萬口牢。閒卧宅中元坦腹。誰喧門下欲吹毫。論因聞見雖同異。情把依違豈長消。昔我拜牀翻恨晩。一杯傾膽幾淹朝。相思獨訪題名寺。陳跡偏憐翫月橋。生別經年堪淚盡。况歸厚夜更難遭。廌。蟲名。</text>
<title>挽詞[門人金學培]</title>,<text>百鍊精金耀月中。斯文南國望逾隆。堂名瓢隱顔回樂。地號陶淵處士風。喬嶽方期千歲仰。儒林誰道一朝空。霜霄獨鶴飛鳴過。如奉先生玉雪容。</text>
<title>挽詞[金啓光]</title>,<text>威鳳祥鸞狀。光風霽月懷。秖今應未有。何處得重來。秋晩開湖曲。天寒鏡浦臺。嵇孤十載淚。東望更沾腮。</text>
<title>挽詞[金喜長]</title>,<text>嶺外文章伯。斯文宿德賢。如何天奪速。吾道痛無傳。</text>
