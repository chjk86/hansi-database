<title>呈天使程副摠 龍○癸酉</title>,<text>府君十歲。隨皇考天坡公海西營。見天使獻此詩。程公爲次之。俱載皇華集。有美河南産。東征報聖君。從來程不識。猶勝李將軍。皇華集產作彥。附次韻黃州吳觀察使有子十歲。謁予叩畢。卽揮筆成韻。字亦工端。可謂奇童矣。名門藏異器。英育事賢君。落筆騎鯨句。臨池揮右軍。</text>
<title>靑鶴洞。和季父百千堂公詩。辛卯</title>,<text>狀元巖畔狀元來。翫瀑臺前翫瀑廻。學士千年留物色。至今笙鶴獨徘徊。</text>
<title>次先集韻。送柳信川。</title>,<text>出宰菟裘近。趨庭事事宜。何煩山簡馬。隨處習家池。點點催花雨。依依惜別時。詩成仍感舊。揮涕思無涯。</text>
<title>過鐵原豐田驛 甲午</title>,<text>府君癸巳冬。出補高山察訪。甲午春之任。乙未春。以正言召還。在北郵賦詠成卷。命曰北征錄。選七十二首梁文朝發到豐田。峽路登登馬不前。地勢逶迤開小野。驛村寥落帶長川。春生谷口猶殘雪。日照征鞭欲暮天。處處沉吟徒强爾。傍人休誦北山篇。</text>
<title>發金城昌道驛</title>,<text>遠客愁無賴。臨歧更問程。淮陽連鐵嶺。昌道屬金城。野鳥方春意。居人始火耕。行臺多物色。一一錦囊盛。方一作鳴。</text>
<title>過淮陽新安驛</title>,<text>新安驛舍駐征鞍。水轉山回道路難。峽裏逢春頻陟岵。客中吟病强加餐。長安別後思千里。牟阪朝來過百盤。處處風光渾漫興。此懷無賴酒杯寬。</text>
<title>滯雨高山舘。懷伯氏。</title>,<text>却將身世付郵亭。鴻鴈飛時感鶺鴒。節序無心春漠漠。音書不至雨冥冥。沉雲關塞愁邊黑。芳草池塘夢裏靑。惆悵高山流水曲。寂寥今日有誰聽。其二東郊一別意如何。客裏空吟白雪歌。關嶺巉巖窮海磧。驛亭蕭瑟倚山阿。年光冉冉春將晩。鄕思茫茫鬢欲皤。莫遣音書長寂寞。江南歸鴈近來多。空一作頻。</text>
<title>釋王寺。次東岳韻。</title>,<text>萬古釋王寺。三春匹馬行。飛花隨鳥去。斜日漏雲明。法界開新眼。山鐘送暮聲。偏憐洞裏樹。無事管逢迎。</text>
<title>次杜韻</title>,<text>此身非是棄繻生。回首紅塵淡世情。劒外風光輸翰墨。客邊時序過淸明。歸心黯黯連芳草。鄕夢迢迢到洛城。徙倚驛亭吟望久。不堪門柳夕陽橫。</text>
<title>又次杜韻</title>,<text>從來身世若萍浮。南北三年苦未休。工部有詩聊遣興。陶潛無酒可消愁。客邊時序雙蓬鬢。夢裏江湖一釣舟。聞說咸關多勝槩。樂民樓上趁春遊。</text>
<title>客懷</title>,<text>空舘寥寥對翠微。暮天何事雨霏霏。三春節物梅開晩。千里音書鴈到稀。關塞離愁看鬢改。香林夙計與心違。城西近日風光好。魂夢應從此夜歸。香林小築在陽智。</text>
<title>答寄都事朴仲晦 增輝</title>,<text>關塞悠悠夢裏身。相思不見倍傷神。忽驚窻外傳新墨。却喜天涯有故人。幕府行裝憑一劒。郵亭物色屬三春。何時共對咸山酒。各把離懷細細陳。</text>
<title>咸興聞韶舘。示都事。</title>,<text>客來關外各相悲。萬歲橋頭把酒時。節物漸看詩律改。年光便覺鬢毛衰。金烏山下君應戀。丹鳳城西我所思。落盡庭梅歸未得。此中懷抱兩心知。其二三月聞韶舘。相逢兩客星。風光宜落日。身世任浮萍。嶺外頭將白。樽前眼忽靑。高山流水曲。今日試君聽。</text>
<title>惜牡丹花</title>,<text>天香國色冠羣花。金縷紅衣醉半酡。一夕狂風吹不盡。三春物色已無多。人間富貴眞如許。客裏憂愁可奈何。惆悵年光同逝水。夕陽門外聽鶯歌。</text>
<title>次杜韻</title>,<text>久客懷歸恨未裁。登臨况是望鄕臺。山排活畵蛾眉遠。水漾微波鏡面開。芳草路連滄海盡。野橋人渡夕陽來。片雲嶺上還多意。便覺詩情細雨催。其二南樓此夜據胡牀。月滿關河鴈斷行。遊子心悲慈母線。孤臣夢繞御爐香。還山有計思初服。經世無謀補衮裳。徙倚曲欄仍不寐。碧天如水白雲長。</text>
<title>旅懷</title>,<text>千里鄕山入夢頻。含杯更覺旅懷新。年年嶺海關山路。瑣瑣東西南北人。客裏空悲龍塞月。別時猶記鳳城春。郵亭此日堪膓斷。莫怪天涯鬢似銀。</text>
<title>次金持平夏卿 禹錫 追寄韻</title>,<text>春來漸覺旅衣寬。回首家山道路難。驛舍我爲楡塞客。豸冠君作栢臺官。風生白簡霜威緊。月滿郵窻夜色寒。千里廻書如見面。淸篇更向靜中看。</text>
<title>感時</title>,<text>一日纔過一日廻。天時人事苦相催。朝看宿草新芽出。暮對寒山晩照來。鏡裏光陰人自老。客邊愁緖句難裁。百年宇宙渾如許。萬古乘除付酒杯。</text>
<title>聞都事與高原使君遊擊毬亭</title>,<text>咸山素是舊豐沛。佳麗從來甲我邦。幕府風流推第一。使君才調更無雙。三行粉黛迷金障。十部笙歌擁玉缸。欲寫新詩傳勝事。含毫奈乏筆如杠。</text>
<title>次唐律韻</title>,<text>異地風光近採菱。行裝此日滯龍興。歸田晩計陶元亮。步月窮愁杜少陵。千里關心迎客舘。十年回首讀書燈。夜闌窻外鵑聲苦。啼在東峰第幾層。</text>
<title>驛亭逢輸城李察訪贈別</title>,<text>聞說愁州天一隈。地分夷夏大江來。白頭山上陰雲結。靑海樓邊畵角哀。驛舍遠依元帥幕。行裝應過侍中臺。三千關路今千里。此去輸城幾日廻。</text>
<title>次唐律韻</title>,<text>故鄕南望白雲飛。千里音書隔嶺稀。靑草湖邊雙鳥過。夕陽橋畔獨僧歸。詩情都付新豐酒。客夢空尋舊釣磯。不是秋風悲遠客。關河欲暮已沾衣。客夢一作魂夢。</text>
<title>陪箋上京。踰鐵嶺。</title>,<text>二月行人五月廻。停驂嶺上暫徘徊。去時殘雪抽新綠。此日濃陰掩古臺。千里關山皆北走。六陵佳氣自東來。登臨便覺心胸壯。欲賦慚非倚馬才。</text>
<title>高原舘逢七夕</title>,<text>碧空雲靜綘河遙。孤舘悄然坐寂寥。千里旅遊逢七夕。新秋佳節卽今宵。橋橫烏鵲年年渡。風撼梧桐葉葉飄。爲客不堪頻北望。鳳城歸夢更迢迢。</text>
<title>重到草原</title>,<text>支離行李又邊郵。歷盡關河古渡頭。物色依然迎宿客。覊懷况復屬新秋。靑山雨過蟬初歇。碧落雲消火自流。欲上南樓瞻北斗。別時猶記月如鉤。</text>
<title>登眺</title>,<text>倚欄愁立越吟成。節物蕭條動客情。日暮牛羊尋古道。雨餘霞鶩報新晴。長洲水落川原逈。大野秋生草樹平。仍憶江南千里外。季鷹那得片帆輕。</text>
<title>擬次碧山受降亭韻</title>,<text>一帶長江萬古流。黃沙白草入邊愁。高秋八月多歸鴈。畵角三聲獨倚樓。秪爲班生輸壯志。非關司馬好奇遊。匈奴未滅身先老。麟閣功名 缺二字 求。</text>
<title>擬次草堂吉州秋懷韻</title>,<text>南樓月色更依依。秋滿關河客未歸。千里長隨魚鳥陣。十年虗負芰荷衣。雲高紫塞星初轉。霜落黃楡葉盡飛。莫向長安回首望。故山松菊夢中微。</text>
<title>擬次禁苑應製韻</title>,<text>玉座高開上苑東。日輪初轉五雲中。千門瑞色連靑瑣。萬歲歡聲動碧空。授簡詞臣傳勝事。穿楊虎士奏奇功。黃封醉飽霑恩澤。閶闔春光滿眼紅。</text>
<title>永興守求架上鷹子。以詩送之。</title>,<text>韝上蒼鷹刷錦毛。西風八月朔雲高。金眸爍彩明如電。玉爪鉤鋒利似刀。天外有時思擊鳥。架頭何日可 缺 縧。雄姿爲付雙城伯。早識將軍膽氣豪。</text>
<title>次東岳秋懷韻</title>,<text>窮愁何處可寬心。東海難將較淺深。一曲空傳琴上趣。百年誰和郢中音。邊城日落凉風起。關樹雲橫曉月沉。坐憶江南棲息地。滿山紅葉最香林。</text>
<title>遊千佛山</title>,<text>行盡關河數十州。肩輿又作謝公遊。開心寺裏看金佛。白岳菴前潄玉流。錦繡山光添活畵。蒼茫野色入邊愁。沉吟盡日忘歸路。照眼丹楓葉葉秋。</text>
<title>重陽</title>,<text>木落關河葉盡流。蕭蕭歸鴈下汀洲。天涯正値重陽節。客裏偏傷異地秋。吹帽當年傳勝事。登臺何處慰窮愁。遙憐此日東籬菊。應向西風待醉眸。</text>
<title>登臺</title>,<text>强把重陽酒。還登百尺臺。偏憐黃菊意。誰遣白衣來。節物秋將老。關河客未廻。南飛雲外鴈。何事更流哀。</text>
<title>秋日</title>,<text>秋日凄凄百草腓。北風吹葉鴈南飛。天涯節物偏多感。夢裏江山尙未歸。借問窮愁何處寫。况堪消息近來稀。頻年征役催遲暮。寂寞郵亭晝掩扉。</text>
<title>送遷客配北邊</title>,<text>嗟君此別足傷神。底事明時作逐臣。地盡靑丘滄海上。天連白草大江濱。逢秋客路三千里。回夢庭闈十二辰。旅舍相逢何所贈。關河欲暮淚沾巾。</text>
<title>寄北靑鄭判官</title>,<text>爲愛瑚璉器。棲遲枳棘間。傷心千里客。回首萬重山。驛路秋將老。關河月正彎。靑州從事在。那得破愁顔。</text>
<title>夜雨</title>,<text>秋雨蕭蕭夜正長。靑燈明滅到三更。簷前並滴思親淚。窻外偏聞落葉聲。鄕夢未圓莊蝶散。旅人無寐越吟成。逢秋客恨深如海。白髮新添四五莖。</text>
<title>因撥便聞北報有感</title>,<text>天時可驗斗杓回。一理循環自往來。秦地山川紛逐鹿。漢家天子謾登臺。千年事業今安在。四海干戈尙未開。回首中原多感慨。塞鴻何處更流哀。</text>
<title>賦得長路送人</title>,<text>歧路通南北。行行車馬塵。自爲關外客。長送日邊人。別浦年年鴈。離亭處處春。那堪分手後。獨作未歸身。</text>
<title>寄成都事</title>,<text>幕府行裝天一方。相思此夜鬢盈霜。白頭山上黃雲重。元帥臺前碧海長。駐馬三邊多感慨。登樓千里更悲凉。偏憐關外同爲客。何日聯翩向建章。</text>
<title>踰鐵嶺</title>,<text>行裝此日向京師。嶺樹連天鳥道危。歸興已隨霜鴈遠。流光還與鏡毛衰。一年征役三過地。千里山河十月時。極目寒雲初釀雪。鐵門關上更題詩。</text>
<title>永平道中</title>,<text>歷盡關東界。今朝路始平。山川開小野。日月近神京。蕭瑟時將晩。沉吟句自成。鷺洲多物色。重與白鷗盟。</text>
<title>還京後寄成都事</title>,<text>別後歲仍暮。關河夢幾回。相思千里月。頻折一枝梅。白雪秦京裏。黃雲海戍隈。咸山酒應熟。須待故人開。</text>
<title>宿梁文驛</title>,<text>梁文此夜更愁眠。默筭遊程意惘然。關塞迢迢靑海外。家鄕杳杳白雲邊。憂時報國身如梗。戀闕思親淚似泉。直待東風吹臘雪。好將行李伴春還。</text>
<title>淮陽道中</title>,<text>征旆悠悠歲欲窮。幾回經過一年中。銀溪路接千重嶺。鐵峽寒生萬壑風。積雪愁看今日白。飛花猶憶向來紅。歸心夜夜如流水。客思偏驚夢裏鐘。</text>
<title>高原客夜。口占示主守。</title>,<text>幾宿高原舘。他鄕歲又更。主人能駐客。征馬肯催程。臘雪連天白。寒雲漏月明。談詩頻剪燭。肝膽許相傾。</text>
<title>寄成都事</title>,<text>關山此日正愁余。寂寞誰能問起居。客裏偏驚新歲近。天涯益見故人疎。雪殘郵舍梅初放。春到河橋柳欲舒。遙想聞韶行樂地。一樽相對意何如。</text>
<title>除夜口占示高原守</title>,<text>客裏逢新歲。樽前有故人。思家頻入夢。戀闕共傷神。栢酒初經臘。辛盤又報春。他鄕今夕會。那得不沾巾。</text>
<title>元朝 乙未</title>,<text>今朝仍憶鳳城春。正是東方發育辰。上苑和風梅欲謝。龍池曉色柳初新。千官仗下頒金勝。萬歲聲中拜紫宸。回首詞臣歌頌地。鐵門猶作遠遊人。</text>
<title>聞韶舘示都事</title>,<text>關河此日可新詩。極目風光倒接罹。征馬踏來殘雪色。佳人唱送遏雲詞。三秋別後重逢客。萬歲橋邊再渡時。誰道玉關春不到。城南弱柳已垂絲。</text>
<title>示都事求和</title>,<text>欵欵燈前話。悠悠夢裏人。交情靑眼舊。世事白髮新。畵角三更月。孤城萬里春。風塵折腰久。何日可安身。其二重逢一杯酒。共是百年人。沛里川原古。邊城物色新。今宵歌白雪。何日伴靑春。薄宦知多味。覊遊笑此身。</text>
<title>重過雙城。主守已遞去。悄然有吟。</title>,<text>雙城春夜百愁生。欲就新詩句未成。東閣梅花隨臘盡。南樓月色向誰明。人間聚散雲無跡。別後音書鴈有情。世事從來多感慨。悄然無語坐三更。</text>
<title>昨送高原使君赴咸山之會。今日悄然端坐。仍想聞韶之樂。不覺此心之飛動。吟成七言近體五首。呈似蓮幕詩案。兼示高原詞伯求和。選一首</title>,<text>聞說咸州多勝事。玉壺春送紫鸞簫。紅蓮幕裏三人醉。細柳營中五馬驕。飛鳥共隨歌曲囀。落梅還與舞衣飄。良辰歡樂空回首。愁卧郵亭鬢欲凋。</text>
<title>寄嘉山使君李子修 正英</title>,<text>爲報嘉平守。他鄕歲又除。音書今寂寞。棲息近何如。東閣梅應老。南樓月欲舒。風塵同病客。相憶淚沾裾。</text>
<title>客愁</title>,<text>春來愁緖亂如麻。樽酒何心答歲華。半夜鳴笳悲海月。一聲羗笛落梅花。鄕心不斷同流水。客夢初驚似到家。關塞隔年歸未得。故園回首獨長嗟。</text>
<title>送高原守遞歸海西</title>,<text>先人曾按海西州。屈指于今二十秋。舊日兒童嗟我獨。當時賓客秪公留。浮生聚散情何限。往事悲凉涕自流。歸去若逢相識問。爲傳書劒滯邊郵。</text>
<title>寄李子重 垕 謫所。付送臘藥。</title>,<text>苦憶靑蓮李謫仙。鬼門風雪夜郞天。春來雲樹迷千里。別後音書寄一篇。絶塞城高滄海月。孤臣夢繞御爐煙。懸知霜鬢經年改。此日金丹豈浪傳。</text>
<title>送別居山李督郵之行</title>,<text>離合悠悠可自謀。丈夫身世任萍浮。居山驛接高山驛。吳督郵逢李督郵。共是出關君更遠。卽今分手我偏愁。春來莫向磨雲嶺。嶺上看雲易白頭。</text>
<title>次石洲山齋十事韻 選二首</title>,<text>對雪唯宜醉。何須問聖賢。瓦樽元適爾。醇味亦天然。窻下淸風至。閒中白日眠。三杯遺萬事。可以送吾年。右瓦樽濁酒其二老去還無事。柴扉向晩開。奚童能灑掃。庭宇絶塵埃。案有琴書靜。門無車馬來。山家春意足。恐破上階苔。右奚童掃庭</text>
<title>次寄成都事</title>,<text>消息唯憑驛使詩。披來猶足慰相思。多君近得江山助。嗟我偏驚鬢髮衰。千里短裝爲客日。數聲長笛倚樓時。行臺隨處堪乘興。關外萍逢亦一奇。</text>
<title>又用新韻</title>,<text>梅窻晝永一琴淸。彈罷風前恨不平。北極關山猶雪色。南溪鷗鷺已春聲。官閒重引田家興。節換那堪遠客情。庭有蒼松樽有酒。暫將身世夢羲皇。</text>
<title>次韻</title>,<text>地盡胡天近。春來雪滿關。有時驚素髮。無賴駐朱顔。身世浮萍外。功名醉夢間。田家幽興足。何日掛冠還。</text>
<title>又用新韻。時都事有北關行。</title>,<text>客裏傷春又送君。柳條愁緖共紛紛。天連塞外身何遠。人向樽前酒欲醺。極浦寒波迎落鴈。長橋斜日見歸雲。那堪別後相思夜。羗笛三聲月下聞。其二征旆悠悠道路脩。咸關千里佐邊籌。靑陽尙早新春色。白雪初殘古渡頭。元帥臺前應駐馬。磨雲嶺上更添愁。肯將歌舞供詩興。幕府今行異昔遊。其三春半郵亭獨掩扉。他鄕節物欲芳菲。東風楊柳添新綠。北極關山帶夕暉。海上浮雲空漫漫。簷前乳鳥自飛飛。愁來賴有平原酒。時向橋頭盡醉歸。</text>
<title>咸山東郊。別都事。</title>,<text>勸我一杯酒。送君千里行。佳人須促柱。征馬且悲鳴。况是天涯客。那堪別後情。臨歧何所贈。驛柳早春生。</text>
<title>承召上京。永興酒席。留別定平使君。</title>,<text>伴春征旆向京師。行到雙城物色宜。客舍風煙寒食後。驛亭芳草夕陽時。暫將樽酒酬佳節。誰遣笙歌動別思。千里偶成萍水會。天涯去住摠堪悲。</text>
<title>文川舘。次板上韻。</title>,<text>東風吹雪送餘寒。節序看看二月闌。久客不知何日到。異鄕無賴此心寬。陰雲接地迷千里。嶺路連天上百盤。滿目春光渾漫興。卽將還旆向長安。</text>
<title>三月三日到高山舘。次板上韻。</title>,<text>鐵門關上路如懸。嶺外行裝向日邊。征馬踏來芳草地。歸鴻遙下夕陽天。依微遠樹添新句。寥落荒村起晩煙。客裏還驚佳節至。蘭亭千古會羣賢。</text>
<title>懷古醉餘觴 以下三首月課</title>,<text>庾亮樓邊月。胡床興更長。當年留物色。今夕復淸光。俯仰成千古。沉吟盡一觴。乾坤多感慨。萬事付亡羊。</text>
<title>鴻鴈聲回人不眠</title>,<text>杳杳西州客。悠悠別恨生。春來鴻鴈至。天外兩三聲。感物情何極。懷人涕自橫。悄然仍不寐。河漢半天傾。</text>
<title>送君兼送春</title>,<text>天時人事自相因。感涕今朝易滿巾。千里江山分手日。一番風雨落花辰。流光不駐元如客。離恨多端更損神。直待明年新物候。好將行色伴靑春。</text>
<title>送兪伯圭 瑒 日本通信副使</title>,<text>萬里扶桑國。君今仗節行。交隣元有道。臨別若爲情。海外三山近。風前五兩輕。遙知專對日。聲價重連城。</text>
<title>送南雲卿 龍翼 通信從事</title>,<text>專對才難輟從班。文星先照日光山。雲帆直掛滄溟外。玉節高驅橘柚間。雅望共推天下士。淸標應伏海中蠻。黃梅雨後添離恨。佇待仙槎八月還。</text>
<title>過古珍原</title>,<text>府君乙未秋。拜海運判官。有湖南之行。此下係湖行錄。選八首此歲已云暮。覊愁獨不窮。湖山秋色外。城郭雨聲中。邑廢人煙少。川廻道路通。停驂還一詠。極目送飛鴻。</text>
<title>金山寺。贈別申使君。</title>,<text>偶尋蕭寺更逢君。其奈天涯去住分。六丈金神開殿宇。千層石㙮印苔紋。龍華洞裏看秋水。鳳秀山頭指彩雲。湖外數聲來入耳。可堪孤鴈怨離羣。</text>
<title>礪山舘雨夜</title>,<text>日下長安遠。天涯物色悲。秋風爲久客。鴻鴈阻歸期。暮雨逢今夕。寒燈對此時。壺山一樽酒。其奈四愁詩。</text>
<title>稷山道中</title>,<text>地盡湖西界。天連漢北山。還忘爲客 缺。却喜近鄕關。曠野秋霜後。長川落照間。翩翩歸去路。無處不開顔。</text>
<title>重對守仁釋子。話靜樂菴故事。</title>,<text>問爾頭陀老。西林辦幾年。種桃成古樹。剖竹引寒泉。松石空留月。煙霞別有天。相逢恩谷日。揮涕和遺篇。恩谷在陽城墓下。</text>
<title>書示弟姪</title>,<text>嗟嗟弟與姪。誨爾諄諄言。出入心無定。辛勤學有門。靑春若浪過。白首更何論。君看伐檀什。尙能戒素飧。</text>
<title>贈萬儀寺僧玄應 寺在水原舞鳳山。少時讀書此寺。</title>,<text>萬儀寺裏三年客。舞鳳山中一宿僧。忽漫相逢浮海錫。依然却憶讀書燈。風塵行色迷前路。雲水生涯最上乘。早晩禪家如可訪。石門煙月老蒼藤。</text>
<title>發陽村上京</title>,<text>春坊新渥舊漕臺。湖外行裝日下廻。北極風雲趨九陛。東亭物色付雙梅。天寒客路貂裘弊。歲暮鄕關畵角催。秪爲明時圖報答。何緣身世賦歸來。</text>
<title>騎省諸公。辦一勝會。欲追龍頭故事。辱簡亦及於僕。而方鎖直春坊。未赴盛邀。謹將拙句以謝之。</title>,<text>聞說龍頭會。羣公暇日遊。文章傾一代。勝事屬千秋。次第黃金榜。登臨白雪樓。春坊仍寓直。孤負此風流。</text>
<title>書筵罷後。示徐學士載邇 必遠。</title>,<text>濫廁春坊侍從行。建陽門外佩聲長。風生甲觀香初動。講罷胄筵日未央。鶴駕三朝知有喜。燕謨千載頌無疆。聯裾最幸同恩澤。學士名高白玉堂。</text>
<title>直廬雪夜。寄邀閔騎曹 周冕。</title>,<text>騎省通仙籍。新兼記注郞。龍頭朝罷宴。雞舌夜含香。玉漏風前響。銀蟾雪後光。此時同鎖直。樽酒可能嘗。</text>
<title>疊前韻</title>,<text>龍榜無雙士。騎曹第一郞。身乘沙苑馬。衣惹御鑢香。畵省三冬夜。靑燈半壁光。風塵潦倒客。此味已曾嘗。</text>
<title>寄李嘉山子修</title>,<text>杳杳關河暮。悠悠歲月長。聖朝多雨露。才子獨風霜。雲樹仍千里。音書滯一方。今來換酒處。遙憶謫仙狂。</text>
<title>疊前韻。寄李子修。丙申</title>,<text>春到三元早。愁隨一線長。相思頻見月。雙鬢已成霜。爲問杯中物。何如肘後方。屠蘇今夕飮。行樂憶淸狂。</text>
<title>置酒鳳凰臺 以下三首月課</title>,<text>金陵形勝最高臺。臺上何人載酒來。二水晴光浮玉蟻。三山秀色映金罍。從前歌舞千年地。無限風流萬古哀。六帝興亡春寂寂。秪今惟有謫仙才。</text>
<title>陪裴使君。遊石娥谿。</title>,<text>商洛千年地。春晴一曲谿。使君探異境。遊子幸同携。細草和煙晩。名花傍水迷。仍思紫芝客。終日訪幽棲。</text>
<title>鶯</title>,<text>柳幕深深襯翠霞。叮嚀巧舌謾相誇。須臾時節驚回斡。織得春愁付落花。</text>
<title>寄閔員外</title>,<text>此身於世復何思。閒卧林泉會有時。曾逐浮雲遊鴈塞。更將鳴玉近龍墀。十年未就歸田賦。今日重吟賀雪詩。拋却人間多少事。擁爐端合把深巵。</text>
<title>送朴仲晦之任茂長</title>,<text>別語何煩向我求。爲君仍說去年遊。禪雲山接丹丘路。冬栢亭臨碧海秋。勝境煙霞成遠夢。落花風雨動離愁。琴堂晝永偏多暇。須把吾詩次第酬。</text>
<title>送鏡城判官崔逸之 逸</title>,<text>都護府兼節度營。風流參佐屬吾兄。纔將繡斧還朝日。却佩銅章出塞行。自是男兒頻作別。可憐遊子若爲情。儂曾慣踏咸關路。對此離筵白髮生。其二征謨治法兩恢恢。書劒平生志壯哉。出塞遠隨兵馬使。望鄕頻上侍中臺。樽前詩句宜芳草。笛裏關山賦落梅。秋日鳳池知有會。長楊更待子雲才。</text>
<title>次杜甫見螢火韻 以下三首月課</title>,<text>穿林落水止還飛。勾引西風乍點衣。歷歷遠疑村火小。微微漸與曉星稀。秋閨金屋驚回節。夜字書窻剩借輝。惆悵獨憐江漢客。故園池閣夢中歸。</text>
<title>野棠自發空流水</title>,<text>蘇臺寂寞已成丘。古驛蒼茫雨未收。亂後風煙山郭暮。春來消息野棠幽。千村極目人何處。萬事傷心水自流。欲寄新詩仍北望。落花芳草更添愁。</text>
<title>竹窻幽戶有佳期</title>,<text>山居寥寂日遲遲。窻外惟看竹影移。四壁琴書多逸興。一年花鳥惱相思。弟兄團樂仍無事。樽酒從容好有期。取醉不須催去路。滿池靑草可新詩。</text>
<title>侍中臺別席。與鏡城通判閔持叔 維重。用同作逐臣君更遠之句爲韻。各賦律絶。並七首。丁酉</title>,<text>府君丁酉春。以臺職忤旨。斥補北靑判官。是秋請暇還京。仍丁憂。在官所作。係靑海錄。選二十四首萬事悠悠摠是空。向來回首幾番風。天涯逐客兼都尉。海上高臺號侍中。去住覊懷雲水遠。登臨物色古今同。分歧莫恨音書阻。消息惟憑驛使通。附次韻 持叔咸關嶺外海連空。都尉雙旌溯北風。芳草垂楊分路後。孤雲獨鶴暮天中。一聲長笛三年別。千里覊心兩處同。鴻鴈未南梅已盡。塞邊消息杳難通。其二靑州從事酒。臨別爲君酌。巴蜀歸文翁。儒風可振作。附次韻 持叔靑山護客舟。碧海斟春酌。回棹欲相分。晩來風浪作。其三出塞與君同。淹留唯我獨。雙雙水中鷗。泛泛長相逐。附次韻 持叔欲去不能辭。此行那忍獨。沙汀一陣鴻。驚落失追逐。其四黃龍塞接黑江濱。底事君今作遠臣。回首蓬萊千里隔。夢魂時復到天津。附次韻 持叔千尺高臺大海濱。一麾關塞遠遊臣。登臨極目天連水。欲問蓬萊路幾津。其五千里同爲客。他鄕却送君。天涯唯見月。嶺上又多雲。北海春猶雪。南風草自薰。男兒四方志。試看子長文。附次韻 持叔靑衫同佐幕。千里又辭君。客夢隨關月。鄕愁亂嶺雲。急觴傳錦席。淸瑟散蘭薰。欲賦登臨恨。慚無宋玉文。其六別語何須催。離杯亦可更。古人三疊歌。今日不堪詠。附次韻 持叔別意問如何。離杯且莫更。峩洋三尺絃。彈罷舒淸詠。其七征馬催前程。斜陽下疊巘。相分數句詩。流水意何遠。附次韻 持叔塞樹迷黃雲。孤亭對翠巘。陽關一曲歌。斜日海天遠。</text>
<title>聞閉門角聲</title>,<text>靑海城頭日欲昏。中營鼓角閉轅門。頑雲接地寒煙合。老樹迎風暮鵲翻。物色堪垂王粲淚。詩情虗對孔融樽。傍人莫奏凉州曲。楚客聞來易斷魂。</text>
<title>幕府書懷。寄閔持叔十六韻。</title>,<text>寄語雉城客。覊懷與我同。間關千里外。棲息一枝中。幕府功名薄。將軍禮數隆。顔低學韓子。腰折耻陶公。觸事多辛苦。臨民戒始終。驅馳兵馬際。汩沒簿書叢。日下長安遠。天涯道路通。思親悲白髮。戀闕輸丹衷。城郭人煙少。山河地軸窮。此生圖報主。何策進平戎。永夜胡笳發。高樓漢月空。星辰迷北海。魂夢逐南風。別後書仍斷。愁來句未工。長歌頻擊劒。壯氣欲呑虹。節序驚流水。行裝似轉蓬。題詩憑驛使。憂緖正忡忡。</text>
<title>寄持叔</title>,<text>明時久忝掖垣臣。𩣭馬翩翩紫陌春。風雨向來同出塞。別離今日獨傷神。將軍幕裏人如玉。元帥臺前鬢似銀。兩地覊愁應一致。幾回中夜夢君親。其二二嶺盤空碧入天。中間消息兩茫然。萍蹤一逐浮雲散。桂影還從此夜圓。別後音容憑夢寐。客邊時序屬鞦韆。我來關外猶千里。今日懷君路更千。</text>
<title>月夜登南樓</title>,<text>鎭南樓上月如練。映碧堂前水似苔。好是風光添勝槩。且將歌吹暫徘徊。將軍重引劉琨興。幕府慚非謝朓才。今夜仍成河朔飮。不妨相對玉山頹。</text>
<title>月夜</title>,<text>關月蒼茫關樹平。旅人無睡坐寒更。行裝久滯一千里。霜鬢新添三四莖。夢裏鄕山還不遠。天涯消息若爲情。頻年出塞成何事。書劒從來愧此生。</text>
<title>次楊牧洪君實 葳 寄贈韻。示持叔求和。</title>,<text>生憎楊柳綠煙絲。長向人間管別離。想得春來經過處。驛亭芳草夕陽遲。其二世故紛紛劇藕絲。關河此日又分離。楊州太守遙相問。千里郵筒莫使遲。附原韻 君實綠楊亭畔綠楊絲。攀折無緣贈別離。關塞極天消息斷。半山斜日獨歸遲。附次韻 持叔別離人折綠楊絲。楊柳何曾解別離。此心千里懷人切。望盡南天鴈度遲。</text>
<title>謝端川守惠石鼎</title>,<text>端州良玉碧蔥蔥。幻作龍頭品制工。多病近來惟藥物。感君今日寄衰翁。風前漸覺茶煙黑。雪裏閒看獸炭紅。石鼎聯詩誰敢和。愧無佳句遞郵筒。</text>
<title>侍中臺。次淸陰韻。</title>,<text>侍中當日鎭三邊。駐節高臺更幾年。官號仍傳經過地。兵威尙想海雲天。一官勞拙眞聊爾。千古英雄亦杳然。行矣掛冠休萬事。便尋蓬島學神仙。</text>
<title>釋王寺。贈戒敏上人。</title>,<text>雨後山家好。征驂爲暫遲。閒僧談古事。倦客續新詩。嶺樹秋光早。沙門物色宜。明朝相笑處。留別虎溪師。</text>
<title>答寄成上舍 震丙</title>,<text>喜得長安信。天涯見月時。河橋違一別。雲樹寄相思。兩地情何極。他鄕意轉悲。慇懃南郭子。和我北溟詩。</text>
<title>山寺滯雨。次杜甫秋興八首韻。遣懷。選二首</title>,<text>鐵嶺盤空鳥道斜。白雲何處是京華。歸田已負陶潛菊。上漢誰憑博望槎。夢裏鄕山迷遠樹。天涯客淚墮淸笳。想得春來經過日。東風開盡沙門花。其二秋懷都付一枰碁。還笑當年宋玉悲。千里客遊蕭寺日。數聲鐘動夕陽時。秦川路阻魚來少。漢塞雲高鴈度遲。向晩憑欄山雨過。臨風倍切季鷹思。</text>
<title>山寺曉吟</title>,<text>曉風吹送上方鐘。客夢初驚意萬重。雨後飛泉來絶壑。天邊落月掛孤峰。新秋紫塞聞征鴈。古壁靑燈見畵龍。數日淸遊塵慮减。欲將身世巢雲松。</text>
<title>重到高山舘</title>,<text>楡樹霜初落。秋光到鐵關。蟬聲催雨後。鳥道繞雲間。歲月三寒暑。行裝八往還。題詩留壁上。古驛是高山。</text>
<title>金城渡口</title>,<text>地接金剛近。江從鐵峽流。寒煙迷古渡。遠客倚扁舟。雨過靑山暮。蟬鳴碧樹秋。使君能載酒。臨發更淹留。</text>
<title>吳判府事 竣 挽 丙午</title>,<text>恭聞先契托塤箎。遺集空留舊和詩。家巷仍連南北陌。恩榮共際聖明時。餘生此日偏多感。大耋三朝更有誰。洛社詞壇俱寂寞。夕陽喬木不勝悲。</text>
<title>洪相國 命夏 挽 戊申</title>,<text>淸名宿德世爭推。際遇三朝最受知。選部持衡明藻鑑。台司調鼎作蓍龜。誠存下士忘身貴。志切憂民若己飢。可耐公私無限慟。卽今時事日艱危。</text>
<title>尹三和 坤 挽</title>,<text>夙抱屠龍志。爭稱倚馬才。風塵多感慨。雲路久徘徊。去歲歌三疊。今朝詠八哀。詞壇仍寂寞。遺恨結泉臺。</text>
<title>次權石洲贈秋娘韻 己酉</title>,<text>府君己酉春。爲養乞縣。除光州牧使。壬子秋遞歸。此以下係光山錄。選六首勝事如今不復追。空留明月照襟期。鰲山寂寞龍湖遠。一曲瑤琴無限悲。</text>
<title>金兵使 汝水 挽</title>,<text>爵襲麒麟閣。名雄虎豹姿。三朝承雨露。六鎭擁旌麾。脩短由天定。升沉奈數奇。舊知零落盡。臨挽秪增悲。</text>
<title>晩兒經痘後志喜</title>,<text>晩年何幸得佳兒。聖痘經來百祿宜。從此無憂看漸長。歸田他日可扶持。</text>
<title>次松石亭主人梁禹甸寄示韻</title>,<text>尋眞當日秘高蹤。題鳳歸來夢翠峰。臘後寒梅重有約。孤山處士倘相逢。</text>
<title>李判書 慶徽 挽 辛亥</title>,<text>世誼兼姻好。家居幸接隣。幾年爲客忝。暇日見招頻。亹亹燈前話。溫溫座上春。依然已陳跡。樑月倍傷神。其二亡叔平生友。公非管鮑誰。輟絃曾結恨。埋玉又成悲。寂寞芝蘭室。凄凉薤露詞。阿咸今日慟。唯有季方知。</text>
<title>鄭東溟 斗卿 挽 癸丑</title>,<text>文章一代盛吾東。執耳盟牛獨數公。彩筆布衣參儐幕。白頭金帶亞南宮。黃初逸響詞林寂。河朔風流酒社空。小子永辭床下拜。不堪雙旐去時同。</text>
<title>李應敎 有相 挽</title>,<text>湖外曾爲吏。天涯幸作隣。相逢樽酒地。共賞海山春。東閣何梅早。南樓庾月新。居然已陳跡。回首倍傷神。</text>
<title>義州。次書狀韻。留別諸君。己未</title>,<text>府君己未。以副使赴燕。此下係燕行錄。先是辛丑。府君充書狀官之燕。其時紀行諸篇佚不傳。今只有此錄。選二十三首。 ○燕行日錄曰七月二十日壬子。與上使朗原君偘，書狀官李華鎭一行員役。詣闕拜辭。八月初十日壬申到義州。己卯與書狀官上統軍亭。登臨夷夏之交。難禁去國之懷。庚辰渡江。少年爲客駐行輈。此日重過已白頭。歷歷山川如舊識。依依物色摠新愁。天連鶴野頑雲結。秋晩龍灣積雨收。莫惜明朝江上別。好將樽酒待歸舟。</text>
<title>遼東</title>,<text>日錄曰丁亥渡太子河。到遼東。客路三千里。今朝始半過。遼陽空有號。城郭已無多。草沒將軍廟。波寒太子河。平生弔古意。駐馬一悲歌。</text>
<title>瀋陽</title>,<text>日錄曰己丑歷沙河堡渡野里。未午到瀋陽。城郭壯麗。人戶甚盛。而漢人居半云。曾說瀋陽夢亦驚。此行那復過氊城。臺隍尙想騰騰氣。河水空悲咽咽聲。雪窖孤魂何處託。沙塲寒月幾回明。旅窻半夜胡笳發。欲寫新詩涕自橫。</text>
<title>大石橋道中</title>,<text>日錄曰壬辰由瀋陽西門出。過十里河。渡大石橋。夕宿巨流河。九月初一日癸巳。朝飯黃旗堡。夕宿白旗堡。瀋陽城外駐征軺。八月邊風吹黑貂。北指陰山塵漠漠。南臨遼野草蕭蕭。白旗堡近黃旗堡。大石橋通小石橋。休道廣寧三日到。前程猶有一千遙。</text>
<title>煙臺</title>,<text>日錄曰乙未宿新廣寧。廣寧舊城在巫閭山下。是乃明朝摠督李成樑所住處也。城郭壯麗。東至遼東。北至蒙古地方。西至山海關。煙臺星羅。作一雄鎭。今成古壘。惜哉惜哉。近年新設此店。謂之新廣寧。北距舊城十餘里。古戍成陳跡。荒臺草自衰。將軍百年計。征客此日悲。野曠邊風起。天寒塞鴈遲。沉吟增感慨。駐馬更題詩。</text>
<title>示書狀</title>,<text>再踏燕山路。羞稱漢使車。山川非故國。日月變中華。關外霜初落。籬邊菊已葩。對君消永夜。却忘遠離家。</text>
<title>杏山</title>,<text>日錄曰丁酉渡大凌河。又渡小凌河。北望錦州衛。此明將被陷處也。過松山堡。歷小紅螺山。夕宿杏山堡。松山，杏山俱固守經年。酷被陷沒。崩城破壁。滿目荒凉。覽之令人感慨。賊勢滔天日。將軍效死時。江淮援不至。廵遠志何移。禍慘長平卒。殤深楚屈辭。松山與杏堡。雙節萬古垂。</text>
<title>次書狀韻</title>,<text>衰草荒荒白。殘山點點靑。行裝憑一劒。身世寄長亭。野曠風何急。天寒日易冥。前村如有酒。取醉不須醒。</text>
<title>寧遠</title>,<text>日錄曰戊戌宿寧遠衛。此城卽關外雄鎭。袁崇煥經略關外。開府此處。袁帥死後。祖承訓繼之。承訓死。其子大壽繼之。後進守錦州。終見敗沒。而今見城內大路。雙立牌樓。全用文石。窮極奇巧。揭曰四世元戎少傅。又列書祖仁，祖鎭贈爵及承訓，大壽官爵。又刻兩句於樓柱。曰桓赳興歌國倚干城之將。絲綸錫寵朝加鼎銘之褒。盖欲誇示後世也。傍有大壽舊家。甲第連雲。壯麗無比。僭擬王居。榮寵至矣。富貴極矣。而終未免投虜。身辱名墜。可勝痛哉。伊昔袁經理。開營鎭海隅。樽前收叛帥。帳下養胡雛。烽櫓看遺跡。風雲憶壯圖。長城嗟自毁。誰復護皇都。</text>
<title>祖大壽牌樓</title>,<text>秋日荒城裏。石樓獨巋然。元戎傳四世。殊渥照千年。屈膝身名辱。偸生性命全。歸應見乃父。能不愧重泉。</text>
<title>永平</title>,<text>日錄曰癸卯宿永平府。永平卽漢之右北平。而魏之盧龍鎭也。城外有故光祿監事李浣萬柳庄，翰林學士白瑜別墅。素稱勝地。前輩朝天錄中。多有吟詠。而到今便成古墟。無跡可尋。今之察院。卽古試士塲屋也。堂宇宏麗。立重修碑。卽白瑜所撰。而萬曆丁巳所立也。西行千里到幽幷。此去金臺更幾程。破壁崩城經戰伐。朱門金牓說昇平。殘碑尙記前朝事。古里猶傳太史名。不是乘閒收物色。王風本自黍離成。</text>
<title>夷齊廟</title>,<text>日錄曰甲辰渡灤河。東行十五里。到夷齊廟。明朝所立。而近又重修。若使有知。寧不凂凂哉。展拜廟庭。登淸風臺。臺下河水縈回。景致淸絶。自不覺淸風襲人。塵慮减去矣。孤竹城邊古廟新。灤河映帶碧潾潾。淸風不死西山上。高義猶傳北海濱。百世懦夫爭起立。千秋遺像想精神。誰知此日重過客。曾是年前展拜人。</text>
<title>彩亭橋</title>,<text>日錄曰丁未歷彩亭橋，枯樹店，蜂山店，螺山店。朝飯鰲山店。渡漁陽橋下流。夕到邦均店。彩亭橋畔駐行旃。雨後秋光正暮天。煙樹微茫螺店外。雲山縹緲鴈聲邊。傷時久欲忘斯世。爲客何堪續舊篇。書劒頻年成底事。往來贏得白盈顚。</text>
<title>賫咨官行。得家信。</title>,<text>日錄曰己酉到玉河舘。十月十九日庚辰發北京。久作玉河客。殊方音信疎。今逢千里使。喜得一封書。兒少還無恙。憂愁漸覺除。何當竣事後。與爾賦歸歟。</text>
<title>聞陝西兵報有感</title>,<text>聞道陝西戰未休。一戎奇績幾時收。中原父老方懸望。藝祖山河尙帶羞。劒閣從來征戰地。秦城自古帝王州。秋風五丈原猶在。八陣誰能運舊籌。</text>
<title>到山海關。出送先來譯官。</title>,<text>日錄曰己丑宿山海關。烏蠻舘裏三旬滯。靑海城邊四牡廻。楡塞去時霜葉下。燕山此日雪花催。秦關豈待雞鳴出。漢節初從虎穴來。秉燭題詩憑譯使。好音先報臘前梅。</text>
<title>寄晩兒</title>,<text>吾家千里駒。相別度三秋。鴻鴈音書阻。關河道路脩。婉容頻入夢。衰抱只增憂。爲報歸期近。來迎濟院頭。</text>
<title>早出山海關</title>,<text>洛城一別三千里。西去東還已半年。絶域風沙迷遠樹。客窻寒月照孤眠。侵晨蓐食尋前路。薄暮催鞭趁夕煙。莫問此行征役苦。古人先賦北山篇。其二客路三千里。三分得一分。好隨南至日。愁見北歸雲。古戍成殘店。寒煙帶夕曛。遙思鴨綠口。幾日渡江濆。其三覺華島邊碧海通。靑丘遙指一帆風。傷心昔日朝宗路。依舊寒波萬折東。</text>
<title>十三山</title>,<text>日錄曰十三山屹然獨峙野中。石峰森列。望之若蓬壺浮出溟渤中。眞是客中奇觀。歷過松杏堡。重到十三山。自是神仙窟。胡爲絶塞間。玆行多感涕。今日破愁顔。更引仇池興。沉吟萬翠鬟。</text>
<title>還過朱流河</title>,<text>再渡朱河水。河水何潾潾。歸程經絶塞。今日似陽春。不見燕山雪。還淸鶴野塵。天公知有意。應慰遠征人。</text>
<title>重過枕流堂</title>,<text>去日靑楓掩石臺。來時白雪滿山堆。靑楓白雪往來路。不覺年光此中催。</text>
<title>請暇往陽村。敬次仲父聾齋公韻。庚申</title>,<text>故山歸卧未經春。地部新恩下北辰。自有天台終老計。此行何事太頻頻。其二孤負東園二月春。故山花鳥怨芳辰。秋來擬和淵明賦。栗里逢迎莫厭頻。</text>
<title>沈丹陽大夫人挽</title>,<text>早忝高門客。恭聞內範純。遐齡知有報。餘慶詎無因。榮極專城日。悲纏舞彩春。傷今仍感舊。臨挽涕沾巾。</text>
<title>驪陽府院君閔公挽 丁卯</title>,<text>憶昔連鑣赴塞陲。侍中臺上共題詩。當年尙切分歧恨。此日那堪絶鍔悲。白首人間餘病拙。素交泉下隔追隨。頻驚木稼關時運。慟結公私淚自垂。</text>
<title>逸休亭李相國挽 戊辰</title>,<text>銓衡兵柄仗英才。紳笏當朝也傑魁。天日不移葵藿性。風霜寧作竹松災。纔看廈屋隆新棟。忽報星躔晦上台。寥落城西車馬地。紫荊花老掩池臺。</text>
