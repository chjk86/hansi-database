<title>欝陵島檀香枕</title>,<text>誰採海中根。礱雕薦吾座。炎蒸五六月。與爾登樓卧。</text>
<title>桑葉落</title>,<text>井邊桑葉黃。零落井邊道。不惜桑葉零。但恐桑者老。</text>
<title>占二絶得山字。送妹兄尹耳實。鼎相</title>,<text>綵服老萊子。前程烏鴨山。一盃故人別。相期崇洛間。其二分明薊子訓。留客雨連山。人間別亦苦。灑君衫袖間。</text>
<title>駒城僑居雜詠</title>,<text>鄕校煌煌素王闕。無有一邑無。九夷元不陋。東漸可無儒。官角太守勤於政。驗取角聲來。入夜門始閉。未明門又開。隍祠鷺羽空山舞。蕉荔雜黃丹。伏願城隍鬼。長令民社安。氷庫冬日在北陸。刷室納三凌。山上吏吹角。水邊民稅氷。樵童山險樵童小。雪中取濕薪。暮歸石似虎。嶺上急呼人。牧牛牛勿上山休。牛勿中澗牧。中澗有幽蘭。上山多惡木。耘耔嫉惡竟難去。我未及農人。農人一尺鐵。稂莠不敢春。川洑高防擁木石。一面溜淸流。泱泱罫畦滿。綠芒無盡抽。饁婦飯筐與醪壺。芳草淸溪口。微風動輕裙。黃犬前更後。</text>
<title>題桃樹</title>,<text>舍下衰桃樹。開花度幾春。衰桃不忍見。我乃種桃人。</text>
<title>襄陽大堤曲</title>,<text>別郞歸水關。女伴問淚斑。羞言別卽歸。答云羊公碑下還。其二朝步出江曲。覔儂昨夜人。昨夜燈花暗。但記多錢緡。</text>
<title>江南曲</title>,<text>江南多好女。江南多好歌。渡客芙蓉楫。滿船楊柳花。</text>
<title>春江別曲</title>,<text>新水孤舟動。黃鸝江上飛。東風蒲十幅。春日送郞歸。</text>
<title>對月斷句</title>,<text>馬齕半黃草。人摘新黃花。蕭蕭共秋意。明月又滿家。其二雙靑蜻蜓眼。前宵燈有花。果然故人眼。雙靑病夫家。其三罅砌蟠桃菜。懸籬琥珀花。自蔡炊又白。何羡黃鐘家。</text>
<title>望雙樹山城</title>,<text>雙樹臨江浦。行宮鎖怨烏。漁歌艇子晩。風起白頭蘆。</text>
<title>錦江詞三章</title>,<text>寧飮錦江水。不食泗河魚。中興駐驆路。亡國落花墟。泗泚河。扶餘王所都。在錦江下流。其二妖艶錦江女。喜嫁江南商。錦碧如江碧。與儂作衣裳。其三郞道儂歌好。夜夜南竹枝。慣聽鷓鴣語。又唱鷓鴣詞。</text>
<title>南塘商婦詞</title>,<text>鯨如屋。女抱郞。鰌如旗。郞抱女。靑魚女作仇。靑魚來時郞舟去。其二千歌任汝歌。莫唱折楊柳。楊柳不可折。楊柳儂素厚。朝朝繫郞船。敎郞下船沽儂酒。其三采蘭南塘中。塘水浸蘭葉。不敢照水看。浪痕羞雙頰。其四移梅種江頭。花落靑子多。靑子多尙可。歡去不歸奈儂何。其五相送古今島。島中何所有。悠悠復揚揚。盡儂相思柳。其六賽海神。訴蛟龍。祝風波。心𢥞𢥞。阿爺與阿母。何不嫁我平地農。</text>
<title>古絶句四首。留謝井邑主倅。</title>,<text>邀妓回燈坐。送妓吹燈宿。不恨女顔麤。但恨儂緣薄。右謝送妓道儂眼中花。是君眼中靑。非無他酒繼。但恐此酒醒。右謝送酒傳舍馮生鋏。有魚復何彈。持向長安去。照心千里寒。右謝贈佩刀南國文章樹。琉璃玳瑁光。美人貽此物。三歲定聞香。右謝贈文槐</text>
<title>呼次中山李斯文酇卿韻</title>,<text>北客逢南鴈。孤懷感夕凉。新題後杞菊。聽得小廚香。</text>
<title>爲姜都事而直 杭 次松窩十事韻</title>,<text>獨坐長松下。夜久明月臨。流颸動柯葉。時聞笙簫吟。右松㙜無絃亦多事。不如並無琴。所以梧壇上。獨聽風雨音。右梧壇梅老主人老。共在寒山中。分我頭上雪。乞與梅花同。右梅塢婦言不可聽。持杯何所祝。但願流觴池。上有千株菊。右菊砌采蓮寒塘水。所思何連綿。呼取江南舶。寄與江北人。右蓮塘酋酋復健健。穉老自相列。先生餐不憂。歲久已花實。右竹圃閑人醉初醒。不省前宵雨。飛來數丈流。忽掛靑山口。右巖瀑秋水在秋沙。皎皎秋日瑩。相照不相猜。只有靑山影。右沙潭誰持碧香縷。汲此晴湖流。搖搖風吹去。撘在木蘭舟。右楊柳堤茱萸揷在頭。輝光照巾服。歲晏紅不改。珍重莫輕摘。右茱萸岸</text>
<title>遊黃嶽上元菴</title>,<text>有僧石頭活。不老如孤松。問渠何所樂。烟霞千萬重。其二菴與磬俱懸。僅容僧兩膝。客來僧不言。寒松自蕭瑟。</text>
<title>次姜光萬贈別韻</title>,<text>上客東南美。行人西北程。悠悠梅與柳。相送渡江情。</text>
<title>禁喧</title>,<text>肅肅移甎景。蕭蕭無肉喧。寒松不受禁。竽籟自朝昏。其二上捕蟬嘶聒。幽誅蟻闘獰。捎鞭近仗士。時作凍鴟聲。</text>
<title>和尹孤山韻題趙生帖</title>,<text>古有趙生者。乃洪獻妓也。孤山尹公善道疏斥賊臣李爾瞻。遠謫甲山。趙生聞而義之。具酒迎路傍。班荊對話。謂孤山曰上舍言固直矣。非其時也。孤山以詩謝之曰。吾事固非時。爾知吾不知。讀書不及汝。可謂天生癡。由是趙生名聞於國中。以爾瞻之威勢熖爀。亦不敢加害。其後白沙李相國亦言事謫北靑。過宿洪獻趙生家。而初不知主媼爲趙生。徐乃知之。留詩以贈曰。曾於京口盛名傳。萍水相逢亦偶然。深愧叔譽非具眼。不知鬷蔑在尊前。自此文人墨客之過此者。莫不贈詩賞歎之。凡爲四大軸。趙生之女勝禮二娘及其孫月中桂。珍藏而世守之。今皆老死。其玄孫松貞尙能守而不失以眎余。亦賢乎哉。余高趙生之義。不可無言。遂和孤山韻題其帖而去。非時孰非時。不知寧不知。自異女嬃詈。笑道孤山癡。</text>
<title>同杆城申使君泛舟花池津</title>,<text>太守眞鳧舃。泛泛江湖樂。花池十里烟。撥棹波將夕。其二鏡湖與永湖。不及花池大。浴鷗凡幾群。漁舟更一箇。其三水濶光堪愛。山長翠欲愁。使君雙皁盖。歸去夕陽舟。其四波底㙜隍跡。魚龍本是人。滄桑千古恨。愁殺綠蘋春。</text>
<title>梨花亭小憇</title>,<text>一磬寒山塔。丹楓海山秋。梨亭眠不着。呼取老蟾遊。</text>
<title>送耽羅伯李令 鐽 之任</title>,<text>老將瀛洲去。兵仙今有之。長鯨不敢動。劒倚碧桃枝。其二破浪長風利。大船行若龍。未論九雲夢。何所不容胷。其三縱使如羊小。不須覊以來。于今鼓車下。往往濟州騋。其四政聲無遠近。功課有聞書。萬里江南橘。亦登白玉除。</text>
<title>獨坐</title>,<text>林花細落地。野竹踈圍屋。陋巷僻何妨。雅琴揮亦獨。</text>
<title>折花</title>,<text>山童折山花。盈盈頭上揷。折花莫遅留。花盡生綠葉。</text>
<title>題畫屛</title>,<text>洪士善家有畫屛六疊。不知何人所作。皆是山水村庄之景。最下一幅有云己亥菊秋寫。己亥菊秋。是余生年月。余與此畫俱是五十七年物也。畫色不昧。余獨凋謝。且未知繼此而壽者孰爲久近。而物之久傳者。或能累千載。余之羡彼。宜不止今日所見而已。嘆嗟良久。題六絶其上。一道飛虹白。蒼蒼松石間。阿誰坐觀瀑。詩興集眉顔。其二物不能自名。幸者當俁碩。野柳徒冗長。一種陶廬碧。其三遠峀非無翠。明湖還自姸。漁舟繫岸底。立鷺過人肩。其四樹兩人亦兩。相影在崇阿。擧手何所指。生月定出霞。其五落日無人跡。空江暝自波。平原高一樹。風雨看如何。其六野橋石相撑。杈枒卧寒水。落日度行人。丹楓秋色裏。</text>
<title>過仙崖</title>,<text>慟哭仙崖水。悲雲共落暉。去年氷雪裏。獨與弟喪歸。</text>
<title>暮歸</title>,<text>高田種豆菽。日暮下林麓。白雲雖可怡。不如含雨黑。</text>
<title>贈別靈巖兪使君 恒柱</title>,<text>使君未到郡。郡色已生春。花開非爲臘。繞城梅栢新。其二綠笋春色肥。白魚滄海罩。非無他郡腴。得此乃知孝。其三仕有時爲貧。行怪哉留犢。不求俸外贏。良足儷氷玉。其四以約失之鮮。聖人有至言。戒哉母放膽。吾道此中尊。其五在家念妻子。在官忘妻子。非吾薄所厚。職思民而已。其六啼烏哺母樂。飮啄皆君餘。報恩長日月。回首承明廬。其七美哉矗之西。處處花竹所。耦耕子有時。分華吾不拒。</text>
<title>梅巢八詠</title>,<text>木有冬華者。皓與雪無辨。天然姑射姿。粉粧徒婉孌。右白梅梅以白爲上。紅在下中間。雖然耐寒寂。鄙桃麤俗顔。右紅梅龍身何夭矯。飛則碧天長。毋嫌盆中卧。曾亦鉢底藏。右龍梅靈龜老不喘。永夜床頭寒。芬馥嘉林氣。垂垂萬玉團。右龜梅誰識羅浮種。分來華表枝。令威千歲感。怊悵立多時。右鶴梅僧瘦多寒色。梅淸有高格。合幷成一軀。雪滿袈裟白。右僧梅屈曲非屛風。曲處心猶直。曲曲生精彩。皎如眞珠絡。右九曲梅峨峨三角䯻。無乃上元娃。玉刻叙頭蝶。又疑萼綠華。右三峯梅</text>
<title>金剛山拜站嶺</title>,<text>余始到長安寺。望釋迦諸峯曰可矣。到表訓寺。見靑鶴香爐諸峯。又曰可矣。及到歇惺樓。見衆香城。始曰奇哉奇哉。名不虗得。然猶有不滿之色。及自表訓。將出山歸到拜站嶺下。回望萬二千峯。無一掩蔽。玉削氷雕。巧態畢現。雲散日暎。光影上燭。始驚喜顚倒。絶叫一聲曰天下第一名山也。宜乎中州人發願於他生。嚮余所見。正如李密不見秦王。堪可自笑。昔麗王到此。不覺下拜。遂名拜站。近世人惟知惺樓之最勝。而不知拜站十倍於惺樓。癡人前說夢。何足道也。遂賦一絶以遺知者。俗眼元多肉。惺樓謾擅奇。金剛第一景。拜站夕陽時。</text>
<title>題艮溪盤石</title>,<text>白石明如雪。千年不受苔。元知淘洗力。溪水有源來。</text>
<title>漫興</title>,<text>斑杖烏巾臨小洲。風光澹蕩重夷猶。頻繁蝶舞有時倦。欵曲鶯聲終日留。</text>
<title>忠淸都事朴 成玉 冐雨經過。醉吟一絶。</title>,<text>碧蘿一壑携琴客。畫角三聲跋馬人。逢處莫論誰得喪。葦林踈雨鷺相親。</text>
<title>夜聞驟雨</title>,<text>西風雨打郡城迴。木葉千溪暮響催。頗似八千吳子弟。一時聞令渡江來。</text>
<title>荊軻</title>,<text>弱肉要投虎口中。危如冬葉待霜風。荊卿倘識爭臣誼。一死應移太子宮。</text>
<title>朝起見屛間睡雀戱問</title>,<text>禽鳥喧呼人亦起。靈頑愚智各孶孶。如何萬歲藤間雀。睡到海天紅日時。</text>
<title>擬睡雀對</title>,<text>都弊形神不自暇。誰成誰毁只堪悲。朝來役役人間苦。何似林中睡不知。</text>
<title>拈韻得一絶。送妹兄尹耳實。</title>,<text>第一鷄爲南至日。五千驛有東歸人。出門騎馬忽何處。細雨寒程不起塵。</text>
<title>擬漢宮詞</title>,<text>騰空金雀彩雲垂。玉作荷花石作螭。三十六宮渾萬戶。一宮恰置幾蛾眉。其二披香殿裏好風吹。羯鼓聲高日午時。春色無端開滿樹。宮鶯啼報外鶯知。其三獵罷君王宿建章。中官催報掃金床。爭來拂席懸牙帳。一女承恩十女忙。其四他髮如雲我髮衰。樽前强笑獻金巵。君王但信樽前笑。不識背樽流淚時。其五遙碧纖裾掩玉肥。輕輕羅襪踏金墀。傍人盡道神仙降。終自君王覔小疵。其六冠盖乘春玉帛飛。八夷稽首聖皇威。明朝正殿開衙早。一夜紅燈熨御衣。其七春暉明媚暎仙姿。十隊珠粧出殿遅。共試身輕花下舞。君王親折罥衣枝。其八絃聲高促管聲低。新譜梨園聽不迷。膓斷西宮明月裏。滿庭秋露蟪蛄啼。其九波斯螺黛碧凝愁。十二銀簾明月樓。寂寂履聲墻外過。上陽宮女抱衾裯。其十美人忽罵庭前樹。攀折東風最好枝。枝上三更怨蜀魄。玉顔蕭索鬢生絲。其十一妾亦能絃妾亦歌。金房終貯一靑蛾。皇天雨露寧偏降。聖主端嫌內寵多。其十二鬟未膩膏鏡任昏。忽聞鑾駕到重門。蒼黃起向東欄下。花底藏身洗淚痕。其十三荷珠傾瀉柳颺絲。井榦樓高太液池。玉女粧成窺鏡罷。碧桃花下打黃鸝。其十四飛廉桂觀絳河隈。太液龜魚轉海回。金闕銀臺能勝此。仙人何事不西來。其十五太乙雲陽奠幣歸。壽宮明月禮巫時。仗前小䆠承嚴勑。神語休傳外殿知。其十六瑤池阿母紫麟廻。簫咽靑霄月滿臺。西海春來潮信濶。桃花狼藉夢中開。</text>
<title>折楊柳</title>,<text>橋頭楊柳拂烟絲。折作征鞭手自持。行到江南見楊柳。多情不及故園枝。</text>
<title>登皇華亭 亭是新舊方伯交龜之所</title>,<text>湖西驛路此亭竆。漢吏皇華節鉞東。茅葦地平秋水白。鷓鴣天冷夕雲紅。</text>
<title>靈山浦</title>,<text>淸江駐馬越禽啼。江上商船百丈霓。欲寄征人數行淚。流澌千里不通西。</text>
<title>對月樓步虛詞</title>,<text>金簫一曲倚瑤臺。海上扶桑黃葉來。敎着靑龍扶雨腋。月明飛劒過蓬萊。</text>
<title>重登對月樓。又疊步虗詞前韻。</title>,<text>瑤華潭水望仙臺。脉脉靑鸞遂不來。膓斷麻姑書信濶。碧雲秋色鎖蓬萊。</text>
<title>吹笛峯 在伽倻山。崔孤雲吹笛處云。</title>,<text>何人捻笛此峯巓。化鶴冲霄去渺然。傳道靑山流水裏。至今來往羽衣仙。</text>
<title>泚筆峯 崔孤雲磨墨處云</title>,<text>手掬紅流石硯開。闌干殘墨沁靑苔。溪雲一幅書何事。東海麻姑有使來。</text>
<title>素履亭八詠。爲姜都事而直作。</title>,<text>千峯鬟䯻翠嶢嶢。落日昇霞暎碧霄。誰識嘉林擣蓍氣。等閑看作赤城標。右熊山晩霞山驚峽怒水灣灣。響落空亭十二欄。明月不歸人不睡。夜深相並白鷗寒。右伊水夜瀨虬身虎氣勢凌壇。中作風雲盖地寒。自是深山大草木。不求人擬棟樑看。右暎軒長松行柳盤堤護白沙。綠烟深處欲藏鴉。春來解作漫天雪。自異蜂鬚燕觜花。右挾古柳老翁日日攀花枝。蜂蝶不驚花倒垂。波底落花翁不惜。傍人呼作洗花池。右倒池躑躅柄柄水頭紅白蓮。天香國色爲誰然。錢塘兒女詎相識。境是無人花自鮮。右出水芙蓉襏襫漫郊閙似雲。鋤歌唱答自爲羣。高低無譜有眞意。最好夕陽殘處聞。右平郊農唱歌來歌往爲誰忙。摠是東西南北商。他自尋常行路去。也添一事畵圖鄕。右前路商歌</text>
<title>次中山李丈韻</title>,<text>踏來紅葉錦泥深。共作蕭條歲暮心。遙想上元仙樂罷。滿山流水自希音。其二蹶石穿崖行逕微。林霜葉露滴人衣。回頭已出千峯外。萬里江山一鳥飛。</text>
<title>醉題郵壁 時任酒泉丞</title>,<text>三年酒籍仍成軸。千首詩囊不直錢。盡說金陵督郵好。樓臺山水僭神仙。</text>
<title>寄孤雲菴鄭生 履寅</title>,<text>庭空人散夕禽啼。筇影蕭蕭在竹西。山逕送君深雪裏。可憐佳句爲誰題。其二山樓酒醒翠闌干。星斗隨風落已殘。詠史少年應不寐。亂峯深處一燈寒。</text>
<title>追憶金陵舊遊。得來字呈曹參知。命采</title>,<text>憶昔蓬萊采藥回。金陵樓上兩三杯。那知萍水江南客。忽復西宮並直來。</text>
<title>騎省晩晴。曹參知書示一絶。有稻田飛鷺之語。與余心犂然相契。遂和其韻。</title>,<text>一樹梧桐雨滴凉。西曹歸夢過東岡。求田潁尾行將去。杞菊花邊着茆堂。</text>
<title>呈曹參知</title>,<text>余與曹參知共話江湖狎鷗之計。而余計旣未必成。彼計尤未易成也。遂以林下何曾見一人之意。聊以相嘲。想發一噱。爽氣朝來笏外凉。裵王歸計說華岡。公卿盡占臨江宅。誰遣家僮一掃堂。</text>
<title>夕行書懷</title>,<text>千峯紫翠夕陽迷。遠客愁時杜宇啼。驛路稀逢秦地使。故園難寄一行題。</text>
<title>釋王寺對梨花有感</title>,<text>螭頭寶墨煥如新。太祖何年此北廵。杜宇聲聲僧獨拜。梨花猶似古時春。</text>
<title>嘲德源妓月中梅</title>,<text>栢西洪學士以評事過德源。以詩贈歌妓月中梅。及余之北遊也。囑余往搜其詩。和韻以贈。盖愛其善歌也。余來訪之則詩已失矣。梅花負心。可堪一笑。遂題一絶以嘲之。洪厓仙子舊題詩。掛得寒梅半老枝。客到尋梅詩不見。梅神眞似負情兒。</text>
<title>贈姝城妓初英</title>,<text>栢西旣以詩贈德源之月中梅。又以詩贈姝城之桃愛，初英兩妓矣。余來搜之則梅老而其詩已失。桃死而其詩莫尋。獨初英與詩無恙。生老病死。果在一彈指頃矣。歎咜良久。和韻以贈之。初英已是爛開英。惱殺當年學士情。佳句送渠登雪嶺。祗今聲價動關城。其二初英勝似月中英。領得詩仙贈別情。况是小桃花落後。可憐淸艶冠邊城。</text>
<title>咸京滯雨。遇老妓可憐。賦贈五絶。</title>,<text>可憐年八十三。歷叙疇昔。意氣慨然。夜深爲余誦孔明兩出師表。李令伯陳情表。五子之歌。觳𧥆章。其聲嗚咽怨訴。令人隕淚。自言少也。爲成豐川儁所眄。後事權按使歆。誓不適他。按使死。仍守貞多年。忽爲強暴所奪。居常羞憤。求死不得。性本聰慧。於書一覽輒記。長於辭令。應對捷給。七十後赴歸鹿趙相國之召。仍往觀高麗故都。望朴淵瀑布而歸。凡前後搢紳章甫之贈詩。悉粧軸以藏之。聞余之來。匍匐相訪於逆旅。劇談數夜。自恨相見之晩。臨別爲製新飜一闋歌以送之曰。若使半老身先死。可得相見李學士。八十三春。邂逅相逢。歡然道故事如新。不勝淚。余遂賦五絶句。以謝其意。蛾眉霜雪淚千絲。老似春林病子䂓。唱盡出師三歎息。女娘心事少人知。其二嗚嗚咽咽語先唏。老淚闌干舊舞衣。八十三年無限恨。終南山下主人非。其三悲歌一曲送行人。花盡山桃已暮春。欲問麻姑千歲事。眼看東海幾揚塵。其四婆年八十能騎馬。走過麗都鵠嶺山。望見飛流三萬丈。飄然歸卧古咸關。其五寒蛛網遍古鈿頭。山下荒扉閉絲愁。一朶貞紅羞濁水。春來燕子莫棲樓。</text>
<title>和白沙李相國韻。題洪獻妓趙生帖。</title>,<text>癡言難與俗人傳。謫路相逢笑粲然。誰識綺羅藏義俠。剛金不怕烈炎前。</text>
<title>端川店夜。夢回感吟。</title>,<text>霏微一夢上彤墀。黼座虬髯似昔時。邊鴈數聲驚睡起。滿庭花月是天涯。</text>
<title>臨瀛驛舍。望見山花盛開如鋪紅錦。沙岸海棠。始葉未花。</title>,<text>神姑居處綉紅帷。落日殘霞映得宜。他夜不愁風雨過。海棠還有殿春枝。</text>
<title>贈妓玉花</title>,<text>吉城店夜遇一妓。名玉花。年餘三十。善彈伽倻琴。自言往歲爲一士人所昵。隨入西京。住桃渚洞者數年。士人死。還歸海上。聞余之來自桃渚洞。一悲一喜。叙懷掩抑。余亦流落數千里。心不自慰。聞其語。悽然有湓浦琵琶之感。作詩以贈之。一曲倻琴和落梅。關山花月響徘徊。絃中自有傷心處。同別桃源洞裏來。</text>
<title>匡城解怨歌三疊。答蔡伯䂓。濟恭</title>,<text>銀蟾玉兔兩依微。何限人間說是非。解釋姮娥寃恨意。客星新犯月中歸。其二西羅一面九疑斜。銀海非關眩六花。信是河楊桃李子。肯敎飄落在天涯。其三鮫淚闌干兩臉痕。千金難報蔡家恩。新詞絶勝長門賦。能轉郞心照戴盆。</text>
<title>鳳棲亭</title>,<text>鳳去亭空鎖寂寥。夜凉江影月搖搖。如今不羡乘仙子。舟過丹陽羽化橋。</text>
<title>彦陽舘書懷</title>,<text>山雨蕭蕭海氣流。行人獨上鷲西樓。關雲迢遆三千里。父子應同永夜愁。</text>
<title>過靑草湖</title>,<text>瓊沙的的花邊雪。銀䯻峩峩鏡裏人。蒻笠蘭舟閑自在。使君還羡束津民。</text>
<title>將度大關嶺。小憇九山驛。聞子䂓聲有感。</title>,<text>子䂓爾是無情鳥。何故行人愁處啼。緣得惜春春不住。海山花落每悽悽。</text>
<title>過淸心㙜。見其峽窄水淺。殊無奇勝。心甚陋之。不復登覽。</title>,<text>拳石堆堆川抱回。行人說是淸心㙜。此心已共東溟濶。小水那能淸得來。</text>
<title>曉行嶺路。睡過十里。</title>,<text>朝來睡着肩輿去。紅日輝輝生兩睫。夢裏探香十里花。莊周巧計爲蝴蝶。</text>
<title>淸澗亭。偶次簡易韻。</title>,<text>溟鵬與我誰爭大。亭壁無詩可願雙。事業羲和只如此。朝朝賓日在東窓。</text>
<title>爲仙遊潭解嘲</title>,<text>水小猶存朝海恥。峯低常懼捧天難。魯連風節孔明志。誰把深閨處子看。</text>
<title>海山亭望七星峯</title>,<text>滄溟圓得一棋盤。仙老相逢賭白鸞。着罷天風捲玉子。餘斑磊落七峯寒。</text>
<title>題四仙亭 元天曆三年。有人題詩。已以永郞爲古仙人。</title>,<text>永郞不識何時客。天曆年間已古人。星月芝山乘鶴子。四仙亭上問前身。</text>
<title>海金剛</title>,<text>夜寨初蹲銀頂鎧。秋塘始萼鵠頭蓮。都來滄海占波濶。別作金剛萬二千。其二短短長長渾出沒。斜斜整整各鋪羅。應知玉女晴來浴。露見瑤鬟水面多。</text>
<title>懸鐘巖</title>,<text>周宣石皷亦靈奇。泗鼎淪時逸海湄。龍蹙洪波來擊打。淵淵猶似芑田詩。</text>
<title>寄校宮諸君子 時任襄陽</title>,<text>南樓無伴倚欄干。笳歇江城欲夜闌。遙憶校宮深竹裏。一燈風露十儒寒。其二綸音頒自九重天。環海咸尊小學編。熟讀此書仍力踐。一生忠孝可雙全。</text>
<title>詠坡溪十景</title>,<text>岑護佳城雲護岑。柳州題品古猶今。已加漢代三公秩。會喚商郊大旱霖。右萬石朝雲遙山紫翠夕霏微。古寺丹樓樹杪飛。風遞鐘聲來萬壑。樵僧應趁飯時歸。右彌陀暮鐘楡店摩訶遠莫詳。招提別占小金剛。雖無萬壑爭流勝。一道常飛素練光。右金剛觀瀑赤壁春來浪勢豪。晴沙鷗鷺亦飛號。周郞戰艦曹公槊。爭及漁翁一竹高。右赤壁垂釣漁歌多在下江楓。海氣霏霏濕暮鴻。認識古灘潮欲上。亂㠶飛過水雲中。右乘潮歸㠶孤煙芳草暮依依。隔人家柳暎扉。江面夕陽平似錦。鏡中魚鳥盡光輝。右臨江落照牧童倒載歸牛眠。時捲寒蘆吹暮天。豈識高低長短譜。白雲芳草共悠然。右牛浦牧笛平灘水落試寒罾。汕裏川禽正可登。漁子不歸江色暮。各船明滅數魚燈。右龍山漁火松檜陰森翠色連。洞門風氣自泠然。應知老茯千年大。好餉寒泉鶴髮仙。右寒泉翠屛平郊圓凈絶纖塵。江上稀逢客問津。好待春生風日暖。輕筇相訪隔坡人。右楓林綠野</text>
<title>偶題</title>,<text>閑愁浮念一輸詩。况有乾坤物物奇。急欲上山春健後。亦堪行野午晴時。</text>
<title>始秋</title>,<text>巾襪衣裳懶不收。炎蒸深屋汗常流。西風忽起庭池樹。蟬在枝枝飽得秋。</text>
<title>章叔作詩謗梅。謂冷蘂蕭條。不及桃李繁麗者。余作此以解嘲。</title>,<text>數萼寥寥生淡姸。飄然飛報臘陽先。徐分芳意均桃李。誰較花中第一權。</text>
<title>閑中吟</title>,<text>天際輕陰地底雷。老人蘇病亦登臺。戰過萬木東風後。花氣今朝健健來。</text>
<title>對暮</title>,<text>蒼蒼古木夕陽邊。盤過長山下宿鳶。惟有田翁護田水。暝天相伴水頭眠。</text>
<title>鍾城受降樓。與鄭司諫 恒齡，鄭獻納 述祚 作別。口號一絶。</title>,<text>受降樓上送征鞍。杳杳關山極目寒。惆悵四州分散後。豆河雲月共誰看。</text>
<title>陽關曲</title>,<text>霏微春雨細如塵。楊柳千條向客新。離筵莫唱陽關曲。從古此聲能老人。</text>
<title>市林窩。悵念主人洪君平。名漢</title>,<text>花欄小坐惜離羣。望盡崧陽落日雲。玄鶴不隨淸獻駕。古今幽怨北山文。</text>
<title>南麓看花有感</title>,<text>南山宿客悵徘徊。三月鶯歌壓酒盃。▣自謝庭琪樹盡。等閑花落亦悲哀。</text>
<title>南山下。訪見少女洪士善妻。</title>,<text>歸從嬴博過南崗。騎馬徑行亦任狂。一女相看憐更別。暮年情似蔡中郞。其二稚女逢迎愍老爺。擊鮮具酒意堪嘉。羡他西漢優游士。歌瑟年年五子家。</text>
<title>李叔昇，洪士善同會夜話</title>,<text>甥稱半子善名之。兩婿還堪敵一兒。竆老著書書幾卷。且憑君輩好携持。</text>
<title>送尹侍郞 東昇 以副价之燕。贈三絶。</title>,<text>遷于西漢甫于唐。萬里游回詞始汪。碣石風雲遼野雪。煩君駐馬細推詳。其二紅船繡幟浿江邊。雙照荊花壓錦筵。㝡念統軍亭上望。箕封疆面樹依然。其三火伴須敎畏簡書。旅之時義利威如。冰心玉貌淸難犯。象貨蕭然不滿車。</text>
<title>和贈梧溪族從</title>,<text>十月黃花傍客開。殘香留泛壓寒盃。釋迦忍愛猶回首。𥠧子牽衣喜遠來。其二病眼回靑始一開。莫辭留飮盡餘盃。百年已過鴻溝半。衰脚江山更幾來。其三歸程休指嶺雲開。親誼那孤十日盃。巷口柳枝今已老。飛花定不出墻來。</text>
<title>又和梧溪樓字韻</title>,<text>詞客城都故倦游。楓林巫峽對淸秋。張燈一夜論人物。共卧元龍百尺樓。其二斑衣堂上挾書游。佳糓翛翛待有秋。自是桂宮仙卯兔。會看銀杵破煙樓。其三門闌喜氣靄浮游。旭日香車趁鴈秋。相對兩翁開一笑。愛聽環佩下粧樓。其四殘年飽飯足優游。不恨棲遅六十秋。每向小孫勤囑付。故家傳寶一書樓。其五派別須知本上游。坡公遺訓足千秋。敦親厚誼如相勉。始信萍湖是萼樓。其六翔隼凌風獨野游。霜深丹碧數峯秋。休言漢水連天濶。歸夢昭昭到玉樓。其七啇也能追海若游。馬牛休辨灌河秋。衰年拭目東回望。看爾新修五鳳樓。其八兒先爺後迭來游。寬得幽愁宋玉秋。別後相思詩可檢。天涯雲月各登樓。</text>
<title>入城夜宿市林窩。曉起感懷。</title>,<text>虛堂不捲舊華筵。芳酒淸談並漠然。獨有古墻松檜樹。五更風裏奏牙絃。</text>
<title>趨朝退歸</title>,<text>仙漏微微響木天。強扶衰疾踏花甎。同遊卅載朝中舊。半是冥升半九泉。</text>
<title>次寄金獻納 叙九</title>,<text>烏黔何似鵠頭霜。布帒胡孫意自長。前度風流今不減。桃花爛醉老劉郞。其二孤兒多感不開廬。每歲新正寂寞居。抱被故來淸禁宿。欲令䰟夢近彤除。其三推擠不去漕司官。中考書來意却歡。春水雷掀終一起。好收雲霧入寒山。</text>
<title>再疊前韻。寄金獻納。</title>,<text>憐君白髮已經霜。瘦骨稜稜隼㨾長。怊悵南宮詞翰會。帆風何惜送王郞。其二明時聘禮式賢廬。才子寧甘水竹居。次第揀回耕釣隱。峩峩齊步翠螭除。其三學未眞知要做官。書生些味漸寬歡。年來老僕超然處。不計金門與碧山。</text>
<title>龍虎營有感</title>,<text>馬將軍宅鳳城園。飜覆人間若轉轅。浿府靑銅四十萬。滿庭寒樹立無言。</text>
<title>昌道店夜。夢侍講經筵。衷情戀係。不能自聊。遂吟一絶。</title>,<text>行人孤枕亂山間。夢入經帷侍聖顔。覺後玉音猶在耳。不知身遠鵕䴊班。</text>
<title>秋事</title>,<text>蕭蕭林木始西風。菊未垂黃楓未紅。蕎麥山田多意緖。寒花如雪及秋中。</text>
<title>泛舟凝碧潭</title>,<text>一隻蘭舟雙櫓搖。丹巖千丈水環腰。適來歌者與簫客。分我淸風明月宵。</text>
<title>竹西樓月夜。與三陟營將，平陵丞同會。呼妓張樂。宴之將終。妓持紙筆請得纏頭債。余以若干金副之。營將及平陵丞亦皆優賞。妓有喜色。仍笑題一絶。</title>,<text>檀板停歌撥揷琴。美人前跪整衣襟。傾城一笑眞高價。殘鎭寒郵不惜金。</text>
<title>贈別鄭生 章簡</title>,<text>嵬乎太白劃乾坤。君到黃池試駐轅。波及嶺南皆我賜。玆州管領洛東源。其二浮石禪枝近若何。春來應復結花多。君歸折寄筇三尺。老子前身是釋迦。</text>
<title>春望</title>,<text>芳樹迢迢芳草連。嬌多鶯燕弄春煙。殘花在地何關我。一片飛時一悵然。其二東風本自催花發。誰說東風却妬花。開落任風花不語。每年看取一番奢。</text>
<title>送別鄭侄 光浚</title>,<text>花發東關八百里。樓高黃鶴一千年。君歸剩得錦囊重。何羡岳陽三入仙。</text>
<title>鷹巖峯</title>,<text>鷹巖峯在峽中。最高且僻。人跡不到。北鷹每棲宿於此。土人張羅四面。以鷄鳩縧以置之羅中。獵者伏于林莽。伺鷹之來。引縧以驚鷄鳩。使之軒翥。鷹乃下搏。揜以捕之。以鷹性之豪俊高邁。而受繼於人者。貪於餌也。龍是靈物。亦爲人豢養。觀物足以警人也。鷹乃禽豪寡匹儔。巢居必擇萬山頭。麤心却被鷄鳩誤。不在雲天在臂鞲。</text>
<title>孔川</title>,<text>飛騰三瀑自層層。急勢衝撞石不勝。萬斛流波從此去。新羅大國一淸澄。</text>
<title>除夜待鷄。書眎權生。</title>,<text>休說塒寒鷄不喈。春更已報子時牌。座間人事還如此。紅頰惟君白髮皆。</text>
<title>偶吟</title>,<text>年老心閑醉復歌。從他鬢髮白鬖髿。天晴雨捲登樓坐。山影江光極目多。</text>
<title>筵退後有吟</title>,<text>除淮陽肅拜之日。有命入侍。自上俯詢出外之由。復有愍惜薄宦之敎。大臣以何敢薄淮陽爲對。旣退賦一絶。以申感愧之忱。欲採丹砂求郡去。多慚汲孺願爲郞。溫音愍惜淮陽薄。聖主隆恩邁漢皇。</text>
<title>辭陛東出</title>,<text>宣政門前四拜廻。郊關東出意徘徊。長程自可忘饑渴。曾賜金莖露一盃。</text>
<title>自東郊前進</title>,<text>城頭朝日照行車。東路如天正不斜。休道蓬山千萬里。順風飛到列仙家。</text>
<title>又題</title>,<text>經帷咫尺夢頻回。曾忝絲綸五色裁。白首不堪香案吏。謫來猶得領蓬萊。</text>
<title>金城道中</title>,<text>金剛石黛玉爲粧。休說淸奇最四方。來路靑山三百里。雪中何處不金剛。</text>
<title>送沈評事 樂洙 入金剛</title>,<text>東遊欲訪曇無竭。普德深深雲霧窟。百本靈芝數顆桃。敎君幻絲滄浪髮。其二七寶奇遊又衆香。尋眞萬里意何長。都收海嶽精英去。黼黻文章自倍光。其三萬里關河拂劒還。風流餘債到仙壇。飜愁表訓遅花事。御史霜前草木寒。其四詩上泠泠萬里風。燈前了卷喜無竆。時淸尙講河湟策。頗牧元來在禁中。其五萬二千峯管領專。風流輸與祖生先。應携謝眺驚人語。直到靑天帝座邊。</text>
<title>過不老嶺</title>,<text>賢聖那能禁白髮。英雄無計駐紅顔。淮陽別是神仙界。馬首靑來不老山。其二元光天子禱祠回。雙鬢秋霜念可哀。倘識玆山能却老。千乘萬騎海東來。</text>
<title>夕宿通川頭白津</title>,<text>頭白人來頭白津。津名人事兩悲辛。須看海水三淸淺。年少麻姑鬢亦銀。</text>
<title>吊古</title>,<text>自長安寺迤入玉鏡㙜。左有峭壁。稱明鏡㙜。㙜下有潭。號黃泉江。潭上有石築古城。城門呀然僅容人出入。號地獄門。新羅亡太子與賓僚偕入此中。誓死不降麗。由地獄門而入。則有靈遠菴。此乃新羅太子所終處云。鷄林仙胄抱煩寃。生入鄷城地獄門。誰辨賓僚從葬處。當時君子盡爲猿。其二劉禪金傅昔何心。三寶輕於捨一簪。北地王諶當日哭。此山流水瀉餘音。</text>
<title>入萬瀑洞。自八潭徑還。</title>,<text>自八潭將過摩詞衍。東遊楡店。聞內水站極危險。且外山之勝。九龍淵爲最。而亦有垂堂之戒。嘗聞車五山遊金剛。止於內山。蔡希菴亦然。希菴有詩曰。垂堂卽事長生誕。鴈嶺龍淵不用前。此誠格語。余以癃老之年。何必涉險乘危哉。遂自八潭徑還長安寺。吟成一絶。登山痛哭眞堪笑。過壁題名豈足誇。蜀路不緣君命重。王尊當日亦回車。</text>
<title>拜站嶺上</title>,<text>僧言拜站嶺下。舊有菴寺。廢壞已百年云。雖有勝地。必待亭樓。可以舘客。庇風雨供遊賞。然後得名於世。此地之不見賞於人。良以此也。世之好事者。何莫謀置亭㙜於此耶。深有望於後人。姑記之如此。名藍無復舊亭㙜。春雨離離長草萊。要識廬山眞面目。滁州須喚智僊來。</text>
<title>泛舟西津</title>,<text>德溟祠下駕孤舟。網裏斑魚數十頭。載酒沿洄過灘去。白鷗相待滿江洲。其二浮花江漲錦紋波。憶想金剛夜雨多。好是落霞飛鷺外。夕陽歸檝載簫歌。</text>
<title>謝廣平宰寄花牋</title>,<text>牋面浮光皓雪同。慇懃折贈伴郵筒。吾衰不用靑天大。隨意題詩廿幅中。</text>
<title>再入金剛</title>,<text>長安寺僧來候於鐵伊嶺西。告曰數昨風雨大寒。金剛山中杜鵑花已凍而落矣。余前已遊賞金剛。今再來盖爲花事添得勝槩。而花已告盡。悵然殊甚。且以㦖旱祈雨。得雨雖爲農者幸。獨令花神含寃。更堪好笑。山僧候我白雲端。報道金剛春事闌。凍殺杜鵑花萬樹。夜來風雨不勝寒。其二祈雨歸來雨似麻。畦禾壠粟盡靑芽。使君獨欠楊枝水。未活金剛凍落花。</text>
<title>入金剛洞口渡初川</title>,<text>來渡初川第一橋。淸沙白石水光搖。曹溪一酌香生齒。人世塵根到此銷。</text>
<title>長安寺對釋迦諸峯</title>,<text>長慶觀音護釋迦。碧天無數湧蓮花。齊來聽法靈山會。箇箇銀兜與雪袈。</text>
<title>題長安寺僧報牒</title>,<text>翩翩僧牒出山來。報道杜鵑花正開。多病使君終强起。寺童須掃石門苔。</text>
<title>次瀼東八景韻贈李生 謙重</title>,<text>盈腸綺語筆頭淸。休恠詩情浩似瀛。朝暮餐霞霞彩爛。一生家住化人城。右赤城霞氣沙色微茫月㨾端。大江魚䲒食波寒。蕭蕭荻火漁舟上。分曳踈星下急灘。右漢水漁火行歌緩踏大堤賖。每約山翁問習家。陶採屈餐應不盡。秋來黃遍九峯花。右九峯黃花十里平沙雨洗埃。綠煙飛盡鏡天開。驪龍忽吐雙珠子。蕩漾金波面面來。右雙湖素月風捲三旬雨滯淫。四郊秋色悅民心。遙憐襄漢豊年樂。稻白如雲酒泛金。右南郊稻花松陰交翠屛尖曦。尙憶當年霹靂枝。愛惜良材惆悵意。太平樓上上樑時。右西亭松影東皇祠廟萬株松。沙影湖光集一筇。雲外暝鐘何處起。洛伽峯壑翠重重。右洛寺遠鐘羊公湛輩各無還。殘照蒼然度峴山。何必沈碑江漢水。功名要掛日星間。右峴山落照</text>
<title>駒城道中遇雨。投宿板橋。</title>,<text>天曀吾何出。晨星似昨宵。峽雲玄漠漠。江雨白蕭蕭。行到水聲店。坐愁明日橋。心知農者望。還喜雨終朝。</text>
<title>詠史</title>,<text>齊士欲烹魏。新垣不復言。初聞兵大却。已報國幷呑。渭北宮春滿。山東覇氣寃。周京亦從燬。文武最難諼。其二遺恨燕南筑。無功博浪椎。當時一擲誤。義士百年悲。拾履終能奮。衝冠死莫爲。誅秦兵四合。天下盡男兒。其三戰罷中原凈。歸來過故鄕。越佗黃屋耻。魯國太牢光。女織新王化。男耕舊戰塲。周公豈漢禮。但覺覇謀昌。</text>
<title>洞庭秋月</title>,<text>湖光明可摘。月意又從然。猿掛驚仍落。龍寒動不眠。江娥啼出竹。鮫女語乘烟。勝地樓能逈。淸宵更可憐。</text>
<title>遠浦歸帆</title>,<text>極浦歸舟楫。潛㹠吹浪前。紛紛來眼底。颯颯已天邊。宿霧帆全小。長風纜自牽。暮依汀樹泊。歌曲在潭煙。</text>
<title>平沙落鴈</title>,<text>江鴈愛沙濶。淸霜放子孫。低回方漸下。警急復同喧。回頸嗔風逆。欹翎曬日暄。北方寒氣候。烏鵲却飛翻。</text>
<title>悼殤女</title>,<text>殤女以丁巳十月四日生。以十六日死。凡十三日。爲其百年也。女之生死俱不幸也。然視彭祖五百爲夭。殤子三日爲壽。極其壽也。彭祖猶不得爲壽。極其夭也。殤子亦得爲不夭如是。汝與彭祖。各以天年終。吾將孰羡而孰悲也。然所可悲者。吾只一見汝而未能詳其貌。汝又無知識。不知吾爲父。是塗人也。故汝之死也。吾心不爲之哀。淚不爲之墮。噫。朋友之死。吾猶失聲而長痛。鄕隣之死。吾猶欷戱而太息。聞名而不見其人之死。亦有惻悽于心者。况吾與汝。以父子天倫之至慈至愛者。反不如朋友鄕隣聞名而不見其人之死。吾果若是其無情而然耶。情之不足以生而然耶。汝之死不足悲。而吾之不知悲汝之死者最可悲也。曉坐無聊。四韻適成。書之于冊。使吾歲月浸久之後。不忘其有汝也。曙煙沈野重。霜月近窓寒。別鳳中宵恨。將雛去日歡。煩懷移枕席。慵性廢衣冠。滿紙書多少。憑傳病婦寬。</text>
<title>送別舍妹書懷</title>,<text>秋日凄凄。霜露始白。百虫皆鳴。令人中夜起坐。忼慷難抑。賤子自念生世甚晩。兩親皆老。盛歲莫逮。兄弟亦無多。而一姊遠在海上。一姊夫家在東峽。來日氷泮。在室一妹一弟皆幼。觸處關念。又當別離。覔紙寫懷。感歎彌長而已。戊午八月上旬書。四聞惟蟋蟀。寒屋坐深更。漸漸艱難念。沈沈弟妹情。西風吹急景。明日厭寒程。亦識頻書札。伶仃可忍聲。其二生尙不識路。况復兩東西。相看悲面別。同侍愛身齊。親老無調養。家和免勃豀。久思得甥姪。施善豈無稽。</text>
<title>山中寫景</title>,<text>絶峽人塵逈。貧僧棟宇奢。渚菰藏白鷺。山柳間黃花。客洗飄零褐。樵眠偃蹇楂。暮天如許濶。無限是歸鴉。</text>
<title>奉別再從兄之關東</title>,<text>徒旅凌氷雪。前程鏡浦㙜。地喧東渤澥。雲出古蓬萊。瑤草那無分。錦囊還有才。銅鞮更一曲。勤醉習池醅。</text>
<title>石城暮燧</title>,<text>石城吁可恠。風雨亦星辰。寇賊關山靜。商農飮食均。片光通絶嶠。殘熖燒秋旻。一點尋常好。不然霑我巾。</text>
<title>薄暮往隣家有得一律</title>,<text>鳴筇來木末。淸杵兩三家。鴈背垂黃日。鷗心濶白沙。江山人自細。霜露菊猶華。酒熟南溪老。何辭犯宿鴉。</text>
<title>望上苑</title>,<text>苑外如絲巷。遊人渺渺魂。春應華國麗。天爲析民喧。柳色堯三等。花光舜四門。生成恩亦大。終日鷰鸎繁。</text>
<title>暮登太華亭</title>,<text>此亭城市最。今日玩遊新。美竹仍幽鳥。淸池更麗人。輒能呼一盞。自足謝三春。玉女盆如在。堪稱太華眞。</text>
<title>大雷雨</title>,<text>六月天行雨。喧喧直下來。白波包地濶。蒼壑洶天哀。樹拔根俱去。村寒市未開。朝疑山不破。昨夜有獰雷。</text>
<title>丁從 志訥 迎妻。悲其孤露感。有此贈。</title>,<text>爾是孤哀子。今迎窈窕妻。蘋蘩猶可薦。榛栗爲誰携。黯黯新人恨。蕭蕭故婢啼。羊曇吟醉過。花樹更愁低。其二新歸吟絮婦。天雪也知時。合爨荊花樂。宜人桃葉詩。廟門懷往事。旭日照新悲。未覩姑嫜面。憑誰髣髴知。</text>
<title>東坰望見歸來亭。憶申友聖淵 光洙 昨遊。仍次厥韻以寄之。</title>,<text>林亭遙喜色。詞客此經行。詩句有光價。鶯花仍重輕。舍人巖月古。尼女㙮雲生。想像及棲鳥。相歌稍入城。其二麗木飜朱日。人醺花氣行。歸來元好號。臨眺已僊輕。幽壑多聲怪。高藤有死生。誰如老宗丈。長對化人城。</text>
<title>秋日送韓兄 德樹 携妻子歸瑞山</title>,<text>北日纁黃近。南霜錦繡皆。筮君歸妹卦。傷我賦秋懷。行李瑞山去。折梅湖水涯。慇懃憑驛使。照得素書偕。</text>
<title>憑草原驛使。敬呈家君郵軒。</title>,<text>一別老親久。高山滄海隈。眼無千里見。魂有九時回。日照烏棲落。霜隨鴈影來。欲書心萬緖。歸使莫相催。</text>
<title>南過車嶺 時往外舅申公湖南任所</title>,<text>臘味浮春色。悠悠動客觴。杜鵑隨地氣。征馬帶山光。日月愁中白。江湖夢裏長。竹林多意緖。畫我着瀟湘。</text>
<title>滯雨書事</title>,<text>歷險堪休馬。逢霖事却眞。且從僮僕睡。莫說米錢貧。環珮應尋夢。蛟龍不放人。淋漓回暖氣。興在玉壺春。</text>
<title>登佛峙</title>,<text>適越炎蒸客。高山始見霜。乾坤度朱鳥。江海隕黃桑。天馬猶春渡。靈犀送夜光。書生何事業。歌詠滿要荒。</text>
<title>石支院</title>,<text>歇鞍當古木。開舘復深松。野濶低南斗。山空隱暮鐘。日華浮橘柚。海氣結蛟龍。簫鼓淸時興。明珠出附庸。</text>
<title>聽鴻</title>,<text>燕鴻亦流落。隨我越州來。且傍黿鼉宿。休爲翡翠猜。天寒飛却拙。風急響逾哀。五嶺梅花動。春歸何快哉。</text>
<title>過九十浦</title>,<text>白雪荒城戍。黃柑滄海關。乾坤眞萬里。京洛向千山。易起浮生感。難爲遠客顔。南來審地險。萬一殺羣蠻。</text>
<title>望海復吟</title>,<text>悠悠步蘭阰。漠漠過鷗沙。爲客滄洲滿。登樓落日斜。僧扉多暎竹。商舶或輸花。狼狽炎雲裏。玄冥氣不誇。</text>
<title>醉望述意</title>,<text>悲歡千古地。醒醉百年身。江海生春草。樓㙜見故人。愁和殘日落。眼着異鄕新。薦引雖無力。東南訪隱淪。</text>
<title>晩翠亭偶題</title>,<text>西塞誰傳札。南州獨倚樓。天淸吟一鴈。江冷繫孤舟。白石秦橋曉。黃柑禹貢秋。含杯慈竹暖。暾日照簾鉤。</text>
<title>康津縣齋。淹留累日。座客亦多京洛舊遊。張飮劇談。實殊方良會也。聊賦八律。以識遠遊。亦以寓覊旅之思云。</title>,<text>座得高樓勢。樽當滄海開。扶桑何處老。貢橘此中廻。白雨催詩到。紅燈送妓來。數㠶寒過寺。飛鷺共悠哉。其二上下天如鏡。東南郡似萍。市魚渾雪白。島樹盡冬靑。小郭沙光淨。孤村水氣冥。耽羅分野近。遙認老人星。其三南浦雲生樹。西風浪作花。翻翻低亂鴈。莽莽叫歸鴉。塩竈燒寒竹。漁燈宿暝沙。長安一千里。隨眼斗杓斜。其四湖海還多勝。笙歌亦共遊。時憑一騎足。來遍九江頭。九十浦一名九江 佛影寒山殿。潮聲落木洲。北商爭米價。經歲未迴舟。其五雲木山城隱。星河水國搖。遠愁生處處。歸計話朝朝。雪壓黃茅瘴。風高白馬潮。坐來香着袖。霜橘落寒條。其六坐久煙生野。高峯倒日曛。島疑浮出樹。㠶似落來雲。城影樓兼動。市聲潮共聞。游鵾頗自喜。玉羽晩紛紛。其七戎裝二八妓。劒似九秋濤。雪撲紅裙急。虹圍畫閣高。回身情更逸。入破勢逾豪。絶叫驚張旭。堪抽草聖毫。其八南琴留北客。樓閣坐靑天。水鳥驚紅燭。山雲下綺筵。菱歌堪永夜。梅蘂已殘年。共惜鷄聲曉。疎星不滿川。</text>
<title>曉發弓院</title>,<text>亂峯孤店曉。千里隔年歸。鴈度寒蘆水。鷄鳴苦竹扉。誰憐歲除日。猶着客行衣。宿鳥稍飜動。高歌露未晞。</text>
<title>晩發金陵</title>,<text>三宿猶堪戀。一旬今始歸。吳娃渾眼慣。楚水更魂飛。古驛含秋霧。荒城淡落暉。縱敎他日過。誰遣望㫌旂。高麗朴忠佐曾遊此郡。與妓碧玉有情。及爲按廉到此。聞碧玉已死。悵然賦詩曰。九十浦頭潮欲生。碧松紅樹去年程。如今謾擁㫌旂過。樓上無人望此行。今余之來此。旣無有情人。則他日雖重過。將使何人望行樓上耶。好笑好笑。</text>
<title>店夜</title>,<text>屈指流年坐。疎星照膝寒。蕭條立春後。牽强作冬看。橘井千家冷。苔碑幾姓殘。南方第一釀。却遣遠人歡。</text>
<title>過鳥嶺</title>,<text>自作新羅國。無端主屹山。麗王一統力。關吏百年閒。暝杵千峯裏。秋蟬萬木間。時淸路不梗。商旅夜深還。</text>
<title>到咸昌愴懷</title>,<text>龍蛇之亂。六代祖坡谷公以戶判轉餉給李提督軍兵。南下嶺南到咸昌。勞悴臯復。天將一軍皆哭。五代祖貞敏公亦於同時歿於龍灣伯任所。兵戈阻路。父子之間。不相聞訃。今余過此。掩涕有題。三過咸昌縣。征衣血未乾。皇天不憗老。吾祖此升棺。淅瀝貔貅餓。蹻騰鯢鰐歡。燕兵同一哭。宗社竟誰安。其二父子同時瘁。兵戈萬里餘。空回灣上櫬。未報嶺南書。執靮傷奔奏。飛蒭病拮据。赫然良史筆。華此秉忠閭。</text>
<title>宿松林寺</title>,<text>深山元有寺。官道意如何。僧火村烟接。禪鐘使角和。黃金三丈佛。白塔萬恒河。老盡前朝樹。崩雲向夕多。</text>
<title>善山道中遇雪</title>,<text>過嶺失冬令。臘殘看雪初。濶呑淸洛暗。斜度月亭疎。落地融無跡。滿天來自如。朝正千里使。漠漠燎衣裾。</text>
<title>過咸昌</title>,<text>汪汪叔度器。南路此臨池。大鏡開如許。深綸汲不知。欲冰龍怒立。微雪鷺閑移。天地東無極。蒼茫駐馬時。</text>
<title>次李上舍 寬 韻</title>,<text>不見故人久。其如芳草何。幽軒花對睡。淸樾鳥同哦。詩逐春踰嶺。魂隨鴈過河。殊方成獨眺。千里晩山多。</text>
<title>口號奉和金姨叔寄來韻</title>,<text>星山亦千里。春雨滯征衣。藥隨身在。花光背客歸。世應黃髮棄。家不白雲違。吟望風烟外。何由揷翰飛。其二二十能文士。天胡一夕摧。無辭親可白。未字女堪哀。畹草元霜墮。瑤華奈雨猜。蕭條一掬淚。獨上望鄕臺。</text>
<title>驛亭書懷</title>,<text>滿地佳山水。登臨病未能。閣寒生落葉。鄕夢着孤燈。强酌不成醉。獨謠誰遣譍。層峯非此驛。終夜淚相仍。是時聞稚女夭逝之報</text>
<title>沈進士 得三 輓</title>,<text>舊閥靑松系。西湖白髮年。童時知大父。何處葬耆仙。曩跡迷遼郭。生涯就楚田。魯淵公外裔。懷古倍潸然。其二吾黨如秋鴈。年夾盡落南。天寒喬樹國。人老菊花潭。古貌冰全瘦。眞心瑟更含。駟閭應未已。餘慶待三男。</text>
<title>夜宿海印寺</title>,<text>禪寮遂窈窕。人客自團圓。落木山多月。寒鐘塔在煙。四溟碑已老。中土鉢猶傳。斗起踰城念。經聲境悄然。</text>
<title>敬次蒼石先生韻題素履亭</title>,<text>蒼石留文藻。浮亭在積陰。今人無健筆。高處憶仙襟。地濶靑春滿。潭搖白日深。風塵下蕭瑟。頓爾薄華簪。</text>
<title>送蔡內翰伯規入五臺山曝曬國史</title>,<text>憶爾尊王考。先朝鳳閣賢。靑春己巳歲。白日五臺仙。手澤金編浥。容華璧月懸。周年還此地。遺緖有孫傳。其二華盖移躔夜。西崑啓鑰時。倘非二茅世。爭得大蓬窺。日海紅濤健。香城翠雪危。關東八勝景。應入錦囊奇。</text>
<title>重陽後二日。携數三知舊遊黃岳。馬上偶吟。眎諸公求和。</title>,<text>黃嶽三年客。玄都再度郞。亂峯爭落日。高樹已輕霜。病久逢詩起。愁多赴酒忙。重陽餘興在。巖菊守殘香。</text>
<title>又得還字</title>,<text>客路依雲直。鴟鳴隼亦還。不黃何草木。生月自江山。病眼花兼酒。鄕心夢托環。僧樓寒突兀。獨立數峯鬟。</text>
<title>肩輿上絶巓。次中山李丈韻。</title>,<text>去天峯幾尺。終古有僧通。石壯聞喧水。崖高聽倒楓。携來筇兀兀。看盡翠叢叢。準擬憑虛坐。乾坤一眼竆。</text>
<title>黃嶽歸路。過勞勞亭。回望姸峀。如畫可戀。更拈秋字。眎同遊諸君。</title>,<text>塔級寒山口。鐘聲古殿頭。蒼松僧並壽。黃葉寺新秋。鳥自專林樂。泉應出世流。未忘蘿外峀。歸葢更遲留。</text>
<title>郵亭寒夜。與李丈酇卿，姜君省吾諸人。對酒拈韻。</title>,<text>投轄留佳客。呼燈嗣落暉。可能逃酒令。猶未解詩圍。野水疎星凍。天風小雪飛。情知行遠別。千里易霑衣。又疊千里迷家客。三年送夕暉。小寒留客飮。今日破愁圍。醉態衰猶壯。詩情岌欲飛。誰憐京洛舊。流落一荷衣。又疊到來吳戍月。低盡楚天暉。一夜逢詩敵。三年醉妓圍。行爲燕鷺別。懶作鷓鴣飛。傍酒談雷發。看君大布衣。</text>
<title>春日南行</title>,<text>京口頻回望。關南幾往還。遠鷄江柳外。歸馬野花間。晩飯仍臨水。春詩欲畵山。釣臺如在眼。新雨長苔斑。</text>
<title>驛亭春雨</title>,<text>莽莽南州雨。連春暗不收。山蒸桃李氣。林濕燕鸎愁。洗柳絲方嫰。移篁荀欲抽。鏡湖淸漲水。遅日坐看鷗。</text>
<title>秋懷</title>,<text>郡小人烟窄。山長樹影微。玄蟬吟暮靜。蒼隼獵秋歸。已下淸霜葉。難爲遠客衣。論詩寡友益。明月獨窺扉。</text>
<title>峽行</title>,<text>峽路何隈隩。行行愁轉生。寒天收柏實。落日斫松明。方言以松樹之多脂可燃炬者。謂之松明。 深處數家火。蕭然一澗淸。土廳留宿客。鷄黍見人情。</text>
<title>騎省直夜書懷</title>,<text>滴瀝蟾壺漏。三更井榦樓。星飛疎木頂。烏宿女墻頭。未有安民畧。空懷食祿憂。東華塵滿眼。歸夢落漁舟。</text>
<title>禁中偶成</title>,<text>周廬正羅絡。魁極此崢嶸。嶽氣雲來殿。河聲雨過城。夕宣庭下馬。春宿帳中兵。圖報思塵露。心肝奉聖明。</text>
<title>次曹參知 命采 喜雨韻</title>,<text>聖禱何須野。甘霖不擇田。松濤終夜急。秧馬及晨喧。色動枯根活。聲驅癘鬼先。民風吾可補。敢廢頌禾篇。又疊淸詩小司馬。甘雨內農田。志喜須佳句。驚人盡一喧。松膠承溜滴。蟬嘒得秋先。凍芋難抽笋。回慚石鼎篇。</text>
<title>夜直書懷。示蔡員外伯規。</title>,<text>西淸宮裏水。終夜石欄橋。不寐何方士。長懷下峽撓。風雲仙樹合。星月帝壇遙。怊悵同年友。重城不可招。</text>
<title>拭睡呼燈。次曹參知韻。</title>,<text>小睡疎星裏。西淸三鼓時。荷凉一尺水。花老萬年枝。河朔庚天會。風騷子夜詩。金龜堪換酒。呼取蟹鰲持。再疊淸切東華省。連宵並直時。西風吠蛙水。疎雨黏蟬枝。乍罷霏微夢。頻驚窈窕詩。瓊牋來又去。數吏定疲持。三疊蕭蕭吹雨色。漠漠向昏時。濕鸛聞鳴垤。寒鴉見落枝。正憐雲似酒。何必月宜詩。歸夢連江漢。風搖不自持。參知詩有嫌無月之語。故頸聯云爾。四疊君自初更睡。寧知月湧時。薄雲紛敗絮。圓魄忽高枝。想像蟾裘戀。沉吟桂子詩。無人作三影。獨我興難持。參知詩有夜嫌無月初更擁衾之語。而及夜二鼓。雲開月出。公已睡矣。戱次前韻。爲姮娥洗誣。</text>
<title>退直郊居。適逢霽月。</title>,<text>一片鳴臯月。樓高隨着人。照花淋玉淚。臨水輾冰輪。滄海看應大。靑天度若神。病夫垂老眼。今日洗俱新。</text>
<title>露湖祗迎御駕。自溫泉還宮。</title>,<text>溫水回仙仗。淸江並綵船。火旗盈落日。金鼓動秋天。遠岸千官直。平沙萬馬圓。聖躳無疾病。髫白羽旄前。</text>
<title>除夜</title>,<text>呼童視天色。星似二更多。今夜雖云淺。舊年能幾何。老懷翻易睡。寒酒不成酡。一片思鄕夢。移時獨過河。</text>
<title>將挈妻孥。南歸鄕廬有吟。</title>,<text>高堂無祿養。淸世不才歸。西漢春生柳。南湖月滿磯。奴應脩竹屋。妻已具蘿衣。長揖平津去。孤雲傍馬飛。</text>
<title>閣夜</title>,<text>平川忽滿眼。羈思浩無窮。老樹今宵月。春天去歲鴻。登樓纔嶺外。騎馬又關中。叢桂應饒笑。生涯一轉蓬。</text>
<title>携崔從明叔 煒 遊北營</title>,<text>春日尋花去。花深苑北營。水流山影亂。莎暖樹陰淸。鳥悅境相慣。樓高人復情。將軍醉只睡。旗鼓卧升平。其二江山新霽色。遲日燕來斜。士卒春移柳。將軍夜宿花。營閑容到客。地禁未謀家。申正赴塵役。淸遊詎足誇。</text>
<title>中夜懷想家親鍾城行李。情理愁慕。口占三律。</title>,<text>地盡朝鮮界。人從肅愼年。老親尙鞍馬。前路復山川。瀚海飛沙外。關城積雪邊。苦寒憂念切。不敢擁爐眠。其二臨江五國路。無食六州人。鞍馬通新歲。朝廷命老臣。海雲常似夜。邊柳不知春。忠信元吾道。蠻夷亦善隣。其三小國猶千里。兼程亦數旬。舊聞關塞重。今復澇乾頻。馬畜氛常黑。龍蛇俗未馴。濟飢憂不淺。明主欲同仁。</text>
<title>野行</title>,<text>白日蒼山靜。西風大野寒。雪中稀啅雀。冰底暗驚灘。癘疫多新鬼。庸租見舊瘢。明年東作起。願得詔書寬。</text>
<title>對雨</title>,<text>漠漠雲傾雨。悠悠風過林。濕鷗花外落。愁燕柳中深。久旱聲堪聽。孤村色欲沉。淸涼蘇病骨。春動過江心。</text>
<title>送人</title>,<text>相送遠行客。不宜高處樓。大江春自動。荒野暮堪愁。已是同衰病。如何有去留。臨分更携手。俱下木蘭舟。</text>
<title>仁元王后輓章</title>,<text>新羅大國後。前宋女堯倫。玉牒輝任姒。黃裳翼聖神。仁符二妃號。功祔萬年禋。寂寞端暉暮。攀悲薄海均。其二自灑崩天淚。偏勞鍊石心。簾帷萬世計。社稷一綸音。黃道方升日。靑丘式至今。欲歸功不有。聲臭杳難尋。其三含飴漢后樂。視膳舜躬親。苑囿皆樛木。星辰是老人。撝觴謙似地。勸筯覆同旻。壽祿神應佑。云胡不萬春。其四錫訓敷皇極。調元返太初。化參時雨施。功協點雲虛。彤管書非一。朱絃歎有餘。揚徽詔千禩。宸翰日星如。其五先思勖繼述。慈念篤仁恩。輦路看天色。標橋問水痕。尙方惟織練。外戚不華軒。歸祔喬陵右。風雲護吉原。其六慈敎常貽翼。民憂每察眉。恩能泣山谷。言不下軒墀。廞具藏銀是。輿儀篋綺爲。重看庚歲器。嗚咽舊臣悲。其七神明應格孝。塊苫竟纏悲。屨及焦遑夜。巾霑泣禱時。七旬猶盡禮。三伏亦持衰。平日止慈意。寧無降惻斯。筵中上誦此詩頸聯及落句。仍下敎曰。予覽此不覺淚下矣。慈聖在天之靈。若鑑臨予躬則必將垂涕。豈但降惻而已。其八先後看花馭。胡然一歲俱。賀班無處所。巷哭有嗚呼。月暗長秋桂。風凄遠日梧。攀號兩廬孝。鷄漏愴晨趍。</text>
<title>養拙</title>,<text>養拙還高性。營農且薄勳。朝晴禽底訴。春熱樹皆雲。藥物貧宜斸。緇流老可羣。莫將文字好。驚動世人聞。</text>
<title>暮宿抱川 時以覲行往鍾城</title>,<text>黃日蒼山下。春風古郡樓。石人拱野柳。沙柵擁川流。村落魚龍入。官家雉兎求。逢迎有從妹。契濶始寬憂。</text>
<title>午飰梁門</title>,<text>蕭條三戶里。云是古梁門。峽樹寒遲綠。山農火遍痕。永平爲郡僻。官道少人喧。漸覺長安濶。潛傷遠客魂。</text>
<title>北登鐵嶺</title>,<text>颯沓蓬婆雪。懸車石棧廻。華夷滄海接。豊沛大風來。朔氣黃雲動。邊聲白草哀。安危憑地利。落日俯隍㙜。</text>
<title>暮宿元山</title>,<text>客傍蛟龍睡。千家積水邊。亂帆漁火攢。孤島鳥花圓。商賈春來湊。金錢夜後眠。腥盤愁旅食。未可久留連。</text>
<title>登草原望雲亭</title>,<text>太行山外客。今上望雲亭。物色悲游子。春暉憶兩庭。地卑低獨樹。天闊下長星。仁愛吾家事。民謠尙可聆。</text>
<title>夜宿居山海上</title>,<text>不是從軍者。如何極北州。樓兼天色暮。人與海聲愁。筋力關山峻。衣裳歲序流。思歸心欲折。江漢莫回頭。</text>
<title>谷口驛亭。俯海書懷。</title>,<text>客夜摩雲下。前臨大海眠。踈星風自落。孤島月俱圓。劒惜靑龍老。書稀白鴈傳。朝聞出塞曲。怊悵過山川。</text>
<title>雙浦門巖</title>,<text>呀然雙浦石。胊界古東門。禹斧功何到。秦橋跡似存。翕張通日月。磊落傲乾坤。持護應神鬼。魚龍不敢喧。</text>
<title>晨離鍾衙。過西豊社。</title>,<text>日照豊西道。荒田極目沙。野含春水滿。山帶遠虹斜。躍馬從胡俗。看鴻憶漢家。烽㙜消息穩。關路遍桑麻。</text>
<title>晩飯阿吾地堡</title>,<text>萬里阿吾地。西風一障寒。屯田三歲旱。防卒數家殘。大漠花當戍。孤城麥過鞍。羡他高處燧。夜夜達長安。</text>
<title>皇帝塚</title>,<text>宋帝燕山塚。非欽定是徽。黃楡秋不掃。烏鵲暮知歸。終古無寒食。當年有布衣。傷心銀海鴈。猶望向南飛。</text>
<title>上童巾山城</title>,<text>立馬看靑石。悲歌到白雲。築城思不武。離險計難軍。蒙羯魂應斷。秋鷹勢可羣。山河春自氣。落日見紛紜。</text>
<title>潼關鎭示朱生</title>,<text>潼關非小鎭。亦足壯邊門。石老童巾字。江鳴伯玉魂。磧雲常白氣。沙日自黃昏。戰地文儒在。篇章許細論。</text>
<title>滯雨朱村。聞鬼門關水漲不可渡。將迤就漁郞浦。木道而過。</title>,<text>蛟龍惜人過。風雨下朝朝。歸興堪蕭瑟。行歌正寂寥。沙昏朱社樹。天黑鬼門潮。欲貰漁舟去。仙㙜未覺遙。</text>
<title>四月燈夕。與北兵使遊南樓夜罷。</title>,<text>倦遊留一樂。節度許同過。白雪中軍戟。紅粧上馬歌。勝筵芳草合。歸路綵燈多。忽憶秦城夜。三絃木覔阿。</text>
<title>贈順興申使君 時以接慰倭差。南下萊州。</title>,<text>白髮興州守。蒼然道氣深。逍遙無吏事。寂寞似禪心。官饌當歸綠。牙庭老樹陰。塵鞿解愍我。欵欵話幽襟。</text>
<title>浮石寺贈成上人</title>,<text>王程逗客牡。蘿逕帶斜暉。樓逈乾坤盡。寺存唐宋非。巨靈擎石重。神釋呪花歸。丈室逢僧話。羈愁乍解圍。</text>
<title>月城迎春軒。次五峯韻。</title>,<text>王覇圖何壯。山河勢盡來。荒城騎馬去。落日見鴉廻。樹色遺宮老。人心畵角哀。君臣雖異代。悽愴鳳凰㙜。</text>
<title>慶州蘆谷驛。遆馹小憇偶吟。</title>,<text>江山自終古。城闕已前朝。樹木春來去。王侯事寂寥。日斜行莽莽。雲處望蕭蕭。官路東無極。歸心風自搖。</text>
<title>通度寺晩飰</title>,<text>通度聞名寺。高樓到颯然。誰知窮海道。還有散花天。一瀑舂雲外。千巖拱佛前。淸文蔡學士。片石獨風烟。</text>
<title>江樓送別</title>,<text>江海相逢處。琴棋盡日閑。亂烟花裏縣。濃雨水南山。樓好留朋易。杯深上馬艱。纖歌故不斷。欵欵送人還。</text>
<title>望海</title>,<text>逈立樓還好。幽吟鳥更同。遠遊經幾郡。窮海見春風。楚竹蒼烟外。蠻花白浪中。搖搖天地影。盡在夕陽東。</text>
<title>謾詠</title>,<text>衣冠京口遠。郡邑日南偏。急病臣難避。趨程我自賢。黿鼉驕白浪。篁竹老深烟。鬂入今年皓。長生問海仙。其二南極城孤絶。茫茫一碧天。居然遠道路。仍復久留連。恠鳥蠻烟裏。飛龍海樹前。兒童驚使節。爭覩泛槎仙。</text>
<title>天曹直中偶吟</title>,<text>十月增搖落。千林肅氣中。北風河嶽動。朝日殿樓紅。經國無先輩。憂時有老翁。欄頭倚不語。詩思莽寒鴻。</text>
<title>臘殘春及</title>,<text>草木根深凍。驚春有暗心。迢迢山薄雪。漠漠海輕陰。濁酒留人白。悲笳送歲吟。高齋淸聽好。鳴杵滿前林。</text>
<title>戊寅元日</title>,<text>四十眞差事。淸羸始不期。霜髭已七歲。花眼亦多時。揖客還知少。廵杯每不遅。任敎文景笑。衰懶且吟詩。</text>
<title>秋夜</title>,<text>京國音書靜。江山待所思。世情交道改。身計歲華欺。竹近秋難夢。僧留夜共詩。百虫何太苦。應織滿頭絲。</text>
<title>杆城途中 時任襄陽</title>,<text>軒豁愁何在。瓌奇駭所經。地皆沙色白。天與海濤靑。花蘂寒多悴。松身老似靈。蓬萊非別處。頻得羽人亭。</text>
<title>官居漫賦</title>,<text>乾坤東不極。山水古宜詩。作吏丹砂在。尋仙皁盖隨。開門神女峽。騎焉習家池。地僻稀公事。何妨卧閤治。</text>
<title>洞山津</title>,<text>松杉何代樹。河趙古時程。大麥先秋色。高篁每雨聲。蕭蕭波並起。漠漠島將迎。休問是何地。鸞笙導我行。</text>
<title>到臨瀛府。聞三陟使君洪君平追到。而余不得留待先發。盖將同會於平昌試院故也。姑留詩付妓以呈之。</title>,<text>聞說眞珠客。來當薄暮天。周行常馬後。仙路乃糠前。驛樹孤鸎囀。江沙一鷺穿。終期同院宿。紅燭話團圓。</text>
<title>橫溪路中</title>,<text>鶴在松堪戀。巖多路可憎。深村眷一女。流水渡孤僧。雲物看來異。篇章病後能。望京頻老眼。落日送歸鷹。</text>
<title>連谷客舍。次霱雲丞韻。</title>,<text>瀛海重來客。人烟八短亭。沙通君馬白。樓到我眸靑。細雨愁仍坐。淸詩意却醒。尋眞問鏡浦。風馭已泠泠。其二愁心忽不理。立馬看滄溟。欲買鶴騎去。往求鰲戴靑。雲烟生步屧。日月動衢庭。堅坐須侵夜。要瞻北極星。</text>
<title>太平樓重修始役日。示鹿門李上舍諸人。</title>,<text>棟礎前朝物。榱顔聖世稱。歡趨民自勸。傍坐我何能。材下滄溟舶。傭來雪岳僧。樓成君更到。同上亂雲層。</text>
<title>漢水觀曳網打銀魚</title>,<text>魚亂庖犧氏。千秋巧益新。曳繩渾貫柳。携網更登蘋。爛爛銀翻急。堆堆雪撲頻。解頤看窘迫。吾事竟傷仁。</text>
<title>暮投嵐橋</title>,<text>鳥沒寒燒外。樵稀古木中。高風雪嶽動。落日嵐橋紅。水碓舂秋稅。村機織歲功。男兒貴涉險。何用哭途窮。</text>
<title>叢石亭</title>,<text>根蔕孤難拔。觚稜削未眞。靑天生氣勢。落日見精神。特立非鼇力。將飛似鶴身。何當玉樓上。架作彩樑新。</text>
<title>洛山寺</title>,<text>渭水人烟遠。伽山佛氣濃。海靑知島嶼。雲黑認蛟龍。潮打千年碣。巖鳴半夜鐘。梨花春月好。頻得駐遊筇。</text>
<title>寺樓有吟</title>,<text>蒼茫問石堠。落日過深松。貧寺無金佛。虛樓有畵龍。論詩逢北學。聽講認南宗。一瀑僧前落。千巖枕下舂。</text>
<title>春夜遣興</title>,<text>瞑盡千林色。春禽靜不歌。故人詩更好。良夜興如何。竹外江聲大。燈前山影多。迢迢牛女近。疑是泛靈槎。</text>
<title>合江亭次三淵韻</title>,<text>峽開纔得野。江合暫宜亭。月湧雙分影。舟從雨下泠。澧同元自好。沱別竟無停。成毁昭琴在。深嚬俯翠汀。</text>
<title>次李上舍蒙山書堂落成宴韻</title>,<text>建溪方倡始。東塾又峩然。吾道期忠孝。羣居講聖賢。林寒春覺晦。川淨月知懸。磋切須成俗。要聞萬室絃。</text>
<title>酬金友 叙元 客中逢春見寄</title>,<text>故舊稀君面。寒梅奈爾前。抱才非俗士。垂老已癯仙。未解延徐榻。還孤訪戴船。今宵最難曉。愁殺燭花偏。其二臘雪風將劈。春星斗欲廻。相思各憂病。何日共樓臺。飮食貧年急。文章末路哀。歲時羞白髮。童稚任先杯。其三他鄕易夢思。吾道久風塵。今歲我逾老。前宵鷄自春。柳寒堪繫馬。梅嫰更娛人。焉得廻君袂。相邀覔句新。其四往事那無感。深情况有書。暖烟浮曉郭。啼鳥繞春廬。北海難謀酒。西湖欲返驢。幽懷耐吟望。生薺滿庭除。</text>
<title>柳掌令 叙五 輓</title>,<text>悲風井畔橘。親在作仙難。可忍斑衣斂。猶看手線殘。葉鳧才返舃。驄馬但空鞍。花落當春暮。交交黃鳥闌。其二翰林兼侍講。此例合斯人。筆札金蓮夜。經書玉漏晨。蘭臺餘屬藁。桂籍有傳薪。去矣仙樓上。瓊詞待子新。</text>
<title>大殿端午帖</title>,<text>香葛含風細。析年萬縷齊。軫農思汗土。憂旱捷雲霓。淑氣天消沴。歡聲雨足犂。堯眉浮喜色。离邸講帷低。</text>
<title>送客</title>,<text>君去欲千里。我衰行二毛。春深滄海濶。人影畫樓高。雨急頻添酒。風輕不放舠。仙源會相訪。深處莫栽桃。</text>
<title>將行阻雨。口占示韓典籍。宗纘</title>,<text>遠樹纔分見。靑天漸暎來。潤多花柳喜。吹急羽毛哀。理楫愁還繫。霑衣怯未廻。且招韓博士。同聽過江雷。</text>
<title>韓典籍更來叙別。又疊前韻。</title>,<text>雲雨開還集。情親別復來。色連高郭暗。聲送大江哀。不意盡春後。更遅當夏廻。歸心話自永。山晩欲殘雷。</text>
<title>又贈韓典籍</title>,<text>司馬中雙試。大科居壯元。名成廿六歲。文誦百家言。紫陌不知路。靑溪空掩門。三年在博士。吾道此爲尊。</text>
<title>漢江畏大漲不敢渡。盤桓江岸。遍登樓閣。</title>,<text>鞍馬殘花路。長江客坐看。風沙林外暮。樓閣浪頭寒。石壯偏能敵。天涵未許乾。功名已皓首。興在一漁竿。其二水濶登舟怯。山危捨馬過。借樓眠更好。尋寺意還多。花憶嬋娟塚。星疑浩蕩槎。忘機是白鳥。何事老風波。其三勝界聞名久。來遊偶此朝。岸花高出屋。溪柳卧通橋。地濶生春滿。江長送月遙。風波賈帆別。各自下蕭蕭。其四朅來豆毛浦。前對狎鷗亭。先輩風流盡。三春草木馨。飛濤紛日月。空峽有雷霆。文藻遺堂閉。才難已百齡。</text>
<title>送李輔德 基敬 赴燕</title>,<text>風沙颯將去。征馬出關愁。弱國難爲士。幽州莫上樓。月星懷講肆。雲雪宿醫丘。自是同分野。奎輝看去留。其二試燭同星散。行㫌帶雪飛。篚苞堪涕淚。詞翰有光輝。易水寒猶在。長城計已非。將看丙子曆。冬至倍孤唏。</text>
<title>登石城山高頂</title>,<text>絶頂攀飛鳥。風雲集一筇。亂山交走馬。羣水盡朝龍。氣敵秋天正。形排數郡容。回頭戀奇秀。歸路出蒼松。</text>
<title>十月雷電極異</title>,<text>十月雷頻作。皇天意若何。白頭憂社稷。黃葉對山河。歲儉人情薄。風澆士論訛。陋儒無獻納。愁寂且長歌。</text>
<title>冬暖</title>,<text>冬暖喧烏鳥。柴扉掩寂如。草持寒翠活。楓守小紅餘。富貴非眞樂。文章只剩書。悠然醒醉外。吾道一閭漁。</text>
<title>偶題</title>,<text>散步從庭濶。開懷得野空。暮雲多帶鶴。初月共低鴻。室陋誰爭僻。官傭似喜窮。寒花饒意氣。傑立向哀翁。</text>
<title>廢寺</title>,<text>寂寞無僧寺。啼禽若有云。難分書塔字。猶讀記樓文。廢井年年葉。虛簷夜夜雲。獨憐寒碓水。淸切夕陽聞。</text>
<title>明珠寺</title>,<text>蘭若爐香歇。蓮花畵色無。飛泉多掛樹。落葉自歸廚。暝覺蒼山合。秋憐白塔孤。蕭條齋磬後。喧殺下庭烏。</text>
<title>贈老僧</title>,<text>皓首長衫老。心虛道亦虛。人倫知佛祖。文字有胡書。白石携當枕。靑山到是廬。賢於夸奪子。身外不求餘。</text>
<title>偶成</title>,<text>方雨水聲好。旣晴山色佳。無村寬此野。有樹倒於崖。萬事只從病。六經伊可懷。昭昭吾道在。何用世人諧。</text>
<title>閑吟</title>,<text>風過秋烟盡。雲踈透日明。抱花時墜蝶。遷樹忽飛鸎。醉每眠山影。醒還聞水聲。老疲無學問。何以勸諸生。</text>
<title>曉起</title>,<text>睡起山窓曉。鳴禽已在林。宿雲孤嶂濕。寒雪數家深。地黑今宵凍。天蒼此歲陰。離居戀朋友。頭白自長吟。</text>
<title>贈李直長 之珩</title>,<text>淸 十九字缺已 十九字缺</text>
<title>上元賞月。贈洪台君平。</title>,<text>雪後新年月。圓時我客圓。樓㙜渾不夜。街路忽如天。檜影蒼龍轉。城光白雉連。微雲來故故。呑吐益堪憐。</text>
<title>祭班贈申奉事聖淵</title>,<text>並竊能詩號。同爲掌禮臣。何慙夔以詠。堪勉伯惟寅。有雪山河濕。欲花天地春。從容俎豆外。更索錦囊新。</text>
<title>與申友聖淵夜話</title>,<text>低盡高天月。流星不可收。故人知別恨。奴僕共歸謀。劒有三年贈。詩看萬里遊。孤舟春水濶。江漢更回頭。</text>
<title>早起</title>,<text>旭日光禾黍。翻翻鳥雀歸。年侵身似蟄。地愜面常肥。野溜田田决。山雲樹樹飛。木綿繁一雪。貧不窘寒衣。</text>
<title>有客</title>,<text>有客傾家喜。新詩共爾謀。非心闘姸語。未可放淸秋。明月脫林見。幽雲團樹留。名山老忘盡。猶話壯年游。</text>
<title>鄕思</title>,<text>鄕心那繫得。回眼極江𦤎。落日歸鴉緩。驚風過鶻豪。寒知爲客苦。老覺作書勞。謾說乘驄貴。浮沉愧我曹。</text>
<title>殘臘</title>,<text>詩書憐皓首。裘馬憶靑春。雪屋明殘歲。風砧遆遠隣。漏稀將盡夜。愁極未眠人。臘月雖寒甚。蛟龍作意新。</text>
<title>曉起</title>,<text>漸墜高星盡。鷄鳴愁若何。老眠難到曉。鄕路欲氷河。㙜閣中丞峻。文章一世訛。未能忘事業。雙鬢不宜皤。</text>
<title>送別景膺庶叔歸竹山僑居</title>,<text>歲月改楓樹。江山連竹州。深泥前夜雨。徒步此行愁。巢拙安鳩性。禾稀窘鴈謀。故根歸有日。飄葉信今秋。</text>
<title>晩眺</title>,<text>十月人煙冷。城孤古木邊。眠鳧羣抱地。游鶴獨周天。霜野看何有。風樓坐颯然。上京淸漢外。消息問歸船。</text>
<title>和示章叔</title>,<text>風雲地氣冷。鴻鴈集高天。樓在孤城凸。山隨四野圓。詩書頭白老。松桂歲寒緣。鷗鷺無心浴。相忘住一川。其二四十君初宦。才名滿國中。未應遲馬援。何用羡終童。身繫家山碧。心歸御燭紅。幽雲不妄出。所以及時功。</text>
<title>感激</title>,<text>感激懷明主。流離病小臣。屢回中夜夢。何惜百年身。遠鴈南踰漢。歸雲北入秦。臨衰萬一意。陳力濟斯民。</text>
<title>對雪</title>,<text>亂舞初斜直。平鋪轉肅眞。與霜分氣質。似月有精神。天地光難夜。江山意不塵。公然花萬樹。何獨老梅春。</text>
<title>又用義山韻</title>,<text>聽篩窓竹細。見壓瓦溝齊。落勢終如漏。融時可怕泥。璧鋪寒井幕。銀架遠樓梯。渾是玉山色。何須裵叔携。</text>
<title>兒子廷隣種栢</title>,<text>栢樹移時小。昂藏纔尺餘。貞心生則有。直氣老何如。星斗終須避。風霜未覺踈。吾言似迂濶。此是棟樑初。</text>
<title>立春</title>,<text>立春今日是。春意見風雲。萬木吹將活。千山暗不分。未應寒便退。猶擬鳥多聞。箕豆加牛食。耕當滿水濆。</text>
<title>次外舅申承旨陶巖隱居之作</title>,<text>今人多七十。老鳳或池邊。獨向四明遠。寧敎二䟽專。耋歌欣聖世。某水記童年。具爾同行葦。荊花昭肆筵。又疊送歲南河外。看星北極邊。主恩歌不足。山色欖還專。豳俗爲春酒。姜衾共暮年。西樓終一到。來侍獻桃筵。又疊源花尋幾曲。山木度無邊。退爲恩私晩。尊非爵齒專。煙霞生僻處。風月管長年。憶想漁磯上。春苔藉似筵。又疊晩計高歌皓。初心大被邊。西原爲郡僻。南極得輝專。圃閱寒花性。山知老樹年。招呼應易集。宗黨滿長筵。又疊師表兼甥舅。衷情略幅邊。吟氷才本下。誨木意頗專。詩就論文夜。書看讀禮年。卜隣違宿計。花月悵芳筵。</text>
<title>新歲</title>,<text>柴荊山磵僻。喬木夕蒼然。歲饌慰吾老。雪寒餘去年。江湖封舊浪。星斗宿春天。失喜逢親戚。燈殘可續燃。</text>
<title>閣夜</title>,<text>大地寒將雪。人煙斷復靑。劒長憐氣勢。歌古慰飄零。野樹多懸鳥。天風漸墜星。家鄕消息穩。前夢有丁寧。</text>
<title>桃下對友泛菊。得來字。</title>,<text>黃花乞亦好。白酒貰能來。豪氣歌猶在。竆陰老欲催。風霜深古廟。雲日轉高㙜。萬里南歸喜。同君漢上杯。</text>
<title>謫居 時謫慶源</title>,<text>京國看西日。關河住暮年。書今何處滯。詩有故人憐。客舍淸秋燕。羌村落日蟬。歸心與芳草。千里共綿綿。</text>
<title>中秋擬登南樓玩月。適病未果。次鄭玄老韻書懷却寄。</title>,<text>良宵適遇病。完月謾當樓。豈獨中秋滿。還愁盡夜流。老妻憐倚幌。幼女憶藏鉤。此恨憑誰話。情朋更異州。</text>
<title>夜坐</title>,<text>獨夜難爲燭。殊方未可樓。如何滄海雪。又下白山秋。葉墜孤城柝。煙生遠浦舟。時淸憐將帥。歌舞老邊州。</text>
<title>過會寧</title>,<text>力疾窮邊去。回頭望國頻。遠愁天在海。寒色地無春。少日猶奇志。今行已老人。戀君無限淚。雙落豆河濱。</text>
<title>塞上</title>,<text>秋郊寒更凈。白露下靑蕪。獵火蕭蕭立。烽煙兀兀孤。野雲收牧馬。城月落寒烏。候騎廵江去。胡兒影有無。</text>
<title>關路</title>,<text>遠烽依障小。踈木與城平。關外秋逢獵。河邊夜宿兵。和親雖久計。防禦莫虛名。此去寧州塔。元來七日程。</text>
<title>夜坐書懷得年字</title>,<text>維時降白露。秋意已蕭然。長笛山頭戍。孤燈海上船。故園歸幾日。今夜度如年。抵曉庭闈念。携衾坐不眠。又疊初寒天地色。萬里一蒼然。塞月秋籠笛。江星夜落船。已衰酬國力。還惜事親年。郡學書能借。明燈慰少眠。</text>
<title>咸營次北伯李公 昌誼 韻</title>,<text>荷公意珍重。髭髮問今還。座岌當樓閣。詩淸盡海山。遠來依宿德。相接見眞顔。况念同根義。畦庭已略刪。</text>
<title>塞上書懷</title>,<text>蕭蕭古戍暝。漠漠夷村深。白麥淸秋熟。黃楡落日吟。長河添別淚。滄海限歸心。夜思增愁絶。寒城有暮砧。</text>
<title>鑿沼引澗</title>,<text>有溪池始足。庭戶轉淸波。並得魚羣下。仍添鳥影多。白雲元在此。明月更如何。喜事南隣老。墻頭送碧荷。其二蕩漾空中色。淸泠寂處音。潤根花竹大。霑影燕鶯深。耳目無塵事。朝昏長道心。從今好詩句。多在此間吟。</text>
<title>白門送別申聖淵</title>,<text>樓閣登時晩。江山坐處靑。戈無却走日。梳有漸明星。翠栢分殘馥。黃花笑獨醒。南歸路不極。歌曲慰飄零。</text>
<title>惜春</title>,<text>苦雨兼風惡。餘花不亦難。悵多桃李凈。憐及燕鶯寒。白岳終朝黑。龍江昨夜寬。天機催節物。衰謝意相干。</text>
<title>慕賢村過圃隱先生墓。祗謁書院。</title>,<text>孤墳勁草老。遺廟薦薇新。俎豆堪千戟。丹靑有大臣。已全松嶽節。那惜竹橋身。怊悵江南雨。野花空復春。</text>
<title>遣愁次杜韻</title>,<text>竆老稀開口。愁如白髮稠。遠煙南小洞。新月上東樓。朝市雖云近。功名迄可休。無心覔好句。詩任彩毫頭。</text>
<title>來人次杜韻</title>,<text>來人多泛愛。時或遇情親。爛醉忘形幹。高歌動鬼神。久苔渾石面。輕雨半槐身。自喜羸殘質。居然六十人。</text>
<title>此洞次杜韻</title>,<text>此洞曾全盛。來遊自少年。華軒紛紫陌。高屋滿靑天。地已衣冠盡。橋猶木石連。麻姑閱三淺。今日驗眞傳。</text>
<title>咏月次杜韻</title>,<text>苦熱宵迎月。天人並覺淸。風涼初細引。露氣亦微生。怕報東方白。憐敎五夜明。竹床眠得穩。蠅蚋息營營。</text>
<title>急雨次杜韻</title>,<text>何來一聲雨。忽忽到堦除。狂簸千林舞。亂鈴高屋居。滑愁歸洞屐。收窘曬庭書。直抵山河暮。溟濛似太初。</text>
<title>還鄕次杜韻</title>,<text>田園雖暫往。離別惜人羣。詩或無題輟。杯從到處醺。蒸炎兼滯雨。秋氣始開雲。可喜風涼好。嗚蟬樹樹聞。</text>
<title>對菊呼韻</title>,<text>多意東籬菊。花開留客時。煙霜初的歷。風雨故低垂。黠婢持煎餠。寒蜂隨到巵。非君同此會。眞趣更誰知。又疊菊在重陽是。中旬非後時。凄淸白露重。散亂黃金垂。助興頻尋句。憐香細引巵。天然自正色。幽徑不要知。</text>
<title>檀香木</title>,<text>松栢元同性。香多品可嘉。爇煙光祀禮。風籟冷山家。漸向幽蹊密。偏能畏日遮。會看龍虎勢。歲久老成槎。</text>
<title>金右尹 朝潤 輓</title>,<text>到巷疑虛室。披帷嗒一翁。不談天下事。惟着卷中工。隣社悲春酒。耆星落曉穹。可憐京兆柳。蕭瑟帶秋風。其二槐市知名士。蟾宮再到郞。精金無變色。空谷自聞香。苔澁朝天路。禽喧謝客堂。黃花看晩節。祖馬度重陽。</text>
<title>賀韓明府新修駒城舘</title>,<text>鶴饑殘俸米。樓起五年贏。棟宇春風入。江山畫色明。民皆惜牛刃。客不小駒城。登眺擬揩眼。何辭解榻迎。</text>
<title>泛菊獨酌</title>,<text>春來不種菊。秋至乞隣花。數朶分猶足。貧樽泛更奢。渠能興老病。誰與閱靑華。極目孤吟裏。山暉飛自斜。</text>
<title>肯菴八景</title>,<text>盤空萬丈鐵。橫黛遠逾奇。絶壁吁何寺。崩城尙有基。翠深踈雨外。紅漲夕陽時。或說冬來雪。金剛本若斯。右石城翠黛光敎何淸逈。靑蓮呀始葩。山應惜黃日。天故着丹霞。江海翻爲錦。樓㙜映似花。餘輝散古木。金動亂飛鴉。右光敎暮霞濃綠官南峀。東風躑躅花。弊廬仍物色。貧郡且繁華。踈密巖崖立。虛明水岸斜。後於桃李盛。還擅暮春奢。右南山躑躅翻翻霞散漫。的的錦離披。樹木霜全老。江山秋一奇。葳蕤宜落日。蕭颯易寒颸。興發南溪老。頻來爲覔詩。右麻谷丹楓鐃曲譙樓上。鳴鑼更擊鼗。山河秋聽壯。星月夜喧高。本自三軍警。今知太守豪。同安有深省。聊以戒吾曹。右官樓鼓角亥市官橋外。于于一聚萍。溪沙人影白。山木店煙靑。米入西京貴。魚來隋郡腥。喧爭射利客。歸馬及踈星。右墟市人煙落日採薪者。相歌稍下山。踈藤深樹裏。啼鳥亂蟬間。應節楓人扣。尋聲木客還。天機自然好。興人白雲閑。右法華樵歌汨汨雙溪水。門前日夜聲。淸泠瀉蘭芷。浸潤肥禾秔。未見星河靜。常疑風雨鳴。漁竿亦機事。只可洗塵纓。右雙溪灘聲</text>
<title>野行</title>,<text>老眠禽喚起。行處杖還扶。影媚經佳樹。色春看遠蕪。惜過斑錦石。怕起睡靑鳧。萬物看殊態。何嫌我瘦枯。</text>
<title>出野</title>,<text>逢晴試病力。出野意悠然。海迫千山退。天虛獨樹專。送寒深酒色。留友長詩緣。預覔看花馬。林氛暖欲煙。</text>
<title>悼丁從 志訥</title>,<text>舊識淪亡盡。斯人亦大還。忍將吾白髮。來哭爾靑山。古調琴中斷。玄經篋裏閑。詩樽暗無色。春月獨新彎。</text>
<title>曉吟</title>,<text>睡淺窓全白。起遲衾未呀。聽啼無數鳥。意綻幾枝花。寒爲東風退。暄仍旭日加。詩成更告渴。催瀉小樽窪。</text>
<title>秋旱</title>,<text>今秋三朔旱。仍復犯冬乾。葉短挑菁晩。花稀賞菊難。涸川無復浪。熱氣不成寒。久免茅茨漏。還憐卧枕安。</text>
<title>朝日</title>,<text>日出煙霏紫。秋山射眼明。可無謀酒債。屬有賦詩情。水落羣流細。霜來萬物淸。端居對親戚。話久百憂平。</text>
<title>初度日。子婦具酒饌。詩以却之。</title>,<text>不樂弧辰近。杯盤爾底爲。劬勞恩未報。孤獨事堪悲。把菊凄涼蘂。搴蘭寂寞枝。昔年歡侍地。閑日亦徵巵。</text>
<title>趨朝退歸</title>,<text>宿趼還生澁。金門路乍疑。逢人羞野態。引吏問班儀。驚喜瞻龍衮。依俙認鳳池。別來上林樹。揔長拂雲枝。</text>
<title>山閣夜坐</title>,<text>市南低小宅。久客熟靑峯。白月能終夜。蒼松不受冬。覔詩堪造次。開酒得從容。妻子書稀報。移時獨倚筇。</text>
<title>偶題</title>,<text>京國行何滯。江湖憶未還。市聲朝似海。樓影夜如山。歲煖功裘廢。時淸諫筆閑。太倉分祿米。頗免旅遊艱。</text>
<title>鄕行阻雨</title>,<text>冬宜卽風雪。何事雨如春。寒减魚龍喜。沾多草木伸。翻敎留遠客。不得問歸津。愁眼看天色。銀鞍卸馬頻。</text>
<title>將適靑海。東出都門。過楊州路上吟。時赴北靑任所</title>,<text>最愛蓮峯色。相隨送客長。近眸終黯黯。回首遠蒼蒼。佳氣連金闕。淸輝滿玉堂。休傷隔年別。歸日見春粧。</text>
<title>過金化縣</title>,<text>行程轉幽隩。遠客那禁愁。峽樹多千古。川檉自一州。欠些臨廣野。故不着高樓。聞說山竆處。東溟寬十洲。</text>
<title>過金城</title>,<text>窮源一水去。歷縣二金來。橡實充民食。當歸香客盃。黃膓山禁峻。白蜜戶徭催。更覺蓬萊近。扶輿淑氣回。</text>
<title>峽行 時赴三陟任所</title>,<text>峽行多阻隘。我意不飛揚。山靄常時翠。松陰滿地涼。麽靑天暫色。逈立石何長。明日大關嶺。乾坤始渺茫。</text>
<title>績麻村</title>,<text>熟麻薪槱火。皮剝丈餘長。川上垂垂髮。機頭卷卷霜。幾家資飮食。四國及衣裳。莫哂窮村女。猶能補九章。</text>
<title>宿平陵舘</title>,<text>暮宿平陵舘。封疆始陟州。濤聲常似怒。島勢盡如流。簫鼓來蒼磴。㫌旗入白鷗。新迎愧人吏。官職老宜休。</text>
<title>到陟州</title>,<text>娟妙羣峯轉。蕭條小聚圓。州城不知海。廨宇盡臨川。日月光華近。神仙洞府連。山深多藥物。萬一得長年。</text>
<title>散步梅竹閤外</title>,<text>吏退笳鐘歇。閑行竹下階。丹山雲氣異。琪樹月華佳。勝地雖云樂。美人伊可懷。移時無與語。仰首看靑崖。</text>
<title>晩坐偶吟</title>,<text>衙軒盡窈窕。何必竹西樓。山外知滄海。庭前下白鷗。訟稀添睡課。歲熟省民憂。斷酒還呼酒。時時爲賦秋。</text>
<title>梅竹園</title>,<text>緣崖路欹仄。輕屨履煙霜。竹性秋能語。梅情夜有香。移渠當小閤。隣我在他鄕。偶立成三影。如何並瘦長。</text>
<title>夜自竹樓步歸</title>,<text>回江與環壁。奇盡一漁舠。天地無心作。樓㙜得勢高。星兼燈影亂。秋入笛聲豪。醉步交筇屐。丁寧萬石鼇。</text>
<title>春日晩眺</title>,<text>漠漠芝山草。蒼蒼末谷林。地暄春到早。人遠燕來尋。花故愁時發。杯難病後深。生憎江上舶。搖蕩未歸心。</text>
<title>凌波㙜</title>,<text>盡日高㙜上。登臨藉綠蕪。嵬乎天一柱。環以佛千軀。鷺浴光相亂。鷹飛勢莫呼。直東窮眼力。有樹似桃都。其二森羅分大小。礱斲化工勞。一氣干霄直。層標出海高。有心扶日月。孤立戰風濤。根本揷無極。何煩駕六鰲。</text>
<title>將遊黃池。夜雨朝晴。詩以志喜。</title>,<text>不怕薇山雨。能開衡嶽雲。精誠自皎皎。異事足云云。水碧添新浪。山明凈宿氛。黃池終可到。詩興滿天垠。</text>
<title>馬上吟</title>,<text>積峽松雲色。蒼然在馬眉。所經林裏景。多似古人詩。列峀分尖鈍。雙川或合離。此中生長者。農事送天時。</text>
<title>竹西樓晩坐</title>,<text>座並高樓起。垂垂星倒看。長江隱檻底。列峀讓簷端。浩刦穹巖大。熱天風竹寒。愁時任滄海。直北望長安。</text>
<title>淹病六朔。越吟思歸。忽承承旨除授有旨。惶感志喜。</title>,<text>海瘴嬰衰疾。天書錫寵光。秪應憐賈誼。不使老淮陽。喜索梅花笑。愁消栢酒香。脩門行可入。氷路莫言長。</text>
<title>留海上正東村</title>,<text>發羽溪。窮日之力。僅行二十里。暮抵江陵正東海村。以丈雪壅路故也。聞火嶺及大關嶺積雪尤倍。人馬不通。仍留正東。以待雪消路開。斗屋淹留。殆近二旬。不堪其苦。大嶺吁難度。窮村若有因。誰敎三丈雪。愁殺二毛人。松樹無多碧。梨花強似春。何當車軌順。轆轆走西秦。</text>
<title>閣夜申文初 光河 至。得聞字共賦。</title>,<text>依俙不記面。新自保寧云。之子非吾友。今人却古文。鬢從何歲白。名共乃兄聞。此夜歡頗甚。月明天不雲。又疊夜色沈沈永。更聲渺渺分。鳥棲孤月上。人定一砧聞。病體逢詩起。衰顔得酒醺。煥猷吾豈敢。猶戀聖明君。</text>
<title>又得人字</title>,<text>長安幾萬戶。詩少似君人。漢後風雖變。唐初體得淳。地暄靑竹大。海近白鷗親。幸接西來訪。淸言洗俗塵。</text>
<title>竹實</title>,<text>申文初自東峽來。爲余言雉嶽及麟蹄諸山山竹結實甚盛。皮殼似黍。米似白粲。可作饘粥。亦可餠餌。令人不飢。列郡民咸往摘取。小家擔負。大家牛載。至收數萬石。居民言歲飢則竹實生云。天所以惠養斯民。亦聖世之嘉瑞也。余驚異而喜之。遂次文初餘字韻以識之。天憐民不粒。分與鳳凰餘。嘉穗干山熟。貧家萬石儲。倘敎良史採。奚啻瑞禾如。卧病涎生口。催裁士述書。</text>
<title>寒夜。與文初及兒子廷年。拈韻共賦。得燈字。</title>,<text>衰老憐多病。柴荊喜得朋。百年稀此席。今夜偶明燈。梅竹天將雪。魚龍海欲氷。樓㙜隨地滿。看月步層層。</text>
<title>又得來字賦梅</title>,<text>雪華麤太白。梅蘂烱孤開。剝復傳消息。冬春際去來。偏宜香客枕。更與影寒盃。桃李無才思。淸儀讓爾魁。又疊寂寞孤根上。飄颻一夜開。淸白分氷雪。馨香與酒盃。氣交春候暖。光泛月華來。不省眼中景。詩人惜醉回。</text>
<title>又得更字</title>,<text>此夜足可惜。何辭坐五更。城連踈柳直。天帶絳河淸。湖海眉間氣。峩洋曲裏情。評詩餘爽論。衰老尙崢嶸。</text>
<title>又得煙字</title>,<text>市南還大隱。何遠去神仙。襟靜淸虛集。緣空物我捐。月星寒皎皎。松竹凈娟娟。又接東來客。蓬萊御紫煙。</text>
<title>又得家字</title>,<text>江漢吾遺老。文章爾故家。傷心懷玉樹。連理有琪花。紅燭從燒短。烏巾任醉斜。莫令愁病裏。南路望行賖。</text>
<title>又得村字</title>,<text>吾叔爾舅氏。曰送之荒原。無復神仙杖。空餘水竹村。典刑猶酷似。文行早師尊。小子誰歸仰。相看欲忘言。又疊獻玉頻西上。寒冬別故園。蓬萊三萬里。柯葉五千言。不用悲歌奏。元知此道尊。南傾地勢重。景弟又同村。</text>
<title>次申承旨 尙權 見寄韻</title>,<text>金剛數百首。一讀興紛紛。氣與香城敵。源應萬瀑分。當時推健筆。已老尙淸文。有作休慳惠。敎醒俗耳聞。</text>
<title>昨日席散。迄有餘悵。又疊前韻。奉呈竹坡。兼眎海左，雲巖諸公求和。</title>,<text>苧洞偏高處。桃花渾醉眸。新歸千里友。共破百年愁。山晩煙霞集。宮春氣色稠。誰憐鹿角下。七日避風舟。</text>
<title>謝李令 之珩 荷葉題詩見寄</title>,<text>俯坐荷花沼。寄來荷葉詩。明明靑玉質。藹藹春雲姿。點汚無嫌受。淸漪以德宜。題多摘便盡。恐失雨聲奇。</text>
<title>送李校理 鼎運 以書狀赴燕</title>,<text>東方一索震。大國七兮衣。申謝行人去。傾朝餞席輝。江梅浮臈氣。薊柳及春菲。戀闕心如月。明明每夜歸。其二行旅威如吉。乘驄君遠征。簡書元肅整。商譯敢猜爭。氣槩東臨碣。聲名舊踏瀛。五言詩思壯。萬里又長城。</text>
<title>摠府直夜</title>,<text>冬夜遭方永。候明度似年。漏壺淸水積。更皷冷檛連。月下宮官語。霜中衛卒眠。苦吟文摠管。隨興有詩篇。</text>
<title>久雨乍晴</title>,<text>好雨來常過。翻爲蔀屋愁。天澄初碧色。江濶盡黃流。新曬多游鳥。微凉及卧樓。絶憐晴媚景。開豁久昏眸。</text>
<title>謹次榮陽鄭公石竹花韻</title>,<text>錢錢瑣細紅。的的山巖中。向日常擎盖。逢春易養叢。不愁埋野草。終見送香風。先輩留佳句。高吟起病翁。</text>
<title>對暮</title>,<text>歲華催壯老。人事弊陰陽。萬里寒雲白。孤城落日黃。鷹貪橫氣勢。烏樂閃輝光。約共林僧宿。蒼蒼過澗長。</text>
<title>過水踰峴 時赴淮陽所任</title>,<text>戀闕臣心苦。臨衰吏役羞。回頭猶木覔。跬步便楊州。殘雪村村凈。寒煙樹樹愁。故人相送者。未散上東樓。</text>
<title>樓院路上</title>,<text>世人榮太守。文士賀仙官。不羡楊州鶴。何如蜀郡欒。三山皆我地。東海壯吾觀。已有天風到。泠泠送羽翰。</text>
<title>過西月郞店</title>,<text>遠途多澗曲。百折渡淸泠。高鳥兼雲靜。遙山間雪靑。行期寬日月。到處問樓亭。樵斧敲巖石。暝歌還可聆。</text>
<title>晩發</title>,<text>深山多畏石。落日有隨雲。宿麥寒猶活。高松老不羣。流離從白髮。佔畢廢玄文。事主今疲病。還慚未報恩。</text>
<title>宿松隅店</title>,<text>山入抱州密。松深徑路微。望南迷古宇。近北倍綿衣。點點炊煙起。雙雙宿鳥歸。夕陽行色好。人馬有光輝。</text>
<title>拜崔孤雲影堂</title>,<text>千載孤雲影。今朝拜廟宮。衣冠猶古制。眉髮有仙風。桂苑文章富。伽山筆勢雄。大東夫子出。天意闢鴻濛。</text>
<title>登金水亭</title>,<text>遠望亭亭鶴。來登翼翼鴻。風流詞翰跡。開闢鬼神功。立石多留字。回江半似弓。春深看更別。花柳待東風。</text>
<title>上元夜宿金城店</title>,<text>行子孤投店。家人共上樓。孰分今夜月。翻照兩鄕愁。怊悵觀燈市。徘徊咜雪洲。候班身獨遠。夢寐翠雲裘。</text>
<title>過麥坂</title>,<text>野平驚忽陷。地坼憶何由。始訝靑天小。翻敎白日幽。雪樹頻沾盖。氷河更礙舟。翩然登彼岸。元有覽觀周。</text>
<title>雪盛</title>,<text>氣候殊方異。春來雪似沙。始嗟經歲在。忽復滿天斜。柳下遙疑絮。梅邊近失花。何時波道去。暖漲大江涯。</text>
<title>早春</title>,<text>松桂蕭蕭冷。人塵寂寂稀。江春新水濶。山曉宿雲飛。老子還饒興。貧州亦免饑。顚狂踈理體。難說識民依。</text>
<title>洪參判 檢 自利城承召歷宿。拈韻賦詩。</title>,<text>邊門宜重望。恩旨惜賢才。不復氷鱗蟄。還隨花鴈來。洛中稀會合。淮上接徘徊。莫說明朝別。且傾今夜盃。其二蓬閣稀人客。逢迎偶此宵。煙霞爲郡僻。氷雪度關遙。盤饌當歸嫰。林香桂子飄。煖寒須小酌。鐺底有紅燒。其三絶域拚高會。深樽惜短宵。蓬萊吟想苦。關海話來遙。病眼靑猶在。衰毛雪共飄。肯留同九轉。丹火有新燒。</text>
<title>次月沙詩板韻</title>,<text>月沙詩板在客舍壁上。曾爲大水所漂。得於西海島港。復揭故處。一代傳爲異事。鄭東溟，申象村，李澤堂諸公歌詠爲詩。今於壁上得覩珠還之美。忻慕步韻。以備淮陽故事。沙老文章在今。猶丈焰長。肯敎寃獄劒。無恙度滄桑。終古樓㙜色。流風草木香。何須汲內史。足以重淮陽。</text>
<title>晩憇蓬萊閣得靑字</title>,<text>京國無書信。衙門少使令。城寒江雪白。山暝燧煙靑。久矣安竆寂。居然適性靈。惟嫌酒味薄。長作楚臣醒。</text>
<title>養拙</title>,<text>養拙宜閑局。辭尊守遠城。久衰思藥物。太古見民情。塞近遲花發。樓高逗月明。但敎年糓熟。今代已昇平。</text>
<title>二月</title>,<text>二月行將半。田功俶載遅。江聲氷泮後。山氣日生時。漸暖禽魚喜。餘寒樹木疑。山翁興不淺。休閉習家池。時有禁酒之議云爾</text>
<title>度楸池嶺</title>,<text>東路信平地。來臨萬丈幽。天低飛鳥劣。崖滑走人流。未許羣峯峻。偏凌亂木稠。居民倣冦亂。一戟更無愁。</text>
<title>題四仙亭</title>,<text>憎海如回避。憐山許近圍。虛舟風自渡。高閣石俱飛。僧佛峯形是。神仙壁字非。憑誰問丹訣。怊悵夕陽歸。</text>
<title>長安寺</title>,<text>溫井里送別廵相。轉過鐵伊峴。訪長安寺。僧徒六七。持藍輿來迎於水聲松翠之間。四顧峯巖。叢立層疊。離塵入山。喜色可掬。寺甚壯麗。佛龕金珠璀璨。可甲八路。但居僧困於使客。流亡相續。存者無幾。良可憐歎。萬古長安寺。春風太守旂。鳴泉常激激。叢嶂盡飛飛。碑塔麗王跡。金銀佛殿輝。留連頻使客。凋弊住僧稀。</text>
<title>玉鏡㙜</title>,<text>玉鏡非明鏡。黃泉只淺泉。詎堪稱普照。纔足嚇愚顓。林密鳥來語。峯淸詩可憐。元知少有洞。自異世間天。</text>
<title>靈遠寺</title>,<text>僧言靈遠寺。深在此山間。猿鳥爭崖路。龜蛇守石關。何須竆地險。不欲破天慳。四下悲鳴水。流離送客還。</text>
<title>所過菴寺多廢。必由於軍布减疋後。僧多還俗而然也。</title>,<text>隋唐定周宋。古寺向千秋。白日僧何去。靑山佛亦愁。蓮花餘畫壁。松子落空樓。緇衲綠南畒。今王得聖猷。</text>
<title>過鳴淵</title>,<text>惶恐鳴淵上。危撑木石連。僧兼雙拄杖。我亦一飛仙。瀑急紛如雪。潭深碧似天。縱來經險阻。詩興却悠然。</text>
<title>天逸㙜</title>,<text>地連靑鶴傡。山較歇惺多。拱抱仙人袂。橫脩神女蛾。得雲成漲海。有雨卽天河。欲去枯筇惜。黃昏始出蘿。</text>
<title>入萬瀑洞</title>,<text>緣崖行苒苒。過峽已千重。白石隨人立。淸泉盡日舂。杉高惟到鶻。潭淺未棲龍。佛子何心性。爲家每鑿峯。其二攀崖與越壑。强半恃僧肩。谷鳥歌春色。山花照客眠。高飛非絶世。緩步已登天。獨送無竆眼。千峯盡掃煙。</text>
<title>次李定州 家煥 韻</title>,<text>萬古花江水。滔滔西北之。有儒愁遠放。爲客戀明時。飢渴妻應念。音書使太遲。紛紛足世故。何用泣多歧。其二寓居峽人室。卧處窄猿棲。水月窓堪喚。山雲簷與齊。虎夔藩過丈。騎突驛通西。何恨顔坏鑿。宮墻路不迷。其三東來老脚力。踏遍始今還。弓裔曾何處。高麗只此山。心追夔契後。身寄海淮間。相士餘雙眼。欣逢子國顔。</text>
<title>公堂書懷</title>,<text>金鑾昔侍講。經帙散縱橫。恩重身何有。名高道未成。緣衰辭夜席。留滯課春耕。詞翰平生業。猶裁織女襄。</text>
<title>歇惺樓望衆香城</title>,<text>衆香此何界。佛國定仙鄕。氣態明如月。精神冷似霜。飛騰離地遠。連亘竟天長。靑鶴渠堪跨。翩然俯大荒。其二混沌椎鑿日。神鬼極商量。刻鏤窮千相。輝光照十方。松風吹鶴夢。煙氣上爐香。怊悵永郞岾。鸞驂不再翔。</text>
<title>碧霞潭坐憇</title>,<text>未夕忽如暝。無村何故煙。巖花多不土。頂樹易騰天。坐處元離俗。來人摠似仙。歸應旬五日。風勢送泠然。</text>
<title>陳章乞骸聖批不許</title>,<text>乞骸臣願切。惜去主恩深。報答非無計。衰疲恐負心。寒槽憐老馬。落日羡歸禽。民國猶關慮。愁時省醉吟。</text>
<title>送別寧越李使君 東郁 之任</title>,<text>峽州雖省務。宮守自多憂。雨潦山田破。庸租峒戶愁。咨詢來父老。斟酌上亭樓。眞切關心事。人蔘貢物秋。其二莫從泠浦渡。伊軋槳聲悲。夜久生明月。春來有子䂓。應將微婉意。頻就短長詩。訪古仍探勝。靈區處處奇。</text>
<title>次海左丁法正 範祖 韻却寄</title>,<text>文章自佳手。吾道仗君尊。華表曾留語。承明舊識門。幽花隨坐卧。啼鳥任朝昏。苦雨何心性。風流阻一樽。</text>
<title>申工部文初來訪。迎坐共賦。</title>,<text>老翁朝尙卧。迎客窘冠巾。啅雀頗驚恠。懸蛛亦任眞。肯來詩水部。忽起病漳濱。五柳題還好。催成佳句新。</text>
<title>送李校理 祉永 以書狀赴燕</title>,<text>金泥書福字。瑤盒使乎俱。久矣同堯祝。居然有啓呱。燕人紛賀語。薊樹亦春敷。爲說岐而嶷。垂垂數尺襦。其二學士瀛洲選。行人易水墟。伶俜生弱國。辛苦過巫閭。商譯驚氷操。金珠避簡書。歸應承寵命。征牡莫虛徐。</text>
<title>淹留</title>,<text>淹留京國二三月。悵望家鄕十六亭。歲月驅馳聞一笛。音書斷絶坐踈星。朱樓粉闕留雲氣。碧水靑山有戶庭。滿眼綺羅異風土。提携歡笑亦飄零。</text>
<title>牛江感興</title>,<text>輕煙薄靄似簾幃。望裏玄花更落暉。鷺得白魚江渚立。鵲銜紅果樹林飛。藤梢礙逕鉤僧衲。楸葉陰磯駐客騑。怊悵年年遊賞地。眼中人事獨成非。</text>
<title>江居遣興</title>,<text>一女燒鐺行聚葉。數翁持竹坐依蓬。澗楓滴滴虎嘷雨。江木蕭蕭龍聽風。妻子山中供飮食。賢愚世間置雌䧺。仲尼浮海同心事。却笑蘓秦尙口竆。其二山似畫圖還有寺。地饒鷗鷺可無樓。天中日月何相盪。江際風濤未肯休。茅屋夜深多慷慨。柳株衰後尙風流。扁舟散髮從吾願。數惠音書望共禂。</text>
<title>贈人</title>,<text>隱居元亮古今同。敗閣荒扉歲暮中。陷日涵星洞井白。縈沙映水草花紅。風雲子見有時會。天地吾知無寸功。滿眼佳山何所適。擬將一嘯上崆峒。</text>
<title>詠扇次杜韻</title>,<text>南國家家竹樹深。縣官伐自月玄陰。精藤貼作蛇魚㨾。淸簟時呈風雨吟。鼎食樓㙜先納籟。老夫居處亦披襟。大火未落爲人寶。霜淸歸市償半金。</text>
<title>巨黍記事次杜韻</title>,<text>百里大半靑山鎭。桑麻自稀松栢多。塩通隋郡若臨海。租過果川方達河。野郭朝昏吹爽角。洞天雲雨逗長蘿。淸渠細石還宜稻。興屬山花鋤婦歌。</text>
<title>江汀夜泊</title>,<text>離家正苦病連侵。空峽孤舟五夜深。杵聲兼楓底犬。江燈火照葦間禽。檢書自哂腐儒業。看劒無端壯士心。宇宙百年知己死。大湖雲月倦登臨。</text>
<title>湖行</title>,<text>舟楫當驢驢更閑。杯盤送別別猶歡。無邊樹碧滄江路。何處雲靑故國山。勝銀鱖尾衝波健。漂粉梨花着水斑。更有浴鳧無數雪。雙雙相趁夕陽間。</text>
<title>澗亭秋興</title>,<text>朝南暮北趁漁曹。山市蒼蒼野水滔。政起白雲僧亦出。偶飛黃葉鳥爭高。文章役使無時歇。衣食憂虞未覺勞。鄕里小兒輕笑議。闘鷄縱博自雄豪。其二寒逼竆閻日色淸。草堂病起喜頭輕。綴花紫菊頗無賴。敗葉丹楓暫不明。舊好莫辭連日飮。醉談方見百年情。物華相賞更懷古。一夜回燈夢落城。</text>
<title>過崔瑩將軍廟</title>,<text>遙憶商郊士倒戈。英雄獨奈聖人何。篁殘廢院精靈語。桑變高麗日月多。伊昔驅馳聞宇宙。祗今搖落對山河。碧松亭畔好晴景。游女愁思和唱歌。</text>
<title>秋興次唐人韻</title>,<text>逍遙筇屐步鳴沙。岸柳迎風竟日斜。落渚鴻聲天外盡。歸墟漁火月中多。貧家少食禾先穫。故袴無綿葦未花。偏愛西峯聞梵唄。孤園相望路非賖。</text>
<title>到法輪寺</title>,<text>名香爇盡古寮薰。老釋中宵有所云。殿宇飛灰元順帝。楸梧殘照永昌君。春風渺渺沙門閉。古木蒼蒼蹬路分。丙子年間事如昨。山河戰氣菀風雲。</text>
<title>南漢山城有感偶吟</title>,<text>雲間陣石尙崢嶸。往往行人說丙丁。千古倫綱三學士。中興社稷一孤城。山河落照樓光動。鼓角長風朔氣生。金汗峯頭留馬跡。悲歌戰地獨沾纓。</text>
<title>秋齋書事</title>,<text>衰草黃花寒蝶翻。暮天搖落獨銷魂。貞松卧壑經霜健。鉅竹挺郊得雨喧。十室機舂凄更急。小城樓櫓逈將昏。無人詠到同酣酒。有葉飛來自擁門。</text>
<title>春塘㙜祗瞻御駕晨自集春門。自賀踈逖獲覩穆赫。恭述一律。用樂府上之回名篇。</title>,<text>葳蕤仙盖拂天紅。輦路光華曙色中。肅肅臣班金翠羽。煌煌軍燭絳紗籠。雲隨簫鳳聞虞樂。風動山龍識禹躬。此日詠歌多俊士。二南餘韻再冲瀜。</text>
<title>竹院暮秋。送別洪從。</title>,<text>彤霞垂耀海暉生。擲下離觴恨未平。鶗鴂一聲芳草死。驪駒三唱故人行。將軍壘破井還滅。公主墳荒簫不鳴。野濶山空饒氣象。老鷹孤聳九霄情。</text>
<title>登高望遠</title>,<text>遙天之勢也難休。滿袖淸風倚縣樓。雪聳危峯知石色。日翻平漠見川流。蘼蕪碧入王孫恨。花樹紅殘杜宇愁。逈濶易添人代感。嚬眉還與錦囊謀。</text>
<title>過玄谷主人有作</title>,<text>羡君高卧輞川家。邀我頻迴金犢車。門外碧波千頃稻。雨中黃鳥六峯花。幽生香霧僧鳴磬。暖颺輕風鷗踏沙。取酒但能酬物態。不辭留飮到昬鴉。</text>
<title>春日山行</title>,<text>烏幘靑鞋沿澗遅。遊絲纖弄夕陽移。山多霹靂燒餘木。塚卧龜龍剝盡碑。花底井泉煙淡淡。松間石磴雲垂垂。扶筇徐趁經聲去。托宿蓮菴慧遠師。</text>
<title>登北營水閣</title>,<text>鳴鞭馳度景秋門。芳草春營雨一番。花裏㫌旗疑彩霧。林中樓閣似黃昏。無風玉帳惟聞令。是處流鸎不敢喧。也識苞桑存烱戒。百年文物尙戎垣。</text>
<title>自北營踰崗北下。踏莎倚松數百步。得摠戎廳池閣而止。山深境淸。甚可娛樂。惜不爲隱者棲。而爲戎屯也。</title>,<text>巖洞泠泠風水譁。旗門日射靜鳴笳。柳知猛士穿帿葉。蓮憶將軍出匣花。不省白雲生武庫。若無朱戟認仙家。回頭鐵勒千蹄馬。壯志翻橫北漠沙。</text>
<title>迤到淸風溪。溪畔卽金相 尙容 節死㫌褒之閭也。有亭曰太古。有菴曰太古。皆淸凈可樂。</title>,<text>太古菴中春不言。太古亭下水交喧。堆花自作如來塔。歌鳥疑招相國魂。客子欲眠雲寂寂。兒童羣浴日翻翻。悠然曳屐參松桂。忘返耽遊山漸昬。</text>
<title>登弼雲㙜。望遠占律。</title>,<text>弼雲高㙜銀漢隈。遠散峯巒天濶開。仍看花樹數千疊。盡發春風二月雷。蠖略龍腰城抱轉。翹騰鳳翮殿飛來。扶桑若在應纖末。病眼游絲相亂猜。</text>
<title>觀景福遺址</title>,<text>蠻火入宮宮殿焚。癸巳正月不堪云。腥煙慘惔黿鼉氣。彩刻燒沉鳳鵠文。此日鬂莖堪白雪。當時霄漢盡彤雲。南征馬援揚神武。玆事今人豈不聞。</text>
<title>四起秋聲。山齋夢魂。不堪孤寒。</title>,<text>霜雪天涯孤草亭。綠窓寒月剩光晶。布衾任汝今秋冷。世慮憐吾此夜輕。伏草虫唫修月令。役雨鴻影厭雲程。人參二極嗟何補。身餙文章秪盛名。</text>
<title>溪上漫爲</title>,<text>生計還應任婦愁。塵寰亦復借名區。身如老竹風中立。情似眠鷗物外遊。着屐危登氷岸石。吹冠恐落雪溪流。杖頭一卷參同契。非俗非仙二十秋。</text>
<title>秋興</title>,<text>階苔庭楚鎖蒼蒼。北斗門南古驛傍。社日餞人兼送燕。重陽訪菊便還鄕。霜凋薜荔籬容古。風落梧桐井色荒。脫却貂裘新貰酒。小堂飛雨不禁涼。</text>
<title>次玉西李進士新僦屋壁題韻</title>,<text>姑蘓城外海圍家。昔蕩輕舟拾月華。淸世肯思吳會菜。暮年來種洛陽花。天非老眼白驢瘦。春且和聲黃鳥譁。末羯封胡詩揔好。東山賡唱又堪誇。又疊知是壺天汝市家。不妨塵土近東華。重迴故柱千年鶴。閑却西湖十里花。垂老詩因消日就。遣人吟作滿城譁。旗亭着處徵春酒。白首風流醉更誇。</text>
<title>過廢刹</title>,<text>松栝蒼寒雲影悲。悠悠興廢古銅碑。石人一跪三千歲。寒殿無僧十二時。喬木風多飛鶴毳。前朝詩在網蛛絲。翛然獨出煙蘿外。花落山梨怨子䂓。</text>
<title>四月詞</title>,<text>昨日春光看不盡。今朝首夏相仍尋。一枝一片野花冷。半雨半晴山木陰。老蠶不倦經綸意。黃鳥猶殘鼓吹音。簾幕無人照水色。石牀涼卧風吹襟。</text>
<title>題柳峀雲瀟湘雨竹圖</title>,<text>湘妃涕淚傷心色。楚老歌詞流恨枝。幸不兼摸猿鴈夜。丁堪相伴雪霜時。淋漓晩雨何年重。髣髴淸風盡日吹。烈士貞臣千古意。此間蕭颯少人知。</text>
<title>五月下浣。從鄕父老會飮香山蓮寺。玄谷柳斯文丈呼韻命賦。余以年少不得辭。遂就一律。</title>,<text>蓮社仍成枌社飮。壺觴歌管集雲邊。眼醺花信諸天落。聲裂苔開老石堅。籠嶂夕陽樓欲蕩。碎林啼鳥客方眠。風流此會人誰似。門對香山感九仙。</text>
<title>田家詞</title>,<text>煙起家家催曉爨。翁行姑亦抱兒行。留白日能看屋。犢過三年始敎耕。未鋤憂鋤鋤憂穫。先雨禱雨雨禱晴。雪霜似是民天事。容易田間白髮生。</text>
<title>秋日同申聖淵諸人。登歸來亭呼韻。</title>,<text>爲愛霜林林底行。炎炎烘峀綺霞輕。晴天欲射朱虹動。病眼仍紛紫暈生。佛去薇花綸綍地。人餘華柱是非城。閑愁漠漠來靑石。復聽蕭條滴溜聲。又疊追朋颯畓川溪行。竆勝攀躋手脚輕。志士何心黃樹下。京華是處白雲生。幾家文藻荒前輩。疇昔田園背古城。衰草春花驚旅食。百年虛竊壯元聲。又疊亭後亭前歌復行。商颷搖壑客衣輕。鵑心黯黯殘根在。猩血深深古樹生。仙侶莫誇看赤壁。病夫無唾爲靑城。人家多少川檉外。八詠空傳萬古聲。</text>
<title>澗亭春日。留話丁從而敏。</title>,<text>幽居對汝開書卷。年事傷渠已暮春。紅杏院門移柳並。白鷗潭水見鶯新。風光未易禁流轉。詩句須敎洩欝湮。回首中州有游騎。可憐芳約負佳辰。</text>
<title>蔡同年伯規歸覲舟城。以書來求詩。口號以贈。</title>,<text>獨數秋星倚井欄。故人書至照星看。明朝淸渭渡將去。多病長安別更難。槌過樓㙜渾欲倒。酌呑江海也應乾。落霞孤生新態。南郡晨昏後子安。其二一揖蒼騾背上鞭。城闉猶濶况山川。同期瑤草爲幽契。且放瓊琚及早年。落月須緘滄海札。迅雷應取矗樓篇。莫將氣槩輕鄒魯。禮俗洋洋萬室絃。</text>
<title>哭金僉知 𩅿</title>,<text>往年拜金公于狎鷗亭。出其八十慶壽席詩。屬余曰吾子其和之。余應曰唯命。旣已宿諾踰年。風燭遽然。公已化矣。余心自悔恨。將了債于泉壤。使逝者無憾。遂用前韻作輓歌以送之。擬續缶歌歌耋年。誰知音送忽靑玄。隣人不復爲春酒。抔土何能葬老仙。襟韻戶臨芳杜岸。生涯廚引菊花泉。西州謝舅元同閈。千樹東風幾室全。其二壽觴餘閣奠虞供。披雪前冬十月逢。薇盥覽公行葦什。桃投稽我折枝恭。死猶掛劒堪追札。生實知絃豈减鍾。蕭瑟秋墳尋舊約。一牋哀墨淚和濃。</text>
<title>拜別家君赴任高山督郵</title>,<text>遐荒猶未遍菁莪。吾道悠悠出塞歌。高山督郵。例兼北道敎養官。 梧棘各棲天雨露。萍蓬休怨地風波。春回老樹扶桑綠。月滿羌河折柳多。萬歲橋頭時駐馬。試看佳氣近如何。</text>
<title>隨家君北行至梨湖灘上。將分歧而去。更賦一律拜別。</title>,<text>聞唱江頭苐一鷄。前峯仍有數星低。天涯父子燈前別。馬首關山雪色迷。自古寒多靑海上。方今憂在白頭西。寸書但得尋常喜。千里何殊咫尺睽。</text>
<title>登東岳詩壇。次槎川韻呈芝山處士李子新。</title>,<text>羣峯大小列冠童。壇在浮雲舒卷中。芳草漸圍千雉綠。落花初斂萬家紅。江山文藻追何及。天地高低望不竆。關世盛衰聞宿昔。欲將佳麗賀吾東。又疊强疾攀高靠小童。幽鶯欵欵聽泉中。玄都後到千花凈。華岳將來十丈紅。將開池種蓮云 古樹新林人事倂。去雲征鳥地維竆。問天搔首誰佳句。謝眺靑山又海東。</text>
<title>又次㙜字</title>,<text>怊悵芳華去不回。閉門松竹雨聲催。主人與客悠悠坐。病眼憑高颯颯開。鶯過騷壇餘鼓吹。龍回南嶽注金盃。風流前輩閑追憶。幽草萋萋已滿㙜。又疊三春多病不成回。此日巾鞋逸興催。城市雲來深樹宿。古今花傍短墻開。已知老石堪題律。遂有淸泉可泛杯。河朔倘逢袁紹飮。嗚蜩五月更登㙜。</text>
<title>送別洪兄聖簡</title>,<text>柴門留客雨聲寒。淸酒明燈看夜闌。病後漸知心力弱。秋來倍覺別離難。籬花欲雪開何晩。溪葦多風響作乾。歸路漫漫山與水。舟船何日更長安。又疊軒梅墀竹共幽寒。物色天涯悲歲闌。四海雖皆兄弟好。百年相對友朋難。霜鴻水宿何多恨。雲葉山深未許乾。三賦君堪齊杜獻。一簞吾已與顔安。</text>
<title>稷山道上偶吟 時往外舅申公湖南任所</title>,<text>素沙橋下水漪漪。歲暮南征客有思。烏尾西風吹百濟。龜頭殘日照高麗。民生實藉楊公捷。楊經理鎬破倭冦於稷山。 節死當如沈氏兒。百濟時稷山人沈那之子素那力戰死敵。 更憶靈山降香祝。彩雲應兆浴溫時。</text>
<title>寧州店夜</title>,<text>旅店南來雪欲紛。滿窓鳴籟不堪聞。涵江照驛星千點。落樹眠沙鴈幾群。今夜明燈如昨日。淸晨歸路又深雲。長歌激烈迷津客。雄劒差池報國勳。</text>
<title>驛亭夜懷</title>,<text>古縣停車林竹秋。入門繫馬風颼颼。孤燈淸酒此宵客。長笛疎星何處樓。關塞極天來北鴈。江湖起浪滿南州。百年端被朝冠誤。空憶蓴菰下剡舟。</text>
<title>入靈巖郡。望月出山。旣大驚喜。馬上仍賦南事。</title>,<text>西出秦關一千里。翻疑重入古秦關。楚江卽似臨淸渭。月峽依然見華山。芳草鷓鴣輕節序。叢篁衣服雜夷蠻。風波二百年來靜。元帥龜舡宿鷺閑。</text>
<title>東閣夜飮</title>,<text>淸讌華堂夜欲闌。琵琶勸酒不停彈。風搖燭影琅玕動。霜落盤心橘柚寒。游宦不妨滄海遠。逢迎勝似洛城看。杯行未敢推辭醉。只怕沾衣白露漙。</text>
<title>題聽潮樓</title>,<text>煙生潮落海星沈。一帶寒城愁古今。日月之行假龍窟。乾坤何處覔鰲岑。燈懸橘柚千家夕。槎泛風颷萬里心。黃鶴可招憑逸翰。靑冥倘去豁煩襟。</text>
<title>又得樓字</title>,<text>稗海環城極目秋。金陵佳勝集南樓。高欄若待神仙降。層棟常懸日月浮。鴈曳碧天歸遠峀。㠶隨寒雨入空洲。百年戀主征南客。千里思鄕直北愁。</text>
<title>復題聽潮樓</title>,<text>詞賦于今誰更作。江南零落未歸魂。星辰鴻鴈垂平野。風浪蛟龍闘一門。地逈秦山瞻北極。天開吳海繞南藩。百年眞喜樓船上。謾揷朱旗煙雨昏。</text>
<title>又拈遲字</title>,<text>天外雲山靑繚之。天涯一嘯天暮時。何年星子此停纜。遂有神龍來賭碁。高麗侍中曹精老居此地。有曰頭翁日日來訪圍碁。問其來處不答。尋其跡。入海中乃龍也。 遙島縱橫還泛泛。平潮歸去故遲遅。周南太史今留滯。靑瑣回頭鬂欲絲。</text>
<title>葛景樓醉吟</title>,<text>憑高獨送長天眼。探勝仍開遠客胷。珠樹江潭踈雨鷺。璇霄樓閣夕陽鐘。風潮急急雙歸帆。雲霧蕭蕭幾窟龍。秦帝若來東指望。吾應具住六鰲峯。</text>
<title>戚從沈生 龜錫 自京師至。留飮數日。臨別贈詩求和。口號酬之。</title>,<text>京口情親江口夜。金陵美酒似蘭陵。慣聞妓席梅花落。休恠儒冠俠氣增。歲暮秦城回客夢。月流荊浦見漁燈。可憐白鷺歸飛急。王粲南登更北登。</text>
<title>聽湖樓夜坐</title>,<text>二儀淸濁遂未分。潮侵城根生夜氛。風燈寂寂船孤泛。星斗蕭蕭砧一聞。大宛相傳天馬子。武溪何處伏波軍。伏波指李忠武公也。 荊蠻控引蒼山滿。今古沈吟白露紛。</text>
<title>入長春洞。見滿山冬栢。花葉䓗籠。如春夏景物。詩以記異。</title>,<text>纔聞冬至日初陽。忽覺春深物遍芳。海雨蒸山花氣暖。洞天迷路樹陰長。不虛舟楫浮南國。欲倩丹靑詑北方。勝地相逢萬里鴈。三冬端好避氷霜。</text>
<title>送別通信副使南中丞 泰耆</title>,<text>扶桑柯葉棹前春。織女雲車引羽人。宿學已通三百什。輕槎寧礙萬千津。仙洲月色迷天地。滄海濤聲有鬼神。儒化不妨宣外服。望中窮髮極蓁蓁。其二騎麟東去海天賖。春入銀洲浪汰沙。孤島寬於一大郡。行人來自小中華。長風直帆凌朱雀。萬歲扶桑見老鴉。溟渤爭雄詩卷在。文星他夜斗南斜。</text>
<title>過鳥嶺 時除酒泉丞</title>,<text>十里雙崖一水回。交龜亭勢更崔嵬。靑天嶽秀雲花逈。落日湫明石畫開。淑氣到南皆大樹。秋煙在下欝孤㙜。臨關笑殺申元帥。歌舞蠻兵當晝來。</text>
<title>渡洛東江</title>,<text>嶺南第一江山窟。天爲騷人吹雪來。冶老村空苦竹翠。月波亭古斷鴻哀。中州淑氣今餘在。沃土居民豈不林。一曲山花千古恨。怨魂應傍水頭梅。</text>
<title>哭朴士受</title>,<text>天倫居室足歡娛。死別誰知哭妹夫。三十年來無涕淚。一千里外獨驚呼。空留寡婦登山葬。未見遺孩喚父呱。堂上有親垂老泣。世間悲切兩家俱。其二床有遺書壁有詩。短檠殘筆摠堪悲。履綦不涉軒下。樂府能追漢魏時。吾輩幾曾誇到處。老儒皆已憚爲師。瓊苗未秀霜先隕。終古猜才是化兒。其三伊昔中堂儐玉人。贄禽駁馬正靑春。門闌喜氣非今日。井臼寒聲咽幾辰。舊婢喚郞啼素幕。弱妻依舅駐輕塵。東床陳跡那回首。吾已無辭慰老親。其四湖西驛路草連天。去歲相逢揖柳鞭。明月幾回生死魄。遠書多付往來船。終南屈指移家日。海上招魂轉塵秊。淸樾亂鶯增一慟。黃壚樽酒隔山川。</text>
<title>金佐郞 景泌 輓</title>,<text>三淸謫滿黃庭字。千里兄來白骨收。主屹山南殘淑氣。映湖樓下問東流。名家孰繼靑氊業。吾黨偏驚玉樹秋。無限人間風月在。也知玄度不曾休。其二夢渴江湖回首勞。生無一面死長號。聞蘭亦自知香草。識鳳何須覩彩毛。天上直廬虗夜月。驛南歸路杳春濤。凄涼龜鶴詩成讖。千樹空多去後桃。</text>
<title>江頭送別</title>,<text>追君送餞灞陵頭。病柳殘荷欲暮秋。遠峀烏鴉多暝色。大江星月盡西流。離觴到手誰能擲。歸騎驚鞭不可留。京洛舊遊成遠別。謝城南畔夢悠悠。</text>
<title>雙溪寺玉流洞晩憇偶成。示黃山李督郵。秀逸</title>,<text>曹溪一道抱橋流。洞裏仙娥舞不休。蕭管迭鳴啼鳥合。杯樽相屬故人留。丹崖碧石還千古。紅樹寒花又一秋。拙宦不緣俱嶺外。聯輿那得到名區。</text>
<title>遊伽倻</title>,<text>前朝黃葉到今秋。文藻江山人不留。吹笛峯頭多裂石。落花潭水盡紅流。臨湫擊釰知龍懾。倚壁題詩判鶴愁。萬壑霜光看已遍。會將筇屐趁春遊。</text>
<title>次素履亭䪨</title>,<text>聳得亭亭製得新。坐憑欄檻頓高人。無遮大地來靑眼。不斷長風吹白綸。都把浮榮輸客夢。剩栽芳樹檢吾仁。一丘一壑休相放。醒醉百年無累身。</text>
<title>觀德樓春暮書懷</title>,<text>自分慵踈寘散宜。飛仙官秩未全卑。驪黃色相看猶辨。鴈文書署不知。天地有詩花發後。江山爲客雨鳴時。羲知事業何須羡。兼管扶桑若木枝。其二過盡東風客未回。鷓鴣啼近望鄕㙜。千林日暖花魂動。一井春深酒氣來。地有釀泉故云。 仙吏閉門黃嶽靜。大荒騎馬鏡湖開。耽詩莫笑長江簿。片石堪傳萬首才。</text>
<title>重陽後二日。携數三知舊遊黃岳。馬上偶吟眎諸君求和。</title>,<text>瓊岑秋晩碧雲鄕。誰啓仙扉候阮郞。高寺共來隨返照。北人元不畏南霜。花前太白從深罰。馬上重陽笑許忙。若使君親恩盡報。也堪終老秪林香。</text>
<title>肩輿上絶巓。次中山李丈韻。</title>,<text>詞客相將緣澗到。懸崖無路授蘿通。風雲地僻藏靈茯。歲月山深足老楓。拱鼠趺僧渾似禮。峭巖呀壑各誰功。今來欲盡東南勝。更叱肩輿上不窮。</text>
<title>到上元</title>,<text>遙山遠水摠關情。飛步仙壇屐齒輕。上界星辰堪夜摘。大荒雲日屬秋明。蕭蕭獨鳥分天色。寂寂孤僧睡磬聲。從此買山吾欲隱。半生書劒竟何成。</text>
<title>到直指寺</title>,<text>山行犖确涉風煙。卬馬逶遅卬友先。已喜靑岑開殿宇。能來白日作神仙。雷聲雪色舂流水。菊蘂楓香媚遠天。須到上元竆絶境。杳然人世萬三千。</text>
<title>夜從趙戚老 英述 會話孤雲寺</title>,<text>塞寒元不限江南。萬木霜深一草菴。四序平分渾過半。八仙團會更除三。雲煙滿戶難爲曙。風露侵樽不作酣。晩遇南昌趙夫子。百年何幸接淸談。其二偶從南士作歡娛。淸白官樽不用沽。林外寒聲傳木鐸。月中瘦影見浮圖。樓㙜住近千回上。星斗更深一半無。東海仙期傷晼晩。扶桑黃葉報乾枯。</text>
<title>郵亭寒夜。與李丈酇卿姜君省吾諸人。對酒拈韻。</title>,<text>江南薄宦意如何。井底三年落眼花。聽訟庭閑黃葉滿。賦詩樓逈碧山多。風雲氣接興王國。砧杵寒生隔水家。回首秦城當北斗。參差歸夢厭風波。又疊籠頭烏帽奈吾何。叢桂淮山自作花。縱道明年筋力健。難逢今夜友朋多。樓㙜坐客無邊月。樽酒隨人着處家。門外鏡湖同敕賜。悠悠吾道寄滄波。</text>
<title>又得秋字</title>,<text>怊悵秊華逝莫留。山寒猿鳥不勝愁。吟笳倚堞如催曉。携酒登樓是餞秋。霜倒老筠鸞不宿。雪埋遺穗鴈何謀。人世更堪成遠別。勞勞亭下鏡湖流。</text>
<title>夜坐次李丈酇卿韻却寄</title>,<text>侵顱霜雪奈今宵。來歲逢春可得消。南鴈送書何慢慢。北風吹夢亦搖搖。年來世道憂蘭化。老去離情怨柳條。明月故園生桂樹。家人應賦小山招。</text>
<title>姜君光萬省吾昆季晩來同飮。</title>,<text>金宮落羽倦南爲。上苑秊年借樹遅。剛被鷓鴣相勸住。更堪雲雪故來垂。連墻竹色侵書幌。覆屋梅花落硯池。文士勤來同歲暮。新情須較淺深巵。</text>
<title>次李丈酇卿臨別贈韻</title>,<text>西城樽酒憶同斟。南國相看慰客襟。奇氣向來題蜀柱。悲歌何事學吳吟。前溪水落寒槎起。古驛霜濃苦竹深。蓬斷萍逢渾有數。孤琴休奏不平音。</text>
<title>呂虎徵枯和古人韻。示余索荅。撥悶口號。</title>,<text>茱實杞根慰病情。南烹三載豈才名。寒花獨立香誰擷。惡竹叢生踏不平。客恨本如胡馬戀。秋聲渾似楚歌驚。隣居百遍誰相過。每把君詩眼爲明。又疊飮酒端宜適性情。能詩切戒有聲名。元知一物癡尤絶。轉使羣兒氣不平。絡緯報霜愁共織。簾帷透月夢頻驚。念來身計無長策。會着黃冠向四明。</text>
<title>尙瑞院見洪武萬曆二帝頒賜給馬符帛壐書。感懷有賦。</title>,<text>鶯黃一幅妙針裁。繡貼金覊七尺驟。天子直憐輸幣遠。壐書仍許遆郵來。携隨萬里三韓使。驅得中州六傳回。戎馬自生幽朔野。棄繻零落不勝哀。其二金裝玉軸網寒蛛。黃帕檉凾色欲無。左海猶回冬至使。中原不用大明符。龍媒曉跡空藏繡。麟篆香痕尙朱。驅向壽陵爲石馬。至今風雨想悲呼。</text>
<title>禁中曉坐。效賈舍人早朝大明宮體。賦成一律。</title>,<text>騎火蕭蕭遶御溝。大星初落絳河收。西曹夢寐通仙氣。北闕衣冠集勝流。紅日似花生碧樹。彩雲如鳥宿層樓。遙知二聖求衣坐。一縷香煙仗外浮。</text>
<title>遣悶</title>,<text>酒壺爭得禁牢騷。歲月無端生二毛。當晝昏昏只欲睡。居官拙拙空知勞。雨中消息花將敗。風處精神蟬作豪。淸檻竚貽默誰語。未秋桐籟寒嘈嘈。</text>
<title>孟春苦寒</title>,<text>枯樹凄然雀語悲。數村殘雪日斜時。天邊旅鴈寒難返。江底潛虬凍不披。京市樵薪還似桂。貧家楊柳半無枝。雲中吹笛關王廟。南郭離居有所思。</text>
<title>除夜</title>,<text>寒夜深鑪獨掩關。暮年無計駐童顔。縱橫九道金鴉速。開落三旬翠莢殘。春色直來氷雪裏。曉光浮出斗牛間。平生自恨求官拙。虛負丹砂句漏山。其二暗數寒更悄倚欄。孤燈心短曖將殘。梅花何急作春色。栢酒多情消夜寒。筋力未應明日老。歲時轉减少年歡。鷄鳴漏斷知誰惜。獨也人間志士難。</text>
<title>元月書思</title>,<text>每歲新正不在家。念親終日子心加。晨昏曠禮形長渥。菽水嬰懷鬂早華。書未過河氷塞渡。夢應迷路雪如沙。寒鴉獨啄歸何晩。西日林臯翅影斜。</text>
<title>奉和領府事金相公邦慶志喜韻</title>,<text>粤我肅宗大王誕生之辰。一時名勝有詩志喜。其後乙卯東宮誕生。金相公又次其舊韻以志喜。朝紳俱和以歌之。今此元孫之誕生。金相公三疊其韻。求和於諸公云。渚躍璿虬鳳翽庭。太王京室聖昌生。大東地闢重雷震。前夜天橫半月星。璋慶累朝三疊詠。飴歡各殿一般情。黃扉早獻諴民戒。祈命應綿不億齡。</text>
<title>夜坐書懷</title>,<text>南樓鐘鼓二更初。殘酒醒回却檢書。明月上弦騰海早。老梅今歲作花踈。相逢故舊驚華髮。久別君王戀玉除。歸去欲耕寒食麥。楚鄕新火可燒畬。</text>
<title>雪後見月</title>,<text>雲雪蒼然皓月升。塵氛闤闠亦淸澂。風篁響急千竿玉。溜瓦寒生幾穗氷。香火獨燒開卷地。笙歌亂逐上樓燈。却憐親友剡溪住。途遠新梅無使憑。</text>
<title>將挈妻孥南歸鄕廬有吟</title>,<text>蘭澤幽盟怨白𩿨。十年騎馬尙西遊。千峯月自他鄕色。萬戶砧爲獨夜愁。客舍寒關深巷口。歸舟春待大江頭。他時一片滄洲夢。應掛踈星拱北樓。</text>
<title>立春夜。同李孟揚 載顯 燈話拈韻共賦。</title>,<text>天地春生鬢獨秋。故人相對一燈愁。風吹細菜嫰盈案。月興老梅寒映樓。終夜置爐因藥物。貧家具酒爲詩流。吾今盡室藍田去。淸漢瀰瀰別思悠。又疊駝褐霜威冷似秋。紅爐煖酒撥閑愁。客遊去住東西路。人物高低上下樓。春入新年第九夜。角吹孤月五更流。莫思浮世無窮事。下剡歸舟引興悠。又疊留期頻失片帆秋。江上寒盟白鷺愁。明月獨窺靑草巷。子規先到散花樓。恒饑自說原非病。三黜誰憐惠不流。來日灞陵東渡去。郭南楊柳夢悠悠。</text>
<title>又拈明字示孟揚</title>,<text>高閣陰涼日色淸。峩峩霜郭曉寒輕。鳥來相樂吟風語。梅發紛然闘雪明。嫰靄縈回初樹態。斷氷流盡始江聲。柴門客去琴書靜。幽興還從酒面生。又疊氷際陽回物色淸。落來梅蘂受風輕。天低獨樹向人暮。地有白雲當夜明。且取螢囊尋古帙。莫彈龍劒奏悲聲。竆居萬慮初醒酒。山檻悠悠看月生。</text>
<title>簡孟揚得多字</title>,<text>世事茫茫一醉歌。二年官罷住山阿。蕭蕭落日下天去。漠漠歸鴻垂地多。庭雪不掃客來少。樓梅欲花吾老何。此時怊悵誰相憶。萬里橋頭水自波。</text>
<title>復疊前韻。記楊江節行示孟揚。</title>,<text>去歲孟楊之弟遘癘而死。其妻安氏投江殉節。有一婢亦隨安氏投江。家人求得婢屍。而安氏之屍卒不得云。寡婦淸㙜淚竹秋。下臨江水練生愁。身隨落月藏深峽。魂逐東風返舊樓。哀動小鬟同節死。事傳良史永芳流。家人却捲遺衣葬。千古曹娥恨共悠。又疊江天荷死守紅秋。羅襪凌波步步愁。浪湧魚龍如起塚。家空燕子不棲樓。遺骸抱石芳心苦。寃魄成虹白氣流。郞在靑山儂在水。水禽山鳥怨悠悠。</text>
<title>夜逢申友聖淵拈韻共賦</title>,<text>朝暉升郭曉寒開。春半君回花未回。窮海往來猶短褐。老年筋力且深杯。崩槎欲動波侵岸。軟草生嬌雨滿㙜。今日高歌眞勝會。賞心朋輩更詩才。又疊每度逢君懷抱開。兩鄕爭奈隔年回。千首吟來添老瘦。百錢將去貰春杯。殘更北斗行移樹。先曉黃鸝欲傍㙜。已報秦靑歌曲好。幾人今代解憐才。</text>
<title>期聖淵不至。同崔明叔夜坐悄吟。</title>,<text>三十三秊非暮年。二毛羞澁麗人前。鐘聲霧重千街曉。花氣雲陰萬里天。頗喜情親堪晤語。解憐幽獨數來眠。流鶯莫喚城西夢。明發坡州益渺然。</text>
<title>懷聖淵西遊不還。天曹直夜信筆。</title>,<text>朝雨淋鈴夕雨霏。上林花氣作雲飛。孤烽兀兀城將閉。芳草迢迢鳥亦歸。天地氤氳新節物。江山留滯老儒衣。東銓謾把郞宮筆。未向明廷薦陸機。其二撾鉦敲鼓唱更籌。長短漏聲城上頭。花事每年新樹好。客心今夜大江流。愁泥野鵠羣依燧。耐雨林鶯不宿樓。膓斷坡州芳草色。可憐南士久西遊。</text>
<title>聖淵欲往觀滿月㙜，朴淵瀑。馬瘏徑還。作詩自恨其竆。一聯有曰竆覺文章多戱事。老嗟山水少佳緣。余悶悲其志。和以贈之。約爲北營春遊云。</title>,<text>湍西山水興悠然。君馬班如却可憐。殘郭暮煙麗代殿。落花春浪朴仙淵。那無蠟齒雙輕屐。未洗詩家一惡緣。早識會心無遠近。北營春動繡旗前。</text>
<title>菊秋桃下。與申友聖淵夜飮。憶蔡伯䂓遠謫。悵望有作。</title>,<text>山棠花盡不勝秋。久謫鳴沙憶倦遊。世路初經大關嶺。聖恩猶借竹西樓。看碑滄海雲縈屐。採葚扶桑月滿舟。南郭茱樽今夜會。倚星聞鴈揔生愁。</text>
<title>洪承旨 重孝 示早朝寄伯規之作。依唐人早朝大明宮體。和意不步韻以答之。</title>,<text>袍笏參差映御溝。漏聲長短五更頭。蒼龍畫闕紅將曉。金鴨香煙翠欲浮。日湧祥輪明禹甸。雲垂瑞彩繞周旒。勸農春首勤綸綍。努力諸公答聖休。</text>
<title>又次述懷梅字</title>,<text>心關藥懶詩裁。忽枉淸篇眼始開。謝客苔扉春晝靜。朝天珂馬曉星回。縱令有鴈堪傳札。可是無人空對梅。江漢娟娟勞極望。不堪離思病相催。</text>
<title>又次承召道上恩字</title>,<text>不是沉冥厭俗喧。强修淵靜制馳奔。江湖未老還多病。天地何功可報恩。匝馬笙蕭誰喝路。滿山桃李獨關門。從容退食銀㙜下。書札能將到野園。</text>
<title>貞聖王后輓章</title>,<text>蘭儀靚穆莅椒闈。環海洋洋頌聖徽。天地協功皇極建。山河斂氣女堯歸。繭樓補衮殘絲在。鶴邸擎桃舊宴非。物色周南餘灌木。一聲黃鳥淚盈衣。其二樛木繁陰茀祿臻。含飴歡笑穆如春。笄環曉引朝長樂。鐘皷晴懸友六旬。彤管芳流中壼史。黃裳光被大東民。鷄鳴月出前宵句。厚夜茫茫不可晨。其三湯焫煎懷七浹冬。庚年萬事哭軒龍。琅凾墨札緘殘淚。玉殿衣冠拜睟容。翟馭歸來還舊侍。明陵隣近有新封。匀天更續人間樂。聖母瑤斬隔月逢。其四芳聲藹藹聽璜珩。坤道含章一德貞。孝思僾然三日戒。婉容稱彼萬年觥。空機月吊經綸歇。仙檻花迎珮帨明。素奈蕭條宮㨾䯻。悲風淚盡郭西程。</text>
<title>送洪使君 名漢 赴任三陟</title>,<text>迢迢關路白頭陀。地近蓬萊道氣多。滄海雲濤恩似許。危樓星月意如何。貧州自足玄明飯。馴俗將騰叔度歌。秪有𩿨盟無訟事。官居不用廢吟哦。其二紫綬紅顔映可憐。楊州官路鶴飄然。竹煙畫閣添新詠。花漏銀㙜少一仙。絶尋碑黃木下。高欄賓日老桑前。漢用望之先外試。褒賢早晩璽書傳。</text>
<title>桃下同申聖淵，李台甫兄弟。族弟景休會話。拈得衣字。</title>,<text>蕭蕭更鼓度城稀。星斗風顚半欲飛。芳草每生君去後。寒花又送歲華歸。杯樽京口忽聯影。砧杵天涯當授衣。莫問輸贏昨日事。狎鷗湖上久忘機。又疊浮世元知此會稀。詩情杯興岌俱飛。山高海濶無多見。月落星沉未許歸。他夜離居應白髮。今年相對又麻衣。南樓歌舞誰家女。篝火寒深寡婦機。</text>
<title>桃下會散。獨坐聞葉。不堪怊悵。仍憶嶺南舊遊。沈吟有成。書寄李台甫。承延</title>,<text>作吏曾爲嶺外遊。與君同醉洛東樓。蔡家蒼石仍千古。權老寒簑又一舟。城市忽來何郡客。容顔各記數年秋。可憐吾道將南渡。朱鳥聲名葢幾州。</text>
<title>又疊前韻寄申聖淵</title>,<text>天涯淪落舊交遊。獨爾相思白郭樓。今日同來萬里鴈。每年南下大江舟。霜營鼓角重城曉。露樹珠華太液秋。樽酒淹留眞勝事。斑騅又自古商州。</text>
<title>白門同族弟景休權季通。送別申聖淵。</title>,<text>五更霜色動鳴驢。仍是砧殘月湧初。畫角吹臨蒼野轉。曉星流下大江踈。燈前一別黃花酒。天末長期白鴈書。莫向南程怨搖落。陰陽衮衮慘還舒。</text>
<title>又得捿字</title>,<text>明發君車湖水西。夜寒樽酒燭花低。風霜樹老烏初定。星月天高鴈不迷。共惜差池分遠道。赤憎輕薄有荒鷄。定知離後增幽獨。萬木雲中一褐棲。又疊南去蒼茫楚水西。白門楊柳耐愁低。黃花故國城陰暮。珠樹仙扉海色迷。志士襟期一秋雨。行人蕭瑟五更鷄。誰家詞賦解招隱。萬里天寒白鶴棲。又疊旅食悠悠滯瀼西。古堂寥落鶡冠低。孤城抱峽星辰滿。萬木籠雲日月迷。水陸萍蓬悲去馬。關河楊柳又鳴鷄。仙區報道裳山好。無計分君半華棲。又疊追君送餞灞亭西。平楚蒼然逐望低。蓬島煙霞行可掃。桃花時節到應迷。大艑風起滄洲鴈。萬戶霜深碧樹鷄。南驛若逢秦地使。能將書札問幽棲。</text>
<title>又得聲字寄申聖淵</title>,<text>新詩每逐江南舶。來作西京萬口聲。弇雪並時堪下席。邾滕諸國少堅城。將晨星月猶同色。各地山河不界情。瓊澤可憐鶗鴂後。尙持芳草贈君行。</text>
<title>澗上晩眺</title>,<text>徐移斑杖出芳洲。平楚離離生遠愁。墟里經荒啼寡婦。城隍過潦漲寒流。高禽忽忽雲將夕。老樹泠泠風欲秋。歲月欺人太輕薄。晩來身計未忘憂。</text>
<title>還山秋興</title>,<text>離家三月弊游衣。隔夏人歸秋蝶飛。池院居然深草樹。園臯渾已老芳菲。碁驚宿鷺當幽徑。詩和鳴蟬傡落暉。貧賤著書持自慰。誰家裘馬詑輕肥。</text>
<title>早起書事</title>,<text>朝暉冉冉滿簾紅。噪殺羣禽雜樹風。天地暑殘初落火。江山秋淺未歸鴻。百年行路苦多阻。千里故人稀見同。且就白鷗謀霽潦。𩿨驚飛過水雲中。</text>
<title>山中</title>,<text>春靜山門劇雉豪。草堂棋罷聽松濤。生涯相學萟禾麥。衰病能來看杏桃。波嬌石暖龜還曝。雲斷天靑鴈更高。叔夜那堪離九患。安仁聊復樂東臯。</text>
<title>東出都門。過羌踰嶺。時以覲行往鍾城</title>,<text>羌踰嶺外靜雲沙。蓮岳淸光滿客車。遠別不知春色好。長亭更耐日西斜。邊衙定喜來將近。鄕井還憐去益賖。心緖百端誰理得。鬂從今夕七分華。</text>
<title>朝晴發樓院</title>,<text>二千里行三十里。關山北望何悠悠。花深古驛一嘶馬。麥𥠧平疇雙下鳩。終夜高堂夢萱草。淸晨微雨發楊州。故人不在陽關外。誰勸金杯慰遠遊。其二細雨山靑雲態生。道南林壑不勝淸。花知送別臨歧語。烏惜離羣匝樹鳴。華岳千峰來北極。楊州一路直西京。關河萬里驅車去。頗似班超出漢情。</text>
<title>曉發汾田</title>,<text>天白星藏聞噪鴉。行人騎馬石蹊斜。汾田雨足生新草。貊國寒多勒早花。黑入亂峰經夜火。紅移絶壑度晨霞。居民說是江原界。吾土春深憶綺羅。</text>
<title>金城滯雨</title>,<text>天畔登樓白髮生。故園千里亂山橫。新花老樹爭春事。急峽高江共雨聲。北極衣冠趨玉陛。東征車馬滯金城。主人幸是同朝舊。驛舍張燈笑語淸。</text>
<title>行限隩。到金城始得開曠。稍豁人意。玩景有吟。</title>,<text>中連日厭躋攀。衍陸平開始展顔。川柳可憐初淡蕩。野花無數自斑斕。門舂萬壑雷霆動。樓納長天日月還。更喜此邦爭訟絶。白𩿨相對吏人閑。</text>
<title>金城東閣。與使君晤語。</title>,<text>主人讌客殊未央。呼妓命歌紛羽觴。遠客傷春忽起立。秦州隔雨知何方。天飛畫閣千山入。風動珠林萬籟長。休說是非榮辱事。野花江草各芬芳。</text>
<title>昌道路中</title>,<text>伐木丁丁春鳥歌。懷人遠道奈吾何。雨餘林日光晶淡。天晩山風聲勢多。關路將竆銀水驛。鄕書不到麥坡河。壚頭可笑憐錢女。賣眼頻回兩臉渦。</text>
<title>過淮陽悵望金剛</title>,<text>栢嶺東邊悵獨廻。望中皆骨是蓬萊。千峯石色春含雪。萬壑濤聲晝起雷。不分雙鳧歸葉縣。空將匹馬過淸淮。他時一辦靑鞋去。寄語瑤華莫浪開。</text>
<title>銀溪道中</title>,<text>蕭條孤店亂雲間。折柳歌殘出漢關。凍雪深留看太古。落花浮到認他山。春鴻北去何當返。曉鶴南飛不可攀。計得行程行未半。邊城到日月重彎。</text>
<title>北登鐵嶺</title>,<text>臨關斗覺壯心挑。俠少來時贈寶刀。勁氣滿雲鷹翅疾。䧺風振漠海濤豪。金湯自作王公險。呼吸應通帝座高。鰲相歌詞堪涕淚。瓊欄十二夢魂勞。</text>
<title>午過釋王寺</title>,<text>樓號龍飛愴昔年。崆峒車駕過諸天。梨園弟子居僧老。雪窟神人古幀懸。殷壑春湍舂畫夜。鐫碑寶月鎭山川。興王自獲神明助。供佛虛傳藉福田。</text>
<title>海上</title>,<text>萬里行人鬂欲凋。大荒愁接暮雲遙。花開海樹潛龍喜。草滿河城牧馬驕。每夜夢魂依日月。異鄕衣袖颯風颷。舊遊京洛誰相念。消息中原正寂寥。</text>
<title>樂民樓晩眺</title>,<text>畫閣無端百尺梯。風煙萬里使人迷。花晴古郭江聲滿。柳暗長橋草色齊。滄海龍飛雲氣在。大荒鵰下夕陽低。千歲枌楡餘子弟。沛中猶憶舊恩啼。</text>
<title>咸京滯雨。贈別可憐婆。</title>,<text>三日咸京覺有緣。曉窓燈盡各潸然。樓㙜勝地多離席。歌舞佳人易暮年。如夢話來桑海事。似雲分去楚天邊。聰神不錯高低譜。更拂陽關第四絃。</text>
<title>過咸關嶺</title>,<text>蘿磴陰森咫尺迷。千盤往復互端倪。馬嘶忽在靑天上。鳥背回看萬嶺低。歲久樹根生石裂。日斜人影與峯齊。王陽倘爲晨昏去。未必回車九折泥。</text>
<title>過利城萬松坪</title>,<text>水濶天褰露八垠。飛濤滿地雪紛紛。花生短短縈沙草。松老高高倚海雲。戍角過山風處急。漁歌歸島夕陽聞。華夷出入無他路。秪有單戈便策勳。</text>
<title>利城道中又吟</title>,<text>塞草離離寒色多。西風倚馬恨如何。城頭畫角驚龍虎。磧裏黃雲照駱駝。老去萍蓬紛水陸。春來楊柳又關河。邊聲向晩和愁起。更耐胡兒敕勒歌。</text>
<title>谷口驛亭。俯海書懷。</title>,<text>濱海亭㙜驛樹荒。秦城回首斗茫茫。風驅黑水中天暗。雲擁黃龍永夜光。萬里漸多新日月。三春未換舊衣裳。離膓九曲君親念。惟有金罍不永傷。</text>
<title>登摩天嶺行亭書事</title>,<text>仰見驚麏落磴號。悲歌行旅共勞勞。來竆地紀餘千里。始到人間第一高。雲水不分滄海色。㙜隍渾入九秋毫。長安極目愁何在。白日歸心看大刀。其二天設重關奠我家。塞垣極目靜塵沙。浮雲疊翠三山樹。落日通紅五嶺花。肅愼人煙時斷續。混同壃界自橫斜。登臨莫恨非吾土。跡異梁鴻竄海涯。</text>
<title>藍輿下摩天領。將向城津。漸近海岸。水霧微茫。不辨咫尺。薄暮滴滴有雨聲。</title>,<text>霧雨冥濛落日時。山河表裏望中疑。磨天嶺樹來翻失。防禦軍城到始知。浪黑蛟龍渾起立。窟䨪豺虎亦低垂。明朝恐誤寅賓計。分付西風一掃吹。</text>
<title>登城津望洋亭。觀出日記事。</title>,<text>余甞聞出日爲海上壯觀。願見而不得。昨年奉使萊海。登沒雲㙜而求觀焉。萊人云日短時日出巽方則可見。而今當中夏。日出於寅地。此㙜之左有山遮攔。故不可以見。余試驗之。果如其言。今來北關也。登居山之侍中㙜而求觀焉。土人之言又如萊人之言。而已亦驗。又聞城津之望洋亭。亦臨出日之海。故來宿其下以待之。是夜霧雨霏霏。海色黯慘。居人又曰秋冬天晴無氛時可見出日。而春夏則雖晴日。海多氛霧。未易得見。况今霧雨如此。必不可見矣。余聞其言而甚恨之。遂爲文以焚之。望海而拜告。其文曰天下號壯觀。日出東海。宇內稱奇。士雲遊八方。願一覲扶桑之耿光。廼今至望洋之高頂。獨恨夫老蜃騰霧。潛龍出雲。十洲冥濛。愳暘烏之韜彩。大荒黯慘。愍羲馭之淪精。慨好事之多魔。至于永歎。耿終夜而不寐。籲玆明神。衡岳開雲。縱愧韓吏部之誠意。登州列市。庶察蘓學士之願言。要慰遠人之觀瞻。盍洗太淸之滓穢。敢暴衷曲。恭俟指揮。告訖終夜不睡。以待晴霽。旣五更。霧雨雖歇。雲海晻曖。居人又曰天猶曀未可。余雖信其言。試登其亭以望之。西北南三方。屯雲重疊。惟正東一方天色開豁。無一點靄。漸見彤雲如血。金波蕩漾。一輪紅日。浮出水面。傍人驚喜。以爲異事。只恨東邊有一麓細如眉者橫在海中。故日離海半尺許。始乃見之。安得借來剗却君山手耶。余旣引韓蘓二子事以告海。而其獲冥應又如二子之事。以余之久孤於世。而見答於天。則又於蘓子所謂能於天不能於人。始知人厄非天窮等語。又安得不俛仰徘徊感念歎咜也哉。遂作詩以識其事。徼惠靈君獨奏牋。通宵霧雨攪愁眠。曉來氛翳澄如許。日出琉璃照爀然。神理感通元在我。人生潦倒信非天。若憑鰲力移山去。大界金光也更圓。</text>
<title>城津登望感吟</title>,<text>秦客懷歸塞鴈啼。浮雲不辨嶺東西。轅門日色紅㫌動。花柵春陰白馬嘶。邑里流亡多廢井。華夷來往有危梯。砧舂寂寞經荒後。踈木寒原哭寡妻。</text>
<title>吉州客舍</title>,<text>客宿關城柳影斜。伽倻哀怨隔窓紗。樓㙜畫燭高疑月。幕府紅㫌靜似霞。山峻曉光殊早晩。邊寒春事始繁華。征人一夜愁無盡。枕下寒濤落暝沙。</text>
<title>遊七寶山萬玉洞</title>,<text>峭壁孤巖逈欲愁。參差筍玉倚雲稠。鳳凰引噣窺丹極。鷹隼㩳身立素秋。平地看來神覺竦。九天飛去勢難留。應知海上蟠桃會。仙女瑤鬟逐隊遊。</text>
<title>登七寶海望㙜。頫觀洞壑巖巒。萬態雕鎪。不可名狀。</title>,<text>開心歡喜兩崔嵬。壯矚偏知海望㙜。渾似怒濤風湧去。忽如層殿鳥翬來。金仙幻影森千相。玉帳軍容列萬盔。聞道獅峰丹籙秘。難攀鐵鎖使人哀。</text>
<title>晨自七寶山中北踰後嶺向明川。路出大嶺之脊。俯瞰荒漠之野。東極大海。南極摩天。北極長白。風雲合沓。川陸汗漫。觸境感傷。遂成一律。</title>,<text>山行盡日駕長風。眼底茫茫地理䧺。千里雨聲荒野外。萬峰花影落雲中。海寬不獨天爲大。壤峻因知氣所竆。吾道悠悠竟何似。飄颻天際一飛蓬。</text>
<title>過鬼門關</title>,<text>關山路轉鬼門深。頓遣生人作死心。世界方知眞缺陷。江山於此倦登臨。春生地底猶花麥。天大壺中足斗參。俄躡靑雲高步出。循環萬事一陽陰。</text>
<title>過小白山渡涪溪。夕宿德山社。</title>,<text>離恨紛紛觸酒生。鬂根霜雪忽雙明。風雲小白通長白。鼓角鍾城接穩城。林靜熊羆行疊跡。野乾鷹鶻迭呼聲。西羅說在天竆處。怕得傷心不計程。</text>
<title>金石山中。見倭躑躅照爛崖谷。西京人寶此花。爲百花之冠領。與映山紅相伯仲。甲第名園。亦不多見。今遍滿山中。而地僻遠無人賞玩。開落於邊風而已。感吟一律。</title>,<text>自是花中第一流。西京高價百金酬。移栽禁籞誰能力。開落關山爾可愁。淺得臙脂邊土色。斷無蜂蝶暮春求。紅粧一任黃沙汚。公主琵琶恨共悠。</text>
<title>慶興留飮。贈主人使君。</title>,<text>興州幕府擁朱旛。都護英才鎭北門。惠政春捐紅粟俸。威聲秋渡黑龍源。樓㙜萬里看歌舞。城闕三更有夢魂。此夜臨關同感慨。頓令衰懶意飛翻。</text>
<title>慶興城上。俯瞰山川感吟。</title>,<text>孤城西北豆江流。仍是乾坤欲盡頭。六月觀師徒壯志。百年輸幣自良籌。啣恩赤水龍猶淚。耕骨黃沙麥未秋。灞上思從李廣獵。時淸無路覔封侯。</text>
<title>西水羅石㙜</title>,<text>去歲乘槎見馬州。今年携劒過羅洲。極天南北頻行邁。滿地波濤生遠愁。攀柳把花還絶域。浴鷗盤鶴盡中流。摶搖直上銀河去。應到瑤皇十二樓。其二山重海疊轉幽深。竆髮茫茫不可尋。天地去無飛鳥路。樓㙜到是戴鰲岑。牛巖遠燧黃昏靜。烏碣浮雲萬古陰。北斗南瞻杳何極。春風吹動故園心。</text>
<title>登撫夷堡烽㙜巖上。下臨豆江。越瞻八池。</title>,<text>坐選孤高石黛鬟。眼中來盡九夷山。龍歸八澤波聲震。馬飮長河草色環。壃外不知何世界。天邊欲老此容顔。胡沙極目無遊騎。惟見寒鵰落日還。</text>
<title>臨瑟海感懷</title>,<text>遠客愁時塞鳥哦。魂飛不度鬼門坡。漏天皷角龍驚急。瑟海星辰鶴繞多。陶穴興王聞異蹟。邊頭游俠有悲歌。燕兵益戍寧州㙮。消息中原近若何。</text>
<title>登阿山堡</title>,<text>寥寥亭障虜江頭。古木連山不盡愁。戰伐千年多廢壘。登臨萬里有危樓。笳殘片月蕭條下。柝罷寒雲寂寞流。少讀兵書無用處。空將華髮宿靑油。</text>
<title>過宿會寧</title>,<text>峽險江高城影深。野寒樓逈笛聲沈。驚弓急急鵰高去。應柝蕭蕭龍獨吟。淸市塵飛氛日黑。宋陵魂過月星森。千秋不盡英雄淚。看動靑萍永夜心。會寧有宋䘗，欽二帝塚。</text>
<title>皇帝塚</title>,<text>藝祖山河竟四溟。如何死葬漠南庭。荊卿未洗烏頭白。洪皓空啼馬鬣靑。金界晩霞餘物色。豆江秋雨濕精靈。書傳半臂終無賴。帝在荷花十里汀。又疊陰山愁黛接層溟。古墓蕭條寄北庭。塞外無花棲杜宇。江南有地種冬靑。遺民萬里歌何苦。降帝千年鬼不靈。啼盡怨烏無限柳。至今春色汴河汀。</text>
<title>聞鏡城通判鄭丈 玉 陞資將西歸。以詩寄賀。</title>,<text>晨昏王子路名區。信宿元龍百尺樓。萬里一杯京洛面。三年長笛嶺鄕愁。徵賢郡邑聞將去。扶老關河歎獨留。各地未成攀柳別。賀詩空付往來郵。</text>
<title>次鏡城通判鄭丈寄韻却寄</title>,<text>荒磧登臨鬢欲秋。悲歌回首庾公樓。炎凉客裏天將改。離合人間水自流。孤劒留携鴈門塞。雙㫌歸穩虎頭侯。朝中故舊如相問。須說愁州父子愁。</text>
<title>邊上憶舍弟</title>,<text>各奉晨昏萬里分。天涯吟望苦思君。逍遙堂裏連宵雨。兄弟巖邊落日雲。薄酒醒愁雖稍稍。高樓動淚忽紛紛。何時得遂歸田計。書帙從容篆火熏。</text>
<title>同評事蔡伯規。步月登受降樓。</title>,<text>忽見靑雲花雪𩣭。關河繁柳正東風。追來萬里霄疑落。携上高樓月不窮。鬢巳滄浪憂患後。心猶慷慨醉歌中。來時西漢朝廷士。誰念周南太史公。</text>
<title>又次伯規韻</title>,<text>飛梯送上碧天巍。胡地靑山入郡來。劒曲低昂聊自慰。愁圍汗漫頓能開。可堪鳧鴈臨河別。莫遣驪駒上道催。怊悵故園芳草色。東風已到望鄕㙜。其二予美娟娟入夢頻。他鄕樽酒到來春。艱難莫問前冬事。顔狀疑經浩刦人。公等尙堪期德業。我生何以報君親。萍蓬聚散休相恨。勉策飛黃大道遵。</text>
<title>行營與伯規夜飮</title>,<text>靑油飛檄試神才。還赴朝廷馹路催。坐揀樓㙜多意氣。去窮天地始歸來。時伯規往觀西水羅回。卽天地窮盡處也。 晴酣白戰春蠶動。夜宴紅粧玉燕回。未羡馬融行樂處。老儒留醉共徘徊。</text>
<title>疊伯規鰲山道中見寄韻</title>,<text>遐荒難借謫仙才。歸盖飄然畫角催。離別已知今日苦。逢迎不喜故人來。河邊獨鴈依霜宿。關上斑騅踏雪回。吟望易添雙鬢白。戍樓高處忌徘徊。</text>
<title>沿豆河往觀潼關</title>,<text>囂塵湫宅少歡顔。出郭紛紛見好山。花立暎人當石堠。水流隨馬下潼關。華夷各住蒼烟際。郡邑渾迷白草間。還喜升平銷鐵甲。臨河耕牧百年閑。</text>
<title>晨離鍾衙。首路京國。書懷一律。</title>,<text>大人無妄疾還嬰。去歲秋冬說亦驚。賑活蒼生陰德厚。祥徵白鵲翼年平。扶還故國歡何極。觸過炎天懼更幷。爲報家人多釀酒。歸庭擬奉萬齡觥。去年夏。鵲乳白雛于府衙庭樹。豈重患回春之兆歟。</text>
<title>貞娘</title>,<text>貞娘舊鍾山妓也。族大父晩齡氏莅鍾時得近薦枕。乳一女。公去仍守貞終身。朝廷採輿誦㫌閭以褒之。今余之來此土。娘已死。其女獨在。相對話舊。潸然以悲。仍念娘之節義。賢於流俗遠矣。適當㫌門改建之時。余不可無一言於其間。爲之賦一律。以遺其女藏之。候馬來時妾未笄。三年恩重百年啼。淤泥不染靑蓮色。風雨難搖老鳳棲。賢烈傳中增一簡。懷淸㙜上駕新梯。伯喈儀範惟孤女。相對宗人話共悽。</text>
<title>踰茂山嶺</title>,<text>積峽奔川百里賖。筍輿牽挽過褒斜。千年地古松稀葉。五月天寒麥未花。小聚只留乘障卒。孤烟遙認守烽家。單槍不貸容車路。驕虜何憂亂似麻。</text>
<title>歷登鏡城南樓</title>,<text>幕府晴開海色圍。鬼門關北靜芳菲。孤城笛共黃龍語。畫閣旗兼白鳥飛。將帥千年多戰壘。山河萬里一儒衣。邊頭閱歲成何事。華髮公然故國歸。</text>
<title>過兄弟巖</title>,<text>兄弟巖邊兄憶弟。幾時會合巖相如。堅頑尙識鴒原義。骨肉今稀鴈足書。松竹付渠他歲別。風霜老我異鄕居。子由有約成虗負。敎爾能言定笑予。</text>
<title>泛漁郞浦過八景㙜</title>,<text>晴曳孤舟逆上灘。眠鷗不動鏡光寒。白山攢雪千行戟。黃壁雕金十里欄。江藕夭姸移棹避海棠濃艶駐鞭看。誰知極北幽州路。還有耶溪剡水灣。</text>
<title>吉州滯雨。題示主人許使君。賀廨宇城郭新修。</title>,<text>落筆彎弧並二難。風流儒將牧民官。雅歌玉立關山重。威令霜飛草木寒。焦土起樓霞返。廢墟興堵澤鴻歡。靑冥進秩龍光滿。聳得遐氓拭目看。其二刦火灰飛歲幾更。江山一盞賀新成。樓㙜欲喚重溟月。城郭兼防九阨兵。劒爲報恩頻按視。酒因妨政細斟傾。爭傳是役傭神鬼。自在春農海岸耕。其三眞將嗟乎細柳屯。防營况是列州尊。龍蛇十丈旗垂地。花雪雙行戟擁門。細雨留賓紅燭短。西風倚劒白虹翻。腐儒不解談兵事。題得新詩暎塞垣。</text>
<title>嘉興江上 時以接慰倭差。南下萊州。</title>,<text>嘉陵候吏列旗紅。笳吹蕭蕭向晩風。白騎少年山色裏。黃驪落日浪花中。春迷故國家何在。樹老新羅路不窮。此地欣逢舊親識。數年重得一樽同。</text>
<title>忠州江路偶成</title>,<text>于勒仙人八百秋。玄琴寂寞水空流。深雲鶴語圓虛壁。落日龍吟切暮洲。元帥鐃鉤於此棄。三軍魂魄至今愁。蒼茫往跡憑誰問。商女悲歌下峽舟。</text>
<title>忠州館</title>,<text>去國登樓颯二毛。忠州故舊盡勞勞。懸燈百丈 百丈船名 峽星亂。轟笛一聲江月高。官酒解醒仍復醉。王程馳駿便能豪。自從達水戎機誤。辛苦書生擁使旄。</text>
<title>玉筍峯</title>,<text>丹水眞仙綠玉杖。何年卓在大江湄。根盤萬古魚龍窟。勢聳淸秋隼鶚姿。寒影定扶東極立。苦心惟有老天知。孤舟過後猶回首。正是行人起敬時。</text>
<title>舟過龜潭</title>,<text>參差石勢聳靑旻。萬丈蒼然如搏人。影壓半江無日月。頂排古樹隱星辰。花時苦到應迷路。壁字誰題合損神。堪笑風塵冠盖客。蘭舟留醉擬仙眞。其二輕風逆浪桂舟凉。霞首怡神客意長。仙燕不歸沙歷歷。老龜時出月蒼蒼。峯雲倒見飄颻影。岸樹微聞颯沓香。自笑百年生計拙。移家何日住仙鄕。</text>
<title>龜潭又題</title>,<text>奇巖處處駐游舲。九曲尋蹊轉杳冥。落落天邊三兩峀。搖搖江上幾家亭。宜於綠水沙鷗白。開盡殘花壁樹靑。聞說退陶曾吏隱。丹書猶辨洞門銘。其二棹撥偏憐破縠紋。筵開還惜藉蘭薰。花應浮下忠州郭。春自悠然竹嶺雲。島樹初晴渾似暝。漁歌已斷更如聞。那堪一宿丹陽郡。身去心留此水濆。</text>
<title>登竹嶺</title>,<text>登關獨眺邈南垠。數曲悲歌萬古塵。鳥竹曾無一男子。蓬萊還有小行人。江山樹出新羅曉。雲雨花深太白春。自是先賢培養地。每逢耆舊問沉淪。</text>
<title>順興路上</title>,<text>千峯揷翠亂雲堆。落日雙旌入郡來。芳草水生騎馬渡。南枝花盡杜鵑哀。眼迷故國千廻望。思到愁州一半灰。自是離懷撥不得。前程休說少樓㙜。</text>
<title>登浮石寺聚遠樓</title>,<text>磴路初窮出畫樓。風烟極目自生愁。山知太白東南勝。寺有奇巖日夜浮。萬里魚龍波隱見。六時鐘磬境淸幽。新羅故國秪如許。野馬空濛七十州。其二危樓飛出斗牛間。碧落羣仙若可攀。環玦爭鳴庭下水。丹靑難畫檻前山。眠時元氣同虗寂。望裏游雲自往還。若使君恩酬得盡。來依老宿未應難。</text>
<title>登榮川龜鶴亭</title>,<text>主人亭子泗溪頭。灝氣盈窓黛色浮。白鶴曉飛華表柱。玄龜晴戱綠荷舟。風流前輩留詩語。冠盖南登着客愁。萬曆賜書藏故宅。下泉餘淚不禁流。</text>
<title>暎湖樓</title>,<text>螺黛環靑水木春。夕陽城郭霽光新。江風舟過白頭浪。人影樓高烏角巾。千載無兵眞福地。前朝倉卒此東廵。圃翁畢老今安在。文藻凄凉滿壁塵。其二沙路塵淸細石斑。西菴鍾磬隱孱顔。巖花未落數禽語。江雨欲來孤棹還。官閣倐憑朱鳥動。使旗同駐白鷗閑。太師古廟吹長笛。前輩風流不可攀。</text>
<title>登㓒谷架山城有感</title>,<text>架山卽我高祖副學公所築山城也。公當丙丁之難。斥和甚力。講和後金人請得斥和諸臣甘心焉。公慨然請對自首。願往彼陣。上義而惜之。留不遣。又以兼輔德陪往昭顯世子。留瀋陽二年而還。其後居官。常講戰車火砲之制。及爲嶺伯。又築此城。爲陰雨自强之策。其志盖未嘗一日忘北首也。以築城取怨。㙜評峻發。竟以此罷免。而公不少沮撓。蕫役益力。比歸城已完築。卒爲一道保障之地。公歿後林公墰爲嶺伯。周覽城堞。歎其奇才。褒聞贈爵。余以後孫。登覽古跡。緬憶先志。不勝愴泣。聊述短律。挺身請赴可汗營。星月昭臨痛哭情。天地幷遊三學士。山河別起一孤城。胡銓血䟽人間在。諸葛奇才死後明。南漢圍中廵堞事。譙樓此日倍霑纓。公在南漢圍城。兼督戰御史。露立風雪。晝夜廵堞。至於手足凍裂。爪甲磨脫云。其二傷心遺跡架巖平。忍復悲歌說丙丁。辛苦麻鞋遼左役。綢繆桑土嶺南城。條侯悵下三軍靜。架山之役。僧軍作亂夜驚。公堅卧鎭之。只誅首亂者。 孟博車前一路淸。緩急元知民有恃。百年黎老憶神明。</text>
<title>義興四靈軒滯雨書懷</title>,<text>孤舘愁霖鬢欲星。五更起坐自三更。氤氳萬里山河氣。滴瀝高樓日夜聲。烏鵲南來危濕樹。簾帷颭動急風箏。鍾城不道重關險。身獨南征夢北征。</text>
<title>朝陽閣。共主人吳使君。次圃隱先生韻。</title>,<text>征南冠盖永州回。病眼憑高颯颯開。滄海日華含雨濕。大荒風色逆沙來。山河曾屬何王國。樓閣今逢太守盃。鐃曲三聲客未發。望辰之處獨徘徊。又疊周遭郡堞抱川回。平楚蒼然滿眼開。佳句不辭隨興就。老人難得上樓來。東京秪有一千載。高會那無三百杯。虛戴鐵冠無諫草。朝陽愧殺暫徘徊。</text>
<title>黃昌舞</title>,<text>東京兒女劒如霜。尙學黃昌舞曲長。燕客有心徒矐目。軹人無勇自屠膓。濟宮飛入羣靈泣。故國生歸萬口香。父老尋常澆酒祭。義魂時作白蜺翔。</text>
<title>鳳凰㙜</title>,<text>鳳凰一去高㙜空。㙜上千年生老桐。三姓衣裳黃葉裏。五陵魂魄白雲中。瞻星漠漠依寒樹。半月峨峨掛斷虹。往事蒼茫徵父老。行人立馬故時宮。</text>
<title>盤龜石上。次集淸亭諸名勝卷中韻。</title>,<text>層巒脩竹共淸奇。浩刦靑蒼不老龜。倒聽禽聲喧絶澗。坐來松子落空棋。風雲漠漠幾千仞。雷雨陰陰十二時。萊上馬人應待我。洧盤濯髮得歸遲。又疊使盖尋山亦一奇。千齡服食問玄龜。深雲老釋窺棲鶴。白日神龍觀賭棋。浮世難逢適意處。斜陽猶是未歸時。仙源結屋初年計。徒恐明廷丐老遲。</text>
<title>登嶺南樓</title>,<text>天畔危城勢若浮。大荒寒入雨聲愁。餘花未落江南樹。長笛來登郡北樓。白馬催行初打皷。紅粧惜別更維舟。西歸親友如相問。嶺外名區說此遊。</text>
<title>密陽道中</title>,<text>落日春愁生短笳。古堤楊柳不勝斜。江飛白鷺蕭蕭雪。縣出紅桃片片霞。北客未離彈鋏舘。南歌多在捲簾家。鍾山萬里難回首。各是風波海一涯。</text>
<title>客舘夜懷</title>,<text>零落鄕書稀渡河。孤燈燒盡獨成歌。愁連老竹西風急。憂在殘花夜雨多。內院起居頻報喜。北州溫凊近如何。蕭蕭瘴霧蠻溪裏。一夕離懷鬢半皤。</text>
<title>萊州海上</title>,<text>的的星槎泛杳然。蓬壺萬里小遊仙。邊城皷角南風競。瀛海樓㙜赤日先。蠻市烟生飛鸛外。商船浪拍浴鷗前。千年水調蘇翁恨。過鶴孤回北極天。</text>
<title>寅賓舘晴遊</title>,<text>江南行樂事如何。鎭敞華筵匝笑歌。棲鵠帿心雲片大。畫龍旗脚夕陽多。春迷草色全呑郭。風急楊花半渡河。每約使君城外去。要看傾府喚仙娥。</text>
<title>永嘉㙜</title>,<text>遙望蓬萊海色寬。扶桑影倒碧闌干。樓懸日月迢迢白。船動星河漾漾寒。珠樹花時蠻子語。練篁秀處越禽看。國人未饜鯨魚膾。欲把任公舊釣竿。</text>
<title>沒雲㙜</title>,<text>欝欝長岡奔渴驥。叢叢遙島出芙蓉。天爲浮物風能動。海乃尊神水盡宗。黃霧萬堆當落日。蒼濤百尺見飛龍。蓬山咫尺通雲氣。采藥安期若可逢。</text>
<title>萊州端午</title>,<text>去歲雍容典選司。銀㙜端午獻新詩。朱櫻海岸驚時物。玉井宮氷憶寵私。絙索占年看越俗。鞦韆賭勝出吳姬。故山妻子應相念。黃葛綿綿始績絺。</text>
<title>詠石榴花</title>,<text>六月南榴無數花。嫣然含笑海天涯。看於夜後紅疑燭。蹋在庭心碎作霞。國色正來憐客舍。仙香豈合墮官衙。渠開到盡吾當去。絶域慇懃替戍瓜。</text>
<title>海雲㙜</title>,<text>鴻濛積氣本虗空。誰植扶桑表大東。百越君臣萍葉上。三山仙鬼蜃樓中。江河大小難爲水。天地高低並設䧺。牛女盈盈消息近。靈槎今日待長風。其二一嘯蘇門霹靂驚。魚龍憤怒海山鳴。孤檣不動遙疑樹。積水常高逈若城。鯨背日光金甲碎。馬州峯色翠眉橫。列戍傳烽消息穩。樓船笳皷樂時淸。</text>
<title>東京尹黃台 景源 以書來問。兼送詩軸。且求見鄙藁。詩以謝之。</title>,<text>參差雲路失追攀。前到東京一識顔。忽把素書千里外。曾聞佳句百僚間。行人繫馬蠻花落。仙尹登樓嶺月還。兩地娟娟望不見。何時樽酒話江山。其二邊愁欝欝瘴雲平。詩逐書來眼忽明。可識文名能重呂。休言地勢本南傾。鷄林花鳥新愁思。萊海驪珠舊力爭。人到晴川芳草後。上頭佳句也難賡。黃令曾任萊伯故云。</text>
<title>江行書事</title>,<text>征鴻嘹唳過霜天。秋盡江郊興杳然。小聚遠依紅樹岸。晩潮初上白蘆田。扁舟去入誰家畫。高閣來爲半日仙。賴有故人情不淺。相思頻寄短長篇。其二離席東城恨未休。回鞭南浦路何悠。舟兼兩岸流如馬。島與孤村泛似鷗。樵笛春歌爭落日。楓香松子盡淸秋。吟鴻一一翻雲去。共得長江萬里愁。</text>
<title>贈別南漢留守</title>,<text>風流久仰漢卿賢。重鎭還分使相權。玉立逍遙溫祚國。劒歌悲壯丙丁年。深池鴈輕裘外。大旆龍蛇彩筆前。小隊行時春有脚。一州花柳滿山川。</text>
<title>題洛山觀音窟 時任襄陽</title>,<text>雙眸力透海天重。萬谷東奔此作宗。裂得巖開應霹靈。坐來樓動有蛟龍。千尋吐納長掀浪。一佛莊嚴不懾容。蓬島仙流招可到。碧桃何處彩霞濃。</text>
<title>禱雨飛仙㙜</title>,<text>憂灾不惜卒璜琮。絶巘危梯度幾重。炬火照山驚宿鶻。血膋溜壑飫潛龍。蓊蓊異馥雲生壁。皎皎微誠月在松。安得天瓢隨李靖。捲來銀瀑滴神鬃。</text>
<title>建溪書堂新成。要爲諸生肄業之所。喜有所賦。以眎諸君子。</title>,<text>愛君村里在林泉。風物幽閑似輞川。白鹿洞規新屋煥。靑箱家學後人傳。栽桃不引尋源棹。喚鶴應逢隔海仙。堪喜黃堂老太守。陶然卧聽武城絃。</text>
<title>寄陟州洪使君 名漢</title>,<text>眞珠仙舘月迢迢。謾費金書附鶴招。蓮葉獨登何處舫。梨花空作可憐宵。天陰蜃霧封愁合。浪白鰌旗極目飄。安得海棠沙岸上。聯飛鳧舃共逍遙。陟州有太乙蓮舟。襄陽有梨花亭故云爾。</text>
<title>謝祥雲丞喜雨見寄</title>,<text>萬里同雲一色濛。漫郊歌舞雨聲中。驅將石燕初奔黑。藏得暘烏不放紅。愚婦皆知蒙帝力。使君焉敢掠天功。蘇州薄俸猶多愧。長羡歸田飽飯翁。</text>
<title>海上</title>,<text>雨宿炎塵風似秋。農謳漁唱兩悠悠。蛟龍得意飛橫海。鷗鷺無愁來滿洲。病乞閑州還簿領。老逢靈境更周流。雲霄說有通槎路。欲覲瑤皇十二樓。</text>
<title>遊鏡浦</title>,<text>一嘯高丘風盪胷。緩尋芳草月留筇。平湖並海皆空色。飛閣兼山盡舞容。天地茫茫秪如此。神仙渺渺曷相從。遊人今古來無絶。惟遣長松作老龍。其二湖色圓明山影斜。瓊沙瑤草盡淸華。靑天立島孤疑鶴。紅日飛樓艶似花。憇坐頻逢竽籟樹。泛歸仍是斗牛槎。休誇西子羞荷桂。那復滕王擅霞。</text>
<title>登大關領望海有吟</title>,<text>城隍羅絡劇秋毫。駭壯心眸盡叫號。萬里魚龍渾在下。九天星月不曾高。安期一笑留丹訣。王母相逢訊碧桃。兩腋泠泠風已到。靑雲謀共大鵬翺。其二簸蹶崩騰傷馬骨。崎嶇詰屈轉羊膓。千峯絶鳥惟泉響。萬木盤雲時日光。遠望每敎鄕思亂。浩歌還覺老心長。喧湫世界知何在。欲跨麒麟過大荒。</text>
<title>海上春望</title>,<text>霏霏新草馬行驕。境是仙區興自搖。燕子泥晴春渺渺。桃花村晩海蕭蕭。吟邊竹嶼看濃淡。暝裏塩烟上寂寥。歸及峴山笳吹暮。相隨到郭有漁樵。</text>
<title>對雨</title>,<text>細草晴嬌燕未回。郊園春望獨徘徊。悠悠過嶺雲何去。颯颯橫江雨已來。舊瀑增聲通澗竹。新花忽點倒庭梅。漸繁魚鳥須佳句。水閣寒消今始開。</text>
<title>淸澗亭</title>,<text>鞭過仙驥永湖前。淸澗亭頭坐颯然。碧落眞看九萬里。紅桑孰閱三千年。詩賓日月光堪敵。劒懾鯨龍浪若眠。塵世向來何太隘。頓高雙眼領秋烟。其二風雲萬里浩生愁。此路騰裝幾度遊。滄海十觀元小水。高樓三伏每淸秋。秦童本化蠻夷去。漢武虛將祀竈求。倘說楊塵容一瞥。魚龍何處更沉浮。</text>
<title>口號次寄霱雲丞湖海亭韻</title>,<text>文書圍定劇重城。多羡藍丞遣興情。境借樓㙜容客坐。天敎湖海助詩成。時隨白鳥携竿去。數喚飛龍訪道行。從此仙凡題品別。一升還愧累玄明。</text>
<title>洛山梨花亭觀日出</title>,<text>雙眸竆處未應遙。尋丈方壺旭日朝。簇仗火雲渾整整。捧輪金浪極搖搖。羣靈幷力開黃道。萬國同誠仰碧霄。螢爝可憐光欲補。詠歌何况筆難描。</text>
<title>霱雲丞書約玩月之遊。遂共登義相㙜觀月出。</title>,<text>祥雲舘吏拜前除。擎到淸宵約會書。催叱輕輿歸鳥競。選臨高峀戴鰲如。銀輪本色初濃茜。金蟒長身遂駕虛。萬歲姮娥姸似許。愧吾霜髮未秋踈。其二吳剛巧思桂團團。萬古淸高碧落干。不借吹噓騰海去。自生光景動人看。蓬山夜宴何煩燭。琪樹仙毛可數鸞。直是觀音見性處。金波長繞畫堂欄。</text>
<title>觀日月出記事</title>,<text>洛山寺梨花亭。直與暘谷相對。來守襄陽者。輒到此求觀日月之出。而海常多氛霧。未易快覩。前後太守。或滿瓜久淹。朝夕於此。而有終不得一覩者。余莅州數月。適乘興一來。得見日出。居無何。又一來。復見月出。天容海色。若有助成勝覿者。寺僧皆賀以爲稀異。遂笑以識之。僧言海霧苦陰霏。東出烏蟾覿得稀。六載瓜還前太守。十來梨下九虛歸。誰知騎竹新迎客。便覩扶桑迭浴輝。事會偶然人盡賀。敢云天地不吾違。</text>
<title>泛舟三日浦。晩憇四仙亭。</title>,<text>仙岑迴合抱芳洲。瑤草琪花步步幽。撑過舟經雙燕尾。憇來亭壓老龜頭。靑天與色一端綺。白雨兼飛無數鷗。千載永郞招不返。海山怊悵碧雲秋。</text>
<title>海山亭後夜。行酺祭有吟。</title>,<text>海上安期碧玉簫。蓬萊回首路迢迢。風飄北斗峯形轉。月湧南江郡勢搖。千古詩留誰健筆。九天樓逈自淸宵。靈壇事畢蒼茫立。仙氣人烟鎖寂寥。</text>
<title>早發高城</title>,<text>淸江駐馬喚歸撓。漾漾輕鷗近却遙。出日乾坤先紫氣。御風樓閣盡淸霄。峯臨絶壑常飛動。浪人平陂遂寂寥。妻子笑渠能累我。百年孤負訪松喬。</text>
<title>閏六月聽鶯</title>,<text>眠起幽欄步獨廵。流鶯相就好音頻。西京舊聽渾閑物。竆海初逢似故人。花盡江臯猶欵曲。樹淸山閣更精神。天時屈指秋將近。始信蓬萊有別春。</text>
<title>公齋秋懷</title>,<text>簾靜公堂盡日閑。鄕愁獨語亂蟬間。朝雲翠薄襄王峽。秋雨凉深叔子山。白鳥頻來憐北客。金鴉每出羡西還。遙知在澗亭邊路。古桂寒荷滿目斑。又疊蠨蛸綱遍印床閑。詩卷從容几硯間。霞氣夕紅河趙石。海濤秋白洛伽山。書踰關嶺仍稀答。夢到鄕園亦懶還。千里戀君心事切。鬢毛添得幾多斑。</text>
<title>次酬李上舍 宇溟 見惠瓊䪨</title>,<text>穿湖歷峽遠能來。跋燭聯床興未裁。快婿門闌眞喜氣。元方詞翰又高才。一峯暮碧樓雲靜。萬木秋喧海颶回。關外少如今日會。驪駒休遣妓喉催。其二已是衰頹簿領間。舊遊休恠鬢雙斑。邊州宦况知秋苦。小閤琴心惜夜殘。日海魚龍金共浴。雪山楓菊繡相環。多君訪道香山路。愧我難偸一夕閑。</text>
<title>携李叔昇暮抵洛山</title>,<text>秋雨新晴水漾沙。大堤官柳響鳴鴉。霜淸古寺寒齊樹。日隱荒村暝有霞。多病脚衰輿自穩。老年鬢短帽還斜。休言海峀渾姸好。無處登臨不憶家。</text>
<title>賓日寮夜坐</title>,<text>朱墨閑多興未裁。略刪騶喝訪仙㙜。懸燈海閣魚龍見。吹篴關城鴻鴈來。貧俸尙支山水費。歸心渾被歲年催。依然靈隱寺中坐。誰是當年老駱才。其二携將數衲登樓去。邀得仙郞並榻時。鼉舞龍吟渾得意。月明雲綴盡如期。黃花折贈他鄕客。紅燭持看古壁詩。人世杳然迷遠近。此間眞解少人知。</text>
<title>蒙山書堂落成宴作</title>,<text>諸生蛾述趁三餘。危構翛然水竹居。古事池留山簡馬。新交門繫浩然驢。寒江雪候魚龍隱。孤嶂秋容草木踈。吏責便稀課講外。且堪松桂讀殘書。</text>
<title>次李上舍</title>,<text>擾亂羈愁聽雨餘。詩篇忽枉問官居。花溪幾待中丞駕。梅閣頻回處士驢。暇日朋遊須爛熳。歲時雲物已蕭踈。緇帷錯被稱師長。欲講平生不講書。</text>
<title>曉催歸裝。忽枉踈窩瓊䪨。口號步呈。</title>,<text>丹正碧水苦思君。忽訪仙扉歷白雲。雪裏正宜看玉貌。梅前仍得誦淸文。川原漠漠龍蛇靜。關海迢迢燕鷺分。未報主恩羞寸祿。政聲那慰故人聞。</text>
<title>連谷驛亭。簡臨瀛使君。</title>,<text>經過龍門喜數登。隣州眞驗口碑稱。詩爲日課山當戶。政似春溫海不氷。射列廣庭聞畫皷。宴留高閣見紅燈。謝樓別後重回首。驛路逢梅更折憑。</text>
<title>叢石亭</title>,<text>久鎭魚龍看突兀。寧隨鷗鷺共浮沈。誰疑漢帝金莖掌。或說麻姑碧玉簪。雲漢常森回日勢。風波不改捧天心。元知正直神明在。袍笏治來石丈參。其二圓方歷歷象坤乾。苔蘚離離有歲年。鍊出媧功殊誕矣。斧經禹跡亦茫然。蒼龍影落波間卧。黃鶴巢高頂上眠。早晩帝京求棟礎。未應滄海老風烟。</text>
<title>寄講舍諸君子</title>,<text>文公小學盡精微。知行相須兩扇扉。立敎本宜資化雨。明倫先自愛春暉。風雷有象遷喬急。歲月無情激箭飛。講舍幸隣夫子廟。肯從方冊覔依歸。</text>
<title>送別洪參判 重孝 以副使赴燕</title>,<text>關北徼南子獨賢。星軺西首又山川。千年地色幽洲黑。萬里城陰渤海圓。使事足憑忠信錄。王程仍賦壯遊篇。中原逋士如相見。爲報東韓有杜鵑。洪台曾莅萊州。接倭奴時。有所著忠信錄故云。</text>
<title>送日本副使</title>,<text>王靈風順畫艑旗。帆外蓮瀛細若絲。關白君民大萍葉。羲和日月老桑枝。伏波跨海功難再。博望竆河事未奇。松栢凄凉江漢上。邦人涕出錢行時。其二鯨濤秋偃瘴雲低。學士乘舟嗊唱齊。東極壯觀三島聳。北辰歸夢大荒迷。香花滿國迎如佛。文藻盤空仰若奎。蜒戶猶知藏退集。試將吾敎諭雕題。</text>
<title>秋夜書事</title>,<text>碧落秋生灝氣濃。千家月出動機眷。林繁玉露沾棲鶴。水湧金波浴卧龍。已設亭高便窈窕。時逢僧話頗從容。西京貴位無相識。好買耕牛作老農。</text>
<title>除太常正後。簡洪台君平。</title>,<text>自笑形骸未蛻凡。三年重理舊朝衫。芳隣僦屋同王翰。淸夜論詩得賀監。烏尾西風吹粉堞。蠶頭春月宿蒼杉。故山梅柳應新態。歸思悠揚不可緘。</text>
<title>社稷齋夜。與申奉事聖淵得松字。</title>,<text>携燈相照各龍鍾。流落江南歲幾重。滄海死生詩卷大。東華來往宦情慵。精禋上戊新祈穀。元氣千年老作松。良會更期今夜後。際天花柳近春濃。</text>
<title>與申友聖淵夜話</title>,<text>不有故人談塵淸。誰能遅我渡江行。寒消澗道孤氷盡。春入園林紫氣生。仍把小詩燒短燭。未愁三皷動高城。他宵別後終南月。兩地相望各有情。</text>
<title>送洪參判君平以副使之燕</title>,<text>今年無使倍傷神。到日東風又甲申。歲月依然回漢臘。乾坤已矣逖王春。遺民化鶴遼陽郭。壯士看虹易水濱。牛女迎槎應解識。兩洪厓是一家人。其二浿滻蒼茫雪水波。輶車風戒意如何。金㙜樹老空涓市。碣石雲愁咽禹河。弱國詩人多隱語。幽州劒客有悲歌。吾行北返君西出。兩界徒憐燕尾訛。</text>
<title>酬李上舍 之珩</title>,<text>郵筒亥市寄相思。淸塵麻川話不遅。遠忽有雲踈雨處。靜宜看峀夕陽時。每迂栢峙奴頻諫。舊入蓬門馬自知。冠谷往來秋不絶。可能同把菊花枝。</text>
<title>對雪</title>,<text>盈雲飄蕩逐風斜。萬象籠呑色勢加。樓閣空濛渾隔霧。山河明凈盡陶沙。經於老眼疑春蝶。照與寒柯別暮鴉。粉腮兒女休輕妬。嬋娟不似小梅花。</text>
<title>久客</title>,<text>酒禁難謀煖客杯。羈愁仍上望鄕㙜。叫歸莽莽江頭鶴。飄到悽悽墻外梅。塵事應知無日了。林居豈合待年廻。音書寂寞川原靜。烏尾寒埤暮柝哀。</text>
<title>雪後吟賞</title>,<text>野雪微茫浩似溟。松篁麽碧點流萍。與增積勢浮天峀。相發澄輝照夜星。梅態渠嬌能滿閤。詩情我老不開亭。故人乘興時來往。響倍驢蹄最可聆。</text>
<title>夜雪</title>,<text>庭深尺雪不敎知。燈滅窓明始訝之。渾壓竹松如許重。並凝星月又何奇。絲綸往日祈三白。麰麥來年頌兩歧。縱怕積寒休閉戶。還因急興忽有詩。</text>
<title>示李叔昇</title>,<text>百感凄凄坐似僧。留君深雪更添燈。謝娘遺跡空飛絮。劉婿高才解詠氷。可忍閑山靑寂寞。獨餘衰髮白鬅鬙。年來忌寫層峯字。此日提毫涕淚增。</text>
<title>和寄金斯文 華健 山字十疊䪨 幷引</title>,<text>余與金君瑞晶。爲三世隣。情好殆兄弟若也。君最後生。自幼從余問文字爲事。去年余得罪于朝。杜門惴恐。以度朝夕。君日出其所作詩若雜著以眎余。其意若愍余而肯與之爲娛於寂寞也。就而讀之。率多長篇鉅什。渾浩汪濊。未易斟量。余衰病荒懶。童學日忘。盖對之茫然嘆而愧之。子曰後生可畏也。四十五十而無聞焉。亦不足畏也。余與君可畏不足畏之分。宜其不敵也。然韓愈之言曰。道不加修則賢者不與。文日益有名則同進者忌。余固嘗世而驗其言而信之矣。君其以余爲戒。後乎文而先乎道。則余將見賢者之皆與而同進者之不忌也。君其終有聞乎。眞可畏乎。余感君之意甚厚。謹步其十疊䪨以遺之。消過天時農事間。春來相土出郊關。雪滋麥翠娟娟壠。雲養花心澹澹山。隣好與君三世誼。林居分我百年閑。此身向老猶强健。家有靑牛堪往還。又疊憐君養老茆三間。薪水蕭然反鎖關。松火代螢明夜卷。石田呵犢響春山。休嗟白雪知音寡。寧久靑萍在匣閑。早晩鵬圖應不礙。扶搖萬里負天還。又疊翩翩乳鳥語簷間。巖戶無人風自關。孤起靑烟何郡燧。或留黃葉去年山。林僧乞飯有時過。溪老觀魚相對閑。吾欲題詩怕幽獨。春雲和暖望君還。又疊君詩傑出少年間。妙鍵詞家欲透關。試去觀瀾於北海。頗知小魯上東山。亭㙜勝處皆應選。花鳥春來定不閑。乘興有題煩寄我。隔溪時見小奚還。又疊蒼松因屋數峯間。白竹爲扉盡日關。官好爭如桐瀨水。詩淸堪重敬亭山。鵷鸞並列羣嘲起。鷗鷺相忘萬事閑。慙愧散人新竊號。朝冠換著野巾還。又疊年來歸養在田間。半菽相安不出關。十畝猶存力葵地。南陵時上採蘭山。傷貧每愧烏啼哺。樂志偏憐鶴和閒。童稚亦堪供一笑。春移花草帶泥還。又疊君家約訪暮春間。幽事兼將樂意關。坐愛稻靑滿地水。去看花發揷天山。亭亭立鷺晴眠穩。曲曲吟鷄午聽閑。爲報故人炊白飯。抵斜林日豈知還。又疊伊昔靑門商嶺間。中年巨黍掩荊關。吹㙜高李堪同賦。輞水裵王共一山。溪匝杏桃來客少。村依松桂住人閑。後生可畏非今日。佳句頻傳亥市還。又疊今宵誰倚石城間。眼力堪通表裏關。滄海月明千里雪。碧天雲捲數州山。巖回鼯徑攀樵恐。庵似禽巢掛佛閑。他日期君尋鳳吹。絶巓時有羽人還。又疊聲聲樵笛鴈鴉間。笳歇荒城欲下關。風在高杉淸滿壑。雲含落照遠搖山。陶公已老耕牛倦。白傅無官駱馬閑。我有悔言君聽取。宮墻門外早來還。</text>
<title>寄問金掌令 蓍耈 遠謫之行。兼訊姝城主人使君。</title>,<text>此路艱危記昔年。聞君謫去倍悽然。風寒最怕江原界。海色偏憎鐵嶺巓。雖已背鴻來塞外。倘敎回馬及冬前。經年顔面還千里。何店娟娟月共圓。其二姝城隱吏左遷官。恊律仙郞又佩蘭。關塞地傾吾道重。陰陽歲暮故人寒。飢棲老鳳何嫌棘。孤渡扁舟每㥘瀾。遠憶懸燈滄海上。一盤魚蟹共成歡。</text>
<title>秋興示章叔</title>,<text>秋望悠悠西日曛。法華山下二溪分。楓明暗谷霏霏雨。鷹白寒林杳杳雲。農戶役休宜養病。老人心靜且離羣。弟兄相勸惟書史。時傍熏爐寫篆文。</text>
<title>余晴日賦詩。以雨對雲。已非實語。章叔步其雲字又曰去作寒霖此峀雲。正如在楚言秦在少言老。詩人之妄誕類如此。余或慮其成讖也。果於其明日秋雨竟日通宵。至又明日而不止。其言適驗。余疊前䪨以嘲之。更令章叔促賦祈晴詩也。</title>,<text>泠泠風雨黯朝曛。二氣冥濛了未分。樵爲多沾夜不火。龍難遽蟄秋能雲。檄呼無乃詩成讖。排蕩還須力出羣。紅日煩君更催喚。愆陰徑恐病天文。附次䪨 章叔溪女汲廻林日曛。菊根秋水數家分。脫來黃葉何村樹。去作寒霖此峀雲。架屋孤松憐共老。近人幽鳥覺同羣。霧中隱豹非希用。頗恠深山自澤文。</text>
<title>章叔復疊其䪨。詩成而天適開霽。自比於退之之衡岳開雲。子瞻之登州海市。余以其意又和之。</title>,<text>只許崇朝禁及曛。天開晴色向三分。漸低黃浪休呑澗。已盪紅輪稍出雲。敎彼神機翻斡化。見君詩力早超羣。一時榮悴何須問。不廢韓蘇萬古文。</text>
<title>秋日洪聖簡來宿。次杜詩有客乘舸自忠州䪨以贈。</title>,<text>有客騎馬自忠州。不見三歲霜渾頭。文章寂寂困泥滓。風雨凄凄吹旅遊。寒過羣鴻山店曉。紅餘獨樹縣門秋。相逢只可談詩酒。休遣衰懷更著愁。</text>
<title>秋日</title>,<text>閑捲釣絲下石磯。徑行頻歷野人扉。老身尙並秋山健。離夢猶輕萬嶺飛。草樹寒多零露重。烏鴉定盡夕陽微。不爭歲月休催促。白髮相欺聽漸稀。</text>
<title>次章叔幽居䪨</title>,<text>宜喧還僻縣門邊。官拙身閑每自憐。兄弟養親爲一樂。簪纓傳世况雙全。機分皓雪蠶絲嫰。案落新霜蟹腹圓。生理有餘堪下比。琴書中坐亦超然。</text>
<title>復疊章叔䪨</title>,<text>焦盡此心尤悔邊。詩勉斯佂意可憐。平生敬義不孤立。太上身名要兩全。蕩蕩乎垠流盡納。昭昭之積月方圓。向非內外知輕重。吾氣何由得浩然。</text>
<title>卽事</title>,<text>秋原霜落歇芳菲。處處砧聲逼授衣。風急暎天黃葉過。夜深投樹白雲歸。江湖放逐仍成趣。書帙從容亦忘機。多謝翟門賓客輩。老艱迎送幸來稀。</text>
<title>夜坐</title>,<text>官道人稀城始扃。郊原寒色夕冥冥。東山一樹常棲月。南岸踈燈每認星。淸唄憶僧精念坐。瘦軀憐鶴舊毛零。捲簾池閣聞流水。樂得天機滿戶庭。</text>
<title>偶吟</title>,<text>寬命收官許放農。愍將便地慰孤蹤。不論耕祿均恩養。頓別閑忙適性慵。淸納月星臨小沼。健生風雨對長松。山樓野寺俱堪往。無病逢晴數試筇。</text>
<title>有客</title>,<text>靑鬢睽離皓首逢。話長今夜得從容。天空雪後宜明月。寺在雲中有暮鐘。詩興每因窓竹動。友情偏向酒盃濃。來春更約東峯會。看盡烟花一萬重。</text>
<title>臘月</title>,<text>臘月分輸正月半。前宵爛熳醉春星。山消積雪松全碧。溪盡殘澌水極靑。去看堰成隨蜿婉。立當樓起與亭亭。著書日永堪添課。梅杏宜詩待滿扃。</text>
<title>尹甥克謙來訪留話</title>,<text>來尋龍浦自驪湖。二郡詩淸判摘珠。前輩未應多讓彼。賢甥何啻酷如吾。烏邊暝色烟生樹。馬首春寒雪滿途。去歲輸贏足笑殺。且培風力壯南圖。</text>
<title>崔進士 仁祐 輓</title>,<text>西上丹㫌下果州。殘鶯芳草送君愁。竹林賓客餘靑眼。隣笛山河易白頭。詞翰有聲遅薦牘。淸貧無地起書樓。豐城劒氣休寃欝。天意藍田産玉稠。</text>
<title>次外舅陶巖見寄韻</title>,<text>㫌招早晩寵高年。公有林泉那久專。筋力猶堪大夫俊。經綸可布乞言前。今朝臣子難稱老。壽域人民不羡仙。最戀終南千歲色。長安回望一蒼然。</text>
<title>寒齋遣㦖</title>,<text>法華山裏小林棲。雪樹離離行逕迷。深峽立春無澗菜。上京元日盡門鷄。寒房有客眠梅下。凍墨爲書寄漢西。不是途竆堪慟哭。存亡釀涕每悽悽。</text>
<title>偶題</title>,<text>身老休營况有成。年來頗信坐詩竆。已難筋力朝廷上。何太聲名天地東。白酒無如新法令。丹楓不記幾秋風。龍泉謾說寒濤色。平世男兒悔是䧺。</text>
<title>春夜聽雨</title>,<text>雲黑溪橋月隱柯。舍前寒澤漲春波。梧桐一雨聲如許。桃李明朝事若何。落杙鷄移南岸柳。明燈燕宿舊年窠。童奴屢易琴書處。屋老元知敗瓦多。</text>
<title>林廬</title>,<text>林廬卧穩睡偏饕。日已東天半文高。三月游歸愆野稻。十年栽種長山桃。村居閴靜還生趣。王事驅馳未覺勞。翠盖紅㫌渾外累。孤筇徐策上雲臯。</text>
<title>春日漫成</title>,<text>林氣暄和乳燕翩。野人興發還悠然。老猶堪跨遊春犢。詩或能成送客筵。岸絶孤村乘白浪。江長歸棹下靑天。光陰迅速誰爭駐。又聽新鶯五十年。其二忘榮忘耻又忘生。寒泛江湖自在情。身健並松渠較老。亭深有竹我專淸。詩牽戶外千峯色。眠起林間百鳥聲。不有麻川與蒼谷。何人書自洛陽城。</text>
<title>庭下老梅。今年枯死。</title>,<text>栽種生成逾十年。枯株錯莫老堪憐。橫斜月下只須影。開落風前能復姸。漢水已沉珠佩冷。壽陽全减粉粧鮮。孤山爲爾捐詩酒。湖上空回載鶴船。</text>
<title>高卧</title>,<text>高卧半年還改年。東風白髮吹蕭然。隨人覔句因雲月。扶病尋梅可雪天。驚世崢嶸無事業。昧時埴有尤愆。柴門聽吠一聲犬。誰自山陰來扣舷。</text>
<title>秋興</title>,<text>主恩寬許桑楡暖。親養欣便菽水歡。欲報生成迷死所。却修溫凊省憂端。霜梨紫蟹俱堪薦。露菊丹楓倂好看。塵事日消幽事足。淸閑何似玉堂官。</text>
<title>酬金斯文 華健</title>,<text>自從恩譴身巖居。多病經冬卧草廬。春入山中靑艾餠。寒消江上碧荷裾。晴暉冉冉初暄郭。雪水溶溶欲漲渠。正憶君時詩見枉。幾回吟望興飄如。其二分點烟霞各洞天。能將書札問寒禪。人稀舊雨靑山靜。詩以春雲白髮玄。幾許相從碑下路。已曾同汲郭東泉。縱知土炭元吾病。猶把文章勸少年。</text>
<title>朴處士 台甲 輓</title>,<text>犀角豐盈蘭茁芽。崢嶸曾是半天霞。鳳毛共賞名卿宅。獅畫曾從冢宰家。胡不做官承李蔭。秖緣如玉葬梅花。姻親舊誼兼師友。相紼歌成老淚斜。梅花谷。卽葬地也。其二遼陽郭裏鶴重飛。淸灞孤舟載病歸。上苑未栽紅杏樹。九原空斂碧蘿衣。仁啼故里漁樵伴。心印寒洲水月輝。更耐弊廬花竹內。滿床遺草盡珠璣。</text>
<title>和柳時卿</title>,<text>能將書札慰幽閑。光潑晴窓亂眼看。雖阻淸沂追浴點。尙疑竆巷對饑顔。春來新草未全綠。風處殘花餘幾斑。只怕隋珠高索價。梧㙜瓦礫本無慳。其二姻親點宅各分崗。逝水驚心獨老蒼。無計韋花重續宴。何曾丁鶴解還鄕。仙徽寂寞絃中語。瑤草凄凉篋裏香。散櫟亦能松並壽。寒天留與敵風霜。其三羣才磊落敢爭雄。斯道昭明且未竆。衰後詩篇稀卷裏。少時驢跡滿山東。興來兀兀風烟外。春去依依天地中。頗喜田間逢醉罵。鶴翁今日似坡翁。曾號鶴山故云其四柳下悲歌說苦艱。雪爲鬚髮繡爲肝。三年刻葉疲精久。一日看花得意難。窓滿水聲踈雨過。庭移山影夕陽殘。此時怊悵書還懶。空谷逍遙性各安。</text>
<title>又酬柳時卿</title>,<text>零落舊遊今幾餘。十年憂病恨離居。詩筵久閴東林寺。農話稀逢下澤車。須檢衰桃料我貌。尙憑高柳記君廬。浮生聚散元如此。不是交情老却踈。</text>
<title>送別崔生 海䎘</title>,<text>柳絮霏霏桃李陰。昔年風物却蕭森。燕回舊舍殘泥落。龍失滄波一劒沈。存歿盈襟如許淚。去留分袂若爲心。縱知今後猶書札。叵耐緘封闕線針。</text>
<title>雨後</title>,<text>暑雨初晴水日姸。高齋簾捲坐悠然。郊平草際時時鷺。山潤林中處處泉。頗喜淸酤醺五六。不驚華髮長三千。幽居只怕微塵到。憑仗桃花誤客船。</text>
<title>詠海棠</title>,<text>移得孤根近水栽。騈羅漸盛繡成堆。麻姑步躡朝霞去。楊女粧醺卯酒來。伊昔關東湖海過。每年沙岸夏秋開。天涯物色依然見。悵望花前盡一杯。</text>
<title>偶成</title>,<text>春盡濃陰逗半庭。藥苗茶葉亦靑靑。鷗乘遠浪流平野。鶯頡輕風過絶屛。焉有淸文驚後代。尙垂華髮讀殘經。生涯易足營何事。數畒蓮塘一草亭。</text>
<title>上元日有吟</title>,<text>門掩寒塘絶四隣。山深猿鳥覺親人。籠雲萬木渾如夢。壓雪千溪不起塵。正月兒童爭賣暑。去年星斗亦回春。脩然曳杖穿幽徑。爲問梅花幾日新。</text>
<title>上元翫月</title>,<text>深黃淺紫影如盤。湧處桑溟蕩漾寒。何夜不從天外出。新年爭陟嶺頭看。淸兼積雪中秋勝。勢得東風上界干。若使萬方同所見。占豐奚止我人歡。</text>
<title>有感偶題</title>,<text>省事年來守一欽。眼前眞境却蕭森。柴桑自愛琴無韻。荷蕢虛疑磬有心。連徑草芃人客少。滿溪松竹戶庭深。要知灑落胷襟好。霜海如天霽月臨。其二浮華削略絶羣猜。醜態昂莊養不才。丈室老僧拋梵唄。古鞘神劒任蛛埃。虛舟海上鷗休避。幽桂山中蝶不來。寧識世間名利事。此心渾似刦前灰。</text>
<title>晩眺</title>,<text>屋前池水俯空明。門掩寒山境自淸。萬樹退紅秋雨過。千家遆白暮烟生。竆途無奈安人略。身老仍多避世情。燒藥檢書修靜業。肯留豪習更崢嶸。</text>
<title>漫述</title>,<text>皓首如今多病翁。紅顔伊昔自奇童。文章不說西京後。勳業常期古帛中。氷壯蛟龍吟夜水。風高燕雀戱春空。推思物理還如此。衰懶無心哭道竆。</text>
<title>謫行到會寧。留別洪應敎 樂命。依蘇，李，河，梁故事。口號一律。示同行三益。</title>,<text>慶曆多慚譬四賢。蕙纕蘭珮日翩翩。關河狼狽三千里。㙜閣浮沉二十年。並馬踈星衝虎豹。共燈孤店計山川。雙鳧更向中流別。五國愁雲極目邊。</text>
<title>鏡城留詩。示鄭司諫。恒齡</title>,<text>乘槎說向三山去。佩玦誰知六鎭來。若比颶濤還善地。何曾聖世枉賢才。苓榛故國登樓逈。楊柳羗河聽笛哀。我馬在前君馬後。幾回怊悵海山隈。</text>
<title>次寄鄭司諫䪨</title>,<text>沙先珠後差池回。書到詩隨次第來。顔面依然滿樑月。文章况是製麻才。華夷地濶秋雲白。睥睨樓高暮柝哀。甌脫千年還不陋。奎躔移照豆江隈。其二天涯望美各沾巾。河上諸州盡逐臣。顧我老非眞御史。憐君才似謫仙人。星辰的的樓中夜。梅柳蕭蕭笛裏春。可識歸時添伴侶。蓬萊山色及秋新。</text>
<title>賦得新字。寄洪應敎。</title>,<text>曾是金閨掌制臣。才名咸說掣鈴辰。來充謫戍關山重。坐握詩權月露新。秋雨塞聲和鴈語。夕陽江色㨾龍鱗。何由共倚雷天閣。隔屋兼招鄭子眞。</text>
<title>又疊新字。寄鄭司諫。</title>,<text>曾是薇垣諫議臣。流離不敢怨昌辰。邊樓夜久踈星轉。驛樹秋生萬籟新。會待長風扶逸翮。肯敎滄海泣竆鱗。芳隣更接徐元直。杖舃從容笑語眞。</text>
<title>答洪君平 名漢 寄問韻</title>,<text>十載多慚御史冠。嚴程敢恨度重關。馬猶諳路經行滑。鴻已驚秋飮啄寒。啓事本宜明主怒。書辭強爲老親寬。故人幸惠相思字。傳得顔華萬里看。</text>
<title>又疊前韻。謝共聖源 重孝 書問。</title>,<text>遼河初返鵕䴊冠。何事吾行過鐵關。鴻燕背回天色濶。烏蟾凋盡歲華寒。從敎白髮欺人老。轉賀靑雲得路寬。珍重素書憐遠謫。少眠孤枕照燈看。</text>
<title>鄭司諫疊前䪨論易理。來示二律。走草以謝。</title>,<text>流峙方圓孰剪裁。玄機難問伏羲來。圖書不盡先天義。彖象須尋八卦才。北陸雷聲他夜喜。中原龍血暫時哀。要知二氣氤氳竗。且玩生花泗水隈。又疊書成四聖不同裁。理義須知一貫來。大衍有虛尊太極。六爻爲象揭三才。排鋪倍法誰容僞。架疊玄經爾可哀。夷狄亦參天運否。此生流涕豆江隈。</text>
<title>宿會寧</title>,<text>霜柳蕭蕭月似弓。譙樓笳皷喚西風。千年地闢金天子。大漠碑靑尹侍中。王覇肇基空有跡。華夷分界此爲功。和戎百載書生老。健筆乘邊亦一雄。</text>
<title>臨瀛途中</title>,<text>詞賦寧同楚客傷。淸凉山水異沅湘。曉來長白疑皆骨。秋後殘紅有海棠。鬢過中年休按鏡。詩經萬里易盈囊。驅車盡日滄洲路。濃柳輕鷗似故鄕。</text>
<title>過摩天嶺</title>,<text>風籟泠泠萬壑興。秋來氛翳忽淸澂。寒花浥露山無蝶。老栢連雲海有鷹。回訝身躋千仞棧。仰愁巖住百年僧。要竆碧落朝羣帝。歷盡星辰更一登。</text>
<title>夕踰防垣向愁州</title>,<text>十載重爲萬里遊。關楡邊草又驚秋。地經戰伐嚴城守。江割華夷護界流。烏碣斷烟看大漠。粉樓寒皷聽愁州。逢迎吏隷俱嗟惋。昔日衙郞已白頭。</text>
<title>對暮</title>,<text>殊方寂寞人誰到。未掩關城早掩扉。白草風來鷹眼動。黃雲暝處獵燈歸。愁連近磧羣嘶馬。寒入中原謫戍衣。邊郡由來文吏少。時逢老卒話戎機。</text>
<title>夜坐書懷</title>,<text>流落猶知誦聖恩。離騷何必說煩寃。來經海上寒山鎭。久客天邊老樹村。笑爾萍蹤何所泊。蕭然松燭共忘言。平原牧馬高樓笛。又作關城一夜喧。</text>
<title>慶源謫中</title>,<text>萬里天長極所思。百年身老益凄其。詩人病後黃花盡。故國書來白鴈遅。城闕夢迷難識路。關山樓逈獨移時。蕭條落日乾原堡。惟見寒鵰掠戍旗。</text>
<title>次杜秋興 八首</title>,<text>旅食天邊憶故林。秋來華髮雪森森。後春江外人烟黑。小白山前海色陰。關月不宜垂老眼。邊風欲折未歸心。寒衣萬里應難寄。愁聽荒城半夜砧。其二迢遆秦京望眼斜。邊州休說亦繁華。風回磧裏聞驅葉。水落江心見露槎。嗔鵲怨鴻無錦字。訴梅傷柳有金笳。幽期歲晩憐芳物。采采坡南白菊花。其三興化門前藹瑞暉。仙人仗外柳霏微。香街曉色龍旗轉。淸道秋聲鳳笛飛。伊昔陪遊官不賤。卽今淪落意多違。邊城太守誇輕健。射獵橫行馬正肥。其四榮塗升黜劇翻碁。賈誼休懷吊屈悲。豸服嘗趨文石陛。鷄人每奏講筵時。荷香小閤紅雲靜。柳色長廊白日遅。萬里苓榛望未極。流星一夜寄相思。其五伊昔鍾山對錦山。邊樓重陟十年間。天寒彩鵲空看樹。余昔省親於鍾城任所。衙庭楡樹鵲乳白雛。人異之故云。 歲暮斑衣不出關。欲白播州先有淚。久安茄子亦何顔。門閭日夕勞相待。爲報兒行乘馬班。其六交馳萬馬忽回頭。丘壑超然二十秋。勳業已輸先輩手。文章還入老年愁。黃泥壠坂翻飢鴈。白浪江湖起浴鷗。巖桂欲花山竹活。五更歸夢漢南州。其七環瀛民物樂神功。天地昭明日正中。野老休誇三大賦。國人爭唱二南風。銀橋月色仙樓白。珠樹霜華御苑紅。水調歌頭無限意。黃崗秋夜有蘇翁。其八踰梁渡漆始邅迤。運啓千年路不陂。瓜瓞生民率西滸。扶桑開國按東枝。波殷赤水神龍卧。地老安陵石馬移。陶穴依俙尋古跡。至今靈氣五雲垂。</text>
<title>恭趍咸興眞殿</title>,<text>龍顔不動綵旒峨。玉殿虛無瑞氣多。畫裏有天瞻日月。樓前開國遍山河。雕弓尙帶風塵色。金尺猶傳子弟歌。此日毛聃餘末裔。徘徊西水意如何。其二寒原肅肅古墻圓。黃茂秋深肇穡田。故國世臣元似此。先王栽樹尙蒼然。江山自繞微時宅。父老應知聖作年。民有厥初邦有本。今人須誦瓞瓜篇。其三彎堤隱隱抱金墉。落日秋光紫翠濃。天作高山聞走馬。地連滄海憶飛龍。恩波石潤千年井。手澤金圍百尺松。明日永興江上望。一般奇秀玉芙蓉。其四卜宅猶傳龍象力。逝泉遂有夕陽功。山開柞棫周陶穴。杜接枌楡漢沛宮。雨露餘波添海綠。川原佳氣作花紅。上王當日廵遊地。歌曲千年唱大風。</text>
<title>萬歲橋</title>,<text>靈命無疆卜聖朝。休徵此地驗昭昭。不惟殿內千年樹。元有樓前萬歲橋。怳惚神功虹勢直。丁寧人跡板聲遙。八鑾渡處留佳氣。江面靑龍影動搖。</text>
<title>北兵使與洪學士同遊七寶山。有詩求和。</title>,<text>元帥遙尋學士期。紅粧飛騎入山時。烟霞自作靑油帳。巖峀渾如畫戟枝。邊務餘閒還到寺。兵家奇變更移詩。天台物色聞依舊。洞外劉郞匹馬遅。</text>
<title>夜宿吉州</title>,<text>紅壁題詩不記春。歌兒粧洗鬢眉新。樓㙜別掃容歸客。鐘皷留歡任主人。海色透林黃葉缺。山光搖座白雲親。不知筋力能冬候。愁說前程尙數旬。</text>
<title>利城途中見日出</title>,<text>何須別上侍中㙜。步馬平沙旭日催。金浪蕩多黃道闢。紅雲高盡火輪開。屯蒙未定徘徊久。正直終亨宛轉來。不有壯觀寧傑句。天應憐我有詩才。</text>
<title>咸興澄淸閣。同方伯李公 昌誼 留歡。</title>,<text>憐我長沙遠謫迴。相公深眷勝筵開。揀亭移坐俯滄海。選妓邀歡歌落梅。天地歲寒初雪下。山河王跡大風來。雖知鎖鑰須萊老。朝論思還鼎鼐才。</text>
<title>春日書事</title>,<text>二月東風苒苒來。初陽地底憶輕雷。江潭雨後新移柳。桃李花前早有梅。婦子喧呼同在野。老夫羸病亦登㙜。兼將樂意分魚鳥。抵暮相看坐不廻。</text>
<title>春遊</title>,<text>郊亭晩色遍芳菲。天濶遊絲亂眼飛。佳節已憐逢熟食。老人今欲試春衣。閑隨岸柳聞鸎去。看盡江花上馬歸。此事還堪爲日課。莫敎風雨打全稀。</text>
<title>社稷壇夜。與申直長聖淵拈韻共賦。</title>,<text>宦謫分張念可憐。北墠星月此同眠。城因白嶽應千丈。杜有蒼松欲萬年。老去林泉成我懶。病餘詩句爲君圓。耽羅幸是風波地。贏得珠璣數百篇。</text>
<title>銅江路中憶聖淵</title>,<text>江頭微雨白鳩啼。落日船歌古柳西。逢處數詩猶黯黯。別來新草已萋萋。鴻鴈天長應遶塞。魚龍水濶欲無堤。東行馬上相思句。望盡南城更一題。</text>
<title>菊爲重陽冒雨開 月課</title>,<text>銀竹森森鴈背凉。黃花爭綻意何忙。如知落帽佳辰近。不怕翻盆盡日狂。珠浪瀉回初亞影。金衣濕去更添香。霜猶可傲寧辭雨。却勝春葩謾向陽。</text>
<title>歲時百感</title>,<text>通喪何故渴三年。禮徇人情恐未然。伸限十朞猶俯也。餘哀中月詎忘旃。雙眸禁淚河難壅。百感銷膓鐵不堅。撩亂回風飛雪裏。更堪殘臘向春天。</text>
<title>次韓明府上元玩月寄來韻</title>,<text>良宵無月掩虛欞。翫月詩傳意却醒。嫰鴨杯光深酒綠。老龍庭影健杉靑。梅爭雪態宜何遜。柑賜天香憶漢廷。高會敢孤珍重約。再携荀令按芬馨。</text>
<title>溪上乘月</title>,<text>屛室山邊一老翁。輕裘快屐任西東。平墟步月疑天上。遠峀含雲似雪中。隨水蒼蒼人與樹。登杠兀兀鷺兼風。酒家幾處堪留醉。尋取篝燈徹夜紅。</text>
<title>洪獻納 應輔 輓</title>,<text>中原芳草雨聲踈。黃鳥交交怨有餘。𩣭馬謾輝三百里。蠧魚空飽五車書。芰荷淨處頻回艇。桃李花時獨掩廬。怊悵圓扉同宿夜。對燈談笑盡瓊琚。其二山澤仙癯骨更奇。名門秀氣暎踈眉。當時獨立看鵬路。何事高飛限鳳池。江住玉人仍得號。塚留金谷不埋詩。淸芬未歇傳薪地。庭畔琪花尙一枝。其三孤燈春遠子䂓邊。忽夢洪厓影杳然。碧海應通三萬里。彩峯同住幾重天。斂歸射策經綸手。揀作修文蘊藉仙。京口情親休惜恨。黃庭淪謫已多年。</text>
<title>鄭生 光淳 輓</title>,<text>姑母外孫於我養。情同甥舅自孩提。文如雪鍔終沈獄。心似靑蓮不染泥。出鹿門來數間屋。斷猿膓後半生啼。老親今復臨君葬。天亦悲之送雨凄。</text>
<title>詠楓葉</title>,<text>屋前生長皆靑楓。秋氣爲霜葉盡紅。忽若茜開千畝上。何如花爛暮春中。光明燭地含西日。飛舞縈空捲北風。愛惜歲寒遅暮色。朝朝拄杖起衰翁。</text>
<title>送丹城申使君 匡堯</title>,<text>潦倒靑袍恥曳裾。雅情遂與世相踈。山南郡邑丹城小。科後功名墨綬初。智異有仙兼藥草。使君無事每藍輿。優遊亦足了官責。才似牛刀地自餘。</text>
<title>送庇仁李使君 家煥</title>,<text>江南早濕未將親。五馬遅遅過漢濱。三壯元非要喫飽。小經綸又做陽春。樓當餞日紅如畫。詩賴觀濤健有神。靑笋白魚堪送養。遠廚飛到尙生新。</text>
<title>送興陽李使君 性吾</title>,<text>朝廷揀吏牧遐民。三郡分憂盡海濱。南極大星同老壽。新年正月遍陽春。香柑自發杯樽色。脩竹應淸案牘塵。王翰卜鄰纔半歲。離歌還賦巷無人。</text>
<title>渡漢江</title>,<text>天白江靑沙復明。狎鷗亭樹始春榮。行人依棹微風過。游女澼紗輕浪生。至老往來仍慣水。及晴沿泝更留程。漁郞倘引竆源去。鷄犬桃花幾處盈。</text>
<title>李同知 奎應 輓</title>,<text>耆英榜裏舊神仙。跬步西樓隔二年。月計銀㙜緋換綠。鬼憐芹舍玉磨甎。方春國有深衣養。少一人難洛社圓。忍草柳州先友記。昔隣今壠並潸然。</text>
<title>竹野從隣人捕魚爲樂</title>,<text>開豁胷襟得野寬。曲碕踈柳俯淸瀾。磻溪未試三千釣。沂水仍追五六冠。容印白魚時潑剌。登盤紫蠏幾尖團。香羹軟飯俱堪飽。滋味村家且卜歡。</text>
<title>庭畔移栽檜樹</title>,<text>舍下蒼官七尺纔。和烟和月影徘徊。根無曲處龍俱蟄。葉有幽香鳳欲來。星斗同高千歲後。風霜不怕九秋回。巍峨會是明堂器。憑仗閑人著意培。</text>
<title>尹參判 東昇 輓</title>,<text>燕塞征軺正北風。去年摻袂險川東。歸來欲問令天下。惆悵翻疑古卷中。棠樹凄凉按使雨。蔽花寂寞舍人紅。那堪半華追遊地。魂返新秋白露楓。其二百鍊鋩非一割鉛。文詞不獨藹雲烟。周行見貌如心白。華貫掄才屈指先。鴻鴈羽儀天北極。鳳麟驚動古幽燕。人琴亡後大哥哭。浿水悠悠悲逝年。</text>
<title>留丁從 志永 共話</title>,<text>臨溪下馬入荊扉。迎坐幽愁乍解圍。十里江山元不隔。一床樽酒又何稀。留人秋雨白如髮。窺樹斜陽紅在衣。今夜試同燈底夢。韓雲應送孟龍飛。</text>
<title>題庭下五柳</title>,<text>墻頭楊柳逈蒼蒼。遮却窓前畏日光。不謂去年經斧短。便看今夏拂雲長。黃鸝自識歸來處。淸簟仍添坐卧凉。堪話淵明棲隱趣。依然風物似柴桑。</text>
<title>族兄李進士 晩慶 輓</title>,<text>吾宗諸老已先歸。花樹凄凉韋宴非。每倚靈光餘魯燼。誰知缶曲送嵫暉。文章亢矣千金技。聲價猶然大布衣。賴有賢郞能繼述。定披遺草拾珠璣。其二梨花零落滿江津。西下扁舟載玉人。東郭一樽如昨日。上林全樹爲誰春。劉蕡制策空驚世。邵老經綸只濟身。未死獨留雙眼在。可堪揮淚送情親。</text>
<title>題永保亭</title>,<text>崗勢周馳來作區。姸奇更著石㙜孤。湖爲終古一完月。島似中流雙浴烏。樓影魚龍遆蕩漾。濤聲簫皷殷虛無。翠軒未必呑泓水。休道騷人筆硯枯。其二東國之西秦漢東。何年采藥送千童。地應蓬島瀛洲一。樓似銀㙜金闕中。日月飛沈每奇色。神仙來往自泠風。天寬海濶非無處。更覺幽閒態別工。其三龍驤營府境空澄。靑雀防船見戍燈。天地氣盈潮淼淼。風雲壘逈樹層層。花間偃幟時無戰。月下鳴鐘遠有僧。形勝因知南服。安危控制此堪憑。</text>
<title>題藍浦客舘</title>,<text>藍田形勝亦云奇。玉馬驕來勢不覊。靑石累爲三里郭。滄溟分作一泓池。漁家網罟淸晨集。官閣簾㫌落日遅。客路依然回首處。蒹葭楊柳摠宜詩。</text>
<title>送申友聖淵之任寧越</title>,<text>爲官山水感恩除。道氣全家俗慮踈。休較米塩傷理體。還敎鴈省文書。蘭舟晝榜臨民暇。楓葉秋題弔古餘。林裏哺烏聲自樂。羡君頭白尙斑裾。</text>
<title>尹甥 克謙 以新進士來訪。感懷有賦。</title>,<text>穿花拂柳曲江春。軟帽靑幱浥露新。器也嘗稱賢宅相。遅之今作上庠人。風燈萬事那堪說。鴻雪前遊不似眞。勉爾才猷期黼黻。文章燕許可追塵。</text>
<title>逢李上舍 龍舒 拈韻共賦</title>,<text>花竹誰披半掩扉。江山塵暗老儒衣。別久故情從座密。旱餘甘雨占雲飛。人生二喜稱難得。逢處深樽幸莫違。名利世間拚棄易。壺公今已閉衡機。又疊山滿晴軒水暎扉。空階看長碧苔衣。雨交濃柳有時暗。雲與鳴鳩隨處飛。愁病不俱人背去。隱情遂覺世相違。逢君話舊成悽黯。那得眞襟更著機。又疊響屐頻來欵小扉。留君數挽遠遊衣。烟光野岸靑楓合。雨候溪田白鷺飛。賁趾舍車行或滯。鑷毛臨鏡計多違。秋風會送南昌舶。彀內英雄莫失機。又疊晩向江湖掩籊扉。十年流落一麻衣。扶搖九萬風將起。禮樂三千筆若飛。良玉終期高價售。悲歌休惜壯心違。竆通妙處君須識。滚滚陰陽不息機。</text>
<title>又次李上舍臨行見寄韻</title>,<text>詩來見子眞顔色。較勝峨洋一曲琴。西漢每先秋鴈到。故山應負夜猿吟。離居白髮添靑鏡。坐處黃鸝共綠陰。何待曹丘揚季布。盛名元自重南金。</text>
<title>李僉知 謇 來宿。拈韻共賦。</title>,<text>龍鍾相對老書生。尙記槐庭筆硯橫。少日每慚風下走。今人誰識斗南聲。名山健豀孤筇去。滄海歸應大藥成。八十渭濱猶壯語。也知斯世未忘情。又疊驚心存歿欲忘生。故舊相逢忍淚橫。醒醉何須問漁父。文章元不要時聲。芝蘭浥雨看庭列。草樹經霜認玉成。休說軟紅珂馬路。十年鷗海了塵情。</text>
<title>次李上舍 載寬 簡素齋韻</title>,<text>幽居淸絶倚雲峯。虛籟泠泠日聽松。魯士斐章何太簡。周賓尙質有斯容。床書攤處忘飢渴。山木花時起病慵。揀字名齋眞不爽。老來長物一鞋筇。</text>
<title>夜吟</title>,<text>天機回薄不停功。垂老離情感慨同。送臘雪波生小澗。入春花木戰東風。孤燈及曉詩人宅。一磬知更釋子宮。怕有客來談世事。十年齋慮在山中。</text>
<title>春興</title>,<text>林氣暄和寒事竆。看飛百鳥滿晴空。雪消江水春增綠。日射山烟朝自紅。人物不評樓上下。風塵休問路西東。吾儒樂處無亨否。倚伏悠悠任塞翁。</text>
<title>暮歸</title>,<text>絶澗新泉始浸沙。經來却踏卧橫楂。天將送月開雲色。山欲迎春減雪華。看瀉槽香逢酒市。聽談田事宿農家。巖扉立處吟還苦。興在翻鴉劇爛霞。</text>
<title>悼丁從 志訥</title>,<text>嬉戱寧忘宿昔情。哭君猶復喚兒名。尙疑桂樹山中卧。那繼桃花洞裏迎。孤鴈叫時天慘色。獨龍沈處水悲鳴。靑雲器業期何謬。羞說平生相眼明。其二風月凄凉雲樹微。傷心不上舊漁磯。華山一半黃昏入。遼郭千年白鶴飛。骨每奇君非下走。齒何後我又先歸。寧無婉㜻時賢輩。古貌眞襟獨也稀。</text>
<title>老將軍</title>,<text>柳肘龍鍾雪鬢森。鐵衣卸置劒悲吟。三邊道路秋來夢。百戰功名夜後心。衰氣靑霞天外斂。老謀黃石卷中深。君王倘詔營平將。猶擬河湟虜一擒。</text>
<title>老措大</title>,<text>筋力省圍强策衰。蹣跚怕被少年知。佳期每恨黃昏誤。短髮偏憎白雪欺。虛倚才名從昔歲。羣譏製體異今時。渾忘面貌人看醜。猶把窮通問相師。</text>
<title>老僧</title>,<text>短髮何煩戒刀剪。壞衣已過百回針。千山萬水行來脚。古木寒泉定後心。天女雨花偏着眼。維摩經偈半訛音。長年不睡司鐘漏。佛殿明燈五夜深。</text>
<title>老妓</title>,<text>花銷兩臉雪銷膚。羞按盤龍照瘦枯。芳願一生金鎖佛。悲懷千歲碧蓮姑。秪從隣女傳歌舞。無復情人贈粉朱。緣業靑樓餘夢去。秋風又苦井頭梧。</text>
<title>王昭君</title>,<text>黃金雜綵百香輪。紅錦全裝一玉人。雖可周旋今歲約。不知寧靜幾秋塵。天連大漠猶通漢。地限長城却怨秦。何事吟笳與橫笛。摠來愁妾百年身。其二媵侍含悽盡戀鄕。嫁奩何用博珠香。朝辭紫闕頻回首。秋望黃雲倍斷膓。千點歸鴻難作伴。萬行寒淚不成粧。前驅怕報胡庭近。肯厭山河漢界長。</text>
<title>南山下。感念洪尙書君平新喪。悲咽題詩。</title>,<text>墻栢陰陰洞雪凉。客心終夜轉悲膓。琴樽故友靑山遠。城郭居人白髮長。忍向西山回馬策。無由東海覔仙鄕。寧家安國平生志。誰復深燈話激昂。</text>
<title>遣興</title>,<text>丘園寥落掩荊扉。阧覺陽春假色輝。溪柳暗黃風裊裊。岸梅踈白月依依。年衰懶散還詩課。仕已竆寒更道肥。憑仗門臨湖嶺路。故人車馬或來歸。其二靑山歸隱久忘機。長對琴書俗慮微。幽處雪明巖戴起。靜時雲細鳥和飛。新梅舊竹寒逾潔。白髮蒼顔老是稀。春至最憐多睡暇。百花深處卧床馡。其三隱久衰多益踈放。枯筇支我任閒行。餘寒不得禁桃李。老耳却堪供燕鶯。晴峀每朝添樹色。春田隨處盡溪聲。文章自愛休爭價。何用詩成寄洛城。</text>
<title>贈崔從 煒</title>,<text>惆悵連宵夢裏看。交河驛路隔風湍。佳人一笑顔如玉。香草孤生目以蘭。何不春棲宮樹綠。可宜秋睡釣船寒。人來幸惠相思什。敎刻心肝字不刓。其二人世亨屯詎得知。才名五十尙低垂。鵝湖別後吾猶老。竹谷遊時汝已奇。春鴈未回難寄札。雪梅方好獨裁詩。童年萬事驚灰劫。丁鶴高飛月色悲。其三元方除誥出重宸。山郡漁樵起隱淪。六行爭推周士美。四科終被漢廷掄。花開露菊何嫌晩。葉滿庭槐不盡春。諸謝風流多勝會。池塘佳句幾回新。其四憐君奇氣未消沈。何事僑鄕久滯淫。近海潮溪閒試釣。繞山簾閣獨鳴琴。退魚未忘龍門戰。老鶻猶窺兎窟深。須向花前看物理。陽和今已透重陰。其五長望西南各海濱。依然殘點數星辰。迢迢碧草已春色。苒苒紅顔今老人。吾懶文章踈筆硯。子狂詩酒廢衣巾。何由快馬相迎取。爛醉鶯花三四旬。</text>
<title>次贈李上舍 龍舒</title>,<text>心同糜鹿愛林居。况復蕭條鬢髮踈。山郭月生人定後。野亭花發客來初。十年上不忘長孺。三策君堪慕仲舒。黃鳥鳴春渾得意。雲韶佇聽玉𤨿如。</text>
<title>春興</title>,<text>春來起我始開扉。已有新溪漲釣磯。軟草夭娟嬌一雨。乳禽輕薄頡初暉。吟筇兀兀山俱立。病眼依依花亂飛。流落十年前學士。承明廬下履聲稀。</text>
<title>秋望書懷</title>,<text>霜凈丘園了歲功。病懷詩思莽秋穹。高風亂葉團飛鳥。遠水寒禾倒下鴻。柰是晩途逢眼白。分無靈藥駐顔紅。翰林春夢人休笑。已自冥心得失弓。</text>
<title>讀新刊蔡希菴集</title>,<text>僕十餘歲時。有詩若干首。傳播在人口。希菴嘗對僕之宗人諷誦數句曰。此當世王子安也。吾欲往訪一識其面云。僕宜卽執贄往拜。而其後從先君子落鄕。未果遂計。居無幾歲。希菴已騎鯨。以知遇之感而有幽明之恨。今樊巖學士刊全稿於箕營。投示一本。撫卷緬仰。感懷有賦。童時久誦蔡希翁。翁亦逢人說異童。未效孔融曾候李。尙憐王勃早承通。樊巖以希菴從孫。能繼舘閣文章。又刊公集。如文中之有子安故云爾。 沈珠出世山河曙。彩筆傳家舘閣崇。茅屋一燈莊盥地。昔年知鑑對編中。其二曾拾零金强說豐。波斯閱市始無竆。想驚風雨湖堂上。看闘蟾虹板閣中。老眼蝢消三日睡。傲心還失百年雄。寥天萬里高飛駕。朝暮相逢韻自通。</text>
<title>讀新刊姜菊圃集</title>,<text>僕與樊巖學士。皆菊圃門下客也。菊圃器遇之。期勉甚厚。距今三十餘年。而樊巖文章鳴世。貴顯于朝。今又刊公遺稿。爲不負所期。而僕學不加進。竆老無成。展讀新編。一愴一愧而已。菊圃秋零欲沫芬。千金誰解購遺文。寃精幾夜空干斗。高義如今乃薄雲。貫道器成人盡玩。張軍勢大我偏欣。當時厚勉慙虛負。却撫新編感涕紛。</text>
<title>入城夜宿市林窩。曉起感懷。</title>,<text>聞打西宮五皷時。孤燈來照老年悲。山河邈矣黃壚在。風月悽然玄度思。旋馬廳寒槐柳影。峙鸞庭長竹梧枝。人琴亡後詩隨廢。此地重經更有詩。</text>
<title>漫題</title>,<text>江湖起廢到城闉。長樂鐘聲耳畔新。安有涓流補滄海。却慙凡卉與陽春。初寒嶽色森林翠。將曉燈光雜市塵。內院起居承問近。遠臣今幸慰苓榛。</text>
<title>又得身字</title>,<text>街兒哄笑老㙜臣。當道鳴騾蹴軟塵。暾出苑林雲五色。漏稀城角月孤輪。姿非諫諍猶容跡。家在江湖未乞身。縱道市朝違本性。擾中聊復試心神。</text>
<title>晩憇書懷</title>,<text>歲暮詩情不啓扉。滿樓山翠坐霏霏。寒雲一鶻經天去。落日孤烽出樹飛。久向田園收秫稅。却敎塵土染荷衣。自憐野馬橫奔性。棧豆恩深未脫鞿。</text>
<title>登高吟</title>,<text>高處衣巾行颯然。過鴻歸鶴極雲邊。列天山木寒逾傑。繞地江帆風自旋。芳歲歡娛如昨日。故人消息或千年。劉郞白首悲前度。一枕黃梁夢未圓。</text>
<title>偶題次杜韻</title>,<text>騎馬如船白髮飄。西行幾度醉河橋。磨驢步拙趨東掖。綴鷺班高近九霄。踈懶本宜甘櫟散。老疲還愧忝㫌招。天風解識鄕山思。吹夢時時渡漢遙。又疊宮池紅葉曉多飄。催響霜靴上禁橋。每誦鼎銘希正考。却來仕國遇周霄。翻碁世事何須問。過客年光不可招。衰病旅遊誰慰藉。故人還往幸無遙。又疊秋蓬隨地任飄飄。忽復驅驢過灞橋。雖幸末光依日月。却慚凡骨忝雲霄。深樽不惜留衣換。情友時煩折簡招。碁罷小樓閑竚立。絳烟無際夕陽遙。</text>
<title>所居</title>,<text>里有衣冠號會賢。襲人淸氣亦翛然。松聲細若琴初弄。山色娟於女可憐。當檻雲烟生灰地。出門㙜殿滿靑天。終南捷徑休騰笑。大隱從來是謫仙。</text>
<title>將出城書懷</title>,<text>樊英就聘羞淸議。嵇子從仙薄道緣。未副漢宮虛夜席。却謀秦畤萟春田。雲鴻翮快當歸路。天馬心長惜老年。莫恠出城徐轉轍。覔峯仁岳摠依然。</text>
<title>同兪校理 恒柱 夜話拈韻</title>,<text>歲暮寒扉客過稀。入簾山翠滴霏徵。靑牛關外留書去。紅朶雲邊放謫歸。宦跡自憐回宿趼。遐情猶未賦初衣。盃樽此夜論文地。多羡長杠運若飛。又疊寒透踈簾酒力稀。話長淸塵世情微。偶因風雪相留宿。漸落天星未遣歸。羽化初登仙吏籍。龍鍾猶著侍臣衣。征西車馬何時返。梅下重看玉斝飛。</text>
<title>與李叔昇夜話。呼韻書贈。</title>,<text>南覲西遊不暫閑。飄颻裘馬漢湖間。佳期已後黃柑舶。良夜相逢紫閣山。謾被諸生輕老服。誰知子國有賢顔。休辭煖酒銷寒氣。弓角翻翻不受彎。</text>
<title>雪盛</title>,<text>冬半暄和雪未眞。橫來急勢忽紛繽。室中生白驚將曙。天下飛花回作春。山出玉形雙馬耳。江添畫景一漁人。不妨壓重松枝健。且喜埋深麥葉陳。</text>
<title>對雪</title>,<text>雪下奔騰亂若篩。雕枝刻葉盡琉璃。江山浩浩忽無際。天地時時爲此奇。太眩不要生月並。極淸終是入詩宜。都銷沴氣呈農瑞。賀表朝來上玉墀。</text>
<title>野興次唐人韻</title>,<text>新雨稻靑萬頃田。山晴雲景更澄鮮。殘陽過燕欺雙蝶。深夏鳴蟬遞杜鵑。激激水聲縈亂石。荒荒村色上孤烟。頻移拄杖尋蘿徑。幽興飄然紫翠連。</text>
<title>英宗大王輓章</title>,<text>配帝於昭禮陟天。巍勳蕩化斂千年。䂓模古訓箕疇義。誌狀今文舜典編。未可終諼瞻綠竹。有餘三歎撫朱絃。遺民盡咽深山哭。川月崗松並邈然。其二慈旨寅承曆命昌。因心悌友夙譽彰。靑丘壽得三宗脉。黃道升爲四表光。春入陰崖看舞羽。風來薰殿仰垂裳。猗歟盛烈堪千古。瑤冊彤庭幾度揚。其三人倫之至出天誠。錫類仁深孝理成。詩誦蓼莪常感涕。禮虔芬苾宿齋明。西陵象設頻回夢。長樂鷄鳴每愴情。可但終身如舜慕。周王繼述百王程。其四聲臭玄天仰窅然。於戱盛德不忘前。華胥仁壽三千里。皇極治平五十年。調劑酸醎歸鼎實。均沾雨露運神權。琅音講討陪難再。忍讀經帷自省編。其五恭已端臨至道凝。春㙜煕運以時升。軒戈息亂乾坤正。禹鼎昭奸日月澄。如醉衢樽咸泳化。漸消爐雪更無朋。神孫誕撫盈成業。心法相傳聖聖承。其六大壽元因一德欽。豐呈祈斗幾回斟。龍顔有喜韶華滿。鳳曆無彊帝眷深。乾象夜看南極宿。地靈山出老人蔘。胡然厭世千年駕。不諒臣民攢祝心。其七昕夕如傷軫暑咨。玉餐每旰寢常遅。輕租意盛蒼生喜。蠲布恩深白骨知。星駕及春耕漢籍。御屛無畫錄豳詩。悽凉舊殿三更雨。猶憶標橋問水時。其八玄功於穆德惟馨。文物儀章煥日星。燕寢凝香欽上帝。崇壇增祀禮皇靈。容衣在笥皆三澣。奎藻連箱似六經。齋沭向時陪影幀。寸衷悲咽景賢庭。其九喜氣朝朝八彩盈。文孫承候每怡聲。惟豐有芑貽謨遠。協帝重華代理明。香案展書常侍座。琅凾省牘幾稱觥。堪悲慈孝相依地。遽抱羹墻永慕情。其十龍輴徐轉國門東。象鳥山中哭曉風。遠日梧桐秋色薄。近陵松栢月遊通。空留耆牒藏靈壽。無復工歌唱建功。頭白侍臣遅蓐蟻。但揮淸淚灑寒穹。</text>
<title>蔡尙書伯䂓樊里山庄。呼韻共賦。</title>,<text>貌態魁奇似古松。呀然一笑翠嵐重。差殊玉筍班中見。眞合金華石上逢。樓閱暉陰高出樹。境要明濶遠開峯。倘敎兩老康無疾。鎭向溪山並舃筇。又疊要隔人塵養萬松。山如肺腑亦千重。嶺頭急瀑紛紛落。林裏幽花往往逢。經世餘籌粧別界。演綸高手畫前峯。徵書入谷尋難得。何處雲隨一瘦筇。又疊翁如衰颯雪中松。剛被愁圍繞幾重。靑野曠懷聊暫出。黃冠携手忽相逢。洗顔適有淸泠水。矯首仍看縹緲峯。山好可無留後約。花時楓節更飛筇。</text>
<title>李承旨 秀逸 輓</title>,<text>柴門巾屨晩婆娑。起起賢嗟奈運何。萬疊層濤登岸遠。四時元氣得春多。誰家客去看桃李。是處人閒長薜蘿。道貌充然由義勝。自來官爵只從他。其二蓬閣瀛樓道路賖。銀㙜退食夕陽斜。老來精力猶開卷。科後文章不出家。偃壑茂松非舊翠。滿籬寒菊爲誰華。還嗟玉樹多零落。差慰三枝始一葩。其三差池年輩許追隨。晩杔婚姻有勉期。俱以倘來看外物。各存良貴傲當時。層峯葬後傷心話。三峽舟前慟哭詩。衰病不堪筋力送。此懷孤負半生知。</text>
<title>沈判府事 㲄 輓</title>,<text>先輩風流獨宛然。峩峩德器動班聯。西樓仙是南宮長。三達尊兼五福全。過嶺采蘭啼孝子。背城喬木立寒烟。哀歌曉咽通津路。卿月依依畫翣前。其二書傳靑海似前晨。那意重泉隔萬春。世但知爲耆宰相。吾猶及見少才臣。淸文可撰三官奏。爽論常驚一座人。招返旅魂尋舊宅。徒然花藥繞階新。</text>
<title>酬宗廟署李令 之珩</title>,<text>羡子官閑洞府深。四圜名木逗蒼陰。茶煎御井偏知爽。詩和凉蟬不輟吟。夙夜齋明因禁地。樓㙜虛靜覔眞心。竆居陋巷憐吾老。每接淸談一濯襟。其二淸曉詞官奉審回。紫巾齋僕共徘徊。地靈翠栢無疆壽。秋信紅蕖取次開。隣巷縱思徒步去。禁途那得外人來。還憐病懶詩全廢。每㥘詞垣出令催。</text>
<title>龍虎營有感</title>,<text>繁華十載事全非。惟見踈楊暝鳥依。經雨土花隨意綠。送春園樹爲誰菲。貂蟬客散扃朱閣。龍虎營深護紫微。明月可憐流照處。綺羅何似玉壺輝。</text>
<title>將適靑海。道中偶吟。時任北靑</title>,<text>道峯前路盡明沙。滿眼新呈山面姱。壠上翠均秋種麥。樹頭紅淺曉來霞。老遊關塞猶言健。回望蓬萊幸未遐。擬報聖朝恩遇重。此心端不負靑緺。</text>
<title>過金城</title>,<text>通林縹氣自氤氳。乳雉驚麏往往聞。貊國已墟徑險阻。峽崖相束錯朝曛。何巖花落來紅浪。到處松深足白雲。此地重經人事變。獨無庄主話慇懃。</text>
<title>經麥坂</title>,<text>造化窟深那可測。故敎奇恠動驚人。不言平地還藏險。遂歷懸崖更問津。春到猶滋多草木。夜來恰受幾星辰。元知少有仇池洞。休遣輪蹄謾惹塵。</text>
<title>過鐵嶺</title>,<text>雙劒中盤一道虹。登登石路出層空。天應劃裂分壃界。山自融成鎭北東。海氣潤林多木壽。春燒跨嶺見田功。臨關欲講安邊策。老子胷中故自雄。其二犖确攀行四十里。奔騰直下萬千尋。峯飛石立渾高格。豹嘯鷹嗔各恠音。上視靑天是正色。北臨滄海何幽陰。愁來欲唱白雲曲。瞻戀瓊樓今古心。</text>
<title>道上感懷</title>,<text>裝魚匣劒自應羞。淸世竆邊只謾游。萬里地荒春遠色。大江洲濶海平流。愁多酒薄此村客。心壯眼高何處樓。三過鐵關無寸績。千秋空羡虎頭侯。</text>
<title>海上偶吟</title>,<text>衰病還爲出塞愁。壯心雖在雪渾頭。恩波廣矣臨滄海。歸夢依然上玉樓。關外遠程何日盡。沛中佳氣至今浮。近臣北出兼南漕。定識邊氓感涕流。</text>
<title>次金節度韻</title>,<text>恩誥頻從天北極。戎垣三領武千羣。精光頓變龍蛇幟。惠愛偏深鸛鶴軍。銅柱伏波猶未老。金城都護孰如君。腐儒謾忝靑油客。少日兵書已白紛。</text>
<title>題北靑南樓</title>,<text>一陟高樓眼四通。咸關以北甲山東。天晴劇鷺分明白。海濶昇鴉爛熳紅。遠燧孤烟當晝日。操塲森旆戰西風。欄頭欲就還鄕夢。萬里脩門悵望中。其二鍊武堂前列萬盔。靑州幕府亦雄哉。城餘肅愼人烟在。地歷高麗戰伐來。坐處有樓當渤海。望中何峀是蓬萊。輕裘快馬時行獵。看放名鷹割野回。</text>
<title>安兵使 宗奎 輓</title>,<text>昨歲初逢昨歲別。悤悤離合恨多時。誰憐春首回歸靶。已報關南折帥旗。不取粟羊餘帑冷。無言桃李一軍悲。白頭山勢論輕重。公去公來爾可知。</text>
<title>嶺路書事 時任三陟</title>,<text>我行猶滯大關西。百複靑山萬折溪。毛老嶺頭愁劒石。乳泉巖畔問仙梯。鼯何忽忽緣崖走。鳥或丁丁啄木啼。人世不須愁缺陷。來看天地互高低。</text>
<title>冒雨過大關嶺</title>,<text>落日臨關俯杳茫。蓬萊雲氣隱扶桑。山川過後渾前夢。天地竆來始大方。盤古荒哉巖壑老。薉州僻矣海波長。瓊宮上覲應無碍。萬里泠風腋下凉。其二經來坦坦康莊同。忽見懸崖揷地中。險似蜀門惟鳥道。開非禹斧竟誰功。秋天澹白猶成雨。山瀑飛騰自起風。時共舁夫依樹憇。繞身雲氣翠蔥籠。</text>
<title>暮到江陵</title>,<text>二十年前此水湄。重來閭井摠然疑。歌姬半是嬋娟塚。官柳今餘老大枝。自歎萍蓬猶未定。卽知桑海本如斯。漁村煙起鏡㙜晩。惆悵停車佇望時。</text>
<title>竹西樓書懷</title>,<text>本合慵疎捲以休。如何塵世苦沈浮。知州三到扶桑海。望美頻來有竹樓。翠壁雲霞常似雨。仙洲花草不曾秋。題詩豈復竆情變。好是相忘泛泛鷗。其二別界深深亂石程。畫欄西畔對山淸。蕭蕭竹樹江交響。的的鷗沙月並明。老子風流今已減。歌兒粧洗謾多情。登臨脚力須筇杖。手折巖頭綠玉莖。</text>
<title>仲秋月夜。三陟營將與平陵丞同會竹樓。呼妓張樂。盡歡而罷。</title>,<text>殊方傾葢眼還靑。披竹同來俯翠屛。各點高樓三柄燭。翻成滄海一團萍。當筵絲竹兼山水。徹夜杯樽有月星。要識箇中奇絶景。乘舟須下彩雲汀。</text>
<title>眎同院諸公</title>,<text>都會初擇遠邑。諸生多不來赴。惟三陟，江陵儒生應試。及出榜江陵占四之三。三陟僅占其一。自以三陟之倅。見兩邑輸贏。一笑一愧。書此示之。粉袍如蟻匝江濱。嵬坐朱毫妄試掄。老眼有花難辨玉。公心如鑑欲磨塵。全齊一變當爲魯。新趙孤城不敵秦。却是主人能讓客。文詞何損兩彬彬。</text>
<title>臨瀛歸路。與平海倅曹君 遠振 同行。偶得一律以眎。</title>,<text>攀得仙郞盡日遊。相隨鷗鷺過滄洲。安期隱處非他海。羲仲官居又此州。白玉樹前慚磯後。靑絲騎並立沙頭。西宮舊誼留詩翰。願得新篇一篋收。又疊聯飛皁葢並閑遊。仙吏官程繞十洲。但不姓同王葉縣。更堪詩和白忠州。悠揚出日紅潮處。縹緲看雲火嶺頭。地近扶桑秋色別。句非新麗定難收。</text>
<title>臨瀛歸路。偶吟二律。奉呈廵相。</title>,<text>布政優優又省秋。觀風一路正陽樓。千峯削玉如心白。萬瀑飛珠並澤流。詞翰百篇渾綴鳳。旌旗小隊不驚鷗。自歎俗眼揩難得。未暇瓊琚卷裏求。其二笙簫引路躡仙蹤。秋入蓬萊瞰九龍。孟慱車前八百里。永郞行處幾千峯。恩沾草木仁風偃。眉帶烟霞道氣濃。獨阻歇惺樓上會。陟州何少一枯筇。</text>
<title>次贈臨瀛權生 弼敎</title>,<text>君似長卿故倦游。吾如工部客滄洲。座看眉宇靑霞氣。詩就頭陀黃葉秋。徒步又逢今日雨。勸留頗解老年愁。儒家樂地須分曉。溝澮盈科進海流。</text>
<title>奉酬珊瑚丞惠韻却寄</title>,<text>鼕鼕衙鼓曉來鳴。文武分曹在廣庭。多士心肝殫筆札。一軍耳目候旗錚。高唐賦客還能重。太白詩豪不敢贏。淑氣所竆饒杞梓。矯揉須勉善裁成。瑚丞姓宋。故云高唐賦客。其二冬深海氣始微凄。風土天涯異漢西。詩寄郵筒能遠問。病違朋酒不重携。空江淺雪千家靜。大嶺疎雲萬木齊。惆悵竹樓時竚望。寒禽高處夕陽低。</text>
<title>又賦二律並呈求和</title>,<text>丞哉閑讀魏陽經。樽瀉流霞任醉醒。叱撥桃花三百騎。岧嶢叢竹數間亭。江山不礙飛仙路。戶牖常臨浴日溟。焉得更期凝碧會。從容歌嘯俯蒼屛。其二火戱張來壓翠汀。城頭列炬立冥冥。羣浮似發紅蓮萼。亂墜疑傾碧落星。號令不迷千仞壁。風流都載一孤舲。龍眠妙手摸難盡。憑仗詩人逼寫形。</text>
<title>和珊瑚丞韻</title>,<text>山陰欲駕子猷舟。冰雪連江不自由。千里良騏空在櫪。上元完月獨登樓。椒盤栢酒雖無分。柳岸花溪可並遊。寒蟄龍蛇終一奮。天機環轉若川流。</text>
<title>贈別鄭生 章簡</title>,<text>酒病詩愁苦未刪。老年花綬滯東關。故人尙爾雙靑眼。險路何言太白山。風樹餘哀啼卷裏。金蘭先契證屛間。那堪竹石江樓上。落日金簫送客還。</text>
<title>園梅新綻。廵簷有題。</title>,<text>山桃院杏無消息。忽見寒梅特地春。三丈雪中愁凍死。一番風後喜斬新。靑枝獨秀如抽玉。皓首相看傡似銀。更賴此君爲伴侶。一般淸意與詩人。其二疎影橫斜照客堂。春心何事雪中忙。根如伏獸形容怪。花似姸娥笑語香。嬲興病從今日起。感時愁入故園長。煩兒折簡南隣老。約訪羅浮共一觴。</text>
<title>竹樓與崔上舍同賦</title>,<text>留君不下竹西樓。燕鷺分張已廿秋。靑歲容顔花半謝。舊遊存沒水東流。風騷尙傑當時氣。歌管同消盡日愁。莫笑磨驢還故步。幽期滄海有沙鷗。又疊聯步丹梯上翠樓。滿簾風籟乍疑秋。還將白髮三千丈。來照滄浪五十流。巖竹叢深宜宴坐。山桃花發動鄕愁。浮休得喪何須說。吾已忘情狎海鷗。</text>
<title>海上</title>,<text>徐步芳洲帽影斜。坐隨鷗鷺占平沙。風來海色飛騰雪。日出雲容爛熳花。鬱島曾開何姓國。扶桑應老萬年楂。眉翁片石還堪語。光氣如虹闘月華。</text>
<title>竹樓設白日場。罷後書眎珊瑚丞。</title>,<text>春靜高樓燕子斜。畫中烟起峽人家。潭心倒見千巖竹。海氣蒸爲萬嶺花。每引靑衿開勝宴。時懸粉的射平沙。生憎逃酒珊瑚客。歸馬如飛帶暮霞。</text>
<title>洪處士 廷輔 挽</title>,<text>頗怪吾餘數寸膓。兩家人事摠悲凉。那知滄海東頭客。又哭靑門白面郞。劫後仰如千歲老。夢中疑在少年場。雙龍復合延津水。右拱餘哀倍感傷。其二貞堅松栢歲寒姿。誰謂稀年是大期。鶴貌每憐淸到骨。詩愁不耐雪侵眉。江頭奴橘貧秋實。庭下孫桐長玉枝。雅韻疎襟何處覓。度窓風月九分疑。</text>
<title>七分閣。與權生 弼敎 共賦得星字。</title>,<text>君能身到列仙庭。廣樂笙簫借一聽。水似龍腰回處白。山應鰲背戴來靑。已看駕艇隨雲霧。何不眠樓待月星。垂老病多疎酒政。交新歡極醉無醒。又疊幽鳥關關下訟庭。松濤竹韻滿淸聽。平川落照樓含紫。穹樹晴嵐郭帶靑。東海遠來無大藥。北辰何處有繁星。自憐老吏疎狂甚。終日昏昏酒不醒。又疊黃簾垂地不窺庭。公事多從睡裏聽。拙宦雖同驢故步。老身猶比樹冬靑。前峯月隱雲邊寺。大壑風翻霽後星。驚得詩人題傑句。昏眸今夜幾回醒。又疊朝暮烏蟾出戶庭。魚龍叫嘯自生聽。商帆避雨溟波黑。高竹連雲郡色靑。朋榻燭殘休見跋。詩秤錘熟不迷星。仙廚有釀能千日。一醉留君詎得醒。</text>
<title>竹樓與權生 永敎 拈韻共賦</title>,<text>傍竹倚花石幾層。晩麾朱墨暫來登。年深勸酒無多酌。病起裁詩時一能。庾子樓前芳樹滿。謝家江色夕陽澄。憐君百戰猶精銳。奇氣如山不減增。又疊鎭日危欄坐百層。下樓還復綵船登。投簷宿羽吾同靜。超綱逃鱗爾亦能。日落沙光猶的歷。雨餘林氣轉淸澄。頭陀嶺樹連天黑。斗覺鄕愁一夜增。</text>
<title>孔川</title>,<text>何曾禹斧此中來。呀似龍門誰鑿開。天地鋪排應有意。鬼神礱斲亦云才。波聲蕩蕩新羅去。山色蒼蒼太白廻。定識河源星宿海。東維西極兩雄哉。</text>
<title>寄眎悟山書齋</title>,<text>一別襄州歲屢環。幾家絃誦漢東灣。近聞後輩追先輩。前有蒙山又悟山。滄海紫瀾生戶外。丘隅黃鳥語林間。矯揉可待成章美。雲霧深深豹欲斑。</text>
<title>凝碧軒春讌</title>,<text>塵牒稀時覓句新。坐來巖面似鋪茵。山河表裏皆春色。歌舞前頭有老人。披竹臨溪花亦在。生苔滿砌鳥還馴。癡仙耻說楊州鶴。紫葚盈囊俸不貧。</text>
<title>次贈丁承旨 範祖 見寄韻</title>,<text>君去登仙朝至尊。東來那得接芳樽。已輸風月三千首。獨擅樓㙜五十源。民賦每催收藥戶。吏情時繞養花盆。差池燕鷺何須恨。早晩文碁許細論。</text>
<title>又疊前韻寄丁承旨</title>,<text>舟回彭澤道超尊。休說靑黃灾木樽。百讁可能容傲骨。千篇未易涸詞源。携來海上玄裳鳥。歸對田家老瓦盆。遙想舊溪漁釣趣。西江風浪不堪論。其二輕舟泛宅上游尊。五石瓠成剖作樽。遠樹微分東貊國。浮花亂逐百川源。文章自有大方眼。滄海元來小一盆。得好句時足忘世。輸贏得失更何論。</text>
<title>淹病六朔。越吟思歸。忽承承旨除授有旨。惶感志喜。</title>,<text>除墨翩翩降紫宸。鋒車千里起沈淪。病如老樹還生態。快若輕鳧欲奮身。始覺春明終不隔。卽看恩海浩無垠。自慙陋質今凋朽。蓮燭前頭鬢似銀。</text>
<title>次珊瑚丞送別韻</title>,<text>卧病經年悉直城。瘴雲蜒雨苦難晴。賴君松竹哦詩客。助我菁峩育士情。鳳誥徵還漸盛渥。龍媒揀送驗能聲。那堪別後相思處。春樹花開草亦生。</text>
<title>恩召旣降。邑簿已治。不當暫留。故臘月廿八日發三陟府。到江陵羽溪逢除夕。與丁從權生同宿守歲。</title>,<text>除夕歡娛老去非。客中相對興全稀。一家妻子杯盤遠。千里關山風雪威。無計黃鷄遅曉唱。空持紅燭惜宵輝。却憐親戚同歸路。話久情深睡思微。</text>
<title>元朝悵念衙眷</title>,<text>元春上日客中逢。行遠眞州百里封。怊悵妻開新熟酒。寂寥官廢早衙鐘。縱然失却靑絲騎。猶得看回白玉峯。待曉問安紅拂妓。爲誰纏束矜粧容。朝見邸報。承旨已遞。退送馹騎。故頸聯云爾。</text>
<title>上元日正東村海上待月。雲霧蔽之。夜深乃見。</title>,<text>漠漠重雲出月遅。雲開月吐二更時。皇天老眼明如許。大地圓形影在玆。挈榼獨斟京法釀。踏橋齊唱海仙詞。丹忱願寄冰輪去。流照君王白玉墀。</text>
<title>閣夜申文初至。得寒字共賦。</title>,<text>曾識元方又季難。幾從花月醉長安。存亡屈指憐君在。離合論襟許我寬。墻過暗泉聞細滴。院留黃菊傲初寒。聖朝每下求賢詔。寧久江湖把釣竿。</text>
<title>又得靑字</title>,<text>唱和吳歌亦足聆。強將杯酒慰飄零。衰年自愧逢三黜。舊業猶能誦六經。心靜覺生虛室白。話長仍坐小燈靑。知君詩得江山助。南國名高永保亭。其二不謂情人過我亭。頭雖霜雪眼猶靑。已驚傑句離塵臼。休說貧家無醁𨤍。寒夜星河生澹泊。遠樓鐘鼓聽丁寧。西城舊會成追感。各已龍鍾逼暮齡。</text>
<title>又得花字賦燈</title>,<text>蘭膏凝白玉虫加。照遍男經女也麻。陽德肯隨西日盡。夜光還點小星斜。遙依滴瀝將殘漏。雙結玲瓏不落花。願作佛家無盡燭。與渠同住萬恒沙。</text>
<title>又得風字</title>,<text>江城寒急北來風。徹夜蕭蕭白嶽楓。獨樹勢增天濶處。高鴻響引月明中。詩樽不復元賓見。世事惟甘子美聾。君自韓來同一宿。淸談多賴劈愁功。</text>
<title>賦冬暄</title>,<text>扶桑近在國東門。赤日常熏地氣暄。六出雵花渾弱散。不周風力敢獰奔。春生獨樹孤山宅。寒却無衣百姓村。况値仁天流惠澤。謳歌何以得名言。其二臘月今年雪盡痕。同春氣像藹天垠。曛絲繞樹悠揚去。泉脉通沙滴瀝存。一索長男逢洊震。千門半夜闢重坤。自憐野老還癡絶。欲獻南簷灸背溫。</text>
<title>題峀雲墨竹屛</title>,<text>篁竹蕭蕭滿壁生。峀雲八十一年成。能將老手爲神造。時見枯梢有直橫。瀟岸剪回烟雨色。嶰岑偸到鳳鳳鳴。吾家小弟曾傳妙。屛面相看每愴情。</text>
<title>咏柑橘</title>,<text>江南萬里橘柑鄕。想見秋風樹樹黃。貢篚輝盈團似月。輔車香動嚼生霜。傳觀遞送金盤面。疏滌還驚火食腸。待釀洞庭春酒熟。臘梅花下瀉糟牀。</text>
<title>夜聞風雪</title>,<text>饕風吹雪夜深聞。淸曉看山漲白雲。才子硯冰呵筆凍。老夫爐火坐香熏。銀洲漾月光難定。玉樹凌寒格不羣。昨日暄和今日沍。靜觀天造莫云云。</text>
<title>次申承旨 尙權 見寄韵</title>,<text>風霜蘭佩遠相看。夜月璫琅共一寒。每以惡緣成好會。還將陋曲博交歡。孤烟靑立雲邊燧。落木稜生戶外巒。怊悵此時難再晤。詩愁向夕倚欄干。</text>
<title>送海西伯沈台 念祖</title>,<text>葳蕤旌節帶陽春。和仲西行餞日寅。孤竹舘中賢按使。奎華閣上舊仙人。龍蛇雜俗心全化。鵝鴈饑民氣欲伸。潘岳奉輿歡意足。聖恩終始荷推仁。</text>
<title>昨日席散。迄有餘悵。偶得春字。奉呈竹坡。兼眎海左，雲巖諸公求和。</title>,<text>經旬多病負芳辰。偶一團圓適四人。蔭柳自能成密幄。落花時或上華茵。但敎綠蟻頻邀醉。尙有靑驢可載身。憑仗詩豪千首錦。盡情粧洗洛陽春。</text>
<title>李氏四世忠孝宅。中徙還葺。光生街路。謹步志喜韵以歌之。</title>,<text>載得文明地氣全。紫烟光影德星連。何殊舊第捐金贖。特荷恩綸駐蹕宣。陰報未應丹楔止。芳徽獨見素門專。崢嶸四世三綱重。桓五更家可並傳。</text>
<title>李令 之珩 獲譴失官。詩以唁之。</title>,<text>疎賤偏蒙聖鑑神。明廷分責及三人。離官自失齋郞禮。觀過猶知孝子仁。霑祿何時更除目。求田無地可安身。蟬聲萬樹荷花水。惆悵騷仙去後新。</text>
<title>送柳參判 義養 以副价赴燕</title>,<text>驅馳王事自今春。咸嶺征軺又浿津。華國正須詞翰手。揀賢無過老成人。靑天廣矣行竆髮。皇極嵬然直北辰。此去壯觀歸可驗。馬腰添重錦囊新。其二西去東還曷月期。幽燕風土待君知。依然棗栗蘇秦傳。憶昔甘棠召伯詩。碣石于今迷處所。長城不復限華夷。寒薇歲晩無人採。孤竹遺墟度馬遲。</text>
<title>送李校理 東郁 以書狀赴燕</title>,<text>箕尾縈輝豸角明。蒼然雲雪下長程。暫移潤色絲綸手。獨振風稜玉帛行。遼野無山礙天地。燕王有苑狀蓬瀛。瓌觀自足昌文氣。篋草歸看繡繪盈。其二行乎蠻貊德毛輶。東使頻蒙敬禮優。班我最居諸國右。讌賓兼設上元游。燕歌慷慨其聲夏。周道凄凉滿目秋。須讀角弓嘉樹傳。柔和遠邇自身修。</text>
<title>嶺南新恩凡十四人。而協律郞洪文伯携樂設會於泮村。余與知舊與會者若干人。新恩會者十一人。時癸卯十月晦日也。口拈一律以眎。</title>,<text>揀得山南十數賢。泮宮東畔做團圓。銀槽曲奏梨園樂。紅土香侵桂陌仙。前哲薰陶斯有效。列朝培養亦多年。耽歡豈直風流會。須念恩光各勉旃。</text>
<title>贈訓鍊寺正孫公旌閭後。洛下諸賢詩以歎美之。謹步其韻。</title>,<text>交交黃鳥贖賢難。象塚依然漢外山。臨訣不啼知母懿。趨程甚駛赴王艱。東方史傳貞忠首。南八男兒伯仲間。過客不堪經戰地。每時風雨爲悲酸。其二聞風亦自髮崢嶸。復矢精魂凜若生。歸土骨骸雙嶺柵。誓天心膽一危城。蒼頭挾我還能殉。血紙排閽乃得旌。瞻式丹扉依半月。雞林邦俗漸陶成。</text>
<title>雪中偶吟</title>,<text>星斗寥寥風夜號。朝來大雪任狂饕。冥濛似霧還全潔。剪刻爲花何太勞。暾出愁敎銀浪滴。牕明欣對玉山高。不須豪貴羔兒酒。村釀賖來興更挑。</text>
<title>次崔參議 光璧 二友亭韻</title>,<text>幽蹊隨水又逢山。流峙峨洋杖几間。有術觀瀾兼月淨。無心出峀共雲還。閑人自古常爲主。祕地于今始不慳。二友本宜仁智樂。金蘭相契叩玄關。</text>
<title>次寄月麓書塾韵</title>,<text>淸虛一大道無隳。功熟心齋便自知。先哲譏他三點檢。遺經資我百云爲。光風楊柳春晴後。細雨芭蕉日展時。想得洋洋絃誦地。瞻言白鹿仰徽規。</text>
<title>送別鄭侍郞 元始 使燕</title>,<text>聲價朝端百鍊金。賢勞萬里惜分襟。臨秋鴈引連枝夢。向夜星懸戀闕心。弱國大夫空跋涉。中原父老亦謳吟。舊僚靑瑣吾衰白。惟有離歌當筑音。其二五月征車耐遠游。臨歧休作出關愁。幽州地冷元無暑。遼野天寬况有樓。殊俗亦驚眞學士。行歌應替續陽秋。偏傷萬國斑斕會。東使衣冠獨也周。</text>
<title>閣夜拈唐人韵。與華巖共賦。</title>,<text>紅井流泉細若絲。麗人來往照蛾眉。風欺亂葉蟬頻喝。秋戀殘泥燕不辭。故國回頭愁路永。新朋促膝覺眠遲。但看一點靈犀在。離合悠悠無定時。又疊曾向江湖把釣絲。衰顔已秀白毫眉。賢科意氣凌蘇老。名士文章誦楚辭。秋淺炎雲猶兀兀。夜長明月故遲遲。彈棊罷後催詩令。判不虛消十二時。</text>
<title>秋興</title>,<text>雨洗秋城景氣新。天寒瘦木有精神。紅塵市側靑山夢。黃菊花前白髮人。病後筋骸朝請懶。卷中顔色聖賢親。此心歡幸非他事。生長昇平又七旬。</text>
<title>遣興</title>,<text>寒房惟寘爇香爐。除却看書一事無。時解雀羅迎洞客。或傾盎粟換鄰酤。秋楊近戶衰堪傡。古栢昂霄德不孤。終始愛君心性在。願回風俗似唐虞。</text>
<title>元月十四夜。約文初玩月。賦得圓字。</title>,<text>蟾輝恰到將弦夜。誰辨些兒不盡圓。况是歲元光第一。何如我髮白三千。痕生積水呑滄海。勢挾長風走碧天。不怕金吾騎火去。廿橋遊衍莫催旋。又疊誰敎斲出璃琉鏡。照向人間同一圓。大海星辰光半隱。萬家燈火影相連。雲欺少頃渠何敢。天設今宵絶可憐。堅坐前楹與君飮。不知風露夜蕭然。</text>
<title>又得雲字</title>,<text>鐘漏沈沈遠未分。留君深屋醉醺醺。無端月湧千尋海。容易天開萬里雲。秋桂有花春不落。仙娥擣藥夜如聞。何由直上銀橋去。飛步淸都瞰八垠。</text>
<title>又得樓字</title>,<text>明月隨人漸上樓。招搖東畔影悠悠。全籠大地光無礙。未竟周天勢不休。看處玲瓏開貝闕。來時澹泊濯銀洲。良宵且莫推辭醉。圓缺年年儘可愁。</text>
<title>移寓巡洞</title>,<text>暫謝塵囂南出關。靑牛載送老仙還。何嫌寂寂林中宅。剩得紛紛郭外山。松溜甃泉俱滴瀝。鳥啼人夢共幽閑。消除萬事無餘念。酒興詩愁獨未刪。</text>
<title>前對淸溪山</title>,<text>淸溪山色碧於天。夕照回時又紫烟。飛欲過江常突兀。勢能包野自盤旋。留人信宿情偏愜。去鳥空濛興更牽。憶想果州前路望。遠看還勝近看憐。</text>
<title>詩社諸益。有詩寄來。步韵却寄。</title>,<text>文欲回眞返太初。誰知龍見在尸居。豪情落落安貧室。佳句翩翩倚醉書。自愛幽蘭當谷茂。何嫌衰柳未秋疎。休言萬事渾鳩拙。扁號題來儘有餘。右酬餘窩睦萬中離違幾歲卜鄰初。窈窕伊人水北居。志業非無經世學。文章獨有滿家書。凉蟬欲共吟相和。驄馬如何來不疎。我愛城南雲月色。知君爛用肯留餘。右酬蘇巖李東郁夙著脩能覽揆初。羣才多見下風居。故家文藻傳遺緖。東觀神仙讀秘書。曳履常時霄漢近。泛槎歸路斗牛疎。靈春樹下交若棣。三樂人間不羡餘。右酬五沙李鼎運</text>
<title>蘇巖用餘窩唱酬韻見寄。謹步却寄。</title>,<text>顚狂醉態接罹斜。慣踏田間下澤車。晩計未從東海藥。老年還買洛陽花。堪推李杜爲前輩。且許弇滄各一家。每到逢君心眼喜。藹然牋面散雲霞。</text>
<title>贈金君 重鉉</title>,<text>金君 重鉉 士光甫。籲天得請。栢巖先生節惠之典始降。于其南歸也。不可無賀語。况僕先誼世分自別者乎。病中口占一律以贈之。龜鶴亭臺景氣新。栢巖名德豈沈淪。鳴號輦路聲能徹。揭厲恩波命更申。二字重於雙白璧。列朝攀得幾丹綸。歸鞍滿帶龍光去。純孝山南說此人。</text>
<title>摠府直中吟</title>,<text>摠府幽閑有白雲。散仙還是舊將軍。高松百尺盤空大。芳草三春滿地薰。虎笠戎裝猶自好。龍驤兵制已難分。卧枕每驚門信急。靴聲槖槖夜深聞。其二遲日從容棊槊間。上淸官府最幽閒。樓光綽約通明殿。城勢飛騰白岳山。花落送春還碧樹。我衰何日更朱顔。時叨奉引輸筋力。羽箭參差豹尾斑。</text>
<title>春塘臺親臨試士日。以摠管侍衛。退賦一律。</title>,<text>香案前頭不慣登。至尊親指最高層。恩深李泌同升榻。才愧陳平共載乘。下界風雲從散漫。九天星斗與依憑。元知帝座通呼吸。惶恐微衷詎可勝。</text>
<title>上目後苑旋蹕。侍衛陪還。恭述短律。</title>,<text>禁苑淸秋羽衛廻。擎持寶劒近前陪。行穿錦樹千重去。身作紅雲一朶來。補袞誠深遲告老。錫鞶恩遇忝掄才。親逢朝野懽呼日。祝聖詩成寄共裁。</text>
<title>路上偶吟 時任淮陽</title>,<text>搖搖幰葢度城闉。已踏長亭十里塵。太華峯巖猶帶雪。維楊花柳暗生春。邊風欲和長嘶馬。薄酒還欺遠別人。遙憶正門參拜地。龍旗左右儼若神。</text>
<title>樓院路上</title>,<text>正月行人淮上歸。穉陽漠漠弄初暉。山雲已作靑春態。沙鳥渾爲白雪衣。京闕別來回夢寐。蓬萊到日向芳菲。休言萬二千峯勝。身陟毗盧始信飛。</text>
<title>登金水亭</title>,<text>勝地聞名逸興賖。間關峽路始回車。亭臨斷岸渾蒼石。水落空汀見白沙。烟火村深雲吠犬。文章歲久壁無紗。春來莫種桃千樹。怕有漁舟泝落花。</text>
<title>峽路</title>,<text>人言此路接平康。山勢雄強近北方。弓裔古城空霸跡。貊墟遺俗尙天荒。犂牛盡養千斤大。獷鼠多懸一尺長。風土漸殊懷緖惡。傍人解意勸深觴。其二徒旅扶車上坂號。勞渠聊與貰村醪。烽何漠漠連雲戍。樹自冥冥抱日高。冰雪嵯峨增險阻。山巒皺疊劇波濤。天應限北爲門戶。鐵嶺金城綰轂牢。</text>
<title>到淮州</title>,<text>列校戎裝引路行。麥河南畔盡來迎。長亭十里交蒼栢。小聚三家隱白檉。洞壑烟霞都護府。旌旗鼓吹老書生。頻年水旱流亡戶。那得勞來返鑿耕。</text>
<title>閣夜書懷</title>,<text>榮途回首杳如天。地僻還堪絶俗緣。鐵嶺敢言眞鎖鑰。金剛遂有老神仙。雲深綠洞蔘苗潤。雪滿花瓷栢粥圓。笳鼓不鳴時夜永。倚樓華髮獨蕭然。</text>
<title>官齋漫興</title>,<text>路接高天登復登。逈臨山海納淸澄。古時鐵嶺防秋地。今日金剛結夏僧。草木葢多難老藥。風雲或見不羈鷹。興來却把長杠去。酒墨毗盧第一層。</text>
<title>州治春無桃李。惟梨花盛開。</title>,<text>潘安桃李河陽縣。何遜寒梅淮上州。此地梨花更奇絶。老夫蓬閣慰淹留。春描粉態驚愁眼。秋削冰肌潤渴喉。地上白雲天上月。極淸難睡五更樓。</text>
<title>登高城帶湖亭</title>,<text>靑氅人隨白鳥閑。危欄終日俯蒼灣。神仙窟送長流水。羅漢巖高四面山。自信前身非俗吏。不知何處更塵寰。翻思剪取幷刀去。卧看吾家屛障間。</text>
<title>登海山亭</title>,<text>嵎夷高處坐堂堂。豁眼靑天褰八方。北斗星疎三四點。扶桑樹老幾千霜。泠風颯爽身疑羽。環海迷茫郡似航。南岳歸來堪破戒。暮年詩興自飛揚。</text>
<title>奉呈廵相</title>,<text>桂樹山中卧老禪。奎華閣上降儒仙。相逢自是同朝舊。並路仍成數日緣。紅粟遍分滄海戶。彩珠兼摘九龍淵。才疎敢恨淮陽薄。猶喜樽前有二天。其二關雪河冰叱馭先。王程不憚苦廻邅。三山日月褰帷外。九郡烟霞落筆前。幾處流民還舊堵。頻留小隊省春田。㫌旗直指原州路。斷髮峯頭更悵然。</text>
<title>出百川洞</title>,<text>咿軋輕輿出洞還。琪花錦石極斑斕。奇巖過後猶回首。姸峀迎來却動顔。春意正催風浩蕩。賞心那計路間關。金剛深處更何似。已覺塵緣八九刪。</text>
<title>題歇惺樓</title>,<text>過表訓寺。登正陽歇惺樓。望衆香城。萬二千峯森列眼前。渾山皆瘦骨。雕鏤萬狀。色皆皓白。比霜雪則差不同。殆銀玉色也。日旣淸明。又値夕陽。光影玲瓏。目奪神爽。儘絶境勝賞也。寺下飛樓出世寰。衆香叢玉自回環。森羅正氣雲天外。颯沓寒光日月間。東極撑持凡幾柱。仙娥粧洗許多鬟。思携謝眺驚人語。搔首毗盧第一巒。其二樓外金剛萬二千。坐來晴色露嬋姸。冰雕玉刻夫何意。雲湧波奔揔自然。滄海並雄爭氣勢。碧天無限此團圓。秦童錯說蓬萊遠。前世安期我輩仙。其三石勢參差氣肅涼。山名皆骨瘦何妨。靑天萬里軒飛鶴。碧海千重簇立檣。只許夕陽添作態。不須秋葉借爲粧。浮生晩入仇池洞。悔殺風塵到老忙。</text>
<title>天逸㙜</title>,<text>天逸㙜在正陽寺南可數百武。勝賞與歇惺樓一般。而多一彌勒峯云。山雨新晴雲霧乾。羣峯露出玉千竿。依然我髮秋蘆色。開盡誰家白牧丹。造物自應多巧思。人生方得遍奇觀。尋眞不到高麗國。康樂徒勞屐齒。</text>
<title>靑鶴㙜效崔顥黃鶴樓體</title>,<text>靑鶴何年遊此地。㙜上留傳靑鶴名。靑鶴高飛翅翎大。泠風吹送天崢嶸。毗盧峯雪古今色。表訓寺鐘朝暮聲。爭得永郞消息否。白雲回望但英英。</text>
<title>眞珠潭</title>,<text>入萬瀑洞過八潭。巖壑轉邃。水石爭鳴。八潭之中眞珠潭尤佳。白石盤陀。素流平鋪。徘徊嘯咏。竟日忘歸。八曲八留臨碧湍。重重秘地許人看。巢龍古穴波紋黑。養鶴危梢月影寒。緬邈不知雲外境。霏微渾似夢中巒。楊仙墨跡神應護。風雨寧敎大字刓。</text>
<title>普德窟</title>,<text>飛樓萬丈斲孱顔。結搆何年用意艱。鐵柱不愁風雨撼。石欄惟許月星圜。浮花水到人間世。噉藥僧藏物外山。縱使長生兼化佛。奚殊木石但堅頑。</text>
<title>酬廣平宰</title>,<text>我似雲游行脚禪。泠風忽送葉鳧仙。樓㙜讓與先鞭地。山水分爲半華緣。伴鶴且尋無定寺。瞰龍休問最深淵。樵柯易爛觀碁局。自是金剛別有天。又疊空齋不語坐如禪。悵望平康綽約仙。兩嶺松間元捷路。三眠桑下亦奇緣。疎才自愧蘇州俸。妙解應探壺子淵。安得西津重會面。把花攀柳向春天。</text>
<title>感吟</title>,<text>家有美人眞珠善馬靑騘。及來淮陽。自以年老。眞珠開閤而放。靑騘牽與親友。正與白香山放樊素鬻駱馬相似。衰晩人事。古今同一慨也。顔凋春色鬢驚秋。一去芳年更不周。道籙丹鉛今事業。佳人寶馬昔風流。瑤池舞影浮雲變。巫峀香魂暮雨收。借與新綠知不惡。去留傷別暫時愁。</text>
<title>次晩漁亭韻</title>,<text>高閣飄颻遺世情。而無車馬境還淸。可徒李愿甘漁釣。自是龎公遠府城。故國春遅喬木返。孤舟秋繫大江橫。槎頭丙穴非吾羡。興入西巖欸乃聲。</text>
<title>寄廣平宰</title>,<text>龜亭風物近如何。仙宰登臨興更多。跋馬望來虛一度。烹魚得素費三摩。新秋爽籟盈朱檻。久雨飛流洗碧螺。自是子猷舡不燒。投竿終得並漁簑。其二黃丞多愧酒筵逃。一誤仙期歎息勞。排畫巖屛虛澹澹。布紈野水自滔滔。銀鞍傍險非無馬。紅雨迷津不是桃。會待鱸肥秋可膾。順風同泛一帆高。</text>
<title>卧治軒賦得星字</title>,<text>颺鳧幾度過滄溟。宦跡悠悠一泛萍。中夜每回香案夢。淸秋又倚北樓星。三山雨露人蔘大。萬壑風雲老栢靑。可喜官閒無箇事。邇來齋閣不聞鈴。</text>
<title>又得奇字</title>,<text>僻矣交州東北陲。沃沮連壤白頭支。關防積鐵千重險。山水高麗第一奇。丙穴佳魚誇鼎味。离峯訛火認農詩。豊年有瑞流逋返。老子陶然課賦時。</text>
<title>蓬萊閣晩眺</title>,<text>東路登登直北馳。云高鐵嶺到來夷。官居切漢三千丈。雲氣含村十二時。仙興吏情淸鼓吹。山形江勢儼城池。淳風不死耕桑穩。卧閤治規是我師。</text>
<title>過和川</title>,<text>古縣和川路不賖。亂橋無數水中斜。山田滿嶺層層麥。峽樹經燒往往花。時聽午雞鳴遠峀。更看溪女饁平沙。淸泉錦石輕虛度。爲有金剛集勝奢。</text>
<title>登摩輝嶺</title>,<text>摩輝嶺上駐行輈。表裏山河晩色稠。寥落殘花猶自好。參差危樹揔堪愁。飛騰乍見金剛面。縹緲遙分鐵峴頭。道氣全家今不羡。一孫諸侄共仙遊。</text>
<title>入萬瀑洞。坐盤石俯黑龍潭。</title>,<text>普德峯前洞壑奇。午時來坐到申時。山經小刦川流變。樓聳虛空石勢危。倒壁自生紅躑躅。遏雲何處碧參差。眞詮欲問曇無竭。惟見松壇鶴踏枝。</text>
<title>向百川洞</title>,<text>籃輿踏遍寺東西。僧脚如飛步履齊。白塔不孤叢嶂對。綠陰無際一鶯啼。松根故縛將崩石。花霧渾迷屢折溪。詩句雖成多不記。禪寮歸坐始追題。</text>
<title>白塔洞口</title>,<text>洞徑深深僧導行。驚麏乳雉近人鳴。飛來岳勢擎天重。奔到川聲聒地獰。日映千巖皆畫色。春暄萬木盡雲生。招提夕趁齋時磬。雙袖携歸紫翠盈。</text>
<title>歇惺樓夜吟眎同遊</title>,<text>洞天深邃鎖煙霞。巖壑依微望若賖。劉阮重來猶識路。裵王偕隱欲謀家。月明山黛長如曉。地冷木蓮時未花。徙倚曲欄無睡思。碧蕭吟徹彩雲斜。</text>
<title>贈歙谷丁使君 載運</title>,<text>除書簡畀吏才賢。花綬飄然下遠天。賓日簾㫌滄海上。省春騎導白雲邊。鵬程不是無長翮。牛鼎何妨瀹小鮮。多暇亦須探勝槩。侍中叢石可洄沿。其二余將西去爾東來。鷰鷺分飛何太催。辛苦遠衝楸嶺雪。慇懃共賦淮州梅。年華自恨肅飄髮。春氣猶憐㶑灧杯。却說前身是丁鶴。九臯淸唳上徘徊。</text>
<title>題龍華寺</title>,<text>岧嶤亭下石靑蒼。復有澄江引興長。叢黛擁回分鐵嶺。落花浮到認金剛。課桑勸稼常多暇。灑筆彈弓並一塲。更喜幽深稀使葢。却愁消息漏漁郞。</text>
<title>陳章乞骸。聖批不許。</title>,<text>頭白老儒今七旬。西京猶是宦遊人。靈龜淥水思歸骨。騘馬香街謾滾塵。久病不堪供職務。此心寧欲隔君臣。封章批尾宣溫諭。更覺恩光一倍新。其二除書夜下記微臣。封事朝呈告七旬。徒荷恩言九重聖。却慚淸議四方人。初逢院吏多生面。欲拂朝衫久閉塵。莫向希夷論俗相。回舡急水是仙眞。</text>
<title>過苧洞悼亡有述 兪承旨恒柱古宅也。</title>,<text>庭草離離苔半墻。故堂寥落掩斜陽。吾餘皓首悲黃壤。君去紅雲侍玉皇。提管欲編淸士傳。奠蒭爭誦白駒章。卽看吊誄覃恩澤。早識高名殿柱香。</text>
<title>莊獻世子遷園輓</title>,<text>南下靈輴掩淚看。葳蕤㫌翣過江寒。猶懷貳極如歌啓。欲見羣臣似避灤。天作高山開局大。龍來滄海獻珠團。本支百世從今始。磐石邦基卜永安。其二嶽峙淵渟臨以莊。自從代理道彌章。精微盡透天人秘。洞屬常如玉帛將。民亦至神知盛德。王今善述闡幽光。於戲有斐終難忘。祖送江頭慟哭長。其三徽寧殿裏裸將時。禮貌宮官步輦隨。孝思著存香藹藹。立容凝重漏遅遅。階臨板位詢升降。盒在爐床飭敬持。寅畏小心皆類此。文王以後始覸之。其四溫文夙就叶明离。延頸羣誠仰睿姿。心本不欺方直大。行堪爲範孝仁慈。蒼生無祿眞遊早。玄德終昇顯冊垂。五月餘哀今十月。攀轝隨處淚如絲。其五聖季生昌心法傳。怡愉逮事太王前。丕承哉烈貽謨遠。長發其祥降福綿。展拜禮雖伸每月。劬勞恩曷報終天。嗚呼此是溫泉路。淚滿宸袍記昔年。其六東郊霜露拜園還。每見憂愁上聖顔。幾費經營忘錦玉。盡蠲徭役散銅鍰。移民便似豳歸市。與宅應知帝省山。大孝自能膺福履。不然何以發天慳。其七春坊薇省幾周旋。屢侍賓筵與診筵。猥以萬言論作聖。時因前對勉行乾。謳歌喜氣三千里。芹曝微忱十四年。今日見和增愴痛。白頭揮涕滿寒天。</text>
<title>次丁參議 範祖 韻却寄</title>,<text>歸鳥游雲揔不忙。淸泉洗髮坐晞陽。頻驚歲月容顔改。高笑風波氣槩長。舊客西州那醉過。故人南麓獨彷徨。誰憐少日金閨彥。潦倒今爲水部郞。</text>
<title>霖熱遣悶寄丁參議</title>,<text>疲揮團扇喚輕風。百藥猶無滌暑功。歷落雨聲高葉上。參差峯勢遠煙中。樓㙜勝賞非無處。詩酒故人稀見同。憫欲並馳雙駿馬。老年何害作豪䧺。其二深齋流汗若翻漿。苦被蠅蚊擾病牀。元氣淋漓頻此雨。淸風珍重送微涼。高禽繞郭偏知白。遠樹浮天未覺長。我所思兮何處在。宜顰宜笑美淸揚。</text>
<title>鄭奉朝賀 述祚 輓</title>,<text>關河同醉月娟娟。謫路連鑣一夢然。臣職幾回修諫藁。主恩重得侍書筵。黃麻東首加紳日。白髮西樓恃杖年。淚盡孝昌三宿草。琅凾忠憤有誰憐。</text>
<title>次寧越李使君 東郁 錦江亭䪨却寄</title>,<text>悵憶情人關外遊。仙州有待設名樓。靑山盡自鰲頭起。碧水遙分燕尾流。製錦高才乘鶴吏。落花哀唱採菱舟。傷心莫賦淸泠浦。未讀君詩已覺愁。其二分來明月越中巒。自得淸詩襟抱寬。可惜離筵元送白。何時聯句孟留韓。甘蜂養液山花盡。老菌經霜石氣寒。病胃爽然驚二味。僊僊手脚詑人看。</text>
<title>夜坐書懷口號。次杜偶題二十二韻。</title>,<text>藏身用一壑。幽意白鷗知。莽蕩形骸放。蹭蹬羽翮垂。靑牛歸柱史。黃犬逐秦斯。飮食山人共。衣冠野老爲。只應隨定分。曾未諳時䂓。世界鷦鷯息。光陰蟋蜶疲。爲儒專一藝。其志固多奇。楊馬推先輩。何劉作小兒。張囊包地濶。撑柱補天虧。築堵曾觀賦。持縑豈買碑。雖窮烏獲力。未遽泰山移。得失唴楊葉。艱難說桂枝。藩籬喧燕雀。沙浦凍蛟螭。颷壑瓊華落。霜巓繡葉危。殊方傷物改。同俗覺顔卑。杞菊須盈圃。芙蕖亦滿池。武陵元隔世。塵客不勞麾。棘矜隣猶借。壺觴婦不支。杳冥聞若鳳。蒼莽卜非羆。聖道時方盛。滄洲性所宜。採薪緣絶巘。射鴈宿荒陂。音耗阻東洛。時猶戀別離。</text>
<title>敲氷引泉入池。次杜北池臨眺韻。</title>,<text>氷凍水仍落。穹窿竇自風。一泓銀鯉急。小渚綠荷空。扶病風煙外。尋源洞壑中。凍沙勤乃斲。寒水澁纔通。始溜連筒碧。成瀾陷日紅。翻腮多水族。照髮更衰翁。碧石供垂釣。澄漪慰據桐。仍成苕水趣。堪策獠奴功。瞑嶼寒猶憇。荒城角已終。棲遅無事業。聊以樂微躬。</text>
<title>中夜述店懷二十韻</title>,<text>老樹來孤店。寒雲出古城。計程嗟跡濶。道別覺神驚。野日黃將落。人煙翠更平。道塗堪衆庶。社稷有公卿。星漢乘風上。蓬萊昨日行。飛騰雲雨窟。卓犖鳳凰京。夕宿金鋃動。晨趨碧瑣明。光輝彤筆述。顚倒紫泥擎。天地元包濶。參啇已息爭。黎天捎魍魎。黃律合簫笙。每接仙貂入。時騎寶馬橫。師心行有礙。直道動無營。已識浮雲態。應求掛日名。滄洲容散步。丹極尙懸誠。適越携忠信。辭秦損性情。月星寒自色。禽獸夜多聲。隣火踈踈見。村杯淺淺傾。無人同逆旅。覔句有權衡。縹緲愁銅柱。蒼茫望露莖。北風吹我馬。中夜動悲鳴。</text>
<title>縣齋書懷三十二韻</title>,<text>地缺南溟動。天高北斗移。飄颻爲客久。零落有魂隨。度鴈千山札。題樓四壁詩。浦音啼鳥獸。島氣結蠻夷。衣服懸春卉。氷霜避夏絺。相驚看百恠。所遇豈前期。卑濕人多病。暄和物自私。踈花棲翡翠。深葦宿鸕鷀。列峀森如戰。高檣跂似窺。蛟龍深水有。風雨遠潮爲。異俗傷情性。離居愴歲時。梅風生暖馥。竹日弄姸姿。縱酒金覊合。聞歌綺席宜。哀絃侵越客。艶舞勸吳姬。燈下成危坐。樽前敢喪儀。大招三島客。散步九江湄。騎馬觸沙鳥。隨僧看野碑。綠陰藏佛日。紅蘂着禪枝。四序冬全失。東風雨欲垂。摶扶聞㓒老。浮海憶宣尼。家遠何時達。山高有所思。郄詵徒感激。韓愈實孤畸。內釀霑鸚鵡。仙班廁鵕䴊。含香懷禁闥。卧病颯天陲。湑露均樗櫟。流暉照藿葵。曝腮酬浩蕩。磨踵效安危。絶壁高無比。孤松直不疑。吾心萬人往。此道百年持。毁譽嗟無忘。文章笑太奇。殊方行悄悄。歸夢度遅遅。睡起三更笛。愁深萬丈池。醉翻如意動。心事玉壺知。</text>
<title>澗齋書懷。簡沙洲尹耳實六十韻。</title>,<text>映竹柴門內。扶筇欲待誰。遠天揮日盡。寒野度雲遅。書札何人至。封緘爾手爲。靑泥愁共劈。綠玉影先披。儘得眞顔色。翻忘遠別離。漁樵蒙記問。溪壑共歡姿。吹笛黃山夜。聞砧白帝時。空堂値落葉。前日送斑騅。漠漠巴三峽。冥冥舜九嶷。路非千里遠。面或數秋期。紫氣靑牛契。朱絃白雪辭。提携童稚歲。揚扢古今詩。翡翠分秋綺。蛟龍潤夕滋。酒旗當敵避。詩陣出兵奇。土炭均昌歜。江瑤合荔支。崢嶸人物論。啇略帝王治。學貫金樓子。禪參玉版師。㓒書虛折鐵。畫服沕垂緌。歲月楡龍駿。乾坤棘鳳飢。紅顔何日再。蒼髮近來垂。水早方凋瘵。干戈各路歧。在人雖賤拙。憂國願便宜。白鳳隨楊賦。金貂侍漢儀。恩沾分筆札。功蔑報毫絲。合沓炎凉客。蒼茫大小兒。江臯頻錦樹。京國疊黃鸝。擾攘看交態。棲遅聽朔吹。直方遵聖軌。纖巧謝工倕。竹性寒逾碧。氷心染不緇。尙憐芳草佩。敢廢美人貽。白鵠多高擧。天鷄不下窺。初衣尋谷口。駐屐采江蘺。伐木蒼山動。迎鷗綠水漪。霜濃黃䆉稏。雲覆白茅茨。巖溜常通筧。村酤易滿瓻。具舟滄海興。被髮大荒思。歡喜省初地。沈冥適老疲。寢興違玉漏。消渴限彤。葵藿誠何已。苓榛望在玆。林丘卧悄悄。阡陌曠偲偲。夢寐黃驪穴。詩書翠草帷。妙年聞特達。吾道佇維持。晝靜燒香室。天寒洗墨池。大江秋自在。回首風凄其。一失嗟無妄。群譏在有司。苗能陰檜栢。花或托酴醿。狄壘須援皷。吳營待刈旗。斷犀終出獄。治玉且瞻淇。材必風霜大。天非日月遺。堯庭方展莢。啇嶺肯茹芝。期爾凌霄鶻。安吾曳尾龜。白漫秦草變。黃落楚山虧。萬井有煙絡。孤城看月欹。相思行却坐。無睡嗒如癡。游子歲將暮。離親天一涯。歸魂度隴㥘。來鴈過淮悲。燈燼憑龜喜。庭柯聽鵲疑。願君再來訪。相話一如斯。盤有黃柑劈。樽當淸酒釃。菊花秋色後。春動老梅枝。尹書有不忘黃花泛白之語。故尾句及之爾。</text>
<title>燈下走草。次玉西李進士 ▣▣ 百韻長律。</title>,<text>賡歌殊遠矣。周廟始淸詩。蘓李留高調。齊梁漸下馳。非無雕篆手。未洗綺羅姿。運到開元盡。文從世級知。龍亡聞嘯魅。鶯黠見嬌兒。苦卓無階躐。狂頹有梗隨。苗臨千尺栢。茅變幾莖芝。况我偏隅耻。應難上世追。百年籠裏鳥。終日卷中師。獨立山寒夜。長吟歲暮時。江潭老芳草。天地一茅茨。發蔀還瞻斗。通家屢折枝。交情均兩代。顔面或周朞。傳鉢承玄祖。餘瀾泝墨池。雄文令見刱。芳譽世推宜。醉眼竆逾大。吟肩老益奇。神鷹思掣臂。天馬豈甘羈。郢客風生斲。蘓君世有儀。忘年少長席。道舊淺深巵。得失容相隲。文章豈有私。風塵騎馬倦。歲月聽蛩疲。可耐竆途哭。非無大陸夷。年來悲島瘦。湖上繼沮推。血指誰揮斧。赬顔欲代倕。壯心違繫頸。豪氣尙軒眉。徵辟無㫌届。衰頹有淚垂。空存橫海翼。未漸尺天墀。茶什憐黃窶。泥塗惜絳卑。秋圍雖力健。春陌豈韁縻。源遠猶涵海。墉高本厚基。封胡才捴俊。老鄧敎殊歧。來慶川應至。前程涉不危。希絃聆孰愛。玄酒味方漓。月照題詩壁。風吟置筆籬。後生知薄技。疇昔荷良䂓。霄漢槎能到。扶搖翮暫移。孤嚬元醜拙。羣諑竟嚘咿。萬事惟梧几。千峯獨蕙帷。啼烏難借樹。跛鱉敢希騏。空谷誰相見。佳人不在玆。帝京分玉液。仙侶翳金支。竹鳳秋饒實。臯禽夜訴飢。戀君投𤱶畒。酬國蔑毫絲。器謝瑚璉美。才踈政法施。驛亭來作吏。嶺樹遠相期。悵望湖雲濶。幾回山月虧。北人楊柳怨。南曲竹枝詞。春夢懸歸鴈。秋懷感朔吹。身依小山桂。心似向陽葵。瘦馬課蒭秣。疲氓軫怨咨。乘田皆有責。當職豈無思。素食非君子。淸談問是誰。宦情雲澹泊。愁緖雨參差。玉版時參荀。瓊班憶戴䴊。桄林行悄悄。萊舞曠怡怡。趍闕飛鳧晩。銜書釣鯉遲。歸魂連鄠杜。伴月掛罘罳。我有涉江采。誰堪交手貽。公爲丈人行。已是數年離。水遠橋梁絶。天長道路。峩洋憐久閴。麗澤憶相資。鵲噪嗔無驗。燈花喜亦癡。簿書當案閱。塵客戒門麾。衝雨人何自。緘雲手更持。攬衣驚絶倒。迎戶促躕踟。儀範尊翁似。江山遠客斯。短書良足矣。長律又兼之。霞彩明晨擧。瑤華爛夕披。剄鋒要碎壘。疲敵已輿尸。舊戰愁披靡。新逢倍忸怩。猶存豪士氣。不似老人爲。想見長杠掃。心知萬卷窺。光靈透鐍鎖。儲胥富京坻。㗳若聞天籟。森如見國碁。紙長勞乙筆。吟罷滌心底。山翟爭衣嫮。江鰩讓味滋。快侔千里騁。淸憶九秋漪。不脛神長往。孤棲跡似維。靈犀元共烱。膠㓒未應衰。谷口憐幽卧。塵間困俗嗤。海臨呑吐水。山斲舊新菑。謾詑千篇富。應無十斛貲。勳名羞匣鏡。功利哂刀錐。寧忘畫义羡。頻賙老鶴羸。冷官還腹負。交道豈心欺。櫟後知材散。鞭先愧角嶷。槿花傷米帖。桃報賫蕪辭。落日時橫眺。遙天獨柱頤。奴星吾結柳。生日子揚箕。楠栢成宜晩。蓬萊到不疑。鶱飛應海運。流落暫江湄。益淬剸犀利。休存伏櫪悲。阿戎還晩契。南國敞春嬉。夜酌嫌更淺。朝吟到日欹。征衫留有雨。歸路渡無澌。出驛初嘶馬。呼林向宿鴟。鍾離悲更切。莊舃病何辭。若下寧銷欝。吳中孰刮眵。空懷依王樹。無與餐瓊糜。悵斷幽吟苦。輕霜忽遍髭。</text>
<title>寄問蔡持平伯䂓三陟謫居之作四十韻</title>,<text>地僻稀通問。天寒悵別魂。江山君馬病。風雨謫龍寃。壯志燈深照。高歌劒獨存。異鄕還卒歲。才士幸加飧。大嶺寒飛雪。孤城夜出暾。詞添三峽浪。義設數州樽。山水違炎瘴。樓㙜泣聖恩。壯觀竆渤海。奇思敵崑崙。欝島羣靈會。頭陀萬壑根。水仙看白日。山鬼自黃昏。鷗鷺沙俱色。魚龍窟每喧。昔人黃鶴去。古字翠螭蹲。子厚牢籠遍。元微卜宅尊。身雖竆道路。詩自取乾坤。舊聽仙潢大。終沾古井眢。枚臯叨近侍。韓愈絶攀援。夜宿靑雲闥。春陪赤羽旙。彤弓恩浩蕩。彩筆意飛翻。薄物關廷尉。朝衣辱市髡。暫離天北極。猶寄國東門。水立𢥠驅颶。雲飛羡化鯤。遙憐桃下酒。未到竹西軒。硏筆藩將敗。隣蹊蘚欲呑。㷀鰥應少睡。旅食詎能諼。得句黃雲下。扶筇老樹村。爺孃憂異縣。溫凊曠南藩。板屋愁連夜。荷裳淚積痕。休爲兒女慽。應有大臣言。孝理思寬網。天機疾轉轅。蒼然懷遠擊。颯爾待高騫。莽莽悲睽合。悠悠任泰屯。以蘭終謂恃。於麥豈傷蕃。古后存璜佩。先民戒柳樊。且思携信義。休說悔嬋媛。臘氣風搖柳。春心雪逬萱。氷應滄海裂。雷欲大荒掀。渙汗將驚蟄。飛騰屬决蟠。看花期俯渭。采芷厭臨沅。軒陛非生客。池㙜有故園。行隨五十水。春放漢江源。</text>
<title>晩峯先生朴同知 宗儒 輓二十韻</title>,<text>宇宙斯文晦。山河降哲人。奎光殘象緯。珠彩顇峨岷。趍鯉承詩禮。吟烏動鬼神。弱冠聞抱負。塲屋見嶙峋。希寶遲高價。賢科已老身。寒花非失晩。貞女却羞春。莽海追黃鵠。華軒隔翠驎。蕭條安一褐。潦倒困千薪。松竹藍田客。星辰錦帳臣。徒聞南郭籟。永閟北溟鱗。道豈軒羲遠。詩能漢魏親。風雲竆變化。花鳥遍經綸。沈宋堪顚倒。曹劉可等倫。回新陳死物。各寄古風淳。百戰棋兵勇。千行草聖新。更於山水細。時出畫圖眞。娛老窮曛曉。忘機絶歗嚬。好音翻過鳥。潛德竟傷麟。木石窮山壽。瓊瑰大路塵。耋嗟安所倣。吾道哭秋旻。</text>
<title>奉寄洪承旨 重孝 三十韻</title>,<text>雉岳千峯峻。龍城一壑圓。中年同臭味。他縣奈山川。久別盈春草。長懷疊暮蟬。元龍樓渺渺。玄度月娟娟。膺召時同赴。論交每共延。崢嶸無俗態。爛熳及新篇。坦性形骸外。遐心得喪前。早登麟角選。久作鳳池賢。汲黯終褒戇。朱雲不媚權。邊疆憂大矣。忠信去蒼然。急病恩思奮。交隣計得便。春深龍子戶。風反馬人舡。歸對威顔喜。超升命服宣。風猷先輩畏。詞翰世人憐。丘壑盟難固。雲霄勢已連。致君公可付。報國我無緣。㙜閣姿非鶚。江湖興在鯿。野梅辭鼎味。貧女㥘宮鈿。老斂飛騰氣。閑求服食仙。經綸吾豈敢。著述或能焉。夜讀隣臯鶴。春詩贈杜鵑。楊䧺方俟後。賀老已逢先。解賞高低律。何論大小年。得非吾道幸。難與俗人傳。今古幽吟裏。乾坤獨眺邊。雙相難再會。新柳爲誰鮮。縹緲銀㙜逈。蕭條錦里偏。龍寒彌畜化。鷹老尙能拳。策勵須相勸。菁華恐屢遷。書鴻莫勞苦。風順已春天。</text>
<title>澗亭春日。次杜十韻。與李叔昇同賦。</title>,<text>百年殊爛熳。書劒竟何名。丘壑情偏逸。雲霄路不爭。道非時輩重。詩或世人驚。境以漁樵僻。亭因水竹成。野姿知草逬。山色見花生。細澗鳴如玦。遙岑簇似㫌。騎牛誇突兀。放鶴喜崢嶸。雅重懷黃憲。狂驕哂禰衡。野人寧識務。國老任扶傾。把耒添農手。安危助養兵。</text>
<title>謝韓明府人日見餉松醪肴核之惠。三十四韻。</title>,<text>寂寞溪西宅。柴扉老樹根。禫琴纔數月。候管又新元。久病羸惟骨。孤懷密不言。遠煙何郡燧。殘雪數家村。况窘東臯秫。難謀北海樽。百川飢酒戶。三峽凍詞源。愁懶從欹枕。眠回聽啄門。人書非村野色。書枉使君尊。顔喜看先破。眸揩失舊昏。苞分王顗駮。葅出邵平園。嚼軟憐韓齒。茹甘勝鄭黿。小壺驚異馥。癡婢謁先溫。潑日紅如許。含霜爽可論。梁時弘景愛。堯世偓佺飧。蟹眼光浮雪。羊腸響繞轅。星精文甲割。牛膝老荄翻。烈氣流霞彩。淸光逗月痕。交梨無乃汴。仙汞不須呑。益壽功踰藥。排憂性似萱。吸能蘓肺胃。酣卽傲乾坤。腋有淸風羾。膓沾古井眢。閤梅愁不問。溪柳興方存。葉令應泥竈。變巴定解噴。春隨桃李滿。謠聽麥桑喧。已喜曹家賦。休悲㓒吏盆。釀酤傳內法。獻壽映春旙。養志誠彌篤。推仁俗更敦。自慚垂白老。還預浹肥恩。峀窈生雲氣。林嬌出日暾。游人暄欲析。春鳥語還繁。幽賞那無醉。交情未可諼。敢言消滴少。頗减懊憂煩。短什遙相報。衰眉一爲軒。勸君多釀醁。花意動川原。</text>
<title>詠接木</title>,<text>尹君 喆中 暇日爲余接花菓。見謂曰先輩未有以接木爲歌詩者。子盍爲我賦之。余思接木之法。自唐宋始見於書。而不登於題詠。誠一欠事。遂信筆草成長律。以眎尹君。凡六十韻。關令神仙胄。呑嘰槖籥精。礱雕窮萬象。吟哢悴羣生。大則屠龍亢。纖猶刻楮驚。粃糠推少戱。花菓變勾萌。不但移香色。兼能易性情。唾吹生齒頰。殺活有權衡。自勝韓湘染。何須郭老迎。靑牛仍舊誼。白鹿共幽盟。散步庭除晩。回眸樹蔓縈。促呼霜刃快。翻硏老枝擎。籬豁靑天盡。簷虛白日盈。雖知憎薈蔚。無已厄條莖。怊悵頻來蝶。遲回不下鶯。老夫嗟惋久。之子笑嘻幷。此物奚深惜。他時會再榮。却求名菓種。翻挈嫰枝橫。舊枿蒼笞暗。新條碧玉淸。刻深看齟齬。剡銳費經營。下體碁圓白。中籤簪削成。坼疑爻始姤。虧似月初庚。竹虎分支合。針磁契誼貞。心肝殊楚越。婚媾類蕭嬴。密勿黃泥築。綢繆碧葛絣。周詩徵好合。羲易體元亨。久自磨肥骨。終知息刖黥。日中須用蔀。風裏不敎鳴。遣婢澆之水。爲藩護以荊。還愁恩反怨。須戒撫如嬰。忽若筌蹄忘。休令犬馬攖。四句如善養。一氣自饒贏。秋殺創雖甚。春心浩自呈。滿盈雷雨作。坱圠甲胎更。兀兀疑無澤。生生莫與京。剝陽資震索。商白遞周騂。蠒栗芽新吐。蛇跗葉乍明。飛來仙綽約。離立玉崢嶸。始㥘羸軍逗。俄驕突騎征。風暘能稍稍。寒暑自平平。可待明年實。難呼昔日名。瘢痕完似獺。性味渾如鯖。趙市顔非讓。遼城姓本丁。續絃猶煎觜。剖石却含珵。園忽他山色。花堪數郡聲。仙香期後實。麄俗哂前英。守杏思馴虎。憐桃賦啄鸚。步廵疲老策。培壅病田傖。單父神何羡。東門藝可爭。黔嬴愁欲遁。富媼面應赬。定識神方授。誰窺寶笈盈。夤緣推理氣。飜覆甚湯羹。異類紛相感。殊聲亦互賡。螟蛉還肖臝。鸞鳳自儀笙。賦與雖天縡。陶甄必學黌。蓬因麻也直。竹賴羽之勍。生質移還易。如毛擧更輕。相渠猶植物。况我乃天氓。同志須磋切。思齊在勉行。敢忘嘉樹傳。聊替角弓評。食實思追愈。看花願學程。蕪辭君勿棄。此意重琚瓊。</text>
<title>和李承旨 家煥 花江謫中見眎二十八韻</title>,<text>天隨不厭貧。杞菊淡相親。海上支離客。關東宿昔因。縱號神仙窟。稀逢詞翰倫。才名還旅食。行遣亦恩綸。邃學窮天地。淸文動鬼神。校書登祿閣。覔句倒漳濱。鳳豹羅彪炳。笙匏叶皦純。耻同齊氣陋。力及漢初眞。筆札榮儒者。圭裳覲聖人。渥恩思外試。遐俗佇回淳。百里方歌暮。西風忽起塵。他鄕來佩玦。直道久書紳。每有西淸夢。全稀北海賓。凉颷初屛箑。破月幾圓輪。鵬止空庭語。鼯飛老樹嚬。野花斑在目。溪石白渾身。深卧追愆悔。行歌頌聖仁。春秋書述預。詩禮學承循。夕秀雖堪採。遺謨莫厭陳。良騏寧蹙蹙。習鳥且頻頻。自恨靑眸隔。還添白髮新。卜隣懷寶樹。橫道惜奇珍。亦勝傷離濶。何須說苦辛。書來今繼昨。諷坐夜侵晨。憐病留東峽。同懷望北辰。老衰宜屛蟄。才俊豈沈淪。鯤化將排水。龍藏欲及春。蓬萊風不阻。飛棹幾時臻。</text>
<title>權梁山 萬 輓百韻</title>,<text>昔蔡希菴以百韻長律哭李松谷。而公又步其韻爲希菴之挽。不佞亦甞寓目焉。今於哭公之挽。思步其韻。適在僻寓。二公之詩俱不可得見。而但記得其爲庚字。故遂以庚字草成百韻。未知句法韻語。能不犯前人之作耶。設有偶犯者。旣未考準。不知回避。非出蹈襲。則覽者可以原恕。而但聞希菴一夜終篇。公亦半日而就。不佞則竟晷乃成。古人所謂智不智較三十里者。正類此耳。公靈不昧。必將撫掌於匀天。而所以表章公美者在玆。不敢不爾云。天南朱鳥慘光晶。碧落奎躔倐晦盲。淑氣凋殘餘竹箭。希音寂寞但鸝鶯。雲寒大澤龍亡夜。月滿三淸鶴去程。仙籍有名朝上帝。將壇無主哭殘兵。耿蘭報後猶疑夢。東野書前只料生。窀穸千年終永閟。夢魂中夜幾回驚。壯夫縱耻雕虫技。先輩常爭執耳盟。漢武高㙜初律呂。陳王曲宴漸權衡。楊堤日暮方仙李。瀛館春深揔蜚英。盧駱王楊渾築壘。岑高沈宋各開營。香爐瀑布爭䧺瀉。碧海鯨魚闘勢獰。自唱貞元供奉曲。空悲胡季亂離情。蘓黃數子誇全宋。王李諸人擅大明。與世降升元氣數。當時文彩各兼幷。東方亦大餘千里。左海雖偏隔一泓。衣鉢携歸銀燭月。伽倻仙去紫鸞笙。前朝文藻江山古。昭代聲明海瀆淸。羅綺並陳渾照爛。韶匀迭奏各琮琤。廣寒宮裏枝枝桂。羣玉山頭步步瓊。最說南墟饒杞梓。幾看王國貢樑杗。迎烏郡學先攘佛。强首門生始設黌。暄蠧派承濂水 佔𠌫 出。退陶川接紫溪 晦齋 縈。羣賢俎豆周鄕塾。千室絃歌魯武城。早識公家臨上洛。舊聞先相赫西行。隨身小冊爐煙襲。抱膝長吁諫草呈。于氏門閭須駟轍。韋家經籍勝金籝。瓊田種玉諸孫盛。金馬懸魚叔父榮。神駿晩生冀北野。人豪高步斗南聲。胸呑夢澤千尋濶。氣壓陳樓百尺傾。張緖風流看濯柳。屈平衣服雧芳蘅。聞名競致千金藥。較藝咸輸一局枰。少日書無三遍讀。一生胸貯五車贏。張羅羽畎收翬翟。聽樂虞庭閱頀䪫。一斗揮毫追李白。八义成律倒溫卿。艭歸急峽無留影。蟬廹凉颷不輟鳴。何害蛟螭時雜蚓。揔將橙橘作臣櫻。燕南大俠喧歌筑。河上偏師捲旆㫌。笑罵盡成珠錯落。啁啾都廢鐵舂鐄。要須海府窮神恠。何待雲臺敵重輕。試席孤羆看傲兀。妙齡司馬亦崢嶸。蟾宮竟賭黃金籍。鵬路將開白玉京。倚馬檄平河北賊。戊申作義兵檄。 歸田身老瀼西耕。嬋娟不學丹靑楦。灑落頻驚月露評。仙寢丐祠來玉局。春官遷秩豈長纓。年華紫極秋聲起。宦業黃楊閏月丁。鶗鴂先鳴愁蕙佩。蛾眉終古厄花黥。荊州一識吾猶晩。槐市前遊歲幾更。氣襲芝蘭先馥郁。語宣金石漸鏘鏗。琳琅飣座形慙穢。繡繪盈箱色奪睛。疑網頓開揮麈席。慢幢旋折練都傖。終南放杖鸎花滿。漢水維舟鴨綠平。到處淋漓成軸大。遣人喧藉滿城轟。余時上榜三春暮。公到催詩七步成。劒遇雷生光出獄。玉因和氏價增荊。波瀾灌物三年潤。糟粕醺人十日酲。灞水春愁攀老柳。吳洲秋興摘霜橙。高翔海濶丹山翮。遠放天寒玉鼻騂。丙歲西還時有利。乙科重闡敵無勍。三千丈髮還簪桂。五十年娘豈倒綳。兵部省郞殊窈窕。錦官田里暫逢迎。蒲菊摘下光侵袖。鰩柱呼來味佐觥。浮額靑霞橫海岱。撑腸碧痞話蓬瀛。䧺心不逐高歌盡。暮氣猶須一皷盈。竹帛洗寃啼白骨。公以外裔。申卞皇甫相公寃。 金鑾承問激丹誠。殷冠尙說皇朝賜。進幱衫軟巾及神宗賜書。 周禮猶存舊篋盛。天上六丁勤下取。殿前方寸許親擎。東流江漢添新淚。長夜乾坤賴一晴。全樹縱難遷上苑。一杯方待賜金莖。專城不薄恩猶借。三黜無寃道亦貞。何處鸞栖憐枳棘。數年獠洞牧禽猩。已將弊瘼勤咨訪。更軫嚬呻恤寡惸。幾度封書丞相府。一時歌舞海壖氓。靑山不禁蒭蕘往。丹徼初寬翡翠征。三島日華浮曲檻。十洲花氣繞前楹。黃簾閴寂傳詩令。丹筆公明絶訟爭。狴戶回光蒙照燭。蠻娘騰頌䀨傖儜。賓多北海還爲累。謫滿西曹不耐抨。陽子自知書下考。退之尋已厭南烹。芳隣舊忝藍田吏。梅信全踈驛路伻。同作南官終落落。幾聽春鳥獨嚶嚶。方憐背鷺飛西海。已報騎鯨涉八紘。浮世流光驚石電。空樑殘月掛銀鉦。無兒並沒中郞女。哭弟隨亡二阮兄。謾有文章稱繡虎。孰將名行載麗牲。人生識字還多損。鬼物猜才故不亨。貞女似花寧倚市。野梅雖實未和羹。珊瑚樹老堪收舶。龜鶴詩成謾瘞鸚。吾道近來殊寂寂。後生無賴獨硜硜。藥山歲暮蒼煙合。菊圃秋深白雨橫。惟喜靑葭依玉樹。每憐新月配長庚。寧知人事歌朝薤。無奈天風落曉檉。桃李蹊寒迷蛺蝶。芙蓉𧣴在惜螽鯨。文爲國瑞觀興替。我以人亡卜祲禎。沈約樓中空舊詠。謝家山下有新塋。鍾期已沒朱絃絶。郢里何人白雪賡。搗盡閑愁聞遠杵。吊來孤影與寒檠。難將淸淚沾坏土。惟有哀歌振屋甍。人日詩篇憐蜀守。東風時節憶韓翃。欲將貞曜先生例。爲易梁山太守名。可耐靑巖亭畔路。王孫去後草新萌。</text>
<title>趙大司諫  輓</title>,<text>故人捨我今何之。猶信漁樵錦水湄。不謂䂊章無百壽。那知海鶴杳前期。龍洲不斷文綸永。鳳穴爭看瑞彩奇。姣服光添明月珮。恩花香動早春枝。風標逈出堪驚俗。粧洗天然未入時。可怕虛舟遭激浪。曾無煖席在經帷。雲㙜獻納稀星舃。桐邑流傳聽口碑。尙德漢庭稱篤厚。甘貧鄭谷樂栖遲。在騷每喩蘭堪恃。於易終知羽可儀。一葉胡爲飄轉遠。故根無奈死歸悲。追先友誼論膠㓒。到老心期謝涅緇。駒縣隨春頻縱轡。公山聽雨或徵巵。撤皮可愛皆眞性。矢口元知不易辭。三十年間紛聚散。一千里外又分離。及歸京口人傳信。久卧漳濱病得醫。且說西遊三月迨。擬開良會一樽持。飛花逝水翻如許。芳草黃鸝欲爲誰。片旐獨隨韓會婦。一珠終鮮白家兒。楸鄕樹老栖精魄。壺谷苔深掩履綦。相對阿咸談往事。可堪衰淚落寒颸。</text>
<title>白馬江上走草江字沒䪨</title>,<text>溫祚王孫此奠邦。扶蘓山下繞長江。通商國富魚塩舶。帶甲軍容日月幢。毬馬錢王曾宴喜。袒羊鄭伯底亡降。義慈時事愁誰問。泗泚遺民說得哤。百濟威强初翕赩。末孫驕傲頓胮肛。奢華結綺陳皇再。淫湎糟堤夏桀雙。佞幸承恩聞嬖董。老成緘口廢忠逢。紫綸花妓雙雙騎。錦纜粧舡采采茳。桂苑樹葩渾綵刻。椒塗壁帶盡金釭。帳懸甲乙金珠爛。樂奏朝昏磬鑮撞。天政峰前花雜席。自溫㙜上酒盈缸。民憂未暇哀鱞寡。隣好何曾講信悾。黷武已看凋敝賦。耗財更覺罄封樁。非無炭峴當關戟。已報蘓郞過海艭。江上兵塵時杳杏。宮中歌皷自摐摐。千尋鐵鎖迎舡筏。百尺金鱗出石矼。虗月有情窺廢殿。落花無跡下寒瀧。空飛水國三春鴈。但聽墟村數戶狵。玉樹留傳商女唱。金輿幻作野人跫。傷心獨倚皋蘭寺。吊古還提彩筆杠。唇齒相依能自強。羅麗雖大竟何𢥠。欲將綿薄中邦對。何異僬僥萬石扛。一自狡童專侈靡。更敎湖俗失淳厖。非惟寵嬖同褒妲。揔坐賢邪眩珷玒。賣藥難逢摩秋薊。剪燈惟話問禪龎。徘徊此日增悽惋。憂懣當年孰脹胮。龍血依俙空印蘚。漁歌悽斷不成腔。飛來憚躡千層壁。黑處愁窺太古谾。蘿外行人惆悵去。暗泉縈石自淙淙。</text>
<title>希菴蔡先生 彭胤 輓百韻</title>,<text>不佞十餘歲時。甞辱一言之奬於蔡希菴先生。未幾先生騎箕。常以未得御李爲恨。今得先生新刊遺集。盥拜莊誦。如奉拱璧。其中李松坡挽百韻詩。紆餘布濩。尤可見大家杼軸。敬服三歎之餘。謹步其韻。爲先生挽。以寓執鞭忻慕之誠。詞家興替世虧盈。花鳥頑冬月蝕盲。赤縣已翻桑海界。靑丘偏照尾箕晶。天寒大澤羣龍逝。風撼高樓五鳳傾。欝欝夏盟誰狎主。翩翩齊氣有諸生。千秋悵望蕭條淚。末路悲歌慷慨情。誰向黃昏投白璧。猶多一臠况全羹。文章舊識希菴大。編帙新從浿府成。光恠倐來充戶宇。盥薰相對獵冠纓。元知妙合桑林技。判不餘遺海岳精。隋苑花開皆錦繡。閬岑仙降匝蕭笙。奇兵硏寨神難測。急水驅檣電迭爭。吟望忽如携謝眺。風儀何待識韓荊。松坡一輓尤佳手。椽筆千言獨大鳴。要爇瓣香酬藻鑑。故張雅樂洗鐃錚。九原良足斯人壽。長律方於衆體贏。夫子薍橋今寂寞。何人薤唱繼崢嶸。南金自貴元高價。後輩相須始盛名。朽質謬承紆奬衮。髫齡虗負送銘㫌。自憐管豹當時陋。猶誦人龍一代英。朗月淸風翹想久。泰山喬岳仰瞻幷。大觀未遂依歐願。到處空聞說項聲。一語足增三顧價。百朋難換數聯評。先生嘗對僕之宗人誦僕詩數句。大加嗟賞曰此天才也。 居然俛仰星霜改。已矣摧沮志氣勍。門冷古槐非舊主。壇飄大樹奈餘兵。吹噓已忝牙鍾契。恩感寧忘肺腑盟。試述哀歌追盛蹟。欲賡遺䪨倍深誠。人豪降自崧高氣。邦國材須廈屋楨。雲錦被來銀漢决。霜毛飛下絳霄橫。滂沱濯手天翻雨。掃廓開眸海捲晴。藻玉邃延端冕用。圭瑚瑟瑩閟宮盛。湖洲緖業承旁祖。瀛館風流接兩兄。可但科名齊杜牧。輒看神氣壓張紘。東湖簡畁條氷㓗。羣嶺推高八柱撑。幾許兎園吟暮雪。頻承采石賦新鸎。催詩漏前鷄人唱。賜宴笙歌法部行。夢繞玉墀非謾詠。跡踈金殿未全亨。俄蒙侍醞天顔近。旋許簪毫史草呈。香案上塵饒製作。寶綸中降極恩榮。昆明小刦殘棋換。宋國西風落羽輕。荷桂湖壖裁畒竹。薜蘿門巷詠江蘅。虗舟不那推波怒。華貫終慳掌誥淸。貞艶倚閨寧嫵媚。希珍橫道足猜驚。舃鳧時賜仙王宰。杯露猶沾病馬卿。珠樹樓中麾簿領。指襄陽。 赤城霞外閉機衡。指茂朱。 詩功寄在長江碣。詞律嚴於細柳營。夔府老拳摧積峽。岳陽高格壓層瀛。何曾計彼山資足。能自超然吏責縈。至竟歸裝饒白集。所居環築耻華甍。招鷗對穩溪沙睡。養牸閑看野草耕。兒任驅驢經小彴。客稀來馬繫踈檉。魚鰕海近兼篁杮。榾柮山深亦稌秔。魚鰕篁杮榾柮稌秔。皆希菴上樑文中語。 千里銜恩端午箑。百年淪肺影㙜觥。馴調渥産皆成駿。淵默雷聲不掩轟。銀薤影搖金粟㙮。寶珠光澈白楊程。詞宗欝峍咸知仰。賢路崎嶇暫覺平。衮職有箴追德裕。官名以諫起陽城。班聯縹緲銀㙜峻。舘閣翺翔玉佩鏗。名卽兒童傳異佛。文皆鱠炙勝珍鯖。吹毛薄俗偏饒舌。喘汗羣猜却努睛。啾喞任敎爭鼠璞。丹鉛惟事註簫餳。金貂尙得參籌轄。白髮徒緣感聖明。宦况淡如雲細薄。世紛氄似草新萌。頻來奕友愁中對。有例狂歌醉後瞠。雙蠟屐殘貧晉阮。一狐裘弊冷齊嬰。寥天欲擧丹山翮。老櫪空嘶玉鼻騂。時也適來廻上界。天胡不憗衛宗祊。謨猷未盡聞鳴鳳。名行徒留載繫牲。嗟耋無由廻昃日。栖魂依舊作長庚。高軒不分迎先達。下縣曾看泣舊氓。先生嘗曰。吾欲躬訪此兒。一識其面云。未幾先生捐館。僕未果獲拜。僕又嘗佩符襄陽。卽先生遺愛之地。邑人往往說先生文雅之治故云耳。 傳鉢或承倉氏職。編書不待退之甥。平生妄抱低昂意。隔世將期蚤暯迎。每挹波瀾千古籍。屢唏風露十年檠。高低異譜森琴筑。大小分形列鼎鐺。魏僭河梁鄒敵楚。齊䧺江左杙爲楹。調高沈宋源初發。格備王岑勢莫攖。竹逸推鋒天所啓。花溪殊轍日斯征。軒然萬里靑雲翼。燦若三冬玉樹霙。韓富柳勍才各足。錢淸劉婉體頻更。香孩以降多英特。正脉將頹莫護擎。汰也蘓黃偏羈晉。彼哉弇雪閏皇嬴。天生鴨水纔衣帶。壤比神州判甕甖。一變斐章成蔚豹。羣䧺贔力掣奔鯨。音追正始希周道。派降江西哂楚傖。崔牧圃佔渾卓犖。權盧簡翠各淵泓。惟憐李相新機杼。專聽香山舊皷鉦。僕嘗謂香山一派。在麗有李相國。今有希菴金足以幷捋。故設此論。未知希庵有靈。不笑其僭妄耶。 雖雜俚諧克笑罵。實推英俊備廝伻。多多將律交參噲。穰穰啇財悉珷瓊。誰繼大家銅柱濶。卽看洪鼎鉅鰲烹。纖微巧曆猶難透。壯麗央宮莫與京。縱以衙官輕彼屈。何嫌述作比於彭。須知格力翹雙笋。若較華腴勝一枰。無乃生龍橫水府。尙疑神鳳翥雲輧。澆多渴肺呑香液。喜極吟髭黑白莖。樑月或憑疇昔夢。廣陵還絶後人賡。持盃縱愧斟洋海。袵猶堪質墓塋。自得珠瑰開滿案。不求金幣動盈籯。伊人宛在秦風水。餘韻聆禹珮珩。問字謾傳楊子學。易名誰表孟郊貞。人如遐草木昭光斂。書在風雷鬼叱獰。雪意砧聲今昔慟。更堪題挽逼新正。</text>
<title>苦熱</title>,<text>二儀積炎蒸。赤脚走朱夏。死生乞一濯。萬願夕凉借。淸風似達官。不肯入蓬舍。盡日白團破。壓卧黃琉璃。不如病人。猶有寒戰時。寥廓閬風岑。悵望塵世姿。苦熱今日意。誓不怨祈寒。時吟汾水曲。颯若零露溥。</text>
<title>柳氏子</title>,<text>柳家如熊虎。事上力見賜。內爲千把摠。出亦兵水使。弱不能挽强。或從詩賦義。一子見獨恠。頭角頗不類。爲余妻執爨。趍跪問古字。文章豈輕易。余實嘉其志。縱橫視之博。始若駑驚驥。游行日月久。出語頗造邃。黃茅與白葦。柄柄見佳穗。携手越岡巒。逐捕魑與魅。夏后九井璜。解脫與汝璲。淺甃日汎濫。橫逸頗自恣。浸浸名慈母。不復鉤深秘。定陶卒已飽。悍邯吁可備。吾欲挫其盈。徐言道精粹。利瓜搏腐肉。千里蹶强帥。朝日搥大皷。係縛降纍纍。稽首吐欵語。誓不抗私智。夫子車之轍。小子螗之臂。匪敢或屈强。亦用爲娛戱。願將靑蠅翼。永付黃鵠翅。</text>
<title>旱</title>,<text>二儀旺火德。大明出杲杲。下田揚黃埃。高壤少甘草。林蒸狂虎豹。水涸窮𩵶鼉。農者最見怯。歎息復奈何。數日若雨降。無麥尙望禾。敲陽去倘極。民鬼竟孰多。搖搖塹東蓮。始出如人長。今朝黃忽死。不復靑相望。所愛猝見慘。拄杖響地落。歸來興蕭條。終朝意未釋。昔之農圃翁。抱甕或接筒。搰搰儻致力。未必一朝空。吾意諒不誠。徒愛竟何功。已矣不可救。分責在僕僮。</text>
<title>雨</title>,<text>皇天發大仁。甘膏乳百姓。一日潤千里。五糓忽無病。先開主上眉。次皷羣黎腹。築廩須寬敞。秋風官剩粟。新米壓舊米。白者陳爲赤。買盎須用大。四野雲如糓。終年飽妻子。餘者換衣帛。糶糴量沙石。公私豊各足。故余歡不寐。五更聞雨落。欣欣奮長袖。推衾舞床席。</text>
<title>寄書尹汝剛 毅中 借東文選一帙。用杜詩男兒須讀五車書爲䪨。古體七首。兼叙意中事一二。</title>,<text>兩儀閉玄鍵。其理若牛蠶。古人獨深識。言之旨味潭。書以萬竹簡。載以六馬驟。讀之遺片言。不愧爲大男。願予勤補拙。且免至老憨。其二病違十年交。慵尋千里師。巢居淸池上。其戶東西之。戶戶對黃樹。海月時在枝。顚狂無學問。得不愧小兒。問君肘後囊。有藥懶可醫。其三蒙叟櫟社樹。屈轂堅石瓠。承蜩若暴虎。豈得操桑弧。藥籠盡蔘朮。豬苓非世須。有耻難爲俳。無恒不作巫。爾來漢水南。白茅秋後誅。其四下水釣白魚。上山掘黃獨。還家撥書眠。百虫替我讀。性又拙書鷖。兒輩固愛。萬事渾維鳩。片善詎敢錄。尋常挈一榼。有酒如山綠。其五尺帛耻丐人。於書不作苦。借歸更懶讀。萬卷知何補。竟爲其主索。空還十四五。人皆譏鼠薑。寧不愧貪取。還訊小梁統。更敲二酉戶。其六君釣鯢桓淵。我緡溫水渠。深淺雖自懸。風味不共踈。柴門鳥烏冷。跫音或書疏。書皆白雲訣。話必靑山居。願迨未衰朽。同練紫河車。其七萬壑不西廻。東流到尾閭。人生忽如此。天地亦蘧廬。所以深識士。飛酒送居諸。胡爲自結纏。辛苦讀詩書。如我懶可訕。君勤不足譽。</text>
<title>贈李聖兪 師言</title>,<text>小閣携燈火。虛楹聽朔風。去年今夜事。今夜去年同。今夜良已悅。去年重可賀。余僻守空山。君來自洛下。絪縕蘭室契。慷慨風騷製。長篇與短韻。酬酢洞弊歲。離別偶經期。得失亦悠悠。寒閻訴鳥烏。暮色餘梧楸。淸儀貺深惠。舊客迎新榭。重尋感故情。千辭未易謝。水竹寒逾澄。幽話可相佐。戒言勿栽桃。賸迷他日過。</text>
<title>除日次挹翠軒獨酌韻</title>,<text>除日出從隣人飮。乘暮步還。餘酲家貧無以解。謀諸婦不可。乳媼見而憐之。輒貰一盂來餉。渠亦不寂寞者。巾獨酌。醉後偶玩挹翠文章。得獨酌詩。記一時契濶者。語多苦酸。而淸致亦油然。大合予意矣。遂用其韻。拓戶高吟。一揮而成。文不加點。朝出暮始還。紅頰餘隣酒。淸風爲解醒。澗泉亦瀏瀏。到家卧委幘。檜竹鳴虛牗。狂酒頻命婢。趣向旗亭扣。婢言頗不遜。斗粟新罄後。朝暮無所食。煮粥糊十口。非不用公命。持物嗟何有。低頭忍羞憤。怒膽橫大斗。徐思省飮酒。足令乃公壽。蔬糲不自謀。况望沽飮否。有口闕供奉。余則多慙負。乳媼心甚憐。一斗輒往取。大胾不用割。雙柑不用剖。美惡亦安擇。厥肴飣葱非。盞數頗有餘。輒思同裯友。阡陌間之子。憂心若結紐。痛飮卽狂叫。四隣驚鷄狗。開襟傍凉榭。不畏霜雪厚。念時當歲新。幼老樂𤱶畒。麵粉具餠餌。醴酤邀箏缶。肥肉買塲市。鮮鯉登梁笱。醉飽且稽留。甕盎羅左右。余惟今如此。山川困飢走。去年一張琴。鳴之狀杵臼。今年琴亦賣。室中如掃帚。笑語尙寬好。此意諒非偶。未聞饑寒際。君子皓其首。平意且安寢。榻息如雷吼。</text>
<title>葭荻</title>,<text>舍下蒼溪。葭荻長七尺。始生逬裂地。旣長伉無敵。橫遮牛馬路。草堂轉幽寂。森嚴軍旅整。颯沓風門夕。秋聲五月乾。暝禽共慘慽。盤礴坐村傖。落景蔭靑石。此物在江上。不爲人所惜。移栽向山谷。其勳亦堪策。對此長歎息。吾道將安適。</text>
<title>蕩子妻行</title>,<text>貞妻不巧笑。蕩子愛美盼。蕩子多汚名。貞妻多苦諫。以諫謂善妬。何由別眞贗。欲諫夫恩絶。不諫妻道非。寄語世間女。蕩子妻難爲。</text>
<title>代人哭金處士 厚慶</title>,<text>白鳳下靑霄。毛羽何炳靈。非無卷阿桐。飛不集王庭。蕭條海山雨。秋竹餐幽馨。衆人熾其情。淸士貊其音。我夢伊溪綠。猿鳥暮哀吟。高人返眞宅。風雨愁丘林。少小服其義。頗窺道淺深。天然巖壑姿。蜀莊共冥沈。煙霞結遐想。風月集冲襟。願笑世間兒。妖艶矜粉朱。淸聲唱慧語。華聞聳名都。雖爲兒女憐。諒非壯夫圖。山深谷窈窈。夫子百年娛。耽書不窺園。庭戶日靑蕪。朝咀玉河英。夕探赤水珠。味道色敷腴。靑絲生皓鬚。精心透禮器。天理貫周通。優優百家疏。江漢决向東。冠婚及賓喪。鄕里釋疑蒙。幽居玩芳翹。手自蒔花木。庭秀和靖梅。籬密淵明菊。衰顔映蘭蕙。蕭蕭共秋旭。持此慰饑渴。笑語和以穆。此意良非偶。雅懷抱貞愨。念我先君子。童稚友道淑。井泉分夕汲。燈燭共夜讀。哀此孤露生。倚公丘山重。思先勖令德。怵惕骨森竦。朝昏經過密。岡石鑱履跡。頃年我來京。苦被微官縛。西湖秋水綠。桂子天風落。夙夕不遑餐。傾情念溫玉。還歸一相見。沈痾時轉劇。眄彼千歲松。蒼蒼架雲壑。嚴霜適云届。不謂枝葉革。少別涉冬律。怊悵春草碧。聞訃白門哭。時禽共慘慽。七十四星霜。飄如一世客。儀刑失瞻式。德義缺潤益。凄凉里社間。歡會從此隔。復來尋古跡。悲雲冷茅屋。淸泠醴泉流。蕭摵琅玕綠。啾啾白鳳逝。天高斷消息。</text>
<title>寄尹汝剛</title>,<text>隣友尹汝剛從醫有年。天去其疾。乃還其宮。我喜無窮。欲相就賀。家無驢馬。雨泥防行。良可悵恨也已。沈吟竟夕。情以詩見。吾友若處子。道貞守空簾。偃蹇宋子南。糾結齊無䀋。相携出塵𡌂。海濶鶱雙鶼。去年君別我。尋醫歲月淹。二竪中夜泣。天神爲灸砭。手脚飛仙似。風日暄春兼。淸晨理冠巾。快騎還故閻。升堂見父母。白髮忽蒼黔。閨中翠眉婦。笑嬉開粧匳。樂實一家共。喜亦諸隣僉。我思奮飛往。阻積洩脩纖。下土時泱漭。密雲墜微𩆌。衣裳草露浥。鞵襪川泥黏。奈無七尺馬。坐我高於簷。蒼蒼數箭程。望望不得瞻。崗樹隔幾重。急欲揮斧鎌。復思君歸時。一顧定無嫌。如何過門前。有亡不我覘。那無錯楚秣。亦有郫筒甜。趍庭事不緩。特赦譴訶嚴。何當路晴乾。經過步履恬。題此略見意。非用誇沾沾。欲寫萬端懷。定弊千兔尖。</text>
<title>暵乾歎</title>,<text>風雨順時節。庶寬蔀屋愁。數年山河熱。農氓病淸秋。官府急鞭朴。倉廩不貧收。與民時斂散。邦國萬年謀。求訴叢白日。簿牒恒苦酬。黎庶雜喧呼。豪俊堪混投。妻啼裂我膓。拂衣臨道周。强顔向官長。瑣語羞吻喉。百口蒼煙根。家火颯天陬。春豈惜雨露。民非仁政仇。㪷米出太倉。秋毫亡九牛。摧殘老病樹。陽和或霑優。魚浦蘓秔稻。石城豐麳麰。秋成剩所收。黃犢堪載輸。主人好心地。義理徵呦呦。再拜謝佳政。租石供淹留。偏厚老夫餉。百里誰與侔。我輩半乾坤。復貽黃屋憂。常年大同米。多爲吏胥偸。近聞百官家。料祿不贍賙。東郊載耒耟。天仗莽夷猶。惻怛絲綸切。誠意滿玉。腐儒參王化。事業只歌謳。促促蠧民食。寧非雀鼠羞。幸不致刑辟。猶許老滄洲。念來毛髮間。聖恩同天幬。焉得調元氣。暘雨從所求。</text>
<title>登高山。次杜尋范十隱居韻。</title>,<text>樵斧觸山石。滿壑聞鏗鏗。閑登最高頂。衆峯推爾兄。太古有雪在。千里見雲行。愁眉春欲坼。百花紛已生。良辰不飮何。又復具濁淸。往往履屐下。突起何郡城。生理各有爭。天地日沸羹。疏滌百年累。飄颻仙化情。</text>
<title>擬古 六首</title>,<text>行行重行行行行重行行。君子勤遠程。江漢阻且深。浮雲陰復晴。離傍見讒毁。絶交無好聲。佳人宿幽闥。歲暮意彌貞。寒風號空樑。歸翼附簷楹。餘芬散瑤席。宵卧耿孤誠。遠途多泥石。征車畏顚傾。作書付鴻翔。勸君早廻鄕。三山隔雲霧。海水潏而狂。嚴霜結庭陰。紅蘭委春芳。棄置勿復云。良食以樂康。靑靑河畔草靑靑河畔草。肅肅望明昊。昊天不可極。相思使人老。絡緯緣寒扃。熠燿經空庭。百卉秋不芳。蘭菊表孤馨。傾情慕淑哲。日夕焉得寧。忠臣抱苦悰。烈女不冶容。貧富死生間。矢情永相從。靑靑陵上栢靑靑陵上栢。欝欝千齡色。不見少年頭。一夕成蒼白。以玆苦心情。何用自寬樂。黃金結貴客。白璧買華屋。東西植梧桐。左右蒔蘭菊。高欄十二曲。曲曲明華燭。中廚敕珍羞。閑筵命淸酌。良賓吐佳懷。笑語香以穆。星河耿欲曙。齊言樂未極。遺棄世間故。酣歌竟晨夕。今日良宴會今日良宴會。明日遠征役。一聚復一散。丈夫靡恒宅。君是荊漢民。我本燕秦客。東西千萬里。嘉耦合良夕。美酒湛華巵。淸歌裊羅幕。行酒未及酬。歌響轉悲促。啇風咽泉壑。禽獸驚躑躅。君子本坦蕩。非爲小人慽。天寒愴性情。世亂感恩渥。何不弘德業。再誠薄時俗。努力事明主。贈行以不曲。西北有高樓西北有高樓。上邀明月光。艶艶紅粉女。的的開珠房。雙雙垂鸞珮。戛戛隨風鳴。良人游未廻。川路永相望。明明不能寐。四更掩流黃。明月皎夜光明月皎夜光。徘徊淸洞房。寒風響井逕。落葉何飄揚。佳人愁窈窕。起步東西廂。招搖西北轉。五更衆星藏。男兒重王役。女子念郞恩。昔爲鳳凰偶。今成雲雨分。蘭卉與人同。寂寞守淸芬。</text>
<title>贈別申友聖淵</title>,<text>申友聖淵以四月下浣。南歸省親。臨行徵余詩。余惟聖淵工於詩。而顧其資甚美。所期不當止於詩而已。余將與入於大道。共勉勉焉。遂取杜少陵文章一小技。於道未爲尊一聯。旣演其義。仍以其十字爲韻。作古體十首以贈之。藹藹君子林。友道穆氤氳。君秀南斗傍。蔚蔚淸世文。落筆京華動。吾黨樹奇勳。三丁未云暮。鬂髮靑雲紛。尙加廣厥譽。側耳吾可聞。其二與子初未識。相識時柳黃。新朋就春芳。花鳥樂意昌。王孫翡翠閣。才子鳳凰章。東風轉翠芹。魯泮接翺翔。句句錦囊秀。傑如萬夫良。風流忽千里。離歌此日長。其三文章古餘事。賢聖意不屑。道術充其胷。光華暢自達。浮雲幻大易。嚴霜厲麟筆。促促後世士。諞諞弄尖舌。千家各開門。能者固匪一。綺繡蒙瘯犠。靑黃餙朽枿。諒非貞愨姿。浮藻安足說。其四送子浮雲深。江長天窈窈。君子諒其內。小人修其表。天因自强大。心爲物誘小。如何學繭虫。出絲自纏繞。勉言求大道。酌君以淸醥。其五淸風次夏綠。征夫攬策起。南還故閭井。千里從此始。携手倚淸楹。流芳不我俟。願附朱鳥翼。共涉南溟涘。陰陽與日月。互遞理未已。人生二儀間。離合亦如此。但能合德義。交不在遠邇。君爲湖上月。我爲漢江水。本自隔異天。光影相依倚。勉君良飮食。潛心服道技。其六少年學誦詩。中歲復讀書。詩書盈我膓。恒若少贏餘。十年持此心。庶幾免虛譽。猥蒙親知眷。言語相吹噓。心愧蔑素修。尤悔實由於。春暉照故園。佳卉沒荒蔬。斂跡且歸休。養眞抱田鋤。其七倚我長安樓。望君湖上道。風煙生野驛。征騎涉百草。佳期惜虛度。賢侶恐易老。去去勖再擧。勿復怨穹昊。其八聖治躋文明。煌煌開象魏。靑衿集橋門。絃誦匝歡氣。慷慨狂士心。爲民實歔欷。沛沛千百言。或近道要未。羣公見驚恠。懦者誠畏諱。孤忱抱琅玕。零落隨百卉。郁郁周王文。何由贊經緯。時余應泮製。語及民瘼。考官欲收而未果故云。其九君行莫須遽。君歸莫須遅。不見歐陽詹。離親色廼怡。京師盛文儒。成材實在玆。冥冥海濤黑。久住君何爲。其十今春疾癘作。仍復盜賊繁。努力向前程。憂畏詎堪論。晨征防霧氣。夕投愼孤村。時復檢衣裳。念哉寒與暄。未可輕爾𨈬。吾道仗爾尊。</text>
<title>飮馬長城窟行</title>,<text>駈馬長城下。寒馬何槯藏。回颷起夕莽。嚴霜被長崗。走獸鳴躑躅。飛鳥號回翔。瑤光忽西沈。仰視浮雲長。綿綿遠行子。欝欝思故鄕。徘徊覿天逵。衆星列成行。願憑流雲月。歸及春草芳。常懷過廟闕。整頓巾與裳。對食不遑餐。傾情慕姬姜。衆人婾甘樂。賢士道吉祥。未聞貧富間。君子煎其膓。瑤華未秋隕。行當掇其香。鳳凰非五彩。何以著輝光。</text>
<title>春至次杜游龍門韻</title>,<text>春風起天末。冉冉到人境。雲嬌白日姿。水搖靑山影。花柳各𨀥跙。是夕兼暄冷。一機動有序。萬理默堪省。</text>
<title>題盆梅。次杜贈李白韻。</title>,<text>誰持不壞雪。瓜搯設此巧。根如虎豹縛。花已霜霰飽。中宵把孤燭。顔色照我好。朝來見委枕。三歎忍更掃。餘花亦不遅。深杯當急討。煩爾耐須臾。嗣爾有芳草。</text>
<title>詠竹。次杜望嶽韻。</title>,<text>角角穿階竹。森然數可了。驕高不受冬。晻翳難分曉。月入見碎璧。風多防宿鳥。會成根如龍。衝星勢不小。</text>
<title>李典簿 世翼 輓</title>,<text>黃九窮茶詩。孟生終溧尉。爭言材俊民。神理所惡諱。孰知後代名。多是窮死鬼。珊瑚沈海沙。孔翡雜蠻虺。所處雖阨陋。萬古同珍貴。於今忽見之。李子實淸斐。文綸接蓮峯。被服何韡韡。仙鶴標格逈。丹霄頡雲氣。窈窕吐高詞。娟於春月朏。貫穿五車遍。膾炙羣童沸。師事吳學士。傾倒百珠篚。舂容聞唱和。淸言日亹亹。軒鶱慕高第。蕭瑟混凡彙。知音半零落。晩塗實歔欷。靑熒藥下燈。書帷繞秋卉。屈意就微官。親供闕滋味。捧檄心事非。鑑井造化偉。悲風動孤㠶。歸葬淸穎尾。山寒橘井荒。蘓耽痛莫慰。天高不可問。送者哭臨渭。此理君不見。珊瑚與孔翡。</text>
<title>古槐</title>,<text>絶臨淸瀑。上挺百尺槐。境仄集危畏。土疏露筋骸。高盤碧天中。用心浮雲外。風雷敵排蕩。煙霧孕晻靄。溪西百餘步。寒影落我庭。淸颷却炎蒸。悲嘯生虗冥。誰憐老百歲。猶存及物計。何當大匠求。雲闕架迢遞。</text>
<title>謁關王廟</title>,<text>關王漢時䧺。千載颯英風。人心激義烈。精禋萬國同。英魂友日月。浩與天壤終。至今靑龍劒。勃欝如高虹。往時逐島冦。赫然臨大東。雲中萬麾降。呵叱聲豊隆。羣獠乃大崩。神武揚無窮。中原諸將士。於此築靈宮。鬚肩尙神威。飛電生兩瞳。風雷隱古壁。神鬼森虛櫳。孫曹盡黃上。正氣時照穹。至尊每下拜。祀禮亦已崇。山河鼎呂力。䧺鎭久無戎。瑣瑣少兒女。朝暮陳簋饛。平生直方大。寧顧說私衷。我居幸隣近。慕義常鞠躬。安得似王人。並游天地中。</text>
<title>對菊</title>,<text>百卉秋德穢。共推黃花傑。芳心何耿介。正氣寒不歇。嚴霜所不辭。慘惔天將雪。老夫興俱會。皓首相對兀。不憂天隨饑。賴作湘累活。寄語范石湖。品第誰高秩。餘花可有無。此花安可闕。</text>
<title>寄楓臯</title>,<text>楓臯主人李士會藏置盆菊於內舍。以風騷之玩。而困於箕帚之間。余實病焉。欲移藏於余室。以詩求之。黃花丈夫姿。氣與風霜敵。不學孤山妻。瓊粧艶粉白。昂然數尺高。歲暮照丘壑。被君相移取。牽强入內屋。屈身井竈間。喧閙兒女謔。離披混機杼。攖拂遭巾幗。雖則見親寵。野性非所適。煙火日熏煤。顔色失疇昔。東隣急難士。高義思解釋。南冠悲久縶。文馬將爾贖。履足招隨會。譟還加釁沐。蔭以七尺簷。籍以重筍席。亨否咫尺異。喜氣香以穆。翻如脫籠鶴。高唳上丹極。佳惠荷深重。有神應夢告。</text>
<title>前出塞</title>,<text>二十赴征役。四十尙戍邊。家門在中原。一別無回年。故妻髮已皓。夢見每鬒玄。春衣未半道。秋月已中天。血肉慘無色。寒鴈共山川。嫁夫莫擇健。健夫多惡緣。支離與聾盲。猶得同牀眠。其二少年喜殺人。殺人寧殺賊。携旗渡寒洮。獨上黃雲壁。單于矢聲急。氣湧思一搏。喝散樓蘭兵。勇倡幽州客。落日回勝馬。杳如孤隼翮。勳成不道姓。安用武功爵。其三撫劒夜長歎。長歎竟夜分。所悲亦何事。所悲李將軍。僕是舊部曲。百戰同苦勤。自從下世後。賣劒還耕耘。徵隷霍嫖姚。賞賜金千斤。分餉幕府士。拜賜各欣欣。新寵面自騈。舊德骨猶醺。徒然淚成河。呑聲望悲雲。其四戚戚在殊方。離離思故鄕。父母養我時。蚤虱亦避防。那知初作丁。坄身矢石塲。生行父母憂。死歸父母傷。上書告父母。父母報書長。父母養兒勤。與國充戚揚。降全父母耻。死烈父母光。其五朝別淸渭頭。暮宿黃河曲。六親各進酒。少年贈馬策。飛㫌互低昂。精光照大漠。牛馬落日寒。塞樹秋聲作。悲歌動中軍。健兒莫沮慽。努力赴戎機。死面亦麟閣。</text>
<title>朴奉朝賀 弼琦 輓 代人作</title>,<text>仙鶴饑不粮。本非鳧鴈膓。所以魯門饗。曾不戀一觴。迢遞霞首夢。杳與秋旻長。十撫毗盧頂。朝夕羽人鄕。無心計班資。久已離塵韁。告老有封事。宸綸錫龍光。三品奉朝請。美事實超常。千秋二䟽傳。蹤跡接芬芳。餘事騁筆翰。坐令羸軍張。墨色滿中堂。大字龍奮揚。平生杖頭卷。伯陽汞鉛方。胸藏坎離鑪。脚超天地囊。峩峨古仙態。眞氣老不僵。服食豈其力。仁靜理則詳。知公固未易。盛服必褧裳。憐櫝不憐珠。世人失商量。爭言尸解去。誰惜哲人亡。靈旗隔雲雪。招招我涕滂。</text>
<title>王昭君</title>,<text>士有庾開府。女有王昭君。古來運命薄。飄若出塞雲。昭君在漢宮。顔色如花醺。遠嫁適虜庭。蕭瑟改朝曛。彌山汗血馬。控弦百萬軍。尊爲大閼氏。豪貴美紛紜。駝酥瀉玉缸。花𣰽錯錦紋。燕支出美人。侍女千隊分。我思不在此。異俗那可羣。悽悽望故國。天長邈南垠。琵琶洩幽欝。自彈忍自聞。願作長河水。滔滔入汝汾。</text>
<title>蔡文姬</title>,<text>還車望故鄕。盡日行十里。胡兒別母啼。去去聲在耳。華夷各異國。胡緣爲母子。閔余嬰世亂。飄颻渡塩水。捐我繡綺紈。氊裘以爲被。遺我芍藥和。酥酪以爲旨。異類結婚姻。天鷄嫁山雉。何惜一朝命。忍此百年耻。中郞漢朝英。藉甚文章士。詩書散百草。家敗復誰理。千金贖妾歸。漢相恩及髓。父老面無歡。山川眼空喜。哀彈十八拍。此恨永千禩。</text>
<title>班婕妤</title>,<text>女以色逢妬。妾以賢遭猜。賢賢不易色。君寵去莫回。團團合歡扇。秋至生蛛埃。明年雖再熱。新故恐相咍。不如自珍惜。納袖閑徘徊。昭陽盡扇女。面面雙鳳開。諒非氷雪姿。安用繡繪哉。</text>
<title>族侄廷瑞贈木瓜。詩以謝之。</title>,<text>詩人報木瓜。意與瓊琚敵。今君惠此物。腆厚非爲薄。飛霜一夜重。滿樹金錯落。姿姸橘柚幷。懸繫匏壺若。不論味如何。憐此好顔色。喚婦作蜜煎。香酸軟宜嚼。消食兼養脾。衰年得滋益。樹成不獨甘。親誼荷心曲。吾詩非瓊琚。投之愧微略。</text>
<title>洪原道中</title>,<text>晨離洪獻縣。洋波汹我前。云是北溟水。脩鯤化何年。帆來飛鷺並。風黑闘龍然。孤島困擊撞。終古兀不顚。漂梗南北流。人事羡頑堅。春色亦邊塞。紅綠映山川。羈旅傷觸撥。覽物增愁悁。天低平浦樹。野荒靑州烟。愍此徒旅昏。西日頹黃圓。</text>
<title>山城院</title>,<text>下馬溪風起。山花入客衣。客衣春未換。怊悵對芳菲。關山二千里。自古雲氣黑。落日聞禽獸。蓬沙暗大漠。崢嶸戰心在。風氣本悍俗。况當數年饑。民幾相殺食。萬里東南穀。延及今春活。所經滿凋瘵。野多僵死骨。邊城雖云好。我行極內熱。何當駕言東。復跡來時轍。</text>
<title>朝別吉州向七寶山作</title>,<text>淸晨飯吉州。車馬北風發。尋眞意未已。路轉七寶窟。平地無尺寸。丘陵互嵽嵲。山農傍豺虎。古木號鷹鶻。非無滿嶺花。寒色慘兀兀。摧藏駿馬鳴。酸痛壯士骨。故國啼兒女。愁來不可輟。春鴈不再南。悵望秦中札。</text>
<title>踰朴達峙</title>,<text>危哉朴達峙。不落咸關亞。悲歌慘徒旅。顔色各凋謝。春淺火山黑。歲久蒼石罅。乾坤忽萬里。山河色可把。長風掃大荒。胡鷹氣獨覇。經漠憤戎羯。憑高一悲咜。愁州杳所蹠。龍駒隔淸灞。身欲奮飛往。羽毛安得假。</text>
<title>遊七寶山。夜宿開心寺。紀事有作。</title>,<text>朴達過數里。仍得最高嶺。殘花雨欲稀。老木寒自影。黃熊落日啼。驚鵲聲屢警。靡靡度石門。路轉七寶境。千峯暫蔽虧。萬壑得要領。驍騰戰馬合。綽約濃蛾傡。傾身百餘丈。路接古寺永。東轉萬玉洞。鐵柱饒孤耿。芙蓉出水高。旄戟剌天秉。上下八九里。夾侍銀釵整。穹巖瀉長瀑。淸越俗耳幸。開心與歡喜。異覯實同景。前登海望㙜。兩目極馳騁。幽森萬千象。軒豁畢已逞。飜飜露胷背。累累辨脰頸。呀如鳥張吻。怒若肉生癭。或如架殿屋。或如羅器皿。或如載鐘鼓。或如駕舴艋。或掠虗以翼。或汲深以綆。離者若遁棄。狎者如造請。一佛領千僧。會食長廊靜。詩書卷軸撑。爐案香茶冷。長風動萬獅。騰天勢驕獷。纖濃態殊絶。浩若波萬頃。返照忽氣色。復與丹霞炳。遙瞻衆山外。白者溟濤猛。金剛萬丈窟。未可躡危穽。窮探爽幽懷。歸路杳莫省。禪寮宿春夜。初月虧金餠。關塞飽艱險。於此慰憂怲。山水有性癖。本意思遠屛。早知薄軒冕。便宜割鄕井。世故忽走人。萬里傷流梗。</text>
<title>赤島 昔翼祖避胡欲往赤島。水深無船。追兵在後。水忽自退。翼祖旣渡後。水復大至。胡兵退去。</title>,<text>興王統自昔。事非一朝夕。姬周啓陶穴。綿瓜詩有作。皇哉我太祖。先古幹東宅。翼祖盛仁威。女眞內猜賊。鐵馬壯殺氣。颯沓隨秋色。移家避鋒去。瀚海湧前蹠。倉卒不得舡。路窮赤島隔。洋波忽丈落。石梁生海骨。飛馬送安穩。狂濤復狼藉。愁胡睨却立。落日聞歸笛。皇天佑仁聖。小冦敢充斥。萬物俟一覩。靈源有所托。吸非老龍神。噴疑長鯨力。至今西水上。佳氣浩無極。感念生民始。萬世臣竊祝。</text>
<title>射侯篇</title>,<text>邊兵白日飽。時淸惜虗養。長城颺大帿。弓矢相頡頑。五十失一矢。健兒色悵惘。能事在百中。亦以例無賞。我本一書生。文字騁所長。力薄不勝衣。武事負疇曩。牽率少年勸。激仰壯士想。稍稍學决拾。勁弓拗在掌。榘法倘不失。才力或可强。十能八九中。衆賀沸一響。雲景屬晴豁。樓閣挾軒敞。軍校大和會。塲野何曠蕩。落日照粉畫。飛鵠正低仰。星浮箭影直。月飽弦勢廣。觸帿吼卽落。滿地森如莽。傳聲懾大荒。天虗走魍魎。揖讓類君子。正己實吾黨。觀德儀矍圃。孔禮有想像。猛虎隔江水。古時多掠搶。每冬尙來暴。麄豪敢箠榜。布幣罄民業。殘氓痛寃枉。摧强忍爲下。逢蒙不足奬。爾曺膽不勇。弓矢徒穰穰。何時射旄頭。一爲洗天象。</text>
<title>遊龜潭紀事</title>,<text>我行轉重峽。險阨窘所歷。號呼度絶壑。落魄𢥠危石。稍稍見夷曠。江水搖練白。中有一隻舲。待我艤已昨。幽興颯欲鶱。狂放忽不克。沿泝避觝觸。劒齒石交戟。千巖絡秀異。磊落地不肉。玉筍特孤高。蒼穹遭逼轢。神功削難得。勁氣酋無敵。軒然萬丈勢。壓盡滄江色。吁嗟天一柱。於焉立東極。始知稗官記。不枉女媧石。所好得平生。寧復憚搜索。移棹轉幽深。萬狀爭騰擲。來者迎却笑。去者失可惜。一笑復一惜。惝怳意無適。龜潭最演泓。龍螭窟其黑。蕭蕭舟子冷。磔磔幽禽浴。翠屛錯圖畫。雷雨咆空壁。風起水天湧。日月紛躑躅。長魚每曲踊。高鶴或一尺。峯頭仙燕子。頡頏有高格。仰羡棲雲客。窮年飽大藥。吾道落風塵。搔首望寥廓。王事任駈馳。可游不可宿。揚觶雲霧裏。終夕且歌咢。</text>
<title>晨謁白雲洞書院</title>,<text>晨趨白雲洞。壑淨松聲滿。巖扶古竹列。溪送春流緩。古時無書院。學者各分散。周氏創於此。絃誦率游懶。儒宮遍大東。後來有述纘。煌煌杏壇圖。歲久不漫漶。宣尼儼端緌。左右陳磬管。環階七十子。列侍錯誾侃。瞻仰不同時。寸心如焚暵。吾道倘一貫。千歲縮可短。安得倚宮墻。永追游夏伴。</text>
<title>仙飛花</title>,<text>有花名仙飛。伶俜如人長。其榦似含桃。其葉類黃楊。四月花已落。僧言小而黃。生在屋簷下。數枝何昂藏。履屐侵其根。煙火逼厥傍。雨露所不及。千歲一蒼蒼。不減亦不增。不老亦不僵。相傳義湘師。蛻骨倐仙鄕。臨化語其徒。吾今入渺茫。平生一枯筇。千載復春光。還來降人世。以此識不忘。羣靈護浩刦。生理熄不亡。新花忽飄然。朽株果芬芳。爭言象王力。造化奪弛張。古今同奔波。夷塗鏟疊岡。萬物生天地。有恠則有常。水火不易性。禽鳥有定方。泉或湯井熱。熖或蕭丘凉。翮有潛淵戱。鱗有摩天翔。草木理亦然。桃李冬花狂。安知挺異氣。適來近禪房。人如識此理。足以破駭惶。龍沙一回首。妖說同荒唐。寺前有一沙堆。不減不增。號日龍食沙。僧言神龍取以爲食云。</text>
<title>蚤作</title>,<text>朝日照紅葉。光影滿軒窓。怡然飽白飯。移步窺泉矼。行人漏林薄。深村時警狵。才踈職貧賤。道淺讓經邦。招延或野老。其言淸不哤。此意謝拘攣。永懷鹿門龐。</text>
<title>乞花詩示池命達</title>,<text>昔人王子猷。僦屋亦移竹。云不可一日。此君不在側。趣尙雖自高。無乃竹所役。老夫移西广。時適春事作。所見無花柳。詩酒頗落莫。命汝汝肯往。乞花東西宅。手持十餘本。歸及林景夕。桃杏異品傡。礬槿雜種亦。庭院忽森羅。頓生豪家色。屈指春深日。照眼交紅白。流寓雖暫時。賴此歡意足。我興殊未已。汝勳還可策。花開汝共賞。實熟汝共喫。同是被花役。何異子猷癖。題詩命汝讀。聊復一相謔。</text>
<title>擁爐</title>,<text>病夫寒無褐。特爲天所憐。地二生炎上。燧皇啓其先。燒赤他山木。煙盡杮實然。陶爐腹滑稽。溢眼恣滿塡。黃昏識奴顔。捧來紅月圓。四座變敲夏。玄冥疾回鞭。光華掘豊劒。薰和聆舜絃。炙喜人手錯。煖可牛衣捐。風雪虐敢近。兒童驕便褰。癡欲暄獻御。快見凍釋攣。滋味無薄厚。適意便神仙。烹煎酒肉幷。嚶嚘聞蜩蟬。家貧闕燈燭。文字照更便。偏愛五更起。披灰見嬋娟。冬爐與夏扇。窮士或亡旃。吾有斯二者。安用復憂煎。</text>
<title>洪判書 重孝 輓</title>,<text>哲人上寥廓。吾道一嗚呼。杞梓失大壑。蘭蕙捐秋蕪。魂去蟾水冷。氣盡雉岑孤。高才出名閥。長身晢而鬚。敦仁孝友先。秉禮文質俱。孤鳳一鏘鳴。羣味寂若無。芳歲壯元郞。華聞聳名都。峩峩玉陛立。冉冉金閨趨。汲子性何戇。次公舌不諛。終始荷聖明。譴降俄恩紆。雖懷禁闥戀。未忘東岡娛。西來馬必馹。東去帆爲鱸。行莊進退間。靑松本一株。丹筇行兀兀。朱琴坐愉愉。悲彼市井態。長歌立瞑途。雖躋九棘逈。良玉非自沽。萍蓬紛水陸。王事幾馳驅。薊門遠秩騑。萊海早乘鳧。囊有易水卷。舶無交南珠。平生紀行什。戢戢如筍蘆。投我問雌黃。借瞽觀鉛朱。藻彩列繡綺。光瑩羅理瑜。恒言大曆間。錢劉以爲徒。方諸月華水。昏眵洗須臾。倚玉愧靑葭。擘柑幾黃壚。桃花洞蹊春。檜影山广晡。迭宕詩並謔。往往碎玉壺。相看齒犀白。醉則兩胡盧。氣薄崐崘。胷懷窄寰區。相勉在古道。素質期不渝。末技忝賞鑑。如劒遇風胡。百僚猥誦杜。一頭思放蘓。涓涔豈足控。不自大溟湖。昔爲襄陽客。繫馬丹山梧。溪魚春撥剌。林烏暮畢逋。幽境吐佳懷。諧和比笙竽。離合忽悠悠。歲月森流徂。煌煌几杖賜。特達恩遇殊。不待禮經年。永謝後生模。飄然勇退仙。巾屨五湖圖。山多鳥獸茯。家有瓊霞酤。長擬八千秋。不凋氷雪膚。難遮甁裏雀。竟傷杯中弧。春酒淡不樂。缶歌昃日吁。驚悼十行誄。悽愴一束芻。延津斂精芒。驚波劒婦夫。丁壬玉京路。迢迢雙白楡。隣里誦芳烈。良史盍褒揄。後死餘白首。江湖墮菰蒲。骨肉半黃泉。人墟閱蟪蛄。駕言出瀉憂。蒼然下東隅。仙廬漭風煙。征驂不辭迂。擬掃月雲軒。芳酒續前㪺。行行到忠州。書從耿蘭奴。慟哭江濤裂。江花廢春旉。起起嗟龍蛇。慘慘嘯狸狐。來吊古亭寒。芳澤栖𣰽毺。賢郞儘英妙。廟器推良瑚。耈德寄典刑。邦籌付猷謨。圖報有繼述。延慶會灌輸。觀化公悠然。哭私獨悲乎。霓衣不可攬。搔首仰雲衢。</text>
<title>可幸 時任三陟</title>,<text>幸玆近海郡。而不聽濤聲。濤聲誠可怕。無風常豗獰。嗟我遠來人。始聞足愁驚。臨訟聽多聾。思鄕夢不成。雷霆日洶洶。水立闘長鯨。故遣數重山。遮攔以縱橫。狂威海若遁。凈緣界面淸。朝夕何所聞。風泉細琮琤。幽閑素性愜。淸虛道心生。喧寂咫尺異。得地聊娛情。題詩道吾幸。此樂更誰爭。</text>
<title>金城店夜逢上元</title>,<text>夜宿金城店村。是夜適逢上元。回念故鄕。懷不自聊。步出門外。徘徊翫月。十里平郊。積雪皓然。星月交妬。光影燦爛。又有長河前繞。氷底水聲。微聞潺潺。羣峯四環。森聳直栢千章。倒影蒼蒼。皆助此夜之勝槩。較之京都街市埃𡏖喧閙。但聞千門酒肉之臭。豈不遠勝也哉。夜深寒冷。歸店有述。客行値上元。歡娛思故鄕。佳辰會親友。諧謔頗猖狂。聯袂踏橋去。長車廣通坊。瓦石閙劇童。歌箏挾妖娼。今來落絶峽。林牢鼪鼯塲。悄然卧寒店。我懷欝不揚。攝衣出門前。從者亦踉蹌。徘徊金河上。積雪迷四方。琉璃萬頃皚。琳琅千樹牂。天上孤輪月。得此並混茫。姮娥避深殿。不敢擅瓊粧。蟾兎凍欲死。桂樹葉凋傷。誰知不夜城。却在貊墟傍。高峯玉劒攢。健栢龍蛇長。闌干氷底浪。淸聲復洋洋。爽然心胷開。頓覺客愁忘。向非遠來此。那得此宵良。境貴會心意。邇遐並不妨。瓌觀可無述。抽毫題短章。</text>
<title>楸池嶺</title>,<text>坤德本柔順。往往設剛險。山脉東北來。岡巒互蔽掩。鐵嶺實祖宗。楸池亢不忝。平地忽峻坂。斬絶何無漸。滄溟出我前。碧色平如簟。羣山伏不起。下視皆遜貶。壯哉通川雪。人言天下無。三冬阻啇旅。入春猶沒跗。我僕行且啼。我馬鞭不駈。摧輪誠可懼。何論沾袴襦。瑟瑟千章松。慰我吹笙竽。淸泉亦救渴。巖竇噴飛珠。翔鳥自承藉。飛雲共縈紆。踰時下靑天。日月始高衢。回憶嶺之西。界域天所區。終古待暴客。登關用一夫。黃昏到中㙜。板屋與石屋。藩籬各數丈。恐畏虎侵掠。夜深鷄黍熟。照室松火赤。經險幾𢥠魂。就暖方舒脚。天明得坦途。曠望平沙白。</text>
<title>泛舟三日浦</title>,<text>云有古仙人。永郞與述郞。三日留此浦。丹書苔半蒼。遺蹤已寂寂。湖水空茫茫。下馬藉平沙。白石交蒼松。寺深不知處。落日聞踈鐘。數衲䄘舡來。拜客义手恭。盤咜水中石。出曝神龜狀。飛亭壓其頂。倒影何漾漾。沿洄戱空明。登臨樂淸賞。黑處想龍卧。白影憐鷗浴。嬋娟衆仙女。顔色皆氷玉。環侍若可親。怳入瑤水曲。箇箇執芙蓉。嫣然如將謔。往往露佛頂。霜髮經新削。嗟訝閱奇詭。爽朗蠲坌濁。嗤彼荷桂水。妖艶西子若。非我有仙骨。焉得到靈境。幾人留姓名。老石多瘡癭。仰思廿年前。昔游今又幸。朱顔事堪悵。衰白興猶逞。從此學久視。山深石髓冷。</text>
<title>次金城宰寄眎韻</title>,<text>鳧鴈自去來。雪山無輕重。己老兎不尖。過時蟾無用。隣近得仙宰。衙門淸無訟。惜哉素抱負。屈此小提封。詩禮故家承。筆札儒事共。蕭灑風騷製。又得山水供。曠然金河上。迭宕詩思縱。自幸接裴王。共擬追沈宋。論文到天竅。妙解參伍綜。香城春到晩。苦恨風雪霧。花時失邂逅。怊悵招隱誦。他年倘再約。琪樹餘仙種。慇懃吳鼎先。爽若吟橘頌。</text>
<title>松耳</title>,<text>松耳。菌屬。生於松下。淮陽長楊面黃膓封山多松。故長楊民摘獻于官。本以七月生者也。惟東萊沒雲臺。臨海卑濕。故其民五月食松耳。今年霖雨跨月。則長楊松耳亦五月來獻。始知造化轉移。能使晩者早也。靑松本孤直。不宜生贅疣。流膠老作茯。龜鳥亦堪羞。何意出菌耳。充人口腹求。擢擢白玉莖。拳拳黃金頭。戢戢老麋茸。騈騈髡夷酋。一一徑寸膚。堆堆滿筐收。盤心動新色。素肌香以柔。牙頰生細響。淸颷攪我喉。不復數魚䲒。便欲輕豚牛。我性慣藜莧。充膓更無憂。滋味貴澹泊。肥膩令人婾。俗士知此味。庶幾免愆尤。</text>
<title>石耳</title>,<text>石耳。玄色細皺。品味淸淡。蔬菜之良者也。生於石崖嶄絶之上。山民採者。以長繩繫兜子。乘之以上下。如繘井然。綆絶落崖而死者。亦往往有之云。噉之非如芻豢之味。貨之不過錐刀之利。而長吏責其供。貧民要其直。以危其性命。悲夫。石氣本淸冷。溜雨亦生耳。不類白碧苔。頗似黲玄綺。採摘供盤實。淡味還軟美。峩峩千仞壁。鼯猱亦窮技。斲人出奇巧。脩綆繫兜子。倒垂入玄牝。黃泉在尺咫。牽挽上高頂。靑天可憑倚。剝剝復啄啄。辛苦巖崖裏。終朝不盈籃。落日悲歌起。性命若秋毫。十往有一死。牛腰載之去。揚揚適城市。收得一囊錢。歸來渾室喜。乘危却忘愁。獲利翻自侈。何如農圃翁。安坐以卒齒。哀哉世間人。愚者多如彼。</text>
<title>退食聯句</title>,<text>古人不喜聯句。惟韓愈得孟郊而始爲之。豈不以鳳雞不可與偶。羊虎不可與列也哉。余生三十有二歲於此世。卒無可與爲愈，郊之樂者。噫。勝我者。我非彼敵也。不如我者。彼非我敵也。與其非敵而强與之敵。毋寧自唱而自和。衙罷暇豫。輒賦退食聯句。先成者書以左手。次成者書以右手。有若少年之與叢神博者。此所謂以文爲戱者也。然夫以一國之大人士之衆。而直以左手爲一愈。右手爲一郊。則有以見吾道之孤。而其意誠可悲也。辭家事明主。臣心每惶恐 左。孤覊跡堪嗤。忠義性所種 右。爲官百僚下。當仁萬夫勇 左。蟬飢志逾㓗。鷹老思猶聳 右。愁纏苦於蛛。意亂繁如氄 左。耗銅貘何功。偸倉鼠同宂 右。未衰多疾病。何以答君寵 左。監駒昔南遷。度嶺記修壠 右。林暝鳥呀呀。地春竹竦竦 左。江呑楚天洶。樹隔秦城擁 右。坻囷豁吏徭。石㫌聳騏塚 左。歸心浩千里。黃河一决壅 右。英髦颯軒騫。卑曹走傝䢇 左。刑章刻老鼠。兵衛擁闕鞏 右。仙英盛新栽。錦苔遍舊踵 左。星霜苑柳大。雨露池荷重 右。貧女㥘華屋。海燕羞雕栱 左。小水不足漑。常星亦知拱 右。訏謨革弊政。勁箭破浮腫 左。經營黃閣密。鼓舞蒼生踊 右。豈不喜痛快。復恐生疣瘇 左。當念弊所源。毋爲禍之俑 右。漁塩入度支。儉省自上奉 左。每事盡如此。仍舊足兵甬 右。愚衷感仁恩。淚逬如泉湧 左。維時積雨潦。飛蛾生枯蛹 右。𧕄啼節序感。蚊擾夢寐悚 左。肉喧當晝禁。糊號侵申捧 右。隨分忍趨走。甘如飮酪湩 左。極知賤瓦礫。安敢擬理珙 右。退食心悠然。幽雲逗山冢 左。</text>
<title>聽雨聯句 依退食體</title>,<text>夏令赫炎熱。氣若焚崆峒 左。浮浮烟霧蒸。沸沸濤浪烘 右。積欝則爲雨。天地忽漲充 左。蕭蕭復泠泠。颯颯遂渢渢 右。直比琴瑟絃。密如織組工 左。來戰急樹杪。奔黑失江東 右。號呼動山岳。湔洗豁昊穹 左。萬馬赴敵塲。聲威大漠通 右。收軍忽寂寥。塵沙肅淸空 左。來去若有機。驟徐誰知衷 右。一墜非天有。失勢未爲䧺 左。白日乍出沒。浮雲相披蒙 右。潭渾喜蛟龍。窟䨪愁羆熊 左。松身黑碧錯。竹䪨嘯呼同 右。沾敎弱羽戢。聒遣群耳聾 左。三日已周澤。經旬何不中 右。越自去年夏。及今夏將終 左。皇天積雨潦。下土汨鴻濛 右。冬雷及春雪。吁駭實老翁 左。今朝天雨氷。零落隨迅風 右。人事說茫茫。神逵訊矇矇 左。努力望時賢。幸覩爕理功 右。</text>
<title>十月一日。失意南歸。留別洛社諸益。夕次竹院訪妻子。留卧數日。山中玩物。有羈旅之思思親之念。仍述長句。</title>,<text>黃羊十月日初吉。故人城東斗酒別。酒酣仍把故人臂。語快不禁中情發。年纔七八壯思多。素長詞賦尤工律。江湖風露十年檠。禮樂詩書萬卷帙。下涉莊騷左馬流。旁搜向䧺韓杜室。近來爲文筆力麄。自擬萬牛挽回斡。金鏞大鍾未易量。尋丈之間辨秦越。才成廓落竟無合。抱璞荊山遭一刖。黃金倐散槖告竭。十日長安餐麤糲。歌長東武擊劒折。秣馬淸晨踏殘月。路傍繁華多菊黃。朋知相提惜長訣。官渡沙昏舟子遠。徒旅慘惔饑膓裂。山巒皆向廣陵合。竹院蕭索行人絶。田家稻熟已黃穫。犢背寒鴉晩突兀。黃昏到門訪妻子。婢僕前來問飢渴。少婦出房入中廚。張燈照夜具盤實。稚子見爺不省識。回頭向壁聲宰。別來秋盡冬已廻。白齒烱烱髦垂㓒。萬事將來固難必。况復今年僅三七。仍留數日樂閑曠。昨昔傷神轉無物。漁童不歸澗草暝。野老相經壠樹密。錦樹參天木千章。高鴻漠漠風拂欝。日之夕矣增離憂。那得晨昏禮久闕。門閭只隔崇朝路。明日南行暴風雪。</text>
<title>記夢</title>,<text>滄海龍興曉蹙水。崩浪雪濤呑天地。始看飛電曳匹紅。俄聽霹靂吼空至。秋天黯慘大荒黑。陽烏假道潛回翅。長鬐巨鬣蹙天起。風沬蔽空玄雲墜。蜿蜒百丈色似㓒。鐵索互維迷端始。首若瀚海水凍玄氷屹。尾若崑崘火焚黑熖起。鱗若晉襄墨縗從戎擒孟明。玄甲七屬皺攢相聯比。竪若秦帝水王色尙黑。五丈旗杠纏玄綺。太陰之帝集北方。雲霧樂動虗無裏。時見黝幡㓒幢蔽虧晻曖風披靡。共工怒觸不周地軸絶。巨靈擘山黃河駛。但聞波奔岳動轟豗而澎濞。欝島如萍日本沈。蓬山不露鰲頭翠。忽然一片白玉盤。眼前掠過飛不止。蝴蝶遽蘧遽驚散。枕席非復重溟涘。朝來發筴覷龜兆。澤中貯火明五位。大人虎變未占孚。神哉變化雲龍似。周時渭濱叟。漢代淮陰士。不遇文王沛公時。皷刀乞食堪羞耻。一朝風雲契合融。牧野檀車趙壁幟。丈夫成立未可量。惟在變化如何耳。神物寧久池中養。會作龍門燒尾鯉。</text>
<title>朱雀騰蛇杖引</title>,<text>天南赤雀聲角角。憎殺巴蛇食象肉。觜吻呀呀下呑蛇。蛇决其膓旋出腹。嬰膓關肚首不拔。但拕脩尾掉屈曲。雀怒而飛翼西風。枯作虞淵石上木。蛇首千年沒不見。尾作長梢直如槊。海上之人供我觀。倐來神虹貫茅屋。老夫驚訝久愕然。滿堂畏惡思辟易。尙思奮决向西時。磊磈肉癭生紅粟。蜿蜒巨狀更堪怕。玄黃暈雜光如渥。杖之庭宇太眩生。眼病不敢當朝旭。聞道南方好山水。支持可以凌川嶽。秪恐此雀呵炎熱。使我暍奔銅標側。復愁巴陵震澤畔。蛇尋古穴獰雷作。不如携歸上朝玉皇宅。憑渠鱗尾出雲海。假彼毛羽升寥廓。</text>
<title>養魚</title>,<text>我有一石錦鱗魚。辛勤護養兒孫如。庇形須蔭碧菖蒲。剌眼禁栽紅芙蕖。此池常時不出泉。竹筒蟠伏通川渠。川渠當旱亦斷絶。呀呻噞喁委泥淤。愍憐天物暴殄傷。渾舍擔汲遑寧居。長竿曳出白木筒。山井五里相扶舁。艱難支過敲炎天。又迫嚴氷三尺餘。氷堅徹底水仍涸。乾薧凍鱻堪唏噓。偸生借與竄身地。一片礨空深成豬。啣尾騈首苦局束。群沸擾似瓮中蛆。終須春雨快放釋。沛然如縱崑崘墟。散發藏收各一時。此事不與天機踈。綠蘋花時正卵育。群隊亂出涵淸虗。赤鯉軒騫特蹻騰。石沬浪花翩旐旟。最憐斜日兩竿後。又是明月三更初。金波紫瀾忽閃破。曲踊一尺如銀梳。對此往往失大笑。惠子非余安知余。施食爭先見奔忙。投餌欲呑還趑趄。直鉤爲釣聊自戱。愛惜那忍沉網漁。性癡還欲牋天闕。玉府征稅冀寬除。山人寄書索溪鮮。問我何事甘藜蔬。堪笑所養非所用。那殊衛鶴乘軒車。以此嘲我我却嗔。世間烹鶴非君歟。濂溪昔日盆中物。厄君機心色愁沮。濠梁之樂足忘味。誰知藜藿殊羊猪。但令我魚潑潑長在眼。面雖菜色心和神則舒。</text>
<title>題杜子美王宰畫山水圖歌後</title>,<text>十日畫一水。五日畫一石。杜甫此歌如王畫。亦非十日五日歌不得。平生學杜。我却拙句法。彷彿何由識語密。須損豪士氣。筆放怕倒賢人則。長杠欲下紙先慳。千疑萬惑頻按抑。斂手徐起倚西風。口猶辛苦色慘黑。暮氣摧殘益不振。但見雲歸紅日夕。不如拓筆取杜讀。讀至千千萬復億。</text>
<title>君不見</title>,<text>君不見萬丈木壽丘壑。君不見七尺馬老道路。足躡日月疾霹靂。廈庇王公凌雲霧。丈夫才力老可恃。凡百有志宜善護。方今世乏廊廟具。早晩劒履蓬萊殿。三皇五帝同君鑄。</text>
<title>山水歌贈人</title>,<text>君家傍綠水。我屋寄靑山。相逢山水際。各言山水閑。談山談水忽開戶。水月微明山霧間。</text>
<title>題春游錄後</title>,<text>聖祖龍興拓天府。其鎭仁王與白嶽。虎額龍腰相盤崛。蒼蒼數里磨刀㮶。色擁終南控峨嵯。氣通冠嶽呑三角。上奪三光涸元精。藏英孕秀開眞宅。我住城東熟東山。北山之遊違宿昔。三月香街十日雨。靑𩣭睡倦閑僮僕。延呼親戚合淸晨。一酬宿願非良策。東風爲我吹雨却。白鳩黃鳥鳴相逐。玄武句陳連翠苑。高花照雲如紅燭。景秋門外得兵營。蒼湍碧石仍朱閣。刀閃霜雪翠黯黯。旗轉龍蛇黃肅肅。貔貅十萬睡不動。何日爲君征遼北。緣岡北踰憇雲松。或起彷徨或盤礴。已愁懸崖築高墉。且豁朱甍遍華屋。摠戎營深幙井寒。三淸洞閉莓苔積。巷盤磴迤轉隈隩。繞出宮垣蹋陵谷。楓栢蒼翻雲霧葉。峯巖翠鑿雷霆瀑。淸風溪畔太古菴。玉女晝窺雲花落。昔我題詩願見此。云待溪波雨後碧。說向吾宗正字叔。相驚語讖徵今夕。玉流山荒不足觀。弼雲臺高實嗟愕。紛紅疊素何濛茫。目下衡縱萬井絡。仰望銀河倒渤海。下窮無極扶桑綠。東皇㫌旗執芙蓉。霞裾霧佩光摩赫。鸞廻鵬返鶴尋巢。虹搖日盪千峯赤。翩然飛下景福路。宮門晝掩雲寥寂。玉階烟沈狻猊老。金瓦火烈䲶鴦坼。前王所植不敢慢。再拜蒼松忍聲哭。壬癸年中國大難。天仗出幸遊西朔。公然鯨鰐窟龍池。無乃神祗火其壑。吾祖當時判度支。轉粟還都一掃滌。至今箱篋有遺札。時事蒼黃見筆畫。遺墟衰颯白黑髮。吾輩胡爲此游樂。孔明七擒服南獠。書生立功今何得。嗚呼國恥不能雪。形神慘傷悲風作。及暮嘯登太華亭。月光已亂東墻竹。</text>
<title>寄賀尹友汝剛生第二子申羊酒里情</title>,<text>聞君新夢虜脫衣。隔岸人家燭神輝。參軍新婦已相敵。慧種生癡古未睎。玉燕投懷九鶴止。老蚌劈胎渾珠璣。食牛有氣不可摧。眼光先看百步威。不須敎啼識英物。積善衮衮君庶幾。問君居家樂何事。糝藜一生因道肥。病卧漳濱八年餘。寒藩敗筆空芳菲。尙見文君拒諫憂。免似太常出齋稀。神仙傳裡盡廢疾。天曹陰府降百禨。長兒今年纔十一。大意頗窺點浴沂。嗣宗近復厭王渾。樂隨阿戎話莫違。己堪迅速賦高軒。氤氳滿腹瑤華嘰。前者窓間競喜矕。冬天睍睆鳴山扉。却欠王家譽兒癖。黃公好謙無乃非。孟氏芳隣語非虛。芝蘭不乏充庭幃。扶藜去作湯餠客。看祝香盆洗兒歸。</text>
<title>題柳峀雲墨竹八疊後</title>,<text>書竹以來善畫竹。峀雲之外無峀雲。洋州文使君。黃州蘓使君。酒譃詩諧業不精。收蓄襪材空紛紜。石陽公孫藝頗絶。忽折右臂工何見。峀雲之竹妙千古。往年掃我東溪絹。下筆琅玕動瑟瑟。千竿盡向寒空直。勁梢元因鐵石成。銳葉却似刀圭削。驚蛇毒龍勢飛走。江秋颯颯蒼雲落。萬里怳憁渭濱出。四座錯愕瀟湘得。但使花實盛。鳳凰亦下食。翠凋黃槁黑摧裂。尤工老竹千年色。風者紛簸鵠鶴翔。雨者霑浥麾幢垂。煙者蒼茫乍近遠。稀莖細籜看毫絲。雪者瘦骨白稜稜。寒瓊水玉高泠泠。笋者杈枒突林碧。叢者羃歷縈巖靑。昂莊或如參道釋。冥密忽若來神靈。自言年老兩眼昏。任指縱筆無畦庭。看來尙勝少年時。倘非通神得如此。昔者湖人說湖俗。居民種竹家其裏。貧家尙養數萬竿。淸風聒亂鳴宮徵。大充棟樑不可數。其餘委折樵人採。我聞此語心爽然。早晩皷棹浮南海。倘微斯畫動吾眼。行衝瘴癘能無悔。顧眄雖無百濟城。摩挲似入光羅州。峀雲峀雲藝誠高。嗚呼厚賜吾何酬。此竹不下千萬葉。一葉當公一歲籌。令公不死千萬秋。</text>
<title>代人哭啇州趙僉知 世垕</title>,<text>君不見東吳禇季野。君不見西漢韋玄成。經藉常傳舊家聲。春秋不露皮中明。我思其人今見之。啇山趙老僉中樞。花川孫子漢平裔。當年白晢通經儒。太古之心太古貌。形𨈬嶷嶷長其鬚。仁句騶虞及生草。意泛枳棘均棲梧。漢廷紛紛鵕䴊冠。顔皆粉白唇皆朱。公非今人不諧今。京城無屋心江湖。郡符臺驄亦潦倒。太常通政尤堪吁。南紀猿鳥不解愁。東京褒德今何得。公之中子我妹夫。廿載欵曲通家樂。席門城東長者轍。其誰訪我公來數。置酒中堂公氣春。四時偪耳黃鸝曲。往者公留館三歲。亹亹笑語窮曛夕。室香芬芬聽蘭麝。園翠欝欝瞻松栢。妻炊女饌兒進食。慙愧中廚貧冷落。柳驛花亭一千里。今春捨我東南適。寒煙灞陵渡頭別。風雨龍湫路上憶。蒼茫消息怨鴻鴈。南極星晶杳迢遞。帝遣巫陽下謳吟。楚美滿堂飄荷製。夏首龍門公可廻。公胡早擧雲中袂。舊醉黃花古城菊。新招赤葉江南楓。凄凉粉題字多少。聖恩秪許銀緋終。世道傷心吾輩淚。公應大笑匀天中。竹嶺連天鳥嶺黑。南梅北雪寒悠悠。薤詞憑寄驛路使。京口情親盡白頭。</text>
<title>懸燈旅舍。客意多緖。取子美境非吾土倦登臨一句爲韻。謾述古語。七首</title>,<text>我學漫浪迷本領。我卜蒼茫說躁靜。黃鵠一經四海永。乘風送我江南境。行藏隨地擇斦秉。功業憑危豈求倖。蒼蒼鬂髮忽顧影。六龍何急雲間騁。其二有物自奇世見稀。持可作弦不作韋。嚼雪吮霜不知饑。沐髮秋潭明月輝。但願神龍告庶幾。肯顧醯鷄說是非。江山濶遠爾早歸。三尺黃泥汚人衣。其三客行浮雲終日俱。歲寒不死南地蕪。土人狡黠黃鷂雛。仁弘磔死汝立誄。莫遣杜鵑渡江湖。啼時恐爲北方虞。百濟都邑黃昏鳥。神劒亦不久支吾。其四家家伐竹靑椽柱。竹瓦泠泠聽風雨。南巫喜把竹枝舞。仍唱竹枝迎神蠱。煎出瓊漿調內酤。封進淸風貢端午。生生有數用無數。不及前時賤如土。其五江南佳麗復可戀。啇姬一笑傾翠鈿。十部笙歌桃李縣。雙窺翡翠芰荷院。着處綺羅滿眼見。久客支離興未倦。耽羅每年馬一捲。渡海家家繫紫燕。其六異域樓高不須登。一回登臨愁不勝。復値天風裂海氷。南紀白雪被丘陵。禁抑幽騷美酒能。動搖歸意雲山仍。橫來照客又靑燈。觸忤孤眠爾可憎。其七皇天莫均萬國霖。聖人能調五絃琴。晴光淑氣匝春林。四海朋友盡虗襟。不將舊釁說至今。但恐新好輕欺心。涓埃報效意何深。鬼神昭森於我臨。</text>
<title>悲淸海</title>,<text>淸海津者。在康津海中六十里古莞島。今加里浦。新羅張保臯所屯兵也。保臯嘗入唐爲武寧軍小將。騎而用槍。無能敵者。後還國謁王曰。遍中國。以我人爲奴婢。願得鎭淸海。使賊不得掠人西去。王與萬人使鎭之。其患遂絶。及神武王。以其父均貞爲金明所殺。與妻子往依保臯。及金明繤位。保𦤎遣鄭年等討誅之。立神武王。王封保𦤎爲感義軍使。後文聖王欲娶其女爲妃。羣臣諫保𦤎海島人。其女豈可以配王室。王從之。人有讒保𦤎怨王欲叛。王遣閻長以計賊殺之。初鄭年保臯之友也。能沒海底行五十里不噎。與保𦤎俱入唐爲武寧小將。保𦤎以齒。年以藝。不相下。及保𦤎鎭淸海。年飢寒欲往依之。或止之曰往必殺汝。年曰餓死不如劒死快也。遂往謁。保𦤎與之飮食。極歡未罷。聞金明纂位。分兵五千人與年。執年手泣曰非子不能平禍亂。年入國誅金明。後代保𦤎鎭淸海。朝過星子浦。卽九十浦也。耽羅星子朝新羅時泊舟于此。 遠望淸海水。淸海望所思。武寧將軍張氏子。鐵槍飛馬萬人中。盛唐武士盡羞死。北人年年東入冦。虜掠良民作奴婢。東還慷慨語君王。擊皷吹笛鎭南鄙。男歌女笑四境晏。海上蛟龍避毒矢。轅門白日樂鎭靜。繡旗金節飄旖旎。潮來浦樹沒。潮落浦花起。浦花浦樹幾千年。碧骨遺民憶考妣。保𦤎旣死。罷鎭徙其民於碧骨郡。 將軍有忠通金石。將軍有量寬涯涘。盃酒傾情鄭年友。爾忘其藝吾忘齒。釋仇分兵五千人。走殺逆賊飼犬豕。削平禍亂王室正。大義皎皎扶綱紀。王聽讒人用賊術。功臣濺血海水紫。滄濤洶湧怒湖黑。水仙波靈怨未已。史臣曾聞比臨淮。史斷以保𦤎之解怨。比之臨淮之釋仇。 僉使今來鎭加里。海巫如花日歌舞。來薦羶香廟中跪。寃魂更隣安祐宅。安祐宅基在邑城南。祐爲高麗元帥。討紅巾賊有大功。死於金墉之讒。 日暮悲風黃竹裏。我作歌詞我却唱。座中泣盡金陵妓。</text>
<title>石琅玕歌</title>,<text>夕投崔生宿。示我琅玕石。禿幹杈枒一尺强。苔皮剝裂色紫碧。枝枝刻作花蘂紋。剞劂正費天巧力。小兒持粉逐手塡。主人笑誇梅花白。我亦大笑仍問之。云是漁翁海中得。激出應被波浪噴。奪歸更想蛟龍惜。石荀巃嵸無乃是。珊瑚璀璨不足憶。擊之鏗然聽宮啇。寧非海桐成枯落。主人憐我好奇古。便許携歸作冷覿。已驚至寶非世有。更感高義情何極。我家庭前石假山。上有雲氣靑翠織。其閭百卉森俱在。得此可以增顔色。途遠翻愁轉運重。十馬九死塡山谷。明皇荔枝尙致亂。况我匹夫徇耳目。海上之船行若龍。載到江漢元非隔。復恐神物戀舊穴。滄波一失迷蹤跡。今夜摩挲且盡賞。明朝相憶淚霑臆。安得壯士向空擲洛陽。一瞥千里如鴻鵠。</text>
<title>鳳沙鄭上舍斑竹杖歌 幷序</title>,<text>余之爲丞於酒泉也。客來語於余曰。此有鳳沙鄭翁上舍者。年老而隱。其行於丘園隴畒也。取斑竹枝爲杖以自隨。鄕人多歌詠其杖。某也某也已爲之詩矣。余應之曰。杖固可貴也。杖於鄕者鄕敬之。杖於國者國敬之。杖者敬之表也。然杖者以齒而無德則或貌敬而心鄙之。或並與貌敬而廢之。甚者怒其不敬而與之閧。若然者。其所持之杖。得免施之於闘格之用亦難矣。尙何足貴乎。今鄭翁之賢。能使其杖。爲鄕人所歌詠如此。其德之足敬可知已。異日吾過鳳沙之下。望見人童顔皓鬚。負斑杖頎然立於沙上。鄕之少年步者趨騎者下。盡禮於前者。吾可不問而知爲翁也。遂和其鄕人之詩而歸于翁。其詩曰。吾不記其歲。昔夢圓通居士。身長六尺癯而細。廬岳千年老不僵。紫花靑葉風披翳。江川太守求不得。比丘手把斑衣製。斑衣飄翩下瀟湘。遍落江湖捴遺裔。後來好事說妄誕。多言舜妃之血涕。往往爲龍葛陂中費公。俗士何敢睨。鳳沙仙翁老爲友。扶持不復煩僮隷。翁年八十骨肉輕。早超希夷竆四諦。陟巘跨巖不作艱。飛猱不敢誇其藝。獨恐年少譏太健。恃此而行非其計。翁言此物甚光芒。斑鱗耀日長虹曳。用之鞭鸞驅白鹿。山中歲晏聊攀桂。散步宇內困卑湫。何處瓊田可耕萟。芙蓉之城聞有之。仙居甲戊相聯儷。天外紅桑月扶踈。海上碧桃春曼麗。杖復爲龍便可騎。上天下天應不泥。俯視九州正渺然。微塵聚在毫之銳。天壇放杖一笑回。窓蜂磑蟻紛瞢瞖。伯陽眞人揖相問。贈以一篇參同契。然後下來視吾杖。杖欲爛有若生衣枻。</text>
<title>異鳥歌 爲淸潭孝子朴泰星作</title>,<text>高陽之山靑寂寞。澄潭一曲搖寒玉。上有孤松老兀然。墳西一枝春無綠。孝子廬墓西畔松樹。異鳥來坐。隨孝子晨昏啼哭。所坐之枝獨枯云。 枝頭有鳥不知名。毛衣鮮白雜靑黑。啼來吊孤兒。孤兒相對哭。孤兒五更起。鳥亦五更集。一哭山石裂。再哭山月泣。三哭颯颯悲風作。空山百鳥驚蹢躅。淚盡心苦聲酸絶。口吻咽咽逾廹促。孤兒不在山。鳥去雲天上寥廓。孤兒復還山。鳥來繞樹鳴相逐。鳥來爾何意。不語對以臆。孤兒六十老爲翁。孺子之泣如一夕。終身慕父不識面。平居未改顔深墨。塚傍結廬終老計。徵辟不應諸公檄。主上嘉之表其閭。丹楣粉題耀窮峽。皦皦精忱質白日。天公下視一於邑。爲遣仙禽降翩然。獨托靑林月中宿。哀號似說落星心。淸血非爲山花色。倘微求爲歷山耘。無乃願作王祥炙。君不見精衛之鳥爲父塡海死。觜禿不辭啣木石。又不見蘓耽化鶴上太淸。戀母歸來聲痛廹。此鳥應知二鳥魂。不然胡爲孝子屋丘壠。秋啼霜露中。楟花未落陔蘭碧。嗚呼此鳥誠可異。吾將喚取黃荃畫手來盤礴。丹靑一寫此鳥眞。寄向山中喜事客。他年鄕社祭孝子。與掛祠中一面壁。</text>
<title>侍中㙜歌</title>,<text>悲㙜石載何嵯峨。下臨重溟百丈波。雷霆潏潏地底狂。風雨泠泠松上過。聞說高麗尹侍中。平胡於此洗兵戈。豈江以南直鐵嶺。開壃拓地何其多。是時誅鯨血闌干。穹魚出舞天吳歌。往事如雲不可跡。空餘片石依山坡。千秋感慨意未已。有劒不彈男兒何。</text>
<title>摩雲嶺上望海醉歌</title>,<text>君不見端川之山。前摩雲後摩天。雲飛不度天不旋。日月之行亦不過。寒蟾踆烏空遷延。云是白頭之宗脉。飛來萬里何飄然。根壓長鯨揷溟渤。勢凌寧塔呑幽燕。靺鞨狂噪窟其傍。爾來掃平無腥羶。我行登臨接斗牛。天鷄啁哳鳴巖巓。人蔘葉大翳神靈。䂊童樹老流雲煙。長風吹散太古雪。撩亂飛花滿山川。下臨無底海波黑。琉球日本秋毫連。王母春迷赤岸渡。天孫晝下扶桑眠。蓬萊明滅若可覩。呼來豈卽無神仙。我欲因之朝紫皇。紅雲貝闕知何邊。星冠玉珮森羽衛。人寰久謫誰當憐。振衣躑躅愁不去。忽見彩鳳來蹁躚。口傳天語慰悲吟。君今謫滿三千年。帝傍無人君可歸。胡爲棲棲嶺海前。</text>
<title>關月歌。送別蔡伯䂓西歸。</title>,<text>關月初光晶。何如秦地明。秦人愁殺關月色。關月偏向秦人情。秦人相遇飮酒醉。關月亦白長城至。是時邊庭熄狼煙。壯士白日軍中睡。少年評事笑軒眉。良宵不樂將何爲。誇道陰山大獵歸。快意何似幷州兒。別設高宴盡閣中。諸校錦裝森熊羆。已見靑蛾間文儒。始動豪竹仍哀絲。胡姬琴拍落梅曲。燕人劒舞秋蓮色。取樂喧呼興未已。燈花往往樽前落。酒闌慷慨仍促膝。把臂傾情說疇昔。昔年十九二十時。藥下初逢便相奇。槐宮落筆萬人驚。鴈塔題名四海知。出入風塵數十載。兩心相照無相疑。去歲省親向愁州。春盃送我長安樓。摩天嶺上望不見。豆滿河邊夢相求。長白嗟峩主屹高。子鷺我燕雲悠悠。錦瑟朝彈遠別離。高歌夜唱長相思。寧知奇遇忽此地。離合人間本無期。况我新經憂患來。未老華髮今垂垂。自恠三冬不愁死。生待君來見君悲。可忍逢塲是別筵。分飛各復東西之。書信春從去鴻斷。歡娛曉逐流萍散。河樹鷄鳴送君起。關月皓如梨花滿。</text>
<title>竹嶺歌</title>,<text>作使蓬萊去。蓬萊幾千里。朝發丹陽向豐基。竹嶺峨峨馬前起。云是嶺湖之關阨。分割天文與地紀。翠谷玲瓏赤日滿。丹崖窈窕孤松死。行人束束峽中天。細路石蒼黃泥滑。子䂓驚人飛搶搶。山鷄竄樹鳴哳哳。攀躋尺寸上嵽嵲。山河露出秋毫末。其下蔓延七十州。浮雲度鳥看超越。前朝黃葉始林汵。重溟老樹扶桑活。是時南風大荒熱。祝融笑歌開天光。朱鳥羽毛明可數。手接南斗凌蒼蒼。仰看太白之眞人。身騎翠鳳從紫凰。雲霧衣裳日月旛。雷轟樂器天中央。手折瓊芝笑向我。我本俗眼視茫茫。老蔘千年大如童。禪花八尺高於僧。張騫奉使幾時休。康樂尋眞嗟未能。南連鳥嶺共關險。偉哉造化爲形勝。世亂只用一戟可。琴㙜戰血胡爲爾。辛苦和夷用書生。我行過此寧不耻。嗚呼我行過此寧不耻。擊劒悲歌劒欲折。劒氣崢嶸半天紫。</text>
<title>宋公壇歌</title>,<text>行歌宋公壇。宋公不可見。但見高壇上。勁草悲風轉。遺民爲我語當年。未語先看淚如綫。壬辰之歲海賊來。宋公身自登城戰。戰時天昏大風腥。銅柱摧折滄溟裂。饑鮫數萬噉人肉。長鯨蹙城城爲拔。我皷無聲我矢摧。城頭賊旗紅如血。軍民遁走畏擄縛。公時求仁不求活。哭告殿牌向西拜。却向靖遠樓中死。問誰伏死公屍傍。親近相隨申氏子。問誰飛瓦碎賊首。兩箇官奴一宮婢。天生忠義並一時。至今壇墠共祭祀。義氣虹飛海天白。貞忱日出扶桑紫。今人耕盡古時血。落日寒鴟下空壘。箕城始聞李提督。素沙還有楊經理。殺賊尤多此兩捷。摧枯破竹何其神。也知公靈赫助戰。指揮鬼卒森秋旻。今之二障孰居一。釜山節制與公隣。摩挲尙識左兵使。北門蒼黃數騎塵。嗚呼涇渭分流不同津。蠻人慕義斂公骨。葬地流傳尙不湮。蓬萊使者倚古杏。落魄神鴉啼暮春。</text>
<title>多大浦壯關樓觀打魚歌</title>,<text>具矦下令軍吏趨。水兵三百皆漁徒。雙舲載網櫂歌入。左右提綱截溟湖。始似奇兵出兩翼。翻同急暈圍孤郛。波濤漸窄衆讙合。萬魚團團束一區。大魚跳脫健於人。小魚局促皆被驅。是時蛟龍亦奔走。蒼鯨辟易崩波途。具矦大笑稱壯哉。帳下獻魚如獻俘。盛置盆中供我觀。崢嶸怒鬐橫堂隅。促呼饔人拂霜刃。案上飛飛花雪膚。先勸北客後主人。相與醉飽爲歡娛。始知觀魚必海上。小漁江湖非壯圖。君且學龍伯國人釣巨鰲。永帖風波鎭無虞。</text>
<title>官多馬歌簡祥雲吳丞</title>,<text>我不羡官多金。我不羡爵多帛。但羡祥雲吳督郵。高蹄駿馬森磊落。雲錦桃花色非一。蘭筋汗血羣盈百。大堤前臨洗馬川。春流浩蕩游龍浴。騎出鳴沙海棠路。四蹄颯颯風颷作。奔雲追雷走滅沒。朝過香城暮雪岳。促駕常先王母獜。揮鞭肯後安期鶴。十洲三山渾往還。春風總轡扶桑綠。憶昨同遊鏡湖上。看君去影如鴻鵠。我乘羸驂苦不進。前呵後策疲騶僕。我車猶邅碧山阿。君衣已高紅欄曲。以手招我我望之。杳如呂仙人岳陽樓上吹玉笛。歸路同行每相失。又如孫眞人騰天一去迷蹤跡。君言此物是茅龍。仙家牧御非常畜。歸來空歎息。我無由分一隻。</text>
<title>畫獅行</title>,<text>謫居荒陬。苦乏詩料。偶見壁間有畫獅子。古稱獅子一吼。百獸腦裂。能殺食虎豹。盖猛獸之雄也。朱子嘗以畫獅題贈外孫生日曰。欲使渠似他雄猛。余於此畫。亦有所感。遂作畫獅行。恠底新凉秋始中。轟然古壁生獰風。有物突兀勢如山。銅頭劒齒何酋雄。身被五雲尾如斗。飛電爍爍生金瞳。云是唐時康老之獻獅。坐令殺氣排靑穹。想當深山落日時。凭風一吼聲豐隆。殺活有權百獸畏。呵叱生威萬山通。橫行沙漠物莫攖。摧折赤豹沮黃熊。縱是丹靑尙威神。鬼物奔走沙塵空。此州隣近有陰山。猛虎養子居深叢。白日咆哮動天地。黃塵出入迷雲虹。爾來呑噬百餘年。中原積骨丘山崇。李廣彎弧亦彷徨。馮婦下車愁無功。安得眞獅似畫者。噉殺此虎菁苽同。走令乾坤凈妖氛。男糓女絲歌和豐。我知良工有深感。故來畫此邊城東。惜哉爲畫不爲眞。堂隅只堪嚇兒童。雖然壓勝有古法。足知虎運今將窮。獅乎獅乎。爾爲物也甚雄猛。永鎭此邦無冦戎。</text>
<title>次蜀道難</title>,<text>李白之詩。奚其夸誕哉。蜀道雖難。未必難於上靑天。我欲攀天問難易。天公大笑聲嚇然。天不可階人不到。終古但有日月與雲煙。蜀山可梯亦可鏟。跛羊往往登其巓。詩人托興別有以。鳥道何嘗鵬賓連。或云諷明皇遷三巴。或云悲杜甫客兩川。註家紛紛摠失旨。將喩聖人之道難躋援。蛇退猿啼百八盤。若比孔墻如孱巒。賜讚其高窺莫見。顔苦其卓仰之嘆。巍勳蕩華摠往還。仁梯義棧爭登攀。太虛雲歸日觀頹。蹊茅路榛生其間。危穽谽谺玄牝門。邪逕詰屈頭陀山。誰能叱馭百尺竿。虧簣鮮克成孱顔。進不能寸退以尺。悲歌行旅愁靑壁。千家說鈴異言豗。所以取譬飛湍瀑流萬壑雷。白乃點也者流見大意。豈但詩酒佯狂而已哉。夢覺關如劒閣嵬。倘非麁拳孰打開。無形之冦擾破屋。畏之不啻如狼豺。手抉雲漢掃粃糠。筆落風雨驚龍蛇。願貽天下遍箴誦。當寫萬本窮絹麻。世人徒知錦城樂。哀彼弱喪忘歸家。我聞天語如夢醒。續成長歌更惋嗟。</text>
<title>申進士 培淵 輓</title>,<text>去年送君柳川道。棘人欒欒隨靈輀。今年葬君西原土。淚墨悽悽寫哀辭。去年今年人事變。兩世姻誼終於斯。君之先考我外舅。長身秀骨眞仙姿。少時崢嶸已金榜。老來淹滯猶銀㙜。孝友之行詩禮學。淵源實自霞隱來。賢胤承家更卓然。翻風豫章非凡材。器宇溫潤卽金玉。文瀾汎濫能詞賦。早已名高大羅天。何難駿驅長途步。昔遊麻川與蓮池。丈人憑梧君右侍。馬家龍虎鸞鵠羡。王郞阿大封胡愧。我家門臨南走路。君來繫馬駒城花。相逢之處每信宿。話到天星及曉斜。哿矣相思隔兩縣。胡然少別成千年。衰麻血漬竟銷鑠。橋梓風摧暫後先。却無孤兒讀父書。空留寡婦收郞骨。仁人之後乃如此。天理冥茫竟難詰。悲歌春倚矗西樓。墻外踈楊是誰家。朱陳一村計已宿。羊謝西州慟更加。魂招不來上黨黑。天末迢迢見朱霞。倘非催成玉樓文。無乃喚赴蟠桃宴。江湖衰病阻臨穴。黃鳥交交數聲囀。</text>
<title>浩浩飮浩浩歌</title>,<text>浩浩飮浩浩歌。我飮不多歌不多。快吸千鍾若長鯨。始肯放歌如吼鼉。吐出胷中之礧磈。千新萬奇聲呵呵。莊叟不敢誇弔詭。李杜回避愁譴訶。蟻闘坳堂鵬擊水。蠅鳴甕盎龍馳河。五岳怕顚倒。三光困蹉蛇。六鰲之山亦漂流。何况區區鶴樓鸚洲波。甚於昌黎雙鳥鳴。羣仙愁思淚滂沱。帝欲禁歌歌不已。先渴其喉歌則那。推排酒星雨爲石。涸絶釀泉塵生渦。人間械囚劉白墮。天下麥漂阿香婆。酒池糟㙜盡堙滅。使我病渴呼荷荷。詩興歌懷瘖不吐。三時引頸如飢鵝。然後天地得小安。萬物妬怒旋平和。但恐希音久不作。曷與匀天大樂同吟哦。舜有簫韶湯有濩。枯石朽桐猶戛摩。此人此歌世所無。笙鏞鐘呂寧殊科。造化元氣所不及。可令補直無諐瘥。低堪黼黻並昭煥。高可崐崘兩嶪峩。縱使天瓢酌滄溟。大餉其功何惜他。帝忽大感悟。赦書飛下長風過。授我長柄北斗星。任我斟酌充其皤。朝逢襄陽拍手兒。暮謔臨邛對壚娥。自稱仙於飮聖於歌。金鑾力士敎脫靴。仲尼無量是吾師。米汁不飮譏釋迦。從此三萬六千日。高歌大醉倒載騾。</text>
<title>釣龍㙜歌</title>,<text>世傳唐將蘇定方伐百濟將渡江。江有神龍。大起風浪。師不得渡。遇一老嫗持飯肉問之。嫗曰吾兒龍也。爲百濟拒唐兵。故往饋之耳。又問兒何嗜。曰最嗜白馬耳。定方乃以白馬爲餌。釣龍殪之。遂渡江滅百濟。至今巖上有龍血朱殷。又有定方釣龍時靴痕及曳綸之痕。江名白馬。亦以此云。余往尋之。果有彷彿者。然㙜在南岸。登此釣龍。必在百濟已滅之後。何以說龍亡然後方渡北軍耶。且陸不過炭峴水不入白江之語。已在唐將未到之前。則白江之稱其來久矣。不因白馬釣龍而得是名也亦甚明。傳說之誕妄如此。故歌而辨之。老石嵓巉似覆鐘。藤纏柳遮苔紋封。下有長江春溶溶。風翻雨搗波聲洶。昔當濟王慢琛賨。李唐兵來此釣龍。龍甚神靈不受罿。三時皷浪紛銀峰。十萬強弩徒攢蜂。舟師未敢誇蒙衝。赤心衛社當敵鋒。長身隱隱齊金墉。有嫗蹣跚傳夕饔。借問兒饑何所供。兒嗜白馬甘比醲。不貪燕肉愁鉄鎔。是日軍中雪色鬃。盤來大針凾其胸。投下深湫湫水舂。脩竿裊裊銀芙蓉。盡日酣戰飢正喁。寧知肥胾賺殺儂。嬰綸貫鉤掉尾從。神喉不救長戈摏。馬夷怒號水仙恟。白日飛霆霹古松。洲前凱皷椎鼕鼕。玄黃血射江爲彤。一葦凌波波勢慵。北軍飛渡無人攻。至今巖上血龍鍾。靴痕尙印蘇郞蹤。我來摩挲仍駐筇。蒼茫往跡徵樵農。鱗介安能逆鉞銎。此說只堪驚愚惷。此㙜况臨南岸淙。龍未誅時恣獰凶。北將何以披蒙茸。想當王師渡橫縱。龍抱神珠睡正濃。爲題長歌鑱石縫。不語恠神道中庸。</text>
<title>落花巖歌</title>,<text>白馬江頭立馬處。落花巖花落江湄。見此落花長歎息。憶想宮嬙花落時。伊昔扶餘義慈王。如花美女千紅粧。梨花面桃花唇。慢舞嬌歌滿宮香。明朝風雨奈爾何。蘇將軍來事蒼黃。眞珠簾外萬丈巖。落花紛紛下滄浪。滄浪流盡海無極。哀怨悠悠滿江曲。綠珠沈潭良可悲。花蘂偸生何足錄。花開花落幾千年。杜宇年年巖上哭。</text>
<title>君馬黃。贈別李叔昇。</title>,<text>君馬黃。風塵道路長。何不騎生獰追電大宛駒。飛上天門轉紫韁。鴻龍玉狗嗔如雷。君馬不前何徊徨。朝出西京渡南河。暮宿駒城處士家。駒城處士感慨者。傾情把臂仍長嗟。高才爾有我能說。奇氣軒軒半天霞。器量鯤溟萬頃波。文章繡嶺千重花。坐令三軍張大楚。吾黨得之爲光華。春風桃李洛下樽。明月梨花海上沙。相逢醉後善長句。落筆風雨驚橫斜。樊巖學士歎賞同。流輩長安盡下風。已自聲名槐杏市。寧遅獻納蓬萊宮。得弓失弓亦偶然。司馬成名不足功。西城買屋屋如斗。一褐蕭然卧雪中。尙看金城揷鬢高。如子形客豈長窮。太僕駿馬三千匹。箇箇金勒朱其鬃。早晩春塘賜君騎。騰踏東華軟土紅。君馬黃。莫歎傷。</text>
<title>洪判書 名漢 輓</title>,<text>我向南山訪市林。庭鶴不住墻栢深。鶴應仙人去時駕。栢餘君子生前心。鶴不可招栢可撫。嗚呼我懷增悽苦。蛟龍雨冷哭驃騎。鵰鴞天空怨鄠杜。勻天有靈聲可徹。交誼請從少時說。我年十九客西京。先丈蒼厓辱先察。高軒仍得拜顔色。出見二子公其一。龍虎梧鸞北平家。薰然屢醉春風室。當時玉樹氣甚秀。中歲靑雲步更濶。每憐嵬峩王荀班。癯仙眼眉明如月。恩深禮優心轉小。追先報主誠彌切。自幸糠粃忝前後。論交不曾存畦闑。差池燕鷺忽同路。鳧鳥關東影頏頡。鏡浦㙜邊數相見。樽前海色扶桑出。走馬鳴沙白鷗亂。鉤簾畫閣金鴉瞥。平生得意十日飮。此會耿耿今猶述。水陸萍蓬紛去住。中間世故多如髮。蟾江渡頭別離夢。松岳祠前往來札。每度相逢紫閣居。淸談欵欵飛瓊屑。暇日兼邀蔡學士。傾情露膽何欣豁。德業文章期勉重。經墳義趣浸資密。恒言我非求也畫。力之不足緣氣質。向衰年光悲鼎鼎。篔簹浩歎同先哲。偲偲切磋用古道。此意元知俗人別。自謂相歡百年內。寧知薤露歌先咽。去歲寒天十月暮。悽然少別成長訣。我有金樽誰爲侑。我有朱絃誰爲撥。才堪黼黻缺彰施。賢可疑丞曠鄰弼。朝廷寶器瑚璉失。盤錯霜鋩鏌鎁折。憶昨初領大司馬。豹旗龍節師中吉。皆曰淸名第一人。安知不踏沙堤屹。雲㠶尙指海無涯。木稼胡然曉如雪。三藩節旄已寂寞。一品班啣何倐忽。聖主悼傷親賜誄。感念先臣倍惻怛。兩世殊遇酬未卒。如丹一恨泉㙜結。凄凉夢語不忍聞。病枕諄諄盡戀闕。羣公嗟惜士女悲。吾輩還來哭吾私。人倫風鑑已無所。冠領儀形更是誰。我家門前走忠州。丹旐過廬空遅遅。不用傷心引虎賁。典刑猶對阿戎奇。哀詞題罷一聲慟。落月曉滿空樑時。</text>
<title>申承旨 光洙 輓</title>,<text>鳴呼石北人中龍。于今不見吾誰從。已涸元精大壑哀。專沉寶氣秋濤舂。南紀之山折衡岳。纍纍騰擲皆孱峰。昔公芳年廿六七。遇我京師定膠㓒。並立春風時落花。同睡華堂夜有月。午橋論詩或跋燭。赤岸縱酒時投轄。雨散星飛雖一時。萍聚劒合終歡密。白下楊柳桃下菊。公來落筆驚蛇活。秀句常輕高李輩。淸談肯饒封胡末。槐宮百戰輒搴旗。才子長安氣盡奪。後我廿年始科擢。徑來我右先緋玉。主上尋常賜顔色。羣公借譽何輝赫。殘花落盡子䂓樓。越水迢迢夢中白。離濶居然又一會。四月之初終南宅。徹夜張燈開酒卣。相與枕藉恣歡謔。公言衰病我不憂。尙倚顔華無减昔。淸晨告別別未久。駒縣西亭聞訃哭。欲彈朱絃聲不起。知音已矣歸冥漠。疑乘南海萬里船。悲唱西州百八拍。孝友之性高潔操。我懷不獨文章惜。琪花不盡在裳棣。鳳毛猶傳見梧竹。賢才衮衮緖文綸。玆事還堪慰窀穸。殘骸骯髒兀不死。白首人間獨深慽。宿草塋寒杳何許。幽吟悵望西湖綠。</text>
<title>黃池歌</title>,<text>君不見黃池之水大於盆。纔可産蛙飮猴猿。不在高峯在平地。烟火偪仄依山村。云何有名喧一國。至比崐崘積石黃河源。我聞土人言。靈異難具論。脩綆千丈不能測。大旱七年何曾縮。細流涓涓出其傍。下作長江號淸洛。太白之川楡嶺水。會同來朝轉深綠。鋪沙走礫四十里。石壁橫截三千尺。闘不過時雷洶洶。大波衝擊山爲拆。夸娥亦驚號。六丁皆奔屬。石扇呀然開一門。靑瀾穩送玻瓈玉。澄堪濯時日月白。黑可𢥠處蛟龍伏。星馳箭激勢未已。一碧長天萬里色。去作滔滔南國紀。羅王舊壤縈千曲。藏英孕秀江漢並。毓才鍾賢鄒魯敵。至今山南洛水上。杞梓䂊樟森如束。向非黃池作淵源。安得流波濶遠平鋪開大局。下過密陽金海入南海。轉益澎湃深無極。緜緜周瓜𤫴。其理頗相若。絶港與斷潢。何由瀉大壑。學問之方亦如此。源不泓深流不續。又知成德在積累。何莫學翻天沃日之濤自涓滴。</text>
<title>眉叟先生東海碑歌</title>,<text>眉叟先生上世人。叔季以還無比倫。呑燕懷葛至淡味。噓吸鴻蒙灝氣眞。文章渾厚兼詰屈。上窺商周下漢秦。時時拈筆爲篆籕。懷奇變化難具論。下視李斯同鷇麛。直與蒼頡相齒唇。顯宗二年庚子歲。來牧眞珠海上民。大筆鋪張廣德王。萬里島上磨蒼珉。其文石皷神鼎逼。其篆岣嶁光和親。倒影扶踈落滄津。驚觀抃舞來群神。紫赤昇暉並照耀。圓靈水鏡同浮淪。日木以東直圓嶠。祥晶彩暈排靑旻。風濤擊折語非眞。竹串移來過幾春。我來作宰又庚子。俛仰百年如隔晨。至今龍蛇活飛動。正氣森嚴久更新。好事日來打碑去。異趣如今亦逡廵。難將詞翰盡先生。悵望寥天濶海垠。</text>
<title>白頭山歌。送震澤申文初北游。</title>,<text>粤昔混沌氏初剖拆。額上峩峩䯻兩角。一甬在西極。崑崙何傑卓。一角在東極。白頭更岳岳。崑崙涉海遠莫詳。白頭今人多往復。君將白頭過。請我白頭歌。白頭之歌不可短。歌長紙窄奈君何。大言炎炎怕狂叫。小言咿咿近童哇。我請略言君略聽。仙靈欲降啼妖魔。君知白頭高幾許。卽之不高一陂陀。誰知地勢有微漸。自南仰北銖銖寸寸。積至百千萬億。萬萬恒河沙復沙。環環日月走半腹。戛戛周天遭逼磨。何况星辰與雲霓。下瞰擾擾藉藉沉浮沒溺於昏淫之波。氷雪陰森幾千禩。蒼翠籠呑數萬里。徐伸臂股奠區域。東爲薉貊北爲沃沮。南爲羅濟西爲句麗。有若大封昆弟及諸子。又南渡爲耽夫羅之山。漢挐鶴立天中起。東渡則桼齒之民爲窟壑。高八十里曰富士。勢凌滄海走如龍。左盤右旋誰掣止。此外三山圓嶠落棠之高洧盤之遠。安知支派繁延。不是雲仍卽來耳。東南海國萬有千。各敬鎭望精禋祀。先河後海有古禮。若祭其祖宜走是白頭之神靈。恠哉何故頂灌一泓水。平磨鏡面碧無外。涵浴圓天兩䧺大。河伯應驚大方家。脩鯤僅似王餘鱠。舊聞天將大雷雨。雲縷直上如繖盖。烈風霹靂眞須臾。功遍乾坤一大霈。餘波之水西播爲鴨綠。北播爲豆滿。又北流爲混同之江。細審營腠分三帶。往者北路朴按使和淸使者木克登定疆界。遠捨混同從豆滿。失地千里堪歎嘅。先春嶺上侍中碑。古苔蒼蒼字不昧。國人意小懷自安。誰控大邦計無奈。似君文章當時傑。淸詩早逼王摩詰。恨不登臨白頭山。未使九州齊毫末。今行識君奇。宿願從此畢。試攀高頂騁兩目。宇宙胷襟並軒豁。東皇西母盡來迎。翠旗金節雲飄拂。靑鳥含花引君袂。玉女奉牋承君筆。大澤之龍亦獻珠。丐君新詩賁神窟。然後下人間。眼中更無山。歸對靑蓮老居士。一話三宵百憂刪。</text>
<title>叢石亭歌</title>,<text>通川叢石亭甚奇恠。余於昔年一往見之。今過通川。中路病作。未克迂轡再登。歎恨悵望。聊作此歌。吾聞造化生萬物。能爲其朴不能巧剞厥。不從繩而方圓。金入爐而割截。天地雖廣運。聖人財成乃中節。不知叢石是何物。天作觚稜自礱滑。形模渾似削千棟。尺度何曾差一髮。神禹之斧斲不到。魯般動色嗟難匹。根揷滄溟幾萬丈。頭戴靑天挾日月。倒影如龍落波心。高鯨巨鰌驚奔突。麻姑踏浪誤墜簪。玄聖朝天初整笏。不然秦皇駕滄津。駈石爲橋柱尙屹。海鳥仍之巢宿於其巓。白鳳靑鶴群號而高頡。苔色陰沈浩刦雲。波痕沐浴金鰲窟。有時狂濤掀不動。飛珠萬斛紛如雪。東極千年賴爾擎得重。何異扶邦鎭物之人傑。嗚呼安得人傑兮。與之並峙功相埒。</text>
<title>養眞驛路上望千佛洞 一名萬物草</title>,<text>朝發高城向新溪。郊平海濶迷天倪。行行馬上忽開眼。雲端玉女羅鬟笄。王母來宴萼綠華。侍從麻姑與舁妻。前導金支後翠旗。鳳凰翼翼麒麟嘶。颯爽仙風吹步障。飄裙曳帶皆雲霓。又疑如來現神變。千億幻身森不齊。羅漢神王聽講來。天花亂落金蓮臺。袈裟詭服坐寂寞。爐鼎香烟上徘徊。戌削金骨老不僵。首面斑䮕千年苔。落日丹霞假光景。明星北斗相追陪。山外望見猶絶奇。洞裏冥探更瓌傀。乃知造化不可窮。山海幽經亦未該。安得送我上雲梯。放歌大笑於崔嵬。一吸沆瀣淸坌埃。</text>
<title>溫井嶺歌</title>,<text>溫井嶺在高城縣。南走淮陽長楊路也。嶺路絶險。有巨石如麋鹿熊羆。嶔崟角闘而上者數十里。僅通人步行。不通牛馬。且時當暮春。積雪猶壯。動衆民踏築嶺雪而後行。余取其徑捷。以僧輿踰嶺。賴山僧足慣乘險。雖僅免顚仆。過磴越壑。往往神𢥠骨驚。始知康樂遊山。亦有愧於王陽之回車也。路過千佛洞。前以洞中巖益峻雪益壯不敢入。然挾路山巒皆是佛像。詭恠戌削。如趺如拱。飛泉灑雪。映發光影。左右應接。誠一勝賞。下山後爲長句以歌之。我行東國。遊歷險𡾟。南有鳥嶺北鐵嶺。東則大關與彌時。雲天兩嶺稱險絶。幾人行此不顚危。特見此嶺惡無比。飛鳶屢阽鼯竆技。束馬不行人蟻附。危巖古木紛騰倚。我行正値氷雪壯。躑躅凌兢不正履。平生艱險今日最。懺悔乘危歎未已。千佛洞前暫停輿。雪裏峯巒看更美。如來金骨領千衲。散落天花降雲裏。蒼檜脩藤杳冥外。飛泉百道如虹起。淸賞悠然慰煩懊。從禪欲訪寒山子。黃昏下山扣竹扉。鷄犬已靜溫井里。</text>
<title>鐵嶺歌。送宗人 培夏。</title>,<text>鐵嶺高高揷天垠。中有一路雲雪愁人。君肯辛苦度棧來。爲有分枝連根之情親。手持譜冊話宗誼。顔面何論有舊新。君不見江南之橘不渡淮。胡爲久留北海濱。</text>
<title>浮橋行</title>,<text>永祐園因宅兆不吉。將遷奉於顯隆園也。靷期在十月晦。紼路渡漢。易致凍沍。賤臣心懷憂慮。上章言宜進定靷期。上賜答曰予欲造浮橋于漢。卿勿憂也。其後雖進期於十月之初。以漢水之大。刱舟梁之制。賤臣又憂其難成。私語於相臣。及橋成。上聞賤臣有言。使往觀其成。橫跨大江。橋勢克壯。賤臣大喜。欽仰睿智之卓越。慙悔愚見之謬妄。封園事竣。有司諸臣。屬賤臣歌詠其事。葢上旨也。遂撰浮橋行一篇。終至上塵乙覽。大被嘉奬。紫陽昔論天下水有三大壑。不稱漢江稱鴨綠。有似編詩漏石皷。昌黎所惜臣亦惜。漢江之大無與讓。元氣甕深此醅漉。名之曰漢銀漢似。疑是飛流九天落。濯錦淘珠數百里。西南碧色玻瓈玉。大國之紀小水朝。羣流會同來奔屬。河伯當之亦瞿瞿。兩涘牛馬難分瞻。檀箕以來四千載。開物成務聖神作。梯山駕水靡不通。大則爲橋小爲彴。南有錦水北龍興。皆作輿梁渡人客。獨於漢水難輕議。終古無橋但行舶。白鶴不來靑龍遁。水面未見晴虹直。我王盛德參玄縡。財成輔相無遺策。坤靈率職草木潤。瀆鬼效順波浪伏。彌綸天地天不違。四方風動皆從欲。維十三年秋七月。園寢將移萬年宅。金宮漏滴孝思長。皎皎忱誠帝降格。靑烏不待講風水。舟玉何曾陟巘岳。驪龍叿珠光潑日。天外飛來彩鳳翼。燦若煙花隨玉帛。朝覲明堂繞金墄。細心求之方冊中。若有神鬼陰來錫。聖人葬聖紛吉祥。珠丘瑞彩何芬郁。已辦廞儀內帑傾。更命廬旅百堵築。絲毫不煩大司農。鷄犬各歸新豐屋。鹵簿前行十長亭。靑繩御路平如削。漢之廣矣不可方。有司憂之最惶惕。况値寒冬十月初。澤腹將堅風自北。王曰舟梁有古制。大雅歌頌西周伯。天江九點星照爛。閣道縈紆繞紫極。垂哉汝工掌冬官。汝往欽哉集是役。何必遠寫荊蜀材。何必往採淇園竹。環瀛四面繞艅艎。帆檣處處森如束。昇平百年戰艦閑。笳皷無聲眠鷺。招呼一打紞如皷。水郵瓊籤曉夜促。大船如龍小如鶻。啣尾騈首聯雙隻。撑持自成濟川功。役鵲浮黿眞碌碌。司徒爾職亦敦匠。邑黔時時親執扑。畿都觀察數來廵。過江牙旗風拍拍。湖沿海西各送船。雲際檣烏計以百。龍旛四角芙蓉榦。鯉魚風來輕彩鷁。揚帆齊過幸州津。豆浦蒼茫楮島黑。長年三老最憐汝。寒者衣之饑以粟。囉嗊歌曲盡歡聲。陽春遍處寒威却。又命元戎董其事。玉帳珠靲軍令肅。促呼舟佼來櫛比。䲶鴦整隊魚鱗若。初如片片解雲駁。漸似盈盈貫珠絡。魚麗鄭野伍相承。鴈字吳天序不錯。何須赤壁鐵環連。駕以長杠纏以索。條枚伐取鄧林翠。紼纚綯以旄丘碧。沙明土軟覆其上。一色平莎寒羃歷。靑雀黃龍七十七。齊來蹯浪波爲息。妥帖鯨背跨海狀。贔屭鰲頭戴山力。參差鴈齒出水高。光影徘徊日月白。潛龍潭底亦護持。白鷗波心爭喜浴。通河元凱賜杯酒。渡湟營平行袵席。康莊坦路不起塵。淸道旗前新雨滌。孟冬之良日丙辰。龍輴夜啓森銀燭。羽儀煌煌㫌翣明。淸晨履涉如磐石。江流縱添萬人淚。橋面疑行九衢陌。誰謂河廣不用葦。誰謂江深不濡足。穹龜前導水靈趍。悽斷薤歌雜鈴鐸。至尊鑾駕又利涉。瑞日薰颷晴且燠。人和兼復得天時。士女頌德皆感激。新園禮成百僚賀。聖孝於休光竹帛。揄揚聖烈顯冊擎。摸畫潛光幽誌刻。猗歟志事更無憾。瑞應皆從方寸得。浮橋特一小物事。範圍如天誰察識。回憶初命造橋時。大小創見皆驚惑。臣愚死罪亦竊議。過計私憂耿未釋。今來始覺錯料事。椰子心竅實偏窄。多慚張猛就橋言。甘受高瓊賦詩謔。元知制作侔神明。直與造化同燀爀。仙家百花本妄誕。五湖垂虹非所敵。班賞歸功大司空。犀玉冕芾何輝煜。洪功偉蹟不可泯。作頌誰比淸風穆。臣作長句忘僭陋。歌詠盛事垂千億。擬使後人指認浮橋處。有若臨河想禹跡。</text>
<title>夢遊南海賦 幷序</title>,<text>壬戌正月十九日夜夢。乘小舸鼓枻南海中。妻孥皆載焉。及夜置二盞燈于船頭。擧帆指耽羅曰。去彼不遠。可夜涉矣。篙師皆不欲。余遂泊舟下岸步歸。戚丈朴掌令履文氏。邀余而吁曰。向也吾觀子氣色。甚懼風濤。何子不能正心而然也。吾常不以衆人期子。今吾甚失望。余聞此言。茫然驚恠之。廼拱而前曰。小子向在舟中。意甚自適也。不自知有懼色。今丈人有是言何哉。豈所謂自適者實可懼。而見於色者有莫知然而然歟。請復亟圖之。以求正心焉。旣寤診其夢而竊歎曰。噫。非海之謂也。其惟處世者之戒也歟。吾觀世途之險。與彼海何殊。而仕宦於當世者。日涉而不知危焉。是與吾泛海而自適者。亦豈異乎。雖然凡人之沉溺於世。利未得而患其得。旣得而患其失。患得患失而懼色形之。則弗能正心者斯驗之矣。然彼方營營於其間。不知懼色之爲懼色。而他人得知之。可不哀哉。吾戚丈履文氏道不諧時。與世相忘。晩起從宦。不渝素操。得喪寵辱。無可以喜慽夫心。而彼觀世人之駕輕舠涉層浪。膽掉魄禘。惴惴有危懼之色者。實愍然哀憐之。恐其及乎溺沒而不返也。此其平昔之志。而於吾夢乃發之。豈此丈之意以吾爲可敎。而其心愛之。尤於衆人而然耶。抑吾之心。慕公之義。樂公之道。常欲承敎於前而不暇。故其所愛仰之誠。見於宵寐而然耶。雖然余布衣也。窮居陋巷。未嘗交結朋友以爲名譽。儷偶木石。若將老死而无悔。則惟彼宦海之颶風鯨浪。其於吾陸處而橋行者何哉。而吾心之正不正。亦無所試之矣。疇昔之夢。果何由哉。今余自山中而來都下數日矣。在山而讀聖賢人書則所見無非正心誠意守道俟命之訓。入都而從士大夫遊則所聞無非枉尋直尺偸容苟合之論。使余久處此而不歸。幾何不捨昔日之所見。從今日之所聞也。履文氏之言。其亦會時而發乎。余將尋舊壑之幽寥。服斯言而周旋。遂演厥義。著爲此賦。賦曰。余幼淸而剛操兮。穢末塗之泥淤。離上都而遐踔兮。緣雲壑而潛廬。山㠂㠂而白石兮。掬淸泠以潄胃。歌北風而喑噎兮。撫孔軌而自慰。曰皇天降哲衷兮。允履迪玆爲貴。行有時而可輟兮。義奚處而不勔。誦斯言而矢志兮。以中行爲止循。驅連蹇以枉棘兮。汲汲乎吾將進。紛陰陽之迭薄兮。羌白日之飄飄。廼元春上日朝兮。風帝誶以靈謀。歷高岡而乘飈兮。漸翺鴻於平陸。厥羽可以爲儀兮。詎河洲之流落。壬戌元朝。筮得風山漸。上九鴻漸于陸。其羽可以爲儀。 覽幽繇而潛靖兮。庶吾道猶未塞。樛前良之處世兮。匪一揆於行止。貨途誚以迷邦兮。聖實對曰將仕。盍余朝乎淸都兮。煕吉光于仙士。蘭皋與余成離兮。涉淸漢之瀰瀰。憑歸翼而瞥逝兮。及霛瑣之未暮。背駱峯而戾宿兮。夢登船而南泝。溟濤渤其沃日兮。御鯨鮫而周流。杳高氏之遺都兮。嘅夜程之悠悠。胡銅江之癯老兮。蹙皓眉而長吁。謂余心匪貞定兮。經漫瀾而劻勷。喩義理而顯詆兮。衷惕然而自驚。反躬顧而無實兮。羌未得其緣由。伊師友之直諒兮。豈言謬而爲誣。晨齋余心之誠兮。久迺明其攸指。唉時俗之乖盭兮。情炎炎而規利。汨榮華而忘己兮。歷矛劒以求濟。潏澒洞而波豗兮。睨无底爲无悸。實神蘂而貌茹兮。心霛駴而靡止。尙騁驟而自娛兮。顝爲人之所哀。愬江螭而靡及兮。招海賈而寧廻。緬聖達之高躅兮。順通阨而無虞。結天道爲銜轡兮。蹶庸行而宣游。慜載僞之日拙兮。誦迪官以逸休。弗投桃而求李兮。虹子譏於詩人。震鱗讚于孔辭兮。隨六位而時安。禽士黜而弗慍兮。遵曹謫其何傷。苟內省而不疚兮。孰痒憂於利殃。據鯨背而怡笑兮。顧呂梁而陽陽。矧世路之隘湫兮。固介人之不競。尼父耻於執鞭兮。起乘桴之浩想。何甘樂於世禍兮。違拯馬之用壯。媺夫公之耈造兮。耽道粹而幽靚。掩籊扉之悄寥兮。援巖桂而遐托。顧惠好而嬰志兮。願招手而偕適。顯誠愛於宵寐兮。言諄諄猶在耳。承明命而踧踖兮。敢荒寧以恣肆。翾鳥厲而飈征兮。將復我之故宇。結幽契於鷗鷺兮。步江洲之芳莽。佩靑蒼之蘋實兮。摭木蘭之幽華。憑流雲而橫眺兮。抱孤松而淸歌。指白日之昭昭兮。專貞愨而靡渝。與龜蛇而噓吸兮。胤巫彭而祥休。使天地而傾墜兮。曾不足爲余憂。矧曠士之觀海兮。㑋蠡觴之不若。夫何恐而何恤兮。庶毋替此敎極也。</text>
<title>放蟬賦</title>,<text>圃翁午睡初醒。徐起而坐。瞪目視之。樹林繞舍。乍纖條之裊動兮。俄高葉之婀娜。忽群兒出林而踉蹡兮。欣乎若有得而告我。云此蟲之好聒兮。果尙口而廼窮。曾焉足以少赦兮。宜萬劉之顯蒙。翁乃就視。其名爲蟬。唉爾軀之淸粹兮。學尸解於蜚仙。播嘒音於小弁兮。著候唫於月令。燀華緌而陸離兮。抱喬林而颺聲。搆淡泊以爲鄕兮。與寂寞以爲朋。引淸風以疏胃兮。飮零露以充膓。衆營營於爭食兮。爾無慕乎稻梁。衆嘵嘵於營巢兮。爾棲止之無方。衆汲汲於鳴春兮。爾俟夏而乃唫。類君子之貞潔兮。雖萬鍾其弗淫。謇委質於炎皇兮。日哀號以籲心。憤凉序之推敓兮。懷慷慨而變音。猶貞臣之介確兮。守一節而弗參。貪夫聆而耳醒兮。志士聞而長號。胡狡童之嫉妬兮。諑爾嚚訟而喜囂。翹猿猱之捷足兮。瀏潛曫於穹條。翳輕軀而若寂兮。奄十指之來襲。知好音之爲祟兮。欲訴天其何及。聞聖哲之處患兮。曾不違道而從他。爾雖拘囚兮。永毋廢此淸歌。翁遂呵群兒解徽纏。放蟬令去。其逝翩然。蟬無悔色。復嘒嘒於高林之間。</text>
<title>鳴蚓賦</title>,<text>李子夜憇于草堂之上。新凉在樹。殘暑乍淸。宵沉沉而欲闌。四寥寥而無聲。靜聽乎庭墀之間。若有物群吟而競鳴。非絲非竹。非蜩非螽。始啾啾而若訴。遂綿綿而終曳。問是何物。童子莫對。李子曰。噫嘻我知之矣。此非歐陽子所謂飮泉食壤遇夜鳴者耶。宇宙之間。物皆有聲。其大者則爲疾風爲迅霆爲噴瀑爲怒浪。百獸腦裂於吼獅。大鐘聲象乎華鯨。其小者則爲鸝庚爲蟋蟀爲聚蚊爲飛蠅。雛鷄戀母於窠下。闘蟻怒敵於穴中。曁夫妖娃豔娼之歌。名儒才士之文。壯士之叱咜。君子之侃誾。莫不禀一氣於槖籥。備萬吹於天籟。彼蚯蚓之至微。沕同體於品彙。旣形質之斯具。詎喑啞而無聲。本無心而奚怨。亦無慾而奚營。激天機而自韻。謝律呂而和鳴。値明月之皎潔。當白露之凄寒。吟草根而耿介。澹嘯歌而自欣。忽反省乎余身。何所爲之類是。芳余腸於野蔬。潔余胃於江沚。自比數於群動。時吐音於喉間。德莫逮於風雅。叶太廟之朱絃。才不周於誥冊。振廣庭之笙鏞。欲巧言而求媚。舌强硬而不能。欲豔辭而取姸。衆嫉妬而莫容。隨賦形之大小。聊樂吾之雌聲。歌聖世之渥恩。頌玄穹之陶鎔。或散漫而爲賦。或超警而成詩。抽性靈而自娛。與彼物而何殊。問答未旣。童子就睡。獨寤歌於永夜。和鳴蚓而無已。俄而相忘。忽乎不知蚓我之彼此。</text>
<title>罵穀虫賦</title>,<text>唉爾生之眇眇兮。具觜吻與肚腹。旣患飢而謀生兮。孰禁爾之喙食。餌槁壤而飮泉兮。宜蚯蚓之是若。或吸風而餐露兮。亦蜩蟬之可追。縱似毒蛇之噬齧草木兮。猶不必獨刃而殲夷。縱似蚊蚋之噆人肌膚兮。亦不過煩吾之扇麾。蠅營營而璧汚兮。蟻屯屯而堤虧。雖不免於薄嗔兮。尙可貸乎深誅。顝爾性之陰賊兮。禀氣類之何殊。曾不齧無用之凡草兮。必穀粟焉是求。時維六月兮。百穀油油。或枝葉之旆揚兮。或節芽之線抽。爾乃招朋儔之散漫兮。撇溝塍而紛糅。誇利口之呀呀兮。恣快㗖之颼颼。壹是有茹而無吐兮。又焉擇夫剛柔。挾旱魃而助暴兮。捲靑雲而赭之。農夫望天而長吁兮。冀一雨之滌除。忽雲合而雷作兮。霈甘霖之祈祈。夫旣乾淸而坤豁兮。霽景溫姸而澄新。謂妖沴之蕩析兮。反使爾滋養而爲恩。飽甘膏而自潤兮。咸淟涊而冒存。悲鳳凰之不食兮。歎炎火之莫畀。嘗聞戊子之七月兮。蝗一昔而自避。爾尙知暴行之難終兮。遐不早而遠徙。蠐螬有鬱兮蛙黽有水。縱不能如蚕績而范蜜兮。俾民生而蒙利。何必如蛕伏而蜮射兮。爲衆靈之畏忌。苟冥頑而莫聽從兮。太守其無强卒與悍吏。必將捕括而殄殲兮。殫遺種而廼已。爾雖悔尤兮曷可追旃。急急如律令兮。遠避我丘民之田。</text>
