<title>春來歌</title>,<text>春來春又去。去來瞥瞬間。去年春光早。寒食花滿山。曾未幾日落。尙疑夢中看。今年節苦晩。三月花始發。東風和時雨。萬彙各芒芴。杏花蔌蔌紅。梨花白妬雪。芳香散不盡。崢嶸還自潔。寄語探花子。莫怨花事闌。寧敎葆晩香。弗願春先殘。天時宜順受。蚤晏亦有辰。桃李千門裏。誰是後凋人。</text>
<title>偶題</title>,<text>緇巾革帶坐匡牀。晩眺松欞澹夕陽。海燕歸時春晝永。山花開處磵流香。不謀家計貧圭竇。祇覓歌詩富錦囊。休道終南仕䆠路。百年襟抱付修藏。</text>
<title>閔擇之 百善 輓</title>,<text>燀赫家聲王謝倫。英華鍾出玉如人。淸高志行曾無怍。牢犖天資自近仁。誰謂善流能食報。却摧遐筭未中身。悽凉鶴髮萱堂哭。行路躊躇涕濕巾。</text>
<title>李德輝  見訪。共占順菴韻。</title>,<text>秋天氣候頓凄晴。點綴閑雲獨去輕。望裏煙霞籠鶴磵。坐來風院繞蟬聲。知音故舊三年隔。剝戶今朝一笑迎。對榻幽襟猶未盡。重留詩約集西城。</text>
<title>奉和伯氏詠蟬</title>,<text>寒蟬多在綠陰叢。裂咽聲殘夕照中。人謂前身元穢物。吾憐蛻質學仙風。術能尸解翻乘化。鳴盡天機竗感通。緘口豈曾煩飮啄。果然終歲腹無空。</text>
<title>泉雨閣謾咏</title>,<text>危樓橫跨水西東。迢遞身疑坐碧空。幽鳥避人深擇木。老藤扶岸欲生叢。臙脂細潤桃花雨。笙瑟微喧磵壑風。豪貴多尋春色至。柳邊斜日繫靑驄。</text>
<title>夜月</title>,<text>爲愛東山月。樓簾夜不垂。樹空天更遠。霜意滿淸池。</text>
<title>哀李仲益 耒</title>,<text>惟聖重五倫。惟友居其一。爲善常推轂。爲惡相箴弼。所以雷與陳。之死堅膠漆。昔在戊己歲。我年十六七。時維李仲益。求友至我室。淸風吹汀蘭。灑落挺秀質。同庚又同鄰。惠好情相密。君有盈尊酒。我有秋園栗。東家醉今夜。西舍又明日。悲歌還一笑。春鳥和幽瑟。依酡忽警懼。庶幾亡放泆。爲言二家祖。當世尠儔匹。庭訓在詩禮。昭我爲學術。曷不相策勔。思所以繼述。終期十年間。斂華各就實。如何我仲益。忽嬰伯牛疾。相對兩呑聲。懷多言未悉。訃車一夕至。理者不可詰。時運入衰否。秀才多殀卒。孀妻抱遺腹。後續祈陰隲。回首武嶺宅。秋飈來飋飋。寒花爲誰開。塵埃亂舊帙。裵徊宇宙間。倀倀如有失。欲書平生事。和淚忍濡筆。</text>
<title>金醴泉 由行 丈太夫人患痢三月乃瘳。於是延賓設壽筵。共占春字。</title>,<text>門前車馬燕嘉賓。玉醴金巵賀主人。彩服趨庭銜喜氣。萱花不老駐靈春。笋魚往事那專美。歌舞華筵且吉辰。小子幸叨姻婭誼。終朝言笑陪淸塵。</text>
<title>贈別舍弟安山行</title>,<text>去意能無戀。留人益自傷。看雲江樹斷。驅雪海山長。縱說前期邇。那堪兩地茫。孤愁牢未撥。惆悵坐匡床。</text>
<title>臘月。予有湖 牙山 嶺 醴川 之行。伯氏作詩數十首以爲別。敬和其一律。</title>,<text>湖雲嶺雪路迢遞。二十年來初遠遊。聯被夜眠從此闊。傷心別語不須酬。一驂行色風連野。千里羈愁月入樓。信美南州非我土。夢應頻落鶴溪流。</text>
<title>次尹伯常 蓍東 立春詩</title>,<text>千里羈游我馬黃。山河幾疊隔家鄕。喚愁春物萌新藥。近沼梅香拂畫堂。萍水行藏悲歲月。峨洋襟抱托楡桑。前宵忽覺西歸夢。燭盡三更獨卧床。</text>
<title>德鳳山。與李伯溫 瑩。後改名存膺。 共吟。</title>,<text>白分橫遠水。靑立竦遙岑。岳寺浮煙塔。賓樓半夕陰。林深渾有趣。禽語却無心。搯胃還多事。臨風費一吟。</text>
<title>次寄李士觀 羲文</title>,<text>平明南出甫州門。落日投休新院村。嶺雨關心迷黑霧。襄陽回首近黃昏。屋樑晴月如相見。花鳥春詩不復論。彷彿所思憑夜夢。夢携君坐暎梨軒。</text>
<title>敬和伯父江樓韻</title>,<text>眼闊春沙淨。林虛水鳥鳴。繫洲雲棹近。依岸柳花輕。自有休官樂。如何慕祿行。湖樓管一壑。無事晝眠成。</text>
<title>訪李元靈 麟祥 宅</title>,<text>高樓通遠勢。頫看洛陽花。石揷盆中詭。籬當檻外斜。梅香留蛺蝶。壁篆動龍蛇。城市膠囂裏。幽如處士家。</text>
<title>三月三日。獨坐憶士觀。</title>,<text>晴窓獨倚日遲遲。三復丁丁伐木詩。紫陌雲深花發處。靑山雨過燕歸時。尋常檻外三春草。料理閑中一局碁。懷我前冬同業客。披襟何日說相思。</text>
<title>次伯從氏漢湖謾咏</title>,<text>東風垂柳漢南路。江水茫茫漾一樓。花暖千林春晝永。山浮十里遠帆稠。行隨漁子觀潮勢。坐與沙鷗忘世憂。何處長年歌欸乃。夕陽猶見往來舟。</text>
<title>落花輓</title>,<text>玉作精神冰作心。臙脂紅臉靑春深。可憐一夜狂風雨。零落芳魂何處尋。其二王孫草綠一春暮。蝶夢悽悽桃李枝。天賦芳姿還夭折。年年遺恨子規悲。</text>
<title>徐元德 有隣 舍。與金敬修 思泰，南匡之 公佐，徐元禮 有防 共次三淵韻。</title>,<text>蘭谷崆峒一路通。今朝翰墨與君同。前山雨意蒸炎氣。亂樹蟬聲引院風。槐老翻成甃井蔭。天高不礙澹雲空。哦詩坐候新秋月。幽興欄頭轉未竆。</text>
<title>蘭臯夜集 徐元德，閔明瑞，李德輝，南匡之，徐元禮，閔展瑞。卽同遊之人。時七月旣望前一日也。</title>,<text>隔水砧聲已早秋。從君一笑賴寬愁。夜分街漏頻催箭。月愛詩襟巧入樓。蟲語露華淸自濕。磵雲庭樹影相流。主人不盡今宵興。將向龍山又泛舟。元德明日將欲船遊於龍江。故云爾。</text>
<title>九日。與元德諸人遊龍山。次唐人韻。</title>,<text>江城十里荻花秋。落日漁歌近岸樓。鷗鷺心閑煙漠漠。魚龍氣積水浮浮。飛來北陸驚霜鴈。數盡西風上峽舟。千古靑山孤照月。解留吾輩續重遊。</text>
<title>哲隱亭。與閔汝儒 百珍，汝圭 百璉 共賦。壬午</title>,<text>前對寒溪四五家。松籬一抹暮煙斜。地連貊國山猶雪。春晩郵亭柳始花。峽俗於今非世態。淳風自古擅東華。金剛去此能幾許。永夕羈窓賦遠霞。寒溪地名。</text>
<title>花山蒼壁。占微字。</title>,<text>日午遊絲遠峀微。輕風柳絮拂春衣。花深蝶舞禽歌亂。地僻人蹤馬跡稀。物色吟閑輸𩦺背。天機心靜玩鳶飛。女奴吹火烹雞進。坐餔汀沙澹忘歸。</text>
<title>喆隱亭。次柳季心。</title>,<text>嫩柳千絲繞水涯。東風嫋娜亦繁華。松簷遠見高低峀。鳩語深聞爛熳花。雨後農家播稻急。春來社會得詩多。村兒作伴樵歸暮。落日山蹊互和歌。</text>
<title>次汝圭韻</title>,<text>何來蛺蝶白紛紛。樓外梨花花氣薰。野鷺斜陽收雨去。樵兒短笛隔溪聞。鄕思夢入長安月。羈興詩牽遠驛雲。餘力松燈常夜坐。尙書猶誦古今文。</text>
<title>泗湖</title>,<text>深流如黛淺流淸。㶑灩浮霞逐水輕。石倣樓臺欄檻巧。花分沙溆洞天明。休機自喜羣魚躍。向夕偏聞怪鳥聲。他日若成耕稼計。準期此地送餘生。</text>
<title>喆亭卽事。示汝儒兄弟。</title>,<text>四月薔薇始見開。輕香朝日泛風來。淸明以後看花續。芒種此時饁畒催。蠶子已眠桑沃若。鸎兒初囀柳悠哉。山居是亦繁華事。塵世何人向爾猜。</text>
<title>野朢</title>,<text>峽裏經春尙未還。詩情料理眺望間。風生嫩綠參差樹。嵐吐深靑遠近山。孤鸛吟過萍野緩。雙牛耕去水田閑。秖知漫咏爲高致。誰識農家稼穡艱。</text>
<title>次喬伯 商岳。後改名義弼。 寄示韻</title>,<text>寒風日夕吹。雪華生磵谷。肅肅天地氣。萬象何寥落。樵竪巧通山。斲冰路曲折。上有千章栢。獨挺凌霄節。薪者不敢近。爲在高危壑。終期百歲下。靑靑帶本色。</text>
<title>金伯高 鍾厚 石亭。春游韻。</title>,<text>谷邃喧幽磵。花殷染晩山。烟霞君自得。杖几客俱閒。浮俗營何事。藏修在此間。莫須招隱去。林鳥亦知還。</text>
<title>再疊</title>,<text>碩人考盤地。遙朢盡靑山。巖戴孤亭在。花窺小沼閒。遠嵐三角外。佳氣二陵間。更上雲峯看。松津夕帆還。</text>
<title>三疊</title>,<text>塵斷三田水。門深大姥山。抱書偏嗜道。携客暫偸閑。淸話休林下。新詩到石間。禽稀花欲暝。相對淡忘還。</text>
<title>四疊</title>,<text>蒼柏吾先墓。章懿公以下十世墳山在此。 丹葩亦故山。帆從三浦至。茶剩一宵閑。危閣依巖穴。鳴泉度樹間。淸游猶未足。盡日莫催還。</text>
<title>弼雲臺。與霞谷從氏曁朴美仲 趾源，韓元禮 文洪 拈韻。</title>,<text>春城麗日永如年。九陌新晴眺望邊。風柳巑岏當翠壁。宮花點綴着微烟。啼禽社稷千杉近。流水仁王一麓連。未是此游徒曼浪。靑眸對友各欣然。</text>
<title>雪嶽歸路。次喬伯韻。贈隱亭主人汝剛。</title>,<text>幽人身外但靑山。山下茅廬事事閑。殘菊精神凌雪在。新詩消息買醪還。藏修最是爲今計。榮辱那曾到這間。盡日淸緣猶未已。每隨溪月出荊關。</text>
<title>疊韻</title>,<text>昔聞雪嶽是名山。贏得逍遙十日閒。筇底幾穿嵐氣去。耳邊猶帶水聲還。紅酣楓檞蔥籠處。碧轉滄溟渺漭間。京國歸詑親友語。壯遊千里遍東關。</text>
<title>金會元 應淳 草堂新成。設小酌拈韻。草堂在安山。</title>,<text>數椽茅舍落初成。野酒山蔬盡日淸。浮世喧爭皆爵祿。侍郞閒趣一書生。蒲菏小沼涵山影。松柘踈籬繞磵聲。入夜題詩扶醉起。庭梧新月有餘情。</text>
<title>望海樓次會元侍郞</title>,<text>谷邃偏敎鳥語幽。親朋邂逅此奇遊。爲尋三幕寺邊路。先向七星巖下樓。雙島蜃烟看遠畫。數盃官酒聽澄流。哦詩須趁今宵樂。可耐明朝兩去留。</text>
<title>任陽城 冕周 輓 代大人作</title>,<text>親在萱堂鶴髮髿。哀哀夜哭尙堪嗟。社盃昨歲曾同醉。籬菊今秋爲誰華。壽朢稀齡春夢過。官止知縣曉旌斜。愴矣欲論身後事。一兒兼榦弟兄家。</text>
<title>洪陜川 章漢 輓 代大人作</title>,<text>蚤我相知自勝冠。平生欲說淚先汍。作僚湖上春舟泛。伴直宮中夜酌闌。鵬道尼止三品職。鳩筇嬴得七旬歡。後人倘問公儀範。尙記泉翁長者看。公出入泉門。先生嘗許以長者云。</text>
<title>將入金剛。行到昌道驛店。逢金剛僧。聞楓信尙早。約同行先觀海上諸勝。遲俟楓爛。從外山轉入內山。遂直過楸之嶺。遍探叢石，海金剛等名勝。六七日後始入山。先尋萬物草。宿神溪寺。將以明日上九龍。其翌雨下。水漲石滑。不能入。又信宿待晴。乃拈二十韻。四人遂成聯律。</title>,<text>夙聞東嶽勝。今日始眞遊。命。 隨處渾當畫。登高未必愁。浩。 白雲山外寺。黃葉雨中樓。仁。 法界金蓮古。仙峯桂樹秋。亮。 振衣巖靄落。搔首洞天浮。命。 輿走看僧足。壺輕掛杖頭。浩。 磬聲隨水遠。山色向人稠。仁。 徑滑應妨躡。鞋穿更擬求。亮。 已虛楊子宅。先問永郞儔。命。 客路經金窟。禪蹤指石舟。浩。 諸天浮白塔。何處秘丹邱。仁。 水或跳珠似。山眞削玉不。亮。 機關多設巧。造化弗慳幽。命。 聽瀑來何自。捫天問所由。浩。 煙霞千古勝。名姓幾人留。仁。 眞境參三島。靈岑鎭二州。亮。 雲藏千佛洞。雨漲九龍流。命。 渺渺滄溟闊。深深洞壑周。浩。 晩楓緣磴折。霜果隔林收。仁。 薄暮觀音刹。游情轉覺悠。亮。</text>
<title>復疊前韻</title>,<text>滯雨神溪寺。三人共我游。浩。 已違尋瀑約。還惹朢鄕愁。仁。 食禮僧敲磬。詩情客倚樓。亮。 鳥啼頻攬夢。樹老不勝秋。命。 世態雲俱幻。山光霧與浮。浩。 風鈴孤塔外。霜葉萬峯頭。仁。 拭我靑眸數。憐君白髮稠。亮。 金丹應有術。仙躅此宜求。命。 仄徑難同武。平林可作儔。浩。 將尋遠公社。誰羨李膺舟。仁。 石棧欹臨壑。巖溪漲沒邱。亮。 晩晴還異矣。深酌可辭不。命。 鍾遠風相遞。山圍境轉幽。浩。 慧心知有定。靈跡問何由。仁。 佛渡鍾巖古。仙過石篆留。亮。 催輿歸洞府。送馬待淮州。命。 縹緲千峯勢。逶迤一澗流。浩。 空門松桂老。荒磴薜蘿周。仁。 獅榻香烟合。龍淵絳靄收。亮。 晤歌聊永夕。晴興更悠悠。命。</text>
<title>鄭上舍平叔 樂臣 輓</title>,<text>高閥圃翁澤不衰。風流篤厚古家遺。曲江嘉會仍三世。北海親朋選一時。脩短人生吾可恨。全歸天質子無悲。所嗟千里佳城遠。此別何由更對巵。</text>
<title>兪士準 海柱，子安 靖柱，性汝 聖柱 來訪直廬。得喧字。</title>,<text>山窓朝日鵲嘈喧。已識君來自遠村。傾倒相迎仍共醉。莫愁林靄易生昏。</text>
<title>藥師庵。有老禪贊什者年八十二。能談經作詩。曾從金退漁，李牧谷游。二公深愛之云。一日使小和尙寄來一短律。立次與之。時余做庭試工。老僧詩末句有頭戴桂花之祝。故吾亦有云。</title>,<text>顚也要無滯。退之却有情。坐來霞氣透。譚處道心生。自笑烏紗累。還羞白衲淸。山人聊戲否。結語奈分明。</text>
<title>貞陵溪石。與諸友留飮賞秋。共和閔興叔 起洙 韻。</title>,<text>粧點林容錦繡秋。爲供奇賞影澄流。匏尊且有新醅好。共對靑眸永夕留。</text>
<title>再疊</title>,<text>霜楓初染鴈聲秋。是日天晴水自流。錯落碁樽猶不捲。更將餘興畫中留。</text>
<title>三疊</title>,<text>人生不滿百春秋。况復光陰如迅流。邂逅此游還勝事。一罇淸夜且淹留。</text>
<title>四疊</title>,<text>楓林玉露未凋秋。繡葉旖旎蘸碧流。數盃山醪猶可樂。莫辭今日盡歡留。</text>
<title>五疊</title>,<text>岸菊巖楓得意秋。鳴湍亦解盡情流。斜陽喚倒瓦樽醉。掃石題詩處處留。</text>
<title>六疊</title>,<text>誰人能愛碧山秋。當屬諸公第一流。步月蒼茫尋別界。曉霜寒重杖頭留。</text>
<title>七疊</title>,<text>喬松高檜不勝秋。盡日溪聲遶屋流。可喜跫音生谷裏。莫慳雞黍爲相留。</text>
<title>八疊</title>,<text>東郭楓酣十里秋。路緣白礫水爭流。翛然皓髮靑驢客。能辦仙區一日留。</text>
<title>九疊</title>,<text>香菊樽中汎滿秋。更將盤菜洗淸流。山禽亦助幽人興。竟日𠴨𠴨飛復留。</text>
<title>十疊</title>,<text>携酒相尋萬壑秋。岸巾吟嘯亦風流。襟裾剩帶煙霞氣。塵意何曾一點留。</text>
<title>十一疊</title>,<text>松栢陰深屬晩秋。祠官寂似釋家流。逢君一笑還相別。山日蒼蒼不暫留。</text>
<title>十二疊</title>,<text>赤葉蕭蕭聲作秋。送君落日石橋流。人情不識一遊足。猶復摻裾惜去留。</text>
<title>送洪侍講叔章 文泳 之燕</title>,<text>遠猶不過三千里。歸亦當期十五旬。天下視之猶戶闥。不須怊悵送行人。</text>
<title>金聽水季說 相丁 忽訪直中。喜賦一絶。</title>,<text>寂默秋山像太初。葉聲溪籟共蕭踈。客從雲外騎騾至。茶熟仙罏午睡餘。</text>
<title>柳季明 師喆 有待曉出來之約。夜半與聽水起坐。燃燭而俟之。</title>,<text>松窓曉月遞陰明。三十三鍾動北城。遠遠時聞村犬吠。錯驚林下候人情。</text>
<title>維秋九月。余儤直貞陵。幽寂無聊。一日柳君耕叟 畊 爲讀書藥師山房。歷過余齋舍。余因執而留之。與之觀皇極經世書。共難其奧深。時出遜志方子讀之。譚其文章體裁。暇則周覽古壑懸流。朝霞暮嵐。變態之無竆。登絶頂望城闕俯街衢。西郭家鄕。宛然指點。遵新興輔國。兩寺名蘿沿澗而下。甚可樂也。惡乎其无識。於是拈覃字爲古詩。各準韻竆乃止。凡六百三十言。遂錄之左方。沒韻</title>,<text>孤齋窈以深。華嶽之東南。文殊起爲峯。鬱蔥遶霞嵐。兒孫列羣巒。遠朢侔鎧䤴。其下有喬陵。蒼蒼護松楠。松楠柯葉齊。垂垂綠髮鬖。坤化在龍飛。麗難與同戡。珠丘日月古。千載詠葛覃。象設也崢嶸。文武左右參。魚目肅不嘶。知是玉輅驂。麒麟擁幽宮。毫毛宛氄毿。罘罳耀彩旭。殿陛何譚譚。翟儀儼寶榻。珠箔金鉤鐕。輦路淨無塵。文螭瑞露含。藹然陟降地。佳節享饎餤。月朝若月半。祀官奉玉函。香烟細如篆。袖帶御罏馣。汛掃惟我職。恪愼恐靡堪。責任自弗輕。蚤夜憂惔惔。守僕告無事。然后食始甘。廵山呵樵蒭。一日至再三。緩步理輕屐。遇險催輿藍。幽壑度崎嶇。行行事竆探。高眠豈不閑。素餐還爲慙。官味薄如蟬。何論廉與婪。號令不足讋。皁隷多愚憨。對此疇可語。兀兀坐如喑。溪扉晝常關。但敎鳥聲喃。朋游郭西宅。遙憶意闇闇。山僮忽報客。破顔一開啽。君來自里中。先問里中談。東鄰誰輸局。西舍誰飮酖。遲遲說未旣。歷歷心自諳。閑愁賴而寬。豁然如脫弇。茶罷更洗爵。殺雞命煑燂。我歌爲君唱。我酒爲君酣。時維三秋暮。蒹葭白露湛。携手九曲磵。坐看寒瀨淡。莓蘚點壁面。古巖色不燣。或成盤陀展。或類層塔龕。或陷以承水。山影倒水涵。或迴爲小蹊。登登薜蘿撏。欲訪孫氏庄。先上藥師菴。穹林穿未盡。層嶂復巖嵁。招提寄雲端。唄多伽藍。蓮花三千界。溶溶慧月曇。槁古贊上人。雪衲虛襟傪。楞嚴悟玄理。餘事佳句耽。時年八十優。儼若一老聃。蒲團坐跏趺。雙耳垂儋儋。山果禮客設。珍奇不讓柑。歸來夕陽路。白石名堪鏨。澄泉出其間。一喢醫瘡痰。處處淸香聞。花藥摠朮苷。駭走鼯曁鼬。驚飛鶉與䳺。陟高朢京國。藐藐都似郯。鬅鬙岸上樹。霜葉何縷繿。虎豹皆遠迹。藪深弗畏眈。一盃復屬子。澹泊味如泔。子來爲讀書。經旨紬絲蠶。共勔贒聖事。努力非爲貪。百年壯夫業。一身已荷擔。莫負今日意。天下是奇男。謂我言不信。秋月照寒潭。</text>
<title>又與柳君賦六十韻律 沒韻</title>,<text>寢郞臣久直。秋盡未言歸。夜或迎山月。朝猶掩石扉。官淸眠亦足。廩薄食纔嘰。樵牧難爲禁。蒲鞭不用威。時適値朝家之藏刑。 憧憧彌敬恪。穆穆有瞻依。久矣蒼梧卜。森然碧檜圍。順元神德廟。康獻大王妃。壼化一戎定。陰功百代徽。昔年重設刱。聖孝益光輝。翼翼新丁閣。煌煌舊翟褘。罘罳偏曜日。丹雘渾如翬。地理呈奇驗。健元入遠睎。健元陵爲外案山。 平分山蜿蜿。環抱水湋湋。豺虎藏無迹。麒麟宛欲騑。林深松作籟。境僻草含馡。禁護稱吾責。怠勤任衆譏。廵山經磵壑。騁目陟崔嵬。歷歷文殊 三角峯名。本陵主山。 近。超迢武嶺 圓丘近山名。 微。三江通賈舶。十里繞王畿。佳氣仍丹闕。長城亘白幃。烟塵喧遝狀。衢路去來婓。千載綿神籙。五雲占瑞禨。蒼茫指巷里。惆悵望庭闈。親老於門倚。兒啼也色饑。遲遲頻綣顧。杳杳更歔唏。邇廑離闉郭。遙非鬲渭淝。是知官以縶。那得奮能飛。移杖尋歸逕。依山澹夕暉。秋飈方瑟瑟。柏葉正葳葳。沙潔疑鷗鷺。巖蹲類兔豨。屐穿料石齒。衣濕覺林霏。隨水過危巘。携朋憇素磯。澡身號藥餌。洮勢若珠璣。澄或堪流斝。深猶不沒腓。靜時能照髮。灑處忽成溦。擧酒聊酧客。臨風復振衣。裵徊捫古木。逶迤到幽碕。盤礴鋪堂陛。互牙錯劒鐖。蒼瘢輕莓點。白立碩人頎。微醉山容邃。薄曛鳥語稀。直廬如佛寺。時菊勝薔薇。誰慕做榮貴。我安無是非。須看趨利祿。都套合脂韋。先達驕鍾鼎。後車擁纛旂。纔盈纔復溢。弗踣弗能祈。有命行將致。無才敢妄希。東陵官澹泊。南省夢依俙。經訓如可究。身心亦庶幾。居竆甘本分。處靜見眞機。人忽受天性。生同在壁蝛。文章當菽粟。糠粃視衣緋。行貴思敦愼。恭宜遠謗誹。羨君年貌晠。嗤我鬢霜溰。半世迷昏墊。十寒願𣌑晞。談深引兕酌。肴旨炙雞肥。刻燭哦長律。濡毫試一揮。今宵聯睡榻。明日理行鞿。春至宜風舞。君來共浴沂。曼山皆躑躅。蘸水摠芳菲。爲作叮嚀約。臨期且莫違。</text>
<title>蓼溪兪士準。今年其周甲也。菊秋似是晬日。而不能見醉吟之狀。聊次性汝韻遙寄之。</title>,<text>深深結屋蓼溪前。今到六旬又一年。心靜天姿應得壽。行修鄕里亦推贒。忽看秋圃凌霜菊。遙想令郞舞綵筵。惆悵一樽難共醉。秖將賀語寄翩翩。</text>
<title>豐儲僚友許太時 霔。具酒饌邀諸益於直中。金季說先呼一絶。共與和之。</title>,<text>美酒君能辦。淸歌我欲爲。夕陽無限意。扶醉下樓時。欲一作且</text>
<title>奉別洪叔章之任東萊</title>,<text>燕山萬里昨旋㫌。此日熊轓又驛征。休道頻年離別苦。藉君威重鎭蠻城。其二暫卸銀臺學士巾。戎裝粧出一邊臣。懸知南國政成日。馹召璽書下北宸。</text>
<title>侍郞洪公叔章歿于四月。葬以六月。前二日曉。將遷柩出東郭門。向紺岳之山。朋友親屬咸祖道哭送。執紼而前禮也。余獨久疾卧牀。欲起還仆。千古永別。莫之自力。故舊誼焉在。嗟乎吾生。不如公之死久矣。東望纍欷。作爲薤歌五章。以相執紼者之役。其詞曰。</title>,<text>執紼兮歌嗚呼。東郭去路多蓬蔞。玄輀丹旐凄曉露。誰識銀臺上大夫。其二執紼兮歌聲咽。六十年光如電瞥。秖見其行未見回。不知此別是何別。其三執紼兮歌正悲。再題金榜亞卿資。將期晩福稱才器。年位止斯還可疑。其四執紼兮歌轉哀。何處如公更得來。一去紺山無對酌。傲霜舘菊不須開。其五執紼兮歌如哭。病裏一書成古牘。露薤聲聲腸堪摧。魂亦裵徊暫住轂。</text>
<title>謫行 二首</title>,<text>八月東風吹我身。飄飄遠落瘴荒濱。黿羹不染恩言重。此行何悲寃未伸。右天安道中其二癡心不及冷廚烘。自擬官微亦爲公。會待明禋冬至節。蒼松方識好生功。右踰秋風嶺</text>
<title>到玄風配所數十日。忽營校至。以關文示之。爲言移配彥陽。蓋道臣以玄歉荒最甚。請竄謫人移于稍實邑。乃有此命焉。羈旅新接。百事荒涼。猶幸以纔得歇泊。稍息心身爲安矣。忽得是報。雖非罪上加罪。然又以治任起程。關心殆若自京赴謫時事。殘骸驚魂。實無數百里外更進之勢。欲泣而不可。詩以悲之。</title>,<text>謫來復謫去。江左遍東西。歉歲何欺我。謾敎不定棲。</text>
<title>次辛君百調 彥陽人</title>,<text>疑此前身香案吏。黃庭誤讀落塵漚。浮生半世悲羊胛。䆠海中流覺蜃樓。蘭佩曉程猶戀闕。珠邱風木尙驚秋。苞岑巚水萍蓬轉。漫續三閭賦遠遊。</text>
<title>至日書懷</title>,<text>一線初萌地底陽。夜深讀易坐焚香。從來物理歸伸屈。安分何憂處夜郞。</text>
<title>和與金上庠龍翰寄示韻</title>,<text>問道花藏子。常慕古人心。爐香繞一室。左右列圖箴。煙霞趣不淺。詩酒興難禁。落筆千百言。精練復浸淫。華聞久已飫。講交遲于今。京輦貴游公。先我結契深。稱君富詞藻。愛君多誠諶。萍鄕始識面。杖屐日相尋。憐我抱疾疴。勸我勤炙鍼。時對一樽醪。不厭細細斟。交貴淡如水。奚必擬斷金。平仲久而敬。聖人嘗歎欽。嗟余涉世路。塵𡏖浪浮沉。家貧秖祿仕。非爲慕纓簪。晩景罣法網。焦瘁澤畔吟。中心尙惶悸。凜凜淵谷臨。彈出我心曲。牀有一古琴。熲熲家國懷。潛然獨沾襟。終朝羈窓下。孤坐閴跫音。睠言花藏子。何日下靑岑。</text>
<title>次呈念睡軒</title>,<text>感寒呻囈欲重衾。茶鼎藥罏鎭日尋。可笑相如悲病渴。尙憐屈子苦行吟。孤眠每占歸家夢。半世徒勞濟物心。歐遣愁魔惟諷咏。故敎嚶鳥送和音。</text>
<title>步月</title>,<text>憶曾風雨滿東陵。寤寐恩綸尙涕凝。宦海波驚摧帆楫。蠻鄕身老閱霜冰。心關饑飽堪憐拙。詩惹竆愁不足能。極目西方聊悵朢。靑山萬疊月層層。</text>
<title>步韻謝金詞老</title>,<text>圓邱山下漢城西。槐柳深處是吾居。平生文酒好氣岸。當世贒豪座不虛。或開雪牋騰鳳蛟。或發牙籤走蠧魚。北海風流千載遠。夢升悲歌半酡餘。中間榮枯各星散。彭澤老令歸來初。少壯驩娛隔前塵。空敎白頭起累歔。嗟嗟風塵久潦倒。誰憐昌黎滿家書。秋蘭紉取江潭路。喙長無辭謝老漁。荒城曉角聲且哀。孤客愁眉攢難舒。方言未慣俗可厭。竹戶榕窓非我廬。千里長安空悵望。曩日從游鴈書踈。花巖詞老晩托契。其人如玉播令譽。一見慇懃慰羈棲。再見傾倒披襟裾。村酤對晤各揩靑。萬斛閒愁薄言攄。峨洋一曲向君傳。君且爲我解佩琚。山筇應熟此門巷。晨夕還𨓏莫躊躇。儂居亦能饒詩料。郭外晡煙籠里閭。安知前身非謫仙。自媿虛聲等黔驢。今世文章猶大談。堪笑癡翁癡也且。偶吐胷中磈礧氣。方覺此心便豁如。金詩有李謫仙之稱。故篇中略及。</text>
<title>次贈巘倅 李邦榦</title>,<text>羡君志養奉官廚。自愧不如反哺烏。况復年來恩譴重。兩違忠孝棄江湖。</text>
<title>勺掛泉石 崔孤雲舊游處</title>,<text>陶洗千年白石川。澄渟潭影蘸靑天。偶從仙尉尋仙界。遠遠笙簫谷響傳。</text>
<title>再疊</title>,<text>跳珠碎玉鋪巖川。開闢中間一洞天。千古文昌懸爵處。至今村老謾相傳。</text>
<title>三疊</title>,<text>白石縈回九曲川。神仙窟宅小壺天。題詩竹葉臨流泛。去去人間莫浪傳。</text>
<title>四疊</title>,<text>我欲竆游勺掛川。輕陰催雨戲秋天。深源混混歸何處。不舍昕宵放海傳。</text>
<title>次念睡上舍</title>,<text>寂默守空堂。非爲學虛無。南荒作遠戍。耿耿懷鄕憂。生涯不須問。柴水向人求。所恨落塵臼。干祿尙餘羞。山河隔萬重。歸裝那日謀。</text>
<title>疊韻</title>,<text>頻頻問小僮。樽酒尙餘無。儂非愛麴糱。爲是消客憂。庭樹聞啼鳥。嚶嚶何所求。郵筒羨子富。弊篳增我羞。願言追驥尾。吁喁日相謀。</text>
<title>孔同知大緝輓</title>,<text>曲阜千年苗裔傳。鵂菴都憲卽公先。家庭行著怡愉孝。村里人稱施與贒。報應自天優壽考。康寧平地有神仙。翛然一化渾無怛。趾美雙蘭後福全。</text>
<title>寄鶴城舊倅李士淳 英重。改名剛重。 鵩舍。</title>,<text>近海靑岑落月低。客心何事更悽悽。生涯屢窘同饑鶴。魂夢頻驚到曉雞。吟病三秋頭盡皓。望鄕千里路全迷。共將此日風霜說。留待圓邱一笑提。</text>
<title>又贈</title>,<text>愁病難謀一日安。擁衾霜髮不曾冠。休言世路多艱阨。留驗天時互燠寒。久闊泛稱朋友誼。此來深契弟兄看。詩成欲寄華江上。伐木山幽夜更闌。</text>
<title>有一釣客。衣短褐戴弊簑。自東京來者。呼與之語。蠢甚不識魚魯。人皆笑其言動。目以癡獃。然觀其釣。持竿而出。露脚入溪水中。頗似得得有豪健意。移一步一投釣。輒獲一魚。百無虛擲。須臾滿筐而歸。又行又如是。其妙可謂入神。人言是魚魔。未知魚果有魔。而魔能善捕魚也耶。</title>,<text>手執脩竿頂破簑。行行擲釣若飛梭。銀鱗百步盈筐筥。勝似橫江設網羅。</text>
<title>與蔚山倅李友 廷仁 謁盤龜書院</title>,<text>勝國忠臣鄭圃隱。東方道學肇茲祠。臨流幾灑憂時淚。尙聞灘聲咽咽悲。</text>
<title>集淸亭 亭在盤龜</title>,<text>江左多名勝。無如此一區。臺因天作勢。郭費化工謀。得意禽傳韻。醒心水激流。樽淸嵐翠滴。洗勺更相酬。</text>
<title>彥北十里巘山下數里。有大澤焉。浩浩若江海。其湛深演廣。甚不下於咸昌之劒湖。然劒湖乃在通衢要津。人得以易見。故其名大。雖未嘗目見者。猶皆聞而大之。獨是澤處僻邑山谷中。窈然而深。翳然而藏。人不識中有大澤也。余謫巘陽之四年。因邑人而聞有是澤在不遠。約村夫野老與之游。太守聞予有此行。卽亦追至。行廚供啖飮。絲管歌舞助其歡娛。頗不寥然也。邑民輩以漁于澤利生者甚衆。簉筏代船。行棹釣魚或網之。往者來者。謳謠相聞。處處皆然。時遇近岸過筏。輒買魚鱠之以佐酒。或命烹而餉衆。斜陽擧酒一朢。波浪淼瀰。宛若此身在彭蠡，洞庭之上。以觀夫商舶漁舠之出沒上下于其間也。酒酣作漁歌五章。擊壺而歌之。歌曰。</title>,<text>漁歌兮我唱。桂橈蘭槳下烟洲。斜陽罷釣載魚返。點點晴沙眠白鷗。漁歌兮我唱。浦柳巖松處處陰。泊岸招招沽酒女。分魚換酒有誰禁。漁歌兮我唱。浮家泛宅渺茫觀。吾儕但識水深淺。豈解人間行路難。漁歌兮我唱。聞說西方有聖人。川澤山林民與共。有餘生計此銀鱗。漁歌兮我唱。行吟澤畔何爲者。江湖未早學吾漁。寸祿還同香餌下。</text>
<title>別主倅歸楊根 三首</title>,<text>居然瓜熟巚陽城。已料今朝有此行。四載主人千里客。可堪分袂去留情。其二德久亭邊暎碧霞。大江環抱是矦家。烟簑垂釣安閑趣。何似簿書惱晩衙。其三賴君携酒客懷開。朝不相逢暮更來。他日楊江新釀熟。也應招悵爲停盃。</text>
<title>乙卯二月。减等爲徒三年。自其二月計朔至丁巳十一月。方爲三十六朔之限。可以浩然歸矣。乃緣道臣 卽李台亨元 昧於事例。不早啓聞。至臘月望後。始以限滿請放。而狀啓到院。連値臘享及祈穀大祭齋日。久然后入達允下。卽戊午正月十一日也。家僮自京卽發。二十日抵謫所。將以二十四日啓程北歸。金辛諸君彥之人士。無不來別。咸各悽悵。予亦不無五載幷州之戀。酒數行。命韻一詠以留勉。諸君亦以爲彥軸之玉振云爾。</title>,<text>五年情不淺。臨別效微忱。王化無遐邇。人材一古今。居家孝友行。他日愛憂心。刮目須相待。毋忘此席吟。其二戒行治任自黃崗。收拾詩書稛槖囊。僕馬遲明催蓐食。兒孫預候掃庭堂。四年髭髮羞程氏。千里生涯病子桑。恩大不令終禦魅。雪棧冰嶺敢辭忙。</text>
<title>發程宿通度寺 寺在彥之二十里。卽梁山地。故蒙宥前則以越他境。不欲往游。至是始與諸君同往快遊。</title>,<text>不有當年譴。焉圖此日遊。山河多踐歷。風俗驗淳婾。五載嫌鄰界。一盃始佛樓。都將塵劫纍。百洗寺前流。</text>
<title>李元戎 漢豐 輓</title>,<text>干城名閥數朝廷。忠武吾東漢壽亭。紹述如公兼德器。廉淸爲操襲家庭。恩隆九陛超卿月。淚灑三軍隕將星。莫恨銀臺兒早世。應知此去會幽扃。</text>
<title>吳侍郞克卿 載紹 阻闊殆數十年。一日携酒忽訪山居。盡日穩敍。又拈楓字共吟。</title>,<text>久要猶能記。高車訪野翁。平生文墨事。竟日話言中。酒喜經山雨。窓明晩岸楓。林泉留後約。更釀菊花叢。</text>
