<title>朝皇極殿 隆慶壬申。陪舅氏思菴相公。赴天朝時作。</title>,<text>至尊坐受賀。皇極殿中央。萬國同趨拜。衣冠襲御香。</text>
<title>次栗谷題信牛詩軸韻 栗谷少公十二歲。而相爲道義之交。</title>,<text>寺樓登倦客。江柳繫空船。懷土頻回首。漁村起暮烟。附原韻永路雲千里。寒江雪一船。登樓成悵望。華岳入愁烟。</text>
<title>上錦溪朴先生</title>,<text>欝欝久於此。蕭蕭白髮多。空將調鼎手。江畔老吟哦。</text>
<title>石溪謝僧來訪</title>,<text>山中多暇日。長嘯俯淸流。時有高僧至。談玄坐石頭。</text>
<title>花山館。別邊彦時。號望菴。名以中。</title>,<text>同是江南人。相逢海西縣。一盃情不窮。何處重相見。</text>
<title>贈玉峯 白光勳。</title>,<text>流離萬死外。漂泊兩湖中。負女而携子。峩洋恨不竆。</text>
<title>訪梅塘 金坫</title>,<text>不見梅塘久。胷中鄙吝生。今宵相對語。心肺豁然淸。</text>
<title>築道上望大黑山</title>,<text>瘦馬長堤上。斜陽望不竆。有山名大黑。孤峙白雲中。</text>
<title>留豐田館</title>,<text>五十年前日。吾身長得閒。如何知命後。汩沒紅塵間。</text>
<title>送竹崖徐君受之任安東 名益。號或云靑霞子。</title>,<text>有客向江東。孤帆背北風。舟中琴鶴在。知是竹崖翁。</text>
<title>登息波亭</title>,<text>舟泊江樓下。登臨已夕陽。山河元不變。興廢自无常。</text>
<title>訪竹崖不遇</title>,<text>三淸春欲暮。瘦馬訪君來。閉戶人何去。庭空花自開。</text>
<title>寄三淸居士趙君擧 名選</title>,<text>昨日到君家。前溪泛落花。今朝坐追憶。詩思自能多。</text>
<title>留金谷</title>,<text>千里湖南客。三旬海西留。孤舟歸未得。身世愧沙𩿨。</text>
<title>贈鰲峯 金齊閔</title>,<text>客窓成獨坐。春雨細絲絲。旅思君猶我。如何不寄詩。</text>
<title>春詠 三首</title>,<text>靜裏求天意。陰陽自四時。春爲萬物始。化化固無私。一陽生子半。天地東風吹。萬物含春意。欣欣自不知。庭草有何意。靑靑細雨中。天心諒不已。坱圠浩無窮。</text>
<title>偶吟 二首</title>,<text>陰陽有晝夜。天地老無窮。萬物誠難久。悠悠一氣中。文章寂已久。道德何茫茫。獨立乾坤裏。吾心良自傷。</text>
<title>聞靑霞遊中興寺 三首</title>,<text>三角山溪好。中興最絶幽。聞君携友去。獨坐意悠悠。石郭遺千古。中興創何時。一溪流不盡。臨水賦新詩。君歸借我馬。取友何遺我。我本好山人。君何不知我。</text>
<title>晴咏</title>,<text>雲歸猶未盡。餘霞細如絲。綠樹鶯啼晩。幽人獨坐時。</text>
<title>客懷</title>,<text>久客在他鄕。生憎夏日長。蕭蕭微雨過。却喜滿江凉。</text>
<title>到楊州</title>,<text>路長騎力困。歲暮客心驚。晩入楊州館。飄飄雪滿庭。</text>
<title>楊州蓮塘 二首</title>,<text>何遜舊遊地。濂溪遺所愛。我來想二賢。嘐嘐心千載。久客思鄕苦。歸心日夜忙。奔馳歲欲暮。更覺鬢成霜。</text>
<title>夜懷 二首</title>,<text>關雨留金谷。何時到洛城。一燈愁不寐。終夜聽潮聲。大雨連旬日。風濤渺接天。客懷猶耿耿。一夜度如年。</text>
<title>歸思 二首</title>,<text>海西爲客日。頭上二毛時。風便理歸棹。東湘我所之。烟消笛聲遠。日暮客愁多。微醉行舟晩。歸心已到家。</text>
<title>無題</title>,<text>人心不可測。天意未能詳。知止惟明哲。從遊張子房。</text>
<title>客懷</title>,<text>西海三旬客。南鄕萬里心。中宵悄獨坐。漁屋數聲砧。</text>
<title>綠野樓贈主人</title>,<text>綠野春將盡。晴風吹不休。歸心千里客。此日爲君留。</text>
<title>晴望 二首</title>,<text>雨後靑山近。風前白浪高。蓬窓頻北望。華岳眼空勞。望鄕鄕不見。千里白雲高。人事成愁絶。客心空自勞。</text>
<title>花山館。別李煕卿。名元緝。</title>,<text>萍水相逢日。千山雪滿時。明朝分手後。何處更爲期。</text>
<title>舟上吟 二首</title>,<text>天地眞朝暮。人生何太忙。風濤舟上客。胡不早歸鄕。客意元無賴。歸心日夜忙。今宵舟上雨。催我返南鄕。</text>
<title>登野臺 二首</title>,<text>覊懷不可瀉。登此野高臺。四望天猶黑。陰雲何日開。滯雨他鄕久。頻登海上臺。華山雲杳杳。天日未能開。</text>
<title>過金汝中宅 二首</title>,<text>人亡餘舊宅。桃李自春風。匹馬門前去。那堪慟滿胷。路逢靑驢過。知渠故友騎。思人淚欲零。悵望春山裏。</text>
<title>醉書惜別情。贈玉溪 盧禎。</title>,<text>送送佳人意。遑遑醉客心。今朝去與住。相對共沾襟。</text>
<title>用前韻。謝踈竹借笛僮。</title>,<text>明月長江上。孤舟遠客心。故人留玉笛。高吹滌煩襟。</text>
<title>乘舟黑石向海西</title>,<text>江水溶溶逝。山雲疊疊興。扁舟西去客。模寫愧無能。</text>
<title>江月</title>,<text>江波流不盡。月色照無窮。千里孤舟客。離懷耿耿中。</text>
<title>漁父</title>,<text>生涯數尺網。身世一孤舟。愧我紅塵裏。多君碧水頭。</text>
<title>在金谷賦得 二首</title>,<text>陌上人空老。山中桂自香。昨非今是子。千載孰窺墻。月下常聞笛。舟中每爇香。此身江海老。何日到家墻。</text>
<title>雨夜</title>,<text>山月明還暗。江天晴復陰。蕭蕭微雨夜。楚客念鄕心。</text>
<title>別恨</title>,<text>怨別驚千里。傷離到百年。今朝分手處。江海恨綿綿。</text>
<title>偶吟 四首</title>,<text>客寓海西久。美人天一方。朝朝更暮暮。使我心勞傷。海西爲客久。洛下到家遅。今夜新晴月。孤舟聽笛悲。風帶潮聲急。雲連海氣多。故鄕何處是。南望杳天涯。舟中聞笛夜。江上月明時。蓬底淸無寐。閒吟邵子詩。</text>
<title>醉書 三首。留金谷時。隣有漁翁。常常來見。及別。佩酒來餞。故贈之。</title>,<text>宿雨初晴日。歸帆欲掛時。漁翁持酒勸。問我後來期。呼酒送歸客。江天日暮時。相離君勿恨。聚散本無期。翁臥江頭日。客歸洛下時。紅塵與物外。何處更爲期。</text>
<title>移捿城西 在京時作</title>,<text>十年京洛客。南北幾移棲。今日携書卷。又來宮郭西。</text>
<title>祖江遭風</title>,<text>風逆波濤壯。扁舟未可行。中流頻出沒。一日百愁生。</text>
<title>舟中卽事 二首</title>,<text>鴈聲霜夜月。人去夕陽天。千里孤帆逈。歸心自浩然。遠見漁村火。遙聞野寺鍾。夜深霜月冷。客思也無窮。</text>
<title>江行</title>,<text>八月泛江中。秋山處處好。行行向江陰。疑是蓬萊島。</text>
<title>舟中秋思</title>,<text>葉聲山犬吠。月色野雞鳴。蓬底思鄕客。逢秋更有情。</text>
<title>在江陰。寄別鰲峯。</title>,<text>聞道鰲峯子。辭官返故鄕。東湘未歸客。翻作送君章。</text>
<title>懷洛下人</title>,<text>相離今幾日。夜夜夢頻回。欲借飛鴻翼。秋宵便去來。</text>
<title>秋思 二首</title>,<text>蟬鳴黃葉樹。舟載白頭人。秋雨蓬窓下。歸心夜夜新。孤舟殘月曉。千里未歸人。蕭瑟秋風晩。那堪白髮新。</text>
<title>醉詠</title>,<text>白日西馳疾。紅顔易失春。一盃成醉臥。新月照東隣。</text>
<title>蘇喜島留泊</title>,<text>逆風吹不休。三日滯江頭。東望京城遠。何時上漢流。</text>
<title>把鏡吟 二首</title>,<text>我年五十五。華髮鏡中多。作客成何事。不如早還家。人世眞如夢。須臾白髮成。逢萊有秘訣。歸去學長生。</text>
<title>送踈竹之湖南</title>,<text>抱病卧空床。羡君歸故鄕。江南春氣早。處處野梅香。</text>
<title>自碧瀾渡向江陰</title>,<text>細雨春江上。簑衣久病人。沂流何處向。千里客愁新。</text>
<title>種菊</title>,<text>淵明遺所愛。千載有孤叢。種得南墻下。東籬氣脉通。</text>
<title>旅窓聽鶯</title>,<text>爾音似故山。覊恨未能刪。物自無情惱。如何鬂欲斑。</text>
<title>入洛有感</title>,<text>身世長爲客。乾坤把一鞭。今朝又入洛。萱草渺天邊。</text>
<title>雨後吟 二首</title>,<text>雨後山光好。客中詩思淸。別離今已久。懷洛自多情。霽色纖雲盡。風光一水淸。孤舟今夜客。東望抱歸情。</text>
<title>答醉客韻</title>,<text>爲謝訪吾家。翻嫌未折花。如有更來意。要須貰酒多。</text>
<title>花梁別南陽府伯</title>,<text>江海風塵路。蕭蕭歲暮天。相逢還卽別。心緖更悠然。</text>
<title>鳳翔村</title>,<text>已無雙鳳闕。唯有數漁家。門掩人何處。前林噪暮鴉。</text>
<title>楊州山亭</title>,<text>殘燈秋夜冷。空館客懷淸。枕上人無寐。庭前月自明。</text>
<title>城山草堂春望 山在扶安縣南三十里。</title>,<text>北望靑山遠。南臨大野竆。春風三月日。暮雨細濛濛。</text>
<title>宿甘露寺</title>,<text>江上有蕭寺。鍾聲到客船。千年故國恨。殘月照樓前。</text>
<title>到江陰</title>,<text>擧帆甘露寺。薄暮到江陰。繫纜古亭下。無人慰客心。</text>
<title>毛老院。別玉溪。</title>,<text>同行今幾日。並馬向江南。落照臨岐路。相看淚滿衫。</text>
<title>詠鷹</title>,<text>身在塵寰日。心歸宵漢時。主人知汝意。惆悵咏悲詞。</text>
<title>謝送酒 金浦縣令黃瑄。送燒酒慰行。</title>,<text>江海孤舟客。斜陽上野邱。賴君秋露惠。消遣望鄕愁。</text>
<title>登二山 久在舟上。忽登山頭。旅懷稍快。</title>,<text>一旬在雨舟。扶杖上峯頭。行役無休息。浮生羡白𩿨。</text>
<title>雨晴。登紺岳。</title>,<text>南海雲初捲。西天霽景浮。舍舟登紺岳。四望快雙眸。</text>
<title>登息波亭 三首</title>,<text>登舟金谷岸。把酒息波亭。古國傷心事。斜陽笛一聲。雨後江山好。登臨快俗眸。孤帆向洛下。千里憶南州。雨收山疊疊。風起浪層層。萬里孤舟客。歸心此日增。</text>
<title>到金谷</title>,<text>朝發江陰縣。孤帆盡日回。江流去不返。客思酒三盃。</text>
<title>江上別石卿</title>,<text>我恨逢還別。君憎江與山。歸帆望不盡。遮眼有重山。</text>
<title>贈玉溪謝惠蘭</title>,<text>寂寂孤棲意。悠悠長夜心。晩得芝蘭友。幽香自滿襟。附次韻 玉溪病後思鄕日。燈前聽雨心。朝來更南望。長浦散幽襟。</text>
<title>贈張君伯擧</title>,<text>火作京城客。移家接孟隣。閉門猶未出。咫尺奉無因。附次韵 忘吾子一般覊旅客。何幸結芳隣。陰雨阻前路。開懷恨未因。</text>
<title>贈竹谷 李應聘</title>,<text>懷君來近地。對竹詠淸詩。地近人相阻。還如遠在時。附次韻 二首半日相思意。吾知在此詩。滿林風雨歇。歸趁夕陽時。芳鄰眞一幸。對雨看新詩。詩思多淸遠。閒吟十二時。</text>
<title>幸州舟中。次湖曲韻。</title>,<text>同捿修理寺。共事聖賢中。爲別年何記。相看燮舊容。附原韻三十年前友。相逢邂逅中。乘舟頻往返。欣對舊形容。</text>
<title>次湖曲韵奉呈西皐</title>,<text>自幸京城遇。開懷共客中。又吟湖曲句。如見少年容。</text>
<title>贈玉溪</title>,<text>秋床愁病客。聞子出城遊。爲問溪山興。何如春水流。附次韻 二首○花山布衣昨日淸溪會。愁多未出遊。秋風日夕至。歸思滿江流。玉恙今何似。因君欲一遊。秋山看漸好。把酒俯淸流。</text>
<title>秋夜獨坐</title>,<text>獨坐旅懷深。悠悠撫素琴。庭前秋月滿。竹影也蕭森。附次韵 玉溪靑天一片月。照我無絃琴。長嘯喜幽獨。竹風吹蕭森。</text>
<title>秋夜。贈踈竹軒。</title>,<text>客愁秋色早。夜靜月光多。千里思鄕夢。悠悠每到家。附次韻 東畦南岸白蘋花。今宵開幾多。東遊採不得。香氣滿漁家。</text>
<title>追次碧瀾渡韻</title>,<text>白髮江南客。紅塵沒幾年。歸心猶未遂。帆影又風前。附原韻 柳淑久負江湖約。風塵二十年。白𩿨如欲笑。故故近樓前。附原韻 李崇仁山水元無價。魚鰕當有年。潮生更風便。艇子自能前。附原韻 權近 號陽村登眺江樓日。奔馳宦路年。何當伴𩿨鷺。歸釣碧山前。附原韻 成世珚世故驅人急。難期把釣年。江湖無恨意。細雨一帆前。附原韻 柳伯濡津人管迎送。波上又經年。出沒扁舟小。靑山落鏡前。附原韻 南孝溫 號秋江未識靑雲路。江湖四十年。思菴終賊手。予在白𩿨前。</text>
<title>月夜 三首</title>,<text>江月明如晝。山雲捲盡餘。孤舟一笛客。閒咏數行書。晴夜多明月。長江照有餘。南鄕惟一色。應着未歸書。月明雲捲後。波靜笛聲餘。水面風來夜。微吟邵子書。</text>
<title>無題 二首</title>,<text>人事感於下。天心未可欺。蒼蒼更漠漠。元不差毫釐。天意固如此。吾心良可悲。陰陽和久失。調爕竟何時。</text>
<title>大雨 二首</title>,<text>白日久幽晦。玄雲起自多。南風吹不盡。雨脚大如麻。霖雨關人苦。三旬異地留。明朝如不止。我欲乘桴浮。</text>
<title>小晴</title>,<text>大雨今朝止。客懷暫得蘇。登高向北望。雲捲漢陽都。</text>
<title>思鄕 二首</title>,<text>西海雲初捲。南天日色多。孤舟千里客。此夕倍思家。南客懷鄕日。西天雨霽時。扁舟在萬里。江路得歸遅。</text>
<title>示玉溪</title>,<text>君向江南去。我向海西歸。秋天一片月。分照兩征衣。</text>
<title>寄暎碧堂韵 二首</title>,<text>三色桃花落。一盃夕照中。分携明日後。何處會秋風。前日忽忽話。依依似夢中。桃花今欲謝。携手醉湘風。附次韻 石溪 崔命龍歸思千山外。談懷一席中。分携今日後。留想晩林風。次韻 二首○竹門蕭寺相逢處。春光過半中。此間淸興足。醉面楊柳風。昨日同盃酒。團欒夜欲中。相看無一語。於此亦觀風。次韵 二首○梅塘多事山花落。飄翻擾擾中。與君相遇日。情眷話同風。今夕知何夕。情朋三月中。耳邊喧聒語。都付一庭風。次韻 二首○火谷 金鉻還分千里外。情在一盃中。悵望征驂逝。那堪嘶北風。痛飮山家酒。烟花亂雨中。有誰醒醉面。溪柳夕陽風。次韵 暎碧堂千里相思苦。天南又洛中。臨分一樽酒。江海夕陽風。</text>
<title>臈夜思梅。書贈半隱堂主人。李廷馣。</title>,<text>臈霧消殘雪。冬溫似夏春。陰陽和失久。爕理有何人。附次韻 半隱堂乾坤調玉燭。壽域四時春。但得長如此。應無凍死人。</text>
<title>次綠野樓韻。贈河南子。</title>,<text>馬上一相別。浮生萬事休。明朝吾欲往。王事詎能留。附次韵 河南子春雨晴樓勝。離盃詎敢休。主客情無盡。佳兒勸小留。</text>
<title>輓金溫陽</title>,<text>有美詩書客。淸忠一介臣。誰知才未展。遽作玉京人。</text>
<title>贈別興城守</title>,<text>一別驚千里。重逢未有期。空將無限恨。都付一篇詩。附次韵 金瑞誰解峩洋曲。知音托子期。培風今日別。離恨錦囊詩。</text>
<title>次金瑞韵</title>,<text>一醉興城守。依然送故人。雲山從此隔。老淚自沾巾。原韻共喫綾日。名高二百人。重逢蓬島下。披却霧山巾。</text>
<title>石溪偶吟 二首</title>,<text>雲林深隱處。草屋俯淸流。高臥忘塵世。春風笑未休。昨夜風聲急。開窓見雪峯。春寒猶惻惻。花萼未開封。</text>
<title>山上偶吟 二首</title>,<text>芒鞋登北嶽。長嘯倚長松。滄海南天遠。雲晴望不竆。偶被春風引。行行上上峯。忽思登泰志。天下未能容。</text>
<title>山齋夜唫 二首</title>,<text>雲消淸後岳。月出照前林。高臥溪邊屋。悠然太古心。望帝傷春月。啼聲到夜深。幽人淸不寐。掩卷更悲唫。</text>
<title>醉咏 三首</title>,<text>四面靑山立。中間一水流。白頭長醉客。山水外無求。靑松爲我友。白鹿是吾羣。日晩眠初罷。淸溪映白雲。有誰知醉興。白髮石溪翁。脉脉塵寰事。都忘一醉中。</text>
<title>愚磻烟景</title>,<text>洞壑烟雲古。園籬桃李新。草堂無一事。虛作百年人。</text>
<title>謝隣翁持壺來訪</title>,<text>春晩谿邊坐。桃花逐水流。白頭隣舍老。持酒慰閒愁。</text>
<title>石谿成曲水</title>,<text>手作流觴曲。心懷永和春。蘭亭今已矣。把酒更傷神。</text>
<title>c石溪吟 二首</title>,<text>茅齋在溪上。谿上有靑山。看山復看水。閒裏又無閒。草屋淸谿上。生涯只釣竿。一官不須問。雙鬢已成斑。</text>
<title>暮春雨中。懷愚叟。</title>,<text>一歲春將盡。山村雨未休。此時懷遠客。離思自悠悠。</text>
<title>石溪卽事 二首</title>,<text>水作三番曲。觴無一度流。歲㐫艱斗釀。雨數石難留。面面春光好。家家烟雨中。山齋少塵事。高卧白頭翁。</text>
<title>書堂獨坐</title>,<text>坐見靑山色。又聞綠水聲。柴門人不到。終日讀騷經。</text>
<title>次竹門韻</title>,<text>會宿蓬萊寺。日光漸暎樓。終宵話舊事。君我已成秋。</text>
<title>旅館。遇金景直同宿。</title>,<text>卄載分携友。相逢逆旅中。淸談終一夜。懷抱古今同。</text>
<title>坐季珍謫軒。邀太和。</title>,<text>朝奉如春夢。依依不可忘。落花流水處。待子酒亭行。</text>
<title>與見卿聯成短律</title>,<text>瀟湘悲落梅。東湘嘆柳絮。琴休酒又殘。惆悵向塵世。附次韵 竹溪 金鋐四月送君歸。溪風飄落絮。年年有別離。我自忘人世。</text>
<title>次見卿韻</title>,<text>熊淵舟泛日。相約又於此。明日停歸計。東湘共我轡。</text>
<title>次竹溪韵。贈暎碧堂謝惠糓琴兒。</title>,<text>日昨憑香簡。知君贈玉人。唫詩陳謝意。粒粒是爲珍。附原韵一斛烏程粒。如何及美人。從知交意密。移此掌中珍。</text>
<title>又次前韵 二首</title>,<text>數札瓊琚屑。投來自故人。悠悠夢想意。開慰足爲珍。戀餘承遠問。披閱慰山人。願子刀圭味。分爲病者珍。</text>
<title>謝映碧堂城南子見訪</title>,<text>同心二子來。慰我淸湘曲。把酒更詳詩。笛聲山水綠。附次韵 映碧堂思君投遠村。待我淸江曲。把酒各相慰。雨餘楓樹綠。附次韻 城南子野人載酒來。山客開心曲。一盃又一盃。溪水深更綠。</text>
<title>次城南子韻</title>,<text>松桂林中屋。蓬萊山下麓。尋來更抱琴。身世遠塵俗。附原韵瀟灑三椽屋。隱映依山麓。抱病高山人。多年忘世俗。附次韵 暎碧堂逶迤盤谷中。草屋山之麓。猿鶴日相隨。知君已絶俗。</text>
<title>寄泓凈上人</title>,<text>海上有神山。登雲縹緲間。吾師今住此。俯視碧波瀾。</text>
<title>次金君實樂善堂韻</title>,<text>茅茨營數間。遠對蓬萊山。樂善以爲號。知君不獨閒。</text>
<title>檜巖寺。贈尹景愚。名顔贒。</title>,<text>逢君梵宇日。烟雨滿山時。職事吾先去。留詩作別離。附次韻 尹景愚邂逅檜巖寺。淸和細雨時。喜憂俱得極。忽忽合旋離。</text>
<title>自楊根同舟到漢江。贈金監察忠良。</title>,<text>同舟出偶然。山色雨餘天。洛下分携後。無忘水上船。</text>
<title>贈三淸居士 三首</title>,<text>眉目重逢處。長安夕照時。多懷陳未半。明日更爲期。溪鳴窮洞暮。雲捲萬林時。幽趣淸而絶。難容俗士期。三十年前日。禪窓共榻時。安知同抱屈。竟赴末斑期。附次韻 三首○三淸居士宿雨初晴日。空軒夢罷時。待君君不至。誰識負前期。久別重相見。丰容少壯時。今來論舊好。又與百年期。汩沒紅塵久。容衰髮白時。縣監名已足。此外更何期。附次韻 李元緝邂逅花山館。披襟歲暮時。重逢定何處。洛下雪中期。</text>
<title>卽事</title>,<text>落日悲黃葉。愁雲白髮新。忽聞征鴈唳。歸思欲沾巾。</text>
<title>無題</title>,<text>人壽有長短。古今成一墳。看他萬萬事。莫似傾深罇。</text>
<title>秋日憶別墅 二首</title>,<text>楓葉暎淸流。東湘八月秋。主人爲客遠。風景正應愁。鄕心秋日切。落葉夢湘流。久作紅塵繫。能無白鳥羞。</text>
<title>宿綠陽館</title>,<text>千里湖南客。驅馳漠北秋。繁霜九月夜。龜縮古郵樓。</text>
<title>自梁父到豐田</title>,<text>紅葉秋山暮。淸江落日寒。此身長役役。何日把漁竿。</text>
<title>老大傷懷</title>,<text>身重知年老。頭輕覺髮踈。經綸差已矣。虛負讀詩書。</text>
<title>寄愚谷老叟</title>,<text>遊遍小江南。歸來磻谷中。靑藜吾欲訪。病眼不宜風。</text>
<title>石溪別訥菴 宋世琳</title>,<text>把酒溪邊坐。送君山外歸。一盃情不盡。燈夕莫相違。</text>
<title>客懷</title>,<text>旅亭愁不寐。微月低窓前。坐久鄕心遠。明朝歸浩然。</text>
<title>次吉甫韵 二首</title>,<text>階上種花發。庭前弱柳垂。客窓詩思苦。春日正遅遅。久作長安客。思親淚欲垂。明朝浩然去。但願日西遅。附原韵嶠外吾鄕遠。堂空淚自垂。君行應有樂。省親故遅遅。</text>
<title>示梅塘</title>,<text>孤芳衆所忌。塵世多囂喧。伐樹終無害。難夫子尊。</text>
<title>偶題</title>,<text>山人出世久。山中幾閱春。蘿月松窓下。高臥亦安身。</text>
<title>草堂呼韵</title>,<text>淑氣扇和風。悠悠兩儀中。花紅而柳綠。是理誰能竆。附次韻 李義男天地起大風。汪洋有無中。或和而或烈。燮化何無竆。附次韻 不息子一氣動爲風。號令天地中。貞而復元事。四時終不窮。</text>
<title>贈不息子</title>,<text>爲學貴自強。天行君子以。工程亦有要。一字成終始。</text>
<title>醉中贈南嶽</title>,<text>南嶽詩壇彦。東湘酒肆仙。相逢山水郡。談笑羲皇天。</text>
<title>次南嶽虫字韵</title>,<text>月下談詩久。淸光樹影中。故人今夜會。何必試雕虫。附原韵 二首○南嶽有酒有故人。酣歌明月中。庚申今夜是。還覺却三虫。人世歡憂裏。光陰石火中。春宵易怊悵。不必聞秋虫。又次韵 善由庭火欺新月。搖光入酒中。浪咏無多興。疑冰笑夏虫。又次韵 李壽得樽酒孤燈下。淸談此夜中。莫辭忘憂物。謀禁訴天虫。</text>
<title>贈李秀才</title>,<text>旅館多風雪。孤衾寒似鐵。主人歸洛城。誰勸一盃啜。</text>
<title>贈不息子</title>,<text>昨暮過君居。行忙未得入。今朝望不來。眼寒日已夕。次韻 三首雪虐而風饕。布儂難出入。相思美人隔。悵望寒溪夕。大人氣槩高。下士情深入。送之金玉章。遠慰空山夕。葛襟㥘大風。幾度行還入。娟娟玉雪儀。夢想空朝夕。</text>
<title>見月汀尹公被劾。上思庵。尹公名根壽。</title>,<text>宦海風波起。要津多覆舟。安流不可得。歸臥錦江頭。</text>
<title>贈柳生應奎</title>,<text>昔年雲衲客。今日加冠巾。問君何以變。答曰從吾親。</text>
<title>自梁父入京</title>,<text>聞雞卽上馬。山路曉霜淸。白首高秋日。離家萬里情。</text>
<title>重陽日。自豐田到梁父。</title>,<text>雨後山河靜。黃花處處開。重陽今日是。忽憶去年來。</text>
<title>領贖布發京</title>,<text>此身何太苦。白首不遑居。驛路長爲客。謀生拙又踈。</text>
<title>秋夜書懷 二首</title>,<text>雙鬢已成雪。歸心忽爾生。虛堂夜欲半。難聽草虫鳴。獨坐愴秋聲。孤唫夜二更。有家歸不得。燈下髮星星。</text>
<title>留楊州</title>,<text>不見梅花樹。空留乘鶴橋。玉人何處去。明月照寒橋。</text>
<title>將赴燕京金郊館。別李仲應。</title>,<text>卄載分携友。相逢逆旅中。多懷陳未半。作別更西東。</text>
<title>舟中値雨</title>,<text>斷鴈秋天遠。孤舟暮雨深。歸心催日夜。白髮已蕭森。</text>
<title>舟上吟</title>,<text>極目天連海。遙吟雨晴山。家鄕何處在。南望白雲間。</text>
<title>送地倅高子龍 二首</title>,<text>明府下車後。民間見吏稀。六年猶未久。十朔遽何違。不獲寇公借。那堪杜母歸。滄江天欲暮。臨別自沾衣。歸心何咄咄。行色更忩忩。匹馬嘶霜月。孤鴻叫朔風。唫鞭湖水外。雪鬂嶺雲東。千里音容隔。何時樽酒同。</text>
<title>次不息子韻</title>,<text>溪山幽絶地。一夜滿和風。樹樹輕烟惹。村村細霧濃。客懷千里外。春意一望中。浩浩乾坤裏。悠悠與子同。附原韵新年寒氣重。今日始東風。惹地晴嵐濕。騰空野馬濃。山花幽檻外。溪柳亂烟中。靜裏觀天地。襟期萬物同。</text>
<title>登愼正江亭</title>,<text>仙居何縹緲。勝地路高低。大野靑山遠。平沙白鳥迷。淸江流滚滚。芳草望萋萋。倦客登臨晩。長安日欲西。</text>
<title>追次豐田驛軒韻 二首</title>,<text>身世何漂泊。年來每據鞍。戀鄕霑白髮。把鏡失紅顔。馬上逢端午。軒前對翠巒。此間心緖苦。時見倦禽還。迢遞關河路。南來又北行。日長人喜睡。山寂鳥無聲。蒲酒家鄕事。端陽異他情。驅馳千里遠。征馬寄浮生。</text>
<title>楊根郡。次使相韵。尹根壽。</title>,<text>驛路驅馳晩。關河鬢欲華。龍門圍峻嶂。月界帶長波。林靜捿飛鳥。山昏罨落霞。桑鄕歸不得。惆悵對黃花。</text>
<title>加平郡。次超然堂韻。</title>,<text>百仞高臺上。斜陽駐客驂。長江憑地圻。危峀與天參。物外煩襟割。壺中逸興啣。徘徊久不下。華髮影澄潭。</text>
<title>敬次蘇齋相國韻。別靈雲大師。盧守愼號蘇齋。</title>,<text>鳧舃尋來遠。仙居雲木幽。灘聲冰下咽。山色日邊愁。歲律云將暮。吾行未及秋。幸逢三五月。淸景雪中優。</text>
<title>宿梁父驛。贈永平守。</title>,<text>驛路緣山縣。驅馳忽過前。行忙難訪友。日暮未尋仙。面目橫高嶺。音容隔大川。一書珍重及。圭復破孤眠。</text>
<title>自檜庵到楊州。次南軒韵。</title>,<text>千里江南客。驅馳浪自過。樽間靑眼少。頭上白毛多。閒意頻尋寺。歸心每憶家。鶴橋空去返。非是訪梅花。</text>
<title>送宋士誠罷歸 二首</title>,<text>洛下淸和節。送君之故鄕。靑山超世累。白首脫名韁。村酒親朋社。農談野老床。東湘頻入夢。吾亦理歸檣。直道應三黜。君今罷去鄕。生涯歸採釣。身世謝塵韁。寓興新茅舍。看書舊竹床。雲林隨處足。何必桂蘭檣。</text>
<title>書懷</title>,<text>久作長安客。顔衰雪滿頭。紅塵情邈邈。蒼海夢悠悠。踈樹蟬聲日。晴天鴈影秋。思鄕歸未得。悵望白雲浮。</text>
<title>偶吟</title>,<text>三年京洛客。湖海未歸身。腰下蒼精老。頭邊白髮新。奔馳心已倦。漁釣夢何頻。依舊東湘月。應須待主人。</text>
<title>長安秋月</title>,<text>京洛高秋夜。雲消月自明。九門寒漏徹。萬戶擣衣聲。白首一官客。靑山千里情。征鴻知我意。南去更悲鳴。</text>
<title>追次孟浩然歸終南山韻</title>,<text>小少學詩書。蓬萊卧草廬。知音世未遇。操瑟𧗱何踈。白首徒馳騖。紅塵犯辟除。東湘宜早去。松桂舊堂虛。</text>
<title>發金谷</title>,<text>解纜初晴日。迢迢向洛城。靑山點點過。白鳥雙雙鳴。江上孤帆影。湖南萬里情。何時掛冠去。高臥枕湘亭。</text>
<title>晴望</title>,<text>喜晴登海岸。危似上丹梯。雲外靑山遠。沙邊白鳥迷。烟霞天杳杳。禾黍野萋萋。未得歸帆掛。愁看日欲西。</text>
<title>花山別鰲峯</title>,<text>相逢山水縣。又値月明時。美酒君宜醉。香茶我敢辭。分携無定數。會面有佳期。馹騎迢西洛。孤帆不可追。</text>
<title>贈別竹崖主人</title>,<text>閒居枕碧水。松竹已成林。軒外看新月。窓前聽古琴。境幽人不到。心契我頻臨。今日分南北。何時更話襟。</text>
<title>贈洪正字養伯 二首。洪涵。</title>,<text>四縣溪山路。高秋落葉時。客軒相對酒。官燭共題詩。壯志君顔少。覊懷我鬂衰。驅馳同苦日。情抱百年期。洛下三年客。江南一頃田。行藏違往哲。笑語媿時賢。仁里初非擇。芳隣亦偶然。胷襟朝夕話。莫恨坐無氈。附次韻 二首○養伯山翁無事日。秋雨閉門時。謝客苔深路。開緘眼刮詩。昏林鴉已滿。寒砌菊先衰。涉世憎交態。知音遇子期。心事床頭酒。生涯郭外田。白𩿨存晩計。黃卷對前贒。知己其誰也。關扉自寂然。獨憐天上月。夜夜廣文氈。</text>
<title>送高網中赴作淸河</title>,<text>縣在滄溟上。溪山冠海東。波通日本國。雲接頭流峯。地僻官無事。民淳政有功。君今匹馬去。琴鶴也隨公。</text>
<title>登金谷北岸</title>,<text>懷古人愁坐。西岑落照明。長江滚滚逝。大野茫茫平。歌吹何年絶。登臨此日情。悠悠千載去。空有舊時名。</text>
<title>甘露寺 二首。前朝名刹。在碧瀾上。</title>,<text>縹緲烟霞外。高低江海潯。危樓基百尺。孤㙮影千尋。甘露何年降。垂楊半日陰。扁舟遠遊客。扶杖一登臨。前朝勤奉佛。創寺碧江潯。興廢千年過。樓臺此日尋。磬聲終夜聽。帆影半巖陰。懷古堪惆悵。王孫不復臨。</text>
<title>江西寺 在白川金谷上。臨大江帶廣野。景勝僧鐃。非甘露之比也。</title>,<text>孤舟尋古寺。縹緲碧江傍。佛宇開三殿。僧居創百房。樓高能壓海。野闊可資糧。板上看題咏。晴風送晩凉。</text>
<title>懷玉溪子 盆植三竹。隔案相對。又號友竹軒。</title>,<text>吾友玉溪子。其人玉壺冰。文章非事業。統緖是追承。尙節知三竹。竆經友一燈。睽違今數月。鄙吝復萌膺。</text>
<title>甘露寺。追次金富軾題詠。富軾。麗朝人。</title>,<text>登臨甘露寺。懷抱自澄淸。天上浮雲散。江中霽月明。飄飄遺世遠。浩浩脫塵輕。板韵多奇絶。看來仰重名。附原韻俗客不到處。登臨意思淸。山形秋更好。江色夜猶明。日鳥高飛盡。孤帆獨去輕。自慚蝸角上。半老覔功名。</text>
<title>輓林伯淳 二首</title>,<text>吾洞有閒人。風流林伯淳。多財猶不吝。能散濟竆貧。昔好盃中物。今爲松下塵。白頭同里友。執紼淚添巾。草草人間事。勞勞半世營。六旬如一夢。多累反傷生。菊塢人何去。蓮塘月自明。楚些招不得。薤露夜三更。</text>
<title>雨中書懷贈玉溪</title>,<text>蕭蕭秋雨裏。脉脉念鄕情。洛下人將老。湘東月自明。歸心隨鴈影。客思㤪蛩聲。寄語同懷者。何時馬首並。附次韻 玉溪京口一爲客。秋風空復情。故山千里外。孤月五更明。撫跡悲荊王。思歸作楚聲。坐來燈欲暗。旅恨一時並。</text>
<title>次定齋謹呈希和韵</title>,<text>蕭條木葉下。寥廓暮雲平。天外孤鴻影。窓前細雨聲。夜長歸夢散。秋晩旅愁生。白首秦京客。迢迢起遠情。附原韻歲律今將暮。幽人獨不平。天高秋晩色。虫促夜深聲。勳業靑陽盡。乾愁白髮生。故園松桂老。惆悵未歸情。</text>
<title>奉送應順令公赴任關北</title>,<text>朔野胡塵起。邊城戰血腥。旣無三箭定。還有九重驚。方面斯人任。妖氛此日淸。笑談專節制。聲績冠羣英。</text>
<title>偶書客懷贈玉溪</title>,<text>秋聲已到床。遊子未還鄕。漸覺衣裳冷。偏驚枕簟凉。風光欺白髮。月色換靑陽。匹馬何時去。寸心報北堂。</text>
<title>送鄭彦遇赴任居昌 二首</title>,<text>嶺南山水地。有縣是居昌。軒竹風前翠。窓梅月下香。民淳治化靜。俗朴吏徒良。君去掄時議。鶴隨琴一張。江南衰病客。漢北幾炎凉。旅枕寒宵永。覊愁雪鬢長。有懷題別句。無酒勸離觴。未作登山送。還多臨水傷。</text>
<title>用花字韻。謝州伯。</title>,<text>人事坐超忽。無情歲月過。南鄕千里遠。北客二毛多。衰病風塵路。覊愁逆旅家。慇懃州牧伯。携酒賞梅花。附次韵 嘯翁陰雪迎春盡。輕風掠面過。論詩誠不分。闘酒定誰多。浮世長如客。居官勝在家。看君淸到胃。何必對梅花。</text>
<title>再謝嘯翁來見</title>,<text>昨日已陪話。今朝又惠過。評詩非敢抗。籌酒詎能多。分厚由同志。交深事一家。客中逢此幸。况復對梅花。附原韵 南岳昨得慈闈信。春宵不可過。胃虛風感易。脾弱濕攻多。先後誰忠孝。憂勞等國家。明朝將往省。不寐看燈花。南岳云昨得家信。聞母氏患候甚苦。明欲上覲。適値尊駕。久滯之餘。未得源源相奉。可嘆。</text>
<title>次南岳韻 伏見兄慈堂違和之示。便思老親。詩以發之。</title>,<text>旅枕寒窓月。披衾永夜過。迢迢鄕思切。耿耿客懷多。忽見尊君示。還憂在我家。江南消息斷。起坐點燈花。</text>
<title>復用前韵。贈南岳。</title>,<text>雙鬂已成雪。三年馬上過。歡情臨水减。愁緖逐山多。老去仍爲客。春來不在家。故園何日到。看竹與梅花。</text>
<title>三月三日。發行南還。</title>,<text>春風三月三。遊子向湖南。花發紅如錦。江流碧似藍。歸鞭心自促。鄕路興猶酣。只恨辭還日。未能暫駐驂。</text>
<title>洛城春情</title>,<text>碧空雲盡掃。紫陌不生塵。柳色風前嫩。花光雨後新。階間飛亂蝶。堂上醉眠人。惆悵東湘遠。歸心趁晩春。</text>
<title>公山。次披香堂韻。</title>,<text>山色逢春潤。花光得雨深。荷初浮水面。竹欲散淸陰。客倦詩難筆。覊愁酒可斟。家園何日到。千里已歸心。</text>
<title>次靑霞韵</title>,<text>同心久睽隔。今幸接芳隣。每逐烟朝話。常隨月夕親。較碁祈退數。籌酒請降頻。爲客長如此。還忘鬢似銀。附原韵同是悠悠者。僑居偶同隣。久做肝膽照。非爲宴遊親。碁子時看落。詩筒不厭頻。各緣相思苦。雙鬂白如銀。</text>
<title>奉酬靑霞高唱。以慰失婢之歎。</title>,<text>陰陽和失久。瘦氣及君門。婢逝情堪慟。兒危淚欲翻。天災固已酷。人事不須論。鄰有風雷叟。題詩勸醉昏。</text>
<title>再和靑霞韻</title>,<text>三年遊洛下。何日返柴門。蒼海情難遏。紅塵事更繁。琴棊聊自適。書史與誰論。關雨阻携手。僑軒午睡昏。</text>
<title>送金得元登第還鄕 二首</title>,<text>故人金得元。折桂返丘園。千里榮歸路。雙親慰倚閭。詩書光舊業。歌吹賀新恩。薄宦多愁客。離程但醉昏。昔日藜床客。今爲折桂人。鴈行存幾弟。鶴髮有雙親。華盖榮三族。靑衫耀四鄰。南山舊洞裏。佳氣滿氳氤。</text>
<title>贈靑霞</title>,<text>磊落胷襟子。飄飄冀北良。人間多閱事。江上欲歸庄。爲國丹心耿。緣愁白髮長。由來慷慨士。莫不抱悲傷。</text>
<title>原州望雉岳山</title>,<text>羊腸數百里。山水轉幽深。松檜千峯暗。烟霞萬壑陰。一宵蒼海夢。雙鬂白毛侵。杳杳蓬萊隔。悠悠思滿襟。</text>
<title>送邦輔城主赴任扶安 李世俊字也。</title>,<text>壬申秋八月。萬里始奔馳。遼海同鞭日。玉河共枕時。風塵一路友。懷抱百年期。又作吾城主。情親義亦隨。</text>
<title>追次梅月堂 金時習 遊內莊韻</title>,<text>仙遊入勝界。巖壑暮烟沉。澗碧雲猶濕。山紅秋自深。猿吟添寂歷。鳧舃恣幽尋。縹緲塵寰隔。超然羽化心。附次韵 竹溪晩入仙崖口。雲歸暮色沉。鍾微知寺遠。山染覺秋深。酒伴來相逆。詩朋好更尋。欣然成一笑。瀟灑滌塵心。</text>
<title>抱川郊頭。贈邑宰李仲潛。</title>,<text>下馬郊頭坐。天西日欲斜。山花春意早。溪柳雨情多。役役愁長路。迢迢憶故家。主人來慰我。携酒恨無歌。</text>
<title>用前韵。贈王方洪春壽。</title>,<text>邂逅成佳會。溪頭日影斜。臨風興不足。把酒恨何多。伯起長爲客。王方每在家。閒忙固不適。作此相思歌。</text>
<title>贈愚磻主人</title>,<text>杖屨尋愚叟。逍遙興有餘。階花紅艶晩。庭樹綠陰初。白屋淸無比。溪山畵不如。採芝生計足。何恨食無魚。附次韻 竹塲人世愁無歇。山中樂有餘。飛紅春去後。啼鳥雨晴初。木老摹難似。巖奇拜不如。塵纓濯何日。臨水愧游魚。</text>
<title>奉別李上舍伯仲</title>,<text>臨分淚欲下。折柳送君歸。芳草離亭晩。斜陽去路微。一園春寂寂。千里夢依依。往事堪惆悵。何須問是非。</text>
<title>訪愚叟不遇</title>,<text>訪友來幽洞。筇音石路遙。雨霽雲猶濕。春歸花未凋。天紳聲震聒。山鳥影飄颻。愚叟之何處。東湘獨執瓢。</text>
<title>七夕夜。遊西江。</title>,<text>人間一葉飄。牛女會今宵。古峀迎新月。空江落晩潮。深盃三四友。急管短長調。雲雨陽臺夢。依俙渡雀橋。</text>
<title>寄題聽潮樓壁 二首</title>,<text>高閣臨無地。風光絶勝臺。飛甍橫渚浦。危欄出塵埃。潮水生還落。沙鴻去復來。空將舟楫手。樓上獨徘徊。樓壓江湘起。何煩更築臺。微茫望大野。突兀絶纖埃。帆帶夕陽過。湖從曉月來。暮朝多勝景。乘醉浪底眠。</text>
<title>贈愚谷老兄</title>,<text>冉冉人將老。悠悠事更悲。三春今已盡。一樂在何時。芳草溪邊綠。飛花階上萎。誰家樽有酒。邀我共携巵。</text>
<title>書懷</title>,<text>卜築梅山下。蕭蕭草逕幽。床前心萬古。窓外月千秋。經濟君臣遠。漁樵興味優。都將顔氏樂。兼有范先憂。附次韵 金彦容聞道蓬山客。閒居事事幽。烹茶丹桂月。調鶴碧桃秋。恨我塵容老。多君道味優。願分區一半。忘却世間憂。附次韵 愚谷僑居松竹裏。林茂鳥聲幽。沙月明如雪。溪風爽似秋。詩言情外積。酒興醉中優。倘不憑君話。誰知此老憂。</text>
<title>苦雨行 二首</title>,<text>天意終難料。經時雨未休。長江懷大野。萬姓抱深愁。禾糓皆深沒。草萊空滿疇。農人無復望。秋後更何收。狂風且暴雨。孰不㤪蒼天。萬落生陰火。千村起濕烟。田疇波浩浩。原濕草芊芊。爕理人何在。無緣望有年。</text>
<title>暮春懷德浻淸之</title>,<text>德浻歸京邑。淸之在病家。春光將向晩。人事信多廆。寒食旣虛度。踏靑又浪過。山齋書晴永。獨坐惜殘花。</text>
<title>奉呈梅塘</title>,<text>溪村風雨夕。盃酒話離襟。花落春光暮。歌殘客思深。紅塵情更邈。蒼海夢還尋。匹馬成南北。悠悠千里心。附次韻 竹溪一年湖海別。今日暢幽襟。寂歷春將盡。團欒夜欲深。湘流堪共濯。溪竹好相尋。莫道歸期近。無端攬我心。</text>
<title>輓雲江令公 金啓</title>,<text>運應才名世。儒眞道造深。光風惟氣度。霽月是胷襟。寵極崇三代。贒勞竭一心。那知天奪速。半夜壑舟沉。</text>
<title>輓金溫陽</title>,<text>孰云仁者壽。君未享遐年。眞爲那家惜。還多故舊憐。儀形雖暝邈。陳迹尙依然。醉贈烏巾在。看着慟無邊。</text>
<title>送困齋鄭義伯還山中 二首</title>,<text>洛下春將半。江南送子歸。故山花正好。鄕路竹相依。親戚歡情溢。琴書俗事稀。覊愁千里客。分袂悵多違。吾子儒林彦。莊脩學紫陽。君恩謝北闕。親老返南鄕。舊業詩書靜。新春梅竹香。駒塲猶未縶。今日賦離章。</text>
<title>琴字韵</title>,<text>王方山草屋琴。萬古來至于今。南薰上五絃韻。一團和傳我心。</text>
<title>戲呈半隱堂主人</title>,<text>烏夜啼烏夜啼。飛東飛北又飛西。人間何處欲爰止。古木寒枝不肯捿。</text>
<title>南還辭別思庵</title>,<text>從遊萬里副初心。故國歸來別恨深。竆達異道留不得。獨乘羸馬向雲林。</text>
<title>謁夷齊廟 入皇京時作</title>,<text>墨台遺堞在灤河。祠宇玲瓏俯碧波。塑像儼然瞻拜肅。淸風滌我舊塵痾。</text>
<title>過柴市街</title>,<text>滿街塵暗北風吹。客子躕躇涕泗垂。天意如何亡宋日。却將承相付胡兒。</text>
<title>石皷 在北京文廟中門</title>,<text>曾聞石皷在岐周。千里輸來力萬牛。海外書生今見汝。摩挲不覺涕雙流。附次韵 朴薈側身寧不重興周。想見遺風悵馬牛。治亂相乘眞可戒。憐渠百戰慣漂流。</text>
<title>會同館。參上馬宴。舘在帝城內朝陽門西大市街邊橋上。</title>,<text>憔悴靑丘一病翁。白頭來拜大明宮。會同賜宴忝班末。多受皇恩向海東。</text>
<title>玉河館。次舅氏韵。舘在北京城內正陽門東。</title>,<text>作客皇都白髮新。強將羸悴拜楓宸。千官朝罷端門出。愁面那堪紫陌塵。原韵他鄕歲暮旅愁新。滿面風霜謁紫宸。曾讀聖贒書自誤。野胡同鎖玉河塵。</text>
<title>鳳山館。贈申仲客。名彦深。先生少與栗谷。登首陽山時同遊之友。</title>,<text>萍水眞源四海通。鳳陽今日偶然同。忩忩未盡孩童語。卽別依依似夢中。</text>
<title>謁箕子墓 在平壤城北門外。</title>,<text>太師何代尹玆東。云是周家德業隆。麥秀當年雖有恨。吾邦從此變夷風。</text>
<title>乙密臺 在箕子墓東</title>,<text>秋日登臨廢古臺。沉唫惆悵獨徘徊。八條遺俗尋無處。惟有長江滚滚回。</text>
<title>贈永明寺老僧 寺在浮碧樓西</title>,<text>江郭風悲九月天。愁看黃葉墮樽邊。永明庵在滄波上。幾箇騷人泛眼前。</text>
<title>過湯站城 在鳳凰城四十里</title>,<text>粉郭崢嶸七里周。居民繁庶似雄州。皇風施及邊塵淨。鎭帥閒眠倚戍樓。</text>
<title>望湯山 在湯站之北。形似三角。</title>,<text>巖巒奇秀水潺湲。雲樹依俙似故山。度嶺穿林應有寺。老僧何處晝眠閒。</text>
<title>次安德馨騎驢韵</title>,<text>驢背長途思渺然。斷雲飛盡日西天。同來莫恨風塵苦。陳賀皇庭萬國前。附原韵千載風流孟浩然。灞橋詩思雪漫天。騎驢此日河西路。興入閭山滿眼前。</text>
<title>過醫巫閭山 在廣寧西</title>,<text>山在茫茫大野中。亘橫南北勢頗雄。風霜萬里思休暇。何處烟霞有梵宮。</text>
<title>沙河路望海</title>,<text>千里行行不暇休。歸心日夜憶南州。海門西望斜陽外。思得長風駕扁舟。</text>
<title>望萬里城</title>,<text>吾聞地利不如和。䧺堞其於自滅何。若使秦皇知此意。不將民力包山河。</text>
<title>山海關 在長城外。太祖時。元帥徐達所築也。</title>,<text>粉堞連雲萬里圍。雄關峭疊帶斜暉。車書此日同文軌。笑殺秦皇壯帝闈。</text>
<title>過孤竹城遺墟</title>,<text>永平城外灤河上。云是千年孤竹墟。揖遜遺風何處見。荒凉惟有古碑餘。</text>
<title>過祿山橋</title>,<text>漁陽橋下水西流。烟樹蒼茫惱客愁。孽虜垢天遺臭遠。山河猶帶昔年羞。</text>
<title>定州館。贈朴學官薈。</title>,<text>蔥竹當年若弟兄。君詩我酒共忘形。參商卄載分南北。豈意同時謁帝京。</text>
<title>舟中 三首</title>,<text>雨霽江天夜月多。客舟徐棹沂楊花。笛聲雲外飄飄遠。疑是乘槎上白河。海上靑山雨後光。白雲天末是吾鄕。孤帆初掛西風起。不向湖南向洛陽。陰雨狂風鎖遠人。海西爲客已三旬。今朝雨霽風兼順。晩掛歸帆却向秦。</text>
<title>贈金士孝</title>,<text>同鄕同志更同朝。僑得芳鄰路不遙。春雨滿城鄕思苦。與君同賦未歸謠。</text>
<title>漢城春晴</title>,<text>朝雨初晴露未乾。終南山色滿長安。故園桃李花應好。須及春風早掛冠。</text>
<title>渡漢江</title>,<text>吾行幾渡此江流。正値春花每北遊。今日南歸歸興浩。東湘烟月伴沙𩿨。</text>
<title>春雨旅懷</title>,<text>濛濛和雨自前宵。細草池邊弱柳嬌。春色滿城愁不耐。故園魂去莫須招。</text>
<title>登蘇喜島</title>,<text>一點靑峯聳海中。奇巖壁立列矮松。笛聲飄向晴雲散。月夕登臨客胷。</text>
<title>泊奉城 二舟落後。使人登山望之。在金岾浦云。</title>,<text>大風吹雨暗長江。十一舟中已失雙。留泊奉城登岳望。天涯遙見兩船扛。</text>
<title>雨中。送亞使于東大門外。</title>,<text>紫陌奔馳歲月多。家山春色每虛過。雨中今日東門外。不食崇朝對晩花。</text>
<title>春日思北堂</title>,<text>北堂萱草夢依依。遊子何時始得歸。投紱定期春未晩。滿園花裏壽觴飛。</text>
<title>惜春唫</title>,<text>夜雨風吹花滿庭。枝間鶯語不堪聽。故園未去春光老。回首江南淚欲零。</text>
<title>寒食</title>,<text>割股當年事至誠。晉文由此覇業成。介山烟樹多遺恨。千載空餘寒食情。</text>
<title>次養叔韵</title>,<text>昨夜高軒大醉歸。今承佳句滿香菲。吾行定在淸和節。買酒論懷典布衣。原韵夜夜思歸未得歸。三春行色踏芳菲。問君何事歸期促。要趁花時舞彩衣。</text>
<title>廣程館。寫客懷。</title>,<text>春日郵亭住客驂。烟花處處鳥喃喃。歸心自促長程暮。萱草悠悠望極南。</text>
<title>謝鰲峯見訪</title>,<text>僑屋寥寥晝景淸。枕書高臥聽鶯聲。故人扶醉來相訪。云是城西送友行。</text>
<title>靑霞自山中歸。余贈此句求和。</title>,<text>獨訪靑山意氣豪。捫蘿危步更登高。眼邊東魯看應小。靜裏歸來且莫勞。附次韻 靑霞道人頭白尙狂豪。雨裏吟肩翠嶺高。欲與風雷堂上客。轉浮東海滌塵勞。</text>
<title>謝靑霞惠硯</title>,<text>探囊贈我非凡産。應是持來自列仙。質厚光凝元不琢。酒酣磨墨著新篇。</text>
<title>贈靑霞</title>,<text>敬直義方德不孤。至于贒聖更無途。程門以此爲心法。做着終身莫謂迂。</text>
<title>秋雨</title>,<text>積雨初晴秋色闌。北天寥廓鴈聲寒。江南遠客愁吟苦。歸思悠悠獨倚欄。</text>
<title>到楊州</title>,<text>歲暮他鄕白髮新。寒宵殘夢憶偏親。年年此路人堪老。投紱歸來及早春。</text>
<title>臈夜思梅。贈半隱堂主人。</title>,<text>吾家庭畔有雙梅。臘到江南幾樹開。依舊茅簷殘雪夜。精神應待主人回。附次韵 半隱堂何遜庭邊不見梅。多情臈雪暫花開。持盃對月猶堪賞。寄語佳賓且莫回。</text>
<title>楊州山亭</title>,<text>縹緲高亭夜欲闌。雙燈明滅酒應殘。思鄕久客歸心切。匹馬鳴鞭冐曉寒。附次韵 半隱堂雨後看山上小欄。深盃相屬燭留殘。更憐今夜蓮亭話。月下烏啼奈爾寒。</text>
<title>泛舟龍山泊麻浦</title>,<text>紅稀綠暗春風逝。鷰舞鶯歌夏日長。一葉扁舟江路闊。佳人高唱笛聲忙。</text>
<title>贈尹上舍</title>,<text>長湖草色遠萋萋。客散江亭日欲西。惟有庭前新綠暗。主人閒坐聽鶯啼。</text>
<title>宿奉先寺。聞杜鵑。</title>,<text>杜宇如何啼不休。聲聲猶帶未歸愁。窓間亦有江南客。一夜聞來盡白頭。</text>
<title>復用豪字韻。贈諸友。</title>,<text>鰲峯竹谷捴詩豪。醉裏題詩白雪高。坐上風雷才最劣。支頤搖膝漫勞勞。附次韵 鰲峯詩人淸致半酣豪。唫嘯聲和葉聲高。白酒深盃相對處。坐忘身世暫時勞。次韻 竹谷邂逅詩談博士豪。誰知竹谷亦淸高。殘暉已謝踈簾外。歡極慇懃不自勞。</text>
<title>到實相寺</title>,<text>少年遊處強尋來。石路依然綠水回。白髮蒼顔非昔日。山中物色共相猜。</text>
<title>與宋士誨以紙換筆</title>,<text>今送雲孫換管城。有無相賴兩人情。莫將二物分輕重。對月題詩一㨾淸。</text>
<title>贈宋士誨</title>,<text>風雷僑屋接君廬。眉目相逢是夏初。一往一來詩或酒。朝朝暮暮莫相踈。附次韻 玉溪多病襄陽臥弊廬。日高門巷夢回初。家人報送郵筒至。且喜交情久未踈。</text>
<title>送李夏卿守天成鎭</title>,<text>鶴髮孤親在北堂。君今何事向沙塲。天成城外滄波遠。一望長安淚萬行。</text>
<title>醉贈靑楓溪主人金用休</title>,<text>白岳峯前小洞深。靑楓陰下聽瑤琴。桃盃滿酌佳人唱。時送林牛山鳥音。附次韻 梅竹塢楓下開樽到夜深。月明山翠暎瑤琴。末路風塵相識小。峩洋今日遇知音。</text>
<title>前用韵。謝金用休四昆季。</title>,<text>縹緲仙居雲樹深。潺湲碧水和瑤琴。霞觴一醉成追憶。昨日絃歌夢裏音。</text>
<title>贈鳳仙兒</title>,<text>羽化何年幻鳳仙。紫宵初降帶霞烟。霓裳未解春天曉。銀漢迢迢思渺然。</text>
<title>夏雲</title>,<text>白雲一片起薰風。萬壑千峯聳此中。奇巖恠石誰彫刻。臥看興滅理難竆。</text>
<title>賀金潭陽還鄕</title>,<text>天南天北遠謫身。冶長無罪竟能伸。歸來物色渾依舊。惟恨香閨欠一人。</text>
<title>次朴太和賣石溪精舍韻 二首。太和亦號石溪。</title>,<text>一醉忘情萬事空。落花流水是無功。溪邊草屋君何惜。得失要須付塞翁。泉石由來不可傳。古今無主是堪憐。移文未至君先去。松月溪風我獨全。原韵 二首年來事事儘成空。一紙虛拋卄載功。松嶺楓崖須好在。勿忘豪宕石溪翁。溪山蝸舍恐無傳。琬琰玲瓏盡可憐。今得主人能寄托。一區仙業此堪全。</text>
<title>次訥庵韵</title>,<text>我入山中君亦尋。把㮎同坐小谿潯。不期而至伊何故。知是平生相許心。原韻強佩春醪故舊尋。小童遙指碧溪潯。聞來忽起嚴光意。敢策蹇驢慰友心。</text>
<title>石谿夜吟</title>,<text>望帝傷春山月明。幽人不寐夜深更。開窓獨坐心無累。剩聽階前活水聲。</text>
<title>讀書</title>,<text>晝永山窓讀古書。晩年觀理悟鳶魚。致君無𧗱終窮老。自笑吾生學業踈。</text>
<title>避寓石溪書齋 三首</title>,<text>移寓溪堂二月中。流觴曲水興無窮。蓬萊山下桃花屋。白髮蕭蕭臥醉翁。山翁閒卧石溪堂。甲子流年不覺忙。堪笑世間多少客。謾將心事自遑遑。昔日奔馳紫陌春。中年虛作領舟人。而今得遂捿雲志。流水柴門遠世塵。</text>
<title>送愚叟宰丹陽 五首</title>,<text>四郡溪山冠海東。君歸正値好春風。唫筇到處皆花鳥。把酒題詩恨未同。愚磻之叟東湘客。秋月春風共醉觴。君去丹山千里隔。蓴羹鱸膾與誰嘗。銷魂離別况春風。柳色花光眼中。白首分携情更苦。離懷欲說說無竆。佩壺來餞故人歸。五馬嘶風疾若飛。誰謂丈夫能制淚。離盃一擧自添衣。濂溪爲政視如傷。花縣鳴琴俗自康。酌酒祝君君更勉。一仁能可鑄虞唐。</text>
<title>懷愚磻翁</title>,<text>君在愚磻我石溪。相尋幽逕草萋萋。今春花發君何處。寂寂山齋我獨棲。</text>
<title>書齋獨坐</title>,<text>雲淡風和春日長。鳥聲花色惱人膓。鄰翁呼酒來相勸。珍重多情更一觴。冠巾懶把倚南窓。玩水看山意不降。強半詩懷吟未盡。簷前乳燕語雙雙。</text>
<title>村翁佩酒來訪</title>,<text>柳綠花紅三月初。溪邊閒坐戲游魚。野人載酒來相勸。盡日農談興未除。</text>
<title>暮春霽月</title>,<text>雨後溪山十分淸。春宵花月爲誰明。濂溪霽景追遺緖。凈盡他時物累情。</text>
<title>山人持酒來訪</title>,<text>蒼窟山人訪我來。鬚眉皓白老仙回。慇懃且佩松明酒。半日淸談勝百盃。</text>
<title>山中春雨</title>,<text>春日山齋雨未收。無情溪水向東流。幽人苦被閒花。抱膝支頤欲白頭。</text>
<title>石溪精舍懷愚叟</title>,<text>三春風物此時多。愚叟如何不在家。白首故人醒獨坐。雨中惆悵對山花。</text>
<title>南隣老人持酒來見</title>,<text>山村寂寞雨濛濛。桃李花開處處紅。珍重深盃來慰客。敢將詩句謝隣翁。</text>
<title>石溪唫 二首</title>,<text>美水佳山我獨全。靑山屋上水窓前。雖居人世非人世。不在仙間却似仙。一丘風景獨能全。流水靑山屋後前。蘿月松窓心事靜。鍊形河必學眞仙。</text>
<title>偶題</title>,<text>白髮奔馳未効忠。拂衣深入舊山中。一盃春酒詩情晩。十載幽懷寫不窮。</text>
<title>高石亭 在鐵原之南。豐田之北。</title>,<text>百尺奇巖聳水中。碧灘鳴雨灑寒風。驅馳暫得登仙界。一滌煩襟獨倚松。</text>
<title>謝尹平仲送酒</title>,<text>晨窓獨坐雪花飛。風色飄飄透布衣。美酒雉膏來舊友。衰顔醉卧不關扉。</text>
<title>石溪夏日</title>,<text>老柳陰濃溪水淸。鶯啼綠樹白雲輕。茅齋風軟琴書靜。盡日閒眠倚北楹。</text>
<title>驛館夜吟</title>,<text>孤燈旅館夜何深。蜀魄聲聲惱客心。家在江南身在北。思親此夕淚沾襟。</text>
<title>丁丑臘。在加平夜唫。</title>,<text>白髮蕭蕭兩鬢侵。去家千里未歸心。江南舊樹梅將綻。北夜悠悠思滿襟。</text>
<title>贈古城亭主人</title>,<text>四山回抱作吾城。突兀高亭似北星。萬像風光皆我有。何人欲效起羸兵。附次韻 鰲峯聞君雄據古邊城。隱若方探一將星。莫擅風烟須讓我。秋來抹馬欲交兵。</text>
<title>在加平見削勳敎書</title>,<text>天道昭昭不可欺。聖明今日自能知。王言歷歷頒中外。討罪伸寃兩得之。</text>
<title>吟得題字。贈靈雲上人。</title>,<text>所經溪山儘品題。眼中森列有高低。黃昏忽到吾師住。樹古雲幽是可捿。</text>
<title>謁奉先殿</title>,<text>小臣瞻拜涕沾胷。俯伏門前思不竆。穆穆宜居舊殿上。奈何端拱此山中。</text>
<title>檜巖寺。贈諸君子。</title>,<text>早業儒家命未通。知音世路苦難逢。山堂高會諸君子。應笑無成白髮翁。附次韻 李仲慶賦命雖關通不通。天臨堯舜幸親逢。年高莫恨功名小。佐武鷹揚是渭翁。</text>
<title>次藍橋韵 名漢愈。字晉叔。</title>,<text>別盃相屬月黃昏。蕭瑟霜風不耐聞。遊子未歸楓葉老。故山秋色付吾君。附原韻紫陌紅塵眼力昏。仙溪流瀑夢中聞。瀛洲楓葉頻相問。解識秋風獨有君。</text>
<title>公山與晉叔聯成一絶</title>,<text>夜雨踈荷宿露團。千林楓葉曉風寒。英雄行色長年會。日晩橫舟錦水灘</text>
<title>謁孝陵</title>,<text>喬山松檜老蒼蒼。仙寢荒凉照夕陽。况値新陵同兆日。小臣叵耐淚添裳。</text>
<title>東湘亭</title>,<text>春晩江亭夜欲中。月明松下有殘紅。同心此會情無極。洛下明朝憶老翁。附次韵 竹溪東南美盡一亭中。醉趁湘流詠落紅。可笑天公眞戲劇。更敎明月伴山翁。</text>
<title>次贈樂善堂</title>,<text>恨我奔馳紫陌間。羡君高臥對靑山。何時得遂歸休計。共醉相流剩占閒。</text>
<title>松都紫霞洞。次使相韵。月汀也。</title>,<text>斜陽吊古坐溪頭。滿目凄凉捴是愁。往事悠悠何處問。半生如夢水空流。</text>
<title>種楓樹六株</title>,<text>採得三山欲老楓。今朝列植小階中。無言對此堪惆悵。憔悴他鄕與我同。</text>
<title>陪月汀公。上龍門山。</title>,<text>洞遠山高夏日寒。木蓮花下水潺湲。攀蘿竟陟危臺坐。身在虛無縹緲間。</text>
<title>立秋</title>,<text>天氣初凉宿雨收。西風吹至報新秋。蓴鱸歸興催踈髮。匹馬明朝向舊丘。</text>
<title>折檻</title>,<text>直氣堂堂漢帝前。公卿失色共知贒。尙方未試檻先折。只有芳名萬古傳。</text>
<title>秋夜</title>,<text>螢影旅窓夜欲闌。虫音咽咽客心寒。無情節物人何憾。千里思親淚不乾。</text>
<title>思鄕</title>,<text>我本江湖漁釣人。斜風細雨一閒身。今留輦下還多日。此夜思歸苦待晨。</text>
<title>詠秋</title>,<text>昨夜秋風入洛城。悲凉物色憾人情。淸霜白髮江南客。不耐窓前落葉聲。</text>
<title>秋晴</title>,<text>秋雨初晴玉宇高。江南雲影意忉忉。三年洛下成何事。雙鬢蕭蕭滿二毛。</text>
<title>漢陽秋月</title>,<text>片雨初收霜氣淸。一輪寒月萬家明。搗衣此夜深閨恨。都是郞君未歸情。</text>
<title>秋雨</title>,<text>窓外蕭蕭細雨聲。客心憀慄酒初醒。家山楓樹應皆落。此夜湘流碧更淸。</text>
<title>二老</title>,<text>二老同歸西伯初。惟聞善養不求餘。鷹揚扣馬終頭事。黑白相殊孰得歟。</text>
<title>讀夷齊錄</title>,<text>弟讓兄辭孰最賢。天倫父命各能全。西山一事尤淸節。萬古綱常賴爾傳。</text>
<title>雨中卽事 二首</title>,<text>黃葉飄飄細雨中。客心知是有秋風。空軒獨坐那堪聽。枝上寒蟬階下虫。風色凄凉樹葉稀。行雲旅鴈共南飛。鄕園芋栗秋應熟。明日携家策馬歸。</text>
<title>次養伯盆菊韻</title>,<text>客窓斜月惱心愁。階下寒螿亦我仇。家在蓬山歸不得。白頭憔悴謾遅留。附原韵寒床孤臥自生愁。病與衰謀作老仇。粲粲照人盆上菊。凌霜不落爲誰留。</text>
<title>次洪參奉夏景</title>,<text>晝掩柴扉夏日永。茅簷乳鷰自雙雙。靑烟老柳陰前路。白髮閒翁臥北窓。</text>
<title>追次圃隱先生題韓信墓韵</title>,<text>四海干戈獨擅䧺。漢家諸將孰多功。莫言相國知韓信。終始惟能爲乃翁。</text>
<title>上思菴</title>,<text>冥冥天意詎能詳。理會消長亦靡遑。知足由來明哲事。錦江烟月早歸鄕。</text>
<title>用東西南北字</title>,<text>孤帆千里背西風。杳杳南鄕望不窮。身逐浮雲留海北。心隨明月到湘東。</text>
<title>贈玉溪</title>,<text>凉雨蕭蕭秋氣悲。客窓心事鬢成絲。知君此日同懷抱。並馬南歸須及時。附次韻 玉溪搖落誰憐宋玉悲。閉門終日雨絲絲。多君喚起江南興。紫蟹黃雞晩稻時。</text>
<title>再用前韻</title>,<text>鄕心迢遞幾回悲。一片年光兩鬂絲。最是西山愁日暮。寸心難得報春時。</text>
<title>次竹谷咏菊</title>,<text>獨對寒花久病中。不知窓外是秋風。今朝忽見芝田友。一醉忘情數子同。芝田玉溪也。附原韵獨憐秋色少盆中。滿鼻淸香不定風。偶得江城花下醉。芝田千里亦相同。</text>
<title>次芝田主人</title>,<text>淸香泛泛酒盃中。不怕寒霜與晩風。千里旅懷逢此夕。坐來靑眼一時同。附次韵 次上韻故附○虎溪黃花九月中。勁節傲霜風。偶得數盃酒。聊暢遠人同。</text>
<title>舟中。別徐應夢。余泊杏州。夢以扁舟來訪。</title>,<text>四十年來不見君。參商南北隔重雲。舟中一話依如夢。携手那堪帆影分。</text>
<title>次江西寺壓海樓韵</title>,<text>千里家山久未歸。一帆蕭寺更依俙。舟人莫道潮來急。暫住江樓免是非。原韻 申光弼酒盡江樓客散歸。明朝陳跡便依俙。陽山西去無千里。休恨情人此會非。</text>
<title>宿江陰吳判官亭 判官名任</title>,<text>人去亭存度幾時。至今丹碧照江湄。客來欲問當年事。唯有庭中老柳垂。</text>
<title>懷主人吳重伯 重伯公之舊友也。獨坐其舍。思而賦也。</title>,<text>細雨庭前楊柳垂。堂空鷰語使人悲。不知重伯歸何處。客子懷君日暮時。</text>
<title>江上思鄕</title>,<text>亂山烟雨一江頭。人自傷心水自流。南望故鄕歸未得。夕陽愁思更悠悠。</text>
<title>留江陰</title>,<text>孤帆何處久淹留。王事悠悠易白頭。長笛一聲明月夜。不堪鄕思滿江樓。</text>
<title>舟中懷洛城故人 二首</title>,<text>海西歸去故人違。回首三山已落暉。楚客舟中傷此別。孤帆風利疾如飛。夏夜江中月正明。孤舟滿載別離情。沙𩿨不識遊人意。波上雙雙舞笛聲。</text>
<title>馬嵬驛</title>,<text>花委驚塵萬古愁。明皇此日負牽牛。靑騾蜀道君休恨。九廟當年亦抱羞。</text>
<title>籌筆驛</title>,<text>英䧺一起帝王分。丞相元非司馬羣。籌筆當年何事業。鞠躬終不負吾君。</text>
<title>聽笛吟</title>,<text>笛聲飄散月明中。南客聞來思不窮。波達東湘從此去。孤帆何必待秋風。</text>
<title>贈江陰宰</title>,<text>從來人事易蹉跎。久滯江樓對暮鴉。今日潮殘天又雨。客中懷抱定如何。</text>
<title>聞叛胡圍鍾城</title>,<text>聞道邊城再受圍。中宵撫釰自沾衣。六鞱未試身空老。報國何時破虜歸。</text>
<title>聞京師募公私賤二百人赴邊感時</title>,<text>烽火長安羽檄飛。蒼遑調發市人歸。固知烏合終難用。徒費軍粮智者非。</text>
<title>贈江陰邑宰</title>,<text>烟沉雨暗一江風。短棹孤帆不可東。獨坐古亭無斗酒。夕陽心事笛聲中。</text>
<title>登金谷北岸</title>,<text>偶尋形勝暮烟生。感古踟躕笛一聲。行客只知金谷意。居人不識季倫名。</text>
<title>懷洛城故人</title>,<text>洛城東望海悠悠。雲暗山橫暮色愁。何處相思不相見。挹蘭軒下息波樓。</text>
<title>䨪雨不止。留金谷。</title>,<text>連旬霖雨似重圍。水勢懷襄去路微。舟楫滿江無可試。西風何日掛帆歸。</text>
<title>客中喜晴 二首</title>,<text>陰雲捲盡大陽明。江客開窓喜晩晴。白日靑天今復覩。孤帆此夕向京城。海西雲散雨初晴。晩泛扁舟沂洛京。江路悠悠千萬里。蓬萊欲去學長生。</text>
<title>晩泊甫連串 在松都之西</title>,<text>江風日日水增波。海霧朝朝鬂半華。南望鄕園膓欲斷。東湘歸夢此時多。</text>
<title>次玉溪韻。贈美人。</title>,<text>逢君贈以一條香。細細靑烟夜夜長。莫謂舊情今已斷。淸湘他日作鴛鴦。</text>
<title>留龍山。分載移轉。</title>,<text>東湘烟月老斯生。不向紅塵分已明。今日龍山愁緖亂。十年虛負白𩿨盟。</text>
<title>愁裏鳥</title>,<text>絳毛丹觜小於鶯。來自何山坐我楹。世上皆稱愁裏鳥。問渠何事得愁名。</text>
<title>哭金士重 名千鎰。號健齋。</title>,<text>倡義挺身子獨能。三千貔虎不期興。晉陽一敗終消骨。壯節堂堂北斗升。</text>
<title>苦雨</title>,<text>大雨連旬禾糓沉。愚氓徒切㤪天心。炊奚每訴無薪苦。始信東坡欲爨琴。</text>
<title>贈李茂先</title>,<text>志氣奇高抱膝吟。胷襟磊落每傷今。未成一事頭如雪。虛負平生許國心。</text>
<title>祖江 在豐德境</title>,<text>浩浩鯨波壯我邦。孤舟來泊揭蓬窓。中流擊楫知誰子。士雅當年誓此江。</text>
<title>次山灘韻</title>,<text>丞相射策竟無成。匹馬烏巾去國情。懷玉幾年空見刖。故山楓葉聽秋聲。原韻十上君門志未成。難酬鶴髮倚閭情。扁舟又作西遊客。離恨新添一鴈聲。</text>
<title>用舅氏韵。送芝田還鄕。</title>,<text>蕭蕭行色去來忙。一夜應知鬢欲霜。莫作江湖遠遊客。不如高卧舊時床。</text>
<title>次高林酒席韵</title>,<text>海天空闊暮雲深。坐對孤燈話舊心。同是江南遊遠客。何時携手故國尋。原韵 趙中立海外淸秋夜向深。一樽相對細論心。明朝南北分形影。此會應從夢裏尋。附次韻 高晛島嶼風寒夜已深。一庭皓月百年心。燈前盡是南州客。昔日何知此地尋。</text>
<title>舟中卽事</title>,<text>鄕思悠悠歌不盡。詩情浩浩詠無窮。篙師應識旅懷苦。促掛高帆更擊空。</text>
<title>晩晴</title>,<text>日暮江村雨乍晴。靑山影裏釣船橫。雙雙白鳥挑詩興。何處孤舟送笛聲。</text>
<title>金谷懷古</title>,<text>日暮荒園古木踈。千年傳是季倫居。珊瑚誇富終何益。樓上佳人恨有餘。</text>
<title>孤村</title>,<text>孤村江上暮烟沉。獨掩柴扉古樹陰。釣水畊山生計足。時看漁子泊前林。</text>
<title>偶吟</title>,<text>烽火終南報虜塵。不知分閫有何人。書生妄料當時事。中夜徘徊涕滿巾。</text>
<title>晴景</title>,<text>雲外靑山照夕陽。西風吹着滿江凉。扁舟此日東歸客。和笛高吟倚短檣。</text>
<title>登鴨島望兩都</title>,<text>嘯倚高巖望二京。眼中都是古今情。江山不管興亡事。水自洋洋山自靑。</text>
<title>次申德弘韻 東陽后人申溥</title>,<text>駞駱山前花月夕。與君叢竹共追隨。今朝邂逅花山縣。白首相看憶舊時。附原韵二十載前居最近。幾多花柳好相隨。如今白髮重逢見。情親倍却少年時。</text>
<title>次玉峯韵</title>,<text>滿庭凉雨坐空齋。遙憶蓴鱸湘水西。日暮風吹黃葉落。客窓秋思更凄凄。附原韻相思脉脉掩空齋。千里人今碧海西。醉夢不來秋夜盡。井梧無響月凄凄。又次韵 石峯 韓濩夜闌無夢坐如齋。遙憶美人湘水西。想得音容魂欲斷。屋樑殘月露凄凄。</text>
<title>秋日過松都</title>,<text>聖居松嶽與天磨。旣據高山又帶河。五百年來王氣盡。荒凉唯見野黃花。</text>
<title>送玉溪還鄕</title>,<text>君向家山二月天。騎驢行色正蕭然。東風無限分携意。詠播荒詩代贈鞭。</text>
<title>舟泊鴨島</title>,<text>小嶼依依烟雨中。孤舟來泊背西風。白𩿨應厭紅塵客。不下沙洲向遠空。</text>
<title>贈玉溪</title>,<text>惆悵旅窓獨坐時。滿城烟雨更催詩。閒題二首投淸几。莫謂吾心有所思。附次韻 玉溪滿庭山雨到來時。湘老多情贈好詩。應爲芳心着無處。旅窓孤坐慰所思。</text>
<title>漁村 在豐德境</title>,<text>舟泛前江綱掛籬。一村烟樹夕陽時。客來晩泊西巖下。物色相猜出語遅。</text>
<title>次玉溪</title>,<text>醉昏名利戰荊闈。一敗猶能悟昨非。疋馬還鄕心計定。晩江烟雨釣苔磯。附原韻 玉溪江南詞客赴京闈。一失屠龍萬事非。却憶故山棲息晩。白𩿨秋水滿漁磯。</text>
<title>贈春蘭</title>,<text>不見蘭花度二春。幾將淸艶向誰新。東湘別後無知己。獨抱幽香待舊人。</text>
<title>用前韵。謝兩忘子。李志尹</title>,<text>鏡裏憎顔已失春。年來心事苦無新。逢君賴得交情厚。把酒評詩對美人。附次韵 兩忘子盃酒招回太古春。交情不是白頭新。對山觴詠君須記。滿面風埃陌上人。</text>
<title>獨坐</title>,<text>暮到東湘坐小亭。溪風吹面更淸冷。鳴琴昔日人何處。水自潺湲山自靑。附次韵 映碧堂知君先我待江亭。孤影依依流水泠。匹馬馳來山雨濕。擧㮎相屬眼雙靑。</text>
<title>狄江。次安學官失馬韻。赴北京時作。</title>,<text>得失由來付塞翁。今朝何必恨無窮。吾王事大留神筭。補數飛黃齒貌同。附原韻 安庭蘭塞上翻爲失馬翁。滯留江畔思無竆。只緣更得眞龍種。歸及天庭大會同。</text>
<title>風雷堂 舊在愚磻洞云</title>,<text>山南山北獨徘徊。暮雨朝雲竹牖開。黔浦波聲籬外遠。蓬丘樹色檻前回。看雲對月詩千首。遣興寬愁酒一盃。隨寓用工工不至。白頭猶愧聽風雷。附次韵 靑霞一丘一壑好徘徊。松桂林中小屋開。讀易燈殘山犬睡。占閒碁罷野僧回。身超叔季塵埃累。心醉唐虞揖讓盃。有善卽遷無過改。主人何事號風雷。次韻 南窓 金玄成聞君見說南中勝。眼底分明好畵開。竹院松窓新結搆。佳山美水舊縈回。白雲繞處拈詩筆。淸月臨時擧酒盃。惆悵年來漢陽客。家人應賦殷其雷。次韵 半隱堂東湘歲晩且徘徊。繞屋寒梅雪裏開。三徑園林追靖節。一瓢門巷慕顔回。但將磋切求脩己。不用酣歌索擧盃。提掇片言存顧諟。迅如風掣猛如雷。</text>
<title>春日書懷</title>,<text>京洛今朝細雨收。滿城花柳暎高樓。身爲漢北三霜客。心負湘東一葉舟。靑鏡流年悲忽忽。白雲芳草夢悠悠。家山好節歸何日。異地逢春揔是愁。</text>
<title>次金鰲峯謁孝陵韻</title>,<text>西陵一拜事悠悠。歲月無情春復秋。喬釰遽遺千載恨。薰絃猶及百年休。前林雨暗溪聲咽。遠峀烟沉日色愁。見子詩章增慟怛。唫來不覺涕交流。附原韵 鰲峯鼎湖龍御杳悠悠。釰入喬山度幾秋。巖木響含當日慽。邱民身被至今休。雲沉荒隧漆燈暗。苔蝕空階石馬愁。典祀微臣遙拜跪。仰瞻陵像淚先流。</text>
<title>贈靑霞</title>,<text>紫陌塵埃滿面侵。東湘烟月夢相尋。晴餘雲卷蒼天遠。酒後詩成白髮深。勳業休看工部鏡。峨洋空付伯牙琴。靑霞同是悠悠者。携手歸來楓樹林。附次韵 靑霞旅次經時苦雨侵。今年人絶去年尋。仍嫌皓月晴光少。只喜幽蘭得雨深。長物詩筒兼藥裹。生涯玄鶴與瑤琴。故山僧札慇懃報。好在靑霞萬竹林。</text>
<title>琴鶴樓。贈南嶽。南嶽。卽半隱堂李廷馣也。</title>,<text>白頭扶病故人尋。把酒相看話舊心。恨我掛冠餘地去。多君持節自天臨。花飛高閣春將盡。風動踈篁夜欲深。寄此情懷爲別句。歌兒莫笑苦呻吟。</text>
<title>瓮井村守申會</title>,<text>回文相約守尸虫。一夜禪窓九老同。長笛響飛高曉雪。殘燈影落照飄蓬。臂弓爭鵠誰爲虎。把酒題詩子是龍。物外淸游眞可樂。諸君莫笑入樊籠。附元韻 二首。九老李大方，金永綏，金德浻，金誠萬，高淸之，蔡巨源，林伯淳，金繼緩。區區豈爲辟三虫。勝集相期夜話同。飮劇爛紅借衰頰。更深寒露入霜蓬。細腰皓齒鵝隨鴨。猛士詩人虎雜龍。自詑吾儕無局束。笑他終始困樊籠。蠢蠢眞如一壤虫。誰圖諸勝酒樽同。衰顔漸見凋丹渥。霜鬢今悲滿短蓬。溝礫那能成玉器。秋蛇無計作神龍。呑盃放縱江山裏。莫效囚禽不出籠。</text>
<title>開巖洞川上。示同遊諸君子。</title>,<text>情朋偶約作閒行。萬壑千林春鳥鳴。馬上唫詩看物色。溪邊把酒聽琴聲。桃花洞裏人誰在。桂樹山中月白明。惆悵鬂間垂白髮。不如深入學丹經。</text>
<title>寄題新倉聽潮樓壁</title>,<text>見君詩句知名勝。天壓高樓樓壓臺。山圍大野遵遵去。潮帶斜陽滚滚來。特地風烟迢世界。半空軒檻絶浮埃。想得主翁樽有酒。幾時登睡醉徘徊。</text>
<title>贈別花灣</title>,<text>聞道歸期定在秋。相從日淺又離愁。一村尙未源源奉。千里緣何兩兩遊。騏驥想應馳大道。駑空棄老園丘。而今莫惜頻來往。別後難堪我思悠。附次韻 花灣一臥蓬山三遇秋。幽居不到世人愁。柿亭草薦朝昏會。苔徑芒鞋先後遊。愧我俗緣歸紫陌。多君仙分老丹丘。他時月白風淸夜。兩處應知別夢悠。</text>
<title>摩天臺。次李巡相。</title>,<text>臺壓滄溟勢㝡嶔。眼空千里廓無陰。峯巒矗矗雲烟闢。松桂蒼蒼洞壑深。風雨人間皆汩沒。烟霞世外獨登臨。從知魯聖慊天下。觀海難堪浩浩襟。附原韵 李廵相催却藍輿上崎嶔。林木參天洞壑陰。鶴叫松梢驚世遠。霜酣楓葉覺秋深。千峯削玉霞初捲。萬頃鎔金月正臨。浩浩乾坤無限興。盡輸詩筆寫胷襟。</text>
<title>挽金溫陽 二首</title>,<text>勤苦六經經幾載。登揚名宦亦多年。酒盃日日昏昏觶。花柳姸姸夜夜筵。萬里鵬程雲翼斷。三椽草屋怨魂旋。故人安得休長慟。只有兒孫哭墓前。天上樓成白玉京。人間遠隔鶴驂輕。尊榮已逐柯南夢。舊業惟餘架上經。閨裏雙孀悲孑孑。苫前二子哭惸惸。昔聞仁壽今難信。斯世空留身後名。</text>
<title>次地倅韵。贈柳江東匡民。三首</title>,<text>淸風明月本無爭。山鳥巖花揔舊情。莫笑老翁投海岸。素聞漁父傲公卿。披雲卧石甘隨分。解印辭榮豈釣名。琴閣儻逢休暇日。佩壺來訪此寒生。浮雲富貴不須爭。綠水靑山亦有情。黃閣已輕周太傅。白頭何羡漢諸卿。溪風嶺月多幽趣。恠鳥珍禽不記名。惟北有君南有我。共將靈藥學長生。繁華不與世人爭。幽谷還饒物外情。朱紱早辭追靖節。白頭多病類長卿。塵寰永斷靑雲志。仙境羞稱太守名。莫負溪山偕老約。此間畊釣足生生。附原韵 洪地主幽棲盤谷有誰爭。此叟年來少世情。流水靑山眞富貴。白雲明月笑公卿。金穰滿壑民多穫。珠實縈山客辨名。更覺山居君已足。不妨於此送餘生。</text>
<title>張上舍慶席。次錦溪朴先生。</title>,<text>斬蛇恩寵等屠龍。喜氣洋洋滿壑濃。慶席諸公皆上舍。錦溪元老獨高蹤。南天漠漠驚千里。北闕悠悠隔九重。樽酒莫辭今日醉。人間此會信難逢。</text>
<title>贈別興城倅</title>,<text>碧山秋風生夜凉。滿天星月照黃堂。一朝脫濕君爲幸。千里離懷我則傷。雲漢鵬程猶坦蕩。靑冥驥足想登揚。七旬江海持竿客。誰卜匪熊薦國王。</text>
<title>暎碧堂壽筵</title>,<text>雪消風軟好春天。歌吹高堂敞綺筵。客會一鄕心契厚。醉成今日壽觴傳。盤頭狼籍羞如玉。盃面澄淸酒似泉。白首故人家最遠。夜深忘却擧回鞭。</text>
<title>次金南窓韻</title>,<text>客裏衰顔借酒紅。一堂談笑偶然同。奔馳昔日長亭外。離別今朝細雨中。湖海病生留漢北。文章佳士向江東。悠悠千里分携後。繪畵僉謀莫使空。附原韵葉未黃時蘂正紅。六人佳約半猶同。三年奔走塵埃裏。一日分離風雨中。密契更應謀繪畫。浮萍知復幾西東。不愁入夜衝泥去。且待深樽綠蟻空。</text>
<title>乘舟至楊根郡。寄贈李直卿，朴明老。兼示九淵。</title>,<text>舍馬登舟免苦辛。雨餘江路絶纖塵。醉中擧目靑山暮。客裏流光白髮新。波月欲眠思夢數。峀雲回首戀懷頻。驅馳此日身多病。蔬水歸田不怨貧。</text>
<title>次靑田詠鶴韵 幷序</title>,<text>萬曆甲申夏。余客京師。友人玉溪甫。得白鶴一隻。爲閒中之伴。改號靑田。作詩示余。余悲其翺翔九霄之物。拘縶一庭之內。羽毛摧剪。飮啄無便。雖有乘軒之寵。得無戀山之情乎。其與欲歸未歸之人。有同覊懷。故仍用其韻。以自比云。長鳴飜翮雨餘天。遐路悠悠泰華巓。雲外何年辭舊伴。人間今日賦新篇。月斜庭畔悲孤影。塵鎖籠中隔醴泉。千里江南覊宦客。逢渠不覺涕雙懸。附原韵仙客何年別洞天。烟霞凝紫點丹巓。詩題華表重來日。夢入嵋岑再賦篇。碧落有期憐短羽。昏衢無伴憶林泉。那堪愁悶孤眠夜。山月西斜竹露懸。附次韵 踈竹九臯淸響遠聞天。逸翮飄然閬苑巓。遼郭月明餘舊柱。晴川草碧有陳篇。周笙罷去迷緱嶺。衛館投來隔醴泉。遙憶白雲千載後。至今遐想正懸懸。</text>
<title>述愚磻主人之意以贈</title>,<text>仙溪之下是愚磻。山靑水白紅塵絶。由來千古曠無人。吾友金君茅舍結。居然自號樂只且。視彼靑朱如屣脫。朝臨淸澗暮楓林。胷襟灑落吟詩律。若將終老矢靡他。豈意精魂投魏闕。鸞書一到變素心。形馳魄散荷衣裂。柴門空掩野禽噪。山色悲凉溪水咽。東湘釣叟在下流。瞻彼溪山空有月。猿吟鶴唳怨無人。碧嶺丹崖如有失。驛路馳烟文欲移。吾君此恨何時雪。</text>
<title>簡暎碧堂</title>,<text>時秋八月日之旬。遊賞溪山副宿約。與君行行到沙湖。楓葉初紅谿水碧。對山臨流嘯且唫。胷襟洒落多閒適。投竿擧網收所得。膾煑銀唇秋露酌。醉臥溪邊相枕藉。時聞月下淸商笛。會得同心臥同衾。此夜淸談鄙吝滌。君胡俗緣未盡除。歸鞭遙向塵間促。按轡止君君不止。我反從君出泉石。白蓮洞下擧離盃。思緖依然淚欲滴。參商南北各歸來。魂夢悠悠音容隔。相思相見在何時。秋風秋月共相逐。十九須臨彦實家。作耦終日爭貫革。</text>
<title>寄題許參奉愚磻十景[思菴]</title>,<text>沙津賈舶片帆來帶海門潮。身試鯨鯢逐利遙。平地尙敎人溺盡。請君休更費相招。竹嶼漁燈江暝還疑孤嶼處。只看遙火夜猶漁。明河微沒寒潮落。籃裏携歸幾箇魚。黔毛暮角斜陽影斂遙岑外。畵角聲飄古戍閒。散入江天催暝色。宿雲歸盡鎖蓬山。水落晨鍾道入無睡坐招提。火盡香灰露氣凄。幽磬數聲雲外落。每和殘月答村雞。仙溪晴瀑淸聲一注來雲抄。閃閃靑崖謝亂潨。白練銀河徒比並。靈源澄處有誰窮。梨峴長松國養名山歲月長。連雲合抱老蒼蒼。邇來斤斧多間伐。虎倒龍顚缺棟樑。黃嵒訪古一局碁終餘石室。九臯禽老住巖捿。堪嗟不見仇池記。欲討仙蹤世已迷。蒼窟尋僧閒愛幽禪費獨尋。爲從西崦到東林。香厨竹院淸凉合。不待談空已爽襟。深源觀鹿豐草淸泉飮嚙存。芟芟成隊望如雲。應知此物皆吾與。誰爲山虞戒掩羣。神箭打魚孰編山木包江渚。潮退羣鱗罄一漁。却笑陶朱勞水畜。坐敎滄海自驅魚。</text>
<title>送許東湘南歸 五七言。各一首。序斷缺。故不錄。 [牛溪]</title>,<text>我亦歸山中。山中少來使。願言吳州月。相思共千里。又欲歸未歸逆旅人。萍水相分自今夕。梅花香動江南春。北地何曾留楚客。</text>
<title>送許判官罷歸南鄕 五首 [思庵]</title>,<text>直道爲心死亦安。况今全命出南關。春蔬自足撑膓具。歸對蓬山無靦顔。布衣還入舊山春。花發孤村白屋貧。猶勝伶俜老舅氏。空懷百慮倚風塵。朝簪偶及老書生。風雨還吹一葉輕。自有食鮭三十種。幸無爭奪到柴荊。世思酸辛雪滿梳。浮生休更問何如。南歸舊業無多在。籬帶春潮自打魚。病隔君臣卧弊廬。殘生無幾百憂餘。還添俸祿恩非分。散地猶慙飽野蔬。末一絶。思菴自叙。</text>
<title>挽東湘先生[邊繼蘇]</title>,<text>道人風度與誰並。灑落胷襟水鏡淸。乍向雲霄張羽翰。忽投林壑謝簪纓。一區耕鑿聊安分。三畒蓬蒿任遣情。龍鍾何幸荷薰沐。忍題哀挽淚縱橫。</text>
<title>會葬東湘先生謹輓[金沂]</title>,<text>九十年來孝友敦。一時忠義更無倫。淸文超俗人皆仰。玉樹羅庭衆所珍。憲子生涯顔氏樂。羲皇世界葛天民。儼然氣像今歸土。題罷哀章淚濕巾。</text>
<title>哭東湘叔主[金鼎吉]</title>,<text>脫凡風彩冠南州。用舍行藏孰比肩。北闕趨朝伊壯歲。東湘閒臥又衰年。春風氣像人中傑。秋月精神地上仙。一夕寒霜摧玉樹。萬行哀淚鎖荒烟。</text>
<title>聞東湘先生計音。有感。[洪倬]</title>,<text>先生孕出山川氣。盖世風流天下稀。十載紅塵投印紱。一區林壑掩柴扉。同衾兄弟俱華髮。滿眼子孫盡彩衣。玉樹無端霜後折。萬行哀淚爲公揮。</text>
<title>挽東湘先生[李尙吉 進士]</title>,<text>松竹風裁冰玉神。淸心寡欲獨安貧。九旬已享仁之壽。三達能兼德也隣。海上斷絃仙去後。山陽弄笛客歸辰。忍將何語題哀挽。淚灑前程一掬塵。</text>
<title>哭東湘靈座[高弘達]</title>,<text>水月精神氷玉標。淸高仙骨等松喬。閒中杖屨惟三逕。靜裏琴書付一瓢。豈意香蘭凋紫谷。應催鶴馭上靑霄。盈庭玉樹瓊枝茂。盛事終當繼八蕭。</text>
<title>聞東湘先生訃音。題輓。[金登 進士]</title>,<text>霜風凋玉樹。南國忽無人。已矣違容色。誰憑立懶身。庭蘭宜後慶。樑月自凄辛。一哭嗟何及。幽明隔此辰。</text>
