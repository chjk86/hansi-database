<title>鄭季涵 澈，李汝受 山海。在湖堂。折寄梅花。詩以謝之。</title>,<text>野梅發孤樹。逈暎寒江碧。恭承美人惠。折寄天下白。忽發故園思。春光千里隔。草沒澗邊路。瑤花自零落。</text>
<title>信如山人。固辭禁漏官。還歸。贈之以詩。</title>,<text>浮屠多技能。韓子有是說。偃師造木倡。歌舞亦應節。吾雖觀其書。未嘗信其必。有閣迷丹禁。天人事俱設。金扁曰欽敬。歷代咸見闕。聖神之所作。歲久惜差缺。忽承下明旨。重新催計日。國工皆束手。相顧徒驚怵。聞渠號多藝。驛召自雲吉。草履披麻衣。婆娑入紫闥。奴僕視衆師。咄嗟雕萬物。箇箇欲飛走。妙如造化一。幻出人間世。大功纔閱月。始知學道者。通神靡不達。指尖窮變化。中心恒寂滅。有若浮雲過。靑冥臥初逸。今朝忽告歸。舊岑橫天末。我欲冠其顚。野鳥難籠活。</text>
<title>次王天使璽 謁箕子廟韻</title>,<text>身歿名猶振。城空祠獨留。千載薦芳衅。聖澤知難酬。文獻尙可徵。捨此將安求。井畫至今在。草間餘古疇。會見終煙滅。長敎志士憂。躊躇不忍去。垂淚立路周。</text>
<title>請穬麥債戱題</title>,<text>老年耕谷口。村農春事急。石田無可種。或言宜白麥。携狀走長鬚。請官糶一斛。慇懃山縣宰。亦困衆訴集。新舊皆懸罄。未遑存厚薄。數斗不滿擔。而又半沙石。隻手弄而歸。入門兒女噱。布穀是何意。催耕啼屋角。斫畬徒費日。坐見生荊棘。始知商山老。茹芝不呑粟。浮生委眞宰。高枕茅齋寂。</text>
<title>種諸果木</title>,<text>白頭種佳果。將待結子時。慇懃重培植。不覺心神疲。僮僕相竊笑。浮生朝暮期。移栽數寸根。況子髮如絲。謂遺後人可。開花歲應遲。聞渠言正直。使予欲無辭。幸或及新嘗。齒脫如牛呞。風燈與泡沫。草草眞可悲。崑山有瓊蘂。純氣凝生之。一餐鬂不變。再食乘雲螭。何當往採掇。鍊骨回春姿。遨遊太淸上。免被兒曹欺。</text>
<title>漁父辭</title>,<text>山民重獸鳴桑弓。好魚獨有南來翁。纖纖繭絲結短網。遮得玉鱗澄潭中。輕刀割處水聲寒。石上坐對靑山餐。向日覓魚長安市。腐臭至今令眉攢。</text>
<title>朔風引</title>,<text>有物蓬蓬起北溟。飄揚沙礫裂高崗。怒號月窟窮陰氣。天地慘惔鳴刀槍。白日秘輝玄雲急。鷹隼屈猛龍虎僵。玉川破屋多竅穴。弩矢四面來不絶。展書欲讀口角硬。弊裘無毛如衣鐵。長鬚赤脚縮凍龜。四壁稜稜霜晝結。直怕崐崙天柱亦傾倒。嗟爾羣生固騷屑。</text>
<title>有感</title>,<text>江邊老翁誰記憶。草沒毁垣臥藜床。炎涼氣多病易侵。數日不餐痛在腸。官醫剉藥如剉草。破鐺煎取無棗薑。困眠轉輾錯昏晝。野蝱𠯗肌同被槍。此生未免隨萬物。江南江北愁茫茫。</text>
<title>路上石翁仲</title>,<text>斲石作人頭如黿。黃茅小屋依山足。不知創造何年代。面目獰怪而粗惡。野火不燒雷電遺。頑然當路迷浩刦。山魈木魅來相依。雨嘯風號衆妖集。恐是往世墓前物。俗語轉訛稱彌勒。行旅祈禳各有求。人施米帛馬剪鬣。前者纔過後者繼。紛紛拜跪致恭肅。福田利益終杳茫。恒受厚享顔不恧。誰能奮舌叫九閽。請擲天外淸穢慝。</text>
<title>次成天使憲 金孝女韻</title>,<text>孝女已歿今幾載。古碑橫草人猶指。英靈冥漠在何處。山椒落日愁雲起。欲療母病自割肌。遺墟萬古稱仁里。至誠可與天悠久。流芳不待書靑史。孤墳時有樵翁拜。澗蘋凄涼誰薦只。隴木蕭蕭野禽哭。村蹊寂寂秋蕪靡。人間何限寥落境。雙涕無從灑此女。富有天下不顧養。南內重華隔父子。所以金女名更輝。悠悠男子誰敢擬。</text>
<title>李佐郞廷立惠新米歌</title>,<text>夏秋氣交錯寒燠。彌旬感疾臥破席。南臺仙郞舊相識。緘書寄米香新熟。已知雪色春得細。更免監河勞貸粟。炊配綠葵滑流匙。不待祝鯁穩送之。君恩未許返蓬蓽。僑棲漢曲星霜移。徒費朋友念貧病。回首幾憶商山芝。</text>
<title>奉審康陵有感</title>,<text>喬陵重灑淚。松柏已蒼煙。翠露亭前夢。依然更杳然。</text>
<title>修改孝陵有感</title>,<text>蒼生思二聖。石馬守空丘。野草無情極。蕭蕭又送秋。</text>
<title>宿淸安縣 三首○災傷御史時</title>,<text>淡淡空階月。蕭蕭落木天。小池雙白鴨。閑傍破荷眠。兀坐初寒夜。孤燈旅館幽。蒼蒼池上月。添却敗荷愁。晨霜厚如雪。木落競飄颻。客況途中久。鄕關夢裏遙。</text>
<title>落葉</title>,<text>生成有深淺。零落自差池。方知一元盡。羣動亦如斯。</text>
<title>贈香林僧 二首</title>,<text>花宮近城市。雲路帶塵囂。迎送幾多客。禪心恒寂寥。本欲遺塵境。餐芝臥白雲。如何臨曉鏡。鬚鬢雪紛紛。</text>
<title>泠然臺時在龍山</title>,<text>獨立浮雲外。蒼蒼只見天。還嫌旬日促。長自倚泠然。</text>
<title>招鶴臺</title>,<text>閑招天上鶴。飛度暮雲長。我欲騎其背。飄飄謁紫皇。</text>
<title>題僧𨋀五首</title>,<text>獨臥蓬蒿暗。渠來意味增。此身如白傅。方外友多僧。海上山如畫。天邊鴈自廻。恨無煙霧質。頭白尙低佪。亂雲多斷續。寒月少光輝。歲暮堪孤臥。僧來扣竹扉。知有歸山路。浮生自不休。從來碧雲思。歲晩更悠悠。旻公元好事。支遁自多才。應爲憐衰病。遙尋草徑來。</text>
<title>偶吟</title>,<text>春江綠浪平。雨洗靑山淨。百慮坐悠悠。惟宜理煙艇。</text>
<title>江上</title>,<text>獨坐林間凈。長吟野望時。江平帆去闊。山逈鳥歸遲。</text>
<title>春鷰 二首</title>,<text>春鷰復春鷰。年年自得歸。主人恩未畢。還向舊巢飛。社日春來暖。芹泥雨後香。捲簾今亦好。容易入雕梁。</text>
<title>家鶴</title>,<text>久鎩羽猶白。恒飢頂更紅。飄飄天外意。羞逐祝鷄翁。</text>
<title>贈守眞比丘二首</title>,<text>跡非棲遁客。身寄水雲村。徑草僧來拂。漁舠鶴踏飜。月白安禪石。花明乞食村。往來渠自老。灰刦世頻飜。</text>
<title>客至 二首</title>,<text>村市酒偏濁。勸君聊一盃。幽居誠簡略。敢望客重來。屋裏無餘物。山中只見雲。深慙對佳客。終日但論文。</text>
<title>養鷄戱題</title>,<text>肯縛賣於市。養渠從啄蟲。昔爲棲鳳客。今作祝鷄翁。</text>
<title>口號</title>,<text>世路多泥濘。歸眠一塢雲。焉能隨衆口。嗟咄舌如焚。</text>
<title>次李秀才宗厚韻</title>,<text>峽裏今關雨。留君宿弊廬。可堪謀一醉。猶有舊金魚。</text>
<title>地多虎豹戱題二首</title>,<text>山深多猛獸。常理不須嗔。已去人間遠。寧辭虎穴隣。疾見夜如晝。威加百獸羣。林深足妖怪。憑汝肅山門。</text>
<title>題小畫</title>,<text>石戴草亭逈。江天眺望通。問渠誰作伴。僧渡小橋中。</text>
<title>明廟嘗於九月。出御翠露亭。引書堂官。講書製詩。賞給有加。親執靑鍾。滿酌以飮之。皆迷醉。日暮罷出。各賜白蠟大燭還家。觀者榮之。倐忽已踰三紀。泫然口號。</title>,<text>翠露亭中夢。依依四十年。惟餘無限淚。獨臥五峯煙。</text>
<title>感興 二首</title>,<text>明沙帶芳草。蒼石間澄灣。緩步惟隨意。無人覺往還。麤糲從村飯。茅茨倚石根。山家門閉早。豹虎傍黃昏。</text>
<title>白雲山一元上人。遺以二果。詩以答之。二首。</title>,<text>手採海松子。赬虬卵亦兼。物來人不到。遙謝白雲尖。十五斷拘攣。冥心修白業。何嫌赤灑灑。猶勝世沈陸。</text>
<title>有感</title>,<text>臥病年芳改。空山雨雪濛。猶餘憂國淚。沾灑閉門中。</text>
<title>謝尹上舍粟瓢之惠 二首</title>,<text>秋田今缺種。懸磬苦難資。滿斛煩相送。黃雲見有期。何須魏王種。誰愛鶡冠壺。素是千金直。提携到老夫。</text>
<title>斷髮嶺</title>,<text>聖路緣靑壁。仙山對玉旒。我來空弔古。龍去萬峯愁。</text>
<title>宿向化人家</title>,<text>白頭山北住。靑海月中人。問汝南來意。湖沙不見春。</text>
<title>題瘦馬圖</title>,<text>突兀三山聳。蕭條萬里姿。如逢穆天子。猶可舞瑤池。</text>
<title>贈山人</title>,<text>未識山中景。春光問太師。好花開已遍。惟恨客來遲。</text>
<title>贈太能比丘</title>,<text>窅窅復冥冥。此心無一物。從渠問所能。狗舐油鐺熱。</text>
<title>贈朴公 漢愈</title>,<text>我鬂初成雪。君顔已失春。相從期不遠。歸作偶耕人。</text>
<title>題永平溪石</title>,<text>路隱千重石。身隨一片雲。還嫌歸計晩。白首始離羣。</text>
<title>性衍詩卷中。次林石川 億齡 韻。</title>,<text>騎牛過溪去。溪水靜中喧。宿霧猶藏柳。炊煙未起村。</text>
<title>黃知事 廷彧 携酒而過</title>,<text>載酒勞京尹。誅茅愧地偏。前灘秋雨後。水及錦鞍韉。</text>
<title>次納爽亭韻</title>,<text>江上亭依竹。門前野接天。百年無事客。有酒卽陶然。</text>
<title>偶吟 以下四首少時作</title>,<text>魯野麟將去。周山鳳不來。文章嗟已矣。天地獨徘徊。</text>
<title>早梅</title>,<text>一陣淸芬凈。千秋老影奇。中宵冰澗側。惟有素娥知。</text>
<title>江上</title>,<text>江上平臺廻。風吹好月來。不勞供灑掃。隨意步蒼苔。</text>
<title>偶吟</title>,<text>卷箔看晴景。巡簷步落花。蒼山臨野水。落日滿漁家。</text>
<title>送李叔獻 珥 還舊隱 二首</title>,<text>悠悠此恨杳無垠。夙志知非在隱淪。寂寞首陽山外路。杏花芳草數家春。因循不去鬢成絲。淺薄將何補聖時。遙想錦川多釣伴。桃花春水倍相思。</text>
<title>次宋直長大立韻 二首</title>,<text>名暫羶香道反窮。已拚身外事皆空。欲知歲晩心期在。看取蒼蒼臥壑松。歲暮蕭條閉戶深。雪埋庭草夜寒侵。朱門獸火回春暖。豈動袁生獨臥心。</text>
<title>再疊前韻 二首</title>,<text>懷賢日夕思無窮。世事茫茫問太空。有道未宜棲壠畝。萬牛誰挽棟樑松。時叔獻，浩源[原]。皆不起。故末句及之。城下茅茨古巷深。靑山當戶夕嵐侵。風塵傲吏無人識。拄笏悠悠萬里心。</text>
<title>贈堅上人</title>,<text>久沐恩波役此心。曉鷄聲裏戴朝簪。江南野屋今蕪沒。却倩山僧護竹林。</text>
<title>送友人歸懸燈山</title>,<text>鷄蟲得失雲千變。風火生涯夢一般。杳杳獨尋山路去。滿衣秋葉石床寒。</text>
<title>送鄭季涵南歸</title>,<text>千竿脩竹小柴門。無等山前是舊村。歸去想應春未罷。免敎芳草怨王孫。</text>
<title>雪後。自湖堂乘雪馬。下漢江氷上。</title>,<text>風掃重雲月滿空。孤槎直渡泠光中。身遊野馬塵埃外。銀漢迢迢路不窮。</text>
<title>過松京</title>,<text>勝國春來客又過。黃橋立馬意如何。鹿遊廢苑花猶發。雀噪空宮日自斜。</text>
<title>感遇</title>,<text>姮娥竊藥身飛去。萬古不還坐明月。應憐歌舞紫宮女。朱顔綠髮暫時歇。</text>
<title>贈僧 二首</title>,<text>文字元爲紙上塵。況於文字亦迷眞。誰將貝葉書翻譯。才失毫釐更誤人。中和之道本無頗。方便渠家只自邪。打坐一生誰了性。却憐當日誤拈花。</text>
<title>寄楊安邊士彦 二首</title>,<text>一片閒雲偶出山。六期官況鬢毛斑。他年更入蓬萊路。猿鶴應驚被錦還。士彦以善政陞堂上有俸眞堪辦買山。白頭猶强趁朝班。江村正足黃梅雨。佳節雖來客未還。右自敍</text>
<title>贈化主僧</title>,<text>手裏嘗携勸善文。盲聾隨處動成羣。從來造業非由外。只合收心臥白雲。</text>
<title>送鄭秀才雲龍南還</title>,<text>風塵多少好男兒。誰免勞心逐物移。杳杳獨尋山路去。萬株松下一茅茨。</text>
<title>寄南中友人</title>,<text>京洛風塵寄足難。海隅歸去篳篷寒。北山薇蕨南江水。我亦從君與共餐。</text>
<title>韓山衙。寄示姪孫輩。</title>,<text>靑松陰裏小亭淸。好把微言講熟明。只恨輕風太無力。未曾吹送讀書聲。</text>
<title>李鴻山彦休。紙裹梅枝。題詩送之。遂和呈。</title>,<text>山城急走到江干。小紙新封墨未乾。玉樹一枝詩兩句。淸香奇藻品題難。</text>
<title>贈六浩上人 二首</title>,<text>郡齋終日對靑山。鈴索無聲老守閒。細雨初開花幾朶。朱朱白白爲吾顔。萬里蒼波萬疊山。野僧歸臥白雲閒。休誇蓬海看三淺。能學無生勝駐顔。</text>
<title>家園與客飮酒 韓山遞來</title>,<text>二年湖海得歸遲。舊種黃花有數枝。寂寞小園秋色淡。一壺留客坐題詩。</text>
<title>題伽倻琴</title>,<text>一陣歸鴻十二絃。弄琴人去已千年。如今但愛遺音妙。仙意冥冥世不傳。</text>
<title>送曹雲伯 俊龍 還舊山 二首</title>,<text>亂峯深處小茅茨。舊業還無伏臘資。馬上只携詩卷去。綠蘿明月是佳期。達人舒卷本無蹤。石逕煙霞更拄笻。山果到秋紅黑熟。入林收拾共狙公。</text>
<title>贈奏請使金重晦 繼輝 赴京</title>,<text>鴨綠江邊秋月新。盧龍塞上遠征人。孤忠自許秦庭哭。策馬都忘萬里身。</text>
<title>雙松</title>,<text>江河凍合朔風嗔。蕭索千林葉已塵。怪汝蒼蒼雙老樹。每逢霜雪色逾新。</text>
<title>盆菊</title>,<text>數莖黃紫妬嬋娟。泠蘂輕含露氣鮮。落葉滿庭佳節過。尙留餘馥度霜天。</text>
<title>送鄭季涵出按湖南二首</title>,<text>南望千山復萬山。憐君歸路在其間。遙知瘴雨孤燈畔。夜思千重度漢關。推擠不去尙因循。歲歲年年一病身。暖氣又催春次第。愁中看到百花新。</text>
<title>題畫</title>,<text>蒻笠簑衣捲釣絲。荻花秋水雨霏霏。還嫌尙父曾多事。一下漁磯便不歸。</text>
<title>送左尹鄭公赴京二首</title>,<text>邊雪蒼茫歲暮天。析津西去路三千。向來知己非今日。不待臨歧贈馬鞭。風沙何處笑顔開。客裏辛盤歲又來。朝罷紫微春已晩。落花飛送馬啼廻。</text>
<title>送朴監司 漸 赴海西</title>,<text>手持金節向天涯。二十城池際海波。今日送君難制淚。道情還淺俗情多。</text>
<title>題宋四宰 純 俛仰亭三十韻</title>,<text>鐵作蒼崖立半天。層城雲日望依然。他年倘得從公後。萬丈丹梯尙可緣。右秋月翠壁數點螺鬟忽有無。弄晴披拂態偏殊。高銜落日濃還淡。寫作西山晩色圖。右龍歸晩雲縹緲層巒綺戶前。萬株蒼鬣拂雲煙。人間濯熱知何處。臥聽濤聲落半天。右夢仙蒼松瀲瀲紅輪欲半沈。明霞如綺抹層岑。遙知古寺行人斷。獨閉松門萬壑陰。右佛臺落照雨遮山色已成呑。活畫遙看水墨渾。欲賦晩涼吟未盡。忽催雲物作黃昏。右魚登暮雨愛山常自早褰簾。逸勢微茫對畫簷。萬古不隨塵土沒。倚天剛耿聳雙尖。右湧珍奇峯林表遙窺石勢雄。蒸嵐飄簸滿晴空。久停醉筆頻回首。更待斜陽染淡紅。右瑞石晴嵐微茫遠色眼窮邊。濃淡昏明態不專。竟日難看眞面目。玉簪鵬咮只依然。右錦城杳靄石郭周遭半已頹。一溪流水自縈廻。爲披榛莽尋千古。欲向胡僧問刦灰。右金城古跡杳杳孤撑望眺遙。建標天地衆山朝。人間仰止應無數。袖拂星辰久寂寥。右甕巖孤標歌聲互答碧山晨。帶索腰鎌幾戶人。憂樂一生都在此。那知世有蠟爲薪。右大秋樵歌明沙錦石碧玲瓏。長帶漁郞一笛風。卷釣歸來煙水晩。數聲閒弄夕陽中。右木山漁笛翠微蕭寺近諸天。時送鍾聲出暝煙。亭上詩翁長發省。燒香宴坐當逃禪。右石佛疏鍾萬里嗷嗷幾陣歸。江南地暖雪霜微。橫拖碧落三秋色。野外聯翩下晩暉。右漆川歸鴈浦口朝朝白霧深。幾家松竹入平沈。閒看大塊蒸噓變。却笑公超枉費心。右穴浦曉霧漫山蒼翠拂雲端。長遣幽軒挹晩寒。不待辟强園裏種。臥看千畝舞琅玕。右通心脩竹一曲風飄畫角淸。滿庭山月照殘更。丁寧逈弄寒煙外。長作幽人夢裏聲。右山城早角忽驚靑女洗秋天。月色平分滿二川。幾曲寒灘金瑣琗。碧霄惟見一輪圓。右二川秋月雨濯春粧七曲齊。稠花亂蘂使人迷。始知紅白還多事。惱殺閒心費品題。右七曲春花淸陰滿路葉成茵。不許家童爲掃塵。藜杖獨行明月夜。鶴翻涼露浥衣巾。右松林細逕剩送淸涼灑靜便。不勞紈扇御炎天。小軒自見蚊蠅斷。獨倚烏皮露頂眠。右竹谷淸風壯雪平埋一望遙。瓊瑤光眩眼花搖。閒披鶴氅吟淸景。肯學袁安臥寂寥。右平郊霽雪亭前野色幾朝昏。樹抄炊煙遠近村。耕鑿邇來多按堵。遐荒亦帶太平痕。右遠樹炊煙千頃黃雲𥝧稏秋。西風次急動颼飀。將身晩結鷄豚社。喜看三農績已收。右曠野黃稻渺渺連空白雪平。雨湔風勒轉鮮明。暮年漁釣餘閒脚。幾放高蹤聽軟聲。右極浦平沙觸目堪憐各有姿。小橋橫跨碧漣漪。漁樵往返知多少。能解閒行屬阿誰。右前溪小橋長松脩竹綠陰深。留得參差好鳥吟。葉密不知毛羽怪。近人終日送淸音。右後林幽鳥游鱗撥刺自分羣。淥淨時時皺鏡文。千載濠梁同意味。臨流莞爾幾朝曛。右淸波跳魚雲錦平鋪幾曲川。閒搴一足夕陽邊。銜魚已倦機心靜。却傍灘聲睡正圓。右沙頭眠鷺簇簇閒紅水蓼秋。封姨多事染初稠。還添澗曲蕭條景。恐助幽人歲暮愁。右澗曲紅蓼</text>
<title>畫魚</title>,<text>心雄自許羣龍匹。歲老鱗生五彩文。騰躍便從天路去。朝朝扶日上紅雲。</text>
<title>丹陽途中 二首○以下二十三首災傷御史時</title>,<text>盡日行穿石磴幽。靑巒疊疊水悠悠。江山有意元相待。我輩如何不自休。數家村塢自荒寒。官稅輸歸活計單。白首未曾經一飽。朱門厭棄萬錢餐。</text>
<title>曉行</title>,<text>白霧平沈洞壑間。終朝不得見孱顔。纔分咫尺騶前路。失却東來三兩山。</text>
<title>再用前韻 二首</title>,<text>禾黍秋風一月間。客愁惟得皺成顔。郵亭長短都無暇。回首空看幾點山。風光領略九秋間。客路晨霜減舊顔。染盡征衣蒼翠色。只緣身過萬重山。</text>
<title>淸風寒碧樓二首</title>,<text>客心孤逈自生愁。坐聽江聲不下樓。明日又登官路去。白雲紅樹爲誰秋。日落寒江生白煙。擁樓山色更蒼然。半輪已掛秋空月。不用紅紗照坐邊。</text>
<title>德山。贈方伯申令公。三首。</title>,<text>風緊雲輕欲暮天。孤城百雉小如船。驚人只有皇華句。老氣堂堂拂紫煙。山海蒼茫歲暮天。醉眠空館似乘船。明朝馬上相思處。雙袖猶薰錦燭煙。深樹雲來欲暮天。華堂傳盞大如船。忘形不數官班貴。直把顚狂到曉煙。</text>
<title>別可獻。次申觀察韻。</title>,<text>香泉瀲灔凸杯心。一盪塵勞發浩吟。驛騎明朝分袂後。萬重山水阻相尋。</text>
<title>途中</title>,<text>秋色蒼茫五十州。水村山郭白雲浮。行廚處處呈官饌。紫蟹香漿落筋頭。</text>
<title>保寧途中</title>,<text>蕭條民戶倚孤城。鈴牒常稀吏職淸。倦客晝眠官舍冷。滿庭霜葉夕陽明。</text>
<title>落花巖</title>,<text>花落江流迹未刪。冷雲殘照鎖層巒。三千歌舞金宮女。水底魚龍亦識顔。</text>
<title>鴻山途中</title>,<text>滿壑蕭蕭風雨秋。寒泉落木自成愁。雲中時見招提境。不借浮生半日遊。</text>
<title>鎭岑見菊</title>,<text>古縣蕭條草樹荒。眼靑軒下數叢香。仍思故圃雙盆菊。秋盡無人護夜霜。</text>
<title>鎭岑丹楓</title>,<text>好事何人解植楓。一張紅錦小軒東。仍思九日丹陽道。盡日行穿繡纈中。</text>
<title>文義夜坐</title>,<text>淸夜漫漫客況涼。高燒紅燭坐華堂。征袍尙帶煙霞氣。只是行穿山水鄕。</text>
<title>懷仁途中三首</title>,<text>逐門微逕暗秋蓬。籬落蕭條返照紅。兒斫生柴翁刈粟。一生憂樂此山中。盡日蕭蕭皂櫪風。石田茅屋亂山中。朝家幾日收强富。藜藿曾無飽野翁。山如錦障水如紈。土沃泉甘境亦寬。欲剪白茅成小築。唯愁縣吏夜敲關。</text>
<title>淸州途中</title>,<text>州人迎侯野畦邊。白幕含風俯小川。一案淡餐三盞酒。仰看斜日促征鞭。</text>
<title>淸安。見同年朴見龍。</title>,<text>旅館孤燈坐悄然。寒砧野犬響相連。若非狎客排閽入。霜月寥寥照獨眠。</text>
<title>湖堂口號</title>,<text>亂流經野入江沱。滴瀝猶存檻外柯。籬掛簑衣簷曬網。望中漁屋夕陽多。</text>
<title>湖堂路中口號</title>,<text>公務纔閒出郭忙。靑山如畫暮江長。林花歷歷明幽逕。行度春風十里香。</text>
<title>直銀臺。次同僚韻。二首。</title>,<text>顚倒衣裳趁早衙。禁鍾長帶曉星撾。東風吹老池塘草。鎖宿深嗟負歲華。銀臺通籍鬂霜姸。臥聽靈虬刻漏傳。衣上二年湖海雨。再遊丹禁愧羣仙。遞韓山未久故云</text>
<title>送林石川赴長興</title>,<text>訥齋家住鳳山雲。皂蓋今經洛水濆。定識英靈猶凜凜。爲披秋草弔孤墳。鳳凰山下洛江流。仙鶴朝眞古屋秋。公去未逢曾面目。蒼藤喬木夕陽愁。</text>
<title>飮屠蘇酒</title>,<text>釀醲椒柏發微馨。世上屠蘇久著名。欲飮一杯天下後。只愁無計駐浮生。</text>
<title>高判官士廉挽</title>,<text>攀桂初稱得虎臣。行間空作白頭人。鐵衣金劍隨孤櫬。迢遞殘魂渡漢津。</text>
<title>題楊照廟</title>,<text>鐵衣金劍已塵沙。廟閉松杉噪夕鴉。惆悵漢家飛將死。胡笳頻度白狼河。</text>
<title>奉謝丹丘子李進士崇慶惠園果</title>,<text>山果秋來熟黑紅。入林收拾共狙公。封題付與長鬚走。和露和煙到洛中。</text>
<title>次丹丘子韻</title>,<text>靑楓門巷對溪沙。新葉微陰雨後加。歸去莫嫌春色晩。暎籬唯有野棠花。</text>
<title>題學祥比丘詩軸</title>,<text>憐渠英妙透禪關。纔到人寰便憶山。東路一笻尋舊隱。白雲玄鶴萬峯間。</text>
<title>送李使君碩明赴德川郡</title>,<text>官路蕭蕭草沒蹤。壑溝多瘠歲頻凶。遙知愁對仙山處。心在煙霞第幾峯。</text>
<title>靑楓溪</title>,<text>楓香林合小溪邊。不待秋酣已可憐。散策幾回尋羽客。綠陰隨處聽潺湲。</text>
<title>送學祥還楓岳</title>,<text>讀書無補鬢先斑。秋雨荒郊獨掩關。一寸古心猶未折。豈應隨俗解低顔。</text>
<title>贈學祥比丘</title>,<text>人歸寥廓已千年。孤鶴猶棲舊洞天。石逕荒涼秋雨暗。仙歌惟聽野僧傳。附 次韻 鄭林塘老病炎塵臥送年。飄飄杖錫喜彌天。台庭乞得詩如畫。一任禪林萬古傳。</text>
<title>贈洽師遊楓岳</title>,<text>人事營營何太忙。是非聲裏度星霜。憐渠更向碧山去。手掃白雲眠石床。</text>
<title>次休正上人韻</title>,<text>長擬歸耕猶未去。幾回持笏聽朝鷄。遙知洞裏舊仙子。一讀南華萬物齊。</text>
<title>贈洛山寺僧</title>,<text>洛山奇勝在淸晨。今聽山僧語動人。萬里赤波漫碧落。百靈扶出火輪新。</text>
<title>贈石陽正</title>,<text>素練蕭蕭風雨鳴。一飛秋兔萬人驚。想應雪竹爲肝肺。能寫其生又寫聲。</text>
<title>贈趙生南還</title>,<text>難將潦倒强朝參。懶計區區只自諳。寄語故山猿鶴道。江梅未落下江南。</text>
<title>金奉事從虎。以飮餞被論罷歸。贈之以詩。</title>,<text>憐君自是飮中仙。頭上朝簪亦偶然。日給三升無骨相。未如歸當酒家眠。</text>
<title>送奇萬戶孝謹赴鎭 三首</title>,<text>白羽雕弓身九尺。朔雲邊雪路三千。行間豈久留飛將。虎穴收功在此年。胡霜晝結黃沙磧。漢月宵臨靑海關。逆氣數年吹北塞。誰能生縛鬼章還。思親淚下關山笛。報主身輕矢石場。忠孝兩全知有處。平胡衣錦好還鄕。</text>
<title>題雙翠堂</title>,<text>一雙欹蓋老軒昂。萬木榮時自混光。歲暮北風吹地裂。請君來此看蒼蒼。</text>
<title>秋夜口號</title>,<text>四壁蟲聲獨掩門。初晴苦雨散重雲。靑冥萬里渾依舊。秋月多情照十分。</text>
<title>送張佐郞雲翼赴京</title>,<text>舊疾纔瘳戒曉裝。滿衣秋雨出城忙。那堪回首遙相望。萬里路長情更長。</text>
<title>養鶴一雙。悲其陸沈。今秋。不使剪羽。六翮已壯。有時飛騰。卽還來。因感而賦之。</title>,<text>爲憐塵土住飛仙。秋後雙翎養得全。莫謂稻粱低飮啄。長風今待更沖天。</text>
<title>友生李上舍崇慶少奴。學笛成才。使耘田。遂逸去。聞而賦之。</title>,<text>布穀落梅俱可愛。把鋤橫笛不嫌兼。癡奴只慣拈哀玉。還怕春泥汙指尖。</text>
<title>賈生</title>,<text>三章縱啓太平基。天下餘憂子獨知。痛哭漢家全盛日。可憐誰信是傷時。</text>
<title>讀書有感</title>,<text>嗟嗟羣動苦喧闐。道喪誰能更斡旋。從古聖賢皆白骨。只留糟粕在靑編。</text>
<title>贈宋評事 二首</title>,<text>衣上猶棲燕塞塵。天涯又向北溟春。男兒着處唯忠膽。餘事紛紛付世人。朝拜瑤墀出鳳城。書生此日解論兵。承恩更踏玄關北。靑海天山亦舊情。</text>
<title>贈玉上人 二首</title>,<text>手挑山菜遠來遺。松絡籠頭帶木皮。野犬狺狺紛吠怪。謝渠勤苦訪寒茨。萬峯新削玉連姸。洞裏長留不死仙。若見麻衣舊公子。爲言松岳亦寒煙。</text>
<title>贈辯師</title>,<text>臥病昏昏詩摠廢。不知春柳已遮門。案頭枯筆塵生久。逢着山僧爲一援。</text>
<title>追憶政老。因辯師寄示。</title>,<text>昨逢太白山中老。高頰伏犀知出羣。聽法論詩情爛熳。只憐無計駐孤雲。</text>
<title>偶吟</title>,<text>題詩寄與祇林客。物外光陰爾自娛。爲問山花開早晩。老夫乘興飮提壺。</text>
<title>題鯉魚簇</title>,<text>天容海色蒼茫外。紫氣銀山盪漾來。從此奮飛攀日馭。肯爲魚服久低摧。</text>
<title>送李生廷立歸廣陵</title>,<text>洛社賞花絲管沸。幽人獨憶舊村廬。春郊馬踏芳菲去。袖有羲文數卷書。</text>
<title>觀女兒弄花。戱題。</title>,<text>女兒聰慧纔離乳。愛着朱裳只戱嬉。笑摘海棠花一點。自塗嬌額比臙脂。</text>
<title>蜒子</title>,<text>未知蜒子何情性。口腹唯憑一葉舠。還笑世人平地溺。擧家兒女狎鯨濤。</text>
<title>贈天然上人</title>,<text>看渠毛骨老巖居。一片形骸萬刦餘。試問空花散何處。未如還學舊詩書。師嘗學儒書故云</text>
<title>榴花</title>,<text>麥秋梅雨起蕤賓。回首東君迹已陳。一樹絳英憐太晩。後時寥落爲誰春。</text>
<title>初夏</title>,<text>莫嗟紅素委沙塵。光景還隨物候新。已見綠陰交赤帝。更敎黃鳥弄淸晨。</text>
<title>示女婿李永年</title>,<text>憐渠頭角尙髫年。乃舅還驚白髮篇。聞道邇來稱宅相。未應多讓魏舒賢。永年嘗作白髮詩故二句及之。</text>
<title>天然師寄詩</title>,<text>兩首新詩寄病翁。碧雲幽思彩牋中。慇懃舊好情雖在。還怕房公誤贊公。贊公。唐時名僧。與房琯善。及琯罷相。贊公謫秦州。</text>
<title>贈天然近思錄</title>,<text>學道階梯自有初。高才亦誤墮空虛。三乘演法非眞訣。四子微言是聖書。</text>
<title>竹林畫翎毛</title>,<text>枝頭雙睡又雙依。妙刮玄關造化微。每到展看先掩戶。只愁因此便驚飛。</text>
<title>嶰谷淸風</title>,<text>鞭走蒼巖老幾竿。肯容塵土汙琅玕。何須更截伶倫曲。留與蕭蕭叩玉寒。</text>
<title>瀟湘夜雨</title>,<text>蒼梧日落愁雲合。楚雨蕭蕭到夜分。竹上更添無限淚。重瞳何處有孤墳。</text>
<title>贈守眞比丘</title>,<text>多病來棲漢水濆。滿蹊芳草隔人羣。常思瀑布庵中老。唯見山頭一片雲。</text>
<title>有感</title>,<text>聞道江南麥失秋。東尋山水亦悠悠。人生正似浮江木。盡日縱橫不自由。</text>
<title>尹都事時忱惠西苽。詩以謝之。</title>,<text>爛熟西風氣味增。紫肌紅子露新凝。故人珍重遙相贈。自把金刀割月稜。</text>
<title>歌姬</title>,<text>愧我曾無錦一端。漫勞哀曲玉珊珊。園桃幸饋佳人實。酸澁還敎蹙遠山。</text>
<title>讀嵇中散絶交論。有感。二首。</title>,<text>叔夜曾無軒冕意。山公亦愛棟樑材。作書珍重明初服。不是賣渠爲我媒。薄俗紛紛雲雨手。朝爲膠漆暮干戈。風塵造次心腸改。聲利前頭愧恥多。</text>
<title>乙丑十月。聞經筵罷。有感。</title>,<text>聖主方回萬物春。慇懃前席訪元臣。廟堂自有經綸計。志士如何淚滿巾。</text>
<title>偶吟</title>,<text>促漏遙鍾報五更。擁衾終夜聽鷄鳴。徒將歲月輸辛苦。準擬餘生見太平。</text>
<title>玉河館口號</title>,<text>一痕寒月照愁顔。歲暮燕山客未還。曾讀聖賢書自誤。却隨文面鎖烏蠻。</text>
<title>途中見赴邊戍卒</title>,<text>北風吹淚古長城。四海何時見太平。終作蘆花沙上骨。香閨猶是夢中形。</text>
<title>送人</title>,<text>聖朝延攬重才華。此別如何道路賒。春色不歸沙塞遠。只憑羌笛落梅花。</text>
<title>礪山郡別行思上人</title>,<text>王程那得駐征騑。愁外靑山幾夕暉。金馬古城相送處。刺桐花落雨霏霏。</text>
<title>回正上人卷中。見先仲父訥齋詩。有感敬次。二首</title>,<text>墨迹猶新不染埃。筆堪扛鼎熟能排。亂峯斜日玄江上。一幅明珠掩淚開。明沙如雪不生埃。霜洗羣峯劍戟排。更遣詩僧相對話。旅懷今日十分開。</text>
<title>自完山到錦城村庄。有僧來謁。書以贈之。</title>,<text>君恩暫許到郊扉。歸路遙瞻繞紫微。白首華簪多病久。綠蘿明月與心違。</text>
<title>自湖南還渡漢江。是夕。風雨大作。</title>,<text>暮潮來急沒靑蘋。風雨孤舟度漢津。多病久嬰簪組累。滄波愁殺白頭人。</text>
<title>送僧歸錦山</title>,<text>滿袖涼風已颯然。錦僧歸去舊山川。聞說故鄕離亂後。只看秋草沒平田。</text>
<title>寄題許參奉震童愚磻十景</title>,<text>片帆來帶海門潮。身試鯨鯢逐利遙。平地尙敎人溺盡。請君休更費相招。右沙津賈舶江暝還疑孤嶼處。只看遙火夜猶漁。明河漸沒寒潮落。籃裏携歸幾箇魚。右竹嶼漁燈斜陽影斂遙岑外。畫角聲飄古戍間。散入江天催暝色。宿雲歸盡鎖蓬山。右黔毛暮角道人無睡坐招提。火盡香灰露氣凄。幽磬數聲雲外落。每和殘月答村鷄。右水落晨鍾傳聲一注來雲抄。閃閃靑崖射亂潨。白練銀河徒比竝。靈源澄處有誰窮。右仙溪晴瀑國養名山歲月長。連雲合抱老蒼蒼。邇來斤斧多閒伐。虎倒龍顚缺棟樑。右梨峴長松一局碁終餘石室。九皋禽老住巖棲。堪嗟不見仇池記。欲討仙蹤世已迷。右黃巖訪古閒愛幽仙費獨尋。爲從西崦到東林。香廚竹院淸涼合。不待談空已爽襟。右蒼窟尋僧豐草淸泉飮嚙存。芟芟成隊望如雲。應知此物皆吾與。誰爲山虞戒掩羣。右深源觀鹿孰編山木包江渚。潮退羣鱗罄一漁。却笑陶朱勞水蓄。坐敎滄海自驅魚。右神箭打魚</text>
<title>送尹子昂 斗壽 赴京 二首</title>,<text>日日思親又戀君。鴨江春水路歧分。花開何處逢寒食。天外遙瞻故國雲。燕塞風光我已諳。胡山橫北海經南。邊笳解弄梅花引。添得鄕愁更不堪。</text>
<title>送尹致遠赴京</title>,<text>潦盡關河霽景淸。塞鴻無數帶秋聲。朝天更踏燕山路。鴨水長城亦舊情。</text>
<title>送許判官震童罷歸南鄕 五絶</title>,<text>直道爲心死亦安。況今全命出南關。春蔬自足撑腸具。歸對蓬山無靦顔。布衣還入舊山春。花發孤村白屋貧。猶勝伶俜老舅氏。空懷百慮倚風塵。朝簪偶及老書生。風雨還吹一葉輕。自有食鮭三十種。幸無爭奪到柴荊。世事酸辛雪滿梳。浮生休更問何如。南歸舊業無多在。籬帶春潮自打魚。病隔君臣臥弊廬。殘生無幾百憂餘。還添俸祿恩非分。散地猶慙飽野蔬。右自敍</text>
<title>送退溪先生還鄕</title>,<text>鄕心未斷若連環。一騎今朝出漢關。寒勒嶺梅春未放。留花應待老仙還。附 次韻 退溪許退寧同賜玦環。諸賢護送出京關。自慙四聖垂恩眷。空作區區七往還。</text>
<title>夜泛大同江。次歐天使 希稷 韻。</title>,<text>潮平官渡放輕船。野寺鍾聲暝色傳。坐待九霄開皓月。不知孤嶼沒靑煙。</text>
<title>嘉平館。次成天使韻。</title>,<text>夾街松影拂雲平。洞裏官居久著名。水碧沙明環十里。不知何似閬風城。</text>
<title>夜坐有感</title>,<text>露濕花枝草帶煙。漏聲遙在紫微天。可憐十載西城月。强半愁中看缺圓。</text>
<title>有感 二首○癸未</title>,<text>元戎空望白頭山。虜騎秋窺靑海關。坐使邊民爲野骨。恨無飛將縛猴狦。屢邀繒帛講和戎。尙使邊憂軫聖衷。三道轉輸今二載。狼山誰肯勒元功。</text>
<title>在門外有感 癸未</title>,<text>鷄人唱罷漏聲終。袍笏趨朝與衆同。五色雲中雙闕曉。列仙班裏一漁翁。</text>
<title>有感 二首○癸未</title>,<text>龍榜曾參第一人。鳳池終忝上台臣。如何又見魁姦黨。自怪光華萃此身。元菴取此詩。易數字云。蓮榜叨爲第一人。鳳池希作上台臣。年年又復魁姦黨。胡乃光華萃此身。示諸友求和曰。晦翁詩。老去光華姦黨籍。向來羞辱侍臣冠。思菴意蓋本於此矣。洛城寒食雪初盡。南國桃花錦浪春。抗疏乞骸歸尙懶。綠簑煙雨夢中身。</text>
<title>肅拜後口號</title>,<text>此翁今如解朝衫。鳥出雕籠馬脫銜。寄語東山猿鶴道。江楓未落掛孤帆。</text>
<title>出寓江舍 三首</title>,<text>郊扉遠帶白蘋洲。散地承恩得自由。海送暮潮山吐月。金波平處學操舟。幽期己與釣翁謀。解却金貂典小舟。從此一簑隨白鳥。不妨吾道寄滄洲。鏡裏蹉跎齒髮非。心如倦翮只思歸。移棲野外柴門逈。百草春來已合圍。</text>
<title>龍山江舍漫成 二首○癸未八月</title>,<text>獨立江皋夜悄然。晴沙如雪水如天。沖襟杳杳誰相伴。雲破秋空月自圓。已知浮世事悠悠。達者曾無喜與憂。明月滿空秋水碧。白鷗聲裏倚江樓。</text>
<title>春日漫興 四首</title>,<text>杜陵耽酒苦無錢。率府逍遙爲醉眠。顧我尙能霑賜俸。如何春去獨醒邊。無數桃花著處穠。人人扶醉答春風。吾今老懶惟思睡。遮莫深紅映淺紅。飛絮殘花又送靑。自憐多病久伶俜。君恩未許歸篷篳。且作江邊老客星。蝶咽蜂喧花正燃。滿城歌吹趁春天。從來最可嘲楊子。閉戶寥寥獨尙玄。</text>
<title>江舍偶成</title>,<text>丹霄一別臥西坰。秋月傷心缺又盈。夢裏分明瞻日表。覺來幽獨聽江聲。</text>
<title>肅謝後有感</title>,<text>靑雲班裏傴僂入。白玉墀前老瘦容。自愧此身如倦鳥。短書今更乞歸農。</text>
<title>還江舍 二首</title>,<text>老病人扶入九關。白頭毛短戴簪艱。含悽更覺張公子。焚却銀魚臥碧山。海棠花白雨濛濛。臨水疏籬暮色中。朝罷紫微郊路晩。肩輿還送綠簑翁。</text>
<title>江亭書思</title>,<text>白頭來臥水西亭。雲樹蒼蒼隔鳳城。夜夜夢魂何處去。淚和江月入承明。</text>
<title>江亭口號 二首</title>,<text>乾坤納納水茫茫。臥疾蹉跎久繫航。一棹飄然他日意。欲隨漁父濯滄浪。佳期己與釣翁謀。擬把金貂買小舟。霜鬢綠簑從此去。料應吾道在滄洲。</text>
<title>有感</title>,<text>戀闕傷時淚自澘。恩波深處死猶安。從來進退惟循命。落日悠悠倚碧灣。</text>
<title>贈熙浩上人三首</title>,<text>玄渾悠悠世自闌。蟲沙猿鶴變人寰。山僧已慣看灰刦。獨臥白雲無苦顔。塵吹羣動日交爭。白社高居隱翠屛。澗水松風聲合處。一筇歸去路冥冥。不覺流光病裏遷。春江氷盡水如天。高僧應怪龍山叟。歸楫生衣又一年。</text>
<title>有感 三首</title>,<text>月弦西陸蟲催咽。秋冷空樑燕暫依。漢上老翁猶臥病。漫敎歸楫已生衣。鵬鷃逍遙俱足矣。雞蟲得失兩忘之。秋田已穫歸休懶。正是山中酒熟時。德公劉表是誰安。蚊睫天池各自寬。馬首秋山如待我。尖頭遙看白雲冠。</text>
<title>叢祠在龍山</title>,<text>野巫村叟走聯翩。古廟塵籠畫壁穿。酒肉已陳歌舞散。殘餘還使鬪烏鳶。</text>
<title>移寓坡村 二首</title>,<text>坡村移寓轉蕭然。旅況還同蟋蟀遷。强把濁醪酬令節。滿郊涼雨菊花天。寥落僑居一病身。忽逢佳節倍傷神。無錢可辦黃花酒。獨倚高崗望北辰。是日。登家北高丘。望兩闕。適無酒故云。</text>
<title>題短琴</title>,<text>嶧山誰採鳳凰枝。雷斧餘痕斲更奇。休恨賞音人已逝。照襟明月卽鐘期。</text>
<title>性衍詩卷中。次石川韻。</title>,<text>蕭蕭雲木擁巖扉。江月流爲靜者期。莫向塵人勤索句。湯休才調自能詩。</text>
<title>送行思山人歸湖南</title>,<text>雲水飄然不問津。故鄕歸去亦爲賓。江城處處梅花發。恨未相隨看早春。</text>
<title>遊重興洞</title>,<text>石逕縈回落葉漫。叢林秋色已闌殘。道人莫怪來遊晩。滿壑蒼髯慰歲寒。</text>
<title>肅拜後。歸永平。</title>,<text>答恩無術寸心違。收得殘骸返野扉。一點終南看漸遠。西風吹淚碧蘿衣。</text>
<title>卜居 四首</title>,<text>抱病風塵歲幾徂。低徊已到白髭鬚。山中此去披蓁莾。人笑先生老更愚。城市山林路已分。向來哀樂夢紛紛。等閒自笑浮生事。着盡金貂臥白雲。東去行裝只一鑱。少陵身後又思菴。掃却白髮黃精在。好向秋山斸翠嵐。牛頭川上客乘閒。空翠千重屋一間。農圃向來嗟未學。白頭良苦斸荒山。</text>
<title>蒼玉屛</title>,<text>帝剪崑丘千丈骨。百靈奔走費雕剜。巉巉倒揷黿鼉窟。還使思菴出世看。</text>
<title>鍾賢山</title>,<text>未識曾生賢幾許。靑巒高截白雲叢。江南野老今來臥。惟祝燒畬菽粟豐。</text>
<title>富有山</title>,<text>崑山積玉未言富。蟻蛭今嗟此號訛。聞道易盈惟小器。固知渠有也無多。</text>
<title>觀音山</title>,<text>通神白化身千億。來作螺鬟一點靑。昨夜秋山開繡纈。笑渠粧洗學姈婷。</text>
<title>國望山</title>,<text>雲外岧嶢石幾叢。衆山還似蟻分封。孤攀絶頂思君處。落日悠悠更倚筇。</text>
<title>寶藏山</title>,<text>山名寶藏生何寶。巖下居僧只苦飢。恐有玄珠遺富媼。今無罔象世誰知。</text>
<title>佛頂山</title>,<text>佛骨已無餘佛頂。尙看天半立崔嵬。秋風不管渠家事。吹作詩邊錦繡堆。</text>
<title>金烏</title>,<text>想是飛來從月窟。自褰脩咮拂雲高。惟嫌久戢金剛翅。何日看渠劈海濤。</text>
<title>牛頭石 二首</title>,<text>白牛零落來何自。長臥溪頭不飮溪。乃佛無情誰喚起。雪姿猶免綠苔迷。恐渠曾是三犀一。到此應緣江海翻。頭角未隨風浪沒。幾多興廢獨能存。</text>
<title>永平雜詠 三首</title>,<text>有涯生是鬪無涯。誰識山中日月遲。霜落萬峯秋爛熳。王孫歸及菊花時。猿愁鶴怨秋山冷。投老歸來寄此身。還愧採芝人去早。不觀秦楚戰爭塵。常謂山林亦有朋。自慙簪組久相仍。今來獨臥楓林下。滿谷溪聲只對僧。</text>
<title>亭臺，溪巖。皆有名號刻石其上。因感而賦之。</title>,<text>鏤字巖阿勞費日。擬將悠久與天期。堪嗟一瞬隨灰刦。川㪍山湮後孰知。</text>
<title>拜鵑窩</title>,<text>拜鵑窩裏拜鵑翁。夜夜憑窓聽業工。衰病兩催身自遠。千行淚灑百花中。</text>
<title>題石窪尊</title>,<text>水面盤陀蒼石背。一窪何鍊自成圓。堪涵綠蟻無傾覆。醉後山翁又枕眠。</text>
<title>題草堂</title>,<text>南訛帶旱增炎熇。山遍燒痕水落湯。無數火雲爭突兀。尙餘陶令北窓涼。</text>
<title>送金秀才歸洛 三首</title>,<text>山如畫障水如羅。已約移家度歲華。此去莫嫌雲路黑。速來相伴種桃花。蒼松陰下綠潭隈。相送慇懃意不裁。採藥亦堪留酒價。請君須及菊花來。自喜餘生得靜便。靑山應不厭華顚。茅簷月散疏松影。臥聽巖間滴夜泉。</text>
<title>答友人</title>,<text>故人問我東歸意。自許浮生着處家。只爲白雲山月去。石田秋穫未應多。</text>
<title>監司使察訪陪行</title>,<text>孤雲獨鳥秋山裏。此去何煩使者陪。却恐武陵原上客。便驚相引世人來。</text>
<title>途中</title>,<text>橫天點點秋山瘦。照眼叢叢露菊斑。到此君恩如許大。更將瑤水洗塵顔。</text>
<title>樂歸亭</title>,<text>樂歸秋冷鎖蒼煙。惟有頭黿獨坐禪。十里澄灣千疊翠。謝君輸與老夫專。</text>
<title>次李進士春英韻</title>,<text>十二瓊峯擁作屛。龍蟠潭古水偏腥。三農正迫愁焦土。一臥何心久秘靈。</text>
<title>贈尹秀才悌元 二首</title>,<text>天與其能終不廢。讀書餘藝妙歧黃。來尋馬鬣淵頭老。我已相忘左肘楊。來遺絳幘縛雌雄。意切司晨任啄蟲。自笑枉爲棲鳳客。不嫌今作祝鷄翁。</text>
<title>食燒芋</title>,<text>歲暮雪花吹白屋。瓊瑤錯莫照林巒。淺斟不待羔兒酒。灰裏蹲鴟亦解寒。</text>
<title>歲朝</title>,<text>人間臘罷逢元日。襄服豐羞着處新。自笑山翁難逐衆。濁醪麤飯答佳辰。</text>
<title>白鶻圖</title>,<text>孤飛萬里知無敵。粉墨惟餘舊典刑。歲晏荒郊狐兔叫。却嗟眞骨久冥冥。</text>
<title>謝尹參判 根壽 惠昭格署福酒</title>,<text>三淸仙子寄郫筒。玉醴分張滿眼濃。雷雨蕭蕭春尙早。先料一飮對寒松。</text>
<title>贈金生</title>,<text>賣馬貨書歸白雲。此心良苦自無羣。他年落筆丹墀下。萬字雄詞答聖君。</text>
<title>奉酬黃芝川 廷彧二首</title>,<text>村醪就熟春方嫩。野老無營意自閒。欲討巖花開盛處。步隨東澗到南山。千峯罷雪渾新態。百鳥迎暄摠好音。聞道尙書今解印。一樽相對爲脩琴。</text>
<title>戱題</title>,<text>金榜昔參爲第一。泰階還忝許賡歌。今來又管東溪月。笑問恩華較孰多。</text>
<title>題三釜瀑泉</title>,<text>石崖高畏日車翻。三釜飛流萬怪奔。吁駭始知無比竝。玉虹銀漢亦徒言。</text>
<title>禾積淵</title>,<text>穹石入雲龍矯矯。危灘出峽雪層層。百雷躍下馮夷窟。蓄黛渟膏萬丈澄。</text>
<title>宿村窩</title>,<text>暮尋細路荒山裏。繞舍平田麥浪生。却與商胡相伴宿。耳煩羣馬嚙蒭聲。</text>
<title>水洞途中</title>,<text>溪水泠泠送出山。雙林宿客下雲端。東君物色交南帝。挾路花枝拂馬鞍。</text>
<title>李直長 義健 溪亭</title>,<text>路入田間纔過馬。草亭傾側夕陽紅。王孫未到春先去。花落釣臺潭影空。</text>
<title>自禾積淵到白雲山。杜鵑花已衰。山榴未發。及歸弊廬。躑躅方盛。戱題。</title>,<text>幽討名山凌絶境。晩花猶澁早花飛。東溪躑躅新成錦。應慰先生減興歸。</text>
<title>龍化山途中</title>,<text>載酒抱書行自遠。纔過脩峽又重崗。幽溪盡日無人會。隨意巖花澗草香。</text>
<title>次李秀才景晉韻</title>,<text>門巷萋萋野草靑。好將心跡入沈冥。何嫌擧世無相問。玉瀨聲中對赤城。</text>
<title>贈僧</title>,<text>庭空白髮人欹枕。門掩黃梅雨滿山。獨有高僧要入社。更無非意事相關。</text>
<title>西谷賞木蓮</title>,<text>入谷崎嶇路轉斜。雲間來把木蓮花。紛紛謾向淤泥玩。爭似芳根托翠崖。</text>
<title>偶吟</title>,<text>野老相邀挈瓦甁。坐因芳草聽溪聲。此身飮罷歸何處。月入茅簷一榻平。</text>
<title>題能引詩軸</title>,<text>道機已熟還多技。秋奕風流爾更耽。一局縱橫山色裏。却勝寥落鼻端參。引善奕</text>
<title>贈尹上舍勳</title>,<text>山逕蕭蕭生百草。每勞鞍馬到巖扉。盈壺玉露隨兼味。能解先生菜糲圍。</text>
<title>贈懶融比丘二首</title>,<text>書學右軍親點畫。心傳六祖凈塵根。惜渠英妙還違世。好作千重雲水身。翠壁澄潭相暎處。烏巾白髮坐垂綸。休嫌野老無鄰竝。自有敲門月下人。</text>
<title>尋山</title>,<text>身隨野老筇三尺。路抵秋空石幾盤。紅樹白雲相掩暎。浪吟歸去沒人看。</text>
<title>觀打魚</title>,<text>槎頭網集羣魚急。來坐潭心石上看。廚婢運刀紅縷細。山童傳盞白醪寒。</text>
<title>牛頭亭口號</title>,<text>秋晩溪亭錦葉迷。臥看山月夜凄凄。惟憐觸石高灘響。伴我無眠到曉鷄。</text>
<title>重陽</title>,<text>金水潭頭逢九日。野人籬下採孤芳。傾壺盡醉臥紅葉。不覺空山月滿霜。</text>
<title>有感</title>,<text>虛霑寵渥餘孤影。自愧明時效獨醒。惟有碧山終不負。白頭歸伴小微星。</text>
<title>樂歸賞楓</title>,<text>霜染崖楓樹樹濃。動人秋色奪春紅。封姨伎倆還多事。雕却蒼屛作綵絨。</text>
<title>贈平丘察訪</title>,<text>千峯秋色擁柴門。童子朝朝掃白雲。莫道新居無活計。滿林山果比封君。</text>
<title>採人蔘</title>,<text>九莖仙草今難見。五葉人形亦可餐。應有椵雲千歲老。把鑱遙斸白雲端。</text>
<title>寄尹正郞皡</title>,<text>老子自無三斗膽。宮壺先困醉仙醪。人扶上馬乖初意。辜負良朋遠送郊。</text>
<title>齒碎戱題</title>,<text>老子風流非謝氏。山中豈有擲梭人。自凋牙齒妨餐飯。煮粥還宜白屋貧。</text>
<title>歸山</title>,<text>家無舊業資藜糝。谷口歸耕已白頭。滿目蕭蕭狐兔穴。買犁晨飯駕孤牛。</text>
<title>李正長榮。以敬差官歷訪。</title>,<text>誰料乘驄來谷口。却敎山鳥怪華簪。幽棲簡略休人事。不掃門前落葉深。</text>
<title>永平宰來候。戱題。</title>,<text>白首來爲山水宰。可堪遊客本無期。提壺野徑勞迎候。翠壁澄潭入皺眉。</text>
<title>李觀察欽哉來訪。次韻。二首。</title>,<text>林下何曾來好客。況君兼惠句淸新。方皐相馬非關外。猿鶴休嫌絳服人。靑楓陰裏駐行塵。鬚鬢還驚綠髮新。更許明年携酒過。武陵春樹不迷人。</text>
<title>贈楊海星 三首</title>,<text>君家伯叔皆吾友。最與蓬萊氣味親。宿草傷心今幾日。更驚重覩紫煙人。馬鬣淵頭屋一間。野橋人斷鶴雙還。春來肯許重相訪。酒滿窪樽花滿山。淸泠明月五峯霞。風景無邊自一家。未識誰能同此樂。肯來相伴看源花。</text>
<title>答韓別坐濩來意</title>,<text>君平自與世相違。滿壑風霜獨掩扉。靜裏臥看雲變態。纔如蒼狗又如衣。</text>
<title>粟飯</title>,<text>兒煮黃粱燃落葉。林間日午起炊煙。何勞更憶長腰美。一飽終同食萬錢。</text>
<title>感興 四首</title>,<text>曾聞綺季安劉氏。復道龎公隱鹿門。料得行藏都是夢。白雲猶自勝靑雲。深山歲暮驕豺虎。反鎖荊門臥看書。不恨故人無一字。我來都爲寂寥居。難追隱吏同梅福。不是遊山學謝公。多病自成棲一壑。玉琴黃卷閉門中。飢採山蔬堪度歲。此心安處着殘生。若論馬鬣無邊景。還失人間萬石卿。</text>
<title>余不解琴。然愛琴常置座隅。戱題。</title>,<text>玉軫朱絲空倚壁。主人曾未解操音。誰言反愧無絃叟。聞道虧成在鼓琴。</text>
<title>漫興</title>,<text>未赴君恩病在床。野扉人斷雲茫茫。餘生自可資充腹。麤飯寒菹味更長。</text>
<title>夜坐</title>,<text>中宵急雨崩山骨。十月奔雷送燭龍。萬怪紛紛誰作戱。散書燈下自從容。</text>
<title>小至 二首</title>,<text>雷起天根玄酒淡。無端無始自循環。六龍捧日回南陸。萬化重新在此間。九門啓鑰千官入。天樂聲高拜舞同。臥病荒山違赴召。曉燈孤寂破窓中。</text>
<title>天然解地理。相吾卜居曰。水勢貪狼。法當不貧。戱題。</title>,<text>山僧相我誅茅處。水帶貪狼利厥居。料得謀生從此足。西山採藥北溪漁。</text>
<title>寶藏山火</title>,<text>國養寶藏山歲久。連雲合抱晝冥冥。兇飇昨夜吹訛火。萬谷飛灰泣百靈。</text>
<title>五峯巖有鶴巢。得免山火。</title>,<text>燎原火似經灰刦。松櫟蕭蘭化作煙。獨有五峯崖萬仞。危巢依舊坐胎仙。</text>
<title>感興</title>,<text>玉水無泥流浩浩。蒼苔石上坐朝晡。溪山自是容疏放。今日何煩請鑑湖。</text>
<title>贈海楫上人</title>,<text>勞渠意匠葺茅棟。小若鳥巢宜我居。從此殘生安穩過。可堪容得一床書。</text>
<title>寶藏山多鹿。聞其聲而賦之。</title>,<text>九莖仙草生天外。何苦相隨在此哉。勸汝莫鳴須遠去。邇來頻選射聲才。</text>
<title>三釜落</title>,<text>層霄崖嶠閟三釜。百谷波濤爭一門。夙昔壯觀渾自失。落雲聲合裂重坤。</text>
<title>白鶴潭</title>,<text>仙禽何意下蒼蒼。玉水無泥石髮香。境靜未看爭飮啄。金華應是異尸鄕。</text>
<title>紅流洞</title>,<text>仙家應在山深處。春到源花遠近齊。不禁落紅隨水去。可憐浮世自相迷。</text>
<title>武陵溪</title>,<text>秦客歸時携盡室。小橋通處是仙源。蕭條萬古餘丘壠。誰識尋眞路自分。</text>
<title>採芝園</title>,<text>燁燁山園秀九莖。一餐還見羽毛生。高飛自此遊寥廓。商綺如何客漢庭。</text>
<title>垂釣臺</title>,<text>白首垂綸對翠微。已裁荷葉當簑衣。還嫌尙父曾多事。却爲興周下釣磯。</text>
<title>暎碧堂</title>,<text>石老苔深無灑掃。水光山色合靑熒。更將何物添交暎。只可長携白玉甁。</text>
<title>落帽嵒</title>,<text>令節來時新釀熟。獨尋雲石泛黃花。西風吹帽無人笑。高興還堪壓孟嘉。</text>
<title>觀梅塢</title>,<text>香傳小塢雪霜天。冷蘂垂垂隱几邊。蜂蝶不來春太早。恨渠開在百花先。</text>
<title>賞蓮池</title>,<text>銜子應傳玉井根。動人香色擢泥新。偏從雨露消煩暑。翠蓋紛紛漾水銀。</text>
<title>口號</title>,<text>香傳紫極憂湯旱。向曉壇淵賽臥龍。影響寂寥疑有否。一霖何日慰三農。</text>
<title>次李欽哉過曹雲伯故墟</title>,<text>黃壤已埋氷雪顔。憶君惟有淚潺湲。山前小屋遺墟在。春雨年年草色閒。</text>
<title>題紫煙巖</title>,<text>世路交爭錐與刀。不辭膏火自煎熬。堪憐此老偏蕭索。獨向空山採澗毛。</text>
<title>贈僧 二首</title>,<text>病隔君臣歲再終。天書頻到碧蘿中。看渠去住如輕鳥。還笑爲僧勝作公。二隻靑鞋裁葛穩。謝渠來贈馬淵翁。曾聞海上山爲玉。着去飄飄我欲東。</text>
<title>尹都事時忱來訪 二首</title>,<text>風雨蕭蕭野徑微。遠勞鞍馬到荊扉。含桃煮餠長腰幷。應爲山翁久食薇。別後今朝成一笑。滿山煙雨響飛川。還慙白屋床床漏。留客終宵睡未圓。</text>
<title>別尹都事</title>,<text>白茅簷下碧山隈。相送慇懃意未裁。門徑卽今生百草。見君歸後更誰來。</text>
<title>贈天原上人 二首</title>,<text>吾居西崦只鋤菜。爾住北原恒缺糧。聞道斫畬堪備歲。春來俱擬種黃粱。寶藏山僻誰尋寺。馬鬣庄深獨拓窓。見却中間無俗物。碧泠泠處鶴雙雙。</text>
<title>靑鶴俗呼黔鳥</title>,<text>丹咮靑毛雙紫脚。翩翩來呌玉屛西。何嫌擧世呼黔鳥。不與鷄羣啄汝泥。</text>
<title>鑿井</title>,<text>籬邊鑿井纔盈斗。石罅涓涓一線連。却勝雲安沽水客。一瓢長取不論錢。</text>
<title>口號 二首</title>,<text>半生憂患更堪論。白首抽簪臥白雲。怊悵是非何日定。泰山毫末本難分。四顧千峯交萬壑。白雲呑吐水縱橫。相看日日不相厭。俗客不來門晝扄。</text>
<title>感興 二首</title>,<text>未赴君恩歲再終。萬重山裏一衰翁。此生自斷何論命。休怪淹留守桂叢。凄凄金吹入書帷。山裏幽人病起遲。試問幾時看返樸。年華超忽世磷緇。</text>
<title>久菴李上舍來訪書贈 二首</title>,<text>落落平生誰與友。堂堂此志久蕭然。胸中萬卷書零亂。獨向金華弄紫煙。風虎雲龍自同氣。愛君相許寸心傾。步踰重嶺層氷滑。身似靑冥一鳥輕。</text>
<title>口號 二首</title>,<text>歲暮蕭蕭風雨冷。坐看搖落自相催。衰年病肺常嫌飮。爲惜黃花把一杯。夢覺寒鷄號漸數。殘燈分翳小屛邊。東牕欲曙猶含暝。還使幽人睡再圓。</text>
<title>白鶴三首</title>,<text>靑田異質鸞鳳侶。獨整霜毛立月中。應待主人丹竈畢。許憑風翮到方蓬。萬里秋風天外客。年年來住草堂西。昂然獨立長鳴處。蒼玉屛高月滿溪。東溪石上靑田客。皎潔仙姿鬪雪霜。每與主人相伴宿。獨聞淸夜數聲長。</text>
<title>贈人 二首</title>,<text>平生擬討神仙窟。白髮蹉跎世故仍。東路卽今歸去便。憑渠傳語正陽僧。我欲孤飛恣遠探。海涵東岳玉巉巉。只緣氷雪埋歸徑。待到花明八十菴。</text>
<title>苦寒</title>,<text>歲暮陰風吹殺氣。高崗凍裂百蟲殲。茅茨紙帳人閒臥。却勝街中氷脫髯。</text>
<title>雪馬</title>,<text>蒼玉屛前潭水闊。淸漣凍合寫銀潢。孤槎直放空中去。不待黿鼉架作梁。</text>
<title>次韻謝金華主人</title>,<text>香羅粧絮雪凝輝。應念牛衣活計非。熨帖封題勞遠寄。免敎寒窘折綿威。</text>
<title>雪後</title>,<text>幽人睡罷日昇天。夜雪初晴捲曙煙。積素茫茫迷萬壑。却疑身是玉華仙。</text>
<title>感興</title>,<text>楓岳曾聞羣玉匹。幾回長擬嶺東奔。如今幸見身無事。臥待秋風入洞門。</text>
<title>入楓岳 四首</title>,<text>秋風送我問羣仙。雨濯攢峯霽色鮮。步步路由紅錦障。朝朝身在玉華天。東討萬峯騎瘦馬。短衣輕策入禪宮。誰知白玉山頭客。却是靑雲舊上公。翩翩又逐孤雲去。五衲山頭看萬峯。老罷尙堪凌絶頂。每因狂態卽携筇。雲根穿水深千尺。鳥道通天有一門。松下斷碑無歲月。滄波浮世更堪論。</text>
<title>萬瀑洞</title>,<text>玉骨霜楓看不盡。絳雲零亂雪崩騰。靈源更隔漁郞棹。還笑秦人住武陵。</text>
<title>摩訶衍曇無竭</title>,<text>嗟渠山上石無竭。坐管萬峯朝白雲。灰刦幾回人代變。蟲沙猿鶴自紛紛。</text>
<title>正陽寺眞仡臺。登覽萬峯。</title>,<text>暎燭天衢渾鬪白。片巖鑱刻百靈兼。紛紛擧目徒驚倒。毫末誰傳萬點尖。</text>
<title>出長安洞</title>,<text>抽身今始到仙山。踏遍瓊瑤萬疊還。惆悵毗盧峯下水。悲鳴相送出雲關。</text>
<title>火龍潭 聞洪生漢仁溺于此。書而投之。</title>,<text>跳入淸泠豈無意。厭歸人境沒塵埃。銀潢玉骨重重裏。萬古騎龍獨往來。</text>
<title>普德窟</title>,<text>鐵鎖周縈銅柱戴。小甍紅露白雲隈。香灰死久無僧住。玉佛生苔石棧隤。</text>
<title>謝黃芝川送蝮蟹</title>,<text>化漆已聞延白髮。輕身因解掃玄花。今朝便見承佳貺。還使山翁懶種苽。</text>
<title>白鶴三四雙。每於暮秋。來集溪上。暮春間還去。因感而賦之。</title>,<text>白雲溪北茅簷下。天許疏慵着穩眠。浮世故人無一字。秋風吹送縞衣仙。</text>
<title>次友人韻</title>,<text>亂山中坼一川流。新葺靑茅愛地幽。賴有北臺堪慰客。倚雲蒼玉裂崑丘。</text>
<title>送別朴大中 三首</title>,<text>吁嗟道喪迷歸轍。汗滴泥塗騖幾羣。泉下故人難呌起。蠧書零落世紛紛。鷄龍崷崒窮幽討。玉洞澄灣合靜居。料得澆胸無異物。一盂麤糲五車書。寒床數日與論腔。山擁孤村雪暎窓。待到源花春爛熳。問君重肯過溪矼。</text>
<title>題畫鶻圖</title>,<text>怒挾天風來萬里。功成還入白雲端。猶看霹靂餘威在。楓落松摧水湧湍。</text>
<title>訪曹雲伯 二首</title>,<text>醉睡仙家覺後疑。白雲平壑月沈時。翛然獨出脩林外。石逕筇音宿鳥知。靑山獨訪考槃來。袖拂秋霞坐石苔。共醉濁醪眠月下。鶴翻松露滴空盃。</text>
<title>贈人</title>,<text>談道紛紛識道稀。可堪經訓落重圍。知君有志終淸廓。遮莫閒人管是非。</text>
<title>遊重興洞</title>,<text>雲林一任野僧遊。浪走塵沙已白頭。染翰欲題山水句。滿城涼雨菊花秋。</text>
<title>贈山人</title>,<text>一入煙霞脫萬塵。山中幾換綠蘿春。休糧度歲身無肉。還笑墦間乞食人。</text>
<title>詠鴟</title>,<text>閒蹲喬木嘯聲寒。羽翮秋來養得完。霄漢未曾知腐鼠。莫勞回首嚇祥鸞。</text>
<title>送曹上舍遊頭流山</title>,<text>此地孤雲舊學仙。春深靑鶴百花然。眞人已去昇寥廓。萬文空餘石上川。</text>
<title>得潭陽信</title>,<text>煙雨濛濛獨掩門。梨花如雪照黃昏。此時又得宣城信。念舊傷春倍斷魂。</text>
<title>題永平溪石上</title>,<text>丹霄杳杳浮雲外。白石差差野水中。休怪老夫來把釣。向聞漁父傲三公。</text>
<title>次韻。題性眞上人詩軸。師嘗遊白頭山</title>,<text>瘦骨靑瞳老鶴身。行雲心跡更誰親。蓮花卷裡師金粟。白玉峯頭問紫眞。</text>
<title>無題</title>,<text>柳絮梨花豈是玄。道非身外本昭然。石床明月堪閒坐。莫墜頑公誤百年。</text>
<title>均師詩軸。有栗谷詩。感愴之餘。因次其韻以贈之。二首。</title>,<text>石潭何處問仙蹤。秋月流輝是舊容。有道自期昭萬古。肯爭榮辱蹔時中。浮雲來去自無蹤。有道還腴絶粒容。已拈地花當日意。此心空處是環中。</text>
<title>白玉峯 光勳 挽</title>,<text>殘書破硯隨孤櫬。迢遞覊魂渡漢津。從古有才多命薄。漫敎奇寶委窮塵。</text>
<title>訪梅橘堂主人柳忠貞。不遇。</title>,<text>竹暗丹崖一逕開。秋風繫纜訪樓臺。主人今管南邊戍。歸路應摩手植梅。</text>
<title>題二養亭壁</title>,<text>谷鳥時時聞一箇。匡床寂寂散羣書。每憐白鶴臺前水。纔出山門便帶淤。</text>
<title>王陵母 以下四首少時作</title>,<text>一劍捐生爲大劉。却敎英俊向西遊。可憐白髮居巢客。空擲餘生事沐猴。</text>
<title>李陵</title>,<text>戰士吟瘡鼓亦衰。天山盡是犬戎旗。低顔折膝氈庭畔。羞殺爐煙自試時。</text>
<title>詠松二首</title>,<text>霜皮虬榦閱千年。伏菟輕黃可餌仙。欲聽滿空韶頀韻。直須來立夜風前。黛色參天閱幾春。氷霜不改舊精神。秦時枉被紅塵汙。千古應多白鶴嗔。</text>
<title>送首陽黃牧使</title>,<text>又作分符吏。天隅把客旌。窮通皆報國。去住自關情。祖席靑雲滿。壺漿鶴髮迎。寇恂朝望在。早晩謁承明。</text>
<title>延曙驛。次鄭季涵韻。</title>,<text>遠意空搔首。郵亭蹔解鞍。鳥歸殘雨峀。人倚夕陽欄。野草迷離恨。山花笑暮顔。自憐長作客。塵浣素衣斑。</text>
<title>送韓司果濩赴京</title>,<text>見子工於藝。臨池學幾年。心輕渾脫舞。氣壓白雲仙。一字堪華國。高歌遠向燕。歸來荷殊奬。驚罷孟光眠。</text>
<title>送玉上人還五臺山</title>,<text>問汝在何處。仙山之最深。風塵久行脚。松桂已秋陰。杳杳還東路。依依識舊岑。只留雙翠月。愁殺別離心。</text>
<title>送鄭季涵出按湖南</title>,<text>淸標杳將隔。良會幾時同。浮世餘歡盡。周行舊侶空。野花迎問俗。江月照臨戎。別後三春思。相愁一望中。</text>
<title>白馬江</title>,<text>悠悠白馬渡。昔日繫龍舟。故國收王氣。長江滿客愁。沙鷗飛落日。漁笛下寒流。欲問當時事。空餘汗簡羞。</text>
<title>過淸安縣 二首</title>,<text>縣居殊冷僻。客厭路歧深。山厚風霜氣。村稀鷄犬音。小胥蓬作鬂。兼味菜爲琛。獨有池邊鶴。昂然慰我心。見客多奔走。官淸計自疏。帖收僧舍菜。罾出野渠魚。樹老公庭小。民殘里社虛。若無符與印。餘事等村居。</text>
<title>齊行鴻鴈向南飛 月課</title>,<text>水國秋將老。胡雲鴈陣驚。亂呼霜月冷。高拂楚天晴。幾點雲邊字。遙聞嶺外聲。此時羈宦客。偏起故園情。</text>
<title>土雨</title>,<text>土雨晦如霧。誰知休咎原。顚風助氛翳。淸晝入黃昏。不費埋輪手。何勞塡海魂。侏儒最堪惜。先抱沒身冤。</text>
<title>有感</title>,<text>戎生修舊好。師老戢天威。殺氣纏靑海。邊愁入紫微。簡書催日急。槍櫑悶年饑。豈是無飛將。還慙廟筭非。</text>
<title>謝金察訪淸携酒來訪</title>,<text>客立柴扉外。頎然長者形。塵筵未遑掃。童子走開扃。舊好回靑眼。新醪滿玉甁。醉來諧笑竝。殊謝慰伶俜。</text>
<title>送金宣川淸赴任</title>,<text>五馬人西去。孤城海北陲。別筵春欲暮。村市酒還醨。老病情偏苦。風塵見未期。佇書循吏傳。非子更論誰。</text>
<title>朴同知頤正挽</title>,<text>此老生無命。誰知國有儒。積薪憐長孺。著論學潛夫。素業諸孤弱。幽居百草蕪。存亡不重見。淚盡望雲呼。</text>
<title>送尹子固 根壽 赴京</title>,<text>快馬蹄新鑿。賢勞答聖情。腹中惟竹素。身外任喧爭。萬里如跬步。孤忠已半生。應將舊時淚。重上採薇亭。</text>
<title>寄題金千鎰書齋</title>,<text>雲水橫分地。茅茨靜者堂。渚花春暎日。松雨夜鳴岡。荷葉裁衣凈。韋編度歲長。從來知道少。憐子志彌强。</text>
<title>送南時甫彦經宰淸風 二首</title>,<text>官居丹洞裏。路入白雲端。樹影初凋葉。江聲已減湍。千峯孤月出。遙夜一樓寒。寂寞憑欄處。幽懷與孰寬。出宰蒼山遠。雲蘿客路偏。離愁孤鴈外。秋思亂峯巓。吏俸輸紅粟。賓盤薦玉涎。江樓發新詠。應共政聲傳。</text>
<title>贈天尊上人</title>,<text>偶穿晨霧出。閒共暮禽還。溪竹含霜老。巖花帶雨斑。身逃仁義外。意淡水雲間。愧我遊塵臼。空勞望碧山。</text>
<title>送安敏學赴牙山</title>,<text>湖外經年別。嗟君又此行。獨醒人盡醉。孤雊世皆驚。海月傷心白。官梅照眼明。匡時須直士。吾道佇終亨。</text>
<title>送李季眞 後白 赴京二首</title>,<text>玉案新承命。銀臺暫輟班。遼雲迎度塞。燕日引歸關。旅夢隨魂斷。鄕書待鴈還。幽陵霜雪苦。休遣損靑顔。江漢移仙仗。燕雲啓紫微。鴈山當魏闕。狐塞入王畿。戈偃三邊靜。恩垂四海歸。楡關一痕月。長照使臣衣。</text>
<title>送雪幹上人歸雙峯寺</title>,<text>苦憶東林月。今辭下界人。浮杯從此去。携手更何辰。臘雪空山路。梅花古寺春。相思碧雲遠。憔悴在風塵。</text>
<title>退溪先生挽</title>,<text>神理元冥漠。公胡遽至斯。中天移柱石。鎭國毁山基。墜緖嗟誰繼。遺編尙可窺。淸涼一痕月。千古見襟期。</text>
<title>李一齋 恒 挽</title>,<text>大勇無賁育。收心有聖賢。蒼茫培浩氣。要妙得眞傳。天上風雲斷。山中歲月遷。師資遽淪沒。志士更澘然。</text>
<title>斷髮嶺</title>,<text>六飛曾住馭。重嶺界天長。俗語還多誤。東巡是省方。薜蘿通御氣。猿鳥識龍章。今日荒臺下。孤臣淚更滂。</text>
<title>次歐天使韻</title>,<text>使節來霄漢。家山隔洞庭。心隨關月苦。身逐塞雲征。榦聳千尋直。金堅百鍊精。暫遊東海外。走卒已知名。</text>
<title>次歐天使弄月軒韻</title>,<text>孤影邈雲漢。爽氣自盈軒。半璧初窺嶂。圓輝忽壓煙。雪爭銀界白。鶴愧羽衣玄。高興誰能會。沖襟坐渺然。</text>
<title>次歐天使快哉亭韻</title>,<text>規模何日創。景致此時新。關塞身爲客。乾坤草復春。曠懷還眺遠。覊思自添顰。玉節猶東去。應勞望北辰。</text>
<title>次歐天使望月軒有感韻</title>,<text>高榭宜淸夜。胡爲白日來。還將邀月處。遂作望鄕臺。雅意元諧賞。淸光豈可猜。只緣無好我。悁鬱不曾開。</text>
<title>次歐天使拜箕子廟韻</title>,<text>東荒埋此老。殷道已蕭然。苔石難尋字。春莎幾度年。古田阡澮沒。低壠鹿麋眠。客至空流涕。寒醪酌小涓。</text>
<title>次歐天使廻瀾石韻</title>,<text>細風吹碧瀨。斜照媚蒼屛。仙駕淹淸景。幽棲是素情。澗芳春尙早。林靄晩來輕。對此應多感。湘潭水已生。</text>
<title>次成天使快哉亭韻</title>,<text>高榭留仙躅。沖襟更杳哉。山橫靑落檻。江袍綠連杯。督府誇滕閣。漳河擅鄴臺。風光俱領略。今日眠還開。附 原韻快哉亭。用海嶽韻。錄似朴大宰請益。故國登臨處。山河信美哉。川原雲外樹。芰荷雨中杯。井畫猶遺地。江流更有臺。逢迎兼勝友。眞使笑顔開。</text>
<title>葱秀山遇雨。次成天使韻。</title>,<text>暮雨催行色。丹崖未暇登。仙山空縹緲。謝屐阻飛騰。碧澗聆猶爽。頑雲望更憎。只希旋旆日。暫上翠微層。</text>
<title>開城府。次成天使韻。</title>,<text>又入松都路。年華忽半過。詩情添寂寞。愁鬢已蹉跎。古市遺民少。靑山返照多。獨憐荒堞在。唯有鶴來歌。</text>
<title>快哉亭。次王天使韻。</title>,<text>憑高成小築。風日地常明。物象包千里。規模闢數楹。雲來簷際宿。天近枕邊淸。欲見歊蒸斷。人間獨此亭。</text>
<title>鴨綠江。別行思上人。</title>,<text>塞外勞相送。途中爲住鞍。風塵交契少。衰謝別離難。鴨水秋波急。遼山落日寒。孤雲從此去。遙入紫微班。</text>
<title>龍灣。與鄭林塘 惟吉 口號聯句。</title>,<text>衰年寡儔侶。絶域共登臨。林塘 綠漲愁江闊。紅殘怕日沈。思菴 輕舟新脫險。缺月又生陰。林塘 晩泊蘆花岸。淸風自滿襟。思菴</text>
<title>郊居</title>,<text>疏慵抛活計。歲暮寄西村。牢落漁樵事。蕭條芋栗園。土床寒久蟄。沙井涸無源。貧苦應吾道。霜葅亦可呑。</text>
<title>自龍山歸永平。別隣居李秀才。</title>,<text>野老無人問。相親獨有君。比隣同柳徑。環堵對蓬門。夜汲分泉月。朝耕限谷雲。傷心浮世夢。草草又離羣。</text>
<title>題山居 二首</title>,<text>野老自無事。來尋隱者居。水花明几杖。簷溜落龜魚。野蔓從埋徑。江風自展書。憐君多道氣。能向此爲廬。老病甘幽獨。三看菊蘂新。過從渾隔盡。樵牧自相親。隱几惟山色。扶筇卽水濱。斫畬秋已熟。催釀答佳辰。</text>
<title>題永平溪石上</title>,<text>老罷辭丹禁。茅茨帶赤城。漁樵宜野性。談笑狎村氓。掃徑留雲氣。燒畬費火聲。何須種桃樹。隨意百花明。</text>
<title>感興</title>,<text>世事殘碁鬪。浮生烈火煎。古人俱白骨。吾道任皇天。病臥愚公谷。飢呑考父饘。已敎幽興熟。孤詠送殘年。</text>
<title>贈山人</title>,<text>地僻無隣幷。僧廬近我棲。高詞隨問訊。佳果落提携。問法談相折。看花趣自齊。二年情爛慢。求友愧塵泥。</text>
<title>贈洪生</title>,<text>生涯糠籺窄。風雨蓽蓬遮。道氣茅君世。仙姿許掾家。讀書忘老至。違世與人賒。匹馬來相訪。村醪愧酌椰。</text>
<title>次友人韻</title>,<text>歲晩還幽討。孤蹤自杳然。地偏親異俗。山圻看平川。養拙衡茅下。全生鳥獸邊。更思浮海去。同釣禹巖前。</text>
<title>次曹取適韻 二首</title>,<text>新剪巖邊草。冥棲遂野情。妙年聞道早。餘事以詩鳴。歲暮無林色。宵間有澗聲。開窓山月裏。襟抱自澄明。谷口逃名處。眞宜養性情。詩淸憐石瘦。境靜愛溪鳴。戶拂寒松響。簷傳暝雀聲。索居堪送老。窮達理曾明。</text>
<title>次友人韻</title>,<text>古屋依林靜。征人爲住鞍。白雲晴拂戶。幽鳥晝鳴欄。澗響堪澄慮。山光自破顔。寂寥庭院小。惟見菜花斑。</text>
<title>感興</title>,<text>我來今二載。茅屋蔓蒼藤。地僻隣山鬼。門間引野僧。敢期鮭菜足。惟愛馬淵澄。坦腹松風裏。渾無毒熱蒸。</text>
<title>送山人歸方丈二首</title>,<text>已斷殘生事。何嫌與世違。此心嗟久折。歸夢自長飛。雲壑寬投跡。風塵足駭機。春歸方丈路。隨汝弄煙霏。久聞方丈勝。南極獨雄雄。鶴老危巢上。泉隨積氣中。孤飛思遠討。低折已成翁。春動神仙窟。巖花又幾叢。</text>
<title>送東岡南時甫赴莅完山 二首</title>,<text>重寄緣湯沐。名都冠火維。廟開天日表。民唱大風詞。鳳食災應絶。牛刀割亦宜。只憐垂老別。秋月倍相思。大道嗟分裂。傍門各驟馳。簷簷勝人口。汩汩役官知。一曲紛爭路。高才反守雌。勗君松柏操。亨否自關時。</text>
<title>次韻少時作</title>,<text>天地求容膝。龍江草閣開。沙禽吟外鬧。潮信睡邊回。橘趁陽坡養。花尋小嶼栽。家貧催釀黍。漁子共行盃。</text>
<title>慶會樓親臨觀射應製</title>,<text>金扉曉啓聚羆熊。禮效周王射澤宮。虎士分曹文陛外。獸帿遙敞綠陰中。授弧便見儀形正。破的非爭技藝工。一豫不嫌西日晩。池花移影玉欄東。</text>
<title>東坡途中。次韻。</title>,<text>雲葉飄飄雨後翻。更逢晴日野含暄。楊花散雪疑埋逕。麥浪連雲欲沒村。燒筍煮葵空入夢。夕陽芳草幾銷魂。悠悠未決孤飛意。衣上緇塵十載痕。</text>
<title>題兪泓退憂堂</title>,<text>金閨人是紫霞仙。新卜幽居別有天。長擬角巾遊日日。豈勞芳草怨年年。桃花洞暖香吹徑。桂樹山空月滿川。只恐弱翁終大拜。肯敎容易早求田。</text>
<title>贈浩師</title>,<text>萍蹤無著只隨緣。飛錫飄飄出嶺煙。萬點玉峯臨碧海。千廻香逕拂靑天。雲間老鶴聽金偈。松下淸風梵筵。欲逐高僧遊絶境。堪嗟玄度已華顚。</text>
<title>送鄭判尹 澈 赴京</title>,<text>鴨水長城路苦賒。此行端爲答恩波。遼天歲暮顔侵雪。燕塞風多飯有沙。鳷鵲曉班隨萬國。鷓鴣高詠動中華。遙知客裏逢新臘。何處靑絲問酒家。</text>
<title>寄題梁學官江亭</title>,<text>移家新卜翠微原。塵躅何曾入洞門。桂樹攀深成小隱。桃花栽遍當仙源。峯攢石骨雲千古。江動金波月一痕。想得風光相憶處。玉鱗登俎酒盈樽。</text>
<title>送柳佐郞 激 南歸</title>,<text>落落孤忠自肺肝。肯隨流俗暫低顔。明時薄宦風塵下。末路浮名毁譽間。客久苦吟生白髮。春來歸思滿靑山。南宮舊事餘閒夢。手折梅花度嶺關。</text>
<title>送奏請使黃承旨 廷彧 赴京</title>,<text>一封今去達皇扄。爲問歸期換幾蓂。義重可容承祖訓。痛深奚啻哭秦庭。應將文字傾華夏。終使勳名照汗靑。豈復寂寥如昔日。閉門唯著太玄經。</text>
<title>贈太灝上人</title>,<text>送汝西歸更杳然。此身何苦尙塵緣。香山回首隔千里。秋月傷心又一年。每想瀑川休長老。常思檀樹古神仙。雲間有路應相待。未決孤飛雪滿顚。</text>
<title>丹陽途中 以下五首災傷御史時</title>,<text>悠悠浮世幾悲歡。到此方偸懷抱寬。客路縈回臨好水。郵亭前却對層巒。楓林葉密丹霞暗。蕎麥花飛白雪殘。自笑何時投手板。滿山秋日響空灘。</text>
<title>保寧途中</title>,<text>衰草長郊路遠分。靑煙往往數家村。秋光晩染江楓老。風力橫拖海雨奔。古驛依山嘶瘦馬。孤城如斗戍殘軍。巡災御史多愁緖。醉擁寒簑日欲昏。</text>
<title>結城途中</title>,<text>雲物蕭蕭欲暮秋。獨凭危檻逈雙眸。潮平海口靑山小。霜薄官園絳實稠。鴈影遠從晴靄沒。角聲閒弄夕陽愁。嚴程只益身憔悴。不覺新絲已半頭。</text>
<title>庇仁望海樓。次板上韻。</title>,<text>黃茅靑草散秋風。萬里蒼蒼混太空。利涉無津延袤闊。靈潮有信古今同。畫成波面團山翠。光動乾端浴日紅。馬上暫時觀浩渺。便能開拓百年胸。</text>
<title>舒川途中</title>,<text>困脫征衫得暫休。旅懷淸悄自添愁。天橫遠色孤雲午。風送寒聲萬木秋。野店山橋俱歷歷。浮生長路共悠悠。玆行便覺多奇勝。又望黃蘆向海陬。</text>
<title>李高陽挽</title>,<text>情來日日苦相思。親愛如君更有誰。二紀通家深分義。百年中折倍漣洏。褒賢增秩兩朝命。記德遺芳六郡碑。料得此生終始善。也知餘慶屬諸兒。</text>
<title>題翰林注書契軸</title>,<text>聯翩朝暮著情親。更把芝蘭托契新。已識鑾坡儲將相。還聞柱史古仙眞。官榮浴筆吟紅藥。寵極含香入紫宸。應使姓名垂竹帛。畫圖容易帶輕塵。</text>
<title>題洪千璟雙溪亭</title>,<text>臨溪亭敞對山門。好會尋常自一村。纔足稻粱供野酌。只收蔬筍備盤餐。丹砂有井人多壽。黃甲標名俗尙文。我欲從君同結社。幸分花竹與連園。</text>
<title>金牧使 景憲 挽 二首</title>,<text>事親而孝事君忠。白首孜孜秉此衷。銅竹屢分垂困翮。晨昏無憾質皇穹。遺芳鏤石謳謠裏。一病捐生泣血中。幸有鳳毛恢素業。家聲何謝植槐翁。浮雲榮悴任悠悠。年少情親到白頭。村酒許同吳岳社。釣簑期上廣灘舟。殘生未決孤飛去。爽氣還從曉露收。存沒遽分乖夙願。東風吹淚北天陬。</text>
<title>贈宋評事</title>,<text>嗟嗟阮瑀好從軍。遙贊元戎鎖北門。長白山前重踏雪。摩雲嶺外更銷魂。沙場戰骨多新鬼。土屋鶉衣拜舊恩。此別料應稀信使。只憑關月照平分。</text>
<title>題集勝亭</title>,<text>畫欄橫跨石崎崟。登眺飄飄自爽襟。山勢北來天外散。江波西注海門深。徑無塵土雲生履。人倚靑冥月近琴。臨水朱扉多晝閉。愛君終保白鷗心。</text>
<title>次李進士 春英 韻</title>,<text>徑草萋萋晝掩扉。水生春澗欲平磯。晩投簪紱聊因病。久滯風塵自踏機。野老來看新草屋。山童重拂舊荷衣。石龍堆上同携酒。日到西岑尙未歸。</text>
<title>次李秀才宗厚韻</title>,<text>剪去荒榛築小居。陶潛還解愛吾廬。自憐久作驚弦鳥。誰料今爲縱壑魚。良友到時花正發。新詩裁處錦難如。柴荊暫借光華在。童子提罾爲客漁。</text>
<title>有感 時有虜警</title>,<text>邊烽何日報平安。胡騎紛紛入漢關。空使萬兵屯細柳。誰將三箭定天山。長纓繫頸言終謬。繡袷通歡計又艱。衆議邇來皆曰聖。老夫於此淚偏澘。</text>
<title>次尹上舍 汲 韻 二首</title>,<text>暮齒何堪趁曉班。始謀農圃斸荒山。幽棲已就身終托。野老無營意自閒。滿地碧茸平可席。出溪蒼石散成壇。只緣久沐恩波闊。炯炯猶餘一寸丹。隱吏應非强學梅。只緣多病乞身來。畬田種粟燒窮谷。野卉尋春步四臺。良友到時嫌酒盡。新詩裁處喜襟開。多君不厭村居遠。寄宿寒茨夢再回。</text>
<title>次朴上舍 東說 韻 二首</title>,<text>碧流當戶淨如空。投老歸耕一壑中。草合寂寥無客久。身閒舒卷與雲同。村農豈待雕胡飯。春網時登赤鯶公。獨有思君心未折。悠悠長似水傾東。白頭間臥看靑空。今古悠悠一嘯中。廿載夢隨風雨駭。兩朝恩較昊天同。今來懶計新茅屋。老去浮名舊上公。麤飯濁醪堪沒齒。況兼雲水繞籬東。</text>
<title>有感</title>,<text>國似金甌誰敢侮。羽書何急報多虞。長城倚壯才難見。繡袷通歡事亦迂。南土士爲滄海鬼。北門民作犬羊奴。看他野哭防胡去。自愧安眠臥腐儒。</text>
<title>寄樂歸主人黃景文 廷彧</title>,<text>扶病來爲煙霧客。只緣相伴樂歸人。荊蓁剪去新開徑。山水平分永作隣。軒冕本非妨隱遯。漁樵亦自有經綸。憑君對酌知何日。更待明年滿壑春。</text>
<title>次黃景文韻</title>,<text>靑巒疊疊水悠悠。門石灘頭度一秋。漸學土宜隨異俗。暫開茅棟斸荒丘。孤蹤已去人羣遠。餘齒堪憐虎穴休。料子致身才不少。看花洞裏自無由。</text>
<title>再步前韻。錄奉黃景文。</title>,<text>莊周蝴蝶本悠悠。萬事終歸兩鬂秋。孤石波痕來太始。五峯霞色裂丹丘。風騷老氣君誰讓。山水冥搜我未休。聞道乞閒期歲晩。自憐垂死見何由。</text>
<title>樂歸亭。杜鵑花籠山盛開。天然上人。報我來看。</title>,<text>杜鵑花發招提境。日照紅粧萬朶燃。宮女參差孫武陣。火雲零亂祝融天。山僧罷定邀同賞。野老多情强着鞭。不恨人譏學年少。扶筇終日坐崖巓。</text>
<title>寄黃高陽 赫 日哦亭</title>,<text>葺茅穿沼郡齋隈。幽興還乘簿領堆。佳卉亂栽分塢暎。細泉遙引透墻來。事殊借寇唯安命。治合徵黃自有才。見却牛刀今已割。日哦應是異丞哉。</text>
<title>洪恥齋 仁祐 夫人挽</title>,<text>曾尋師友屢敲門。一飯恩深雜珮分。永歎山陽無舊侶。誰憐寡婦著高文。未將隔宅存交道。又送哀笳落隴雲。獨有衰顔萬行淚。空憑挽曲灑雙墳。</text>
<title>李栗谷挽</title>,<text>曾承嚴召出雲扄。欲爲明時致太平。朝暮佇看調玉鉉。國家今忽喪金城。孤墳寂寂依山木。百口飄飄學水萍。聖主軫哀垂雨露。可憐泉下亦恩榮。</text>
<title>次松溪韻 二首</title>,<text>幽棲晩卜瀼西濱。山鳥初驚見外人。開徑石根從犖确。斫畬雲外費朝申。空名久誤軒墀寵。野性宜辭棧豆馴。寄語松溪詩老道。此心安處便垂綸。聞君屛處謝塵蹤。野興牽時獨曳筇。楊子逐貧終不去。君平棄世本難容。門扄白晝書連屋。山吐金波雪壓松。佳句便敎人膾灸。傳芳奚待勒華鍾。</text>
<title>宿山村民舍</title>,<text>林間村戶纔三四。一水縱橫萬木蒼。里社只循渠禮讓。女粧猶着古衣裳。輸官物色多山果。饋客盤餐割蜜房。獨恨聖時軍旅數。吏因封已夜呼忙。</text>
<title>石龍堆上。次李上舍韻。</title>,<text>山顔松蓋寫如屛。野俎金刀屢斫腥。石骨雲生催暝色。瓊田風起爽襟靈。村中父老醪傾白。座上朋徒眼自靑。垂白可安棲谷口。苦懷非是故人醒。</text>
<title>明宗大王實錄詞臣洗草宴契軸韻</title>,<text>喬陵回首白雲賒。萬古鴻猷托史家。金樻抽書休載筆。石渠收稿見連車。文隨逝水餘靑竹。酒送仙盃灔紫霞。詞掖舊臣猶未死。綺筵扶醉鬂絲斜。</text>
<title>送友人遊楓岳</title>,<text>身奮飛埃萬丈紅。此翁心膽尙豪雄。山橫天地蒼茫外。路入煙霞縹緲中。倚杖低看滄海日。開襟長揖紫霄風。嗟余枉被浮生束。空愧靑冥獨去鴻。</text>
<title>送金晦叔赴京晦叔善華語。再赴。</title>,<text>行李頻煩入帝都。醫山遼水舊蹤迂。胸中零亂十年讀。天外翺翔萬里途。鄒魯更無譏鴂舌。朝廷應已識鴻儒。何時把酒迎歸駕。蟹胥初成菊未枯。</text>
<title>題僧𨋀</title>,<text>小齋朝退偶乘閒。隱几悠悠望遠山。從古世紛誰盡解。秖今人事轉多艱。長空過鳥元超忽。落日孤雲自往還。遙想舊遊天外寺。木蓮花發水潺潺。</text>
<title>送金顯卿赴京</title>,<text>路入燕雲萬里賒。此行端爲答恩華。天涯更折龍灣柳。馬上愁殘鶴野花。曉看海星懷故國。夜敲郵火宿寒沙。自憐憔悴淹書閣。未拂塵衣鬂已皤。</text>
<title>送性眞上人歸仙源山</title>,<text>恒沙踏遍已華顚。芳草歸心度幾年。上國停盃聊別侶。南鄕飛錫又隨緣。桃花洞裏人誰在。桂樹山中月自娟。古院燒香淸磬夜。相思幸寄白雲篇。</text>
<title>送高應任赴鍾城</title>,<text>戎軒北邁守孤城。殘臘風霜滿驛程。受命已忘沙塞遠。顧恩還覺鐵衣輕。陰山漠漠連夷落。邊草蕭蕭繞漢營。謀帥向來由禮樂。會看麟閣畫書生。</text>
<title>寄題白巖雙溪樓。次圃隱先生板上韻。</title>,<text>輪奐重新臥野僧。二仙文藻繼誰能。山中芳草靑春暮。塵裏覊愁白髮增。茶鼎竹林談久絶。石床花雨夢猶澄。岐峯東畔煙霞路。惆悵浮生幾箇登。</text>
<title>淸安縣。敬次先仲父訥齋先生板上韻。二首。</title>,<text>塵壁高懸一首詩。意關飛動讀來遲。江河自共遺文久。勳業何須太史垂。草裏幾閒龍虎士。人間空說鳳凰池。寒天落木斜陽地。磊嵔心胸付酒巵。到此頻看入詠詩。沈吟欲和思應遲。曉雲未散山全暝。春日將中柳半垂。氣槪老來渾落莫。風流愁處忽差池。主人好客回靑眼。朝酒慇懃侑十巵。</text>
<title>次歐天使納淸亭韻</title>,<text>小檻低簷蘸碧流。幽蹊還訝玉人遊。柳條欲嫩凌殘雪。松蓋連陰老幾秋。捲箔時看山鳥下。掃筵惟伴野雲留。擬陪尊酒西歸日。只恐芳菲喚別愁。</text>
<title>次歐天使大定江韻</title>,<text>寒勒春氷苦未融。小津開截白雲中。初驚銀浦光搖纜。忽訝瓊田影倒篷。已遣輕舟同一葦。何勞百尺掛長虹。只憐尙弱東風力。未見連天晩綠濃。</text>
<title>次歐天使練光亭韻</title>,<text>春暖流澌下碧漪。捲簾高閣夕陽遲。千峯晩色霞飛綺。兩岸晴光柳宛絲。佳句動人新得格。玆遊如夢本無期。只緣未遣仙槎駐。江月空添別後思。</text>
<title>歐天使寵示佳篇。謹步其韻。敬塵淸眄。</title>,<text>津亭霧罷靑山曉。浦口潮添白鷺濤。獨愛澄江閒倚棹。每隨旌旆倦聞鼛。北天渺渺孤雲沒。東路悠悠亂嶂高。異域難逢知己在。風光猶可助詩豪。</text>
<title>次歐天使大平樓韻</title>,<text>來遊萬里魂堪斷。獨倚靑冥思更賒。天闊楚鄕飛客夢。路窮蓬海駐仙槎。山連睥睨雲常暝。春半池臺草欲華。簾外夕陽看漸沒。消愁惟有酒如霞。</text>
<title>次歐天使長途抱病韻 聞公竣事。仍歸衡陽。故末句云云。</title>,<text>渺渺衡南家信絶。悠悠覊思共誰論。半生多病空驚瘦。萬里逢春獨斷魂。畫角遠飄山月曉。錦枹還帶塞霜痕。遙知故社歸來日。稻葉初靑水繞村。</text>
<title>次歐天使韻 天使詩序曰。今月九日。乃天朝會試初場日也。余前年此月在場。而今年此日在途。乃感而賦此云。</title>,<text>淸羸已覺減腰圍。百感由中不自揮。客路遙連靑塞闊。鄕心長望白雲飛。天涯春色孤吟過。海外晨裝匹馬歸。浮生謾誇登桂籍。一成覊絆事多違。</text>
<title>復依高韻。奉呈歐天使敢冀郢正。二首。</title>,<text>旅館幾回看月詠。苦懷曾不向人論。仙遊暫作三韓夢。物候偏驚九折魂。野草欲迷燒後色。春陰遙結日邊痕。南還未及芳菲節。處處鶯啼綠葉村。途中幾見紅塵起。馬上頻將白羽揮。山館月明愁夢冷。塞天雲斷旅魂飛。湘潭細雨催花發。衡岳晴雲待主歸。萬里兼程心轉急。幽期不與野農違。</text>
<title>奉別歐天使四首</title>,<text>淳忝陪後塵。往返道途。已涉兩月。極蒙雅眷。荷戴難言。況酬唱文字。情意自親。其爲薰德醉義。亦如何哉。今當旋旆。雲泥永隔。不知何日更覩淸顔。謹賦七律四首。以爲別後之覽。忽逢旌節下天扉。東土歡聲聳漢儀。已識鸞鳳標異骨。更驚奎璧散淸輝。仙才合在丹靑地。風翮方摶九萬飛。自恨臨分無以贈。只憑明月逐征騑。高科曾仰美名馳。仙骨今看氷玉姿。愛士每承傾雅量。傷春頻見惠新詩。從知肺腑元無隔。只恨形容有覊。鴨水悠悠分去住。數行衰淚獨臨歧。玆心耿耿戀庭闈。枕上分明淚未晞。路遠海東春雨滑。客還湖外夏雲飛。休嫌壽酒無佳節。正値榴花媚夕暉。身着賜袍裁獸錦。不知何用老萊衣。孤旌杳杳指衡湘。宮錦榮生道路光。日下五雲懷北闕。天涯三畝在南荒。猿啼碧樹山城小。雨暗靑楓水驛長。歸興莫言芳草老。滿園新竹待傾觴。</text>
<title>次成天使鴨綠江分得高字韻</title>,<text>亂山東望接天高。畫舸飄然渡碧濤。邊吏聳迎靑瑣客。野童爭看紫麟袍。含風館舍開沙岸。蔽日旗幢簇水皐。萬里諮詢多物色。只將佳句寄甄陶。</text>
<title>次王天使鴨綠江分得東字韻</title>,<text>江南那得信書通。鴨水孤舟浪帶風。鄕思幾年悲越鳥。王程千里歎秋蓬。消殘光景詩篇裏。憚壓華夷氣槪中。天下一家無遠邇。賞心還在海雲東。</text>
<title>次成天使車輦館觀松韻</title>,<text>榦屈枝蟠度歲來。及肩欹蓋老陰開。先秋爽氣還吹面。未夜靑嵐已蘸杯。櫟社曾聞能獨壽。匠工今見亦空廻。休嫌久偃凌霄意。應有神人愛散材。</text>
<title>次成天使高嶺卽事韻</title>,<text>仙馭高攀紫翠間。巖泉淸耳落潺潺。行窮鳥背千回路。覽盡天邊萬點山。肝肺幾勞懷鳳闕。夢魂應已渡龍灣。秋風欲起東溟外。久隔花甎趁立班。</text>
<title>次成天使太虛樓韻</title>,<text>身御冷然上碧虛。曠懷無際久躊躇。靑山雨斷明霞晩。綠野人歸小店疏。四海齊州皆帝統。三韓方丈是仙居。他年玉署應多暇。時看前題幸記予。</text>
<title>次王天使太虛樓韻</title>,<text>納日翬簷面面虛。半空聯榻共躊躇。玉欄高處遙岑出。野逕橫邊古木疏。絶境光陰添旅恨。故鄕雲水夢郊居。追陪仙侶嫌衰病。誰遣浮名苦絆予。</text>
<title>次成王兩天使大平樓韻</title>,<text>倚遍危欄思有餘。飄然如入紫眞居。冥觀領略無邊景。健筆牢籠萬卷書。日月忽催秋色至。山河還使旅情舒。憑公莫恨鄕音異。皇化東漸邁有虞。</text>
<title>次王天使葱秀山韻</title>,<text>一水縈廻自北來。層崖邐迤半空開。襟含爽籟行松逕。袖拂蒼苔坐石臺。煙景便宜留使節。雲遊何必訪天台。高懷久已忘機事。沙鳥閒眠眼不猜。</text>
<title>次成天使百祥樓韻</title>,<text>極浦遙山混翠虛。玉人重到此躊躇。煙開野樹秋容淡。風弄簾旌日影疏。旅思欲迷靑塞路。歸心長拱紫皇居。壁間賴有瓊瑤句。相憶他年幾慰予。</text>
<title>次王天使漢江樓讌集韻</title>,<text>一日陪遊。飽德已多。又承佳什。如獲拱璧。猥步淸韻。敢希郢正。濕雲初散水明樓。逸興來乘汗漫遊。寒旭倒波晴淡淡。仙舟移棹晩悠悠。江山繞筆堪相助。鸞鶴沖天便不留。好景幾過閒歲月。品題今始入淸眸。向於席上。仰質漢江，浮碧，百祥三樓勝槪。大人以漢江爲第一。故末句云。附 原韻 王璽漢江之上漢江樓。覽勝新晴伴客遊。天外雲收山矗矗。洲邊船渡水悠悠。侑觴歌舞華筵動。照眼詩篇彩筆留。詔諭東方慙昔使。憑欄猶自縱吟眸。</text>
<title>次成天使宿東坡館韻</title>,<text>伏承垂示淸文。有若截金雕玉。精輝眩眼。當什襲珍藏。以期傳遠。淳多病失學。鹵莽已甚。敢依高韻。綴荒辭。仰希斤正。紫微迢遞隔神京。古館蕭條傍客程。葦箔捲時靑嶂合。野禽啼盡暮煙生。箕封百世猶遵敎。坡老千秋亦揭名。仙駕不妨遊此地。更聞三島在東瀛。附 原韻 成憲余自爲諸生。卽爲擧子業所困。登第。濫從史氏後。日事編摩。無暇工詩。遠道莫可遣懷。勉成荒拙之句。欲求正於大方之家。非以效顰爲遂忘其陋也。小恙稍平。再呈俚語。幷寬尊懷云。神京東去望藩京。猶是征人一日程。滿座衣冠皆慰使。余是日小恙。慰使相屬。 盈庭簪組半儒生。風塵自愧休文瘦。邸舍誰標蘇子名。應爲文章動蠻貊。却敎窮海羡蓬瀛。</text>
<title>次成天使留別韻二首</title>,<text>吐鳳詞華冠禁林。遠追風雅續遺音。英聲共許材爲梓。妙句皆驚字切金。仙珮幾搖三島路。鵬程方逈九霄心。征騑暫住東溟上。郢曲還敎萬口吟。紫冥遙報白雲秋。羽駕飄然返十洲。志潔氷霜塵不染。詩成珠玉價難酬。東韓一夢廻仙枕。西塞連山繞驛樓。自恨海隅垂白髮。帝鄕迢遞幾回頭。</text>
<title>奉別成天使監吾學士大人 三首</title>,<text>謫仙才調自超倫。萬里乘槎奉帝綸。海外共驚看玉樹。人間無計駐飆輪。蟲啼暝草年華晩。露洗秋空月色新。別後此情知幾緖。亂山東路獨傷神。視草常遊紫闥中。又從滄海散高蹤。名懸霄漢恩波闊。神降崆峒 山在薊州 道氣濃。大雅文章開突奧。中華禮樂煥儀容。鴻飛未竟東人詠。別淚如何忽滿胸。身披獸錦照猩紅。海上靑山度萬重。太史遠遊文勢健。馬卿多病宦情慵。胡天鴈呌金風冷。野草螢飛玉露濃。遙想薊鄕今又過。夕陽煙樹老秋容。</text>
<title>奉別王天使見竹給事大人</title>,<text>江西茂閥舊聲華。遷擢方承雨露加。丹鳳闕中收諫紙。碧雲天外下仙槎。淸羸骨相山瞻峻。蕭灑襟懷玉絶瑕。每對談霏堪濯熱。自忘關塞驛程賒。風期眞箇古人儕。早被殊恩侍玉階。鸞詔忽頒天北極。文星搖落海東涯。自多披霧歡方洽。誰料登龍事反乖。萬里相思何處瀉。屋樑秋月照幽懷。東土遺蹤已杳然。玉京歸路歲華遷。愁生遼薊新秋月。夢落麻姑 山在江西建星府 舊洞天。儒術本宜光衮職。履聲行見到星躔。自憐憔悴關河外。惟待音書下日邊。</text>
<title>自龍山歸漢江舟中口號</title>,<text>琴書顚倒下龍山。一棹飄然倚木蘭。霞帶夕暉紅片片。雨增秋浪碧漫漫。江蘺葉悴騷人怨。水蓼花殘宿鷺寒。頭白又爲江漢客。滿衣霜露泝危灘。附 次韻鄭松江身如病鶴未歸山。巖老松筠谷老蘭。漢水秋風愁裏度。楚雲湘路夢中漫。人情閱盡頭全白。世味嘗來齒更寒。遙憶江南舊釣侶。月明搖櫓下前灘。</text>
<title>自漢江還歸龍山</title>,<text>棲息頻移到抄秋。又隨黃帽水悠悠。身將杖屨唯孤影。月與風霜共一舟。滄海可浮歸已晩。丹心未折死應休。思君自灑千行淚。憑寄寒潮向北流。</text>
<title>次寄然師韻 二首○師住永平寶藏山。我欲卜居永平。師嘗說牛頭淵勝槪。且上有楊氏亭。勸我買之。師方欲移錫故云。</title>,<text>吾道悠悠可便休。東行勝絶敵南州。身經寵辱雙蓬鬂。夢入江潭一釣舟。鷲嶺寺僧能鍊句。牛頭亭月最宜秋。新盟已許從猿鶴。傳語孤雲爲暫留。一局輸贏鬧未休。逢人盡道識荊州。盟壇楚越還携手。平地風波解覆舟。歸恨幾看春草歇。村農遙憶稻花秋。何勞待賜頭綱餠。已被山僧笑久留。</text>
<title>將歸永平。聞馬鬣之勝。詩以寓懷。</title>,<text>世事紛紛劇亂繩。求田寧避忤陳登。乾坤眼捲靑雲冷。江漢秋晴玉露澄。聖主尙思存老馬。殘生還愧學飢鷹。歸山有路宜投袂。馬鬣淵頭石幾層。</text>
<title>卜居</title>,<text>馬鬣淵頭野徑深。獨披秋草費登臨。尖峯攢簇來天外。老石參差散水潯。歲晩尙餘魚鳥志。地偏誰汚薜荔陰。從今永結茅茨臥。免使塵愁更入心。一作莫言新到無隣竝。開徑待君時抱琴。</text>
<title>永平雜詠</title>,<text>子美曾題巫峽事。我今來此頗相同。山籬揷處勞防虎。崖蜜收時遠候蜂。當戶何嫌女麤醜。斫畬還有瀼西東。秋沙晩照眞堪畫。新卜幽居學士風。</text>
<title>寓宿牛頭亭</title>,<text>累宿牛頭水上堂。漸於風土見聞詳。洞民常道虎豹患。溪女不知時世粧。匙刮樹腰收白蜜。杵鳴村外搗黃粱。老夫新到無他業。案上先披採藥方。</text>
<title>寓居牛頭亭</title>,<text>澄灣曲曲石重重。我到經秋又向冬。廿載宦遊餘悔吝。一丘棲息幸從容。門扄白晝雲生徑。山吐金波雪壓松。野鶴聲中人獨臥。自無閒氣着襟胸。</text>
<title>金水亭</title>,<text>崖巓鑿架小簷楹。選勝應勞意匠營。喬木擁深孤縣小。亂峯中圻一川平。瓊田石骨相涵映。曖翠浮嵐遠滅明。見說主人垂白髮。琴心山水曲猶淸。</text>
<title>送許曄出尹鷄林 二首</title>,<text>未將儒術佐君王。三佩銅魚鬂半蒼。去國身隨秋鴈遠。分憂地拱瘴煙荒。久拚寵辱齊飄瓦。惟把襟懷托鍊鋼。野館黃花開已遍。問公何處度重陽。平生交義最情親。末路相看意更眞。叱馭嶺雲君信命。閉門秋草我忘貧。年華晼晩驚衰鬂。樽酒携分惜此辰。瓊樹相思何日見。銀鉤數字莫辭頻。</text>
<title>送鄭監司 芝衍 赴嶺南</title>,<text>火維分嶺徼。天限阻重溟。舟楫殊隣貢。城池故國形。地雄勞竝育。民散犯祥刑。岳牧委宣化。諮詢是著經。高才膺簡拔。駟牡出郊坰。戀闕腸堪斷。酬恩淚自零。旅窓頻問夜。征路每侵晨。玉劍光初發。氷壺色更熒。鞱鈐堅保障。膏澤活生靈。風格知誰抗。歡謠行可聽。海雲孤月白。方丈亂峯靑。皇樹凌冬茂。官梅帶雪馨。澄淸有餘暇。遇境不須醒。</text>
<title>送人牧濟州</title>,<text>新恩膺閫寄。衣錦出京關。海外三神地。波間一點山。木奴登御膳。龍種入天閑。颶母歸時息。鶉衣到日安。淸明堪壓瘴。忠信可行蠻。鱷避潮陽去。珠從合浦還。望雲長在眼。戀闕不違顔。待報治功最。歸來侍舊班。</text>
<title>送鄭季涵出按關北</title>,<text>北門膺鎖鑰。明主已知賢。本以文經世。仍兼武鎭邊。雲低靑海月。星動紫微天。鐵馬迎詩伯。金笳引酒仙。鶉衣臥甌脫。狐塞接居延。雪嶺寒膠折。沙場夜鐸連。膽惟忠作伴。心與義爭先。舊疾身憔悴。春泥路杳綿。總戎資上策。宣化制中權。赤子歌來暮。雕題乞受廛。塵淸關笛外。氛掃夕烽前。國倚長城壯。人推一柱堅。佇看嚴召急。歸捧邇英筵。</text>
<title>送尹僉正 曍 赴京十韻</title>,<text>出塵知異質。刷翮自髫年。達識惟藏用。高門久尙賢。學包書萬軸。身鬪路三千。禁臠歸淸製。冥搜入曉鞭。江鳴孤竹月。山擁薊門煙。燕塞胡霜重。幽都帝里偏。懸旌佳節過。觀樂舊容遷。歷覽人間世。翺翔歲暮天。睽離驚隔闊。衰病滯林泉。未逐河橋送。空餘夢寐牽。</text>
<title>曹南冥 植 挽</title>,<text>峻節元追古。沖襟自寡倫。千尋看直聳。百鍊蘊剛眞。柱石才雖大。風塵事更屯。獨隨玄豹隱。幾換綠蘿春。守道心長逸。匡時術未陳。乾坤收正氣。泉壤閉高人。破屋留丹洞。哀辭下紫宸。蒼生空有望。志士竟沾巾。舊迹山花晩。遺魂壠草新。凄涼白雲逕。誰復繼淸塵。</text>
<title>奇高峯 大升 挽</title>,<text>天畀英姿秀。人推學業醇。羲軒追古遠。鄒魯泝源眞。孤雊傷時溺。危蹤困俗嗔。伏蒲新渥渙。耕谷舊棲貧。江漢重回棹。風塵再去身。素期全出處。浮世有亨屯。聖道墜遺緖。明廷喪哲人。病淹郵燭夜。愁入嶺雲晨。夙昔心相契。星霜分更親。溪山俱引興。松竹約爲隣。湖外三秋月。遼西萬里輪。別離曾幾日。存沒只沾巾。</text>
<title>退溪先生挽</title>,<text>先覺生南紀。斯文有棟樑。士林瞻出處。天意本蒼茫。擢桂初騰踏。棲霞晩晦藏。寂寥顔氏巷。蕭灑武夷庄。講誦身忘老。鑽硏德愈光。眞傳慕濂洛。高韻挹羲皇。六籍師將絶。三才道更昌。紫泥頻被名。丹悃每傾陽。異眷追先后。洪私報後王。卽程寧俟駕。抱疾尙連章。猿鶴餘幽思。貂蟬反舊行。十圖辭極懇。獨立志難張。忠信眞堪仗。紛囂肯過防。講筵方密勿。歸轡又蒼黃。江漢孤舟遠。雲霄一夢忙。野扉披碧草。村碓掃黃粱。去國餘生幾。知天此樂長。世期司馬相。人慟伯淳亡。留舃遺塵境。騎箕到帝鄕。緖言垂百代。餘馥化羣狂。久忝承函丈。無因拜若堂。別離移歲律。存沒隔殊方。受誨慙終負。含情只斷腸。九原誰呌起。空有淚淋浪。</text>
<title>送朴希立赴吉州</title>,<text>荒城隣大漠。古戍駐殘軍。地理東溟闊。天街北斗分。紫臺初受命。靑塞遠離羣。燕領曾投筆。龍韜會靜氛。邊城搖白草。朔氣結黃雲。萬里歸書斷。孤燈旅夢紛。臨歧惟贈策。把酒阻論文。此去恩華重。將何答聖君。</text>
<title>題朴君沃鎭滿浦時諸賢贈別帖</title>,<text>屈才輕五馬。謀帥重西疆。壽甲金開組。華簪玉截肪。一朝辭俎豆。千里擁刀槍。山斷玄菟塞。江分白帝鄕。威聲空虎落。遐步壓龍驤。風景窮陰地。煙沙殺氣場。恩隨天共大。身與義爭强。紅旆休前寄。丹墀反舊行。戍樓餘昨夢。邊草幾秋霜。已覺形容改。空憐意思揚。遙懷射鵰處。愁臥讀書牀。</text>
<title>贈山人六韻</title>,<text>久病今朝始出門。門外桃花雨露繁。鳥貪春意千般喚。雲妬陽光百變昏。幽竹一邊人獨立。白蓮何處爾過存。平生嗜好惟蔬筍。此日慇懃拒酒樽。方外不求安穩地。世間休出激危言。陶潛晩入廬山社。疏懶周行謝鷺鵷。</text>
