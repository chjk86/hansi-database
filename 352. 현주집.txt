<title>坡山道中。敬次遠接使金北渚韻。</title>,<text>羈懷忽忽轉無聊。斗覺容顏鏡裏凋。斜日欲沈當馬首。洩雲初捲露山腰。遊程默算心先惱。旅館孤吟膝自搖。却幸聯鏕皆舊好。客中愁緖十分消。春盡孤懷自不聊。少年還愧鬢毛凋。驅馳漸覺塵生口。縛束那堪帶壓腰。朝雨乍晴花靨重。晩風初起柳絲搖。天涯客路關心遠。欹枕郵亭宿醉消。付原韻暮年行役已無聊。況復朱顏病後凋。巖谷洩雲連浦口。野田遺火入山腰。停驂近郭煙花亂。移棹長江彩舫搖。到處風光忙裏過。客懷焉得暫時消。攬轡長程意不聊。可堪蒲柳未秋凋。時危我已思投筆。身健君休厭折腰。鄕夢却隨蝴蝶遠。客心元似旆旌搖。惟當買得新豐酒。共醉春風永日消。遠接使吏曹判書北渚金瑬冠玉次韻王事關心不自聊。千林風薄亂紅凋。深慙仙幕初投迹。更喜嘉賓共折腰。旅食經春還悄悄。客懷逢雨轉搖搖。龍淵只在天磨外。誰借官程半日消。驛樓垂柳繫華聊。長路驅馳兩鬢凋。出谷輕嵐收雨脚。隔溪斜日截虹腰。殘花浥露紅全褪。苦竹和煙翠更搖。孤館悄然官酒醒。一燈挑盡欲魂消。從事官應敎玄谷鄭百昌德餘次韻算來身事劇無聊。祗覺容華逐歲凋。愁裏簡編看在手。病餘衣帶剩圍腰。客程煙草晴綿羃。官店風燈影動搖。春盡忽添新白髮。酒邊豪興已全消。年華苒苒意無聊。世故紛紛鬢欲凋。雨浥野花粧寶靨。春舒岸柳鬪嬌腰。眼迷煙樹連天遠。心逐風旌盡日搖。詩債只堪添病瘦。多生習氣苦難消。從事官吏曹正郞畸庵鄭弘溟 子容次韻倦遊行李苦無聊。玉劍秋蓮半已凋。老色日侵潘岳鬢。帶圍全減沈郞腰。林花背岸殘猶在。溪柳無風弱自搖。佳句練成時一詠。向來餘習未應消。一春花事更何聊。傍路棠梨樹樹凋。江帶晩潮沙沒觜。隴經微雨麥齊腰。迎人好鳥相呼喚。誇酒靑帘自動搖。不有風煙供兩眼。征途羈緖若爲消。製述官校書館校理梁慶遇子漸次韻瞥眼光陰不可聊。纔看綠暗已紅凋。溪沙過雨新生觜。岸柳多風嫋似腰。舊路山川渾歷歷。衰年心緖易搖搖。爲銜嚴命須行役。豪氣今來一半消。征驂獨發更誰聊。驛路殘花趁未凋。行李秪憑孤劍首。新詩已壓兩牛腰。暮投閑館吟偏穩。晨戴明星影伴搖。直到騷壇勳策上。劉郞髀肉也從消。右。答梁子漸。迎慰使禮曹參議澤堂李植汝固</text>
<title>次子容臨津舟中韻</title>,<text>江岸輕風拂柳絲。打船新漲綠漣漪。芳菲佳節餘無幾。花石名亭只有基。來往本多今古恨。別離須盡淺深巵。征途遣悶唯詩句。撚斷吟髭懶策羸。附元韻江堤楊柳裊煙絲。向晩蘋風漾碧漪。舟子候行喧古渡。野亭無主見遺基。佳辰欲盡春三月。客興聊憑酒一巵。長路可堪馳馹騎。白頭辛苦任淸羸。子容</text>
<title>次子容述懷韻</title>,<text>薄霧初收小雨晴。促裝侵曉發松京。花如有約迎人笑。山自多情送客行。到處名區難浪迹。向來邊塞未休兵。回頭漸覺終南遠。戀主丹心一寸明。附元韻春雨通宵不作晴。客窓魂夢繞秦京。一年物色催人老。千里關山信馬行。習氣淸狂惟業酒。逢場白戰欲投兵。自慙蹇劣終無用。謾把虛名誤聖明。畸庵</text>
<title>松京。次使相韻。</title>,<text>故國登臨一愴然。廢園春草自年年。宮庭有路生荊棘。野塚無人送紙錢。小雨潺湲幽澗水。夕陽蕭瑟幾家煙。沈吟坐到山光暮。千古興亡入醉眠。殘花細草馬蹄香。收拾風光滿錦囊。峽裏晩煙籠樹暗。柳邊春水抱村長。愁繁未作還家夢。路遠唯思縮地方。一夜東風吹雨過。望中山色更蒼蒼。撥悶新詩倚醉成。垂鞭不控馬徐行。深林日暖聞禽語。長路風回斷角聲。花事可堪紅雨亂。鄕心唯見白雲生。夜投孤館仍無睡。挑盡殘燈坐到明。附元韻前朝佳麗已茫然。伯業終窮五百年。草沒粧臺埋石鏡。雨侵文甃積苔錢。細泉幽咽鳴空澗。喬木凄涼鎖暮煙。一笛東風今古恨。客窓何處寄春眠。踏盡平郊細草香。亂雲飛沫濕裝囊。柳深官路靑煙合。花暖春城白日長。病客形容臨暮景。美人消息隔西方。無端昨夜天涯夢。去趁朝班韻水蒼。馬上孤吟句未成。驛亭斜日暫停行。淸瀾盪壁搖難定。玉溜穿崖細有聲。久向仙區孤宿債。也知天意薄浮生。長程不分春添惱。莫遣花枝照眼明。北渚</text>
<title>玉溜川。次德餘。</title>,<text>歇馬郵亭午。臨流客意淸。嵐光侵座潤。山影落波橫。境似壺中靜。人疑鏡裏行。豈無終夕醉。還恐滯嚴程。免使褰裳涉。編松強作橋。名區須共賞。勝友卽相邀。小雨花初落。微風浪自搖。沿途收物色。次第入吟嘲。附元韻不信最奇絶。及來心轉淸。泉爲玉溜出。山作石屛橫。縱被浮名縛。猶能勝地行。無由永今夕。策馬問前程。急峽回長壑。澄潭駕小橋。名區自古昔。倦興且招邀。巖竇泉潛洩。煙霞影倒搖。忽思尋舊隱。鷗鷺莫相嘲。玄谷</text>
<title>次使相韻</title>,<text>懶惰無心賦遠遊。經宵一雨滯西州。茫茫平野連天迥。衮衮長川繞郭流。欲寫羈愁開小酌。更牽餘興上高樓。錦囊貯得詩千首。不數人間萬戶侯。</text>
<title>次使相贈權學官韻</title>,<text>相逢一笑卽驩然。愛爾高才政少年。千里行裝腰下劍。半生身計杖頭錢。嚴程乍滯黃岡雨。彩鷁將開浿水煙。更向旗亭沽美酒。百杯傾盡對床眠。</text>
<title>次使相用前韻贈鄭秀才韻</title>,<text>鷓鴣詩格自天成。今代誰人敢抗行。媿我本非華國手。多君早已繼家聲。鄭公豈合終樗散。杜子休嫌太瘦生。客館相邀開夜酌。酣歌直到曉窓明。次韻丹丘初見羽毛成。宛嶺方開滅沒行。入幕光輝非浪迹。登壇英俊欲收聲。高城置酒歸程闊。旅館題詩別恨生。莫笑白衣猶舊服。買臣朝暮謁承明。澤堂</text>
<title>敬次使相舟中阻風韻</title>,<text>江花亂落水生香。詞客新題已滿囊。怒浪翻空移棹晩。驚風捲幔引杯長。卽看卿月來千里。共賀前星照萬方。直北回頭滄海闊。鳳綸何日下穹蒼。附元韻汀花飄拂錦颿香。奈此狂風起土囊。蕩蹴蛟龍高浪湧。橫驅灎澦怒聲長。槎通碧海逾千里。身遠丹霄滯一方。日夕試登亭上望。塞天無際亂山蒼。北渚</text>
<title>敬次使相韻</title>,<text>極目風煙晩更凄。長途盡日踏晴泥。三春花落葉生樹。一雨橋崩波漲溪。喜見靑山迎客出。愁聞黃鳥傍人啼。家鄕渺渺音塵斷。駐馬孤吟意轉迷。</text>
<title>敬次使相次延慰使鶴谷韻</title>,<text>幾年蘭室挹淸塵。千里相逢意轉新。爲向仙槎迎彩鳳。却敎氓俗見祥麟。自慙小技還投幕。更喜佳篇迥絶倫。萍水偶拚靑眼會。莫將離恨謾傷神。附元韻每從長路望行塵。仍玩流傳寶唾新。健筆定應搖海岳。豐功早已壓麒麟。羅來幕府皆才傑。較取先前孰比倫。百戰殘兵還可笑。未聞金鼓便摧神。鶴谷洪瑞鳳 輝世</text>
<title>敬次使相百祥樓韻</title>,<text>高樓一望海冥冥。徙倚危欄待月生。入眼風光詩欲就。透簾山色畫難形。長林帶暝雲初合。嫩葉交陰雨乍晴。城外數聲何處笛。却驚眠鷺起前汀。</text>
<title>復次韻</title>,<text>卽使淸心豁窅冥。茲遊亦足冠平生。東南海闊低天勢。西北樓高壓地形。朱箔捲來靈籟入。白鷗飛外暮山晴。餘酣盡解添新興。風滿疏櫺月滿汀。</text>
<title>次德餘韻</title>,<text>驚風驟雨共蕭蕭。睡罷孤齋蠟燭燒。絶域過從還此日。故鄕魂夢記前宵。要寬別恨吹浮蟻。欲和新詩愧續貂。隨處白雲空入望。不堪回首路迢迢。</text>
<title>敬次使相偶吟韻</title>,<text>不才還媿忝東槎。共向天涯候使華。孤館夜深惟短燭。邊城春去尙繁花。一尊獨對愁中月。千里頻尋夢裏家。宿醉欲醒欹枕久。小庭寥落樹陰斜。</text>
<title>次子容納淸亭韻</title>,<text>峽坼遙通水。郊平迥得亭。名區仍勝賞。宿醉欲微醒。嶽色晴供眺。松聲爽入聽。忽驚春序盡。愁見柳條靑。</text>
<title>敬次使相復用前韻求和韻</title>,<text>共候張騫海上槎。經春絶域望京華。迢迢驛路連芳草。悄悄羈懷對落花。浮世百年元是客。他鄕一醉卽爲家。吟邊物色添愁緖。隴樹雲沈日欲斜。</text>
<title>次子容新安館滯雨韻</title>,<text>迢遞鄕關首幾回。年華忽忽鬢邊催。分明一片天東月。夜夜多情入戶來。煙花纈眼晩冥冥。簾外鶯聲喚夢醒。日暮離情還更苦。莫敎殘照近窓櫺。經春猶未解寒衣。家在東華幾日歸。想得小園花盡落。一塘微雨綠波肥。幕府陪從摠俊髦。愧將疏懶廁仙曹。新詩迭唱珠璣爛。他日龍門看奪袍。含情淺笑送明眸。緩舞嬌歌勸客留。却愧周郞終不顧。悄然無語但低頭。</text>
<title>次平安監司尹暄白沙韻</title>,<text>西遊何以侈行裝。失却吳鉤隙月光。携去豈貽懷璧戒。看來應復引杯長。從知神物不常有。只恐龍身難久藏。賴是王祥公輔器。任敎仍帶混金章。</text>
<title>敬次使相次梁製述韻</title>,<text>端居滯南國。王事到邊城。傾蓋心情倒。揮毫風雨驚。佳辰看已過。愁夢苦難成。會有飛騰日。靑萍匣裏鳴。附次韻 梁慶遇戍鼓傳更促。殘蟾隱古城。邊聲何夜靜。旅夢此時驚。忽忽愁難遣。區區計未成。幽牕不肯曙。鴰鶡最先鳴。</text>
<title>復次</title>,<text>地盡天連海。宵殘月近城。靑春客裏過。華髮鏡中驚。王事身仍遠。鄕愁睡未成。子規如解意。故故向人鳴。</text>
<title>次白沙韻</title>,<text>建牙吹角振威聲。幕府風流萬古情。妙歲高名傾藝苑。危時雄略鎭箕京。天涯玉節聯翩至。醉後瓊篇取次成。最是相公多舊義。客間重對眼偏明。秀句鏗然擲地聲。讀來消却故鄕情。逢迎意氣傾陳榻。賓主文章軼漢京。千里遠遊聊自慰。百年茲會信難成。留驩不覺天將曙。共對孤燈半壁明。鯫生何幸識荊州。客裏招邀晩興留。綺席尊罍仍勝地。佳辰燈燭更高樓。多情粉黛供歡謔。滿目風光入唱酬。好事秪今成一夢。不堪惆悵獨回頭。羈愁消遣賴靑州。十日新安館裏留。不耐丹心懸北闕。漫携淸興上高樓。天仙消息誠難待。開府篇章愧未酬。午夢初回仍獨坐。隔簾殘照古城頭。</text>
<title>敬次使相錄奉白沙韻</title>,<text>冥冥氛䘲閉胡天。回首遼陽若箇邊。兵革十年民散盡。平郊無際但荒田。一別京華道路悠。經春旅食滯邊州。王師未報平胡虜。倚劍相看涕泗流。</text>
<title>迎薰樓會酌。聯句呼韻。</title>,<text>赬赮落危薨。麗日輝雕棟。德餘 客子尙貪程。使君能相送。子容 良辰事筵席。勝友集鸞鳳。道章 坐密襲蘭薰。語多雜嘲弄。子善 翠蛾列三行。綠蟻開千瓮。德餘 行看節方闌。正値夏之仲。子容 幸拚文字飮。恰償平生夢。道章 快閣炎氣消。氷漿金椀凍。子善 淸遊須盡歡。渴飮寧辭痛。德餘 何妨交履舃。端合屛騶衆。子容 鞦韆競呈戲。射鼓屢報中。道章 箕封迹猶滯。魏闕心常貢。子善 天晴雲物媚。地迥山河控。德餘 豪悰衮衮生。旅愁悄悄空。子容 名勝足淹留。簡書奈倥偬。道章 逢場好卜夜。明發共飛鞚。子善 跋燭且酩酊。披襟迭吟諷。李長培 同君醉鄕樂。忘我窮途慟。權尙遠 星槎渤海闊。戎馬燕遼鬨。酒罷更躊躇。簾疏火影烘。德餘</text>
<title>敬次</title>,<text>晴嵐透虛簷。晩景明畫棟。身作塞外遊。目向雲端送。長路騁驊騮。仙槎候彩鳳。開筵侑賓從。設戲供賞弄。珍羞旣登盤。美酒初潑瓮。歡謔集少長。唱和類伯仲。本非錦繡腸。偶符靈丹夢。談覺玉麈脫。渴索氷漿凍。患酲若叫狂。引滿如釋痛。鞦韆儼分隊。角觝方聚衆。房看詩迭出。自笑才不中。狶苓亦在蓄。楛矢猶充貢。洪鍾聲自鍧。勁弩力難控。坐久夜色闌。起視天宇空。鄕愁足消遣。王事還倥傯。留連任袍肘。跋涉怯把鞚。近邊異風土。問俗采謠諷。所遇盡瘡痍。尙忍聞號慟。冥冥氛䘲閉。咽咽鼙鼓鬨。憂來更悄然。孤燭隔簾烘。</text>
<title>次迎慰使海嵩尉尹玄洲韻</title>,<text>聞公駐節大江湄。使事差池已莫追。別夢初回空對月。新詩遠遞又經時。孤城畫角因風裊。絶塞頑雲接地垂。想得高樓吟賞處。妙香山色入褰帷。都尉風流說海嵩。淸詞逸翰冠群公。右軍妙法傳江左。蘇子新題滿浙東。賓館夢回松影裏。酒筵簫咽月明中。盈盈一水過從隔。好事眞同燕避鴻。附元韻淸塵忽失浿江湄。風馭泠然不可追。燕語一年春好處。客愁連夜夢歸時。霜華入帽花爭笑。銀燭催詩淚欲垂。同是異鄕難縮地。隔江無計望襜帷。文章勳業古難竝。炳朗嵬峨今見公。高蓋暫來空冀北。妙辭應遣壓江東。芳洲錦纜相期地。白首淸尊悵望中。人事好乖今亦爾。更堪他日雪泥鴻。玄洲尹新之 仲又</text>
<title>敬次使相贈問安使丁好善韻</title>,<text>長路何時馬首東。佳辰已盡別離中。頻從幕裏同拚醉。幾向潮頭共候風。世好平生比瓜葛。交情此日等麻蓬。仍憐白首淹朝請。得失悠悠任塞翁。渤海陰山辨兩涯。人從此裏駐征車。羨君兄弟偕王事。趁日樓臺管物華。綺席芳尊花筆健。洞房殘燭寶敍斜。男兒到底皆行樂。岐路何須謾怨嗟。</text>
<title>敬次使相再用前韻韻</title>,<text>追隨咫尺阻西東。別後音容夢想中。對酒不堪成爛醉。開緘還喜濯淸風。年光衮衮隨流水。身世飄飄若轉蓬。行役只敎人易老。幾時歸伴釣魚翁。叨陪文會已踰涯。讀破群書欠五車。入幕羈蹤來玉塞。朝天孤夢繞金華。滄波渺渺仙槎遠。平楚茫茫夕照斜。最是庭闈無限意。白雲回首倍興嗟。</text>
<title>次子容韻</title>,<text>同來庾公幕。日醉習家池。宛爾開襟地。渾如伴直時。羈愁難作夢。漫興更題詩。各自堅騷壘。江山解護持。</text>
<title>次汝固韻</title>,<text>小雨廉纖作晩霏。長風吼怒捲征衣。三山十島流安在。漢使秦童去不歸。賈客帆檣出復沒。天仙消息是還非。酣來更有登臨感。馬畜無存苜蓿肥。附元韻鰌潮拍岸蜃昇霏。千仞岡頭試振衣。天水相圍知孰大。羲娥迭送竟何歸。人言河伯涇流細。我覺桑田世代非。萬事不如輸一醉。紫霞杯灎白魚肥。澤堂附次韻鼇岫千堆捲夕霏。海天高浪欲吹衣。潮呑遠浦魚標沒。帆飽長風賈舶歸。今日安危吾已老。中原兵革事仍非。眼前成毀還多感。汧渭當時萬馬肥。北渚附次韻積氣冥濛釀作霏。天風不盡動征衣。乾坤浩浩三光合。江漢滔滔萬宂歸。若木扶桑看不辨。蜃樓鼇殿望還非。忽思張翰揚帆去。剡曲秋深鱸正肥。玄谷附次韻海天時雨作輕霏。暮入虛堂濕壁衣。村裏笑談多望歲。客間詩句半思歸。名登幕府無裨補。迹廁朝班有是非。遙想故園風味別。滿山煙翠蕨芽肥。</text>
<title>敬次使相韻</title>,<text>天假騷翁一日閑。迢然獨上海邊山。分流一水呑平陸。斗起孤譙跨峻巒。此地威聲飛將在。向來征戰幾人還。王師早晩收遼左。肯使班生老玉關。</text>
<title>次白沙韻</title>,<text>蓮幕賓僚忝第三。十旬淹滯共辛甘。身因王事寧辭遠。酒遣鄕愁不戒貪。霏雪淸談揮玉麈。吐芬佳句艶優曇。投來按劍驚相視。千古騷壇作指南。</text>
<title>菡萏亭。留別江東羅令宰口號聯句。</title>,<text>客路餘淸暇。交驩集小亭。子容 暫開千里面。長役百年形。德餘 古柳低墻碧。新荷颭水靑。汝固 驪駒歌一曲。臨別不堪聽。道章</text>
<title>次汝固韻</title>,<text>欲遣客中恨。同登池上亭。關河重握手。京洛舊忘形。小酌留人醉。遙山入座靑。生憎渭城曲。祖席幾回聽。</text>
<title>次汝固別羅使君夢賚還治韻</title>,<text>當時狂態與君同。愧我羈蹤尙禁中。王事相逢還此別。世間歡樂本悤悤。</text>
<title>奉別正使大人姜編修曰廣</title>,<text>虹流新慶萬方同。帝遣詞臣下海東。暫向箕封頒大誥。却催星駕返層穹。神明共護張槎穩。行李爭看越橐空。多少都民遮道處。百年瞻仰峴碑豐。獨步花磚第一人。雍容風範映簪紳。揚名少日登龍榜。染翰多年草鳳綸。玉節暫辭天北極。琅函遙降海東濱。明朝別後仙凡隔。此去淸都更幾塵。將迎千里敢辭勞。猥荷明公一字褒。已見絲綸宣海域。久知忠信任風濤。揚帆直渡蓬萊近。倚劍豪吟碣石高。好趁新秋還日下。五雲多處拜龍袍。</text>
<title>奉別副使大人王給事夢尹</title>,<text>鸞臺聲望廟堂姿。珥筆丹墀幾進規。雲漢早伸鴻鵠志。海邦先覩鳳凰儀。孤槎更向來時路。片石空留去後思。自恨塵蹤淹下界。重逢難卜此生期。氷蘗淸名萬口傳。乍頒丹詔卽催還。詩篇剩得江山助。行役頻驚節序遷。遼塞拆聲憑劍外。岱宗秋色掛帆前。懸知繡斧趨朝日。恩奬親承帝座邊。微踪何幸躡名流。得御初從廣遠樓。霏雪淸談揮玉麈。驚人健筆動銀鉤。臨岐可耐分離遽。下榻偏蒙禮數優。別後多情天上月。也應來照海東陬。</text>
<title>次尹玄洲韻</title>,<text>昨夜雨聲緊。愁人聞最先。佳辰負客裏。樂事在誰邊。棲息方纔定。生涯秪自憐。公餘擧網好。門外有長川。昨夜話及川獵。落句及之。附元韻山谷日多曀。蕭蕭秋氣先。園陵霜露後。時序菊花邊。一雁叫何苦。數蛩吟可憐。沈思不成寐。風雨暗前川。尹玄洲</text>
<title>又次尹玄洲韻</title>,<text>草屋深專壑。柴門設傍山。居然成活計。猶足庇風寒。興自鄕村在。心因王事關。匆匆簿領裏。秋色好誰看。附元韻籬葺思防虎。門移爲納山。圖書虛四壁。衾枕備初寒。醅釀要須早。甁罍且自關。聊爲過冬計。生理此中看。尹玄洲</text>
<title>又次尹玄洲韻</title>,<text>前宵一雨釀微寒。荏苒光陰逼歲闌。初日上窓烘政好。新詩驚座和皆難。吟邊物色渾無賴。病後秋懷強自寬。不有秦樓餘瀝在。客間何以洗愁肝。附元韻一番風雨一番寒。秋氣還從夜氣闌。未轉頭時身已老。纔開眼處路猶難。人情物態看逾窄。紅葉靑山境自寬。醉卽高吟吟便睡。不知何事惱心肝。尹玄洲</text>
<title>次後瘳金尙書藎國韻</title>,<text>棲鴉初返暝煙沈。斜日銜山半壑陰。倦客亦尋僑寓至。孤燈獨對短篇吟。供時已分三宜去。莅事方知百不任。默算平生還自笑。向來身計誤朝簪。</text>
<title>次後瘳韻</title>,<text>此身還似返丘園。環佩經旬阻九門。南院有誰承顧問。北堂無奈隔晨昏。僑居敢憚三間窄。官食難堪衆口喧。却喜陪從諸老後。忘形不復計卑尊。屋後地寬自作園。庭邊籬斷仍成門。居然生計約過歲。其奈曉衙常到昏。爲是因山方有事。休云出郭而無喧。呼杯坐對暮秋色。嶽勢與之誰更尊。</text>
<title>次後瘳韻</title>,<text>談屑叨陪玉麈揮。登山盡日澹忘歸。乾坤自喜吾徒在。城郭寧嫌識者稀。可但吟詩酬令節。不妨沽酒典朝衣。春明咫尺關情地。回首紅雲擁紫微。興酣頻把彩毫揮。衙罷各尋蝸屋歸。歲暮霜繁雁去盡。山深晝靜人來稀。佳辰獨自對紅葉。好事知難逢白衣。乍倚南窓成小睡。故園秋色夢中微。</text>
<title>次後瘳韻</title>,<text>諸公筆力政堂堂。如我疏才詎敢望。已覰騷壇旗樹赤。自憐王事鬢成蒼。愁添旅況題詩懶。病怯寒威把酒忙。簷掛釣絲籬掛網。一秋虛擲出郊裝。</text>
<title>次後瘳韻</title>,<text>蓴鱸歸興負秋風。官事驅人任轉蓬。昨夜淸霜知幾許。滿山楓葉不勝紅。</text>
<title>次後瘳韻</title>,<text>此身於世如秋蠅。奉使而來常戰兢。瘦馬夜尋草屋路。藍輿曉涉寒溪氷。因山事了便當去。閉戶日高猶不興。左右圖書任自在。蕭然靜似參禪僧。</text>
<title>次遲川崔尙書鳴吉子謙韻</title>,<text>宮醞來宣內府香。登筵拜賜共稱觴。喬陵在眼風霜晩。往事回頭歲月長。微分擬隨諸老盡。殊恩亦許小臣當。更從金粟堆前望。佳氣蔥蔥護壽藏。勝地招邀醉一場。吾徒還似在高陽。中天側瞬秋鷹厲。大野鳴鞘獵騎忙。況有溪魚添美味。更憐山菊保餘香。團圓恨少佳公子。頻向靑門引領長。</text>
<title>士致家餞席。醉次李尙輔 景奭 白軒韻。</title>,<text>肯怕當筵酒。休牽欲起衣。別離何太遠。魂夢亦難歸。雁自隨陽去。雲應度嶺飛。時舍兄病臥 深秋得長暇。後會莫相違。</text>
<title>次令尹金自珍 南重 寄示韻</title>,<text>客路停驂處。公堂拄笏餘。重逢一笑罷。軟語好懷舒。幸作親朋會。寧愁活計疏。他鄕興不淺。同釣武昌魚。好雨來如約。良辰興有餘。林花雖盡謝。岸柳已全舒。簿牒應知減。杯觴莫遣疏。僑居近南澗。新漲可觀魚。</text>
<title>方伯鄭君則 世規。爲其表弟。設慶席於臨陂。要我同參。不獲辭赴會。宋上舍民古在韓山。聞余至。涉海而來。將還求題。便面爲別。口占書贈。</title>,<text>佳節天中過。親朋海上來。重逢多少意。同把淺深杯。勝會元無約。歸心且莫催。華筵接軟語。斜日任西頹。</text>
<title>宋生要余更贈一絶。臨分。口誦索和。</title>,<text>傍海高低路。穿林遠近村。懸知泊舟處。稚子候衡門。宋言行十許里當涉海。而家在海邊。柴門臨水云。</text>
<title>李士謙 行進 倅務安。聞余寓在完山。寄一律相問。竝餽兩魚。次韻以謝。</title>,<text>曾將薄技廁群仙。樗散今爲衆所憐。僑寓可堪淹客日。行廚時見絶炊煙。京華杳杳音書斷。海邑迢迢夢想懸。一首詩兼雙鯉至。百年交義使君賢。</text>
<title>半刺朴君季淵 渟 構一新堂。令尹自珍成一律索和。口占次題。</title>,<text>爲愛新軒結構初。一簾微雨小庭虛。完山自古繁華最。半刺從來簿領疏。人客少能留几杖。神仙不獨好樓居。休辭鎭日朋尊會。俱是兵戈萬死餘。</text>
<title>旅寓述懷。復疊前韻。寄示自珍。</title>,<text>前山霽色捲簾初。午夢纔回一榻虛。滿案詩書還自帙。閑人活計未全疏。偏憐勝尹多公暇。數把佳篇問索居。莫道周南留滯苦。濁醪麤飯不求餘。濁醪麤飯。一作醉醒醒醉。擬返田園賦遂初。客程淹滯計歸虛。南州白屋身如寄。北闕靑雲夢亦疏。賴有才能會大府。替勞車馬枉僑居。酣來排悶憑詩句。自是平生習氣餘。平。一作多。</text>
<title>季淵大夫人生辰。次金自珍慶壽韻。</title>,<text>座上群公卽雁行。迭將圖祝進萱堂。微涼已報知時雨。和氣先添獻壽觴。高燭煌煌明綺席。繁絃咽咽舞紅粧。秋奉遍揷茱萸處。彩服尊前一倍光。伯游丈。亦自榮川來會。而德雨獨在灣上。落句。竝致頌祝之辭。</text>
<title>旅舍述懷。奉鄭方伯君則，金令尹自珍，朴通判季淵伯季。</title>,<text>霖雨經旬臥子桑。弊廬無處不床床。酒分官府朝醺足。煙濕行廚晩爨妨。多荷主人珍重意。能令遠客去留忘。南溪昨夜饒新漲。聞道溪邊有彩堂。諸公相繼問餽。故五六及之。</text>
<title>同季淵伯季。過金將軍山林。復疊前韻。錄示君則，自珍。</title>,<text>休官猶未返柴桑。客裏琴書共一床。疏懶聖朝寧有補。沈冥散秩也無妨。親朋此日知誰健。好會他時不可忘。乘興又過何氏宅。滿溪流水繞虛堂。成都虛種孔明桑。錦里醉登嚴武床。縱酒脫冠無不可。負薪採梠有何妨。閑忙自古難同趣。身世于今已兩忘。騎馬出門奚所適。五橋東畔傍溪堂。</text>
<title>還寓悄坐。四疊前韻。更寄諸公。</title>,<text>浮世從它海變桑。異鄕何幸此連床。主恩今日還高臥。賢路當年已久妨。經濟初心猶不泯。文章舊業亦難忘。諸君高義容疏放。載酒頻尋背郭堂。</text>
<title>重過金將軍山林。記實口占。錄示鄭君則，朴伯游昆季，李君子正，李君周卿。同遊諸君子。</title>,<text>重過何氏宅。谷口偶相同。約束潘南子。聯翩隴右公。衣冠此府盛。天地我曹雄。不盡終筵興。投壺醉更中。</text>
<title>自珍送轎以邀。詩以強之。次韻以贈。</title>,<text>肩輿來訪帽簷斜。霽色前峯已落霞。氷簟方開孔融酒。玉盤兼設卲平瓜。</text>
<title>季淵亦來會。自珍醉後有戲語。詩以嘲之。復用前韻。</title>,<text>當筵醉墨任橫斜。留客氷床酌玉霞。莫道判官疏禮法。它時看我及君瓜。</text>
<title>簡謝蔡明府伯昌 裕後，伯昌。時宰南原。</title>,<text>久雨屋皆漏。中宵席屢移。看君用意處。遺我折腰資。遠信連窮巷。嘉魚趁早炊。殷勤兩遭惠。埋沒五言詩。伯昌先送五斗酒米。繼遺兩編銀唇。</text>
<title>次自珍韻</title>,<text>勝日携佳友。華筵敞小堂。淸談揮玉塵。渴肺潤瓊漿。府伯纔旋駕。郵筒更寄章。新詩吾豈敢。還愧爾揄揚 是日。自珍先還寄詩。詩有新詩有道章之句。故篇末云。</text>
<title>次寄洪友天光 洪師傅宇定</title>,<text>骯髒元天賦。沈冥孰使然。敝衣居客右。高唱落尊前。醉態偏相愛。狂言且莫傳。別來雲樹隔。唯有夢魂牽。是日。天光末至居上坐。勸歌卽唱。故頷聯及之。</text>
<title>山人道休自楓岳向月出山。歷訪我求詩。次軸中韻以贈。</title>,<text>重遊楓嶽已難能。棋罷留僧共一燈。臥說上方淸絶處。病餘牙頰欲生氷。縹緲仙山東復東。望高臺月毗盧風。逢渠欲問舊遊處。笑指雲來雲去中。</text>
<title>重題</title>,<text>留滯周南歸未能。逢僧一宿夜懸燈。僑居病暍昏昏臥。倍憶宮恩玉井氷。馬首何時洛水東。南州溽暑北窓風。偶然逢着敲門釋。更和新詩舊軸中。</text>
<title>八月七日。午眠初覺。騎馬出郊。遭雨還寓。口占一律。錄示自珍。時自珍方抱河魚之痛。而季淵往公山未還。</title>,<text>獨向秋原觀稼回。故鄕歸興十分催。日沈晩郭初休市。雨歇長郊已浥埃。還寓更憑孤枕臥。離群誰與好懷開。憐君久抱文園渴。抛却尊前勸客杯。</text>
<title>高敞倅李君命說來訪。聞洪天光就醫來。在其隣邑。寄一札問之。復用前韻。詩以替書。</title>,<text>秋思欲搖落。別懷重黯然。新交千里外。相憶十年前。夢逐孤鴻去。書憑五馬傳。非無命駕意。宂病奈相牽。宂一作慵</text>
<title>簡寄畸翁 畸翁之子來訪云。有回奴口占書付。</title>,<text>過釋曾傳札。新詩未寄聲。南來猶阻面。北去若爲情。會合知何日。棲遑媿此生。僑居一壺酒。獨對阿戎傾。曾因過僧見札。不得報。今逢其胤對酌。不得共。首尾云。</text>
<title>簡謝臨陂鄭公達知縣</title>,<text>客土淹留久。情親問餽頻。魚宜兒女口。酒入老夫脣。渾寓咸知感。僑居莫道貧。全忘辭受節。爲是一家人。</text>
<title>伯游丈還榮川任所。同自珍，季淵諸公。出錢于完府之北門樓上。醉後題扇以贈之。</title>,<text>爲作臨岐送。衝泥不憚勞。路連南極遠。筵壓北門高。畏日初沈閣。微風欲滿袍。他鄕牢落意。便面強揮毫。</text>
<title>臨罷又次</title>,<text>離懷倍黯黯。亭號豈勞勞。晩席絃歌咽。前峯氣勢高。濕雲迷別路。疏雨洒征袍。多少分携恨。憑詩更染毫。</text>
<title>次自珍贈別韻</title>,<text>雨中山色有無間。緩舞嬌歌此別難。已許深杯頻到手。更敎詩興集毫端。一年強半道途間。漂泊東南活計難。又向客中還送客。浮生離合太無端。兩世交游伯仲間。襟期今托季方難。聯衾匝月先分袂。別恨今宵更幾端。寸情何耐去留間。過水穿林道路難。他日雙靑閣上臥。定思風雨過蘇端。</text>
<title>還寓悄坐。又疊桑字韻。</title>,<text>求田問舍爲耕桑。愧殺元龍上下床。勝地招邀隨意適。他鄕漂泊覺身妨。夢回京洛家何在。醉後巴陵道更忘。數把詩篇挑白戰。僑居還似聚星堂。</text>
<title>簡次自珍示韻</title>,<text>雖云數還往。其奈異忙閑。笑我尙爲客。送君空對山。偏憎過時雨。一破上年慳。睡起蒙情訊。題詩不用刪。</text>
<title>公州錦江船上。醉題鄭按使夢賚扇面。</title>,<text>南國游人滿意歸。湖西按使有情遺。高才三絶留名日。好事千年置驛時。官閣夜深頻跋燭。山樓秋霽共傳巵。孤舟又作江頭送。交誼平生我獨知。來時。夢賚送馹。臨別。送我拱北樓。仍下船次。贐我以李澄畫帖。</text>
<title>九月九日。投宿稷山。次壁上東嶽韻。</title>,<text>詩翁題品此江山。謳詠于今滿市闤。人事可堪經亂後。天時屢閱轉頭間。樽前九日無消息。湖外三年幾往還。欲和紗籠官壁句。染毫終夕媿窺斑。</text>
<title>稷山蓮亭。爲尹知縣瀍作。</title>,<text>縣樹秋陰薄。官池菡萏香。親朋自何處。佳節是重陽。軟語初筵敞。相看古意長。途中仍病肺。孤負菊花觴。</text>
<title>松京九杯亭。次韻。</title>,<text>隙地開新沼。神崇鎭舊邦。亭名成九酌。筆力倒三江。灝氣來虛檻。晴光入晩窓。太常春酒熟。留客醉深缸。</text>
<title>嘉山館逢淮翁。云向觀海謫所。書一律。付其壻。</title>,<text>宛是東遊屐。難回北去轅。湘潭長在念。驛路倍消魂。來往身如寄。驅馳病獨存。新詩憑玉潤。醉藝不成言。</text>
<title>一相看花東門外。寄一絶。次韻却寄。</title>,<text>陌上看花信馬歸。懷人對酒想依依。窓前月色偏添恨。來照河邊拭淚衣。時纔別舍兄於混河</text>
<title>次伯氏韻</title>,<text>脈脈指長道。悠悠頻古河。愁腸本如醉。臨別酌無多。附元韻漠漠王孫草。悠悠太子河。孤臣獨歸路。春色爲誰多。白洲</text>
<title>敬次大君韻 時孝廟以大君。質瀋。</title>,<text>王子佳賓罷酒廻。月明惟與鶴徘徊。尊前白戰知誰健。病臥羈棲媿退才。</text>
<title>伯氏生辰。寄示一相。兼示李生碩揆。</title>,<text>去歲茲辰醉草亭。壽筵卿月耀臺星。行塵今與湘潭遠。聚散眞同水上萍。</text>
<title>又用前韻</title>,<text>中宵默算短長亭。臥見參商萬里星。想到故園春已晩。一塘微雨漲新萍。</text>
<title>一相質館。小飮偶吟。伯氏生辰日也</title>,<text>已分音塵斷。其如道路脩。況兼今日恨。何耐異鄕愁。對酒誰家席。題詩幾處樓。阿咸能解事。高唱屬吾酬。</text>
<title>次一相韻 伯氏行約到安州。記席上語。</title>,<text>長路爭如別恨悠。晩來風雨更添愁。懸知二八前宵月。醉臥淸川江上樓。</text>
<title>敬次大君韻</title>,<text>殊方喜躡信陵門。十日平原倒幾樽。春色一年空斷送。故園同有未歸魂。羈思逢春劇。愁腸借酒歡。東村花柳色。都付別人看。</text>
<title>一相有詩。立使卽次。</title>,<text>悵望天東幾日歸。春愁和夢轉依俙。韶光九十無由駐。看取斜陽已在扉。</text>
<title>混河橋上。別一相。題其扇面。</title>,<text>羈懷脈脈俯長流。此地那堪此別愁。最是館門還掩後。望君無處可登樓。</text>
<title>四月十三日夜深後。春宮令小豎宣酒肴。而敎曰。無憀中。可一飮云。卽起飮數大巵。感激口占。</title>,<text>內豎來宣酒。中宵起攬衣。溫言慰岑寂。異數借光輝。羽翼慙無補。威顏喜不違。何時陪鶴駕。回首舊銅闈。</text>
<title>混河別柳善伯 慶昌</title>,<text>一年三到此江湄。更覺浮生足別離。孤館客懷無處遣。送行前後幾篇詩。</text>
<title>又用前韻。別金同知。</title>,<text>愁腸斷盡混河湄。此地逢迎此別離。歸見長公須致意。異鄕唯待鶺鴒詩。</text>
<title>敬次大君韻</title>,<text>羈棲寂寂無人問。病廢杯觴懶廢詩。尙記魯叨珠履客。氷漿碧椀醉瑤池。連宵一雨未全收。咫尺還同萬里愁。河上何時廻紫氣。更敎關令認靑牛。</text>
<title>翌日。又用前韻。奉呈大君。</title>,<text>甘霖初霽濕雲收。恰慰農家釋耒愁。試向前郊看喜色。牧童吹笛倒騎牛。推案詩篇懶不收。羈懷悄悄抱牢愁。鄕書已付蘇卿雁。醉興聊歌甯戚牛。</text>
<title>次一相途中韻</title>,<text>強把臨岐酒。難澆愴別腸。公齋還獨臥。客日覺偏長。未有回天力。唯思縮地方。遼河連鴨水。煙樹望微茫。</text>
<title>次一相送二杯韻</title>,<text>美器雙成訝許同。阿咸飮政幾時窮。縱敎右手長持此。其奈羈棲酒屢空。萬里朝天舊路同。如何今到此間窮。沿途左右驚心處。多少樓臺盡已空。</text>
<title>大君宅。大醉口占。</title>,<text>莫道無花草。天私沁水園。芙蓉初作院。楊柳已成門。且待溶溶月。寧辭衮衮樽。殊方未歸恨。覽物倍消魂。</text>
<title>敬次大君韻 大君。送酒與蒸豚。</title>,<text>欲使愁顏借酒紅。更分珍味與人同。無端急雨添詩興。佇見新題滿浙東。</text>
<title>奉寄謝恩使</title>,<text>坐守西河館。非窮阮籍途。庭留報客鶴。屋望好人鳥。不減三秋憶。那堪一夜徂。行裝難任意。何處是通衢。</text>
<title>副使金自珍來示家兄便面韻。醉後卽次。時謝行臨發。關雨。</title>,<text>邂逅卽成別。此懷良苦辛。莫愁甕北水。喜浥遼東塵。可制臨岐淚。同爲去國人。羈棲已半載。看取鬢邊銀。</text>
<title>瀋館。得小酒。送李學士子修。正英</title>,<text>君叔來時吾姪陪。吾方在此見君來。兩家叔姪如相約。千里襟懷得好開。不惜他鄕先作別。從知去路卽成廻。偏憐閨裏迎還送。剩使離腸分外摧。</text>
<title>寄挽姜相 碩期</title>,<text>世以斯文重。公將禮法持。爭推端冕望。粤自布衣時。進退寧諧俗。依歸早得師。危朝全素履。華聞際昌期。富貴身何與。昇沈道未虧。人方仰山斗。國忽失蓍龜。厚德終無壽。儀刑更有誰。殊方承遠訃。同里抱深悲。尙記臨分誨。先題嘆逝詩。通家兼世好。悽咽不成辭。</text>
<title>寄挽柳統制 琳</title>,<text>頻行一訣奄重泉。萬里遙題薤露篇。每接家書期勿藥。誰知國士竟無年。匈音來到幾時後。哀淚洒霑何處邊。尙有平生臨別贈。忍看懸壁繞朝鞭。</text>
<title>次蔡生韻 時余將先還</title>,<text>異域羈棲苦。唯君最自知。同來先獨去。此別倍相思。可耐蘇卿恨。還兼宋玉悲。秋風出晝路。三宿莫言遲。</text>
<title>七月十六日。離瀋宿沙河鋪。曉發。口占。寄講院諸公。</title>,<text>快若出籠鳥。歡同得水魚。斜陽初歇馬。侵曉更驅車。草露從敎濕。天星已覺疏。回頭行邸遠。欲發且躊躇。</text>
<title>八月初三日。越江。有懷洛中兄弟之會。口占一律。寄建中。是日。洪兄初度。</title>,<text>遠客初旋駕。逢人卽寄詩。知君設酒日。是我渡江時。每憶春闈病。常愁伯氏羸。當筵應盡醉。飮量果誰衰。</text>
<title>贈韓振甫 興一 江原方伯之行</title>,<text>賓客纔從瀋北還。侍郞新領嶺東山。蓬萊此去應無恙。蠻貊之行苦未閑。約我回車沙磧外。知君駐節水雲間。毋論勞逸俱王事。敢說驅馳道路艱。</text>
<title>宿碧蹄。奉次伯氏寄示韻。</title>,<text>夙駕仍關雨。孤燈坐到晨。蛩音咽後砌。鷄唱認前隣。覓酒留佳客。馳書走吏人。神京知漸近。三角露全身。附元韻宿霧兼初雨。侵宵又犯晨。暗橋還有穴。遙寺更無隣。忽遇風狂客。終違火伴人。雖先半日面。幾誤百年身。時道章以賓客。自瀋還京。余與兒輩。前期出迎。路遇狂客狼狽。故云。○白洲</text>
<title>松京日哦堂。次澤堂諸人韻。</title>,<text>日日虛堂閉戶遲。透簾山色競呈奇。公餘觴詠還多事。最是花開柳嚲時。佳辰淸景在詩家。小尹官閑領物華。好是芳樽留客處。月明庭院有梨花。</text>
<title>途中。效算博士體。簡寄朴尙之 筵。</title>,<text>一宵公館喜連床。千里殊方更促裝。自笑三秋長在路。不知何處作重陽。</text>
<title>小重陽日。在鳳山。簡奉家伯氏。</title>,<text>孤負三秋節。驅馳半載強。前途亦千里。明日卽重陽。未遍茱萸揷。難同竹葉嘗。非關數月別。只是杳殊方。</text>
<title>觀德堂。次伯氏韻。贈邊節度。</title>,<text>勝境如相待。殊方又獨回。孤臣去國路。九月望鄕臺。把酒寬羈思。題詩媿退才。佳辰長作客。愁對菊花開。附元韻此豈他鄕會。吾從何處回。天涯見骨肉。江上有樓臺。自倚千金價。休論八斗才。還家餘興在。猶趁晩花開。端相。自京來迎。故第三及之。○白洲</text>
<title>觀德堂。次伯氏涼字韻。</title>,<text>驅馳驚節序。荏苒了炎涼。去路卽來路。他鄕還故鄕。喜君新釀好。留客舊情長。已辦通宵飮。臨分更一觴。附元韻澹月兼昏靄。輕颸且夕涼。人應歌入塞。馬亦喜還鄕。候帳樓船敞。轅門畫戟長。病身經萬死。今夜盡君觴。白洲</text>
<title>大定江上。簡寄觀海。</title>,<text>淸川西畔藥山南。王事經過一歲三。咫尺湘潭空入望。嚴程無計枉征驂。</text>
<title>以隱語一絶。簡寄西伯具景輝 鳳瑞。</title>,<text>何處重逢何處人。疑終爲信假成眞。風流方伯還多事。幾誤臨深履薄身。</text>
<title>次李士致 行遠 贈淑娘韻。仍贈之。</title>,<text>醉客浮虛態。佳人窈窕姿。差遲兩夜會。終誤百年期。</text>
<title>九月晦日。宿龍山下。</title>,<text>夜宿龍山下。晨從鴨水湄。如何落帽地。適是送秋時。宋玉悲無奈。參軍興莫追。支頤算身計。何事此途岐。</text>
<title>宿莊頭。枕上口占。</title>,<text>去路先愁來路苦。還時益覺去時艱。除非入站莊頭宿。蠻貊能行只等閑。</text>
<title>過遼東有感</title>,<text>向來天意欲何如。擧目全遼恨有餘。東海卽今誰更蹈。扁舟擬訪幼安居。思量時事醉無如。古跡惟看廢郭餘。咫尺封彊夷夏別。此生何計覩皇居。</text>
<title>次蔡生韻</title>,<text>輪困斗膽幾分消。虎穴棲遑歲月遙。可耐羈懷當落日。偏憎歸夢覺中宵。陪從但有丹心在。功業難期白髮饒。安得健兒身手好。挽來東海滌全遼。</text>
<title>蔡生以饒字代驕。要復次戲答。</title>,<text>酒不醉人愁豈消。兒能騎馬路無遙。畏心常在親征日。病骨何堪大獵宵。竊據朔邊專地利。跳梁化外號天驕。吾儕差喜歸期近。作伴靑春好過遼。</text>
<title>隨獵。次蔡別坐韻。</title>,<text>躍馬爭追走。蠻弓更射飛。深山恣大索。廣漠入重圍。初日明金甲。嚴霜滿鐵衣。何如舞雩上。春浴詠而歸。</text>
<title>登極副使吳汝完 竣 寄詩。卽次以答。</title>,<text>鎖却雄關劇百牢。夜寒龜縮聽風饕。詩傳灞岸吟逾苦。酒在新豐價更高。浮世久知同夢幻。羈棲轉覺似禪逃。輪囷斗膽消磨盡。無復平生意氣豪。</text>
<title>汝完又送一律。卽次以答。</title>,<text>擁爐孤館坐書灰。咫尺那堪斷往來。竟日未看佳客過。殊方誰與好懷開。風驅大漠氈車冷。雪壓重城畫角哀。却憶東村煖寒會。弟兄同把淺深杯。</text>
<title>瀋館。書李生扇。</title>,<text>大獵天山扈駕還。至今霜雪滿衣斑。東歸莫詫君差早。喜氣先通鴨水灣。</text>
<title>瀋館。辭淸陰口占。</title>,<text>天道悠悠且莫論。離情脈脈欲無言。行人留守西河館。賓客陪回北瀋轅。素履平生惟信命。殊方此別倍銷魂。加餐更得神明助。佇待陽春發育恩。</text>
<title>延平府院君李公 貴 遷葬挽</title>,<text>可耐重題薤露篇。臨牋一字一潸然。丘原更起知無日。喬嶽其頹已有年。夢想尙勞亡鑑後。忠勳曾著蓋棺前。車音忍過城門路。迢遞新阡錦水邊。</text>
<title>挽尹君玉 墀</title>,<text>令閥分天派。同朝識介圭。淸標看玉樹。茂望貯金閨。大海圖南翮。長途冀北蹄。聲名吏部早。雨露相門低。筆陣翔鸞鳳。詩鋒淬鸊鵜。勤勞緣聖主。惠澤遍圻黎。毀瘠年難恃。飛騰事忽睽。吾還從塞外。君病已城西。一訪仍成訣。追思轉覺悽。安豐無限淚。前後幾行啼。</text>
<title>挽具景輝</title>,<text>結友平生久。唯君契許深。相逢先發笑。莫逆貴知心。幾處聯床宿。同隣步屧尋。淸談雜諧謔。一聽一開襟。敏捷詞華富。疏通政事才。懷忠唯斷斷。游刃且恢恢。出入偏恩渥。翶翔遍省臺。高標爭拭目。稱譽及輿儓。伯玉知非歲。甘棠輟詠春。曾看化南國。忽報哭西民。盡瘁寧無疾。酬恩已許身。朝家重才諝。何處得斯人。鶴駕陪還日。龍灣臥病時。依然聚散迹。便是死生期。但有宗元友。終無伯道兒。銷沈乃如許。後事欲依誰。東里招魂遠。西京返櫬忙。路人皆下淚。門客獨隨喪。遽奪還時命。同歸孰短長。堂堂濟世志。寂寞閉山岡。古壟臨湍僻。新塋傍海開。丹旌季膺返。白馬臣卿來。哭罷斜陽盡。悲兼暮雨催。憑棺招不應。掩淚出山廻。</text>
<title>謹次崔東皐帖中韻</title>,<text>誰向兵塵拾散亡。神慳奇寶與天長。六丁下取愁雷電。一作通衢闊步看騏驥 千仞高翔認鳳凰。盛業幸窺珠玉唾。餘生因廢蓼莪章。東槎後錄慙名列。不宵焉能擬肯堂。</text>
<title>挽鄭弼善 雷卿</title>,<text>天理冥冥甚。人情默默傷。古今寧有此。禍福信無常。當佇咨嗟久。臨朝涕泗滂。空敎節俠傳。千載益輝光。貢院魯科士。雄文看擅場。風儀期遠到。雲路喜高翔。忍把忘年義。先題嘆逝章。堂堂報國志。遺恨在殊方。</text>
<title>次舍兄韻。題一相扇。贈行。</title>,<text>夜酒休敎盡。春天且莫明。天明酒盡後。何以駐君行。此酒莫辭醉。今天猶未明。無寧相枕臥。不覺出門行。</text>
<title>對錦林酒。次一相韻。</title>,<text>身外休思萬古名。且將淸謔到參橫。今宵須盡故人酒。他日相思無限情。</text>
<title>鄭士元 世美 遷葬挽</title>,<text>每過南橋路。心驚舊酒壚。存亡唯涕淚。人世幾艱虞。消息泉臺隔。親朋一半無。佳城開宿草。後事有雙珠。</text>
<title>次觀海韻</title>,<text>一憶當時便一呼。禍患餘悸兩家俱。三年淚眼看雲冷。千里羈懷伴月孤。早識文章心似錦。重敎窮阨唾成珠。參商又劇瓊雷望。不獨西荒是遠途。</text>
<title>挽任子瀞 絖</title>,<text>西河望屬判書高。特進經筵鳳有毛。華胄遙遙推世閥。諸孫衮衮出英髦。一生氷蘗操持苦。萬里風沙跋涉勞。存歿哀榮皆國耳。九原暝目感恩褒。</text>
<title>柳統制 琳 夫人挽</title>,<text>昨過將軍宅。堂空素幔垂。無心寫凡鳥。拭淚對諸兒。失耦元多感。通家倍覺悲。齋居違執紼。一慟寄哀詞。</text>
<title>挽趙生 顯陽</title>,<text>雁塔嚧傳第一誰。名門詩禮石麟兒。生之非偶奪胡速。命也奈何天莫知。方賀壽星依舊彩。忽驚靈樹折新枝。空閨可近高堂哭。行路聞來亦淚垂。</text>
<title>挽東淮妾</title>,<text>憶醉秦樓月。當壚詫玉姿。浮生何奄忽。往事益悽其。冥漠還魂計。悲涼嘆逝詞。扁舟泝淮日。無復載西施。</text>
<title>挽權光州 浚</title>,<text>南邑棲遑久。東溪往返頻。江樓秉燭夜。蕭寺盍替春。遠訃初疑夢。曾遊似隔晨。他時親黨會。不復見淳眞。</text>
<title>酒席。次林東野 堜 韻。爲別。</title>,<text>北塞南州兩杳然。重逢休怪雪盈顚。人間聚散尋常事。亂後君臣涕淚邊。</text>
<title>韓同知 必遠 大夫人挽</title>,<text>猥有葭莩厚。恭惟福履繁。母儀看令胤。婦德稱名門。幾處斑衣戲。重封紫誥恩。三從道無缺。九袠齒方尊。劍逐延津會。星驚寶婺昏。欒欒俱白首。衮衮至玄孫。飛旐沿淸漢。歸舟卽古原。芳隣託契久。臨挽倍聲呑。</text>
<title>申利川 濩 大夫人挽</title>,<text>九袠年誰享。三從道不虧。專城膺養日。雙劍會緣時。有是諸孫盛。無非積慶遺。南躔壽星晦。東郭素帷移。夙與賢郞好。常聞義訓宜。頻蒙翦髻餉。臨挽倍沾頤。</text>
<title>挽韓元之 仁及</title>,<text>妙歲馳名翰墨場。相門卿月倍輝光。朝班接武追隨慣。世好論交齒輩忘。靜攝喜堪行役遠。微痾誰料死生忙。齋居竟負鷄蒭奠。淚盡東風薤露章。</text>
<title>挽分沙李政丞 聖求</title>,<text>琮璜別派擅纓簪。世比蘇家父子三。最是長公聲譽早。偏承聖主渥恩覃。沖襟不許芒毫殢。曠度能令細大涵。拭目風神瞻灑灑。儀刑相府坐潭潭。危時盡瘁忠良著。晩節優遊寵辱參。每憶銀臺叨末席。嘗陪玉塵仰淸談。登門御李心先醉。投轄留髡興幾酣。存歿無端天莫問。幽明忽隔痛何堪。酒壚詩社皆陳迹。東郭西湖但弊庵。終使季方違面訣。忍揮衰淚在漳南。</text>
<title>次舍兄韻。送沈光遠 暐 槐山之行。家姪一相。將作質行。自加平入來。出小東門外。兼送沈行。</title>,<text>興必逢場盡。杯從到手遲。溪雲初捲處。山日欲沈時。脈脈臨分恨。悽悽贈別詩。西南千里路。見月幾廻思。</text>
<title>簡謝南澤之 銑 寄玄丹</title>,<text>仙劑兼華札。高情慰遠懷。蓬山今正好。花事晩方佳。舊迹心常往。重遊計已乖。驚人應有作。能使謝公偕。</text>
<title>挽德原君</title>,<text>屋上山幾重。屋中棋一局。蕭然坐隱處。濁醪時獨酌。但使興有餘。不愁飯不足。妻孥有飢色。安分貧亦樂。展也佳公子。翩翩今世獨。伊我夙心親。與之還往數。上東門外路。泮水村南陌。公或騎牛來。我時遣騎逆。相逢先一笑。肝膽貴不隔。有醑無則酤。陶陶窮日夕。海量誰敢當。國手元無敵。絶藝是餘事。美資實天得。秉心自休休。居恒無戚戚。有質且有文。出言皆不俗。嗜飮不及亂。善謔不爲謔。我在澤畔時。公來仍共宿。夜闌秉燭看。披襟道夙昔。會合亦暫時。人生遽風燭。一醉竟不起。萬事雲無迹。匈問報太晩。初終未匍匐。世宂苦縛身。又負臨廣哭。但把平生酒。替人奠一爵。幽明或感通。髣髴魂來格。題詩當薤露。淚盡情不極。</text>
<title>挽李日三 以省</title>,<text>芹泮聲華早。循良吏蹟多。風儀期遠大。身命奈蹉跎。脩短天難問。栽培理或頗。螟蛉纔數尺。後事欲如何。澤畔經年別。城西一慟時。摧心杞婦哭。拭淚卯君辭。存沒偏多感。親朋更有誰。山陽駐馬處。隣笛不勝悲。</text>
<title>挽汾西</title>,<text>執友凋零甚。餘生涕淚邊。淮翁纔宿草。令弟又新阡。客散眞長座。人亡子敬絃。忍將何狀意。題作此哀篇。憶昔交遊日。于今四十年。計班雖異等。論齒卽隨肩。自是襟期合。非唯世好偏。尋常慙鍛鍊。文酒許周旋。習刮芬華盡。功收估畢專。任情從率爾。處貴自蕭然。筆落看龍躍。章成認鳳騫。淸標映席上。玉樹皎風前。五嶺三危路。湘潭瘴海煙。鯉庭趨幾遠。驢背興難牽。夜月秦樓飮。春帆漢水船。中間還往跡。太半別離筵。俛仰俄千古。音容奄九泉。棋樽依舊在。花柳爲誰娟。繼志賢郞秀。懸都盛業傳。詞壇轉寂寞。搔首問蒼天。</text>
<title>加平墓莊。次兒輩韻。</title>,<text>身世吾今已兩忘。人情從古視炎涼。松楸倘遂誅茅計。終老靑山綠水傍。炎天行役苦全忘。嶽色灘聲滿意涼。爭似世間名利輩。喫塵趨走九街傍。</text>
<title>挽姜同知 弘重</title>,<text>憶曾雲路忝追隨。交誼忘年兩世知。禮絶銀臺纔隔座。罰依金谷幾傳巵。分憂嶺邑干戈阻。養疾仙區歲月移。他日西門揮淚過。夕陽隣笛不勝悲。</text>
<title>挽睦生員</title>,<text>先人庚契凋零盡。風樹餘生涕淚邊。几杖昔蒙臨堊室。衣冠今報葬新阡。京鄕路阻生蒭奠。存歿悲深露薤編。他日隋城隣社會。壽星無復耀樽前。</text>
<title>醉書簡尾別人</title>,<text>不寐到晨鷄。酒醒心轉悽。無由重摻別。悵望杳東西。</text>
<title>別存吾</title>,<text>來路卽歸路。行人還送行。因思江上別。何限去留情。</text>
<title>亭對南漢山城。有感。</title>,<text>思量往事意無窮。南漢旌旗在眼中。縱是朝廷終不改。其於舟楫亦難通。星辰謾自皆環北。滄海休言必向東。消息憑誰問黃屋。好音乍喜報靑宮。</text>
<title>次李體素 春英 韻</title>,<text>危磴巉巖轉幾層。回欄縹緲凜難憑。晴沙繞渚仍成野。夜水明樓不用燈。村釀近酤山北店。寺鍾遙認漢南陵。翰林物色分留地。一曲陽春和未能。</text>
<title>謝一相送酒</title>,<text>靑眼客歸塵滿榻。白衣人到酒盈甁。賢咸此意吾能會。爲是湘潭有獨醒。</text>
<title>挽韓平君 李慶全</title>,<text>魯將赤幟繼詞壇。符彩朝端競改觀。父子聲名高北斗。文章家世擅東韓。威儀宛是槐庭舊。活計蕭然草屋寒。萬事人間輸醉夢。向來榮悴是邯鄲。登門御李自髫年。淸謔頻承侍酒筵。先子再聯蓮桂榜。餘生終廢蓼莪篇。誰知俛仰成千古。竟使風流閟九泉。忍對當時來往處。楚臣僑寓近牛川。</text>
<title>夏日江居記興</title>,<text>淸曉攬衣出。前窓手自開。女奴強解事。起洗床頭杯。朝旭照高樹。炊煙生短籬。群禽各驚聒。靜坐聽黃鸝。一酌已微醺。看書眼纈斑。朝飧晩不御。數問獵夫還。晏飯亦當肉。居然萬事足。扶筇步小庭。隨意坐階石。日午頹然臥。披襟仍坦腹。小女勸無眠。子聲發棊局。睡起無餘事。憑欄俯釣磯。庭松繫瘦馬。坐待草船歸。遣騎邀谷口。同病倍相憐。棊罷或呼酒。倚欄相對眠。無人問所思。寂歷江天夕。檻外出風帆。曠然如好客。落日掛江樹。波心金一柱。白鷗閑似吾。相對成賓主。前村生暝色。漁火隔林明。呼兒收晒網。欹枕聽橈聲。胡床坐待月。水國爲銀闕。餘輝搖不定。四壁同明滅。入夜枕衾涼。扃窓睡味足。如斯可卒歲。只恐秋風作。</text>
<title>簡寄東淮</title>,<text>都尉有微𧏮。江山無主人。淸樽誰共對。明月獨相親。爲養前池鯽。兼留後澤蓴。白雲樓上榻。懸久已生塵。附次韻久爲臥病客。遙憶謪仙人。跡與朋知遠。心從鷗鷺親。三灘夜打鱖。七澤雨抽蓴。向子何須羨。忘懷是出塵。東淮</text>
<title>簡奉伯氏</title>,<text>江樓閑臥主恩深。左右淸風爽滿襟。澤畔三年皆有數。人間萬事已無心。向平婚嫁何時畢。屈子離騷此日吟。只是弟兄垂老別。邇來魯未共長衾。附次韻行役年年鬢雪深。暮途離合又沾襟。休誇弄月淸潭興。不耐看雲白日心。耳自無聞今已塞。口惟言病更何吟。從知一葛宜長夏。却笑菑川強布衾。白洲</text>
<title>醉書鼎卿扇 所宇亭舍。是鼎卿家。末句云。</title>,<text>自有此江山。往來能幾度。閑忙判去留。君我誰爲主。</text>
<title>醉書朴生澤龍扇</title>,<text>落景明沙渚。輕颸逗樹陰。跫音到空谷。多荷故人心。</text>
<title>醉贈湖安，長臨兩公子。</title>,<text>江樓送客歸。獨有兩公子。濁世見斯人。翩翩誰得似。</text>
<title>謝全昌都尉月夜來訪</title>,<text>遷客中宵起拓窓。半天明月滿淸江。輕飆忽送孤舟笛。法酒誰分內府缸。約束伶官俱第一。風流都尉本無雙。全昌携孫愛卜，申季龍及笛奴而來。 湘潭此夜生顏色。不啻空虛喜聽跫。</text>
<title>復疊</title>,<text>流光蕩漾擊蓬窓。積雨初收綠漲江。故泊蘭舟依淺渚。頻傳玉斝倒深缸。歌喉雜遝人纔五。舞影婆娑月作雙。淸興未闌良夜盡。送君何日更聞跫。酣來踏閣倚南窓。五夜平臨十里江。不怕中天橫玉斗。偏憐落月照金缸。水風吹座杯傳滿。山鳥驚棲笛奏雙。明日孤舟星雨散。更誰空谷足音跫。</text>
<title>復以俚語。四疊前韻。簡要鄭夢賚 良弼</title>,<text>睡起淸風滿入窓。晩憑危檻俯長江。孤吟無賴詩驚世。獨酌非關酒在缸。異域驅馳騎豈濫。明時放逐罪還雙。過從鎭日皆恩渥。下榻開棋坐待跫。鄭同被譴。居比隣。</text>
<title>簡奉舍兄</title>,<text>孤舟別恨轉依依。咫尺湘潭會面稀。最是蘇仙明月夜。一樽誰與共淸輝。附次韻江頭人與樹依依。過盡楸灘雁亦稀。可是西湖同一帶。東來明月奈分輝。白洲</text>
<title>七月旣望。與鄭夢賚，長臨都正泛舟。次金思晦 光燦 寄韻。</title>,<text>步自高樓上小船。渚靑沙白水如天。江山從古無常主。風月于今屬醉仙。一作江山今古誰爲主。放浪形骸我是仙。 却喜良宵携二客。同誇勝蹟繼千年。東隣咫尺佳期誤。欲和新詩倍悵然。閑來乘月泛湖船。末路行藏只任天。肯使形容同屈子。慙將文彩擬蘇仙。詩唯遣興休驚世。酒可忘憂欲作年。鼎坐蓬窓觴詠好。一樽傾後已陶然。心期常許范蠡 一作五湖 船。窮達從今莫問天。一作窮達由來不繫天 聲譽久慙名下士。風流或似飮中仙。時同赤壁乘舟夜。齒是東坡作賦年。千古絶音誰更續。一作和 一回高詠自瞠然。</text>
<title>次鼎卿寄示韻 是夜。鼎卿有約不至。</title>,<text>畏日初沈岫。輕陰欲隱洲。呼兒換酒至。與客泛舟遊。天水圍三面。笙歌坐兩頭。飄飄隨意適。身世一虛舟。新月已明樓。夕煙初斂洲。偶因今夜興。聊續古人遊。恍過黃泥坂。相期浣水頭。親朋佳約在。不放木蘭舟。</text>
<title>次一相寄韻</title>,<text>秋生汀樹露華新。有酒相隨綠可親。最愛樽中明月色。古今曾照幾騷人。</text>
<title>鍾城伯柳述甫 景緝 虛枉。走筆寄別。</title>,<text>愁州都護過湘潭。題鳳虛樓未盍簪。竟負邊城千里別。難寬異域一年心。</text>
<title>贈別表兄朴沔川之行</title>,<text>淸秋得意使君行。不是尋常五馬榮。暮景西山兼喜懼。壽星南極更輝明。專城列鼎餘生願。寸草三春孝子情。孤露秪今無限痛。可堪臨別淚沾纓。</text>
<title>復疊前韻。寄別表兄。</title>,<text>坐想今朝五馬行。銅章紫綬摠恩榮。光生閭里朱幡掣。喜溢庭闈彩服明。小別肯爲兒女態。端居不耐去留情。湘潭綠淨秋風起。散髮扁舟可濯纓。</text>
<title>次金竹所 光煜 寄示韻</title>,<text>湘潭蟄跡限嚴城。回首難堪遠別情。八渡三遼炎雨後。倦僮疲馬若爲行。</text>
<title>加平伯氏小堂。次韻。</title>,<text>破祕千年後。離喧百里餘。宛然成古壟。非是卜新居。林鬧看投鳥。潭搖識散魚。蒲團幽興足。着處乃吾廬。</text>
<title>悼東淮</title>,<text>淮翁下世後。愁對此江山。有酒將誰屬。哦詩獨自刪。亭松常在眼。樑月更疑顏。人代蕭條感。憑軒涕淚潸。人代蕭條感。一作一代風流盡。</text>
<title>楊丈道一 萬古 來訪。書扇贈謝。</title>,<text>倦馬衝泥問謫居。一宵江閣喜聯裾。劇談豪氣渾如昔。休道翁年七十餘。</text>
<title>家伯氏與表兄沔川。同行到蘇巴津。舟下同宿。復疊前韻。述懷贈行。</title>,<text>坎或成流止或行。問誰爲辱又誰榮。憂時短髮千莖白。報主初心一寸明。亂世萍蹤無定處。暮年岐路有餘情。西天極目妖氛惡。更使何人解請纓。</text>
<title>次伯氏韻</title>,<text>意豈臨岐盡。杯從到手空。他時蕭寺約。重借一帆風。附元韻二水三山勝。孤亭四壁空。留人終日雨。不管石尤風。白洲</text>
<title>舟中復疊贈李友 文炳</title>,<text>雨色連天暗。秋陰竝水空。蓬窓不辭醉。醒酒有微風。</text>
<title>醉後。書李友扇面爲別。</title>,<text>故人憐我抱離愁。携酒同乘上瀨舟。穩向蓬窓相對酌。不關風雨滿汀洲。</text>
<title>復次金思晦悼東淮韻</title>,<text>急景眞同下瀨船。欲將脩短問蒼天。風流遽失江山主。文采今誰翰墨仙。倍向窮途悲此日。更從何處送餘年。峨洋絃絶無知己。擧目人間獨愴然。</text>
<title>次楊丈道一韻</title>,<text>山排琬琰水挼藍。日日高樓坐碧嵐。秋野煙收沙繞渚。夜天雲捲月臨潭。人情閱盡眉先蹙。時事論來舌欲喑。多荷湖翁勞遠駕。一燈聯榻罄淸談。萍蹤漂泊任東西。世事思量足笑啼。湘水卽今波浩渺。太行從古路高低。身閑自覺饒新趣。心靜寧思返故棲。只是松楸還往遠。誰人爲卜浣花溪。閑忙無補國安危。今是何須較昨非。敢擬子陵垂釣隱。多慙弘景挂冠歸。文章事業期千古。廊廟江湖各一時。更待功成身退後。與君同着薜蘿衣。</text>
<title>楊丈道一家。次白鷺洲韻。</title>,<text>蒼松繞水護蒼璧。白鷺起洲飛白雲。我欲誅茅老此地。高人已去將誰群。</text>
<title>臨發。楊丈遺我以白羽扇。且次前韻以贈。率口次答。</title>,<text>臨別遺吾白羽扇。要吾把扇慰停雲。休言豪氣減前日。却喜新詩思不群。</text>
<title>八月十七日。宿道峯書院。月夜。步出泳歸門。坐川中巖上。口占。贈隨行居儒李。</title>,<text>石錯川如漱。天淸月欲無。屹然千丈壁。却似待吾徒。</text>
<title>尹子駿扇。次蔡伯昌韻。送忠原之行。</title>,<text>蕭瑟秋聲早。蒼茫暮景殘。多情問我謫。垂老送君難。漸覺人心變。從知世味酸。官廚添野興。銀鱠及朝飧。</text>
<title>臨分口號稱念</title>,<text>飄然一棹上游船。不獨湘纍望若仙。歸報中原諸子弟。逐臣棲息約三年。忠原。多姓親故云。</text>
<title>復次金思晦悼東淮韻</title>,<text>誰使斯人未永年。悲懷脈脈對秋天。孤亭寂寞扁舟在。擧目江山日索然。秋高庭樹雁聲淸。獨立江天百感生。最是流光同逝水。爲誰催暗爲誰明。浮生宇內孰長年。存沒無由問老天。惆悵音容難復見。屋樑殘月想依然。放逐湘潭任獨淸。可堪知己失平生。謫仙他日携壺處。掩淚回船過四明。</text>
<title>簡士謙求落幅</title>,<text>潭畔三秋晩。樓中四壁隳。方當墐戶節。適是掌闈時。楮幅分休惜。繩樞用最宜。從來渭陽館。添補匪君誰。夢烏亭主人南尙書。是士謙外舅。故末句云。</text>
<title>次夢賚詠烏鬼韻</title>,<text>漁村從古養家家。長頸如鳧色混鴉。志在魚蝦依淺渚。眠同鷗鷺占平沙。忘機自與幽棲近。遠害誰將密網加。口腹經營還笑尒。此翁高臥但餐霞。</text>
<title>金德山 曄 扇面。次徐秀夫 挺然 韻。却寄。</title>,<text>久別亦千里。相思又一秋。憐君無籍在。獨上望宸樓。何處最相憶。蕭蕭江上秋。新詩和便面。遙寄驛南樓。</text>
<title>三疊前韻。謝金德山遠訪。</title>,<text>僻地稀逢客。端居約送秋。多君勞遠駕。同我坐虛樓。</text>
<title>臨別四疊應索</title>,<text>孤抱難消日。羈情又値秋。迤君湖外路。訪我澤邊樓。</text>
<title>次金思晦乘舟觀獵韻</title>,<text>秋後寒潭澈底淸。風前高浪拍天生。應知造物憎多取。不許銀鱗入網明。向夕蒲團坐覺淸。暝煙如織隔林生。孤舟夜泝能無𧏮。定有沙頭候火明。</text>
<title>次夢賚示韻</title>,<text>交誼淡如水。胸襟瀅絶塵。明時同被譴。淨地與爲隣。放浪形骸外。過從寂寞濱。平生經濟策。鬱鬱向誰陳。</text>
<title>南澤之以關東伯濱行來訪。口占贈謝。</title>,<text>只與江山對。欣逢節鉞過。方愁漸搖落。倍覺此光華。別恨當秋甚。寒聲向晩多。棲遑年限近。吾欲及君瓜。</text>
<title>臨別懇劑玄莬丹。寄送。</title>,<text>剩有謝公興。宜憐范叔寒。煩君却老術。萬杵是玄丹。昨醉誰家酒。今辭逐客杯。明春再遊興。傳語報蓬萊。</text>
<title>九日。醉題朴時榮茅亭。</title>,<text>莫是尋盤谷。還如上釣臺。騎驢草堂路。留客菊花杯。澗聽淙琤響。山看錦繡堆。主人能釀酒。乘月可重來。</text>
<title>夢賚聞我作九日會。送一律。走筆次寄。</title>,<text>昨許深杯到手頻。蒲團竟夕坐溪濱。嘉辰已覺無多日。勝賞那堪少一人。詩句漸佳窮有助。交情莫逆久猶新。主家分醞今餘幾。能使醒狂更吐茵。</text>
<title>張生 泠 佩酒來訪。醉後誦舍伯題壁上詩。戲次其韻以贈。</title>,<text>咫尺郊居謫所。尋常我往君來。看取澄江如練。却勝野水添杯。</text>
<title>次舍兄寄示韻</title>,<text>澤畔秋深念弟寒。寄來詩句替同歡。江樓夜月孤三五。腸斷應因玉樹看。地塘靑草月生寒。獨把深杯不作歡。最是江東暮雲色。幾從秋雨小樓看。附元韻天心應爲楚臣寒。一會分成兩日歡。縱欠樓頭端正月。不妨風雨對床看。白洲</text>
<title>簡朴尙之求鷹</title>,<text>歲饌已無望。臨江魚亦羨。煩君逸隼來。慰我濫騎譴。</text>
<title>沈光遠東郭草堂。次舍兄韻。</title>,<text>赤葉黃花秋色深。茅簷蘆箔夕陽陰。纔收香稻成新釀。留客開樽滿意斟。附元韻田間小雨豆花深。步出西籬坐樹陰。靑蒻綠蓑歸路晩。一杯還向別時斟。白洲</text>
<title>自光遠家。轉往德原郊居。次伯氏韻。</title>,<text>騎驢如入畫圖行。況有山翁一笑迎。父子弟兄兼叔姪。郊原風日半陰晴。朋簪暫盍班荊地。小酒差寬夢草情。岐路東西分散恨。可堪回首隔春明。附元韻逐客雖嫌近郭行。散臣猶可出郊迎。山留萬壑經霜染。天放孤村盡日晴。靑草詠回池上夢。紫荊班去路傍情。遙憐獨馬東歸處。夜過王灘候火明。白洲</text>
<title>患酲涔涔。思晦寄詩。扶頭吟次却寄。</title>,<text>郊原物色淨秋暉。漫興成游盡醉歸。咫尺脩門分散地。空敎別淚濕蘿衣。</text>
<title>寄別李半刺太芳黃州之行</title>,<text>澤畔川邊摠好期。虛樓盡日費相思。風高淺瀨漁人怯。不必溪亭作別離。前夕。約會養眞堂作別。仍風大未果。</text>
<title>挽東淮</title>,<text>間氣鍾英傑。奇才絶輩流。文從左氏化。筆逼右軍優。揮洒千人廢。雕鎪萬象愁。靈珠家競握。遺墨幾離頭。禁臠先朝盛。儀賓一代英。隨才有錫賚。分管倍恩榮。白馬鳴珂入。靑雲擁路行。繁華當日事。回首只呑聲。往者三綱斁。公惟一死期。南郊席藁日。北闕上書時。不是安危佩。寧爲禍福移。平生稽古力。無愧史臣詞。邦國重煕泰。飛騰摠俊髦。恩私主家最。論議相門高。迎慰歸都尉。推敲賁我曹。東槎今古錄。誰復似公豪。地覆天翻後。歸田結社初。山中著文字。物外伴樵漁。雨雪西郊路。蒼黃北塞車。臨分重握手。獨有淚盈裾。世好元無兩。交情倍覺親。忘年相許與。到老不緇磷。幾醉秦樓月。同歌沁水春。盈箱筆札在。把玩想精神。人代何蕭索。親朋半在亡。聞公復易簀。令我倍沾裳。末路將誰托。餘生只自傷。潘南昨又逝。嗚咽向蒼蒼。屬我方遷次。憐公阻去來。誰知限城闕。忽復隔泉臺。每憶雲樓宿。難成雪棹廻。江山日搖落。擧目有餘哀。爽度醫頹俗。高談壓衆喧。摧殘遽如許。脩短尙堪論。宇宙人誰在。江湖我獨存。忍看歸櫬路。流水舊紫門。壽豈百年足。人誰五福全。星應還列次。劍亦會重泉。繼述諸兒盛。文章後代傳。丁寧臨絶表。忠懇著遺編。</text>
<title>兩宮誕日。曉起望闕。口占三絶。</title>,<text>中宵歸夢起居班。咫尺春明隔楚臣。萬壽岡陵瞻喜色。祝辭聊效華封人。靑瑣朝來點賀班。驛亭西畔有孤臣。明庭會慶衣冠盛。誰是當時進鑑人。年年行役阻朝班。斷斷孤忠一介臣。澤畔逢辰偏戀闕。此心眞似負暄人。</text>
<title>德寺。次舍兄韻。贈南士重 鎰。</title>,<text>逸隼如期至。親朋自遠來。蒼茫窓外雪。吾醉且含杯。</text>
<title>浮世軸。次舍兄韻。</title>,<text>淨界本離俗。釋家元少禁。從他浮世事。善保入禪心。</text>
<title>內院菴。次舍兄韻。菴在水落山梅月堂舊址下</title>,<text>磬罷禪房靜。淸看萬念微。爐煙香合炷。山雪月添輝。內院名何久。西天道不非。梅仙遺跡在。文藻想依依。</text>
<title>簡李丈文伯 楘 求曆 李丈。方爲書雲提調。</title>,<text>江皐閉戶歲行忙。不覺窮陰變一陽。坐想靑臺頒曆遍。暖暉添線幾分長。</text>
<title>簡別崔保寧 琢</title>,<text>孤村小酒駐征驂。可耐頻行興未酣。石決明休君獨飮。數將書疏問湘潭。</text>
<title>簡謝洪廣尹 振文 來宿</title>,<text>日夕江天畫角鳴。村童爭覩使君行。逃空不啻聞跫喜。掃榻寧辭倒履迎。燭翦西窓看舊意。詩傳南嶽謝高情。閑中記實唯文字。豈效飛書白帝城。</text>
<title>奉別崔丈林宗 茂 漆谷之行</title>,<text>弱歲追隨意氣邊。只今相對兩皤然。江皐把酒驚殘臘。嶺徼分裾悵各天。暮雪蒼茫迷去路。寒燈明滅照離筵。官居孤寂應消遣。太守行藏本似禪。</text>
<title>次舍兄寄示韻</title>,<text>閉戶江村分索居。男兒行止本由渠。排寒且撥爐中火。燒燭聊看案上書。夜雪偏深逐客居。江氷成陸竝川渠。今朝斗覺回春氣。爲有西來報喜書。附元韻碧落仙郞漫謫居。黃庭字誤不關渠。梁園夜雪寒多少。昨日人來未見書。白洲</text>
<title>簡永平倅權拭求鷹</title>,<text>歲遺寧及逐臣居。市遠盤飧日覺疏。架上蒼鷹知有幾。少年豪興未全除。</text>
<title>簡謝洪兄煎藥之惠</title>,<text>仙劑辛甘玉椀盛。遠遺湘纍荷高情。朝來和酒排寒處。一氣陽春分外生。</text>
<title>鼎卿將赴東萊。來宿。靜吾自湖西至。與存吾同來敍別。終夜劇談。臨別。鼎卿索別語。口占書贈。</title>,<text>謔浪皆情話。歌吟亦別愁。吾棲方澤畔。君去又天陬。莫報遙宵盡。難敎遠客留。應知湖嶺路。步步各回頭。</text>
<title>簡永安求酒</title>,<text>雪後寒威十倍加。破窓殘燭楚臣家。靑州從事無消息。獨把空樽對月華。獨把空樽對月華。幽棲地僻酒難賖。阿誰衣白來相問。撥火唯煎雪水茶。</text>
<title>簡寄建中後。又吟一律。以續餘意。</title>,<text>念爾飛騰暮景斜。應憐癡叔鬢全皤。風霜楚澤人來少。雪月秦樓夢去多。孤詠有時欹枕睡。獨醒無興把杯歌。江氷近戶添寒凜。欲寫新詩筆屢呵。</text>
<title>挽朴仲文 漪</title>,<text>昔我結髮許君交兮。通家世誼比漆膠兮。我塤君篪間吟嘲兮。酒所從游共樽匏兮。湖堂後先與推敲兮。文專太史自盤聱兮。詩追李杜古則郊兮。楊扢古今志嘐嘐兮。驥脫其馽鳳振苞兮。一鳴科臼壓衆呶兮。高蹈詞壇洗群淆兮。揮毫落紙走龍蛟兮。卑以自牧得羲爻兮。險路難盡劇函崤兮。久困下寮孰拔茅兮。人於宇內等浮泡兮。朝言夕死露晞梢兮。精剛莫恃理何殽兮。平生所嬌等閑抛兮。藐爾持服髧彼髾兮。天不可問是誰敎兮。長公臥病失同胞兮。靈運遠謫淚逬鮫兮。我編郵伍鳥蟄巢兮。哭阻寢門心焉怓兮。遣兒替奠薦蔬肴兮。</text>
<title>簡謝永安送酒雉</title>,<text>魚在氷淵鷹入天。僑居無物作新年。華蟲忽帶芳醪至。多少離懷付醉眠。</text>
<title>次夢賚示韻</title>,<text>江雨連宵凍作泥。閉窓深坐負佳期。銀鞍傍險難乘興。更待明朝步屧隨。</text>
<title>送金思晦入覲瀋陽</title>,<text>此行將見御而歸。天意人心定不違。首尾五年蘇武節。晨昏千里老萊衣。秦關氣占靑牛過。漢苑書憑白雁飛。更待絳帷開石室。擔囊鎭日叩紫扉。</text>
<title>哭東淮墓有感</title>,<text>山雪微茫山日昏。呑聲不忍過西門。新阡謾洒平生酒。別業難招未返魂。滿壁圖書看自在。中庭松菊爲誰存。幽明相接知無路。雙袖龍鐘但淚痕。</text>
<title>歲除日。得一大錦鱗。奉伯氏。時伯氏差太廟祭官。</title>,<text>鑿破氷江得錦魚。裁書澤畔問齋居。長衾大枕禪房宿。一別無端歲又除。</text>
<title>簡謝蔡騎曹伯昌來訪</title>,<text>一笑新年會。相看古意長。崇朝步兵酒。三日令君香。尙憶推敲地。同澆壘塊腸。羈棲阻還往。稱謝有篇章。</text>
<title>聞伯昌還路。醉宿東郊武人家。復簡一律。</title>,<text>別業近遷次。新年逢故人。嚴程先怯遠。小酒亦辭頻。遽起成何事。端居笑此身。村裨尒有力。留我未留賓。</text>
<title>乙酉春帖</title>,<text>妾人幹家致足。兒輩取第延譽。投轄常能留客。臨淵不復羨魚。旁搜古今千載。博極大小群書。我有渠渠廈屋。安能鬱鬱久居。</text>
<title>忘憂嶺底。次伯氏韻。</title>,<text>人非潮水限潯陽。山是尖鋩割別腸。靑草詠時纔會合。紫荊班處便閑忙。心隨西去窮湛樂。路算南征覺杳茫。且趁阿咸留洛日。一帆春漲泝瀟湘。一相時作金堤附元韻悤悤歸騎趁斜陽。每到分岐各斷腸。等是無家君又客。爲仍何事我還忙。山寒逼水添孤迥。野色漫空接混茫。報道春宮春共返。坐看雷雨遍江湘。白洲</text>
<title>二月十一日。與一相同宿豐壤信城君齋宮。轉至松川橋邊。作別。</title>,<text>松楸纔過終身日。岐路那堪解手時。千里迷人還一別。不如蕭寺等閑離。</text>
<title>伯氏來會松川橋邊。仍雨先起。口占。錄奉。</title>,<text>橋頭立馬更深杯。澤畔騎驢悵獨廻。最是衡陽分路處。不堪風雨晩來催。</text>
<title>別席口占。贈別蔡伯昌完尹之行。</title>,<text>形勝湖南第一州。沛中餘俗至今留。秋來霜實千林偃。日出炊煙萬井浮。剩有昔年爲客興。差寬此夕送君愁。行旌正屬梅花節。倘把詩筒數遞郵。</text>
<title>挽李尙賢妻</title>,<text>郞罷從游久。仍交美對知。方期弄璋慶。懷孕而死 忽報葬玉悲。花落春猶早。簾垂夜正遲。安仁無恨慟。凄斷悼亡詞。</text>
<title>題聽蟬扇面爲別</title>,<text>欲以去留恨。付之長短歌。從來怨別意。不是到春多。</text>
<title>鶴駕次京之日。風定雨洒。口占三絶。志喜。</title>,<text>繁陰成雨報陽春。千載風雲慶會辰。自是天心添一喜。兼敎輦路浥輕塵。鶴駕東還政屬春。銅闈喜色際昌辰。天公故送知時雨。一洗行宮舊染塵。邦家新數太平春。海域群生樂此辰。最是端居舊賓客。驛樓遙望屬車塵。</text>
<title>又疊前韻。戲答夢賚。</title>,<text>貳極歡聲四海春。雨餘光景媚芳辰。孤臣鎩翮湘潭畔。回首銅闈隔幾塵。重闢銅龍紫禁春。新年吉日協良辰。從今八域皆高枕。海不揚波塞息塵。和氣融融少海春。胄筵高設逼三辰。詞臣擬撰昇平頌。搦管吹開滿硯塵。喜看窮谷盡回春。生世阿誰歎不辰。佳雨又呈豐歲驗。四方無復厭兵塵。德澤朝來布竝春。寰區同樂始茲辰。東南庶見蘇民力。西北終應靜虜塵。年華荏苒半三春。行樂唯須共及辰。煮艾乘舟無不可。水生新漲岸無塵。光景無多九十春。淸遊莫負艶陽辰。湘江雷雨終雖遍。乾沒那堪紫陌塵。</text>
<title>復疊前韻簡竹所</title>,<text>去是嚴冬來是春。中間消息杳參辰。陪從鶴駕身無𧏮。敢憚驅馳驛路塵。</text>
<title>兪按使方叔 撤 將赴嶺南。來別澤畔。詩以謝之。仍贐其行。</title>,<text>辟人雙喝動村閭。履倒中庭席左虛。多荷厚情傷遠別。不辭危磴枉高車。遙思藹藹江頭送。自笑棲棲澤畔居。應向驛南樓上望。白雲飛處倍沾裾。</text>
<title>稱念</title>,<text>亂來黃卷摠無餘。習氣平生苦未除。誰使鄴侯恢舊物。永嘉新刻少微書。</text>
<title>奉次白沙相公八詠韻</title>,<text>一片孤城大水頭。逶迤百里連空翠。朝來日脚漏雲明。粉堞渾疑被文繡。南漢朝嵐落日亭亭過海門。淸溪一曲暮山赤。明來暗去此中知。人世光陰幾變易。淸溪夕照沙上漁翁把炬行。燦如星點照江閣。須臾得雋滿竿歸。入夜幸勤也不惡。沙灘漁火層崖中坼散長流。帆腹逗風明落日。十里江村一瞬過。此行非獨謀生活。渡迷風帆長堤曉草煙霧深。放馬驅牛飮江水。帶索被蓑吹笛行。餘音斷續微茫裏。前郊牧笛舍南舍北踏歌聲。裸體之童被髮叟。相酬長短自諧音。不數蕭韶與大頀。後山樵唱朝日曈曈草屋東。小兒汲水疏籬外。炊煙和霧羃長林。不辨前郊與後瀨。東屯煙樹前峯一夜錦成堆。萬樹疑沾蜀魄血。自是繁霜着葉斑。日光照處添紅纈。西峯霜林附原韻曉色蒼涼隱石屛。迎陽忽作浮嵐翠。須臾變滅山依然。一抹濃綠如新繡。天畔離離紫翠堆。回頭已失半邊赤。高峯定有閑道人。日日無心點周易。江客燃松暗捕魚。斜光閃閃水明閣。不愁春漲沒篙深。唯恐夜來風作惡。蒼山中斷大江廻。一幅蒲帆挂斜日。賈客算緍應不閑。能使遙看新畫活。遙舍炊煙膚寸長。郊原混作浮天水。橫吹蘆管倒騎牛。落日晩風如畫裏。雪後陽岡多朽枝。三兩腰鎌赤樵叟。行歌相應不成音。未信人間有韶頀。靑蓋童童遠不分。鳩鳴遙在依微外。煙中漁舍語星星。新水入扉魚上瀨。西林一夜新霜重。水風亂洒猩猩血。輕霞映帶夕陽明。紅錦千純刺眼纈。白沙</text>
<title>次夢賚示韻</title>,<text>隱几披黃卷。憑欄俯碧潯。浮名妨聖世。小技愧詞林。剩有同隣幸。全忘去國心。優游送日月。不受二毛侵。附元韻共被明時棄。淹留楚水潯。喣濡魚處涸。飮啄鳥同林。附驥從今日。爲隣副夙心。子孫憂已失。足慰病年侵。夢賚</text>
<title>次夢賚寄韻</title>,<text>背挹三山勝。前臨十里堤。湖光拂檻淨。雲影傍簷低。後壑泉方漲。陽坡草欲齊。佳辰踏靑近。君病且扶藜。</text>
<title>次夢賚寄韻</title>,<text>芳辰景物屬三三。岸草初生已映潭。莫負斜陽扶杖約。甕頭新釀味方甘。斗津東望水分三。曲作芳洲滙作潭。光景滿前勞應接。閑來猶未午眠甘。</text>
<title>翌日月夕。夢賚又寄前韻。立使次答。</title>,<text>月下持杯影作三。憑欄孤坐俯淸潭。西隣咫尺違佳約。謾把詩筒白戰甘。</text>
<title>與李恒鎭，李藻泛舟。復疊前韻。寄夢賚。</title>,<text>野艇纔容人兩三。春風理楫試深潭。天恩餉我湖山樂。置散投閑分所甘。</text>
<title>得三大魚。又疊前韻。</title>,<text>擧網船頭得雋三。銀鱗閃閃澈澄潭。漁人笑語供閑興。風味非惟入筯甘。</text>
<title>翌日。復疊前韻。示夢賚。</title>,<text>簷東朝日上竽三。破霧金光漾碧潭。萬物郊原皆得意。草生花拆歲方甘。</text>
<title>夢賚和我三絶。復次却寄。</title>,<text>澆腸獨酌不過三。賴有銷愁百尺潭。却喜川翁知此意。幾回同苦幾回甘。華牋佳什寄來三。讀罷潛龍起夜潭。莫笑退才春夢囈。楂梨橘柚各酸甘。亭依北岸面開三。夜拓前窓月印潭。酒罷更携藜杖去。餘酣獨自漱泉甘。</text>
<title>春日。與客上屋後園。還寓復疊前韻。</title>,<text>携客田園與馬三。坐看新綠漲前潭。歸來小妾猶能餉。山菜溪魚晏飯甘。</text>
<title>次夢賚寄韻</title>,<text>休說投荒與賜環。向來惟幸此身閑。子能置酒要吾醉。吾或成詩與子刪。自喜沈酣蘇滯氣。任敎雕琢損衰顏。況當春色餘無幾。還往寧辭咫尺間。</text>
<title>月夜。復疊前韻。寄夢賚。</title>,<text>曲欄西畔月如環。眠鷺遊魚自在閑。睡起呼杯因獨飮。興來投筆不須刪。渭川雖阻文王夢。湘水寧同屈子顏。最是營丘難狀處。望中光景有無間。</text>
<title>蒙恩之報三至。皆誤戲吟。俚語用三字韻。</title>,<text>喜報成虛習禮三。餘緣猶未盡湘潭。從他得失心還靜。坎止流行我自甘。</text>
<title>別奇監司 協 之任端川 時余纔釋褐。未放榜。</title>,<text>得御西州日。叨陪北海樽。耽歡同密席。馱醉共高軒。醉罷時。同乘一軒。 往事渾如夢。離愁更斷魂。分符近玉塞。待詔滯金門。兩地人千里。中天月一痕。相思對佳貺。文室有溪源。</text>
<title>壬戌秋。家大人擯梁監軍。留成川。余奉奏往覲。適屬秋七之旣望。泛舟遊於巫山之下。次家大人韻。</title>,<text>肯怕三庚大火流。先從此地得涼秋。新詩已敵蘇仙賦。巫峽還疑赤壁遊。千古江山如有待。一尊歡賞不知休。酣來更揭孤蓬看。星斗闌干月滿樓。</text>
<title>次崔大容 有海 韻</title>,<text>政値蘇仙赤壁秋。問誰文采古人儔。長江劈峽聲何壯。飛閣凌霄勢欲浮。一語名區添物色。千年吾輩亦風流。芳樽未倒先惆悵。爲有明朝遠別愁。</text>
<title>送姜公獻 瑜 佐湖南幕</title>,<text>歷友平生久。唯君契許深。明時猶失意。遠別更關心。世態看看苦。年華苒苒侵。羈愁兼別恨。撩亂入長吟。離歌半是不平鳴。聲欲低時恨轉生。莫向南州使君唱。使君同有未歸情。離群悄悄掩紫荊。却羨湖南亞使行。馹騎翩翩經過處。龍城地接錦官城。</text>
<title>送金晦汝 光炫 延慰之行</title>,<text>相門淸議白眉優。千里銜綸政黑頭。候館初筵尤雅望。仙槎盛集摠名流。繁華亂後渾無迹。形勝江邊獨有樓。最是夕陽簾捲處。妙香山色入吟眸。</text>
<title>送洪汝時 靌 朝天</title>,<text>第一斜名第一勳。淸時殊渥照乾坤。纔聞曳履陞卿秩。却見銜綸扣帝閽。瘴霧晝晴瞻岱岳。星槎秋帆泝河源。長風破浪男兒事。不向離筵謾斷魂。</text>
<title>挽李殷山 憲邦喪出於江都行在所</title>,<text>去年今日百祥樓。客裏眞成汗漫遊。極目名區猶靺鞨。驚心良友又明幽。唯餘荀鶴堪傳業。任是吳翁豈不憂。看取古人嬴博葬。喜君能得返松楸。</text>
<title>昇平明府瀕行委過。授簡求詩。口占贈別。</title>,<text>別恨中年惡。逢秋轉不堪。人從淸渭北。路出小江南。海邑魚鹽足。霜林橘柚酣。君恩隨處在。去去莫停驂。君恩隨處在。一作良時易惋晩。</text>
<title>奉別天坡吳肅羽 翩 泛海朝天</title>,<text>季子觀周閱幾年。爾時氛祲淨胡天。臨岐尙且沾分袂。越海那堪寫別篇。遼塞柝聲憑劍外。岱宗秋色掛帆前。波濤渺渺白雲遠。回首家鄕何處邊。</text>
<title>次傷春五首 課製</title>,<text>胡羯何多難。旌旃滿九園。獨憐違帝所。誰更秉軍機。別夢縈池草。羈魂繞日畿。峽花封客恨。賨布翦春衣。路轉巴山遠。人從杜曲稀。靑陽看又晩。怯聽不如歸。戰久山河異。城春草樹濃。看花空逬淚。破竹孰除兇。天隔秦川遠。雲當劍閣重。聖圖恢泰運。哀詔罷浮供。閫外承新渥。終南帶舊容。只應行殿月。來去候飛龍。春色排兵氣。新花着舊枝。晴巒晩入座。芳草暗生池。荏苒佳辰過。蹉跎浪迹危。殊方甘契闊。華髮苦低垂。國豈忘讎恥。天應厭亂離。愁來重回首。淸渭日逶迤。塞失幽關險。營無漠將眞。妖氛尙纏隴。畫角復吹秦。仙蹕違雙闕。宮衣哭九嬪。廟謨須上策。京國徯西巡。萬里逢春色。孤舟滯老臣。空憐流落久。沾洒向風塵。虜祲連關惡。韶光入峽多。飄零惟涕淚。天地尙干戈。放馬思歸華。洗兵欲挽河。蒼茫望仙仗。愁絶聽鐃歌。故里空鷄犬。荒村遍杞蘿。何當議漢賑。時節政春和。</text>
<title>苦寒行</title>,<text>窮陰殺節玄冥怒。北風栗烈掀天宇。豈但江門失大樹。直愁西維折天柱。百丈魯氷閣厚土。土裂安得春泥補。雪壓長林鳥脫羽。霜重重衾人縮股。默思長途任負賈。且念關山征戍豎。數挽短衣不掩肚。頻呵凍指難控弩。朱門羔酒與麟脯。銷金帳裏歌還舞。誰將此樂分彼苦。大庇寒者回春煦。</text>
<title>次韻郉敦夫秋風三疊</title>,<text>秋風淅瀝兮旅雁驚霜。百卉摧殘兮唯獨見此孤芳。蟋蟀喞喞兮在洞房。長夜漫漫兮殊未央。起步中庭兮月一方。引領遠望兮愁茫茫。山原繚繞兮江漢難航。思君不見兮我心之傷。秋風嫋嫋兮起窈冥。庭樹策策兮病葉偏鳴。我別故人兮落落晨星。佳期荏苒兮寒暑倏其頻行。夜坐不寐兮沈吟到明。落月在簷兮照我衷情。悲歌擊節兮雙鬢凋零。思君不見兮我心之怦。秋風颯颯兮玉宇飛霜。鵜鴂先鳴。蘭蕙爲之不芳。羅幃寂寂兮掩洞房。仰視明月兮天中央。所謂伊人兮在遠方。關山迢迢兮海茫茫。高不可陟兮深不可航。思君不見兮我心則傷。</text>
<title>却寒簾</title>,<text>曉雪欲齊簷。主家初下簾。斑疑編楚玳。輕不讓吳縑。豈許饕風透。先敎暖氣添。淸宵宜乍捲。還恐礙銀蟾。</text>
<title>挽柳時恭</title>,<text>昔拜相爺郭外宅。看渠應對庭前趨。睽違久矣幾時月。聞說弁兮成丈夫。健骨爭稱稟遠壽。微痾豈料摧中途。人間蒙叟扣盆痛。魂在九泉知也無。</text>
<title>送洪景澤  赴淸風</title>,<text>一棹上游船。飄然去若仙。何須怨離索。猶得對娟姸。快閣臨無地。名區別有天。同參博學選。獨賦送行篇。</text>
<title>玄悟軸中。次五峯韻。</title>,<text>城市身將隱。雲林計已非。逢僧猶起興。開卷更題詩。可惜佳辰過。其如勝賞違。春愁兼別恨。一一集雙眉。象外諸天靜。人間萬事非。僧來知有意。才退可無詩。花信吟邊晩。春游病裏違。逢渠話半日。怳似對脩眉。</text>
<title>奉恩寺。同谿谷兄弟仲淵諸人會宿。次僧卷韻。</title>,<text>酒餘高詠我曹豪。滿目江山應接勞。多荷老禪能餉客。一甌香飯進溪毛。</text>
<title>彈琴臺</title>,<text>片雲飛雨過琴臺。招得忠魂酹酒廻。欲問當時成敗事。暮山無語水聲哀。</text>
<title>同持國，汝固。游企齋舊基。次汝固韻。贈崔大容。</title>,<text>勝境今猶古。詩仙去不歸。夕陽誰送笛。當日未摳衣。文藻終難泯。招邀幸莫違。何須催返駕。留待月揚輝。已辦通宵飮。寧敎帶月歸。霜沾藉草席。雲潤坐巖衣。城市身將隱。疏慵世與違。騷翁留寶唾。斗屋倍生輝。企齋詩。有衣潤石生雲之句。故第四及之。</text>
<title>象村挽 申公欽</title>,<text>先朝籍籍盛名卿。雅量唯公獨擅聲。早以文章酬眷遇。仍將德業際休明。身登峻秩心逾下。跡觸危機道益亨。濁世肯爲簪組累。湘潭頻見歲時更。飛龍御極重煕泰。司馬還朝更老成。押主齊盟推領首。光膺大拜乘匀衡。憂時一念疽生背。濟世初心夢奠楹。國器久稱明主鑑。星纏忽晦上臺精。千秋簡冊空留蹟。萬古江河不廢名。最是羊曇無限淚。向來情義卽門生。</text>
<title>芝峯挽 李公睟光</title>,<text>歷數先朝舊。公惟第一流。醇儒推賈董。哲匠得曹劉。早以文章進。兼之德業優。危時保名節。散秩臥莬裘。俯仰心無怍。優游歲幾周。身藏非獨善。書著豈窮愁。昭代登良俊。峨冠拜冕旒。天官從古重。地望在今尤。政注傾朝意。俄諧側席求。時傳蕉葉啓。人喜藥籠收。默決盈庭議。忠敷告后猷。法筵聞剴切。衰俗鎭凋啾。靜養期遐到。沈痾竟未瘳。山丘落華屋。江漢失仙舟。末學將安放。高風謾獨留。全來又全去。誰短更誰脩。紀績知難盡。題詩愧不侔。蘇家留二子。餘慶照千秋。</text>
<title>延平挽 李公貴</title>,<text>國斁彝倫日。公存社稷功。胸襟本磊落。事業自穹崇。際遇臣隣最。尋常御席同。風雲會密勿。魚水契昭融。幾屈盈庭議。惟懷補衮忠。常伸萬物上。獨立衆咻中。閱事推先見。談兵邁古風。封章言出膈。憂國病纏躬。箕尾魂將返。兪盧技已窮。諄諄臨絶語。一一戀君衷。扶腋猶端拜。全名得考終。斯人那復覩。末路轉堪恫。亡鑑宸情軫。推衣襚典隆。追恩冠黃閣。臨弔泣靑宮。宇宙鴻名在。山河間氣空。難將百身贖。揮淚向蒼穹。</text>
<title>騎省廳後。有汚濕隙地。鑿小池。移新蓮。口占記實。示觀海。</title>,<text>鑿得方塘恰布氈。移來荷葉似浮錢。偏憐月下銀波漾。更喜風前翠帶牽。擬續濂溪周子說。聊吟春草謝公篇。翻愁急雨明珠瀉。驚起中宵禁直眠。</text>
<title>金生起海江亭。次伯氏韻。</title>,<text>漠漠岸邊柳。依依江上村。沙平仍作野。林缺自成門。蕭瑟秋聲早。蒼茫暮色昏。何須催返駕。留待月當軒。</text>
<title>可興別梧窓 朴公東亮</title>,<text>作吏吾誰賴。湘潭有臥龍。忽聞宣霈澤。何耐滯雷封。興逐長江去。心隨落日舂。從今拄笏處。山色未全濃。</text>
<title>次李東岳 安訥 韻</title>,<text>尙記仙舟解䌫時。醉中分手夢中思。遙知玉節觀風路。行到琴臺別有詩。端居無補聖明時。隱几虛堂有所思。爲向湖西方伯問。爭如夔後拾遺詩。附元韻花落鳥啼春去時。旅程何處不相思。簿書積案身多病。三月還無一句詩。東岳</text>
<title>東岳疊前韻。且送簡紙千幅。次韻以謝。</title>,<text>對酒常懷侍酒時。書來恰慰別來思。文房勝友荷佳貺。欲謝媿無千首詩。百年長是戀恩時。兩地那堪見月思。何日仙舟重倚玉。錦江披玩錦囊詩。附元韻熊軒曾渡達川時。認得州人去後思。玉貌使君心似水。歸舟只載謫仙詩。鳳城風雨過花時。尺素全稀費夢思。莫笑錦江牋幅小。一枚堪寄一篇詩。東岳</text>
<title>箭郊觀魚。次舍兄韻。示東淮。</title>,<text>散步溪邊白石磯。興來沽酒典朝衣。佳辰荏苒餘無幾。勝友聯翩喜不違。野色逢秋欲蕭瑟。樹陰和雨轉依俙。尊前更結重遊約。十里平郊竝馬歸。</text>
<title>次舍兄韻。贈觀海完尹之行。</title>,<text>蓬萊蠟屐昔追從。象外團圓道氣濃。一出山門驚歲換。舊題巖石想苔封。閑來每憶燈前話。睡起如聞寺裏鐘。淸興未闌仍此別。羨君南去馬如龍。端居寂寞斷游從。隱几虛堂午睡濃。別酒幾家初發釀。新詩滿軸獨開封。三刀已誤湖洲夢。五夜還驚禁苑鐘。何幸離亭今得御。憶參春府早登龍。</text>
<title>題監察契軸</title>,<text>促漏遙鐘曙色微。馬前纔得卞烏衣。呵人孤唱分臺去。夾路齊馳罷仕歸。令節杯筵仍祓禊。名園花柳摠芳菲。慇懃更倩龍眠手。要使交期鎭不違。</text>
<title>次韻。贈程副摠。</title>,<text>天畔登樓賦獨勞。三韓紙價十分高。彤雲北望金臺遠。紫氣東來玉節操。偉蹟佇看鐘鼎勒。殊勳應荷璽書褒。古今多少皇華使。橫槊何人落筆豪。</text>
<title>子時，汝固，舍兄，德餘四人。以纂修都廳。承命出蕩春臺。蓋倣洗草故事也。余賦一律以美之。皆有和章。</title>,<text>春臺銜命共聯翩。飮客居然半八仙。筆下波濤歸汗簡。醉中詩句落華牋。誰敎祕閣移詞掖。會取長流作酒泉。自笑疏慵舊太史。閉門微雨枕書眠。綠樹陰陰黃鳥翩。春臺物色惱詩仙。留連暇日饒淸藻。次第新詩落彩牋。詞掖久慙蒙鍛鍊。散蹤端合臥林泉。書齋欹枕無人問。獨有松風攪午眠。</text>
<title>送睦湯卿 大欽 之任江陵</title>,<text>少年詞翰擅當年。伯仲花磚步武聯。水部侍郞名下士。江陵都護醉中仙。丹丘紫府前緣在。大枕長衾別夢牽。最是祖筵兼慶席。送君詩作賀君篇。</text>
<title>穆陵遷葬挽章</title>,<text>歷數明君誼辟來。恭惟謨烈顯承哉。至誠伸枉倫還正。多難興邦運復恢。已藉皇威綏海域。更敎民物囿春臺。堯齡共祝齊天壽。舜狩俄纏率土哀。未必玉棺眞嚙水。爲緣金粟自成堆。因山剛喜新阡近。祗事那堪宿草開。仙寢衣冠回日月。崇岡象設洗莓苔。園陵鬱鬱盤紆氣。陟降洋洋左右陪。剩見當時涵德澤。卽聞窮巷哭輿儓。微臣亦忝詞臣列。欲效鋪張愧不才。</text>
<title>送鄭節度 忠信 赴嶺閫</title>,<text>額額晉陽府。君其保障哉。臨江有勝地。矗石起高臺。燕寢淸香擁。樓船好月來。應知按節久。西塞淨塵埃。</text>
<title>將遊楓岳。東淮，觀海。先已作行。次唐人詩寄之。</title>,<text>次第作三行。居然成四美。吾當踵後塵。且駐茲山裏。</text>
<title>金城東軒贈主倅</title>,<text>倦客駐征旆。主人開小堂。秋深山減翠。夜久月生涼。便覺移居好。悠然引興長。何須田二頃。自有百株桑。</text>
<title>金化壁上。敬次淸陰韻。</title>,<text>羸驂歷盡路高低。帶月來投古驛西。病倚旅窓愁不寐。壓林寒露夜深啼。附元韻老病驅馳氣益低。倦投山館日初西。小堂如水花陰靜。臥聽幽禽自在啼。淸陰</text>
<title>贈金剛僧</title>,<text>爾在此山中。飽看霜後楓。吾行趁秋晩。何似去年紅。</text>
<title>四仙亭。和觀海韻。</title>,<text>領略山中勝。登臨海上洲。煙霞隨處好。身世此來浮。爛熳淸宵飮。差遲遠客遊。茫茫四仙跡。千載復吾流。</text>
<title>三日浦。次觀海韻。</title>,<text>客自蓬萊至。呼舟暮水平。茫茫鬱陵島。歷歷衆香城。嶽色當樽滿。波光漾月明。長風破浪志。直欲駕滄瀛。</text>
<title>次徹雲詩軸韻</title>,<text>禪扉無事晝常關。客至逢僧破苦顏。未踏煙霞一水外。曾勞魂夢十年間。酣來揮筆珠璣爛。靜裏燒香日月閑。此地不妨仍信宿。肯愁寒雨暗連山。</text>
<title>戒敏詩軸次贈</title>,<text>小燈無焰閉禪宮。微雨燒香對遠公。此去長安知幾許。鐘聲時逐過江風。</text>
<title>遊金剛。題僧卷。</title>,<text>名下實難副。茲山實過名。誰云看卽厭。直欲度平生。</text>
<title>聽蟬第。次舍兄韻。</title>,<text>故人到深巷。相與坐莓苔。春色若爲挽。夕陽已滿杯。</text>
<title>奉寄東岳</title>,<text>爲報文章伯。相思信使遲。春來勞遠夢。塞外富新詩。幾辦林泉興。空吟栗里辭。從他多口謗。只恃聖明知。</text>
<title>送畸翁之任金堤</title>,<text>久厭承明直。新乘太守車。田園拄笏外。棋酒罷衙餘。蕭寺曾題句。匡山舊讀書。唯應別後夢。夜夜繞宸居。</text>
<title>寄題金堤披襟堂。爲畸翁作。</title>,<text>下邑棲遑久。華堂結構新。江山如有待。活計未全貧。坐對竹林月。閑拈麴米春。何如病司直。乾沒九街塵。</text>
<title>挽人妾</title>,<text>錦江春草血痕斑。招得冤魂掩淚還。多少行人嗚咽處。白門西畔有靑山。蕙質飄零劍下塵。一回追憶一摧神。元戎謝劇開樽處。奈少當壚似玉人。</text>
<title>五峯挽 李公好閔</title>,<text>華國文章扈聖功。先朝白髮老詞宗。聲名早已推三李。童卒皆能誦五峯。佇見邦家頒漢杖。忽聞村巷輟秦舂。騷壇洛社俱蕭瑟。淚盡新阡馬鬣封。</text>
<title>代製</title>,<text>文酒交遊四十春。弟兄情意不碯磷。西州替擯皇華使。南郭同爲廢逐臣。共閱悲歡成白首。莫將存歿問蒼旻。他時洛社耆英會。忍見樽前少一人。</text>
<title>愚伏挽 鄭公經世</title>,<text>叨陪玉署中興年。每憶靑綾伴直眠。學士華銜眞是忝。故人稚子許相憐。那堪俛仰成千古。可惜風流隔九泉。怊悵宿儒凋喪盡。更從何處叩陳篇。</text>
<title>送金元帥出師</title>,<text>我聖上卽位。十有一年春。乙夜拊髀西顧頻。隱忍城下七年羞。赫然一怒思安民。乃命元戎西出征。妙簡屬公公其人。公惟磊落社稷臣。少年勳業登麒麟。平生忠義素所蓄。主辱肯惜千金身。聞令欣然卽治任。平明仗鉞辭楓宸。登壇受脤奮紫髥。左顧右眄皆精神。宮壺法酒內外宣。部伍共添恩渥均。天閑絡出五花馬。尙方勑賜三尺珍。是時天公亦好事。洗兵佳雨淸行塵。旌旗獵獵翻獸脚。甲光閃閃開銀鱗。三軍目中已無胡。淸北寧敎廻隻輪。凱歌聲傳意氣多。燕然紀績於貞珉。然後歸來報明主。更向雲閣圖形新。</text>
<title>騎省直廬。次梁內翰 曼容 韻。</title>,<text>直廬羸臥病玄洲。春事闌刪意轉幽。日煖雲臺仙漏永。風傳禁苑暗香浮。芳樽勝友良辰會。軟語豪談竟夕留。更鬪文枰仍得句。百年難得此淸遊。</text>
<title>西郊餞席。贈東岳越海朝天之行。</title>,<text>公從何處至。東岳纔遞北伯 又向何處行。落日一壺酒。臨岐無限情。</text>
<title>別尹而遠 鳴殷</title>,<text>不作明時哭。長歌送子行。行應過鐵嶺。嶺必讓高名。</text>
<title>雙磎李承旨尙輔甫。侈賜柑優老之恩。詠二律。屬諸君子和之。效嚬應索。</title>,<text>銀臺視草近天墀。羅帕傳柑寵賚垂。一語褒嘉應有意。五倫兄弟本無私。高堂旨瀡雙親喜。聯璧登庸曠世奇。不是臣忠移子孝。深誠寧使九重知。黃柑初下紫宸宮。歸奉親庭喜氣融。有是弟兄紆主眷。摠因忠孝振家風。南州嘉實眞堪剖。北海芳樽本不空。聞道詞林誇盛事。佇看歌頌遍吾東。</text>
<title>山陵董役役僧。持卷求詩。次韻以贈。</title>,<text>身忙短日卽成長。喉渴寒天亦索漿。我與山僧俱役役。客堂誰與坐空涼。人如歸鳥熟天機。衙罷來尋草屋扉。老釋亦持詩卷至。小簷相對語依依。</text>
<title>別洪東萊 雴</title>,<text>使公持節泛滄溟。往返猶爲一歲行。爭似三年仍謫宦。獨懷千里未歸情。回贍象闕雲重隔。入夢池塘草又生。聞說洪崖遺愛在。佇看治績繼家聲。</text>
<title>別洪元老 命耇 之任安東</title>,<text>從古江山說永嘉。況兼雄富擅繁華。因吾久厭承明直。羨子初乘使者車。列坐嬋娟皆粉黛。繞城濃艶是煙花。萱闈舞彩傳新詠。梅閣吟詩罷晩衙。自有歡娛專膝下。不知身世在天涯。唯應一念難堪處。北望孤雲嶺樹遮。</text>
<title>次僧軸韻</title>,<text>一室藥爐茶鼎。匡床道帙山經。淸風淡淡北牖。落日依依半庭。簾外脩眉對綠。樹頭殘景留紅。敲門喜見韻釋。理屐將追謝公。</text>
