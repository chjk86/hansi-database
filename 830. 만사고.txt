<title>次堂叔耻軒白華山韻</title>,<text>齊岱蒼茫外。秦山指點邊。登臨今日恨。遼薊尙雲烟。又樽酒何妨雪滿顚。遠天如海海連天。飄然直欲乘槎去。方丈瀛洲渺莽邊。</text>
<title>次李白江 敬輿 韻</title>,<text>慵眠淸晝爲忘憂。夢作江湖萬里鷗。若也幻他眞世界。桃花春浪上瀛洲。</text>
<title>次劉希慶枕流堂韻</title>,<text>傍壑深開逕。分泉曲作池。客牀仍石磴。談麈替松枝。學古能遵禮。耽幽解說詩。淸樽相對處。雪月照梅時。</text>
<title>淸明</title>,<text>山花初落鳥空啼。春滿江南意轉迷。客裏不堪佳節過。苦吟終日帽簷低。</text>
<title>感吟</title>,<text>冬霧沈沈使我驚。起看庭樹不分明。秦山楚水知何處。此日偏多戀闕情。</text>
<title>失題 疑己丑延慰時作</title>,<text>千里西行雪滿程。客懷無處不愁生。何人解唱梨園曲。獨倚荒城送遠情。雨餘官路滑春泥。客睡頻驚沒馬蹄。白首此行成底事。繁華非復舊關西。少時曾向浿江行。處處看花不計程。景物依然人已老。驛樓斜日不勝情。征鞭西指浿江邊。回首離亭更杳然。春雪滿山歸鴈絶。夕陽何處是淸川。</text>
<title>趙樂靜 錫胤 挽</title>,<text>衮衮文章伯。名高北斗懸。幾年勞遠夢。長別又重泉。有酒誰同醉。尋書涕自漣。凄凉身後事。詩禮奈無傳。</text>
<title>仁興君 瑛 挽</title>,<text>國祚綿三百。王孫事冶遊。春風芳草路。夜月水晶樓。蟻域年光盡。龍鄕曉色愁。梁園歌舞散。揮淚不禁流。</text>
<title>李校理 尙質 內挽</title>,<text>夙佩名家訓。齊眉婦道宜。那知弄璋喜。翻作叩盆悲。虛室天寒夜。荒山歲莫時。潘郞無限意。惟有悼亡詩。</text>
<title>趙佐郞 釴 挽</title>,<text>夙昔通家久。平生慕德深。功名是餘事。孝友秪存心。忽忽浮雲盡。茫茫曉月沈。一哀無限淚。回首自霑襟。</text>
<title>趙浦渚 翼 挽</title>,<text>小生何幸忝隨肩。閱盡滄桑歲幾遷。扈蹕湖州心共勖。募兵南郡涕雙懸。方思鼎軸重回席。誰料箕精遽返躔。往蹟如今那忍說。欲題哀挽意茫然。</text>
<title>林承旨 堜 挽</title>,<text>早投朱紱賦歸田。湖海幽居望似僊。榮辱都忘鷗鷺外。是非無復水雲邊。琴堂忍見芳塵鎖。梅閣還嗟夜月懸。哭向南天違執紼。謾將衰淚灑哀篇。</text>
<title>挽詞失題</title>,<text>聞公長逝衆皆驚。况我情親似弟兄。玉節纔離天北極。丹㫌獨返浿西程。百年存歿霜侵鬢。此日安危淚滿纓。故宅斜陽經過地。可堪鄰笛一聲橫。</text>
<title>挽詞失題</title>,<text>千載龍飛癸亥春。經綸密勿中興辰。元功一代麒麟閣。宿望三韓社稷臣。天未欲治公厭世。吾將安仰國無人。可堪問疾拖紳日。白首偏傷舊幕賓。</text>
<title>挽詞失題</title>,<text>精金無礦玉無疵。儒雅風流世所師。匡老勞心憂國日。賈生流涕上書時。銀㙜玉署榮名盛。栢府東銓寵渥宜。存沒如今成一夢。白頭那忍寫哀詞。</text>
<title>挽詞失題</title>,<text>早與季方好。深知伯氏賢。專城曾五馬。一疾又經年。此別吾何忍。浮生子可憐。東城愁伏枕。題挽涕空懸。</text>
<title>仁祖大王挽詞</title>,<text>祥光繞室誕眞人。九五龍飛癸亥春。天啓瑤圖扶社稷。日臨璇極敍彜倫。千三運後方回泰。卄七年間累濟屯。武定益恢艱大業。文治允屬聖明辰。堯齡無賴華封祝。周狄翻驚黼扆陳。月冷紫扉移鳳翣。風飛蒼野動龍輴。百靈宵警臨前路。五衛晨驅擁後塵。弓劒軒湖嗟莫及。衣冠漢殿杳難因。丹心未效忠君願。白首空餘許國身。憶着向來趨走地。喬陵此日倍霑巾。</text>
<title>李執義 梓 挽</title>,<text>共沐恩波二十年。玉堂金馬幾隨肩。平生忍說風塵日。未死還逢雨露天。白首相親今尙在。黃泉此別最堪憐。庭前賴有芝蘭美。擧世爭稱大小連。</text>
<title>金淸陰 尙憲 挽</title>,<text>泰山頹矣吾安仰。欲寫哀詞涕自橫。淸白文章餘事業。玉壺秋水是神精。千年際會風雲合。萬古綱常日月明。世路卽今堪太息。九原忠膽未應平。</text>
<title>族從弟承旨 之漢 大夫人挽</title>,<text>愼淑元多福。宜家婦德全。常欽孟母訓。幾揖呂庭賢。終始三從義。哀榮一世傳。白頭無限淚。沾洒棘人邊。</text>
<title>族從弟承旨 之漢 挽</title>,<text>鸞章鳳采早騰鶱。馳譽明時器業全。白首纔收臯子淚。黃堂乍鼓武城絃。沈沈二竪驚殘夢。忽忽浮生奈彼天。尊酒論文今已矣。忍看丹旐向新阡。</text>
<title>李判書 基祚 挽</title>,<text>前春尺牘憑人拆。尙記丁寧舊意長。共說鼎台歸碩望。向來卿月有殊光。嶺雲杳杳三年別。塵世悠悠一夢忙。自媿餘生任奔走。到頭燕路四千強。</text>
<title>挽詩[李景奭]</title>,<text>少日盛之白玉堂。三朝雅望冠周行。姻連王室心逾小。位到巖廊德益彰。㐫歲蒼生均被澤。晩年瓊樹足傳芳。悲傷不但平生義。泪灑詩人殄瘁章。李景奭</text>
<title>挽詩[鄭太和]</title>,<text>濁世江湖一節全。盛名終振上台躔。毫端箇箇銀鉤美。庭畔䨥䨥玉樹聯。淸德尙同寒士窶。聖朝方倚大臣賢。如何此日悠然逝。却厭人間七十年。白首同經己亥年。並肩廊廟與周旋。心肝幾露銀㙜夜。魂夢猶驚玉几前。空惹是非時議閙。共紆終始國恩偏。艱虞溢目公先去。獨立危途淚逬泉。鄭太和</text>
<title>挽詩[鄭維城]</title>,<text>間氣鍾來瑞世姿。精金百鍊玉無疵。十年淹滯傷麟出。千仞翺翔見鳳儀。白首三揆憂不盡。丹心獨惱病何支。中宵忽報台躔拆。雪涕悲吟殄瘁詩。三朝元老作蓍龜。鼎席經綸望實宜。白首無心身寵辱。黃扉獨佩國安危。氷淸操節人皆仰。山斗聲名婦亦知。一夕匀天收爽氣。凄凉廊廟聖情悲。平生托契最深知。公視爲朋我作師。鼎席班聯慙忝竊。朝堂議確喜相隨。七旬遐壽三台峻。五子俱賢萬福宜。獨立蒼茫哀淚瀉。白頭孤絶欲依誰。鄭維城</text>
<title>挽詩[洪命夏]</title>,<text>一節三朝老大臣。幾年廊廟任經綸。行由直道寧移操。志切匡君不顧身。德望爭瞻喬嶽重。盛名應入簡編新。平生盡瘁今歸了。誰佩安危復濟屯。敦睦平生內外均。偏蒙許與弟兄親。經年燕館聯覊枕。十載籌司忝下塵。每到披襟情惓惓。幾回臨事誨諄諄。居然一夕成千古。那得重薰座上春。憶昨城南屛伏時。慇懃一札寄郊扉。耆英擬賀新年會。箕宿俄驚半夜騎。人事百年渾是夢。此生今日更何依。自憐病裏偏揮淚。孤負都門哭送輀。洪命夏</text>
<title>挽詩[吳竣]</title>,<text>陶村少日共聯翩。玄鳥霜經六十年。黃閣最崇心轉小。白頭相遇敬常先。正逢新化資調燭。每告嘉猷見直弦。密勿三朝天與弼。寬弘一德世稱賢。今春纔入耆英籍。故事期脩洛社筵。俄拆台纏驚戢彩。旋加朝服遽昇仙。重泉掩璧成華月。巨嶽摧標失柱天。控鶴想還香案側。賞花應侍玉欄邊。韋經素業籯金在。簫史榮光禁臠傳。無復蒼生瞻赤舃。公哀私悼淚雙懸。吳竣</text>
<title>挽詩[尹絳]</title>,<text>聖祖開賢路。翺翔上赤霄。淸名擅四紀。忠悃歷三朝。槐棘謨猷密。芝蘭福履饒。時危活國手。其奈九原遙。尹絳</text>
<title>挽詩[趙絅]</title>,<text>位都上相子儀賓。百口還同白屋貧。富貴於身疎自許。心肝爲國世無倫。周旋舟楫揮偏重。卞別淄澠任衆嗔。漠漠天胡敓公 缺。輟舂空復泣秦民。一飯吾先公又健。吾今何忍誄公吟。穢形近玉木天久。涸轍沾江關塞深。膠漆相投千古事。榮枯不改百年心。成風亡質堊誰斲。哭向西園涕滿襟。趙絅</text>
<title>挽詩[趙啓遠]</title>,<text>早致靑雲上。三朝寵遇偏。官尊心益小。德卲福彌全。事業留台府。聲名在簡編。餘休知不殄。玉樹捴才賢。洛社新開座。耆英禮數光。方期陪杖屨。誰料間存亡。世歎風流盡。詩興殄瘁章。典刑無復見。臨挽倍沾裳。趙啓遠</text>
<title>挽詩[鄭知和]</title>,<text>三朝玉立際休明。終始巖廊士望傾。少日高標曾俊及。暮年淸福卽耆英。婚連禁掖榮爲懼。位冠台階寵若驚。時事漸艱公又逝。聖君誰與致昇平。鄭知和</text>
<title>挽詩[金佐明]</title>,<text>時事艱虞到十分。天何不憗奪相君。平生許國披丹素。夙夜匪躬著瘁勤。洛社喜看來赤舃。台躔忽報拆星文。楓宸恫軫亡人鑑。執紼傾都雨泣紛。金佐明</text>
<title>挽詩[洪柱元]</title>,<text>艱貞濁世際休明。歷事三朝仰老成。位冠巖廊符望實。門連禁掖絶芬榮。新年洛社纔聯步。一夕秦舂遽輟聲。最是延英登對地。幾回亡鑑軫宸情。洪柱元</text>
<title>挽詩[洪得箕]</title>,<text>一代山河氣。三朝老大臣。行藏占否泰。抱負任經綸。行篤居家孝。忠忘許國身。箴䂓輸藥石。密勿協咨詢。禁掖防私逕。門庭謝雜賓。耆英尊福履。德業冠簪紳。圭璧俄收彩。精華遽反眞。人亡關世道。天奪奈吾民。輟相傾窮巷。中朝愴北宸。士林嗟失範。時事痛無津。紀績徵編簡。傳家見席珍。平生敦睦誼。小子最心親。每仰畦畛絶。恭承▣咳頻。風流今已矣。得御更何因。故宅悲喬木。新阡閉暮春。山頹無限慟。揮淚送靈輴。洪得箕</text>
<title>挽詩[兪棨]</title>,<text>一德淸名世共推。黃扉無變布韋時。登庸績著三朝望。坐鎭功深百辟儀。台席方聞頒几慶。廛廬奄見輟舂悲。多年廊廟趨陪地。淚逬周人殄瘁詩。兪棨</text>
<title>挽詩[金始振]</title>,<text>太史朝封奏。中台夜拆芒。濟川方倚楫。支廈忽摧樑。弘量人猶憶。嘉猷主不忘。夔龍餘事業。簡冊倍輝光。相國遽捐舘。時危其奈何。凄凉補衮志。寂寞勸舂歌。孫叔衣冠在。汾陽子姓多。史官如作傳。容德讚無他。金始振</text>
<title>挽詩[李殷相]</title>,<text>七旬遐筭上台崇。一節三朝保始終。自是常存憂世念。居然默運濟川功。門聯禁掖心逾小。席並耆英德益隆。時事漸艱天奪速。愴深亡鑑想宸衷。曾從濁世保艱貞。早際昌辰荷寵榮。子敬何嘗臨事苟。九齡常切格君誠。和中自有凝嚴度。心裏元無鄙吝萌。天意尙慳遺一老。慟均朝野失邦楨。李殷相</text>
<title>挽詩[金壽興]</title>,<text>東閣重開士望傾。巍然身任世屯亨。辰猷允屬三朝眷。茂德猶存一箇誠。叵耐周詩悲殄瘁。忍聞秦杵不成聲。玉欄歸侍看花地。想見風雲擁佩珩。客歲門屛望履廻。居然寵札怳重陪。靈㙜忽報中台拆。華屋仍悲大夜催。廊廟經綸十載了。耆英杖屨一春纔。通家小子傷心處。薤露凄凉漢水隈。金壽興</text>
<title>挽詩[金壽恒]</title>,<text>靑雲平步上台躔。一節三朝位望全。身荷異恩思盡瘁。國須良弼要扶顚。沙堤遽隔趨衙路。洛社纔回入會年。東閣望塵曾幾日。不堪霑灑向西阡。燕塞啣綸忝後塵。久依模範幾書紳。歸裝洗槖淸如水。和氣薰人醉似醇。偏感厚情同骨肉。尙留遺什見精神。烏蠻舊會成陳跡。獨對沂翁拭淚頻。金壽恒</text>
<title>挽詩[趙復陽]</title>,<text>三朝宿望百僚儀。平步靑雲到鼎司。長德偏深明主眷。淸名已遣小兒知。方看洛社耆英會。奄結周詩殄瘁悲。回憶昔年同患難。重泉一訣涕橫垂。趙復陽</text>
<title>挽詩[閔鼎重]</title>,<text>一節三朝仰老成。愛君憂國卽平生。昌辰早際遭逢盛。濁世曾看出處明。商室方須調鼎手。秦閭遽輟相舂聲。云亡殄瘁公私痛。欲寫哀詞涕淚盈。閔鼎重</text>
<title>挽詩[閔維重]</title>,<text>聖祖初年拔俊髦。登瀛文彩壓流曹。汚隆不變平生守。謙抑常憂祿位高。宿德三朝輿望峻。台躔一夕瑞輝韜。詩書自是靑氊業。共說門闌有鳳毛。高年碩德上公班。厭世騎箕去莫攀。耆舊凋零宜國瘁。忠猷寂寞奈時艱。曾隨杖屨鄕園裏。幾奉威儀鼎席間。孤露不堪先誼篤。臨風一哭涕潸潸。閔維重</text>
<title>挽詩[權諰]</title>,<text>少壯榮名早。雍容節操敦。優優眞性度。皎皎匪思存。十載巖廊上。三朝步武尊。遺安餘慶遠。來爾子而孫。哭姊如喪母。餘生更卅年。尙依郞伯在。奚啻弟兄憐。情義從來襯。知心老去專。那堪摧骨肉。白首泣蒼天。童騃方無識。公來五十年。高山生仰止。散木幸偏憐。忠信同心格。慈良一意專。永懷違几杖。臯望隔遙天。權諰</text>
<title>挽詩[金南重]</title>,<text>槐院從遊日。金閨伴直時。風雲隨步武。氷玉照襟期。豈謂經綸地。還悲殄瘁詩。平生知己淚。沾灑爲公私。槩槩當朝傑。恢恢濟世才。方看魚水會。忽報棟樑摧。多難人何恃。云亡事可哀。春風簫挽咽。丹旐故山隈。雅望三朝舊。淸名一代英。巖廊公議愜。敷奏聖心傾。花甲稀纔滿。黃粱夢已驚。唯應汗靑上。不朽是芳名。金南重</text>
<title>挽詩[李敏迪]</title>,<text>感會逢千一。安危係十年。林泉曾屛迹。廊廟晩登賢。宿惠留藩臬。餘忠在講筵。毅然爭事地。何讓古人肩。交誼敦先子。深仁荷舊情。音容已宿昔。提奬負平生。素帳辭淸洛。丹㫌出鳳城。西州那忍過。空有涕霑纓。李敏迪</text>
<title>挽詩[金萬基]</title>,<text>相國羣公表。爭瞻德業崇。處昏身皎潔。乘運契昭融。度量元容物。忠勤寔匪躬。毅然前席奏。重見古人風。一節曾無懈。三朝屬望尊。人方喬岳仰。星遽上台昏。精爽泉㙜閟。功言汗簡存。老成終不憗。天意詎堪論。金萬基</text>
<title>挽詩[李翊相]</title>,<text>在昔鞱光素履全。幾年高枕大江邊。明時宦跡淸華遍。暮景台司眷遇偏。每把訏謨輸啓沃。方期品物入陶甄。不遺一老天何意。行路齎咨幷涕漣。垂紳正笏立明庭。氣度凝嚴有典刑。膝置五常仍禁臠。身登三事且稀齡。新年杖舃聯耆會。半夜精靈返列星。小子從今更安仰。筭來先執盡凋零。李翊相</text>
<title>挽詩[李志賤]</title>,<text>莫恠餘潸未禁垂。當時交誼路人知。曾無分寸疵嫌間。只有追隨歲載彌。久識忠勤非自勉。更看和緩是恒持。紫荷妙選歸辰望。黃閣崇名認宿期。僕射芝蘭仍並蔕。尙書鷄且同椸。從來醇酎難辭醉。每到趨承不覺疲。文正豈私平仲舊。長公終撰太師碑。常將笑語忘遲暮。肯信尊榮絶等夷。幸有茅茨資僻陋。幾停軒盖問衰羸。褰裳北渚窮幽討。弭棹東湖躡峻陂。欹枕共聽禪語軟。回燈不厭曙籤遲。歡娛事往餘殘夢。鬢髮年來一半絲。聖寺烟花須底發。沙村春酒爲誰釃。多情夜夜梅梢月。猶向窓前覔舊儀。李志賤</text>
<title>挽詩[金萬均]</title>,<text>一德推賢佐。三朝作藎臣。遜荒曾濁世。際會卽昌辰。盛業光靑史。深悲徹紫宸。居然邦瘁慟。何處覔平津。金萬均</text>
<title>挽詩[李敏叙]</title>,<text>當代淸名士。先朝耆舊人。道高心益小。官盛宅逾貧。一病緣憂國。三山忽返眞。公私上下慟。哀淚自沾巾。李敏叙</text>
<title>挽詩[李有相]</title>,<text>尋常七十亦稱稀。兼有三尊更有誰。雅操可觀昏濁日。淸名獨著中興時。登庸旣叶明良契。望實俱符士庶期。一老不遺從古慟。非關小子哭吾私。三朝歷事罄孤誠。終始尤能出處明。謝氏芝蘭仍禁臠。潞公年德卽耆英。陪遊天上應無憾。了事人間不負名。最是九重亡一鑑。齎咨非獨士民情。李有相</text>
<title>挽詩[李光稷]</title>,<text>正屬艱虞際。方須輔佐賢。如何成木稼。忽復拆台躔。已失中流楫。誰扶大廈顚。吾私不敢說。爲國一潸然。濁世休官日。淸名遇主時。三朝仍注意。一德本無疵。久仰䌤綸業。還成殄瘁詩。褒揚太史在。吾不贅吾辭。皇天胡不憗。一老遽云亡。致位曾三事。傳家卽五常。於公何所憾。斯世足堪傷。分水佳城欝。精靈萬古藏。賤子有西行。公時軆不寧。神應扶愷悌。歸擬候門屛。奄忽經旬日。嗚呼返列星。無由再承覿。題挽涕空零。李光稷</text>
<title>挽詩[鄭䌖]</title>,<text>欲題相公挽。先陳相公德。忠以庭訓篤。孝因天性得。學文則餘力。推恩敦九族。靑雲早得意。白日趨經幄。看花紫薇春。聽履銀㙜夕。時乎爲親屈。暫奉廬江檄。歸來入紫淸。雅望驚流俗。居然事謬悠。十載客南服。風期本不隔。浮議終難戹。前後主恩厚。三朝倚柱石。甄才明藻鑑。持憲肅風力。風沙早協夢。朝野爭加額。年高德彌卲。處貴如白屋。殊榮侈几杖。大義同休戚。憂時髮早白。愛國心猶赤。君民期堯舜。朝夕任啓沃。龜齡嗟未幾。鷄夢遽先促。業著殷梅鼎。功垂漢竹帛。男兒志已畢。在公無所慽。永念邦國瘁。不暇吾私哭。憶在童子日。知心唯我獨。恢恢無愛憎。就之溫如玉。雲泥路雖殊。貴賤交不易。論心少無隱。托契老彌篤。所冀仁必壽。天乎奪何速。梅前一樽酒。竟失賞花約。造門違永別。幽明恨無極。叫公公不聞。酹公公不識。餘生孑無歸。牢落將誰托。諸孤俱秀發。餘慶綿千億。臨壙計莫遂。哀淚垂胷臆。鄭䌖</text>
<title>挽詩[宋奎濂]</title>,<text>堂堂八尺儼然身。嶷嶷三朝柱石臣。喬岳泰山眞氣像。玉壺寒月自精神。台衡重望黃扉峻。砥礪淸名白首新。脫屣正當多難日。安危任責更誰人。福祿平生孰與京。千秋遠邁郭汾陽。翺翔鼎席恩光爛。密勿巖廊事業煌。餘慶更看蘭玉秀。盛名還入簡編長。從知積善天應報。七十人間樂且康。宋奎濂</text>
