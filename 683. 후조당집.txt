<title>讀延平先生書</title>,<text>茫然無處覔溪源。滅裂何由見性眞。幸賴前賢遺訣在。軆躬要得鏡無塵。</text>
<title>無題</title>,<text>我哀牛山木。侵伐無休歇。牛羊與斧斤。爲害何時沒。旣牧萌蘖生。况望保松柏。我哀人之性。初無智愚別。得養與失養。分明聖賢說。對山一太息。非爲山濯濯。</text>
<title>東宮睿聖。羣良協輔。雍煕可冀。喜吟一絶。</title>,<text>重華日月海東臨。濟濟羣龍夾護深。耕豈能知帝力。春臺爲唱太平吟。</text>
<title>江村卽事</title>,<text>風盡水逾淸。雲收山更碧。山自碧來水自淸。不妨人世煩囂隔。</text>
<title>池龜 丁未</title>,<text>呈洛遺形護一池。圖中妙理付吟詩。憑渠莫作淸江使。恐遇豫且施網時。</text>
<title>堂前種松</title>,<text>移來亭下歲寒枝。玉宇金風雨雪時。寄語同心諸勝契。吾人無負百年期。</text>
<title>種竹</title>,<text>二僮朝向鳳停去。採得斑篁幾個來。封植應成多少恨。冤魂無乃雨中廻。</text>
<title>梅竹松菊。同栽一盆。</title>,<text>陶園菊竹又寒松。三徑今輸一器中。摠是當年孤節友。更將梅樹作同風。</text>
<title>次聯珠卷中蒙齋梅韻</title>,<text>後彫階下一株梅。惟伴松枝與竹胎。誰識臘前三白日。梢頭陽氣已先催。</text>
<title>居仁菴憶弟愼仲</title>,<text>晨昏憐久曠。琴瑟喜新成。謂弟宜難弟。稱兄不愧兄。恭心由內激。友性自天明。南鴈稀消息。看雲日日情。</text>
<title>拜退溪先生歸路暮吟</title>,<text>黃昏十里路凝氷。處處漁村結網燈。候謁鱣堂歸去意。豁然疑若九天登。</text>
<title>聞喜途中。別金泰和 樂春，從弟惇叙 富倫。</title>,<text>離君數里又離君。五日同行一日分。馬上黯然無限意。蕭蕭風雨趁行雲。</text>
<title>敬次退溪先生天淵臺待月乘舟韻 辛酉</title>,<text>天淵臺上挹高風。半日陪歡世念空。最是箇中奇絶處。櫂歌相答月明中。</text>
<title>新亭次黃仲擧 俊良 韻</title>,<text>風去江逾靜。天晴山更明。無端成勝會。幽興滿新亭。</text>
<title>雨</title>,<text>夏極無餘秋極備。崩陵塡壑又頹山。乾坤久在洪濤裏。危險非徒灧澦間。</text>
<title>雨後望山</title>,<text>鍾鼓無煩忽報晴。幅巾相對靜儀刑。千年會得堯夫看。意思如今一樣淸。</text>
<title>居仁庵對淸凉山</title>,<text>仁山勝致幾時休。仙嶽風烟接一樓。愛此已成終老計。人間誰伯又誰侯。</text>
<title>雨後登金鶴峰 山名</title>,<text>誰擅陰陽造化功。旣添佳雨又和風。俄登第一峰頭望。納納乾坤摠是紅。</text>
<title>聞鸎</title>,<text>滿塢春芳已掃空。薔薇一樹管薰風。無端窓外綿蠻語。喚罷山翁午睡濃。</text>
<title>定書舍基址于松蘿山中。李子固 完 諸人以桃源古事戱之。作詩以解。</title>,<text>散擲巖間風雨栽。山中日月記花開。憑君莫怕漁郞到。不是當初避亂來。</text>
<title>次舍弟愼仲 富儀 上退溪先生請亭扁韻</title>,<text>成都西郭浣花水。柟樹詩傳子美堂。那似烏川一畒地。尋常坐卧接淸凉。淸凉隱見在陰晴。忽喜今朝霽景明。偃蹇幾供茅屋望。靑山元不世人情。</text>
<title>吟呈山南從兄伯榮 富仁</title>,<text>兄年加我四春秋。我已衰顔兄白頭。窮達十年千里別。一天明月獨登樓。離愁別恨已三秋。千里關山碧海頭。橫玉一聲明月夜。仲宣何處倚高樓。</text>
<title>鳥嶺龍湫。從弟惇叙 富倫 韻。</title>,<text>何年湧出翠巖間。蟠屈深湫不見顔。他日若開王母宴。老仙還欲叩神關。</text>
<title>七月旣望。退溪先生期與余及愼仲，敦叙，夾之，趙士敬 穆，琴聞遠 蘭秀 諸人。汎舟風月潭。前一日大雨水未果會。先生戱吟二絶見寄。敬次以呈。壬戌</title>,<text>蘓仙仙去幾經秋。赤壁風流等壑舟。千載喜逢年月日。忽孤風月恨難休。舟中有約好相親。怊悵還爲阻水人。他日縱成邀月醉。勝心爭似此佳辰。</text>
<title>次韻惇叙。兼呈樂安兄。伯榮兄時任樂安</title>,<text>風雨何時復對床。吳山楚水路茫茫。看雲愁思那堪說。池草生時更斷膓。</text>
<title>次金上舍仲昷 彦璣 草堂韻</title>,<text>蕭條契活水雲間。結搆茅齋幾暑寒。花塢雨過紅欲濕。荷池水滿綠無乾。林開錦繡霜前葉。峰作瓊瑤雪後山。時序推遷君獨樂。一區贏得一身閑。</text>
<title>月夜訪樂安兄。飮紅桃下。癸亥</title>,<text>松影扶踈石逕斜。杖藜深步到隣家。臙脂樹下如泥醉。帶月歸來興若何。</text>
<title>敬次退溪先生遊淸凉山韻 甲子</title>,<text>山益高來水益深。舊遊陳跡獨重尋。行行漸入尤奇絶。幾費人間快活吟。右馬上韻崖間峽坼瀉溶溶。日照千巖散綠紅。後到不須前到問。雲蹤只在此山中。右到川沙待李大成文樑鍊丹何日化爲仙。絶壑層雲萬古天。若使生靈居此峽。定知天下一閒田。右丹砂峽峽裏縈廻九曲灘。雲間漂渺半空山。灘窮山近暮天碧。政是遊人催去鞍。右渡彌川望山立立中流百尺巖。寒光冷影落深潭。仙人應恠歸來晩。那識卬須友二三。右景巖潭上。待惇叙，士敬，權施伯景龍。寥落烟霞洞裡天。誰能占得一園田。憑君欲話當時事。梅已飄零鶴已仙。右孤山見琴聞遠樹密林深谷自陰。浮嵐積翠更沈沈。歸來洞裡人蹤絶。萬古仙風付一吟。右入洞憇巖石佳處自喜桃源路不迷。千回百曲我能躋。轉筇步石石爲徑。引手攀蘿蘿作梯。十里梵音天欲暮。數聲淸唱鶴驚棲。明朝更上高高頂。眼界羣山一望低。右入山嶺外多名山。淸凉無敵勢。山中有伽藍。重新何壯麗。烟巒競縹緲。雲壑更迢遰。登臨發一笑。蕭蕭風滿袂。同來二三友。才高可經濟。講道儘細密。論文亦高揭。千年南嶽遊。心事空默契。唾落明珠飛。𤨿𤨿非凡例。嗟我山下人。早晩作芰製。右宿蓮臺寺山分內與外。內外俱勝絶。致遠㙜邊石。金生窟裏刹。看看隨品題。處處無優劣。坐來雲滿地。不覺心怡悅。右諸君遊外山坐普贒菴天寒雪白月明中。南嶽淸遊憶晦翁。景仰平生今始到。千年風致也應同。右普賢壁上。見聞遠自叙遊山語之有感。老去光陰病似輪。烟霞魂夢一番新。盃邀明月成三友。坐引淸風作四隣。怳見梯雲周子面。如逢竊藥素娥身。夜深高卧凉如許。身世依俙太古民。右蓮臺寺月夜年來事業摠歸虛。那解遊山與讀書。向上深功皆在己。自卑要道信由渠。平生仰止疑其妙。今日登臨得厥初。幸賴玆遊知取譬。開來先正豈欺余。右讀書如遊山躡頂窮源了勝事。復臨江水爲淹留。傍人莫笑多勞倦。爲是溪山第一遊。右出山</text>
<title>懷郭景靜 趪 城主</title>,<text>有約君不來。簿領應牽掣。早晩豈無期。會待秋雨歇。</text>
<title>次金伯純 克一 壺隱亭韻</title>,<text>朝嵐曉霧靄平林。結搆參(十畒陰)陰。明月壺中千古意。淸風窓下百年心。牀頭弊帚長房訣。嶺上浮雲季子金。不老靈丹能事畢。鬢端應免二毛侵。</text>
<title>和謝金伯純</title>,<text>終日筠床晩對屛。此心安處萬鍾輕。風流定得今時望。文雅能推一世英。南畒幾收香稻熟。北窓長引午風淸。相思不見頻搔首。孤竹寒梅歲欲更。</text>
<title>次表弟琴夾之 應夾 紅梅韻</title>,<text>氷姿何日醉春風。一笑庭前意態濃。誰道北人渾作杏。南人初見亦疑紅。</text>
<title>復次前韻贈權景受 盡己</title>,<text>病卧梅窓不可風。暗香初動興先濃。憑君說得梅心事。莫把容顔較白紅。</text>
<title>寄呈金伯純</title>,<text>曾聞五馬過臨河。尺素傳來感愧多。求我一言知有意。爲民父母在如何。</text>
<title>金伯純罷官來訪</title>,<text>雪中相訪任風流。豈料君今作散侯。化理更新爲可樂。田園依舊不須愁。閒軒詩酒開靑眼。世路風塵欲白頭。眞僞紛紜誰得辨。不如牖戶蚤綢繆。</text>
<title>次仙遊亭韻</title>,<text>水雲身世公能樂。仙以名亭又號庵。玉削卧龍淵下伏。石蹲老虎霧中耽。游鱗萬隊飜銀尺。瀉瀑千尋掛素縑。得此已成棲息計。回頭堪笑隱終南。</text>
<title>次安分堂金子彬 士文 韻</title>,<text>時向人心淺且輕。勞勞擾擾逐虛名。從知無欲能安分。多謝吾君勿世情。</text>
<title>次吳謙仲 守盈 韻</title>,<text>南北三年別。痾痒憂患間。各將新笑語。咸慰舊容顔。酒洗人心泂。苔縈石面斑。吾儕幸無事。從此可偸閑。</text>
<title>次金士純 誠一 韻</title>,<text>蚤薦。名聲玉帝門。幾更唐舘遞三番。春深江院同偲切。雪立溪堂講養存。書訊頻傳巖穴老。夢魂應繞洛濱村。論文好會知何日。佇待寒齋酒一尊。</text>
<title>次永慕堂韻 堂卽愛日堂。李大用叔樑欲換以永慕而有詩。</title>,<text>搆手纔終彩亦施。靑巖臨屋屋臨湄。煩君莫用更新號。新號更來意益悲。宜兄宜弟聚汾川。思古傷今各愴然。睡罷大衾爲善謔。臨軒爭詠紫芝篇。</text>
<title>秋夜齋居</title>,<text>黃卷先師對不眠。炯然相遇月中仙。居僧恠我開門久。思在峰頭日暮天。</text>
<title>齋居雨後。對淸凉山有感。</title>,<text>天傾河漢濯靈眞。凜凜寧容一點塵。假使人心能洗得。世間應少鶴州人。遙對仙山面目眞。蓮敷玉削絶纖塵。欲將靜重淸高像。用戒奔趨逐利人。</text>
<title>次杜工部春日江村五首。謝惇叙見訪。兼示愼仲，夾之。因呈退溪先生求和。</title>,<text>髮從衰去短。愁自寓來深。數月離家恨。三春憶弟心。慇懃誰問訊。繾綣子追尋。別後歡娛地。那知感到今。空負桑弧志。無聞五十年。儒冠誤身世。孤迹寄林泉。仁里愁何許。花林眼已穿。數宵猶惜別。歸鳥夕陽天。花林地名。卽居仁歸路。梅謝枝枝白。桃開樹樹紅。關心松石 臺名 月。係戀▣▣風。寂寞三春事。飄零兩鬢翁。寧知一軒子。佩酒百花中。一軒惇叙號居閒對花樹。隨意踏靑苔。故舊愁多病。淸明愧不才。微言憂裡索。孤笑醉中開。寂寞春將老。重能一者來。學問羞前輩。文章愧後生。堪嗟身已老。猶羡物將榮。世路無知面。人間少記名。烏川有兄弟。落日正含情。</text>
<title>惇叙將歸。追別望仙臺。</title>,<text>柳作淸陰石作臺。碧桃紅杏可携盃。寓來孤抱憑誰語。多謝今朝一笑開。追君強上最高臺。薄暮靑山已渴盃。老衲有情還惜別。臨分添作一尊開。</text>
<title>與宋復失曁兒子老眉。垓小字 登金鶴峯得一絶。呈先生求和。</title>,<text>登高縱目雖云好。日暮深愁在下歸。歸路試看一匹練。始知精力異前時。雍泉驛繫白馬</text>
<title>戊辰冬。有祠官之命。先生在都下。貽書勉出。詩以謝呈。</title>,<text>爲向山雲寄一語。何心藏壑又升空。雲言舒卷雖由我。亦在神龍變化中。</text>
<title>贈趙士敬</title>,<text>親老家貧雖祿仕。衡門可樂泌洋洋。决君蚤作林泉計。莫學時人觀國光。</text>
<title>次惇叙韻。奉別郭景靜。</title>,<text>曉月已沈西。朝暾忽上東。辭錢皁盖客。卧轍白頭翁。懷抱一尊下。仁恩六載中。淹留那可得。歸思趁南鴻。</text>
<title>次伯榮兄韻</title>,<text>北牕眠罷午風淸。裁復邊書萬里情。東望定應歸思苦。憑君莫上最高亭。</text>
<title>雉尾帚。仰呈先生。</title>,<text>舊柄新粧彩尾長。慇懃一把奉鱣堂。硏朱點罷無餘事。缺 背東風掃落香。</text>
<title>次鄭子中 惟一 城主韻</title>,<text>虛名浮世水東流。甘作平生馬少游。偃蹇靑山渾似舊。蕭條白髮已驚秋。長時病患無閒味。一夕林泉辦勝遊。明日漁舟烟雨裡。佇看華盖過沙頭。</text>
<title>和徐善原 克一 見寄韻</title>,<text>遣興寬心愧杜陵。無才無藝又無能。涸魚已絶天池躍。駑騎寧望冀北騰。守靜工夫常對卷。居家事業反如僧。虛名縱得終何益。百歲眞同風裡燈。丹山舊守又靑陵。吏隱風流子所能。蚤歲才名推擢拔。中飛翰墨擅飛騰。臨民化理淸如水。在職生涯淡似僧。日暮春天雲樹恨。何當同看照愁燈。</text>
<title>齋南石上。阿灰花盛開。</title>,<text>誰將黃絹巧剪裁。冷蘂淸香白石隈。病老最憐渠正色。朝曛相對却忘廻。</text>
<title>春寒惻惻。梅兄苦遲。一夕兒童忽報已發。遂次退溪先生和愼仲詠梅韻。示洞中兄弟。</title>,<text>常恨東君妬絶姿。藏春不發苦遲遲。今朝忽得兒童報。顚倒來尋香滿枝。</text>
<title>雨中憶梅復次</title>,<text>春前常擬對幽姿。豈料如今歸去遲。永夜任從多少睡。夢魂長繞暗香枝。誰護階前冰玉姿。東君應恨我歸遲。明朝况被風吹急。雪落紛紛空幾枝。</text>
<title>和愼仲次晦菴梅花韻</title>,<text>幽姿逢幾日。冷艶見非遲。雪灑庭前樹。氷淸月下枝。魂歸坡老詠。香返晦翁詩。獨立空惆悵。猶憑歲寒期。</text>
<title>和琴壎之 應壎 雪中梅韻</title>,<text>誰將玉質泛然看。綠葉靑枝辨杏桃。莫說瀌瀌寒氣盛。明朝見晛雪標高。</text>
<title>次惇叙雪中梅韻</title>,<text>獨擅春芳造物憎。故敎風雪亂飛騰。須臾消洗臙脂色。還作容顔十倍增。</text>
<title>和惇叙日休堂賞梅。分韻得暗字。</title>,<text>我愛日休翁。孰與梅踈淡。有花且有酒。何須嗅香三。對之融心神。愛之手自探。橫斜復浮動。水與月共澹。二句缺 還恐玩未畢。前村風雨暗。天昏樽已空。雪落那忍瞰。</text>
<title>齋居述懷。呈士敬兼示惇叙。</title>,<text>衆好繁華地。我安寂寞濱。琴書聊自慰。詩酒正相親。杞菊無餘事。溪山老此身。雖爲聖世棄。喜作太平民。</text>
<title>待夾之釣不歸</title>,<text>把釣溪翁下晩沙。柳枝穿得幾鱨鯋。山翁病卧柴門靜。幽鳥聲中竹影斜。</text>
<title>惇叙家次趙士敬韻</title>,<text>春到山中欲發花。棲鴉歸盡碧天賖。偶然對酌靑山暮。濁酒墻頭可過麽。</text>
<title>次惇叙韻</title>,<text>稻政香時魚政肥。秋風病客興如飛。無端更赴溪翁約。烟雨江干信馬歸。</text>
<title>臘初盆梅盛開</title>,<text>別春消息雪中還。蓓蕾粘枝玉作團。月落黃昏逢驛使。花山分與故人看。姑射眞精百世還。盆中飛入託氷團。慚同桃李春風裏。願作幽人雪上看。</text>
<title>次惇叙彈琴韻</title>,<text>峩洋山水久寥寥。千載何人欲復調。夜靜山窓彈一曲。聲從風入碧松搖。平生每欲邪心禁。膝上長橫數尺琴。只恐門前荷簣者。不能知我久無心。</text>
<title>與愼仲，惇叙。訪士敬，聞遠于月川。</title>,<text>齊渡銀橋兩水間。月川要得故人看。邇來離濶思多少。不覺風霜逼骨寒。才供鷄黍又把巵。醉後那知倒接罹。信馬歸來江路永。雁聲和月入新詩。</text>
<title>謹次退溪先生憶溪堂陶山梅韻四絶呈上 己巳</title>,<text>獨立空山誰與伴。主人千里夢魂間。雪霜心事渠家節。能使餘寒損玉顔。回首雲烟鏁小堂。一春消息一枝香。滿天風雪無相與。不識何人鐵石膓。我是溪翁手植梅。羅浮月下早移來。移來本欲長相守。何事朝天久不回。石湖淸絶旣云仙。和靖風流亦已天。千載逢君君又遠。從玆直欲絶幽絃。</text>
<title>和夾之見寄韻。因呈退溪先生求評。</title>,<text>別君愁幷別梅愁。耿耿何時作勝遊。春欲老來花欲盡。九旬佳致瞥然休。</text>
<title>寄呈權上舍章仲 好文</title>,<text>山中風雨夜蒼黃。天借陶翁霽月光。更喜對尊冰雪影。滿庭贏得一春香。</text>
<title>退溪先生觀柳子厚，劉夢得學書相贈答詩。戱笑中猶有相勸勉之意。各取其末一絶。次韻見寄。謹次以呈。</title>,<text>高明問學最難名。宏麗文章陋兩京。餘事筆精能入妙。何須王趙世間行。生來伎倆笑無成。五十年間做底名。粗記姓名猶未足。加工又敢作虛聲。</text>
<title>次沈通判城主 信謙 韻</title>,<text>庭梅空寂寂。壇竹但脩脩。尊酒悲歡處。同驚四歲秋。</text>
<title>別沈通判公立</title>,<text>梅花欲發無人見。獨把淸詩酌一盃。廬寺相尋期已失。落淵奇觀計還乖。文章東海飜波浪。氣槩秋天絶坌埃。歸去洛城明月夜。徘徊庭畔憶殘梅。</text>
<title>花山伯啓彦令公。設榜會于本府。諸年齊會。余以病未赴。獨坐虛齋。懷抱無聊。偶拾荒語。錄呈會席。</title>,<text>想著斯文好會成。荷花相暎一堂明。山人獨抱文園病。孤負虀䀋卅載情。</text>
<title>次韻呈沈通判行中</title>,<text>咫尺相思千里外。故人消息數篇詩。南中積雪初消日。東閣寒梅欲發時。一樹靈春含瑞色。雙飛彩鳳耀朝曦。追呈臨水登山句。馬上君應許一披。</text>
<title>寄金舜擧 八元○己巳</title>,<text>草土遑遑無一問。平安澹澹亦難尋。如今朋伴皆趨賀。獨負平生托契深。</text>
<title>送朴德明 士熹，琴聞遠。往奠郭侯。</title>,<text>天寒雲欲凍。溪上送南征。忍負十年愛。空憑二妙行。一盃將奠意。百病未歸情。臨▣毋哭慟。恐及北堂聽。</text>
<title>次金士純</title>,<text>仙寺寒棲久。因便寄好音。慇懃滿篇玉。三復爽煩襟。</text>
<title>次李上舍 宰 雨霽韻</title>,<text>地僻春晴深院冷。閒吟來坐夕陽邊。雨餘庭畔苔斑砌。雲捲江頭水接天。日謝柳林靑靄靄。烟收村野草娟娟。揮毫獨倚東風立。欲和高音却惘然。</text>
<title>次李輔卿 憑 韻。贈吳謙仲二絶。</title>,<text>久抱離懷苦。那知會有時。深情一盃酒。淸興數篇詩。枕書卧溪石。山日已西時。爲謝催歸鳥。遊人未就詩。</text>
<title>贈申天老 壽民</title>,<text>一霎微微滿碧空。兩人相對玉麻中。評今議古論文處。却喜工程沒異同。鍾君去後孰爲琴。千古心中邪不禁。邂逅知音彈一曲。離輸取海波深情。</text>
<title>次金廣文 弘之</title>,<text>新醅初動甕頭香。安分堂中日月長。花下親朋成小酌。風吹殘蘂入淸觴。</text>
<title>次具景瑞 鳳齡 寄輔卿謝松花丹韻</title>,<text>黃玉垂垂寸許長。含風帶雨滿庭香。成團一嚼沈綿去。秘勝丹砂九轉方。愧帶嬴朝累一封。風霜冬嶺作爭鋒。當時若道欣然受。不許靈丹壽祖龍。匀合金砂用乳泉。摶摶纔罷意超然。飢來調以輕醇酒。淸籟聲中對鶴眠。</text>
<title>次呈鄭克齋</title>,<text>似玉人何自。無端扣石扉。寒暄猶未畢。鞍馬欲言歸。來往交情密。窮通靑眼稀。才名方屬望。微子士疇依。問君早晩歸。霜葉鴈南時。得得萊衣舞。星星鶴髮垂。晨昏辭一省。偲切叙長離。又別江城夜。無端起我悲。</text>
<title>次雪月從弟寄松巖韻</title>,<text>霜滿靑山山欲紅。風吹白水水還碧。山紅水碧問如何。搔首中一病客間。</text>
<title>自述</title>,<text>慷慨年來惑未開。尋源曾入退溪來。宮墻美富難容躡。何日陞階窺一陔。</text>
<title>百日紅一株寄惇叙</title>,<text>手採墻頭百日紅。慇懃乞與一軒翁。煩君須著栽培力。莫作花冤梅樹同。余得兩梅於一善。一寄惇叙栽於階下。後爲牛羊所牧故末句云。</text>
<title>謝呈鄭子明 士誠，孫君立 興禮。</title>,<text>二朋曾向泮林去。千里關河戀若何。消息今朝如對晤。携尊一笑賦梅花。</text>
<title>重陽後十日。對菊問答。</title>,<text>問爾如何太遲遲。逾時不發也難知。乾坤妙理來今古。爾肯前期亦後期。右問菊栽我違時養我遲。滔滔擧世莫予知。假令栽我如陶令。敢避風霜失舊期。右菊答</text>
<title>次高尙會韻</title>,<text>一識荊州願不輕。神交百里舊聞名。偶因醫病同椒浴。嘉乃亹亹講道情。一笑旅牕如舊面。椒泉同浴共衣巾。分携更致丁寧意。我是他年刮目人。</text>
<title>吟呈崔見叔 應龍○時宰花山</title>,<text>莫歎居官浩且繁。須知酬酢在操存。更將敬義爲涵養。萬事當前尙不煩。</text>
<title>憶崔見叔</title>,<text>醇質精金潤。淸懷美玉寒。登樓相憶處。明月照心肝。</text>
<title>贈權灝元 文海○庚午</title>,<text>聞道龜城太守聲。急携壺酒傍溪行。黃花赤葉秋光暮。話到平生日欲傾。盤陀石上玉溪聲。匹馬來迎五馬行。人欲老時秋欲老。逢塲莫遣報甁傾。</text>
<title>次輔卿別李廷秀 寯 韻</title>,<text>花發春山自日邊。陰成夏樹向朝天。赴京應擧分携地。不耐楊花散雪綿。</text>
<title>贈舍弟愼仲</title>,<text>克恭君性出天眞。見我源源逐日來。不但淸凉成愛癖。同居高義欲能回。</text>
<title>惇叙設踏靑會。次古人韻以呈。</title>,<text>天氣新時病亦新。門前垂柳綠應匀。呻吟忽念君家會。不但尊前憶遠人。山南兄在麟山。且念及病我。故末句云。</text>
<title>庚午春。堂前紅白兩梅盛開。因憶前秋先生賞梅之約。吟呈二絶。</title>,<text>臙脂氷雪兩梅株。馨德同園喜不孤。仍憶陶山硏究處。佳期能記去年無。種得簷間玉二株。良宵惟與月同孤。從知不忍孤佳約。冷艶淸香天下無。</text>
<title>敬次退溪先生陶山梅爲寒所傷韻 先生批曰辭致灑然○庚午</title>,<text>鱣堂昨承尋梅諾。日對梅兄佇佳約。江南忽報梅消息。氷雪雙梅同吐萼。梅已開兮人不來。人不來兮梅亦哀。吟梅十篇空往復。歲寒襟抱梅難開。風流梅社繞三匝。雪虐風饕梅已厄。九梅叢中只數萼。天胡爲乎待梅虐。旣令後彫梅幽冤。又使陶叟招梅魂。招魂結冤梅事阻。梅下何當一笑溫。梅雖不遇寧改白。梅未開時尙保㓗。窮通盛衰梅豈與。淸操貞心梅不缺。寄語桃李負梅人。莫笑陶山後彫兩梅窮一春。倘使梅根不枯人又到。風霜絶壑誰似梅君終天眞。</text>
<title>次溪齋對月吟梅韻</title>,<text>梅仙氣味對癯仙。貞操風流月共娟。起傍梅邊開一笑。淸尊獨酌興然陶。</text>
<title>易東講心經後。敬次退溪先生寄示韻。</title>,<text>精一心傳萬古明。昭昭至理備吾情。存亡祗在操而舍。視聽寧隨色與聲。却愛明珠無假色。常憐止水保眞淸。朱門蕪沒西山遠。附註終篇誤後生。</text>
<title>權章仲觀物堂。次退溪先生韻。</title>,<text>天地開來萬物生。能觀能照在聦明。周流貫澈無礙滯。巨細粗精豈遁情。</text>
<title>次鳶魚軒韻</title>,<text>雨後嵐光遠近山。玉虹浮動白沙間。生平幾負尋眞計。領略風烟在一攀。</text>
<title>寄伯榮從兄麟山任所</title>,<text>折柳登山日。携盃臨水心。病從衰後甚。愁逐別時深。面目分千里。情懷寄一吟。相歌常棣什。揔是武州金。</text>
<title>謝伯榮從兄送玉童子</title>,<text>爾自關西萬里餘。我兄消息問如何。從今與作金蘭契。相對梅窓點易書。</text>
<title>次愼仲仲冬梅花韻寄麟山</title>,<text>縱愛仙姿密密藏。那知已見影橫斜。從今臘號尋常事。誰揭花壇別樣名。</text>
<title>與惇叙同訪愼仲盆梅二首</title>,<text>昨夜江南三尺雪。今朝盆上一枝春。雪初落處梅初發。那忍無詩俗了人。房中巧奪東君柄。雪上能回律外春。病裡握壺何所向。巷南要見養梅人。(雪中賞梅更約)</text>
<title>雪中賞梅。更約月明。</title>,<text>玉蘂瓊英樹裏寒。雪中誰與月中看。不如雪月交明處。共對淸芬到夜殘。</text>
<title>謹次退溪先生寄示韻</title>,<text>玄天幽默化機淵。夫子罕言此一邊。窺管末學難融會。言語何能啓發前。</text>
<title>追次退溪先生松巖四絶 下二絶逸</title>,<text>龍甲虬髯蔭一軒。滿階苔色綠成痕。炎中興味凉生枕。雪裏風流碧暎尊。右松軒十丈荷花半畒塘。那知絶唱更恢張。最憐烟雨𩄡𩇏處。吹送風前擁鼻香。右蓮塘晩雨</text>
<title>次退溪先生懷士敬韻</title>,<text>欲出無蹇驢。欲耕無老僕。雖無僕與驢。其心則芬馥。</text>
<title>退溪先生輓辭</title>,<text>同邦同邑又同時。贒聖難逢歎者誰。學某語言猶不得。論天先後詎能知。鱣堂追悔摳衣晩。講殿曾憂賜食遲。終始四朝行與止。靑天白日瑩無疑。心事平生日月參。晩年蹤跡退陶南。道同朱子無前後。壽比文宣少二三。六事條陳宸有感。十圖書進學無慚。山頹木拔斯文喪。哭向儒林慟不堪。</text>
<title>次尹博士士初 存性 見寄別韻 時士初以先生題誌官。奉敎南來。遊淸凉。歷訪知舊而歸。</title>,<text>山中初拂袖。溪上暫留程。昔日神交恨。今朝對面情。凋零勤訊問。老病更將迎。一笑論文處。從他夕照明。</text>
<title>崔見叔約遊淸凉未赴。悵吟二絶呈行軒。</title>,<text>舊遊蹤跡若登天。魂夢依俙卅載前。有約今秋君獨往。仙山孤負好風烟。芙蓉橫截九秋天。南國山川望眼前。更上絶巓回首處。滿牋揮灑幾雲烟。</text>
<title>和崔見叔遊淸凉懷君一律</title>,<text>誰向淸凉藥龕。千年遺跡欲幽探。山行孤杖丹砂峽。水路扁舟明月潭。王母峰前回白首。紫霞洞裡住羸驂。日沈秋岳歸來晩。空使遊人詠采藍。</text>
<title>別吉州兄</title>,<text>西戍東屯俾爾干。魚竿何暇念前灘。老儂棄世還無事。長對南山翠鬱盤。</text>
<title>讀心經。敬次先生韻。呈崔見叔。</title>,<text>幽懷無與說明明。北望門墻不耐情。瑞日祥雲容未接。明牕靜几講無聲。牛羊牧處知爲害。鷄犬求時尙保淸。多少格言眞藥石。憑君須戒塞茅生。</text>
<title>天淵㙜</title>,<text>積雨初收日。臨風一潸然。依前飛躍處。誰復識淵天。</text>
<title>讀心經憶先生</title>,<text>前聖前賢一此心。雖違千世作知音。可憐不及陶山筆。誰復扶陽與抑陰。</text>
<title>過溪南齋</title>,<text>臨亭聯袂晩。步步思悠然。紹述程朱統。發揮河洛編。濂塘空水月。雲谷冷茶烟。誰復傳吾道。躕躇過暮天。</text>
<title>次吉州從兄</title>,<text>屈指居仁別。相思五載春。關西瓜幾熟。塞北命猶新。兒女情何顧。松楸省未因。客中還作客。長是未歸人。</text>
<title>盆中玉樹。培護不謹。枝葉損傷。開亦太遲。賞挹淸梅。不無慨歎。吟成二絶。</title>,<text>護養良方擬最知。年年催發笑他遲。如今借賞鄰盆樹。莫是風情老去衰。右問梅當年知是晦翁知。千載陶山遇亦遲。回顧人間無復與。風流從此定應衰。右梅答</text>
<title>述懷 壬申</title>,<text>料得平生事。於時無不違。指諛猶是是。謂訕尙非非。到海欣鷗近。持弓歎鳥飛。意中人作遠。誰肯擬巖扉。是是近諛。非非近訕。</text>
<title>次朴大濟 濟 神勒寺見寄韵</title>,<text>終南一抹暮雲橫。遙憶齋居几案淸。勤爾訊存懷病老。擸吾散逸賀浮榮。長憐十載醫無效。深愧平生學未成。已許門前同雪立。少違寧負百年情。</text>
<title>次安汝止 霽 送惇叙拜官韻。以示惇叙。並寄汝止。</title>,<text>恠君才譽蚤無成。晩歲行裝強入城。應聘鴻名伊與葛。辭徵苦節邵和明。對床風雨當時事。夢草池塘別後情。爲報山中猿又鶴。不須相作怨呼聲。</text>
<title>次具景瑞約遊九仙臺韻</title>,<text>二妙佳期自玉臺。黃花赤葉値秋回。無端更得天公餉。吹轉氷輪蘸滿盃。麟以名橋仙以臺。風流消息幾千回。安知九馭來遊日。不倒花前羽化盃。</text>
<title>追和具景瑞遊九仙臺韻</title>,<text>登高昨日興猶新。更上淸坮脫世塵。物色洞房秋已老。座中還是意中人。仙風臺上尙淸新。歲月人間幾刦塵。自後視今今視古。不妨遺跡付來人。</text>
<title>次權章仲謝餽江魚韻</title>,<text>涸轍尙憐一巨鱗。已無呴沫潤喉唇。龍門點額將虛負。誰是哀窮擧手人。</text>
<title>次吉州兄送小子圻還鄕韻</title>,<text>叫霜群鴈帶秋風。遠客胸中萬慮攻。膝下更臨千里別。去留情思筆難容。</text>
<title>朋石別後 癸酉</title>,<text>庭梅方坼發。亥釀政輕醇。七載歸來客。看雲策馬頻。</text>
<title>贈府伯權灝元，通判沈公立二首。</title>,<text>春歸夏去見何遲。兩地相思明月知。露菊霜楓秋亦老。溪頭寧負共襟期。追前休恨盖傾遲。一笑相看若舊知。更候盤陀攜滿酌。黃花赤葉是佳期。</text>
<title>寄沈通判求蓮</title>,<text>巧作方池鏡面開。夜凉風靜月徘徊。逢秋欲看如船藕。許早移根玉井來。</text>
<title>別定州兄及惇叙，壎之。癸酉</title>,<text>一兄初別日。兩弟再分時。世事紛如此。浮雲定無期。</text>
<title>謝沈通判惠曆</title>,<text>香發花瓷玉樹風。已疑春信到山中。今朝忽見人間曆。還覺三冬尙未窮。</text>
<title>月夜憶半刺城主</title>,<text>扶搖九萬失鵬程。擧世無人識善鳴。惟有知音後彫子。盖傾輸得百年情。</text>
<title>詠梅。次孫鄒川德裕 英濟 韻。</title>,<text>尋常養發臘中梅。綴玉挑冰五歲來。如使九原今可作。錦溪寧不解前猜。此間當添書一節</text>
<title>次孫城主韻</title>,<text>生來無歲不逢春。便覺踈狂老更新。醉裡忘形到爾汝。不知誰主又誰民。</text>
<title>寄郭元靜 趕</title>,<text>彭澤歸來千載前。淸風吹自細矦傳。行裝只有籠中鶴。不必高名趙獨專。</text>
<title>醉中聯句。戱寄元靜鈴閣。</title>,<text>元靜淸風遠。伯榮。 丹山碧水間。愼仲。 閒居猶有樂。夾之。 可𨀣屢空顔。彦遇。</text>
<title>與鄒川遊雙碧亭</title>,<text>招我靑山碧水濱。凉風吹罷一襟塵。絃歌自是同言偃。至室深慚子羽人。</text>
<title>次雙碧樓韻</title>,<text>十室蕭條傍洛濱。古來絃誦尙惟新。文章動世皆餘事。忠信行蠻必是人。卅載功名心似玉。平生事業髮成銀。此邦不賴先師化。何以能多俊秀民。</text>
<title>奉呈定州兄</title>,<text>關西關北七年還。耕釣才供一夏間。又佩銅章千里外。翩翩皁盖暎秋山。</text>
<title>次孫鄒川韻</title>,<text>憊卧呻吟寂寞濱。梅窓初霽絶纖塵。新詩忽得沈痾去。爲是來從可意人。</text>
<title>贈孫君立 興禮 讀書淸凉山</title>,<text>仙山翠紫雨餘添。萬壑風煙入筆尖。想得携經硏究夜。磬聲和月繞雲簷。</text>
<title>吟示惇叙曁李逢原 安道</title>,<text>秋雨烏川上。開襟一笑時。丰儀玉作樹。衰鬢雪添絲。灑落蒙齋句。淸新雪月詩。評論猶未足。莫促蹇驢歸。</text>
<title>十二月八日有感 先師初忌</title>,<text>一訣音容竟邈然。春風猶到小池邊。傷心梅竹荒三徑。觸目烟雲鎖一船。經濟在身終不展。淵源有學歎無傳。百年自謂長依仰。萬事于今寓慕偏。</text>
<title>書梅花詩帖後</title>,<text>景仰陶山社。慇懃種五株。淸眞宜霽月。高絶可冰壺。始喜花無異。還慚主有殊。然非倚玉樹。那見唾明珠。</text>
<title>和謝徐善原三絶</title>,<text>庭院無人白板關。傳來玉札動雲山。焚香歷讀終難釋。破却衰翁一夕閑。早歲同悲隔漢關。中年猶恨阻丹山。莫言六載靑鳧近。那似如今兩得閑。京洛甚遠而不見。丹山稍近而難尋。靑松雖邇而官簿倥偬。不如今時之隨境過從故云。已擬虛榮揔不關。非尋假步欲居山。邇來名字還爲祟。深覺居山亦未閑。時朝議超叙六品故云</text>
<title>次陸凱寄梅韻。呈花山二衙。</title>,<text>十里花山路。空懷二妙人。何妨一傾蓋。共賞十分春。</text>
<title>元靜自官見訪聯句</title>,<text>憂民如有病。見客似無官。彦遇。 誰識風霜裡。孤松歲後寒。元靜。</text>
<title>呈靑松琴案</title>,<text>十顆霜柑感愧長。異香奇色動藜床。應分九日蓬萊賜。洗得同人病肺膓。扣我柴扃日。梧桐已報秋。才華宜附鳳。衰疾可隨鷗。欲入芝蘭室。寧論白黑頭。從成千里別。明月兩鄕愁。</text>
<title>謝權震卿 東輔</title>,<text>獨立風塵天間地。有成何事到毛斑。欲將隻手措斯世。其奈囂囂衆口訕。高卧靑巖碧沼間。牢籠風月作詩斑。晩來三徑淸如許。自笑當年被世訕。</text>
<title>蘆山新成。與金伯純，景純，士純約會。安伯權灝元，靑伯郭元靜，通判沈公立亦來。伯純兄次樓上舊律。李逢原有新什寄灝元轉示。不可無一言。謹次。</title>,<text>儒釋栽傾日。春風作勝遊。恢新對喬嶽。撤舊付長流。道德先推世。尊榮後及幽。夜深人已散。明月獨憑樓。</text>
<title>次李士元 宗道 韻 甲戌</title>,<text>詩必追工部。書應慕伯英。幷參同事議。還作斷金情。芝澗同謀事。應爲一世英。高山曾有約。好爵豈嬰情。</text>
<title>同門諸人。要余記述先生言行。作詩以寓感慕。</title>,<text>靑天與白日。非我能形容。秉筆若亡失。幽懷誰與同。</text>
<title>巖棲軒。次沈公立韻。</title>,<text>庭梅空寂寂。壇竹但脩脩。尊酒悲歡處。同驚四歲秋。</text>
<title>寄金仁伯 孝元○時謫䆠在三陟</title>,<text>嶺外驚傳洛下言。孤臣揮涕出都門。將身許國難爲默。處事關時敢不論。救死就生皆正議。不遐伊邇亦深恩。更聞天語丁寧下。休薄淮陽勉我君。</text>
<title>春日雨後。寄愼仲韻。</title>,<text>春回竹管起葭莩。霡霂添來渥且優。梅發舊花香抵死。柳搖新色翠如流。天機靜寂聆芸鳥。地氣氤氳出土牛。堪笑龍鍾林下物。琴書一室可消憂。</text>
<title>看雲憶陶淵明</title>,<text>頭上惟存晉世天。分明臨照十年冠。此心已定歸來日。出峀誰云有意看。</text>
<title>次吉州從兄</title>,<text>南去何時復北歸。邊書欲寄莫高飛。千呼萬喚猶無應。叫侶招羣過翠微。右聞鴈有感十萬精兵飛渡江。桓桓赳赳孰爲雙。千年窟穴今朝盡。笑殺區區築受降。右次金兵使秀文</text>
<title>枕流亭下。釣魚偶吟。</title>,<text>霏微烟雨滿江干。籊籊魚竿下碧灘。七里流風餘興在。傍人錯道爲羞盤。</text>
<title>憶垓兒讀書淸凉 甲戌</title>,<text>兒向山中讀書去。不知消息近如何。丁寧决汝平生事。不但區區取一科。</text>
<title>次惇叙韻</title>,<text>獨坐黃昏雪霽天。溪村十里絶 一作斷 人烟。須臾更待東峰月。脫灑如登上界然。</text>
<title>梅竹盆</title>,<text>淇澳羅浮倂一盆。淸芬苦節妙乾坤。箇中心事無人會。風雪聲中憶趙袁。</text>
<title>代梅詠懷</title>,<text>獨立黃昏玉一林。淸芬苦節孰能尋。東君莫遣風吹惡。怕見香魂結㤪深。</text>
<title>偶吟</title>,<text>感誦屈原岳飛傳。遙憶河西聽松翁。千載事業何須說。用舍只看易地同。</text>
<title>和松巖韻</title>,<text>馬蒭奴飯又壺觴。爲我留連用百方。赤葉黃花粧後麓。香蓮鮮竹護前塘。剪燈聊慰憂愁抱。披篋將酬錦繡膓。仍憶城山初訪日。倐經天地二炎凉。</text>
<title>次雪月韻</title>,<text>仙樓終日醉仙桃。况復淸詩可適陶。雨過前山天欲暮。一生長作酒中豪。</text>
<title>山居卽事</title>,<text>誰遣春來誰遣歸。梅梢杏樹與桃枝。來歸必自花開謝。正是吟翁把筆時。東西墻角兩薔微。正色相輝白板扉。莫歎春歸無賴甚。天今餉我一芳菲。鹿韭春階實一欄。此君冬塢碧千竿。山中但願隨時樂。非學前贒慕考槃。</text>
<title>次伯榮兄寄示韻</title>,<text>四載沈綿病。三秋防戍心。尺書情轉重。寸物感逾深。</text>
<title>題玉蓮上人軸</title>,<text>汝在吾儒爲誕妄。我居人世作愚狂。相逢一笑椒泉上。誕妄愚狂兩可傷。</text>
<title>寄愼仲 我梅雖衰。猶存數枝。溪上盆梅寂寞已久。寧無感歎。</title>,<text>陶社君園與我三。冰枝雪萼喜同參。可憐好事終難保。回首溪山淚不堪。</text>
<title>和溪上梅絶句</title>,<text>溪上小盆樹。栽培參後彫。回首一天地。無非艾與蕭。</text>
<title>病中寄贈裵汝友 三益</title>,<text>朝日初昇客馬鳴。墻頭花拂故人行。衣裳顚倒還欹枕。空負尊前眼拭靑。</text>
<title>燕谷會席次夾之</title>,<text>粼粼白石近靑林。㶁㶁晴川轉綠陰。薄暮親朋一尊酒。容顔相慰古猶今。</text>
<title>日休，雪月連膺薦仕。偶吟二絶。乙亥</title>,<text>取石招溫士拔雙。風流漁釣廢前江。可憐老病誰相問。只有淸風到北牕。野菜柔而滑。淸溪踈雨餘。呼童羹又炙。味勝漢江魚。</text>
<title>和從姪㙉韻一絶。贈雪月主人。</title>,<text>漠漠同雲垂一天。須臾飄雪雜輕烟。幽人忽作吟肩興。句格如何不灑然。</text>
<title>題垓兒遊淸凉錄後</title>,<text>兒謝仙區日。先探錄一文。意淸含壑月。語冷帶山雲。啼峽猿疑見。巢松鶴若聞。貪看猶未了。直欲絶塵紛。</text>
<title>踏靑日。次同人韻。</title>,<text>昨日庭前草。今朝靑更新。堪嗟後彫子。病負對尊人。</text>
<title>贈或人</title>,<text>我投木瓜去。君報瓊琚來。笑領慇懃意。驚呼酒一盃。</text>
<title>輓詞[具鳳齡]</title>,<text>先生門下士。今子復重泉。湖海身無繫。烟霞夢自圓。</text>
<title>輓詞[朴遂一]</title>,<text>先生門下有先生。吾道相傳可主盟。晝永春山涵一脉。夜空秋室養眞情。對床灑若淸風濯。合膝何由鄙吝萌。德義從今難復見。謾將哀誄寄丹㫌。</text>
<title>輓詞[金隆]</title>,<text>天欲喪斯文。君子日已逝。畢竟盡成塵。誰復救斯世。</text>
<title>輓詞[朴演]</title>,<text>歎息吾賢百世師。那知今日九原悲。眞源端的誰傳則。白首竆山涕濕頤。</text>
<title>追憶後彫挹淸二公[金命元]</title>,<text>春回烏渚草新抽。採採蘋花憶舊遊。惆悵二兄今瞑目。想應泉下不知憂。南州高一士。惟有後彫翁。道學賢師服。節義河西同。</text>
<title>有懷金後彫[徐克一]</title>,<text>出位人尙可難。有如烏川金後彫。執正義秉天經。終年不仕不出戶。西山餓仁山哭。光爭日月炳萬古。人莫知吾友賢。那得夫子彰後世。義則精道則明。登門諸子孰如公。旣相知凾丈間。師門奬許孰如公。</text>
<title>同門贈答</title>,<text>次金後彫惠韻 李德弘必集義時還有敬。須從知處更要行。吾家事業無他法。學問惟當養性情。憶昔春風座。吟風弄月時。起予如卜氏。問圃愧樊遅。方直追羲易。明誠慕子思。山頹十載後。卒業恨無期。同年金彦遇拜孝陵參奉。右兄非小官所縻。書送二律。徐克一苽川小隱似東陵。酒逸詩豪擅薛能。好與梅情堅節操。笑他雲性任飛騰。題凡鳥有敲門客。袖墨鴉來問字僧。羅隱平生何足道。涪皤心事十年燈。彦遇呈退溪詩。以雲比出處。羅隱彦遇號。 聞道昇公直孝陵。銓衡端合薦賢能。驥蹄羞向駑槽蟄。鴻翮寧隨燕幕騰。老去江山知有主。登來詩句恥無僧。何時靑眼重逢處。共對聯床話夜燈。次後彫兄 郭趕處士高名絶後前。淸標千載孰堪傳。不起屢辟非多病。丘壑風流子獨傳。贈後彫 孫英濟邀我遊觀雪裡春。一盃相屬兩情新。質疑屢釋平生惑。君是吾師勿謂民。雙碧樓。次金彦遇韻。孫英濟謝世藏踪海一濱。高標元不接風塵。小亭幸屈淸眞跡。一席山人與世人。答彦遇 具鳳齡愛竹衝雪坐。吟梅帶月歸。風霜標格作。看取歲寒辭。又磯上觀魚罷。巖間㓸藥歸。床頭晦菴集。齎志翫遺辭。次金彦遇韻[具鳳齡]世事紛紛過眼新。桑田生浪海揚塵。昭昭只有心中理。萬古千秋無別人。次後彫寄韻[具鳳齡]吊賻慇懃情已厚。死生憂患病相尋。恠君徵辟無心就。還把詩篇用意深。來書以除命不得往吊爲言故云答金彦遇書 趙穆伏承賜答。仍審邇來動靜。仰慰仰慰。敎示朱書疑義。穆平日讀書。不曾精熟。到此茫然莫知所以爲說。秪增惶惕不任愧中。但因來敎。考諸中庸或問宗廟之禮章。引漢儒之說云后稷始封。文武受命而王。故三廟之不毁。與親廟四而七者。諸儒之說也云云。則疑此書所云止於高祖者。必据此諸儒之說而云然也。然其下復引劉歆之說曰三昭三穆與太祖之廟而七。文武爲宗。不在數中云。而其下更答或人之問曰。前代說者多是劉欽。愚亦意其或然也云云。以是考之。</text>
