<title>望行朝感懷 壬辰</title>,<text>淸晨三四拜。聖主千萬里。雪山高復高。望望不盡淚。</text>
<title>題蓮亭</title>,<text>舊基開瓦礫。新構近池塘。最愛雨晴後。荷花無限香。</text>
<title>星山郡齋 丁未</title>,<text>光陰流水急。文簿亂雲堆。欲向溪山去。黃花且未開。</text>
<title>花山短句 壬子</title>,<text>馬上三秊客。庭前十日紅。自憐觀察使。多𧬄主人翁。</text>
<title>朝寒 癸丑</title>,<text>山與雲中遠。寒從雪後多。乾坤將閉氣。松柏想如何。</text>
<title>早發海州衛</title>,<text>遠程思漸進。行似弱彎強。今須催早發。明日是遼陽。</text>
<title>次金景擇 尙容</title>,<text>南北賢勞客。江湖未死身。黃花一杯酒。何處慰征人。</text>
<title>有所思 戊午</title>,<text>永濟橋邊草。洛陽城裏花。此時孤客夢。何處美人家。</text>
<title>鄭翰林 百昌 來言江上風味。嗟嘆口呼。己未</title>,<text>尋花行石上。垂釣下溪濱。聞說幽居好。從知見得眞。</text>
<title>鄭翰林持贈竹竿</title>,<text>人老長年病。時危萬事艱。江上水淸淺。思君竹一竿。</text>
<title>缺 十六景 己亥</title>,<text>好事澄江緩緩流。橫鋪匹練過平疇。今朝借得西山雨。催卻歸心到海頭。右平江鋪練流泉出洞細無聲。一帶瓊瑤分外淸。手弄寒波心界淨。何須趺坐讀盤銘。右小澗涵玉一朶孤靑削玉成。千秊梅月夢中明。誰敎海鶴尋和靖。試拂玄裳盡意鳴。右孤山別鶴穩睡非關夢稻粱。閒情偏愛軟沙長。還驚半夜漁人火。叫破秋光入杳茫。右寒沙驚鴈東望僊峯遠似眉。海雲遙送玉輪飛。寧同人世都無信。夜夜看來若有期。右文峯湧月宿雲初起洞天深。漸沒春山第幾岑。莫道隨風多變態。須知來去摠無心。右烽岫飛雲瓊花密密接江城。深壓高松霽色明。枝枝重處寧摧折。不學藤蘿附物生。右松厓密雪溪雨蕭疎過柳隄。剩添春色幾高低。閒人醉倒渾無管。喚取嬌鶯好品題。右柳隄疎雨古渡東頭水草多。晩橫長笛動雲沙。眞樂自懸牛口下。一生那解學商歌。右渡頭牧笛夕陽聲急理新秔。亂入鉏頭滿意靑。莫言長短皆閑慢。要待登場納地征。右浦口耘歌剗卻巖松作意成。龍腰迥接水雲程。閑忙莫向行人問。影倒晴波夕照明。右斷橋人影望中蘭若隱深松。謾 缺 孤僧拊古鐘。我識太空元寂歷。欲尋遺響已無蹤。右古寺鐘聲淸波擎出玉芙蕖。雨去風來澹若虛。人逝千秊無刮目。誰將馨德問橫渠。右臨池賞蓮魚游石竇細波寒。坐倦還忘一釣竿。佳興已超天象外。傍人莫作客星看。右坐石觀魚溪山遠勢聚孤峯。住舃平臨廣漠中。物色自隨流序變。田家眞興四時同。右南㙜遠眺石牀淸睡晩來醒。蹔倚飛筇步步輕。道眼已竆雲水外。遙天盡處是蓬瀛。右西岸晩步</text>
<title>冰渡大凌河 癸丑</title>,<text>狐聽河冰風色寒。客迴燕路歲時闌。十三山亦非三角。今日還如見喜顔。</text>
<title>次任玉汝牧丹韻 丁巳</title>,<text>牧丹花品世難知。鴻鵠初能含子移。日照深紅如許大。名全富貴幾多時。</text>
<title>挽白沙 李公恒福○二首○戊午</title>,<text>盆梅花與碧桃花。花落人亡惟舊家。浮雲世事一聲鴈。不盡長風吹白沙。悲歡本是形骸外。生死任他談笑間。直欲狂歌聲正苦。一言題挽向關山。</text>
<title>答蘇重綏 永福○甲午</title>,<text>驛路落梅後。官柳送人行。南北東西客。君臣父子情。去留須大義。生死已深盟。溪上二三畞。他時可耦畊。</text>
<title>贈蘇重綏</title>,<text>物外垂綸客。緣溪盡日行。自非關得失。寧復費經營。艸色連天碧。蟬聲隔樹淸。歸來茅屋底。心事幾時平。</text>
<title>感舊題四友堂 己亥</title>,<text>錦江流不止。重到客愁深。新構依牆壁。荒邨隔樹林。相逢今日事。空復昔秊心。願我人如玉。須君夜識金。</text>
<title>贈公牧</title>,<text>愁病因千里。呻吟又一旬。曾從秦地路。同樂錦江春。今對靑衣客。還忘白首人。林蟬啼不盡。寂寞與誰親。</text>
<title>四友堂</title>,<text>風雨天涯客。簑衣夜到門。荊陽千里鴈。檀板一聲雲。萬死誰憐我。三生獨喜君。他時杯酒處。須憶錦江邨。</text>
<title>長命驛敍別</title>,<text>客久身多病。時危淚滿襟。眼靑欣舊面。頭白愧初心。落日溪山靜。長風草木深。一鞭分手後。何處更相尋。</text>
<title>到儒城憶家邨</title>,<text>草樹深山路。歸來獨悵然。兩肱三折客。萬事一流川。白髮終無地。丹心幸有天。何時樽酒會。相說十秊前。</text>
<title>𧬄竹牕</title>,<text>古寺一宵話。新秋七月時。林深無外事。心靜秪相知。白髮天涯客。蒼松歲暮期。卻從分手處。添得向人悲。</text>
<title>到扶餘。書贈廣源僧。</title>,<text>思鄕長入夢。多病更逢秋。巖上孤蘭寺。江中一葉舟。登山尋舊迹。臨水作新愁。送爾雲隨杖。憐吾雪滿頭。</text>
<title>次弼雲 白沙一號</title>,<text>憶昔各靑春。爭名許兩陳。十秊關海別。千丈鬢絲新。殘日隨孤鴈。何時膾細鱗。望中芳艸恨。須記未歸人。</text>
<title>次鄭士朝 宗溟</title>,<text>萬事水悠悠。殘生忽白頭。久爲人下客。非運幄中籌。春去花皆老。林深鳥獨留。相思終不見。江海暮天愁。</text>
<title>立春後一日。呈廵相張好古。晩○庚子</title>,<text>萬事已知命。一秊猶未閒。日添鍼上線。心逐劒頭環。自不如黃鳥。誰能放白鷴。夜牕晴後月。疑見美人顔。</text>
<title>𧬄見吉令公妝琴贈行</title>,<text>枯死梧桐樹。裁成一短琴。五絃山水曲。千載鳳凰音。物外無天地。人間有古今。歸來長寂寞。空作白頭吟。</text>
<title>朝發洪州。𧬄禹雲吉。</title>,<text>歸路欲斜陽。別來還自傷。啼鵶邨樹黑。飛海天蒼。末契誰相信。深情獨不忘。浮名今白髮。何日賦長楊。</text>
<title>在舒川戲筆</title>,<text>西林三日宿。東館一宵親。好事常多戲。虛名亦誤人。湖山空舊約。梅柳已新春。馬上長爲客。誰憐此病身。</text>
<title>石城縣。留贈張使相。二首</title>,<text>溪山隨鴈迹。滄海隔鵬程。艸屋無人事。邨翁不世情。月明千里色。蟲咽五更聲。兩地相思意。誰能寄此行。脈脈傷時事。悠悠坐計程。竆通元有數。物我本無情。恨碎秋蛩咽。魂驚塞鴈聲。家山紅樹路。不得夢中行。</text>
<title>寄蘇重綏 幷序</title>,<text>故鄕黃花。已負佳期。白首塵埃。殊無好意思。遙想侍奉。吉慶餘事。必多田野趣。見此短章。幸領遠情。作宦殊無意。加餐幸有糧。催晨朝北闕。經夜夢南鄕。客裏愁寒雨。山中憶晩香。可憐籬下菊。妥臥幾枝黃。</text>
<title>淸風偶吟 癸卯</title>,<text>淸風殘十室。郡守滿三秊。故國歸何日。寒宵坐不眠。陰雲過嶺樹。亂雪暗江天。悄悄無竆恨。悠悠只自憐。</text>
<title>次蘇重綏 丙午</title>,<text>拋官辭北極。緣病滯南鄕。說紙言成字。談薑口有香。未追三代物。空作四民商。獨坐邨齋靜。誰憐鬢髮霜。</text>
<title>憂民 丁未</title>,<text>作宰遭凶歲。憑人問四方。生成同雨露。造化一陰陽。旱氣猶兵火。農功似戰場。孤臣當此日。唯願視如傷。</text>
<title>喜雨</title>,<text>秋日一犂雨。正當久旱乾。疎疎鳴竹外。點點滴簷端。已喜微隨聽。還驚細入看。明朝分野色。贏得幾人歡。</text>
<title>浪詠</title>,<text>秋日雨晴後。望中山氣佳。思歸長處獨。欲往與誰偕。典印休衙仕。張帷坐郡齋。竹風吹不盡。餘韻淨塵堦。</text>
<title>有感</title>,<text>亂後吾衰甚。鬢邊霜雪堆。美人相憶盡。佳節幾時來。已覺三生苦。從知萬念灰。故鄕歸去意。須趁菊花開。</text>
<title>䠶</title>,<text>張弓更整矢。軒外晩風淸。䠶者丈夫事。禮爲君子爭。殷雷隨鼓動。秋日映帿明。勝負求諸己。都忘物我情。</text>
<title>秋晴</title>,<text>仕罷衙齋靜。雨晴天氣淸。竹間遲月色。牀下入蟲聲。才足題文簿。書餘記姓名。爲官長自苦。臨事恐無誠。</text>
<title>用前韻。贈申弟命休。</title>,<text>遠客坐長夜。朝來氣益淸。山雲猶雨色。庭樹已秋聲。飮露愛蘭質。傲霜憐菊名。將身垂老境。何處達吾誠。</text>
<title>復用爭字 三首</title>,<text>宿雨新晴後。山風曉氣淸。角聲悲自語。蟲韻咽如爭。孤館客無夢。古城天欲明。何時對妻子。言與此時情。一治而一亂。誰濁亦誰淸。桃李千門競。蘇張六國爭。人誰邪正別。道則古今明。持此憂時意。從他見物情。雨霽秋期近。天高河漢淸。今逢連璧會。難直萬金爭。敗艸蟲聲亂。疎篁月色明。更聞何處篴。吹起故鄕情。</text>
<title>次申命休 二首</title>,<text>逝水人間事。曾悲棗下歌。花園收果送。叔母眷吾多。歲暮風吹樹。池寒露滴荷。懷中遊子橘。欲寄更誰何。今宵孤燭影。昔日短檠歌。嶺外美人阻。鏡中霜髮多。山風鳴苦竹。林露溼殘荷。不盡意內事。其無知我何。</text>
<title>自悼</title>,<text>長夜獨長臥。自吟還自歌。秋風孤客恨。明月一秊多。庭立千竿竹。池摧萬柄荷。古城虛館裏。人昔謂斯何。</text>
<title>七月晦日</title>,<text>客心常忽忽。官事日紛紛。秋樹催黃葉。斜陽映赤雲。天邊孤鳥沒。山下一邨分。坐到城陰盡。明朝拜聖君。</text>
<title>有感</title>,<text>東西南北客。四十九秊非。憂國鬢邊髮。思親身上衣。恩情天共大。時序鳥如飛。桑柘曾多計。遲回尙未歸。</text>
<title>因覆審。偶到朴以謙 德厚 邨居。</title>,<text>聞子此零落。誰知今日尋。菊花三逕趣。槐葉百秊陰。茅屋纔分柱。柴門僅出林。秋風經過後。留記故人心。</text>
<title>暮渡甑淵</title>,<text>客來秋尙早。隨處更回看。江遠渚沙白。山遲楓葉丹。鳶飛相與戲。鷺立不知寒。物各自閒適。人何行路難。</text>
<title>宿張顯道家</title>,<text>行盡三巴路。來投大谷邨。茅簷人白髮。松樹月黃昏。破壁因成牖。疎籬不設門。長吟愁不寐。終夜喜無喧。</text>
<title>沙螺池</title>,<text>萬壑同奔處。兩山相對前。長隄纔數仞。古木不知秊。涵蓄細流水。派添平野田。入江仍到海。功大發源泉。</text>
<title>初鴈</title>,<text>天道流行處。誰傳甲子書。一秊霜信早。八月鴈聲初。未作陶潛賦。空思張翰魚。終朝悲節序。添得鬢毛疎。</text>
<title>次𧬄連禧</title>,<text>昔日淸風郡。官閑少簿書。黃花朝雨後。紅葉夜霜初。行野同觀獵。臨江共釣魚。星山今又會。歲晩莫情疎。</text>
<title>早起 二首</title>,<text>風入羅幃冷。月沉曙色陰。雞鳴如有意。蟲咽是何心。去國天涯落。思人夢裏尋。終宵愁不寐。隨處秪長吟。秋光明似錦。朝霧細如煙。南北十秊客。關河萬里天。閑愁無限意。終夜未能眠。若不共君語。將何慰寂然。</text>
<title>玉浦宴外叔母</title>,<text>萬事悲歡盡。十秊奔竄餘。幸隨疆內住。得侍夢中如。庭砌菊花早。溪山楓葉初。更來應有日。還恐賦歸歟。</text>
<title>暮過馬遷</title>,<text>探勝日將暮。緣厓路轉危。淸江從昔好。僊境到今知。生負白鷗約。行逢紅葉時。如存歸去計。何處不相宜。</text>
<title>八月旣望</title>,<text>風吹雨洗後。天色迥無陰。銀漢一秊月。長安萬戶砧。自多今夜恨。空復故鄕心。兩鬢催寒雪。那堪蟲苦吟。</text>
<title>更用前韻。贈連禧。</title>,<text>情到無人語。詩成使子書。相逢兵亂後。同憶我生初。歲暮白頭客。江寒赬尾魚。誰知今寂寞。於事本空疎。</text>
<title>題鳥</title>,<text>新覆數間屋。艸頭餘實存。柔苫編自帖。飢鳥啄相喧。不識天光迥。如爭日色暄。殘生幸無事。端坐欲忘言。</text>
<title>哀落穽虎 二首</title>,<text>猛虎在山勢。今何落穽哀。文身朝日耀。電眼夜燈開。不避黃間疾。還逢白額摧。平生非食慾。肎逐雪騧來。穽中飢虎落。垓下項王哀。壯氣身全棄。餘威眼半開。雖然才勇銳。其奈勢傾摧。早向深山去。應無此禍來。</text>
<title>有懷</title>,<text>吟詩應自得。無事向人言。流水程途遠。高山地位尊。任他來去已。何必是非論。這裏悠然意。秋光處處邨。</text>
<title>思立巖</title>,<text>苦吟多苦恨。佳節少佳期。深洞碧溪水。秋風紅葉時。官閒路不遠。來久見何遲。搖落歲將暮。徘徊有所思。</text>
<title>將往立巖賞秋。因妻病停行。</title>,<text>逢此弟兄會。約爲山水遊。將歸方引興。未去轉添愁。白髮來千里。黃花負一秋。故鄕親友在。相憶夢悠悠。</text>
<title>彗星</title>,<text>十秊雖作客。一飯豈忘君。月色晦生魄。星光芒入雲。才難扶世道。恨未學天文。來往紛紛說。令人不堪聞。</text>
<title>理釣 三首</title>,<text>老我無他技。平生喜釣魚。元非關得失。唯自任淸疎。文簿事閑後。溪山秋霽初。明朝有佳約。數問夜何如。歲暮客無事。渚寒江有魚。少秊新興足。多病故人疎。嶺路千山外。秋天九月初。浮生閑半日。垂釣夢中如。寒日千山雨。殘生兩鬢秋。冶郞垂帶悸。思婦上簾鉤。異地黃花節。佳期白鷺洲。明朝應快霽。何事作閑愁。</text>
<title>次申命休</title>,<text>半生山有素。今到豈無緣。樹雜靑黃葉。潭明上下天。汀洲孤立石。風雨不知秊。仰望三千丈。期追羽化僊。</text>
<title>早發凡邨</title>,<text>踏盡石如玉。行看繡作紋。有溪四時雪。無寺半間雲。夜入孤邨宿。朝尋一路分。不知深洞裏。誰是鹿爲羣。</text>
<title>茅覆菊 二首</title>,<text>黃菊花開日。淸霜夜落時。物能知節序。人強覆茅茨。衰盛自然理。摧殘何事悲。貞心猶不死。終始托深期。黃花楓葉晩。秋冷夜霜時。愛月不垂箔。憐山常翦茨。望來秦地遠。隨處楚臣悲。白髮思歸恨。空留歲暮期。</text>
<title>感時 二首</title>,<text>半生多自苦。萬事已全忘。霜下愛殘菊。月中思故鄕。今宵猶獨酌。明日奈重陽。不恨秊華暮。還悲道路長。此日我能記。他秊君莫忘。黃花羞作客。白髮苦思鄕。身在逢佳節。心遊到漢陽。滿天明月色。何處篴聲長。</text>
<title>別弟 二首</title>,<text>此身本如寄。萬事一浮雲。鴈影吳洲遠。鴒原楚水分。鬢毛日蕭颯。愁緖更繽紛。豈不思歸去。心期報聖君。秋風洛水別。歸路楚山雲。有弟三人在。亡親一氣分。客行常役役。人事自紛紛。最是相思處。晴軒對此君。</text>
<title>九日飮酒</title>,<text>一秊秋欲暮。凄冷夜霜多。楓葉已無奈。菊花將若何。明秊底處是。今日不堪過。得酒須洪飮。休嫌醉面酡。</text>
<title>見月用雲字</title>,<text>本心明似日。人慾亂如雲。事物是非上。公私義利分。必須中戰戰。方免外紛紛。寒月秋天色。相看更勉君。</text>
<title>惜老</title>,<text>少秊今白髮。童子已成人。來去四時序。悲歡半世身。初寒將見雪。幾日又逢春。憐我須求舊。從他莫好新。</text>
<title>奉審途中</title>,<text>奉審胎封後。行吟出洞門。秋深千樹葉。日暮數家邨。環堵依山勢。通溝引水源。莫愁歸路黑。好是月黃昏。</text>
<title>殘菊</title>,<text>嚴霜欲殺菊。相迫不曾寬。枝上花猶在。樷間葉自乾。秋深能耐久。冬近漸摧殘。衰盛皆天理。何須怨歲寒。</text>
<title>夜坐 二首</title>,<text>月光明似晝。客恨夜如年。犬吠三更杵。鴻嘶萬里天。敲碁空自語。欹枕未成眠。擾擾人間事。愁來只悵然。浮生長自苦。世事不難知。明滅三更燭。縱橫一局棋。飄零隨薄宦。庸拙愧淸時。唯有丹心在。相思歲暮期。</text>
<title>伐槐作祭豆</title>,<text>拱把山槐木。風霜幾百秊。根深盤厚地。葉密傘高天。雨聽秋蟬咽。凉思夏客眠。伐來還作豆。材用豈徒然。</text>
<title>夜寒</title>,<text>秋夜凉如水。山風不盡吹。竹疎猶老葉。木落已空枝。自切民竆恨。還添歲暮悲。寒衾常輾轉。心事有誰知。</text>
<title>次申命休詠懷 二首</title>,<text>北望遠相阻。南來誰與親。吾方憂百里。君欲報三春。有義難忘國。無才可待人。來時寒日暮。吟過洛東濱。異姓天倫重。他鄕客裏親。曾愁鴈影遠。今對棣花春。莫作農家類。須爲君子人。他秊重會處。探興碧溪濱。</text>
<title>辭朝日作 三首○癸丑朝京回還時</title>,<text>觀周知有札。脫穎愧非毛。天上金樓迥。門前玉柱高。班行自肅穆。簪笏幾英豪。已足三生福。休嘆萬里勞。侵晨辭帝闕。向晩出都門。東路古來遠。北辰居所尊。客中秋已老。風外樹相喧。此日衣裘帛。誰非荷聖恩。病客逢秋日。寒風吹暮天。脩程行不盡。衰柳落無邊。羈旅知多少。去來相後先。那堪行到夜。江店對愁眠。</text>
<title>籠鳥 二首</title>,<text>哀此罹籠鳥。終無飛去時。旣非金玉相。又乏羽毛奇。騏駿思千里。鷦鷯足一枝。物情須自得。空養欲何爲。翬斯飛去日。俛啄仰思時。雉文非合翳。鳳觜不須奇。未見陶鷴放。空懷越鳥枝。鶴長與鳥短。籠養是誰爲。</text>
<title>滯行</title>,<text>世路常多阻。人生自少歡。况今爲使客。隨處滯征鞍。木落霜威重。天淸夜氣寒。心思千里遠。吟到五更殘。</text>
<title>發通州</title>,<text>病怯夜霜冷。潞津朝晩過。水寒商舶少。潦落渚沙多。屈指數靑雀。回頭看白鵝。日行分百里。暮宿半三河。</text>
<title>戒行</title>,<text>行遠如攻玉。須存不息功。只緣程有限。夫豈路無竆。西去經霖雨。東來遇疾風。忙如飛鳥過。終與井鼃同。</text>
<title>自歎</title>,<text>前秊南海路。今日北京行。客裏黃金盡。愁邊白髮生。去來皆職分。勞逸亦功名。時與僕夫話。向人如有情。</text>
<title>早發三河 二首</title>,<text>催發三河縣。朝曦十丈高。終秊長作客。揆分不知勞。飢思垂槖玉。寒賴送行袍。隨處皆恩寵。將身愧忝叨。蒲柳先零質。皇華節使行。逢秋唯白髮。憂國只丹誠。君命丘山重。臣身艸芥輕。未竆燕薊路。先憶鳳凰城。</text>
<title>戲題</title>,<text>吾先朝紫闥。君莫讀黃庭。橋憶書誹木。車思乞巧星。藥雖砂可化。心奈酒難醒。未見人如玉。還歌隰有苓。</text>
<title>過河</title>,<text>客裏歲將暮。路中風且塵。衣寒蒙賜暖。家遠向誰親。衰柳薊門外。夕陽河水濱。朗吟催馬去。將謂我何人。</text>
<title>發薊州</title>,<text>後山有古寺。前野已深秋。雞狗連鳴吠。風煙某樹丘。眼竆天遠際。心豁地平頭。自幸多觀覽。非徒慰客愁。</text>
<title>記見</title>,<text>嚴霜楓已晩。客久歲將闌。農盡邨邨外。寒生樹樹間。老還就日睡。兒得避風閒。今夜玉田縣。幾時山海關。</text>
<title>榛子店</title>,<text>遠客緣多病。徐行到古城。七家通百里。短日半長程。昔過邨邊去。今由鎭裏行。彼美人何許。還驚榛子名。</text>
<title>有感</title>,<text>風霜搖落後。羈旅老臣心。有愁如疾病。無痛自呻吟。明燭敲棋久。燒香坐夜深。功名蓋從古。形役豈徒今。</text>
<title>七家嶺憶舊</title>,<text>四到七家嶺。再行萬里程。夏秋冬節日。二十一秊情。白髮形骸老。丹心日月明。何時還故國。相與慰餘生。</text>
<title>過沙河</title>,<text>朝涉前河水。水淸行渚沙。寒風吹不盡。今日宿誰家。樹已飄霜葉。天將飛雪花。西來爲遠客。東去莫長嗟。</text>
<title>路中 二首</title>,<text>行路少閑境。逢人多苦顔。從遼由薊去。陳賀告辭還。今日仍明日。前山復後山。朅來誰故舊。隨處任間關。夜長常早起。歲暮更多風。勛業置身外。光陰行路中。鬢衰羞雪白。衣冷憶罏紅。已飽人生苦。休言天道公。</text>
<title>聞冬至使過關</title>,<text>宮中添線日。天子閉關時。進賀使臣到。家鄕消息知。風鳴寒更促。雪映曙還遲。雞若旣鳴矣。吾當先去之。</text>
<title>與冬至使一行夜話</title>,<text>今此兩行次。維冬十月初。忽逢關上夜。相對夢中如。事旣說無盡。情還言有餘。圍碁忘䠶鵠。彈鋏莫歌魚。</text>
<title>有所思</title>,<text>恥作貧寒客。爭求福祿成。他雖無大慾。吾獨有眞情。家在神僊境。人如水月精。自然相不見。非是兩無誠。</text>
<title>戍客</title>,<text>胡山風折木。寒夜月臨關。戍客少閒意。歸心多苦顔。人雖置死地。天必欲生還。正會一淸日。休言萬事艱。</text>
<title>路中有感</title>,<text>已落天山雪。將堅水澤冰。披裘稍覺暖。懷璧更持矜。時務皆他見。功名豈我能。去來效筋力。終始荷恭承。</text>
<title>酒</title>,<text>麴糵是誰作。飮甘皆自寬。有價而無量。忘憂且合歡。方春遊獨樂。正雪滿長安。所懼因成病。須知只禦寒。</text>
<title>滯關 是日。冬至使行西去。</title>,<text>霜朝相送罷。客意轉難由。未出關先閉。將行人更留。元非著道德。夫豈竊狐裘。隨處常多滯。遲回白盡頭。</text>
<title>宿前屯衛</title>,<text>官設前屯衛。從知近塞邊。砲樓四面地。廵柝五更天。野外無邨落。城中有市廛。客來愁不寐。風冷夜如秊。</text>
<title>宿邏城</title>,<text>將身出關外。如鳥脫籠中。日暮宿城店。牀寒愁夜風。廵錚聲未已。缺月影先空。暗數明朝路。還論得尺功。</text>
<title>早發寧遠衛</title>,<text>人自雞鳴起。欲爲堯舜徒。身何長逆旅。閒不少須臾。夜宿月穿帳。朝行霜滿鬚。不求且不忮。然後保無虞。</text>
<title>𧬄書狀</title>,<text>今歲西東路。去秊南北人。報恩應有日。承命已忘身。雲與家鄕遠。霜催鬢髮新。猶能免顚仆。都荷置心親。</text>
<title>過小凌河</title>,<text>凌河秋阻雨。洲沒未行船。爲客留三日。有愁當十秊。今來殘雪後。徒涉夕陽邊。將此艱辛意。憑他逆旅傳。</text>
<title>宿閭陽</title>,<text>離家已半歲。深夜到孤城。分照一天月。相思兩地情。晛消知雪盡。風定想霜淸。漸與胡山遠。猶聞擊柝聲。</text>
<title>逢風愼疾</title>,<text>歲歲秊秊客。朝朝日日風。生死形骸外。憂愁疾病中。不嫌雙鬢改。惟恐寸心空。此後專修養。方能保始終。</text>
<title>復用前韻。𧬄書狀。</title>,<text>一秊遲暮後。萬里始歸人。自覺千愁足。誰憐一病身。逢人顔已舊。隨事意還新。多君兄弟義。非獨友朋親。</text>
<title>夜不寐</title>,<text>客心常寂寞。世事日奔忙。今此憂愁極。皆因道路長。城寒風折木。河淺月流光。終夜不成夢。懷人空斷腸。</text>
<title>壕上</title>,<text>今秊多雨水。壕路半崩頹。高似魚梁出。低同屋霤摧。乘轎妨疾走。勒馬任遲回。若復論辛苦。當先此去來。</text>
<title>渡三叉河</title>,<text>旣渡叉河水。猶疑我地方。龍灣知不遠。鶴野望更長。身老病常在。風吹心更忙。此時同苦樂。何日引壺觴。</text>
<title>曉發馬圈子</title>,<text>我豈元無寐。自然啓不遑。城霜凝水氣。邊月映晨光。家與客心遠。愁從壕路長。因想煙㙜戍。應多日夜傷。</text>
<title>宿海州衛</title>,<text>老添爲客後。心切愛君誠。表綌來燕路。綜裘向漢京。從他寒暑變。因想古今情。孤枕海州衛。獨憐霜月明。</text>
<title>壽山嶺。逢護道人馬。冒雨夜行。</title>,<text>暮到壽山嶺。忻逢護道人。此雖非我地。還似見元賓。白塔城何處。黃昏雨浥塵。從知前路近。還慰遠遊身。</text>
<title>雪後</title>,<text>雪落地皆白。雲收天獨靑。邨雞忘飮啄。江鳥失沙汀。人孰尋黃石。山還作素屛。客來思燠室。隨處問居停。</text>
<title>靑石嶺途中</title>,<text>客從日下遠。路出峽中長。積雪藏欹石。高峯帶夕陽。寒侵雙鬢改。吟入一鞭忙。能使無他恙。何須問故鄕。</text>
<title>大雪後。早行。</title>,<text>雪來陰未殄。光與氣無分。遠近銀成界。高低玉作垠。鶴寒愁擧翼。龍蟄嬾行雲。苟非明日月。安得辧乾坤。</text>
<title>踰高嶺</title>,<text>朝得踰高嶺。暮當至馬場。地雖留雪色。天已出陽光。寒岫凍雲散。淸灘流水長。客行何自苦。緩步亦無妨。</text>
<title>雨後書懷 戊午</title>,<text>芳辰苦多病。唯日減韶光。雨洗桐花媆。風飄柳絮香。時危思北闕。春及夢南鄕。反己曾多罪。懷恩豈敢忘。</text>
<title>戒守果者</title>,<text>聞吾桃杏樹。今長許多枝。結子新春雨。成陰舊宅基。延秊非所好。病渴更相宜。勉爾籓籬守。莫招偸盜兒。</text>
<title>自嘲</title>,<text>功名人所欲。富貴我何能。罪有求全毁。官無不負丞。拊心思艸沒。行世愧河憑。虛度靑春好。誰憐白髮增。</text>
<title>遣憫</title>,<text>一春三月暮。芳艸綠陰時。物各欣欣喜。人猶惻惻悲。漫將嬌鳥語。要與老翁知。惆悵落花後。更何風自吹。</text>
<title>春遊</title>,<text>和風吹媆綠。美女競光陰。嬌鳥聲如碎。陽莎色似金。低顔羞不笑。濯足戲相侵。日暮城門路。誰歌東武吟。</text>
<title>贈任玉汝</title>,<text>自托芳鄰好。今因農事歸。池寒荷未出。山暖蕨應肥。可想悠然趣。還愁識者稀。民方多賦役。誰與問行違。</text>
<title>望雨</title>,<text>山家長寂寂。心事日悠悠。佳雨何時注。狂風不蹔休。點池荷葉細。垂地柳絲柔。正此靑春好。還添白首憂。</text>
<title>雨中</title>,<text>秊老身多病。閑居睡起遲。谷深無客處。春早未花時。山色雲來失。池波雨點知。看看仍作句。非是愛吟詩。</text>
<title>挽南狼川</title>,<text>君曾來見我。將欲向扶餘。只恨別離遠。豈愁音信疎。雲隨風外去。春入夢中如。白首無從涕。哀詞不可書。</text>
<title>漂女</title>,<text>漂女好晴日。三三五五來。卻嫌溪水淺。相摘艸花開。當午𣌑爲樂。夕陽歌且哀。懷人人不見。長短與誰裁。</text>
<title>憂時</title>,<text>大義丘山重。聖恩河海深。安危今日事。衰病老臣心。天上惟明月。牀前只古琴。酒餘無限意。書作不平吟。</text>
<title>憂旱</title>,<text>國依民固本。民以食爲天。木石元無用。春秋大有秊。今方多旱氣。深恐害農田。曰雨願其雨。油然更沛然。</text>
<title>春盡</title>,<text>此身本如寄。又出洛城東。人在相思處。花開遙指中。崇朝纔小雨。盡日苦多風。閑遣四時序。從他萬事空。</text>
<title>種薑</title>,<text>就庭無石處。成畹近池邊。燥溼唯隨性。㘽培亦得便。艸能知去穢。人可不親賢。綠葉千莖實。淸霜九月天。</text>
<title>驄馬</title>,<text>靑而揚白色。鬣者是驄駒。來自六鼇戴。才參八駿圖。人間無伯樂。風下視韓盧。未向天衢去。須先善價沽。</text>
<title>鄭門行蹟</title>,<text>貽後一家法。事親百行源。君臣由父子。忠孝至兒孫。氣脈精神在。流傳名譽尊。門閭光照日。旌別世承恩。</text>
<title>因李兄借雲鴈</title>,<text>秊來苦多病。人事日差遲。自拙謀身計。終難糊口資。繡裳懸玉佩。雲鴈織金絲。已賣朝衣盡。應慙夕死時。</text>
<title>移種塘蓮</title>,<text>昔曾尋太華。今始見眞人。城市嫌無地。溪山喜有鄰。雨添傾翠蓋。花發點丹脣。愛此初移種。臨池更惜春。</text>
<title>有感</title>,<text>木石頑無識。堅貞或有之。屋樑元自固。砥柱不曾危。當國苟如此。扶顚猶可爲。邇來吾未見。空復淚長垂。</text>
<title>蓮燈會</title>,<text>點檢人間事。潛偸造化多。分明燈上火。髣髴水中花。光透凝紅氣。顔酡醉紫霞。相看靑眼好。將奈白頭何。</text>
<title>次止影亭韻</title>,<text>形伴獨行影。水流初發源。橋通尋寺路。人過隔溪邨。高步元無迹。閑情在不言。從來知止處。應愧立齊門。</text>
<title>任寬甫 錪 舊相愛者也。於止影亭。題短律。源字乃其韻也。思其人而不可見。見其詩。心有所悲愴。因步其韻。</title>,<text>任公情眷眷。憶昔見源源。忽作亂中客。相逢江上邨。長秊空入夢。今日已忘言。人有吟傳句。憐吾歌倚門。再次結廬在人境。臨水左川源。通望二三里。相依一兩邨。歸農心自好。問事我何言。已覺形骸外。休論憂喜門。</text>
<title>贈李伯胤 弘胄 赴京𧬄恩</title>,<text>旣已多憂患。還將遠別離。山河太平久。煙樹夕陽遲。盛事猶今日。胡塵奈此時。一身須自愛。千里慰相思。</text>
<title>自嘲</title>,<text>飽更人間事。長思物外緣。鳴鼃同鼓吹。流水異琴絃。服藥聊治病。忍飢非學僊。誰言石攻玉。還愧井觀天。</text>
<title>種菊</title>,<text>處世病無用。養花知幾秊。㘽培數樷菊。期待九秋天。高節少塵態。眞姿多自然。看他桃李樹。霜落更誰憐。</text>
<title>池上雨中</title>,<text>長秊苦作客。終日坐如愚。山雨知多少。溪風乍有無。垂簷元不琢。滴葉便成珠。對此還忘世。吟詩只喪吾。</text>
<title>有感</title>,<text>榮枯皆有定。得失本無竆。木欲溝中斷。人思塞上翁。四時隨序去。萬事逐雲空。不若觀心法。誰多著力功。</text>
<title>池上吟</title>,<text>寒暑皆天道。閑忙是物情。炎蒸煩百苦。凉快憶三淸。池淨鳴巖水。荷喧滴雨聲。從知幽興足。因覺世念輕。</text>
<title>望小塘蓮</title>,<text>柳逕隱方塘。蓮花疑美娘。淡妝嫌脂粉。嬌笑斂衣裳。日照開眞態。風吹送暗香。相看一溪水。空斷九回腸。</text>
<title>蓮花</title>,<text>翠蓋傾珠處。蓮花出水英。初開如有意。旣落便無情。玉實重重襲。金絲細細傾。從渠生太華。應得近三淸。</text>
<title>驟雨</title>,<text>雲起西南際。雷鳴東北間。狂風驅一陣。驟雨滿千山。不獨田疇喜。還多艸木顔。分明霑霈處。歌頌非應閑。</text>
<title>晴月</title>,<text>朝雨夕晴後。中天片月明。荷飜藥兔影。林咽艸蟲聲。獨坐人無問。沉吟句不成。空將久客恨。多起故園情。</text>
<title>冬至</title>,<text>子半陽生後。金僊承露盤。舊牀雖見剝。新菜不知寒。事各隨時變。心還與物安。分明一理在。惟在靜中觀。</text>
<title>挽崔興叔 起南○六首○己未</title>,<text>友朋情最切。父子世相因。亂後到今日。生前依舊鄰。漫將棋局戲。還喜往來親。豈料罪中客。君先松下塵。人自有生死。事因成古今。持身能謹愼。行世愧浮沉。莫恨功名晩。唯看踐履深。欲言无咎處。嫌似不平吟。封事盡誠悃。委身勤職思。蓮花香閣日。金燭玉堂時。豈但中書重。亦能邊事知。當秊頗有用。今日不堪悲。藥物春而夏。羊秊寄也歸。何勞占蓍蔡。皆出在璇璣。已見三生苦。從知一命微。只憐賢四子。無復著萊衣。我在東城外。久離駱洞居。憶君難對面。問病只憑書。或阻二三日。猶愁音信疎。此情長已矣。雖痛竟何於。君病問吾病。眞狂與不狂。惟秊三未及。相棄一何忙。白髮秋風恨。靑天曉月光。廣陵江上路。書送淚千行。</text>
<title>春寒</title>,<text>寥寥在陋巷。惻惻揜重門。飛雪看穿樹。臨風憶負暄。從來須養病。隨處卻忘言。賴有溪山興。終朝與誰論。</text>
<title>夜坐</title>,<text>九月雨霜後。靑楓葉赤時。山禽栖未定。塞鴈叫何之。不盡丈夫恨。非如兒女悲。沉吟還獨語。惆悵更誰知。</text>
<title>九日</title>,<text>今日是重陽。悠然思故鄕。自將鬢毛白。相對菊花黃。秪是身留滯。元非道阻長。明秊逢此節。將復客何方。</text>
<title>秋懷</title>,<text>秋來猶作客。愁寂坐溪亭。水憶琉璃洞。山思錦繡屛。丹楓明後岸。黃菊滿前庭。君莫羞頭白。吾看喜眼靑。</text>
<title>書贈鄕友</title>,<text>霜淸天氣凉。歲暮客愁長。向我憂新計。逢君說故鄕。秋盤刳䲒紫。邨酒泛花黃。相憶歸未得。山風吹夕陽。</text>
<title>贈別鄭嶺伯</title>,<text>憶昔少秊日。相隨遊學堂。翺翔爭卽席。㭰距孰專場。已落千莖髮。猶存一寸腸。那堪此別後。歸鴈叫寒霜。</text>
<title>贈晉州牧鄭始之</title>,<text>曾踏伽倻洞。因登矗石樓。望中煙樹遠。城下暮江流。不盡丈夫恨。更兼秋日愁。臨渚意何極。握蘭空自由。</text>
<title>𧬄任景成贈山果</title>,<text>點桼丹砂色。題封杞柳中。壎篪因具至。珠玉與相同。榴子風抄赤。桂花霜落紅。苟非靑眼客。誰問白頭翁。</text>
<title>贈別洪樂夫 命元 赴京𧬄恩</title>,<text>湖海長秊別。天朝今日行。脩程雲萬里。短髮雪千莖。出塞見烽火。臨關聞柝聲。使臣心上事。回鴈月中鳴。</text>
<title>贈別柳子有 穡 廵察湖南</title>,<text>先世舊遊處。今君新使行。丘山承眷重。毫髮視身輕。事且逢饑歲。人方仰盛名。可憐朋友義。空切別離情。</text>
<title>𧬄趙僉知 存性 贈盆梅</title>,<text>盆梅眞可愛。品格主人知。早得陽春氣。先開臘雪時。暗香團玉蘂。淸意引瓊枝。相伴明牕下。看看月影移。</text>
<title>贈別黃延廵察鄭壽伯 廣成</title>,<text>風采三司長。令修數日間。此時相惜別。何處更開顔。國事憂方切。親庭念未閑。送君西海路。因憶首陽山。</text>
<title>夜雪朝晴</title>,<text>夜黑雲如桼。朝晴雪滿山。卻疑銀漢界。因憶玉門關。破屋愁徒壁。寒牕對老顔。四鄰人語靜。贏得此身閑。</text>
<title>至日</title>,<text>疾病人難免。飢寒歲使然。云爲皆有命。何事不由天。添線看新曆。尋梅對舊秊。狂風吹不盡。長夜坐無眠。</text>
<title>挽呂同知 裕吉○二首</title>,<text>令尹投閑日。分曹替直時。每說江湖夢。相嗟歲月遲。可憐扶杖起。還作蓋棺悲。新阡人已遠。舊屋弔誰知。尋崔仍見我。對面便開碁。萬事一秊內。三人二友悲。天寒風雪盛。身老死生危。題送𩐉歌處。那堪哀淚垂。</text>
<title>子去</title>,<text>遠路來相見。寒天還獨歸。所憂唯有疾。長念豈無衣。歲已近殘臘。風何催短暉。田園違宿計。徒恨不能飛。</text>
<title>贈別辨誣使李聖徵 廷龜○庚申</title>,<text>胡地連遼界。兵塵更雪寒。長風千里遠。孤客一心殘。覓句誰相語。銜杯強自寬。可憐垂老別。珍重願加餐。</text>
<title>又夷齊廟歌</title>,<text>歌罷西山後。由來幾百秊。曾尋古廟下。竚立暮江邊。竹苦戰寒葉。邨深籠夕煙。有懷人宛在。今憶轉悠然。</text>
<title>山中人歌</title>,<text>月思在松樹。蘭欲隱芳林。山色秀而遠。溪流淸且深。鳥鳴如有意。雲出自無心。他日要相見。桃花洞裏尋。</text>
<title>病中</title>,<text>耳目司聞見。心官統性情。嗟吾今老病。於事不淸明。火熱時升降。形骸關死生。溪山幽靜處。惟憶及春耕。</text>
<title>贈申敬叔 欽</title>,<text>夜寒無夢苦惺惺。欲語何人爲我聽。一出只緣思奉檄。微官初不慕揚庭。餘生嗟我頭全白。末路憐君眼獨靑。雷鼾任他眠越石。臥聞殘漏響東丁。</text>
<title>坐想秋山 二首○丁未</title>,<text>人間奔走有何功。物外逍遙念自空。川激石頭晴灑雨。松園山腹靜聽風。一秊佳節重陽菊。半夜淸霜幾樹楓。遠望伽倻歸未得。最高峯在暮雲中。國事曾無分寸功。宦情還逐水流空。一天灝氣千峯月。萬樹寒聲半夜風。攜鏡只應憐白髮。停車何日對丹楓。相期未去將遲暮。夢入伽倻縹緲中。</text>
<title>贈別嶺東觀察申叔正 湜○庚戌</title>,<text>承宣餘事踏山川。知舊深情慰別筵。金柱橫斜開霽旭。玉峯拱揖禮羣僊。優游境界多心得。洗滌襟期少俗緣。只在攀躋竆鳥道。更須收拾入龍眠。</text>
<title>花山東軒 壬子</title>,<text>板刻紗籠滿壁詩。落霞孤是誰爲。新開錦肆色相映。舊築花壇香亂披。欲見田家歌麥穗。須從王事問蠶絲。古來風韻成陳迹。還愧商聲雜楚辭。</text>
<title>撫寧縣夜坐 癸丑</title>,<text>撫寧縣店三更夜。山海關門百里程。苦憶家鄕人易老。愁憑羈枕夢難成。靑陽玄鳥已千古。白髮丹心今十生。復命應多閒適日。戀君還慰遠遊情。</text>
<title>暮到深河驛</title>,<text>綠樹陰時別故鄕。潢流漲後到遼陽。路從山海通燕薊。節過秋冬見雪霜。廚子供行羞桂玉。使臣欽賜疊衣裳。此前站路不多遠。晩發催行無太康。</text>
<title>新築石塔</title>,<text>鍊隨媧氏匠還裁。鑿出嵯峨鞭更催。垂地雲煙看突兀。滿天霜月影徘徊。層層有殺磐基固。面面如生佛畵開。借問捐錢成石塔。何如買骨築金㙜。</text>
<title>宿冷泉。用疊字體。</title>,<text>在帝京思東去時。旣東去後欲何之。靑燈照壁歲將暮。白雪滿山風更吹。獨臥不眠仍獨臥。新詩無味又新詩。一身隨處長如此。萬事由來秪自知。</text>
<title>挽李判府事</title>,<text>淸顯功名八十秊。崇班恩眷及重泉。固知天上三台近。亦見人間五福全。六子今攜苴杖哭。長男曾侍玉堂筵。小桃花落春歸盡。舊宅那堪月獨圜。</text>
<title>挽李三陟</title>,<text>富貴功名命所隨。死生脩短是誰爲。靑蔥竹馬昔秊事。白髮松塵今日悲。報答鴻恩留政迹。扶持氈業有賢兒。酒成病後嗟無及。哭送晴和四月時。</text>
<title>贈李伯胤赴京𧬄恩 二首○戊午</title>,<text>衣裳垂處五絃琴。率舞庭前萬國欽。自北自南而自遠。同文同道又同心。邊虞雖有胡書急。上策無如聖慮深。會待此恩陳𧬄後。隔城明月好來尋。日下今兼節使行。病中愈切遠離情。十三山近千秊柱。第一關連萬里城。因想帝王宏制度。遂令人物樂生成。去來看盡迆東路。勝賞無如右北平。</text>
<title>喜得雨</title>,<text>吾觀寒暑古今同。皆在陰陽氣數中。行道濟時人或異。爲民成物理自通。經春徂夏長憂旱。得雨連宵更願豐。赤子何知蒙帝力。白頭還切賀神功。</text>
<title>雨中書懷</title>,<text>至老承恩未效忠。經秊竢罪洛城東。爲家亂石淸溪上。如在深山竆谷中。雲色自連天色遠。水聲還與雨聲同。須從白首長吟處。便覺紅塵寸念空。</text>
<title>憂時</title>,<text>民事軍情皆可憐。胡山遼界與相連。飢寒苦役知吾分。稼穡凶災孰使然。七月雨來仍八月。今秊農不及前秊。秪緣憂國常多病。非敢尤人亦怨天。</text>
<title>秋懷</title>,<text>山有扶蘇牀有書。衣無綿絮食無魚。病中顔色看看瘦。客裏生涯事事疎。隔樹風光雲散後。滿堂秋氣雨晴初。南鄕迢遞歸何日。目送飛鴻恨不如。</text>
<title>夜坐</title>,<text>暗數殘生眞可憐。更逢秋日轉凄然。風來陰壑自生籟。人在虛堂如入禪。永夜寒蛩啼不盡。中天明月浩無邊。流泉亦解客懷苦。激石鳴聲相屬連。</text>
<title>挽尹同知 壽民○二首○己未</title>,<text>一秊強半阻城塵。叔昔來尋未死身。疎屋舊顔欣共對。外家遺業喜相親。誰知一病醫難救。遂與三生夢化眞。牀下賢孫扶杖處。白頭題挽淚沾巾。往來京兆金吾日。出入薇垣烏府時。氣力有餘應壽考。光陰雖暮不凋衰。可憐乙卯生居樂。今作交河死葬悲。滿目松楸秋晩後。曉天霜露哭誰知。</text>
<title>夜雨</title>,<text>歲月奔忙不蹔開。人情促迫幾時安。曾聞志士秋多感。今見羈臣日少歡。艸雖逢雨還先萎。荷未經霜亦已殘。唯有菊樷能自保。寒花將發好相看。</text>
<title>贈別洪樂夫赴京𧬄恩</title>,<text>北風吹月戍樓開。西路多塵兵火催。一戰功無三箭定。十行書賜萬金來。忠臣義魄地中泣。聖主仁心天上哀。陳𧬄少寬芳艸恨。待迴重把太平杯。</text>
<title>贈別鄭嶺伯</title>,<text>㙜閣人今出使初。雄藩曾莫嶺南如。尊崇道學先賢廟。旌別忠臣孝子閭。民困必須寬賦役。才艱惟在勸詩書。從知按轡澄淸處。領略溪山自有餘。</text>
<title>挽呂同知</title>,<text>珍重心情在昔先。交遊伯仲至衰秊。才非不足如眞率。事欲無爲任自然。危命難扶今白髮。大連何賴彼蒼天。一男兩弟抱長痛。殘雪千山悲九泉。</text>
<title>盆梅</title>,<text>古槎摧折已無皮。老榦龍鐘僅有枝。霜前英結珠爲貴。雪上花開玉與宜。人力㘽培雖可致。天時造化亦須知。深山燠室陽明處。終日相看只自奇。</text>
<title>耳病</title>,<text>病在耳根久未醫。頭童風入不曾知。有如錚鼓遙聲處。亦似波濤俯聽時。車馬雖無喧厭聒。語音相到瑩生疑。塵囂不到玄兜界。閉塞還爲老病宜。</text>
<title>病中書懷</title>,<text>一病經旬尙未差。今秊近臘已無多。將身秪自觀時變。服藥何能致氣和。長在風塵隨汩沒。空思山水滌煩苛。少留殘雪東城下。因向寒山石逕斜。</text>
<title>贈別辨誣使李聖徵 二首○庚申</title>,<text>在天明見事難欺。與賊通和義不爲。懸北拱辰要自固。誓東蹈海莫相疑。萬全圖報誠愈切。百折朝宗驗可知。爲騁文章今辧奏。幸將忠信好扶持。歲屬龍蛇天正寒。恩承冠冕往纔還。一秊遲暮常多病。萬里催行不蹔閑。遼界山河冰塞路。薊門煙樹月臨關。今歸國事分明處。唯在天威咫尺間。</text>
<title>山中人歌</title>,<text>竆途曾覺老無爲。白首長歌胡不歸。大澤已知龍遠去。深山還憶鶴高飛。巖邊耳瀉松風曲。溪上身閒藕雪衣。藉艸坐來猶有事。釣竿垂處卻忘機。</text>
<title>戒心 丁未</title>,<text>此身本如寄。唯道出於天。心苟能存養。人皆可聖賢。所持堅有定。其用大無邊。毋自欺三字。著工夫十秊。須從已往後。常戒未來前。若得內治切。肎爲外物遷。明明在上日。混混發源泉。白首久形役。紅塵多世緣。去留難進退。酬酢強周旋。恐負平生志。秋風獨悵然。</text>
<title>觀奕 癸丑</title>,<text>愁來睡未成。夜坐到深更。局上陰陽數。牀前燈燭明。兩持黑白子。分作霸王兵。多少奇權法。依俙楚漢爭。初從井陘口。還入石頭城。視不勝猶勝。置之生後生。專心而致志。賭墅或推枰。潛究此間玅。多寬客裏情。</text>
<title>挽鄭僉知 㷤</title>,<text>弟兄曾托契。親切自吹蔥。如見少焉月。相稱長者風。死生雖路異。憂喜本門同。玉節兼廵使。銀㙜舊令公。不愁家計拙。惟恨酒杯空。有二男治外。存三女主中。人生非不足。世事自無竆。哭送秋江上。山寒楓葉紅。</text>
<title>挽尹判書 承吉 夫人 丁巳</title>,<text>嫁娶登龍後。敬恭承玉然。孝心舅姑喜。婦道子孫傳。二萬四千日。同調五十秊。相懽宜瑟友。奄哭失家天。哀痛情無極。存亡志已堅。重泉三月隔。雙殯一堂前。何怙復何恃。少連與大連。𩐉歌悲切處。春艸暮江邊。</text>
<title>送鄭時晦 曄 之任襄陽 幷序</title>,<text>夫高官崇品。於我何哉。能致其養。不知自足。則雖負米千里。在所不辭。况府使乎。今而後時晦之志願畢矣。事親若時晦者可也。噫。襄陽嶺東之勝地也。爲親得專城。一難也。得專城而能得勝地。二難也。凡此二難之俱。莫非君恩。故敍其事以贈之。若夫山海之大。不可以文字形容。必有能言者矣。至如別離之懷。不言之可也。詩曰。府使從三品。正卿次二公。陳情推孝理。承眷最臣工。奉母雖求外。忠君自在中。官全山海美。廚備膳羞豐。應滯牽鈴鵲。思歌集澤鴻。僊區於世隔。民物則吾同。能致專城養。都由製錦功。天寒方小雪。嶺遠更多風。行見鍊丹鼎。時聞唱白銅。金鵶騰翥處。玉柱會眞宮。身倚赤藤杖。手持芳桂樷。平看銀漢近。遙望紫霄通。盤古此無極。羲和寧有終。一心星拱北。四序水流東。未踏巖花落。相憐霜月空。病非憂日迫。狂欲哭途竆。觸事悲凋髮。懷恩歎撫躳。塵埃別離後。誰復問衰翁。</text>
<title>蒲萄架 戊午</title>,<text>馬乳蒲萄在。虬形屈曲如。雪霜苦寒後。摧折老槎餘。芽出枝頭日。荷浮水面初。雖非可材也。猶是遠條且。扶㨁仍成架。縱橫若結輿。朝暉闚葉密。夜月映簷疎。最愛琉璃實。還憐木石居。休論赤藤杖。况問紫霞車。擇地任衰盛。隨時知捲舒。眞元涵雨露。節序嘆虛徐。僊果易生氣。庭柯多起余。偸閒今欲學。種樹有何書。</text>
<title>效演雅體 戊午</title>,<text>西龍東虎古今天。玉兔金鵶幾百秊。羊很狼貪皆不取。魚潛鳥倦是爲賢。因居駝駱山前洞。空憶鳳凰㙜上僊。蟁嘯耳邊宵未寐。蠅侵顔上晝無眠。憎驅馬去偸松木。厭放牛來踏菜田。人少己知譏燕雀。吾衰何必羨貂蟬。</text>
<title>詠兒妓戲公牧 己亥</title>,<text>艸生官路傍。枝莖細欲折。採采侵其根。樵牧傷其葉。只任爭踐踏。誰能事湔祓。同得雨露滋。未見㘽培力。芳心戀春風。淸香含夕月。與其置路傍。不如在空谷。好去山之中。他日黃昏約。</text>
<title>戲次𧬄自然韻。贈從弟申命休。癸卯</title>,<text>從弟申命休。胸中淡淡然。體弱不勝衣。形瘦若癯僊。遠訪再去來。一諾重丘山。君自甘勞服。吾豈惜俸捐。爲君多感激。向君且長言。貴爲男子身。生於天地間。富貴須早致。得失付之天。平生書劒志。歲暮衣裳寒。脊令枝不撼。鴻鴈影相聯。古書開篋裏。閒棋敲燈前。世路皆夢寐。萬事一風煙。飯非嗟來食。官異法曹緣。莫作無魚歌。方切素餐嘆。親愛非今斯。眷厚自吾先。本支綿瓜瓞。門閥舊貂蟬。文章才子事。孝友家風傳。事業期齊聖。聰明少發奸。休曰可去矣。要須尙愼旃。蔑學慙面牆。不威恐數謾。牀對十秊情。坐到五更殘。相逢自怡怡。只望來源源。君孤而我孤。小連與大連。各有終身憂。曾無一朝患。妻子疾病無。叔母壽命延。此外更何求。順受是爲賢。老我歸去遲。徘徊歲月遷。雖分百里憂。奈多蔀屋冤。戒我學優仕。勖君餘力文。君臣固大義。兄弟亦一倫。借問帶經鉏。何如㨁杖耘。未有義後君。未有仁遺親。我繫官于朝。君不有其身。所恐虎在市。豈樂鹿爲羣。唯兄及弟矣。相期共垂紳。</text>
<title>𧬄次擎仲將行。先遣僕夫。寄南客。丁未</title>,<text>男兒雖汩沒。氣象長軒豁。一自羈旅後。千里音塵絶。感時頻濺淚。思家獨步月。蘭有香可掬。菊有芳可掇。風霜更搖落。繁華幾時節。邊聲猶未已。嶺邑方鍊卒。官繫折腰粟。巾無漉酒葛。只添霜滿鬢。誰知白生室。隨處此一身。由來觀萬物。秋天澹無邊。征鴈嘶寒日。遙想江東客。蓴鱸興已發。</text>
<title>路見進香 癸丑</title>,<text>非其鬼而祭。聖人以諂責。季氏旅泰山。罪之亦峻絶。凡民之所爲。皆是關風俗。路中何許人。相與羣七八。遠山將進香。金字書其額。天地與山川。天子不敢瀆。奈何蚩蚩氓。日以爭利得。敢謂求福祿。紛紜不知法。爲仁則不富。壽居五福一。在我苟其善。不祈而事吉。豈可相與暬。去來錚鼓擊。月令不言此。聖經所不及。民俗至於此。可見義理汩。楚鄕好巫覡。古來傳其說。誰人倡此事。至今俑因作。朅來記所見。戒人知物則。</text>
<title>寓樂安亭 戊午</title>,<text>洛東城門外。路北山谷中。崎嶇多巖石。樵牧少林樷。頹落空家在。蕭條古寺同。引水作池塘。臨池倚牕櫳。我來爲寢處。身安慰貧竆。細流鳴竇穴。淸露滴玲瓏。治圃盤有菜。種綿田不空。艸靑而柳綠。棃白又桃紅。隨處愁春盡。吟來恨頭童。自可閑多日。何必問長終。</text>
<title>江上吟。書示鄭翰林。</title>,<text>問君今何居。乃在江上流。問君何所事。漁釣以遨遊。江水去悠悠。中有沙棠舟。朝過黃牛峽。暮下白鷺洲。最宜明月夜。更愛楓葉秋。得魚有所思。握蘭空自由。知我謂何憂。不知謂何求。憂樂俱兩忘。富貴如雲浮。遇酒卽酩酊。誰怨更誰尤。</text>
<title>留別𧬄咸集 己亥</title>,<text>大雅不作嗟衰矣。老夫無能斯已而。春秋風雨天道亂。戰國荊榛人事危。難兄難弟是仁也。百戰百勝能一之。陶冶取諸器苦窳。肉味未聞歌壎篪。木病蟲蠧又斧斤。世遠人亡更瘡痍。能勇能怯兵家類。好身好手朔方兒。月照白骨人鬼哭。海戍黃雲子女悲。赤髥將軍方按劒。白首書生但下帷。牛峽鳥道任傾側。旄丘葛節長渴飢。天吳紫鳳短褐寒。谷口黃精北風吹。賢人君子哀盧仝。膚搖目逃慙孟施。小黠大癡雖結柳。放飯流歠欲察緦。沽哉沽哉不可得。美人美人長相思。兄弟怡怡更愉愉。朋友切切又偲偲。干戈阻絶莫往來。日夜魂夢空逶迆。一天分明千里月。十秊顦顇兩鬢絲。恩義愛君如愛父。惠澤雨公而雨私。落地人歌常棣萼。戴天讎思博浪椎。殘生力微催撞鐘。老臣心懸日傾葵。愚者此去千慮得。聖人由來百世師。易食未得飮食正。遠地難擇土地宜。盡室皆怨遵渚鴻。衆口非是在桑鳲。舜怒不藏心親愛。象傲亦知顔忸怩。采柏望望無寄處。握蘭悠悠懷令姿。我願諸君同骨肉。須置情親去毛皮。野菟滋蔓附蓬麻。山果細瑣雜橡棃。豺狼當途鼠拱穴。牛羊下來雞栖塒。旣不馬能尋夜道。誰將兔罝施中逵。無田食硯已云苦。有心著灰亦可嘻。野無遺賢性之聖。己若推納任者伊。謀忠少知三省吾。死已未請六出祁。耕者桑者閒田地。捋之擷之采芣苢。小邦禍轉亡胡歲。石鼓歌載車攻詩。諸山銀瓮雉三譯。四海金城麥兩歧。空手今將歸故鄕。遠路還傷別舊知。柳心梅信江南春。鴒原鴈影滄波期。秦川朝雨望十里。湘江暮雲連九疑。芳艸幾多思王孫。夜月不堪聞子規。魂隨槐蟻游北闕。身如越鳥思南枝。僕猶木末指落冰。我行水濱江流凘。物外榮枯譏浴裸。人間是非問烏雌。一心還如強醉酒。萬事已知高自卑。半世形役棄弊屣。小兒歌聲倒接罹。故國今悲曷能來。幷州又嘆何違斯。世亂固難圖後會。道在何必怨相離。寒山落日催歸意。溪水多風惜別時。逢雪正愁絶飛鳥。緣崖幾多坼兆龜。終逾絶險曾不意。更卜他日還相隨。</text>
<title>挽任郡守 廷老</title>,<text>有壻當如張令公。有孫當如崔正字。任家本來稱巨族。婚姻之慶更如此。人世光陰七十秊。郡守功名嗟已矣。海山秋日客中魂。子女悲啼無限淚。我亦曾有連姻分。一筆題挽哀不已。</text>
<title>詠雪</title>,<text>歲云暮矣多北風。吾何歸乎登高樓。前山後山夜雪寒。去秊今秊遠客愁。短鎌凍指樵抱膝。淸氷礙石江絶流。地塞已訝六鼇霜。天閉不怕三山浮。銀河玉兔上又下。珠樹瓊林奇且幽。曾知明月映梅花。還怪靑絲暮白頭。驢背孤吟有斷橋。簑笠獨釣無孤舟。屛山直欲好手畵。羊路因思漢節囚。洛陽歸時恍飛絮。長安酒價合典裘。庭立縱愧楊先生。溪興幸追王子猷。</text>
<title>悠然見南山 丁未</title>,<text>高人昔日歸去來。五柳陰下門常關。蕭條環堵僅容膝。別有天地非人寰。千秊幽趣入遐想。詩曰悠然見南山。他人不知心獨喜。至今山仰難追攀。沉冥一世眞豪傑。逸氣凜凜廉人頑。身遊彭澤五斗中。心在羲皇三代間。迷途未遠可去矣。一夕起放籠中鷴。潯陽江上桑柘邨。倦鳥閑雲相與還。淸風北牕地雖偏。採菊東籬心自閒。山含佳氣入望中。宅占丁戊如雲鬟。幽人自與山有素。幾秊地祕而天慳。無心見處便有意。爲主爲賓相好顔。前山籬菊顧眄際。物外都忘人事艱。閑情溢於吟詠間。苦節可與夷齊班。天心明月水面風。前後誰能知一般。吾生於世嗟苦晩。昨非今是多嘲訕。歸歟與古人依歸身。外浮名同艸菅山。有菊兮菊有芳。歲暮幽懷溪水灣。南州職忝民字牧。北闕恩分身痌瘝。秋風夕起催歸意。與子相期月未彎。</text>
<title>暮宿花園</title>,<text>人道花園好。未見其地只聞名。今過花園去。滿目蓬蒿起秋聲。雖逢旱災厥土腴。欠是溪山少精英。民可使之有粟食。不可與之學聖經。書齋書院無處無。八坊唯知以鐵耕。前宵寒雨泥路滑。暮投古縣平無城。孤邨人語隔水聞。一天晴月夜深明。察事未免用鞭扑。誰知太守愛民情。</text>
<title>牧童歌</title>,<text>牧童驅牛去。牧之惟朝夕。朝牧下江口。夕牧在邨谷。大牛小犢相後先。騎者驅者任所適。溪邊水溼蘆筍軟。岸上雨洗莎艸綠。短布之衣不揜脛。鬖髿之髮纔覆額。去來朋相呼。得意橫吹篴。欲唱叩角歌。無人聽此曲。閑地有餘食。他田不可牧。吾牧十其羣。爾牧騂且角。吾牛汝牛強不強。看取明秊大農作。林深路黑相與歸。不脫簑衣臥明月。</text>
<title>試䠶</title>,<text>春生秋殺天之道。文治武功王者事。竆兵黷武刺漢帝。武略不競筆宋史。由來城郭與甲兵。皆是害至爲之備。本朝文章非不盛。百秊恬嬉今到此。小臣雖未學軍旅。弧矢當秊四方志。大事在戎曾聞知。况値長鯨掀海水。修其孝悌固所先。培養武士烏可已。山東人傑關西才。天下幾許奇男子。三京雖復灰燼餘。一飯難忘宗社恥。古今將相寧有種。武穆亦自行伍起。鎗法劒術皆戰用。我國精玅惟弓矢。烏號月圜䠶則臧。百步穿楊第一技。能知進死以爲榮。所向無前破竹裏。捨其所長而從他。學步邯鄲寧有是。淵明更字號元亮。灞上棘門兒戲耳。丹心白髮此一身。報國唯知效一死。何當履胡胡無人。淨洗甲兵國致治。然後書生更何事。亦有仁義而已矣。</text>
<title>思山中</title>,<text>我所思兮山之中。思歸未歸我心傷。山之中兮秋風吹。靑楓葉赤天雨霜。石洞水淸流碧玉。巖菊花開浥黃香。樹陰霧鎖如無人。磬聲夕出知佛堂。顧眄前後錦繡屛。髣髴往來神僊鄕。幾許英雄與豪傑。此焉經過而徜徉。今我不往歲云徂。谷蘭汀蕙空自芳。明朝與君攜手去。是非憂樂都兩忘。</text>
<title>立巖行</title>,<text>星州西北伽倻山。別有天地名立巖。山形水勢固不論。懸崖絶壁皆非凡。千峯屛列常雲霧。一洞涔寂多松杉。危高旣非蜀山川。險阻亦豈秦崤函。神僊有無不可知。嶺海精英之所咸。土則靑黃赤黑白。果則辛苦甘酸鹹。通而闊處若開鑿。狹且對者如封緘。其中一巖最奇絶。出地半天高巉巉。還嫌偏黨獨自立。敢將是非來相讒。巖前澄泂一潭水。玉女漂帛輕攕攕。嗟吾作宦三十秊。州牧還慚殘縣監。君恩未報尙遲回。鬢髮蕭疎困靑衫。人間得失豈全忘。慾火如焚猶未芟。溪山性癖老不衰。神鬼應知人至諴。長天九萬縱難梯。弱水三千吾欲帆。秋風八月更催興。菊初有芳楓如縿。思歸未歸到今日。去留隨人猶馬銜。黃精無苗歲將暮。可憐同谷歌長欃。心爲刑役苦如此。應有山翁譏我饞。瞻前顧後不自退。乃是狡兔之毚毚。山中巖立且爾瞻。巖石亦係爲民碞。長詩題罷更回首。夕陽啼鳥相呢喃。</text>
<title>萬竹軒 己酉○軒乃鄭時晦所搆也。聞見罷。因寄懷。</title>,<text>吾友鄭公字時晦。昔秊爲牧於此州。慈仁善治三月政。堂舍新成萬竹留。而人可思不可見。水阻山長夢悠悠。有時閑吟倚脩竹。自此腸斷君知不。世事關天不由身。得何爲榮失何愁。曾聞子夏喪明哀。向君憂念無時休。憑將書札一弔問。是時情翰來相投。我向嶺南君湖西。兩地音書風馬牛。何能起居大夫人。欲寄尺素多沉浮。今聞人議毁卽墨。用舍類此夫何尤。忠臣孝子世莫知。國事曾兼甘旨憂。顚屯何處未得意。千里相思添白頭。一瓢行裝卒困此。十秊羈愁更逢秋。連堦寒菊漸有芳。滿地脩篁寒不收。茅堂留後亦一幸。坐臥能忘君子攸。虛心直節十千竿。歲暮風雨寒颼颼。㘽培唯恐或摧折。俯仰常憐如揖遊。誰云無竹令人俗。有竹令人知不求。元賓不見對此君。拄笏時復登高丘。南州本來水竹鄕。我家瀟湘江上流。寒霜夜落楚戶砧。邊鴈嘶聲仲宣樓。憶君漢水城南下。手採汀蘭空夷猶。</text>
<title>大凌河半冰 癸丑</title>,<text>去時小凌河。潦漲河難憑。來時大凌河。初寒未堅冰。如何大小凌河水。使人去來憂相仍。歲十月與十一月。輿梁徒杠法所恒。吾行周道平如砥。幸逢聖皇如日昇。人不奉行聖皇心。致有濡滯還可憎。昨日之日雪霏霏。河之水寒冰初凝。今日之日風解慍。河之冰薄履兢兢。秋去冬來時之序。冬暖如春聞未曾。路遠客久夜更長。擁衾無眠臥曲肱。邨雞不鳴月滿庭。夜如何其欲晨興。此時無愁亦自愁。愁水愁風愁可勝。不渡不行渡亦難。難冰不啻高天登。胡然行路難如此。吾欲問人不足徵。莫如行休且自寬。豈有天道溺不拯。</text>
<title>宿廣寧</title>,<text>廣寧在遼左。燕都之巨鎭。咽喉要衝地。古今防禦緊。山川形勢好。籌畵計慮盡。城池器械蓋作爲。人物富庶孰兆眹。我車旣攻馬亦同。馬如龍兮車連軫。屹然若猛虎在山。將軍一怒風霆迅。道路因以有所恃。虜賊仰之不敢進。創業垂統爲可繼。高皇子孫眞隆準。凡所設施皆如此。秪今威風猶未泯。霜淸雪落遠遊客。東去西來誰問訊。一再經宿得安穩。多少目見非錯認。人和地利在聖德。舞干格苗惟虞舜。吾欲持此告皇王。反愧臣未言忠信。</text>
<title>挽尹判書 承吉○丁巳</title>,<text>我秊十八入妻家。妻父弟兄皆多情。恭唯海善本恬靜。推此可以知平生。冬寒夏熱自去來。宦成名立非經營。精金美玉少瑕疵。濁涇淸渭誰嘲評。門庭只可張雀羅。世閥曾聞歌鹿苹。康寧壽考多男子。室家內外同和平。星文南極參耆宴。畵像北闕思盤盟。期將百歲延福祿。奄至一病分幽明。重泉還與舊兆遠。新卜更擇他山行。春江水多曉月白。哭送那堪雙淚盈。</text>
<title>挽金將軍 應河○己未</title>,<text>皇帝四十七秊春。薄伐奴酋命將帥。我國曾荷再造恩。二萬兵因檄徵起。將軍脫穎爲營將。人不知其死所矣。披甲上馬渡江去。戰陣無勇其心愧。天兵謂虜在目中。要入虎穴得虎子。期會未成綿竹計。進退先誤兵家事。或喜首功而輕進。或欲投降無鬬志。前鋒陷沒後軍潰。萬疊山中更何恃。將軍雖奮十倍勇。已無英雄用武地。勝與不勝能無懼。怒髮衝冠裂目眥。大柳之下如負嵎。手持彊弓腰佩矢。身當萬刃芟伐中。屹若長松風雪裏。䠶則貫兮貫必雙。賊將死者非一二。胡奴不敢直前來。聞喝驚彈皆走避。且戰不至我獨死。且退亦足成壁壘。然無蚍蜉蟻子援。彼蒼天乎奈於此。矢盡弓摧力又竭。一掬餘存唯義氣。天日慘慘忽黃昏。悲風蕭蕭血壯士。身雖寸斷寸寸斷。履胡一心猶未已。兵不用命罪孥戮。百夫千夫何乃爾。提督自焚遊擊縊。元帥兩將坐而視。苟無將軍此一死。孰謂吾邦知禮義。生不長生必有死。死如此死死不死。非徒天下盡知名。凡有血氣皆稱美。啓行襃錄乃舊典。判書追榮特降旨。妻封弟郡皆異數。墓軍資糧亦恩賜。魂兮歸來莫遠遊。古月狂風無處寄。魂兮歸來不如家。谷有幽蘭洲有芷。應還故國效結艸。豈向沙場爲厲鬼。新祠香火不盡哀。舊壠松楸無限淚。楓林靑黑去來時。聖主恩深知也未。</text>
<title>魏王瓠賦</title>,<text>主人春宵苦短日高起。客有飄飄然者。闖而入戶問曰。物之不齊。物之情也。有大者有小者。胡然而大也。胡然而小也。姑舍小。請與子論其大。子其知乎。主人頎頎然曰。登泰山而小天下。泰山大乎。觀於海者難爲水。海大乎。客曰大之謂大。奚有於是。主人曰然則惟天爲大。天之謂大乎。客曰惡用是蕩蕩者爲哉。子以父爲天。臣以君爲天。婦以夫爲天。民以食爲天。一禍一福。亦曰天也。一得一失。亦云天也。天亦爲人之用。大者如是乎。必也大而不能用。謂之無用者。是之謂大。曰然則其魏瓠之謂乎。曰然。主人怪而問之。其名曰莊周也。乃自嘆曰。莫大虖天而以爲小。乃以一瓠務勝於天。天固終不可勝。瓠亦物之大者乎。賦曰。嗚呼所貴乎物。以其用之。苟無其用。焉用物爲。曰若稽古。魏王有瓠。大則大矣。惡乎宜乎。爾其天地之間。不種而生。雨露之養。無爲而成。得地之厚。像天之圜。豈其助長。若宋人然。日滋月盛。能成其大。其亦異哉。彼造物者。然而謂汝器也。齊人知管仲。謂汝不器。多能非天縱。安得脩綆千丈又萬丈。高哉高哉。上繫于斗柄。汲盡河海水。洗天下甲兵。安且靜然後。使漢水恰似蒲萄初醱醅。百秊三萬六千日。日日長傾大瓠杯。然則得其所哉。得其所哉。遂爲之歌曰。中流失船。一壺千金。匏有苦葉。濟有淺深。繫而不食。亦無有乎。爾莫己知也。斯已而矣。</text>
<title>挽辭[柳根]</title>,<text>君是夫人姪。初逢秊十三。白頭淹郭外。丹旐指天南。萬事浮雲散。黃粱一夢酣。悲歡君自了。獨立我何堪。</text>
<title>挽辭[鄭曄]</title>,<text>脫略塵間多少事。淸風豪氣是神僊。熊魚輕重人能說。軀命當時孰肎捐。素簚危蹤飢亦泰。歲寒勁節老猶全。餘生病滯東湖上。回望丹旌涕自漣。</text>
<title>挽辭[李睟光]</title>,<text>宇宙無情甚。斯人忽杳冥。詩書敦夙業。冠佩侍明庭。許國餘丹悃。憂時耐獨醒。一官纔列宰。六袠未衰齡。天上摧卿月。人間失歲星。眼前憐弱稺。身後付螟蛉。雙劒秋同穴。重泉夜揜扃。病中違執紼。臨挽涕交零。</text>
<title>挽辭[吳允謙]</title>,<text>君才敏捷我遲鈍。君性狷剛我嬾柔。自是馬牛知不及。還如玉石可相求。少時常共讀書樂。晩節因同去國憂。說到平生無愧負。笑從泉路永追遊。</text>
<title>挽辭[吳允諧]</title>,<text>有若秋天僊鶴姿。翩翩濁世抱瑰奇。早從師友探經義。晩際風雲侍禁墀。蓮閣聲名推一代。柏㙜威望振當時。鹿車餘愛留湖邑。棠茇遺思入嶺詩。素節尙堅霜雪後。丹心不負聖明知。將期事業雲霄上。空使芬芳簡策垂。而我弱齡同里閈。於君兄事忝追隨。重湖夏閣嘗聯榻。蕭寺秋山幾共帷。半世忘形蒙不棄。一生加敬久無衰。廢行有數天誰問。脩短難齊命至斯。山外篴聲聞更苦。屋樑明月見猶疑。哀歌蒿里今朝別。泉下唯存死後期。</text>
<title>挽辭[李尙吉]</title>,<text>嗟君與我卽同庚。半世交親伯仲情。才德政宜時所用。履操端合道之淸。駱峯門巷頻還往。南浦煙波慣送迎。邂逅溪堂成永訣。不堪回首錦江程。</text>
<title>挽辭[尹昉]</title>,<text>大藥何能駐少顔。僊翁今忽𧬄塵寰。吾衰苦未浮東海。君去將先臥碧山。眷眷不忘名義際。堂堂猶記議論間。九泉他日重逢處。相視唯應一笑還。</text>
<title>挽辭[尹暄]</title>,<text>夕郞銓省忝曹司。雅望風流亦我師。世路頹波看砥柱。士林淸議賴扶持。襄陽短褐歸長夜。延水雙龍化一時。宋玉江南文藻宅。秪今煙雨鎖深悲。</text>
<title>挽辭[張晩]</title>,<text>待譴三秊髮盡華。靑門手種故侯瓜。嚴霜五月眞無賴。零落池塘白藕花。去歲曾看乞米帖。臨餐不覺涕垂匙。歸途遽報潛夫歾。手把綈袍欲贈誰。連雲松柏千秊意。幷蔕芙蓉一夜秋。浮世是非渾夢幻。任敎蝴蝶化莊周。</text>
<title>挽辭[李尙毅]</title>,<text>湖海生男子。其爲人不羈。古心又古貌。迹不諧今時。人或謂之愚。自以爲不癡。不踏形勢途。獨與古人追。朱紱雖在身。淸風颯潁箕。超然了一事。萬古天翁知。冥棲東郊外。艸屋臨方池。鳳鳥不啄粟。灝氣來塡飢。逍遙萬有表。長揖喬松兒。靑山一夕空。舊物應解尸。奈何張公劒。暗與延津期。平生隴西子。忍讀丁丁詩。乾坤大槐國。宇宙一龜玆。浮生若朝露。吾道長如斯。生順歾亦寧。而我又何悲。</text>
<title>挽辭[李光庭]</title>,<text>冰蘗爲操松柏姿。修名姱節映淸時。世間榮顇渾餘事。六十光陰一夢悲。</text>
<title>挽辭[鄭孝誠]</title>,<text>罪大君王聖。時危故舊疎。交情同契闊。世事共乘除。宇宙存亡裏。風塵涕淚餘。不才還後死。頭白送靈輿。</text>
<title>挽辭[李時發]</title>,<text>有箇奇男子。歷落自不羈。淸如淸唳蟬。白若白鷺鷀。螭頭早擅譽。㙜閣衆所推。中秊可卷志。簪組不願施。屈迹向雷封。懽愉恤惸嫠。按節五嶺外。藹然甘棠詩。而我忝忘秊。白首同所期。共觸明時憲。春明卽天涯。承恩我獨先。虎竹光西陲。京師適米貴。聞子恒調飢。從來周急義。爲君精瓊糜。載之櫪下乘。報以千里思。不謂授餐誠。贈死還及尸。黔婁乏斂衣。伯道無遺兒。仍聞同穴願。三日先布帷。蕪沒完山道。蕭條淸漢湄。飜思東郭別。攜手惜分離。一語兩三咽。慘慘異前時。誰知當日恨。爲是死生辭。素車豈不具。王事顧有縻。歸期浿水東。馬曹留短碑。緬然想遺姿。南望結長悲。平生白沙友。泉路倘相隨。共謁在天后。昕夕立瑤墀。人生會有死。逝者長如斯。一時未爲屈。百秊應有知。去去可奈何。抽懷題此詞。大凷方息子。餘生尙驅馳。</text>
<title>挽辭[金瑬]</title>,<text>萬曆庚申歲。建午月仲夏。瓢翁臥東郭。野鳥集于舍。不祥是何劇。此老卽長夜。訃至隔走位。聲呑淚盈把。忘秊本意氣。淡交豈姻婭。靑雲早自致。峭塹勢非藉。玉雪激不淸。風流騰善價。萬務悉疏通。硏計由基䠶。文章騁奇怪。蜃閣欻空架。家僮手指千。百頃春䆉稏。席富不留贏。倂食或貸假。韝翻逸翮鷹。軒試靑驄馬。天生卓詭姿。肎受妻嫂罵。念昔佐完日。羊醥頻邀迓。連延對芝宇。噱謔留花榭。蓬麻賴扶直。鶼蟨無相捨。䌤縫且礱斸。窒隙而補罅。分明方寸心。自幼爰及化。稱物詠芳菲。掇佩皆蘭麝。力行有淵源。師門實親炙。從知致遠才。本自由泛駕。玉折奈此夕。大秊天不借。奔月忽同期。埋劒偕泉下。曹志卽典刑。繭栗未婚嫁。類我哭送葬。遑遑如不暇。飛旐指南斗。溼雲迷二華。漠漠靑楓林。湛湛江水瀉。髣髴平生魂。錯愕夢猶訝。嵆山故宅荷。襄陽春雨蔗。浮生各一客。暮途獨悲咜。頹齡亦能幾。未耄先衰𧬄。伏稾負漬綿。志筆銜哀寫。非爲不肖呾。自擬知公者。</text>
<title>挽辭[洪瑞鳳]</title>,<text>天地生已久。蹉跎嘐嘐士。畸合不須論。所存貴卓爾。古人邈難攀。夫君近於是。君有文翰才。秀句𧬄塵累。君有恬靜操。倘來紆朱紫。君有諍臣姿。不憚肝爲紙。君有方伯用。洗然政如水。唯是葵傾陽。誰奪而誰使。不昧與不蝕。萬古同此理。炯炯鍊石心。鬱鬱幽泉裏。芝蘭奚稱馨。麟鳳奚稱瑞。𡠜母將西施。比較孰惡美。因是且因非。成虧紛未已。日夜元相代。脩短歸一指。有限眼前樂。不朽身後事。已虖竟何爲。歸歟宋夫子。</text>
<title>挽辭[鄭廣成]</title>,<text>僊鶴祥塵表。長松挺歲寒。棠陰春幾日。雲路興初闌。郭外三霜客。胸中一寸丹。風燈何太促。朝野共汍瀾。</text>
<title>挽辭[李明漢]</title>,<text>卽似離塵絶世者。忽如枯木死灰然。適當事有難言日。自信誠無未格天。直氣肎隨凶歲餒。剛腸不受俗人憐。君恩尙借城東地。免使招魂瘴海邊。</text>
<title>挽辭[張維]</title>,<text>閉戶東城歲屢更。萬緣都盡寸心明。孤忠本爲酬恩地。純孝還深錫類情。劫火不曾燒正氣。靑山那忍奪豪英。沙翁墓艸今三宿。泉路還應一笑迎。</text>
<title>挽辭[鄭百昌]</title>,<text>蕭蕭寒風吹。泥泥零露滋。高秋八月中。祖餞將何之。音容杳潛翳。琴書宛在玆。達人通大觀。死者不必悲。浮生無賢愚。零落同山陂。所貴存令德。沒世芳名垂。鸞鳳返赤霄。何時復來儀。野鵶日噪噪。啄肉以爭肥。</text>
<title>挽辭[李慶涵]</title>,<text>胸懷牢落少知音。閉戶秊來病轉侵。大澤波寒龍忽逝。南天雲暗月先沉。形歸故壠松楸遠。魂繫長陵雨露深。白首人間傷踽踽。他時泉下倘相尋。</text>
<title>挽辭[李士慶]</title>,<text>非斯人慟爲誰慟。豪傑從知今世無。棠樹風淸吹玉節。楊金夜卻映冰壺。春殘東郭歸魂遠。琴斷南音此日俱。牛車草草松楸路。那識靑蒲上大夫。</text>
<title>挽辭[林㥠]</title>,<text>吾南屈指數前賢。此老云亡更眇然。半世行藏眞國士。百秊榮落任皇天。城東席稾恩猶大。湖外歸旌事可憐。誰識當時同道客。哀辭題罷淚如泉。</text>
<title>挽辭[崔有海]</title>,<text>湖山淑氣鍾斯人。文彩風流出世塵。博識奇辭幼有聞。操身廉白老猶新。菊香不變風霜烈。蕙死難沾雨露津。惆悵城東溪水咽。欲成良會更無因。</text>
