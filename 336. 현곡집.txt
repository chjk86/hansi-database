<title>銀臺有蘇學士光震。手栽山杏。感而成詠。</title>,<text>婀娜庭前樹。開花近玉墀。故人今不見。春色去年枝。</text>
<title>將作湖南行。朴馨叔 𧂍，韓泰而 亨吉，沈潤甫 演 携壺來餞。各賦絶句以贐之。乘醉和韻。</title>,<text>草草一尊酒。去留多少悲。秋風易搖落。何處是佳期。</text>
<title>將南遊夜。訪金君晦 以鏡 不遇。醉後留題。</title>,<text>訪君君不來。獨有盈尊酒。酌罷月西傾。宿鴉散庭柳。</text>
<title>九日登高口占</title>,<text>落日山河壯。秋風故國悲。登臨不用酒。九月有新詩。</text>
<title>又用朴老韻</title>,<text>十里香山路。騎牛帶醉來。可憐花下月。催我擧深杯。</text>
<title>醉後口號</title>,<text>落日步江渚。煙波生旅愁。無端別京洛。又送一年秋。</text>
<title>立春日。祝歲貼陋止。</title>,<text>濁酒醉三椀。新詩吟一篇。無災爲上福。有食是豐年。</text>
<title>天啓壬戌七月旣望。與疏菴任 叔英，茂叔澤堂李 植 汝固。峽裏諸友。泛舟楊江。用前赤壁賦字作雜體詩五十首。得字凡二百八十有九。餘在他錄。</title>,<text>秋風吹萬壑。月明江水流。懷人目窈窈。桂棹橫蘭舟。蘇仙赤壁遊。壬戌今又周。千秋不盡興。與客登孤舟。酌盡一樽酒。叩樽空長歌。今者如不樂。其如逝者何。飄飄長風吹。浩浩滄波逝。所懷終不來。徘徊倚幽桂。月出江水明。長空洗白露。物色不可孤。蘇仙有遺賦。千秋無白也。何人飮月下。中流望長空。飄如接羽駕。茫茫天地間。變化成一瞬。孟德與周郞。逝者今皆盡。擧杯屬明月。曾與蘇仙遇。我輩亦風流。何如橫槊賦。爲問西江水。盈盈長自流。不知千世下。何人更淸遊。美人不可望。蒼茫江海間。獨立無所寄。明月生東山。風光逝如此。露白幽蘭泣。怨懷人不知。中江駕一葉。人生在世間。卒卒長爲客。不如飮美酒。江山自取適。月色飮江渚。天風更飄飄。何人擊桂棹。憑虛吹洞簫。白月東山來。淸光千萬里。徘徊有所懷。望望將安寄。洗盞臨江水。月盈星斗稀。人生各爲樂。漁樵無是非。</text>
<title>次東岳韻印彥軸</title>,<text>瀛海仙山玉作峯。幾時携錫倚靑空。風塵久被微官縛。夢幻人間一醉翁。</text>
<title>立春日。祝歲帖嚴堂。</title>,<text>千歲瑤池碧玉桃。紫童擎出駕雲鼇。金泥斜押天皇勑。拜賀新年壽曆高。玉京仙子下蓬萊。洞裏朝元絳節回。報道門闌添喜色。季郞新折桂花來。</text>
<title>夜坐</title>,<text>剔盡殘燈影欲迷。滿庭風雪入寒棲。看詩永夜淸無寐。坐到三更聞曉鷄。</text>
<title>采菱曲</title>,<text>淡淡芳湖靜不流。綠楊枝繫木蘭舟。美人爭唱采菱曲。郞在荷花淸淺洲。</text>
<title>春怨</title>,<text>畫屛羅幕鎖春殘。六幅羅裙瘦着寬。風動木蘭香細細。月明人倚曲欄干。南國春還人未還。玉樓簾箔掩輕寒。愁來試向巴陵望。無限滄波無限山。</text>
<title>錦江有感</title>,<text>煙花三月錦江頭。曾共仙娘載酒遊。今日春光人不見。曲欄依舊水東流。</text>
<title>柳汀覽古 百濟義慈嘗遊於此。在恩津。</title>,<text>聞說君王此地遊。三千歌舞宿汀洲。山川不盡繁華盡。渚草沙煙伴客愁。</text>
<title>至日有懷</title>,<text>自從流落歲華催。玉琯初驚五夜灰。遙憶禁城宮漏曙。侍臣環佩退朝廻。</text>
<title>曉發廣程。夢親庭有懷。</title>,<text>車踰嶺頭行路難。德平關外北風寒。朝來一倍親庭戀。昨夜南陔夢采蘭。</text>
<title>宿南院聽灘</title>,<text>夜久南隣砧杵秋。月寒人語板橋頭。灘聲不解離心苦。直到門前咽咽流。</text>
<title>韓仲安 汝溭 自南曹左遷綾城。有一情人追送于城南。行色怱忙。彼此無言。目成而來。仍賦一絶。屬余和之。</title>,<text>玉頰雙啼破粉姿。藕花裙帶積痕滋。紗窓月落梅香暗。自是深情自不知。自從銷瘦減華姿。步出前墀草色滋。却記去年門外路。芳心被殺別人知。右二首次韻第五橋頭送客驂。芳魂黯黯淚空含。相逢未說相離恨。一抹征塵已陌南。嬌羞未解駐征驂。脈脈無言意更含。香信不來歸雁盡。一年芳草又江南。右二首別韻</text>
<title>遊中興口號 三月晦。與泰而及鄭世矩大方，安弘量夢孚。同遊三角。自蕩春㙜歷僧伽。步至中興寺。皆稱措大。不欲以塵宦煩於人。夜飮山映樓。醉劇大方語及余在翰苑事。僧徒相顧而笑。坐中乃拍掌軒渠曰。信乎藏名之難。遂令闍梨呼韻賦此。</title>,<text>三月中興花滿衣。石橋苔滑掩僧扉。平生不解藏名姓。到處逢場大醉歸。</text>
<title>與僧</title>,<text>五更燈火照禪扉。塵世夢夢 平聲 萬劫微。一聲淸磬千山淨。坐笑浮生計盡非。</text>
<title>丫溪復用前韻</title>,<text>薄暮山風吹薄衣。白雲深鎖舊巖扉。淸川玉洞看花罷。帶月長歌緩步歸。</text>
<title>德根卽事 德根。卽公舅柳川韓公浚謙被譴時所寓村名。</title>,<text>極目平蕪春思微。山花飛盡葦魚肥。朝來浦口江風急。多少征帆帶雨歸。</text>
<title>陪聘君泛舟觀魚。未半風雨暴作。</title>,<text>春雨微微春水平。浦風吹盪小舟輕。歡遊未半狂瀾動。浪說河流不世情。李獻吉言事落職。左遷渡汴河。有河流不世情之句。</text>
<title>與舍弟 百亨 及數人往蓮亭。醉劇賦詩十許首。醒來忘却。僅記若干篇。時方旱。巫祝祈雨于池邊。故末句記其實。</title>,<text>水仙花發野塘中。古木沈沈生夜風。女巫不解迎神曲。自擊銅鑼祭海龍。日落芳潭釣侶稀。綠煙輕漾白鷗飛。歸來月滿前塘路。露浥荷香濕草衣。</text>
<title>次韻寄題月先亭</title>,<text>藕花栽近小池西。一夜輕寒翠蓋低。十二曲欄晴月滿。露珠風動水禽啼。</text>
<title>簡姜君懋 弘勣</title>,<text>爲問陽川姜太守。幾時邀我孔巖遊。春風三月花如海。直棹扁舟下幸州。</text>
<title>與茂叔上水鍾寺夜飮。次呂子久 爾徵 韻。</title>,<text>山木蒼蒼夜氣寒。星河影淡帶峯巒。浮生已辦歸棲計。絲履氈巾意未闌。</text>
<title>醉後次任茂叔贈別舅氏謫巨濟韻 是夜秋氣悄栗。月色如晝。夜半風雨大作。惘然有送遠去國之懷。沽得村酒。醉後迭相酬唱。不復詮次。○舅氏卽洪公茂績。抗疏得罪。</title>,<text>鴻毛爲重泰山輕。歷盡艱虞識世情。人去海中秋欲老。驛亭風雨夢難成。微誠已達九重天。不恨孤蹤海外遷。想得纍中無別事。瓣香黃卷對先賢。悠悠世事枉摧肝。湖嶺秋風道路寒。莫道海南無信使。雁回猶得報平安。附茂叔韻海南千里一身輕。欲別先知別後情。除却讀書無一事。吾兄學業此時成。炎海茫茫水拍天。故人蹤跡此中遷。莫因困厄忘爲善。終始勤修學聖賢。蠻鄕明月照心肝。正是秋風水氣寒。聞道海中無絶嶺。逐臣何處望長安。</text>
<title>七夕和李浩然 師孟</title>,<text>高梧影轉露華團。入夜西風枕簟寒。牛女有期天似海。月明人倚曲闌干。</text>
<title>秋夜竹亭有懷 亭在恩津</title>,<text>殘荷零落委淸波。客裏流光易擲梭。人斷竹亭涼夜永。草蟲無語月明多。</text>
<title>宴南叔家。醉後走筆次壁上韻。</title>,<text>碧溪東畔主人家。籬落蕭疏夕照斜。秋風動地魚梁淺。落盡汀洲白荻花。</text>
<title>十月十二夜大醉。口號贈鄭兄行。</title>,<text>北斗星移河漢空。雪晴階竹響寒風。人去曲闌涼夜永。雁聲時過月明中。</text>
<title>奉和東岳韻</title>,<text>臥病江湖歲月寒。形容潦倒羽毛殘。匣中猶有龍泉劍。夜夜雲霄紫氣干。附元韻 東岳李公安訥訪余于恩津。尊酒論文。直到夜半。仍投余此詩求和。竹林無籟自生寒。白月當簷夜未殘。南去北來門外路。幾人閑倚此闌干。</text>
<title>醉中贈韓而栗 琂 北遊</title>,<text>沖谷幽居接上心。春江煙雨政沈沈。曾携一劍遊關外。鐵峽山高北海深。沖谷，上心。幷村名。</text>
<title>寄嚴內翰敬甫 惺</title>,<text>春 一作揚 江煙雨政霏霏。獨把漁竿坐釣磯。遙想玉人麻浦外。風霜猶着芰荷衣。</text>
<title>四月十四日夜。霽月初升。忽有頑雲來蔽。戲成一絶。</title>,<text>嬋姸初月上峯來。纔喜中天霽色開。忽有黑雲堆赤電。更無淸影到深杯。</text>
<title>少頃風起雲捲。月色如舊。疊韻以解之。醉中走筆。同竹西沈公宗直賦。</title>,<text>欻吸長風捲地來。暝雲吹盡月華開。淸光不被氛陰汚。的皪還能照玉杯。</text>
<title>沖谷會飮。用茂叔韻。沖谷。韓而栗所居。</title>,<text>琴書山閣好留賓。半世行藏竹葉春。欲識詩成淸絶處。滿江明月是傳神。</text>
<title>大醉後口號</title>,<text>夜深燈火照窓明。歸夢迢迢隔漢城。急峽西風吹萬壑。中宵尊酒動離情。</text>
<title>柬分沙李子異 聖求</title>,<text>覆杯爲水芥爲舟。萬事悠悠只點頭。近入醉鄕寬世界。幾人能向此中遊。</text>
<title>醉後柬朴參奉 守慶</title>,<text>山家酒熟雨冥冥。板戶柴門盡日扃。桃萼欲舒梅蕊老。主人隨意醉還醒。</text>
<title>偶吟</title>,<text>平生習氣未全衰。手自挑燈夜讀詩。倦就糟床成一醉。陶然身世臥軒羲。</text>
<title>聞黃秋浦 愼 在謫中卒逝。詩以哭之。</title>,<text>花落深山欲暮春。長沙西望暗霑巾。汀洲無限靈均草。更有何人賦白蘋。</text>
<title>哭鼇城李相國 恒福 几筵于無任浦之別墅。仍次相國赴謫時韻。</title>,<text>寂寞江村小逕微。渚蘋香動滿荷衣。仙翁一去雲霄隔。笙鶴千秋望不歸。瓣香煙歇燭光微。靈幄風開見故衣。痛哭昔時函文地。夕陽芳草獨來歸。附相國原韻雲日蕭蕭晝晦微。北風吹裂遠征衣。遼東城郭應依舊。只恐令威去不歸。</text>
<title>題梧葉。寄任茂叔，金子中 時讓 兩兄。</title>,<text>手植雙梧待鳳凰。靈禽不至露華涼。卽今飄落先蒲柳。滿葉題詩意更長。</text>
<title>謝韓時保贈靑藜杖</title>,<text>藜杖扶吾醉欲顚。相隨疏糲送殘年。還憐病起才偏盡。無復當時太乙仙。</text>
<title>東陽申君奭 翊聖 舟過寄詩。次其韻謝之。</title>,<text>幽居深鎖水雲邊。聞道行帆過渚田。自是西風不借便。非關興盡卽回船。附原韻 舟過江榭。風帆駃利。不得自由。遂負一覿。悵然而歸。錄呈一絶。翰林亭子此江邊。老樹陰陰覆野田。寂寞柴扉人不見。茲行還似剡溪船。</text>
<title>重送李子陵 景嚴</title>,<text>寒聲淅瀝不堪聽。病葉殘花共一庭。岐路暮年仍遠別。滿江風雨醉初醒。</text>
<title>次金南窓 玄成，任疏菴韻。題三角僧弘印軸。</title>,<text>中興洞裏路欹斜。雲樹深深鎖碧霞。洞名 記得舊遊春月滿。亂峯開盡木蘭花。風塵眯眼醉昏昏。屛跡丘園不出門。逢着山人成一宿。淸宵江閣坐無言。</text>
<title>梅怯春寒。節過未開。</title>,<text>春回日日問春梅。被殺春寒未半開。恰似嬌兒年二八。蛾眉羞澁待人來。</text>
<title>已而得雨。梅萼始綻。</title>,<text>春雨霏霏春思催。玉樓消息入庭梅。淸香不被輕寒妬。一夜芳心太半開。</text>
<title>金汝一 進士秀南 家梅花開落太半。而汝一旣病不能看。余亦西行。未暇往尋。作一絶以寄興。</title>,<text>淸明煙雨動輕寒。南國歸期春已闌。報道梅花零落半。誰人解向月中看。</text>
<title>德根村口號</title>,<text>秋月娟娟秋露團。草蟲無語海亭寒。騷人醉倚東樓柱。一夜西風翠竹乾。</text>
<title>天啓壬戌七月旣望。用前赤壁賦字。七言絶句十五首。</title>,<text>壬戌蘇仙赤壁遊。風流不盡更千秋。長江明月盈尊酒。共泛蘭舟上斗牛。白露蒼蒼星斗橫。桂舟徐泛泝空明。淸簫如怨尊如海。嫋嫋長風萬壑生。孟德方舟夏口東。旌旗千里蔽江中。山川不變風流盡。橫槊空懷蓋世雄。露洗長空江渚秋。客來相與泛扁舟。挾仙蘇子今安在。幽興飄然屬此遊。萬物茫茫於我何。知音惟有叩舷歌。中天月色橫江露。不盡秋風逝水波。江山長往有吾曹。寄世何曾取一豪。可是和風與明月。杯尊詩賦共遊遨。海山東望接天長。抱月悲歌窈窕章。有美一人懷渺渺。西風空自怨流光。浩浩滄波嫋嫋風。洞簫聲盡月明中。人生在世長如客。取適焉知淸興終。是非哀樂正相繆。麋鹿魚蝦與共遊。酌盡一尊終一笑。茫茫天地也虛舟。一葦滄波縱所如。飄飄不盡可凌虛。江山風月藏無盡。美酒淸詩正屬余。空江明月是知音。桂棹蘭舟興不禁。安得蘇仙來共坐。賦詩相和洗幽襟。臨江釃酒水如天。吹盡長簫更叩舷。淸興飄然成羽化。相將遺世挾飛仙。吾生卒卒寄蜉蝣。在世何如在壑舟。惟有淸風與明月。一杯相屬得天遊。用世縱橫我不如。江山無主樂樵漁。秋風嫋嫋吹哀壑。獨立長歌興有餘。世化波流不可憑。盈虛消長有何曾。莫如酌盡匏尊酒。秋月孤舟共客登。</text>
<title>次二從事畸翁鄭公 弘溟 新安館滯雨韻</title>,<text>梨花月黑雨冥冥。睡鴨香殘小醉醒。欲寫孤懷還悄悄。夜深空自倚風櫺。漁蓑誰遣換朝衣。春盡關河尙未歸。夢向楊江尋舊隱。綠波初膩鱖魚肥。翩翩仙幕盡英髦。懶惰何曾記馬曹。獨有巴陵千斛酒。醉來還欲典宮袍。鴉鬟蟬鬢映星眸。花月欺人處處留。老子不成雲雨夢。尊前空有錦纏頭。</text>
<title>次慧一禪師韻。題龍門山竹杖菴。</title>,<text>三月龍門尙早春。杏花初綻蕨芽新。逢僧竹院成閑話。自笑生涯似路人。</text>
<title>靑江夜吟</title>,<text>山翁住在碧江涯。樵嶺峨峨月易斜。東舍騷人來伴宿。夜深風露滿漁家。</text>
<title>次堅上人詩軸韻</title>,<text>問渠何事去還來。世路風塵眼不開。忽憶舊遊春月滿。橫吹鐵笛下瑤臺。醉後有僧自天柱來乞詩前年奉使上西臺。溟海茫茫入眼來。歸臥洛陽塵事鬧。小窓殘燭對寒梅。一別仙翁八九年。羽衣應在白雲巓。風塵擾擾催人老。永日空堂只醉眼。卷中有疏菴韻</text>
<title>立春日祝歲</title>,<text>堯舜君王聖。夔皐輔弼賢。龜龍麟鳳至。禮樂典章全。斗建乾坤正。雲開日月懸。小臣霑大造。歌頌泰平年。玉燭朝廷正。金甌界域全。農桑一萬里。文物十千年。北塞塵初熄。南溟貢又傳。康衢歌擊壤。動植荷陶甄。</text>
<title>病中得家書</title>,<text>去夏別京洛。今春猶在茲。病餘筋力改。官罷世情移。獨語誰相訪。深愁秖自知。少妻書滿紙。款款問歸期。</text>
<title>留別舍弟</title>,<text>相逢今十日。何事復離群。風引留人雨。山含送客曛。浮生歡會少。衰世路岐分。別有高堂戀。溪流到夜聞。</text>
<title>舅氏與舍弟自京來。十日余又西去。追送査溪。醉後口號。</title>,<text>人事自相累。往來東復西。輕陰春滿野。寒水暮流溪。別淚添波膩。愁雲逐路低。去留多少恨。臨道惜分携。</text>
<title>題碧霞洞</title>,<text>緩步花下歸。落花盈我衣。澗深人不到。林密鳥還飛。樹影分丹壑。鍾聲殷翠微。淸泉坐濯足。卽此已忘機。</text>
<title>分沙李子異以憲官言得失。左遷伊川。次李浩然韻以餞之。</title>,<text>故人宰邑去。四月赴官衙。白水漁翁棹。靑山縣吏家。政淸心似蘗。思健筆生花。別有尋眞處。時時去斲砂。地瘠晩收稅。人閑早散衙。詩筒卽縣牒。宮舍是山家。峽裏黃精草。門前白葛花。鳴琴坐長嘯。隨意訪靈砂。</text>
<title>寄申靜吾 得淵○時宰牙山</title>,<text>江湖秋水滿。音信若爲傳。雁復幾時到。月從今夜圓。流芳難再好。世事豈雙全。多少關心恨。泠泠彈夕絃。</text>
<title>寄疏菴</title>,<text>不見疏菴久。秋風入井桐。長雲初過雁。深露已鳴蟲。世事狂歌裏。人情醉眼中。江南徒極目。隨意賦靑楓。采采蓮花蕊。終朝盈我襟。淸香猶可挹。秀色豈堪尋。露冷紅房墜。煙深白藕沈。秋風易搖落。何處寄同心。</text>
<title>夜過勞勞院</title>,<text>落日勞勞院。高歌行路難。危沙妨缺岸。傾笮怯奔湍。鬼火依深澗。人煙隔遠巒。去留俱是客。何處着身安。</text>
<title>夜吟</title>,<text>忽忽沈憂積。孤吟到夜闌。谷深風轉響。庭靜月流寒。幽興東籬菊。佳期北渚蘭。美人山海隔。何處寄琅玕。</text>
<title>秋夜題旅館</title>,<text>旅館陰風暮。愁人腸斷時。無情蟲近壁。有意月侵墀。季子黃金盡。虞卿白璧遲。佳期歲已晏。露泣木蘭枝。</text>
<title>暮至廣津作</title>,<text>落日下江口。蕭條行旅稀。鳥依寒樹定。人逐遠煙歸。水轉征帆疾。山高候火微。風波愁獨立。何處采芳菲。</text>
<title>郊上卽事</title>,<text>落日南陵路。蕭條匹馬行。草衰寒影短。溪冷夕流淸。老雁驚霜叫。殘蟲弔月鳴。暮年多少恨。爲客倍關情。</text>
<title>銀溪驛</title>,<text>晩向銀溪路。秋澄 一作登 鐵嶺腰。寒花明驛里。落葉覆河橋。去國題哀郢。臨邊憶度遼。暮年多少恨。中夜獨逍遙。</text>
<title>縣齋步月。寄權太史 倜。</title>,<text>月涼風露收。縣舍庭除幽。坐覺歲華改。臥看星漢流。佳期殊未遠。芳草已先秋。京浴故人滿。勞歌憶舊遊。</text>
<title>夜飮咸羅。醉次徐丈韻。</title>,<text>海外山川曠。天涯歲月深。停杯一夜話。看劍百年心。霽魄遙臨漢。寒風迥度林。羈懷久已亂。何事更秋砧。</text>
<title>遇雨留振威一日 昨宿南院。有聽灘詩。故落句及之。</title>,<text>滯雨淸淮驛。長歌行路難。水深迷後澤。霧暗失前山。漠漠煙和暝。凄凄靄送寒。柴門溪壑在。此夜復聽灘。</text>
<title>留別韓亨甫 會一。用唐山人求仄入體。</title>,<text>七日咸羅飮。長歌叢竹林。珍重主人意。飄颻遊子心。已覺別懷苦。其如歸思侵。分手出門去。山高西景沈。</text>
<title>暮投榛川</title>,<text>落日榛川道。勞歌赴遠期。水寒歸海疾。雲倦出山遲。鬱鬱沈懷抱。棲棲在路岐。客心渾不樂。分韻強題詩。</text>
<title>送沈丈子順 諿謫宦鏡城</title>,<text>世路風波險。君恩嶺海寬。飄蕭將素髮。浩蕩怨靑蘭。北極星辰迥。東溟日月寒。藍關政積雪。何處望長安。京洛追隨舊。關河笑語新。兩朝夷險老。千里旅遊臣。共是憂時客。同爲去國人。壯夫非惜別。分手欲沾巾。聘君時按嶺北。置酒以餞之。余亦與焉。故及之。</text>
<title>次呂子久寄水村作 水村卽德根</title>,<text>二月楊江上。田園春事幽。栽花偏傍戶。移竹故當樓。不必嫌三黜。徒然抱四愁。沙鷗如有約。隨意下汀洲。北門抛鎖鑰。來卜水村幽。草露朝行藥。星河夜倚樓。官休防薄俗。書著見窮愁。多事王孫蕙。靑靑滿曲洲。</text>
<title>送安夢受 弘重 以集慶殿參奉赴關東</title>,<text>少年不得意。薄宦遊關東。歇馬野橋畔。題詩山館中。靑春行李穩。滄海道路通。壯觀男兒志。須乘萬里風。</text>
<title>錦江</title>,<text>好在錦江水。往來舟楫通。吟詩前浦雨。醒酒隔溪風。人世悠悠裏。乾坤納納中。嗣宗誠小子。何必哭途窮。</text>
<title>留別恩津鄕老</title>,<text>湖邑趨庭日。山軒對酒初。涼風吹几杖。新月近階除。滿酌吾能倒。深情爾不疏。往來今五載。欲別意何如。</text>
<title>又用東谷倒韻。贈林師。鄭谷詩愛用僧字。故唐人詩有曰詩裏無僧字不淸。又曰古人詩字愧無僧。</title>,<text>秋來慵病甚。詩字久無僧。浩劫三生悟。浮緣萬事仍。諸天身未到。幾地夢初登。搖落年華晩。尋眞興欲增。</text>
<title>聞鄭士元 世美 被逮</title>,<text>冠蓋長安道。斯人在網羅。世皆嫌戇直。吾獨愛眞和。薄俗笙簧巧。明時雨露多。聖恩如貸死。魚麥老江沱。</text>
<title>得金子中書 子中以壬子秋謫北道</title>,<text>近得鍾城信。遙從鐵峽傳。死生成一別。魂夢隔三年。地絶風霜重。天高雨露偏。洛中新貴滿。朱轂擁貂蟬。</text>
<title>聞鄭休吉 澤雷 謫南海</title>,<text>何事鄭休吉。布衣炎海東。別懷生死際。交契是非中。親老應傷孝。時淸未效忠。楚魂招不得。隨意賦靑楓。休吉有七十老親。疏不見用而謫海中。故五六及之。</text>
<title>秋夜書懷。用唐山人求仄入體。</title>,<text>虛館坐遙夜。嚴城鍾鼓催。庭樹葉初振。天隅人未來。雷雨龍雙劍。風塵酒一杯。男子將三十。無令壯志摧。</text>
<title>君晦家醉後。走次李學官 壽百 用奇服齋韻。</title>,<text>乾坤催節序。日月變陰晴。大陸風煙晦。荒郊雨雪平。深杯好擧白。芳草不長靑。腰下干將劍。秋高紫氣橫。</text>
<title>得舅氏到恩津書</title>,<text>聞到恩津縣。嚴程幾日留。抗章緣主聖。投海豈身謀。山鬼窺人語。江楓送客愁。湘潭時已暮。何處問靈脩。</text>
<title>搖落</title>,<text>搖落乾坤暮。蒼茫歲月遷。謀身出下策。行世近中年。進有盈箱謗。歸無負郭田。書空成數字。心計坐茫然。</text>
<title>哭權不羈 倜○十首</title>,<text>寂寞終南路。斯人不復行。雪埋迎客榻。風倒讀詩檠。香火依僮僕。琴書托友生。門前喬木在。噭噭夜烏鳴。不羈之妻先不羈一歲歿。有子纔學步。返哭于終南舊第。僮僕守几筵。何處牛車葬。秋原白露零。相知經契闊。此別間幽明。一哭猶無地。三生倘有靈。依然昨夜夢。詩酒坐山楹。不羈之葬也。余在遣不得執紼。其夕夢不羈如平生。兩眼已無淚。哭君餘此生。風塵將歲晏。河漢幾時淸。天奪顏回壽。人嫌賈誼名。巫咸不可問。獨立暮雲橫。不羈得年二十七。官止禮部員外。慟哭鴒原逝。山寒草未春。世皆疏此物。天又喪斯人。末路佳期少。危時凶聞頻。向來文會地。不復見元賓。警吾以閏八月十六日入地。至九月初四日而不羈歿。少小追遊舊。靑雲命早通。蘭臺視草竝。槐院校書同。人世悲歡裏。乾坤醉夢中。惟將阮籍淚。霑灑暮途窮。余與不羈結髮相知。其擧進士及決科。相先後焉。其在槐院在政院在翰院也又同。薄俗名多忌皇天理又偏懷才沈下位嬰瘵未中年風斷山陽笛雲埋剡曲船此生今永訣相見是重泉 不羈有才望。人皆以遠到期之。得官謗棲棲郞署。未三十而夭。破屋人無主。荒園草自生。簷虛來宿鳥。書亂點秋螢。返哭魂何托。終喪子尙嬰。空餘五夜月。寂寞照中庭。四海無知己。千秋有賞音。文章是我病。經濟卽君心。山水琴聲斷。星河劍氣沈。新詩猶在案。讀罷淚霑襟。不羈與余酬唱不翅百篇。而率皆湮失。獨有數首在案。自哭川觀後。無心問彼蒼。舍人纔宿草。正字又新岡。骨肉相隨盡。爺孃此別長。祗應金石毀。遺恨耿難忘。不羈號川觀。兄弟二人相繼歿。父母皆在堂。舍人其叔父也。以癸丑逝。正字其兄也。平生權不羈。余病汝知之。慷慨論人易。疏狂逐世遲。百年將有托。一疾竟無醫。天意窮吾輩。悠悠事可悲。</text>
<title>平丘驛</title>,<text>路出平丘驛。山川已莽然。冒寒人語澁。衝石馬蹄穿。雪徑深通峽。氷流細下泉。前行逐徒旅。日入畏途邊。</text>
<title>月溪 仄入體</title>,<text>不信最奇絶。及來心亦幽。山坼峽崖裂。江澄星月浮。塵世自多累。眞仙誰與遊。何事未歸去。淥波多白鷗。</text>
<title>到葛山問消息。傳之者不一。去夜夢接杯酒。</title>,<text>消息苦難眞。行行相問頻。有傳留甓寺。時報下驪津。薄俗擠窮道。皇天祐善人。分明昨夜夢。杯酒接淸塵。</text>
<title>曉發白羊浦</title>,<text>曉發白羊浦。敝裘風透寒。霧深行侶失。山擁路岐難。鬼火遙依藪。査橋破臥灘。百年同逆旅。無計着身安。</text>
<title>懶翁東㙜 高僧懶翁示滅於此。有牧隱，陶隱碑文。殿舍兵火盡燒云。</title>,<text>昔聞神勒寺。今上懶翁臺。宇宙從開闢。山河變劫灰。殿空巢白鴿。碑斷蝕蒼苔。向晩溪橋黑。殘僧乞米回。</text>
<title>西臺</title>,<text>幽尋未暇懶。杖策又西臺。水向龍津去。山從雉岳來。古今同醉夢。世界自塵埃。多事汀洲鷺。銜魚往復回。</text>
<title>晩到佳麻島。謁韓久菴 百謙 墓。</title>,<text>寂寞荒山路。寒空欲暮時。倦雲棲洞壑。零露滿裳衣。天忍斯文喪。人應此老悲。九原難可作。後死欲誰依。</text>
<title>驪江夜泊</title>,<text>雪夜驪江月。蒼茫載酒遊。鶴過疑赤壁。鷗狎卽滄洲。棹響來空闊。漁歌起遠流。輕舟下淺瀨。乘興未言休。</text>
<title>題上心韓而栗江舍</title>,<text>故人棲遁處。隱几大江流。身世雙龍劍。乾坤一釣舟。雪林開逕細。寒葉閉門幽。好就東皐約。吾生已倦遊。</text>
<title>次韻寄題月先亭</title>,<text>用拙成眞隱。遺形行復歌。巢禽眠石竹。穴蟻上庭柯。月碎灘光合。雲連雨氣過。濁醪隨意熟。斟酌養神和。</text>
<title>醉後次靑江呂子久韻</title>,<text>淡淡長流逝。蒼蒼積靄來。亂離猶讌謔。江峽復尊罍。地作賢人隱。天隨令節廻。文園今抱渴。不數漢廷材。</text>
<title>與子久對酌。醉後用瀛奎律髓韻。</title>,<text>草屋臨江水。終年獨掩關。地偏開後圃。林缺出前山。胡虜至今盛。風塵何日閑。冥冥䨥醉眼。煙渚白鷗還。</text>
<title>平丘途中作</title>,<text>東出平丘驛。羸驂水潦妨。才疏名豈著。身隱跡猶忙。古峽留殘雨。長江透夕陽。欣然成一笑。鷗鷺晒漁梁。</text>
<title>絶跡</title>,<text>貧病應吾道。相隨老此生。下梁收敝笱。入室洗塵罌。絶跡偏宜懶。全身不用名。幽居觀物化。鷗鷺摠餘情。</text>
<title>舟中次澤風韻 澤堂亦號澤風</title>,<text>入夜輕雲盡。長空月影孤。杯尊移極浦。歌吹動平湖。暮歲奇遊竝。危途好事俱。行藏隨處穩。不必問方壺。</text>
<title>舟下大灘。至賓淸閣次澤堂韻。</title>,<text>又赴靑江會。輕舟犯急灘。莫言行處險。深覺坐來安。近岸迎孤店。中流失衆巒。高樓暮橫笛。愁緖忽無端。</text>
<title>挽李淸風 基卨</title>,<text>抱負君民志。周旋禮樂身。風塵忽澒洞。湖海遂沈淪。彭澤元非傲。黔婁自是貧。乾坤將歲晏。不復見斯人。</text>
<title>赴澤風之邀。醉次尹漣川韻。</title>,<text>西日蒼蒼暮。東風淡淡來。過逢一夜勝。懷抱百年開。跌宕楊朱泣。沈冥李白杯。殷勤成好約。更待發玫瑰。玫瑰。四月開。俗呼爲海棠。</text>
<title>送李子方 景義 奉香祝致祭關西。時自嶺南點馬還僅一旬。</title>,<text>考牧初旋軫。行香復戒途。封疆傳警急。原隰賦馳驅。廷議元思漢。天心久厭胡。平生四方志。送子不能無。</text>
<title>次題鍾英軸</title>,<text>忽忽年華晏。僧來起病懷。觀心難去妄。學道易成差。塵土身猶縛。雲林跡未偕。江湖政搖落。獨立北風喈。</text>
<title>偶題贈申靜吾</title>,<text>地僻終南下。幽人午睡遲。嗜閑慵出戶。多病少題詩。事業惟編簡。生涯卽酒棊。門前春色早。梅柳獨無私。</text>
<title>再和靜吾</title>,<text>才疏昭代棄。身病好音遲。醉後惟高枕。愁來獨詠詩。人情輕似紙。世道變如棊。時有空林月。淸光爲我私。</text>
<title>和洪叔京 鎬</title>,<text>忽忽沈憂積。棲棲際會遲。梅窓寒命酒。花塢暖吟詩。巷僻三條柳。人閑一局棊。聖朝恩浩蕩。醒醉亦君私。</text>
<title>不寢聽金鑰 在翰院課製</title>,<text>北闕鍾初動。南樓日已陰。銀魚金鎖合。丹陛紫門深。霽月遙臨漢。微風迥度林。侍臣吟不寐。淸漏遠沈沈。</text>
<title>送鄭休吉赴謫南海</title>,<text>遠謫誰相送。殷勤有故人。恩情慙母子。忠義負君臣。嶺海迷歸路。東西問幾津。今朝無限意。又別客中親。</text>
<title>送李南宮晦仲 熽 賜祭勳臣。仍省覲完山。時余直史局。未果出餞。故末句及之。</title>,<text>銜命銀章煥。趨庭彩服明。郵程靑草遍。官樹白煙生。夜月三郞浦。春風百濟城。獨憐周太史。仙漏聽殘更。</text>
<title>秋夜口號</title>,<text>滯雨恩津夜。茅齋淡淡秋。暮年多少恨。爲客淺深愁。海外無知己。天涯作遠遊。風塵少暇日。偸得暫時休。</text>
<title>秋夜口號</title>,<text>澤國日多雨。蕭條湖海秋。客心雲北去。世事水東流。芳草不長綠。佳人難再遊。故鄕殊未返。消息隔天陬。</text>
<title>醉後詠懷與趙友。兼寄子時。</title>,<text>世路難如此。江湖作遠遊。星辰深北極。雨露滯南州。事業羞靑簡。行藏付白鷗。望京猶未已。獨上仲宣樓。</text>
<title>不寐。寄觀海李子時 敏求。</title>,<text>不寐坐淸宵。哀吟何太勞。人生半苦樂。世路足波濤。風勁雪霜霽。夜深星月高。瑤琴多怨思。隨意客中操。</text>
<title>偶題</title>,<text>際會君王聖。登揚輔弼賢。品流歸悖妄。人物屬輕儇。命豈文章達。才應故舊憐。竹亭尊酒在。細酌任蒼天。悖妄輕儇。卽昏朝時彈章中語。</text>
<title>癸丑。余自史官罷歸湖西。冬患濕痺之疾。在床者半月。夢得一律聊記之云。</title>,<text>空疏愚陋質。際會聖明時。道直身宜屈。名成謗亦隨。行藏天地定。心事鬼神知。臥病湖西久。勞歌有所思。</text>
<title>病中送舍弟</title>,<text>病裏送君去。雪消春欲來。別離驚節換。懷抱與誰開。日短客程疾。歲寒歸思催。長安行樂地。昨夜夢中回。</text>
<title>除夕</title>,<text>生年二十六。謀道不謀身。留滯一冬客。棲遲千里人。屈平非怨楚。王粲未歸秦。世亂仍多病。明朝歲又春。禁掖朋從改。江湖歲月殘。生年三十近。行路萬千難。世已疏狂直。人猶惜鈍頑。驛亭尊酒在。聊復寄淸歡。</text>
<title>奉次席上韻。呈竹西沈丈 宗直。</title>,<text>竹老今詞伯。天涯客裏逢。交情新似舊。詩語淡還濃。落絮隨輕燕。飛花引遠蜂。別來江嶺闊。回首想音容。</text>
<title>舟中韻</title>,<text>細挹涓涓酒。輕浮淡淡風。蔣芽抽舊翠。花蕊發新紅。世事狂歌裏。人情醉眼中。扁舟遠相送。洲渚夕煙空。</text>
<title>挽宋同知 英耇○代家君作</title>,<text>罪大君王聖。時危故舊疏。交情同契闊。世事共乘除。宇宙存亡裏。乾坤涕淚餘。不才還後死。頭白送靈轝。席藁靑門外。三年幸接隣。兒童遊最舊。老大意偏眞。道屈從吾輩。名垂憶古人。蘧蘧春夢覺。寵辱兩成塵。</text>
<title>次李五峯 好閔 韻。題福來菴僧覺去軸。福來。乃五峯夫人墳菴。</title>,<text>聞說招提境。千峯護一菴。佳城隣浩劫。寶訣祕重函。歲暮思攀桂。終朝詠采藍。浮緣覺眞妄。隨意坐寒龕。</text>
<title>挽沈校理 光世 大夫人具氏</title>,<text>燀赫高門盛。貞莊淑行柔。中年稱福慶。末路飽艱憂。復魄松楸迥。歸魂嶺嶠脩。可堪封葬日。窮海泣孤囚。</text>
<title>夜</title>,<text>水國春光晩。山園露氣微。鳥驚知月出。犬吠覺人歸。遠火明江店。殘潮帶野扉。翛然成夜坐。心事久忘機。</text>
<title>醉後用蘇州韻</title>,<text>棲息一枝安。山花醉眼看。雨餘嬌綠嫩。風定暗紅殘。野日朝成暈。江雲晩作寒。沈冥眞可樂。行路莫言難。</text>
<title>偶吟</title>,<text>缺月初生夜。深山欲暮春。花傳香暗暗。潮動海潾潾。身世靑藜杖。生涯綠葛巾。長吟老杜句。疏懶是吾眞。</text>
<title>寄陸洞</title>,<text>鬱鬱沈憂積。冥冥細雨來。意中庭草遍。事外野花開。世故年年別。春光日日催。所思殊未返。消息嶺雲隈。</text>
<title>偶吟</title>,<text>懶拙應吾道。幽居跡亦閑。行吟芳草渚。臥醉落花山。天意從違裏。人情險易間。淸光惟有月。夜夜照荊關。</text>
<title>次東岳贈韻</title>,<text>跡若浮沈異。憂仍進退均。交情宜視舊。世道莫言新。不識安危體。惟全寵辱身。知心無近遠。風月卽爲隣。</text>
<title>東門寓所春帖</title>,<text>國有文明盛。天今節序新。一元敦化育。萬物荷陶匀。直北巡邊靜。征西送喜頻。衢尊幸重飮。歌頌太平春。</text>
<title>挽姜濟卿 楫</title>,<text>避地幽棲處。茅齋接短籬。貧交存晩計。死別結深悲。天意朋儕薄。人情世路疑。秋風動萬壑。獨立淚雙垂。草草牛車葬。荒原鬼作隣。可憐泉下客。猶是夢中人。身世滄江暮。生涯白屋貧。高堂如宿昔。無復彩衣新。濟卿死後。入夢如平生。故及之。</text>
<title>謹次東岳韻</title>,<text>不有江州使。誰人到石林。書椷存厚意。詩句警煩襟。憂樂元同調。行藏豈異心。黃堂兼吏隱。莫謂未抽簪。</text>
<title>疊前韻。寄懷三子者。</title>,<text>炎海無消息。相思夢桂林。南遷屈子佩。北望仲宣襟。正大扶彝論。分明報國心。斯人身返累。京洛盛纓簪。右屬翼之○鄭承旨弘翼藉甚疏菴子。高名動士林。行身惟直道。接物更沖襟。俊逸驚人語。沈冥棄世心。河淸殊未俟。華髮欲盈簪。右屬疏菴曾醉蓮坊宅。春桃雪滿林。愛才觀雅性。嫉惡見衷襟。落月頻年夢。殘燈永夜心。異時王子表。誰數孟嘗簪。右屬明遠○錦山君誠胤</text>
<title>復疊韻以申意。兼自述。</title>,<text>長安積雪夜。白月照高林。南陌行聯騎。東樓坐接襟。愛君空下淚。憂國謾驚心。漂蕩俱千里。何時更盍簪。少日龍門馭。從遊翰墨林。敢言詩接壘。惟有醉開襟。落落凌雲氣。棲棲入海心。別來雙白鬢。搔短不勝簪。早竊承明直。才慙賦上林。匡時違素志。避地愜玄襟。紫陌無知己。淸江有賞心。不妨長荷鍤。隨處醉遺簪。忽忽年華晏。孤芳獨寄林。謀身惟納履。行世祗霑襟。未就湘江賦。空懸魏闕心。平生補衮志。還作石磨簪。家在揚江上。門前楓樹林。白雲依戶牖。淥水洗胸襟。已折危途臂。徒存晩歲心。至今沙渚鳥。猶笑誤朝簪。附元韻 雪夜乘興。已作陳跡。四君流落。土木獨全。對景感時。能不一嘅。早晩過任君。轉語此意。共賜和寄幸甚。昔拉佳公子。兼携醉翰林。西城訪高躅。東陌問幽襟。的的三年夢。迢迢萬里心。江洲深雪夜。對月愧華簪。</text>
<title>復呈東岳</title>,<text>貧病交遊絶。秋來隔素書。鼓琴羹不糝。彈鋏食無魚。北渚懷捐佩。東岡問卜居。看看浮世薄。莫遣玉音疏。附東岳次韻才子三年別。秋風一紙書。昔賢曾乞米。今日且求魚。每欲分甘旨。無因問起居。雲山隔川路。只益鬢毛疏。</text>
<title>李子陵將赴關東幕。訪余寒灘。追詩寄謝。</title>,<text>柱駕衡門下。靑袍映暮江。時危驚會面。地僻喜聞跫。原隰投蓮幕。山林寄竹窓。有懷寒夜永。獨酌擁深缸。</text>
<title>次題漢陰李相國 德馨 叉溪賞月軸 己未下元。賞月于叉溪寺。</title>,<text>雲吉脩峯外。年年月似盤。爲尋中隱宿。更向下元看。秀句吟偏苦。淸光望轉寒。存亡無限意。遙夜獨憑闌。</text>
<title>宿江上禪房</title>,<text>巖徑通幽處。僧房客到稀。入簾江月細。閉戶野鍾微。禪寂心猶縛。塵喧跡已違。中宵聞梵語。吾亦悟天機。水月心方淨。雲林興未賖。僧來收野菜。客至點山茶。古殿深香火。長廊散佛花。翛然無夢寐。隨意誦南華。</text>
<title>槎溪留別舍弟 吾兄弟共男子八。而前後相繼而死。吾兩人獨存焉。常戚戚有終鮮之懷。死者已矣。其存者又爲世故人事之所牽纏。通一年而計之。分離不同居>者居其半。其別也不免惘然悵然之情其固也。</title>,<text>溪流去不息。遊子暮何之。地下無消息。人間有別離。傳杯徒脈脈。分袖故遲遲。客意隨芳草。萋然滿路岐。</text>
<title>醉後渡錦江</title>,<text>夜醉公山酒。朝登錦水梁。春濤迷極浦。江雨濕輕裝。開闢乾坤古。奔馳日月忙。沈冥眞可樂。吾道屬滄浪。</text>
<title>馬上</title>,<text>士有不隨世。長遊湖海鄕。塞翁知失馬。園叟悟亡羊。操瑟非齊好。行歌異楚狂。冥冥雙醉眼。天地日荒涼。</text>
<title>送李子章 袨 南遊</title>,<text>羸馬出長道。西風吹薄衣。暮年爲客處。落日送君歸。世事易衰歇。人情多是非。天寒霜露積。何處採芳菲。</text>
<title>走疊李學官韻。仍述去夜席上之意。</title>,<text>二更雲吐月。疏影入簾初。雪走寒聲緊。星沈夜色虛。天時各代謝。世事自乘除。地凍龍蛇蟄。高吟臥弊廬。小至窮陰後。陽生子夜初。四時分造化。萬象屬盈虛。搖落才難盡。蒼茫歲欲除。多情雲外月。留影照幽廬。落木寒堂夜。重城月隱初。疏鍾宵韻徹。殘宿曉光虛。興到憑詩遣。愁來借酒除。不須齊物理。天地一蘧廬。得酒卽深酌。高吟觀泰初。燈明四壁淨。雪照一庭虛。晼晩流光逝。飛騰逸氣除。中宵歌激烈。歲暮閉蓬廬。</text>
<title>次韻題法林詩軸</title>,<text>跌宕才難盡。沈埋氣欲增。山林不早去。雲路謾先登。節謝三光促。時危百累仍。塵襟偶一豁。逢着乞詩僧。</text>
<title>次子時詠雪韻</title>,<text>天暗夜如漆。風獰朔氣豪。凍添銀海闊。寒削玉峯高。促柱琴調鶴。開尊酒潑羔。醉鄕寬世界。勳業付兒曹。</text>
<title>又次出郊外贈舅氏</title>,<text>騎馬出西郊。醉餘詩興豪。風驅雲霧豁。天闊星河高。得喪悟埋鹿。功名抛執羔。乾坤容骯髒。歲月貸敖曹。附子時元韻懶比嵇康甚。詩慙太白豪。撫時傷歲晏。對雪覺情高。酒熟初浮蟻。裘寒已敝羔。沈冥眞可樂。天地有吾曹。附德根次韻日沒風威冷。雲饕雪意豪。醉從楊耳熱。吟覺孟肩高。保社親鷗鷺。朝儀謝雁羔。聞君有文會。翰墨憶仙曹。附李芝峯 睟光 韻谷口今才子。詩雄挾酒豪。班聯天上近。步武日邊高。擲果憐潘岳。成名笑杜羔。新詞傳白雪。騷壘壓劉曹。</text>
<title>晩到德根村</title>,<text>落日高陽路。羸驂懶着鞭。海枯沙嶼出。山禿野燒然。人事何搖落。天時自變遷。貞松寒不改。依舊草堂前。</text>
<title>挽朴錦溪 東亮</title>,<text>白雪榮名早。靑雲步武平。屯亨隨國運。器業繼家聲。縲絏元非罪。周防豈是情。悠悠郭西路。銜恨入佳城。西塞從龍日。南荒禦魅辰。丹靑留琬琰。劍履阻臣隣。運至風雲會。途窮患難頻。蘧蘧春夢覺。寵辱兩成塵。</text>
<title>挽徐判府事 渻</title>,<text>盛德中朝舊。遭逢晩更新。從違看世變。寵辱任情眞。忽忽風塵盡。依依象設陳。幾回陪謝傅。空憶吐車茵。聖主詢黃髮。吾猶及老成。通才兼將相。雅望冠公卿。精爽回河岳。功名勒鼎銘。耆英當日會。陳跡想平生。</text>
<title>挽洪同知 思斅○代家君作</title>,<text>忽忽欲誰語。孤懷只自知。如何成少別。次第結深悲。遲暮筋骸倦。艱虞世事危。臥痾乖執紼。徒有淚雙垂。</text>
<title>挽崔參判子謙 鳴吉 夫人</title>,<text>夫子當朝傑。鴻名動搢紳。移天自盛閥。擇對配良臣。爵列新封貴。家傳舊業貧。蘧然大夢覺。蘭玉不成春。</text>
<title>挽鄭愚伏 經世</title>,<text>上洛人才窟。陶山道德門。淵源自久遠。稟賦更淸溫。眞實求仁篤。雍容服禮敦。斯文日凋喪。何處問微言。聖主敦經術。淸朝重老成。謀猷資密勿。啓沃盡誠明。用舍關時運。從違見世情。居然殄瘁慟。哀贈入佳城。選部曾甄別。文衡復踐更。盛名宜宅揆。宿德且升卿。勇退恩逾渥。艱貞道益亨。天高鬼神惡。世事轉堪驚。宿昔西門外。蒼茫歲暮時。擁爐開小酌。趁韻和淸詩。遂有三年別。終無一日期。秋風動搖落。獨立淚雙垂。</text>
<title>奉送龍溪金公 止男 之任順天</title>,<text>南俗疲徵役。西銓輟俊髦。宸衷軫字牧。朝議惜賢勞。驛路通湖甸。官亭壓海濤。行行樹佳政。佇見紫泥褒。聞說鷄林道。棠陰滿路新。治朝急循吏。華省出名臣。法令民生困。誅求府庫貧。向來盤錯手。去去及行春。</text>
<title>次諸學士春臺酬唱韻 與東州李敏求，白洲李明漢，澤堂李植。俱以春秋館編修。修史旣畢。是日洗草蕩春臺。</title>,<text>行身從拙直。供世恥摸稜。病鳥驚逢彈。羸驂怯渡澠。天時回泰運。人事戒陰凝。殷鑑誠非遠。編摩幾點燈。祕閣千年事。淸遊一日同。移尊巖壑裏。調杵水雲中。官序猶華秩。形容已老翁。嚴城催擊柝。歸思謾匆匆。</text>
<title>挽吳校理 竱</title>,<text>吾道日凋喪。斯人已九原。脩程引素翣。廣陌簇朱軒。莽蕩乾坤老。蒼茫歲月奔。衣冠轉蕭瑟。世事更堪論。子生應有意。天奪復何心。寂寞匡時論。凄涼報主忱。人亡留諫草。道喪失儒林。地下修文處。冥冥豈易尋。</text>
<title>玉溜泉 丙寅。姜曰廣，王夢尹兩天使時。以遠接使北渚金相公瑬從事官往關西。泉在路邊。</title>,<text>不信最奇絶。及來心轉淸。泉爲玉溜出。山作石屛橫。縱被浮名縛。猶能勝地行。無由永今夕。策馬問前程。急峽回長壑。澄潭駕小橋。名區自古昔。倦興且招邀。巖竇泉潛洩。煙霞影倒搖。忽思尋舊隱。鷗鷺莫相嘲。</text>
<title>次畸翁鄭公納淸亭韻</title>,<text>斷麓臨平野。回流控小亭。境將時共勝。心與眼俱醒。水石眞堪翫。山禽亦可聽。傷春無限意。芳草亂抽靑。</text>
<title>次韻贈梁製述 慶遇</title>,<text>拔擢隨開府。驅馳過洛城。簡書元自畏。寵辱儘堪驚。舊國行逾遠。新篇醉更成。相逢共靑眼。龍劍匣中鳴。</text>
<title>敬次使相。用前韻贈梁製述。</title>,<text>莽莽山連海。冥冥雨滿城。棲遑旅食苦。留滯壯心驚。健筆元超詣。淸諸更老成。新知最可樂。坐待曉鍾鳴。附元韻苦月黃沙磧。屯雲古岬城。塞星天外落。山鳥夜深驚。畫角和愁聽。詩篇撥悶成。自慙行不息。漏盡復鍾鳴。</text>
<title>興慶園挽詞</title>,<text>龍虎天人表。洪休啓聖謨。濮園尊魯衛。代邸繼唐虞。至孝違隆養。佳城叶瑞圖。衣冠移宅兆。象設擁山隅。少日藩維重。中年患難幷。天心存顯晦。人事備哀榮。北海謙恭性。東平孝友情。誰言兔園廢。仙寢儼新營。聖祖猗蘭慶。宗藩奕葉長。謳歌歸夏啓。曆數在周昌。再造乾坤正。重暉日月光。從今磐石固。百世奉蒸嘗。積慶家邦大。加封禮秩崇。寢園隨地改。功德與天通。周衛千靈會。追思萬品同。蔥蔥足佳氣。松柏扈神宮。</text>
<title>信惠詩軸 天摩山雲居寺僧</title>,<text>一宿山中寺。隨僧學夜禪。雪龕燈焰直。風榻磬聲圓。跡已逃塵臼。身猶縛世緣。無由住淨域。日出下諸天。</text>
<title>挽月沙李相國 廷龜</title>,<text>寶曆恢新運。興王有世臣。秉匀資締搆。論道贊經綸。日月明黃道。風雲繞紫宸。居然亡鑑慟。遺澤在丘民。宿德推元老。煕朝用舊人。一心參化育。萬品發陶匀。盛業留鍾鼎。高名動搢紳。未應精爽盡。長見簡編新。駱洞比隣久。龍門得御頻。西州陪謝傅。東閤謁平津。謾備籠中藥。空慙席上珍。難將百身贖。無復吐車茵。</text>
<title>挽人</title>,<text>落落名賢後。家聲動一時。中年自矯厲。下邑竟棲遲。蒿里初歸櫬。桐鄕已豎碑。門闌看更大。傳世有弓箕。東郡分符日。西淸伴直時。不成岐路餞。忽結死生悲。陳跡隨黃壤。遺風見白眉。門閭如宿昔。無復暮歸兒。</text>
<title>挽芝峯李判書 睟光</title>,<text>國際休明盛。公膺簡擢新。丹靑資黼黻。儒術贊經綸。冢宰官方貴。台垣地已親。居然天奪速。不復見斯人。一代文章伯。風流復在茲。治平賈傅策。淸麗謝公詩。道泰心猶小。官高禮轉卑。南豐瓣香奠。存沒有餘悲。柳翁纔宿草。玄老又新丘。應厭人間世。還從地下遊。衣冠隨共盡。江漢與同流。後死將安仰。空懷殄瘁憂。曉月都門路。鈴歌出廣庭。他年應捧日。此夜忽騎星。報國惟經術。傳家尙典刑。不材曾採擇。深愧藥籠苓。</text>
<title>挽玉城府院君 張晩</title>,<text>不有滔天逆。誰知蓋世豪。元戎奮忠烈。巨猾就鏖嘈。爵列公孤貴。勳歸李郭高。宅西當鞍嶺。氣勢鎭相牢。落落風雲志。堂堂虎豹姿。班資兼將相。器業係安危。爽氣回山嶽。鴻名勒鼎彝。匈奴猶未滅。部曲有餘悲。</text>
<title>偶吟</title>,<text>策馬辭京國。携家入峽南。歸田眞可樂。失路亦非慙。嶺嶠梅初發。河橋柳正酣。微官饞斗祿。昨夜夢江潭。</text>
<title>有懷楊江別業。寄贈姜秀才 與載。</title>,<text>醉眼憑烏几。蒼茫視夜天。竹深留月晩。荷動得風先。突兀懷沈抱。棲遲惜壯年。忽思漁釣處。寒艇濕秋煙。</text>
<title>挽象村申相國 欽</title>,<text>紫極更新化。黃扉用舊人。經邦資禮樂。論道協臣隣。密勿嘉猷日。艱難盡瘁辰。居然天奪速。深痛徹楓宸。一代風騷匠。三師輔弼材。濟川舟棹失。支廈棟梁摧。人事乖中壽。天文拆上台。衣冠日蕭瑟。東閤不重開。</text>
<title>送韓泰而 亨吉 之任舒川</title>,<text>東出都門外。班荊坐路隅。朝廷回至治。臺閣足名儒。宰邑還棲棘。鞭民且用蒲。平生湖海氣。送子不能無。</text>
<title>次杜詩傷春五首 課製</title>,<text>謾道風光好。逢春恨轉濃。胡塵侵隴陝。漢網漏頑兇。蜀路三千遠。秦關二百重。猶聞周轍遍。不見楚茅供。補衮違初志。憂時減舊容。平生湖海氣。遲暮愧元龍。飄泊謀生拙。卑棲守一枝。神銷豺虎窟。夢阻鳳凰池。數有風塵警。能無戰伐危。乾坤身獨老。江漢淚雙垂。留滯仍多病。艱虞更遠離。連天唯鳥道。極目政逶迤。忽忽愁如醉。春來帶減圍。朝廷全嬖孼。奴僕摠戎機。北望迷秦塞。東巡近洛畿。得無丞相表。誰着侍中衣。倉卒官軍散。蕭條勅使稀。都城足佳氣。應待翠華歸。亂離爲客慣。殊俗任天眞。道里雖通隴。風煙却異秦。殘花啼杜主。斑竹哭湘嬪。得句心猶壯。消愁酒謾巡。飄零淹旅食。宿昔忝宮臣。無限傷春意。何時靜塞塵。絶域巴巫外。春光到處多。三年猶瘴瘧。四海尙干戈。夔峽遙連楚。郫江不入河。輕風看燕舞。遲日聽鶯歌。扶病紆未紱。全生寄碧蘿。從來歸馬逸。立國在人和。</text>
<title>乙卯元月丙寅。始得男。東岳令公付詩二律以賀之。遂用厥韻。</title>,<text>傳家忠孝忝門閭。最喜中年得一雛。虎子定能知執矢。熊兒應自解攤書。劬勞永念恩無極。孩笑方看愛有餘。椿府日長生意足。彩衣歡慶復何如。空疏志學後諸賢。遲暮生涯聽老天。自幸門闌添瑞氣。敢誇庭尸擁祥煙。家承子孝臣忠日。夢叶長庚大卯年。淸白從今有遺處。廣文何恨坐無氈。附元韻 後漢鄭玄以丁卯年生。故下篇及之。一門忠孝六旌閭。瑞世奇毛看鳳雛。定是天心扶社稷。豈惟家業託琴書。氤氳太簇陽和始。磅礴頭流積氣餘。欲爲徐卿歌衮衮。還慙授簡異相如。翰林才譽冠時賢。又見麟兒降自天。斗揷孟陬新節候。山蟠方丈古風煙。丙寅直勝庚寅日。丁卯何如乙卯年。定識斯文今未喪。君家詩禮是靑氈。附柳川和韻 子由生孫。東坡賀詩曰。爛爛開眼電。磽磽頭王玉。故下篇及之。一夜祥煙擁里閭。董君慈孝得奇雛熊罷夢叶斯干什。弧矢規傳內則書。玉樹正看生砌早。槐陰應驗滿庭餘。鋪張已藉詩宗手。老子荒詞愧不如。于門積德世稱賢。一索初回大簇天。爛爛眼花明奪電。磽磽頭玉暖生煙。休聲定卜充閭日。佳氣先浮相宅年。共識寧馨是英物。東床堪託舊家氈。</text>
<title>奉送李令丈之任安邊 李公時發曾以巡察使按嶺北十年。而今赴安邊。故五六及之。</title>,<text>隴西風采冠時賢。文武兼才屬望專。幾入虎闈參國柄。曾分龍節仗兵權。輕裘緩帶新開府。大纛高牙舊按邊。五馬莫歎名位屈。板輿行色正春天。登州形勝我能言。匹馬曾遊過北門。海盪東維浮日月。山橫南極截乾坤。百年王業遺風厚。千里戎關控勢尊。皁蓋翩翩沙塞靜。畫旗春草獵平原。</text>
<title>次錢起秋夜憶友人韻</title>,<text>長天雲薄雁飛廻。一上高樓思轉哀。去國空題王粲賦。逢時虛老賈生才。風凋落木三更急。月擣征衣萬戶催。京洛故人消息斷。寒花愁絶爲誰開。</text>
<title>次唐人謫中登高韻</title>,<text>秋深遷客思逾哀。天畔登臨強把杯。怨水細將衰淚咽。愁砧暗擣亂懷催。黃花泣露幽香死。白雁呼霜苦羽摧。悵望江山搖落盡。美人何處寄瓊玫。</text>
<title>暮登駕鶴樓 樓在安邊</title>,<text>嶺外題詩駕鶴樓。登臨不盡古今愁。三更鼓角連靑塞。萬里關防鎭素秋。河漢路深天似海。池臺影淺月如鉤。王孫一去年芳晏。多少繁華逐水流。</text>
<title>大歲日</title>,<text>江湖又見歲華新。鬱鬱窮愁泥殺人。地闊南溟偏怨楚。天回北斗故臨秦。昔年曾記陪仙仗。此日堪嗟作旅臣。時節不殊鄕土異。可憐梅柳眼中春。</text>
<title>根村兼示子久諸兄求和</title>,<text>龍門較藝愧先登。鵬路收賢忝早陞。得失在天榮辱變。慘舒隨地冷炎乘。道非適世行難保。心不欺人問易譍。虛館悄然醒旅夢。暗風吹動五更燈。</text>
<title>次鄭都事 維藩 滯雨之作</title>,<text>懶酌流霞倚曲闌。倦游心事轉多端。津貪平陸迷難問。海壓溪山暗未乾。客子南來淹日月。長安北望隔峯巒。驛亭衰柳猶堪犯。折取長條繫玉鞍。</text>
<title>翌日席上疊前韻 是日酌紫燒酒。摘碧荷葉。且有風雨。故及之。</title>,<text>畫閣東頭有彩闌。晩來徙倚展憂端。酌深瓊醞紅猶滑。摘久瑤花翠欲乾。風起大王鳴萬竅。雨拖神女過千巒。群龍正喜留人得。故遣霖魔住去鞍。</text>
<title>用寒字韻。寄呈德根村。</title>,<text>自酌流霞耐薄寒。旅懷還與歲俱闌。芳蘭不必滋三畹。惡竹何須斬萬竿。世味飽時開口澁。人情會處點頭難。風塵堪笑東西走。消息新傳碧海端。</text>
<title>上年七夕。余自藝院解官。省覲湖南。二三子置酒于執中之樓以餞之。其時莫愁亦在席。邂逅佳期。忽焉周歲。節是人非。感而成詠。</title>,<text>畫樓東畔曲闌前。去歲茲辰秩彩筵。天上有期尋舊約。人間無計問新緣。月娥已悔偸靈藥。星女應傷隔寶躔。靑鳥不來瑤草暮。仙槎何處訪張騫。</text>
<title>又題</title>,<text>十二闌干八翼樓。夜深虛幌見螢流。盤龍寶鏡輕塵蝕。睡鴨仙爐瑞霧收。巫峽行雲難作夢。漢宮紈扇易生秋。如今還怕牽牛笑。閉着珠簾不上鉤。</text>
<title>渡錦江</title>,<text>長洲無浪淨煙沙。八月行人倚漢槎。熊浦瘴來天似墨。龍山霜熟樹如霞。交遊冷落詩爲伴。旅轍迢遙路是家。爲問津頭垂釣者。璜溪何處載同車。</text>
<title>偶題</title>,<text>一架圖書數畝菴。宦情爭及晝眠甘。人生失意無寒熱。世路迷津有北南。官帶舊銜微分濫。罪承新霈聖恩涵。寒花不秀殘蟬鬧。坐送斜陽下短簷。</text>
<title>德根生辰。卽席草呈。</title>,<text>處世端如不繫舟。人間燥濕謾啁啾。蒼生久係東山望。白首猶懷北闕憂。一室圖書歸計得。兩朝榮辱聖恩優。前塘月滿蘆花熟。莫遣漁翁起鴨鷗。上黨名家社稷臣。文章德業迥無倫。二年林下先憂淚。五畝園中獨樂身。會遣壽星朝七斗。佇看靈樹種千春。不才久贅東床住。坦腹何緣托後塵。</text>
<title>壽岳爺初度 長律二首</title>,<text>赫赫元戎節制專。天廻弧矢日初旋。南遷久管江山興。西顧重分鎖鑰權。盛業經綸推一代。高名竹帛屬千年。遙知萬幕笙笳競。新縛樓蘭入漢邊。中權棨戟浿江灣。亭障秋淸虎旅閑。已見霞尊斟北斗。更敎星曆祝南山。乘龍跡托門闌盛。友鹿心隨畎畝頑。欲獻五湖圖一幅。風塵極目阻重關。</text>
<title>舟中得寬字</title>,<text>輕波淡淡釣舠寬。未覺江湖行路難。勝跡千年分物色。高朋一夕罄交歡。無邊月照長灘靜。不盡風吹大陸寒。直待扶桑東出日。深尊如海夜漫漫。</text>
<title>奉謝元戎相公詩篇牋墨之賜 元戎卽柳川</title>,<text>征西幕府擅風流。裘帶雍容坐運籌。已溢威聲馳紫塞。更傳詩句動滄洲。華牋乍展香雲纈。寶墨纔磨瑞靄浮。自愧疏才同授簡。瓊琚千里若爲酬。</text>
<title>濟州人不得成名餘一百年。有吳生暹者越海而來。一擧得進士。誠奇事也。其歸也詩以榮之。吳生有兩親。閩越進士。自歐陽詹始。</title>,<text>耽羅人物舊山川。未破天荒近百年。泰伯句吳傳世遠。歐陽閩越擅場先。榮疏北闕祥鸞舞。恩溢東溟寶鷁牽。想得彩衣歡慶畢。鄕閭尊酒賀無前。</text>
<title>送李子時以巡檢使從事官按湖嶺舟師</title>,<text>巡檢軍麾嶺海臨。韜鈐文采冠詞林。靑春對酒湖門闊。白日觀兵水鎭深。弧矢四方男子業。山河千里丈夫心。楊雄不解升沈事。謾抱玄經閉戶吟。</text>
<title>卽席醉甚。移舟中流作。</title>,<text>前潭移棹下中流。驚起沙頭雙白鷗。不管吾生隨斷梗。未應斯道屬乘桴。乾坤衮衮英雄老。江海茫茫月露秋。欲御長風跨汗漫。九州之外與誰遊。</text>
<title>踈菴生丙子。値壬戌又當流落。政與坡公同。澤堂用楊根太守韻以發之。次其韻以廣其意。奉呈茂叔。</title>,<text>新秋共泛峽江船。蘇老風流五百年。磨蝎幾回同甲子。樂安應更繼名賢。奇才久滯靑雲器。麗藻初傳赤壁篇。小友斯遊眞忝竊。滿潭淸月醉鳴舷。</text>
<title>挽榮川叔主 代家君作</title>,<text>一夜秋風露結霜。雁飛零落不成行。生離死別俱悽惻。地下人間兩渺茫。自昔遺安存蓽戶。至今留愛在桐鄕。深尊慣把涓涓酌。泣向虛床更奠觴。</text>
<title>挽李淸風</title>,<text>幾年湖上閉門深。流世紛紛自陸沈。至行可堪敦薄俗。高名還自動儒林。濟時早決歸田計。暮歲彌堅入海心。回首胡塵暗薊北。不妨長臥碧蘿陰。</text>
<title>竹亭秋夜口號</title>,<text>露氣凄凄冷畫屛。客軒閑坐數流螢。幾時新月明蓬鬢。昨夜秋風入竹亭。蟲引旅情依壁戶。雁拖幽興過滄溟。中宵拂拭豐城劍。猶有龍光射斗星。</text>
<title>挽權正字警吾 儆</title>,<text>傳家忠孝出流凡。夙歲榮名捧御函。命短顏回早白髮。官卑鮑照竟靑衫。撫琴絃斷迷新調。搜篋書留宛舊緘。天壽他人君獨夭。九閽何處問巫咸。癸丑年冬哭紫薇。至今遺淚在裳衣。浮生衮衮知何盡。物理茫茫問却非。數尺靑山新宅兆。雙親白髮舊庭闈。高秋送葬銅江路。獨雁呼群下夕暉。</text>
<title>雨中秋懷。憶舅氏。</title>,<text>蕭蕭秋雨打疏籬。獨坐中堂詠所思。賈生有才逢聖主。馮唐無命老淸時。天陰大澤龍蛇凍。日隱荒郊鳥雀飢。事不如心流歲晏。碧雲何處問佳期。</text>
<title>挽李淵淵 幼淵</title>,<text>慟哭荒原白露涼。斯人慘慘去何鄕。能文潘岳官非達。好學顏回壽不長。一字鳴珂朝北闕。十年坦腹臥東床。高歌大酌平生事。誰向靈帷更擧觴。物理茫茫不可求。朋知次第葬秋丘。雲翻雨覆時顚倒。地老天荒事謬悠。嚴武有親如宿昔。鄧攸無子託箕裘。靑門路阻重泉杳。淚入寒襟凍不流。</text>
<title>神勒寺 卽甓寺</title>,<text>新羅遺刹古驪城。牧隱碑文陶隱銘。更有亭臺臨絶境。遂令山水擅佳名。渚禽朝起淥煙破。江雨晩來紅葉鳴。京洛緇塵眼易眯。吾將此地尋幽盟。</text>
<title>偶吟</title>,<text>千牛仗下鼓初嚴。五色雲中捲翠簾。殿近南山仙曆遠。酒傾東海壽籌添。龍樓日動祥煙合。鳳闕春廻瑞露霑。聖德神功歌擊壤。天開閶闔萬民瞻。</text>
<title>挽睦誠仲 樂善 妻</title>,<text>係出簪纓婦德良。夙齡宜室拜姑嫜。一篇內則閨聲著。三歲沈痾世路忙。鸞鏡影寒春寂寂。鳳簫音斷月茫茫。孤兒孑孑雙親在。草綠維楊去日長。</text>
<title>王孫草 在翰院課製</title>,<text>自是桐廬別離頻。一回幽怨一回春。煙沈北渚迷靑蒻。水滑南湘長白蘋。蜀魄啼來天似海。楚魂吟去月如輪。佳期寂歷流芳晏。采采庭蘭寄遠人。</text>
<title>南遊懷古</title>,<text>英雄割據事難尋。逝水浮雲變古今。箕準城空來暮雨。義慈江冷逗秋陰。千年勳業王靈在。百戰山河霸氣沈。獨有綠蘋洲上客。一回登眺一沾襟。</text>
<title>九日登最高峯。俯仰今古。感而成篇。</title>,<text>病餘狂興未全衰。試脚登高倒接罹。宇宙百年雙白髮。乾坤萬古一枰棊。江連熊浦魚龍吟。雲去鷄林雁鶩悲。莫把茱萸看仔細。牛山元不解盈虧。</text>
<title>病臥恩津。久絶好音。初見德裕投余以詩。稱道太過。輒次其韻。用以解嘲。德裕名趙慶起</title>,<text>江湖流落斷交遊。尊酒從容始獻酬。岐路萍蓬人百里。禁闈環佩夢三秋。不緣淸議嫌狂直。自是偏心恥屈柔。梅意欲舒風籜健。暮年詩句臥南州。</text>
<title>挽權舍人 昕</title>,<text>憶在京華捧御筵。五更三點入朝天。君隨仙仗趨龍禁。我拂爐煙草鳳牋。浮世別離驚半歲。旅遊生死隔重泉。文園寂寞相如病。腸斷春光又一年。</text>
<title>任茂叔誤聞余有離棲之計。作詩嘲之。次韻以解。</title>,<text>自承恩譴辦長閑。深結幽盟水石間。薄俗會心惟白屋。明時知己只靑山。已從畎畝成偏性。肯向風塵作苦顏。誰遣稚圭先勒檄。由來倦鳥久知還。附元韻大抵人情易厭閑。誰能老彼白雲間。聞君亦欲辭南澗。遣我眞堪責北山。已覺林泉含怒色。更敎風月帶愁顏。從茲十里煙沙境。付與漁樵獨往還。</text>
<title>閑中詠懷寄東谷</title>,<text>春歸日日怨春催。獨向深園步綠苔。白髮已非新歲得。靑眸誰是故人開。江湖散誕成眞性。朝市逢迎乏世才。桃李無媒花滿樹。醉看蜂蝶去還來。</text>
<title>楊江聞鄭休吉死於海中。詩以哭之。</title>,<text>陰雲漠漠雨昏昏。萬里難招楚客魂。宇宙卽今懸日月。菉葹終古忌蘭蓀。匡時至論傳遺疏。驚世名文屬狀元。同學故人猶臥病。江湖滿地掩重門。</text>
<title>寄贈韓振甫 興一</title>,<text>紅塵不受汚靑袍。屛跡丘園偃臥高。風榭夏殘收溽暑。月溪秋逼長寒濤。浮名卞氏成三刖。流歲潘郞見二毛。却憶昔時同道隱。扁舟相訪醉陶陶。</text>
<title>沖谷宅守庚申。同疏庵賦。</title>,<text>白酒靑燈也可親。山中茅屋卜居新。經冬苦竹猶含凍。帶臘寒梅欲放春。流歲幾回消甲子。殘宵聊復守庚申。狂歌慢舞供吾態。醉向尊前擊劍頻。</text>
<title>丙辰春</title>,<text>南中又建丙辰春。忽忽天時惱殺人。風折竹梢看氣象。雨肥梅萼着精神。詩篇似得江山助。杯酒應將景物親。料理此生今已熟。一區歸作太平民。</text>
<title>伏呈海中舅氏 舅氏有窟雲村移家之約。事未成。而舅氏入海。</title>,<text>相思不見海中人。正月湖南雨雪頻。地闊南溟偏近楚。天回北斗復臨秦。靑山有約何當去。白髮無情幾許新。事不如心塵世窄。乘槎直欲問通津。</text>
<title>挽西坰柳相公 根</title>,<text>後生猶及老成人。獻策東堂跡已陳。奎壁文章明衮繡。山河勳業照麒麟。台垣峻秩連三步。洛社耆年近八旬。爽氣不隨鍾漏盡。門闌衣鉢大名新。</text>
<title>挽晉昌君姜公 絪</title>,<text>洛社耆英盛事傳。風流端合繼前賢。恩陞卿宰勳封貴。算過期頤壽曆綿。半世悲歡眞夢幻。暮年康健是神仙。幾回華屋添籌飮。欲說當時已惘然。</text>
<title>次諸學士春臺酬唱韻 洗草日作</title>,<text>金匱多年記著書。編成衮鉞汗靑餘。窮途久作傷弓雁。運至還如縱壑魚。白石淸川欣共賞。仙曹華省愧同居。流芳遺臭他時事。客枕黃粱一夢虛。都門聯騎去翩翩。北上春臺爽欲仙。陳跡已同修魯史。新詩還共寫巴牋。落花芳草藏幽壑。細雨疏砧雜響泉。浮世幾回拚勝會。不妨沈醉枕書眠。</text>
<title>挽李副學蒼石 埈</title>,<text>憶在鑾坡供奉辰。不才還幸躡芳塵。丹衷報主言逾切。白髮憂時意轉新。儒雅固應敦俗化。文章端合贊經綸。年來人物凋零盡。獨立乾坤涕淚頻。</text>
<title>次題沖谷幽居精舍</title>,<text>幽居新卜野溪濱。夢覺人間萬丈塵。鎩翮卑棲專地勝。觀心高臥葆天眞。蔣生門逕蓬蒿沒。杜老階除鳥雀馴。更有淸詞傳郢客。不才還愧和陽春。雨後園林淡碧滋。山齋物色淨襟期。危時處處營三窟。薄俗人人借一枝。獨辦生涯成老隱。却將榮辱付兒嬉。閑雲倦鳥俱無繫。珍重幽盟不負茲。</text>
<title>數日中酒。殆不省事。朝來蒙示沿途諸作。強起扶醒。錄奉諸僚求敎。以下姜，王天使時作。</title>,<text>王事關心不自聊。千林風薄亂紅凋。深慙仙幕初投跡。更喜嘉賓共折腰。旅食經春還悄悄。客懷逢雨轉搖搖。龍淵只在天磨外。誰借官程半日消。將遊朴淵。行忙未果。故及之。驛樓垂柳繫華聊。長路驅馳兩鬢凋。出谷輕嵐收兩脚。隔溪斜日截虹腰。風飄落蕊紅全褪。露浥叢篁翠更搖。孤館悄然官酒醒。一燈挑盡欲魂消。右次權學官尙遠韻</text>
<title>次畸翁鄭從事渡臨津韻</title>,<text>長江如練柳如絲。日午微風動綠漪。沙鳥有情迎客棹。野花無語管亭基。流光逝水添春恨。過雨行雲落酒巵。却怕滎陽題傑句。強將旗鼓策單羸。</text>
<title>次畸翁旅舍述懷。用唐人詩韻。</title>,<text>晩來鍾鼓報新晴。官路迢迢出故京。松岳亂雲供遠眺。花潭小雨阻閑行。遣懷只合尋詩社。抱病還應怯酒兵。旅夢却隨蝴蝶去。夜闌蓮燭直承明。</text>
<title>次權學官 尙遠 韻</title>,<text>一回登眺一悽然。尙記麗王定鼎年。廢沼風來牽荇帶。古臺春去落楡錢。山河寂寞千家雨。城郭周遭萬樹煙。何處梅花橫玉笛。夜深空館不成眠。右松都懷古壯年書劍兩難成。關海風塵更遠行。背指聖居看岳色。側臨瀾石聽灘聲。名區暫與幽期愜。長路還添旅恨生。忽有飛來雙白鳥。夕陽芳草眼偏明。右暫憩回瀾石夾道殘花處處香。輕風吹送滿詩囊。一春佳景芳菲晩。千里歸期歲月長。夢度江雲還識路。愁牽官酒忽迷方。繩床竹几非無分。奈此驅馳鬢欲蒼。右夕到平山</text>
<title>伏次使相韻</title>,<text>黃岡形勝及春遊。終古繁華說此州。千里山河元鎖鑰。一時人物亦風流。未成王濬三刀夢。更上陳登百尺樓。直北煙塵連靺羯。誰將談笑取封侯。附元韻白首重來續壯遊。海西形勝是黃州。群山迥抱高城出。一水橫分大野流。少日狂心還倚劍。百年豪興獨登樓。書生敢議關防勢。謾自臨風憶柳侯。</text>
<title>敬次使相贈鄭白衣 斗卿 韻</title>,<text>喜子文章少已成。騷壇旗鼓早橫行。詞傳郢路陽春唱。賦有天台擲地聲。孫楚堪爲入幕客。終軍故是棄繻生。仙槎萬里連銀漢。共候雙星坐到明。</text>
<title>敬次使相贈權學官韻</title>,<text>憐君雅趣出天然。屈首風塵二十年。問字時過楊子宅。買山誰乞戴符錢。身投蓮幕隨卿月。手把芸編對篆煙。早晩吹噓應有日。靑春莫謾事酣眠。附元韻抵掌高談意豁然。煩襟開處足忘年。平生技藝屠龍手。末路窮通使鬼錢。文字可能傳後世。功名何必上凌煙。勸君春酒百杯盡。永日不妨長醉眠。</text>
<title>敬次使相途中口占韻</title>,<text>飛雲過雨晩凄凄。亂絮殘花踏作泥。際海奔山圍大陸。決渠流水赴深溪。風塵擾擾人將老。村落寥寥鳥自啼。關外忽驚春序盡。不堪歸路夢中迷。附元韻氛陰翳日氣凄凄。零雨新添滑滑泥。平陸乍窮還陟嶺。小橋中斷却尋溪。十年兵革蒼生困。幾處村墟寡婦啼。綺饌淸尊無興緖。眼前風物益凄迷。</text>
<title>敬次使相香字韻</title>,<text>風花萬點亂飄香。水勢翻疑決壅囊。夕日欲沈沙嶼暝。晩潮初上海門長。狂濤浩浩凌千頃。壯志悠悠在四方。回首星槎杳難望。暮雲天末正蒼蒼。附元韻汀花飄拂錦帆香。奈此狂風起土囊。蕩蹴蛟龍高浪湧。橫驅灎澦怒聲長。槎通碧海逾千里。身遠丹霄滯一方。日夕試登亭上望。塞天無際亂山蒼。</text>
<title>次鶴谷洪公 瑞鳳 奉使相韻</title>,<text>逸調高標迥出塵。當朝況復大名新。九霄風翮瞻黃鵠。千里霜蹄識翠麟。洒落篇章應獨步。飛騰志氣更誰倫。練光亭上堆紅燭。醉裏詩成轉覺神。附元韻每從長路望行塵。仍玩流傳寶唾新。健筆定應搖海岳。豐功早已壓麒麟。羅來幕府皆才傑。較取先前孰比倫。百戰殘兵還可笑。未聞金鼓便摧神。</text>
<title>復用前韻記實。奉呈鶴谷行軒。</title>,<text>昨從高會躡芳塵。燈燭千家勝賞新。浮碧樓空疑跨鶴。朝天石在認麒麟。欲將暇日追王粲。不用沈酣效伯倫。忽謾相逢復相別。滿江明月想精神。</text>
<title>次權學官百祥樓韻</title>,<text>長風拍水氣冥冥。夾岸飛花錦浪生。落日帆檣來海色。入雲樓堞擁關形。登臨更覺乾坤豁。眺望偏宜霧雨晴。乘興直思騎鶴去。橫吹鐵笛過遙汀。</text>
<title>敬次使相用權學官韻</title>,<text>風塵空自羨鴻冥。旅食新添白髮生。參佐一時俱會意。江山千里共忘形。名都勝境良辰過。繡棟雕甍麗日晴。最是元龍湖海氣。獨憑虛檻俯長汀。附元韻收却吟魂入窈冥。望窮天海眼花生。詩成詎得江山助。才退難摸月露形。王事未能禁促迫。客程猶自計陰晴。平生不盡滄洲趣。回首東風杜若汀。</text>
<title>雨中無聊。錄奉兩僚兄。二從事畸翁，三從事玄洲李公昭漢。</title>,<text>梨花庭院雨蕭蕭。宿酒初醒寶篆燒。心逐亂雲迷薄暮。夢和殘角攪中宵。百年勳業羞靑鏡。千里行裝敝黑貂。坐算歸程飛鳥外。平蕪無際綠迢迢。</text>
<title>敬次使相韻</title>,<text>迢迢銀漢杳星槎。旅食淹留鬢欲華。客裏一春須竹葉。天涯四月見梨花。江山信美還懷土。魂夢雖多不到家。小雨欲晴官閣晩。坐看飛燕受風斜。附元韻客日如年待漢槎。孤懷忽忽送春華。脩程傍海饒陰雨。古館依山逗晩花。蝴蝶有時尋去路。子規何事勸歸家。鄕關不入登樓眼。芳草連天落照斜。</text>
<title>敬次使相。復用前韻。</title>,<text>漢使東浮博望槎。遠從蓮幕賦皇華。羈懷入夏添詩草。病眼經春動醉花。千里客遊空戀闕。五更孤夢漫回家。啼鶯語燕渾無賴。愁對荒城夕照斜。附元韻日日潮頭問海槎。淹留苦覺減容華。春眠到睫收書帙。夜酌添籌翦燭花。爲客可堪行近塞。送人還復憶辭家。宦情鄕思俱牢落。城角吹殘月半斜。</text>
<title>敬次使相酬西伯白沙尹公 暄 謝贈裝刀韻</title>,<text>百鍊仍將七寶裝。匣中秋水照龍光。携持出塞心應壯。拂拭憑軒興更長。好遇英雄收事業。肯敎塵土任埋藏。郵筒遠遞供淸謔。欲掇蕪詞愧報章。附元韻銛刀徑寸百金裝。至自無因當夜光。但可置鞾寧目攝。雖然好帶奈身長。蒯緱珠室都難辨。龍躍雷騰不在藏。付與楚人輸得失。待君他日細平章。</text>
<title>敬次西伯白沙尹公韻</title>,<text>小雨方塘作夜聲。旅燈挑盡政含情。魂隨鵷鷺朝金闕。目極星河望玉京。末路行裝渾有數。半生書劍摠無成。登瀛佐閫眞非分。愧把虛名負聖明。新安形勝古名州。客路無端十日留。七字誰題崔顥句。百年空倚仲宣樓。郵筒忽委雙金重。旅橐難將雜佩詶。共是出關身尙健。莫敎華髮早盈頭。</text>
<title>奉贈程副摠 龍</title>,<text>新安形勝擅南州。間出賢豪器業優。英略自能傾後輩。高風端合繼前修。日邊寶勑滄波晏。天上仙槎紫氣浮。從古男兒投筆志。佇看談笑取封侯。</text>
<title>題銀臺契屛後</title>,<text>銀臺淸切集群龍。遲暮還慙禁直同。接席宮壺香瀲灎。趨班仙漏響丁東。謀猷密贊風雲裏。恩渥頻承雨露中。會合幾時分散易。謾將名字記泥鴻。</text>
<title>挽柳加平 永起 文</title>,<text>玉雪襟懷松柏姿。風流文采是吾師。豈知半載關河別。永結重泉殄瘁悲。德行誰成千字誄。姓名應入八哀詩。平生願擧肩輿志。哭向靈床奠一巵。</text>
<title>登南漢山城 以體府從事巡到</title>,<text>雙旌迢遞入雲間。路絶高墉不可攀。板築卽今爲漢輔。經營從古拱秦關。名留溫祚千年國。勢結頭流萬里山。蓮幕佐戎慙白面。夢回鷗鷺滿前灣。</text>
<title>挽五峯李相公 好閔</title>,<text>廊廟先朝第一人。當時譽望冠儒紳。登庸峻秩班三事。福慶高年過八旬。健筆演綸資黼黻。豐功絶代耀麒麟。不才久作龍門客。無復華堂吐錦茵。</text>
<title>送晩沙李學士 景義 出宰洪州</title>,<text>除書昨日下楓宸。暫輟鑾坡近侍臣。盛代卽今憂弊邑。仙區從古用詞人。催科莫倚魚鹽富。經界惟令井地均。朞月化行應報政。佇看綸綍紫泥新。閉戶終南雨雪頻。天時忽忽歲將新。疏蹤豈合榮名博。懶性偏宜麴孼親。供世誠慙心似石。勞生還笑鬢如銀。聞君去作江湖宰。病裏題詩意更眞。</text>
<title>感懷</title>,<text>驅馬上東城。城高列萬雉。帝州一何壯。九衢平若砥。公侯第宅多。靑樓連戚里。行樂好經過。冠蓋如流水。開筵敞回軒。達夜歌鍾起。自謂金石固。百年長如此。天運有迭代。人道無久盈。歡娛猶未央。羲馭西南傾。一夕委塵土。故墓秋草生。蕭蕭白楊路。富貴人不知。身與名共滅。繁華能幾時。寂寂窮巷儒。下帷講玄虛。絺絡不願足。簞瓢不願餘。悠悠沒世後。流芳天壤俱。</text>
<title>感述</title>,<text>大風吹江水。波起白浩浩。中有南歸舟。悠悠下煙島。舟還水不還。志士心如擣。人生遠行客。百年頗草草。路遠日月疾。少壯難可保。春秋忽代序。揚名苦不早。鳴晨一失時。老去何所道。金石亦銷毀。流芳以爲寶。</text>
<title>採菊</title>,<text>陶令有菊花。長向東籬採。陶令去不返。菊花今尙在。紫莖發黃蕤。郁郁揚光彩。涼風一夕起。白露凋蕙茝。蕙茝亦已死。芬芳獨不改。掇之盈我袖。所思隔山海。可望不可越。凝情欲誰待。</text>
<title>感興</title>,<text>嗷嗷雲中雁。飛鳴一何哀。邊秋霜雪苦。羽毛亦已摧。含蘆度塞門。鷹隼爭相猜。江湖網羅多。稻粱爲禍媒。旅遊行路難。戢翼顧徘徊。南湘足菱芡。白水縈蒼苔。浮沈饒生涯。歲暮早歸來。我有綠綺琴。朱絃白玉柱。彈作蛟龍吟。泠泠調韻古。古調人不愛。四海知音誰。歲月忽已晏。鳳鳥來何遲。美人在蒼梧。山高湘水深。路遠不可致。泣涕霑衣襟。</text>
<title>放歌行</title>,<text>三五明月圓。二八明月虧。三五二八間。圓虧卽暫時。萬壑東赴海。一去無還波。天地亦虛盈。吾生能幾何。君看泉下人。逝者豈皆壽。逝者豈皆壽。不如且飮酒。</text>
<title>感懷</title>,<text>白月升天表。皎皎揚明輝。明輝欲誰贈。佳人曠音徽。常恐浮雲至。蔽我淸光微。夜久霜露繁。庭蘭早已腓。臨風默惆悵。歲晏心事違。</text>
<title>擬古。贈李淸甫 灝。</title>,<text>我有孤桐琴。徽以雙南金。彈作峨洋聲。山高而水深。伯牙久已死。千載無知音。常恐廣陵散。自此終湮沈。今日寄同心。托之傳幽襟。願爲陽春操。莫爲巴人吟。</text>
<title>效李文山體</title>,<text>別離今幾日。輕寒入羅緯。池荷早已摘。蕩子遊未歸。風高雁陣急。海冷鵾鷄悲。月明白露夜。何以不相思。</text>
<title>歲暮。寄洛下諸友。</title>,<text>自君遊京洛。芳辰忽已逝。相思隔漢水。一夕西風戾。關梁遠不通。波濤浩無際。歲暮莫與同。佳期曠迢遞。庭蘭爲誰採。霜露凄其厲。白月天端來。淸光一何麗。攬之欲寄遠。恐被浮雲蔽。君子今何如。天地倏已閉。宦遊雖云樂。無爲久淫滯。努力愼行藏。固我金石契。</text>
<title>擬古。贈李子異。</title>,<text>春秋忽代序。白露一何早。涼風夕披拂。蘭蕙亦衆草。志士中夜興。見之心如擣。微芳久已殞。姸華豈足寶。靑靑嶺上松。經冬能自保。眷我歲寒操。永與爾爲好。</text>
<title>感興。贈李子異。</title>,<text>東國有佳人。粲粲美容姿。左右結芳蘭。雜佩紛委蛇。朱顏爲誰開。貞操空自持。傷彼碧蕙草。含英而後時。秀色人所妬。何必颺蛾眉。</text>
<title>秋懷</title>,<text>秋氣日凌兢。秋懷日懭悢。獨坐還獨語。中心苦不暢。拂衣出門去。去上西山上。落木閉寒峯。蒼然暮相向。徘徊臨四野。長歌欲一放。狂風萬里動。日夕愁雲漲。君子今何如。山川邈阻曠。回首路方永。佳期不可望。秋日何短短。秋夜何曼曼。憂人未得寢。攬衣起盤桓。獨語步落月。自然心不歡。芝艾共凋悴。白露早已寒。開軒臨四野。莽蕩天地寬。陰陽互遷移。寒暑如跳丸。盛年不恒居。歲暮行路難。功名當自強。無爲坐長歎。</text>
<title>將北遊。別舍弟。</title>,<text>客行有常程。鷄鳴各嚴裝。君歸拜高堂。我今投北荒。一別隔山海。音息何由將。歲寒霜露繁。厚汝征衣裳。勖哉保令德。去去無相忘。南北有浮雲。飄飄無定姿。出門臨大道。駕言將遠之。旅遊不可久。親庭曠以違。君去報高堂。歲暮早還歸。</text>
<title>送行</title>,<text>我友千里遊。送以江上尊。分手欲有贈。別離多苦言。道路旣云險。莫爲久留人。歲寒早歸來。願子書之紳。大江去悠悠。日夜東南注。丈夫四海志。誰能戀親故。戚戚去鄕邑。駕言犯霜露。親友遠追送。餞子千里路。征人有程期。道里忽已暮。踟蹰不忍分。十步九回顧。勿言一杯酒。別後難再遇。風波舟楫難。珍重好自護。揚名須及早。芳辰莫虛度。勖哉保令德。慰我長思慕。</text>
<title>感述</title>,<text>皇天分四時。滔滔年運駛。白露一夕降。碧梧捐微翠。皎皎雲端月。照我鴛鴦被。佳期曠何許。砧杵微風起。徘徊夜欲闌。流光忽西墜。人生百歲內。戚戚少歡時。歡時苦太少。如何又別離。別離已經期。遊人殊未來。金飆結素秋。庭草萋已摧。幽蘭死不芳。碧蕙先時萎。帝城不可留。宦塗多路岐。歲晏君早歸。白露沾人衣。艶陽二三月。百卉含芬葩。芳園自成蹊。灼灼桃李花。露濡白日遲。蝶蜂爭相誇。盛衰卽暫時。一夜狂風起。春華不足恃。零落從此始。</text>
<title>征婦篇</title>,<text>別離忽經時。秋風復入闈。促織一夜啼。白露催寒衣。池荷委紅房。階蘭早已腓。皎皎雲間月。照我床端幃。暗語整巾帶。中庭拜淸輝。人欲天不違。願得見容徽。誰言關塞遠。入夢何依依。來不須臾在。去言長相思。覺後心飜疑。握粟聽巫詞。只願身長健。不願早歸來。</text>
<title>田家別</title>,<text>惻惻田家別。就食將遠離。一身不自保。矧復戀妻兒。老翁出門去。老婦泣相持。攬衣不忍別。殷勤前致詞。子去適樂土。賤妾知誰依。豈不願子留。內顧無斗資。明明白日懸。寸心天地知。不怨死溝壑。但恐子長違。幸得賢太守。惠政多所綏。靑春動泉脈。把犁當及時。路惡賊盜橫。君子愼遠之。大江暮東流。哭聲在路岐。誠恐九重深。照臨未及斯。余欲獻厥猷。一齊蒼生飢。君門高且峻。蹀足空蹰踟。</text>
<title>偶興</title>,<text>崇蘭生谷底。花葉何煌煌。托根深且阻。自遠桃李場。芬馨世所貴。可綛君子裳。淸風不我吹。何由發幽香。年歲欲過半。秀質難久芳。常恐鶗鴂鳴。一夕凝寒霜。歲晏而莫採。將隨蔓草黃。屈子誠已矣。誰能掇爲糧。城南門巷幽。閉戶常自早。鳥雀聚寒枝。滿庭生秋草。乖人易得愁。觸物心如擣。悲吟送落日。懭悢傷懷抱。人生忽如客。豈能金石固。風波一失時。少壯難可保。何不振高步。及我年未老。無爲貧與賤。坎壈守窮道。</text>
<title>贈金景時 聲發</title>,<text>靡靡澗底蘭。靑靑嶺上柏。柏操一何勁。蘭芳一何馥。勖君後凋志。莫爲霜雪期。春華豈足恃。歲寒以爲期。</text>
<title>傷春詞</title>,<text>戚戚復戚戚。抱此千里憂。人當春日舒。我當春日愁。春日正遲遲。春風和且柔。獨上高樓望。春氣滿中州。芳草知時節。依舊生煙洲。飛鳥亦有得。噭噭鳴相求。無情尙如此。王孫何處遊。自君棄我去。五見靑陽遒。不惜佳期遠。所嗟會難收。盛年長別離。無爲久淹留。</text>
<title>田家雜興</title>,<text>人言田家苦。我得田家樂。結廬遠城市。而無塵世束。繞屋樹桑麻。茅簷蔭松柏。鳥雀鳴相求。滿庭芳草綠。西山饒薇蕨。春來甘可食。毛褐足掩形。豈必紈與帛。平生貴適意。百年會有役。俛仰以卒歲。怡然何所迫。種田三十畝。種桑三百株。夫婦自力作。衣食不願餘。春至布穀鳴。雨露和以濡。苗生滿阡陌。蠶眠始蠕蠕。旣耕亦已藝。日夕還我廬。農談蔭楡柳。隣里相追呼。有酒可以釃。無酒可以沽。卽此足自適。不樂復何如。</text>
<title>挽趙別坐 洙</title>,<text>天地何茫茫。陰陽亦浩浩。萬代迭相送。人無長壽考。愚賤同湮沒。尊貴誰獨保。嚴霜九月中。旅魂歸海島。親友或悲嗟。而我忘懷抱。大夢一已覺。得失何足道。疇昔少年日。與君交情好。浮生五十載。哭子一何早。所是同心人。在世二三老。四郊莽蕩蕩。悲風搖百草。一歌復一泣。秋空白如掃。</text>
<title>擬古</title>,<text>東南有高樓。高高峻而安。婀娜彼姝女。獨倚浮雲端。容華耀桃李。手持靑琅玕。含情調玉琴。泠泠淸且閑。惠音誰得知。傾城在一彈。曲終有餘哀。慷慨再三歎。悲吟整履綦。佇立金井闌。不怨佇立久。但恐和者難。衆人徒嗷嗷。安知吾所觀。中情亮未宣。仰視雙飛翰。悠悠復悠悠。駕言將遠遊。出門望九州。山川曠以脩。白日忽已冥。飄風吹客衣。征旅見我行。停車爲嗟咨。苦稱行路難。君子暮何之。中心吐未易。撫膺雙淚垂。采采山中蘭。芳氣滿幽林。終朝盈我裳。願言遺所欽。君子在遠道。山川阻且深。愛而不可見。離懷壯難任。</text>
<title>余生二十八始得男。倦遊且三年矣。東坡曰無官一身輕。有子萬事足。這中眞意味。此老實先獲之。遂分厥字作古體。</title>,<text>南轅歎適燕。北趾難遊吳。豈不願長騖。失路徒崎嶇。伊余嬰薄宦。載筆彤墀趨。直道以事君。傍人笑其愚。富貴非我好。功名不可圖。棲遲衡門下。且從性所娛。床上書縱橫。瓮中酒有無。醉輒枕卷臥。醒來復伊吾。少年喜功業。跨馬遊長安。射策君東堂。榮名衆所觀。通籍入承明。靑雲生羽翰。要津豈不好。處之誠獨難。京洛有岐路。狹斜紛多端。窘步從捷逕。使我心不歡。行迷及未遠。聊掛東門冠。且欲養性靈。非敢辭王官。鑿井可以飮。耕田可以餐。裘葛足掩體。何須帛與紈。鷦鷯巢樹林。一枝猶知寬。不必學大鵬。萬里培風搏。擾攘人間世。物情固非一。夸者慕功名。貞人喜幽逸。偶然遊靑瑣。何曾待黔突。去去與世辭。環堵閉蓬蓽。急流無全船。畏途有覆轍。高詠老氏書。乾坤日蕭瑟。有食餬我口。有屋藏我身。旣飽亦旣容。此外皆埃塵。靑靑南山桂。可以摧爲薪。何必翦惡木。然後怡心神。燀赫路人慕。落魄家童輕。我心若死灰。與世無營營。微醺宿酲解。朗吟新詩成。卽此可以適。豈必公與卿。却憶去年時。身上簪組嬰。五更不得寢。走馬朝承明。源深流必長。根殖枝當茂。我家自晉陽。積德久以厚。帝車指孟陬。春氣正和煦。幸茲熊羆夢。及此生成候。天心不偶爾。孔釋親送否。意者忠孝門。恤徹豐其後。磽磽頭角出。炯炯眉宇秀。已自識孩笑。從當解趨走。人間至樂在。萬事復何有。萬事復何有。欣然對夫婦。我旣棄塵世。世亦久我棄。門前謝雜賓。膝下携稚子。稚子日以長。我心日以喜。明珠出海底。本是瑚璉器。驥子初放蹄。目已無千里。桑弧及蓬矢。男兒四方志。愼勿學乃翁。辛勤事文字。吾年二十八。有子今已晩。軒然食牛氣。慰我平生願。俗累本非一。浮緣亦逾萬。人皆好夸耀。我獨甘疏誕。富貴不必羨。貧賤不必歎。脫粟與蝸舍。可以供偃蹇。於世百無求。有子獨可喜。藹然慈愛心。足見人倫始。文章乃翁病。忠孝吾家事。篤行是至▒。識字反多累。祝爾保令德。揚名以爲美。俗士喜趨榮。達人貴知足。與子一篋書。何如萬鍾祿。人無眞是非。世有僞失得。賢者自爲賢。賤之如瓦礫。愚者自爲愚。重之如金玉。</text>
<title>詠史</title>,<text>龐公昔避世。躬耕巖谷裏。天子不得見。諸侯不得致。夫婦自力作。何業遺孫子。人危我以安。與世固有異。長鑱及短犁。餘光照後祀。君看名利家。往往覆其軌。林中臥羲皇。山外啼魈魅。龍潛白水渾。鳳去蒼梧邃。嘗讀逸民傳。神交付冥昧。垂之戒稚兒。此道無瑕累。</text>
<title>挽久庵先生</title>,<text>滔滔水東流。茫茫日西馳。日馳猶更晨。水流無還期。斯人不重見。慘慘中腸悲。高秋九月中。祖餞將何之。芳尊滿淸醑。琴書宛在茲。臨江一慟哭。百年盡於斯。人生賢與愚。托體同山陂。所貴崇令德。沒世以爲師。秋高月峽瘦。霜落驪江朗。孤舟載丹旐。去去原鄕葬。德行與文章。冥寞徒懷曩。道存簞瓢裏。志在軒虞上。河淸不可俟。奄忽隨泉壤。泰山一已頹。吾輩將誰仰。蕭條流歲晏。莽蕩佳期曠。四海豈不大。更無知音賞。</text>
<title>聞丈人在原州嬰病。與亨甫曉出水口門。</title>,<text>人事自多端。百年同擾擾。親庭隔歲暮。將啓湖南旐。丈人在北原。會面常苦少。尺素昨夜至。臥病荒山眇。溫溫厚重器。擧世人倫表。誰能不往見。藥餌資相療。鷄鳴動征鐸。策馬侵霜曉。風嚴衣帶凍。殘月流西照。日短歸意速。仰思征鴻矯。計程百里遠。一宿展良眺。精明發宵寐。佳夢通靈兆。君子神所祐。皇天理幽妙。預思散芋栗。開顏間語笑。茅茨在眼中。歷歷數亭沼。城市不可住。薄俗何佻巧。歸尋雲水窟。相期逐煙釣。</text>
<title>送東渚趙叔溫 璞 之任白川</title>,<text>悠悠復悠悠。送子遊西州。京洛旣云好。何不暫時留。策馬上河關。去去多苦顏。浮雲蔽大陸。軒車誰能攀。谷中有芝蕙。澗底有蘭茝。秀色抱淸香。可紉君子佩。採之寄行人。願言疏爲巾。常恐時節換。鶗鴂鳴芳辰。丈夫秉貞操。志豈在溫飽。承明及海鹵。得失何必較。貴亦不足喜。賤亦不足恥。勖哉保令德。流芳以爲美。</text>
<title>永嘉公旣歿矣。思其人而不見。常懷九原之慟。適奉久庵夢遇作及聘君和篇。俯仰幽明。一唱三歎。遂步厥韻。略抒深衷。</title>,<text>古人不可見。長歌淚盈把。憶我永嘉存。擧世皆風下。高才與淑德。奄忽隨冥化。泉臺一潛翳。宿草埋春夏。乾坤莽蕩蕩。誰是知音者。浮名卽蝸角。世故猶狼藉。伊昔好追遊。遇我多許假。南山共榻慣。北闕聯被乍。有時吐不平。奮筆恣揮寫。時危哲人逝。歲晏佳期謝。荊璞失雕琢。嗚呼難待價。霜凋芝蕙殞。雪壓松篁臥。悄然坐中夜。屋梁寒月射。</text>
<title>哭疏庵任茂叔</title>,<text>惻惻復惻惻。送子將何向。方轝結廣柳。去去蒿里葬。圖書儼在茲。芳尊湛淸釀。呼子子不顧。棄我忽長往。昔與子爲友。形骸兩相忘。恢恢萬人敵。突兀出輩行。詞壇或分壘。旗鼓時爭長。文章迺餘事。學道祛蒙障。中年遭世難。出處同趨嚮。榮辱進退間。信義以勉強。尋詩㶚橋驢。乘興剡溪舫。良朋豈非偉。顚沛有倚仗。龍飛快先覩。日月重昭朗。徵書起漁樵。共造靑冥上。載筆入鑾坡。衮鉞垂懲創。峨冠坐柏府。正直氣俱旺。淸切瀛洲選。華要粉署望。聯翩步武偕。愧我未及讓。鸞鳳儀赤霄。豈久在糞壤。騏驎返渥洼。匪甘伏櫪養。匀天玉樓成。金額排雲榜。綘節半夜下。作記須哲匠。霞輧導仙樂。縹緲指空曠。塵緣付埃壒。俗界脫甕盎。逝者日以適。留者日以愴。可使鍾期存。誰堪伯牙喪。四海固云廣。更無知音賞。飛飛丹旐動。飄飄素帷颺。祖餞首荒丘。積雪埋寒嶂。蕭條梁木摧。吾輩終安放。人生賢與愚。同盡歸泉壤。所貴沒世名。永爲山斗仰。</text>
<title>暮渡錦江</title>,<text>崖滑雪霜濃。谷轉山門擁。中有萬里江。洶若溟渤動。深林怪獸哭。落日行人恐。蘇齋與眉巖。此道曾相送。有才亦不售。名高竟何用。自昔鼎鼐地。不必登屈宋。我今在路岐。幾時朝丹鳳。</text>
<title>別後到稷山寄舍弟</title>,<text>大江暮南流。遊子不顧返。去去復去去。我行今已半。京洛日以近。親闈日以遠。豈不戀晨昏。自然衣帶緩。昨夜夢南陔。高堂拜嚴顏。斑斕老䒹衣。笑舞平生歡。孤雁失其侶。悲鳴聲念群。何當羽翮成。接翼遊靑雲。瞻彼紫荊花。韡韡同根蔕。況我連枝人。胡爲各天際。浮生有苦樂。聚散難可常。少壯當自強。暫離何足傷。東風吹兩湖。暮春非遠期。勖哉存令德。趨庭愼威儀。</text>
<title>宿中興寺</title>,<text>晝遊光明域。夜宿招提界。長廊鍾磬淸。古殿圖書在。白月臨無心。明燈照不寐。禪房棲妙香。竹林生靈籟。貴賤迭骸骨。顏跖同埃壒。達人逃大梏。聖者存玄戒。情忘意已適。興發心先會。半夜聞仙梵。令人起深悔。</text>
<title>去京篇</title>,<text>斷雲難爲雨。去婦難爲顏。棄置又棄置。遑遑行出關。不上覆舟灘。誰信風濤艱。涉盡折肱坂。始驗斯路難。浮陰蔽紫微。遊子何時還。亦知故鄕惡。尙瞻終南山。枳棘巢鵷鳳。棲棲非所安。君看稻梁雁。戢翼隨江千。莫言一勺水。覆地南北流。尺絲出機中。靑紫亦異謀。嶢嶢故易缺。忠信衆所尤。直士死路傍。曲者封公侯。進退有行藏。京洛不可留。出門望九州。道途阻且脩。登山石齧足。涉水龍入舟。天運苟如此。去去將何求。</text>
<title>阻雨不克赴靑江之邀。用仲默韻。奉疏庵求和。</title>,<text>回風吹汀樹。急雨埋江嶺。已侵茅葦漏。兼潤琴書冷。積陰閟皐陸。亭午迷光景。佳期坐睽曠。追歡抱餘耿。十里豈非邇。跬步成異境。相望不相親。竟夕徒深省。</text>
<title>用疏庵韻。催靑江赴期。</title>,<text>懷人不可見。夢寐猶在目。霧雨渺無涯。望望滄洲曲。今朝天宇開。日脚射江陸。高駕來何遲。我行久已獨。</text>
<title>七月望日。與任茂叔，李汝固，呂子久，曺子實 文秀 峽裏同棲諸公。泛舟於前江。以白露橫江水光接天。分韻得水字。</title>,<text>義和無停馭。流年不可恃。壬戌今又來。逸興相驅使。孤舟放越峽。偕我二三子。悠悠長波逝。漠漠微風起。擧杯問明月。英豪幾生死。蘇老太多言。盈虛同一指。中江吹洞簫。極目天拍水。飄飄將安適。未知吾所止。</text>
<title>李晦而得白字不賦。代作廣澤風聽琴之意。</title>,<text>亭亭百尺桐。結根山中石。鳳皇巢其上。神物共護惜。良工斲爲琴。金徽間珠璧。一彈秋江淸。再彈秋月白。三彈天宇高。浮雲忽四闢。不恨彈者疲。恐無知音客。南薰久已亡。蒼梧渺難適。曲終發長歎。含情徒脈脈。</text>
<title>柬疏庵催赴澤風，雪汀 曺子實 之邀。</title>,<text>君居奉安驛。我住楊江頭。共是絶跡徒。與世成盾矛。四海豈非廣。知音未易求。眷眷金蘭契。嘉言以獻酬。昨見汝固書。邀我爲良遊。若人才力豪。興入滄洲幽。子實有佳句。健筆蟠銀鉤。相期及長暇。痛飮消窮愁。春風吹平陸。江漢日夜流。今者如不樂。芳辰難可留。四十而無聞。未爲吾輩羞。莫使阮籍等。獨醉爲身謀。</text>
<title>夜訪李子方醉題</title>,<text>草根積霜露。涼風振庭樹。騷人不得寢。杖策西隣去。偶得一尊酒。翛然語情素。</text>
<title>送李晦而北遊</title>,<text>悠悠復悠悠。送子將遠遊。丈夫在窮途。衣食不自謀。弊裘策羸驂。駕動無停留。嶺外土俗異。歲後霜雪稠。年饑賊盜橫。況又路阻脩。努力愼行邁。莫貽居者憂。春風吹客衣。江漢日西流。短章不成詠。持用慰離愁。</text>
<title>次疏庵韻</title>,<text>偏性非傲物。幽居非玩世。偶與時不偕。沈冥以卒歲。丘園貞素履。來采山中桂。眷我同心人。命駕頻來詣。談論浩縱橫。文章乃小藝。直道衆所仇。行身一何厲。良朋豈不偉。嘉言屢相惠。結駟臨長途。致遠猶恐泥。方圓必有合。且篤金蘭契。窮達得喪間。丈夫當自礪。秋風忽已起。獨立凝遐睇。念子衣裳單。相期製薜荔。</text>
<title>偶吟</title>,<text>幽居亦多事。春來常早起。揷籬護殘竹。開渠引遠水。問柳過江村。尋花到野寺。有時逐釣徒。叉魚月明裏。忽聞新酒熟。携幼復一醉。醒來步紫苔。翛然誦老氏。</text>
<title>挽鄭參奉 烿○代家君製</title>,<text>惻惻復惻惻。心悲不可語。飛旌引廣柳。載柩前山去。呼子子不知。泣子子不睹。憶子少年日。彈冠振芳譽。流光易蹉跎。時命不相與。中年謁公卿。晩歲嬰沈癙。溘然同大化。乾坤本逆旅。音容杳潛翳。虛堂哭男女。凄風動繐帷。靈床奠桂醑。蕭條白楊路。零露何湑湑。幽明隔死生。厚夜無時曙。顧我瓜葛人。心肝早相許。杯寬春酒滑。情親到爾汝。浮生五十載。子逝一何遽。依依巾几上。含悽薦鷄絮。俯仰卽今古。涕泗流如筯。</text>
<title>天啓壬戌七月旣望。用前赤壁賦字。五言古詩十首。</title>,<text>余旣與世絶。不與世來往。幽潛觀物化。獨立飛淸響。鬱鬱孤抱盈。懷人不可望。徘徊怨流光。空江倚蘭槳。我慕蘇夫子。淸風蓋一世。憑虛凌萬頃。舟棹皆蘭桂。長江亦有窮。斯人未曾逝。懷仙誦遺賦。月露秋空洗。孟德破荊州。方舟下赤壁。目又無周郞。臨江賦橫槊。雄風盡一世。山川更何屬。逝者不可問。南飛有烏鵲。酒亦有何樂。人人皆喜之。方其托於斯。是非無所知。況我遺世者。不飮將何爲。望月擧瓢尊。自酌而自釃。有風吹我襟。有酒盈我杯。又有天中月。爲我江上來。淸光浩萬里。美人安在哉。孤懷渺無與。倚棹空徘徊。孤棹響中流。月明秋露白。水天相與接。上下成一色。人生在世間。茫如泛舟客。流光不可憑。斗酒且爲樂。有之未爲有。無之未爲無。萬物相變化。天地亦須臾。莫如飮美酒。醉樂歌嗚嗚。杯盤旣狼藉。焉知我是吾。逝者旣長往。來者復如何。逝來自相化。浩浩東流波。與君臨江上。風月淸而和。登艫望千里。擊尊空悲歌。流光何卒卒。孤懷何渺渺。潛觀洞物我。是非皆一笑。山中有䴢鹿。不怨相知少。獨立倚幽蘭。江空風嫋嫋。困鹿藏幽壑。窮魚托潛渚。人生不相遇。江上固我所。非無襟抱友。漁樵以爲侶。逝將絶來往。遺世長風御。</text>
<title>得釃酒臨江橫槊賦詩</title>,<text>鯨鯢偃四溟。鷦鷯棲一枝。大小各自適。物性終難移。生逢賢聖君。又値昇平時。顧我狷介質。不與流俗宜。長江帶茅宇。深峽轉逶迤。入室惟淸風。明月來相隨。詩成或共和。酒熟還獨釃。悠悠百年內。此道無磷緇。蘇公謫黃岡。意氣頗自負。扁舟泛赤壁。萬頃當杯酒。飄飄二賦在。盛事今不朽。元豐至天啓。壬戌已回九。五百四十年。一往如轉首。高興激我輩。未覺時序久。非無千里流。亦有知心友。異世可同調。何須較先後。蕭蕭蘆花叢。靑靑楓樹林。涼風一夕起。洲渚生微陰。是時洪潦縮。江水淸而深。中流放孤棹。月色來相臨。長簫且莫吹。奏我膝上琴。一彈再三弄。所貴爲知音。今者如不樂。流光逝駸駸。常恐芳歲晏。霜露沾衣襟。龍門高入雲。下有西流江。衝波結長峽。百里相擊撞。蛟龍窟其中。誰能架危虹。一葦縱所適。俯瞰馮夷邦。淸風如有意。微微過篷窓。明月亦多事。照我壚頭缸。同來二三子。國土無等雙。醉後發高唱。豪氣不可降。落落疏庵老。詞賦浩縱橫。飄飄德水子。文彩傳家聲。靑江騁佳句。靈川引巨觥。更有曺與李。落筆龍蛇驚。斯遊豈非偉。盍簪騷壇英。天公借好月。風伯亦屛營。中流吹洞簫。河漢西南傾。歡會不可極。各希存令名。平生湖海氣。興來不自覺。高歌蕩兩槳。水月俯可捉。星斗相徘徊。魚龍共瀺灂。群賢富文章。隋珠各在握。詩成恣揮洒。毫端森玉槊。語巧奪造化。晴空散電雹。丈夫苟有志。豈爲人所椓。長纓本自潔。一作無塵 莫向滄浪濯。門有櫜鞬客。致我雙尺素。開緘十行札。燁燁凌雲句。問客何方來。云自征西府。征西多閑暇。郵筒遠相附。溫溫詩禮將。山斗衆所慕。賁然枉華什。嘉樹可以賦。莫言關塞阻。興與精神聚。淸歡雖未共。德音期無斁。坡老赤壁後。千秋繼者誰。向來蠶嶺會。亦能追淸規。亭也何足數。膾炙齋軒詩。醴泉豈無源。東岳乃吾師。自我不相見。各在天一涯。旣云道路長。江海又間之。歲月忽遲暮。良辰曠佳期。茲遊難可再。獨立有所思。</text>
<title>奉題急難圖帖</title>,<text>惟天降民衷。人皆具倫彝。友悌本我有。非由外鑠之。嗚呼王化熄。薄俗趨澆漓。衆或汩其常。亦爲世所移。死生原隰間。急難安可期。是以鶺鴒篇。聖者存深悲。新圖忽入眼。未展淚先垂。森森簇戈戟。平陸羅旌旗。骨肉恩固重。疇能獨活爲。義感氣亦健。忘身蹈至危。張弓冒白刃。蛇豕皆奔披。欒欒一書生。勇烈迺如斯。想當匍匐際。寸心天地知。欻翕集百靈。左右來扶持。不然七尺軀。尫羸難自支。何得竟雙全。成此絶代奇。嵬峨白華山。滉漾鈷鉧池。池深有時涸。山高有時隳。芳名旣云遠。丹靑俱在茲。新篇繼棣華。永爲千載規。</text>
<title>金公道源 世濂 將往嶺東。詩以贈之。</title>,<text>璨璨瓊瑤樹。敷榮玉堂前。飄飄丹山鳳。覽德翔其顚。羽毛旣云美。銜圖自九天。棲集十二樓。祥雲繞回旋。如何忽分飛。遺我若棄捐。不憂道途長。不憂時序遷。所恨王者瑞。翩翩向海堧。方今聖明御。沕穆神化宣。丹墀有竹實。紫禁有醴泉。去去早歸來。與爾偕騰騫。</text>
<title>將往嘉興。阻雨未發。詠懷呈丈人。</title>,<text>冥冥霧雨積。浩浩江流漲。端居感歲周。秋意侵几杖。所思隔重浦。洪濤杳難越。離憂令人老。一夕生白髮。</text>
<title>獨行溪邊。用蘇州韻。</title>,<text>幽意忽不適。獨坐溪邊石。臥病春已暮。莓苔絶行跡。冉冉野花紅。萋萋浦草碧。美人期不至。悵望空日夕。</text>
<title>奉送吳肅羽 䎘 以謝恩副使朝京</title>,<text>鳳雛生丹穴。九彩成文章。刷羽卽高擧。恥同鷄鶩場。驥子始墮地。目已無八荒。疇能戀棧豆。局促受馽韁。丈夫弧矢志。及壯當出疆。顧惟女兒輩。屑屑空悲傷。邦家初再造。日月赫重光。寶冊降天庭。誥勑隨篚筐。皇恩遠洋溢。君命肅所將。惟簡在上衷。專對屬俊良。淸朝稱多士。誰與子頡頑。有美瑚璉器。璨璨陳巖廊。早結明主知。盛之白玉堂。聲華藹孤騫。儕流不敢望。由來臣子節。夷險固一方。忠信可以行。溟渤乃康莊。奉表辭闕下。四牡何彭彭。舟車通水陸。莫謂阻且長。高帆掠牛斗。巨艦開龍驤。馮夷及海若。左右呵不祥。漫漫七千里。利涉如斷潢。齊燕豪俠窟。鄒魯詩書鄕。堯封看歷歷。禹甸指茫茫。宸居壯帝都。萬國爭梯航。五雲瞻北極。稽首朝紫皇。禮罷舞蹈出。爐煙繞回翔。觀周富物色。一一收奚囊。茲遊豈非偉。亦足酬平常。行者雖云樂。居者安可忘。祖餞國西門。傾城設供張。是時積雨霽。流火遞微涼。宿昔同袍友。忽作參與商。停杯不能飮。感歎集中腸。臨岐欲何贈。匪貴靑琳琅。我有三尺劍。百金持爲裝。又有一尺素。中有字成行。劍以衛風塵。君子愼周防。素以書箴規。佩服當珪璋。願言崇令德。凡百但自強。歲晏式遄歸。慰我心所藏。</text>
<title>挽柳加平 永起○代家君作</title>,<text>我生不滿百。親知日凋喪。每一寢門哭。涕盡聲輒放。況吾與吾子。古誼在勉彊。榮辱燥濕間。不受尺寸枉。淑德及懿行。薄俗誰敢望。恢恢經世志。萬事猶指掌。惜哉命未偶。靑衫就黃壤。三品竟庳班。七袠同一餉。哲人忽已萎。後死將安仰。溫溫厚重氣。落落奇偉狀。已矣不復見。去向蒿里葬。是時積雨霽。落日含秋嶂。蕭條北邙路。祖餞乖臨壙。平生滿樽酒。白首徒懷曩。分明屋樑月。夜夜懸夢想。</text>
<title>送全秀才 益禧 下第歸榮川</title>,<text>恭聞嶺之南。山水淸而峻。氤氳鍾神化。卓犖產才俊。前輩何其多。繼起名聲振。寒暄及一蠹。吾道始發軔。晦退益光大。綱常開標準。最愛南冥公。令人去鄙悋。溫溫柳議政。經濟實忠藎。秀氣曾間發。風流猶未泯。近來景任徒。苦被魚目哂。屈首百夫下。孜孜爲九仞。同聲必相應。全也迺後進。卽今年十九。行已能謹信。芝蘭出榛莽。泥沙脫瑜瑾。文章是餘事。健筆排霜刃。興來恣揮洒。白晝生雷震。射策君東觀。果爲時所擯。得失何足較。直道無緇磷。余亦剛腸者。與世相矛盾。杜門廣陵津。一見懷抱盡。聯床成夜宿。皓月西南隕。是時金律高。露草飛秋䗲。征車不可攀。歸雲隨雁陣。乾坤邈蕩蕩。萬事集雙鬢。路惡賊盜橫。行邁當自愼。頭流接方丈。我生初在晉。聊歌猛虎行。分手以爲贐。</text>
<title>歲暮有所思行</title>,<text>萬壑東流逝漫漫。白日不留令人歎。疾風吹霜素髮寒。歲云暮矣衣裳單。壯懷悲秋坐夜闌。撫劍高歌行路難。同心人在碧雲端。手持明月雙琅玕。桂葉靑靑楓葉丹。澧浦有芷沅有蘭。九疑連天洞庭寬。洞庭之水生波瀾。愛而不見摧心肝。更鼓遲遲漏水殘。相思一夕神內酸。孤鴻叫侶海上還。我欲從之無羽翰。</text>
<title>築城高</title>,<text>築城高。高高直與浮雲上。前杵復後杵。萬杵築地雷霆響。將軍如虎拔劍怒。死者白骨多於土。還將白骨築作址。只憂城卑不憂死。築城高。高高可遮賊。但恐賊來無人禦。築城雖高遮不得。君不見秦皇築城跨海岱。綠圖之讖禍其內。築城高。高高亦何爲。我欲言之心中疑。</text>
<title>暗別離</title>,<text>銀河廣。銀河廣無梁。無梁水又波。迢迢牛女遙相望。相望不相見。天上人間空斷腸。自君別我去。山川阻且長。白日西流歲云暮。朔風凄凄天雨霜。床空怨翡翠。衾單恨鴛鴦。月華泛灎漏水急。斗柄初沈夜未央。愁多不能寐。攬衣步中堂。援琴奏苦調。泠泠鳳求皇。絃促不成音。美人天一方。臨風掩袖泣。涕下沾衣裳。</text>
<title>長相思</title>,<text>長相思。久別離。所思何在天之涯。相思不相見。獨倚闌干春日遲。此時憶君心斷絶。憂從中來不可掇。一雙黃鸝啼上樹。梧桐花落無人掃。長相思。令人老。</text>
<title>曉發廣程</title>,<text>前有白狐後玄熊。我行胡爲在山中。天寒霜露沾人衣。斗建孟春猶烈風。落月冏冏垂文練。河漢西流淸且淺。自古遊子常畏人。撫劍高歌淚如線。</text>
<title>走筆次疏菴用昌黎山石韻</title>,<text>峽裏冥棲生事微。病鶴戢翼喑不飛。白日虎子當路伏。食人擇肉充其肥。風塵澒洞眼欲眯。宇內至廣相識稀。高車雖穩有傾覆。曄曄紫芝療我饑。疏菴先生天下士。七年獨掩郵村扉。雕鎪物象神鬼驚。幽探海岳高雲霏。有時白戰出奇兵。堅壁何能解重圍。千仞之岡萬里流。可以濯足而振衣。在世取適卽快樂。紛紛俗士施鞭鞿。行迷未遠當自復。歲暮與子同來歸。</text>
<title>廣陵夜泛。送人驪江。</title>,<text>春江月黑水如膩。一點漁火照遠嶼。客子中夜發廣陵。槳聲軋軋鳴前浦。驪州酒熟花欲紅。早晩孤帆逐君去。</text>
<title>踏靑日會于沖谷。醉後題。</title>,<text>春深酒熟花冥冥。幽人午睡江上亭。風光驅使太放顚。踏遍溪草初抽靑。浮生滿百或不滿。煙塵眯眼何時醒。</text>
<title>夏日歎 三章○自正月不雨至于八月。悶旱而作。</title>,<text>夏日曈曈出東北。赤光射地地爲坼。羲和暍死不得御。三足之烏將何托。短魃如人亦如鬼。口中吐火持火幟。倏忽一日行千里。我欲擊斬且復止。太古以前不可知。結繩之後無今年。或謂堯湯亦親睹。意者水旱其數然。不憂萬姓盡顚仆。不歎百物皆凋枯。直恐四海徹底涸。蛟龍爛死乾如脯。常年六月食早稻。今年出地長如寸。大哉乾元萬物始。何以受此農事困。安得鞭撻螭與龍。驅馳雷師風伯同。決下千斛萬斛水。盡使涸轍恩波蒙。</text>
<title>憶李子章</title>,<text>削去仕版鄭德餘。門外黜送李子章。自我不見歲云暮。封書欲寄無使將。功名富貴不可圖。日月如流男子老。腰下龍泉長丈許。時時拂拭顏色好。我居廣陵君坡州。相思歲晏心悠悠。長河浪高舟楫闕。愛而不見令人憂。豈無快馬一日馳。虎飢晝立鵂鶹哭。孤鴻噭噭求其曹。欲往從之無羽翮。</text>
<title>出自國東門行</title>,<text>冬十一月日舍午。鄭子南遊戒杖屨。鍾鳴蓐食別妻孥。拂衣中堂行出戶。旣云京洛樂且好。何不暫留今遠騖。捷徑要路爭爲市。曳裙一夕生毛羽。天門九重虎豹守。以額叩關閽者怒。男兒三十無所成。促刺齷齪令心苦。鳳凰高飛覽德輝。誰肯啄粟鷄雛伍。自古惡少封公侯。達士俊才多不遇。平明驅出國東門。僕夫躑躅馬回顧。是日天陰漢水凍。風雪十里埋江樹。殺氣屭贔厚地裂。蛟龍骨折聲如訴。君子觀時可以藏。不必四節皆寒沍。功名富貴會有命。莫把壯心傷歲暮。長沙太少渭川老。牛角之吟何足數。漁村有酒滿眼沽。拔劍斫案歌都護。</text>
<title>立春日。祝歲貼嚴堂。</title>,<text>紫淸宮殿開相當。上帝高坐黃金床。旌旗日月雲繖張。綠麟夾轂龜服箱。奔走老君及軒皇。群仙列隊森成行。白天廣樂奏東廂。庖犧鼓瑟女媧簧。瑤池獻桃色靑黃。千歲一熟薌芬芳。食之頃刻生羽翔。後天齊壽凋三光。帝命赤龍齎篚筐。隨以崑崙玄瓊漿。天孫又織錦衣裳。九采繡成雙鳳凰。下賜人間忠孝郞。使爾五福備而昌。龍拜稽首舞蹌蹌。列缺爲御驅禺強。瞥然乘風自帝鄕。靈官先後來高堂。金泥玉檢字煌煌。中有雲氣相回揚。烹鸞炰鼇奏犀觴。酌盡東海傾扶桑。鴻休荐至樂無疆。日直于庚夜未央。南極低耀北斗昂。衆神左右羅其傍。保佑君子多吉祥。傳之萬年和且康。傳之萬年和且康。我作賀詩編樂章。一言不刊如珪璋。</text>
<title>醉後調稚子興</title>,<text>生男學步百不憂。有酒卽飮無卽沽。人生快樂取適意。碌碌富貴何足圖。但願汝身速長成。日着彩衣庭前趨。</text>
<title>天啓壬戌七月旣望。用前赤壁賦字。七言古詩十首。</title>,<text>有客有客在江上。桂爲棹兮蘭爲槳。淸秋叩舷泝流光。抱月悲歌托遺響。風波渺然山川長。西方之人不可望。蘇子曾爲赤壁遊。我曹又爲來泛舟。登艪擊棹望空明。風露浩渺星斗秋。逝者如斯未嘗往。不須羨彼長江流。得酒則飮飮則歌。世間萬物於吾何。天上之月亦盈虛。流光不禁東逝波。秋風嫋嫋秋露白。酌盡匏尊更相屬。白月蒼蒼江上來。天風不盡吹尊杯。凌波渺渺挾飛仙。星斗亦爲我徘徊。人生世間寄蜉蝣。如何不飮襟抱哀。武昌夏口鬱相望。孟德於此困周郞。橫江賦詩烏鵲飛。嫠婦亦能爲是非。天地萬物各有主。苟非吾有不可取。擧酒問月月正明。自有天地有虛盈。人間萬物無不化。滄海一粟哀吾生。安得飛仙御淸風。飄飄與子長相終。我抱孤懷將何訴。愀然獨坐有所慕。盈虛消長驟相陵。變化萬千安可憑。不如且自爲樂耳。茫然天地生如寄。何爲而安何爲危。世變相繆固如斯。是非雖明焉能窮。襟懷鬱鬱無人知。取之不禁用不竭。獨有江風與山月。客來問我有何適。飄飄泛舟長爲樂。蘭槳桂棹順流逝。盈空星斗光如洗。杯尊肴核相狼藉。西風如縷秋江白。尊有酒兮盤有肴。臨江吹簫舞潛蛟。方其樂甚歌嗚嗚。天地不能爲有無。須臾枕藉月西流。萬物渺然吾生孤。</text>
<title>大醉後叔溫有五言長律。時兩眼已瞑。不能自把筆。倩鄭棐叔走而書之。</title>,<text>吾友叔溫邯鄲趙。雄才卓犖傾群少。東岳許公人倫表。嚼酒惟多詩始妙。宿雲入山峒壑杳。怒濤呑海島嶼淼。有時變化出池沼。雷霆霹靂相號召。世人見之雙眼窅。神功怳惚誰能料。忽然開作星月皎。天河歷歷流淸曉。碌碌小兒心孔擾。未諳至寶空嘲誚。不入脩門坐堂廟。剖竹百里來江徼。荒城廢苑日䨪照。魅魈魍魎爭叫嘯。是非得失何必較。萬古英雄一過鳥。我題新篇刻巖嶠。龍臺寂寞扶蘇小。</text>
<title>秋閨怨 次李文山韻</title>,<text>天端白月流金塘。的皪蓮花吹暮香。美人不見采幽芳。瀟湘遠望秋蒼茫。更漏深深夜何長。銀燭搖風生曉涼。秋風暗暗盈寒塘。芙蓉受露沈夜香。相思歲晏歇衆芳。愛而不見心茫茫。吳波寂歷楚山長。月壓闌干來早涼。</text>
<title>薄晩雨晴。權生文伯 啓興 追訪于舟中。得對字。</title>,<text>朝來雲氣莽霮䨴。積浪嚙岸岸欲壞。薄晩風急布帆掛。行雲吐日流光彩。始識太陽不曾晦。洪流亦應從此退。權生有意酒滿載。捲篷開尊湛相對。醉後高歌振雜佩。天意未必窮吾輩。十里黃驪眼中在。遙知賢宰開筵待。</text>
<title>次疏菴用東坡韻</title>,<text>江潭卜居顏色槁。習氣不受人推倒。手種寒梅貯晩香。孤根苦被氷霜惱。小至窮陰耿未已。斷梢放蕊還不早。東帝行春布德澤。桃李一時開亦好。何必皎潔先百卉。芳華欲舒狂風掃。古來物理莽回互。直木先誅杜樗老。莫遣蘭蕙滋九畹。白露一洗爲衆草。空齋積雪帶疏影。落月稀星散晴昊。</text>
<title>白露辭四章</title>,<text>朱明謝節。素威戒期。苦霧積而晨凄。悲飆烈而夕愬。澄湖旣落。石出渚而波淸。茂麓初空。葉辭條而林瘦。咽碧幃之啼螿。簷雨侵愁。斷紫塞之鳴鴻。庭月流悵。煙寒蕙浦。怨騷客之幽蘭。雲冷松巖。恨王孫之叢桂。嗚呼。白日西駛。滄海東馳。四運轉而相催。百憂紛其交集。彈長鋏于夜半。祇自攪懷。寄芳草於天涯。誰是同抱。唐虞已矣。望美人兮長違。禹文忽焉。歎佳期之遠隔。賦四時而遐想。句劣張衡。歌九辯而悲吟。情深宋玉。茲假有象。以鳴不平。章雖勞於七襄。意竊邃於千古。辭曰。白露兮雰雰。秋風起兮吹我裙。嚴霜又凋兮蘋薠。芳草折兮不馧。歲已周兮心煩冤。我所思兮在太原。萬里贈我兮璵璠。何以報兮雲錦紋。欲往從之兮道路分。中有恒山碣石兮嶙峋。愛而不見兮涕泫沄。引領北望兮使我消魂。白露兮離離。秋風戾兮吹我衣。一作帷 嚴霜又被兮江蘺。芳草萷兮不馡。歲已凋兮心煩悲。我所思兮在九疑。萬里寄我兮瑤琪。何以酬兮明月璣。欲往從之兮道路違。中有蒼梧洞庭兮逶迤。愛而不見兮涕流漓。引領南望兮使我勞思。白露兮漙漙。秋風冽兮吹我冠。嚴霜又下兮蕙蘭。芳草殄兮不。歲已暮兮心煩酸。我所思兮在稽山。萬里遺我兮琅玕。何以償兮黃金盤。欲往從之兮道路難。中有三湘七澤兮波瀾。愛而不見兮涕潺湲。引領東望兮使我摧肝。白露兮瀼瀼。秋風凜兮吹我裳。嚴霜又悴兮松篁。芳草萎兮不香。歲已寒兮心煩。傷我所懷兮在岐陽。萬里惠我兮琳璫。何以還兮靑玉璋。欲往從之兮道路長。中有咸關隴坂兮嵣嵭。愛而不見兮涕淋浪。引領西望兮使我斷腸。</text>
