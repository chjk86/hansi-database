<title>擬擬招辭</title>,<text>昔呂藍田大臨擬宋玉招魂賦。賦擬招辭。葢以寓夫求放心復常性之微意也。余嘗愛其辭旨幽邃。警發深切。欲效其軆。以爲晨夕銘佩之資。顧以思致平凡。筆力萎弱。雖不能萬一於前人。亦各言其志也。故玆錄之。以備警省云。藐余受中而參三兮。禀二五之精粹。紛旣有此內美兮。忽弱喪而流徙。神踰佚而不返兮。形枯槁以獨居。上帝於焉降監兮。思使余而復初。屬巫陽使筮之兮。云爲余而招之陽。拜稽而祇承兮。退而招之以辭。辭曰。魂兮歸來。君自有樂地。胡爲乎四方些。倀倀迷途。空自忙些。魂兮歸來。無逐聲些。黑坎欿陷。千丈坑些。淫哇嘈哳。並來呈些。一爲所陷。便喪生些。超之無所倚。悔之不可追些歸來歸來。恐自遺災些。魂兮歸來。無逐色些。銀海浩淼。深不測些。奇珍玩好。雜來陳些。一爲所溺。便喪眞些。視以不見。夜不晨些。歸來歸來。恐自淵淪些。魂兮歸來。臭不可極些。揚芬播馥。庶香錯些。酷烈薰襲。交相紛些。惟意所欲。恣懽忻些。心與氣化。千里奔些。歸來歸來。害不可言些。魂兮歸來。味不可縱些。珍羞玉饌。侈供奉些。大苦醎酸。甘辛竆些。貪饕朶頤。喪厥中些。小而亡身。大而亡國些。歸來歸來。禍不可測些。魂兮歸來。入修門些。工祝招君。沐芳蓀些。齊整裳衣。敬且誠些。繽紛後先。百神迎些。魂兮歸來。返故居些。相彼君室。靜而虛些。仁木信土。禮爲基些。巋然獨存。景物悲些。君昔在矣。洞八闥些。外內肅穆。絶淫慝些。今其去矣。荒草深些。魂兮歸來。迨其今些。君昔在矣。萬物備些。君臣父子。兄若弟些。今其去矣。騫王虺些。魂兮歸來。迨其謂些。光風楊柳。繞屋扶疎些。霽月梧桐。光景自如些。魂兮歸來。返故居些。亂曰。人生短期兮不滿百。餘年幾何兮足可惜。魂兮歸來。光陰儵忽。義有路兮平如砥。勿有旗兮亦委蛇。魂兮歸來亟回轡。鳥飛返故林。狐死必首邱。魂兮歸來寧君軀。</text>
<title>自警 二十韻</title>,<text>茫茫天地間。一陰與一陽。升降無停機。萬類何其昌。惟人於其間。受中生而貴。虛靈妙不測。萬化從中起。修吉悖之凶。聖狂由於斯。毫差千里繆。造次宜孜孜。所以古先民。善惡機必察。主靜立人極。萬世開蒙學。而我不好學。懶廢矇前經。鶴爺垂正脈。我失賢父兄。於何考德業。倀倀迷歸路。中夜惻然感。拊躳增悲悼。飜思有生初。堯舜與我同。盍反求諸己。明命昭吾衷。本之於身心。直方以敬義。參之於方策。講究明物理。上可至聖域。下不失善流。人道止於此。舍此更何求。余言諒非耄。余言不可又。墨卿司戒辭。敢告靈臺主。</text>
<title>次洪聖輝 道翼 用東坡韻。賦洛淵。</title>,<text>故人洛淵至。告我洛淵勝。自言快賞後。心與水同凈。復有羣公詩。袖裏光淸瑩。亦各言其志。足以陶情性。吾纓不復洗。怳若風泉聽。念昔偶窺臨。𢥠然心不定。神襟忽以曠。醉夢忺始醒。獨立却忘言。不覺山日暝。茫茫宇宙內。孰主此權柄。懷哉古仙廬。散策尋幽徑。天公護我行。明月來相暎。縈紆欲千盤。峻極踰百磴。行行到上方。有亭臨幽鏡。羣仙適邂逅。古情寄觴詠。笑謂坐間人。此行天所令。相與共盤礴。緩步當車乘。昔賢有遺躅。名實知相稱。凭軒發浩歗。猿鳥鳴相應。淸標寧復見。禪窓惟聞磬。寂寞千載下。高義誰能競。歸來卧陶廬。生涯付塵甑。簞瓢固可樂。夙計非蹭蹬。願言寡悔尤。水石思畢命。何妨媚幽獨。只願與君倂。今看詩上語。飄然發孤興。待得晩菘嘗。重與響歸榜。</text>
<title>讀楚辭有感</title>,<text>欲學長生看後晨。晦翁何事笑靈均。而今况復年千半。抆淚謳吟有幾人。</text>
<title>寓松川。次李天行 時夏 贈韻。</title>,<text>偶來仁里與爲隣。携手相隨喜有因。閒作賞山開活畫。困臨流水絶纖塵。疎慵唱和嫌吾拙。肝膽傾輸見子眞。經濟從知儒者事。佇看臺閣正垂紳。</text>
<title>聖輝次洛臯亭韻。請余書書以還之。步原韻以寄。</title>,<text>睡覺朝暾已滿堂。握毫臨紙氣淸凉。情輸肝膽兼今古。興落江波較短長。已喜君詩能報意。還慚吾學未知方。洛臯回首春將晩。携手尋芳也未妨。</text>
<title>滯雨定跟齋。次金用休 命基 韻。</title>,<text>偶到茅堂漲小溪。留連不覺夕陽西。休言時雨成淫雨。舜殿璣衡正日齊。</text>
<title>元日示君祥</title>,<text>天時人事日相催。送舊迎新意轉哀。老去休言耄已及。懿詩非是出童孩。</text>
<title>鏡光次李應中 嵩逸 韻</title>,<text>霧捲雲收日正明。更憐幽鳥話新晴。從今認得名堂義。鏡面行看自在淸。</text>
<title>存齋李先生 徽逸 挽</title>,<text>傷心吾道日榛荊。題挽今朝倍愴情。天卑經綸雖莫展。家傳性理更加精。立言深賀論先德。善誘偏蒙引後生。公議世間猶不死。鹿塲宮館賀初成。</text>
<title>追次晩翠堂權公 山立 栢梁軆韻</title>,<text>先生早賦行路難。爲卜勝地開天慳。南極星回太乙壇。北闕恩頒優老官。木箭終期透石盤。一夢肯許落人寰。壺中天地一身閒。靜對玄經興感歎。淸篇時和玉連環。浩興呑吐溟渤寬。消長物理心上觀。大小金丹鼎裏還。松風靜聽七絃彈。梅月閒看零露團。賞靜永結一生歡。飡英都忘世味酸。彷彿老僧雲半間。不願鳴佩趍金鑾。却笑炎州刺史韓。犯顔披腹呈琅玕。朝斯暮斯卧石欄。白日無事門常關。小子平生質愚頑。龍門猥荷相躋攀。自言身世任淸寒。簞瓢屢空衣不完。更說中年入眞安。攬景曾同歌考盤。陪樽每到月色殘。受知幾許開心肝。登臨此日獨盤桓。悼古傷今危鬢斑。乾坤萬事上眉端。等閒平地生波瀾。人間何處可怡顔。謾憂當世心猶丹。蒼官無語立舊山。俯視世路應嘲訕。臨風惆悵意萬般。哀些采采汀之蘭。芳躅千年傳不刪。</text>
<title>挽金君 世鑌</title>,<text>聞說積善家。報應天可必。如何理茫茫。德門偏禍酷。念君在世日。欲道膓已裂。早歲失所恃。伶仃至成立。中遭鴒原恫。友于情慽慽。無何喪匹耦。叩盆歌激烈。生世苦無悰。寧知一日樂。但祝椿壽永。庶幾無疾作。神明莫扶佑。風木悲罔極。泣血情文盡。吊者無不悅。外除曾幾日。身又嬰一疾。那知聖兪病。遽使歐陽哭。伯道旣無兒。顔回竟短折。誰道隔幽明。音容如昨日。瞻彼先山麓。有封崇四尺。舍此更何適。萬世同一穴。向我病在牀。永負躳執紼。存亡此日情。俯仰常惻惻。平生不識詩。爲君聊一綴。題罷和淚封。凄凉山月夕。</text>
<title>挽柳子愚 世哲</title>,<text>未應吾道卽漂淪。何事今年失此人。定喜封章來活國。故煩分竹去仁民。受知不愧生衰世。卜築將期忝德鄰。回首悲凉便陳迹。淚河東注問蒼旻。</text>
<title>挽柳參奉 時用</title>,<text>提携當日忝忘年。嘗喜吾猶及此賢。老去榮名公府辟。向來文彩泮宮傳。那知永訣終天後。遽爾長辭入地先。曾挽卯君成一慟。更將餘淚灑哀牋。</text>
<title>挽金錦翁天休 學培</title>,<text>自君之逝淚長橫。非但心交若弟兄。講道書成醒醉夢。收心詩在感幽明。靑鳧竟負他年志。朱雀空垂異代名。四尺封崇何處是。病違臨穴倍傷情。</text>
<title>挽金警甫 世鐸</title>,<text>自甲午來二紀強。哭君祖子孫三喪。風悲雲谷靑山古。月滿秋村故宅凉。至操淸標今寂寞。殘生夙計轉凄傷。德門降禍天應悔。餘慶行看犀角郞。</text>
<title>挽金延叟</title>,<text>舍我人間遽。從誰地下遄。鴒原悲白髮。鸞鏡泣靑年。不幸顔回命。無知伯道天。卽今長已矣。揮淚寫哀篇。</text>
<title>挽權正言 震翰</title>,<text>六十年何遽。平生我獨知。心淸如白玉。道直似朱絲。國耳身先病。天乎藥未醫。同宗今日慟。非但爲吾私。</text>
<title>鶴峯先生延諡宴。次座中韻。</title>,<text>芝凾來自五雲邊。南國衣冠摠一筵。遡遠遺銘承的緖。牖來嘉惠動宸天。孔明美號光前史。元晦尊名襲後賢。只待溪頭高宴罷。却携筇去浥淸漣。</text>
<title>登攬景臺有感</title>,<text>頹垣破礎沒蒿蓬。滿目風烟夕照中。我欲肯堂重起廢。不知何處有蘆翁。蘆洲公守丹邱時。爲祖考搆草屋數間於攬景臺。今遺址尙在故云爾。</text>
<title>永慕堂</title>,<text>廢址重新一草亭。老懷那復爲幽貞。開堂正喜追先志。望墓偏傷慕遠情。草沒邱原霜露感。月明松檟夢魂驚。憑軒日展新參禮。白髮孤哀血淚橫。</text>
<title>挽李獻可</title>,<text>一生交契孰能加。傾葢當年幸不遐。共琢我爲攻玉石。相扶君作直蓬麻。門閭擬見容車駟。身世那知赴壑蛇。四尺崇封何處是。病違臨穴痛無涯。</text>
<title>挽文 碩圭</title>,<text>小少同遊學。情親孰與吾。詞華鳴北學。文彩擅東隅。未展圖南翼。還悲過隙駒。重泉猶有慰。餘慶屬諸孤。</text>
<title>端谷金公 是樞 挽</title>,<text>天卑醇儒業。家傳忠孝心。謀謨經國遠。章奏格君深。竹帛功名在。邱原歲月侵。素車今日會。行路亦霑襟。</text>
<title>九月與諸友遊天燈。又數日登鶴駕絶頂。浩嘯而歸。時恕余以疾不赴。賦近軆一首以求和。</title>,<text>下山無事卧閒齋。洗滌煩胷不用排。重喜淸詩來几案。細看瓊句照襟懷。知君放步東西路。顧我留盟水石厓。結習平生餘幾許。未妨穿屩與之偕。</text>
<title>上天燈。次用休韻。</title>,<text>偶尋眞境上高樓。微雨西風萬木秋。莫遣塵懷煩上口。宦遊他日夢玆遊。</text>
<title>又次用休 二首</title>,<text>男兒志業轉頭空。一嘯湖山萬里風。松桂貞心霜雪裏。雲烟變態有無中。吟髭每惹詩班白。皺面時緣酒纈紅。萬事人間眞一夢。踏泥何處問飛鴻。敢向淸時怨不容。好穿芒屩躡仙蹤。飛騰正擬摩天鵠。蟠屈寧同蟄地龍。翠滴草衣雲滿壑。白生禪榻月窺峯。蓬瀛只在人間世。莫向三千界外從。</text>
<title>次聖輝</title>,<text>非農非士寄人間。物外求閒得一閒。結習已從花雨散。道心將擬鼎丹還。湔愁更有南宗水。乘興時登謝眺山。回首塵寰何處所。滿天霜月上欄干。</text>
<title>戱次燈字</title>,<text>曾將風腋躡天燈。更要羣仙入廣興。淸賞已輸吾輩了。却敎雲鎖翠千層。</text>
<title>開目寺</title>,<text>披草來尋寶界天。小庵依舊翠巖邊。山靈珍重容吾過。却恐人間此事傳。</text>
<title>天燈窟。用前韻。</title>,<text>聞道神燈降自天。吟筇來倚小巖邊。巖阿寂寂山無語。始識人間幻說傳。</text>
<title>又賦一絶求和</title>,<text>雨洗深秋昨夜風。急穿芒屩 二字缺 逢。吾生的有尋山分。已覺天燈落手中。</text>
<title>上鶴駕山</title>,<text>兩腋生風上上峯。倚筇長嘯盪心胷。聊將眼力爲壃界。不羡人間萬戶封。</text>
<title>山城</title>,<text>麗王當日謾勞功。遺跡千秋木葉紅。五百宗祊歸有德。願垂監戒趁無竆。</text>
<title>次聖輝</title>,<text>向來結友攬風烟。更此携筇入洞天。席上羣賢俱白髮。座中詞客盡靑蓮。淸遊已躡三千界。勝事重回六十年。若使山靈容一語。應傳天下有神仙。</text>
<title>除懷德謝恩退。口呼一絶。</title>,<text>不知朝市只知山。底事留連綴兩班。臚唱數聲天欲曙。千官衣惹御香還。</text>
<title>夏日 在懷德時</title>,<text>吏散庭空白日閒。㗳然無語對靑山。民憂國計俱無補。誰識平生一寸丹。</text>
<title>挽鶴溪金丈</title>,<text>光岳精英鍾我公。望之秋月卽春風。誠深孝悌天翁識。鑑澈玄微後學宗。容接幾多陪杖屨。卜隣猶喜老昌豐。芳蘭猗竹幽貞獨。綠水靑山活計同。準擬百年親德範。何言一夕杳仙蹤。雲驂倐已歸冥府。喬木依然擁舊宮。但覺烟霞隨意好。便驚塵土轉頭空。聊將不盡搴芝淚。灑向靑楓桂樹叢。</text>
<title>挽金汝式</title>,<text>鶴老門人敬老門。子之先子與先君。傳家各自聞詩禮。與爾相隨若弟昆。金谷昔年愁遠別。梅湖他日約平分。佳城一閉無竆慟。西望題詞拭淚痕。</text>
<title>黃君子興新搆草屋於鶴頂峯下。無意世事。寓興漁樵。其志尙矣。卛爾和贈。聊發一笑。</title>,<text>吾君名位豈卑微。不願布衣換錦衣。垂釣未妨霑細雨。爛柯還喜絆餘暉。眞源定自閒中得。高義元從樂處肥。築室溪山聊爾爾。不須兜率是眞歸。</text>
<title>挽晩翠堂權公</title>,<text>壽福南州獨數公。地仙曾侍地仙翁。朝廷世襲龍驤爵。鄕井人稱長者風。自幸鯫生親有道。古詩云錫與有道者長生。 那知鶴馭去無蹤。新阡何處封三尺。喬木依然擁舊宮。</text>
<title>余幼而不好學。長復懶廢。荏苒光陰。已四十有七歲矣。疇昔之夢。有人告余以餘年死固生者之常。不足悲喜。第以生無一事可稱。歿而與草木同腐。豈不痛心矣乎哉。自今至死。無非可惜之日。當濯舊來新。修復固有。不負我皇天付卑之重可也。因成一絶以自警云。</title>,<text>曾經不惑近知天。半百光陰逝水前。夢裏巫咸如可信。莫須循在度餘年。</text>
<title>張若虛 鐵堅 生日。上霽月臺有感。</title>,<text>憶曾先子陪先師。蓬矢桑弧上此臺。今日把盃論古事。十分哀恨一分裁。</text>
<title>挽權丈 爾載</title>,<text>公是先賢後。人間五十霜。溫醇推我輩。孝悌見天常。夢罷旅窓曉。魂歸古宅凉。秋山不盡淚。題挽更沾裳。</text>
<title>會丁愚潭 時翰，李孤山 惟樟。通讀家禮於涵鏡樓。以江山風月分韻各賦。</title>,<text>海內人三四。樓中酒一缸。論文淸興發。明月滿前江。月浸淸江壁。川回大野彎。遙知蓬島守。愁殺失前山。鳶魚飛躍處。霽月生梧桐。講罷高樓上。携書立晩風。江上雨初晴。古臺秋草沒。但聞蜀魂聲。夜夜愁明月。</text>
<title>家禮會講日。權聖則 以時 以病不來。寄一律求和。</title>,<text>是日雲陰苦未晴。停盃問月幾時明。樓前水伯誇豪壯。席上羣賢講禮精。十二深微吾願學。三千經變子能行。遙知恥獨爲君子。待得秋高倒屣迎。</text>
<title>石門亭。次聖則韻。</title>,<text>春風吹我上高亭。脚下雲烟摠畫屛。浩浩洛波添雨白。嵬嵬廬阜際天靑。盃傳玉酒傾肝膽。壁看瓊詩記典型。此日偸閒寧學少。不妨麗澤講羲經。</text>
<title>次松軒金公 煃 盆竹，盆梅韻。</title>,<text>自笑詩人興。悠悠引淇潯。何如一室內。相對契貞心。至理諒斯寓。天心見白英。春光傳信處。意味一般淸。</text>
<title>拙齋柳公 元之 挽</title>,<text>存吾順事沒吾寧。聞說先民揭是銘。別有斯文無限慟。從敎吾道日冥冥。</text>
<title>石溪李公 時明 挽</title>,<text>授受深衣後。斯文實在玆。剛方由學力。純粹任天姿。已矣今難作。時乎世莫知。首山殷日月。千古有餘悲。</text>
<title>鏡光次裵丈▣▣和汝久韻</title>,<text>風過長郊雨。山餘杜宇春。端居齋沐處。精爽倘相親。</text>
<title>又次汝久韻</title>,<text>望裏羣山勢欲尖。平湖春漲雨纖纖。箇中自有眞消息。百草生生化不廉。</text>
<title>挽申子新</title>,<text>生芻不獨比前賢。德義端能邁古先。早識魯山寧愧恨。每過叔度更留連。那知昨夜聯牀夢。遽作今朝隔世仙。白髮舊交空掩泣。淚河東注問蒼天。</text>
<title>挽黃子興</title>,<text>去歲文溪八月秋。偶成良會却淹留。離懷共說湖西別。生事都輸洛北遊。鳧麓忽聞封若斧。馬坪長痛失藏舟。英姿高義今難見。題挽空敎涕泗流。</text>
<title>挽金察訪 夏鈗</title>,<text>去歲湖西解綬時。驛亭盃酒慰相離。山中此日還題挽。泉裏何年更接儀。不幸數奇顔不壽。無知天老鄧無兒。人間最是傷心處。鸞鏡塵昏鶴髮垂。</text>
<title>甲寅爲看壙石之役。自晉陽來斷俗寺。僧水天虎錫設茶以慰渴。更進一小偈。其意不可孤。賦一絶以贈。</title>,<text>斷俗千年寺。人從矗石來。逢僧問古事。雲影已成灰。雲影乃崔孤雲影堂。而燬於壬辰兵燹故云爾。</text>
<title>德川途中</title>,<text>凍雨打征衫。騫驢鞭石路。來登德院樓樹老江天暮。</text>
<title>泛月矗石。得天字。歸示宅彦。</title>,<text>踏盡平沙上小船。蘭槳桂楫義巖前。箇中自有眞消息。風滿長洲月滿天。</text>
<title>贈水天忠學</title>,<text>儒仙遊賞地。千載偶然來。寂寞孤雲影。荒凉學士梅。遣懷詩一首。挑興酒三盃。幸有廬山遠。相攜上古臺。</text>
<title>夢覺有感</title>,<text>楡塞身千里。萱堂月五更。承顔盡懽處。不說隔幽明。</text>
<title>伏次退溪先生韻。贈水天。</title>,<text>獨倚乾坤出入門。長探月窟更天根。傍人莫道閒來往。爲報生成罔極恩。</text>
<title>偶吟</title>,<text>心緖千端更萬端。何人能得幾時安。靜虛動直元天賦。莫使靈臺外物干。</text>
<title>挽權▣▣ 在璣</title>,<text>八旬林下士。今作九泉人。奪我天何遽。埋賢地不仁。仙遊嗟未復。文會更無因。爲是親知厚。緘辭淚滿巾。</text>
<title>石門亭。次景則韻。</title>,<text>行盡平郊上碧岑。綠陰深處喚仙禽。箇中至樂無人會。朗詠空懷鑽仰心。</text>
<title>將移鶴麓。圖數間屋戱題。</title>,<text>割紙爲基筆作材。經營不借大匠才。居然不日成間架。佇看峯頭笙鶴來。</text>
<title>天休記夢示余。感而和之。</title>,<text>悼古傷今不自安。見詩何忍倍千端。先君一夜分明訓。添得源頭活水瀾。</text>
<title>陶庵金文 煦 挽</title>,<text>洛濱前歲叩巖扉。哀死傷心淚滿衣。節序屢回今日是。江山依舊昔人非。幽蘭空谷留遺馥。喬木荒村弄晩暉。壽德雙精俱晦彩。緘詞南望涕頻揮。</text>
<title>挽金芝村大諫 邦杰</title>,<text>漁釣江湖樂自存。早辭朝市卧邱園。東山偶副蒼生望。北闕偏蒙聖主恩。一謫瘴鄕天曷故。三臯鵩舍世爭寃。封崇四尺知何處。回首霜霄月一痕。</text>
<title>挽權是精</title>,<text>惟公於我最情親。况復邇來與接鄰。自幸百年同患亂。那知今日極悲辛。蒼茫夜壑莊舟失。零落邱原宰樹新。七十人間眞一夢。哀詞題罷更沾巾。</text>
<title>次李鶴山</title>,<text>處世非難守志難。多君忍性任淸寒。從知大憲傳家日。不以危遺祇以安。</text>
<title>敬次退溪先生山居四時吟</title>,<text>睡覺東窓日已明。忽聞幽鳥弄春鳴。欲知造化無竆意。請看中庭碧草生。春朝山堂無事日遲遲。時向江頭喚白衣。不是偸閒謀一醉。爲隨花柳却忘歸。晝時雨山中長蕨薇。手攜筇去却忘飢。微吟緩步歸來晩。夕露沾衣願不違。暮獨倚山窓月上東。蒼茫烟樹浩無竆。淸宵光景須閒管。莫道簞瓢屢至空。夜霽旭明簷玉宇淸。更看山色入簾靑。箇中所樂知何事。靜對遺經字字銘。夏朝綠樹陰濃白日明。㗳然無語卧前楹。黃鸝似識離羣恨。時送綿蠻四五聲。晝牧童橫笛下前山。更看田翁帶月還。爲問主人何所樂。靑巒無語水潺潺。暮夜靜山空月上明。軒窓蕭灑夢魂淸。幽居一味無人會。卧聽村鷄報曉聲。夜黃葉紛紛落西風。曉來淸興盪心胷。幽人不是悲秋客。鏡裏頻驚白髮翁。秋朝狂歌宇宙氣雄豪。嘯傲南窓一枕高。榮辱世間渾不管。黃花白酒樂陶陶。晝獨坐秋堂誰與娛。化工多事供新圖。一聲霜鴈楓林晩。水色山光淡有無。暮霜風時動竹林淸。山月中宵滿意明。警切不須銘座右。免敎心鏡入昏冥。夜雪裏羣峯倚翠空。幻他眞面玉叢叢。從來氣像無人識。坐待朝暾照我衷。冬朝龜縮寒齋未有營。呼兒添火衛羸形。莫敎白日柴門掩。祇恐幽人斷送迎。晝雪滿溪山日欲西。無人乘興訪幽栖。應知湖上扁舟客。歸趁黃昏㥘路迷。暮夜深相伴一燈光。默對遺經感歎長。箇裏不妨尋所樂。莫嫌頭上鬢成霜。夜</text>
<title>次李天行慕賢錄韻 幷序</title>,<text>大凡人之性情。蘊之爲德。發而爲詩。孟子曰。誦其詩讀其書。不知其人可乎。因其詩。可知其人。則其人之德之行。亦可知也已。粤在嘉靖間。山之僧祖雄其名者。行則儒也。手一軸索詩於周武陵。武陵虛其右。題兩絶云次景浩韻。葢其意不以己詩自居其右。而欲先生之和其韻以弁其首也。用是先生重違武陵之志。叙其事步其韻以實之。繼而和之者。若聾巖李先生也。若聾巖之胤賀淵洎梅巖公也。若冲齋之嗣靑巖公也。自嘉靖距今百十數年餘矣。李君天行以聾巖之裔。襃稡諸賢詩。名以慕賢而和其詩。且求諸遠近知己者續焉。天行不徒慕其先。又能慕諸賢。不徒獨慕諸賢。亦能使知己同其慕。噫。天行可謂善觀人之德行而恥獨爲君子人者非歟。其將感發而興起。與知己同歸於君子之域必矣。泰時幼不好學。長復懶廢。跧伏竆山。無所短長。而其慕賢之誠。誠不後於人。僭不自揆。率爾拚和。韻劇思慳。無復律呂。惟天行知其發於秉彝而恕其狂妄。千萬之幸也。先賢言性我無聞。感發人心不在文。卄八瓊詩留與後。莫將餘外謾云云。淸凉當日仙遊地。幾許禪窓聽杜鵑。芳躅千年尋未得。洞天深鎖舊雲烟。</text>
<title>伴鷗亭。次尹候 明遇 韻。贈主人權希遠。</title>,<text>眞城城北有高亭。一歗登臨百慮淸。窓外畫圖千嶂色。枕邊琴瑟萬松聲。忘機剩喜沙鷗狎。無事何須楚客醒。更許隣翁遊償遍。也知風月沒人爭。</text>
<title>敬次朱夫子卜居韻</title>,<text>我屋鶴山下。忽忽歲五秋。終然官道傍。未愜心期幽。眷焉眞安北。蒼壁臨平疇。有山皆可廬。有川方可舟。土曠俗頗淳。舍此將何求。深尋得遺墟。縛屋寄岑頭。朝耕荒野田。暮釣寒江流。時與道人遇。或隨樵者遊。聊以恣所適。此外非所憂。但恐悔尤積。不得追前修。沉吟卜居章。流汗透重裘。</text>
<title>食無魚</title>,<text>山居不必求魚鼈。澤處何須要鹿麞。地養天生宜有分。膓神莫患蹴蔬羊。</text>
<title>偶吟</title>,<text>仰天心可愧。俯地足如浮。若要安身法。須從愼獨求。</text>
<title>己巳人日。在鳳院。次混世翁贈別韻。</title>,<text>一生空谷結幽蘭。詩酒江湖興已闌。隨處未妨存至樂。却將身世混人間。晩生交契托金蘭。對榻今朝意未闌。更待春江花鳥語。一樽相屬水雲間。</text>
<title>送李司業 玄逸 赴舘職</title>,<text>樂道林泉幾許年。輪㫌自下九重天。丁寧溫語三王聖。甄薦嘉猷一代賢。魯泮定持宣敎鐸。漢宮應設講經筵。肯敎南嶽庵中鶴。長恐先生袖手旋。附次韻沉淪嶺海已多年。身遠城南尺五天。猥荷十行溫諭眷。愧非三接說書賢。生平窃讀延和箚。衰晩那堪宣室筵。珍重故人勤有語。疎慵敢不奉周旋。</text>
<title>次混世翁贈韻 二首</title>,<text>人道登門孝子門。薦書誰奏聖明君。入林每喜香聞葍。落紙今看語帶雲。我本疎慵無可答。子猶竆老不堪云。何當更對春江上。橫竪玄談細細聞。出無輿矣食無魚。養拙生涯偶自如。靑髩已隨年共減。素心長與世相疎。開樽細酌忘懷酒。信手時繙引睡書。珍重仙翁推許過。自慚方寸本空虛。附原韻藏修進退設爲門。主管如今得我君。靜對層崖看氣像。閒臨止水翫天雲。退溪遺訣心常誦。雲谷徽言口每云。料得少人知此味。喚醒須使後生聞。厚意曾傳雙鯉魚。卽今安否更何如。末梢時事憂兼喜。暮境生涯淡又疎。樽裏未謀千日酒。壁間猶貯五車書。何當山澤齋中夜。飽却文談我腹虛。</text>
<title>挽權子豪 挺安</title>,<text>托契傾心幾許年。我今耳順子知天。聖兪一疾嗟辭世。永叔長號痛絶絃。忍聽月明猿夜哭。愁看沙晩鴈孤眠。佳城一閉成陳迹。題罷哀辭淚滿巾。</text>
<title>贈石門守僧</title>,<text>踏盡平沙上古臺。蒼顔依舊翠微堆。傷心觸目經行處。幾度親陪杖屨來。</text>
<title>五月至鳳院。前日所種菊。盡爲巢鳥啄盡。感吟一絶。</title>,<text>珍叢纔斸滿庭栽。要見黃花歲晩開。不是幽禽巢籍物。時時啄葉却飛來。</text>
<title>次混世齋言志韻</title>,<text>若士有奇操。透得利與名。遐哉超世心。云何混世行。常思李太白。厭高愁雲月。含光不求知。亦足自怡悅。所以混於世。名齋志所好。永懷千載人。誰哉可與告。嗟余骯髒姿。託契心不二。逢塲吐肺肝。不敢供玩戱。對之可語語。有時常默默。春秋一部書。載腹何磊落。况復饒藻思。裂牋動盈束。雅唱一何高。仰酬還自恥。胡爲不余鄙。容接能若是。君子處濁世。固知心跡異。玆葢餘力事。都在人口耳。忠孝本無二。君親寧異視。方今向太平。孝移忠亦可。願子推家政。無爲獨善者。</text>
<title>鳳院齋居偶吟</title>,<text>數仞墻頭百尺臺。偶然登眺各徘徊。山從西北千峯合。水到東南一練回。况有蘋蘩昭我信。莫敎鷗鷺更人猜。微吟也向齋堂去。可是英靈許往來。</text>
<title>呈葛庵休告還鄕</title>,<text>恩許焚黃返弊廬。故園雲物問何如。菊花已盡梅花發。岳麓心期定不疎。</text>
<title>權聖則監糴豐縣。李佐郞書贈一律。</title>,<text>早事誠明號俊才。晩將刀筆走塵埃。儻知經學元無用。擇術寧從握籌來。</text>
<title>次李應中草堂韻</title>,<text>爲憐松桂綠扶疎。考卜眞城一草廬。翠滴白淪雲滿壑。碧搖靑嶂水盈渠。深源定自傳家學。妙契惟憑抻架書。只願非熊重應兆。太平閒做笑談餘。</text>
<title>又次應中 二首</title>,<text>茅屋重新感慨餘。幾回中夜憶先廬。烟雲白鹿應無盡。風月濂溪更不虛。谷裏白駒猶皎皎。日邊丹鳳正舒舒。今聞少海离明照。莫向苔磯伴釣漁。縛屋莊山久。各齋不偶然。陰陽互來往。日月迭推遷。信道工何有。明誠德自全。惺惺虛室裏。閒氣莫干旃。</text>
<title>別葛庵留疏還鄕</title>,<text>爲誰留滯爲誰歸。進退何曾與道違。自笑塵紛餘一念。嚮風搔首立斜暉。</text>
<title>挽權大亨</title>,<text>昨自眞庄匹馬回。謂君應共奠杯來。如何一別經秋序。遽爾長辭入夜臺。悼古不堪衰淚落。傷今無路好懷開。人間且莫憂身後。猶子傳家哭盡哀。</text>
<title>挽柳驪州 挺輝</title>,<text>早將才藝踏淸班。出佩銅魚入豸冠。和氣外傾僚友望。仁聲深得士民歡。滄茫夜壑藏舟失。零落邱原宰樹寒。衰病未能躳執紼。哀詞題罷涕汍瀾。</text>
<title>謹次僑巖臺韻</title>,<text>先生遺跡政堪憐。播馥流芳幾許年。虎勢龍形三疊石。天光雲影一平川。風從晦老吟邊爽。月入陶翁句裏娟。凈盡心機無箇事。不須方外學飛仙。</text>
<title>謹次洛臯亭韻</title>,<text>物外乾坤一草堂。平泉形勝未凄凉。曾經月色空梁滿。舊蹐松枝繞屋長。儒素祇知傳世業。仙丹謾秘壽民方。衰慵亦是龍門客。追次瓊章也不妨。</text>
<title>次贈金德初草堂韻</title>,<text>平生江海志。寂寞一茅茨。境僻人來少。山高月上遲。琴書挑晩興。水石媚幽姿。祇恐桃花亂。空敎舟子知。</text>
<title>挽金相甫 以鈺</title>,<text>逝者何知後死情。欲題哀挽句難成。襟懷卓落人誰竝。孝友純深世共程。忍見孤兒啼滿室。不堪嫠婦哭崩城。從今萬事歸冥漠。回首靑山涕自橫。</text>
<title>挽金修撰 汝鍵</title>,<text>氣禀山河粹且淸。早將文藝擅蓬瀛。投身關塞緣忠悃。反面庭闈識孝誠。天意至仁生國士。地靈胡忍閉佳城。人間最是傷心事。其柰孀孤早夜聲。</text>
<title>次李天輝 明夏 寄韻</title>,<text>鳩拙難謀指顧成。編茅纔得庇殘形。幽懷已向溪山展。老眼時凭寄贈明。蕪語何勞酬玉屑。淸飈猶喜動簾㫌。花源他日重相訪。莫道故人忘舊情。</text>
<title>挽柳上舍 後康</title>,<text>枕上仙遊遂不迴。夢魂何處却徘徊。人間永擲傳家業。地下空藏阜俗才。斜日叫猿堪涕淚。晩沙呼鴈極悲哀。可憐月白河村路。儻有英靈去復來。</text>
<title>讀晦庵先生十二辰詩。謹次。</title>,<text>四壁徒立亂飢鼠。肯學搏牛蹐舊跡。我來正値赤虎歲。人皆工謌兔三窟。匣裏未試屠龍劒。手中空把擊蛇笏。殺馬從此罷追逐。烹羊聊自娛伏臘。猿聲何處淚逐臣。回首鷄山嗟失脚。晝掩柴扉狗不吠。只敎豚兒修舊業。</text>
<title>鳳院宣額後。書示諸友。</title>,<text>曾向春江執豆籩。洋洋今又奉香烟。楣間玉字天頒額。林外金波月滿川。崇奬聖心非偶爾。靜修儒行豈徒然。從知鄒魯多絃誦。孝子忠臣世世傳。</text>
<title>三聖庵。次葛庵韻。</title>,<text>勝日尋眞杖屨來。羣賢聯席語驚雷。無端山雨添淸磵。免使靈臺著一埃。</text>
<title>挽李君則 東標</title>,<text>家學淵源夙泝尋。淸溪派接退溪潯。銀臺玉署論思切。東郡南州惠澤深。元禮模楷推太學。謫仙詞賦擅瑰林。從知壽嗇雖因毁。朱雀高名後世欽。</text>
<title>甘菊數叢。送葛庵。</title>,<text>數叢遙寄葛庵栽。應傍東蘺歲晩開。聞道主人京洛去。好藏淸艶待歸來。</text>
<title>挽鄭季膺</title>,<text>於戱季膺西原世。雪軒爲祖愚川禰。英姿雅望業其家。出入人爭稱孝悌。由我者吾不我天。世間榮悴浮雲然。惟其不有惠于後。寶樹成行滿眼前。天道由來不可恃。二竪沉沉醫莫治。終焉二婦相繼亡。一月三喪曾不意。嗚乎季膺至於斯。天固生之竟何爲。爲題哀詞和露。不堪衰淚自漣洏。</text>
<title>挽鄭君 錩</title>,<text>去歲天中節。逢君逆旅間。各言分袂苦。共說盍簪歡。只擬身長健。那知夢大還。哦詩當露。悲哽涕汍瀾。</text>
<title>挽柳奉化</title>,<text>擬攜同志拜床前。何意今承挽紙傳。孝悌家聲爲己業。淸眞世德是天全。鳳城松檟知何許。鶴麓風烟政可憐。衰病未成臨壙別。不堪西望涕潸然。</text>
<title>挽李應中</title>,<text>未應吾道卽漂淪。何事今年失此人。谷裏春回楊柳日。澤邊吟罷杜蘅辰。同宮豈復共湛樂。傾葢無因得輔仁。病滯故山孤絮酒。不堪東望倍傷神。</text>
<title>次輔仁堂從兄贈韻</title>,<text>聞說諸親集梵宮。爲修宗契振儒風。規模政與韋家別。條約應追呂氏同。莫道耳孫分派遠。須知鼻祖發源功。自嗟病卧空山裏。謾和瓊章寄會中。</text>
<title>偶吟</title>,<text>一夢南柯五載餘。平生志尙摠歸虛。芳洲景物猶依舊。日對沙鷗看古書。</text>
<title>挽朴正郞子潤 滈</title>,<text>一識荊州願莫成。相逢何處話平生。分明滄海霜宵月。魂去魂來弄鶴笙。</text>
<title>挽權士章 份</title>,<text>五十元非壽。陞庠豈是榮。西湖埋玉處。行路淚沾纓。</text>
<title>挽金護軍安安 泰基</title>,<text>野老庭前玉立人。學傳詩禮志君民。如今萬事成陳迹。悵望龍驤宰樹新。</text>
<title>次三棄堂韻</title>,<text>吾兄禀賦未爲貧。更有謙光邁古人。自謂棄人人不棄。何妨隨處樂天眞。</text>
<title>挽金汝能</title>,<text>金溪自古老人村。鶴爺之孫幾箇存。用休曾向夜臺去。汝能今又歸荒原。嗚乎汝能余所友。一里生長情義厚。欲說平生噤不成。我之有懷君知否。惟君孝弟宅于心。天地鬼神猶監臨。終身哀慕不遑寧。時時號慟情不任。天乎何以勸人子。一疾經旬嗟不起。人知不知於我何。融融永樂黃泉裏。自我移家情轉加。逢人必先問君家。心懷雖叙往來日。其柰會少別離多。瓊琚每向篋中翫。笑語時憑夢裏欵。那知今日隔幽明。永使老我徒悲惋。嗚乎汝能至於斯。獨立人世將安之。荒詞謾題當蕭挽。回首蘆山淚滿頤。</text>
<title>挽金君 世煥</title>,<text>父失子兮喪明。婦哭夫兮崩城。終焉竝殞厥身。吁嗟乎天道之冥冥。從今善人將何報。爲寫哀詞涕自零。</text>
<title>挽朴▣▣ 守天</title>,<text>松堂德業世宗師。文彩風流尙在玆。滿腹詩書心有得。耀庭蓮桂慶無涯。通家早結潘楊好。傾葢終孤管鮑知。曾哭用休公又逝。更揮餘淚寫哀詞。</text>
<title>挽李葛庵</title>,<text>洞名庵號不徒然。師仰前人志慮專。北望未忘忠武義。南遷誰識晦翁賢。經綸一世雖無賴。道學千秋幸有傳。衡嶽忽聞天柱折。忍將衰淚灑哀牋。</text>
<title>挽柳士會</title>,<text>秋水精神玉雪姿。端方志行世相推。惜無時命名湮沒。餘慶將期犀角兒。</text>
<title>屛山晩對樓。詠朱子晩對亭詩。仍以蒼翠矗寒空爲韻。賦五絶示同志。</title>,<text>武夷亭中額。屛山樓上光。俯仰成今古。惟有月蒼蒼。天淵臺下流。悠悠至晩對。上有壁千層。倒影涵蒼翠。高樓出重霄。詎敢媚幽獨。良友共徘徊。川迴山更矗。俎豆千年地。依然竹樹間。肅穆庭宇靜。淸飈拂面寒。醉興因霽月。詩情爲光風。永懷愁不歇。㗳然對春空。</text>
<title>挽柳諮議君晦 後章</title>,<text>君是文忠後。人間六十年。溫良承世德。詩禮襲家傳。樂道初辭幣。啣哀却向阡。傷心起思處。膓斷淚懸泉。</text>
<title>挽金八吾軒德休 聲久</title>,<text>夙歲飛騰耀羽儀。玉堂金馬摠相宜。淸修苦節羣公表。密勿嘉猷聖主知。世變已經千疊浪。化翁還嗇七旬期。東南俊乂從今盡。雪涕長吟殄瘁詩。</text>
<title>挽權拙窩聖則</title>,<text>淸修苦節老而貞。詩禮家傳養性情。痛惜儀形泉裏隔。爲題哀挽淚河傾。</text>
<title>挽權望之 時望</title>,<text>情同兄弟又同宗。幼少交遊至老翁。長擬百年相砭訂。豈知今日隔音容。碁閒流水潺湲裏。酒盡靑山寂歷中。病伏竟違臨壙別。九原何處若堂封。</text>
<title>挽李上舍聖徵 成龜。撫松亭韻。</title>,<text>愛君言志筆如椽。托物心游太古前。密葉層層陰滿地。疎枝落落翠浮天。撫翫不須歸去後。盤桓自在水雲邊。平生恨買長安笑。爲續瓊章感歎偏。</text>
<title>次花源亭韻。贈主人天輝。</title>,<text>余嘗聞魏隱孤山入於帝畫。秦世花源別有天地。今吾子之謝孤山入花源。意亦有在。而池亭之勝。山水之樂。已自得之。奚庸贅焉。陽動黃鍾管裏灰。誰將新興寄詩來。靜修不但逃秦世。閒詠方知阜俗才。時接野僧門半掩。常留學子帳高開。明春消息漁舟在。肯許幽懷滿意裁。</text>
<title>挽南護軍 天澍</title>,<text>華胄遙遙自汝南。世傳忠孝聞吾南。三尊忽報歸冥漠。宰樹荒凉鶴駕南。</text>
<title>次徵士申公 祉 風乎亭韻</title>,<text>廢址重新百尺樓。芳辰虛負幾經秋。詠歸故事追前哲。肯搆諸賢盡勝流。更喜光風猶自在。何妨臨水共淸遊。晩生恨未參童冠。春服成時歲一留。</text>
<title>挽李伯昇 杲</title>,<text>公是大賢後。承家望益隆。分憂留惠政。起懦見遺風。劒化驚龍躍。花殘悵樹空。何言一子少。蘭玉滿庭中。</text>
<title>過月崖</title>,<text>慳秘千年地。居然八九家。推遷從物化。淳朴喜人和。有約能無踐。無營實有拏。行看茅屋裏。相對日吟哦。</text>
<title>次李山陰 ▣▣ 愚巖韻</title>,<text>巖以愚名立洞門。人將巖號卧山村。閒中有句牽淸興。妙處無心識化源。翠滴草衣雲滿壑。白生虛室月窺軒。仙家未必能如此。欲叩玄談細細論。</text>
<title>挽權愚軒 灦</title>,<text>一生交道不緇磷。爲弟爲兄已六旬。早擅騷壇淸製富。晩違才命索居貧。雲鄕仙馭歸還促。人世孤形恨轉新。尙見謝庭盈寶樹。題詞何必倍傷神。</text>
<title>挽松軒金公</title>,<text>言中謀猷行中經。南州人物數豪英。傳家正喜淵源學。裕後惟知孝友程。齒德已尊天降爵。玉蘭方茁地明靈。題詩當挽心常慟。白髮門生淚欲橫。</text>
<title>挽金文瑞 漢奎</title>,<text>日月差殊降一州。常將氣味好相求。幾年南北違靑眼。兩地湖山盡白頭。存歿今朝傷往事。竹蔥當日憶同遊。善人嘉行鄕評在。不必功名簡策流。</text>
<title>三松亭感懷</title>,<text>憶曾攜手此同遊。今日重來淚自流。風月不隨黃鶴去。巖松長帶白雲留。寒泉㶁㶁傳嗚咽。山鳥嚶嚶互唱酬。回首商顔情轉切。落花芳草摠生愁。</text>
<title>山澤齋</title>,<text>結搆幽堂俯石岑。軒窓蕭灑爽煩襟。翠屛繞屋嵐千疊。玉鑑涵虛碧萬尋。不向這中觀物理。更於何處驗天心。從今認得羲經旨。懲窒吾將著意深。附次韻 懶隱李東標高臺軒豁壓飛岑。平鋪滄江彎作襟。靜界元知眞樂足。幽居全謝俗人尋。治身律度因成性。向上工程已正心。聞道九重方側席。莫敎窮巷閉門深。又 蒼雪權斗經解紱歸來卧碧岑。小亭瀟灑滌煩襟。時逢野客江臺欵。遠謝塵車谷口尋。要向這中修舊業。肎從笆外拋初心。欲知此老工夫處。不繹齋名未見深。</text>
<title>挽李聖徵</title>,<text>憶曾膠漆地。何意至於斯。士望推前列。鄕評起後思。孤松誰更撫。流水奏無期。回首城南路。歌不勝悲。</text>
<title>挽鄭聖則 二首</title>,<text>斬馬靑春日。屠龍白首年。君民乖志業。漁釣卧林泉。命矣身嬰疾。天乎壽不延。哭兒無盡淚。更灑誄君篇。晩卜眞城地。結交鄭子眞。耕雲歸谷口。釣月向溪濱。半畒方塘趣。三年鶴上人。仙庄他日過。空鎖石門春。</text>
<title>次權典籍 九萬 韻</title>,<text>暮入千峯裏。江山處處樓。武夷前古興。輸入卽今遊。</text>
<title>挽裵</title>,<text>嗟君此去幾時歸。欲說平生淚滿衣。分義百年三世厚。凄凉萬事一朝非。至誠持己今誰似。善謔規人古亦稀。宜達而竆宜在後。二郞哀孝禮無違。</text>
<title>挽金寧海聖佐</title>,<text>少小相從老大違。暮雲春樹思依依。功名事業今冥漠。哭向新阡淚滿衣。</text>
<title>與通老子。興共次朱子晝寒亭韻。</title>,<text>鼎坐寒齋把酒杯。無人不道自南來。官中閒趣琴中得。客裏羈懷句裏開。門外不知三尺雪。地中才動一聲雷。洛濱回首歸期促。荒徑行當理草萊。</text>
<title>贈子興</title>,<text>雪滿湖山月滿天。故鄕歸思轉凄然。欲將玄鶴琴三弄。雙鬢如霜夜似年。</text>
<title>用前韻。送子興還鄕。</title>,<text>人生離合摠由天。此地重逢豈偶然。歸去定應閒卜築。不妨分華度餘年。</text>
<title>挽豹隱金公 懋</title>,<text>仁而不壽豈其天。應厭塵囂去上仙。流水曲終歌發。祇將衰淚灑哀牋。</text>
<title>挽金遠伯 宇基</title>,<text>去鄕同寓幾經秋。恨未山陰棹雪舟。此日哭君君不見。屋樑殘月淚橫流。</text>
<title>送金台老之任黃山</title>,<text>白玉一盃酒。送君千里行。平生忠孝願。從此可雙成。</text>
<title>挽權聖甫</title>,<text>自君之逝淚長橫。非但心交若弟兄。連婭一家曾有義。同宗百代更關情。凄凉鏡裏孤鸞影。錯莫雲邊獨鴈聲。餘慶九泉猶有慰。玉蘭交䁐謝家庭。</text>
<title>哭鄭晉侯</title>,<text>死也者吾不知其爲死。生也者吾不知其爲生。能盡子職兮哀毁而歿。嗚乎晉侯兮死而生。</text>
<title>挽權景則</title>,<text>疇昔相從日。淸標起懦心。鏡光資講習。城院共窺臨。一夜藏舟失。千秋宰樹陰。哦詩當紼挽。慟絶更沾襟。</text>
<title>挽李進士 一直</title>,<text>惟公氣質粹而淸。人物南州數儁英。孝友端能承世德。風流猶足稱家聲。曾從盤谷辱知己。未識魯山空此生。况復潘楊情義篤。欲題哀挽淚河傾。</text>
<title>挽吳省吾 三省</title>,<text>英山誰不死。君死聞花山。孝子碑三尺。令人涕自潸。</text>
<title>挽菊窩朴公 涵</title>,<text>爲尋先躅傍東川。兼有公家世好偏。五載官班違素志。一區林壑任盤旋。黃花露寫皇明史。靑簡編探古聖詮。悵望三山仙馭促。哀詩題罷淚潸然。</text>
<title>挽鄭其興 世彦</title>,<text>疇昔相逢地。淸標起懦襟。友于承世德。儒雅使人欽。一夜藏舟失。千秋宰樹陰。哀哀哭子痛。何處更傷心。</text>
<title>挽金啓成</title>,<text>黌堂昔日忝忘年。情義由來莫我先。分手幾傷雲樹隔。逢塲却喜酒盃傳。仙驂倐已歸天上。喬木依然擁宅邊。衰病未能躳執紼。不堪雙涕灑哀牋。</text>
<title>修譜畢。得四韻一律。示同事諸宗。</title>,<text>善積由來福慶綿。世傳仁厚近千年。含生食土誰非裔。茂烈豐功摠是權。未許前人專撰譜。更將餘事續遺編。明朝校罷同歸去。回首松楸意愴然。</text>
<title>挽三秀堂趙公 頍</title>,<text>南州人物惜元龍。回首東天淚滿胷。早學曾三存省察。晩將嵇七謝登庸。平生姻好歡無極。此日幽明痛莫竆。病滯故山違執紼。九原何處若堂封。</text>
<title>挽李次輝</title>,<text>憶曾移室接芳隣。鶴麓風烟閱幾春。欵欵心盃朝又暮。溫溫氣味粹而眞。中離江渭相思苦。此別幽明永訣辰。哭子淚收題友挽。不堪人世極悲辛。</text>
<title>挽李學成 念吾</title>,<text>非夫人慟吾誰慟。半世光陰一笑中。起懦淸標何處見。九原無樹不高風。</text>
<title>次天輝韻</title>,<text>曾聞君子不違天。在困猶亨老益堅。陶令歸田堪適適。魯連處世任翩翩。風頹閩洛回無日。俗遠軒羲去幾年。古意寥寥難再覓。閒愁時遣寄來篇。</text>
<title>贈別常老</title>,<text>幾年幾浦客。今日金溪遊。臨別却無語。山花亦帶愁。</text>
<title>挽吳殷卿 三聘</title>,<text>福善元常理。天何降禍奇。萱摧纔永訣。蘭哭又相隨。半百慳仁壽。三昆裕後垂。往年添淚眼。今日復漣洏。</text>
<title>雲龍寺。題指路歌後。</title>,<text>偶攜靈壽叩雲扃。月色中宵滿意淸。更引佛燈看古詠。睫前歸路太分明。</text>
<title>挽詞[李栽]</title>,<text>敬堂門下士。樊老最推賢。嗣德元無忝。承家更有傳。時來擬黼黻。運去晦林泉。耉造今餘幾。儒冠日索然。先友凋仍盡。惟公幸獨存。養閒兼齒德。編禮究根源。往跡今如夢。殘生欲斷魂。他年偶一醉。那忍過西門。</text>
<title>挽詞[權斗經]</title>,<text>眞心純行得天全。師學淵源父子傳。㫌幣招賢超六品。符章布化只三年。鄭門通德爭顒若。魯殿靈光獨巋然。大耋忽驚仙筭盡。儒林考問慟無緣。</text>
<title>挽詞[趙德鄰]</title>,<text>讀書林下蔚儒姿。養得眞淳不自欺。鶴唳九𦤎聲有聞。牛刀百里政無疵。心平詎間難言處。行勵猶勤易倦時。八十五年安且順。淊淊今世更有誰。</text>
<title>挽詞[權以鎭]</title>,<text>常憶文山會。幸尋溪上村。德容看大耋。風采識高門。惠政南翁悅。仁心子姓繁。古人不可見。落葉滿荒原。</text>
<title>挽詞[李槾]</title>,<text>忠信持身法。冲謙制行方。學優聊去仕。賦罷便投章。久仰雲天庇。何堪耉造亡。安知大嶺下。悲涕擧因滂。</text>
<title>挽詞[金昌錫]</title>,<text>於世無營物不侵。心存古學日沉潛。去遺紱冕風塵遠。歸臥江湖歲月深。簀易曾床悲小子。峯摧衡嶽震儒林。祇今山澤溪邊月。留照先生灑落襟。</text>
<title>挽詞[姜酇]</title>,<text>養德山樊五十年。高名上澈斗南懸。㫌招累降幡然起。時命相違卷以旋。胷裏講明三古禮。膝前陪有六男賢。少微一夜韜光彩。痛切公私涕自漣。</text>
<title>挽詞[閔鎭遠]</title>,<text>嶺人泣相語。大老今不幸。後生無矜式。吾南失袖領。倘能均厥施。可以鎭浮競。嗚乎止一州。慟惜公私倂。</text>
<title>挽詞[李徵道]</title>,<text>鶴駕驚摧第一峯。山南今又失儒宗。平生事白天閽隔。太古風玄世眼慵。求福不回多自得。在吾良貴勝人封。千秋未見紫芝恨。還愧當時老筆鋒。</text>
<title>挽詞[李浹]</title>,<text>昔我先子爲樂院提擧也。公以樂簿始刺謁。先子起迎禮貌之曰。此嶺南賢長老也。不佞亦當隅坐。耳濡目染而心識之。後不佞孤露。就食江南因居焉。爲公同鄕生。公以行輩。遇不佞不挾長。不佞亦以舊聞益致敬。公享八十五甲子。丈夫子四人啓手足。終無營營於身外之名。眞所謂安而寄安而歸。得君子死生之正也。嗚乎賢哉。然世俗重富貴榮達。壽耉安正反輕之。竊恐公之操履。有不盡揚於來世者。不佞僭不量。述四十言。記公之行。吊公之魂。庶幾有孚於幽明間者耶。莫道相知晩。知公我最深。精剛金百鍊。樹立壁千尋。學古爲官日。竆經致用心。百年期待意。慟惜爲儒林。</text>
<title>挽詞[柳敬時]</title>,<text>杖屨追陪三十春。趍隅童已鬂毛新。生平每切高山仰。咫尺頻承丈席親。鄕運還將邦運否。壽星竝與德星淪。嗟嗟小子今安倣。只爲公私倍愴神。</text>
<title>挽詞[金侃]</title>,<text>少日趍庭濶步開。纖塵不許到靈臺。嚴凝本自天姿得。謹敕都從學問來。十室親民仁澤在。八旬觀化爽靈迴。懸弧歲月同先子。白首題詞淚滿腮。</text>
<title>挽詞[金道應]</title>,<text>道義時推重。行藏綽有餘。一瓢顔氏樂。萬軸鄴侯書。遺愛湖西縣。閒情洛北廬。居然乘化盡。世事摠成虛。</text>
<title>挽詞[金汝鎔]</title>,<text>美質同金鍊。氷心照玉壺。卷中尋墜緖。林下養眞腴。川逝先生順。山頹後學孤。書香猶未歇。庭畔總騊駼。北斗高名重。南州第一人。臨民春有腳。持己玉無塵。抽妙三千禮。歸眞八十旬。忽驚違執篲。孤露倍酸辛。</text>
<title>挽詞[權德秀]</title>,<text>家學淵源遠有來。始基之矣又深培。宜調百斛凾牛鼎。暫試三年製錦才。近裏眞工兼養德。到頭定力理勝哀。從今禮樂無先進。撫世中宵慟幾回。</text>
<title>挽詞[權榘]</title>,<text>耆德吾鄕有我公。蔚然南國見儒宗。中年嶺邑蘓殘惠。暮境邱園養靜工。姿是廟堂竆巷老。歲非辰巳哲人凶。忍看金谷幽居地。喬木蕭蕭帶晩風。</text>
<title>挽詞[李守謙]</title>,<text>山林負重望。嶺士已知歸。製錦曾游刃。投農早脫鞿。弧星忽晦彩。溪月慘無輝。小子平生意。題詞涕滿衣。</text>
<title>挽詞[李山斗]</title>,<text>拜謁雖稀景仰偏。爲公儒雅自天然。初分西符治聲藉。晩守東岡德望全。靜裏加工心有主。閒中居業禮成編。山頹此日吾安倣。歎息空吟殄瘁篇。</text>
<title>挽詞[安鍊石]</title>,<text>雅風耆德古人同。常喜吾南有此翁。萬事不求忠恕外。一生長在直方中。向來徵辟雙鳧屈。老去淸貧五鬼窮。他日忍過山澤畔。庭梅無主小堂空。</text>
<title>挽詞[李柡]</title>,<text>學有淵源行有度。宿儒南嶺繫望優。鶴鳴已見中孚應。鳳棘還非大刃遊。幾荷仁言推舊誼。行依耉德奉餘猷。騎箕此日收蹤跡。韓土茫茫爽氣休。</text>
<title>挽詞[權斗紀]</title>,<text>詩禮趍庭學有源。斯文衣鉢敬堂門。丘園束帛徵招切。縣邑分符化理敦。九袠尙勤修六行。一鄕咸敬達三尊。忽驚捐世同蟬蛻。晩輩相逢摠涕痕。</text>
<title>挽詞[李杺]</title>,<text>先人昔日最知公。小子夤緣挹下風。家學淵源元有自。天成器度不煩工。九皋鳴鶴聲方大。百里彈琴路忽竆。耆德祗今看漸盡。可堪揮淚向蒼穹。</text>
<title>挽詞[柳後千]</title>,<text>春風座上詠緇衣。嶺海人門士共推。道自聖經賢傳得。身隨孤爺葛翁歸。東山未副蒼生望。西蜀應看石室祠。垂死病中猶一息。欲言平昔但噓唏。</text>
<title>挽詞[柳後陽]</title>,<text>淵源篤學自家庭。坐鎭儒林作典刑。銅墨詎能究惠澤。水雲還復養精形。方看德範標靈殿。忽報天文秘老星。先子一生情誼密。不堪臨挽淚交零。</text>
<title>挽詞[柳賁時]</title>,<text>今代師儒卽我公。舊家詩禮繼賢風。浮華剗祛天資實。踐履雍容地望隆。枳棘寧宜鸞鳳處。澗松猶失棟樑充。忽驚仙馭歸無影。獨有嵇孤痛不竆。</text>
<title>挽詞[權輖]</title>,<text>笑把軒裳付一毛。靑雲那似白雲高。微言妙契心常靜。道味醇醴樂自陶。先子幾年同管榻。後生今日愴松濤。山林索寞南星晦。無復琴樽座上叨。</text>
<title>挽詞[朴泰斗]</title>,<text>躬行德義化家庭。薄俗猶能想典刑。聖主急賢終下位。皇天福善與遐齡。兒孫滿室懽兼慽。存歿關時順且寧。孤露此生私痛切。先行中表盡凋零。</text>
<title>挽詞[柳顯時]</title>,<text>耆舊風流聳一時。鯫生何幸拜狀垂。眞淳自是天資厚。謹飭從知學力推。百里絃歌留政蹟。一園松竹托心期。弧星昨夜驚淪彩。鶴駕雲輧入望悲。</text>
<title>挽詞[柳憲時]</title>,<text>林下高風動玉階。汝南徵士令名齊。湖鄕乍擧仙鳧舃。山澤還尋舊鶴捿。身處靜閒貧亦樂。齒高耄耋德兼躋。常時景仰區區意。今日那堪誄語題。</text>
<title>挽詞[權萬斗]</title>,<text>蘭谷聞香臭。明時起逸民。位微寧滿德。年卲定徵仁。文曲驚鞱彩。儒林失問津。兼將宗戚誼。題挽倍傷神。</text>
<title>挽詞[權大臨]</title>,<text>人物南州第一流。端詳儒雅鮮其儔。淵源已自家庭得。師友尙從葛老遊。北闕超掄從古罕。西湖遺惠至今留。天年大耋公何憾。慟爲吾私淚不收。</text>
