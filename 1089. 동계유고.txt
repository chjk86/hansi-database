<title>辛未至月上澣。夜集西齋拈韻。</title>,<text>緣谿咫尺有吾朋。興到幽期不用曾。訪戴千年孤棹雪。逢君此夜一篝燈。歲闌懷抱當樽豁。天冷星河入戶澄。醉後浮生多感慨。歌呼擊節氣崚嶒。</text>
<title>馬仁伯書齋。與李百行同賦。</title>,<text>故人書屋在城西。上有靑山下有溪。閑對棋枰斜日暎。晩開簾幕一鶯啼。芳樽酒熟香初動。軟竹風生綠乍低。微雨知應前夜過。小階花落草萋萋。</text>
<title>與百行諸益。夜集壽谷精舍。</title>,<text>傲骨從來與世踈。蒼苔窮巷合深居。歸田未就還干祿。學劒無成又去書。春在西峯高眺外。月臨南谷一唫餘。相將半夜多淸興。却喜吾生賦遂初。</text>
<title>與李道春諸益。訪僧伽寺。</title>,<text>聯翩我行色。如鳥擧同羣。初擬南湖月。還隨北寺雲。紅憐岩樹合。淸惜澗流分。漸得山間趣。已忘塵世紛。</text>
<title>上春。與崔丈大叔甫同賦。在衙中作</title>,<text>擧世看羣動。幽閑只此心。來勘庶事了。坐得一軒深。積雪猶前峀。餘寒在北林。多情簷外鳥。和我短長吟。</text>
<title>鍾谷精舍</title>,<text>自喜春遊不盡興。黃梅今日更相寬。殘棋落處睹山野。小雨來時看藥欄。時議誰能擬入閣。世情吾不欲彈冠。微風夏簟幽眠足。且得心閑體亦胖。</text>
<title>次龜谷韻</title>,<text>藥圃菜田自澹如。知君要學子雲居。苔痕滿地衡門掩。山色穿簾草閣虛。佳句每成醪熟後。殘棋重理客來初。蛙鳴閤閤底心性。踈雨林窓眺起餘。</text>
<title>鍾谷精舍滯雨</title>,<text>蛙吠喧如怒。山昏低欲嚬。望雲雲不去。滯雨未歸人。</text>
<title>陪金相公汪淪墓舍 辛未</title>,<text>杜宇有何怨。山窓夜夜聲。春燈小榻上。獨客難爲情。</text>
<title>微雨</title>,<text>蒼蘚漸登階。殘花半着樹。幽人起午眠。靄靄溪堂雨。</text>
<title>陪尹尙書 汲 遠接使行中 丁丑</title>,<text>爲送燕京使。遠行塞外天。百年牛後恥。千里馬頭眠。壯志惟長劒。悲懷只短篇。男兒一感慨。有淚洒皇壇。</text>
<title>登寧邊鐵瓮山城</title>,<text>嵂兀東㙜接太淸。登臨處處見雲生。眠邊晴海孤帆遠。脚下諸州萬嶂平。壁立千尋疑鬼劈。洞回百曲覺天成。譙樓粉堞能仍險。名不虗傳鐵瓮城。</text>
<title>中書堂</title>,<text>偶因公退后。來坐中書堂。赤葉蕭蕭意。黃花淡淡香。浮生難暇日。令節已重陽。獨愛殘秋色。徘徊繞石塘。</text>
<title>春日西郊</title>,<text>脉脉花生𡬾。茸茸草暎阿。東風依杖久。春色起人多。射鵠吾觀德。題詩爾或歌。千年沂水樂。其意定如何。</text>
<title>春日官園拈韻</title>,<text>東風起余到。深院靜春暉。壁翠來侵幘。墻花照透衣。人淸無物累。禽悅不山歸。誰識此間興。悠悠轉欲飛。</text>
<title>春園</title>,<text>高園深寂對晴峯。日暖風和已午鍾。花入上林紅欲墮。柳連靑鎖綠偏重。逢春忽復飛騰氣。覽物還憐老大容。此日未能理山屐。幽禽應笑我全慵。斜陽獨坐小園春。嫰綠殘紅入眼新。縹緲樓㙜分戚里。奔馳駟馬是何人。晴天過鶴時翻翮。深樹啼鶯不露身。他日可成吾志否。桑麻幽處岸烏巾。官園春遊序夫陽春之皷動我。一何多也。余於玆不勝沂水之樂。與二三子抽身於簿領之間。舒嘯於省後之園。和風引我。坐于芳艸之上。峯巒如畵。紅綠交暎。頡頏啼禽。自得其樂。葱蘢煙景。蕩我胷襟。余於斯時也。安得不思所以浴乎沂風乎舞雩。與萬物同樂之道乎。顧我數子。曾因世事。或東或西。離合無常。虛度花朝月夕。而徒切戀菀者。亦云多矣。今幸萃于一處。逐日蓋簪。而又於此有斯園。尤安得不日日登陟。以盡平昔之所戀菀者乎。然流蕩忘返。古人所戒。噫嘻吾輩。恪勤當職。無遺錙銖。而隨隙登斯。以盡其樂。則其亦庶幾乎道也夫。</text>
<title>暮春次柳下韻</title>,<text>華山在北禁林西。得此名園幾共携。芳艸池邊詩欲就。東風樹裏鳥多啼。花徑吐雨空庭白。柳拂晴烟特地低。春去吾遊難可廢。更隨泉石問東溪。其二落花芳艸弼峯西。二十年前日共携。華髮欲生吾已老。殘春又去鳥空啼。山高只許流雲過。松靜還宜岸幘低。象外計存歸不得。蓑衣蒻笠夢磻溪。</text>
<title>雨後春園。次古人韻。</title>,<text>荏苒年光漸覺催。一園幽鳥不勝啼。春懷病後偏多感。詩席花前久未開。落照靑山時驟雨。殘雲暮郭遠生霓。逍遙此日無窮意。更置佳期擬復來。</text>
<title>又次龜峯韻</title>,<text>春雲多意緖。簷角不期還。新葉陰初樹。鳴鳩雨半山。詩成酬病債。身懶喜官閑。坐久忘形態。那知日色闌。</text>
<title>春雨</title>,<text>春雨空濛滿一天。歸雲漠漠合長烟。齊飛燕翼低嫌濕。幷坐鶯聲澁不圓。氣入柳塘偏暗淡。色侵花塢更嬋娟。官蛙閤閤終何意。岸幘窓間起午眠。</text>
<title>聞鶯</title>,<text>雨後流鶯語欲新。東風院落絶纖塵。輕輕巧態閃斜日。恰恰淸音惜去春。出谷以時隨物化。遷喬知止勝吾人。移筇林下傾聽久。詩思微茫减却神。</text>
<title>送春</title>,<text>餞春詞客坐成三。啼鳥飛來近席參。殘蘂園風難耐住。繁陰池日見初涵。歌長數疊憐華髮。詩入高吟捴悟談。趁爾未歸多少約。到今虗負意還慚。</text>
<title>官園送春後漫唫</title>,<text>三春行樂小園西。點檢詩篇幾許題。聊自鳶魚初動起。竟隨花絮盡飛携。幽情寂歷連山翠。淸韻間關雜鳥啼。已矣東君無所事。多情芳草綠陰低。</text>
<title>重陽日小園。次杜工部韻。</title>,<text>霜葉淋漓滿北林。政憐天氣日蕭森。黃花一院含孤笑。旅鴈長空度夕陰。可惜秋光無幾日。肯將時事惱吾心。西風痛飮仍高卧。蟋蟀聲寒急暮砧。</text>
<title>又次杜詩韻 丁亥</title>,<text>登園一路細逶迤。幽竹蒼藤擁小陂。令節幾年休䗶屐。西風今日曳筇枝。丹楓古壁秋容澹。老菊寒林晩照遅。醉倚高松時騁望。滿城風物動詩思。</text>
<title>春郊口呼 彰義門外</title>,<text>風塵幾日滿烏紗。少立城頭意轉賖。花氣欲生臨澗𡬾。春陰多在近山家。林禽翐翐皆新語。石路迢迢憶舊過。一壑烟霞看無𧏮。嗟吾宿計久蹉跎。</text>
<title>春日次放翁韻</title>,<text>簿書之暇抽身難。蹔得晴園半日閑。一鳥時鳴如喚我。三春欲盡未登山。和風柳陌烟光細。小雨花除艸色斑。興劇詩情同中酒。狂唫直待月生還。</text>
<title>官軒漫吟</title>,<text>莫說紛挐苦。事休心寂然。課經公務裏。種圃吏牕前。棋局時淸興。槐軒或晝眠。入山計何晩。漫作酒中仙。其二簿書自汩汩。不覺歲華新。落日芳樽酒。東風好故人。非無聯袂志。其奈繫官身。百囀林間鳥。笑吾不看春。</text>
<title>黃菊歌</title>,<text>酌我黃菊酒。勸君黃菊歌。黃菊令人發淸興。千載淵明不獨多。</text>
<title>小園次杜詩韻</title>,<text>扶杖高園坐落暉。老來幽興不全微。啼禽春響渾如在。赤葉秋光又欲飛。已覺天機隨候變。敢言吾道與心違。凌霜孤節偏奇絶。獨愛東籬晩菊肥。</text>
<title>秋園次蓀谷韻</title>,<text>踈藤翠壁澹寒烟。一院秋光滿眼前。赤葉分明殘照處。歸鴻斷續夕陰邊。世情白髮生烏帽。詩意黃花入醉筵。幾日經營成此會。吾曹風度正堪憐。其二偸隙登園已夕烟。深秋物色一望前。天機寂歷高鴻外。雨意蒼茫遠樹邊。老境何妨寬酒戶。良辰不可負詩筵。興來折得林間菊。滿揷簪頭更覺憐。其三寥落寒山起暮烟。秋懷憀慄倚松前。空林落葉飛筇外。翠壁寒花照眼邊。此日詩篇渾滿軸。重陽杯酌未鋪筵。問君後約能成否。夜月東籬最可憐。其四高園蕭瑟日霜烟。幽竹踈藤繞杖前。淸杵依微紫陌際。丹楓錯落上林邊。從容譚裏時成句。眞率會中不設筵。覽物起余多少感。醉將華髮共相憐。其五斜日踈林漸暝烟。任情嘯傲一園前。詩濃興在芳樽裏。歲暮愁多老菊邊。風急驚鴻圍作陣。霜深落葉下成筵。流光欲挽憑無處。俯仰乾坤只自憐。</text>
<title>登曲城</title>,<text>華山仁岳並崢嶸。氣勢龍盤縱復橫。撲地千甍連北闕。縈雲百雉護神京。東門綠野新添雨。西浦歸帆遠帶晴。此日登臨騁懷處。俯看人物樂昇平。</text>
<title>登社後溪漫咏</title>,<text>赤日弼峯西。森森萬松林。頹然卧此間。凉風吹我襟。空濛岩翠色。窈窕石泉音。仰看嶺上雲。變幻無定心。俯視人間世。擾擾埃嗑深。猗我二三子。聯翩共登臨。靑靑磵之阿。列坐不用簪。雖無絲與竹。一觴又一吟。氣味同香社。淸韻似山陰。誰知千載後。眞樂復在今。醉嘯仍待月。何嫌已棲禽。</text>
<title>病中與叔貫。次滄翁韻。</title>,<text>偶因微恙蹔休官。擁被囱間㥘小寒。白酒只堪從客飮。黃花應笑不吾看。幽懷欲遣圍碁局。好句吟來倒葛冠。此日淸談猶未易。自憐身世得閑難。</text>
<title>出東郭</title>,<text>醉倚東臯望。長天鴈秋。歸田嗟晼晩。出郭每淹留。滿地黃粱熟。臨溪數屋幽。遙知村社樂。白酒入新篘。</text>
<title>無絃琹</title>,<text>三尺枯桐無七絃。葛巾處士亦悠然。時飜一曲會心處。妙在玄機暗動天。</text>
<title>西湖行</title>,<text>老境秋懷每郊坰。凌晨不厭出城行。溪間早菊烱烱發。岩上幽雲冉冉生。南社初濃新稻酒。西湖欲問舊𩿨盟。相公別墅臨流在。淸興聊能似我情。</text>
<title>東郊漫興</title>,<text>出城纔過二三里。野色蒼然世慮踈。平日心存𤱶畒際。幾年跡滯簪纓餘。卽看野犢閑輸稻。且喜溪童剩得魚。留與老農仍竟夕。九秋鄕味動歸歟。岩壑依然隱者居。柴門霜落柳楡踈。籬禾九月登塲早。川網前宵捉蟹餘。野菊幽香看自在。邨醪淸濁問何如。心閒却顧城中事。九陌風塵走馬車。</text>
<title>秋園口占</title>,<text>殘花依石砌。斜日在楓林。寥落歲寒意。長天數鴈吟。</text>
<title>東郊新亭</title>,<text>紆回微逕入林斜。忽見新亭出洞霞。地僻㙜池同綠野。雲深鷄犬似山家。臨軒頓覺心無累。覔句偏憐菊有花。倘使主人分一麓。暮年身計付桑麻。其二幽泉窈窕石杈枒。上有孤亭隱碧霞。門外可栽陶令柳。洞中宜種武陵花。城闉只隔尋常地。籬落纔成八九家。却恐緇塵飛入境。故敎松櫟半山遮。</text>
<title>題屛畵</title>,<text>拄杖者誰。裸體松風。要看雲起。行到水窮。其二幅巾蹇驢。短橋平川。橋是灞陵。人是浩然。梅花何在。庭聳一肩。其三冠童斷麓。玉立何爲。松間飛瀑。爽人神思。其四白髮携筇。靑山之隩。童子何至。應奉華軸。其五垂竿臨溪。依然磻皤。終日無得。所釣者何。其六一者瑟一者歌。蒼松之下。碧澗之阿。山童匍匐。提挈者何。其七左荷竿右執甌。得魚幾多。應向酒樓。其八杈枒古木。淸泉白石。岸巾露膝。其意維何。其欲濯纓濯足耶。</text>
<title>官園</title>,<text>一園芳草色。留我坐憐春。聽鳥烏紗側。看花白髮新。紅塵難暇日。令節每傷神。醉倒還無語。東風酒幾廵。</text>
<title>春日南郊</title>,<text>終南春日心自閑。東風醉卧百花間。眼前俗物都消盡。惟見長江與碧山。鳥啼花落任東風。路入終南磵水中。乘春意氣憑無處。一嘯樽前萬事空。</text>
<title>宮花 時有殿前試士</title>,<text>宮樹新花發。春天細雨時。殿庭多少士。誰折最高枝。</text>
<title>甁花</title>,<text>新花自可愛。折向甁中移。有水滋踈蔕。無風保淡姿。香侵烏几暖。影落硯池奇。相對心俱會。天然入我詩。其二甁花偏有色。不厭近牀移。淡蕩疑仙態。淸高絶俗姿。豈惟盆菊好。非獨閤梅奇。看看無言處。謝春爲賦詩。其三春去甁花在。惜春故自移。雖非灞岸色。却是玄都姿。永日依囱靜。淸宵伴燭奇。臨風多意緖。擬賦會眞詩。其四玉壺春水活。新萼此中移。綽約眞仙態。天然季女姿。迷人香馥郁。透酒影淸奇。愛翫心何極。不言動我詩。其五人世多埃𡏖。壺天獨自移。辭根同釋意。鍊氣若仙姿。影入蓮㙜靜。香飄瓊樹奇。這間玄妙理。聊可惠禪詩。其六不憐方長意。誰折山花移。雖賴壺精氣。難如庭翠姿。當罇淸影寂。照局晩香奇。若使濂翁見。也應有戒詩。其七問渠花一朶。胡乃壺中移。隱約仙同趣。芬芳世妬姿。靜觀修鍊妙。翻覺葆光奇。獨立飄然態。難描以我詩。其八衰懶不登陟。當春花自移。依壺窈窕態。隱几婆娑姿。因此天和動。看他物理奇。愛之同笔硯。敎我忽新詩。</text>
<title>次百行春郊韻</title>,<text>山自靑靑鳥自吟。水流花發洞門深。數間茅屋依林在。中有何人弄素琹。其二身同野鶴自閑吟。客到猶嫌山不深。隨意移筇溪上路。花間鳴玉作春琹。</text>
<title>戲賦一詩。以勸兒輩。</title>,<text>靑山一雨百花新。如綺如羅捴媚春。春去綠陰猶復在。淸幽未必减花辰。</text>
<title>次金愼之南郊</title>,<text>風光非昨日。冉冉收靑陽。花謝葉初展。陰深鶯復忙。野橋芳草合。山店濁醪香。世事催遅暮。何時卧澗堂。</text>
<title>城西息機庵。次壁上韻。</title>,<text>玉泉流入石潭環。潭上幽亭出樹間。地近夾城瞻御氣。門通三逕絶塵寰。繁陰初展聞黃鳥。小雨新晴見遠山。借問鑣鑣駟馬客。誰如公子此中閒。</text>
<title>出林塘口占</title>,<text>路出終南外。靑靑楡柳林。經春時雨足。負郭水田深。睍睆山鶯語。幽閒野客心。村醪性偏嗜。更酌磵之陰。其二携筇無不可。四月鶯啼林。芳艸連山綠。殘花着葉深。時看野人事。欲去塵寰心。持斧者何意。遠揚照磵陰。</text>
<title>次百行雨後韻</title>,<text>崇朝一雨過。灝氣滿長林。餘靄隨風去。歸雲繞嶂尋。碧滋添竹塢。新漾助潭心。錯落榴花處。簷禽下霽陰。元韻[百行]短箔風吹捲。蒼然雨滿林。池荷委不擧。庭艸亂相尋。政洽三農望。能蘇病客心。憑軒看霽色。新竹又淸陰。</text>
<title>次百行韻</title>,<text>幾經甘與苦。白首據梧凭。紫陌饒非是。靑山少愛憎。人情惟熱冷。天道自沈升。寄語二三子。治心但似氷。</text>
<title>社後溪。與諸寀同遊。</title>,<text>松杉落落洞中天。豈有蒸炎到此邊。灝氣靈壇纔過雨。幽音蒼壁細通泉。十年舊跡依林在。半日淸歡出世然。向晩回看山外路。一城樓閣罨人烟。</text>
<title>次車士鴻韻</title>,<text>摵摵梧桐樹。又生一院秋。簿書人自老。歲月水同流。墻瓠懸堪摘。草虫鳴不休。淸樽饒感慨。萬事入搔頭。</text>
<title>次佔畢齋韵賦秋月</title>,<text>一片氷輪出海邊。光含星斗滿山川。桂華開滿淸秋夜。蟾影分明白露天。豈有浮雲來自蔽。惟看淸漢照相憐。我今欲把盈虗理。爲問蒼穹底裏仙。其二新月初懸玉宇邊。星河迢遆似寒川。明光最發三更夜。孤影能周萬里天。露濕高梧淸可挹。雲虗曲檻照堪憐。停杯一問知何者。千載風流李謫仙。</text>
<title>拈簾字賦風</title>,<text>乾坤虗一氣。隨節以凉炎。欲雪須先猛。當春乃自恬。含雲翻綠樹。伴月入踈簾。倐歘無常意。理玄未可占。</text>
<title>拈岩字賦雲</title>,<text>如烟如霧栖松杉。氣潤晴天細作𩁺。問渠何不從龍去。只愛靑山宿翠岩。</text>
<title>拈潭字賦星</title>,<text>北極高懸處。衆星繞共參。纔看明樹杪。忽復滿秋潭。</text>
<title>出南郊</title>,<text>塵間多齷齪。郭外秋雲空。野屋踈烟裏。晴𩿨遠水中。行行緣石逕。看看繞岩楓。隨意停藜杖。黃花發澗風。</text>
<title>出東郊</title>,<text>漠漠東郊路。超然杖屨閒。黃花泛濁酒。落日下秋山。叉蟹溪童出。擔樵野叟還。卽看田畒事。物色異塵寰。</text>
<title>出西郊</title>,<text>禾黍穰穰八月秋。溪邊楓菊亦淸幽。蹔忘多少塵間事。閒共野人聽水流。</text>
<title>重陽日。與百行登園。次杜詩韻。</title>,<text>暮境秋懷不自寬。重陽今日強暫歡。人因一病登㙜晩。菊帶淸霜倒壁寒。斜照歸鴻頻送影。西風華髮欲吹冠。此時宋玉能無感。謾綴新詩入細看。</text>
<title>秋園聯句</title>,<text>園木日蕭瑟。秋懷不可栽。晦。 幸因公退暇。遂與晩登㙜。行。 赤葉明斜照。黃花映小杯。仲。 自憐塵事絆。未及重陽來。晦。 古徑蒼藤合。遙空白鴈哀。狂唫烏帽落。多醉玉山頹。行。 事外乾坤闊。鬢邊歲月催。仲。 虫音時寂歷。雲影故徘徊。晦。 北麓詩應就。東林首幾擡。行。 漸看暝色近。帶月共扶廻。仲。</text>
<title>典洞從祖晬日。次席上韻。</title>,<text>懸弧綵服暎高欄。慶事吾家賀未殘。開席每迎詩客慣。進肴偏用酒杯寬。深牕白日堪遅影。十月黃花爲耐寒。小子晩來聊獻壽。更將餘意盡陪歡。</text>
<title>詠梅呈三▣齋主人</title>,<text>人似梅花梅似人。照來初日更精神。幽香踈影身俱靜。方寸知應藹一春。</text>
<title>上西城</title>,<text>東風起我上春城。春色令人不厭行。花柳偏將晴靄遠。樓㙜半入夕陽明。幾年勞碌作塵態。此日壺觴非俗情。故向松邊沈醉卧。何妨前路月初生。其二一年春色最西城。老少蹁躚次第行。細草風光吹靄暖。靑山霽景接花明。探芳人自凌雲氣。扶病吾猶捨瑟情。每對良辰須盡醉。豈將外物惱浮生。其三聞道韶光滿一城。強扶藜杖上山行。幽谿樹木晴雲在。芳草池塘春水明。照日新花渾作態。傍人啼鳥最多情。臨風細聽千般語。嘲我鬂邊白髮生。</text>
<title>尹士固夜席口占</title>,<text>有約東鄰強作行。主人爲不掩柴荊。少時交謔何年事。華髮相看此夜情。對局燈前棋錯落。論襟囱外月分明。牀頭忽見春梅老。晩節殘香似我生。</text>
<title>南郊野屋</title>,<text>東風南郭路。暫到野人家。門對平田逈。園開一逕斜。林深聞好鳥。春晩落殘花。村老能容客。濁醪問幾賖。</text>
<title>南郊桃邨</title>,<text>路入城南柳樹林。桃花亂落數村深。遙看始識非凡界。已到居然斷俗心。遠浦鳧鷖飜夕照。踈籬鷄犬靜春陰。臨歸更寄丁寧約。却恐仙源未再尋。</text>
<title>常谷春園</title>,<text>不意塵寰裏。超然有此㙜。乘春人幾到。載酒我初來。花影低烏帽。山光入小盃。高眠仍待月。萬戶夕陰催。</text>
<title>春園</title>,<text>小園能陡起。眺望盡東西。禁樹春陰靜。靑山晩照低。樽前雙鬂短。花裏衆禽啼。感物情何極。華箋日共携。其二冉冉春將晩。亭亭日向西。幽園倚杖久。靑嶂近人低。一雨花初落。東風鳥自啼。良辰難可住。尊酒謾相携。其三隨心移杖屨。斜日小園西。壁翠和烟滴。墻花度雨低。人方愁老卧。鳥亦惜春啼。蘭谷幽期在。芳尊又可携。</text>
<title>西郊</title>,<text>一谿芳草遠靑靑。藤杖扶吾故故停。醉向松陰高處卧。花間浣杵隔溪聽。</text>
<title>盤松池</title>,<text>芳草野塘柳樹靑。春陰漠漠一筇停。坐看游鱗忘去路。數聲黃鳥亦堪聽。</text>
<title>次暮春西園韻</title>,<text>西林勝槩最斯園。地僻㙜深隔世喧。斜日鶯聲留數客。新春花氣襲淸尊。圓潭水止看雲影。遠郭峯靑見雨痕。境與心機共幽寂。任欹烏帽坐忘言。其二竹徑欹斜接小園。松門元自絶塵喧。主人已有看花約。老我能無醉月樽。樹杪鳩鳴生雨氣。階陰鶴睡上苔痕。臨池又得觀魚興。濠濮閑情更可言。其三步隨芳草到西園。邀我春禽繞樹喧。顧眄靑山含宿雨。醉眠殘蘂落深尊。九街塵漲埋車轍。老石雲生見水痕。何日可能同結社。先將幽抱托詩言。</text>
<title>景福宮少坐</title>,<text>芳艸空宮裏。偸閒小吏來。昔時勤政殿。今日採桑㙜。繼述巍王德。不忘泂我盃。錦川留後約。太液待蓮開。其二守宮老宦在。護苑將軍來。草際新碑閣。雲邊舊殿㙜。深松餘落日。芳沼蹔閑盃。思入妖氛事。至今憤未開。</text>
<title>觀燈</title>,<text>張燈之夕每蹁躚。老脚不嫌到絶巓。始上盈盈如可數。漸看疊疊怳無邊。光深瓊彩渾凝地。氣徹星芒欲斂天。獨有雲間一片月。迢迢玉宇任高懸。</text>
<title>初夏官園。次唐人韻。</title>,<text>花開如昨花仍飛。綠葉成陰春色歸。雨到園光時漠漠。雲收山影晩依依。苔痕迎屐通幽徑。草色留人坐夕暉。可愛隔林黃鳥語。了無言是又言非。</text>
<title>西郊立岩洞。與諸益次唐人韻。</title>,<text>雨後郊原草色齊。閑携竹杖到城西。立岩似向高人揖。幽鳥如迎老我啼。醉卧松邊淸露滴。起看樽外暮雲低。林昬浣女稍歸盡。山寂水淸月滿溪。其二松陰深處石壇齊。寂寂洞天日欲西。馬自無心閑草齕。鶯何多事滿林啼。凉風吹我泠泠至。小雨將雲冉冉低。每到靑山多眷意。臨歸猶自俯淸溪。</text>
<title>雨後官軒</title>,<text>甘棠成蔭靜華堂。老吏偸閑及夕陽。林鳥晩交詩共語。庭花深與酒俱香。民情時雨均霑野。御氣晴雲細拂墻。</text>
<title>典洞從大父晬筵</title>,<text>是日蓋簪豈偶爾。八旬晬讌設軒東。鬚眉皆白商顔會。詩酒並成洛社風。彩服深情喜懼際。終南佳氣獻酬中。樽前小子無窮祝。今歲此筵每歲同。</text>
<title>病中次柳下韵</title>,<text>一病三旬暮。悠悠獨自眠。窮經猶老境。迎臘又殘年。世事憐霜髩。歸心在峽田。柴門時杖策。古木集寒烟。楊子何玄草。莊生漫物齊。誰如晴牖下。無事晝眠迷。病後形全瘦。靜裏氣欲低。客來門始啓。雪屋已鷄栖。</text>
<title>偶吟</title>,<text>病中機事息。無客似端居。兀兀消殘臘。悠悠檢古書。人心惟動靜。天道亦乘除。梅閣幽眠起。簷暉漸看舒。</text>
<title>病中偶吟。寄百行。</title>,<text>支離一病已經年。卧度深堂二月天。枕上詩情春欲動。樹頭花意雨俱懸。萋萋芳草西峯下。㶁㶁幽泉社澗邊。何日藥囊快心去。與君携酒一蹁躚。</text>
<title>次金翁仲實家長字韵</title>,<text>守分窩中白日靜。苔滋竹塢錦川傍。花無品選從人儉。草自香深是衆芳。壁上楸圖追遠志。窓間格語敎兒方。斯翁欲學園翁否。石臼觀魚意更長。</text>
<title>又次盆粟韵</title>,<text>栽花餘意在。種粟又看農。自有歸田計。先須占歲豊。</text>
<title>病中閒吟</title>,<text>閑窓朝日氣新淸。老我乘春病欲輕。柳色知應千澗暗。花光多是萬家明。捲簾試看靑山面。隔樹時聞好鳥聲。暮境頻成棠棣會。名敎樂事此中生。</text>
<title>次怡菴壽宴韵</title>,<text>東泉壽宴設中堂。南極星明坐卧床。優老恩從九天至。效誠歡入一尊香。裊雲絲管新腔協。滿軸詩篇賀語長。靜看半簾花影逗。羲和於此不相忙。</text>
<title>次李百行見寄韻</title>,<text>卧病柴門俗緣少。老槐深巷斷蹄輪。床頭經卷猶關意。枕底藥囊未祛身。碁伴時時來北郭。詩篇往往自西鄰。晩年欲學參同契。獨坐焚香誦訣親。</text>
<title>春日病居。次簡齋韻。</title>,<text>病裏看書或不看。時廵庭竹解愁顔。新芽穿土皆春草。靑靄交雲翳遠山。兀兀花前雙鬂短。悠悠簾內一心閒。沈痾半載深深卧。還喜塵緣斷此間。</text>
<title>次百行示韻</title>,<text>多病惟高枕。親朋日日踈。草虫鳴戶急。槐月入簾虗。往事時成夢。深情只在書。微君時折簡。何以我懷攄。</text>
<title>士固席上。逢崔淸之說懷。</title>,<text>可愛崔司馬。忽然來不期。陳蕃解榻日。謝眺登樓時。晩塢花陰靜。春簷燕語遅。一尊相對坐。萬事此間遺。</text>
<title>東泉席上。逢洪彦章諸詩伴同賦。</title>,<text>歲暮柴門松竹陰。東泉小屋自深深。如非諸子翩聯興。誰慰衰翁寂寞心。閒意床邊存縹帙。幽懷壁上掛鳴琹。佳期知在梅花夜。徐待月圓聊共吟。</text>
<title>寄和中求和</title>,<text>翛然一屋市橋濱。身定還如古隱淪。簾靜幽花能蔽俗。門閒高柳不交塵。深林曾有靑山計。浮世徒爲白髮人。西𡹛風光今晼晩。盍將壺酒趁餘春。</text>
<title>次麴洞小集韻</title>,<text>留客尊前俗事無。佳期此日未全孤。人於未老宜思退。名是多猜豈用沽。簾捲墻頭遙嶂出。樓凉樹杪一蟬呼。新秋更擬江湖約。今世風流孰似吾。此日佳賓好共尋。小庭秋色澹踈林。新醪甕底淸狂興。黃菊花前老大心。但把詩篇酬素志。不將絲竹促繁音。唯吾病未參弧席。獨自呻吟到夕陰。</text>
<title>遊東城水門</title>,<text>杖屨迢迢西復東。水門斜日坐秋風。移沙築石新經紀。植木成林舊事功。三面山形如屋匝。一城川道建瓴通。晩來醉倚高譙卧。九月丹楓入望中。</text>
<title>次金愼之九日韵</title>,<text>重陽徒自爾。病未上高㙜。候鴈時時度。寒花寂寂開。鬂邊渾白髮。席上負深盃。疇昔淸遊事。悠悠入夢來。</text>
<title>典谷晬宴</title>,<text>小爐酒氣壓初寒。香社風流老未殘。每値良辰須共醉。玆因晬日又相看。暮年剩得詩篇健。白首何關世事難。惟我臨筵多少祝。從今百歲軆康安。</text>
<title>雨中次柳下韵</title>,<text>朝來簷雨細濛濛。懶起幽眠小閣中。花意冥冥生古樹。雲陰漠漠翳長空。榮枯一理元相替。開闔天機信不窮。會待西林春水暖。浴沂還向舞雩風。</text>
<title>次柳下韵</title>,<text>病客常多懶。閑牕睡起遅。山晴簾捲後。花發鳥鳴時。滿酌紫霞酒。高吟白髮詩。西林春雨濕。恐負踏靑期。</text>
<title>呈踈江</title>,<text>卽今踈浦口。如昔謝東山。龍伏春江底。鶴鳴野屋間。起居香棣暖。晨夕綵衣斑。戀主中宵夢。應迴鴛鷺班。[附北溪金注書次韵]知君有奇志。胡爲未雲山。撫卷心千古。棲身屋數間。沈痾關拆倦。斗米鬂毛斑。高士宜同傳。殘杠愧馬班。北溪金注書次韵</text>
<title>次諸寮東城小酌韵</title>,<text>落日東城路。臨風意轉新。支離三載病。晼晩百花春。野外飛雙鷺。尊前醉故人。尙平婚嫁未。何日定吾身。</text>
<title>病後漫酌</title>,<text>幾年沈病久。此日好懷開。黃卷從兒讀。閑詩自我裁。床頭新釀熟。花下故人來。宛轉心相愜。東風醉百盃。</text>
<title>倣香山軆</title>,<text>屋上鳩鳴春意深。蒼苔窮巷斷人尋。花非百日君何去。我有雙尊獨自斟。世上浮名終是累。人間萬事少稱心。淵明胡不歸來早。趁此花開共醉唫。</text>
<title>北麓賞春</title>,<text>日暖風和洞裏天。水流花發小溪邊。政憐詩社三春暮。忽得仙區一會圓。滿眼靑山含宿雨。繞村高柳帶晴烟。樽前白髮慵無力。走馬探芳寄少年。三淸非俗界。雲物洞中新。仙去山猶古。壇空鳥自春。東風追往事。流水感幽人。花下携尊酒。何辭晩酌頻。</text>
<title>漫吟</title>,<text>客稀庭院遍靑苔。春盡柴門晝不開。詩未逢塲無傑句。酒因多病减深盃。昨纔種竹淸風至。今又移花小雨來。心境安閑身自在。誰將名利與吾媒。病裏多心緖。臨風感歲華。行吟聽澗水。坐睡落墻花。茶熟客初到。詩濃筆自斜。淸狂似山簡。醉倒習池家。</text>
<title>西林幽居</title>,<text>松作藩籬竹作關。小亭寥閴絶塵寰。園邊窈窕尋花徑。簷外參差度雨山。愧我殘年猶潦倒。多君勝地剩淸閑。開尊半日仍投轄。醉未如泥肯放還。幽亭似太古。閑趣獨包藏。日永靑山寂。風淸白葛凉。卧聽鶯語滑。行踏草花香。種樹遮前面。知應避世長。一園多綠樹。上有黃鸝音。草閣回閑夢。苔階度夕陰。琹書人自靜。岩壑地偏深。飮啄隨微分。已無出世心。辟疆有勝地。斜日獨來吟。園抱晴峰影。門開碧澗陰。柳垂陶屋小。竹靜阮家深。石竇幽泉滴。淸凉洗我心。孤亭隱約弼峯前。病客登臨一洒然。圍得半山種千樹。鑿通幽壁引飛泉。深園盡是蒼凉氣。紫陌回看熱閙天。何日可能同結社。與分淸趣度長年。主人淸福近神仙。占得西林一洞天。黃鳥聲中携斗酒。綠槐陰裏作閑眠。悠悠世事看棋局。落落生涯漱石泉。醉倚柴門忘去路。四鄰山色晩蒼然。</text>
<title>癸巳冬。與諸從兄弟相會小酌。</title>,<text>病起晴窓始解顔。弟兄相對小庭閒。酒將和氣爐頭煖。梅得先春雪裏還。正是陶翁情話際。不徒洛社風流間。淸歡半日無機事。一嘯遙看屋後山。</text>
<title>姜同知 尙台 挽</title>,<text>溫和其質氣英明。玉立風塵歲幾更。游刃曾恢司馬地。紆籌晩試嶺南營。回年追服知純孝。先代治碑見至誠。積善之家宜有報。謝庭芳樹最寧馨。已矣公何逝。夢虗六十春。親知戀宿德。巷里惜行仁。粉旐同樞字。泉㙜厚夜身。平生婣睦義。一想淚沾巾。公曾來我問呻吟。相對移時念我深。嗚呼警欬今無地。悵望西阡淚滿襟。</text>
<title>春盡日口占 乙未</title>,<text>忽忽今年又送春。皤然白髮感吾人。閑愁漠漠詩千首。萬事悠悠酒一廵。飛絮撲衣太輕薄。餘花在樹尙精神。殷勤別意同啼鳥。竟夕吟哦費舌唇。</text>
<title>出遊淸凉村舍</title>,<text>杖策東門意自遙。快如籠鳥出雲霄。平沙渺渺連邨逕。流水濺濺度野橋。暮境不宜縛軒冕。殘生端合伴漁樵。農家趣味還堪詑。隴麥靑靑細雨朝。漠漠郊原一望遙。翩翩白鷺勢凌霄。桃花半落巖邊屋。野水平分柳下橋。日午東菑歸饁婦。林昏中谷返山樵。超然物外心無累。也識田家勝市朝。一卧田園裏。翛然心自閑。柴門無俗事。茅屋只靑山。遙野荷鋤出。前川擧網還。隣翁來勸酒。松下各歡顔。</text>
<title>晩遊息機菴</title>,<text>孤亭夕照中。洞天廓以幽。我來池上坐。衰荷已九秋。古壁藤蘿合。靑山楓槲稠。酌我黃菊酒。故人同此遊。</text>
<title>秋園</title>,<text>數點征鴻逈度天。踈桐翠竹濕寒烟。黃花濁酒秋園裏。紅葉靑山夕照邊。強把詩篇酬令節。肯將簿牒惱殘年。可憐宋玉多心緖。醉倒西風白滿顚。</text>
<title>是閑幽居卽事</title>,<text>故人招我至。酒熟黃花發。對酒黃花下。蕭然兩白髮。白髮從何來。風塵自汩汩。浮生貴適意。安可久矻矻。遂與坐花飮。不知西日沒。</text>
<title>屛畫</title>,<text>山嵐橫似帶。翠鬟出半空。霏微岩壑氣。樹木與䓗蘢。中有隱者居。開牕坐從容。數疊靑山下。蕭然野人居。一邨鷄犬靜。蒼岩古木踈。世間奔忙者。看此動歸歟。知是漁人家。江臯獨掩扉。籬邊滄波濶。別浦遠樹微。一竿簑笠翁。盡日坐釣磯。縹緲好樓㙜。翼然于巖間。松杉蔚成林。一面只靑山。臨軒坐寂寥。知應心境閑。奇岩陡浦口。穹然俯淸灣。泛泛風帆在。來往島嶼間。平生湖海志。對此正漫漫。截然雙壁間。飛瀑空中懸。奔流氣勢䧺。想見廬山天。平橋人扶策。家在叢篁邊。分明灞陵橋。烏巾孟浩然。梅花何處發。雪色滿寒天。隨後至者誰。載酒亦蹁躚。雪壓山邨暮。無人度江干。獨有漁舟子。繫纜碧波間。披衣能叩枻。不怕江色寒。</text>
<title>春帖子 丙申</title>,<text>居然伯玉知非年。閱歷風塵雪滿顚。好向東牕敲腹卧。新春又荷聖明天。臘盡春生又一年。梅花綠酒興悠然。沈痾與歲共蘇健。行踏長安桃李天。</text>
<title>次李百行韵</title>,<text>點檢平生何所爲。年來一病㝡支離。每於世事偏多懶。獨向幽期不負時。詩思忽如花拆蕾。鬂毛全學柳成絲。東風步出柴門路。隔樹春禽勸我巵。</text>
<title>再疊</title>,<text>終日柴門無所爲。靜看庭草漸離離。塵機已息人眠處。春酒方濃客到時。琹韻乍淸和啼鳥。篆烟初起雜游絲。遙知年少風流輩。爭向花前倒玉巵。暮境逢春意少歡。物華滿眼若爲看。光陰無那催人老。要向稚川學鍊丹。脉脉階前草。垂垂鏡裏絲。老夫自無事。枕上春眠遅。</text>
<title>西㙜早春</title>,<text>斜日西㙜坐不回。春寒花柳未全開。踏靑時節喧車馬。趁此無人獨自來。</text>
<title>種花。次百行韻。</title>,<text>平生愛花癖。欲改終未易。當春常早起。獨自步庭翠。向陽築土階。平衍得其地。按此花草譜。分種土階裏。奇花與異草。並臻靡不置。如非心誠求。何能力所致。培之又勤漑。朝臨夕復至。枝葉漸敷舒。滋味見此理。點檢底間事。經濟亦云緻。好雨來及時。勃然乃可遂。</text>
<title>卽事</title>,<text>東風一雨過。草色滿庭心。捲箔春山濕。移花午景深。看書了日月。與世無浮沈。枕上烟霞夢。覺來已夕陰。</text>
<title>是閒齋卽事</title>,<text>九日黃花知時節。淸芬寒香滿砌邊。欲開未開如有待。主人遠在海西天。我來高吟獨酌謠。酣來還復意悵然。記君臨別丁寧語。歸及深霜未下前。</text>
<title>題是閑齋壁上</title>,<text>相看鬂髮各蕭然。棲屑風塵問幾年。世上悠悠千萬事。誰如是處着閑眠。</text>
<title>寄是閒齋主人</title>,<text>梅花消息問如何。酒熟西鄰雪裏家。梅底擁爐傾白酒。不知牕外夜寒多。</text>
<title>金知事挽</title>,<text>東邨西邨有詩壇。卅載烟月酣白戰。蒼麓東泉與沙邨。東邨之中盛名壇。平生各有大手筆。含英咀華吐爲辭。山南水北絶勝處。春花秋葉佳節時。相呼聯翩杖屨出。瓊什滔滔問幾篇。優遊俱成八十翁。豪興到老益超然。脩稧眞同香山社。趣味何事讓樂天。晬日開讌輒相邀。居常無日不開樽。煕皥自在昭曠原。肯向塵間羡冕軒。沙邨之翁卽吾祖。獲叨詩筵瞻幾番。如我不材撫愛深。慇懃知音難可諠。嗚呼蒼翁逝已久。客冬沙翁又云歸。今忽東翁殿後去。詩壇皷角竟無依。更有何人續後塵。能立新幟蓮峰下。鯫生病甚未執紼。遙望東阡淚如瀉。</text>
<title>庾友公元挽</title>,<text>世人皆稱傑豪士。器局文章動絶倫。錯節盤根終未遇。泯然五十一靑春。半世經營在緬禮。饑寒餘事不關心。終然未就身先殞。知是泉㙜抱恨深。好是君心少畦畛。友于之際欲無身。可憐不盡鴒原淚。流入東風幾拭巾。君居西麓我東溪。會面參差恨未齊。今日忽成千古別。不堪春草日萋萋。</text>
<title>次李百行韻</title>,<text>黃鳥聲中春色闌。殘紅嫰綠着林端。幽牕病起閑無事。捲箔靑山試一看。春山如畫入簾奇。扶杖東風鶴髮垂。步步廵檐仍少立。天光雲影在淸池。醉倒花間露滴衣。春峰氣濕翠霏霏。平生自有愛山僻。每到君家留不歸。</text>
<title>蒼谷尹氏園。與諸寀同賦。</title>,<text>人閑白日掩柴門。花卉深深一小園。偶與親朋來醉卧。不知松杪漸生昏。巷深院落日如年。綠樹鶯啼四月天。幽人自罷烟霞夢。晩上高園待月圓。</text>
<title>西郊</title>,<text>芳草萋萋路入山。白雲流水碧溪間。自笑老夫猶興健。東風野雨坐忘還。</text>
<title>西㙜春日。次李百行韵。</title>,<text>好是山家花正開。幽禽鳴處少人來。老夫不自堪春興。無恨東風醉上㙜。</text>
<title>喜雨中與諸寀集是閑幽居</title>,<text>閱月九重悶旱深。親將牲璧禱桑林。此日甘霖人共賀。君心能格上天心。有約西鄰冒雨來。主人爲我板扉開。相逢不及他餘事。笑指甕頭覓酒盃。</text>
<title>送金和中信川之行</title>,<text>黃花含笑復含情。欲挽衰翁遠別情。此去西州檢田地。應思今日故人情。</text>
<title>病起無聊。口占小詩二首。呈百行兄求和。</title>,<text>病起晴牕下。看書意更悠。故人來有約。梅底酒新篘。其二酒熟梅花發。香淸午睡遅。此間眞興味。不與世人知。</text>
<title>次百行寄示韻</title>,<text>一室渾虗白。床頭只有經。時時靜對處。頓覺心惺惺。閤裏新梅發。窓前老竹靑。蒼茫歲云暮。鬂髮欲星星。原韻[百行]老夫何事事。兀兀對殘經。義奧終難解。思深或自惺。擁爐牕雪白。把酒壁燈靑。更看床頭曆。天機欲轉星。</text>
<title>除夕偶吟。呈百行求和。</title>,<text>細酌屠蘇坐不眠。摴蒲兒女雜歡然。却向燈前喜惧集。親年七十有餘年。</text>
<title>上春卽事</title>,<text>坐卧閑房趣味長。窮陰纔退又三陽。椒醪自酌醺醺醉。春菜登盤細細香。暖日欲消連澗雪。東風其奈滿頭霜。新詩忽自溪南至。披讀一回淸我腸。其二終朝無事睡眠長。忽覺西牕已夕陽。詩與幽禽初寂歷。梅將春酒共淸香。靑山簾外開新面。老木庭前閱幾霜。早識優游宜晩境。吾今不欲踏羊腸。</text>
<title>次百行歎老韻</title>,<text>人老而不死。終古無此理。但當修人爵。造次勉克己。日夕自乾乾。何愁歲月駛。升堂且入室。可卲德與齒。世俗浮華者。嘵嘵徒已矣。春服旣成後。出與二三子。風于舞雩上。浴乎沂之水。置身大化中。委順度百禩。</text>
<title>次百行寄示韻</title>,<text>一部唐詩得已久。置之不看如無有。萬物元來看者主。都盧送與故人手。平生喫盡五車書。兀兀乾坤一蠧魚。胷中錦繡知多少。無使徒然歸尾閭。</text>
<title>楸行</title>,<text>平朝騎馬出。世慮十分輕。郭外春峰細。田間野水明。鐘巖蹔留憇。梧峴且登行。漸覺松楸近。怵然愴我情。</text>
<title>盆梅</title>,<text>新梅含笑故相親。全勝東家強效嚬。玉貌知應妬白雪。高情元自絶纖塵。婆娑踈影偏宜月。澹泊寒香獨占春。寂寞山齋同作伴。聊將樽酒酹花神。其二梅兄馨德可升堂。晨夕與之共一床。淸韻挹來渾忘語。冲襟相近細聞香。窓曛照處傳神靜。簷雪明時鍊氣長。綠酒催傾踈影下。何遜詩興一何忙。其三一樹寒梅近席親。天然如惜笑兼嚬。照來窓壁增虗白。看到胷襟汰俗塵。自愛苔根含太古。更憐雪屋藹先春。西湖居士從容卧。詩欲成時屢送神。其四一點羅浮賁成堂。如臨高士喜迎床。孤根養得冥冥氣。小閣能吹澹澹香。寒影細侵棋局靜。雅懷時入酒盃長。相看心境俱淸寂。忙人到此不自忙。其五冲襟澹泊無踈親。滿面陽和不自嚬。情劇宜傾文擧酒。心淸何近元規塵。晴窓看看先天妙。一室渾渾太極春。靜夜回燈相對處。亭亭玉立更精神。其六梅兄伴我到寒堂。雪壓踈簾古竹床。開閤如逢天下士。對顔還覺室中香。無言猶自催詩急。呼酒能令引興長。千載浩然知此否。灞橋行色太奔忙。其七如逢俗客欲無親。正似高人愛笑嚬。惟竹只堪偕逸韻。凡花誰得續淸塵。細腰難與爭今日。百舌何曾說此春。自覺老夫是知己。終朝傾倒醉心神。其八仙蘂宜登白玉堂。胡爲來此傍藤床。雪風透箔何嫌冷。山月窺簷暗吐香。白髮愧吾雙鬢短。靑春憐爾一枝長。閒中自有閒中事。點檢詩篇也自忙。其九不共人言難可親。怳然如笑又如嚬。淡粧知是元仙態。嚥液應須度劫塵。物外何關三月候。壺中先得一團春。偕君欲學參同契。淸曉焚香坐斂神。其十與爾同棲一小堂。藥鑪笔架又書床。淸朝每對盈盈質。遙夜時聞脉脉香。茶熟柴門好客過。詩成雪榻幽眠長。箇中回看風塵際。駟馬鑣鑣奔自忙。</text>
<title>是閒齋卽事</title>,<text>三月東風花亂開。無人不上弼雲㙜。唯吾性癖還堪笑。獨向君家問老梅。</text>
<title>三淸洞</title>,<text>太乙壇空落日斜。春雲漠漠古仙家。當時笙鶴今何在。時有遊人來看花。</text>
<title>百行書齋。與金和中同賦。</title>,<text>可愛葆光子。行休一任天。蓋簪非偶爾。開榼卽陶然。身靜羣囂外。山靑小檻前。是中宜取適。何必遠求仙。</text>
<title>與諸寮。作城西遊覽之行。</title>,<text>綠樹留濃陰。淸溪坐白石。行行不覺還。冉冉日將夕。落日西城坐看花。無限東風綠柳斜。華山一氣臨雙闕。鬱鬱葱葱百萬家。四月餘花在。知應待我開。幽禽嘲晩到。老石記曾來。松籟淸詩席。溪流濺酒盃。東林新月出。扶醉上高㙜。</text>
<title>靑霞洞</title>,<text>陰陰松檜覆淸溪。醉倒蒼苔聽鳥啼。五月凉風吹不盡。紅塵那到此林西。</text>
<title>新秋。次百行韻。</title>,<text>長夏惟高枕。琹碁意自幽。可憐淸夜雨。仍作碧梧秋。習氣詩先就。新凉病欲瘳。隨心扶杖出。無事立溪頭。松崖獨閉戶。庭院日淸幽。凉雨欲無暑。候虫鳴及秋。酒狂任人笑。詩癖不吾瘳。乘興來相對。一樽共白頭。原韻[百行]獨卧書齋晩。心閑事事幽。溪山經一雨。天地入新秋。短髮從他化。沈疴頓覺瘳。候虫亦有意。喞喞近床頭。任他車馬閙。自愛吾廬幽。簾捲山山雨。蟬鳴樹樹秋。淸狂元我得。衰病有誰瘳。壺裏新醪熟。西風醉白頭。</text>
<title>麻浦淡淡亭眺望</title>,<text>澹澹亭前澹澹波。唯看鷗鷺與黿鼉。高樓何處遠吹笛。小艇漁翁閒自歌。潮落秋江孤嶼出。霜淸烟渚暮鴻多。夕陽徙倚危欄立。醉墨殘篇憶舊過。步出江邊弄碧波。波澄猶可見魚鼉。中洲浴鷺交相戲。隔浦遊人醉放歌。慣水兒童持網遠。無心老子得詩多。前邨酒熟黃花發。湖上名亭取次過。畫閣朱欄醮水波。孤蒲影裏動黿鼉。斜陽山路生樵唱。小雨秋江發棹歌。已與鷗心放浪久。其於世事遺忘多。蘆花深處無人到。唯有漁翁夜醉過。身似漁翁常在波。飄飄遺世傍鮫鼉。月明長渚數聲笛。夜靜孤舟一曲歌。淸分於人已自定。三公與我誰爲多。西風繫纜蘆葦港。好向江邨痛飮過。</text>
<title>秋日西城</title>,<text>昨年九月醉登㙜。赤葉黃花狼藉盃。今年九月又如此。點檢平生幾度來。試自城頭步步催。不嫌老脚趁登㙜。日邊楓葉禁林近。雲外江光遠浦來。遐眺時隨高鴈去。好懷更與秋山開。西風醉倚松蘿路。待月頻傾黃菊盃。</text>
<title>楸行途中</title>,<text>一城士女共蹁躚。曉色蒼茫八月天。各尋墓道爭先後。出自秉彜孰使然。</text>
<title>題是閒齋壁上</title>,<text>每年菊花節。嗟君作遠遊。今年菊花節。幸無別離愁。不惟我心悅。菊花亦含情。何不携美酒。痛飮樂餘生。</text>
<title>重陽日小園。得秋字。</title>,<text>蒼藤縈石磴。落日始登㙜。病起黃花節。詩成赤葉秋。尊前故人在。雲外數鴻流。醉到西風裏。蕭蕭白滿頭。</text>
<title>上圓峰得圓字</title>,<text>中天陡起一峰圓。層磴逶迤似上天。表裏山形連遠勢。西南江色欲無邊。瑞雲縹緲宮城際。霜葉淋漓陵樹巓。玉候未寧今遄復。長謳於此祝堯年。</text>
<title>林慶餘大夫人挽</title>,<text>緬憶弼下林先生。磊落奇懷似廣文。囂囂樂道不憂貧。世上功名看如雲。文章跌宕酒杯間。笔鋒縱橫騷壇中。平生所蘊雖未施。敎成才彦滿西東。猗歟閤中賢夫人。配德君子宜家人。不惟承順出凡常。事姑誠孝聞四隣。甔石無儲常晏如。不使丈夫失所守。維昆受祿捷影響。敢道皇天無心久。壽近八耋飫榮養。雲仍滿膝慶有餘。但恨先生未同享。孝子深痛問何如。</text>
<title>是閒齋淸遊圖序</title>,<text>余於少時。每當春夏之交。讀書而意倦。則超然而出。與李百行，金和中，馬仁伯，李輝先輒登西𡹛之帽巖。或倚松而歌。或臨溪而賦。或凭高而吹簫。或擊節而起舞。其放逸之態。如天馬之遊而無覊馽也。一日仁伯言曰今日之遊。信可樂也。此地勝槩。吾人浪跡。其可以圖爲乎。遂把笔點綴而成一小幅圖。相與之戲玩而罷矣。今年秋九月小望。是閒齋主人金君和中。邀我三四人。別設賞菊之讌。而嫌晷短仍秉燭。絃歌迭奏。觥籌交錯。而滿地黃花。一天明月。照在檐楹間耳。就其中主人欲述舊事。檢篋中取一小紙示之曰。諸君能記得此否。余諦視之則是乃曩者帽岩淸遊圖也。主人曰今日席上之客。卽此畵中之人。而顧今卅載之後。皆得無恙在。復此團圓於一堂之中。堂與岩雖殊。亦豈可無是日淸遊圖耶。遂與仁伯更商量而使尹君叔貫。臨紙下笔。須臾圖已成矣。余按其圖而觀之。則詩者棋者歌者琹者。醒醉者冠童者之趣味形態。一一鋪叙。纖悉微婉。對之不自覺其意長心醉。而惟吾輩數人。衰容白髮。非復如前者之圖也。盖此前者之圖。出於少日淸戲之事。而今者之圖。暮境懷抱。自不能無感慨。而追述舊事而已。豈敢曰有西園雅集遺風耶。林泉少日淸遊事。卅載于今復此堂。席上故人俱白首。籬邊黃菊又重陽。素琹橫處宜淸夜。明月來時醉幾觴。却喜主翁多意緖。更將繪事入商量。帽岩勝事宛如昨。新幅圖成意更長。今夜壺觴何可廢。暮年懷抱亦堪傷。燈前白髮蕭蕭影。月下黃花淡淡香。痛飮西風沈醉卧。紛紛絲管又華堂。</text>
<title>寄和中求和</title>,<text>梅未開時苦相待。而梅欲開時人卧病。無乃淸分不足之致耶。伏枕之中。不能無耿耿之懷。廑搆小詩以呈。卽爲和送。慰此病懷。而亦無孤梅君之勤意如何。所示瓊琚。淸眞可娛。而又况銀鉤玉索。璀璨於病眼中者乎。愛玩之極。不能釋手也已。末篇果是令胤之詩否。若然則眞所謂跨厨。其父之喜。想可掬也。好呵好呵。梅欲開時人卧病。遙望西林思依依。請君爲報梅花道。珍重寒天待我歸。老夫閑自在。雪屋幽眠遅。起問西林友。新梅發幾枝。</text>
<title>己亥春帖</title>,<text>忠勤節儉我家訓。孶孶服膺愼莫遺。今爾妙年叨厚祿。乃心王室勿營私。北堂萱草盈階綠。庭際芝蘭日漸滋。白髮時上携杖處。心無一事俯淸池。</text>
<title>待梅花</title>,<text>獨坐幽龕靜忘機。寒梅欲發故遅遅。分明一理推遷際。仿佛高人進退時。踈影澹然宜月色。淸香不動奈吾詩。知應差過兩三日。可見明珠自滿枝。欲待梅花赴一期。君梅何事作花遅。幽香漠漠人眠處。貞度依依月到時。舊釀已空復新釀。南枝纔發又西枝。淸宵幾費虗徐夢。今日從心倒玉巵。</text>
<title>又次和中韻</title>,<text>冰骨何曾滯纖塵。踈姿澹泊似幽人。遅遅可耐開花緩。脉脉相看喚酒頻。論抱元來是知己。傾心忽爾欲無身。多君氣格非凡品。應向瑤㙜嚥玉津。</text>
<title>除夕</title>,<text>老夫自不寐。燈下一長吟。舊歲如郵退。新春似客臨。安閑知宛昨。福慶又來今。試取屠蘇酒。床頭細細斟。</text>
<title>人日偶過是閑齋。百行不期來到。故與主人共賦。</title>,<text>邂逅元非偶。况逢人日廻。草芽生古砌。雲物媚春㙜。可愛幽居僻。何曾俗客來。殘梅牽我意。敀路莫相催。</text>
<title>春雨</title>,<text>通宵一雨沛然來。睡起東牕春意催。乞得西鄰花與竹。滿栽庭面賁吾㙜。</text>
<title>早朝西㙜</title>,<text>聞道西園花事晩。淸朝步步向雲㙜。北社故人同此意。不曾留約已先來。</text>
<title>晩登西園</title>,<text>東風二月雨新晴。嫰柳濃花滿眼明。醉倚高園時騁望。蒼蒼落日下層城。一庭桃李花。纔過春山雨。客到幽眠遅。高園月上樹。</text>
<title>上弼雲㙜</title>,<text>䓗蘢佳氣鬱春空。嫰柳新花西復東。踏靑老少爭先至。渾是乾坤大化中。</text>
<title>鄭同知 震僑 㫌門後。其子道衡請詩。故及之。</title>,<text>余曾獲拜於公。而稔知其純孝矣。今玆棹楔之日。不可無一言。故謹成拙篇。仰贊盛事耳。多公至孝自童年。地窖藏錢爲奉先。祀事誠深能感物。平生行篤上聞天。㫌褒一下聳鄰里。父老爭來作賀筵。有子有孫知克肖。從今福慶更綿綿。</text>
<title>寄松厓幽居</title>,<text>秋雨産凉。靜中動止何似。窃想迂拙一老夫。坦腹書窓下。或課讀或臨帖。或枕書而眠。或曳杖而步。或有抱膝而高歌。其歌之者知是白雪謳。而和之者果誰耶。僕阿睹浹旬彌苦。涔涔度日。無足與聞者。而但頃惠竹盆。近頗茁然。解籜頻聞。故喜甚成詩。玆以奉呈。望卽和送否。數枝烏竹根。移栽小盆中。置之卧窓前。灌漑試下工。新荀纔穿土。茁與元榦同。愛此生生理。相對意不窮。秋詹宜小雨。書幌足淸風。雖無入雲姿。蕭散警我慵。日日心淸遠。自然俗累空。</text>
<title>又寄松厓</title>,<text>頃呈竹詩。迄無和答何故耶。弟病緣未盡。又一頓大痛乃止。可歎可歎。病中吟得短律以呈。幷與前韻而卽爲和送。以慰此病懷如何。誰識隱君子。冥棲大道傍。癯形松共老。淸操竹同凉。戶外紅塵熱。床頭古墨香。秋窓無一事。惟檢敎兒方。</text>
<title>送卞季涵之湖南之行</title>,<text>老夫見人多矣。而未甞見如君之磊落奇偉者矣。今玆完山伯之邀致幕下者。果能如古之河南節度羅致溫，石兩生者耶。抑只爲靑囊之術而假之幕軒而已者耶。於此不能無介然於懷者。故忘其蕪拙。托意成詩。以贈行焉。不徒岐伯術之精。磊落襟懷卽俊英。鞰玉豈宜無善價。種蘭終必擅芳馨。于今南國觀風地。正似河陽節度營。從此知君展驥足。鄕黨其奈去留情。</text>
<title>西園次柳下韵</title>,<text>乘春諸子不期還。多謝主人啓竹關。花下圍棋淸晝永。樽前岸幘萬緣閑。高園猶可生幽趣。老脚何須上遠山。醉倒蒼苔仍待月。未妨今夜宿林間。</text>
<title>次是閑齋韻 己亥</title>,<text>柴門高卧養閑情。不要風塵榮與名。黃卷滿床心自靜。白頭臨鏡意還驚。孤吟梅底新詩在。一醉尊前萬事輕。惟彼西林連我屋。時從雪裏訪袁生。</text>
<title>呈是閑齋求和</title>,<text>東林幽竹西林梅。竹自凌寒梅自開。非竹非梅我安適。有時西去復東來。</text>
<title>人日次石谷老丈韵</title>,<text>叵耐年光冉冉過。每逢此日共吟哦。風流猶復西林在。一樹寒梅老作花。</text>
<title>次是閑子詠雪韵</title>,<text>盈尺知豐兆。六花艶惹情。了無點塵累。渾欲一天明。梅閤暗通氣。竹樓寒入聲。袁安有誰問。獨自倒深觥。</text>
<title>次君五韻</title>,<text>大雪紛紛下。山川白滿塩。正如霜皎皎。不似雨沾沾。着月難分色。封松欲沒尖。凭高酌我酒。春沍未全嚴。</text>
<title>郊行</title>,<text>偶然出郭心無累。短僕行裝隨所之。山色新晴渾可意。鶯聲時至揔宜詩。斜陽原上孤村遠。靑草溪邊羸馬遅。猶自衰年奇興在。蹔過曹瀑問幽期。</text>
<title>曹溪</title>,<text>嵂兀三峰接相回。中間飛瀑下層㙜。晴天噴作千林雨。白日狂奔萬壑䨓。靈液應從元氣蓄。眞源問自何時開。停驂跂石看無厭。不覺斜陽冉冉來。</text>
<title>崔同樞君秉挽</title>,<text>氣宇休休若飮醇。平生何事不天眞。忠勤德性非今俗。敦朴襟懷是古人。三子寧馨宜有報。百年安享豈無因。同樞華秩猶云貴。完福由來孰比倫。惟公此去信無憾。濩落尊前後死悲。疇昔風流那得見。薤歌將發益凄其。</text>
<title>楊花渡</title>,<text>楊花渡口水如天。下馬登舟杳若仙。坐弄滄波扣枻去。翩翩鷗鷺亦淸緣。</text>
<title>踈浦漫興</title>,<text>淡淡長江逈無塵。蓑衣蒻笠意淸眞。濯纓濯足惟吾事。不是中流擊楫人。</text>
<title>別踈江主人</title>,<text>信宿情懷稍可慰。其如臨別更凄然。淸晨解纜踈江口。山木深深啼杜鵑。</text>
<title>是閑齋小集 此日卽余之晬日也。搬移略干酒肴。與百行諸益同遊。</title>,<text>相看心相靜。幽情在不言。已無塵世事。卽是羲皇軒。荷葉生新甃。榴花落小樽。柴門有誰問。蒼蘚上頹垣。庭院淸堪愛。林端黃鳥言。雙柑白首客。五月凉風軒。偶引殘年興。仍携晬日樽。請君莫辭醉。餘照易西垣。</text>
<title>次百行蜀葵花韻</title>,<text>淸影參差涵碧池。還從鏡裏見葳蕤。亭亭高品殊非俗。不學凡花學桂枝。</text>
<title>與諸寀登北營後麓</title>,<text>大報壇西雨初過。萬松深處足淸凉。斜陽醉倒靑溪曲。㶁㶁流泉入夢長。</text>
<title>東湖上具尙書</title>,<text>霜葉汀沙媚新晴。尙書樓閣十分淸。湖堂勝迹秋山碧。野渡孤舟夕照明。浮世功名元夢幻。暮年契濶卽鷗盟。不惟進退憂均切。白首丹心向五城。</text>
<title>次君明院谷十景韻</title>,<text>靑峰連禁林。磅礴勢相護。窈窕雲如紗。捲舒自萬古。右鷹峰歸雲。可愛終南色。簷端遠遠明。千年渾厚氣。元自鎭神京。右終南霽色夜卧渾忘暑。溪山一雨經。禁林鶴夢警。淸響落吾聽。右禁林鶴唳不要聞塵事。何嫌澗水喧。浮來花片至。却欲問眞源。右小溪春漲桐陰低滿地。巾服細生翠。棋罷心悠悠。凉風吹坐睡。右桐陰圍棋醉倒東風裏。落花滿一村。覺來步幽徑。明月又黃昏。右花下醉眠隙地種蔬菜。箇中滋味長。手鋤不自苦。何似塵間忙。右東籬採菊客稀踈把酒。春去少題詩。惟有茅簷月。終年不我期。右茅簷邀月自愛藏梅室。靑紗罨作籠。這間好點易。朝日半牕紅。右梅牕點易</text>
<title>是閑齋中。次東溟居士韻。</title>,<text>東溟高士飽聞知。但願平生一見之。獨抱遺經居陋巷。誰憐才子屈明時。重陽佳節看相近。白酒黃花擬共隨。可想風流臨席日。毫端珠玉幾篇詩。深深高閣秋燈。玉宇崢嶸露氣凝。夜不輟吟同蟋蟀。老猶趺坐學禪僧。政憐階菊臨樽淨。仰看天河入戶澄。峽客詩篇起人意。西林唱和日相增。末路有誰問索居。深秋庭院氣淸如。暮年學海縱無賴。白首丹田猶自鋤。閑對晴空看衣狗。時將一理講鳶魚。近聞高士自東峽。何日論文並蕙裾。</text>
<title>次和中九日菊未開詩韻</title>,<text>今年九日又言歸。鬂髮蕭然心事違。籬菊此時雖未發。全然不飮竟誰非。但當置酒我當歸。籬菊亦須開不違。習池未得山公醉。安可主人逃是非。菊花未發節先歸。問菊何心與節違。因爾不開人不飮。不開不飮較誰非。</text>
<title>是閒齋卽事</title>,<text>滿院淸香一樽酒。淵明於此醉昏昏。臨歸更向主人道。籬菊開時不出門。</text>
<title>西郊</title>,<text>九月西郊路。秋光滿眼淸。寒天候鴈度。霜葉夕陽明。時倚靑藜杖。那堪白髮情。尊前故人在。相勸菊花觥。</text>
<title>是閑齋卽事</title>,<text>君家幽事足。日日也相過。十月黃花發。柴門落葉多。詩成憐白髮。興到輒長謌。如此佳時節。其將不飮何。滿地黃花院。澹然踈雨過。詩情聊復在。世事渾忘多。遂與是閑子。高吟梁甫歌。有時看山色。幽意更如何。吾子幽居僻。曾無俗客過。新霜山氣肅。落葉雨聲多。把我紫霞酒。勸君黃菊歌。人生百年內。不醉如之何。半畒菊爲畹。重陽嗟已過。猶然吾興在。更喜樽醪多。欲醉仍深醉。長歌復短歌。誰知竹林客。終日入無何。閉門紅葉裏。時有白衣過。宋玉襟懷切。陶潛趣味多。已無軒冕志。甘作接輿歌。一醉樽前卧。乾坤謂我何。</text>
<title>夜訪是閒齋主人</title>,<text>步隨新月到西園。候我主人不掩門。借問千年剡溪棹。何如今夜菊花樽。偶因淸興元無約。相看冲襟共忘言。此意從來有誰會。可憐山簡醉昏昏。</text>
<title>寄呈是閑齋</title>,<text>自笑年來作酒徒。楓林處處日相呼。平朝起問西隣友。夜雨黃花病也無。</text>
<title>次君明韵 庚子</title>,<text>自喜新年病憂消。棋翁詩伴日相邀。雨過北麓春生樹。冰泮前溪水漲橋。阮籍多狂唯酩酊。莊周何意作逍遙。吾人浪跡同蓮社。物外風流不寂寥。春寒老子欲何之。曳杖柴門步步遅。雪盡溪南三徑出。雲生屋後數峰奇。偶逢詩叟論詩句。仍向酒樓含酒巵。顚髮蕭然道意晩。空山何處採靈芝。</text>
<title>次是閑子韻</title>,<text>胡爲乎君家臘梅花。當春二月始放開。胡爲乎吾輩風流興。到今經年阻含杯。梅遅興闌一如此。念之聊復心悠哉。西林故人同此意。有詩相報和相催。一篇瓊琚玩味深。時向西林頭幾回。鳴禽處處交喚友。停雲漠漠自往來。眼前景物令人感。菀陶之懷難可恢。何日撥棄憂與病。一醉梅前罄新醅。</text>
<title>次君明韵</title>,<text>阻面幽懷聊復長。與君何日卧東岡。山花纔發宜同賞。春酒方濃可一甞。滿目停雲迷悵望。半庭明月起彷徨。今來瓊什當顔範。披讀三回喜欲狂。地僻人閑斷俗事。靑山之下掩衡扉。幽泉窈窕鳴階砌。小雨霏微長蕨薇。新月來時迎好客。百花明處拂春衣。樽前自樂無求外。也似淵明賦隱歸。君家卜築已三朞。手植松篁儼作籬。地接靑山花似錦。門臨碧澗柳成絲。鳴禽多在携筇處。芳草偏生步屧時。自笑閑中還有事。東風隨意賦新詩。白髮星星君莫悲。人間未易皓鬚眉。百年麁糲知安分。暇日壺觴不負時。花影池塘春寂寂。鷄聲籬落午遅遅。晴窓睡起應無事。坐對靑山心自怡。</text>
<title>贈金汝精之東營之行</title>,<text>君行不草草。出自五雲天。㘅得宸章去。遠頒藩國傳。江光征旆外。峽氣驛樓前。形勝雖堪賞。王程未可追。</text>
<title>百行晬日小集</title>,<text>松崖此日酒。能使我心淸。溪柳參差影。林鶯一兩聲。眼靑皆舊面。頭白共深情。欲起還頹卧。催人白鼻鳴。</text>
<title>題嚴叔一書齋</title>,<text>蒼然北山色。嚴子下簾餘。高致桐江否。淸貧蜀肆如。花香通几席。竹氣淨琹書。誰識紅塵內。冥冥有此居。</text>
<title>堂叔父重牢宴詩帖 幷序</title>,<text>粤在癸巳春。我沙村大父重牢稱觴。又於今年。我堂叔父星期載回。實是吾門莫大之慶。抑亦世間稀覯之事也。膝下子孫內外至親。不勝歡忭之忱。不暇待昔年委禽之日。遂涓吉行禮。乃辛丑三月念七日也。於是迎我親戚鄕黨。設宴張樂。斑衣彩服。環侍左右者。恰滿三十人。次第拜舞。獻觴稱壽。又請故舊朋僚。設夜酌爲歡。觥籌交錯。歌管迭奏。隣里坌集。莫不歎賞。猗歟盛哉。盖此世間得壽爲難。而况八旬偕老。禮成回巹者乎。回巹之於人家。一之爲難。而况再有之者乎。又我堂叔父以深仁厚德。致位二品。成立五子。克受便養。福祿無疆。此豈非我祖先積善餘慶之攸曁者耶。然盛事如此。而不思所以歌詠而歎美之。則亦非所以餙喜而賁後之道。故小子忝在堂侄之列。不避僭踰。謹以蕪拙之辭。摭實撰次如右。而仍附一詩。歌詠其慶禮之萬一云爾。從祖稱觴纔數年。巹杯今日又開筵。爭看南極照臨地。正値東風駘蕩天。鶴髮雙垂華燭下。月繩重繫舊床前。分隊斑衣齊獻壽。更賀吾門福慶綿。</text>
<title>次百行韵</title>,<text>閑齋初起黑黚眠。默坐悠然對篆烟。草色穿簾入太古。苔痕上砌日如年。微風林鳥鳴相應。小雨荷珠瀉却圓。晩與隣翁劇談罷。柴門月色正堪憐。</text>
<title>晬日小集</title>,<text>暮年初度日。邀我故人來。相對深深語。仍傳㶑㶑盃。階前花影逗。席上詩情催。從後留佳期。更登積翠㙜。踈簾初捲好風來。黃鳥聲聲勸我盃。今日諸君須盡醉。可憐白髮各相催。榴花開小砌。夕照下層㙜。我酒醒還醉。君詩裁未裁。</text>
<title>松崖卽事</title>,<text>閉門却似深山裏。車馬何曾到此喧。盡日幽牕相對卧。庭花寂寂共無言。</text>
<title>徐氏林園</title>,<text>林園有佳約。幾日費經營。芳草柴門路。微風黃鳥聲。尊前塵事少。雨後樹陰淸。日暮下層磴。靑山空復情。人生非百歲。何必事營營。晴嶂穿簾色。鳴泉入戶聲。生涯鷄犬靜。道意琹書淸。飮啄於焉足。知應少宦情。</text>
<title>竹盆歌</title>,<text>人愛穠花我愛竹。一盆雙竿偕幽栖。勁節元自淇隩來。氣常干雲不自低。風前猗猗舞庭宇。灑然醒我昏夢迷。取實行將集鳳凰。寧容巧滑百舌啼。愛之深矣日勤漑。解籜頻聞長孫兒。淸晨露梢濕。凉夜月影奇。雪中靑靑不改色。也與蒼髥同禀姿。此君貞德誰能儔。愧吾平生風稜靡。</text>
<title>喜雨</title>,<text>雲霓望已久。一雨落靑林。初看庭花濕。終然澗水深。北宸弛聖慮。南畒悅民心。從此占豊兆。樽前醉自吟。</text>
<title>次舜瑞寄示韻</title>,<text>閑窓幽夢罷。庭院已鷄棲。寂寂花依砌。濛濛雨滿溪。詩筒自何至。樽酒可相携。直欲乘流去。訪君錦水堤。</text>
<title>次仁伯韻</title>,<text>閱月長霖苦未晴。三農害至最關情。聖上纔降禜祭命。知應牲璧格神明。萬事從寬心自寬。蝸廬雖小處之安。紅塵已倦簪纓志。白首寧彈老大冠。隨意移花臨砌面。有時種藥倚欄干。靜中纔罷烟霞夢。捲箔靑山遠遠看。題仁伯安和堂帖此日相逢肯放回。聽君詩罷愛君才。淸談娓娓仍投轄。不妨樽前小雨來。仁伯，舜瑞來訪同賦。</text>
<title>瓦盆觀魚</title>,<text>瓦盆貯活水。種在幽砌邊。雲影澹悠悠。却是一團天。游鱗涵在中。洋洋樂其樂。扶杖時臨之。閒情似濠濮。</text>
<title>次石谷老人韻</title>,<text>誰知八十翁。猶自講鳶魚。簞瓢存至樂。不恥陋巷居。一毫名利心。何曾胷中棲。西蜀楊子宅。濠梁莊生廬。游鯈看盆池。雲影共捲舒。柴門閉寂寥。而無俗人車。</text>
<title>戲贈馬仁伯</title>,<text>華山之下睡初成。知爾風塵已忘情。恨無伯樂存今世。未使天駒御聖明。</text>
<title>李百行挽</title>,<text>澹泊冲襟不染塵。㓗行高致出凡倫。平生筆法能追古。少日詩篇動入神。窓竹庭蘭從雅趣。經床碁局任天眞。知君頤養宜遐壽。豈意今朝遽化身。與君同臭味。心事各相知。梅閤論詩夜。竹窓對局時。可能今死別。曾不暫生離。已矣泉㙜閉。西風老淚垂。淸遊圖帖已陳迹。手自摩挲心自傷。一默齋中人不見。秋花依舊照虗床。令胤雖淸弱。溫良骨格奇。佇看餘慶在。地下莫深悲。</text>
<title>出郭</title>,<text>衰翁幽興發。騎馬出城遊。踈雨黃花節。靑山赤葉秋。無心同雲在。不競看溪流。今夜野亭宿。應忘塵世愁。</text>
<title>墓舍。與金章甫諸人同賦。</title>,<text>四面靑山楓樹林。新霜九月氣蕭森。幾年宦海滯塵跡。一宿田廬生野心。老菊寒星俱炅炅。詩情燈火共深深。興闌醉步柴門路。夜水虗明月度岑。</text>
<title>歸路呼韵口點</title>,<text>白髮扶筇省掃歸。紆回一路入林微。未妨夕陽行復坐。滿山紅葉映秋衣。</text>
<title>尹同知喜周慈闈。以孝行㫌閭有年。而追求賀章。故不揆蕪拙。謹呈一詩耳。</title>,<text>至孝閨門卓罕儔。令名應與世同悠。祈天無夜不燃燭。養旨非時能致榴。可使人心觀感化。遂蒙天陛奬褒優。也知行路皆瞻仰。丹楔鄕閭煥幾秋。</text>
<title>舜瑞晬日小酌</title>,<text>故人初度日。邀我北溪濱。正値梅花夕。仍開竹葉春。丹砂已無奈。白髮各相新。但取尊前樂。寧辭醉比鄰。</text>
<title>謹和石谷韻</title>,<text>對尊何日不佳辰。臘雪初晴梅照人。痛飮壚頭沈醉卧。那知世間有寒貧。</text>
<title>和述懷詩韵</title>,<text>平生性癖愛閑適。豈向要路飫塵喧。朝遊松厓一默齋。暮遊城西是閑軒。朝暮優游任所之。白首寧容事營營。惟將新詩好唱酬。不學楊子草玄經。東君起余捨瑟情。浴沂風雩大化中。西𡹛芳草遠萋萋。花氣氤氳簇春宮。載酒每同是閑子。松厓眉山無相離。登山臨水日復日。樂矣何嫌筋力疲。雙柑斗酒聽黃鸝。淸夏林園不自忙。伴竹堂中秫酒熟。黃花赤葉暎秋墻。一團明月在荷地。對景辦遊欲無方。遂與諸君設夜酌。紛紛絲管到曉長。良會畵成一幅圖。歲在戊戌九月時。翌年己亥淸明日。又於西園置酒巵。鳴禽𦐝𦐝迎我至。揄柳門巷春意多。高㙜深寂午景遅。隨意移席坐靑莎。花下圍棋仍岸幘。有時花露衣上滴。峯雲黯黯遙含雨。階松落落根抱石。不幸今年松厓去。騷壇風流孰主掌。好事魔障儘如許。造物之猜甚衆謗。從此吾輩鮮歡意。君胡又作鎖直人。窓前臈梅猶復在。願言此時蹔抽身。歌咏聖德無尒我。一片葵心向楓宸。</text>
<title>次石谷春帖韻 壬寅</title>,<text>椒醪細細酌。梅底一高歌。鬂髮垂絲似。光陰隙駟過。慶歡兒輩長。喜懼親年加。歲歲裁春帖。到今問幾何。</text>
<title>次和中韻</title>,<text>西林華軸落東樓。詩意藹然笔力遒。玩味眞同嚼蒭豢。和篇未可使淹留。新春冉冉空靑眼。萬事悠悠只白頭。何日遂能偕杖屨。也將尊酒好相酬。</text>
<title>與金君實。次翠軒韻。</title>,<text>雨雪頻交下。春天苦冷陰。移花猶謾事。種麥最關心。淺酌難成醉。閑愁不可禁。故人時自至。相對一長吟。</text>
<title>春日西㙜</title>,<text>落日西㙜上。春深淑氣多。柳絲籠市陌。花色纈山家。公子玉珂馬。王孫金叵羅。東風芳草路。處處發笙歌。</text>
<title>訪嚴叔一</title>,<text>之子人誰問。平生我獨尋。蒼然非俗態。磊落是奇襟。却把花間酒。仍橫竹裏琹。詩成多楚響。無乃郢中吟。</text>
<title>蓮亭卽事</title>,<text>丞相初開府。舍人有此亭。春花連禁苑。喬木蔭官庭。欄檻晴峰近。池塘小島靑。省中無一事。鳥語入閑聽。</text>
<title>訪趙明遠</title>,<text>歷亂花陰裏。主人高着眠。客來猶不起。知是夢朝天。</text>
<title>與文公叔出往龜山別業</title>,<text>龜山有佳約。杖策出城西。芳草連天碧。新鶯繞樹啼。行行登峻嶺。遠遠涉淸溪。野店春醪熟。留人醉欲迷。塵間何局束。郭外足逍遙。痛飮山邨酒。閒過野水橋。日暖風和三月時。迢迢石路曳筇遅。此老行裝人莫笑。看花問柳趁幽期。</text>
<title>龜山齋中。次馬仁伯韻。</title>,<text>山齋午睡起。獨自捲簾時。昨雨添溪水。東風吹鬂絲。平蕪野店小。遠峀春雲奇。却喜幽人在。尊前有好詩。三月東風燕子回。山齋寂寂碧桃開。平生舊友同遊此。纔進一盃復一杯。</text>
<title>龜山山亭</title>,<text>棟宇新成墓道前。知應誠孝感通天。峰巒環抱開全局。香火連綿妥百年。洞邃軒窓如道觀。雲深鷄犬亦僊緣。晨昏瞻拜同溫凊。衰世誰能較子賢。</text>
<title>歸路口占</title>,<text>臨路頻還顧。留人獨自歸。鶯峰看漸遠。碑閣望猶微。野樹黃鸝轉。春田白鷺飛。那堪入城去。明日又塵衣。</text>
<title>園谷幽居卽事</title>,<text>君家多勝槩。况復雨新晴。禁苑祥雲起。皇壇白日明。小溪芳草色。綠樹黃鸝聲。分袂留佳約。桐陰更有情。</text>
<title>沙村山齋八景</title>,<text>三角撑天碧。晴雲窈窕過。濛濛輕似霧。澹澹薄如紗。落照添山色。淸晨潤物華。氣凝時出雨。餘澤及農家。右三角歸雲山嵐多氣色。淸曉起紛紛。罨盡千螺勢。渾成一隊雲。長風吹不散。紅日照初分。小閣鉤簾坐。樽前酒欲醺。右峩嵯晴嵐微風細柳岸。皛皛一川長。擧網銀鱗躍。臨流水荇凉。淸遊侔赤壁。眞意異濠梁。蓴菜雖難具。尊中綠酒香。右牛川獵魚九月淸霜重。黃雲四野齊。持鎌無老少。刈稻盡東西。穰穰盈甔石。煕煕足黍鷄。臨昬各醉去。曖曖前邨迷。右沙村觀穫孤村連北麓。桑柘翳成林。野犢依豐草。山鶯囀綠陰。幅巾時獨往。濁酒坐相斟。聊與老農語。淸風吹我襟。右北麓長林倚杖柴門外。西城落照間。殘霞紅欲斂。飛鳥倦知還。樵牧歸荒逕。牛羊下暮山。蒼茫仍佇立。月出淸溪灣。右城西落照娟娟東嶺月。照我山齋中。影入平川逈。光連遠峀通。幽人起不寐。野老來相同。良夜聊堪樂。濁醪對碧空。右東嶺新月南溪淸且淺。細柳列成行。輕絮飄風度。繁陰覆水長。章㙜應厭俗。野岸劇生凉。坐聽黃鸝語。殷勤勸我觴。右南溪細柳</text>
<title>燈夕</title>,<text>觀燈亦勝事。老脚上層巓。初夜看踈澹。片時忽萬千。星光凝在地。爐氣上熏天。我國非崇佛。由來古俗傳。</text>
<title>花谷小園</title>,<text>我來何太晩。春盡辟疆園。花氣猶三逕。詩情共一樽。靑山當面起。幽鳥隔林喧。窮巷自無事。苔庭晝掩門。遅日綿蠻鳥。微風窈窕園。主人能勸我。芳草坐開樽。惟看樹陰靜。不聞塵世喧。黃昏始扶醉。月色已柴門。豈無他所好。惟愛子之園。能起茂陵病。來携彭澤尊。閑雲臨樹靜。流水繞階喧。休歎功名薄。淸眞在蓽門。</text>
<title>花谷小園。與嚴叔一同賦。</title>,<text>君家形勝習家池。况復門前碧柳垂。非有生不開笑。獨於山簡許相知。禽聲宛轉濃陰處。峰影參差落日時。我到高園迷醉夢。松間月色照堪宜。</text>
<title>院谷小園。與李君明同賦。</title>,<text>主人侯我啓柴關。携手梧桐深樹間。可喜幽園無俗事。忽聞黃鳥囀靑山。殘碁落處方高興。濁酒傾時好解顔。地接掖垣瞻御氣。禁林晴日霱雲還。</text>
<title>次金君實梧桐詩韻</title>,<text>盤根石上托心空。豈與凡柯品格同。曾入周宮圭以葉。亦於舜殿琹生風。衆禽未許鳴花底。惟鳳自來棲樹中。明月桂枝淸露濕。披襟玉立是何翁。</text>
<title>與仁伯，舜瑞。蹔登西麓口占。</title>,<text>偶然移杖屨。西𡹛靜春陰。芳草連溪綠。餘花在樹深。鳥聲淸我耳。雲影落杯心。暝色催人起。明朝擬再尋。</text>
<title>次舜瑞龜山墓舍韻</title>,<text>瀟灑山廬薜荔垣。桑麻掩暎一孤邨。年深香火宜無替。草沒石人猶自蹲。三角雲陰連遠野。五陵樹色接平原。知君誠力都輸此。志在晨昬拜墓門。忽見幽亭隱野垣。千年喬木老之村。一封馬鬣從何起。數疊龜山勢若蹲。露濕蔬瓜收晩圃。霜淸棗栗拾秋原。知應行路皆欽羡。碣碑森然耀墓門。</text>
<title>北倉門額。卽趙君深遠先君之笔也。年前守廳移設北倉之後。其門額移揭於南衙中門矣。今年春守廳移去。北倉還設而門額復揭。深遠感其先蹟之隱而復彰。以其事請詩於有文詞之人而亦及於余。故不揆蕪拙。仰贅一詩。聊以博粲耳。</title>,<text>猗歟華扁不凡常。又自南衙復北倉。乍去乍來時顯晦。終能傳世百年長。</text>
<title>追次移揭南衙詩韻</title>,<text>墨戲相傳子又孫。笔家先數趙家門。華扁互懸南北廨。芳名永世不磨痕。</text>
<title>秋日訪嚴叔一。得花字。</title>,<text>寂寞秋山下。蕭然嚴子家。深尊猶白酒。九月未黃花。樹色新霜重。村容落景斜。相逢還惜別。故故步晴莎。附[叔一]敲門驚我睡。有友到山家。一笑情如昔。三盃興已賖。村容翻夕照。崖腹耿秋花。各起殘年感。相看雨鬂華。右叔一</text>
<title>翌日。又次杜詩韻。</title>,<text>相訪一何晩。秋山半夕陰。門前無客到。樹裏坐人深。幽興渾如昨。淸遊復在今。重陽知隔日。携酒更斯林。候虫鳴石底。叢菊發階陰。節序看將暮。襟懷忽復深。天機開與闔。世事古猶今。晩酌秋園裏。不知月上林。附[叔一]昨夜雨鳴葉。秋山晝不陰。琹書一園靜。砧杵四隣深。勝地在城市。故人來昨今。未孤供眺望。霜氣半楓林。右叔一</text>
<title>登北營後麓</title>,<text>鷹峰之下皇壇西。諸子偸閒一共携。上苑楓林明夕照。元戎樓閣跨寒溪。靑山與我心俱寂。白酒泥人興欲迷。莫恨重陽今已過。黃花猶自滿秋磎。</text>
<title>大報壇</title>,<text>一隅鰈域帶牛恥。數尺皇壇白日長。從古吾王尊大義。親將牲壁歲焚香。</text>
<title>寄和中求和</title>,<text>是閒堂裏秋全暮。何事主人猶不來。盡日軒窓無客到。黃花獨自滿庭開。今年餘幾日。昨又送秋歸。形役令人苦。親知會面稀。徒憐籬菊發。未見羽觴飛。蘿徑候君至。悄然對夕暉。</text>
<title>次石谷示韻</title>,<text>蒼茫雪意欲寒天。一室縑緗對篆烟。親憂漸有和平望。默坐心中祝萬年。</text>
<title>至日</title>,<text>至日窮陰退。乾坤已小春。升除元自爾。消長故相因。柳陌和風早。梅軒一氣新。吾親痿痺候。從此可同仁。</text>
<title>除夕。次石谷韻。</title>,<text>積雪寒梅興杳茫。天從此夜又三陽。燈前白髮深深卧。兒女多情勸酒觴。</text>
<title>元夕 癸卯</title>,<text>人滿通衢月滿霄。金吾不問上元宵。老夫扶杖猶豪氣。行踏長安十二橋。</text>
<title>春日花谷園。與叔一，愼之同賦。</title>,<text>東風能有力。起我到山家。連澗參差柳。迷園次第花。尊中春酒滿。林外夕陽斜。相對不相捨。衣巾濕暮霞。附[叔一]華山蜿一脉。簇聚有茅家。深似武陵洞。中藏韋谷花。芳時難久住。遅日任西斜。自尒忘貧窶。居人盡飽霞。右叔一</text>
<title>再疊</title>,<text>春筇隨意出。蕭洒山邊家。北社村村酒。東風樹樹花。晴園峰影轉。紫陌柳絲斜。看子淸虗氣。知應日飽霞。</text>
<title>花谷春園</title>,<text>尋訪來到故人家。楡柳門前竹逕斜。暮境詩篇唯我事。晴園盃酒答年華。幽禽日暖飛相語。老樹春深卧作花。聖世優閒由帝力。東風醉擊玉壺歌。</text>
<title>再疊</title>,<text>主人邀我坐晴莎。數尺平㙜整不斜。雨過靑山雲窈窕。花明一洞日光華。蒼茫詩思傾樽處。縹緲歌聲隔樹家。露濕芳園猶自卧。直須淸月照溪沙。</text>
<title>又次叔一韻</title>,<text>乾坤噓一氣。無物不春心。窮巷幽花發。名園好客臨。山禽掠簾過。庭草上階侵。憐爾抱奇志。經年閉戶深。</text>
<title>又拈杜詩韻</title>,<text>來尋北社友。山下掩柴門。執手餘花在。回頭落照翻。何曾論俗事。秪可倒深尊。枕石幽眠起。春禽啼夕園。</text>
<title>梨花園。臨昏口占。</title>,<text>雙梨花亂開。掩暎一園地。瞑色來不知。却疑明月至。</text>
<title>花園煑花</title>,<text>主翁高卧着閒眠。無事柴門日抵年。簪紱已知身外地。烟霞自管洞中天。孤峰特立星壇側。芳樹偏多閬苑邊。客到花兼綠酒。山家風味也能專。</text>
<title>花園。又拈杜詩韻。</title>,<text>晴園斜日拂輕衣。地接三淸轉翠微。花落山家春欲暮。門深苔庭客來稀。鵓鳩喚雨依林囀。燕子含泥蹴水歸。相對尊前無俗事。何容言是又言非。</text>
<title>又拈韻</title>,<text>四鄰簇簇花千樹。三月東風山欲暮。春雲故自出無心。時作前溪靄靄雨。</text>
<title>桃花洞。次庾公瑾韻。</title>,<text>大隱雙溪洞。緣崖盡歷之。桃源纔辨路。苕霅亦於玆。選勝非無地。休官未及時。留連奈日暮。空復漁郞期。</text>
<title>又集花谷園</title>,<text>君平甘自棄。日夕卧蓬廬。不識人間事。所愛在琹書。客來已無言。惟採園中蔬。山色掩空庭。幽意問何如。</text>
<title>又次杜詩韻</title>,<text>淵明獨自卧。誰復問幽居。春去樽猶酒。我來盤有蔬。靑山落日在。老木殘花餘。啼鳥終何意。訴言歸不如。</text>
<title>與嚴叔一，金愼之將登華岳。故三淸洞口。先占五絶。</title>,<text>始入三淸界。幽泉鳴石溪。佳期在絶項。不厭路高低。</text>
<title>登華岳</title>,<text>華岳崚𡾓半天聳。登臨怳惚八垓通。連雲宮闕鬱䓗裏。滿地樓㙜氣色中。北漢諸峰來伯仲。西溟積水遠空濛。鍾英毓慶應由此。國步靈長萬世同。</text>
<title>又占短律</title>,<text>羣峰同蟻垤。方覺此高山。沆瀣猶能吸。斗牛如可攀。乾坤長嘯外。江漢一樽間。壯矚非容易。林昏始自還。</text>
<title>洗劒亭。與諸寀同遊。</title>,<text>畫閣崔嵬磵水中。朱欄白石相玲瓏。騷人淸趣猶堪詑。數着殘碁倚晩風。</text>
<title>與馬仁伯。會是閒齋同賦。</title>,<text>庭花映小雨。依舊是閒堂。幾日相分手。經年始把觴。深情難可盡。餘照苦多忙。西𡹛有佳約。諸君且莫忘。</text>
<title>集叔一家同賦</title>,<text>盡日枕書卧。幽庭覆樹陰。蒼凉無俗氣。寂寞有閒心。茅屋山光近。柴門草色深。我來携斗酒。相與一長吟。</text>
<title>花洞。與叔一同賦。</title>,<text>隨意時移席。緣崖一逕斜。浮埃迷市陌。晴翠滿山家。幽澗泉鳴石。深園草自花。相逢卽相醉。門柳已棲鴉。</text>
<title>親癠少間。而余之晬日適至。略具餠餳酒饌。與舍弟及諸婦女子侄輩。奉侍作歡。寔出於慰悅老親之心。而非敢爲張大之意也。且具盃盤。邀集同庚舊友。相與之侑酒淸談。而圍棋賦詩。亦足酣暢。何必用絲與竹爲哉。盖此事樂於心安於分。甚可喜也已。伊日詩牋自因酒闌。未免胡亂。故更倩羲兄繕寫作軸。以備後日考覽之資云爾。</title>,<text>邀得同庚友。淸樽置小堂。脫巾頭共白。執手意還長。詩榻榴花近。棋軒棗雨凉。金君來獨晩。留醉盡斜陽。此日眞堪喜。諸君賁我堂。淸遊棋局在。豪興酒盃長。苔逕花陰靜。風簷樹氣凉。羲和能有意。簾外逗斜陽。</text>
<title>寄嚴叔一求和</title>,<text>嚴子忘貧窶。北林獨閉關。移家仍白社。携酒復靑山。隨處有淸境。元來非俗顔。吾當早晩去。相與聽潺湲。</text>
<title>訪人誤到南山山根口占</title>,<text>緣溪細柳接山根。澗水琮琤響石門。未害村人指引誤。不然那得到深源。</text>
<title>訪嚴叔一同賦</title>,<text>故人久不見。今日出門行。夕氣生西澗。秋山滿北城。荒庭井臼冷。一室琹書淸。相對重陽近。籬花聊復情。</text>
<title>晩秋。與仁伯，舜瑞。登西城眺望。</title>,<text>秋色明如鏡。靑山活畵中。樓㙜撲地逈。楓槲帶霜紅。携得黃花酒。仍同白社翁。相將興不淺。缺月生溪東。</text>
<title>又拈韻</title>,<text>老子猶秋興。斜光照遠山。行穿紅葉裏。坐已白雲間。宦海幾多苦。名區蹔得閑。醉扶倚蘿徑。烟杪夕禽還。</text>
<title>訪嚴叔一同賦</title>,<text>靑藜閒訪故人回。地僻柴門晝不開。梅影踈窓南至近。竹陰短砌夕陽來。白頭愧我無需世。陋巷憐君獨抱才。促膝何曾談俗事。新詩題罷且含杯。世情皆雜沓。眞率此柴門。晴嶂常連屋。踈松逈作藩。窓梅寒有色。石澗凍無喧。一飽歌耕鑿。誰非聖主恩。</text>
<title>金同知和中 順侃 挽</title>,<text>頎然玉骨美容儀。德性謙和百福宜。洒落風襟誰得似。一團秋月在淸池。已自冲年好讀書。胷中文藻蔚紆餘。有時乘興揮毫處。篇什淋漓驟雨如。到老精神在笔陣。墨光蓊蔚氣淸眞。右軍妙法能深得。可但子孫爲襲珍。中年投笔學班迢。金榜取科登聖朝。世稱文武雙全美。阮籍功名不寂寥。華秩榮親已顯揚。先壟樹石闡幽芳。男兒能事於斯足。只限年纔六十強。忽似淮南上仙去。一朝坐化不呻吟。萱堂貽慽雖深慟。二子仁賢乃父心。與君同志又同庚。交契平生弟與兄。三十年前帽巖上。翩歌嘯幾風情。城西卜築是閒堂。白首相逢意更長。暮境淸遊圖一幅。花朝月夕幾壺觴。終來好事易魔障。纔哭松厓又哭君。伴竹軒前秋復至。黃花滿地自紛紛。已矣百年舊詩伴。回頭誰復在人間。從今吾道將無奈。可耐西風涕自潸。</text>
<title>石谷金僉知 春齡 輓詞</title>,<text>聰明氣節誰能敵。言行不離經術中。世俗浮華心竊慨。於公可見古人風。元來孝友根天性。推及齊家御下恩。欲識居廬能執禮。三年屨不履閨門。吊死問生如不及。何甞繼富惟周急。平居信義感人深。此日鄕閭相對泣。初年干祿爲家貧。甘旨和容克養親。親亡卽自斂身退。閉戶看書五十春。知己平生學古子。溪堂春日引壺觴。問公此去能相見。文酒團欒似昔無。種德之家自有慶。行年六十晩生兒。能及桑楡勤反哺。皇天可道杳無知。此日胤君執襄禮。當年詩語豈徒然。誌幽文字能經紀。可驗賢人有子賢。豈惟姻誼卽凾丈。日夕諄諄陪話長。從此稽疑忽無地。自憐歧路意倀倀。靜裏詩成投我示。我能遄和不留時。瓊琚寂莫今難續。忍向燈前作輓詞。靈輀啓道曉風寒。星月昭森玉露團。悵望西阡今執紼。薤歌將發淚氿瀾。</text>
<title>訪馬仁伯不遇。戲題壁上。</title>,<text>獨卧華山意氣豪。時於墨壘弄霜毫。莫恨平生少知己。人間自有九方臯。</text>
<title>訪嚴叔一不遇。題壁上。</title>,<text>寥落柴扉掩雪寒。梅花獨自暎籬間。我來怊悵空題鳳。誰謂山人不下山。</text>
<title>臘日偶吟</title>,<text>天地嘉平日。梅窓晝睡深。近除挾銃子。聖德及飛禽。</text>
<title>除夕 甲辰</title>,<text>玉漏丁東侍不眠。每逢今夜思油然。坐占燈火新元祝。白首承歡似去年。</text>
<title>早春西社。次杜詩韻。</title>,<text>吾興誰能敵。溪山又上春。紅塵無好客。白社有閑人。載酒來相問。論詩語絶倫。閤梅多意在。猶帶舊精神。此日西溪猶早春。蒼寒山色似高人。相對默然多意緖。淸詩湧出一番新。有酒無君可。有詩君可無。所以吾曹會。致君同酒壺。</text>
<title>西社。次杜詩韻。</title>,<text>君家緣澗路回盤。信步來尋捨馬鞍。執手先論詩律細。開懷更喜酒杯寬。門前老柳初含色。簾外靑山尙帶寒。試看風塵名利際。誰如吾輩作淸歡。</text>
<title>再疊</title>,<text>幾處朱門行玉盤。少年意氣誇金鞍。看他富貴人爭艶。有是文章君獨寬。濁酒盈尊堪一醉。踈梅在閤與同寒。有時邀得東溪老。酬唱新詩共作歡。</text>
<title>次金敎官韻</title>,<text>紛紛世事任升除。盡日幽窓卧看書。山氣霏微春到後。茶烟裊娜夢還初。心閒聊自栽花遍。身靜居常對客踈。地接終南佳趣在。草玄眞似子雲居。</text>
<title>訪西社。次老杜韻。</title>,<text>親朋嗟已盡。晩契與君同。幽事多村北。春筇自澗東。靑山雪猶白。二月花難紅。濁酒頻沽得。梅前醉兩翁。</text>
<title>西社。次杜詩韻。</title>,<text>憐君老學究。終日課兒書。寂寞楊䧺宅。蕭條原憲居。入簾晴嶂近。開閤臘梅踈。相對忘形處。襟懷自澹如。氷泮春塘綠漾波。山家幽趣問如何。和風北社濁醪熟。落日西城芳草多。浮世新詩君獨在。暮年高興我能過。人生自適終須貴。不羡五陵鳴玉珂。</text>
<title>西社。次杜詩韻。</title>,<text>今年春復至。芳草弼峯西。地脉幽泉動。天機一鳥啼。故人留白社。老我命靑藜。時雨催花信。東風醉欲迷。看君鬢髮欲星星。肯把功名擬勒銘。地僻松篁依短砌。家貧井臼隱荒庭。少時奇氣非凡士。垂老閑情在古經。獨卧梅窓歌聖澤。春禽相和閙門屛。</text>
<title>又訪西社拈韻</title>,<text>出門不容易。出輒訪君捿。花事寒猶峭。詩情老未低。斜陽雞上樹。三月燕含泥。留醉扶藜起。柴門月到溪。</text>
<title>又次張彦博韻</title>,<text>終年君獨卧。門掩小溪流。世事已相忘。閑雲任自浮。床書稚兒讀。壺酒老妻謀。枕上時成夢。知應在鷺洲。</text>
<title>金僉知 尙恒 輓 代李子春作</title>,<text>氷淸玉㓗美風神。曾是金門雨露身。平生種德知多少。桂樹聯芳續後塵。性本閑雅絶外慕。春城斜日好抨弓。巷北巷南舊遊伴。知應相待射壇中。姻誼交情兩相尋。琴樽携處各虗心。忽然此日牙絃絶。白首餘生淚滿襟。</text>
<title>西社。與嚴叔一，張彦博。卽席次老杜詩十首韻。</title>,<text>忽聞峽客至。老我自南橋。紫氣殊非俗。高情欲逼霄。相逢元不約。佳會詎勞招。此日宜拚醉。莫嫌歸路遙。節候已三月。西山天氣淸。溪晴初拂柳。花遠未聞鶯。松鯽驟難膾。園蔬採作羹。良辰可能別。君馬且停行。春雨好時節。老夫樂不支。閒雲生遠峀。芳草遍幽池。詩就猶能記。事來渾不知。醉中頻脫帽。莫笑老昌披。可惜習池會。春寒尙未花。張詩泣神鬼。嚴筆動龍蛇。蘭社今猶見。香醪豈不賖。淡然醉自卧。垂柳水西家。此日相逢處。好懷憑酒開。繁花未老杏。殘馥尙寒梅。客自峽中到。詩從溪上來。幽禽亦多意。故故下庭苔。嚴子下簾處。柴門傍澗泉。花心生一綫。柳絮吐輕綿。難負尋詩興。何慳換酒錢。送君從此去。明日隔山川。君才不售美。春樹未花香。自愛心淸靜。何愁跡踽凉。功名嗟已晩。蓬蓽只深藏。藜藿身空老。曾無怨彼蒼。誰識君家好。風流似習池。靑岑連小榻。幽竹補踈籬。魯酒聊供客。陳編且課兒。老夫自無事。來此日相隨。簾額時時雨。峰頭冉冉雲。臨風頻把酒。隱几細論文。此地有眞意。俗緣無一分。醉扶溪上路。柳絮吹紛紛。東臯專一壑。淸趣問如何。江接昭陽近。山從月峽多。武陵似秦客。空谷獨商歌。他日能分麓。朝昏擬訪過。</text>
<title>西社。次宋詩韻。</title>,<text>毿毿溪柳又新年。時倚靑藜俯逝川。酒是忘憂欲無量。詩惟遣興不須傳。每於白社來投轄。肯向紅塵去着鞭。徐待尙平婚嫁畢。共將華髮卧林泉。</text>
<title>西社。次杜詩韻。</title>,<text>茅簷盡日卧看書。山色蒼然滿索居。陶令歸田尊有酒。馮生彈鋏食無魚。悠悠世事君忘久。寂寂柴門客到踈。聞道西疇春已及。行將畊種又堪鋤。</text>
<title>西社。次唐人六韻排律。</title>,<text>興來催命駕。西郭故人家。溪路殷泉響。春天淨日華。相看唯白髮。共惜未丹砂。沁樹生淸籟。掖垣起紫霞。酒濃眞態露。詩到峩冠斜。節候太何晩。尙遅三月花。</text>
<title>又次唐人六言詩韻</title>,<text>幽林自在山客。紫陌紛馳俗羣。翻覆前溪過雨。捲舒遠峀生雲。</text>
<title>西社。次杜詩韻。</title>,<text>垂柳淸溪上。殘花綠樹間。悠悠忘世事。寂寂對靑山。此地㝡幽僻。一春頻往還。主人送我去。帶月掩柴關。我到主人始啓門。斜陽啼鳥自深村。孤居政尒愁春暮。相對怡然忘日昏。花氣臨樽添酒暈。松風吹面警詩魂。箇中元是無塵事。唯把琹書入細論。</text>
<title>書嚴叔一</title>,<text>夜來好雨知節。兄履增重。仰慰且傃。昨日光景。出於意外。敗吾詩興可歎。出悖來違勢也。其後能無他事否。爲之竟夕懸念矣。夫士君子志帥氣則順。氣使志則不順。聖人豈不云乎哉。兄之性氣之截直。文辭之富贍。逈過於人。而但志不能帥氣。氣能使志。平素每多妄率之擧。令胤不能學其長處。學其短處。弊至起閙。無怪其如此。苟究厥由。豈非出於兄之撿身不謹之致耶。弟之所以日前齗齗䂓勉者。未必不在於此也。若此不已則如弟畏弱之蹤。恐將踈於足下之門屛也。諒之諒之。昨日未卒之篇。玆以錄送。哂覽之如何。餘姑不宣。贈嚴叔一世棄君平我不猜。晩從西社許心開。春城落日敲門數。芳草深園合席催。陶寫幽情詩百首。輪囷傑氣酒三杯。昨遊黯黯猶餘興。料理佳氣上翠㙜。</text>
<title>西㙜春遊歌</title>,<text>華山遠勢自蜿蜒。乕踞龍盤成一局。列祖定鼎於此地。於千萬年氣䓗鬱。九重宮殿起雲間。雙闕峩峩集祥光。甲第千甍分戚里。朱輪翠盖馳康莊。靑皇馭駕扇大化。韶光澹蕩滿春空。山河添顔色。花柳遍西東。紅霞濃處姸姸日。綠絲橫邊澹澹風。垂髫戴白競登覽。渾是乾坤太和中。老夫亦有捨瑟情。旣浴沂水風舞雩。隨意移席杏壇下。野馬嫋嫋生平蕪。同來羣彦拂春服。携得玉壺盛釄酴。眼前物華淸且都。一觴一詠快歡娛。菊山弄笔笔有神。溪翁興高與之俱。銀鉤璀璨走龍蛇。篇什玲瓏散玉珠。𥑇宕文酒由素性。芳園不用管與絃。眞似山簡醉習池。傍人莫笑太狂顚。酣來高枕石頭眠。松籟滴滴衣上吹。君不見蘭亭禊事擅今古。昭代眞樂復在玆。</text>
<title>暮春西麓</title>,<text>斜陽西麓踏芳叢。徙倚春城意不窮。花氣逼人欲生雨。柳絲臨磵自含風。樓㙜碁錯平鋪地。市陌星分逈接空。醉飽明時問誰力。歌謳盡日百盃中。高柳溪山興。百花天地心。樽前浩蕩景。收入老儂吟。</text>
<title>西社別張彦博</title>,<text>聞說十年物外遊。一旬城郭暫淹留。故人忽忽今相別。芳草離離遠惹愁。門柳多情帶流水。園花何事對虗樓。君歸自有淵明樂。從古田翁勝五侯。問花西崦日。相對說詩情。春草多佳色。林禽載好聲。送君歸月峽。留我老秦城。可耐今宵月。娟娟滿眼淸。</text>
<title>楸行過安巖洞</title>,<text>路入安巖洞。春寒花事稀。店中沽濁酒。郭外息塵機。野沼游鱗躍。山田怪鳥飛。少留旋杖策。爲拜松楸歸。</text>
<title>山齋曉起</title>,<text>茇舍鷄初唱。農人起飯牛。柴扉掩殘月。叱叱向西疇。</text>
<title>楸行回路。過蔡候別墅。呼韻口占。</title>,<text>一筇携處不勝春。花氣氤氳惱殺人。皛皛長川橫洞口。陰陰叢桂接山唇。深村雞犬隨緣靜。特地樓㙜忽眼新。如得我公容結社。百年桑榟可安身。</text>
<title>西郊</title>,<text>芳草萋萋遠近同。一村花氣任東風。石壇醉卧踈松下。浣杵相聞兩磵中。</text>
<title>西社次唐詩韻</title>,<text>流水柴門不起塵。何曾陶巷到蹄輪。東風有力吹高柳。遅日無心作懶人。一雨千花生北郭。新詩斗酒醉西鄰。任他世俗繁華子。共向雲㙜競一春。</text>
<title>三星壇得天字</title>,<text>三星㙜逈入雲邊。捫壁攀蘿似上天。能吸煙霞非世界。如聞笙鶴是仙緣。層城秀色連千嶂。一洞眞源散百泉。老興扶藜臨絶頂。高杉夕吹一泠然。水涯山頂任蹁躚。白首吾今作少年。浩蕩烟光高眺外。蒼稜石氣放吟邊。奚囊只管詩多少。勝地能無酒十千。俯看閭閻如可數。新晴樹色媚春天。</text>
<title>仁山上峰得春字</title>,<text>峭壁懸崖細通逕。亂藤叢石堇容身。始攀層棧幾勞力。及到危巓一快神。海色蒼茫含落日。城陰寂歷帶餘春。烽㙜雉堞憑天險。百二崤凾豈獨秦。</text>
<title>歸路臨溪口占</title>,<text>白首興顚狂。窮尋泉與石。松間醉不知。翳翳日之夕。</text>
<title>西社次杜詩韻</title>,<text>隔屋多山氣。幽庭易夕陰。嗜詩滌塵累。泥酒息機心。雨到靈壇近。鶯啼春樹深。芳辰無幾日。聊復白頭吟。</text>
<title>次叔一示韻</title>,<text>翠草茸茸晝掩門。端居寂寂似深邨。落花滿地春思永。微雨縈林夕氣昬。佳友未逢勞夢想。華篇忽到動吟魂。何由剩得樽中酒。更把殘芳與子論。</text>
<title>西社次杜詩韻</title>,<text>琹書花雨濕。門巷柳風遅。澗響新晴後。山光落日時。逢君豈無酒。起我却成詩。脉脉情何極。西㙜且好期。無人問蜀肆。終日下簾遅。黃卷談千古。靑雲付一時。花飛蔣詡逕。春入邵雍詩。載酒誰相訪。惟應白社期。君家亦勝地。蕭洒接山根。簷角生雲影。溪頭漲雨痕。微風吹柳絮。嫰葉隱花魂。老子乘春興。幾番敲此門。</text>
<title>西城次唐人韻</title>,<text>西城輪鞅歇。老子始登山。祥靄古宮裏。飛甍春樹間。淸溪猶可踏。殘蘂亦堪攀。冉冉斜陽近。人鳥各知還。</text>
<title>又次唐人韻</title>,<text>一筇隨意踏淸沙。晩上城頭路轉賖。溪柳陰邊歸浣女。山禽啼處有名花。新晴江色來孤帆。近夕烟光翳萬家。醉倚松根浩歌發。老子春興欲無涯。</text>
<title>西社次唐人韻</title>,<text>傍山簾額翠霏微。愛爾幽棲與世違。獨抱殘經甘自在。每乘高興不知歸。沈吟行酒鶯窺座。隨意尋花蝶上衣。春色卽今餘幾許。光陰無那去如飛。附[叔一]閉門花後興全微。啄剝聲聞人不違。好是偸閑排日會。如非添閏送春歸。松濤自在交笙管。雲色無常似狗衣。南園物色含返照。忽看雙鵲畵中飛。叔一</text>
<title>又次唐人韻</title>,<text>南園嫰綠似新粧。鶯語初聞欲倒裳。老子逢塲能傑句。靑春得閏剩芳香。地深門巷隔車轍。簾靜琹書淸日光。每到君家頗愜意。其於世路屢回膓。</text>
<title>西社次唐人韻</title>,<text>故人精舍市橋西。日日來尋路不迷。㶁㶁幽泉鳴小磵。靑靑高柳挾長堤。春深山徑花陰重。雨度柴門草色齊。最愛新鶯隔林在。百般相和我吟啼。</text>
<title>三溪洞</title>,<text>窈窕三溪洞。水流春日遅。開尊鶯語至。鋪席樹陰移。岩壑淸如舊。亭㙜僾有思。我年方毁齒。王考昔遊玆。附[叔一]弱孫侍賢祖。溪上昔遊遅。四十八年事。尋常一夢移。靑山依舊面。黃鳥入新思。知爾重過地。徘徊感在玆。叔一</text>
<title>繡勝園。與叔一次老杜韻。</title>,<text>小園陡起半庭昬。綠樹流鶯隔屋喧。來自弼峰開一局。前臨華嶽有深村。却憐佳約成春後。共惜餘花帶雨痕。數着殘碁山欲暮。步隨芳草出柴門。</text>
<title>繡勝園贈主人</title>,<text>山人亦經濟。花卉種園田。飮啄隨微分。行休任上天。何須換軒冕。端合道神仙。簾外孤峰色。蒼然晩更憐。</text>
<title>西社靑蓮韻</title>,<text>一城車馬任紛紛。獨卧蓬廬對岳雲。事到無心做將去。客來不語韻先分。靑瓜浥露纔成蔓。黃鳥吟風已作羣。自識閑居眞樂在。經春徂夏幾尋君。如衣如狗自繽紛。終日任他碧落雲。理屐山顚岩徑轉。停筇柳外磵流分。時尋樵牧欲混跡。不與簪纓強作羣。天地元來無棄物。桑楡一飽賴吾君。</text>
<title>西社次老杜韻</title>,<text>杜賢今復在。盤上水精塩。留客花籌散。經春詩課添。鸎聲生晩樹。山色滿踈簾。愛爾形骸外。淸眞獨自兼。</text>
<title>西社次唐詩韻</title>,<text>終日柴門溪水淸。令人到此滌塵情。踈簷乳燕差池影。深樹啼鶯斷續聲。未了新詩眠不穩。如無斗酒意難平。小庭寂寂榴陰轉。寄傲南牕樂我生。花陰竹氣不勝淸。庭院深深愜素情。愧我塵間猶物累。憐君林下有詩聲。入簾山色閒無競。遇石溪流激不平。相對尊前渾忘語。冷然松吹醉顔生。</text>
<title>西社次唐詩韻</title>,<text>淸夏高杉散作陰。微風花影漾庭心。暮年心契同香社。昭代風流似竹林。樹密禽聲當午寂。地偏溪水抱門深。嗒然睡起閒牕下。惟見尊前有碧岑。</text>
<title>西社次唐詩韻</title>,<text>樹梢鳩喚雨沈沈。隱几翛然南郭心。肯向紅塵甘屈膝。時將綠綺對知音。眼昏卷裏難分字。身老尊前懶整簪。君我平生詩百首。何如俗士蓄千金。</text>
<title>西社次唐詩韻</title>,<text>碧樹殘霞落照中。西城微雨度長空。禽聲繞枕幽眠覺。溪水臨門爽氣通。一抹靑山巷南北。數間茅屋瀼西東。樽前覓句沈吟坐。寂寂榴花滿地紅。</text>
<title>步原韻。戲贊叔一詩。</title>,<text>多君詩格漢唐中。明宋之間眼欲空。鳳舞雲間氣相徹。龍吟泓底靈堪通。從知奇藻擅天下。應使正音播海東。試看尊前揮笔際。春城霞彩照人紅。</text>
<title>金君有宣贈秩後賀章</title>,<text>效忠豈但在高位。人不敢言能敢言。靑史一登還可炳。炎荒薄竄有何寃。仁天竟軫幽冥恨。聖代偏蒙奬詡恩。旣錄其孤仍贈秩。知應榮感九原魂。</text>
<title>西社次唐人韻</title>,<text>菊翁幽屋在城西。半畒盆山草樹迷。詩與孤琹韻俱寂。雲將小雨影全低。臨風松檜渾凉意。當暑軒簪甚夏畦。早晩佳期能就否。淸泉白石武陵溪。</text>
<title>社后溪上。與嚴叔一，丁生拈韻同賦。</title>,<text>尋眞今日携君同。洞邃何曾與世通。擾擾塵街皆火宅。冷冷雲壑盡松風。一溪流水鳴相聒。六月蒸炎到此空。醉卧岩邊淸嘯發。暮烟歸鳥集林叢。</text>
<title>挹淸亭。與諸寀同遊。</title>,<text>溪堂踈雨一蟬凉。畵檻玲瓏壓小塘。相對只看開鏡面。俯臨還惜逼荷香。飛甍滿地儲胥富。華嶽鍾英天步長。生際太平今白首。何辭勝界醉深觴。</text>
<title>翌日追步原韻</title>,<text>吾遊昨日最淸凉。六月官樓雨滿塘。岩溜如聞玉佩響。酒痕猶濕衣裾香。靑靑岳色連天逈。黯黯川雲度樹長。秋至更謀修禊事。紅亭曲水作流觴。</text>
<title>送金侍直赴燕</title>,<text>神州未易見。况復陪親行。季札觀周日。▣▣▣▣▣。㙜荒秋草沒。祠古大河淸。覽此能無感。知應駐去程。</text>
<title>西社拈柳下韻</title>,<text>淸尊小榻卧微風。七月幽花滿砌紅。靜裏把琹心自逸。醉中看劒氣猶䧺。終年不厭靑山色。萬事無營白首翁。欹枕時成湖海夢。一簾凉雨滿秋空。前溪微雨度。小閣集新凉。落日蟬鳴樹。幽庭花入牀。傾尊輒隨量。覓句欲無方。樂此不知老。于今六十強。</text>
<title>雨中叔一適到。拈韻同賦。</title>,<text>睡起幽窓下。霏霏雨暎空。閉門書可讀。謝客酒無功。小砌秋花發。踈籬澗水通。鉤簾還一笑。忽到菊山翁。</text>
<title>西社次柳下韻</title>,<text>伊人爰處靜。愧我尙塵衣。相對澹忘語。因之醉不歸。千林凉意集。一雨暑氛微。近夕虫聲起。還憐節序飛。</text>
<title>西社次杜詩韻</title>,<text>西社幽亭枕碧山。有時乘興輒躋攀。紅塵事業高吟外。白首生涯醉夢間。簷角匏涵露氣熟。砌邊花倒苔紋斑。佳期又値重陽節。不識秋風幾往還。</text>
<title>西社次巷東韻</title>,<text>人間千萬事。來到此間休。露濕寒花夕。天淸八月秋。踈砧響山屋。落日在書樓。志士流年感。新詩謾唱酬。</text>
<title>又次東人韻</title>,<text>對酒幽窓前。踈松來返照。坐憐山菊花。同我發孤笑。</text>
<title>九月初吉。夜宿扶旺寺。甲辰</title>,<text>古寺香燈夜欲闌。時聞簷鐸響林端。白雲流水僧同住。紅葉靑山客到看。不向空門參釋敎。惟將仙管作淸歡。明朝更擬尋高處。撩亂西風澗路寒。</text>
<title>山暎樓</title>,<text>夜宿山間寺。朝臨溪上樓。崖楓爛錦繡。石溜鳴淸幽。華髮吹雙鬂。三峰聳九秋。靑娥扶我醉。暮境亦風流。</text>
<title>文殊寺</title>,<text>文殊最高絶。獨掩雲中扉。聞磬生深省。參禪悟妙機。階花淸夜露。山葉靜朝暉。一宿還情分。居僧送我歸。</text>
<title>下山</title>,<text>信宿禪房水石間。詩成酒盡倚筇還。幾年佳約虗拋置。三日淸遊不等閑。危磴縈雲疑蜀道。羣峰攢堞似秦關。盤陁鳴玉牽餘興。赤葉黃花又照顔。</text>
<title>漢北賞秋後。與君明邂逅西社。拈杜詩韻。</title>,<text>滿袖猶秋色。纔從漢北廻。西風餘興在。斜日小尊開。籬下黃花發。天邊白鴈來。重陽隔二夜。頗喜近登㙜。</text>
<title>重陽有期。而因雨事不赴。仍成小詩。寄菊山求和。</title>,<text>重陽佳節負佳期。可惜黃花待我遅。遙憶西隣菊山子。滿天風雨獨吟詩。</text>
<title>西社次杜詩韻</title>,<text>春蘂與秋葉。年年各令辰。又當九九節。却憶三三春。幾被芳樽醉。徒令白髮新。西林餘景在。來往莫嫌頻。</text>
<title>西社次杜詩韻</title>,<text>西風霜露節。黃花滿院淸。辛勤三夏護。功力九秋成。山簡來相醉。陶潛興欲生。葛巾用漉酒。萬事也應輕。</text>
<title>又次杜詩韻</title>,<text>水石之間掩白茅。興居何必卜林郊。黃花點綴踈籬下。紅葉分明遠樹梢。初夏鶯聲如聒枕。深秋燕子已辭巢。隨時唯事沈冥卧。村老淸狂世莫嘲。附[叔一]相對頓然開塞茅。淸高秋鶴立平郊。▣情倚杖北山色。幽事斟尊黃菊梢。每解金龜君似賀。長餐木實我如巢。西風散髮從踈放。能免參軍落帽嘲。叔一</text>
<title>訪西社主人不遇。坐花口占。</title>,<text>靑藜晩携菊山居。入門香氣滿衣裾。新菊旖旎影離離。老菊卧地亦淸踈。主人此時不在家。栗里風流自澹如。我向花底傾白酒。一醉陶然興有餘。</text>
<title>後二日。又往不遇口占。</title>,<text>手携華軸與雙樽。澗水聲中來叩門。蘿逕侯君君不至。籬花寂歷照無言。</text>
<title>西社次杜詩韻</title>,<text>寂寞子雲宅。柴門晝不開。籬邊黃菊遍。簾外碧山廻。浮世誰能問。白頭我自來。濁醪坐相勸。幽興一悠哉。</text>
<title>西社次杜詩韻</title>,<text>暮年懷抱與君同。鎭日來尋一逕通。門掩淸溪落葉裏。床聯短砌黃花中。夕陽隱暎詩仍就。山色蒼寒酒不功。興盡悠然拂袖起。忽看初月生林東。</text>
<title>西社次唐詩韻</title>,<text>十月蒼山澹日華。西城微雪帶晴霞。幽牕松竹寒逾淨。一室琹書整不斜。萬事相仍成白首。餘生無那煉丹砂。臨尊賴有開懷處。歲暮床頭菊尙花。附[叔一]塊處西城感歲華。檐暉掩暎逗殘霞。門深澗水自淸淺。木落崖容還整斜。酒後相看生白髮。世間無路問丹砂。寥寥日夕論襟抱。惟有東籬老菊花。叔一</text>
<title>西社邂逅張彦博。次唐詩韻。</title>,<text>禿柳溪邊獨掩扉。靑山寂歷冷烟微。政憐黃菊連床老。却喜幽人自峽歸。欲奏峩洋心契合。漫題詩律羽觴飛。相逢縱有慇懃意。其奈林端已夕暉。</text>
<title>又占唐詩韻</title>,<text>看君霞氣滿蘿衣。愧殺吾人未息機。幽竹窓前欣對坐。寒雲峽裏莫言歸。孤村短日烟霜積。喬木荒庭鳥雀微。却憶西㙜賞春事。金尊美酒杏花飛。</text>
<title>西社咏冬菊。次唐詩韻。</title>,<text>冬菊花前傾濁醪。殘香寂寂襲綿袍。傲姿何草可能敵。淸致主人相與高。竹氣侵床添逸韻。松濤繞枕颯華毛。從知陋巷多幽事。不厭寒天還往勞。</text>
<title>書西社嚴君壁上</title>,<text>屈跡夷門多歲月。傭書自足謝榮途。床頭老菊凌霜雪。不識桐江有此無。</text>
<title>西社別張彦博</title>,<text>相逢卽席詩相催。俗事何曾這裏媒。秋盡床頭菊猶在。天寒屋角雪初來。我留浮世殘年苦。君去東岡幾日廻。共對尊前言別處。斜陽凍雀下庭㙜。故人雲峽催歸程。其奈梅前去住情。嚴子毫端擊筑氣。張君詩裏叩金聲。雪深窮巷獨山立。松到虗窓空月明。此別知應隔歲見。可能沂水濯塵纓。</text>
<title>西社次唐詩韻</title>,<text>君平高卧誰能起。寂寞寒溪門不開。終日垂簾嫌客到。携尊踏雪喜吾來。淋漓華軸連書帙。宛轉黃花逼閤梅。此地尋常扶醉去。何如山簡倒騎廻。</text>
<title>雪裏訪西社</title>,<text>坐卧閑房歌伐木。故人不見難爲情。一筇溪路衝寒雪。爭似山陰訪戴行。</text>
<title>次嚴叔一冬至菊韵</title>,<text>至日床頭菊有花。主人淸趣足堪誇。不隨衆卉摧霜氣。欲與寒梅競雪華。踈影穿紗同蓓蕾。孤根逬地吐萌芽。深冬留賞東籬色。勝似柴桑處士家。玄冬閤裏早梅花。隨處尋常不足誇。豈有重陽餘韵格。直過南至擅芳華。深燈簾幙微微影。晴雪階除的的芽。甲第滿城佳麗地。淸奇誰得似君家。隱逸人藏隱逸花。其於俗客肯相誇。寥寥深巷無塵色。澹澹寒天駐歲華。燈下忽交梅錯影。雪中能與竹幷芽。淸宵不寐詩成軸。物外風情最此家。之子平生愛此花。移盆席上向人誇。知應魂夢帶香氣。且復金尊生露華。暮雪殘英猶傲色。明年張本卽新芽。箇中高致誰同調。髣髴湖天放鶴家。原韵[嚴叔一]至日誰得留菊花。花園經濟可堪誇。沈吟自起幽人意。相對渾交兩鬢華。晴雪林間和瘦葉。微陽地底並新芽。種梅三百隨當節。肯遜西湖處士家。</text>
<title>西社卽事</title>,<text>老菊履霜更戴雪。主翁屢空且安貧。花心人意誰長短。寂寞柴門各抱眞。</text>
<title>坐梅牕。思游北漢。</title>,<text>邇來萬事付悠悠。坐卧梅牕意轉幽。漢北淸游猶在眼。三峰湧出白雲秋。</text>
<title>西社贈主人嚴叔一</title>,<text>古有王承福。手鏝衣與食。今有菊山子。傭書甘自足。世間名利心。何曾棲胷臆。氣味同廣文。顚狂似張旭。所以東溪老。時來肩相拍。</text>
<title>新春卽事 乙巳</title>,<text>去春如昨日。今日又來春。春去春來際。令人白髮新。</text>
<title>西社逢張彦博。次杜詩韵。</title>,<text>西社烟霞已上春。忽從東峽來伊人。阻懷秪可詩千首。對面先開酒一廵。晴嶂隔簾渾氣色。寒梅在閤尙精神。坦遊此地眞堪樂。肯把浮榮動我唇。菊山高卧閉柴門。雪盡村墟接翠微。憐爾閑居無俗事。愧吾浮世尙塵衣。東風草樹春猶早。半日壺觴客不歸。分手丁寧留一約。桃花流水莫相違。</text>
<title>西社次老杜韵</title>,<text>溪頭殘雪色。砌面生苔痕。浮世無眞境。靑山在蓽門。岸巾時隱几。扶杖或登園。四顧少塵雜。惟聞松籟喧。</text>
<title>與菊山及冠童。晩登西城。次老杜韵。</title>,<text>白髮乘春興。携樽坐晩城。溪聲初宛轉。日色正暄淸。漸近風雩節。那堪捨瑟情。冠童偕杖屨。歌笑樂昇平。</text>
<title>淸風溪</title>,<text>到此人誰不起敬。烏頭赤脚煥門楣。凜然堂肅春山靜。太古亭虗晩照遅。一洞淸風應百世。大賢遺跡宛三池。農淵接武挹餘韻。端合玆區名昔時。</text>
<title>西社逢張彦博。共次杜詩韻。</title>,<text>西社春相訪。衡扉掩澗陰。忽逢林下士。頓去世間心。閒說江湖遠。細論襟抱深。雲山易貽阻。臨別却長吟。</text>
<title>朴知事 尙杓 挽</title>,<text>季良高誼樂憂同。卓犖襟期有古風。八座恩啣承北闕。一身誠力殫南宮。香蘭玉樹祥光溢。鶴髮琹堂醉夢空。死生榮辱無餘憾。世間完福孰如公。</text>
<title>登六嶽賞春</title>,<text>長安百萬家。澹蕩盡韶華。滿地鋪黃麴。薰天起紫霞。晴山開活畵。芳草織輕羅。每歲踏靑節。何人不此過。</text>
<title>眼病少差。試尋西社。</title>,<text>滿天花絮雨霏霏。磵水淙淙柳下扉。故人留我沽村酒。無限東風醉不歸。</text>
<title>西社次蓀谷韻</title>,<text>閉門窮巷更誰親。坐卧茅簷偃蹇身。有酒斟來堪自足。看山興到不憂貧。悠悠蝴蝶莊園夢。寂寂詩篇白社人。傲骨平生容我訪。斜陽携手共尋春。</text>
<title>西社次唐詩韻</title>,<text>停筇柳外百禽聲。三月東風小雨晴。一病支離今拭眼。殘花狼藉始登城。深林茅屋靑山近。流水柴門芳草生。盡日論詩渾忘返。西園松籟不禁淸。附[叔一]貧家長物一溪聲。㶁㶁柴門當晩晴。幽鳥有時啼上苑。閑花無數落西城。憐君飯來相問。老我斟尊興欲生。卽席敲搥騁醉墨。臨風浪咏小軒淸。叔一</text>
<title>西社訪主人不遇</title>,<text>訪隱西林下。飛花已暮春。入門惟見鶴。看竹不須人。境寂忘塵世。心閑有我身。臨風求侶意。樹杪一鸎新。</text>
<title>次嚴叔一與金一元訪西園共賦韵</title>,<text>三旬卧病客。春盡到西林。鸎語知多少。園光欲淺深。沈吟看山色。一嘯倚松陰。滿酌樽中酒。淸風洒我心。</text>
<title>西社次唐詩韵</title>,<text>君家頻到酒杯寬。却把詩篇盡意歡。踈懶何曾關禮數。沈冥渾欲廢衣冠。幽花的歷餘春色。老柏蒼然閱歲寒。疊榭綵棚近燈夕。兒童爭走上山看。</text>
<title>觀燈</title>,<text>城南城北催燈懸。忽地明光透瞑烟。始看踈踈如可數。高臨爀爀怳無邊。一年勝事聊堪賞。今夜何人獨自眠。別有尊前淸意味。雲間素月到中天。</text>
<title>西社次蓀谷韵</title>,<text>君家幽且僻。我到不知還。窮巷無塵事。虗簷有碧山。鸎聲生樹裏。兒讀朗牕間。竟夕淡忘語。庭花照醉顔。</text>
<title>泛舟龍山江</title>,<text>載酒登漁艇。衰翁一快心。晴洲芳杜晩。落日大江深。篷底魚龍靜。帆前鷗鷺吟。中流任沿泝。過眼幾靑岑。</text>
<title>西社次唐詩韵</title>,<text>落日層城下。新蟬碧樹間。孤雲看自在。幽客不勝閑。戶外臨流水。床頭對好山。從容卧此地。世事無相關。</text>
<title>杪秋與尹叔貫，堂姪亨植。占韵同賦。</title>,<text>淸秋深院雨新晴。老子扶藜始出行。溪漲橋頭多水響。風生樹杪忽蟬聲。殘棋錯落客初去。午酒微醺眠却成。萬事聽天唯守分。世間得失不關情。</text>
<title>雨後懷西社主人</title>,<text>西隣景物媚新晴。遙憶主人待我行。烟火柴門唯岳色。朝昏茅屋自溪聲。停雲滿目酒頻酌。伐木關懷詩忽成。早晩乘興移杖屨。與君相對滌塵情。</text>
<title>叔一至。使亨侄呼韵同賦。</title>,<text>菊山訪我自西林。眉頰之間霞氣深。屣履門前先執手。開樽席上更論心。蒼顔古恠同山鹿。逸格翩然似海禽。題罷新詩拂袖起。閑庭喬木一蟬吟。隔樹産凉氣。端居澗水傍。漸知秋事熟。庶擬歲功穰。一室生虗白。殘經帶硬黃。客來歌擊壤。好是樂羲皇。</text>
<title>與嚴叔一遊三星壇</title>,<text>深谷松花老。層城山日催。幽泉鳴石竇。蒼鹿過星㙜。蹔到卽還去。悵然期復來。欲題留古壁。其奈愧無才。</text>
<title>隣友送詩借菊。卽和三疊。</title>,<text>庭院深深閴小洞。終朝無客似端居。凉風竹氣偏蕭洒。微雨泉聲更澹如。三椀濁醪聊自足。一盂香飯不求餘。今來分菊君知否。秋後佳期且莫踈。旣分畹菊可分蔬。屋角相連密邇居。逃酒君如狂阮籍。淫書我似病相如。山光窃窕鉤簾外。花影參差隱几餘。瓊什起余渾忘食。從今唱和莫言踈。薜荔垣深樹擁廬。翛然還似子雲居。飽甞甘苦髩全白。閱盡浮囂心自如。小榻詩成花發後。芳尊酒熟客來餘。箇中剩得淸眞樂。已覺襟期與世踈。</text>
<title>關王廟</title>,<text>精忠扶漢室。神武曁吾東。千載英䧺氣。高杉夜有風。</text>
<title>送張彦博歸鷄山別業</title>,<text>君去田園絶峽邊。風煙百里越山川。柳絲無以繫歸馬。花影又何生別筵。愧我虗拋問舍計。憑君料理買山錢。知應他日相逢夜。蘿薜掛衣淸月姸。自三星壇五律止此。皆遺漏追錄。</text>
<title>八月日。親病侍側時。步兒輩韵記懷。</title>,<text>吾生有至樂。和洽一家間。二子勤溫凊。諸宗數往還。簾凉時小雨。籬短見遙山。親病近沈痼。中心不自閑。</text>
<title>西社次杜詩韵</title>,<text>白髮滿雙鬢。相看各自憐。泉聲鳴夕磵。岳色凈秋天。世事淸樽外。詩情早菊前。蓋簪便跌宕。聊以送餘年。</text>
<title>西社次唐人韵</title>,<text>君居谷口我溪東。暮境淸懷相與同。世事鬢邊添白髮。天時木末又西風。寒花待酒開前砌。候鴈如期度遠空。忽憶昨年遊漢北。滿山紅葉夕陽中。</text>
<title>秋日晩登西麓</title>,<text>偸閑上翠微。落日在山扉。霜落崖楓赤。天高渚鴈飛。携樽留磵響。覓句步巖霏。暝色生叢薄。棲禽各自歸。</text>
<title>遊淸潭</title>,<text>西風騎馬入深洞。路轉楓林一壑通。撑極峰臨潭影裏。卧雲樓起水聲中。寒花錦石秋容淡。飛瀑殘霞夕照紅。大老遺篇留翠壁。摩挲半日想高風。</text>
<title>自淸潭入北漢。夜宿祥雲寺。</title>,<text>遍踏淸潭到北漢。斜陽下馬入城行。可憐白髮看秋色。却喜淸樽坐磵聲。三日靑山元有分。一宵明月更多情。香燈蓮榻同僧宿。頓覺塵緣太平輕。</text>
<title>東將㙜</title>,<text>溫祚舊基設保障。戎㙜千尺聳秋空。國家深念苞桑計。城堞高連嶽勢䧺。東峽龍門指點外。西邊渤海微茫中。斜陽醉倚譙樓望。萬里風烟豁我胷。</text>
<title>西社次唐詩韵</title>,<text>秋風吹白髮。漢北一登臨。餘興猶無盡。西林又到深。溪邊渾落葉。山下忽鳴砧。細酌黃花酒。還憐易夕陰。</text>
<title>秋郊</title>,<text>漠漠靑郊外。垂鞭信馬行。水田秋鸛立。草茇午鷄鳴。轉入村間路。處處打稻聲。沙岸菊花淨。崖谷楓葉明。臨溪酌我酒。悠然世外情。</text>
<title>東籬掇英 步兒輩韵</title>,<text>寂寞東籬秋正深。門前五柳息繁陰。金英掇得紛盈掬。白酒沽來細一斟。此地已無塵世事。北窓還有羲皇心。悠然坐對南山色。竟夕幽雲入醉吟。</text>
<title>秋盡日。拈杜工部韵。西社同賦</title>,<text>雲蘿何日遂初衣。晩向東谿暫息機。西社有期携酒至。寒花無語送秋歸。西風淅瀝搖紅葉。落日依遅下翠微。短髮沈吟憐節序。可堪天末聽鴻飛。誰憐白首客。蓮社喜淸遊。酒令依金谷。詩情擬雪樓。北城理山屐。南浦棹漁舟。隨處風流在。東籬又餞秋。</text>
<title>自感 戊申二月念日</title>,<text>自覺冥頑甚。逢春更作心。東風能進酒。白髮復彈琹。天地廓靡逮。音容僾可尋。悄然念孤露。燒燭坐宵深。</text>
<title>李同知 義大 挽</title>,<text>天性慈良氣味溫。平生著聞內行敦。位躋二品榮光溢。壽享遐齡齒德尊。和洽室家琹韵合。福臻門戶瓊枝繁。晩來二子霑殊渥。泉下將何報聖恩。</text>
<title>與嚴叔一，馬仁伯遊西園。此日卽踏靑日。弼下能詩冠童俱參。</title>,<text>逢君此日興無窮。携手西園綠樹中。詩律淋漓拓昭曠。尊罍交錯序靈通。北城花事過寒食。東野晴峰滿遠空。斜日偏憐芳草色。行行踏盡倚春風。</text>
<title>臨昏口占</title>,<text>無限東風醉殺人。正憐楊柳拖腰身。雙飛燕子知時節。蹴水含泥三月春。</text>
<title>訪西社卽吟</title>,<text>西社主人久索居。柴門終日俗緣踈。墻頭靑嶂來支枕。樹杪鳴禽警讀書。春冷花心開欲緩。天晴雲影聚還虗。踏靑佳節宜行樂。且莫蓬廬事蠧魚。</text>
<title>暮春。與嚴叔一，馬仁伯。登六角峴賞春。</title>,<text>携筇西麓赴佳期。正是乾坤駘蕩時。撲地樓㙜增霽色。滿城花柳嫋游絲。雙雙燕子靑春晩。處處禽聲白日遅。聖化淸明人共沐。盍於此地倒金巵。</text>
<title>雨中與諸寀。會西麓精舍。</title>,<text>勝區春日酒如泉。北郭烟霞細雨天。澗柳隨風偏嚲嚲。山花帶濕更娟娟。數篇長句酬佳節。一曲淸歌慰老年。醉卧高齋聊竟夕。人間萬事付悠然。</text>
<title>初夏與嚴叔一，李生基默。登弼山後溪。</title>,<text>三春已盡始登山。綠樹餘花尙可攀。浮世抽身萬事裏。淸風枕石一溪間。蒼然松檜社坍肅。一望樓㙜燈竹斑。向晩醉扶芳草路。棲禽浣女欲同還。</text>
<title>又拈杜詩韵</title>,<text>我來登弼嶽。山下幾名園。一溪石溜㓗。四月樹陰繁。微風聽黃鳥。落日醉芳樽。祥靄晩仍遍。峩峩雙闕門。</text>
<title>次歸去來辭</title>,<text>歸去來兮。吾今老矣胡不歸。將身進退惟順命。復何喜而何悲。縱鹵莾而蔑學。志先哲之可追。抱詩書而自娛。絶世俗之是非。紉蘭蕙而爲佩。緝芰荷而製衣。迨年高而告退。匪色擧於幾微。有廬東山。脂車迅奔。一村桑麻。掩暎柴門。父老歡迎。淳風尙存。素琹紼絃。濁酒盈樽。披羊裘於桐江。看石棋於商顔。甘棲谷而枕山。覺身閑而心安。跡粗似於歸鹿。心自擬於出關。息浮念而遐想。迺深居而冥觀。課兒孫而勸讀。逐比隣而往還。開籠禽而自放。臨淵魚而盤桓。歸去來兮。招山友而交遊。視富貴而如雲。豈向人而有求。聊登高而望遠。輒引觴而消憂。春雨洽而土融。試駕牛於西疇。旣耕且種。興在孤舟。或訪戴於剡溪。或參禪於乕丘。賞芳華於杏坍。獵銀鱗於溪流。覽節物而興感。隨天時而行休。已矣乎。人生處世若大夢。日月悠悠不相留。胡爲乎營營欲何之。廬山成三笑。蓮社赴佳期。却卸巾而漉酒。時荷鋤而耘耔。栽松菊以撫節。綴雲霞而賦詩。吾志定而靡他。不待詹尹以决疑。</text>
<title>午後與嚴叔一。携酒登角峴。</title>,<text>年老身閑閉戶深。日長還惱睡魔侵。却從白社携新釀。陟彼高岡縱遠心。草色靑靑牽客坐。鶯聲恰恰助人吟。層城微雨添佳景。故故留連興不禁。</text>
<title>全同知 弘敬 挽 代舍弟作</title>,<text>頎然七尺好風神。曾是金門雨露身。器量周通能致富。䂓摸勤儉不忘貧。官經二品推恩誥。子有雙鸞出等倫。年堇六旬還可憾。薤歌將發淚沾巾。</text>
<title>盧同知 億 挽</title>,<text>纔開回巹宴。胡乃運如斯。南極應收彩。北邙遽有期。官啣曾散秩。子姓揔佳兒。宿德聞隣里。親踈共誄辭。</text>
<title>與叔一登西麓 興慶兩孫隨之</title>,<text>斜陽來叩菊山扉。五月南風拂葛衣。載酒靑山佳興在。移筇碧澗俗塵稀。天邊過鶴翻閑翮。樹裏啼鶯悟妙机。物外超然卧自在。松顚月照不知歸。</text>
<title>安知事 時旭 挽</title>,<text>平生薀抱竟何用。非直文辭器局多。縱處巖廓能展布。惟將厚祿老南衙。所履居常出自仁。友于兄弟孝于親。胷中自有范公意。被恤諸親問幾人。曾經樞府資卿月。軆復康寧九十年。有子有孫修緖業。固知餘慶更綿綿。公於家叔最深契。小子南衙趍下風。不但姻親承海重。今將執紼淚無從。</text>
<title>余於花艸奇玩之物。素無癖焉。平居惟以看字圍棋爲消遣之資。而邇來眼昏忒甚。於兩般事。殆無情矣。始求艸花兩盆於再從弟君五家。寘於軒窓之下。或灌漑之。或培護之。暮境消遣。亦莫此若也。且兩種草花。俱非珍奇。而品格天然明㓗。實愜素性。故仍作五絶二首以記之。</title>,<text>碧莖裊似縷。紫萼斑盈除。一朶芬芳色。天然錦不如。右石竹花草花多絶妙。錦鈿又盆中。葉較山梔潤。花偸躑躅紅。右錦鈿花</text>
<title>閑吟</title>,<text>石竹花傍錦鈿花。閒窓無日不看花。兒童晩罷床前讀。步向階邊手折花。</text>
<title>晬日會親戚舊故小酌 戊申</title>,<text>白首弧辰置酒尊。回看舊故幾人存。菊翁卽席詩堪聽。眉老連襟笔可論。親戚齊歡同我醉。桑楡一飽亦君恩。彩衣繞膝仍岡祝。無恠人言福慶門。強令此日置芳尊。孤露餘生感慨存。非竹非絲情可暢。一觴一詠興堪論。小家雖異簪纓族。十世能霑雨露恩。醉飽太平是誰力。丹心一片向天門。頹然白髮對金尊。何幸同庚舊友存。騎竹之交老不替。懸弧此席情堪論。斑斕可見兒孫喜。孤露難忘父母恩。忽念北堂獻巵日。南星明彩照吾門。</text>
<title>秋夜懷友</title>,<text>佇立中庭久。所思在我君。良宵仍獨酌。幾日阻論文。簾靜來初月。天長絶點雲。嗒然倚曲檻。四壁虫聲紛。</text>
<title>趙同知 泰禎 挽 代舍弟作</title>,<text>早年身許爲貧仕。北省南衙躡險夷。要看當日效誠處。鶴髮雙親巹禮時。玉立風塵偃蹇身。平生能抱范公仁。濟得貧窮知幾許。陽和滿面一團春。晩歲華啣已二品。又看玉樹幾多枝。能享七旬溫飽足。人間福履似公誰。公旣愛吾吾慕公。曾於僚席許心同。今宵一別成千古。淸淚潸然灑曉風。</text>
<title>西社主人期遊。不待徑入道峰。遂與門童輩登西崦口占。</title>,<text>故人不我待。已入武陵深。遂與門生輩。暫登屋後林。樓㙜含夕照。山岳帶秋陰。一嘯倚松立。西風有遠心。九月西㙜落帽風。炎氛掃盡淨秋空。寒花濁酒重陽後。紅葉靑山返照中。征鴈如期固有信。故人遠去難爲同。可憐白髮徂年感。竟夕高唫興不窮。</text>
<title>秋日西麓口占</title>,<text>晩登西麓路微斜。一面靑郊眼不遮。忽看城陰將落日。正憐天氣屬黃花。尊前岸幘來秋鴈。洞口扶筇已暮鴉。紅葉晴山應更好。明朝還擬訪禪家。西風吹我鬂毛斜。坐看巖楓錦帳遮。老子尊前傾白酒。少年頭上揷黃花。肅肅圜壇深照日。依依官樹遠遷鴉。此間眞境誰能畵。薄暮烟生百萬家。</text>
<title>訪西社遣興</title>,<text>客稀門巷日翛然。課罷兒孫閒自眠。白社有人心可忘。黃花近節興相牽。命車直到踈林下。携手同吟落葉邊。此日能無拚一醉。西風先解杖頭錢。</text>
<title>西社次杜詩韵</title>,<text>一室翛然虗白生。主人高卧養閒情。蒼山短日聊將夕。素髮寒花各自明。對酒偏憐吾小戶。逢塲難敵爾長城。每臨此地仍投轄。不覺柴門月色橫。</text>
<title>申同知 道淵 輓</title>,<text>曾於南廨好風期。游刃恢恢剸劇時。妙歲賢兒承別駕。榮身恩誥及同知。林園閉戶淸暉永。溪閣圍棋流水遅。年過七旬乘化去。泡漚人世似公誰。</text>
<title>閒吟</title>,<text>小閣看書紙牖明。黃花近席亦閒情。祛奢綸綍聞新下。更卜餘生見太平。</text>
<title>次元植盆菊韵</title>,<text>盆菊照書帶硬黃。朝昏枕席濕淸香。問渠十月猶遅發。欲與寒梅待一陽。</text>
<title>西社次龜峰韵</title>,<text>西社菊翁更自尋。蒼顔古恠昨猶今。時人誰恕踈狂態。老我偏憐氷蘗心。梅下新詩連百幅。樽前一面直千金。所居幽閴同山寺。擬向殘年托契深。</text>
<title>次菊翁晬日詩韵</title>,<text>菊翁弧席携芳尊。盡日閒齋雅意存。只把詩篇要客和。不將塵事與人論。華啣早已躋樞府。白首何由答聖恩。晩卜城西勤敎授。養成才彦獻天門。</text>
<title>雪後懷人</title>,<text>庭柯封雪似春來。綠酒當爐手自開。忽憶城西嚴學究。淸朝課讀傍寒梅。</text>
<title>效劒南軆。寄西社梅軒求和。</title>,<text>一樹寒梅復暎戶。可憐盆菊告功成。孤査佶屈同人古。素萼淸新敵雪明。不受緇塵元傲骨。能含太極自春情。遙知高士深深卧。獨伴紗龕共忘形。</text>
<title>金友 鳳顯 挽</title>,<text>智圓膽大藐然身。仗義踈財出等倫。濟得孤窮如不及。佇看鸞鵠續淸塵。兄弟同居幾十載。張公忍字學來深。須看先壟龜山下。能使他人起孝心。詎但墓廬能致力。又於碑碣罄深誠。每當節日預先出。夫婦躬親理鼎鉶。公我同庚又同操。相知元自少年時。晬日酬唱渾如昨。可耐今朝送誄辭。</text>
<title>李主簿 爀 挽</title>,<text>蒼顔瑰偉氣軒軒。內重色莊少語言。平生素操嫌塵俗。靜卧深堂罕出門。先業元來足衣食。甘居陋巷不求官。鶴骨龜形安順命。人間未有似公閒。顚髮星星老夫婦。每當祀事盡心誠。莫恨身無綿血屬。螟賢猶不墜家聲。少小相知到白紛。聞公哀訃欲無言。靈輀一發靑郊路。忍看丹㫌下九原。</text>
<title>除夕</title>,<text>坐對靑燈守不眠。烹羊爆竹各依然。心中自有思親感。還羡兒曹戲面前。</text>
<title>春帖 己酉</title>,<text>元朝祀事罷晨天。閒向東窓自在眠。豈料吾生能得此。又當回甲第三年。兩兒治送赴公早。老子尊前醉自謠。百年涵囿陶鈞澤。毛髮誰非荷聖朝。羣陰消盡又三陽。羲易床頭日煦長。客到南牕相對坐。閒裁春帖侑椒觴。</text>
<title>西社次杜詩韵</title>,<text>出門我安適。好是菊山居。促膝情逾密。聽詩俗更踈。溪山遠花絮。天地動鳶魚。漸覺春暉永。怡然共看書。</text>
<title>踏靑日。寄西社求和。</title>,<text>昨年此日西園中。眉老菊翁相與同。今歲踏靑人卧病。任敎花絮滿春風。</text>
<title>寄西社叔一。問花信。</title>,<text>閒窓睡起酌霞盃。好看春天細雨來。借問西園隱君子。一庭山杏幾枝開。</text>
<title>西社呼韵口占</title>,<text>莫言蝸屋小。憐爾鷦安枝。靑嶂臨烏几。幽泉入石池。掛巾曾幾歲。拄腹卽新詩。愛我留相對。花明鳥語遅。附[叔一]風送早鶯語。雨霑山杏枝。此時思悵恨。何事見差池。慰豁非無酒。寬懷卽有詩。相對話情素。還家未妨遅。叔一</text>
<title>西社與馬景羲赴約。而金君始初來。共次唐詩韵。</title>,<text>菊軒終日俯淸池。明髮幽花共倒垂。邂逅客來如舊面。怡然情熟豈新知。鶯聲忽自林深處。山色偏多夕照時。此地相逢非偶爾。殘年托契也應宜。有約吾何負。雙柑自澗東。靑林多此地。黃鳥隔微風。携酒留佳客。題詩勸小童。惟餘塵世事。默默褎如聾。</text>
<title>三溪洞宗會序</title>,<text>惟我王考晩年閒居。謝絶交遊。潛心書籍。日夕嘯詠。而有時興到則輒卛子與孫。並幼𥠧而提携。出往郭之北三溪堂。或信宿而倘佯。或終晷而咿哦。逍遙自在於昭曠之原。而賦詩曰病懷無着處。扶杖出溪堂。壁上藏書籍。簷前置射塲。新霜天氣肅。昨雨澗聲長。始得養眞地。昔痾渾却忘。伊時余年方毁齒。能陪往而瞻望。故到今年老之後。每欲繼述此事而未遑矣。忽一日堂侄重植出言於宗會曰。當此淸和之節。一門老少。齊會勝處。以作韋家勝會。得無可乎。余聞此言。犂然而笑。躍然而喜曰。我王考昔遊三溪。而子孫並幼𥠧俱參。韋家勝會。尙矣難望。而依此家中故事。出遊三溪。繼先志而序天倫。豈不善乎。諸人皆曰諾。遂定日。卽己酉四月卄九日也。平晨一門老少並幼𥠧二十七八人。聯翩出于三溪武洞之間。追尋舊跡。而仍爲序齒設酌。巖泉雲物。依然若昔日也。於是鋪席於凉壁之下。臨溪而列坐。詩者詩射者射奕者奕。投壺者投壺。盡日娛嬉。而不設歌管。遵遺志而戒侈大故耳。噫嘻我王考之遊此者。今距五十餘年。而我輩能述此於今日。我輩子若孫又若繼此於五十年之後。則豈非吾門之盛事也耶。謹次王考當日詩韵。又使族中能詩者賡和列書。以備後日攬文繼述之資云爾。吾祖淸遊事。三溪復肯堂。詩篇宛前躅。帿鵠設新塲。澹澹峰雲細。濺濺澗水長。孫曾齊到此。先蔭詎能忘。坐來凉壁灑松風。山色依依滿眼中。卽看王考盤桓處。記我冲年侍席同。先庥方可驗。此地幾孫來。序齒臨溪坐。依然舊日盃。</text>
<title>晬日小酌 己酉</title>,<text>故人相對卽依然。白髮星星各鬢邊。世事只看碁局裏。豪情猶在酒尊前。微風棗蔭簾垂地。五月榴花雨度天。此日淸遊兼晬席。任敎兒輩祝吾年。</text>
<title>次金君始示韵</title>,<text>數篇瓊什是希音。一讀悠然悅我心。始面已知淳氣味。此時更覺好風襟。佳山秀水宜聯轡。雪月風花擬闔簪。白首浮生唯取適。莫辭斗酒遍遊今。</text>
<title>西社次杜詩韵</title>,<text>梧竹伴人在。階庭淸可憐。衡門知凈土。紫陌盛炎天。蟬急長霖後。池明小几前。我來携斗酒。相勸慰殘年。</text>
<title>西社次唐人韵</title>,<text>小庭梧竹影踈踈。一室翛然閑有餘。君卧靑山捲箔後。我來白首休官初。微微雨色生池水。朗朗兒聲讀案書。香飰二盂隨分在。惟將晩計伴樵漁。出門我何適。西社赴期來。露濕踈桐滴。池含早菊開。微吟秋嶂近。少坐夕禽廻。醉興人應笑。頹然卧碧苔。乘興閑尋蓮社過。不知世路問如何。簾㫌雲白秋山近。籬角匏黃夕露多。高鳥出籠依舊翮。涸魚放水足新波。從今百歲隨心樂。醉拍金尊發浩歌。叵耐樽邊雨鬢華。每逢君處酌流霞。行吟寂寂秋山逈。卧對踈踈老竹斜。世外秪應有眞訣。人間無那煉丹砂。生前一醉惟吾事。會待重陽賞菊花。嶽色常盈戶。朝昏卧小齋。春花豈不美。秋菊亦云佳。腹裏藏千古。詩中見老懷。超然出浮世。放浪外形骸。</text>
<title>西社申杞軒來至。拈唐詩韵同賦。</title>,<text>高士能寬大。待人好自卑。酒中豈有事。詩外欲無爲。駑質承虗坐。新情似舊知。菊軒俱忘態。壺盡更呼兒。</text>
<title>重陽日。菊山冒雨來訪。遂小酌。次釰南韵。</title>,<text>老去幽懷不自寬。簾前秋雨動初寒。衡門忽喜親朋至。黃菊多情此日看。終晷吟詩對靑嶂。臨風把酒坐高欄。自知分外霑恩渥。早晩還參鵷鷺端。</text>
<title>舊闕直廬。拈柳下韵。杞軒，菊山來參。</title>,<text>落日在西嶺。秋天逈自陰。官庭楓菊晩。禁苑池㙜深。一宦推恩感。殘年報主心。偶然高士至。詩罷送東林。</text>
<title>舊闕直廬。次鄭湖陰詩板韵。仍付板邊樑上。</title>,<text>身同樗櫟腹便便。白髮如絲自鬂邊。豈意官啣分外至。乃知恩眷晩來偏。宮庭葉落秋聲早。禁省人稀晝漏傳。持被不辭效微悃。東岡何日始歸田。原韵[鄭湖陰]籠檻終非鳥獸便。歸心遠繞五湖邊。強顔新貴妨身老。放意長閑適性偏。雲際踈星光欲滅。城頭殘漏箭猶傳。荷衣免被塵埃汚。急上三章返舊田。</text>
<title>舊闕直中偶吟</title>,<text>華山遠勢此翶翔。萬木中間毓慶長。螭陛肅淸常御氣。龍池深徹自靈光。聖謨經國今多賴。至澤沾民尙不忘。白首忝叨宮衛職。時憑殿址敬瞻望。</text>
<title>西社次杜詩韵</title>,<text>知爾亦高士。終年白社間。胷中無一物。屋後有蒼山。菊老猶堪賞。梅遅故自慳。佳期宜卜夜。待月更來攀。</text>
<title>冬至菊</title>,<text>三月春城桃李花。片時開落不須誇。卽看數朶籬邊菊。耐住寒天歲暮華。地底微陽噓一綫。盆中生意吐新芽。也應梅萼仍相替。誰得淸眞似此家。</text>
<title>西社次杜詩韵</title>,<text>滿城闘佳麗。幽趣獨君家。一閤將梅萼。深冬有菊花。山光照書帙。樓影犯溪沙。白首時乘興。窮陰翫物華。</text>
<title>西社梅閤下。次老杜韵。</title>,<text>澗戶無塵色。寒梅獨自淸。羣陰方晦塞。一蘂欲孤明。素質元仙態。高標不世情。我來共薖軸。膝上古琹橫。新梅候我解相迎。玉貌溫溫一室明。欲滌胷襟先喚酒。若論品格合傾城。却憐槎底苔痕濕。更看樓頭雪片輕。昏曉淸香侵几席。主翁元不灞橋行。冶容桃李喜逢迎。在閤踈梅獨明。玉骨淸宵皎寒雪。繁花暖日滿春城。如非臨節那容發。元是持躬不自輕。愛爾高情同菊老。白首携酒幾番行。</text>
<title>西社詠梅</title>,<text>自得先天妙。玄冬獨放開。溫溫君子近。澹澹玉人來。踈影宜淸月。暗香入小盃。靜看方有趣。遙夜坐忘廻。貞操同高士。須時故自開。隔紗菊老卧。踏雪溪翁來。一笑褰踈箔。悠然酌大盃。靜中分影坐。乘月倒騎廻。</text>
<title>西社對梅。次菊山韵。</title>,<text>閤裏梅花逼歲窮。對顔還感白頭翁。盈盈玉骨誰爭格。㓗㓗氷姿我省躬。淸操與人脗然合。新詩賴爾不期工。終朝卧起靑紗下。俗累於斯頓可礱。</text>
<title>春帖 庚戌</title>,<text>附驥巖廊四十年。恩啣忽下九重天。不才殊眷將何報。白首丹心秪炳然。</text>
<title>楸行口占</title>,<text>松楸欲拜謁。淸曉出東門。野沼氷凘解。春田霜露痕。遅遅越阡陌。遠遠見山村。省掃方纔畢。歸鞭犯日昏。</text>
<title>西社人日。次老杜韵。</title>,<text>新春興幾許。人日試相看。栢葉隨尊滿。梅花代勝寒。石奇吾可拜。琹古誰能彈。白雪元高調。由來和更難。</text>
<title>文同知 志紹 輓</title>,<text>大木中衰忽起立。一根雙榦又三枝。百年淸蔭知無限。瓜綿綿日復滋。嗟公資性最英達。臨事决機超等倫。起自孤童成緖業。枝梧門戶幾年春。自是平生端重人。一心如石無緇磷。渾家衣食寧崇儉。不惜錢財周及親。痛深風樹獨堪憐。致力先塋自妙年。維昆受囑終何事。墓石追鐫趁葬前。繞膝羣兒揔克家。通階二品亦云多。但恨享年未耳順。其如造物揶揄何。肝膽照來各相許。交情可但說朱陳。豈知此日幽明隔。哭送靈車淚滿巾。</text>
<title>西社次老杜韵</title>,<text>寂寞阮家裏。澹然雲水思。閒斟金谷酒。細討雪樓詩。古閤梅初謝。春簷日欲遅。餘寒一何峭。猶遠踏靑期。</text>
<title>仲春雲㙜。次香山韵。</title>,<text>顚毛颯颯老浮生。陋巷深居不世情。携手詩翁西崦側。拍肩麴友夕陽傾。纔經宵雨溪山好。將發春花天地明。幽鳥亦知昭曠興。隔林啼送兩三聲。</text>
<title>翌日復集。拈唐詩韵。</title>,<text>倚杖春山無不宜。冠童五六自相隨。携尊勝處衆同樂。捨瑟高情人孰知。俯視西㙜花萬樹。平臨東陌柳千枝。風雩佳興惟吾事。盡日笙歌任俗兒。</text>
<title>晩登西㙜</title>,<text>三旬憂病甚。春日掩柴關。好鳥自佳節。遊人幾碧山。淸尊今始辦。殘蘂尙能攀。沈吟竟夕景。帶月扶藜還。</text>
<title>西㙜拈韵</title>,<text>四月鶯聲警我心。雙柑斗酒此登臨。悠悠節序花成葉。滚滚天機昨變今。一嘯蒼松同與健。高眠俗事不相侵。娛嬉晩境爲眞樂。時向溪山放醉吟。</text>
<title>太社后麓。與諸益次唐人韵。</title>,<text>平生此地幾登臨。老石依然日半陰。鳳闕祥雲連岳翠。圜壇靈氣鬱松林。回看舊故爾唯在。默坐溪山空復深。醉拍金尊歌帝力。天風吹我滌煩心。</text>
<title>晬日小集</title>,<text>每値懸孤日。心中有所思。幸存棠棣樂。欲廢蓼莪詩。砌面花陰靜。簾前日色遅。小軒開晬酌。舊故來如期。</text>
<title>西谷精舍。與嚴叔一，馬景羲，金君始小酌。</title>,<text>來坐君家意欲凉。松屛一面凈方方。數竿靑竹出幽砌。三尺枯桐橫古牀。頭白新詩猶不廢。杯深俗事揔能忘。相逢每擬金剛約。萬二千峰眼底蒼。</text>
<title>景福宮衛所。堂從仲淳直廬。次壁上鄭湖陰韵。</title>,<text>官閒文酒任隨便。直舍蟬鳴禁樹邊。通籍豈非先蔭得。一門連被聖恩偏。錦橋泉響居常近。太液荷香遠自傳。舊闕地靈應毓慶。眞龍纔已降于田。</text>
<title>重陽小集。與仁伯，君始次柳下韵。</title>,<text>故人有約來吾亭。斜日柴門爲不扃。解榻各憐頭盡白。論心渾覺眼俱靑。黃花知節開濃淡。濁酒盈樽任醉醒。遭遇明時須取樂。子雲何苦草玄經。</text>
<title>晩秋與菊山登西麓</title>,<text>小雨西㙜上。秋山半夕陰。晩天生螮蝀。斜日在楓林。濁酒秪堪醉。新詩聊復吟。碧亭知咫尺。薄暮又來尋。</text>
<title>出郭拈韵</title>,<text>步出靑郊路。西風九月天。皛皛長川逈。靡靡越廣阡。農人收晩稻。村女拾綿田。午飯山店裏。停筇野沼前。丹楓明側島。黃菊傍幽泉。因之傾濁酒。我興一悠然。心期自爾豁。今夜丙舍眠。</text>
<title>山齋夜。次東人韵。</title>,<text>五柳門深梧峴東。踈籬黃菊發西風。幾年驅馬塵寰裏。此夜懸燈野屋中。日下靑雲渾似夢。頭邊白髮已無公。壁間初揭歸來賦。未妨人呼田舍翁。</text>
<title>朝起拈韵</title>,<text>郊亭最瀟灑。朝起復新詩。野曠秋收後。山寒雨到時。四林楓葉重。三徑菊花垂。眷眷尊前語。眉翁未赴期。</text>
<title>山齋卽事</title>,<text>白頭告老卧郊居。浮世悠悠一夢餘。雨度泉聲籬落近。霜深楓葉畵圖如。村情待客供芋栗。秋事登塲足稻魚。回首長安城市裏。幾人奔走向公車。海村自成局。荒徑松間微。小閣臨墟落。平田犯野扉。山深林鹿過。天濶渚鴻飛。醉倚簷前樹。秋光映我衣。</text>
<title>曉起得寒字</title>,<text>睡罷郊窓不整冠。依依林月在幽欄。籬花寂歷霜華駁。楓葉蕭森曙色寒。墟落老農先我起。山嵐佳景與君看。衣巾坐待平明後。拜掃先塋意少寬。</text>
<title>尋石峴亭。少坐走草。</title>,<text>白首猶秋興。名區取次尋。樓㙜專一壑。錦繡盡千林。濁酒沽村社。淸泉濯我襟。西岑日色晩。蹔醉復行吟。</text>
<title>送嚴叔一之北關</title>,<text>問君何事戒鞍馬。十月寒天北出關。眼界先開靑海水。胷襟直抵白頭山。子長遠覽非徒耳。王粲淸愁上客顔。千里道途多勝地。新詩剩得錦囊還。</text>
<title>臨別又次唐詩韵</title>,<text>蒼山寂歷掩柴扉。井臼蕭然生事微。鴈向南洲隨節去。人行北塞何時歸。淸尊小閣黃花老。千里長空一鳥飛。白首交情今遠別。高吟沈醉到斜暉。</text>
<title>人日與金君始，馬仁伯小集西社。次杜詩韵。辛亥</title>,<text>人日又相看。新年白髮情。梅花老仍在。詩句澁猶成。栢酒些些醉。紙鳶箇箇輕。君王纔祝歲。太社霱雲淸。</text>
<title>西社與君始。次杜詩韵。</title>,<text>身懶深窓午睡昏。整衣還叩故人門。氷消古澗生泉響。靄重春山帶雨痕。白首猶能沈麴蘖。殘梅亦自引詩魂。休官縱得優游地。歸夢唯應到掖垣。</text>
<title>高盖松</title>,<text>翠色誰能挺大冬。亭亭雪裏一孤松。凌空逈出靑羅盖。倚石橫臨赤甲龍。時自仰看淸露滴。不知下坐幾人容。山深保得千年壽。樗散何曾白帝逢。</text>
<title>棲碧亭卽事</title>,<text>一區渾紫氣。好雨霽靑山。茅棟隱花裏。石泉鳴竹間。主人元有約。老我自能還。留醉酬佳節。春禽語夕關。</text>
<title>與叔一，君始登西城。</title>,<text>裊裊游絲纈眼中。䓗䓗佳氣鬱春空。明花散入千林逈。御柳斜分九陌通。山岳蒼然屹南北。樓㙜交錯接西東。夕陽扶醉下層磴。不覺殘霞侵袂紅。</text>
<title>北郭桃花村</title>,<text>桃花幾千樹。紫氣滿層城。洞裏鳴春水。村中絶世情。地如苕霅靜。人在武陵行。駐馬虹橋立。山鸎載好聲。</text>
<title>初夏。與君始偕兒童登西麓。</title>,<text>隨意上西𡹛。淸尊四月天。鸎聲如昨日。風味宛前年。芳草斜陽外。餘花綠樹邊。稚孫偕杖屨。老興一悠然。</text>
<title>贈左尹姜公孝元。與鄭公雷卿在瀋陽立節。事載在史牒。而今上辛亥。始下一體㫌閭之命。兵判金公 文淳，前承旨尹公 行任。念舊枉參於棹楔之日。作詩記實。眞盛擧也。本家子孫以其韵。歷抵於閭間有文辭人。而濫及於余。故不揆蕪拙。謹此步韵。聊以博粲耳。</title>,<text>爲國孤忠動朔方。于今此事幾經霜。當時立節流名遠。大老題碑摭實長。聖代恩褒殊曠絶。遺孫冠冕不凄凉。搢紳枉屈㫌閭日。且賀尊門益表章。</text>
<title>代敬植</title>,<text>孤忠大節誰能方。一死堂堂凜雪霜。事蹟昭然記石在。㫌褒追下樹風長。名傳萬世應無愧。澤及孱孫亦不凉。小子於公忝外裔。今當盛擧献詩章。</text>
<title>次金君始晬日韵</title>,<text>浮生難作白頭人。况復高齡初度辰。卽看南星流彩遠。應知孝子感情新。簾前喜見春暉永。席上閑斟綠酒頻。膝下稚孫齊献祝。康寧阿祖百年身。</text>
<title>書燈</title>,<text>牙籤燈火共淸如。夜色深深一草廬。孤影斜侵床面冷。明光偏着字行踈。中天流月窺簷後。傍舍何人穿壁餘。讀罷遺經欹短枕。靑熒猶自到雞初。</text>
<title>劒氣</title>,<text>秋蓮初拂雪霜飜。自是龍泉靈氣存。謾作虹霓遠生勢。聊冲牛斗逈無痕。許人可破腥塵暗。非爾誰開天地昏。海內今當太平日。深藏匣裏不須論。</text>
<title>仲夏念日。菊山軒。次老杜韵。</title>,<text>深堂坐卧度昏朝。長夏柴門掩寂寥。時向幽牕發興健。晩於西社扶藜遙。沽來濁酒三杯飮。謾綴新詩半日銷。醉到匡床俯池水。階花照影慰無聊。</text>
<title>重九登西㙜</title>,<text>手携林下友。九日上高㙜。兒佩茱囊遍。翁將玉軸開。靑山凉葉樹。落日濁醪杯。節晩遅黃菊。留期擬復來。</text>
<title>秋日西㙜</title>,<text>拄杖西山麓。新霜一壑淸。秋林盡濃澹。雲日遞陰晴。正値黃花節。還多白髮情。優游荷聖世。竟夕醉深觥。</text>
<title>夜吟</title>,<text>蟋蟀近床下。淸砧九月天。星河耿初夜。碧落淨無烟。鴈度翁吟處。燈明兒讀前。試開新秫酒。一歃卽陶然。</text>
<title>賞菊</title>,<text>流光似隙駟。白首又重陽。左手持螯足。淸樽近菊香。閒庭秋沼淨。踈竹夕飈凉。晩節猶狂態。憑欄一嘯長。</text>
<title>送秋後偶吟</title>,<text>顚毛添幾箇。昨又送秋歸。樽酒猶餘瀝。籬花尙夕暉。蕭蕭來候鴈。寂寂掩衡扉。時有菊山老。相邀上翠微。</text>
<title>西社次唐詩韵</title>,<text>相看爾吾各鬢絲。良辰不飮更何時。虗簷恰受靑山色。隙地偏多老菊枝。白酒頻斟猶滴滴。新詩欲就故遅遅。此間幽興人誰識。勝似山翁醉習池。</text>
<title>孟冬暇日。與菊翁上西𡹛拈韵。孫兒輩同參。</title>,<text>西巖迢遞接層城。滿地樓㙜一望晴。霜重楓林深淺色。天高鴻鴈兩三聲。百年心事雙尊酒。此日詩篇白髮情。醉倚長松劃然嘯。不知山路暝烟生。</text>
<title>與允中拈韵</title>,<text>西城昨日醉。黯黯尙依然。閉戶寒溪側。開樽老菊前。贏輸看一局。出處任蒼天。小榻幽眠起。深窓裊篆烟。</text>
<title>西社次老杜韵</title>,<text>十月城西路。蒼山帶夕陰。功名孤嘯外。詩酒百年心。顧我扶藜遠。憐君閉戶深。寒花坐相對。一笑動淸吟。</text>
<title>和安君彦示韵十首</title>,<text>浮世誰憐卧病翁。尺書珍重對顔同。銀鉤渾是遒剛氣。瓊什偏多老練功。經史閑窓初雪白。琹樽一榻臘梅紅。此時焉得陶君至。鎭日論文溯古風。悠悠人世一衰翁。暮境淸遊誰與同。老去詩情渾欲謾。興來尊酒最多功。霏霏竹塢雪花白。寂寂梅窓朝日紅。忽見華篇自南郭。數回披玩仰高風。兀兀騰騰白髮翁。百年懷抱許君同。只知洛社詩兼酒。不管風塵名與功。紙閤乍開梅綻白。土壚相對火呈紅。心從分內方深卧。窓外任他打雪風。未妨人呼老拙翁。終年罕與比鄰同。素心不在芬華地。皓首寧求管樂功。閑把陶尊斟大白。懶將羲易點朱紅。興來散步柴門路。喬木寒庭吹夕風。平生趣味類邨翁。竹簟茶甌伴我同。對客言詩元士業。課兒攻學似農功。捲簾簷角寒山碧。倚杖林梢晩靄紅。遙想南隣老夫子。吟哦終日坐溪風。白髮鬅鬙七十翁。草玄敢擬子雲同。等閒詞賦仍成癖。垂老筇杖也有功。寒逼新梅春意淡。雪晴喬木夕陽紅。明窓靜几渾無事。時使兒童誦國風。寂寂袁家卧雪翁。靜看天地色相同。汞銀瑩徹迷山郭。至臘崢嶸見歲功。巢鵲翻林初辨黑。流霞射影不禁紅。元來物態幻如此。默坐商量小閣風。詩酒中間浪放翁。豪情猶復少年同。腐儒本自無良策。祿仕何曾有寸功。老向棋枰看黑白。閒將畵帖玩靑紅。可憐晩節誰知己。一樹蒼龍偃北風。中樞散秩一癡翁。晨夕興居野老同。但醉淸尊娛晩境。回看諸彦立奇功。尋常鍊句成頭白。次第看經燒燭紅。何幸二子承緖業。能供菽水繼家風。遙憐望八巷南翁。十疊新詩與我同。韻格重於珙壁價。箴規賴爾蓬麻功。泠泠綠綺商聲穩。藹藹靑山霞彩紅。會待西林春日暖。聯翩杖屨舞雩風。</text>
<title>和金君始示韵 壬子</title>,<text>頭上千莖雪。垂垂也不禁。縱居城市裏。還有薜蘿心。細酌流霞酒。閒聽綠綺音。柴門聞剝啄。溪翁一相尋。養懶幽窓睡夢昏。日高三丈未開門。身同老鶴閑相對。心與寒梅靜不翻。且以詩篇聊自遣。唯於俗事欲無言。平生所嗜醇醪是。客到怡然倒瓦樽。</text>
<title>次巷南示韵五首</title>,<text>終朝支枕解煩顔。且喜樽前剩得閒。窓外輕寒三逕雪。簷前淡靄半簾山。時逢好客棋初落。晩向南柯夢欲還。詩自巷東投數數。緣溪一路牛鳴間。簞瓢陋巷敢希顔。羲易一床心自閒。却向鏡中羞白髮。時從枕上憶靑山。天機敀鴈嗈嗈度。春意鳴禽𦐝𦐝還。梅底鼾然迷我睡。淸香應帶夢魂間。閱歷風塵幾苦顔。休官數歲不勝閒。老能鍊句消長日。時自焚香對博山。冉冉溪雲晩將斂。飛飛林鳥倦知還。卧遊楓岳猶賢已。萬二千峰屛障間。踈篁白髮各蒼顔。笔架茶鐺揔是閒。爛熳詩篇醉餘地。依俙楓岳夢中山。何曾俗客相追逐。唯許溪翁共往還。晩飯猶堪當肉食。焉求名利市朝間。醉顔纔罷又吟顔。點檢詩篇也自閒。澹澹樓頭餘夕照。依依墻角帶春山。扶藜欲向南橋過。理屐時遊白社還。千載堯夫同我趣。小車行遍洛城間。</text>
<title>長川安君彦席上。小酌拈韵。</title>,<text>可憐兩老叟。一室作淸遊。傑句從君得。深情歡我留。幽泉鳴澗曲。紫閣對樓頭。半日相將醉。桑楡晩興收。</text>
<title>松溪精舍。與安君彦，金君實，崔仁哉拈韵同賦。</title>,<text>三月東風滿洛城。釀花天氣自陰晴。鉤簾試看靑山色。隔樹時聞好鳥聲。白首相逢渾舊面。淸樽携處各深情。君居雖是近朝市。猶喜門前春水生。</text>
<title>西麓與金君始賞春 孫兒輩偕行</title>,<text>爲賞芳春色。登高路轉斜。平鋪連市陌。蕭灑近山家。裊裊千門柳。昭昭萬樹花。東風老興健。待月酒頻賖。</text>
<title>西麓賞春</title>,<text>芳草原頭日欲西。探春年少醉相携。濃花萬樹復千樹。垂柳前溪又後溪。旺氣山河蟠地逈。祥光宮闕入雲齊。昇平世界人同樂。白髮臨風興不低。</text>
<title>初夏西社拈韵</title>,<text>白髮頭邊若箇新。今年又復送三春。可憐樹杪餘殘蘂。爲問尊前幾故人。靑草題詩遊北陌。黃曛隨意到西鄰。平生知己竟誰是。谷口君同鄭子眞。</text>
<title>奉和石同樞 鍊珏 壽宴韵</title>,<text>華堂置酒卽弧辰。孝子深誠此可伸。献壽盃濃齊彩服。遏雲歌徹醉嘉賓。籠中馴鴿翻初日。海上蟠桃問幾春。八耋稱觴繼三世。世人爭道地仙人。</text>
<title>軆洞李氏園。與諸益拈韵。</title>,<text>可憐淸夏辟疆園。此日登臨宿約存。寂寂花陰連石徑。深深草色暎柴門。靑藜扶我老猶健。黃鳥迎人嬌欲喧。每到林丘心境會。直須明月照金尊。</text>
<title>次安君彦示韵</title>,<text>自春徂夏興無奇。怊悵伊人阻面遅。寂寂閒窓幽夢起。林鸎喚友溪南枝。</text>
<title>次安君彦示韵</title>,<text>彌月旱風草欲黃。今朝一雨滿陂塘。卽知丙枕民憂緩。遙看西疇農事忙。喜甚吾亭猶可記。興來甕蟻自斟香。門前步出從霑濕。好是松橋澗水長。浮世何關雌與黃。閒來時復坐方塘。天光雲影虗相徹。道意詩情淡不忙。惟對縑緗開小閤。聊臨寶獸燒名香。乾坤正値淸和節。燕語鸎聲較孰長。四月南風梅欲黃。幽居寂寂似林塘。雙飛燕子營巢穩。百舌鸎聲喚友忙。小閣凉生山雨過。閒窓睡起篆烟香。靜中還有靜中趣。時復欄頭一嘯長。北囱高卧夢軒黃。過午醒來雨滿塘。胷次澹然無點滓。圖書錯落息紛忙。平生好醉陶君酒。白首寧含漢署香。巷老新詩能起我。刺桐花下一吟長。</text>
<title>次君始示韵</title>,<text>百年鉛槧竟何成。胷次徒含萬古情。詩逼靑蓮方絶唱。歌高白雪是希聲。臨塘頫水天雲澹。看籙焚香夜月晴。也識諸家叫呶語。啾啾一代揔蛙鳴。華胥夢訖忽詩成。一室圖書愜素情。世事無端飄鶴髮。天時忽又聞蟬聲。自能服藥病全去。聊復鉤簾山欲晴。也有淸溪隔窓在。流泉閒和古琹鳴。曾向泗洙學未成。晩將詩律寄幽情。峀雲遠看無心態。窓竹閑聽解籜聲。簾額凉生宜小雨。尊前客到趁新晴。三庚一疾今蘇健。忽尒階陰蟋蟀鳴。竹簟微凉午睡成。覺來聊復任閑情。紋楸落落翁棋響。書幌琅琅兒讀聲。一雨連旬止還作。流雲翳日陰交晴。靜中幽事人誰識。詩入天機戛戛鳴。白首殘年初志成。閑居數載養幽情。二盂香飯宜吾分。一部唐詩喜雅聲。穡事有關悶多雨。天公何意苦慳晴。夜窓起坐還無寐。簷溜猶聞滴滴鳴。老病近頗甚。端居不厭深。游鯈躍池水。飛鳥息庭林。遅日華山睡。淸尊彭澤心。素琹時自弄。浮世誰知音。高卧窓門靜。庭苔日復深。踈才非黻冕。素志卽山林。纔罷烟霞夢。還生水月心。東隣有佳友。晩作好知音。</text>
<title>病中偶吟</title>,<text>積雨簾櫳生夏凉。老夫閑自卧深堂。思將潤肺親茶碗。病欲離身去藥囊。一氣推移宜有復。三焦通利乃循常。開窓試看階庭際。喬木淸陰已覆墻。</text>
<title>賀趙深源拜景福宮衛將</title>,<text>樞啣雖散秩。白首亦功名。通籍豈非幸。推恩㝡是榮。官庭無一事。禁苑任閑情。知爾焚黃日。松楸愴感生。</text>
<title>三淸洞</title>,<text>太乙仙壇深更幽。殘年携酒一淸遊。白雲流水靑山夕。落日凉蟬碧樹秋。高卧三淸眞境在。平看九陌遠埃浮。洞天笙鶴寂然久。安得仙人同我謀。</text>
<title>棲碧亭</title>,<text>弼峰山色壓頭臨。中置茅亭樹木深。從覺主人有淸福。元來此地冠西林。春風好酌花間酒。秋夜宜彈月下琹。最憐石竇幽泉滴。一揷猶能滌我襟。</text>
<title>秋夕祀事。病未能作行。有吟。</title>,<text>晨窓起坐占陰晴。替送兒曹上墓行。爾去縱知虔攝祀。老夫猶自不堪情。</text>
<title>西社次老杜韵</title>,<text>君家幽且夐。老我晩相過。虗室塵機少。衡門岳色多。故人惟伏枕。新貴幾鳴珂。縱有談詩興。其如薄暮何。</text>
<title>秋日與閑齋翁。拈荷栖集韵。</title>,<text>滿庭秋色卧柴扉。不必衰翁上翠微。興到樽醪時一醉。心閑棋局細成圍。天機凉葉俱蕭瑟。世事浮雲自狗衣。卽看重陽知隔日。黃花留客未言歸。</text>
<title>重陽日。與閒齋翁拈柳下韵。</title>,<text>故人杖屨自溪東。此日幽懷相與同。執手無言指甕熟。開顔忽已帶潮紅。一池秋葉斜陽裏。小院寒花白露中。還憶登高昨年事。頹然落帽卧山風。</text>
<title>菊山子過。對菊小酌。拈晉菴韵。</title>,<text>忽有良朋來不期。黃花亦自滿庭時。踈簾始捲詩先就。白酒頻斟語更遅。寥廓寒天賓鴈度。幽深小院夕陰移。相逢此日生高興。世事何妨醉不知。</text>
<title>秋日與金君始。遊景福宮。</title>,<text>偶來舊闕裏。正値九秋時。蒼蘚斑殘礎。衰荷遍御池。西風藉草久。落日含盃遅。我昔忝宮衛。吏人能記知。巍蕩於玆仰。先王垂拱時。殿㙜餘石柱。鳧鴈尙龍池。華嶽秋雲澹。深松夕照遅。閒將昔年事。說與同遊知。赤葉黃花禁苑秋。西風載酒一淸遊。宮中松檜官居靜。沼上芙蕖老宦幽。昔被妖氛縱已廢。元來旺氣不曾收。先王至澤尙何忘。瞻望靈㙜故故留。落木蕭蕭廢苑秋。靈池菡萏憶曾遊。鷺鶿巢樹時相聒。麀鹿穿林自在幽。禁省未聞宮漏滴。掖垣還見菜田收。可憐守將閑無事。盃酒迎人好勸留。</text>
<title>和嚴叔一韵</title>,<text>歲闌懷抱苦難開。賴爾瓊琚我興催。灝氣柴門三尺雪。寒葩紙閤數枝梅。俗情都付筌蹄忘。詩思還從眉睫來。何日重尋剡溪路。陶然終夕醉深盃。一氣推遷闔復開。小春殘臈自相催。煉丹吾欲親爐火。補衮誰能調鼎梅。門向溪南盡日掩。詩從巷北有時來。袁安卧雪猶高興。邀客閑斟淺淺盃。爲問羅浮何處開。老夫猶自豪情催。湖天欲放雲邊鶴。灞岸應尋雪後梅。古篆香消詩已就。芳尊酒熟客初來。相逢此日酬佳興。且向爐前盡我盃。且將書卷靜中開。不識霜髩歲色催。要滌俗情常傍竹。爲牽詩興故尋梅。人閑自尒塵機息。巷僻曾無車轍來。睡起床頭嗒然坐。能通大道進三盃。瀼岸東西一逕開。各將詩律和相催。却憐勁節先題竹。爲愛高標更賦梅。繞郭靑山霞彩動。半簾喬木雪飇來。近聞酒肆有新禁。欲把茶甌替舊盃。閒齋睡罷午雞呼。歲暮東溪閉戶牢。濁酒狂歌惟我興。金章紫綬幾人豪。庭前老鶴吟風逈。閤裏寒梅傲雪高。詩社夙緣猶尙在。西林赴會不厭勞。</text>
<title>和金君始示韵</title>,<text>歲闌深巷閉柴關。豈向朱門擬往還。松下石棋塵外局。屛間楓岳畵中山。梅開華軸淸尊際。詩在微吟淺醉間。忽尒故人自隣曲。簾前執手更怡顔。叵耐年光隙駟過。無端白髮頭邊加。淸宵片月初生影。殘臈寒梅澹作花。高興雪燈斟麴味。閒情書幌讀南華。東林詩債今將報。臨楮沈吟苦押耶。</text>
<title>和金君始立春詩韵</title>,<text>虗得潛龍一氣眞。羣陰歷盡復王春。匀天自是陽和澤。匝域誰非涵囿人。老子此時惟擊壤。遺賢何處獨垂綸。山川草木增生色。欲頌河淸動我唇。</text>
<title>和金君始除夕韵</title>,<text>餞舊迎新問幾年。依然白髮坐燈前。人情自爾憐今夕。斗柄其如任彼天。翁爲題詩吟不卧。兒因擲柶戲無眠。椒醪細酌梅花底。還覺胷襟春思牽。</text>
<title>和金君始元朝韵 癸丑</title>,<text>溪頭忽見柳條新。漸覺乾坤又一春。衰朽豈宜軒冕地。桑楡堪作太平民。藥囊拋置病全去。酒斝頻傳詩更臻。聖上爲賑捐內帑。覃恩南土幾千人。</text>
<title>人日次老杜韵 嚴叔一宅。與金君始拈韵。</title>,<text>齪齪人間世。其誰問此人。新詩鳴洛社。逸格出風塵。少日曾無間。殘年倍覺親。良辰我携酒。共醉說淸眞。</text>
<title>君始持晬日酒來過。次放翁韵。</title>,<text>東風試坐曲欄干。三逕春生雪欲殘。花卉擬排嫌地窄。簾帷初捲得天寬。床頭抱卷猶寒士。陌上鳴珂幾好官。此日親朋携酒至。怡然相對罄淸歡。</text>
<title>元夜不出遊。次金君始示韵。</title>,<text>元夜無禁萬姓遊。人人爭集廣橋頭。金盤出海澄光徹。素魄當天絳漢流。占候應知今歲稔。揚輝更喜暯雲收。老夫猶借簷間月。醉飽樽前起短謳。</text>
<title>十六卽望日。因弛禁出遊街上。次安君彦韵。</title>,<text>月出東邊天地開。圓光渾似舊年迴。三千世界懸明鏡。十二橋頭倒玉盃。淸漏遙分紫陌度。豪情欲與長川恢。一城老少乘無禁。終夜連襟去復來。</text>
<title>歸路拈韵</title>,<text>一年明月㝡今宵。昂看星河滿九霄。宇內昇平聊可驗。笙謌多在廣通橋。</text>
<title>與金君始拈浣巖韵</title>,<text>庭樹鳴春鳥。閒窓夢覺時。方斟新釀酒。忽復故人詩。幽意誰能解。深情我自知。殷勤多少語。白社有佳期。自惜髮毛改。相看爾亦斑。靑雲已樗散。白社得身閒。殘雪猶前澗。餘寒又北山。稍待春暉永。煑艾一吟還。門掩淸溪柳路微。紅塵不向此間飛。謌成白石遺賢老。琹帶高山知者稀。已愛東風吹鬂髮。何妨殘酒濕春衣。丁寧寄語諸君子。且莫明時賦隱歸。邇來卜築松橋西。時向橋邊閒杖藜。浮世已能忘榮辱。殘年那復較雲泥。雪消遙郭春峰細。雨度千門御柳低。早晩花開方踐約。遍遊冠嶽與淸溪。</text>
<title>次安君彦示韵</title>,<text>有期不踐是無期。何况西城春到時。深紫未開花萬樹。輕黃先着柳千枝。雲移日色含晴遠。雨度山光吐靄奇。此處携君同一醉。風雩佳興也應知。</text>
<title>春日西園。與嚴叔一，金君始拈韵同賦。</title>,<text>老少連襟來不期。西園景物及芳時。層城影裏春全暮。布穀聲中日欲遅。九陌無非楊柳色。千家盡是杏花枝。衰翁亦自堪乘興。一任東風吹鬂絲。</text>
<title>春日君始過。拈柳下韵。</title>,<text>欄頭時捲箔。雨意濕春空。逢客問花信。臨溪迎柳風。栖心詩卷裏。寄興酒盃中。學海平生志。謾成迂拙翁。</text>
<title>聯句</title>,<text>春雨霏霏下。東風二月時。晦。 雲光垂寂歷。柳色綠參差。君。 花事踏靑近。農家播種宜。晦。 捲簾看翠嶂。臨檻着閑棋。慶。 煖酒親爐火。回頭俯石池。慶。 千峰雷響轉。古澗水聲遅。君。 蒼蘚上階面。好禽栖樹枝 慶。 淸遊未易得。此會不曾期。君。 靜裏有佳境。翁孫迭和詩。晦。</text>
<title>雨後拈韵</title>,<text>花事西城也未遅。正憐天氣屬芳時。忽聞幽鳥鳴春樹。且看靑苔遍石池。小榻詩成傾綠酒。深軒客到戰枯碁。衰翁寄興柴門內。世上浮名謝不知。</text>
<title>暮春西園拈韵</title>,<text>與君夙昔許相知。皓首交遊心不移。明月南橋三斗酒。芳春西麓幾篇詩。幽花經雨席間暎。輕絮受風衣上吹。今日醉吟明日事。淸流白石武溪期。鶯花時節卧三旬。一任林園風雨頻。扶杖始尋芳草路。隔溪猶得小桃春。靜聽流水同淸吹。閒對靑山似故人。向晩偶逢會心友。沽來美酒郭西鄰。城西勝會喜同君。况復晴園鶯語聞。地僻巖扉閒日月。春深松逕濕烟雲。尊前豪氣輕千斛。詩外俗情無一分。我向林泉頻杖屨。北山何必有移文。可憐天氣正新晴。遙看平蕪野馬生。撲地樓㙜拱北闕。一春花柳最西城。喃喃簷額語初燕。恰恰林端啼早鶯。是日踏靑幾年少。衰翁伏枕鬢絲明。西園滿淑氣。天地又生春。可耐幽懷切。難禁白髮新。鳩鳴山欲雨。日暖花迷人。醉卧蒼苔上。林禽近我親。山家日寂寂。林鳥自成羣。花逕春泉響。松囱夕籟聞。年光催短髮。世事幻浮雲。溪老能携酒。芳園共帶醺。</text>
<title>春日林亭拈韵</title>,<text>君家勝似子雲亭。藥圃菜田繞石扃。只許溪雲通室白。且留山色滿簾靑。春陰寂歷嬌鶯語。夕籟泠然醉客醒。洞裏閒居多歲月。不知能著幾玄經。</text>
<title>西園雨後拈韵</title>,<text>靑帝成功耐駐難。西園一雨百花殘。嬌鶯穿樹嫌多濕。紫燕含泥喜不乾。幽竹當囱時送吹。蒼松倒壁幾經寒。邇來老脚能差健。象外名山取次看。</text>
<title>郊村卽事</title>,<text>靑山環抱一平原。喬木成林有古村。門外陂塘春水滿。籬邊桑柘午陰繁。已辭埃壒甘蔬食。時逐比隣醉瓦樽。聊與老農同日夕。量晴較雨捴閒論。</text>
<title>武溪洞拈韵</title>,<text>武陵從古異塵間。也識居人鬂不斑。卧飽烟霞心自靜。行隨麋鹿跡俱閒。桃花浮出一溪水。鶯語忽聞何處山。或恐眞源難再到。淹留數日不知還。</text>
<title>閒齋翁來過。拈三淵韵。</title>,<text>飮啄隨微分。生涯自澹如。小庭種花竹。一室講鳶魚。簪紱高吟外。琹樽午睡餘。誰能牽我興。時有故人車。</text>
<title>玉洞蘭亭會卽事</title>,<text>癸丑之春凡幾度。蘭亭古事續城西。仁山峻嶺較誰勝。昔彦今賢方欲齊。列坐靑衿芳草岸。泛來金斝玉流溪。一觴一咏追前䠱。王謝遺風屬我儕。</text>
<title>西園小集</title>,<text>小園常閴寂。俗事也應稀。短髮靑黎杖。凉風白葛衣。山晴雲勃起。日午鳥慵飛。淸境心俱會。悠悠坐忘歸。</text>
<title>西園幽居</title>,<text>小屋深深薜荔墻。柴門無客柳陰長。可憐翠篠時生韵。更看幽花晩送香。急雨掠簾殘暑退。新蟬抱葉一聲凉。老年學海猶成癖。閒把絲毛講紫陽。</text>
<title>西園幽事</title>,<text>醉卧西園興自奇。其於世路少相知。淸標小塢風生竹。凉意踈簾雨到池。白首無官還聖澤。靑雲多士任明時。悠悠萬事都忘久。蓮社唯應赴晩期。</text>
<title>避暑北營</title>,<text>六月蒸炎一雨晴。崇朝避暑北山營。凉風度沼來荷氣。高閣臨溪坐水聲。忽尒樽前爽籟至。還疑席上寒氷生。醉扶洞口強騎馬。喬木鳴蟬薄暮淸。</text>
<title>七夕日。用唐人韵。</title>,<text>田園有志未言歸。閉戶深居俗事稀。白首已辭軒冕地。殘年宜着芰荷衣。香燈蓮榻尋山寺。渚月烟波憶釣磯。忽看井梧飄一葉。新秋佳約莫相違。</text>
<title>晬席小集</title>,<text>此日又開席。吾生在世遅。豈料蒲柳質。能得頤耄期。燕語應新賀。客來卽舊知。兒孫扶我醉。雙鬢髮添絲。</text>
<title>金君始新占小園拈韵</title>,<text>知子爰居靜。山椒掩蓽門。蒼凉渾樹色。寂莫只禽言。花卉閒經濟。棋枰漫覆翻。莫嫌暫時屈。尺蠖道應存。</text>
<title>閒齋幽居</title>,<text>阿睹近頗甚。終朝卧弊廬。晩携靑竹杖。閒訪故人居。蒲酒端陽後。榴花細雨初。虗簷相對坐。庭翠上圖書。多賀君居晩更淸。小園喬木接層城。却將軒冕輸浮世。只管烟霞度一生。風送鶯聲時斷續。雲移日色自陰晴。我來曳杖蒼苔院。滿地幽花不辨名。</text>
<title>西園拈蓀谷韵</title>,<text>西園新卜築。還似鷦安枝。賢主多淸興。老農來不期。醇醪心自醉。紫蟹手能持。散步蒼林下。前山落照時。</text>
<title>西園次蓀谷韵 癸丑</title>,<text>炎天高卧小園深。拂面淸風生晩林。一局殘碁自翻覆。百年浮世幾升沈。依依翠壁留餘照。寂寂苔庭下夕禽。終日兩翁無所事。只將詩律細論心。</text>
<title>又次蓀谷韵</title>,<text>君家幽寂似郊庄。淸夏來尋問酒觴。塵世軒簪人盡熱。林園几席我偏凉。開簾壁翠臨棋靜。高枕鶯聲入夢長。醉起蒼苔仍待月。不知花片滿衣裳。</text>
<title>又次蓀谷韵</title>,<text>好雨新開霽。深園樹氣靑。苔痕登古砌。草色滿閑庭。林下養心靜。室中知德馨。東溪一迂叟。到此醉還醒。</text>
<title>次唐詩韵</title>,<text>好是君家似習池。山翁高卧醉昌披。任他席上晴霞濕。不識林間夕照移。歸路未須倒騎馬。隔溪還倚短筇枝。吾曹風度元如許。物外淸遊異俗儀。</text>
<title>次蓀谷韵</title>,<text>可愛西園近碧山。衰翁猶自日躋攀。新晴小院馴鳩靜。薄暮叢林宿鳥還。一局樓㙜平看外。數篇詩律醉吟間。主人爲我能相送。扶杖柴門草色斑。</text>
<title>次唐詩韵</title>,<text>一庭新霽色。花卉更娟娟。樹裏鳩栖穩。簷端蛛網懸。高園西郭近。特地小堂偏。好醉盃中物。何須問聖賢。</text>
<title>次蓀谷韵</title>,<text>主人候我上園行。喬木千林對晩晴。枕外靑山凉几席。塵中朱紱熱功名。客稀砌面蒼苔滑。雨足庭心碧草生。君家幽勝還堪詑。翠竹高梧夕籟淸。</text>
<title>又次蓀谷韵</title>,<text>穹然蒼壁下。相對兩衰容。踈雨生高樹。斜陽在遠峰。題詩遣閑意。沽酒滌煩胷。暝色知將近。西鄰急暮舂。</text>
<title>立秋後二日拈韵</title>,<text>三夏困朱暑。蟬聲七月初。詩情聊復耳。酒興更何如。古壁流霞落。衡門俗客踈。盡日茅簷下。獨自卧看書。</text>
<title>拈浣巖韵</title>,<text>簷端乳燕纔安巢。忽爾蟬聲又樹梢。愧我塵中猶滯跡。多君山下已誅茅。林園卧起新詩得。盃酒留連萬事拋。地僻柴門無客到。惟容玄度許深交。</text>
<title>次浣巖韵</title>,<text>豈意塵寰裏。有玆風致佳。靑山來北郭。小屋寄西崖。餘照明秋壁。新蟬集古槐。白頭相對坐。二老各淸懷。</text>
<title>涵翠園小集。拈蓀谷韵。</title>,<text>坦腹幽園裏。西岑日欲斜。夾城瞻北極。小枕夢南柯。高樹晩生籟。閒庭秋有花。醉吟凉壁下。烟起四隣家。附[廷煥]步屧西園上。層城日已斜。祥雲生禁苑。幽鳥下庭柯。翻覆閑棋局。差池早菊花。柴門騁晩眺。烟氣淡山家。廷煥</text>
<title>又次蓀谷韵</title>,<text>高園猶暑氣。坐借樹陰分。久旱微微雨。長空密密雲。林蟬時曳響。庭鳥擧同羣。丙枕憂民切。滂沱若可聞。</text>
<title>再拈蓀谷韵</title>,<text>試向欄頭俯石潭。波澄太極見中含。一蟬高樹秋聲早。斜日淸樽我興酣。老鶴庭邊時獨立。馴鳩席上或相參。此間眞境人誰識。不有詩談卽道談。</text>
<title>又用蓀谷韵</title>,<text>露淸籬角匏懸黃。秋日山家澹夕陽。濁酒林翁欣對酌。新詩溪老喜逢塲。浮雲度峀陰相替。高檜臨庭影正方。擬向翠屛題勒字。知應園面更添光。</text>
<title>涵翠園。次蓀谷韵。</title>,<text>蜿蜒岳勢壓園頭。園下平㙜起小樓。虹徹遙空初過雨。蟬鳴碧樹已生秋。蒼藤古壁晴還濕。紫陌輕塵遠欲浮。却看稚童同乃祖。猶能覔句作箕裘。</text>
<title>又拈蓀谷韵</title>,<text>枝頭鵲報喜。忽爾馬君還。落日携雙袖。高園對遠山。交情一盃後。往事廿年間。林瞑聊相送。柴門各醉顔。</text>
<title>次唐詩韵</title>,<text>節序已寒露。山家澹夕暉。幽虫鳴晩砌。凉葉颯秋衣。窮巷無塵色。高園接翠微。醉來仍枕石。林杪暮禽歸。</text>
<title>又拈唐詩韵</title>,<text>深園秋色好。此日又相看。菊欲黃金吐。林應玉露團。淺斟未成醉。高葉乍生寒。白首沈吟久。殘年覓句難。</text>
<title>次蓀谷韵</title>,<text>任他雲外度䆋鴻。醉卧高園對遠空。楓葉鮮明寒露後。樓㙜縹緲夕陽中。靑山有約終須隱。白首無官不赴公。回看風塵珂馬處。泡漚人世幾英䧺。</text>
<title>拈唐詩韵</title>,<text>孤亭寄西郭。瀟洒勝林丘。落葉空園積。踈藤古壁幽。靑山留返照。白髮又深秋。所以前賢輩。淸宵秉燭遊。</text>
<title>又次唐詩韵</title>,<text>西園晴日度踈鍾。晝漏時聞近九重。遠郭橫天似奔馬。孤松偃壁學游龍。霜淸雲外過鳴鴈。葉脫樓頭聳碧峰。擬待黃花聊一醉。也應新釀及時濃。</text>
<title>再拈唐詩韵</title>,<text>踈藤古壁纈殘霞。涵翠園中高士家。鎭日敲推忘世事。百年醒醉作生涯。階前逈立聽秋鴈。林外閑吟數暮鴉。昨夜西風山雨過。滿庭紅葉雜黃花。</text>
<title>和君始示韵</title>,<text>案上風翻書自開。囱臨翠壁坐蒼苔。新晴樹色孤園逈。澹泊秋容遠嶂迴。無日不吟長短句。有時能醉淺深盃。暮年淸興隨君健。會待重陽揷菊來。吾愛閑齋老。平生獨抱奇。園深成素計。歲晏保天姿。携杖藤蘿影。掛衣松桂枝。從來高蹈志。末路有誰知。自少東溪老。淸狂似少時。風塵唯散秩。花月卽新詩。園樹虫書落。庭苔鳥跡奇。偶成湖海夢。𩿨不相疑。</text>
<title>涵翠園。逢張君恕。拈韵同賦。</title>,<text>倚杖園頭天氣淸。西風颯颯裌衣輕。蒼山經雨暑氛滌。返照入林秋樹明。醉卧芳樽侵暝色。沈吟流鴈送寒聲。與君阻闊知多歲。雙鬂蕭然白髮生。</text>
<title>重陽日。與君始訪菊山幽居。拈韵同賦。</title>,<text>每逢佳節輒相求。爲愛菊軒淸且幽。小院猶堪看紅葉。白頭何必上高丘。閑斟杯勺成深醉。滿揷茱萸作勝遊。可恨主翁今卧病。江湖宿約夢虗舟。</text>
<title>重陽後二日。與景羲，君始拈韵同賦。</title>,<text>城西纔赴重陽期。此日東籬興復奇。白酒初濃故人至。黃花欲發淸霜遅。踈篁隔戶秋陰靜。喬木臨庭夕籟吹。華髮滿頭吟不輟。百年懷抱在言詩。</text>
<title>重陽後四日。涵翠園小集。拈杜詩韵。</title>,<text>三人俱白髮。天地老浮生。眉叟笔猶健。翠翁詩有聲。滿林霜葉積。倒壁秋花明。玆會追香社。風流擅洛城。</text>
<title>挽嚴僉知叔一</title>,<text>公孝根天人未識。四年䟽食善居憂。占得新阡盡誠力。至今香火妥龍頭。晩香齋下奇男子。能襲淸芬聞一城。早向詞壇鳴鼓角。高才應不墜家聲。晩境新詩學老杜。聲如金石意渾然。要識平生文力健。須看當日北征篇。笔力飛騰若風雨。縱橫紙上走龍蛇。醉裏狂顚誰得似。公孫娘舞一婆娑。華髮頹齡興復健。徒行走入金剛山。飄然巾舃如飛鳥。萬二千峰踏盡還。晩築城西絶外慕。傭書自足不憂貧。知公敎授同文子。能育英才問幾人。公與我兮晩契深。每逢佳節卽相尋。携得西鄰三斗酒。仁山華岳幾同吟。今年重九我尋到。公起晴牕能賦詩。豈意此時奄化去。秋花依舊照虗帷。物在人亡可奈何。摩挲几席傷心多。回看屋後曾遊處。弼岳依然自日華。少時故舊今誰存。白首風塵留老我。送公此日又攀輀。遙望西阡淸淚瀉。</text>
<title>盧同知夫人輓</title>,<text>北里南星照。盧家尊母儀。回婚曾幾歲。晦彩及今時。恩誥從夫職。賢孫似胤兒。九旬乘化去。天路鸞驂遅。</text>
<title>涵翠園。拈唐詩韵。</title>,<text>小園西接禁城烟。雙闕峩峩出半天。白首只堪三逕卧。丹心猶向九重懸。寒花繞砌宜携酒。落葉鋪庭不用筵。可惜君家秋色晩。却將詩律慰殘年。</text>
<title>又次唐人韵</title>,<text>主人能折簡。起我黑甜鄕。小院花含露。長天鴈叫霜。夕陽下山郭。寒杵隔隣墻。明日淸遊事。東城問野塘。</text>
<title>再用唐詩韵</title>,<text>雨後秋山氣欲昏。小庭扶杖踏苔痕。踈蕭藤影搖虗壁。寂歷砧聲響暮村。浮世功名誰骨相。百年詩酒此柴門。高園遙望西城裏。霜葉分明錦作原。</text>
<title>又拈唐人韵 送秋日</title>,<text>深園霜葉勝花殷。不厭君家數往還。天道日車方北陸。時愛䨓響殷南山。強將樽酒聊成醉。漫賦詩篇自在閑。白髮無端送秋去。可憐籬菊雨斑斑。</text>
<title>送秋後一日。拈唐詩韵。</title>,<text>白首閑齋老。詩情似雪樓。淸樽多歲月。白社舊風流。山日寒將夕。籬花昨送秋。衆芳隨節改。悵望倚床頭。</text>
<title>又次唐詩韵</title>,<text>斜陽携手小園中。十月寒天落木風。浮世交遊君獨在。暮年懷抱菊相同。幽情玉軸詩猶健。豪興金罍酒不空。此地娛嬉於我足。豈將身命問窮通。</text>
<title>涵翠園雪後。次唐人韵。</title>,<text>山家更蕭洒。瑞雪滿平臺。壁氣虗相徹。梅花冷欲開。主人同我醉。一室訝春來。日暮尋歸路。還如剡棹回。</text>
<title>至日翠園。拈唐詩韵。</title>,<text>羲經讀罷篆烟淸。小屋翛然寄古城。曾向北林苦寒重。今逢南至喜陽生。蒼山隔戶初將雪。喬木連園晩帶晴。盡日幽庭無俗事。林禽時下不知名。</text>
<title>寄涵翠翁</title>,<text>幽亭君獨卧。淸趣近何如。園樹寒烟重。簷峰短景餘。孤懷時撫釰。閒意只看書。宛轉晴囱下。知應作蠧魚。</text>
<title>西園拈崑崙集韵</title>,<text>籬菊渾如昨。庭梅忽又新。琹樽猶舊興。天地卽先春。東巷携枯杖。西園問主人。殘年寡儔侶。匪爾孰相親。</text>
<title>又次杜詩韵</title>,<text>山家至後舒簷暉。地底初陽猶自微。寒逼梅軒賞花緩。氣通葭管見灰飛。戴生卧雪誰能訪。王子乘船來不違。吾輩交遊同此意。五陵何必慕輕肥。</text>
<title>又拈崑崙韵</title>,<text>西舍有佳友。殘年好過從。閤梅曾共賞。園雪更相逢。幽意吟看竹。閒情起撫松。爐頭傾白酒。各自慰衰容。</text>
<title>再次唐詩韵</title>,<text>蒼茫歲暮意。相對小爐前。詩榻三盃煖。書囱一釰懸。寒梅送殘臈。白髮逼新年。携手高園雪。斜陽遠峀邊。</text>
<title>詠閤梅</title>,<text>數枝高出根盤回。蓓蕾遅遅苦未開。寂寂囱暉明几席。踈踈簾雪照庭㙜。忽看紙閤花方拆。且喜柴門客自來。遂與梅兄分影坐。床頭不厭醉深盃。羅浮春色雪中回。素萼分明隔戶開。問尒何心離灞岸。將身此地托樓㙜。淸高只許幽人賞。澹泊應嫌俗士來。遙夜懸燈相對處。一枝踈影近含盃。閤裏氷魂動幾回。弄珠初暎碧紗開。天花幻出黃金界。仙女如臨白玉㙜。皎皎容顔雪還妬。團團蚌彩月俱來。床頭賸得先春妙。爲酹梅神酌酒盃。芳心纔動故遅回。幾日經營此日開。却訝玉膚隱姑射。還疑神女下陽㙜。淸姿警我塵根滌。高格醒人道意來。結子終須調鼎鼐。補治猶作大羹盃。深居陋巷似顔回。馨德令人笑口開。能保淸眞藏雪屋。肯爭佳麗上春㙜。莊園殘夢何曾到。點瑟高情忽復來。對爾翻思千古事。孤山遙夜幾廵盃。</text>
<title>梅樹下。與金晦章小酌。拈韵同賦。</title>,<text>閒庭喬木掩柴扉。小閣新梅帶夕暉。佶屈苔根含古態。孤明瓊萼發淸輝。羲皇世界開心賞。至臈中間見道機。安樂窩前眞意在。幽人欲辨坐忘歸。附[晦章]忽聞臘下梅花發。來叩溪東長者扉。數朶纔開驚嫰蕊。一陽初暖喜新暉。定供酒老聊先拆。故待詩人靜不飛。幽事知應揔關汝。笑談終日入玄微。晦章附[廷煥]東溪一室靜。梅樹暎晴暉。雪裏能生氣。閤中欲動輝。微微知道意。潑潑見天機。凾長看花去。柴門護送歸。廷煥附[景喆]三冬將欲盡。閤裏又新梅。草閣俗人少。柴門高客來。晴囱開小席。落日醉深杯。乘興溪頭路。飄然陪祖回。景喆</text>
<title>君始過。又拈柳下韵。</title>,<text>庭樹査査鵲噪喧。蒼茫雪意一囱昏。故人忽到宜投轄。萬事駈除却閉門。爲問腰間橫紫綬。何如梅下倒金樽。邇來老興還堪笑。明日佳期又翠園。</text>
<title>臘日園亭。次靑蓮韵。</title>,<text>古木踈藤繞屋廉。投閒此地歲將淹。梅前殘臘方纔退。地底微陽不久潛。爲設詩筵解懸榻。聊供蜡飮坐寒簷。赭鞭試向階邊草。庭雪紛紛散似塩。</text>
<title>訪西園主人。次崑崙韵。</title>,<text>不辭冒寒雪。白社杖藜還。夕照明高樹。晴霞帶遠山。溪頭共携手。梅底各怡顔。且酌樽中酒。乹坤萬事閒。</text>
<title>梅前梳髮偶吟 甲寅</title>,<text>春簷朝日雨霏霏。古篆香淸俗事微。閒對龕梅梳鶴髮。素莖明蘂暎相輝。</text>
<title>人日集麴溪精舍。拈人字。</title>,<text>溪頭氷泮水粼粼。扶杖南橋訪隱淪。此日逢迎遵古事。暮年娛樂及新春。簾前遠峀初增色。閤裏殘梅尙有神。栢酒細斟仍竟夕。桑楡自作太平民。上春今日卽佳辰。未害諸君作會頻。投轄已非衰世事。闔簪俱是白頭人。金花爭巧表新歲。栢酒相斟泥衆賓。如有俗儒來參席。王公應扇元規塵。幾看花勝表良辰。白髮偏憐換歲頻。東閣梅香猶戀臘。南園詩友更添人。忘形座上誰爲主。閉戶樽前山作賓。謌詠太平惟我事。寧容束帶出風塵。新歲佳期又令辰。試將椒酒獻酬頻。竹林古態還今世。香社遺風在後人。老去神情非曩日。春來述作讓嘉賓。龕梅金勝供淸玩。微雪庭除絶點塵。</text>
<title>人日後二日涵翠園。與金晦章，嚴稚受。拈韵同賦。</title>,<text>老夫春興欲無涯。爲訪幽居不厭賖。卽看紙鳶飄碧落。纔經人日見金花。掃除萬事同閒鶴。題罷新詩及暮鴉。雪裏主翁梅共靜。誰知此地有袁家。</text>
<title>首春小集。拈柳下韵。</title>,<text>春鳥鳴柯春日遅。閒囱睡起倒金巵。踈簾初捲親朋至。一笑梅前忽有詩。</text>
<title>涵翠翁晬日。拈韵同賦。</title>,<text>爲赴弧辰會。斜陽到此林。淸樽能盡醉。白首一高吟。舊臘渾如昨。新春忽在今。光陰若斯疾。知子老懷深。</text>
<title>和金君始元夜韵</title>,<text>試向橋頭待月圓。非惟行樂且占年。人聲藉藉喧三界。仙漏迢迢下九天。是日金吾元不禁。終宵豪興欲無邊。靑樓酒肆笙謌咽。轟飮何須問聖賢。</text>
<title>元宵後一日。溪西偶集。拈韵共賦。</title>,<text>白首閒居心不忙。誰人當路佩金章。依依古閤梅初謝。寂寂春簷日欲長。詩律嗜如蒭豢嚼。世情拚似筌蹄忘。今宵自有前宵月。十二橋頭醉羽觴。</text>
<title>涵翠園雪後。次唐人韵。</title>,<text>雪裏生高興。登㙜不畏風。未尋戴君去。遂與袁家同。春嶂纖纖出。氷泉細細通。金罍能自酌。詩在一吟中。</text>
<title>又次唐人韵</title>,<text>忽看陌頭柳欲絲。鉤簾小閣對脩眉。新年誰撰河淸頌。暮境我吟歸去辭。殘雪留庭春尙早。暄禽出樹日初遅。書聲隔戶眞堪聽。勸課兒童須及時。</text>
<title>又次唐人韵</title>,<text>白髮渾無事。閒吟几席間。短筇携石逕。深谷問柴關。澗底氷泉坼。庭柯春鳥還。開尊舊遊處。輕靄澹遙山。</text>
<title>次蓀谷韵</title>,<text>西園勝槩似林丘。排日相將晩興收。詩律多從故人得。盃盤應賴老妻謀。心無累矣海鷗鳥。世與我兮風馬牛。醉倚石㙜遙騁望。春峰澹澹碧霞流。</text>
<title>次唐詩韵</title>,<text>東風門柳帶輕寒。巷口泥生雪欲殘。枝上鳴禽凭几聽。雲邊晴嶂捲簾看。乘春對酒傾盃易。垂老題詩下字難。此地園亭愜吾意。不求華屋甲長安。</text>
<title>次蓀谷韵</title>,<text>何曾來俗客。深巷斷輪蹄。境凈宜馴鶴。庭閒可祝鷄。新暄澗泉響。欲雨春峰迷。莫歎功名薄。雲泥自不齊。</text>
<title>翠園小集。拈蓀谷韵。</title>,<text>主人詞賦似相如。獨卧林園與世踈。壁凈流雲霑岸幘。庭閒老鶴傍看書。春峰欲到孤吟裏。明月初生一醉餘。暮境休官同尒我。共將華髮隱樵漁。雪盡東風裏。登園眼忽新。溪山渾氣色。花木欲精神。白髮空催老。幽禽自說春。一尊相對處。微雨故留人。</text>
<title>次唐詩韵</title>,<text>小園西接鳳城隅。俯看春甍滿九衢。鍾鼎千家人似海。笙歌幾處酒盈壺。高談座上論王覇。佳什毫端散玉珠。寄語五陵衣馬客。能知此地有淸娛。</text>
<title>暮春翠園。次唐詩韵。</title>,<text>未逢尙欝欝。合席各歡心。先問甕頭酒。復彈床上琹。一庭微雨過。小院百花深。枕石踈松下。淸風洒我簪。</text>
<title>涵翠園。拈唐詩韵。</title>,<text>閬苑東頭一小亭。數株喬木蔭階庭。地能噓氣春芽吐。天欲開花雨意冥。境僻幽雲通室白。簷虗孤嶂入簾靑。主翁也自乘高興。日日相邀任醉醒。</text>
<title>和金君始示韵</title>,<text>可耐林園久負期。終朝隱几醉眠遅。覺來古篆香殘後。起視春天雨到時。北郭山花今幾發。東風門柳不勝吹。靜中懷緖難裁處。忽有親朋寄一詩。</text>
<title>嚴令稚受得其先大人晩香齋之書燕京皇極殿門額事蹟。不勝感喜。製詩紀實。亦要余和。不揆露拙。聊以博粲耳。</title>,<text>妙墨由來擅兩京。蒼稜骨格絶浮榮。縱方晉帖心無愧。遂使燕皇眼忽驚。却向門楣高揭字。秪應天下盡知名。一番瞻仰惟君事。須逐星軺萬里行。</text>
<title>松橋精舍。與李君光稷拈韵同賦。</title>,<text>相逢太何晩。白日下西天。對面還無語。開尊只索篇。柳橋消臘雪。石澗響春泉。向夕仍分手。東風意悵然。</text>
<title>淸明日園亭拈韵</title>,<text>南陌柳初拂。西園花正開。幽鶯出谷囀。舊燕尋巢來。白酒濃春甕。斜陽下石㙜。東風吹月上。短髮起徘徊。</text>
<title>又拈唐人韵</title>,<text>數朶明花出短墻。韶光淡蕩表年芳。春深白日添暉永。雨濕靑山吐氣長。鳥借天機鳴送響。人將道意坐焚香。斜陽倚杖高園立。柳色參差御路傍。</text>
<title>又次唐人韵</title>,<text>牢落柴門隔禁城。茅亭深寂雨新晴。苔庭欲掃憐花影。竹榻初開聽鳥聲。斜日靑山偏有色。東風高柳不勝情。老夫一醉酬佳節。渾忘頭邊白髮生。</text>
<title>登社壇北麓看花。仍下金氏園小酌叙懷。暮春十一日也。</title>,<text>叵耐年光促。西園忽復春。東風千柳暗。昨雨百花新。雙鬂添華髮。深尊有故人。共將遲暮意。一醉答佳辰。附[晦章]繞郭渾花氣。耽閒是老身。扶筇憐白髮。把酒尙靑春。待人翻作惱。聽鳥不成嗔。賴有催詩雨。漫吟報令辰。晦章</text>
<title>涵翠園拈韵</title>,<text>簷顔喃喃燕子回。春陰寂歷滿庭㙜。層城落日雨初過。三月東風花盡開。浪跡平生耽好句。豪情此地醉深杯。林禽有舌嘲何事。應笑吾人白髮來。</text>
<title>又拈韵</title>,<text>吾居端似瀼西東。咫尺相邀杖屨同。高柳臨溪拂新綠。幽花經雨濕殘紅。題詩欲避雪樓氣。斟酒還依金谷風。無日不成眞率會。三春興在一園中。</text>
<title>次安君彦示韵</title>,<text>春深白麓曠佳期。其奈芳菲盡一時。西磵水流東澗口。今年花發舊年枝。淸篇酬唱猶賢已。獨酌歡娛不自奇。待到林園鶯囀日。雙柑斗酒會親知。</text>
<title>松橋精舍。與安君彦拈韵同賦。</title>,<text>春花踏盡卧柴關。垂柳東溪流水間。好雨知時來北郭。故人尋我自南山。百年浮世身全老。半日淸尊意却閒。此地相逢非偶尒。請君留醉莫催還。</text>
<title>暮春念五。小集涵翠園。拈韵同賦。</title>,<text>涵翠園中眉老逢。怡然相對慰衰容。千莖白髮當尊暎。一樹明花帶雨濃。難把長繩繫落日。耽看殘靄籠春峰。韶光可惜無多在。須及玆辰理屐筇。</text>
<title>念六拈韵</title>,<text>小園深處靜軒囱。客慣柴門不吠狵。樹裏嬌鶯啼恰恰。簷端乳燕語雙雙。沈吟壁翠生詩席。醉卧庭花落酒缸。欹枕偶成𩿨鷺夢。綠蓑烟月滿春江。</text>
<title>念七拈韵</title>,<text>杖頭高掛春遊資。從客奚童到處隨。白首風流能自許。一園花鳥莫吾欺。酒淫宜戒惟無量。詩癖雖過未肯醫。擬趁年芳遍行樂。西城巾屨北城移。</text>
<title>念八拈韵</title>,<text>盡日山家俗事微。滿庭芳草掩柴扉。囱虗花片時侵座。人靜苔痕欲上衣。一炷名香存道意。三春物色任天機。自來自去林間鳥。有舌何曾說是非。</text>
<title>初夏五日喜雨中。四老集翠園茅齋。拈韵同賦。</title>,<text>與君此地共深居。自喜殘年賦遂初。小院落花春去後。一庭微雨午眠餘。只看靑嶂消長日。不使緇塵染素裾。主老能存㓒翁癖。欲穿新甃爲觀魚。世人皆闘艶。詩席有淸娛。花下開茅棟。雨中傾酒壺。一園深自寂。四老與之俱。衰鬂新懸玉。知君亦遠圖。</text>
<title>燈夕後一日拈韵</title>,<text>笑彼塵寰車馬齊。人閑不厭鳥同棲。窠成簷燕將雛穩。花謝庭柯結子低。盡日淸樽百篇在。高園芳草一筇携。已知天地纔燈夕。疊榭層棚東復西。</text>
<title>初夏望後一日拈韵</title>,<text>經春徂夏此西厓。綠樹陰中一小齋。山鳥時鳴欹短枕。海棠初發步前階。衰年不復飛騰氣。佳節偏多老大懷。盡日茅簷相對坐。欲題詩律韵先排。</text>
<title>念後六日拈韵</title>,<text>方朔譏君善作詼。吾人何事卧山隈。鶯逢小雨翻身去。燕蹴殘泥斂翮迴。淸夏園林閑作主。紅塵俗士肯相媒。時斟盃酒添佳興。西嶺斜暉且莫催。</text>
<title>念七日拈韵喜雨</title>,<text>旱魃近爲灾。渴望均外內。天將下甘霈。黑雲先海岱。忽然洒一雨。簷端鳴玉珮。須臾滿溝洫。無處不灌漑。丙枕弛民憂。南畒頌聖代。餘澤及林園。草木增生態。囱虗潤琹張。山昏隱眉黛。前川殷雷吼。芳池喧蛙吠。花經豈嫌濕。時與鶴相對。庶以占年豊。一飽閒自在。</text>
<title>仲夏初二拈韵</title>,<text>主人襟抱本淸眞。邀我深園草作茵。久坐山容渾以舊。沈吟鶯語一何新。有時杯酒爲乘興。鎭日詩篇還惱神。曳杖柴門仍少立。溪邊高柳拂長身。</text>
<title>仲夏初四拈韵</title>,<text>幽居終日只論文。暮境襟期孰似君。落落生涯甘糲飯。悠悠世事視浮雲。淸園樹密鶯謌滑。小院苔深鶴徑分。節近端陽蒲酒熟。石榴花下帶微醺。</text>
<title>端陽後一日拈韵</title>,<text>蒼凉無暑氣。樹色滿柴門。虗壁生雲影。幽花帶雨痕。人閒似太古。境凈滌塵煩。惟有林間鳥。時時隔戶喧。</text>
<title>端陽後二日拈韵</title>,<text>卜築無過半畒寬。蒼崖陡作一騷壇。新晴山日明花塢。淸夏槐𩁺洒藥欄。何幸馬卿初起病。更憐陶令已休官。百年準擬從君老。爲問良辰幾會團。</text>
<title>端陽後三日。次三淵韵。</title>,<text>詩癖欲除故未除。一春三夏卧君廬。綠槐陰畔調庭鶴。黃鳥聲中檢架書。賓主忘形又忘態。世人誰密更誰踈。斜陽欹枕高園裏。仰看浮雲幻太虗。</text>
<title>晬日小酌。與諸益拈韵同賦。甲寅</title>,<text>稀年知漸近。平日老懷深。况此晬辰會。偏多孺慕心。兒孫齊献祝。故舊特來臨。賀語翻成軸。何須用八音。</text>
<title>仲夏初旬。小集涵翠園。</title>,<text>來卧西園晝掩關。眉翁先自趁期還。怡然促膝憐華髮。一笑斟樽慰老顔。共聽幽禽鳴綠樹。忽看白日下靑山。隔窓時有書聲朗。喜尒兒孫信不頑。</text>
<title>旬一日拈韵</title>,<text>小院矮墻纔及肩。翛然一室講魚鳶。心明大意頗能解。眼暗微辭不欲穿。靜裏襟懷元自曠。塵間消息莫相傳。百年學海終無賴。此日高園作酒仙。</text>
<title>旬三日拈韵</title>,<text>溪邊高柳弄輕條。勃起頑雲勢作驕。自愛名園好相訪。豈嫌微雨不承招。隔林啼鳥斜陽近。滿地飛甍九陌遙。濁酒細斟蒼壁下。也應塵慮一時消。</text>
<title>翌日又拈韵</title>,<text>松蘿繞壁欝相交。景物端宜靜者巢。洞邃是知爲淨土。身閒何必占靑郊。長看霞氣留檐額。時有鶯聲出樹梢。白髮忘形同醉卧。淸狂應被世人嘲。</text>
<title>又翌日拈韵 白時晦來參。故下句及之。</title>,<text>俯看紫陌逈分曹。城市方知此處高。白首嘯謌惟我輩。紅塵車馬幾人豪。從容談裏生佳句。眞率會中傾濁醪。忽漫相逢今廿載。斜陽留醉更牽袍。</text>
<title>仲夏望後一日拈韵</title>,<text>數間茅棟寄西阿。巷僻門深少客過。高樹凉生朱暑退。前山雨到暮雲多。閑情翠叟時圍局。老興溪翁一放歌。胷次浩然更何有。蒼顔白髮帶微酡。</text>
<title>望後三日拈韵</title>,<text>每到玆園心更遐。一城霞氣繞君家。雙柑携處黃鸝在。佳句吟時白帢斜。淸韵風生三逕竹。芳姿雨裛半庭花。夕陽高枕蒼凉地。豈有纖塵這裏加。</text>
<title>望後四日拈韵</title>,<text>靑蘿壁下共追凉。喬木千章覆短墻。曾値佳辰嫌易過。今逢畏日不求長。雲收孤嶂開新面。雨度幽花發舊香。每向詩筵還有感。樽前未見菊山狂。</text>
<title>翌日拈韵</title>,<text>高園三老坐新晴。綠樹陰深五月鶯。曾向西臺頻杖屨。晩從南郭好逢迎。詩成華軸尊前滿。興到瑤琹膝上橫。浮世功名嗟已矣。百年隨意樂吾生。</text>
<title>翌日又拈韵</title>,<text>山色蒼然滿小庭。主翁閑對一床經。知君素志同顔巷。非我誰人問蜀亭。恰恰鶯聲驚午夢。冷冷松籟落淸聽。高園雨度柴門靜。時有幽雲故故停。</text>
<title>翌日又拈韵</title>,<text>葛衣生汗苦炎蒸。忽看微風木末登。山雨過空斜景徹。巖霏落席一園澄。閑來醒醉君同得。老去敲推我未能。白髮頹然高枕石。胷襟還似玉壺氷。</text>
<title>翌日拈韵</title>,<text>尊前一醉更何求。白首風情事事幽。忽尒前溪經驟雨。泠然高閣借淸秋。雲深壁氣晴猶濕。日午鶯聲靜不流。衰脚未能理山屐。西園排日作淸遊。</text>
<title>和君始示韵</title>,<text>詩壇停撤卽緣霏。遙望西園聊復吟。壁上朱書應溜雨。簷端白岳故多陰。風流翠老猶餘韵。節序林鶯欲變音。日日占晴還未霽。幽囱卧起謾勞心。一雨仍成騎月霖。西林咫尺阻同吟。枝頭濕鵲應無讖。天際停雲漫作陰。尊酒初濃空獨酌。風簾乍動訝跫音。吾當稍待新晴日。便到君家解欝心。</text>
<title>涵翠園八景</title>,<text>皛皛薄如紗。淸晨生華岳。陰晴是主張。萬物被餘渥。右華岳晴雲駱峰曙霧開。天末上初旭。精彩射雲衢。海中問幾浴。右駱峰初旭林巒斂晩霞。山郭下殘日。餘暈橫樓㙜。煙光殊不一。右西城落照虛壁縈靑蘿。凉天流素月。蘿月較誰淸。幽人吟不歇。右翠壁蘿月霱雲常不離。殿閣氣䓗欝。多少掖垣林。前臨閬苑拂。右禁林瑞色琪花開閬苑。仙果幾多結。涵翠接天壇。泠風來不絶。右閬苑淸風錦磵自何來。應從御苑出。聲隨珮玉鳴。百世永無畢。右錦澗流水飛甍縹緲出。誰是最宏傑。井井分閭閻。家家向北闕。右紫陌樓㙜</text>
<title>季夏望後四日小集。次淵翁韵。</title>,<text>朱炎無此地。日日坐松顚。夕籟泠堪聽。晴蘿蔓可牽。功名非素分。詩酒是淸緣。醉起層㙜上。雲峯一望前。</text>
<title>翌日次蓀谷韵</title>,<text>隨緣卽寫景。詩道欲無方。聽鳥聲同戛。看松意共蒼。眇才何望杜。九老擬追香。涵翠名西郭。從遊亦有光。</text>
<title>又拈杜詩韵</title>,<text>九街皆火宅。此地近靑山。翠滴虛簷下。凉生碧樹間。有誰知爽塏。無客到幽關。惟我淸眞友。相携共解顔。</text>
<title>次蓀谷韻</title>,<text>泠風吹不盡。知是近仙壇。高樹蟬聲急。深園鶯語殘。區中我已老。方外誰成丹。心靜能攻暍。如臨玉井寒。</text>
<title>拈韵同賦</title>,<text>莫說劍亭好。此中眞意存。深園無水石。凉壁絶塵喧。露浥幽花砌。苔滋老竹根。淸遊隨我分。外事不須煩。</text>
<title>翌日拈韵</title>,<text>白髮能扶杖。高園眺望遙。新蟬鳴禁樹。孤嶂出雲霄。凉意生梧井。秋期近鵲橋。主人興不淺。令節喜相邀。</text>
<title>白蓮精舍。拈韵同賦。卽甲寅流月二十八日也。</title>,<text>緣溪一路捴凉蟬。步入三淸洞裏天。太乙壇空惟碧草。白蓮峰古只幽泉。千林霽色高臨後。九陌炎塵俯視邊。向晩泠風吹不盡。隔雲笙鶴似當年。三淸古洞早鳴蟬。更覺林中別有天。樓逈牕欞吹爽籟。山深澗壑響流泉。依依老石斟尊外。冉冉斜陽浣杵邊。倘被主人分一麓。擬從蓮社送餘年。洞裏羣仙幾蛻蟬。飄然鳧舃杳靑天。只今丹竈埋幽徑。惟見林禽飮碧泉。寂寂空山虗檻外。時時遊客一溪邊。三淸陳迹憑誰問。老樹通靈識舊年。自覺宦情薄似蟬。偶來深洞樂閑天。何妨靈境詩成軸。更喜高樓酒若泉。白髮無心軒冕裏。靑山有興水雲邊。居人眉頰看非俗。日日餐霞度百年。鶯花時節與風蟬。佳興由來樂我天。西岳芳辰玩煙景。北溪今日問林泉。澂澂雲影古壇上。歷歷村容遠樹邊。白首追凉來濯髮。仙禽相看笑殘年。一壑風林盡日蟬。白頭來此詠凉天。至今壁上留丹篆。依舊雲根瀉玉泉。射鵠遊人芳草上。浣紗歸女暮溪邊。尊前取醉深深卧。勝地娛嬉付少年。古壇仙去只淸蟬。入洞渾忘六月天。霧閣出林疑道觀。石嵌生液是靈泉。雲深似到桃源裏。境僻行吟桂樹邊。忽尒尊前侵暝色。臨敀恨未日如年。</text>
<title>雨後又拈韻</title>,<text>我愛君居谷口深。元無俗物來相侵。芳春花色曾同賞。淸夏鸎聲幾共吟。落日層城時白雨。殘霞古壁盡靑林。晩來爽籟吹華髮。各向樽前老大心。</text>
<title>六月吉二拈韻</title>,<text>涵翠園深一草菴。閑翁抱卷卧晴嵐。歌成應是郢中曲。筆落無非鄴下談。只許流泉鳴戶過。寧容俗士上筵參。我來携手藤蘿徑。雨後靑山返照含。</text>
<title>翠園新晴</title>,<text>山雨經旬幾掠簾。餘霏尙在不禁霑。正憐一榻生凉氣。還喜三庚滌苦炎。幽鳥隔林鳴得得。羣峯罷霧出纖纖。高園物色偏奇絶。從此詩情日日添。</text>
<title>次三淵韻</title>,<text>坐歎白髮也無公。漫送年光閉戶中。懶向酒樓煩共逐。閑從詩社喜相同。晩霖簷額時時雨。凉意林端陣陣風。心境爽然忘暑暍。乘昬稅駕我溪東。</text>
<title>五律 是日卽元子宮生辰。</title>,<text>小園接閬苑。蒼壁樹重重。薄暮蟬聲集。遙空雨意濃。流虹橫紫籞。瑞霧靄東峯。今日深宮事。齊民仰德容。</text>
<title>七夕小集</title>,<text>浹旬方伏枕。佳節始開襟。園影迎秋凈。桐陰坐客深。雙星度河口。一葉下庭心。白髮流年感。林蟬盡日吟。</text>
<title>七夕後二日。小集拈韵。</title>,<text>蒼凉樹氣滿西林。欲雨雲天晴復陰。來坐已知朱暑少。行唫偏覺一園深。主人自作羲皇夢。老我亦無軒冕心。白首相逢忘形處。泠然松籟颯巾簪。</text>
<title>西郊野池賞蓮</title>,<text>連襟郊路酒頻賖。醉向沙橋日已斜。忽看平堤開鏡面。近臨方沼落山霞。嬋娟不似泥中物。變幻終爲鉢裏花。一陣微風晩來起。淸香透入柳邊家。</text>
<title>望前一日拈韵</title>,<text>高園一面俗塵稀。到此令人坐忘歸。素志應須樂薖軸。殘年何可慕輕肥。時時兒讀同蟬噪。日日詩工學鳥飛。向晩醉吟凉壁下。漙漙夕露濕秋衣。</text>
<title>旣望次浣巖韻</title>,<text>白髮應添箇。天機七月秋。槐花撲人面。蟬響入書樓。倦矣北窓卧。薄言西社遊。幸逢羣彦至。斜日故淹留。</text>
<title>初秋念日。次浣巖韻。</title>,<text>主人詩韻同蟬號。牢落深園興自高。山色蒼然來岸幘。松濤颯尒繞斟醪。塵中要路誰爲貴。物外閒天子作豪。吟咏由來忘歲月。不知頭上滿華毛。</text>
<title>念二日。又拈浣巖集韻。</title>,<text>一杯紅露半酡顔。萬事悠悠秪閉關。數老聯筇飄鶴髮。深園枕石對秋山。雪樓淸趣何須羡。香社遺風尙可攀。時有黃公同綺季。靈芝高躅此中還。</text>
<title>念三日拈韻</title>,<text>地緣西郭谷名園。况復斯翁古意存。數尺平㙜當岳面。千章喬木蔭苔痕。秋來滿揷東籬菊。客到頻傾北海尊。時倚簷前遙騁望。凉林處處晩蟬繁。</text>
<title>念後四日。次唐人韻。</title>,<text>空翠霏霏落滿庭。忽聞園木一蟬聲。蒼天欲雨陰雲重。遠峀還晴暮靄輕。盃淺自憐吾小戶。詩成難敵爾長城。逸民猶有殷憂在。玉候彌旬尙未平。</text>
<title>念六日。次昆侖集韻。</title>,<text>杖策西園晩赴期。知應諸子恨來遅。天機已屬火流節。秋思偏生蟬響時。漠漠雲間靈雨閟。凄凄木末旱風吹。圜壇牲壁終無驗。空使詞人爲賦詩。</text>
<title>喜雨詩 籌堂有令諸吏製進喜雨詩。故代重根作。</title>,<text>圜壇祭罷動靈雲。久旱之餘一雨聞。豈但巖廊民慮弛。知應玉枕聖憂分。齊天盛德覃無際。遍野歡聲幾作羣。敬製新詩聊餙喜。意同坡老記亭文。</text>
<title>處暑日。又拈昆侖韻。</title>,<text>旱餘始一霈。席上凉飈生。恰恰三農望。欣欣萬木情。新晴孤嶂色。淸爽亂蟬聲。徙倚高園立。斜光下遠城。</text>
<title>次黃令士正喜雨詩韵</title>,<text>靈風吹雨送寒聲。颯沓遙從四野鳴。先得一鋤解龜坼。終令數尺滿深耕。應知南畒民情悅。更賀重宸玉候平。爲念公私心自喜。中堂秉燭到三更。</text>
<title>處暑翌日。次浣巖韻。</title>,<text>九老相逢涵翠亭。鬚眉齊白眼俱靑。虛簷未必煩靈鵲。此地原來會德星。物外淸遊能自得。尊前一醉不求醒。斜陽步出柴門路。無限蟬聲滿耳聽。</text>
<title>仲秋一日。和三淵韵。</title>,<text>簞瓢陋巷樂囂囂。元是高標與世超。逢客頻斟盃酒細。爲詩渾忘鬂毛凋。每思霄漢心如鶴。只愛山林跡近樵。晩境幽情無尒我。相邀此日不嫌遙。</text>
<title>翠園修稧之日。九老齊集。次唐人韵。卽仲秋初二日也。</title>,<text>八月天氣淨。凉風隔樹來。皤然九閒老。列坐一平臺。地似嵩高下。山如伊洛開。千秋香社興。復在此園盃。</text>
<title>八月七日。次昆侖韻。</title>,<text>困人朱暑去何邊。雲物澄淸八月天。虹徹層城收晩雨。風吹虗壁落秋烟。題詩非復崢嶸氣。斟酒還憐老大年。涵翠園翁多事在。幾回留我醉昏然。</text>
<title>八日又拈昆侖韵</title>,<text>籬角匏黃露氣淸。蟬聲未足又虫聲。一園秋思詩方就。九老風情酒幾行。脉脉幽花依短砌。輕輕暮靄起層城。知應早晩看楓約。漢北山僧候我迎。</text>
<title>翌日又用昆侖集韻</title>,<text>洛水悠悠紫陌塵。滿城車馬幾多人。殘年吾得優游地。聖世誰非雨露身。不向朱門開老面。閒從白社作芳隣。高園鋪席成三笑。物外交情晩更親。</text>
<title>秋夕日次唐詩韻</title>,<text>西舍有期晩自尋。秋園物色欲蕭森。諸君詩律多新響。老我琴弦發古音。節候幽虫鳴石底。凉飈蒼檜偃庭心。盆山造碓能奇巧。蕉葉囱前一散襟。</text>
<title>秋夕後二日。拈唐人韻。</title>,<text>堯天日月樂康衢。家住西城閬苑隅。雲白尊前迎客席。煙靑松下煮茶爐。殘年道意留丹籙。一片氷心在玉壺。却向詩中吐奇氣。爭如鵬鳥欲南圖。</text>
<title>十八日</title>,<text>詩逢敵手壓頭難。盡日撚髭倚小欄。一雨千林纔退暑。踈藤翠壁欲生寒。已於勝界能成醉。漸近佳辰幾作歡。早晩籬花開滿地。西風載酒更相看。</text>
<title>翌日次浣巖韻</title>,<text>墻花欹側露凄凄。晩到高園夕景迷。閑向階前時領鶴。忽看樹裏已棲鷄。幽情蘿壁生松籟。遠興山樓響石溪。差覺秋來筋力健。遊筇不欲問東西。</text>
<title>又次昆侖韵</title>,<text>古壁秋雲凈。天晴八月時。山家寒杵急。園木夕陽遲。詩酒老逋是。軒裳新貴誰。雖云方得意。曉夜自奔馳。</text>
<title>九月吉日</title>,<text>籬花晩更淨。天地已深秋。酒熟淵明宅。山寒謝眺樓。小園謀一醉。暮境得淸遊。努力頻相問。流光不蹔留。</text>
<title>翌日</title>,<text>世間千萬事。到此忽無思。籬底三杯酒。松前九老詩。秋懷頗。夕照故遅遅。寄語諸君子。重陽莫負期。</text>
<title>五日次蓀谷韵</title>,<text>九月淸霜下。巖楓似渥丹。蒼崖三老集。斜日一時團。尊酒閒中酌。籬花靜裏看。相留故不發。夕吹生微寒。</text>
<title>涵翠園九日。拈韵同賦。</title>,<text>落木征鴻已九秋。斜陽白髮好相留。衣冠甚偉商山會。盞斝俱淸洛社遊。佳句吟成華軸大。黃花折向濁醪浮。傍人莫笑踈狂態。醉把茱萸揷滿頭。</text>
<title>九日後一日。和晦章再疊韵。漢北有約未就。故兩聯及之。</title>,<text>晩向名園共賞秋。黃花携酒故淹留。華山未遂尋眞約。此地飜成選勝遊。百道鳴泉耳邊響。三峯積翠眼前浮。東籬一醉送佳節。無限西風吹白頭。</text>
<title>次秋興八首 涵翠園。與黃士正，金君始，趙深遠，金君實共賦也。</title>,<text>露濕高園松桂林。正憐天氣一蕭森。樽前老岳猶多色。城上秋雲故作陰。花卉自成三徑趣。琴棋不負百年心。商飈漸近授衣節。寂歷山家生暮砧。霜落千林日正斜。西風扶杖惜年華。身同老鶴閑依砌。興入秋江欲泛槎。好向騷壇鳴鼓角。不求高盖擁笙笳。主人更有東籬約。會待重陽醉菊花。白髮蕭蕭坐夕暉。滿園空翠落霏微。可憐籬下花初發。飜惜林中葉漸飛。鶴夢雲霄應自濶。𩿨盟湖海久相違。當時張翰扁舟意。爲戀秋風鱸正肥。秋颯孤園好着碁。諸君莫惹楚人悲。從來開闔無非理。其奈炎凉各有時。紅樹靑山斜照遠。寒花濁酒醉吟遅。每逢佳節生高興。岳寺淸遊入夢思。涵翠園翁對碧山。纖塵那到此林間。寒花倒壁纔經雨。落葉盈庭獨閉關。竹裏酒罍同洛社。松邊碁局宛商顔。元來心境淡如水。夢斷淸朝鵷鷺班。淸朝徙倚小園頭。正値西林落木秋。白酒初濃引高興。瑤琴一弄破閒愁。晴天歷歷聽江鴈。午枕時時夢海鷗。自笑平生詩癖痼。暮年猶讀韋蘓州。山色蒼寒酒不功。興闌歸卧小亭中。娟娟古壁藤蘿月。淅淅空林松檜風。簷角星光透簾白。籬邊燈火隔隣紅。兒曹勤向窓前讀。竟夜書聲警老翁。洲平沙白路逶迤。漢水悠悠作渼陂。欲泛江波理舟楫。先從野岸曳筇枝。是知浩興秋天濶。應向名樓夕纜移。脫落人間無限事。綠簑煙月一竿垂。</text>
<title>石知事 鍊章 輓</title>,<text>名家自有舊靑氊。非特文章孝友全。素履不離遺訓內。風流儒雅繼南川。槐院廁身數歲回。得遷南廨試全才。乃心王室惟勤事。雅性不求非理財。急流勇退古人難。况復中年卽解官。雖使錢公在今世。不將玆事等閑看。高興曾遊四郡間。島潭煙月棹謌還。謝事由來遂初志。春風又入金剛山。斂跡深居自樂天。還從洛下訪林泉。名區鐫石依然在。此事流傳幾百年。曾經樞府已多歲。八耋恩啣及正卿。三世壽筵能續設。知應仙籍載淸名。晩與同人修契事。如非綺季卽黃公。時將歌管消餘景。也有香山九老風。滿庭幽卉日如年。對局晴窓破寂然。疇昔城西射鵠處。水流花發春㙜邊。風儀一夕化爲仙。鶴路迢迢向碧天。悠悠萬事應無憾。緖業從來有胤賢。曾從白社許知心。多荷平生眷愛深。近作芳隣諄懇語。于今追憶淚沾襟。</text>
<title>與契中諸益。遊松石園。</title>,<text>可憐松石子。結宇近山園。門抱孤峰影。溪含曲水痕。蒼崖霜葉樹。斜日菊花樽。九老相扶醉。微茫川路昏。</text>
<title>送別東厓子西州求田之行</title>,<text>白首東崖子。窮秋欲遠行。尙平入山計。元亮去官情。海國魚粱足。峽村楓菊明。事成歸趁早。香社續詩盟。</text>
<title>涵翠園拈韻</title>,<text>西園移杖屨。秋色滿山家。禁苑丹楓逈。高城白日斜。霜威時送鴈。璧氣晩生霞。此會誰能續。東籬菊有花。</text>
<title>又拈韻</title>,<text>蕭蕭鴻鴈度。九老坐寒林。未可盃行淺。自憐詩思深。崖楓明夕照。籬菊耿秋陰。歲色今將暮。難爲白髮心。</text>
<title>又拈韻</title>,<text>孤園秋已盡。猶自好懷開。正喜黃花在。飜驚白髮催。宮林連錦繡。戚里簇樓㙜。短景聊堪賞。閒斟濁酒盃。</text>
<title>又拈韻</title>,<text>自子卜居後。淸遊問幾重。春花經露濕。秋葉見霜濃。日月同流水。煙霞自碧峯。可憐籬下菊。歲暮獨芳容。</text>
<title>蒼谷小集。拈韻同賦。</title>,<text>生當煕皥世。九老迭相迎。寂寂黃公宅。陶陶綺季情。寒香床菊淨。歲色鬢絲明。共酌樽中酒。何如涵翠傾。</text>
<title>又拈韻</title>,<text>短日閑窓卧看書。爲尋西社曳靑裾。蕭蕭落木三秋後。的的寒花十月初。佳興曾多涵老宅。淸遊又在錦翁居。每從勝會須行樂。白首風流也不踈。</text>
<title>涵翠園拈韻</title>,<text>老興何時已。更登涵翠筵。忽逢林下士。先解杖頭錢。殘菊餘寒砌。孤峯出遠天。相看無一事。眞意在詩篇。</text>
<title>和黃士正示韻</title>,<text>跡忝金門歲幾更。孤衷耿耿鬢俱明。乾坤爲大傾葵日。雨露偏深戀主情。晩向溪山時寄興。老耽詩律不求名。西宮直夜淸新句。要和諸君替送迎。</text>
<title>出郊口占</title>,<text>游筇無定處。隨意出西城。野沼衰荷晩。楓林返照晴。金湯元鎭國。村落自閑情。跂石沉吟坐。山譙暮靄生。</text>
<title>至月初吉。蒼谷小集。</title>,<text>萬事悠悠只閉關。長年卧在一窓間。淸宵明燭看書卷。小雨焚香對博山。不向酒樓乘月醉。每從詩社隔溪還。靜中消遣知何事。咏菊吟梅摠是閑。</text>
<title>又拈韻</title>,<text>九老能康健。西園興渺然。蒼山將落日。殘菊欲催年。壯志還孤嘯。幽懷或醉眠。東溪歸路晩。纖月照橋邊。</text>
<title>又拈韻</title>,<text>憶昨九秋節。淸遊幾辦之。翠園三斗酒。玉洞一篇詩。襟韻同蓮社。風流似習池。悠悠世間事。凈盡欲無思。</text>
<title>偶集士正直廬。拈韵共賦。</title>,<text>偶爾來尋錦磵翁。白頭能直古宮中。高園忽送催詩雨。十月偏多落木風。北極祥光連遠勢。南山翠色接寒空。從知此處非凡地。卽祚堂深御氣通。</text>
<title>蒼谷拈韵</title>,<text>昨日西宮醉。今來又阮家。自知塵慮少。最愛竹林斜。霜落高鴻背。天寒老菊花。主人爲留客。小雨更烹茶。</text>
<title>又拈韵</title>,<text>騷壇舊習尙能豪。掃盡千篇飮斗醪。葉落幽林寒更淨。天長老鴈晩相號。殘年欲遂巖泉樂。浮世豈容形役勞。借問淸懷誰得似。一叢黃菊傲霜高。</text>
<title>又拈韵</title>,<text>主人候我啓書軒。一笑相迎何所言。却把詩篇問多少。休將禮數叙寒暄。明牕靜几淸霜菊。落日蒼林濁酒尊。萬事於斯都忘了。那知溪路近黃昏。</text>
<title>盆菊</title>,<text>愛爾傲霜氣。移盆一席親。踈踈瘦葉古。的的寒花新。澗谷飄微霰。軒窓絶點塵。數枝能自重。歲暮故留人。又豈無他百卉。唯菊近床親。翠葉臨風動。寒葩伴月新。宜斟彭澤酒。不受元規塵。憐爾凌霜節。能醒薄俗人。</text>
<title>蒼谷小集。次昆侖韻。</title>,<text>君卧西林獨掩扉。數朋相訪共忘機。床頭壺盡方能醉。燈下詩成乃始歸。閤裏新梅應自折。籬邊老菊欲全稀。暮年此事元非偶。明日佳期且莫違。</text>
<title>涵翠園。次蓀谷韻。</title>,<text>邇來浪跡似閒雲。便逐溪山幾作羣。人老尙耽佳句得。菊殘能帶細香分。翠園小榻淸樽在。古木寒庭一鳥聞。白首餘生更何望。終年醉飽荷吾君。</text>
<title>南至月四日。涵翠園。次蓀谷韻。</title>,<text>爲詩不覺雪盈頭。暮境風流最此樓。床菊尙姸南至月。閤梅應妬東籬秋。匣中流水瑤琴在。壺裏淸緣綠蟻浮。醉倚高松時一嘯。北風吹欲折綿裘。</text>
<title>翌日復拈韻</title>,<text>涵翠園翁車已懸。初非高蹈亦非仙。區中斂跡繁華地。洞裏棲心寂寞天。欲學尙平畢婚嫁。還如元亮返園田。淸芬起我同修稧。日日相尋樂暮年。</text>
<title>又拈韻</title>,<text>主人方伏枕。竆巷客來踈。紙閤梅花未。林園雪片初。如非緣我興。誰復問君居。尊酒頗眞卛。盤中有野蔬。</text>
<title>又拈韻</title>,<text>滿城華麗地。誰似此閒齋。踈竹連床在。新梅代菊佳。煙霞明一洞。井臼傍蒼崖。白髮頻相集。淸樽慰老懷。</text>
<title>涵翠園亭拈韻</title>,<text>拍肩仍促席。數日不相同。雪落孤園裏。梅開一閤中。詩篇聊復在。樽酒未宜空。久坐忘形態。寒天月上東。</text>
<title>又拈韻</title>,<text>知君多雅趣。茅屋隱城西。梅發鶴同住。詩成鷄已棲。藤陰蒼壁古。雪意遠山低。良友來何暮。樽前位不齊。</text>
<title>涵翠園亭。次蓀谷韻。</title>,<text>古木杈枒雪屋寒。北風獵獵響簷端。樽前迎客多幽趣。梅下題詩罄一歡。浮世名塲從宦易。晩年閒養似君難。卽看門巷淸如水。車已高懸馬卸鞍。</text>
<title>金君景淳先大人嘉善公以孝行聞。遂有㫌閭之命。猗歟盛哉。景淳欲揚先美。求詩於有文詞之人而猥及於余。不揆蕪拙。爲賦一詩。以賀盛筵耳。</title>,<text>根天之性著童年。養志深誠到老全。在昔曾聞石珍孝。于今復見黔婁賢。窮閭至行終能顯。北闕恩褒乃有宣。過此何人不觀感。屹然丹楔煥門前。[附]竭力殫心事父母。誠之所及抵捐生。一卿可警椎頑俗。七耋能懷孺暮情。終制號天神自感。三時上墓鳥同鳴。吾王遂有㫌閭命。乃是君家萬世榮。慶兒所作而潤色之。</text>
<title>涵翠園亭拈韻</title>,<text>偶訪西隣友。柴門雪欲飄。自知翠園近。不似剡溪遙。落日依山郭。寒禽返樹梢。共將梅下酒。世慮薄言消。</text>
<title>涵翠亭。次浣巖韻。</title>,<text>終年偃息一茅亭。竹逕深深半掩扃。梅蘂欲猜庭雪白。松柯能耐壁寒靑。通衢珂馬人皆醉。窮巷簞瓢子獨醒。胷次澹然無一物。明窓靜几對羲經。</text>
<title>又拈韻</title>,<text>出門何所適。惟赴翠翁期。白首猶攻業。靑春幾下帷。幸逢千一會。欲賦河淸詞。園雪時臨眺。蒼山遠似眉。</text>
<title>又拈韻</title>,<text>山齋雪初霽。淸境問如何。塵事知應少。詩篇復幾多。撫琴生古韻。抱膝發長歌。所以東溪老。携尊日日過。</text>
<title>又拈韻</title>,<text>君居幽勝最西隣。門巷翛然遠市塵。小閤踈梅寒鍊氣。深牕白髮靜頤神。圖成卧看山兼海。客至坐談天與人。四壁淸虛無長物。一床經卷秪隨身。</text>
<title>又拈韻</title>,<text>歲暮閑愁一掃除。還從雪裏訪袁廬。淸樽竹葉敲門後。古閤梅花捲箔初。却把詩箋先押韻。仍開講席更論書。此間眞意人誰解。翠壁蒼松偃太虛。</text>
<title>乙卯人日。小集涵翠園亭。次昆侖集韻共賦。</title>,<text>佳節難孤負。西園集故人。椒漿貯餘瀝。金勝表元春。林壑生高興。乾坤老此身。堪憐九閒叟。詩律歲俱新。</text>
<title>涵翠翁晬日。九老齊會。拈韻同賦。</title>,<text>涵翠園中歲又新。况逢弧席醉吾人。堆床華軸翁詩在。一卓珍羞子孝伸。捲箔晴峯渾氣色。登㙜暄木欲精神。共將白髮聊歌詠。座上誰非聖世民。</text>
<title>上元日。涵翠亭小集拈韻。</title>,<text>爲被故人折簡招。寒天步屧不嫌遙。扶筇澗道氷初解。舒嘯林園雪欲消。古閤殘梅憐舊臘。新年明月最今宵。把盃還憶前春事。行踏長安十二橋。</text>
<title>君始過。拈韻同賦。卽上元後三日也。</title>,<text>可耐餘寒尙滿林。爲將尊酒勸頻斟。君居西郭誅茅穩。我向東溪閉戶深。俗事何曾煩掛齒。新詩共與細論心。閒庭喬木欣相對。春鳥嚶嚶送好音。</text>
<title>君始又過。拈韻同賦。</title>,<text>偶因微恙閉柴關。忽有親朋訪我還。氷坼溪頭生綠水。雪消柳外復靑山。新春高興逢迎處。半日淸娛醒醉閑。九老佳期知不遠。翠園詩席又開顔。</text>
<title>翌日又拈柳下韻</title>,<text>醉飽尊前樂我生。午眠初起篆煙淸。踈篁簾外無塵色。幽鳥枝間有好聲。卽看雪氷消北陸。且須花絮滿西城。當春老興同君健。秀水佳山並轡行。</text>
<title>君始過。又次柳下韻。</title>,<text>未害微疴淹一旬。還從枕席養精神。枝頭栖鵲能占候。簾外鳴禽爲報春。開戶不宜迎俗客。聯床偏喜有詩人。君居物色今何似。雪盡靑山日復新。</text>
<title>君始過。又拈柳下韻。</title>,<text>白頭有底事。鎭日作淸歡。幽逕猶殘雪。高樓尙薄寒。椒醪餘舊酌。辛菜上春盤。陋巷守微分。非關行路難。</text>
<title>仲春三日。涵翠園拈韻。</title>,<text>春到西園理逕三。分栽花竹欝相參。墻頭雪盡靑螺出。池面波生白日涵。獨抱素琴應妙曲。共論眞訣卽玄談。雖居塵土能超世。免被北山移檄慙。</text>
<title>涵翠亭拈韻</title>,<text>二月春猶早。輕寒動夕天。樓㙜遠花柳。林壑已風煙。幾日羣公阻。玆辰一會圓。翠園方有色。努力且酣眠。</text>
<title>仲春旬三。涵翠亭拈韻。</title>,<text>暄鳥飛鳴繞短墻。可憐天氣近年芳。閑從曲巷衝泥遠。晩向高園發嘯長。掃榻政宜同看籙。連襟聊復共焚香。這間眞意人誰解。默默春山在我傍。</text>
<title>次黃士正直中示韵 在涵翠園中作</title>,<text>西園佳氣破春寒。門柳毿毿雪已殘。愛聽禽聲行樹裏。任敎山色入簷端。親朋阻面空相憶。幽竹橫床只獨看。當此令辰宜共醉。洞天何必覓仙丹。</text>
<title>涵翠園亭。拈韻同賦。</title>,<text>査査春鵲噪。寂歷小園庭。深巷無車轍。衡門誰客星。山光明遠眺。鳥語滿閒聽。此地多幽勝。何如西蜀亭。</text>
<title>涵翠園。贈千生君善。</title>,<text>有才詎無用。憐爾尙靑衿。香社同參席。淸樽共討心。陰氷融北陸。春日曖西岑。韜玉應須賈。休言暫屈沉。</text>
<title>翌日拈韻</title>,<text>終朝昏醉卧東溪。遙憶西隣五柳低。陶室琴書應自靜。莊園夢蝶一何迷。才非需世曾辭祿。心在考槃已隱棲。蓮社諸朋近頗阻。却嫌佳會未全齊。佳會一作三笑</text>
<title>念八日。涵翠園拈韻。</title>,<text>西園雲物媚新年。古壁蒼松偃若仙。滚滚天機更日月。融融地脉動山川。樓㙜遠暎斜陽裏。花絮猶遲紫陌前。上巳佳辰知漸近。擬將歌妓弄朱絃。</text>
<title>閏月初吉。涵翠園拈韻。</title>,<text>試向高園掃石㙜。爲酬佳節倒深盃。墻頭日暖花心動。陌上風微柳眼開。老我已從溪北至。故人先自竹西回。林禽啼送千般語。似識前春舊客來。</text>
<title>翌日涵翠園拈韻</title>,<text>今日西園春又還。滿林啼鳥醉吟間。錦橋流出淸溪水。閬苑平臨華岳山。樹裏樓臺雙闕逈。門前棨戟一營閒。晩從此處時登眺。城市風煙亦解顔。</text>
<title>涵翠園拈韻</title>,<text>任他鬢髮白如絲。閒對春山遠似眉。萬事無心何所管。深盃到手不曾辭。柳風撲面寒猶峭。花氣生枝日故遅。羣物均霑靑帝化。衰翁亦自樂芳時。</text>
<title>翌日拈韻</title>,<text>翠園三字號。經歲不渝丹。依舊靑山在。如期九老團。溪流來遠聽。陌柳入平看。當戶花猶早。知應畏薄寒。</text>
<title>翌日拈韻</title>,<text>可愛黃君至。山牎已午鍾。新詩情不厭。浮世意全慵。邴舍時乘興。鹿門欲秘蹤。高園晩臨眺。林外出春峯。</text>
<title>翌日拈韻</title>,<text>靑皇方扇化。天地氣和融。柳岸涓涓水。花園澹澹風。詩成山色裡。夢覺鳥聲中。時進三杯酒。吾能大道通。</text>
<title>幸行後偶吟</title>,<text>爲幸寢園地。吾王夙駕行。浮橋龍馭穩。曠陌翠華經。仰認皇天佑。連聞玉候寧。回鑾郊路上。萬姓簇如星。</text>
<title>涵翠園拈韵</title>,<text>小園種得竹林多。誰識此間有阮家。人向樽前方一醉。鳥來簷角自先歌。錦橋流水垂楊色。閬苑東風早杏花。香社淸遊將晼晩。知應白傅赴期過。</text>
<title>又拈韵</title>,<text>閑夢悠揚雲水鄕。覺來巾櫛懶相忘。花因節候開猶緩。鳥假天機語欲忙。室有琴書堪自樂。門無車馬是何妨。春醪對酌松窓下。更向高園一嘯長。</text>
<title>又拈韻</title>,<text>餘寒尙峭卧經旬。數日和風杖屨頻。華岳晴雲含瑞旭。禁林佳氣欝芳春。柳邊走馬知誰子。花外行車是故人。遂與此翁襟韵合。擬從蓮社作比隣。</text>
<title>又拈韵</title>,<text>老興眞堪笑。西園日日來。春山常欲雨。古壁半生苔。垂柳淸溪曲。名花閬苑隈。主人能爲我。松下一樽開。</text>
<title>翠園春事將闌。而錦溪翁久不來。故拈韵述懷。</title>,<text>差池賞春約。幾日開瓊筵。幽鳥時鳴樹。停雲自滿天。遙看錦溪曲。徙倚碧松顚。九老來何暮。園花似去年。</text>
<title>翠園。與金君實拈韵同賦。</title>,<text>翠老深深卧。幽園俗事稀。東風牽我興。二月拂春衣。遅日花方拆。芳林鳥數飛。沂雩還此地。白首詠而歸。</text>
<title>翠園卽事</title>,<text>山家開霽色。日日春鳩聲。九陌柳偏暗。高園花獨明。秪堪迷酒醉。不欲戛詩鳴。如此酬佳節。悠悠樂我生。</text>
<title>踏靑日。西㙜卽事。</title>,<text>白頭能興健。西𡹛醉眸斜。瑞靄凝雙闕。春陰逈萬家。垂垂遠溪柳。灼灼近山花。歸路連芳草。筇鞋濕暮霞。</text>
<title>涵翠園九老小集。拈韻同賦。</title>,<text>西社春深日抵年。主人高卧醉陶然。踈襟不是風塵客。傲骨自來煙火仙。隔屋鳴禽殘夢後。一庭芳草晩吟邊。滿天花絮添佳境。九老新詩定幾篇。</text>
<title>翠園卽事</title>,<text>天地方駘蕩。韶光滿北林。東風芳草色。落日百花心。山鳥能新語。瑤琴自古音。衰翁春有興。閬苑一樽斟。</text>
<title>翠園。與深遠，景五拈韻同賦。</title>,<text>寂寂山樓坐捲簾。逢春詩課幾多添。微風小院花陰動。欲雨閑庭蟻戰酣。盡日咿哦非俗態。一尊懷抱総淸談。鷗盟曠矣時成夢。身着煙簑漢水南。</text>
<title>翠園逢君實。拈韻同賦。</title>,<text>山齋睡起意悠哉。三逕春深長綠苔。白首哦詩君獨卧。東風載酒我能來。卽看社燕差池逈。更喜園花次第開。生際太平謌帝力。不辭斜日醉金盃。</text>
<title>次涵翠翁韻</title>,<text>蒼然古壁下。瀟洒一茅堂。聽鳥境逾凈。看山心更長。新花方照日。老栢幾經霜。爲惜韶光暮。東風醉羽觴。</text>
<title>涵翠園。與深遠，君善拈韵同賦。</title>,<text>巷深日夕掩衡扉。從識山翁已息機。正好林梢鸎自語。飜憐簷額燕初歸。風微柳絮輕輕墮。春晩花枝稍稍稀。可惜芳菲今欲歇。翠園脩稧莫相違。</text>
<title>涵翠園。與君實拈韵共賦。</title>,<text>黃鳥聲中谷口深。雙柑斗酒却來尋。園光窈窕生淸趣。松吹泠然汰俗心。滿地落花經小雨。半簾靑嶂逗輕陰。殘春欲去信難駐。白首憑高聊一吟。</text>
<title>翠園卽事</title>,<text>卜築西林雲水邊。主翁還似杜陵贒。靑山入座如留客。老栢臨庭不記年。日永竹間閒井臼。地偏花下靜人煙。每從此處成眞趣。宦海風波莫我傳。</text>
<title>涵翠園卽事</title>,<text>寂寂幽園裡。春深春思迷。林花時自落。山鳥幾多啼。白髮添難鑷。新詩醉懶題。兩翁高枕卧。門巷斷輪蹄。</text>
<title>涵翠園卽事</title>,<text>高園幽閴世塵微。老我乘春來叩扉。草色連床人自靜。花陰滿地客忘歸。林禽欵欵渾心樂。柳絮輕輕作態飛。覽物忽生遲暮感。新詩題罷坐斜暉。</text>
<title>翠園卽事</title>,<text>君從西郭晩成窩。盡日柴門少客過。花逕苔滋纔度雨。硯池風轉細生波。携琴時弄陽春曲。抱膝聊吟梁甫謌。醉倚高園遙騁望。上林深處霱雲多。</text>
<title>涵翠園卽事</title>,<text>春雲何意薄如紗。籠盡千峯弄日華。嫰色樓㙜暎垂柳。孤芳林壑見餘花。長吟詩律還多苦。久坐園陰忽復斜。更有山翁來醉卧。風情恰似習池家。</text>
<title>翌日又與深遠，景五拈韻同賦。</title>,<text>春光冉冉日相催。嫰綠殘紅自滿㙜。老鶴一庭無伴立。黃鸝隔樹有時來。東林詞客何貽阻。西社詩筵久未開。明夕佳期能踐否。毫端佇見建安才。</text>
<title>涵翠園九老咸集。拈韻同賦。而使金君成之圖寫軸上。以助遊興。亦暮年盛事也。</title>,<text>雨度林園天氣淸。綠陰初轉午風輕。暮春花絮今猶在。九老鬚眉各自明。落日坐看靑嶂色。深樽留醉一鸎聲。勝遊描入龍眠手。巾篋藏之屬後生。</text>
<title>初夏五日。翠園卽事。</title>,<text>疊榭層燈遠暎空。葱籠佳氣近西宮。多君偃息深園裏。惟我來尋綠樹中。欹枕鸎聲生忽地。開簾燕子語微風。兩翁携手茅簷下。半日相將醉興同。</text>
<title>翌日拈韵</title>,<text>出門無適便尋君。谷口鸎聲到處聞。少坐園陰來遠嶂。間看壁翠墮幽雲。千家隱暎燈竿逈。九陌斜連御柳分。老向詩篇意全倦。佳辰賦詠屬休文。</text>
<title>涵翠園卽事</title>,<text>樹裏鸎聲滑。階前竹笋尖。悠悠忘俗軌。寂寂坐閑簷。紅藥無風墮。蒼苔不雨霑。靜中觀物理。道意十分添。</text>
<title>馬景羲來坐翠園。折簡邀余。故與之同賦。</title>,<text>綠樹鸎啼日欲西。微風簾幕燕㘅泥。雨繁砌面苔錢遍。枝亞簷頭杏子低。忽喜眉翁來此地。能招老我起東溪。各將明髮慇懃意。花下淸樽幾共携。</text>
<title>初夏旣望。率兒輦曆過籌司。往遊於北營後麓。仍登孟峴。轉向三淸洞口。少坐而歸。亦暮年勝事也。大報壇得明字。</title>,<text>中原非復舊神京。東土皇壇日月明。吾王從古知崇奉。牲璧親將獻至誠。</text>
<title>君子亭得亭字</title>,<text>四面山光入檻靑。昇平老卒守官庭。庭前曲沼荷香動。戎閣還爲君子亭。</text>
<title>北營後麓拈韵</title>,<text>綠陰芳草亦佳時。北郭煙霞又有期。肅穆皇壇靈氣動。葱籠御苑霱雲遅。暫留官閣聊斟酒。更逐山鸎或賦詩。白首淸歡隨處在。吾人勝事竟誰知。</text>
<title>三淸洞口拈韵</title>,<text>遊筇遂選勝。轉入三淸來。地接靈區近。山連上苑開。溪邊聞浣杵。樹裏隱仙㙜。芳草留人坐。前村問酒杯。</text>
<title>登西城釜巖。拈韵同賦。</title>,<text>疇昔幾遊此郭西。白頭猶自復攀躋。査茫孤帆歸煙浦。窈窕幽泉響石溪。樽外靑山能陡起。吟邊紫陌遠平低。風光浩蕩難裁處。更有流鸎樹裏啼。</text>
<title>翠園卽事</title>,<text>未見可能忘。相邀便卽歡。襟期同水月。交契又金蘭。詩律閒工細。林園老興寬。牙琴嗟久廢。今日爲君彈。</text>
<title>翠園。與金君實拈韻同賦。</title>,<text>白髮携藤杖。西園眺望遙。閭閻交市陌。宮闕出雲霄。夕氣煙生郭。晴光柳蔭橋。主人能起病。松下好相邀。</text>
<title>翠園卽事</title>,<text>經春徂夏日相尋。爲愛君家好樹林。鸎語時聞知境僻。市聲無到覺門深。休官免被北山檄。隱几自應南郭心。惟有九翁頻勝會。佳時觴詠似山陰。</text>
<title>翠園卽事</title>,<text>靑山餘雨氣。蒼壁樹陰凉。踈竹連幽徑。閑花覆短墻。淸樽奇興發。白首一吟長。詩酒不知老。有誰饒我狂。</text>
<title>翠園卽事</title>,<text>盡日柴門山氣淸。君家形勝最西城。高園客到酒初熟。綠樹鸎啼詩忽生。對局閒窓宜小雨。種花幽圃喜新晴。每從此地成眞趣。不識人間功與名。</text>
<title>因雨留宿翠園精舍。拈韵同賦。</title>,<text>山雨留人宿。懸燈坐小樓。風聲生樹杪。霧氣入床頭。更引芳園興。遂成淸夜遊。百年從此樂。餘外復何求。</text>
<title>聯句</title>,<text>良宵仍秉燭。山閣雨鳴林。晦之。 人語千家靜。溪聲一洞深。君始。 簷鈴時滴滴。街皷遠沉沉。宅之。 共對一床卷。同披萬古襟。晦之。 香醪聊自酌。白雪更高吟。君始。 滚滚燈前話。泠泠膝上琴。宅之。 深更誰不睡。虛檻我方臨。晦之。 漸覺晤言足。還嫌曙色侵。君始。</text>
<title>翠園卽事</title>,<text>隔屋靑山在。柴門日夕淸。新詩非俗態。濁酒暢幽情。隨意扶筇至。無勞折簡迎。橫琴弄流水。聊以濯塵纓。</text>
<title>翠園逢馬景羲。拈韵同賦。</title>,<text>眉山不見入懷頻。此日相逢意更新。南谷深樽憐白髮。西林勝事憶靑春。晴雲冉冉時生峀。啼鳥關關故近人。共向松陰叙舊處。不知淸露滴烏巾。</text>
<title>涵翠園卽事</title>,<text>茅簷相對坐。寂寞只看書。車轍無深巷。山光滿索居。幽林時聽鳥。新甃欲觀魚。白首忘機久。門前俗客踈。</text>
<title>涵翠園卽事</title>,<text>兩翁並枕卧山窓。卧側常留酒一缸。奇興有時期岳寺。淸懷當暑憶滄江。階前的的花陰散。簷額喃喃燕子雙。忽喜柴門聞剝啄。知應蓮社故人跫。</text>
<title>翠園卽事</title>,<text>垂白將何用。乾坤一懶夫。幽尋理筇屐。遠覽憚川途。眞訣心常在。淸尊興不孤。靜中消日月。詩社幾吾徒。</text>
<title>次翠翁喜雨詩韻</title>,<text>皇天軫悶旱。一雨恰民心。九重宵旰弛。八域慶歡深。農家宜有頌。詩社亦成吟。樽酒聊堪酌。淸聲滿竹林。</text>
<title>翠園逢崔春長。拈韻同賦。</title>,<text>蒼然深樹色。環抱一山根。凉籟生雲壁。朱炎在市門。當簷踈竹影。滿地碧苔痕。忽謾逢佳友。樽前共話言。</text>
<title>涵翠園九老齊集。而金晦章又自海西來參。尤可喜也。拈韻同賦。</title>,<text>龎公偶爾入城時。洛下重逢舊所知。東谷暫留騎月跡。西園能赴隔年期。共將樽酒開懷穩。更向詩壇落筆遅。明日送君何處去。雲深月岳採靈芝。</text>
<title>涵翠園。與黃士正拈韻同賦。</title>,<text>近向西園幾度回。主人迎我勸深盃。雲陰澹薄經殘雨。樹色蒼凉蔭小㙜。席上宜招綺季至。箇中先有黃公來。白頭相對圍碁處。彷佛商顔宴坐開。</text>
<title>翠園卽事</title>,<text>𥠧川今不在。何處覔仙方。但醉容光駐。難禁鬢髮蒼。深園臨壁翠。短砌問花香。永日猶嫌促。東林待月光。</text>
<title>翠園卽事</title>,<text>卜築溪西近翠微。小園遅日事全稀。主翁琴韻同雲靜。兒輩書聲學鳥飛。湖海未曾尋舊約。城闉猶自遂初衣。苔深三逕誰能到。惟許柴門二仲歸。</text>
<title>六月初吉日。翠園卽事。</title>,<text>可憐今曉雨。猶或占豐年。爲問三農地。能霑幾畒田。輕輕雲散岳。杲杲日升天。有始終慳霈。還題悶旱篇。</text>
<title>二日與九老諸人。拈韻同賦。</title>,<text>數尺㙜高眺望宜。茶鐺筆架動相隨。層城雨意雲猶駁。深樹晴光鳥自知。踈韻偏憐烏竹氣。晩花惟愛石榴枝。閒從凉壁淸談劇。斜日壺乾更喚兒。</text>
<title>次君實示韻</title>,<text>逢迎曾不計陰晴。晩境襟期若弟兄。共綴詩篇酬令節。聊將尊酒樂平生。依然廬岳白蓮契。更擬嵩高香社情。且喜相居元咫尺。東溪西巷卽牛鳴。</text>
<title>翠園雨後卽事</title>,<text>六月塵街火宅深。追凉此處倚靑林。晴光乍出蛙爭吠。雨脚時飜日欲沉。地僻窓前宜種竹。人閒簷額有棲禽。靜看仙籙燒香坐。六欲全消見道心。</text>
<title>翠園避暑</title>,<text>避暑西林下。浮生此地閒。九街行赤日。一榻有靑山。雨浥幽花淨。苔侵老竹斑。淸勝留人坐。東溪帶月還。</text>
<title>翠園與深遠。次唐詩韻。</title>,<text>身在城闉夢鷺洲。高情曾不事王侯。林園自管煙霞老。詞賦渾忘歲月流。每向靑山成獨往。時迎白傅作淸遊。幽居勝趣還堪詑。盡日樽前倒玉舟。</text>
<title>贈涵翠園主人古詩</title>,<text>茂陵還此地。窮谷有相如。日夕吟不輟。也應賦子虛。蟬鳴知秋近。蛙吠覺霖餘。所以東溪老。自來問幽居。</text>
<title>翠園卽事</title>,<text>垂垂鬂髮如絲明。牢落乾坤寄我生。不向酒樓拚一醉。便從詩社寫閑情。高園小雨炎氣滌。短砌幽花夕氣淸。逋客亦知虹慶日。深宮仰賀縟儀成。</text>
<title>翠園納凉 是日兩宮誕日。慶禮後軫念饑民。親臨賜米。故下句及之。</title>,<text>終朝困暑睡相牽。來到林園霽景鮮。凉吹颯衣吟更好。暮蟬淸耳卧猶堅。休嫌西嶺斜陽盡。直待東峯素月圓。聞道吾王恤惸獨。揄揚聖德作新篇。</text>
<title>雨中閑坐。次君始示韻。</title>,<text>衰翁畏暑卧深堂。忽喜虛簷生晩凉。小雨霑來三逕翠。微風吹動一尊香。簾前山色心俱遠。枕外溪流意共長。遙憶西園隱君子。撚髭覔句坐蒼茫。</text>
<title>涵翠園雨後卽事</title>,<text>來坐西園命席催。隔林山鳥亦知回。微君幽抱終難撥。對我深尊每自開。水漲前溪時驟雨。雲屯遠郭或輕雷。斜陽更好新晴色。白首連襟共上㙜。經霖林閣凈。此日好相逢。凉籟吹雙鬂。殘霓掛遠峯。豪情傾綠酒。閒意撫孤松。地接宮城近。祥光藹九重。</text>
<title>翠園。與諸益共賦。</title>,<text>那堪節序去無邊。碧樹蟬鳴又一年。殘暑自然消早晩。長霖已復洗山川。元來浪跡辭塵世。每向名園樂我天。何幸數朋同醉卧。不知溪路月初圓。</text>
<title>涵翠園雨後卽事</title>,<text>高園幽夢罷。自起眄庭柯。詩酒身全懶。功名鬂已華。秋生朱暑退。雨度碧山多。且欲扶藜出。前溪漲幾何。</text>
<title>七月初吉。翠園卽事。</title>,<text>數翁來集小園陰。翠壁垂藤坐處深。忽爾片雲生遠峀。無端踈雨落前林。滿庭花卉渾佳色。一榻琴書愜素心。晩境娛嬉憑此地。經春徂夏幾相尋。</text>
<title>翠園雨後小集。次浣巖韵。</title>,<text>積雨佳期阻。今朝見霽雲。緣溪行不遠。掃石坐相分。樹色含秋意。蟬聲帶夕曛。尊前無一事。終日細論文。</text>
<title>翠園卽事</title>,<text>晴靄濃山面。鳴蛙亂竹根。槐花吹滿地。桐葉蔭成門。一院生凉意。踈簾帶雨痕。新秋佳興味。二老坐忘言。</text>
<title>涵翠園小集拈韻</title>,<text>秋風能起我。扶杖問幽居。潦水三庚盡。庭梧七夕餘。閒情惟覔句。老眼廢看書。滿架牙籤裏。悠悠任蠧魚。</text>
<title>涵翠園卽事</title>,<text>戶外山長在。知君日飽霞。神淸異凡骨。境凈似仙家。逸韵憐筠色。幽期問桂花。回首珂馬客。塵土滿烏紗。</text>
<title>古詩</title>,<text>猗我閑齋翁。城西晩卜築。屋後陡蒼壁。嘉木相暎綠。中有一層㙜。足可騁遠目。微雨春種花。西風秋採菊。同志者是誰。無日不我速。所以頻稅駕。終歲同薖軸。</text>
<title>翠園與千生君善同賦 乙卯年</title>,<text>翠老淸遊學嗣宗。竹林深處幾贒通。靑年才子自山北。白首散人來澗東。狼籍盃盤供晩境。尋常詞賦動秋風。已因衰朽休官久。豈有金門早赴公。綠槐風動伯勞飛。雨後靑山帶夕暉。涵翠園翁兀然坐。秋花倒壁暎絺衣。</text>
<title>翠園卽事</title>,<text>西亭還似謝公樓。一面靑山宿雨收。酒壘佳期凡幾日。詩壇勝事又今秋。當風蟬響林間戛。近夕虫音石底幽。節物悠悠催白髮。試從何處問丹邱。</text>
<title>翠園夕景</title>,<text>摵摵梧桐氣。能生一院凉。秋花朙石砌。夕露濕苔墻。白髮搔仍短。淸謌醉復長。老懷難自遣。此地任踈狂。</text>
<title>翠園秋事</title>,<text>三夏納凉卧石壇。還憐秋颯井梧寒。隔溪每自扶藜杖。窮巷何須用馬鞍。連架牙籤傍烏几。一庭山菊雜鷄冠。幽居樂事從君得。且喜殘年倂二難。秋花鬂髮較誰明。滿院凉風白葛輕。簷靜幽禽窺墨壘。庭閒老鶴聽書聲。高梧露濕添空翠。遠岳雲生曖晩晴。勝地淸遊宜暮境。樽前一醉樂昇平。</text>
<title>涵翠園卽事</title>,<text>天機已八月。雲白淨秋空。兒讀壁松下。砧鳴隣屋中。謝樓明碧峀。阮巷動淸風。靜裏時看劒。書生亦自䧺。</text>
<title>翠園卽事</title>,<text>勝事西園幾度秋。詩篇爛熳好相酬。壁蘿影裏開靑眼。山菊花前醉白頭。半日絃歌添樂意。一塲談笑破閒愁。古人才調雖難及。詞苑風情似雪樓。谷口幽人在。我來不肯踈。茅簷鵲噪後。庭樹鷄棲初。古壁留餘照。秋花滿索居。淸尊携所有。盤上且嘉蔬。</text>
<title>涵翠園卽事</title>,<text>玆園曾不染緇塵。且把琴尊樂令辰。擾擾康莊馳駟馬。深深陋巷卧高人。煙霞古壁長時繞。歲月秋花一度新。忽喜親朋來北郭。從容叙舊岸烏巾。</text>
<title>翠園卽事</title>,<text>主人淸趣繼陶君。每向詩篇思不羣。茅屋連園三徑僻。柴門隔樹一溪分。閒情也似棲林鳥。遐躅還同出峀雲。窓下二孫勤課讀。書聲正好靜中聞。</text>
<title>題涵翠園</title>,<text>閬岑行一麓。環抱作雲屛。垂壁秋花老。連林暮靄靑。斜陽明遠眺。凉籟滿淸聽。愛此常留飮。終年幾醉醒。</text>
<title>涵翠園。次昆侖集韻。</title>,<text>連垣喬木欲千章。下覆平㙜影正方。香靄浮天瞻鳳闕。秋花滿地坐茅堂。淸尊白髮是園老。紫陌靑袍何部郞。醉把垂藤閒嘯傲。壁間朱額照人光。</text>
<title>涵翠園叙情</title>,<text>匪爾慇懃意。誰憐老我心。幽園常合席。晩境最知音。古壁經宵雨。秋山帶夕陰。佳辰同賦詠。頭白更情深。</text>
<title>翠園閒情</title>,<text>翠壁層巖儼作阿。兩翁相對鬂毛斜。石棋閒着松陰下。彷彿商山綺季家。詩律心方懶。文楸興復新。悠悠翠園裏。閒作百年身。寂寂高園裏。天淸白露秋。早楓明古壁。寒蘂凈書樓。晩境渾無事。餘生只作遊。重陽方且至。佳約預相留。</text>
<title>黃士正晬日席上。拈韻同賦。</title>,<text>終南佳氣捲簾餘。賓主相逢坐澹如。晬日每論詩律細。殘年共惜鬢毛踈。歡情玉樹飜斑舞。素志幽花暎架書。一席匏樽知子意。盤肴眞率帶秋蔬。</text>
<title>翠園卽事</title>,<text>西園秋色凈。九老屢佳期。解榻無虛日。携尊每及時。寒花留舊伴。紅葉寫新詩。白也風流在。酣來唱竹枝。</text>
<title>涵翠園。與士正拈韻同賦。</title>,<text>請君休恨未歸田。猶向西林晩築全。席上敲推爭小技。尊前眉髮各高年。秋深古壁搖紅葉。人罕空庭遍綠錢。樂是幽居更何適。從來閬苑地能偏。</text>
<title>翠園。與黃士正詠盆竹。</title>,<text>翠園詩興賴君長。古壁踈松相對蒼。高韻逼人能汰俗。數竿當席不勝凉。如非王子誰知愛。曾入阮家偏有光。不怕苔盆微霰至。肯從黃菊貯之堂。</text>
<title>翠園。與黃士正拈韻同賦。</title>,<text>西林霜落颯秋聲。宴坐中園酒一行。屋後蒼山雲共靜。籬邊黃菊髮俱明。顔淵有道甘䟽食。沮溺何心老耦耕。從古仁賢類如此。難將智力取功名。</text>
<title>翠園秋晩</title>,<text>落葉中園積。呼兒掃石㙜。有時塞鴈度。不日籬花開。自與閒翁卧。曾無俗客來。佳辰豈虛負。料理重陽盃。</text>
<title>九月初吉。翠園卽事。</title>,<text>已知霜氣重。雲外鴈南聲。古壁秋陰薄。蒼山夕照明。寒花依石凈。淸杵隔隣鳴。倚杖孤園裏。千林錦繡生。</text>
<title>翠園卽事</title>,<text>踈藤翠壁暎殘霞。小閣依然靜者家。令節壺觴非俗事。百年詞賦是生涯。深園迎客參馴鶴。斜日扶筇數暮鴉。知爾風流秋復在。一庭紅葉帶黃花。</text>
<title>翠園卽事</title>,<text>擧世奔忙意不眞。縱橫車馬困風塵。唯君獨卧心無累。九老時來德有鄰。正値西風寒菊節。還思北麓百花春。物華相續供佳興。象外淸遊在此人。</text>
<title>翠園卽事</title>,<text>詞苑敲推颯鬂毛。終年樂此不知勞。鶴鳴雲路聲何遠。鴈叫霜天氣自高。有約騷壇爭皷角。無心宦海犯風濤。煙霞洞裏閒爲主。香社淸遊屬我曹。</text>
<title>翠園淸遊</title>,<text>地連西掖近。林外度踈鐘。佳節瘳君病。高園起我慵。看楓理雙屐。問菊恣閒蹤。白髮淸吟苦。尊前有碧峯。</text>
<title>寄與金君晦章月山幽居</title>,<text>聞君卜築已多時。雲水生涯揔可知。月峽自隨叢桂影。廬山應赴白蓮期。高標想到情何極。佳什披來意故遅。焉得晨風去同住。閒從石上採靈芝。</text>
<title>翠園晩興</title>,<text>元是閒居勝好官。桑楡暮景未全闌。擬看西岳楓林晩。還恐東籬菊畹殘。忽有親朋携白酒。爲收薇蕨上秋盤。小園試拂瑤琴坐。瑟瑟松聲帶雨寒。</text>
<title>涵翠園拈韻</title>,<text>地僻人仍靜。何曾俗客邀。幽窓栽阮竹。空谷守顔瓢。謾作閒居賦。時吟獨酌謠。溪樵乘興至。白髮兩蕭蕭。其二天地容踈曠。佳辰樂我生。深園無俗態。九老有詩聲。短砌寒花淨。斜陽秋樹明。諸君看楓約。何日上西城。</text>
<title>翠園論詩</title>,<text>詩家亦自有經權。却逐新奇易變遷。聲響不求夔府外。浮靡何取雪樓邊。秋天寥廓雲生峀。古壁蕭森葉下筵。出自天機方得意。叫呶鳴世是徒然。</text>
<title>翠園逢春長。拈韻同賦。</title>,<text>天地秋全暮。西園山色寒。人間超俗累。松下作淸歡。白酒陶然醉。新詩偶爾團。北城有朋至。籬菊共相看。</text>
<title>季秋十八日。九老會涵翠園修稧。拈韻同賦。</title>,<text>吾生幸際聖明時。隨處優游晩景遅。籬下頻斟黃菊酒。崖邊共賦丹楓詩。前春勝地同修稧。此日深園又赴期。一席風流誰得似。商山四老皓鬢眉。</text>
<title>季秋念日。與金君始，嚴稚受。率兒輦上西城。値雨坐譙樓。得天字。</title>,<text>步屧城頭興杳然。冠童隨後共蹁躚。晴江隱暎遙山外。霜葉分明禁樹邊。踈雨濕衣尙豪氣。深尊留客儘淸緣。衰翁已自酬佳節。石燈肩輿下洞天。</text>
<title>涵翠園。與深遠，景五。拈韻同賦。</title>,<text>浮世人情任覆飜。百年眞意此柴門。酒常戒爾唯隨量。詩欲天然不露痕。霜鴈橫空頻送響。秋山據地靜無言。休論樗散堪衰朽。尺蠖從來至道存。</text>
<title>翠園晩秋</title>,<text>商飈正蕭瑟。園木葉初稀。籬底開黃菊。門前到白衣。時聽塞鴻度。遠看峀雲飛。秋興佳如此。淵明醉不歸。</text>
<title>池同知 鶴老 輓</title>,<text>從來世德本仁賢。公向桑楡福履全。子姓寧馨知有報。門闌昌大豈無緣。位躋二品隆天爵。壽過遐齡近地仙。一夕華堂乘化盡。同鄰老友淚潛然。</text>
<title>翠園。與黃士正拈韻同賦。</title>,<text>每與黃君共蓋簪。平生匪爾孰知音。西風携手問幽菊。斜日登㙜看遠林。晩節新詩連百璧。佳辰一飮直千金。悠悠萬事都消遣。隨處天遊卽我心。</text>
<title>涵翠園。與深遠拈韻同賦。</title>,<text>前山木落眞顔開。時有浮雲自往來。君樂考槃栖澗谷。誰從聖世調塩梅。常邀好客酬佳句。共惜殘秋進一盃。每到玆園多勝事。林昏歸路莫相催。</text>
<title>秋盡日。金君實與安君彦尋到翠園。故與之拈韻同賦。</title>,<text>地深谷口澹人烟。牢落柴門帶澗泉。繞郭靑山連遠樹。一庭幽竹自寒天。三秋欲盡高鴻外。二仲相逢老菊前。無那光陰催白髮。共將尊酒慰殘年。百年吾輩興。自在此柴扉。有酒詩方就。無言秋又歸。籬花寒更凈。園葉颯仍飛。餞意沉吟久。西風透我衣。</text>
<title>陽月初吉。翠園卽事。</title>,<text>秋盡猶高興。淸尊繼昨歡。崖楓雖已晩。籬菊未全殘。遠郭山將夕。長天鴈叫寒。可堪芳杜歇。幽抱以詩寬。</text>
<title>翠園次蓀谷韻</title>,<text>十月寒猶早。簷峯晩更蒼。踈篁方傲雪。老菊尙重陽。巢鵲飜林杪。征鴻自海鄕。此時亦佳興。梅閤酌鵝黃。</text>
<title>翠園次晉菴韻</title>,<text>西掖樓㙜滿九霄。時從此地望迢迢。寒生雲壁園容澹。風入山窓竹影搖。老我閒情謾歌詠。主人奇興讀逍遙。新梅代菊床邊在。徐待月圓期一宵。</text>
<title>送鄭宅之赴燕</title>,<text>中土物華我未見。送君今日還堪羡。燕山朔氣偏多寒。萬里王程愼自勉。</text>
<title>翠園冬日。與黃士正拈韻同賦。</title>,<text>翛然茅屋裏。賓主各衰翁。窓外時聞葉。雲邊或見鴻。玄暉愛山色。元亮畏尊空。眞意兩相似。不離朝暮中。</text>
<title>翠園次槎川韻</title>,<text>鎭日敲推頗近勞。知應達者笑吾曹。却嫌詩響浪傳世。未害酒痕常濕袍。秋盡孤園猶自凈。天寒老岳不勝高。平生已失入山計。謾作壺中詩酒豪。</text>
<title>和示韵。寄與金晦章山庄。</title>,<text>知子遐心老更悠。三年月峽隱居幽。人攀桂樹白雲裏。家住松溪流水頭。農墅垂成應有樂。妻兒係戀奈離憂。阻懷一夜占佳夢。莞爾同舟泛綠洲。月峽峯巒列檻前。朝朝暮暮對悠然。武陵深處初開地。苕霅浮家別有天。自管煙霞物外卧。肯將消息塵間傳。鹿門高趣追難及。愧我泥塗送晩年。</text>
<title>翠園示主人</title>,<text>閒翁抱卷卧西林。傲骨淸癯似海禽。獨向幽園覔佳句。其於世事已無心。</text>
<title>翠園卽事</title>,<text>纔經剝卦已純陰。卽看羣蟲入窟深。紙閤新梅凌雪色。茅簷寒日照庭林。到門忽爾剡溪興。隱几依然南郭心。曠世閑情還此地。強將衰脚不嫌尋。</text>
<title>藥塢逢黃士正。同尋翠園。與之拈韵同賦。</title>,<text>携得黃公手。仍尋綺季廬。深園含古意。蒼檜護幽居。談屑開樽後。碁聲對局初。窓前烏竹色。欲上一床書。</text>
<title>盆松</title>,<text>孤根含太古。歲暮見盆松。尙帶巖泉氣。殊非桃李容。朝昬憐爾操。灌漑起吾慵。莫說踈枝短。猶能挺大冬。</text>
<title>閒翁來過。次劒南集韵。</title>,<text>梅下床書帶硬黃。閒翁忽到問梅香。天寒共惜簷暉短。室邇非關澗路長。獵獵風聲生古木。輕輕雪片打深房。此時墐戶同君醉。歲暮風情也不忙。</text>
<title>至月初三。與諸益拈韵同賦。</title>,<text>微恙還生趣。幽懷客到寬。甕頭新釀熟。閤裏古梅寒。陋巷多眞意。誰人作好官。蒼茫歲云暮。豈可不淸歡。</text>
<title>又步前韵</title>,<text>我有龕梅在。君來興自寬。酒濃拚一醉。雪擁與同寒。素癖唯耽句。高情不屑官。平生能惠好。終歲共相歡。</text>
<title>病眼苦谻中。君始有詩相贈。步韻和之。</title>,<text>閉眼如嫌俗。從兒誦國風。隔簾應雪白。照閤任梅紅。萬物森羅際。羣書領畧中。靜心且趺坐。頗與參禪同。</text>
<title>至日君始，稚受適至。拈韵同賦。</title>,<text>此日扶陽意。先王昔閉關。風霜凋草木。氷雪遍江山。月窟窮陰退。梅枝淑氣還。二儀自相替。妙在斯須間。</text>
<title>詠家鶴。次君始示韵。</title>,<text>一雙階畔鶴。高潔異凡禽。緱嶺離羣遠。蓬門伴我深。松壇警寒露。竹塢帶淸陰。愛此不能去。渾忘滄海心。</text>
<title>書懷次君始示韵</title>,<text>屛間畫楓岳。卧處生煙嵐。琴撥開心賞。棋閒輟手談。幽懷當歲暮。微恙浹旬三。久負林泉約。爲君空復慙。</text>
<title>和君始示韻</title>,<text>隔戶寒梅開幾番。箇中贏得鬂毛繁。朋遊蹔輟緣衰病。詩思方回每曉昬。頻寄赫蹄排日至。爭如襟抱對顔論。西翁有約來相問。分付家僮不掩門。</text>
<title>至月念一日。與閑翁拈韻同賦。</title>,<text>何必卜居求遠郊。還從陋巷且誅茅。欲修稧事追前輩。先與隣翁托晩交。釀酒常能留客醉。攻詩或恐見人嘲。興來開閤悠然坐。冬栢寒梅各雪梢。</text>
<title>臘月初吉。與君始，深遠對梅共賦。</title>,<text>寒梅自吐萼。窮巷一團春。雪屋方伏枕。柴門忽故人。共開靑眼久。還惜白頭新。臈日知將近。携尊更與親。</text>
<title>次君始示韻</title>,<text>殘年志業欲求仙。勾漏無緣可得便。斂跡何曾關世路。隱居先已買山田。窮經高卧幽牕下。領鶴閑行小砌前。冬暖物華還有趣。一庭喬木帶晴煙。一病三旬未快蘇。惟將書卷與之俱。尋梅覔句開閒幔。留客斟尊擁小爐。笑我龜形能古怪。憐君鶴骨本淸癯。政當冬候休筇屐。窓日披看山海圖。</text>
<title>君始過。對梅同賦。</title>,<text>一樹梅花在。氷霜不怕寒。貯來灞岸色。留得襄陽看。開閤知春洩。澆根爲地乾。同君身自隱。終歲覺心安。</text>
<title>君始過。拈韻同賦。</title>,<text>從來傲骨與人踈。末路有誰尋弊廬。過臈殘梅明戶牖。凌寒喬木立庭除。詩情跌宕高吟裏。歲色崢嶸一醉餘。西社閒翁時自到。晴牕溫堗共看書。</text>
<title>臈月旬八。與閒齋共坐梅下。君善繼至。拈韻同賦。</title>,<text>深堂方伏枕。邂逅到吾君。黃卷牀頭滿。紅塵戶外分。簷峯消積雪。溪樹度寒雲。捲箔相迎處。梅香隔閤聞。</text>
<title>立春前三日。君始來過。對梅同賦。</title>,<text>滿壁圖書對閤梅。竆冬雪裏似春來。一庭淑氣纔鞭草。六管微陽已動灰。盤菜忽新人自老。椒醪依舊客初廻。宿疴從此同蘓健。料理筇錢上翠㙜。</text>
<title>立春日。與閒翁得韻同賦。</title>,<text>自從舊歲得新春。却喜吾年到七旬。寒盡壁松添氣色。日暄溪柳更精神。西園花鳥開三逕。東陌風煙接四隣。栢酒初濃身且健。相邀九老樂佳辰。</text>
<title>立春後三日。與閒翁坐翠亭口拈。</title>,<text>正好暄簷禽語長。臘梅猶在送淸香。可惜年光頻改易。遂令顚髮日添霜。</text>
<title>除夕</title>,<text>迎新饌具付家兒。卧看幼孫樂歲時。燈前自酌椒漿飮。閒與老妻圍奕碁。</text>
<title>人日與九老會涵翠亭。拈韻同賦。丙辰年</title>,<text>有約西園步屧來。主人迎我竹扉開。新元古俗傳金勝。前歲餘情在閤梅。只使衰翁添白髮。寧容佳節廢深杯。諸君堅坐休辭醉。冉冉光陰隙駟催。</text>
<title>涵翠園翁晬日。與諸老拈韻共賦。</title>,<text>七耋能強健。矍哉有是翁。素心梅共靜。癯骨鶴相同。喜動斑衣際。春生壽酌中。留人終夕醉。月上翠園東。</text>
<title>上春念一日。與黃士正，馬景羲會于翠園。拈韻同賦。</title>,<text>眉翁能赴約。西社又春晴。澗柳初生意。園禽欲變聲。一尊開勝地。九老樂昇平。園寢忽瞻望。吾王方幸行。</text>
<title>和月山人示韻</title>,<text>葛巾醉飽卧前楹。春及西疇樂耦畊。絶峽深山無客到。白雲流水有誰爭。地靈應産紫芝草。歲暮亦餐秋菊英。君在鹿門雖忘世。其如故舊遠含情。數間茅屋寄雲端。知子高情不等閒。簇簇春峯排檻出。翩翩野鶴隔林還。身同樵牧居常靜。話及桑麻興自寬。九老會中虛一席。何時共對翠園山。</text>
<title>君始過。拈韻共賦。</title>,<text>睡起閑牕下。春風鳥語簷。溪流初决决。山靄欲纖纖。門逈俗緣少。日長詩課添。陋巷誰相問。翠翁來則淹。</text>
<title>敬次遅遅㙜御製賡和韻</title>,<text>龍馭星言動。鳴鑾繞遠城。羽旄飜日色。管籥悅民情。霜露宸心感。寢園烝禮成。遅㙜臨御久。野濶暮雲生。</text>
<title>仲春初吉。與黃士正訪涵翠園亭。拈韻同賦。</title>,<text>溪路新晴澹日華。靑山窈窕遠含霞。東風扶杖烏紗側。西社敲門翠竹斜。自惜浮生添白髮。不知何處問丹砂。三年此地同君醉。更擬今春續看花。</text>
<title>初八閑翁適至。拈韻同賦。</title>,<text>小閤留人坐。春簷近夕曛。詩情同渴馬。世事若浮雲。氷底幽泉動。枝間好鳥聞。靜中觀物理。天意一何勤。</text>
<title>旬後七日。與士正，景羲會于翠園。次東坡韻。</title>,<text>前歲淸遊今歲追。西園花木復春暉。隔簾靑嶂依然在。縈壁閑雲不自飛。琴韻碁聲殊世態。花心鳥語各天機。良辰每得壺中醉。豈識人間是與非。</text>
<title>翠園卽事</title>,<text>日暖風恬午睡遅。起看天地近芳菲。層城雨意鳩常喚。一巷春泥燕欲歸。上巳浴沂何可廢。西園修稧莫相違。兩翁共對茅簷下。五柳毿毿掩竹扉。</text>
<title>翠園次東坡韻</title>,<text>唯君生理與人殊。晩境卜居閬苑隅。鎭日哦詩知雅趣。有時看劒亦䧺圖。閒將花卉開三逕。遠擬煙波泛五湖。勝地淸幽能自得。悠悠俗事一毫無。</text>
<title>翠園次東坡韻</title>,<text>浮世功名看似雲。還從此地問幽人。卽看庭杏方開日。更聽山禽競說春。霞壁何曾留俗客。茅簷元不到緇塵。晩來散步層㙜上。只有松風灑角巾。</text>
<title>翠園。與黃士正，嚴稚受。次唐人韻。</title>,<text>屋上鳩鳴麗景明。乾坤釀得百花生。沂園正値風雩節。吾黨能無捨瑟情。欲雨靑山氣全濕。當春老栢韵逾淸。爲答年華方理屐。白首輕衫趁此成。</text>
<title>翠園卽事</title>,<text>白首不宜強做官。高園酌酒與君歡。年光隙駟催人老。世事竿鮎入手難。花氣生林頻雨澤。草芽穿土解春寒。芳菲從此滿天地。南陌西城任馬鞍。</text>
<title>仲春晦日。涵翠園九老齊集小酌。拈韻同賦。時晦章歸自月山。來參席上故及之。</title>,<text>九月山人今下山。幾年居駐白雲間。重重海嶠空傳札。寂寂林園忽對顔。每恨冥鴻曾自去。卽知霧豹已成斑。洛城花柳宜同賞。爲我流連且莫還。</text>
<title>涵翠園卽事</title>,<text>天地已寒食。東風御柳斜。層城微雨過。上苑五雲多。酒及花前熟。詩從春後加。閒翁頻速我。白首答年華。</text>
<title>翠園卽事</title>,<text>燕至應明日。溪沙水氣淸。春禽鳴後院。花木擁前楹。芳草連山遠。游絲纈眼生。東風能起我。陌上一尊傾。主人謝世久。門巷斷輪蹄。簷額鳴春鳥。階陰靜午鷄。琴書身自老。花絮興全迷。莊叟還多事。濠間漫物齊。</text>
<title>翠園。與黃士正，馬景羲拈韻同賦。</title>,<text>西城落照尙餘輝。散步高園逸興飛。人靜元來塵事少。門深自爾市聲稀。每將斗酒娛閒地。何羡名官鎖禁闈。聞道雲㙜花柳近。相邀九老拂春衣。</text>
<title>翠園卽事</title>,<text>春寒猶尙峭。三月未花枝。寂寂深齋卧。遅遅白社期。功名浮念息。林壑素心持。早晩探芳計。風流似昔時。</text>
<title>翠園卽事</title>,<text>毿毿溪柳拂晴煙。紫陌樓㙜一望前。欲待鸎花偸暇日。聊將詩酒送殘年。却從物外多閒地。始覺壺中有別天。時醉高園相枕籍。春風白髮揔堪憐。</text>
<title>涵翠園。九老齊集。拈韵同賦。</title>,<text>三春欲盡郭西林。勝會初開綠樹陰。白髮政憐花色淺。東風更喜酒盃深。銜泥燕子營巢意。振羽鸎兒出谷心。聖代恩波及樗散。座間金玉各輝簪。</text>
<title>翠園卽事</title>,<text>此老早知處世難。卽從西社置身安。春深砌面開紅藥。雨浥籬根長碧竿。蘿壁雲生添古態。茅齋山近作微寒。靜中剩得淵明趣。漉酒應須用葛冠。</text>
<title>翠園。與黃士正，嚴稚受。拈韻同賦。</title>,<text>簾前綠樹一鶯聞。知是幽閒傡在君。物外風情宜斗酒。人間寵辱視浮雲。時時九老來相集。寂寂孤園坐更分。盡日詩篇陶寫地。淸新誰似鮑參軍。</text>
<title>睡僧</title>,<text>古寺鍾殘祗樹陰。高僧趺坐自閒心。白雲影裏松壇靜。流水聲中佛殿深。寂寂上方身欲化。冥冥天笁夢還尋。厖眉慧眼時擡首。盡日蒲團只碧岑。</text>
<title>翠園。與黃士正，嚴稚受。拈韻同賦。</title>,<text>西園賢主對佳賓。半日風流出世塵。每向詩篇誇富麗。只於盃杓任淸貧。花前忽憶靑年事。席上誰非白髮人。超此良辰須盡醉。鸎歌燕語易三春。佳辰九老讌。幾設此茅堂。人事憐華髮。天時惜艶陽。柳絲連錦澗。花氣接宮墻。修稧曾多歲。還慙近擅芳。</text>
<title>翠園。與嚴稚受拈韻共賦。</title>,<text>末路有誰憐此翁。終年閉戶卧溪東。春深詩榻頻迎客。日永書床漫課童。浮世宦情如屣脫。名園勝會與君同。小車時出行將遍。三月煙花領畧中。</text>
<title>獨樂園</title>,<text>迂叟當年有此園。松爲藩蔽竹爲門。煙霞飽喫眞仙近。名敎修明至道存。盡日水流閒不競。長時山碧靜無喧。這間獨樂雖云樂。聖世能忘鵷鷺羣。</text>
<title>奉次李君景五除拜同樞推榮感懷韻</title>,<text>知有先庥在。一朝恩命新。門闌原爀爀。章服遂彬彬。風樹情何極。松楸孝欲伸。焚黃榮感集。應自涕霑巾。</text>
<title>初夏念四日。翠園九老齊集。拈韻同賦。</title>,<text>九翁趣味各淸眞。此地相逢意更新。境淨宜斟文擧酒。門深不到元䂓塵。半簾山色閒無競。隔樹鸎聲警有神。當此淸和須盡醉。座中俱是白頭人。</text>
<title>泛舟遊於赤壁之下</title>,<text>秋生赤壁江之頭。千載蘓仙此泛舟。萬頃澄波連極浦。一天明月滿長洲。只留簫客同心樂。更屬匏樽竟夜遊。興盡篷窓相枕籍。渾身風露不知愁。</text>
<title>今上岳陽樓</title>,<text>洞庭湖水岳州東。城上高樓出半空。岸芷汀蘭平看外。吳山楚竹杳茫中。踈簾時捲千帆雨。虛檻長吹萬里風。終古詞人幾經過。只今惟有一漁翁。</text>
<title>送李愿歸盤谷</title>,<text>送君今日仰高風。何處重逢一席中。別意蒼茫臨海水。歸心浩蕩入雲空。名塗芾冕知誰子。盤谷煙霞有老翁。我且膏車應匪遠。先從麋鹿與相通。</text>
<title>長楊羽獵圖</title>,<text>漢皇出獵長楊隅。千騎在前齊一呼。射盡郊原禽委積。圍來林藪獸虛無。飜風鷹犬飛兼走。暎日㫌旄美且都。一幅丹靑多殺氣。不如西伯夢熊圖。</text>
<title>翠園。九老齊集。拈韻同賦。酒饍李君景五辦備。</title>,<text>吾曹交契自兒童。白首如今幾處逢。歲月無情同逝水。林園有約對遙峯。婆娑老態臨蒼壁。踈宕高標逼古松。何幸范君新赴席。共將詩律意重重。</text>
<title>端陽月初四日。往塔洞觀孫女婿冠禮。仍訪安君彦新第。拈韻同賦。</title>,<text>久憐吾友卧東城。白髮扶藜爲此行。入戶人方開好面。鉤簾鳥亦送和聲。幽懷說盡新詩出。一酌斟來萬事平。滿院杞榴身自在。賀君微祿代深耕。</text>
<title>翠園戱主人</title>,<text>君居縱道窄。地僻淨人煙。鼴鼠臨河水。醯鷄樂甕天。詩成三逕裏。興在一樽前。飮啄隨微分。猶堪享晩年。</text>
<title>君始過。拈韻同賦。</title>,<text>翠老來相訪。幽窓病起時。悠然無雜語。此意有誰知。花卉盈閒砌。寒天在小池。鸎聲忽自至。似欲催吾詩。</text>
<title>翠園納凉</title>,<text>天地庚炎近。西園始納凉。高臨雲壁靜。傲視世人忙。晩境詩成癖。終年酒作狂。親朋能有約。勝事又商量。</text>
<title>翠園。與稚受拈韻同賦。</title>,<text>相逢壺酒勸卿卿。醉把長牋筆自耕。西社閒吟三逕淨。北窓高卧萬鍾輕。松風撲面渾凉意。壁翠拈衣不世情。晩向孤園時矯首。靑山繞郭遠縱橫。</text>
<title>翠園雨後卽事</title>,<text>雨後西園草色斑。婆娑巾服晩晴間。沙崩碧磵多淸響。雲盡靑山更好顔。此地猶堪長嘯傲。衰翁何必遠躋攀。四時佳興吾能得。浮世功名捴不關。</text>
<title>仲夏念五。與西園九老往遊松石園。拈韻同賦。</title>,<text>憐君尙着薜蘿衣。萬木中間獨掩扉。苔逕踏來凉籟發。石㙜登後伏炎微。雲歸遠樹天何黑。雨急前溪水正肥。一洞煙霞能自管。林窓高卧共忘機。</text>
<title>値雨留宿山亭。拈韻同賦。</title>,<text>風雨成佳會。玆遊不可忘。山樓明短燭。書幌爇名香。九老尋詩句。深宵覔酒觴。如臨禪榻卧。繞枕石泉長。</text>
<title>七絶</title>,<text>松石溪邊五月時。西園九老赴幽期。無端一雨能留客。山閣懸燈夜興遅。</text>
<title>五絶</title>,<text>小樓溪上燭。遙夜雨中盃。淸勝眞堪樂。明朝擬復來。</text>
<title>翼日涵翠園卽事</title>,<text>一雨新開霽。高園眺望賖。流雲歸遠郭。落日在深柯。虛壁時生籟。幽庭別有花。泉聲猶聒耳。昨夜宿山家。</text>
<title>翠園卽事</title>,<text>西園一片地。高卧卽吾廬。幽鳥啼深樹。浮雲幻太虛。溪聲經雨後。山色捲簾初。白首無餘事。晴窓卧看書。</text>
<title>涵翠園。與士正，穉受次唐人韻。</title>,<text>君居未害地能偏。白首相從樂暮年。淨界抽身朱日外。深園露頂碧松前。滿庭芳草幽情愜。一篋丹篇道意全。治圃猶堪瓜可摘。靑門何必遠求田。</text>
<title>七絶</title>,<text>孤園默坐看鳶飛。牢落乾坤近夕暉。心境淸虛無點累。任敎庭翠上人衣。</text>
<title>季夏初二日。九老齊集翠園。拈韻同賦。饍具則趙君深遠措辦進呈。</title>,<text>可憐九老髮俱明。猶向西園杖屨輕。壁氣噓人醒酒氣。禽聲繞樹助詩聲。雲過綺席時生雨。天借佳期故放晴。此地團欒應續續。百年聊復樂昇平。</text>
<title>季夏旬一日。九老集中書堂。拈韻同賦。</title>,<text>丞相府中有此堂。斜陽來坐俯方塘。微微波浪天光澈。淡淡芙蕖雨氣凉。一面靑山排檻立。百年喬木入雲長。官樓猶許耆民會。共賴淸陰醉羽觴。</text>
<title>五律</title>,<text>忽爾林蟬急。微吟訝近秋。懸燈纔澗戶。移席又官樓。檻碧峯巒出。池深島嶼幽。携尊臨水坐。淸勝愜吾遊。</text>
<title>夏雨</title>,<text>天際行雲故結陰。無端一雨落池心。紛紛霧氣侵花徑。颯颯風聲在竹林。喜聽軒牕簷溜滴。任敎門巷澗泉深。今年登熟從玆判。打腹尊前醉自吟。</text>
<title>季夏望日。訪涵翠園主人。</title>,<text>東溪有老叟。一飽不求餘。拄得仙人杖。來尋綺季居。壁霞時滴滴。林雨或踈踈。賓主渾忘態。庭花自澹如。</text>
<title>涵翠園。與黃士正共賦。</title>,<text>忽逢黃士正。詩席意俱賖。籬角懸匏子。階前落桂花。卽今翠園宅。何似竹林家。凉吹能攻暍。如臨綠水涯。</text>
<title>翠園。與嚴稚受共賦。</title>,<text>此日西園會。携尊已午鐘。逢塲詩欲敏。涉世意全慵。凉壁時生籟。流雲不定蹤。沉吟還忘語。微月上遙峯。</text>
<title>六月二十六日卽中伏。九老集明禮宮後園。拈韻同賦。從黃士正所請。</title>,<text>宮園迢遆接西城。碧樹蟬鳴秋氣生。諸子聯筇勤自至。主人携酒喜相迎。地深常見流雲影。松靜時聞老鶴聲。前歲淸遊今復續。終南山色更多情。</text>
<title>五律</title>,<text>落日西宮裏。淸吟萬事閒。園深多老木。地逈俯靑山。覔句能生韻。斟尊共解顔。林風吹爽氣。忘暑又忘還。</text>
<title>涵翠園。與諸子拈韻同賦。時余晩到副急。</title>,<text>東溪坦腹卧閑堂。簾外桑陰覆短墻。幾日千家困蒸暑。崇朝一雨快淸凉。林園時赴琴樽會。塵世已辭鵷鷺行。樹裏新蟬鳴亂耳。斜陽坐惜迅年光。</text>
<title>七月吉日。次翠翁韻。</title>,<text>莫言殘暑苦。秋氣漸看生。白首宜鄕里。丹心戀帝城。水流可能挽。山色不曾更。淸凉最玆地。虛壁帶松聲。</text>
<title>七月三日。集翠園拈韻同賦。</title>,<text>西園詩幾首。吾道此中存。踈雨蟬聲遠。凉風鳥語喧。秋庭生竹影。古壁露松根。眞境儘如許。了無塵慮煩。</text>
<title>七夕日。九老集翠園。拈韻同賦。</title>,<text>此日西園集舊知。槐花亂落助佳時。人間九老同參席。天上雙仙亦有期。一葉墜庭金氣動。玄蟬飮露火星移。殘生忽有徂年感。却把深樽謾賦詩。</text>
<title>翠園。與諸老拈韻同賦。</title>,<text>閒翁養竹竹生孫。意在編籬補缺垣。一洞煙霞長閉戶。滿庭空翠獨開軒。已知白首塵機息。更有高園樹蔭蘩。同子風情惟綺季。着來碁局到黃昏。</text>
<title>翠園小集。拈韻同賦。</title>,<text>鬢髮鬅鬙各老年。相逢猶自設瓊筵。斜陽人卧凉風地。碧樹蟬鳴七月天。酒或微酡無及亂。詩能陶瀉不求傳。超然物外携藤杖。九陌紅尘遠望前。</text>
<title>翌日又拈韻</title>,<text>自覺殘年興未闌。西園詩思動眉端。尊前綠蟻聊相勸。膝上瑤琴須自彈。空翠霑衣能退暑。閬風隔樹欲生寒。衰翁志氣還堪笑。醉把吳鉤試一看。</text>
<title>翠園卽事</title>,<text>每到君居逸興飛。微君末路更疇依。床頭抱卷消長夏。松下吟詩送落暉。一樹蟬聲殘暑退。千家雨色暮雲歸。將身卧度淸凉地。塵土何曾染我衣。</text>
<title>翠園。與黃士正共賦。</title>,<text>九老風流尙未殘。還如翠栢挺凌寒。奇篇寫處揮毫易。金斝傳來袖手難。浮世任他千駟貴。深園有此百年歡。人生行樂唯隨分。白首何須做好官。</text>
<title>翠園卽事</title>,<text>白髮携藤杖。凭高遠縱眸。松梢凉不絶。山色雨初休。天地三庚盡。林園一醉謀。蒼茫遅暮意。蟬鳴萬樹秋。</text>
<title>翠園。與黃士正拈韻同賦。</title>,<text>幾被朱炎惱殺人。秋淸西社更相親。蒼然巖壁無塵色。牢落乾坤有我身。却把金樽恣讙謔。回看宦海足酸辛。朝來一雨添凉氣。簾外靑山露面眞。</text>
<title>翠園。與黃士正拈韻共賦。</title>,<text>古壁藤蘿手自攀。苔紋縈石細成斑。一園爽氣自何處。三伏蒸炎無此間。斜日蟬聲喧酒壘。微風松露落詩壇。九翁時有同遊約。谷口柴扉爲不關。</text>
<title>西皋秋望 次松隱韻</title>,<text>緣崖移步僅躋攀。及到危巓四望寬。日照東城平野濶。秋晴西浦遠帆還。繞溪環佩依微聽。撲地樓㙜咫尺看。向晩蟬聲最何處。蒼然松栢欝圜壇。</text>
<title>涵翠園。與黃士正次唐詩韻。</title>,<text>翠園數老商顔如。松下圍碁萬事除。但理舊田行種菜。欲穿新甃坐看魚。有誰論道能齊物。聽子言詩或起予。向晩醉吟幽壁下。淸風時自動荷裾。</text>
<title>次黃士正見孫婦感舊韻</title>,<text>積善之餘慶必偏。曾聞先德在申年。飄然鶴骨遐齡得。凝重靈犀一子贒。符甲生孫元異事。早時行醮亦佳緣。莫言報應終冥漠。今見君家乃驗天。</text>
<title>翠園。與閒翁拈韻。</title>,<text>晩境誰知己。西園有翠翁。除非同賦詠。寄興酒盃中。騎竹渾如昨。於焉作老年。靑眸君獨在。白髮我偏憐。石底明秋萼。林梢急暮蟬。將何共歡樂。淸興寄詩篇。</text>
<title>仲秋旬八日。嚴稚受携晬日樽來遊翠園。拈韻同賦。</title>,<text>卧聞山屋響踈砧。古壁秋雲澹作陰。藥塢忽携初度酒。涵園能慰老夫心。暎階早菊幽香動。參席斑衣喜氣深。嘔啞歌謳何足聽。松前倚石發淸吟。</text>
<title>念日黃士正晬席。九老齊集。拈韻同賦。</title>,<text>九老壽筵取次成。吾人行樂賴昇平。尊前鶴骨神仙近。座上緋衣爵位榮。南極瑞輝應自照。北山佳氣笑相迎。欲酬慶軸裁詩處。一院秋花入眼明。</text>
<title>仲秋西城小集同賦</title>,<text>九翁聯武上層城。谷靄山嵐細細輕。西浦江光翻落照。東林樹色帶新晴。詩篇爛熳渾淸興。盃杓淋漓滌世情。向晩更憑高處望。千門萬戶暮煙生。</text>
<title>重陽日。九老齊集翠園。拈韻同賦。</title>,<text>近因卧病阻詩壇。何幸重陽試一看。東洛故人多意緖。西園此日置杯盤。秋聲石底虫吟夕。霜信雲端鴈叫寒。九老風情還可詑。各將黃菊揷烏冠。</text>
<title>季秋念日沙村墓舍。與金君始，嚴稚受次壁上韻。</title>,<text>田翁初不慕功名。一飽藜床意自橫。墟落歡呼知社會。比隣然諾見村情。壠頭放着耕牛卧。澗路閒看穫騎行。最是松楸隔岡在。時時省墓感悽生。</text>
<title>夜宿</title>,<text>深秋丙舍夜。對月作淸歡。素魄天俱逈。流光水共寒。濁醪堪一醉。佳客且相看。霜鴈時飛去。沉吟惜歲闌。</text>
<title>朝起</title>,<text>四面無非錦繡林。雙川環抱一村深。華山遠勢迎初旭。高鴈寒聲度薄陰。纔到田廬還有感。時瞻丘墓若爲心。霜淸墟落行扶杖。隔水遙聞搗練砧。</text>
<title>季秋念二日涵翠園。與黃士正拈韻同賦。</title>,<text>不省人間是與非。悠悠歲月任天機。詩家有癖心常在。俗臼無情事亦稀。最喜黃花浮白酒。還憐赤葉暎秋衣。九重正値河淸節。想見朝紳醉飽歸。</text>
<title>翠園。與黃士正同賦。</title>,<text>吾人勝會幾斯樓。每値佳辰興不休。嫰柳嬌鶯如昨日。征鴻落木又高秋。黃花揷處頭全白。濁酒傾來意更幽。可惜餘生無那老。應從象外問丹邱。</text>
<title>季秋念五日翠園。與黃士正拈韻。</title>,<text>天時十月近。床下入寒虫。可耐羣芳歇。猶尋老菊同。林泉未鞱跡。詩酒漫成翁。磊落胷中氣。西風送遠鴻。</text>
<title>與黃士正，趙深源。同往涵翠園拈韻。</title>,<text>數翁同杖屨。來訪竹西家。落日秋山碧。淸霜老菊華。新詩聊共得。白酒正堪賖。自笑踈狂態。偏從此地加。</text>
<title>秋盡日。與契中諸老。訪松石園。仍登後麓。</title>,<text>秋盡東溪秪自眠。良辰何可負詩筵。三宵一雨佳期阻。濁酒狂歌好會圓。山屋菊花巖底散。宮林樓閣樹頭懸。皤然七老班荊坐。斜日行盃迭後先。</text>
<title>洗心㙜拈韻</title>,<text>鑾輿曾駐蹕。此地玩重陽。雲物元佳氣。林巒尙御香。耆民瞻望久。落日詠歌長。醉飽仰流澤。玆遊何可忘。</text>
<title>涵翠園。與主人次浣巖韻。</title>,<text>菊從陶後幾人栽。今見西園滿地開。階上不禁黃葉落。門前時有白衣來。已知高躅輕千駟。每値佳辰重一盃。栗里風情君可續。新詩無愧古人才。</text>
<title>翌日又拈浣巖韻</title>,<text>可道君家好。幽窓老菊佳。寒林連閬苑。秋葉下丹崖。詩酒如茶飯。功名寄枕槐。我來捲簾坐。盡日說淸懷。</text>
<title>翠園次浣巖韻</title>,<text>天時方隕蘀。秋色一分餘。赤葉明窓日。黃花照架書。茅齋詩忽到。雲壁韻生虛。倚杖空階立。林端暝靄初。</text>
<title>翠園冬日。次浣巖韻。</title>,<text>初寒作冬候。代謝一何頻。老菊移床近。踈梅待雪親。蒼山簾外在。白髮鏡中新。社酒牽餘興。猶能醉殺人。西齋長閴寂。二老與之俱。小榻開碁局。高園擁酒爐。霜深嘉菊少。木落遠峯癯。篋裏陰符在。平生謾壯圓。</text>
<title>翠園卽事</title>,<text>吾輦風流事。冬天亦自奇。床頭餘菊色。閤裏又梅枝。脉脉心相許。看看意故遲。三翁分席坐。眉睫各新詩。寂寂孤亭閬苑東。主翁高卧擁書叢。閒題詩句消餘日。笑看雲容幻遠空。籬下殘英薄霜後。檐前古木淺寒中。一庭黃葉携藤杖。涵翠園頭夕照紅。茶鐺筆架動隨身。閑向庭前見鶴馴。老菊猶堪凌小雪。寒梅定欲報先春。樽邊秪許留佳客。席上曾無到俗人。惟把詩篇消歲月。渾忘華髮滿頭新。</text>
<title>陽月旬九日。九老齊集翠園。拈韻同賦。</title>,<text>何羡商山老。諸翁各皓眉。超然娛晩境。無乃荷明時。梅榻詩將續。菊籬語故遅。餘情殊未已。坐惜夕陽移。</text>
<title>翠園口拈</title>,<text>隔簾蒼壁氣。冬暖尙殘霞。盡日茅簷下。身同老菊花。</text>
<title>翠園卽事</title>,<text>衆妙能存此。依然安樂窩。幽情纔菊畹。淸玩及梅花。園壁寒仍淨。床書整復斜。從容論道地。不覺歸途賖。</text>
<title>翠園次唐詩韻</title>,<text>古木杈枒接短墻。深園落葉積煙霜。有時迎客開尊酒。盡日看書卧草堂。山色蒼寒猶舊態。梅梢點綴似新粧。靜中習懶仍成趣。堪笑馮生老作郞。</text>
<title>翠園卽事</title>,<text>幽庭閑井臼。窮巷澹生涯。數柳疑陶屋。踈篁是阮家。尊中新釀熟。簾外一峯斜。老菊依依在。猶堪玩物華。</text>
<title>至月初吉翠園。次蓀谷韻。</title>,<text>君居與我室。相距牛鳴間。溪路纔扶杖。梅窓忽對顔。詩遅嫌落照。酒重睨寒山。陽月今初盡。還應近閉關。</text>
<title>翠園雪後。次唐詩韻。</title>,<text>朝來瑞雪滿前溪。遠近樓㙜一色齊。却謌瑤華生草木。還疑銀汞漲東西。此時誰子郢吟苦。落日衰翁剡興迷。挈榼高園凌灝氣。留連不覺夕禽啼。</text>
<title>翠園卽事</title>,<text>白首扶杖踏溪沙。爲訪西林處士家。幽竹隔簾時送韻。寒梅在閤未開花。尋詩半晌詩先得。論道從容道不賖。牢落乾坤南至近。庭萱冒雪吐新芽。何幸翠翁已遂初。殘年同我樂幽居。甕頭浮白開新釀。床上硬黃堆古書。閑意自將梅共靜。高標元與世相踈。英華滿腹終何用。謾作人間一蠧魚。小閣能幽閴。牙籤整有方。簾前三逕凈。枕外四山蒼。味道時看籙。齋心每爇香。隔紗梅一樹。寒姿較雪光。自笑吾多興。寒天恣遠筇。幽居先問竹。古壁亦看松。雪榻論詩穩。梅𤗉釀酒濃。竟誰知此意。簷外有孤峯。</text>
<title>次涵翠翁示韻 雪夜</title>,<text>素月流簷雪。虛窓夜有光。書帷能借照。梅閤亦生香。境寂思詩伴。天寒問酒觴。中庭起延佇。河漢耿西堂。</text>
<title>雪朝</title>,<text>雪朝斟綠酒。胷次一團和。古壁渾成玉。寒林倂着花。奇姿能自幻。淸趣足堪誇。翠竹當簾在。元來是阮家。</text>
<title>翠園雪後卽事</title>,<text>日暎樓㙜雪滿山。翠園如在畫圖間。衰翁猶自乘高興。痛飮西隣駄醉還。</text>
<title>次閒翁至日詩韻</title>,<text>羣陰廓拓動微陽。更覺乾坤發育長。古壁稜稜含積素。寒梅寂寂吐淸香。斟來酒盞猶嫌冷。養得春心或恐傷。此日至尊恤民隱。十行綸綍下明光。</text>
<title>冬至夜口拈</title>,<text>燈前宴坐久。此夜意還遲。太極初分處。微陽欲動時。寒威凌竹葉。春信問梅枝。早晩和應徧。天心乃可知。</text>
<title>翠園卽事</title>,<text>翠老元仙骨。衰年面渥丹。門前冰磵響。簾外雪峯團。佳句吟常得。玄經靜自看。土爐時煖酒。白屋不知寒。</text>
<title>安君彦晬日。與金君實同賦。</title>,<text>弧席方開雪滿空。剡溪高興一吟中。題詩紙閤梅初白。煖酒金爐火欲紅。晩境生涯猶廩祿。平生志業在書叢。邀來舊故成佳會。此事知應每歲同。</text>
<title>翠園卽事</title>,<text>吾生樗散老淸朝。時憑晴雲望九霄。自樂琴書三逕靜。却論王覇一心遙。幽龕臈近梅方拆。白屋寒多雪正飄。箇裏兩翁相對坐。閒斟綠酒慰寥寥。</text>
<title>臈月初吉日。翠園卽事。</title>,<text>斜陽乘興出。來叩翠園扉。佳什吟無盡。淸尊醉不歸。簷寒庭雪積。室靜篆煙飛。歲暮還多意。新梅照我衣。</text>
<title>翠園次唐詩韻</title>,<text>主翁卧雪似袁安。時有故人來作歡。梅下斟尊聊共醉。床頭披卷與相看。深林遁跡眞高士。浮世無心做好官。興到晴窓捲簾坐。可憐山色正蒼寒。</text>
<title>翠園卽事</title>,<text>吾人行樂任淸眞。胷次何曾滯點塵。風月佳時尋北郭。烟霞深處問西鄰。窮冬詩在梅花夕。衰境興多竹葉春。此外世情都不管。平生自擬羲皇人。</text>
<title>翠園次唐詩韻</title>,<text>歲暮風情在竹林。正憐天地欲竆陰。晴窓點易沉思久。雪榻焚香宴坐深。壯志床頭看古劒。希音膝上弄淸琴。生當聖世身空老。白首猶爲梁甫吟。</text>
<title>翠園次蓀谷韻</title>,<text>冬暉猶且暖。雲嶂藹新晴。雪屋初梅色。風簷自竹聲。桑楡催短景。天地近嘉平。古壁依然在。登㙜試一行。</text>
<title>寄示金晦章山庄</title>,<text>太白山巓君獨卧。遙知日夕夢魂閒。蓬廬一飽烟霞裏。雲峽淸吟桂樹間。長往應無浮世志。別來能億故人顔。翠園佳約明春在。物外風流倘可攀。同隣猶恨一溪分。豈意千山隔暮雲。香社耆英嗟虛席。韋家兄弟惜離羣。峩冠博帶何由見。䧺辯高談久未聞。獨占名區閒作主。知應淸趣似陶君。</text>
<title>晦章書後有詩相報</title>,<text>海嶽蒼蒼杳眼邊。思君不見且閒眠。深山芝草期同採。絶峽雲蘿遠欲穿。夢想幾勞千里外。書緘忽到一床前。數回披玩還堪喜。道及明春共萃然。</text>
<title>翠園臈後。次浣巖韻。</title>,<text>一日不相見。猶言一日思。閒論王覇事。細討漢唐詩。雪榻梅初發。晴窓日較遅。淸尊聊共醉。難負此佳期。</text>
<title>次君始示韻</title>,<text>天時人事各升除。老子耽眠卧小廬。梅萼欲殘知臈後。椒醪方熟近春初。飜驚白髮看新曆。且喜靑陽檢古壁。年過七旬誠望外。未知淸月幾盈虛。</text>
<title>丁巳元月初八日翠園。次浣巖韻。</title>,<text>元來君與我。同氣又同聲。乍阻心常耿。相看眼忽明。春簷人並坐。暄木鳥先鳴。從此園容好。芳華日漸生。</text>
<title>上元後二日。翠園卽事。</title>,<text>涵翠園中春已回。諸翁指日聚含盃。觀魚正擬穿新甃。種竹先須理舊㙜。橋路氷消淸磵響。簾㫌雪盡碧峯來。主人一病能差健。爲我詩筵特地開。</text>
<title>元月念二。次浣巖韻。</title>,<text>柳陌和風動。西園試一過。峯頭夕暉在。谷口春泥多。相看憐同病。長懷發短歌。尊中新釀熟。佳興定如何。</text>
<title>翌日次唐詩韻</title>,<text>君病乘春起。西園一灑然。門前消積雪。澗底瀉鳴泉。靖節長時醉。希夷幾日眠。靜中聊自得。吾道又新年。</text>
<title>仲春四日。翠園拈韻。</title>,<text>南山北岳雪初殘。二月東風尙帶寒。雲樹天晴阻懷苦。溪橋泥滑赴期難。新春忽復生高興。今歲應須續舊歡。顧此西園無恙在。栽花種竹不求官。</text>
<title>翠園次唐詩韻</title>,<text>西園漸近艶陽天。和氣融融一望前。正是千林花待雨。遙看九陌柳含煙。詩篇案上添新課。歌曲尊邊感老年。醉步前溪隨月色。松橋處處細鳴泉。</text>
<title>翠園卽事</title>,<text>餘寒尙爾峭。園木未花枝。漠漠淸明節。遅遅上巳期。詩篇空自詠。盃酒漫相持。寄語二三子。春遊莫負時。親朋嗟已盡。晩契與君同。幽事多村北。春筇自澗東。靑山雪猶白。二月花難紅。濁酒頻沽得。梅前醉兩翁。</text>
<title>早春翠園拈韻</title>,<text>手摩苔壁掃詩壇。九老風流復此間。休道鶯花今尙遠。尊前依舊有靑山。滿林啼鳥不勝春。盡日茅簷絶點塵。一雨東風和氣遍。爲探花信上園頻。</text>
<title>又拈蓀谷韻</title>,<text>春分知隔日。萬物各芳容。南陌鋪黃麴。西園聳碧峯。花心生樹裏。煙景蕩人胷。倚杖東風久。前村近暮春。</text>
<title>又拈唐詩韻</title>,<text>小雨新晴二月時。閒向西林步屧遅。春風痛飮三杯酒。落日吟成一首詩。塵世判無黃鵠擧。江湖宜赴白鷗期。飄然鶴髮携藤杖。錦水東邊柳拂絲。</text>
<title>翠園卽事</title>,<text>塵陌人趍利。林園子獨棲。春寒花未拆。晝永鳥空啼。漠漠雲生峀。霏霏雨滿溪。坐看幽草色。階上欲萋萋。</text>
<title>翠園春事</title>,<text>陶君門巷柳陰陰。寂寞幽居不厭深。細草和煙迷北郭。穠花待雨滿西林。題詩好是靑春事。對酒難禁白髮心。走馬探芳問誰子。老夫無力懶相尋。</text>
<title>翠園春興</title>,<text>繞屋禽聲亂。巢簷燕子還。衰翁方理屐。春興欲登山。花絮東風裏。樓㙜夕照間。小園幽且僻。先此解塵顔。</text>
<title>花谷張氏園。與張君恕同賦。</title>,<text>君居幽僻似仙家。鷄犬悠然亦飽霞。地接星壇無俗態。墻連閬苑有名花。芳尊携處人方醉。佳句成時日欲斜。石上松陰淸宴坐。不知山下歸途賖。</text>
<title>翠園暮春卽事</title>,<text>習習谷風入袖來。西園二老暫登㙜。毿毿澗柳和煙重。灼灼階花帶雨開。顧此衰慵搔白卧。任他遊俠踏靑廻。閒憑烏几醉眠起。爐上酒痕霑宿灰。雨餘門巷柳風微。盡日茅齋俗客稀。九老詩盟何太慢。一春花事欲全飛。林禽欵欵如求友。庭蝶紛紛或上衣。獨與閒翁相對坐。小園幽閴暮雲歸。</text>
<title>西谷林氏園。與安君彦，金君始，金君實，丁生茂倫同賦。</title>,<text>綠樹鶯啼天氣和。故人携我此園過。前宵一雨花容淺。落日千門柳色多。白髮滿頭猶傑句。幽懷拄腹欲長歌。可憐春事今將晩。更續玆遊問如何。</text>
<title>翠園暮春卽事</title>,<text>漸迫淸和節。東風日氣調。茅簷花影動。芳樹鳥聲饒。天地春全暮。溪山意自遙。西隣方醉卧。浩浩發長謠。</text>
<title>珠峴藥舖。與主人同賦。</title>,<text>藥肆臨官路。微風陌柳輕。篋中靈草積。架上古琴淸。市隱誰能識。溪逋最有情。相逢掃塵雜。道意一床明。</text>
<title>翠園初夏贈主人</title>,<text>鶴髮飄然地上仙。簞瓢陋巷道心全。長年事業遊於藝。暮境生涯欲問田。花影參差三逕裏。牙籤齊整一床前。客來移席高園坐。簇簇燈竿拂夕煙。</text>
<title>蒼谷小集。以燈夕爲題共賦。社洞李尙書命韻故也。</title>,<text>近夕先聞水皷聲。風旛綠竹半天橫。輕輕火暈初含地。的的銀花忽滿城。萬戶人煙相盪漾。九霄雲月獨孤明。從來此事非崇佛。古俗因仍樂太平。老夫爲佳節。步出洛橋頭。映水高低竹。懸燈遠近樓。星河淸漏永。歌管幾人遊。童子能提榼。盃中綠蟻浮。</text>
<title>翠園卽事</title>,<text>花事悠悠太半空。吾知靑帝已成功。雙飛燕子踈簾外。並坐鸎兒綠樹中。淸夏林園携酒至。暮年詞賦與君同。醉眠石上無人喚。唯有蒼松送晩風。</text>
<title>七絶</title>,<text>春花落盡綠陰齊。黃鳥聲中日欲西。老子風情猶復在。雙柑斗酒問幽棲。芳草池塘日色涵。有時雲氣起蒼巖。客到柴門猶不啓。主人無事夢江南。</text>
<title>翠園卽事</title>,<text>可憐西社度花時。綠葉成陰鸎語遅。園色方濃宜把酒。天機自動又題詩。微風隱几還多趣。鎭日連裾不用期。胷次澹然無一事。茅簷捲箔對修眉。</text>
<title>七絶</title>,<text>白首閑翁讀古經。任敎芳草滿空庭。要我床前同講究。微言欲析意還冥。</text>
<title>五律</title>,<text>春盡猶餘興。床頭酒滿甁。垂垂元亮柳。寂寂子雲亭。四壁生虛白。孤峯帶遠靑。隔林黃鳥語。斷續入淸聽。</text>
<title>翠園卽事</title>,<text>翠老有琴不設絃。淵明眞趣一悠然。衡門身靜輕千駟。深巷日長敵少年。物外風流同白社。尊前詩律學靑蓮。更從良夜留佳約。會待西林月色圓。</text>
<title>翠園端午前一日。拈韻同賦。</title>,<text>君居寂寂一茅堂。只見長林繞短墻。幽壁移筵生少趣。綠陰欹枕動微凉。靑山有約煙霞窟。浮世無心鵷鷺行。節届端陽蒲酒熟。石榴花下對斜光。</text>
<title>端陽後一日。翠園卽事。</title>,<text>相逢每恨易斜暉。又看林端倦鳥飛。蒲酒方濃留客好。榴花初發出門稀。晴雲遠暎靑山郭。佳氣常浮紫禁闈。此地從君已多歲。殘生不復着朝衣。</text>
<title>翠園卽事</title>,<text>黃鳥時鳴樹。茅齋喜近山。美官誰駟馬。眞樂此柴關。棋落踈松下。詩生翠壁間。身邊無外累。閒看白雲還。</text>
<title>翠園卽事</title>,<text>春盡夏將半。深園樹幾重。九翁雖未見。二仲卽相逢。古壁生微雨。孤尊有遠峯。地連西掖近。林外度踈鍾。壁松之下卧偏宜。筦簟携來木枕隨。北海風流迎客醉。華山睡味有誰知。蒼然墻角連峯色。一任門前拂柳枝。莫恨君家無長物。晴窓課讀是佳兒。</text>
<title>與金君始，嚴稚受，趙深遠，張君怒，范孺文。共遊平倉下李君幽居。千生君善追到同遊。出郭</title>,<text>出郭纔移步。超然有野心。繞村行澗水。隔樹聽山禽。官舍儲胥富。王孫樓觀深。相期在幽處。松下白雲尋。</text>
<title>李君幽居卽事</title>,<text>洞天深邃絶風塵。唯見巖花晩帶春。苕霅溪山元淨土。桃源籬落捴芳鄰。前宵偶作仙間夢。今日忽逢林下人。共對松陰開酒。綿蠻黃鳥送音頻。蕭散平生志。溪邊杖屨閒。幾時留紫陌。今日有靑山。浣女淸流際。啼鸎綠樹間。晩來傾濁酒。松下各歡顔。</text>
<title>官齋夜宿</title>,<text>主人能好事。官閣集高朋。壺盡頻沽酒。詩遲更剪燈。虛窓月影轉。靜夜天衢澄。鄰寺晨鍾動。知應起老僧。</text>
<title>朝起</title>,<text>官樓睡起坐朝暉。一夜能成宿翠微。盃酒淋漓知幾醉。胷襟㴆落頓忘歸。隔林舊面靑山在。出谷新聲黃鳥飛。隨後冠童皆賦詠。毫端珠玉各天機。</text>
<title>又拈唐詩韻</title>,<text>此地勝槩㝡西城。况是佳辰日又晴。隣寺閑僧穿樹色。前村浣女隔溪聲。靑山寂寂將斜景。故跡依依空復情。白首今來還悵望。武陵深處白雲生。</text>
<title>洗劒亭</title>,<text>畫檻超然出半空。淸流白石綠陰中。時平洗劒終何用。好使遊人卧晩風。</text>
<title>武陵歸路口拈</title>,<text>溪上浣紗女。依依羞殺人。溪泉浩浩去。我欲濯纓塵。</text>
<title>晬日小集。拈韻同賦。</title>,<text>滿院花陰靜。高簾日色遅。白頭逢晬日。綠酒醉明時。親戚皆情話。賓朋捴好詩。殘年豪宕興。又復翠園期。</text>
<title>又得年字同賦</title>,<text>吾生已幸過稀年。况復玆辰設壽筵。二子均霑雨露澤。全家偏荷聖明天。懸弧側畔留佳客。侑酒中間迭賀篇。一詠一觴亦酣暢。風流猶勝奏笙絃。</text>
<title>翠園口拈</title>,<text>寂寂空庭落桂花。茅亭恰似道人家。焚香一榻忘形態。不覺深園日已斜。</text>
<title>翠園卽事</title>,<text>爲是君家好。頻來几席同。連裾臨壁醉。岸幘坐松風。落景依西嶺。浮雲在遠空。平生棲遁志。何日桂花叢。</text>
<title>翠園淸夏卽事</title>,<text>古壁松風吹鬢絲。兩翁相對各淸姿。曾因多病能逃世。且覺踈才不入時。閑製詩篇爭小技。謾將機事戰枯棋。君家喜同村舍。籬落繅車軋軋遅。</text>
<title>翠園眺望</title>,<text>孤園逈立俯長衢。縹緲樓㙜鳳闕隅。百雉橫連如鐵甕。諸峯羅列似香爐。深林隱士休芝曲。幾處名官醉玉壺。白首殘骸猶尙在。新詩模出太平圖。</text>
<title>喜雨</title>,<text>三旬旱魃苦無邊。草木欲枯山竭泉。正悶八方將赤地。忽欣均霈下蒼天。荷鋤田父皆興起。遍野秧苗盡勃然。應是九重弛聖慮。今年庶可占豐年。</text>
<title>淸夏翠園。與諸老拈韻同賦。白君時晦持酒食來故也。</title>,<text>七老聯襟坐翠微。松陰滿地俗緣稀。詩情自透渾眞境。鸎語時聞亦妙機。半歲無端蘭社廢。良辰有約羽觴飛。一談一笑難分手。相送柴門更挽衣。</text>
<title>午睡</title>,<text>寂歷山家花正開。微風小榻睡初回。昏昏眼底迷生霧。寂寂床頭細作雷。香盡金爐身方卧。日長粉蝶夢還來。欠伸忽覺鉤簾坐。黃鳥時鳴晝漏催。</text>
<title>翠園口拈</title>,<text>遠天雲生峀。落日鳥鳴枝。此意誰能解。俗人應不知。</text>
<title>翠園避暑</title>,<text>避暑西園裏。超然自忘還。九街行赤日。幽屋近靑山。匏蔓延墻角。蟬聲或樹間。壁松能生吹。一嘯解塵顔。</text>
<title>翠園卽事</title>,<text>爽塏不知是夏天。烏巾宴坐一尊前。戎垣棨戟飜晴日。禁闕樓㙜集瑞煙。試問吾詩今幾首。從遊此地已多年。當炎每想松園會。風雨山亭落遠泉。</text>
<title>翠園納凉</title>,<text>小雨驅殘暑。高園夕氣淸。雲陰連遠郭。槐影落前楹。解帶林飈至。欹巾壁翠生。主人多好意。松下一樽傾。</text>
<title>翠園。與穉受同賦。</title>,<text>秋聲生樹裏。籬落吠山狵。暑氣歸何處。凉飈滿一窓。林蟬吟白露。庭鶴夢淸江。我興乘時動。敎兒理屐雙。</text>
<title>和馬景羲示韻</title>,<text>三夏藤床卧作緣。詩壇久廢正堪憐。長天雨度空靑嶂。碧樹秋生忽一蟬。二老沉疴方且起。西園勝事可能綿。知應早晩成佳會。朋酒相將慰暮年。</text>
<title>翠園臨昬口拈</title>,<text>前宵凉雨過。殘暑十分消。長夏身全倦。淸秋氣欲騰。尋詩來白社。問酒度靑橋。醉倒仍須月。星河忽動搖。又雨後秋園物色新。靑蘿古壁絶纖塵。石棋圍罷歌芝曲。爭似商顔隱逸人。</text>
<title>翠園卽事</title>,<text>每與閒翁坐卧同。紛紛俗子不相通。高園樹色經秋雨。落日蟬聲送晩風。却抱道心甘寂寂。休將異敎說空空。佳期知在重陽節。先向東籬撫菊叢。</text>
<title>翠園秋興</title>,<text>翠園斜日故遅廻。蕭瑟西風進一盃。九老差池難會面。三秋晼晩近登㙜。已看樹杪玄蟬去。忽看雲端白鴈來。香社詩盟定何日。菊花應待重陽開。</text>
<title>嚴稚受晬席。次主人韻。</title>,<text>終南一片色。落在壽盃心。綵服歡情洽。白頭孺慕深。門闌崇儉德。讌飮謝繁音。社老俱參席。娛嬉興不禁。斑衣雙獻壽。喜溢酒盃間。親戚來相賀。隣曲亦同還。依然蟠桃會。仙漿醉韶顔。瓊汁上銀鉤。竟夕作淸歡。甲年今爲趾。頤髦尙可攀。</text>
<title>黃士正晬日。拈韵同賦。</title>,<text>昨年九老醉玆辰。今日相逢意更新。座上共斟文擧酒。門外何近元䂓塵。孝心玉樹時飜彩。忠志錦翁常忘身。晬宴仍兼香社契。知應終夕病懷伸。</text>
<title>翠園九老齊集。拈韻同賦。</title>,<text>白首相逢積阻餘。一尊高興更何如。西園勝集能無替。香社遺風也不踈。庭葉蕭蕭凉几席。籬花的的淨琴書。斜陽醉步林𦤎下。寥廓秋天鴈到初。</text>
<title>次嚴稚受晬日韻</title>,<text>回甲之年讌晬辰。君家盛事足誇人。趍庭丰彩知賢胤。滿座耆英卽賀賓。曾向詩壇敦舊誼。晩從珠峴結芳隣。殷勤佳速難孤負。錦席華樽一致身。</text>
<title>松石園九老齊會。拈韻同賦。</title>,<text>玉洞深深一澗亭。九翁相對眼俱靑。淸樽正合從容話。落日還憐老大形。山菊鮮明聊共賞。秋泉窈窕亦堪聽。征鴻隕葉催蕭瑟。席上行盃且莫停。</text>
<title>翠園眺望有懷</title>,<text>瑞氣葱蘢欝半空。深園佇立望西宮。楓林隱映晴雲裏。樓閣參差返照中。翠老淸愁憐白髮。溪翁高興動秋風。今年又値黃花節。九叟何時一席同。</text>
<title>翠園卽事</title>,<text>秋園正蕭瑟。高卧一樽深。老菊寒依砌。斜陽遠照林。暝禽棲樹杪。霜鴈度天心。白髮徂年感。候虫空復音。</text>
<title>翠園逢稚受。臨昬口拈。</title>,<text>香社尙何望。餘風此地存。人閒非俗態。境僻絶塵喧。赤葉明崖腹。黃花淨竹根。相邀唯九老。一醉共忘言。</text>
<title>次黃士正示韻</title>,<text>昨歲重陽今復回。君何吟病未同盃。崖容赤葉纔經雨。砌面黃花半濕苔。忽對瓊篇心稍豁。時瞻錦澗恨難裁。翠園秋色方蕭灑。能與諸翁一上㙜。</text>
<title>次翠園九日詩韻</title>,<text>古壁寒花晩有光。可憐天地又重陽。庭前落葉經秋雨。雲外征鴻帶夜霜。此日登高傳俗遠。小園移席引盃長。酣來忽憶曾遊處。華岳三峯眼底新。</text>
<title>翠園卽事</title>,<text>吾衰何乃爾。九日未登山。東巷携籐杖。西隣問竹關。寒花幽壁下。紅葉禁林間。淸勝能如此。三秋幾往還。</text>
<title>君始過。拈韻同賦。</title>,<text>北陸窮陰積。前溪雪擁橋。重陽如昨日。南至忽今朝。伏枕身方靜。看梅意更遙。且須明月到。西社卜良宵。</text>
<title>至日次翠翁嗟白髮韻</title>,<text>人生難白髮。白髮亦何傷。聖世乾坤大。蓬廬日月長。閒來時鍊句。興到或斟觴。南至陽初動。微吟憶翠堂。</text>
