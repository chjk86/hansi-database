<title>重修海山亭賦 丙寅</title>,<text>客有遠遊而探眞者。問于豐巖主人曰。請聞海山亭之勝槩。與夫創構之始終也。願主人爲我言之。盪我胷海。滌我塵冗。主人乃辭謝曰。品藻山水。我非其人也。平章風月。我非其人也。然吾子之有問。可無主人之所答。我國之山水名天下。豐巖獨爲第一。亭在於楓嶽東瀛之間。乃所以命名海山。峯萬二之層玉。雲霞之所掩映。水三千之接天。日月之所湧出。橫繞而入海者。一帶澄江。騈列於洋中者。七星奇石。又有南江之赤壁。永湖之丹穴。彩舫月笛。沿泝而上下者。無非几案之領畧。况彼兩龜巖之奇形。九仙峯之秀色。爭相環擁。於斯拱揖。至若汀洲之眠鷗。浦口之歸帆。奇巖之蹲如怒獸。異石之翼如飛禽。與夫山焉而嵐。海焉而霧。秋而千嶂之錦繡。冬而萬壑之瓊瑤。紛千態與萬狀。各呈奇而獻媚。目不能乎輸勝。筆奚模於萬一。信此亭之大觀。所流歭之釀美。繄肇創者其誰。曰風流之太守。太守爲誰。紫洞車侯。考年代之在何。乃隆慶之單閼。嗟經始之已逖。將不免於頹圮。棟樑腐而撓折。赤白渝而漫漶。異境寡色。勝地無顔。探瓌者以之興傷。抉勝者以之發歎。歲提格之春初。得李公之適理。趁政通而人和。思百廢之俱興。將冢宰之勉意。荷觀察之助力。追王公滕閣之新修。效子京岳樓之重營。役匪日而已完。華構忽其流丹。彩棟玲瓏。耀滄海之淸旭。飛薨縹緲。接蓬萊之霱雲。後前簷楹。視舊制而加敞。內外門額。揭新名而增華。江山重光。雲物改容。遠而望之。若龍眠所畫。近而睇之。若蜃氣所凝。捲簾而銀漢欲滴。開戶而淸風自來。庶王喬之留舃。將赤松之遺塵。實仙子之攸館。豈吾人之所安。且其雜植花卉。榮謝相承。送菊迎梅。吟竹咏松。一區之佳景更侈。四時之淸玩無竆。至於半壁層軒。騷板如櫛。前者唱後者和。長篇今短篇古。鋪張特地。夸大名亭。是以羽盖芝輪而登望者。大小使星之探勝。熊幡鶴旐而憑眺者。南北守宰之尋眞。如遺世而獨立。怳羽化而登仙。莫不願一佩左符。出宰是邦。亭之勝也。有如此者。客曰當此之時。太守之樂。以爲如何耶。主人曰請且言之。太守披鶴氅戴綸巾。日日登臨。觴詠自適。所謂寵辱俱忘。其喜洋洋。滁城之永叔。豈專美於醉翁。黃江之禹儞。奚獨夸於竹樓。太守之樂。有如此者。客曰如此則能不爲景物所役。而無爲治之病乎。主人曰若然則亭雖美矣。奚足稱矣。奚足稱哉。延訪父老。咨詢民瘼。必於此亭。引接士類。敦奬儒風。必於此亭。人自得於湖山。百里太古。花不言於桃李。萬戶逢春。是以白屋無怨。靑衿有頌。鐫于貞珉。騰于人口。今我侯閤下。遵何約束。爲政畫一。暇日憑檻。消王粲去國之憂。有時勉學。法文翁化蜀之治。期使潮民之未學。變作柳氓之有識。新學小生。雀躍興起。來暮之詠。絃誦之聲。於庠於塾。苟奬掖之如一。可天荒之必破。客聞而欽歎。作而言曰。賴我主人。旣飽山海之勝景。且聞賢守之嘉績。馬遷秦隴之觀。蘓子終南之遊。方之於此。未足爲富。惟子記之。以助文章之氣也。遂握毫而掇辭。是所謂重修海山亭之賦也。</text>
<title>詩[吳道一]</title>,<text>知君見我思元賓。邀我松亭設酒茵。遺墨宛然如昨日。白頭衰涕更沾巾。右西坡吳公貫之。</text>
<title>詩[鄭悏]</title>,<text>尤爺題額迂翁記。亭主襟期此足知。雙棣萼傳前世業。七松林挺後凋姿。家留寶樹三枝秀。野薦遺賢一命遲。秋夜南江江上月。至今猶得想淸儀。右鄭可叔悏。</text>
<title>詩[愼懋]</title>,<text>百尺高臺百尺松。風來如奏七絃桐。濃庭且喜繁陰滿。何用層軒駕半空。右晩湖申懋。</text>
<title>詩[李健命]</title>,<text>東來喜得主人賢。邂逅便如舊識然。一壑風烟藏別界。七松鱗甲俯蒼淵。鋪張學士文成錦。盤礴先生筆似椽。何况勝區兼二美。頓驚山水更淸姸。右李剛仲健命。</text>
<title>詩</title>,<text>七松秀東麓。下有千尋碧。主人賢者餘。爲邀秋山客。右過客贈鄭公麟臣。詩留後人看。樹有千年碧。不須更問名。應是歸山客。右愼晩湖次韻。</text>
<title>家藏詩軸[李德壽]</title>,<text>幽人高卧七松亭。天畀溪山養性靈。仙鶴遠盤冥翳外。下視鴟鶚竟呑醒。右西堂李仁老德壽。下仝。一壑能輕萬戶侯。七松那羡五城樓。神仙富貴頭皆掉。眞樂從此不外求。放却藍輿卽短筇。纔能捩眼萬千峯。爭如捲箔淸溪上。攬挹西天翠色濃。</text>
<title>家藏詩軸[崔錫鼎]</title>,<text>海客來敲戶。長安兩雪晨。存亡無限意。不啻見元賓。右明谷崔相公</text>
<title>家藏詩軸[申琓]</title>,<text>遊子今將返。離驂遡朔風。懷書心獨苦。築室意何竆。世態殊寒熱。人情有異同。袖中香一辮。只是爲南豐。右醫谷申琓</text>
<title>家藏詩軸[尹拯]</title>,<text>邇來多睡苦昏然。喚醒時時賴有賢。安得如君長作伴。免敎偸惰度殘年。右明齋先生。下仝。千里之來卄日留。連宵講說不能休。今朝告別還何遽。奉老誠難每遠遊。殘年百志已成灰。深愧吾賢去又來。萬語千言皆在冊。願君毋怠竭君才。一生淸福復何求。人事無他樂與憂。瘦馬薄衣行色苦。別懷歸路兩悠悠。鷄鳴而起。孶孶爲善者樂也。舜何人也。余何人也。不免爲鄕人者憂也。樂此樂而憂此憂。並行不悖。</text>
<title>家藏詩軸[尹推]</title>,<text>從師千里義誠深。玆事由來罕古今。禮學自精猶質問。經書已熟更探尋。遍參也必知宗法。先博從當約一心。志業如君未易得。嶺東自此盛儒林。右農隱尹公子恕。下仝。臨分何物送君行。冬扇非時亦表情。會待明年春暮日。淸風還自篋中生。</text>
<title>家藏詩軸[趙裕壽]</title>,<text>東海居人屋枕濱。常時銀闕見三神。明春欲决東行計。須報權君作主人。有送詩長序○右后溪趙公裕壽。下仝。東方有士不完衣。仙佛鄕中慕仲尼。舊識索遊孫學究。今逢講禮戴經師。柳祠秋鶴明年降。程坐春風一月歸。何苦閉門滄海上。白頭期奉兩公䂓。兩公謂迂齋，明齋。蓬瀛佳處問於君。笑謂吾廬有七分。春到江渾楡岾雪。朝來氣是栢田雲。述郞佳境仙舟接。無竭宗風寺梵聞。更道讀書多在此。湖光山綠染爲文。</text>
<title>家藏詩軸[李栻]</title>,<text>有道西遊日。口吟仁者言。細硏由智鑑。靜守在心源。一句忘不記 試愚千慮一。亦曰本先敦。右願學齋李栻。</text>
<title>南江歌別權汝經還七松亭[崔昌大]</title>,<text>七松亭下南江水。其源出自金剛山。羣流廻合百川橋。流入君家庭戶間。昨日訪君七松亭。與君對酌松林幽。今君追我鉢淵寺。送我西登山暎樓。樓前緩歌樓上飮。浮雲落木千峯秋。懽悞未終又相分。送君還至南江頭。我亦從此返西秦。君攀桂樹思幽人。南江水深多鯉魚。別後毋令音信疎。崑崙山人崔孝伯。幽期知在水雲間。九郡西風匹馬還。爲客三秋憐缺月。逢君終日說名山。遊人跡與浮萍轉。海叟心將白鳥閑。笑指七松亭下路。明朝携手更登攀。碧玉葡萄顆。香消紫色梨。慇懃東海上。何以謝安期。右謝二果之貺○右二首上仝</text>
<title>自楓嶽觀叢石。遵海而下。至高城七松亭。訪權先生舊廬。有感而作。[尹東源]</title>,<text>爲學一心死不休。幾媒蝴蝶續從遊。來尋舊宅但遺跡。當日少年今白頭。己未季秋尹東源走稿。</text>
<title>自楓嶽觀叢石。遵海而下。至高城七松亭。訪權先生舊廬。有感而作。[李綏之]</title>,<text>每被君來掃榻塵。淸詩三疊別愁新。他年踏遍鳴沙路。三日湖邊見故人。李綏之奉和。</text>
<title>自楓嶽觀叢石。遵海而下。至高城七松亭。訪權先生舊廬。有感而作。[朴師亨]</title>,<text>灘翁眞有孫。神契却無言。名嶽筇初理。中阿桂暫援。淸襟山月遠。離思閣梅繁。仙浦他年約。烟花細雨樽。谷隱朴師亨稿</text>
<title>自楓嶽觀叢石。遵海而下。至高城七松亭。訪權先生舊廬。有感而作。[朴久榮]</title>,<text>冊室人孤坐。淸詩入眼明。思君無限意。庭樹有蟬聲。朴久榮奉和</text>
<title>自楓嶽觀叢石。遵海而下。至高城七松亭。訪權先生舊廬。有感而作。[李道甫]</title>,<text>別界仙區嶺外開。不聞終古產人才。天荒定是須君破。宛帶山河秀氣來。李道甫稿。下仝。如何得君晩。明日又相分。應知別後夢。時繞碧亭雲。</text>
<title>自楓嶽觀叢石。遵海而下。至高城七松亭。訪權先生舊廬。有感而作。[趙載道]</title>,<text>眉宇蕭森道氣深。飄然令我一傾心。酉峯衣鉢留餘學。濂水歌謠自古音。元亮但依三逕菊。安仁還許萬里琴。空林麋鹿翻知己。永矢誰將獨寐禁。趙載道。</text>
<title>自楓嶽觀叢石。遵海而下。至高城七松亭。訪權先生舊廬。有感而作。[權誠重]</title>,<text>五柳先生宅。七松處士家。鄕人知所慕。行誼至今嗟。權誠重。</text>
<title>自楓嶽觀叢石。遵海而下。至高城七松亭。訪權先生舊廬。有感而作。[朴師海]</title>,<text>芝蘭在谷氣氳氤。如玉其溫問幾人。成器亦資追琢力。諸君莫漫送靑春。蒼海朴公師海。</text>
<title>自楓嶽觀叢石。遵海而下。至高城七松亭。訪權先生舊廬。有感而作。[李性源]</title>,<text>九陌紅塵早拂衣。洞天深處葉鳧飛。蓬萊館裏求田話。我欲從君海上歸。乙未季秋李相公性源。下仝。匹馬來衝大嶺寒。此行良苦此情難。故人持贈無他語。畏友賢師在卷間。</text>
<title>自楓嶽觀叢石。遵海而下。至高城七松亭。訪權先生舊廬。有感而作。[尹東美]</title>,<text>已識文翁治。多聞甯越勤。斐然見吾黨。况乃挹前芬。家學欽程雪。詞華愛陸雲。秋深丹桂秀。來當一枝分。甲辰初秋尹東美。下仝。倦遊吟越舃。竆處送陽區。磬懸愁魯室。貂弊悶蘇裘。鵬程須風積。鶯還戀谷幽。深恐無資地。棲棲負黑頭。</text>
<title>題七松詩軸。敬還權雅士仲輝。[尹匡烈]</title>,<text>七松庇高士。秀色葆淸寒。庭訓傳詩禮。家聲聞海山。惟君行素履。而我愧蒼顔。珍重諸公軸。令人鄙吝刪。庚辰仲庚日。蓬壺散吏尹匡烈士一拜稿。</text>
<title>題七松詩軸。敬還權雅士仲輝。[李益秀]</title>,<text>洛第纔還惱午眠。良朋委訪荷深鄰。做官非俗擬仙隱。賭骸偸閑得妙詮。六月長霖空館裏。百年高誼美樽前。衙厨分付謀需待。休道雨中促去鞭。右李仁川益秀</text>
