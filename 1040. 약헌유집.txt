<title>栗島懷古</title>,<text>草綠巴陵道。沙明栗島嶼。江山如昨日。停棹乍容與。</text>
<title>君受 諱命膺。 得竹圖八帖。要余題詩。仍寓警勉之意。</title>,<text>見君叢竹畫。因咏衛人篇。猗猗如圭璧。切磋憶往贒。右叢竹。言學問之道。循序漸進。禀姿元勁直。不待矯揉力。我欲括而羽。一彎貫正鵠。右直竹。言本質雖美。學而後成。孟生曾啜泣。雙籜忽抽林。也能解感孝。誰謂竹無心。右筍竹。言誠孝可則。閱歷風霜老。摧殘尙不屈。爭如忠直士。抵死抗高節。右折竹。言忠節可尙。方春花卉發。紅綠滿郊坰。直待歲寒後。始知獨也靑。右雪竹。言晩節當保。紛華不足慕。韻趣風前逈。貞姿雨後新。世衰良友乏。宜與此君親。右風竹。言取友必端。雜類不可近。蒙密蔓生繁。軒篇著味性。世人方利熱。安得救其病。右綿竹。言名利痼人。末俗可儆。濃烟和淡靄。繚曳半身籠。俄頃風吹散。依然綠一叢。右烟竹。言物欲凈盡。本性可見。</text>
<title>楊根途中</title>,<text>淸晨懷遠者。百里涉氷程。宿霧山猶暗。朝暾樹欲明。間關多苦狀。登陟忽豪情。峽路無人問。高低信馬行。</text>
<title>迷源謁弄丸齋南 諱道振 先生</title>,<text>別地開茅塞。淸溪繞宅深。名塲爭鼠嚇。雲壑獨龍潛。梅老王春意。丸藏古聖心。斂衿終日侍。窓外喚幽禽。</text>
<title>季夏步士蘊 諱命寶 寄示韻 四首</title>,<text>苦炎炎愈酷。待月月還遲。只可求腔子。奚須㤪化兒。前山觀漲後。良友寄詩時。困處多亨意。嘯歌適我宜。其二問君千里意。何事着鞭遲。大道雖長夜。良知自幼兒。無窮黃卷味。易失靑春時。聖誡湯盤在。從今戮力宜。其三日暮淸風發。林間坐獨遲。詩書眞活計。嘲笑任村兒。鬚捋游心處。眉顰惹悔時。勇齋知我意。隨事砭規宜。其四憫子心姑息。歎吾足滯遲。不爲撓外物。方可說豪兒。大禹隨山日。贒回閉戶時。行藏非二道。惟貴適其宜。</text>
<title>疊前韻。贈金參奉性汝。諱善材。</title>,<text>好爵終爲累。卸冠且莫遲。世難直道往。君又名家兒。乘除唯依分。行藏可適時。近聞滄浪水。淸漲濯纓宜。</text>
<title>早春閒居</title>,<text>巷僻行人少。園深異鳥來。性情庭畔草。標致岸邊梅。有意千年短。無求一室恢。丈夫當自在。今世莫非哀。</text>
<title>入城遇雨</title>,<text>入城初細細。度闕正霏霏。翳日天容潤。連雲岳色微。澗流潛送響。原草頓生輝。望望田家喜。何妨濕我衣。</text>
<title>曉發</title>,<text>早發經雙堠。郵村尙掩扉。淡烟籠遠樹。微月助晨輝。忽地羣星沒。遙天數鴈飛。挾谿饒草木。凉露濕征衣。</text>
<title>平遠堂。次板上韻。</title>,<text>寥泬秋天氣。凄淸過客心。千年渾物色。一日獨登臨。遠峀排屛障。橫塘咽筑琴。古人詩板在。貂續又余吟。</text>
<title>次杜律自初更至五更月韻</title>,<text>月湧光先射。驚飛鳥不安。亭亭移海底。炯炯着雲端。城市囂煩息。山河景色新。在天翻在水。俯仰共團團。右初更月如鏡禺中掛。流輝四散淸。瞪瞻金箭亂。步武白烟生。詎擇蕭蘭照。能敎遠近明。運行恒不息。何事爾營營。右二更月中天到因靜。幽賞最余樓。黃道疑遺軸。銀河怳擲鉤。境淸思蟻醁。寒逼憶孤裘。赤壁游難再。空懷壬戌秋。右三更月漏滴深丹闕。輪移掩白扉。仄光鷄欲喚。孤影鴈相依。添色雪霜凈。韜形星斗稀。美人思不見。悄坐弄寒輝。右四更月戀戀窺窓隙。輝輝閱偃刀。荒凉餘照薄。寥廓遠天高。下嶺蟾垂脚。投江兔浴毛。終宵愛不寐。吟哢拈柔毫。右五更月</text>
<title>癸丑三月七日。與君受李載甫，李埈兄弟。登南山。轉至汊溪煑花。盖追蘭亭故事。</title>,<text>癸丑蘭亭會。今於木覔城。惠風隨意至。幽澗設筵淸。花擁高臺暖。雲歸遠峀明。風烟渾自古。觴咏一傷情。</text>
<title>族會日席上。敬次家大人韻三首。</title>,<text>合族眞良會。遺規亦已遐。招延无異客。湛樂在宗家。都憲腰金荔。台丞頂玉葩。後來引不替。無忝子孫嘉。其二積德由吾祖。衍昌百世遐。古風花樹會。今日藥山家。車馬深槐蔭。盃盤暎菊葩。燕敖聊永夕。酒旨且肴嘉。其三五世同堂會。會聞於古遐。宗風存綴食。祖訓見承家。一榦深培柢。千條散作葩。先靈不昧在。應謂爾筵嘉。</text>
<title>臂長庵</title>,<text>縹緲巖間寺。今游定宿緣。霜光侵戶月。琴響落階泉。邃壑穿雲入。虛堂伴佛眠。金山知不遠。幽興更悠然。</text>
<title>歇惺樓。次朴定齋詩。</title>,<text>屢吟扁上句。非爲語奇閎。節槩千峯峻。風聲萬瀑淸。尺䟽扶世敎。遺墨護山精。媍孺咸稱說。何須此鏤名。</text>
<title>次鄭潤卿 諱來僑 寄示韻三首</title>,<text>超然闤闠外。神表自高孤。瘦似千年鶴。窮如五伎鼯。靑萍空自寶。伯樂奈今無。幸托同僚誼。逢塲喜色腴。右屬潤卿李生久不見。頓覺吾形孤。覽德懷翔鳳。營生哂穴鼯。神交千古在。曠識此時無。貧餓庸何害。充然道氣腴。右懷季良樸質難諧俗。塊居歎影孤。樊籠愁縶鳥。巖穴羡藏鼯。涉世酸寒足。逢君鄙吝無。那能移屋近。相對咀經腴。</text>
<title>重修司畜署。次金和甫 諱澋 韻。</title>,<text>擧贏思盡責。才蔑媿癏官。聖代釐羣績。冗司萃百殘。茁長庸敢望。頹廢若爲完。及老恩彌重。微臣欲報難。原韻仲尼爲委吏。不可謂微官。十條能革弊。三朔却蘇殘。廢署登時葺。頹垣不日完。牛羊從此茁。寧復歎才難。和[𪆽洲]積仕纔陞六。知音有上官。所論稱中竅。爲署奬蘇殘。譬若多年疾。能須一服完。經邦乃如此。爲政亦何難。𪆽洲和[經隱]向日皇王志。邇來一小官。明時違展布。廢署起衰殘。舊貫存深意。新工不苟完。人皆能此道。爲國信無難。經隱</text>
<title>次朴進士 諱墩 韻。贈李槎川 諱秉淵 二首。</title>,<text>岳下深深洞。誰知長者眞。寬博衣冠古。幽閒景色新。樂全能外物。道在不憂貧。花發階前木。非惟座上春。其二自期心則大。其奈識難眞。齒髮悲年邁。工夫愧日新。道非由外得。天不賦吾貧。與子論衿地。回頭四十春。</text>
<title>挽鄭進士 諱世濟○二首</title>,<text>近聞鄭進士。歸葬沃川山。蘊藉風流遠。氤氳淑氣還。少游元雅趣。龎老竟鄕關。寂寞城南宅。亭亭曉月彎。其二避癘西湖日。居隣幸陪游。炎天蔭灌木。晴月上湖舟。勝賞雲俱幻。浮生水一漚。故交淪落盡。明發感懷稠。</text>
<title>訪白石朴友斗三。次壁上韻。</title>,<text>無累仍無事。身窮意自閒。破窓書一架。欹岸屋三間。對案靑梧島。扁楣紫草山。過從欵英論。潮退却忘還。</text>
<title>敬次寒泉李先生 諱縡 生朝志感韻</title>,<text>我觀夫子道。修己以治人。闢邪扶正義。追孝體深仁。肅殺方飛雪。溫恭占別春。圭復生朝什。七旬尙撿身。原韻庚申吾以降。是日我爲人。絪縕五行氣。主宰一箇仁。徒忝三才象。虛經六十春。無時不戒懼。體受是全身。</text>
<title>懷德南澗精舍。拜尤菴畫像。次性汝韻。示李生喜老。盖精舍。性汝發論重建。</title>,<text>士友齊心力。遺齋不日成。飛泉跨一碧。正脉接雙淸。山斗詹前烈。愚蒙歎後生。吾知天不喪。斯道且修明。</text>
<title>次相國金公 諱在魯 別墅韻十首</title>,<text>久叶蒼生望。偸閑野墅修。圖書娛晩景。楓菊供秋遊。縱有江湖樂。能忘社稷憂。好贒恢德量。容物仰休休。其二赤舃歸巖築。庭除亦靚修。良辰重九後。恩沐一旬遊。震撼恒劬念。優閒暫寫憂。聖朝虛佇久。能得幾時休。其三槐扉承舊烈。籌策菀交修。開閤迎弘士。乘舟憶范遊。登良誠急務。知足復何憂。古哲唯先格。公無獨享休。其四責重由官大。謗興職行修。卽看黃菊晩。古有赤松遊。未忍將身退。其如溢目憂。千秋莘老語。圭復永孚休。其五敗碁難着手。初服退宜修。力瘁姬斨缺。身危羿彀遊。甘辛寧易劑。軒駟不勝憂。晩節公能保。先民可匹休。其六世道嗟橫潰。紛紛競隙修。匪躬無謇諤。袖手但優遊。燕幕欨欨樂。龍樓耿耿憂。聖心方奮勵。誰是對颺休。其七聖心勤對越。宵旰側身修。野有弓㫌辟。朝無弋獵遊。化隆宜至治。邊聳尙殷憂。泄泄天方蹶。其休且莫休。其八天地歸長夜。何論六府修。世情衣狗幻。民命鼎魚遊。已遠箕疇治。空懷漆室憂。誰能匡聖德。身與國咸休。其九咸平同自出。敦誼逮今修。敢比籠中物。叨陪象外遊。包容恒篆德。衍晤且銷憂。姑息非吾愛。祈公早退休。其十晩生悲聖遠。蔑學愧身修。謾抱遺經讀。恥從貴介遊。灌蒔聊適意。嘯詠澹忘憂。撫釰時翹首。壯心笑未休。原韻午橋鍾皷樂。吾敢比前修。偶買他人築。因圖暮境遊。老牛宜放牧。嫠緯匪忘憂。願察衰無用。殘年許退休。</text>
<title>停轂寺</title>,<text>望瀑憑巖久。穿雲度壑遲。靚深百源洞。淸絶四仙池。佛屋圍山菊。賓盤上石芝。最高峯不遠。攀陟趁斜曦。</text>
<title>舟次栗島</title>,<text>宛在水中小島孤。乾坤別處是蓬壺。我來一見渾忘返。直欲遺塵臥此湖。</text>
<title>讀春秋</title>,<text>倫常大義在春秋。芳臭千年各自流。季世晦盲人不識。獨抱遺經永夜愁。</text>
<title>舍弟士涵 諱宗海 在景陽寄詩。次答五首。</title>,<text>弟在湖南一札通。言頭先說紫陽翁。遙知靜坐簾垂處。喜爾新年向裏工。其二從古贒人歎未通。執鞭徽訓聞尼翁。櫝中自有光明寶。肯把連城付拙工。其三塞吾自塞通吾通。莫謂偏全揔化翁。除是聖經何所執。我身非賈亦非工。其四贒者多窮愚者通。誰將此理詰天翁。璞裏奇珍空自蘊。卞和去後無良工。其五玄機隨處暗相通。剝復神功感化翁。阿弟一言多警發。宜從新歲勖新工。原韻浩浩眞源未易通。平生仰止紫陽翁。斯文已有依歸地。豈向他歧浪費工。</text>
<title>挽南進士 諱漢宗○四首</title>,<text>宗之此夜歸夜臺。欲寫哀辭意轉哀。秋雨支離江水漲。靈舟何處扣舷廻。其二翰谷騷壇陶社筵。墨兵酒海共周旋。居然十四年來夢。驚罷秋風咽暮蟬。其三文氣詩名壓里閭。一身被服揔瓊琚。嗟君半世經營業。只是丹㫌四字書。其四儒冠自古誤身多。黌舍塩虀劇辢鹺。臨絶遺言堪警俗。孤兒說盡淚滂沱。</text>
<title>淸聖廟。見晦庵百世淸風四大字碑。吟得六首。呈海伯令公 諱宗玉。</title>,<text>二子祠前再拜參。幽吟獨立意難堪。欲携百世淸風去。還怕明公謂我貪。其二人於天地與相參。思到玄機喜可堪。自從領會環中意。頗覺心田省鄙貪。其三坐見倚衡立見參。莫云要道我何堪。希贒希聖非難事。惟在淸心節嗜貪。其四世昧三才固可參。都緣一己克難堪。吾身與物誰輕重。大失由來在小貪。其五吾黨極功化育參。一身擔負重難堪。心中自有乾坤大。何必區區外物貪。其六人心每與道心參。血戰關頭恐未堪。顔氏升堂猶不息。孰云君子本無貪。</text>
<title>步君受夢中韻 二首</title>,<text>豢芻義理較誰甘。三樂何曾說面南。莫道古人今不及。禀天明德爾余咸。其二志學還要懸煖甘。何殊往北返轅南。吾儒妙訣君知否。千聖相傳一德咸。</text>
<title>復用前韻。呈主伯令公。</title>,<text>棠非甘也德爲甘。宣化由來說召南。願使芙蓉堂下樹。他年愛惜海民咸。</text>
<title>金沙寺。次楊萬古韻二首。</title>,<text>金沙九月菊花開。落葉紛紛點碧苔。風景不殊人事異。楊公去後我今來。其二倚杖高峯遠眼開。海山如畫水如苔。忽看雙鶴從西過。知自鳴呼島上來。</text>
<title>鶚峴觀落照。疊前韻。</title>,<text>日轂浸浸盪海開。海波如錦復如苔。傍人莫歎成長夜。明日還從海上來。</text>
<title>遊石潭</title>,<text>幷轡聯翩出白門。春郊雨歇惠風暄。玆行不是看花路。要訪先生九曲源。</text>
<title>訪李煜 三首</title>,<text>沿溪曲曲問君家。家在溪南樹影斜。相見寒暄無別語。携來新什向余誇。其二憶昔遊嬉木覔東。白眉騎竹我吹葱。存沒居然成卄載。對君今日淚盈瞳。其三君家儒素卽弓箕。不墜知君志業奇。努力詞坦須進步。卽今方伯奬君詩。</text>
<title>屛巖歸路呼韻</title>,<text>洞邃巖奇水復深。逍遙盡日洗塵心。樽酒已空山鳥叫。夕陽歸路踏松陰。</text>
<title>助泥鎭</title>,<text>助泥萬戶晝臥眠。見客蒼黃戴笠延。聞說唐船來近浦。鳴弓追逐夜深還。</text>
<title>貝葉寺。贈策憲大師。</title>,<text>澄潭不動觀心水。古木時鳴念佛禽。邂逅高僧譚妙諦。渾忘軒砌轉松陰。</text>
<title>自石潭向海營。遇風。</title>,<text>雨雜陰風拂地鳴。揚鞭閉目過山坪。天公忌我冥搜去。故遣飛廉也作橫。</text>
<title>秋夜誦易</title>,<text>虛堂剪燭念犧經。萬籟空時氣轉惺。鳴鶴一聲開戶視。滿塘秋水滿天星。</text>
<title>海雲亭。別李汝愼 諱徽中。○二首</title>,<text>殊方來見故鄕人。却勝故鄕相見辰。今日送君歸故鄕。碧城烟樹揔傷神。其二同榻知君雅靜人。况其年富力強辰。還家勉矣窮經業。莫把閒工枉費神。</text>
<title>次姜進士 諱鳳休 七夕韻</title>,<text>曉頭微雨自蕭蕭。底事騷人舌更饒。天仙也沒塵間慾。誕說休傳烏鵲橋。</text>
<title>足夢作。寄呈萬頃沈使君 諱若魯。○二首</title>,<text>余在海州時。夢一親知知南縣。作兩絶贐之。及覺只記其一句曰。縣監雖小亦榮名。後三日。得見政目。戚叔得甫氏。作萬頃縣監。始悟夢贐非別人。因足成奉贈。皁盖銅章五馬行。縣監雖小亦榮名。凶荒聞說南州最。須體王仁活彼氓。其二先生平日厭囂煩。徵捧何堪簿牒繁。遙想縣齋衙罷後。雲山遠望但凭軒。</text>
<title>松都喜雨堂。敬次晩靜公韻。呈留相 諱命均。</title>,<text>襲休敷化且休遲。三世居留事已奇。遺愛城南雙立石。邑人垂涕說當時。</text>
<title>花石亭</title>,<text>臨津岸北栗翁亭。翁去亭空草樹冥。惟有當時江上月。夜深依舊照虛庭。</text>
<title>朔寧歸帆軒。次洪虛白韻。</title>,<text>寧城野濶大江橫。江上靑山入眼明。朝來匹馬飄然去。烟樹依依似有情。</text>
<title>過勇齋墓</title>,<text>水明樓上月明夜。君坐彈琴我倚歌。追惟往事渾如夢。匹馬荒原掩淚過。</text>
<title>雨中過果川店。逢李友宗海 諱洚。</title>,<text>擁簑瞑目過平蕪。何物蒼頭跋馬呼。傳道南陽李直長。待君方坐店西壚。</text>
<title>夢見勇齋 五首</title>,<text>五月卄四夜夢。見士蘊開戶入坐。顔色比前頗黑。胖碩則過之。相對笑語。無異生時。語多不記。惟記余言君家慈夫人。近甚貧窮。余亦侍下。菽水難繼。不能相助。見君心愧。士蘊曰。久絶官祿之家。有何相助。臨別且徘徊曰。吾之所居不安。君爲傳于吾家。曰諾。驚覺欠伸。隣鷄亂唱矣。開窓視之。微月半隱西峴。心甚悽愴。因起不寐待明。使女奴往候士蘊大夫人。兼訊士行 諱命道。士行昨入城中未還。遂以故人入我夢分韻作五絶。夢裏相逢夢裏別。長語慇懃儘情素。覺來怳惚如在傍。不覺斯人已作故。其二初疑淡月隱雲端。更訝和風襲坐茵。眞是眞非不須說。拭靑惟是意中人。其三靈飈倐忽去還來。使我心欣使我悒。隣鷄一唱携衾坐。窓隙荒凉月透入。其四母老妻孤兩弟幼。君家家事日零墮。雖有故人不能救。負負幽明愧殺我。其五與子相期高立的。修身擬到魯師孔。絃歌講讀當年事。回薄于今便一夢。</text>
<title>君受，汝愼來要看花。君受先吟一絶。次之。</title>,<text>騎馬隨君度白下。漢陽花柳爛如烟。輕風拂面鳩聲亂。一度微吟一擧鞭。</text>
<title>弼雲臺。又疊前韻。</title>,<text>弼雲臺上正東望。萬戶鶯花一抹烟。遊人雜遝妨幽賞。移向仙源更着鞭。</text>
<title>病中放蚤</title>,<text>拈蚤將殲旋縮手。恐他懼死等吾然。從今幸得推仁術。不害三旬病篤纏。</text>
<title>夢作</title>,<text>六月卄五夜夢。造一常時不喜之長者家。脫單衫而贈。余心惡固辭。長者發怒。不得已而受之。及出門作一絶並衣。使奴還投門內。因過橋洗足而去。覺來瞭然。但單袍下三字未記。補作爲相贈。解來單袍爲相贈。知我無衣備酷庚。平生不受他人物。難顧先生戀戀情。</text>
<title>詠柿 四首</title>,<text>全體團圓一太極。八稜單蔕火珠色。中藏六子含生意。可驗貞元理不忒。右柿之形。至微之物。理亦寓焉。初看靑實着枝中。一變爲黃再變紅。氣質推移同物我。從愚到聖在加工。右柿之色。果蓏之類。亦能變化。生時辢澁味難嘗。呑嚼喉咽噎未良。照日含霜成爛熟。始知甘冽勝飴糖。右柿之味雖美。實必成熟而後乃可。手摘霜枝欲贈某。頳虬秋色滿筐簍。還嫌美味甘如蜜。不合螢窓蘗膽口。右言不可以甘忘苦。盖亦勉警之意。</text>
<title>肅參慶基殿。次西齋板上韻。</title>,<text>吾生此世一何遲。未及風雲際會期。眞殿今瞻天日表。嚴威咫尺玉音疑。</text>
<title>乾止山。復用前韻。</title>,<text>龍飛鳳舞勢逶遲。孕毓興王五百期。聖祖遺墟何處是。行人指點至今疑。</text>
<title>道峯書院。敬次尤齋先生板上韻。</title>,<text>步入山門眼忽開。淸溪白石照人廻。惺心閣上微吟坐。却恨仙源未早來。</text>
<title>疊前韻。贈道溪主人趙仲輔 諱翊臣。</title>,<text>峯秀幔亭石逕開。先生去後歲幾廻。看君別築臨深曲。莫道遊人不上來。</text>
<title>靑鶴㙜。次月沙李公韻。</title>,<text>參雲古木鶴㙜西。不識何枝是鶴棲。僊鶴一歸不復返。滿山流水鳥空啼。</text>
<title>四仙亭。次崔簡易韻二首。</title>,<text>湖上羣峯匝翠蛾。扁舟容與水生波。仙飈颯爽雙鷗下。向晩汀洲綠影多。其二朝辭蓬嶽萬千蛾。夕抵明湖弄碧波。半晌遨遊還復去。四仙應笑俗緣多。</text>
<title>國島。敬次家大人韻二首。</title>,<text>回泊輕橈小島隈。弄雛還學彩衣萊。誰能喚取龍眠手。貌此奇遊詑後來。其二翠壁丹崖碧海隈。登臨怳似到蓬萊。不識四仙相會日。亦能扶奉板輿來。</text>
<title>敬次寒泉先生詠菊韻</title>,<text>霜雪空山落木堆。墻根小菊耿孤開。欣陪杖屨同淸賞。三嗅寒香却未廻。原韻搖落虛堂赤葉堆。孤花猶自伴人開。不俗未妨賓作主。何須看竹去還廻。</text>
<title>疊前韻。又呈丈席。二首</title>,<text>寒花悵望繞籬堆。日日淸香觸書開。相對高軒幽賞足。何如隨柳渡川廻。其二寒溪路入翠雲堆。一抹烟霞洞壑開。茅齋日晏槐陰散。知是冠童挾策廻。和籬畔孤芳霜雪堆。歲寒心事與誰開。寄言阿季同征邁。虛作泉庵幾往廻。</text>
<title>夕惕軒步前韻。贈趙正言 諱重晦。</title>,<text>世路危於灧預堆。人心晦塞竟誰開。多君一䟽扶名義。不負泉門講學廻。</text>
<title>雪夜携酒。訪申汝良 諱慶普。又疊堆字。</title>,<text>歲暮天寒亂雪堆。空齋寂寂意難開。南郭丈人無恙否。越阡相訪夜深廻。</text>
<title>挽趙道溪 四首</title>,<text>露滴庭梧曉天陰。隣鷄唱斷月影沉。靈車泣送門前路。脉脉臨歧無限心。其二去年花發遍山紅。簾捲雙窓碧澗東。時有諸生携策至。誦詩相對水聲中。其三名利棼棼盡喪靈。閉門誰是獨能醒。傷心宅下淸泠瀑。終未化霖潤四坰。其四松楸歸路每相尋。繫馬年年轉砌陰。明發又從樓院去。忍看斜日羃西林。</text>
<title>敬次泉丈下示韻四首</title>,<text>緬思先祖互經過。某水某邱認跡多。芹谷西邊夫子宅。藥山東畔卽吾家。其二滄桑夢裏歲流過。城郭人民感慨多。能保世居兼世誼。巋然公與小生家。其三一里相傳八世過。依依桑榟係情多。最是餘生無限感。宗孫不保藥峯家。其四從遊丈席幾遭過。誘我諄諄戒誨多。何幸德門遵古禮。洛中先化數三家。原韻從徐別提。問故里親舊家。太半易主。感歎有此作。噫。近俗喜斥賣家舍。士大夫鮮有世其祖先故居者。此恐非國家福。吾家家法一定厥居。輒皆世守。後承不可不知此意也。東西門巷憶經過。問舊驚號易主多。惟有古槐踈冷地。國存與共是吾家。</text>
<title>金領相 在魯 延先謚。上章辭賜法樂。允之。宣七言一絶。示替樂之意。伏次二首。</title>,<text>周樂魯祠議至今。當時賜受取譏深。試看繳命宣詩日。聖主能成禮讓心。其二宸章替樂曠前今。恩數隆時悚仄深。如天盛渥何由報。只合殫誠格上心。</text>
<title>次高蜀州除夕韻。呈函丈十四首。</title>,<text>是夜家家樂不眠。摴蒱袒跣競譁然。誰知寂寞山齋下。絃誦洋洋餞去年。其二尼夫曾責宰予眠。每讀斯章意悚然。最是因循妨學道。新工準擬自新年。其三無事無猷飽煖眠。雖人何異獸禽然。皇天賦與誠難負。莫向窮廬歎暮年。其四孤臥寒窓苦未眠。中宵百感自紛然。平生壯志成何事。虛度鄒贒不動年。其五酒盡燈炧意欲眠。隣鷄亂唱轉悽然。墜緖茫茫天下溺。我心非獨惜流年。其六擧世昏昏盡醉眠。獨醒無語淚潸然。屈子遠遊先我得。傷時孰復執長年。其七中流失楫且安眠。舟外傍觀儘凜然。我欲拯之嗟力蔑。招招何處起長年。其八惺惺每喚主翁眠。充擴端宜若火然。聖訓昭森黃卷裏。探賾伊來可畢年。其九日用云爲與食眠。莫非至理所當然。苟能物物循天理。可以存心可養年。其十子夜村鷄喚客眠。披衾起坐意油然。孶孶一念從今始。莫道明年又有年。其十一貞則復元覺則眠。相禪一理若環然。百世可推知有術。今年除夕似前年。其十二四山如墨樹如眠。仰視天光窣窣然。太古淳風如可見。明朝又是攝提年。其十三殘燭幽齋淸不眠。一樽相對定陶然。人生離合渾閒事。何處明年又送年。其十四玉樓今夜眠未眠。來侍先生亦樂然。孤露餘生何所願。但願君師萬萬年。先生次答二首來從嶺外伴孤眠。剪燭題詩不偶然。八十猶堪立跟住。知非况是四三年。老病年來苦未眠。達朝非獨此宵然。庚辰不是全衰歲。強學衰翁惜去年。</text>
<title>再過勇齋墓</title>,<text>玉貌無憑草樹陳。悽風便起夕陽旻。移時手撫孤墳坐。誰識當年好學人。</text>
<title>題科詩卷末</title>,<text>晩生天地慕前贒。欲訪迷途歎莫緣。俗累纏身身易老。衆邪攻志志難堅。有爲可以回三代。無得何由示萬年。嗟爾困蒙胡不勉。立心然後業方全。</text>
<title>呈弄丸齋先生</title>,<text>冥行半世窘余步。回薄偏驚歲月深。道在云爲非逈邈。經難究繹轉沈潛。幾多卜子離羣歎。欣獲程門立雪心。久矣魯姿難變化。工夫羞殺數飛禽。弄丸齋次韻多君美質美如玉。讀易山齋理會深。豈着窓鷄窮徼妙。定呑爻象闡幽潛。圓丸動處生生意。止水靜時淡淡心。詩有甫田驕莠戒。工夫須看步胎禽。</text>
<title>淸平山。次浩長老韻。</title>,<text>楞伽數卷石床邊。叉手支頤坐嗒然。三乘欲超圓覺界。一生全昧秉彜天。可憐枯木無春意。莫詑沙花滿眼前。底事英䧺豪傑士。不求眞理走虛玄。</text>
<title>次海州鄭進士 震僑 擊磬軒韻</title>,<text>多君湖海卜居深。擊磬名軒又有心。白雪陽春終寡和。浴鳧飛𪆽揔知音。淫哇自與塵間隔。古調時從卷裏尋。聖代卽今諧律呂。莫慳希響協蕤林。</text>
<title>梧島阻雨</title>,<text>滯雨梧洲五日留。風濤渺渺使人愁。浦門潮落羣山聳。海岸暾升雜祲收。平昔講劘王覇術。卽今行役粥饘謀。明朝欲向公州去。分付田翁理小舟。</text>
<title>次金性汝立春韻四首</title>,<text>誰遣春從斗柄還。曉眠驚起角聲殘。齒添業退那堪愧。親健兒康劣可懽。志願年豊兼國泰。生涯姬彖與殷盤。新年吉語無踰此。更祝耕樵占一巒。其二無恙三陽地底還。有生從此可蘇殘。人心送歲方多感。物色逢春若有懽。禳福誰爭圖欝壘。勉君吾欲獻商盤。開門試占新朝候。旭日方昇木覔巒。其三天機滚滚去而還。昨夜東風吹雪殘。春到人間寧厚薄。人逢春節各悲懽。往年處處干戈藪。今日家家湯餠盤。遠矣阿涵思不見。出門南望恨重巒。其四立春之後日三還。顓頊淫威尙未殘。叵耐繁霜排淑氣。抑無淳酎供淸懽。挑燈拂釰天牢落。擁鑪燒香篆屈盤。雅意尙嫌溟海窄。夢中時蹴白山巒。</text>
<title>己酉十月。以新恩省掃永平。仍宿石屛庵。次士涵題壁韻。</title>,<text>蘭若重尋眼忽靑。一聲長笛語泠泠。崇朝皓雪封金岳。依舊蒼松繞石屛。三日榮遊春夢罷。一宵閒話俗襟惺。他時會了人間債。然後歸來臥翠冥。原韻立立峯巒拱寺靑。石泉幽處響淸泠。透窓素月還疑燭。繞壁蒼巖自作屛。雲鎖洞門塵雜遠。風傳松籟俗心惺。逍遙凈界隨吾分。餘外窮通任上冥。</text>
<title>八月卄五日。發海州行。</title>,<text>天若知吾欲遠遊。風生雨歇濕雲流。辭家天正三竿日。出郭時維八月秋。遠送親朋咸有勸。今行顧我亦何求。首陽山水聞來久。可得登臨爛漫不。</text>
<title>陪藥峯先祖祠板。到海營。又疊遊字韻。奉獻主伯令公。</title>,<text>先祖曾於此地遊。召棠遺澤尙今流。公爲方伯紹前烈。我奉祧祠趁仲秋。積累百年終可驗。焄蒿一氣豈他求。旣能踐位須行事。丕闡家聲倘肯不。</text>
<title>九月十一日有感 二首</title>,<text>懸弧令節屬途中。緩步微吟撫此躬。虛過仲尼而立歲。慚無回也不違工。初心落拓猶看鏡。奇氣輪囷欲吐虹。君子自當守本分。窮愁何必㤪玄翁。其二三十一年一彈指。忽逢晬日倍傷神。牢騷莘野君民志。嬗變恒河往返身。細撿平生憂愧切。追惟顧復感懷新。油然善念宜深省。眞宰於余賦與均。</text>
<title>述懷呈主伯令公</title>,<text>生得迂愚且少文。壯心猶解慕終軍。荊宮獻璞人爭笑。蜀舘登筵禮頗勤。雀翼何能覆鵠卵。鸞雛原自異鷄羣。韻華晼晩羈愁切。日暮虛窓望白雲。</text>
<title>金沙峯晩眺</title>,<text>金沙峯下繫征篷。濶步登臨四望通。長山十二峯巒秀。大海三千世界空。擧手平看和仲日。披胷遠納魯連風。境物淸凉神氣爽。怳疑身在水晶宮。</text>
<title>四王峯</title>,<text>四王峯翠入無倪。咫尺淸都若可躋。淸濁兩儀分氣勢。風雲萬里接靑齊。羣山躍馬來關北。一浦橫蛇限海西。僻處怛嫌懷欝欝。登臨此日轉生悽。</text>
<title>新秋憶蓼塘。寄士涵。</title>,<text>久矣吾遊海曲遐。故山南望道途斜。秋回栗岸應垂實。雨歇綿田想摘花。臨水漫吟成幾首。越阡相訪有誰家。何時匹馬歸余季。共着簑衣釣晩霞。</text>
<title>次姜進士四蟲韻</title>,<text>爾類何繁爾質微。或投床隙或藏衣。奸同細盜偏行夕。虐若貪官巧嘬肌。朝榻欲擒跳競匿。夜衾將睡集如飛。雖然警寢還多力。起趁初鷄且莫遲。右蚤薨薨緝緝還相仍。驅欲去之來復增。溺酒投羹俄便死。尋香逐臭轉紛興。奸情周士陳詩諷。醜態歐翁有賦憎。正見秋霜零不遠。其能爾氣久憑陵。右蠅養得冲虛不患飢。年年鳴與素秋期。繁音引類森羣木。餘韻懷風逈別枝。亭午乍聞旋爽氣。新朝忽聽儼端思。嗟吾陋質誠難化。蛻脫何由若汝爲。右蟬春入東園百卉芳。飛來飛去迭飄揚。葉風搖趐工藏密。花露沾鬚故曬陽。肯效燭蛾奔烈火。好隨冠范趁繁香。莊生化汝還多妄。眞幻奚論夢一塲。右蝶</text>
<title>花潭廟。次南壺谷韻。</title>,<text>廟貌嵬然壓水潯。洞門幽與白雲深。巖流自古珠傾壑。楓樹經秋錦作林。造理徽音嗟已邈。考槃遺躅尙堪尋。浮生偶到偏生感。半日忘歸俯仰吟。</text>
<title>隨安峽使君。往觀新刱衙基。</title>,<text>天慳地秘此名基。太守神明始得之。芟茀幽泉流益洌。拓墠遙嶂出呈奇。經營美制知先定。盤錯良才此可推。大廈卽今荒廢久。誰能修刱若公爲。</text>
<title>次宗孫進修生男初度日韻</title>,<text>生子吾聞在厥初。須勤訓飭闡吾徐。佳辰卽事蓬桑戱。宗緖伊來帶髮如。舊業有傳看肯搆。吉祥靡艾喜充閭。乃爺袖示晬晨韻。強疾漓毫我意攄。</text>
<title>敬次家大人次錢虞山七十自壽韻</title>,<text>半世畸窮吾不嗟。高堂遐壽喜堪誇。獻觴婦女行排鴈。扶膝兒孫伏若蛙。夕榻小餐煨白飥。朝㽅新味飣蒼苽。微誠但願恒如是。和氣融融滿一家。</text>
<title>水南田庄</title>,<text>遠山無數自縱橫。匏蔓籠簷宿雨晴。朱果奴從江市獻。白醪吾坐樹陰傾。歸鴻箇箇秋雲凈。垂菊團團晩日明。是處寬閒中雅意。縛茅將欲結幽盟。</text>
<title>枕虛樓</title>,<text>細磴千盤到上方。及凭欄曲枕虛颺。淸潭印月僧心凈。古殿燒檀佛骨香。潮退羣山天杳杳。雲生格浦海茫茫。夜深欲借禪床宿。殘磬時時入睡鄕。</text>
<title>坐石壇</title>,<text>山中二月已薰風。露坐松壇數晩鍾。遠客綿裘捫虱慣。癡僧雪衲補穿工。遙空罷霧東南碧。仄景臨江上下紅。欲向沙門題數句。喚敎優塞掃華櫳。</text>
<title>題洪州李進士 諱敏中 月潭精舍</title>,<text>那知海澨有名區。境僻氓淳土更腴。天借雲霞粧別業。地饒魚蟹供親厨。石泉雨歇轟琴筑。古郭烟生活畫圖。且喜主人多雅趣。提携巖瀑倒砂壺。</text>
<title>高山月谷訪李頤叔 諱德養。次縣齋板上韻。</title>,<text>暮春驅馬度重巒。遙望踈籬隱樹端。空谷喜容靑眼展。夕㽅情䔩素交看。君憐我髮成衰白。我歎君顔變渥丹。離索年來无警發。半宵良話客懷寬。</text>
<title>趙仲輔次龜峯集韻贈之。遂復和答。</title>,<text>至樂無如康濟身。何論榮達與窮貧。淸風朗月壺中景。流水桃花象外春。地隔塵區无俗物。天開玉洞屬幽人。灑襟樓下千尋瀑。誰化甘霖澤物均。</text>
<title>抱川城北楊蓬萊故里。見贈旁祖春軒公詩遺墨。仍次韻贈後孫楊壽億。</title>,<text>蓬萊仙子謫東邱。幾處名山異蹟留。金水瑤琴泉瀉玉。鑑湖珍簇壑藏舟。鳳翎流落時人寶。鸞御翩躚汗漫遊。舊里今來逢後裔。高風緬邈一翹頭。</text>
<title>君受宅得尋字。共賦十疊。</title>,<text>思君不見薄言尋。積雪南街暮景沈。滿屋圖書非俗物。登床笑語凈塵心。平生有志將誰誥。此夜開懷與子斟。酒盡燈灺排戶起。明星歷歷月移陰。</text>
<title>二疊</title>,<text>庭邊老栢高十尋。柯葉干霄氣欝沈。觀我未諧時俗態。共君期保歲寒心。詩成每到南山咏。酒熟時招澗友斟。茅屋伊來陽煦長。欣看一線闢重陰。</text>
<title>三疊</title>,<text>黃卷床頭靜討尋。景移西牖篆烟沈。窮通已定從他命。天地相參有此心。世事悠悠還一嘯。閒愁欝欝且孤斟。病慵久廢三餘業。深愧前贒惜寸陰。</text>
<title>四疊</title>,<text>寧爲孤鳳翔千尋。肯逐羣鳧泛復沈。歲儉菽蔬慚子職。時衰社稷戀君心。狂瀾未易東流挽。元氣誰將北斗斟。易有潛龍斯可玩。方今天地閉重陰。</text>
<title>五疊</title>,<text>玄機坱軋迭相尋。月欲東升日已沈。序閱炎凉觀物態。時丁坤復見天心。陽春自古人難和。玄酒于今世莫斟。功業未成身易老。誰能爲我駐光陰。</text>
<title>六疊</title>,<text>薰爐經几斷參尋。歲暮荒村喜屛沈。老去不衰剛大氣。閒來接物慈諒心。有時雅意生孤詠。無事工夫付細斟。西嶺日頹幽鳥囀。出門緩步老松陰。</text>
<title>七疊</title>,<text>墜緖茫茫底處尋。天機不息互升沈。功名富貴今人願。日月星辰古聖心。衆慾紛挐情易蕩。羣經淵奧義難斟。吾儒妙訣韋編在。看取扶陽與抑陰。</text>
<title>八疊</title>,<text>枉直休將較尺尋。英豪自古草萊沈。固知伸屈從吾手。肯把榮枯擾厥心。長夜飯牛甯戚歎。濁醪懷古淵明斟。幽吟擊節凄風至。天際凝雲爲我陰。</text>
<title>九疊</title>,<text>道載羣書尋可尋。洛閩遺法貴涵沈。看他緯地經天業。揔自臨深履薄心。九仞山高須簣覆。千年海濶豈蠡斟。嗟今世界歸長夜。誰挽羲輪破宿陰。</text>
<title>十疊</title>,<text>往牒滔滔亂轍尋。興亡千古野烟沈。革因可驗羣雄蹟。栽覆難諶造物心。五伯權謀棊局戱。三皇和氣酒盃斟。圖南也是眞奇士。大笑歸來臥華陰。</text>
<title>次金旅亭子 諱洌 藥山酬唱韻</title>,<text>端居咄咄我何嗟。轉眄光陰逐水過。伊洛淵源愁裏遠。唐虞禮樂夢中多。皇綱久斷誰能續。卞玉雖珍肯自誇。佳客時來牽逸興。秋風相對動高歌。</text>
<title>旅亭子非久客死。披見舊軸。不勝愴感。其歸葬。復次以挽。</title>,<text>柳車載柩劇悽嗟。長路搖鈴何處過。京洛十年知舊少。關山千里雪霜多。白頭淚落良交失。絳旐題非薄宦誇。叵耐藥窩酬唱什。變成虞殯送魂歌。</text>
<title>靈源菴</title>,<text>石逕高低入洞門。烟霞十里訪靈源。藤躔古壁疑龍攫。巖露穹林怳虎蹲。喬木前排孤閣靜。亂峯中坼百川喧。山人勸我松明酒。徙倚虛欄抵夕昏。</text>
<title>宿表訓寺</title>,<text>斑裾雙曳陪鳩杖。一逕松風任盤桓。花發靈源春漠漠。烟銷香國月團團。雲間淸磬催晨省。谷裏瓊芝供夕餐。千載勝遊兼二樂。舞雩何足數童冠。</text>
<title>登毗盧峯</title>,<text>三日仙區景不窮。攀登絶頂腋生風。詩題萬瀑盤陁石。眼放毗盧第一峯。回望神州增氣欝。俯臨滄海覺心䧺。東山小魯宣尼意。竚立雲端竦我躬。</text>
<title>楡店寺。奉翫光廟御纛。</title>,<text>世祖東廵到梵園。僧傳御纛至今存。自是名山留聖蹟。何曾寶仗舍禪門。畫柄已凋蟠龍色。綵旄猶帶霱雲痕。髮嶺拜剛多謬誷。小臣今日敢明言。</text>
<title>三日湖</title>,<text>三日浦前一葉船。山光水色共蒼然。蘭橈乍轉松邊島。綵袂雙飄鏡裏天。丹壁書留永郞跡。翠巖苔蝕女媧年。携筇老釋迎相問。何處來遊鶴髮仙。</text>
<title>敬次花山聘君壽爵宴席韻二首</title>,<text>高風可遣薄夫敦。終老林泉杜蓽門。人寰何物爲榮祿。天爵居然自達尊。耕百年歌帝力。金緋三品荷君恩。朋酒高軒成曲會。小春和氣藹山暄。其二巖扉朝日放新暉。賀鵲翩翩繞屋飛。能享高年今或有。永專淸福古猶稀。恩優及老崇資逼。愛切啗芹聖壽祈。自悼孤生多感意。欲題和什淚沾衣。</text>
<title>鶴西公 諱宗玉 新搆角巾亭。賦詩。奉和。</title>,<text>小榭新成岸角巾。招邀朋酒作佳辰。幽花老圃心期靜。遠峀高欄景色新。已革丁徭要活國。暫辭戎務爲頤神。那知司馬將軍宅。更有沂雩點也春。</text>
<title>大興始祖墓立石日。次金兔山 諱礪臣 贈詩韻。</title>,<text>吉人佳兆古聞言。先祖幽魂托此原。祥騰秀曜千牙笏。孕出名贒幾甲元。積慶當年存一德。流庥卽世昌羣孫。香火旣賡仍樹石。我心今日愴兼欣。</text>
<title>達城</title>,<text>達城名勝久聞名。此日登臨倍愴情。佳老文章傳十詠。龜翁惠澤浹羣氓。遺墟古木村隣惜。故里殘孫耆舊驚。信宿遲留猶惓惓。却憶吾師去魯行。</text>
<title>慈仁衙。奉呈主倅沈 若魯 戚叔。</title>,<text>入境論治敢曰能。但看民物葛懷登。公庭摘柿分諸吏。衙圃斬桑警後丞。絶俗元同雲外鶴。休粮或訝定中僧。客來一笑无他話。共對前梁月滿罾。</text>
<title>鶴西宅會客。拈簡齋韻。</title>,<text>肯從末路歎棲栖。堪笑年衰氣不低。今世誰能期稷契。古贒猶且困梁齊。鶯飛自愧違遷木。龜蟄何妨樂曳泥。小閤招延佳客聚。強將癡語爲公題。</text>
<title>達城店舍夜話。次徐進士秀玉韻。兼呈夢與宗侍案右。</title>,<text>升沉世事且休言。歲暮心期與子論。龜院聯鑣尋舊蹟。仁州剪燭倒深樽。那忘共宿三宵誼。况復同宗百代恩。他日西行如入洛。藥山春雨訪荊門。</text>
<title>慈仁先山設壇行祀。敬次四佳齋詩二首。</title>,<text>間關千里訪先墳。眇末嗟吾一耳雲。府吏護行由趙判。官丁修塚荷吳君。祈靈信宿新林寺。攬蹟留連舊垈村。壇墄遺規依退老。少伸追慕意懃懃。其二慈縣南池我祖墳。森羅吉峀擁如雲。恩啣勝國仍昭代。華閥台丞更院君。行客爭稱三秀案。居民猶說四佳村。千年香火從今繼。爲向隣人囑懇懃。原韻慈仁縣裏有先墳。梓樹靑靑鎖老雲。何日焚黃能上塚。此時浮白更逢君。政聲黃龔尋前史。人物朱陳想古村。我有亡兄妻子在。長因地主謝慇懃。</text>
<title>安東日直涵齋先祖舊宅。次壁上韻。</title>,<text>舊屋靑氊幾世傳。宏規奕舃念吾先。蒼蒼柯葉庭前樹。滚滚源流檻外川。墨畫依俙尋棟壁。音容彷彿見周旋。慈原歸路留征轡。緬憶遺徽倍愴然。</text>
<title>寒泉宅過歲。敬次函丈韻。</title>,<text>良宵佳會儼羣賓。幸忝冠童六七人。歲月侵尋驚鬢髮。工夫間斷愧明新。雅儀迭擧杯中醁。和氣爭瞻座上春。勝事千秋吾輩得。呼來顧陸欲傳神。原韻屠蘇序齒盡佳賓。知是東西南北人。節序迎來仍送去。工夫從故更知新。誰將孤燭遲今夜。却喜寒梅已上春。少日耽詩餘習氣。醉中揮筆尙精神。</text>
<title>次函丈賓字韻。奉呈。</title>,<text>使民如祭出門賓。心訣分明聞昔人。漸覺浮榮身外幻。頻驚物態眼中新。軒羲已邈三千歲。醉夢虛拋四十春。點瑟回簞餘樂在。晴窓歸去可怡神。和虛名坐辱四方賓。素志惟存善及人。堪笑屠蘇少先長。還驚日月舊交新。終宵坐久那留歲。今臘无寒仍得春。不語天應庸玉汝。無從黃卷拽精神。</text>
<title>函丈次金叔居韻惠贈。故伏次。</title>,<text>元朝猶作未歸人。旅舍微吟撫此身。蠻蜀交爭悲俗態。唐虞已逖歎吾辰。重陰天地陽初泰。半世詩書學未純。回首神州何處是。域中無恙舊王春。原韻昔聞虛往實歸人。君輩空勞坐此身。一理貞元循序際。三冬膏晷着工辰。年華自是新更舊。氣質何由駁變純。鄭谷詩中增感慨。靑邱猶復祝王春。</text>
<title>李頤叔直廬。同洪功仲夜語。二首</title>,<text>陰雨支離是日晴。尋君薄暮趁凉生。十年離索音容換。半夜團圓笑語淸。世事悠悠違素志。天機滚滚已秋聲。羣贒滿眼恢弘化。我輩乘閒且把觥。其二鼕鼕街皷報新晴。坐久欄頭灝氣生。月轉梧陰高閣靜。風翻荷葉小塘淸。李君英論瓊飛屑。洪子佳篇玉有聲。良夜團欒誠未易。呼兒洗手更斟觥。</text>
<title>送日本使臣 二首</title>,<text>戶部侍郞玉署英。寶函擎處抗前㫌。星從析木津邊出。路向扶桑影裏行。已判詩書驚陋俗。佇憑忠信涉重瀛。多慙贈別無長物。欲掇氷霜玉盌盛。其二深讐忍說壬辰年。左域遺氓尙戴天。不見吳門鳴越甲。空將周幣駕蠻船。求仙往躅迷徐福。蹈海高風逖魯連。聞道東南民力竭。須從一路省厨傳。</text>
<title>次沈伯涵 諱 靑坡卜居韻</title>,<text>先生小屋小如巢。背靠微坡面遠郊。堙井渫來除徑草。側楹支罷整簷茅。花明舊枿依巖塢。鳥引新雛下岸梢。時有城南徐孺子。越阡相訪托心交。</text>
<title>題壁</title>,<text>不讀非聖書。敢由非義歧。平生數三友。餘外斷追隨。</text>
<title>題屛巖石上</title>,<text>由廣石緣溪而上。有屛巖。汝愼嘗爲我言絶勝。初夏。與之往遊。入洞行七八里。路漸仄谷漸狹山漸峻。頓無開眼處。余責汝愼曰。此中豈有佳處。君實瞞我矣。汝愼笑而不答。又行一兩里許。抵古菴墟。汝愼下馬。穿林入溪邊去。余亦隨而後數十步。涉溪至一石磯上。汝愼顧謂曰。我果瞞子乎。余住足左右視。乃笑曰果好矣。醉臥石上眠。泠泠水聲中。天風驚起坐。斜日滿山紅。</text>
<title>望見南山</title>,<text>策馬踰孤嶺。行行漢水濱。忽見終南山。如逢有情人。</text>
<title>惠陰嶺</title>,<text>上嶺石碨碨。下嶺水㶁㶁。雨歇凉風至。客子衣裳薄。望望西日頹。揮鞭過山脚。</text>
<title>坡州店</title>,<text>黃昏入店舍。上堂燈已懸。稅鞍索剉刀。開囊筭飯錢。明朝當早發。喂馬須勉旃。</text>
<title>平遠亭</title>,<text>晩登平遠亭。憑檻縱遐矚。疊嶂排遠空。嘉禾滿平陸。門前大捷碑。摩挲一細讀。</text>
<title>碧城雜咏 四首</title>,<text>遙瞻海外山。俯瞰巖下流。雲日乍明滅。遊魚互沉浮。華棟列瓊扁。栗翁題上頭。右許亭其二結城數十家。家家曬網罝。客至鋪帆席。午飯膾石花。潮滿風浪靜。乘舟向龍坡。右結城其三嶻𡺼一孤島。屹立波濤心。我來登其巓。平坐望東南。東南海接天。灝氣盈幽襟。右臥牛島其四荒亭只古名。廢墟生灌木。先生有盛德。舟人猶稱憶。移棹欲往訪。潮急船難泊。右浩然亭</text>
<title>贈如松</title>,<text>人情易飜覆。世事多乖剌。逢秋却悲秋。待月還無月。將子欲何之。北風方發發。</text>
<title>次武侯梁甫吟二首</title>,<text>古有臥龍子。隱身南陽里。躬耕但長嘯。與俗人相似。感激三顧恩。出脚扶劉氏。不須論成敗。猶能明義理。一朝落將星。千秋泣志士。大書北征字。知心紫陽子。其二哀哀三士塚。埋沒一蒿里。功成反見殺。寃恨誰得似。所以天下人。不直晏嬰氏。身爲一國相。急贒昧共理。惕君專寵利。設計戕賢士。戕士尙何說。亦不容孔子。</text>
<title>送如松喪 四首</title>,<text>去年喪子顧。上年哭士蘊。今君又長逝。陋質誰栝櫽。慘慘衰世感。欝欝窮途憤。嚴霜打蘭蕙。膏雨長荼菫。名花難久榮。白日易西隱。物理胡若是。排雲欲天問。其二問天天不語。欝紆情內創。天高鬼神惡。善人逢百殃。郊窮島復瘦。憲貧回短亡。終古卒如斯。於君亦何傷。擺脫隘陋界。逍遊无何鄕。但我失所從。窮路獨倀倀。其三倀倀將安放。川深道路塞。攬轡登高臯。悲風何的歷。賓鴻叫野外。翔鳥集灌木。獨獸走索羣。含草不遑食。覽物滋余感。引領長太息。已矣峨洋絃。從此永斷絶。其四斷絶可奈何。世無知我音。凄凉歲寒姿。寂寞高世心。平生好飮酒。夜臺誰與斟。哀哀寡婦賦。惻惻孤兒吟。親朋送君歸。獨自度山岑。弭節且盤桓。蒼莾江日陰。</text>
<title>遊屛巖 五首</title>,<text>海州多勝地。屛巖爲其甲。白石鋪如雪。淸湍暎相集。蒼翠難名狀。詭恠何稠疊。天工儘巧劇。雕琢誰能及。洞深饒趣態。境僻絶塵雜。我來三度遊。幽探意未洽。其二四月遊屛巖。雜樹抽新綠。山花落未盡。暎水紅灼灼。弱湍騁游鯈。層巖矯閑鵠。李生最逸興。叫好便聳躍。登崖寫名字。據石濯兩足。忽然笑呼道。君是神仙客。我顧亦大笑。白雲方出谷。其三七月遊屛巖。霖收天氣朗。薈蔚草木蕃。汪濊川流漲。判官性淳素。都事亦雅靜。聯翩選良辰。鼎坐諧淸賞。尊酒互獻酬。談論窮玄象。淸風左右至。頓失庚炎亢。其四八月遊屛巖。楓葉半紅翠。翳廓山愈尖。風爽泉益駛。班坐散游目。雅致無匹類。載甫倚巖歌。君受弄水戱。洪生隨我往。掃石尋舊字。有酒兼有肴。廵斟倚半醉。萍逢展良晤。輸瀉陶我意。其五吾遊亦支離。節序已駸駸。一來弄花枝。再來憇淸陰。三來木葉黃。山果摘踈林。時物日貿遷。焉得不悲吟。悲吟可奈何。天運自古今。獨有澗邊石。不改同我心。</text>
<title>同士蘊曉發彌勒店</title>,<text>而我作南行。丁未閏三月。聞鷄起攬衣。上馬星已沒。朝旭上雲端。遠野散淸暉。已而雲霧合。靉靉欲陰霏。傷心柳川店。主人今已非。秣馬憇重美。貰酒過振威。亭午天氣暖。歇鞍坐披衣。</text>
<title>贈李季良</title>,<text>仲尼大聖人。猶歎鳳不至。黃虞不可期。末俗堪一喟。衆草何蕪沒。孤蘭氣欲瘁。乾坤固一氣。坎流時則異。欝欝意不適。欲往向何地。人生天地間。倐若朝露寄。營營蠅皷翼。跼跼牛穿鼻。已矣勿復道。去去復棄置。所以賢達者。沈冥隱於醉。</text>
<title>呈木瓜煎寒泉宅</title>,<text>庭前木瓜樹。昔我手所種。培根芟枿蕪。幾年勤漑壅。花落實漸大。錯落垂枝重。秋霜凋赤葉。金顆暎翠栱。淸朝携籠往。摘來雙手拱。申申戒家人。滌割鸞刀捧。銅鼎調剡蜜。煎沸若潮涌。盌盛爛琥珀。匙歃爽醍湩。持此將誰贈。引領寒泉隴。寒泉我夫子。達尊世欽竦。年來久沉痾。使我憂心聳。寢食近何似。歲暮曠蹄踵。兾或口味調。愧蔑甘旨奉。臨使再拜送。封緘十襲鞏。聊自薦菲薄。敢望報瓊珙。</text>
<title>過從叔父夢漁公 諱文重 墓有感</title>,<text>緬憶夢漁公。吾家大宗叔。威望冠一世。闡揚紹舊德。於家爲山斗。於國爲柱石。念我髫齔歲。得忝重牢席。白幕張雲霄。華筵簇絲竹。外堂集卿相。內堂列親族。以次起稱觴。獻壽祝山岳。聳觀傾都闉。榮華何輝奕。吁嗟俛仰間。遽爾成陳迹。家聲日墜落。舊業無迓續。凄凉一邱原。濯濯無松栢。蒸嘗或時闕。故家荒草鞠。零丁一胤孫。落魄滯鄕曲。世無優孟贒。負薪誰能惻。盛衰雖無常。陵替胡此極。今來過斧堂。瞻望一沾臆。</text>
<title>聞望雲晩山餓死起悼</title>,<text>我昔往南庄。一洞皆餓色。皇皇復岌岌。如鮒在轍涸。其中最甚者。雲傖與山僕。山也已浮腫。渾身黃如鋈。雲也只骨立。髑髏嵌雙目。偵伺我對案。匍匐來求食。小婢見而怒。擧手叱欲逐。余亟喝小婢。無叱呼近側。擧匙不能咽。分半與之喫。余食雖不飽。爾命幸暫續。朝來復夕來。日日以爲式。縱然沾渴喉。安能充枵腹。伊來北歸後。奄聞俱塡壑。病臥倐驚起。撫枕心潛惻。上年卛土荒。餓莩非汝獨。光州九月秋。九人死一谷。三南又毒癘。道殣相枕藉。不見彼見汝。所以悲尤極。救汝不能卒。嗟嗟愧無力。今年旱益甚。千里一望赤。餘民正嗷嗷。遄死汝還樂。</text>
<title>山有花</title>,<text>四月金剛路。逢人問山花。或言方有花。或言已無花。同自山中來。異哉其言花。不久吾當到。可驗有無花。行行入洞口。四顧不見花。及至靈源洞。時時見雜花。及至安養菴。灼灼金蘭花。及至摩訶衍。爛開白梨花。及至李許㙜。半落躑躅花。及至毗盧岸。滿眼杜鵑花。燦熳紅錦帳。無異三月花。登登及峯巓。忽然失其花。往往氷雪堆。蓓蕾未綻花。及至圓通谷。遍壑木蓮花。佛頭與燭籠。有名無名花。追思或者言。各以見論花。見花謂有花。不見謂無花。兩言皆據實。驟聽輒疑花。儒者之論道。何異人論花。謂無卽無花。謂有卽有花。是非互相爭。辨說如春花。蒙蔀千載下。眩瞀眼生花。孰能如吾儂。入山親見花。</text>
<title>挽尹玄圃子 諱治</title>,<text>子精窮而死。朋知咸歎惜。曰惟公奇士。有德而無祿。余云非達言。子精無不足。試看諂佻子。富貴何煜爚。朱輪復翠盖。馬頭黃金絡。甲第連雲霄。綺筵簇絲竹。非無乞兒羡。君子以爲辱。惟皇所降衷。斲喪如空殼。傾奪紛未已。轉眄皆冥漠。嗟我子精氏。卓犖鷄中鶴。胷襟日沉靜。天然去雕餙。平生赤子心。奉若而不牿。憲也元非病。工部素有癖。澹泊琴書契。快活山水樂。卽之鄙吝消。聞風貪頑激。若行子精道。天下回古樸。身窮只暫耳。不死無窮極。悠然返太淸。去來都是適。較彼聲利輩。誰失果誰得。最是從遊人。中途失矜式。淸風日緬邈。九原嗟難作。不敢方外歌。猶自竆途哭。綴辭慰朋知。公聞應一噱。</text>
<title>癸丑除夜志感</title>,<text>流光劇迅倐。今夕歲又畢。墳菴悄無寐。展轉頻歎咄。爾歎問何事。爾咄問何說。亦非咄竆阨。亦非歎歲月。昔我弱冠時。雅志慕往喆。制行擬顔曾。做業準夔契。而今果何成。濩落還蔑裂。種糓苦難熟。排丸苦難尼。靜言思厥咎。厥咎非二一。因循爲巨慝。作輟靡始卒。動容乏簡重。擧足多躓蹶。恒言戒憤懥。遇事輒遽疾。亦知慾當克。時或反沈汩。行事豈盡度。出言忘謹訥。大禹猶惜陰。爾胡玩時日。姬武尙矜細。爾胡安惰忽。爾學日漸退。爾氣日漸苶。天地賦爾性。與堯舜无別。爺孃鞠爾身。敎誡誠已竭。奈何不自力。放倒甘䎀狘。富貴有天命。求之得末必。至寶在爾躬。不保將自失。爾年三十四。顚毛時鑷雪。失今苟不圖。曷追將耄耋。聖狂分一念。克復存四勿。莫歎且莫咄。日新須奮發。</text>
<title>遠遊篇。贈汝愼歸京。</title>,<text>疇昔汝愼曰。吾將遠遊而昧其道。盍爲導之。噫。傖夫豈知道者。子誠誤矣。然盛意不可孤。於其歸。聊述長篇。以輸期勉之私。君有四方志。秣馬將遠遊。靑春正發軔。前路何悠悠。南轅訪朱雀。北歸指玄幽。東征折扶桑。西出陵不周。意氣方揚揚。高視望九州。逢我遽相問。道從何處由。我本無所識。蹩躄守一邱。遠近旣不省。艮詢何以酬。雖然聞諸古。有道亘千秋。不高亦不卑。坦坦平而脩。千聖接步武。百王同軌輈。仲尼去已遠。邪逕一何稠。或向葱嶺去。或隨出關牛。或窺申韓墻。或泝屈賈流。千歧復萬歧。擾擾如蜉蝣。奔競果何得。狂易固難瘳。大道日云塞。君子以爲憂。知君有壯圖。勇往便不休。勿謂徑路捷。險𡾟多覆軥。勿謂歲月富。隙駟難久留。勿謂遠難到。積累功必收。勿謂中可畫。暴棄良足羞。逐物多失脚。循蹈難淑郵。枉步何能造。直進方無尤。我言誠非誑。君歸試自求。</text>
<title>挽南佐郞 諱躔</title>,<text>世級日以降。風節日以牿。頹波不可障。傾奪互逐逐。斯翁復長逝。薄俗誰能淑。文章固餘事。雅範人所服。強圉月在否。羣陽見陰剝。雷霆倐震薄。逬逐在傾刻。嚴霜打蘭蕙。鵷列无人色。公及丹陽子。時秉筆文石。愛君有血忱。諍君無言責。憤激菀未洩。相卛呑聲哭。呑聲呑不得。涕隨聲簇簇。僚史得罪去。挺身繼陳白。諄懇語未了。殿上皆屬目。天意縱未挽。義聲亦已暴。秋風動歸興。掛冦旋故壑。遲遲鳥嶺上。北望浮雲隔。咸昌故樂土。有翼碩人軸。雲鳥欣相迓。墻根耿寒菊。晴棐理舊業。詩書牣塵簏。蹭蹬亦何慍。偃息猶自適。憂愛見謳啽。經濟付祝牧。离缶動逸響。全歸公无怍。公昔戾京洛。於我必信宿。忘年托契深。臭味久靡斁。已矣萬事非。曠念徒恨惻。蒿里負一餞。川陸夐脩邈。虛齋復春物。泉動草新綠。淸儀不可見。灑涕藥山北。</text>
<title>元朝記夢</title>,<text>除夕坐團圓。夜深始就宿。怳惚何所夢。身到一高屋。高屋高且大。歲久多剝落。人言主上來。掃灑鋪屛幄。我亦執繩紐。葺維破牖壁。已而遠望之。乘輿來自北。朝日照仙仗。風至搖旗脚。前驅已過溪。後騎尙山麓。乘輿到門外。召呼一䆠囑。無急告余至。恐驚房中客。我已聞此言。蒼黃下階伏。又有三數人。冠帶幷出逆。携我同入室。慰諭頗優渥。屋左有崇壇。君言欲往陟。壇矗堦級闊。仰之甚截邈。我遂扈聖躬。扶將行蹜蹜。玉體襯我手。天香襲我服。羣僚及閹侍。隨之登陸續。我因作歌詩。而詠上功德。蘧然忽驚覺。依微窓已白。精魂震惕惕。君王疑在側。轉輾繹景覯。撫裯心暗度。我本草莾臣。無緣陪咫尺。如何宵寐間。數數侍御席。摯昔夢日邊。終然佑于亳。上帝賚殷弼。惟說奄釋築。精誠交感處。一理無今昔。我欲謁天皇。閶闔深難闢。生民日塗炭。靜念空歎息。</text>
<title>挽弄丸齋先生三十韻 排律</title>,<text>北麓亭留月。楊江樹鎖烟。高風嗟已邈。絶學竟誰傳。宇宙興長嘯。精靈緬九泉。淳姿寧敢讚。皇降也能全。格秀昂霄鶴。神淸出水蓮。丹靑粉地質。詩禮古家氊。儉德遵時否。敦仁戒物遷。圭璋勤琢切。邱索悉羅穿。窈眇風驪繇。紛繽燭障箋。精專彌坎燬。探繘極深玄。辨說開蒙後。遐情契畫前。行休貞視履。得喪渾忘筌。靚閴雙溪洞。澄泓九曲川。存身方蠖蟄。禎世孰鵷騫。畏壘蚩氓化。邱園寵命宣。坎亨非果忘。嘉遯異冥顚。皷瑟汾亭月。觀梅邵閤天。懇諄開誨篤。孱劣荷知偏。喜切床容拜。榮深榻解懸。朝言陰改砌。夜晤斗傾躔。問訊書頻寄。箴規幅累聯。窺斑頷管見。析象示玄詮。錦北勞神𨓏。龍津歎路綿。方依明秉燭。遽失夜藏船。不沫香留席。无從涕漬牋。邱原藏十月。江漢亘千年。夜室應趨鯉。靈廬愴泣連。少微淸曜秘。遺逸後賢編。執紼嗟難逮。漬綿自薦虔。愧无蕫薛禮。空詠后山篇。</text>
<title>梧目嫗</title>,<text>早行四十里。歇馬梧目村。卸鞍置中堂。脫屨入店門。內有病嫗臥。前抱一女孫。見客欲起坐。宛轉還痛呻。借問嫗何病。年紀今幾干。生長何處村。子姓存不存。答云庚子生。於今強七旬。此家則女家。胎生在長湍。三十適夫婿。居於積城津。四十夫婿亡。孑孑泣㷀單。無男只有女。鞠育何苦辛。及長妻店人。因之托此身。年深病漸痼。痰喘今五春。陳痾遇寒發。支體全不仁。最是胷脇痛。而不能屈伸。長病無孝子。矧女婿外人。邇來女又病。孫婦主饔飧。阿孫余所愛。婦惡還無倫。欺我老且病。當面輒詬嗔。一言痛刺骨。二言憤纏肝。粥水猶不時。溫凊奚暇論。煩懣夜無眠。膓中轉車輪。沉綿尙不死。只自怨鬼神。呑聲且細語。或恐孫婦聞。吾聞至治世。發政先四民。疲癃與殘疾。亦得霑惠恩。羣生同驩煕。㤪咨生何因。世降政敎頹。薄俗昧親親。亂賊競肆行。孝悌誰復敦。以天下自任。古有人在莘。一夫不獲所。恥與撻市均。嗟哉彼何人。對爾空傷嘆。</text>
<title>盧偆祠</title>,<text>我來楡店寺。佛宇何輝晃。迤東架小閣。中有一塑像。非僧亦非道。烏帽在其顙。床卓列置前。春秋虔薦享。余恠何居僧。此祠是誰刱。古聖制祀典。有功德可尙。然後俎豆之。精禋答惠貺。斯人有何功。像設廁禪廠。僧言高城守。名偆盧是姓。五十三金佛。聞昔來葱嶺。乘鍾渡海水。曳鍾入山嶂。于時盧太守。跋馬尋所向。尼巖及憇房。異蹟令人仰。獐犬告去路。揷筇淸泉滉。踰嶺聞鍾聲。歡喜披灌莾。鍾掛楡樹枝。佛坐楡樹上。於焉築伽藍。安佛揭金牓。毒龍移窟宅。文殊現靈狀。庭前十丈塔。功德與无量。君如不信之。古記今可賞。携來一鐵卷。十襲藏錦纊。中言盧偆事。一一皆不爽。高麗閔居士。作文以爲證。余掩卷微哂。此言誠惝怳。皇天賦萬類。通塞理甚朗。金石豈能行。飛走語亦妄。夫子不言恠。聖訓千秋炳。自從異敎興。其說多誕誷。天堂復地獄。怳惚駭人聽。其徒日寔繁。附會轉相倣。愚氓殫財力。熏臠殞性命。苟有仁人在。所當闢而攘。彼哉法喜叟。本是吾儒黨。如何佞夷鬼。自誑又人誑。昌黎今已遠。其書誰能丙。奮翰替孔皷。無令彼說張。</text>
<title>挽南丈 諱聖重 四十韻</title>,<text>陰雲翳寒日。雨雪何雱雱。丹旐動飄搖。征馬立摧藏。誰家南山洞。祖載戒行裝。惟公名父子。於我丈人行。亦嘗從贒郞。周旋翰墨塲。交誼世彌敦。夙昔懷耿光。公實古之人。慷慨兼詞章。少小治緗素。黌庠軼翺翔。蹉跌奈命何。得喪元兩忘。綰拖寧公喜。抱擊寧公傷。南臨大海濱。北登香山崗。俛仰紓奇氣。朗吟而彷徨。壯觀猶未足。掛颿窮扶桑。滄溟萬千里。浩蕩接銀潢。鵾鵬戱其側。羲娥繞其傍。江戶聘逸詞。大板飛羽觴。維舟訪舊躅。雲物揔羹墻。倭人拾寶唾。十襲誇殊方。歸來謝干謁。卜築漢之陽。庭畔羅花木。籬下種菊芳。江干風日暄。杖策閒徜徉。一兒官督郵。馹騎供毳肪。二兒太學生。攻藝在上庠。三兒得贒婦。入厨調羹湯。公但怡然坐。桑麻交翠蒼。客來酒滿樽。客去書在床。謳吟際太平。起居隨意康。越惟秋九月。我往拜公堂。欣然笑相迓。揚扢頻激昂。啗我鰒抽串。眎我詩出箱。亦言君詩好。流輩見未嘗。我聞面頸騂。逡廵不敢當。期以古人事。勉詡語琅琅。那知轉眄間。遽見復衣揚。重離動缶歌。適去公不妨。音徽日漸遠。迷途歎倀倀。他日銅雀路。忍過芝山庄。逝將發遺篋。簡掇球琳琅。序列靑邱什。千載垂光芒。哀些四百字。唱斷沾我裳。</text>
<title>寒泉先生晩年酬唱。以漫筆寫去。兪大監 諱拓基 笑其水風月。先生又傚肉談開城府體示意。余亦次韻。兼呈兪大監六首。六言</title>,<text>功名德業當今。道學文章萬古。天生二老幷世。寒泉谷無任浦。其二天其未欲平治。大道難容自古。朱子隱彼南嫠。呂尙居於東浦。其三伊川翁涑水公。臭味同今猶古。千仞高崗泉上。萬頃洪波渼浦。其四心存繼往開來。道可回今作古。飄飄鳳飛千仞。矯矯龍潛九浦。其五瓦釜鳴黃鍾耻。此理茫茫今古。休言天下無寶。玉則山蘊珠浦。其六生晩踽踽斯世。志狂嘐嘐曰古。北風雨雪雱雱。盡日虛丹橫浦。原韻病中無以消日。水風月偶倣古。閒酬應也不妨。且莫笑無任浦。</text>
<title>蓼塘幽居。三四五六七言。二首</title>,<text>錦江上。銅山麓。一區烟霞。數間弊屋。門外淸泉。庭畔蔭花木。後洞水暖栽秧。前溪草綠放犢。俗客不來山日永。窓前獨坐古書讀。其二梅雨歇。麥風凉。濁醪半樽。陳編滿床。植杖耘瓜田。穿渠灌蒲塘。盡日鶯歌燕語。盈庭草色花香。向晩移步登東臯。遠望平郊且徜徉。涵弟和二首門臨泉。堂負麓。靑烟起厨。白雲繞屋。趁春耕畬田。因雨栽果木。交伴啼鳥游魚。經濟祝鷄牧犢。更有無限眞意味。滿架遺經任看讀。松籟淸。竹陰凉。迎風散襟。待月移床。數鬟羅遠峀。一鑑闢小塘。林鳥囀無凡響。階花綻帶異香。都忘世間紛紛事。渴飮飢啄自徜徉。</text>
<title>發洪州</title>,<text>海國八月天未霜。洪州城外豆花黃。客子晨起理行裝。此去幾日到漢陽。東林日出鳥亂啼。田畔草綠沾衣裳。前程有水水多石。僕夫驅馬愼勿亟。平生浪學帝王道。此日湖陬空行役。世間窮達等偶爾。肯效千秋阮子哭。</text>
<title>元朝嘆</title>,<text>昨日吾年三十四。今日吾年三十五。昔我見人三十五。謂之長者拜傴僂。忽然今我自當之。其心不變貌已變。回思三十四年事。倐忽如夢復如電。唐虞日月旣難覩。伊洛淵源何處尋。塊然起坐四五歎。傍人焉得知其心。縱我生世至七十。屈指今年卽其半。况又七十未可期。世事悠悠堪足惋。床頭有書千餘卷。聊且置憂潛讀玩。</text>
<title>忌日歎</title>,<text>戊戌吾母死於癘。兒時不能善藥餌。今年六月兒又癘。三朔沉綿猶不死。兒痛還思母痛時。兒愈還悲母不愈。母病不救兒獨生。擧頭見人還愧俯。兒愚未曾效負米。母常苦飢誰能養。悠悠風樹痛難竆。每對酒食淚輒釀。去年忌日在海西。栢林亭北向東哭。今年忌日在家病。以病不祭空悲惻。生不忠養死不祭。有子有子徒爾爲。西林半夜聞烏啼。起坐摧臆淚雙垂。</text>
<title>汗疹行</title>,<text>病臥三旬擁弊衾。汗流不止翻生疹。大者如秬小如粟。渾身無隙成囷蠢。咬如螫如痛非一。達夜搔抑誠難眕。湯散艾砭俱莫施。醫又見之不復診。六月庚伏旱炎酷。疹勢漸熾生無盡。先生夜起不得眠。撫膺拓窓心煩憫。大病才差復此患。造物於我何其窘。傍人拍手向余道。爾言誠愚亦不敏。瘡濃馬背還叢蠅。腐爛根株必生菌。元來物理固如此。但當任之非當愪。我聞斯言怳如醒。靦然摧謝仍大辴。靜臥忽憶荷鋤者。汗滴田中又何忍。</text>
<title>嘯臯草堂歌</title>,<text>我觀天下山。粹然明秀。無與三角同。我觀天下人。粹然坦白。誰能同我公。公作草堂此山趾。此山之趾嘯臯上。公堂旣成樸不侈。引溪開小塘。築岸種花蘤。山若增其高。谷若增其邃。天藏勝地待其人。幾年埋沒荊榛裏。昨夜微雨過草堂。洗滌浮埃山更翠。公乘小車薄言遊。雲影山光共悠悠。山光倒巵客滿堂。石泉泱泱循階鳴。山靈似喜相公來。簇立瑤岑羅戶楹。公對山兮兩粹然。世人那得定優劣。山不運動但嶐峙。公亦休休他技蔑。願公益勵勵晩節。如山之正直高大擎蒼昊。然後可使後人觀我詩。不以我詩爲阿好。</text>
<title>挽李主簿 諱廷彦</title>,<text>君是體素之玄孫。文酒風流繼淸芬。少年才氣壓流曹。濶步騷壇掃千羣。一時富貴世多有。四代進士人所難。上堂養親和氣滿。下堂敎子至樂存。浪跡江湖四十春。謳吟父子連篇章。世傳文墨至寶在。貧非病也庸何傷。長我九年我呼兄。追隨翰墨幾顚僵。陶社花發較詩句。栗島水流飛羽觴。水流放丹到砥柱。我唱君和共徜徉。中間聚散一彈指。末路嶔崎何逼側。君爲官庫屈壯圖。我作乘田縻寸祿。有玉宜其蘊而藏。如何卞氏荊山哭。月前訪我索我酒。酒酣掀髯多慷慨。掀髯慷慨騁高辯。往往出入天人際。那知此會便永訣。岱岳淸遊太劇忙。靑石山中洞天開。海上羣仙笑相迎。御風鞭雲上太虛。塵寰俯視果何似。欒欒不絶妻兒哭。難挽高人適去意。金陵八月月初弦。尙憶仙庄叩西湖。嗟吾未解方內累。悵望西雲懷百虞。</text>
<title>淸風溪</title>,<text>塊處窮巷春欲盡。幽懷欝欝難自栽。忽看好友聯翩至。要我共往尋花開。聞君之言逸興飛。齊鑣直向弼雲臺。弼雲臺高逈出塵。㙜上靑松㙜下花。花柳長安此時濃。千紅萬紫迷遠遐。冲融景物咸得得。覽之却憶流民坐歎嗟。都人士女雜遝至。醉歌喧闐難久居。鳴鞭轉入淸風洞。洞口下馬瞻朱閭。臨溪小亭蔭香木。楣頭高揭太古字。相公已去風物留。我輩今日恣遊戱。座中君受最慷慨。酒後題詩多感意。蒼頭濯手煑杜鵑。木榼盛來香擁鼻。風流公子呂善君。邂逅相逢兼謔浪。整衣入拜相公像。英眄儼然如聽響。何不叱咜風雷入中原。掃使妖氛四裔屛。得到名區想節義。勝似沂雩但風詠。遠心庵前弄花枝。七星壇下步石苔。醉來移步上高峯。高峯石壁何崔嵬。客有挽衣向我言。日暮路險須歸來。我若不聞登復登。及至峯頭汗如注。天風颯爽吹我面。微吟考亭石磴句。君不見考亭夫子飛下祝融峯。又不見明道先生隨柳前川渡。聖贒自有遊賞樂。不似騷人酒客徒佚宕。景物何曾異前後。今人難與古人黨。難與黨且休言。試看從古鳶魚自下上。</text>
