<title>初秋夕 癸丑</title>,<text>茅檐一角淡烟遮。星未生芒月已斜。蝙蝠散飛蛛子出。側邊微白是匏花。</text>
<title>早春 甲寅</title>,<text>趙家園北土垣斜。鎭日尋春蹋草芽。木筆紅梅都未見。最先一樹杜鵑花。晴後春山澹欲無。草烟殘雪潤庭隅。平朝手畫東簷影。恰比銷寒九九圖。劉侗帝京景物畧。冬至畵素梅一枝。爲瓣八十有一曰九九。銷寒圖日染一瓣。瓣盡而九九出則春深矣。</text>
<title>霽園池亭</title>,<text>拖藍一曲浸斜扉。壞樹根蟠出釣磯。荷葉已高風力爽。一痕乾雪鷺鷥飛。是中應似白洋池。只欠橋邊艣一枝。消受半竿烟水活。一天梅雨爛銀絲。白洋池。亦名南湖。四朝聞見錄。白洋池在田家橋側。芰荷渺然。𩿨鷺雜集。號小水晶宮霽園。以池上無小葉舟。時有欠意。</text>
<title>晩晴懷西池夕雨</title>,<text>可是平蕪看夕暉。片雲拖雨過荊扉。昨宵泥水西池路。荷葉遮頭赤脚歸。</text>
<title>霽園池亭納凉</title>,<text>滿天凉思綠荷秋。遙夜微明水蘸樓。微月席邊容易過。柳梢西畔看星流。倚欄長是憶天涯。紅板橋頭水月佳。秪說小亭依樣好。但無南曲唱秦淮。</text>
<title>紅梅舘襍事。同韓霽園作。</title>,<text>幼年三五最娉婷。慚愧人前賦小靑。朱李半籠桃一盒。此生魂斷牡丹亭。虛廊六曲寫紅梅。紫閣簷前積翠開。爲說曉來風色峭。玉纖分送鼻烟來。誦詩長羡玉溪才。來是空言去未廻。不道星稀天便曙。混同牌上見三台。自題新句墨花輕。摺扇銀光字勢橫。爲惜半邊餘紙在。小楷添寫錦雲生。新雲澹白舊雲靑。窓戶通凉酒氣醒。長日亂籤隨手閱。比筠詩又斷香銘。筠兒。高繼允。明府靑衣。高作比筠兒詩百首。見陳古漁所知集。暮色參差楊柳西。棠梨雨落一枝低。踈簾團扇題詩語。忙寫藍屛一尺齊。</text>
<title>紀夢二首。寄霽園。</title>,<text>七月十六夜夢。霽園寄書一幅。字畵甚細。書云。近日僦居北城之內。院宇弘敞。紅墻百遭。墻頭山色。尤可悅也。余寫劉夢得詩淸光門外一渠水。秋景墻頭數點山二句。答之。十八夜又夢。霽園寄赫蹏云。移家在敦義門內。屋檐低小。行步傴僂。但地勢崇廣。安居有日矣。八月十三夜又夢。霽園挈余西行。行數百里。遇赭色長橋。橋上亭臺翼然。紅窓綠檻。暎帶溪港。余得玉魚六七枚。用力一敲。鏗然作鍾磬聲。霽園曰。三代古鍾也。其一磬也。有欵識可辨。諦視之。皆蝌蚪奇字。漫漶不可認。霽園又皷掌曰。丹彜翠敦。皆此類。說見古今樂錄及爾雅註。抽閱二書。皆朦朧未詳。甞以此說告霽園。霽園曰。好奇之致。藕花時節夢淸寒。錦荔書來墨字完。自說移家城裏住。碧山千點遶墻看。繡毬開盡月華生。曾記黃橋夢裏行。一帶綠欄堂下路。玉魚敲作小球聲。</text>
<title>秋日懷霽園 乙卯</title>,<text>甲寅夏。霽園策蹇遊黃橋。結夏萬柳山房。閱月還第。乙卯春。携書再往。甞寄書及寫懷絶句四首。書畧曰。此去意園。大數百里。設一日行一里。豈無便人之可憑。而長書細札。多不百行。設一日作一行。亦知爲書之不難。而尺素相阻。甚至存沒之不可問。與其責備之周。寧自恕之明爾。時復裵回溪路。天涯悵望。遠山百疊。雲樹萬重。夕陽古道。芳草未歇。山房淸夜。素月自照。意園以我爲鐵石人。而爲𤢜往不返計。意或荒臺行哭。萬壑哀嘯。此可人者。早暮遇之。今已矣。轉憶甁花堂中更殘月落。聞鐵笛聲於匏籬敗屋之間。此非吾師可丈人耶。澹生行矣看瀑之約。澹生前言。往還十日費。今百日計。已失十奫瀑矣。笑咲。甞與霽園。有黃橋看瀑之約。余病未果行。霽園固憾之也。其絶句曰。紅蕉葉葉發煤香。半爲裁詩小刻忙。燈火夜深靑似豆。滿林瀟雨憶山房。千徧銷魂百斷腸。天涯話別正茫茫。遠山已恨無重數。終古平蕪又夕陽。平野行人去不休。關河落日盡情愁。謝家團扇相思語。記上黃橋舊酒樓。中庭花藥澹差差。露濕蕉心冷未知。獨有一天淸夜月。照人千古倚欄時。余於病中。亦作憶霽園詩二首。忽忽經旬卧。深愁錦荔名。讀書眞誤爾。譏俗太顚生。池閣蘋風暮。山房花雨晴。黃橋銷暑地。銀瀑儘縈情。自說池亭好。蟬鳴秋雨疎。柳枝凄碧後。荷葉澹黃初。讀畵包家虎。評詩笠澤魚。絶憐西閣夜。淸月照樽虗。包家虎。笠澤魚。紀甲寅孟秋古香舘夜集時事。欲尋便寄示。霽園書及絶句。尋亦至矣。幷紀之。他日以示霽園。欲使知余之懷霽園也。亦復如是已矣。澹生結夏入山遊。苔色侵門虫語愁。荷葉小塘猶憶否。一番凄雨一番秋。建茶百葉兩紅蕖。竹紙斜行錦荔書。銀鯽鸝黃時錯過。自言一月計全疎。甲寅秋。霽園將還家。有柳浪黃鸝笠澤魚。此行一月計全疎之句。</text>
<title>前家</title>,<text>溪口粼粼日脚垂。胡瓜棚下晩凉時。前家樓檻如圖畵。安石榴花紅一枝。</text>
<title>同韓時中 永益，韓聖好 德生。遊龍山挹淸樓。舟行至喚月亭。絶句○四首</title>,<text>傍人家風幔開。柳邊咿軋艣聲廻。遠山已作催詩意。一路凉雲潑墨來。千點雲山帆底開。柳灣曲折葦汀廻。碧梧凉葉船頭近。一帶樓窓入畵來。待月欄空草半荒。叉魚渡口水風凉。主人送客情無盡。直倚江樓過夕陽。下樓斜日淨新秋。擫竹彈絲小市頭。一丈軟塵堤上路。敎人那不憶江樓。</text>
<title>天肰亭賞敗荷衰柳。同伯津賦。</title>,<text>楸樹鳴蟬澹夕暉。朅來先自到西池。白花靑菂渾如掃。且遶空欄看碧漪。塘外人家見舊遊。白門煙雨盡深愁。短枝搖落長枝折。辛苦垂楊又一秋。</text>
<title>西園小集。得陰字。明日賦示同遊。</title>,<text>白石靑莎老樹陰。晩涼殘睡醉淋淋。半牀蕉葉西廊下。風雨瀟瀟到曉心。</text>
<title>夏日園田襍事 五首</title>,<text>魯桑椹黑薺花荒。雛雀生斑鶯着黃。不着蕉衫度長日。晝風纔熱曉風凉。槐亭故屋小溪干。礎石傾斜壁土刓。側樹小桃墻上出。依肰記得舊時看。墻東舊是草花亭。鶯粟殷紅澹竹靑。自買蝸廬西巷曲。滿庭苔石雨冥冥。靑蠅白鳥兩紛紜。扇骨回凉煙縷分。聞說北園黃柳院。輕風葉葉翳斜曛。杏葉翻翻蕉葉浮。早朝風色似深秋。南山尖角墻頭出。橫抱藤床又上樓。</text>
<title>憶舊遊 十一首</title>,<text>七分堂 以下七首。陟州詩。密竹刪爲圃。枯松葢作檐。吏前花婭姹。春後雨廉纖。散牒蟫魚走。供盤澹菜醃。早衙公事歇。仙課七分兼。竹西樓朅來珠舘路。州衙。名眞珠舘。 危磴上樓軒。野色虛難寫。灘聲慣漸諼。烏金賽鬼歇。州俗祀烏金簪。 凝碧散衙諠。州衙。有凝碧軒。 春榼携來穩。斜陽看石門。燕謹堂小堂回磴下。簾額照餘暉。綠沼靴紋縐。朱欄亞字圍。酸心梅子結。宮妓練梅。𧦠疾還走。時有竗謔。 彌眼柳花飛。堂西大柳一株。作花繁。 聞說沙堤路。蕪墟入斷霏。堂今毁劃。墟落蕪穢。五十川蒲鴿檣頭返。春暉倒水明。渚平吹笛遠。灘曲度舟傾。紫葚緣崖墮。州産桑葚。甘美倍常。 黃魚吹浪行。州出黃魚。他處無之。 小村如可喚。揷柳暎柴荊。鳳凰臺川到龍湫洄。臺下。有龍湫。 荒臺枕碧灣。曉前迎日腳。軒後出煙鬟。臺出凝碧軒後。 遊妓窺花去。妖巫祀樹還。泝洲雙艣緩。取次看遙巒。萬里島泊棹看炊𤏅。眞非萬里遐。叉竿黏土肉。帆席曬花蛇。激浪斜飛雪。初曦濶暈霞。過朝風色定。隊隊跨浮槎。東海碑皷角譙樓動。碑在防營將營前。 連朝海氣冥。偃松幹盡赤。貞石字微靑。閱古當人瑞。防灾役鬼靈。悍民輕一仆。終始立亭亭。鏡浦臺 以下四首。江陵詩。蕩艣登臺去。廻汀水影齊。淺沙煙嶼北。浦東爲竹島。島北有白沙五里。 高柳板橋西。浦口。設江門橋。 石臼遺丹氣。臺側。有煉藥石臼。 塵楹襍墨題。金魚經雨出。理釣進遙堤。羽溪縣縣自羅王號。本玉堂縣。新羅景德王時。改名羽溪。 村因力士名。諺傳。縣內出滄海力士。 堞頹遺址漫。山仄亂泉幷。林虎飢收葚。縣出桑葚。虎嗜噉之。 溪蚊飽似櫻。縣出大蛟如蜩。 居民眞可怪。無慮秪營生。火飛嶺上嶺雲星曉。茫肰宅濊秊。府古濊國。或云蕊國。 石經回祿醜。泥迸守宮鮮。嶺出朱泥。塗小兒臂。經㛰卽脫。 墅入番椒氣。山連薥黍邊。路西鵶叫怪。點炬堂輿前。大關嶺度崖旋降谷。幽曖混東西。危石騈頭立。樛枝刺眼低。樵歸多說虎。村隔作聽雞。平遠峰巓始。天涯海色齊。</text>
<title>鉢山 丁巳</title>,<text>萬松靑黑石堆環。風籟轟轟近却寒。望見鉢山行不到。犬聲炊火滿溪干。沙色深黃水色幽。敗荷飛𪀋古塘秋。靑靑蓮子無人採。恰有蜻蜓占上頭。牛卧看山齕草遲。竹鷄尾好錦𢇇垂。夕陽桑葉明如染。仍是邨畬種麥時。</text>
<title>上元夜卽事感賦</title>,<text>今夜新橋舍。都無竹肉音。月華晴穆穆。堞影靜侌侌。憂思妨顚飮。風飊阻盍簪。翻思錦荔室。燭灺正長吟。</text>
<title>十六夜月</title>,<text>今夜玉輪月。初來照短軒。嶺霞如在望。野哭暗傷䰟。瑟縮生人態。叢殘小樹原。陽和行布澤。旭日漏泉源。</text>
<title>春日。讀錢受之詩。絶句○九首</title>,<text>棐几明窗燕坐時。春朝好讀牧翁詩。異時東澗風情改。不是遺山是銕厓。先生晩年。號東澗遺老。絳雲紅豆盡悲哀。霖雨歸田體未裁。至竟良工心獨苦。可知初學不凡才。新春腸斷柳河東。半野探梅筆墨工。更愛王微好詩句。桃花得氣美人中。河東君柳是。字如是。有半野堂初贈山莊探梅等詩。遞相倡酬。又與姚叔祥。論近代詞人絶句。草衣家住斷橋東。好句淸如湖上風。近日西陵誇柳隱。桃花得氣美人中。王微自稱草衣道人。其西湖詩。垂楊小苑繡簾束。鶯閣殘枝蝶趁風。最是西陵寒食路。桃花得氣美人中。埽花刪竹語常庸。食葉游魚致暫工。何限名家似此作。錯將佳什譜屛風。先生云。范質公詩。埽花便欲親苔坐。刪竹常妨礙月行。最爲淸絶。又云。余愛楊無補閒魚食葉如游樹。高柳眠陰半在池之句。先生詩云。安得屛風譜佳什。且將團扇寫淸詞。北地公安韻未亡。松圓異日獨專塲。想來正法無當眼。秪許溪南程孟陽。先生詩。范叟論文更不疑。孟陽詩律是吾師。溪南詩老今程老。莫怪低頭元裕之。溪南老用元遺山自題中州集後詩語。矯枉無如擧直難。錦帆瀟碧句無完。似聞公石名言在。苦楝何如紙牡丹。牧翁嘗論公安詩體。有矯枉過直之病。又曰。安磐字公石。皇明弘治人。嘗與楊用修論詩曰。論詩如品花木。牡丹，芍藥下。逮苦楝刺桐。皆有天然一種風味。今之學杜者。紙牡丹，芍藥耳。用修以爲至言。則似指空同，大復諸人而發耳。列朝詩體遞汙隆。深識先生筆削功。樹幟跨壇病王李。蟲吟鬼語謝譚鍾。先生選定列朝詩集。上自弘武。下逮崇禎。二百七十年中凡以詩名者。無不入選。鬢絲禪榻送生涯。五度江南花落時。爲是秦淮舊遊伴。未能磨滅是情癡。先生送王郞北遊。寄侯家故妓冬哥詩。憑將紅淚裹相思。多恐冬哥沒見期。相見只煩傳一語。江南五度落花時。貽上曾經拂水湄。芙蓉江上雨來時。篇章異代宗師別。首寫先生舊寄詩。漁洋王士禎。寄牧翁先生詩。芙蓉江上雨廉纖。東望心知拂水巖云云。又牧齊寄王詩五言一篇。書漁洋詩集頁。</text>
<title>元朝紀俗三十韻</title>,<text>九野臨成歲。三元値上京。條風初煽谷。蓂晷稍敷榮。提挈爭澆墓。觀遊且遶城。早行闐百貨。宵警弛三營。達宦苞苴滿。孤𡞦罋盎傾。邨廚燈燄晃。宮苑礟聲轟。賽踏雙鬟健。占庚四木輕。甑籮庭際徧。屝屐室中盈。警睡兒眉緩。丏糇僧舌淸。飜醪廳檻白。分肉市門赬。繭餠團圝意。柹乾蹲疊名。靑腥穿串炙。白膩注湯烹。擿石街嚻動。投啣署例成。絲袍男報謁。麻屨婢傳伻。冶服靑緗雜。遊談壽富呈。金兜門畵肅。素衲鼓桶驚。垂鑰街樓閴。除塵輦道平。髮烟人共嗅。醉步虎同行。紀載從卑瑣。謳歌屬聖明。嵩呼晨籞退。社祝午籤更。肆赦圜扉闢。延祥寢殿擎。祠官馳騎疾。藩价捧箋誠。五夜宸參夙。七朝黌試並。隆恩開壽閣。耆秩逮邱氓。樂歲須相餽。佳辰未要晴。朋遊通里社。獨寤閉柴荊。疾病逢鄕俗。諮詢騐物情。風鷂猶遠翥。草偶正交綳。急景增搖落。幽懷屢觸掁。譻𧭈徒自詑。鄙俚未須評。</text>
<title>無題。效李義山。</title>,<text>好在西墀樹。時來識舊叢。病增春料峭。愁益月朦朧。花戶留人暫。油窗點雪融。繡殘交石竹。燈灺綴金蟲。夢去藍橋限。魂歸紫閣通。鵶啼星晣晣。鷄唱路戎戎。金谷元藏綠。羅家謾比紅。要知別來意。譚笑劇悤悤。</text>
<title>早春屬疾。絶稀迎接。日賦一詩。時用排悶。凡五首。</title>,<text>春柳半䰐鬖。春天盡蔚藍。雪消風灑灑。雲淨日酣酣。麥顆浮甌細。琹魚落筯甘。可人應少此。作意到西庵。力疾問春曉。家園曳杖時。衮師毛崱屴。辛秀面黴黧。腰皷江㹠背。肩擔陰木枝。眼前聊樂意。此外定何思。近報王言下。深嗟民力頻。南湖新聞 上聲 哭。北使動經旬。太息秋雷歲。飄零喬木春。秪今人意勝。負耜滿東鄰。吳諺。秋孛轆損萬斛。山外雲容直。邨前雨腳斜。斑鳩閙癭𩒐。黃柳半生芽。霑溼愁征道。陰森恐獨家。甁罌須滿挹。隨意煎春茶。雲雨散淸曉。南園春意佳。蟲飛烟滿戶。鷄睡日平堦。書史知何晩。區田志未諧。徒將長年意。獨酌理孤懷。</text>
<title>二月一日</title>,<text>二月一日天氣新。南齋晝睡淸衣塵。出郊迎富無同俗。縛草送竆殊可人。吠蛤陂池初過雨。賣蟶墟落正侵晨。明朝會向東田飮。絲墮蟲飛盡 卽忍切 及春。</text>
<title>次韻伯津春朝遣懷之作</title>,<text>谿上春光盡可憐。薄雲無賴暗朝天。舂鉏數點碧山外。撥穀一聲紅日前。卯酒新甞邀北里。辛夷初發憶西田。桃枝七尺扶人徧。伴我東皋老歲年。</text>
<title>卽事感賦 三首</title>,<text>木稼災成奈魏公。寢門一哭想流風。高閭行馬應陳迹。棹楔旋敎照眼紅。近說西藩喪主帥。火山拉雜摧儲胥。歸船舊有桃花米。秘篋今無鴻寶書。慕華館外正風寒。急遞遙傳浿上還。小野初經月額雨。行人半渡𪀋江灣。</text>
<title>春朝。過錦荔室。絶句○四首</title>,<text>回回雪水流陳蘀。處處春山叫郭公。喚作微風花鞴扇。一時先放杜鵑紅。春池滑笏鞾紋徧。春岫聯綿髻㨾偏。獨有春雲更奇絶。兜羅絮滿擁靑天。陰沉天氣連翩醉。摘索花枝料峭寒。想殺玉山風調別。殢人愁緖要人看。春朝百物偏愁我。小醉南橋取次還。不忿雄鳩鳴且逝。生憎碧草遠猶看。</text>
<title>東霽園</title>,<text>連翹絶似檀心淺。山杏微如貼梗繁。銅鉢軍持與料理。春寒細雨恰溫存。日本花磁天下無。江西一出舊傾都。竹根醉裏應無分。乞取鄰家瓦色壺。輕陰細雨養花天。碧砌黃簾破曉眠。商略韓園好風景。一枝相伴故依然。江魨小皷柳枝笙。憶向東溪院裏行。一樹退紅無處所。夕陽長傍瑣牕明。</text>
<title>首夏西園卽事。同韓霽園作。</title>,<text>東田葚熟鷅鶹窺。南嶺子規啼更悲。盡日白花飛歷亂。松間時出綠楊枝。</text>
<title>霽園見過春星堂。分韻共賦。</title>,<text>可人同永夕。山閣度晨昏。素帶從垂厲。玄文盡雅言。片雲當晝靜。赫日過春暄。商略乘潮意。南江長水痕。</text>
<title>約藕塘，霽園遊龍山挹淸樓。不果行。戱柬一絶。</title>,<text>錦纜牙檣處處遊。漁歌邨笛盡風流。石亭近日無人過。只有黃鸝喚客愁。</text>
<title>次韻霽園春塘臺召對後紀恩</title>,<text>經帷連夏誦。綵仗駐春臺。共値臨軒日。旁招獻賦才。書林通御氣。文石靜浮埃。際看明良會。叨陪亦喜哉。</text>
<title>寄呈洪鶴峰判尹</title>,<text>夫子西園內。齋居瞰晩晴。過庭叢草暗。隔樹數鶯鳴。據石便攤飯。臨池好濯纓。時因問奇字。暫得見諸生。</text>
<title>夏日伯津西樓。邀聖在，聖予共賦。</title>,<text>幽樹淡差差。高邱雲日遲。碧溪行近遠。紅藥坐低垂。佳日冰糰逼。高文薤葉披。西園窮勝事。應與歲寒期。</text>
<title>西園小集。次王阮亭嶽下韻。</title>,<text>遲客亭樓徧。邱園春物稀。鼠姑殘粉㞕。鶴子墜童衣。老憶琴書靜。才憐翰墨飛。相期用幽意。經過信晴暉。</text>
<title>公冶，聖予同過伯津西樓。座間賦五絶。</title>,<text>含桃院北舊林塘。片石叢叢草樹光。會有高人來永夕。油窗一帶鑑蒼凉。蕉衫葉葉挂闌干。雪榭松櫺 雪榭松櫺。皆樓中故事。 盡日閑。片雨欲來天欲暝。麥波風逆上靑山。舍前舍後皆深樹。鳳子斜飛日腳殘。也似徐黃舊圖本。脩廊一帶綠蕪寬。嘉樹居人玉樹姿。歧西小屋俯淸漪。乍逢櫻笋饒人設。自製烏絲寫小詩。丁子論詩更不疑。商山一字盡堪師。七分佳句三分讀。未許前溪匏老知。</text>
<title>熱日。伯津，聖予復集春星堂。限韻共賦。</title>,<text>避暑臨脩壑。耽幽處空巷。笓籬麂眼㓗。草花雞幘絳。結喉始鶯喑。翾羽俄鶴降。酒罄恥華坐。荼苦譬黯戇。玆歲苦亢陽。濬渠如導洚。此風但揚塵。其雨還見虹。安得一丈霖。雲雷相舂撞。懽然北牖眠。一覽檀槐閧。</text>
<title>次韻霽園郊居夏日</title>,<text>橋上風林夏景虗。行人猶在藕田居。短簑舊裛桃花雨。敝篋初携桑苧書。卽有炎蒸煩水玉。定無磊落注蟲魚。釰南老陸精靈在。賴爾題詩數起余。霽園近詩多倣陸體頗工</text>
<title>雨後。春星堂小集。邀伯津，聖予同賦。</title>,<text>楊子津前白鶴飛。羈梁橋外片雲歸。舊栽紅藥春風盡。獨卧靑溪暑日微。近地漸開求仲逕。居人應息漢陰機。披裘帶索還千古。不向邱田問是非。</text>
<title>楊生畵</title>,<text>雨後綠天淨。碧雲庵上遮。人家常早起。爲看牽牛花。</text>
<title>雨中。春星堂卽事。寄示聖予。</title>,<text>遲日園池淨綠姿。高橋煙雨獨來時。邨歌遠憶烏鹽角。社酒忻嘗玉練槌。野店風花同永夕。江鄕雲水阻前期。飜思錦荔堂中樹。送盡芳菲念所知。</text>
<title>同伯津，聖在，聖予是亭。得亭字。</title>,<text>謝傅登臨地。緣崖置小亭。初陽照行旅。碧樹隱遙汀。芳酒時斟酌。玄談適性靈。由來昔賢意。投老羡鴻冥。</text>
<title>寄呈內舅錦帶翁。是亭寓居。</title>,<text>龍山亭子枕廻磯。長夏臨江望不稀。遠岫盡如空翠合。落霞齊傍釣船飛。觀魚水濶無炎暑。射𪀋人居少是非。怪道澄江暎秀句。知公詩接謝玄暉。</text>
<title>是亭四絶句。追呈錦帶翁。</title>,<text>流雲漠漠柳侌侌。崦上隄邊雨氣㑴。最好樓中見山色。高榔津外碧森森。露梁津上柳飛綿。日𣌑沙暄望可憐。邨裏人家半巫覡。長時簫皷滿平川。龍汀水過鶴汀渾。後夜披軒淨霧痕。不辨江雲飄素練。要看落月墜金盆。牛山腳下碧谿東。䆉稏柴門返照紅。愛殺人家此中住。鷄鵝閒放藕絲風。</text>
<title>七月十七日夜。有懷江上遊人。</title>,<text>南江後夜盛遊宴。細馬輕輿取次還。獨有東陽抱羸病。經時孤負月團團。踏閣攀林意未休。江天一半雨雲收。橦花卸盡秧鷄老。須及南亭七月秋。</text>
<title>早秋有懷作</title>,<text>白藕作花風露殘。江南江北雨初乾。誰家圓素迎秋早。幾處流黃候夜闌。人世轉驚行路遠。天涯始覺別離難。韋郞會此通幽夢。手擘宮牋賦曉寒。</text>
<title>玉樹</title>,<text>玉樹驚風落。金堤見月頻。茝蘭先就萎。羅綺謾橫陳。烏鰂傳書遠。黃絲染蘗新。秋花將淚眼。腸斷眄行塵。</text>
<title>秋日。約伯津霽園遊西園栗林。</title>,<text>近聞屋後度西鄰。振袂南岡風露新。秋樹斜連白鵶谷。舍下曰。靑泥坊。坊西園中多栗林。仍名白鵶谷。 山園爭賽碧鷄神。園北。有畵雞祠。畵碧雞神。俗稱雞堂。村人祀之。 行經小野初看月。望斷孤城更憶人。會有當壚來遠客。時時堀堁到簾茵。</text>
<title>秋晩。登後園山腳。</title>,<text>亭皋小搖落。秋晩復登臨。幽樹霰霜合。孤村煙火深。輕容猶蹔御。淸醥屢交斟。觸忤東鄕意。高城急暮砧。</text>
<title>寄呈申大鹵先生</title>,<text>永日臥南樾。澹肰塵慮稀。黃桑照籬落。羣雀噪秋暉。正憶貞陵雨。應沾上客衣。淸樽將皓月。隨意宿林扉。</text>
<title>思陵道中</title>,<text>三度思陵道。依肰見夕陽。溪流淨暮色。林底隱天光。時序思何及。行休意未忘。相呼念征役。取醉倚糟牀。</text>
<title>磨峙嶺</title>,<text>已從月山去。復向壽春遊。雲薄日華亂。鴉鳴山木秋。風霜行自勵。樵牧迴難求。猶憐舊書屋。隱約俯林邱。</text>
<title>超然臺</title>,<text>超然臺下路。一半是春州。白日荒岡外。靑山古渡頭。水花低羃䍥。野𪀋近沉浮。高崦臨江好。靑帘慰客憂。</text>
<title>安保津</title>,<text>安保津前秋水淸。人居鍛處柳根平。小風隔吹黃葉。時有歸牛浮鼻行。</text>
<title>石坡嶺</title>,<text>德杜園中楓葉枯。新延江外亂飛烏。來時合付倪黃手。傡寫秋山行旅圖。</text>
<title>盧姑灘</title>,<text>舍前秋柳數株黃。舍下淸溪潏潏凉。曉日盧姑灘上望。紅霞無際樹靑蒼。上瀨濺濺下瀨沉。瓜皮艇小出波心。拖藍一曲中江水。惟有長年識淺深。</text>
<title>雨望盧姑灘</title>,<text>江霧亂菰蘆。江光晝有無。天低鈸山樹。雨過柳田湖。出水鼉龍喜。連雲鸛鶴呼。前溪不可涉。入夜長靑蒲。</text>
<title>奉和申蕉石先生見懷之作</title>,<text>夫子掩關處。送人兼送秋。山間片帆起。天外數鴻流。水限桃根渡。雲藏蠟屐遊。金鷄行布令。休上望京樓。</text>
<title>暮雪。過萬法村。兼懷李三 是錀。</title>,<text>麞子岡邊雲片垂。盧姑津上艤船時。野風吹有歸翼。暮雪壓林無醜枝。萬法雲山終遠過。廿公文賦最相思。前期會趁桃花水。靑玉巖頭颺釣絲。</text>
<title>留題南生 鑪 屋壁</title>,<text>櫰翁舍後日初明。舍下高隍見貊城。今歲畬田足葵麥。他時車馬動柴荊。伐薪汲水皆名士。錦石秋花也世情。向晩寒溪鱗甲濺。好將雙犢飮流行。</text>
<title>雨過大聖邨</title>,<text>天末春州雨。初來大聖川。魚鷹齊掠水。檉槲半含煙。曖曖溝塍合。濛濛襟袖連。濱陽數籬落。隔水盡蒼然。</text>
<title>東田村舍作 二首</title>,<text>曾聞靑玉峽。遙連神女山。飛波漱龍鱗。浮雲自往還。顯顯梅月子。遺照留人間。長風吹谿壑。車徒慘無顔。書庵埋霜霰。條枚紛可刪。高懷諒難宣。側身愁躋攀。朝遊淸平灘。灘流浩難通。高風吹木葉。飄颻江西東。居人守煙火。相呼作力同。天寒理魚罶。霜重修牛宮。前期適阻脩。側體愁飛鴻。孤懷自掁觸。酌酒聊夢夢。</text>
<title>卽事</title>,<text>雪骨風來雲葉飜。高梁煙水積沙痕。門前桃柳有佳色。却憶南溪春雨村。</text>
<title>淮安種葠詩 五首</title>,<text>淮安一帶好家邨。二婦峰靑恰對門。客舘前臨蘆院道。時逢南客贈葠根。卵石圍牆棘戶開。家家搬土上胎廻。柳荑未坼蒲芽短。偸向西疇看播灰。東家泥滑草芽穿。西舍陰寒葠向眠。黃蘆簾子三層屋。占盡高墟上上田。鼠牙雀角兩無嫌。五葉三椏發勾尖。葠母今年作紅穗。葠兒明歲好垂髯。嶺外紅葠天下聞。綾紬歲渡𪀋江濆。今年葠惡都商絶。吉貝新裁成短帬。</text>
<title>西原</title>,<text>遙樹亂無次。西原高且長。風霜隨地別。枝格翳天光。山舍浮陰外。樵歌夕照傍。翻思豓陽日。綠葉暎山岡。</text>
<title>題柳生雜畵冊 三首</title>,<text>沙尾堂成蔭白茆。新詩猶憶踏靑郊。養花天氣河㹠市。飛絮人家海燕巢。鴈齒紅橋𪀋嘴船。餳簫吹滿杏花天。依然水繪園中事。只少王家祓稧篇。鰣魚風動水生鱗。列岫浮空澹抹銀。縱 女减切 歸來日亭午。桃花深處更無人。</text>
<title>寒食前一日雨。卽事。口號撥悶。四首</title>,<text>牆南得米喧鵝雁。苜蓿闌干過午烹。惟有東鄰知此意。傾筐馳與落花生。木頭綠刺珍如肉。石首紅鱗賤似蔬。想見東阿此時節。籜龍驚拆燕來初。綠樹丰茸雲四垂。丹樓白墖影參差。邇來蠟絹饒新意。歸卧屛山看墨師。邵城寒食雨漓漓。襆被踉蹡上墓時。最是白楊靑草路。不堪重讀杏殤詩。</text>
<title>寄示吳瑛</title>,<text>西臺隱空曲。瀟灑玉人居。山曉鳩鳴遠。邨昏杏葉舒。澆書風卷幔。攤飯雨平除。余亦歸休者。時來賦遂初。</text>
<title>甁養紅碧桃花</title>,<text>解憶盧家靧面詞。紅花白雪一枝枝。怪來林下風情別。可愛紅兒愛雪兒。</text>
<title>復雨口號</title>,<text>月如仰瓦日。星出照泥時。屐齾何須理。衣乾還復宜。山舘自寥落。草間蚯蚓鳴。時來池上雨。回首看雲生。</text>
<title>野望</title>,<text>仙遊峰下路。憑望復孤亭。日廻晴江白。雲開夏岫靑。連檣來近渚。放牧出遙坰。城北浮陰裏。幽愁起杳冥。</text>
<title>憫旱</title>,<text>頻秊春雨起春陰。此歲俄驚暑氣侵。唐子幾曾先奠璧。唐子廟。在北京皇城內。是時北京。亦苦旱云。 漢山歸去正流金。鵶頭點點黃塵沒。鳶尾蕭蕭碧落深。坡上老翁今白首。杖藜時出看湖潯。</text>
<title>端午日。曉起有懷。</title>,<text>紈扇生衣懶見尋。冰𩜵時節雨淫淫。幽人睡起綠天曉。一一禽聲生壑陰。一錯誰能鑄九州。香心墳上草油油。而今寄向泉臺語。會借天風十二樓。</text>
<title>夏日。南時晦將往邵城觀海。作此寄示。</title>,<text>蘆灣橋下路。一別一銷魂。碧水生漁戶。靑蕪到縣門。他秊伐李使。此地種瓜邨。敀日饒名迹。應須剪燭論。憶昨黔陽渡。乘潮過石泉。䨓聲江北雨。卵色海東天。白嶽遙相對。靑坡望渺然。輕舟知近。秋樹晩鳴蟬。濱海名都會。猶傳古彌鄒。荒城摧忿恚。遺廟想規橅。香稻蟬鳴熟。喬松鷺踏枯。居人自朝暮。行路謾踟躕。百匝松林墅。夤緣未覺勞。朝盤登石介。春網薦琴高。厨品郇公富。詩聲謝守豪。西峰沾別淚。好去聽風濤。</text>
<title>留贈霽園靑李山舘</title>,<text>相識藕南居。相逢七載餘。今朝白門道。重見故人書。挈水丫頭婢。尋山禿尾。時來松屋夜。霜露浩盈裾。</text>
<title>看畵</title>,<text>閟戶琉璃合。高堂絹素宣。煙霏離點染。粉墨謝竆硏。寒具宜常設。空花也自傳。因依施障好。盤礴解衣便。倒景屛山後。呈形蠟絹先。淸蒙團一氣。平直接三邊。金地朱陽遍。藍天淡月連。過雲皴態異。歸翼點形全。螺髻千峰矗。魚鱗萬瓦聯。度門衣戌削。沿市樹團圓。的爍孤紅綻。紛紜衆綠牽。簾波愁霮䨴。網綴恨交纏。閉塞方棲照。疏通已斷緣。色交晴霽美。光絶邇遐偏。施設從人變。昬明逐地懸。色空參佛界。文質悟儒詮。乍喜精思托。飜辭衆目憐。永懷楊子宅。寂寞守窮玄。</text>
<title>寄呈崔木窩先生</title>,<text>夫子西原下。樓居三十秊。淸吟桑落後。先生詩。高桑黃且落。西日半中厨。蜂影滿牆上。菊花開石隅。 晩景槿花前。先生王考杜機公詩。紅槿花前秋舘深。鵲飛人語雨淋淋。 載酒人何造。移家歲屢遷。東堂舊時月。猶向杏牆圓。</text>
<title>邵城途中</title>,<text>楊花渡頭葦花阪。碧草連天無近遠。行人秪向邵城途。天鸙聲高日光晩。內人墳前多古木。夕陽連山山更綠。雨去初歸㘰上漁。風吹遠見蘆中屋。西峰𪀋腳樹陰藹。十丈參雲靑肺肺。左望扶踈綺繖圓。右看偃蹇蒲帆大。</text>
<title>奉和錦帶翁同申大鹵先生春日騎省小吏家後園</title>,<text>臺㢠來風好。庭幽坐席平。乍暄人意別。微雨草芽生。袁尹惟看竹。潘居復面城。始來當夕照。隨意設春羹。雅集逢仙侶。聯歸得緩行。飜嫌出門早。僕馬枉招迎。</text>
<title>毛老院邨舍。望月。</title>,<text>今夜錦江月。初來江外看。淸光破雲壑。別思起風湍。櫻舘經宵暗。茅亭竟曉寒。誰憐倚虗愰。相憶淚痕漙。黃柳堂前樹。如聞別後留。當時見新月。永夜倚虗樓。綠影排牕滿。金波委席流。無由伴兒女。重望古墻頭。</text>
<title>早發。望公州山城。</title>,<text>公州樓榭淸江曲。巨樹參天曉靑綠。江流如練霧如織。鳥雀飜飛亂瓦屋。招提石拆繚垣隳。粥鼓𪔴𪔴催早曦。沙頭不見浣紗女。無數鴛鴦浣紗處。</text>
<title>任實途中</title>,<text>雲水齋前路。孤行意却迷。綠隄栽柿徧。靑嶂種煙齊。地勢南溟近。方音左界低。前途定無恐。昨已過檀溪。客意倦良夜。高齋望未移。子𨾚聲咽處。山木月來時。父老頻相問。雲霞遠更隨。遺風聞竹塢。權竹塢先生。甞宰是邑。 感激淚橫流。</text>
<title>景陽湖</title>,<text>光州樓榭碧湖東。水步斜連鏡裏通。野老踏沙催下網。行人倚石看推篷。新春浪激蛟鼉際。盡日風生荷芰中。物色南來足佳賞。離懷長是惜飄蓬。</text>
<title>舍南溪中。出小魚。土人謂之篳篥。賦絶句紀事。</title>,<text>火酒新甞薦野蔬。田蠡曳水涴帬裾。早來始識南烹好。恰有盈盤篳篥魚。</text>
<title>綾州襍詩</title>,<text>州舍楓香滿。邨園竹樹層。囷禾饒瓦雀。罋鮓起麻蠅。壤地不須灌。歌呼復能。唯愁捉褦襶。觸熱到邱塍。北墅風猶熱。南人意更深。敎兒持摺扇。候客視團葠。碧酒交淸水。緗簾生晝陰。明朝驛使發。尺素定相尋。湫水龍鯹合。家門竹葉分。土人。歲暵。祀龍湫。取竹葉。懸門禳旱。 淸風吹驛路。初日賽江濆。翳翳紅衣霧。羅州島名 英英白鹿雲。耽羅山上有池。曰白鹿。 時聞數點雨。已自灑高墳。濱海王風遠。緣山物態繁。稻田吹白雨。竹樹靜黃昬。北斗元相望。南音近未諼。遙憐故園月。一夜傍柴門。客意諳良夜。䟽房 余所居室曰䟽房。 晏坐餘。里巫風外篴。邨女月中梳。食有菠䔖美。家無虺蝮居。唯聞凉吹發。作意賦歸歟。急峽奔雷響。澄江捲曉霞。人居掃竹舍。風雨看榴花。白幘低仍濕。緗簾踈復斜。西樓正留客。一醉臥田家。</text>
<title>綾州紀俗。戱作俳體排悶。</title>,<text>州樓角咿咿。樓額瞰朝曦。行路蔽陽子。南人織竹爲笠。名蔽陽子。 新裝半月兒。南商專賣竹箆木梳。呼圓梳。爲半月兒。 花郞雕面小。俗多女巫。男曰花郞。 樵老擔肩垂。殊俗遙難托。唯將忠信持。</text>
<title>曉起懷嚴栗之 並序</title>,<text>嚴克寬字栗之。吾家老長班也。性恬靜。寡言笑。善容止。晩歲落𩲸。寓余家。乾隆己酉。余方弱冠。稍涉書史。喜吟咏。每寒夜。篝燈卧讀。栗之輒傍坐不寐。視余掩卷噫欠。始吹燈就眠。如此者凡十數秊如一日。客春。因衂血氣咽而死。臨死。眡余面潸然。告訣以後。余罹釁禍。不暇一念至也。是夏。在綾城府。暑夜不寐。但聞飛雨驟過。燈光翳然。宛然身在書齋中卧讀也。使栗之有知。彼黃壤綠草。風露驟集。定復作何懷也。不見當秊嚴栗之。綾城雲樹望差差。猧兒撼起鵶兒動。絶憶南齋春雨時。</text>
<title>種秧詞</title>,<text>綾城湖裏小江南。一一風欞面蔚藍。紅稻千畦藕萬柄。遊人須是駐行驂。上田白壤下紅泥。一派秧鍼刺水低。行到煙山 城南山名。 雨又歇。踏歌槌鼓兩邊齊。霽日煙山有好風。鋤秧亂入水雲中。江天半黑海天碧。欹笠平田看䗖蝀。揷秧纔了去乘風。碧沼楓亭四處空。眞有江南好風景。銀鷥飛滿夕陽中。</text>
<title>寄家書</title>,<text>湖上望鄕處。湖樓復送行。海天皆卵色。峽雨盡鈴聲。離思書難問。蕭晨夢亦驚。親闈望轉切。須報未歸情。</text>
<title>初見家書</title>,<text>漢上到綾州。雲沙漭阻脩。初來黃澗雨。遠漲錦江流。裸壤身猶托。魚書夢未休。徒將別來意。感激問行輈。</text>
<title>苦熱懷梁生</title>,<text>聞說梁公子。淸名百戶傳。平田皆負郭。邃閣盡飛泉。楸樹蟬聲發。橦花蜜色鮮。何時訪寒舍。一爲話凉天。憶汝東池好。朝來淸客心。開簾藕香上。洗杓竹房陰。花𪀋窗窗見。凉蟬樹樹吟。時聞劇碁散。倚醉看煙林。</text>
<title>奉寄伯津 追錄獄中作</title>,<text>鶺鴒飛散暮雲平。風雨無人獨倚楹。想見吾兄燕坐處。杏花如雪照簾旌。一片圜扉曉月悲。殘燈無燄柝聲遲。早來徧憶西冷好。辜負花明酒釅時。</text>
<title>夜聞隣人唱山有花。有懷。却寄伯津。</title>,<text>山有花。爲洛東里娘作也。昔有里娘。因不見答於姑夫。投江水而死。里人哀之。出水濱。聯袂踏歌。其詞不一。纏綿悽惻。今南土士女。每臨風對月。抵節哀吟。聲振林樾。辛酉夏。余在綾城府。雨夕聞隣人歌此詞。愴然興懷。述其意。賦五律。寄伯津。凡四章。湖裏漭烟波。湖樓傍晩過。遙憐水南客。淸唱洛東歌。砥柱雲方合。綾城雨最多。相思下山意。千古㤪如何。泠泠洛東水。上有石城陰。自識焦卿意。難同蒲葦心。餘音聞夜雨。哀㤪激楓林。淸曉訪遺曲。滄深何處尋。北客自無寐。南音凄更繁。高雲翳天末。靈雨聚黃昬。淅淅稍侵夜。悠悠正斷魂。誰家楊柳外。擊竹動樓門。緬憶西泠夜。橫橋看雨時。淸吟猶昨日。把手復何期。綠水夢還涉。靑雲望未移。唯將一樽酒。相憶長秊悲。</text>
<title>無題。效李義山。</title>,<text>望斷高雲聽斷鴻。水亭南畔藕池東。龍皮帳冷新秋雨。鳳脛燈昬午夜風。幷座但敎香字碧。開船長使酒鱗紅。西樓他日重相見。染盡烏絲意未通。</text>
<title>晝熱。箖箊堂獨臥有憶。</title>,<text>梔榴斐亹日。蟬雀亂音初。蒲鴿瓜相似。冰糰玉不如。凉堂輕埽灑。霪雨半踈虛。咫尺闉闍下。何曾熱客居。憶昨聞高咏。凉堂度曉昬。蘋婆沙上樹。鳳子日中魂。奇字憑人問。新文與客論。未知蠶菊語。顚倒落誰門。</text>
<title>曉覺</title>,<text>睡起南溪裏。高樓猶月光。田家候太白。水樹亂靑蒼。重露衣裳濕。幽花古貝香。林棲鷺羣動。歷歷下前塘。</text>
<title>晝坐</title>,<text>沙尾小荊扉。沙頭隱釣磯。柳凉臨碧水。荷靜卸紅衣。瀟照澄還澹。惠風淸更微。前疇正吠蛤。片雨傍人飛。</text>
<title>贈漁者具生</title>,<text>舍下湖山罨畵長。團圝碧竹暎滄浪。水鄕風物江南景。輸與能詩陸魯望。細雨斜風不到憂。碧花紅穗野塘秋。金魚七月登魚市。好佩笭箵上釣舟。水葒初落藕香叢。暇日湖亭暎碧空。應似風標兩公子。一家煙水練塘中。射鴨欄前煙水春。靑莊陂外雨如塵。邇來佳句無多賞。且訪桃花釣鱖人。</text>
<title>贈朱生</title>,<text>不見墻東里。初聞朱仲名。幽居連市井。好客枉柴荊。酒沾紅麴嫰。瓜摘綠沈成。問我須酣飮。憐渠太廋生。</text>
<title>初秋</title>,<text>小檻華星沒。長亭墜月輝。異鄕聞蟋蟀。永夜戀庭闈。忍看新秋日。還縫遊子衣。音書京國遠。猶憶夢依稀。</text>
<title>秋日贈溫生</title>,<text>第二橋邊路。相逢話竹泉。暮蟬官樹裏。秋柳鍛聲前。淸醥愁仍酌。生衣晩更便。魚梁瞑不遠。重望過湖船。</text>
<title>綾州衙樓</title>,<text>風槐晝聶蟬聲亂。畵角秋吹牡鑰閑。數處欞星臨綠水。一方簾額看靑山。</text>
<title>鴈來紅 七夕日。隣人具生見寄。</title>,<text>我家朱雪樓邊樹。不見牽牛小碧叢。賴有故人知此意。一枝相送鴈來紅。</text>
<title>湖亭夜坐</title>,<text>湖外柳斨斨。湖亭萬竹傍。飛星曳水白。落月委林黃。遲客秋仍別。懷人夜更長。前疇䆉稏靜。熠燿正悠揚。</text>
<title>七月十二夜月</title>,<text>白華舘外鴈初流。錦荔堂前野水秋。想見臨池吟七字。夜天深碧柳梢頭。鵶靑幕上一團氷。憶照松亭倚醉登。今夜綾城舘裡卧。犬聲如豹似西陵。</text>
<title>湖上晩望</title>,<text>略約橫縱沙市邊。湖樓一畔颯風煙。回谿積水暮相暎。落日斷雲秋更鮮。宛轉銀塘流畵舸。扶踈碧樹靜吟蟬。臙朱汀上新凉好。且傍閑鷗盡夜眠。</text>
<title>煙</title>,<text>上日綾城市。新煙出遠郊。金絲醺似酒。盖露液如膠。純束連黃壤。聯編用白茅。相思古墳下。摘葉想盈包。</text>
<title>官齋晩眺</title>,<text>官齋秋樹裏。縣角暮凉時。蟬雀瞑逾聒。芙蕖風亂吹。石梁從𠿕𧇠。星斗迥參差。數丈唐山下。漁燈看未移。</text>
<title>秋日。移居東邨茅舍。</title>,<text>煙珠秋日稻香濃。㹠柵牛宮處處逢。好鳳山東畔去。水南門外看靑峰。東家海榴紅刺天。花時的爍照行筵。西泠他日曾相見。耐可閑吟猩血鮮。余曰誦安石榴花猩血鮮。高荷凉葉碧田田。亡兒安石。每傍坐嬉笑以爲戱樂。太湖東望路如環。日日憑樓看玉灣。正是夕陽頹澹處。一痕深碧濟南山。</text>
<title>秋日。申，具二生見過。設白酒魚鱠。座間賦贈。</title>,<text>朝雲不作雨。相憶到吾廬。野水瓜皮艇。淸秋藿葉魚。檐端看落漲。林下坐攤書。好去西泠渡。同君理釣車。巫山金碧色。天外澹霒霾。遲汝衝泥遠。微凉改席佳。野堂開竹樹。秋雨酌茅柴。掁觸南來意。西風吹我懷。</text>
<title>綾州詞</title>,<text>長夏流風海國。淸秋落日湖鄕。綠樹多如京北。靑天濶似潭陽。蠶子邨歬日落。朱家洞裏人還。兩處難分秋色。雲中𪀋腳如山。漫見東陵送客。仍聞北里留賓。滴瀝華星暎戶。靑黃橘樹迷人。湖上女兒生小。江中估客長歡。亞字欄歬看水。打魚聲裏微寒。海上名駒玉腕。湖中摺扇銀光。上日南城看市。諠聲直到湖梁。鳳尾靑山薄暯。蠶頭碧瓦初寒。一片端正朙月。行人郤望長安。</text>
<title>初冬</title>,<text>月額初乾霜日明。靑山死瓦樹崢嶸。村墟盡日無人過。卧聽籬頭篳篥聲。</text>
<title>輓嚴栗之</title>,<text>古樹叢殘霜月晴。荒園後夜怪禽鳴。何由對坐𠧪囪下。卻聽寒更話昔情。</text>
<title>輓李幼譱</title>,<text>憶爾卥泠下。幽居三十春。飢唯搜藎篋。寒更守靑氊。舊業昭明選。新知求仲贒。無由𦐭一醆。坐醉菊花歬。辛亥夏。幼譱重修敝屋。余爲作記及五古一篇訊之。是秋。幼譱置菊酒謝我。酣醉竟日。夙昔緣多病。隣居事討論。當時木翁舍。爲誦白軒孫。古井淸供爨。踈櫰冷掩門。時聞桐屐響。嘯詠過西垣。</text>
<title>鵲川橋</title>,<text>葦花風落漫平郊。霽日洄溪鱗甲消。一隊鈴聲駄白苧。行人齊上鵲川橋。</text>
<title>湧金門</title>,<text>湧金門外柳如金。憶向春星倚壁吟。貢友初詩。湧金門外柳如金。三日不來成綠陰。折得長條入城去。敎人知道已春深。余甞手書春星書屋壁。 一樹金山舘裏見。短條無數雨陰陰。</text>
<title>靑魚</title>,<text>碧鬣頭頭電影翻。海上諺。冬電雷響靑魚上。 江珧海月與堪論。向來未識靑魚美。浪笑秦家婆子村。</text>
<title>悲丏者</title>,<text>若箇人中黃髮枯。流離千里馬牛呼。飛鵶片石湓城路。噤忍冬寒過市衢。</text>
<title>辛酉初度 歇後體</title>,<text>殊俗悵非吾。惟庚此日徂。友于思政切。燕爾念何孤。金錯多應盡。松花賤更沽。空憐惄如意。淚濕望前途。</text>
<title>金海東城</title>,<text>金海城東東裏稀。人居臘月見春歸。晴暉滿院鳥聲樂。野樹入檐霜氣微。鷰子丹樓空杳杳。魚苗碧水暮輝輝。故園爾日消寒好。遍畵紅梅帶雪飛。</text>
<title>無題效李義山</title>,<text>未𨳲葳蕤鏁。旋通宛轉橋。眼穿花索索。魂斷雨瀟瀟。鮮鯉銀絲鱠。新聲碧玉簫。殊鄕會佳日。未擬溯春潮。</text>
<title>初夏憶事感賦</title>,<text>小陌靑春暮。孤城白下居。風光燈市近。時節麥凉初。卵椀桃花酒。京裏。釀桃花酒。爲國中之。 冰盤箬葉魚。殊鄕轉流落。悵觸思何如。喬卥隱囊好。半壁含餘凉。大扇南平骨。一方珂雪香。折枝嬌雨態。膩葉轉風光。快意當前耳。都來付睡鄕。</text>
<title>代贈</title>,<text>子夜元能舞。靑谿復善歌。盤窺蘇伯玉。錦織竇連波。鷰足悲難托。鸞腸恨幾多。誰憐金海月。一處照雙蛾。</text>
<title>春日金州</title>,<text>春日思家未到家。金州相送接雲涯。花尖欲綻雨初落。草細堪梳風正斜。長道七盤行遠涉。深盃百罰醉還賖。生憐秋水塘邊樹。也有長條帶暯鴉。</text>
<title>春日。褱崔木翁。</title>,<text>載酒西泠日。新春小石隅。雀飛聲在卵。花盡子如珠。遲日唯行藥。淸風想據梧。寢門還一望。秪是隔川途。</text>
<title>贈姜泰振</title>,<text>黃鳥初調羽。朱櫻猶滿枝。相逢漢山下。應憶長秊悲。燕歌聲正促。魯酒醉無時。它日湓城曲。重看淚若絲。</text>
<title>贈柳渚</title>,<text>相見吳興日。汀洲徧白蘋。衡門上新月。花藥復深春。書灋臨池學。詩情夢筆神。南荒愁絶地。得爾相親。</text>
<title>望鄕</title>,<text>春日登樓望故關。遙知極北是長安。夕陽也與人相負。照出無竆山外山。</text>
<title>贈姜泰振漢山覲親之行</title>,<text>聞君京口去。何日訪親闈。慈竹霧中長。鶺鴒沙上飛。來鞍經麥秀。歸檝見花稀。惟有湓城客。回頭涕滿衣。</text>
<title>南城火贈裴生</title>,<text>方夏恒暘會。維南炎火區。流金當此節。敲石動爲虞。乍向勞薪發。俄從直突隅。夤緣初不滅。爀赩竟難圖。椳先驚折。甍椽次就株。凶飈掀棟宇。烈曜曬門樞。熛疾皆中斷。煽遲忽外敷。峰腰橫遠纈。雲腳盪低鋪。丙日朱旂聳。丁神絳幘趨。火山推碧落。星雨灑靑蕪。行道嗟彤雘。居人走轆轤。畦蔬爭亂蹴。巢鷇急竆逋。渴使池魚及。烖令玉石俱。商羊愁未舞。回祿忿宜誅。厚地藏遺熱。遙林獻驟枯。焦頭方遣濯。爛手廼胥扶。氣惑炎凉別。䰟疑視聽殊。劾𠎝連竈養。徵咎騁巫姑。赤桻徐臨路。黃堂亟輟餔。唁傷情惻怛。訊害語噫吁。白粲紛擔戴。靑蚨爛委輸。無襦來未嗼。稽首意替孚。日用存防患。民生在喣濡。如焚常惕若。就燥豈須臾。𥚣首惟鑽燧。功成亦鞴爐。鄭書行可毁。魯廟理非誣。噀酒𢝲傾斝。燒琴悵倚梧。端憂復何事。覔句盡朝晡。</text>
<title>戱作俳體遣憫</title>,<text>客舍西園裏。人煙左里東。番番種羅祿。頓頓食凡蟲。胡鷰千羣舞。戎葵一丈紅。風婆春去也。蕭颯起靑楓。</text>
<title>食笋</title>,<text>飛鷰城中飛鷰時。一江新綠雨如絲。鰣魚櫻子都無賴。先見東樓玉版師。襪材千尺掃何如。春笋新嘗意有餘。不遣南風吹作竹。廣庭月落憐渠。</text>
<title>卽事。戱效楊廷秀。</title>,<text>一陣雨寂一陣聲。兩人囈語兩人醒。樑間蠅子有時動。牆角䵷兒終夜鳴。</text>
<title>德慧小傳</title>,<text>德慧。漢山柳節度家靑衣。生而有至性。寡言笑。容止粹正。節度家貴盛。女使甚衆。盛修餙。事謔浪。慧䄵少。介肰橆忤。每傳接出納。不樂覵外。或以此稱焉。諸貴遊囑節度家。求納爲侍人。先是。慧事節度子媍李。節度家爲慧言之。李將許之。已而有某藩帥。盛呵騶。冠盖都雅。爲求慧至其家。其家笑謝曰。慧雖儜弱女。必不爲呵騶貴顯。而有希倖也。李工刺繡。慧受其業。嘗使慧至市樓買絨線緞疋。慧密賄人。使交易。李偵知之。詰其故。慧愀肰曰。市中多無賴。欵接奴家。故不欲𢓸耳。自後順其意。平居使不踰戶限。後嫁薛氏。㜽擧五子。皆翹秀端雅。敎之以不偸不欺。于時李子媍方坐草。而慧亦抱子爲乳。其兒甚勤。其㜽就乳。卽訶止曰。是乳小郞。唯餘湩可及汝耳。它日爲娶其子。惧女家詆其卑賤。密求節度家乞僦舍別居之。亟許焉。時節度季子縣令公喪猶在家。每朝暯奠食。慧輒哭盡哀。又至東郭外。見周途載平。商旅不行。則又哭失聲。卽歸家治務。齊㓗簡飭。有灋度。時節度家益落。慧月遺節度家米有常。數十數秊如一日也。先是。節度子媍李。無子。養縣令公子爲後。李私囑慧曰。此子事吾如自出。吾心感焉。吾姊猶無恙。吾死。汝爲作書報吾姊。使知此子事吾。如汝所親聞也。及李亡。慧爲手作字。遺其姊甚悉云。薛有叔父竆老。寄慧養焉。性古迂嗔怪。人爭避之。慧獨事之。盡其懽。諸子化之。家道秩如也。慧姓鄭。薛亦漢山李統制家蒼頭。美容止。譱吐納。後隷騎省。爲旗手。爲諸韎韋所親幸云。外史氏曰。▣▣▣每述慧事甚詳云。慧自穉歲。容不悅而柔。衣不冶而脩。口不擇言而不流。始不意其有異爾。已而不樂外覸。不適市樓。𠟻又以爲矜好自由。至失聲于東郭。餽米于主家。𠟭慧之名始噪。而慧之志畢見矣。嗟乎。士有以一節而顯。一眚而廢者。非躳驗其行。烏能知其終始也哉。</text>
<title>月</title>,<text>江月明如練。江樓思渺肰。金波流穆穆。雲葉澹娟娟。度榭芳塵滿。憑臺朔吹連。誰家修玉斧。長遣曉珠圓。</text>
<title>十五夜有褱</title>,<text>蘓子流風遠。初秋赤壁行。四腮新斫鱠。一葦擊空明。詞賦憑今古。江山適性情。橆人從作記。有客世昌名。洞簫客。名楊世昌。</text>
<title>七夕偶題</title>,<text>凉蛩褥底金風汛。烏鰂書前玉露漙。唯有一言忘不得。三星微月古香闌。似聞織女秋期近。雲葉娟娟一道橫。天上浪傳烏鵲喜。黃姑仍是女姑名。黃姑。卽河鼓之訛。火敦腦自天河落。牛渚椉槎事未竆。應是積星輝暎徹。一痕如水漲秋空。</text>
<title>秋日。贈裵生。</title>,<text>東方之日如銅鉦。我始臥病眠桃笙。湓洲苦雨復苦旱。伏枕何以除煩酲。松枝塵尾搖復停。麥顆兎褐愁仍烹。綠櫰嶙峋蔭廣欞。蜩螗匝耳如飜羹。臥憶南江此時節。碧花裊裊金風生。西苑綠瓜遠不到。短壑靑松空復情。東陵姜子數相見。一飮直欲連長鯨。西溪亞子今柳七。曉風殘月須來評。城南裵君亦相問。家臨湓水漪而淸。南州美箭天下良。茭蘆鮮鯽殷其盈。盆城子孫今零落。此子獨擅凌雲名。蘭苕翡翠看渠上。惜哉刀筆竆其精。瑚池水滑瑚岫晴。何由寘我瑚中楹。靑鞵襆被從此始。挈汝南洲交手行。</text>
<title>秋褱 五首</title>,<text>暗風淅瀝柳毗劉。耐可流黃對素秋。亂杵調砧思自苦。不知斜月下高樓。砧杵。今秊不見雁來紅。霜樹騷騷復晩風。綺陌銀塘荷柳後。牡丹臺上一叢叢。楊用修雁來紅賦。柳呈踈兮綺陌。荷委蓋兮銀塘。○雁來紅。秋茘堂前野初微。紅衣落盡渚禽稀。誰人復向西臺住。徧遶空池看夕暉。藕花。湓州吹角曙憑臺。鼉盆龍愁隔來。也似西泠睡新覺。夕陽三弄悵徘徊。畵角。鴉靑幕上一團冰。憶向風臺倚醉憑。今夜湓城舘裏臥。犬聲如豹似西陵。端正月。</text>
<title>中秋不見月</title>,<text>林間浪信金蝦出。天上虛傳玉斧修。想見淸光九霄外。積雲如雪蔽空流。</text>
<title>與李尺菴</title>,<text>發人陰私。是吾人大患。其源出於好上而易下。炫知而懷狠。假使人有資地卑下。而自欲耀其閥閱。家有累辱而自援廉貞。居心無良而晏肰自掩。則自己遇之。已不覺胸內格格不平。始乃含笑而譍之。微辭以諷之。使知自己之已知道此事也。其終則有至赤頸燥唇呶呶不已者。向事過心定後。足下試再思之。此事于人有麗澤否。自己有斅益否。適令人就生羞厭。羞厭不已。遂成㤪隙。不尤可畏乎耶。凡人自有陰私。亦知擧世之言之藉藉。而適遇某甲一言。砭入我耳。我每不念擧世之藉藉。而惟思某甲一言。繚繞心內。無可排遣。此事可偶效之否。子產孺悲之事。足下亦未及知耳。子產見欺于圉人。而鄒聖與之乎。貶之乎。夫子溫良恭儉讓以得之。足下之爲此言。眞出於夫子溫良恭讓四者來耶。或亦出於僕所云好上易下。炫知懷狠四者來耶。况擿發與歌瑟。婉迫隱顯。亦有閒矣。若夫良朋切偲。不可拘此。直言斥之可也。婉辭曉之。亦可也。隨各人之器量耳。望足下裁之。</text>
<title>答李尺菴</title>,<text>足下云。回譎之人。使我心嫉而損中和。嗟乎。方彼不幸而回譎者。又足下之大不幸也。且未知彼欲回譎。而使足下損中和耶。足下爲彼而自損中和耶。足下又云因彼某事之善。而我當親愛之者。又大可笑也。昔陶潛以一力爲人子。尙欲善遇之。今彼猶天燾地負。其父慈之子怙之。足下將不親愛。而奈何此耶。親親之際。尤不可因彼不善而自興忿嫉也。是無過足下自云某事不善。我所不出。彼乃爲之乎。纔挈己善。較彼不善。足下之善。盡喪矣。箴砭之道。當如浣錦之火。吸毒之石。救彼汙毒。火與石。何與耶。至如竆交貧戚。憐而賙之易。愛而敬之甚難。今夫狗馬。猶被金繡飼梁肉。視人可同狗馬耶。足下想自獲之也。</text>
<title>九日有憶 二首</title>,<text>蘭齋遒勝日。蕭寺復同遊。地迥羣芳歇。天晴一雁流。白衣初有送。烏帽好禁秋。相望西園裏。雲林徧阻脩。江渚霜初落。山椒日正高。遊人纔衣裌。醉客徧題糕。伊昔聞三語。于今惜二毛。誰堪湓上別。一葉墜亭皋。</text>
<title>贈李生</title>,<text>第二雞林骨。流傳首露墟。殘山生罨畵。遺俗好談書。高石波斯得。危樓飛鷰餘。同來南郭外。憑吊意何如。</text>
<title>歲暮褱人</title>,<text>娟娟隴頭月。曖曖蘆中屋。斜日望行人。鴻聲滿平陸。</text>
<title>遺珉山</title>,<text>珉山南下暮江湄。江淨雲空落日遲。千點餘霞數重樹。山巓紅到月升時。</text>
<title>伽倻琹</title>,<text>雞林徐伐曙雲橫。舂杵遙聞百結生。杳杳天低雁滅處。伽倻秀色滿江城。</text>
<title>元日 離合</title>,<text>宿河明黯客情。燈不寐臥桃笙。憎鬱壘須人詠。憶廜㢝作酒名。帶字香淹瘴霧。登飛閣望京城。江流水春來漲。向芳洲聽早鶯。</text>
<title>龜雖壽 三言</title>,<text>鴟鳥羽。戾天擧。龜雖壽。久爲土。東方日。不可侮。民匪兕。惴匪處。冬之夜。何凄苦。心激烈。歌猛乕。雲霏霏。不成雨。升邱樊。視枉渚。魚簁簁。猶可罟。傷葵根。不可茹。君之門。夐脩阻。匉龍狗。紛笑怒。噫獨行。何踽踽。已焉哉。端憂癙。</text>
<title>萬石渠春望 回文</title>,<text>陰寒晝日每酣眠。好伴遊人見上阡。沉樹暮雲踈對。映江春月澹浮天。深花隱席移垂釣。細草熏衣近泊船。吟望徧城新雨過。林園踏盡管芳秊。</text>
<title>幽居 謎語人名</title>,<text>亂畞遮途闊。漢初人。 高峰瀉瀑遙。晉人。 長兄遺敝屋。孟子時人。 顧客面相招。孔子時人。 照日櫻珠熟。後梁主。 當風柳絮飄。秦人。 深叢好隱遯。南宋人。 孤步悵無聊。唐時僧。田橫，山濤，孟施舍，顔回，朱溫，白起，林逋，一行。</text>
<title>春遊 集古美人名</title>,<text>飛燕春城暮。飛燕 東阿嬌綺羅。阿嬌 綠珠新杏子。綠珠 碧玉舊池波。碧玉 靧雪兒顔悅。雪兒 投瓊樹底多。瓊樹 莫愁朙月盡。莫愁 雲雨夜來和。夜來</text>
<title>三五七言</title>,<text>秋院外。畵樓東。天垂萬里碧。花亞一枝紅。玉盃錦席今何處。雪榭風臺還自空。</text>
<title>夏夜 藥名</title>,<text>㑴夜南星少。南星 新凉半夏多。半夏 微黃柏梢月。黃柏 澹白芷根波。白芷 遠志悲桃梗。遠志 當歸攬薜蘿。當歸 但防風露濕。防風 高澤瀉天河。澤瀉</text>
<title>早秋褱人 三句詩</title>,<text>乳鷰差差溝水綠。西泠故人讀書屋。盡日松聲空謖謖。</text>
<title>秋日湖亭 玉連環</title>,<text>亭古臨湖碧。松高据石蒼。蟬吟知露滴。鷺浴識谿凉。</text>
<title>秋日褱松石園</title>,<text>磊硌古松園。高磴向嵒閣。誰知倚樹吟。適對巖景落。</text>
<title>蟬 一言至十言</title>,<text>蟬。蟬。秋日。暮天。古寺裏。荒臺顚。因風迅蛻。仰露翩翾。不逐貂金貴。那須螓首憐。紅香䆉稏催熟。黃雀螳螂未前。幾日斷雲殘雨後。數聲踈柳古櫰邊。詩腸復値雙梅雅客。嘯旨仍隨古木淸鳶。此時厭聽淸宵鼓吹部。何事初回白日希𡗝眠。箏篴耳邊不待花奴解穢。柴門杖外會從摩詰驚禪。</text>
<title>晩晴 六言</title>,<text>紫翠羣山海上。昏黃細月湓中。池臺晩暎絲雨。溪舘凉生緖風。象鼻初嘗渚北。蟬聲盡入雲東。一泓秋水相望。雪藕調冰未終。</text>
<title>戱贈姜泰振 吃語</title>,<text>郊居孤館寄溪干。高堦錦葵交窺關。空磯繫舸敎妓塡。枯碁盖局起客觀。京口舊家幾求見。角巾故欹過江間。豈其歸去救飢渴。蓏畦茄區期渠看。</text>
<title>閨㤪 八音</title>,<text>金縷歌殘悵落紅。石城煙樹阻來鴻。絲從園客思何極。竹出湘妃淚未竆。匏葉有霜深暮院。土花無雨冷春宮。草萼皺面毛君禿。木芍香銷信不通。</text>
<title>寄內 謎語</title>,<text>染盡黃絲坐未治。藳砧長是隔天涯。破衫會有重縫日。小草終思未出時。石闕口啣書正到。河魚腹疾夢肰疑。居人也說刀環望。錦字空傳幼婦辭。</text>
<title>卽事 藥名</title>,<text>濱海金沙淨。海金沙 先秋石室寒。秋石 踈茅香可藉。茅香 瘦質汗初乾。質汗 斜景天容澹。景天 孤燈心事闌。燈心 當歸歸未得。當歸 擬續斷絃看。續斷</text>
<title>秋日言褱 人名</title>,<text>徂夏言南邁。夏言 何曾惜遠征。何曾 城高漸離望。高漸離 路直不疑行。直不疑 黃鶴秋頻唳。黃鶴 朱雲暮復明。朱雲 空憐留異俗。留異 未許遠遊情。許遠</text>
<title>月 回文</title>,<text>東亭坐夕月。遠客轉愁深。風箔吹凉影。露枝垂暝陰。朧朧久滿恨。杳杳悵微吟。空碧澄寒景。望遙此北林。</text>
<title>演雅</title>,<text>野鶻擒鳩自煖趾。蜾蠃負蟲遺其子。呀口沙禽蚊迸吐。缺目水母鰕司視。鴆呪石蛇底自能。蝟攫金蠶復誰使。嬾婦驚跳織機出。野婆怖啼璆玉披。眩水翠雀竟跕墜。餓雪山雞獨立死。𥜿𥜿被格悔把筒。往往就柆驚棄屣。得過且過蟲號哀。姑惡不惡禽言詭。告天鳴鸙會高遷。待食靑莊動孤跱。釵頭挂足收香疾。罋中饒舌效語似。畏尾金翠穿叢篠。哆口紅綬亂襍蘤。鬼車橘蠧秪須臾。丁子蝦蟆孰非是。化蛤相忘角穿屋。爲鷹安知爪掠水。似見蟫魚蝕仙字。徐啖肉芝比豢豕。茅鱏本蛇稍殊名。蜜蝍乃鼠那染指。政喜狡兎修三窟。誰信鼯鼠逞五技。商羊一足強蹁躚。天鶬九首紛依倚。知風喚雨信鳩鵲。逆行仰棲輸蠅蟻。山南杜宇似勸人。不如歸去靑谿裏。</text>
<title>兩頭纖纖</title>,<text>兩頭纖纖江上舟。半黑半白翁姥頭。腷腷膊膊起驚鷗。磊磊落落大星流。兩頭纖纖棗子核。半黑半白丌上冊。腷腷膊膊𤒺竹拆。磊磊落落枕流石。兩頭纖纖蚯蚓出。半黑半白羔毛筆。腷腷膊膊𤒺灰㮚。磊磊落落霜後橘。兩頭纖纖織梭度。半黑半白碁子布。腷腷膊膊塒上羽。磊磊落落數薑芋。兩頭纖纖月初肥。半黑半白鵲毛衣。腷腷膊膊荷雨飛。磊磊落落曙㽮稀。兩頭纖纖唇朱橫。半黑半白目中睛。腷腷膊膊炭火生。磊磊落落中酒情。</text>
<title>歲暮言懷 歇前</title>,<text>際海垂昏暮。危樓屬晩晴。颼飀平野淨。搖落大江明。不寐瞻生𩲸。長饑嗅落英。南飛有冥翼。爲爾一霑纓。</text>
<title>羽兒壬戌初度寄懷 歇後</title>,<text>憶汝惟庚喜。高堂肇錫初。桑蓬傍有祝。綦縞俛爲娛。湯餠相迎賀。童烏定與吾。仍須文史足。耕鑿任閒區。</text>
<title>歲暮言懷 集句</title>,<text>瘴江南去入雲烟。柳宗元。 時候頻過小雪天。陸龜蒙。 城外靑山如屋裏。王維。 渡頭荒草憶前秊。崔魯。 壯心暗逐高歌盡。韓偓。 久住還應太守憐。賈島。 一度相思一惆悵。譚用之。 人間空歎茂陵阡。劉禹錫。</text>
<title>冬至 九言</title>,<text>至日小春復向東陵回。長洲暝雨朝陰慘不開。早梅饒笑寒生嶺上盡。羣雁低飛暮傍湓中來。獻襪它時人喜作新頌。書雲何處天淸臨古臺。故園想像幽閨逼令節。煑豆煎糜徧望晨星催。</text>
<title>寒夜煎茶</title>,<text>虎溪一勺出蓮池。調水符成漲雪澌。也學江南老桑苧。山茶風後試槍旗。建芽千裹送生涯。當日西泠事幾多。爲問東溪丁老伯。尙餘一片白山茶。爛醉何妨喚酪奴。偏提長自倚風爐。夜寒束縕呼隣意。乞與通紅榾柮無。陋哉蚓竅出蠅鳴。魚眼長吹蟹眠生。髣髴玉川風味好。雪花三椀洗朝酲。</text>
<title>謝裵生惠榾柮</title>,<text>漢上烏銀雕玉圓。竆閻三百費靑錢。南州炭市春燒盡。不聽甁笙已二秊。過臘香醪粥面濃。踈籬篳篥向嚴冬。靑枝素節紛來映。好與幽人一夜烘。</text>
<title>吹角</title>,<text>金州館外子城西。吹角開門片月低。此夜故園應不寐。五更霜氣入空閨。</text>
<title>贈裵生致一</title>,<text>家世盆城後。相知路下初。早寒桑落酒。左腕硬黃書。裵工左書。 紅日京畿近。靑山駕洛餘。煙江春信至。爲話事耕漁。</text>
<title>卽事</title>,<text>邨邊一帶帬腰草。圩外千重魚尾霞。正是夕陽頹澹處。一山紅出杜鵑花。</text>
<title>落花</title>,<text>蝶飜鶯咽謾相知。長對愁紅噩夢遲。陳國摠悲沉井處。石家還見墮樓時。驔驂節序隨流水。駊騀情懷罷酒巵。入日斷香埋玉地。溼雲如黛護前墀。鶗鴂先驚百卉芳。名園會日轉風狂。妒成靑女眞銷骨。詩比紅兒摠瘞香。自是露桃貪結子。更無晴蝶浪過牆。從今復與江淹筆。試向春叢賦恨長。劇憐一別咸容光。嘆逝情懷中酒鄕。遲日後庭空草樹。惡風前夜又林塘。偶從飛絮凌淸鏡。盡逐香泥上玳樑。唯有鬢絲禪榻畔。每秊三月盛凄凉。手攀桃李枉臨歧。商略鉛華亦蹔時。梅子帶酸從此別。杜鵑如咽竟何期。傷心對香囊泣。粉骨無勞玉㞕醫。猶望夜寒料理好。洞房橫映一枝枝。院前千樹近雕欄。剪剪東風漠漠寒。黃四家中休舞蝶。玄都觀裏罷遊鞍。調將脂雪兒顔悅。喚作棃雲夢覺難。長是暮春成困頓。朝來側臥捲簾看。雨淋泥惡兩黃昬。金屋人閒半淚痕。爲有鏡奩曾寫照。仍無羯鼓繼招䰟。退紅儘與羅帬學。新綠留敎玉戺飜。恐是小叢遺豓在。更張銀燭宴西園。苑裏江頭坐夕陽。風吹萬點正茫茫。斜飛亂颭鞦韆外。慢轉平鋪蹴鞠傍。不忿皇騮爭踏去。生憐幺鳳與收香。東城無限亭臺晩。唯有棲鵶帶綠楊。閒舘風燈取次廵。微吟擁鼻向蕭晨。雪兒別後愁如海。鷰子飛時病泥人。但置金鈴驚啅雀。休將綺席損香塵。江南樂府猶賡曲。桃葉桃根又一春。膩紅香露動愁啼。春事昌昌倍覺迷。西子去時遺靨細。東牆笑後墜鈿低。回翔盡戀帬腰草。潦倒長隨燕尾溪。當日助嬌銷恨地。綠梅如豆思悽悽。赤憎輕薄細如毛。句引蜻蜓與伯勞。十丈暗塵飄陌路。二分春色委江𦤎。鳳頭新月平霑好。龜甲晴雲片影遭。辜負市東勒賣意。一竿紅日鳥聲高。</text>
<title>春日懷栖碧遊人</title>,<text>乳燕營巢日。宮槐兎目時。驕行雙果下。晩酌碧池湄。候客維輕舸。披林獻細颸。東亭新酒熟。重對玉盤碁。</text>
<title>吹笙</title>,<text>東望雲臺落日時。名園若箇瞰淪漪。銀河夜色吹笙後。粉署風淸載酒隨。前歲子虛承御氣。它秊鴻寶迸書帷。靑春鞍馬招迎好。每向林間悵詠詩。</text>
<title>新月</title>,<text>古西門水晝涳濛。十日陰寒九日風。恰似西泠坐春夕。澹黃新月柳梢東。</text>
<title>柳枝笙</title>,<text>半欲眠溫半眠冷。養花天氣困人情。楇兒撼起渾閒事。臥聽隣家吹柳笙。</text>
<title>古西門</title>,<text>古西門下夕陽橋。橋外春蕪極目遙。千點海雲閒白晝。▦行風蝶上靑霄。龍蛇戰後漂樓艦。駕洛陵荒長麥苗。聞道煙波饒釣侶。還從此地泛蘭橈。</text>
<title>寒食日。有懷李生行濂。</title>,<text>聞君春晝詠。西澨每夷猶。燕外淸江濶。花閒碧瓦流。異鄕逢熟食。此夕動離憂。會看松酒美。好去酹荒邱。生嘗贈余松節百枚。勸釀酒療痾。</text>
<title>杏花</title>,<text>黃柳堂前樹。春來雪一欄。曙光苔地暗。微雨畵簾寒。牡鑰重重護。新禽箇箇讙。幾秊南海上。擬向膽甁看。水閣因依見。風堦力疾行。數家殘照後。一樹可憐生。芳艸凄迷徧。樓陰匼匝橫。也從疎影裏。吹篴到平明。</text>
<title>棃花</title>,<text>東臺兩棃樹。春至朧朧。香沁一鉤月。影疎千澗風。綺疏遮復見。去聲 淸醥瀉頻空。乞與斜陽便。橫牆幾處紅。</text>
<title>謝裵生惠桃花</title>,<text>西泠堂下萬花株。我自不見春兩徂。南州上日不出郭。早聞春雨鳴銅鋪。裵君知我臥經月。一枝持與慰離別。晴䨓燕子謾相望。蜜蜂蝴蝶正愁絶。晴䨓閣燕子樓。在府城東。</text>
<title>防風菜</title>,<text>當歸未老河魨上。梅子新成杜宇來。節物驚心正無奈。防風香裏酌春醅。</text>
<title>城東池亭</title>,<text>幽事了無際。入門淸客情。初陽徧戶牖。棲雀散春聲。晻靄堦墀色。參差桃李英。金官遊冶地。佳處獨閒行。</text>
<title>午坐</title>,<text>久客晏眠常夜分。披軒晝坐便醺醺。雲陰不動柳深碧。春日漸高雞互聞。敢有淸風生白眼。唯愁惡俗醉紅帬。三層樓上當秊意。羡爾東山麋鹿羣。</text>
<title>子𨾚</title>,<text>金王陵下古烟隄。綠樹際天山日低。此夜子𨾚啼欲死。半牀春月故林西。</text>
<title>駕洛懷古</title>,<text>千歲龜峰颺瑞雲。英名首露至今聞。紫纓長絡風微動。金盒重開氣不羣。耆老九干當道貴。伽倻六𨛦計疆分。忠家它日成追憶。粉墨新披淚染墳。丙夜瞻星幔殿開。天干喜氣望山回。茜旗閃月層濤出。檜檝椉風絶域來。幾日砑綾歸厚土。當時寶石颺浮埃。可知楚服須名楚。灌鬯于今別姓陪。狐嶺西頭壞土階。盆城如畵壓宮街。子菴燈樹沙彌進。坐石蓮華旵始偕。唯有海山生七點。更無江水聚三叉。憐渠仇亥非眞主。輸與坤池事轉差。望斷虛亭百丈檐。春寒如水漏猒猒。倦遊轉憶龍華美。小別旋敎鷲渚淹。鷰子不來樓悄悄。繡囊重拂玉纖纖。它秊龜旨遺音在。可待高墟有淚霑。</text>
<title>石華</title>,<text>小桃初發雨𩆌𩆷。春市朝朝海氣淹。嶺表新添異物志。石華土肉似飴甜。</text>
<title>椒樹</title>,<text>椒樹叢殘倚小臺。斬新花葉領春回。北人久住渾相識。三見西風笑口開。</text>
<title>寄贈全相基</title>,<text>飛鴻滅沒日澄烘。去聲 林表看山淡復冥。幾日喚君堤上去。倚尊同坐密莎靑。</text>
<title>午睡起卽事</title>,<text>乳鴉聲聲水風凉。樓外盆城見夕陽。盡日白花飛滿院。不知何處有垂楊。</text>
<title>祭裵玄慶太師文 代人</title>,<text>粤羅淪世。維箕降神。靑木之興。裶衣是臣。始擧匹騎。遂附潛鱗。啓玆船將。鞠彼鐛文。穀堆朝辟。斧壤吊民。折萌玄律。踣足甄萱。先雞後𩿼。嗾狗功人。台階錫宅。雲䍐戾門。曁申卜庾。會丁風雲。八關之徹。淚睫慙思。松廟始配。麻殿繼禋。範金惟肖。貞石靡泯。模楷世伐。赫舃來晜。盆城賜胙。晉柏流芬。宸懷逖感。扁額遐奔。牲醴苾香。笳鼓悽繁。岑椒嶔巇。西舝載遵。我來觀止。遺像肅溫。蕆俎以腯。薦衣惟新。瞻疑肹蠁。彳亍荒蓁。帶方竭波。蜀漠被榛。公惟歆斯。其笑無嗔。</text>
<title>揷秧</title>,<text>蔀屋豐盈屢。菑田節序占。江梅初濺齒。壠麥復掀髯。𥣮朽連冰解。秧生刺水尖。耙畦徑澾滑。犂雨値𩆌𩆷。踏歇車聲悄。駄聯馬首苫。晨炊趨健婦。宵賃叫竆閻。汩瀄羣跟響。淋灕衆體霑。並愁高日炙。同畏弱泥黏。敏把蜻蜓點。徐行鸛鸐瞻。忍塗兒婉婉。憐涴女摻摻。及嫰咸輕按。偏枯每側覘。水渾踈戢戢。風細偃纖纖。碁罫平塡塞。僧衣遠補添。綠鋪槃薦餖。靑暎鏡開匳。忽笑嘲嗤傡。旁窺妒媚兼。董功搥畵鼓。勸事唱烏鹽。蹔憇宜霒曀。恒勞自旭暹。橫眠煙草合。會饁露蔬醃。拄杖觀遊竟。停驂問訊僉。無時身燥晳。多日面焦黔。詎愛凌波步。生憎鬬草拈。播灰從自愼。去莠繼當嚴。澡頭搴笠糾。洗腳放帬襜。動出歬銀鷺。旋歸趁玉蟾。漸喜香聞遠。終矜味作甜。方秋敎刈熟。此去俟磨鎌。</text>
<title>寄贈邊生市隱寮</title>,<text>萊州剩說邊夫子。經笥便便語有餘。春日滿寮初聚市。朝朝爾雅註蟲魚。</text>
<title>夜坐</title>,<text>斷雲遮月遞昬朙。簷溜時聞一滴聲。一片海𤲬泥草地。夜來無處避蛙鳴。</text>
<title>贈鄭弼權</title>,<text>共君偶坐檐前語。指點城隅秋樹頭。直向古西門外看。一痕隱約舊長遊。長遊府西山名</text>
<title>早秋夜坐。有懷金生德河。</title>,<text>金生手據雙酒鎗。騎馬昔自阿那京。當時五國聯簪纓。典刑髣髴生盱衡。學詩初學天隨生。擘窠大字彈指成。尤工句股究朒盈。紅牙籌子紛縱橫。街頭鼓絶蚊陣淸。開軒卽對湓中城。舟人漁子凌晨行。櫓聲如織鳧鷖驚。南州七月炎熇平。積雲逬雨天澄晶。露珠滴滴柳梢明。落月熒熒寒蛩鳴。憶昨在州始聞名。淸晨載酒過柴荊。宣髩丹輔美無度。談天炙轂聲匉訇。坐令名利兩决絶。久要何必投桃璚。一字爲師信偶爾。三語作椽誰所令。東亭南浦足閑地。茅茨點點開新晴。松醪鮮鯽不須買。蘆花蘸水繁風聲。陋儒沾沾慕矦鯖。長官怒罵顔面騂。金生金生無與爭。莫以刀筆遺遐情。</text>
<title>贈裵生致逸序</title>,<text>我國謂𨛦縣胥屬曰衙前。頭位曰首尊。主持黜陟曰上詔。次曰記官。所居處曰作廳。其凡操牙籌挾毛錐。皆明達練習者也。守𨛦縣者。擧邑巨細事悉委之。而方拄手板視西山。雍容黃紬間。悉此人力也。肰嘗論之。此人之失有四。曰不貞不嗇不謹不和。此人者。方幼小。膏面首。覲官府。日與姬嬖。昵侍于曲房綺疏之下。甫冠。衣胥衣。迺敝于此輩。家徒壁立而錢樹是據。寢未貼席而獅子就吼。遇有惡疾。名敗身喪。此不貞之失也。隷胥籍者。官無給廩。家不異業。猶自沉淹貨泉。心計漸粗。因依簿帋。牽合由意。則牌葉甫卸。骰子連呼。繼而醵錢以奏臠。假糴而轟飮。終則自遭徽纆。聚族徵負。重被流徙。盡室仳離。廼至沿門疾泣。身委溝壑者。此不嗇之失也。間有嫚于承土。騖于營私。始或蜚語以徼罷官。倚法以䝱強豪。終亦贗文篆紿匹夫。假繡衣嚇下里。及爲長官所覺。誠面騂口棘。唯速就殊耳。此不謹之失也。每見令長一易。逮繫必興。此由失意在先。逞恨于今耳。方我睚眦。又彼矛戟。如波浪之相承。誰肻已耶。此不和之失也。胥有能不一犯此者。尠矣。余唯見金官裵氏。在勝朝實推閥閱。今爲胥。猶傳習緖餘。廉愼有薦紳家風。裵君致逸。復於余厚。歲終。將詣胥召。問於余。故備言之如是。使知夫爲胥之猶甚難。而裵君家㳒之傳。實有由也。夫於胥乎。何有裵君行矣哉。</text>
<title>中秋月</title>,<text>秋樹靑黃繞郡阡。蘆橋雲水想經秊。離人未似今霄月。不逐中秋作許圓。</text>
<title>謝心膩燭</title>,<text>絳紗生燄麝生煤。照我空牀候夜來。莫訝別筵頻滴淚。此心猶是未成灰。</text>
<title>不寐</title>,<text>鼓樓一抹絳河橫。官樹雞啼火半明。長是此時眠不得。倚廂遙聽虎溪聲。</text>
<title>菊花</title>,<text>我家多在古橋東。木落鴉啼邨巷空。蜂影紛紛過朝日。菊花開滿陒垣中。</text>
<title>代贈</title>,<text>何必相迎襟袖聯。知音元不在彈絃。依俙面色花稍月。㜵娜情懷柳際煙。可有佳音從海外。徒將麗句寄風歬。百廻吟望千廻夢。欲達封函未有緣。</text>
<title>謝餽歲</title>,<text>君家罋裏新春酒。琥珀香濃貯一甁。此日新知埽愁箒。埽開萬慮合冥冥。火酒。淡婆遠自南州產。風調依肰看十眉。摠愛金絲能醉客。由來此物相思。煙。隱居聊就尸鄕祝。窓外玄言絳幘低。想到柴荊亂叫日。人家相見赤雲西。雞。似聞厓蜜甜於酒。喜見糖霜韻似冰。珍重斜封試羅列。赬虬百卵疊烏稜。烏柿。靑魚也似黃魚美。賸有脂膏飼犬饒。遮莫老饕說風味。秦家婆子可無嘲。靑魚。</text>
<title>冰筯</title>,<text>萬瓦層城合。三冬瑞雪凝。龍公當試手。倮壤値垂繒。檐額愁霑灑。楹心悄倚凭。晛融渾作溜。飊冽遽成冰。恰對寥天凈。回看出日澄。騈羅寒影倒。參錯曙光承。海國供珠箔。乾文墜玉繩。欑刀圍網綴。叢槊簇觚楞。徑尺元知寶。淋鈴自可憎。脆堪如意碎。冷合廣文登。月殿淸何限。雲屛泂不勝。犀株徒見愛。麈棅詎要矜。墜砌琤瑤佩。臨窓晃蠟燈。戟門增凜凜。書幌助凌凌。鍾乳稱 平聲 無數。釵頭戴未能。風箏煩戛擊。霧帳乍連仍。及玩嗟靡久。分題惜未曾。政須防凚㾕。那得對炎蒸。潤怕𩆌𩆷下。晴憂堀堁興。早來驚點滴。旭曜曬前塍。</text>
<title>木稼</title>,<text>度臘陰霏好。披林霽景佳。宵暄融點滴。朝凍出杈枒。及早宜周覽。爲災莫遽嗟。田廬徵霧凇。旅店驗霜華。楡種天階落。梅枝庾嶺遮。謝家皆玉樹。眞觀盡瓊花。向暗逾知㓗。通明不見瑕。條分慚刻畵。根到恨卑窊。認雪同擎重。憂風或擺斜。會須添翯翯。那得亂鵶鵶。似霰俄流晛。如波忽汰沙。琅玕敲槭槭。梨李隕葩葩。作態如新沐。呈形失舊搽。萬殊紛起滅。此理定無差。</text>
<title>謝崔生斗極酒蛇</title>,<text>揀得花蛇三十頭。兼將瓦瓿貯新篘。晨朝惠我療愁病。爛醉仍敎臥石樓。</text>
<title>海賦</title>,<text>昔者人皇之肇域虖九也。仰窺虖䒶極。俯度虖疆界。而水又經行虖其內。汩虖𣹭汪。連絡虖其向背。於是虖江湖溝澮悉其派別。而海其至大而不可槩者也。觀夫海之爲狀也。𠟭沆漭㵿瀰。滉瀁澔涆。沖瀜汪浵。沉淫湠漫。其二橆極。接靝橆沜。汩瀄瀺灂。湱㴥灑岸。觸礐怒舞。寂寥雲散。朝潮夕汐。應月噓噏。蓋雖增之而不見其盈。减之而不見其挹。有非淺㵰與囦渚。𠟭曾不知其出入也。若乃纖埃不興。微凮不勭。圜霛仌鏡。大朙徐涌。猶自鼓波吐呷。若振若竦。旁陸之砏磤起。恐至夫扶桑日本。文身交阯。瓜哇拂菻。蘇門本理。羊胛之墟。狼㬻之市。了其賨人賮客。賈子駔師。椉波𢓸復。㴉其萬一。叶弦雞切。 高桅戢孴而晨揭。鐵猫側㠭而暝施。若其別界。𠟭有支流渤澥東卥二紅。日輪所經。金銕銷瀜。或流沙浪立。或巨礁如牙。叶五紅切。 或飛燐走爝。或不産魚蟲。或別嶼磊硌。或靑艸凄陰。叶魚容切。 其樹𠟭有栟櫚蘇鐵。玉果速香。赬壺之橘。曼陀芬芳。橆患珠流。佛手靑黃。薝蔔斐亹虖咕嘟。若榴磊落虖朱房。並皆根柢垠堮。柯葉雨霜。毋歷虖四時。鬱蔥虖其觀美 叶仲良切。 也。其艸𠟭有靑苔紫▣。昆布海帶。鹿角挺生。藻采錯回。交龍依楂而薦花。淡蛤卸殼而獻菜。其禽𠟭有天鵝海鸖。舒𪁗烏鬼。雝𪆂步邍。魚鷹攫水。或對立而睛交。或匹處而孶尾。凡其朝嘲夜㖡而背寒趣陽者。蓋不知其幾也。其獸𠟭有膃肭羣誘。海馬椉游。或蹢者豕突。或角者牛牟。茂先之所不能該。而玄虛之不能眡周也。其魚𠟭有龍鯉巨鰌。贔屭大鯤。鯨鯢鱘鱷。鯔鱮魴鱒。烏鱡溷墨以自衛。鮫人泣珠以慚恩。吳師操魚鯗。乃始䎹𠧪施之乳發于怒魨。鮰腹鰾而割膠。鮀皮錯而䥨堅。若其噞涎喁沫而不可名狀者。徒委積 去聲 而騂顔。其蟲𠟭有元龜巨鼈。文蛤馬刀。螄蠡蜆蟶。蝤蛑蚶蠔。水母目鰕。擁劒招潮。決明九孔。章擧八梢。石䔢因依而山矗。土肉滑稽而就撈。其珍怪希異𠟭有龜寶瑇文貝㜽珂子。珊瑚登於鐵網。蚌胎剖虖朙月。車螯吐氣而連蜷。石𧉧揚葩而應節。若夫按沙停滷。熬波出鹺。戎地累卵。靑質礪齹。紛糅飛雪。形狀噤呿。若作調羹。五味是和。而羣黎之飮食厚生而不可離 叶良何切。 者也。是以。惟海之大爲天外府。㶀㵧虖其橆垠。渙漫虖區宇。尾𤁵泄之。不能以竢其竭。百川朝之。不能以見其聚。天吳馬銜。不足以徵其怪。盲凮迅雨。不足以益其怒。惟其氣候靡常。易闔侌捭。涵育萬殊。寶藏堆積。其名曰天池。怪物攸宅。日居月諸。若橆定其向背。叶必益切。 於是虖師襄抱磬而踰邁。伯牙操琹而悲慅。漆園寓言於化鳥。任公騁辯於連鼇。或眡桑田之淸淺。或阻蓬萊於衝飆。或木而思窴。或駕石而驟高。斯不足以徵其廣遠。而見其詭變於凮濤也。昔宣父之去世。廼發言虖椉桴。而孟氏繼之。媲觀海于聖徒。噫。好怪之弔詭。以爲仙霛之休息。而日月之攸居。夫安知堪輿之積水。而爲生人之所道乎。</text>
<title>鼈蝨</title>,<text>廌有肖夫介。其族乃繁生。驕陽値亭毒。細鎖各具性。團圝備鼈帬。匾貼踰壁銳。嘬肌蛭首俱。掐血蠆尾傡。幽尋趨枕縫。隱伏及扇柄。橫行在昬初。肆發自春孟。湓中三萬戶。春漪遞幽暎。宧窔洞窙窱。牀笫晥而正。斯晨難可曉。惟憂以爲病。茅柴頮已醒。桃笙藉愈硬。臨窗鼃吹嚾。在牖蚊陣競。昬花稍斂無。睡魔俄來更。斯乃擧族來。有若趣召令。天窗悄悄零。月幮隱隱逬。鑏弱困衆啑。瘦損飫羣命。爬膚痒如疥。摑掌狊靡淨。呼燈快殲劉。視壁捷邏遉。徐宜利眼窺。敏欲衆手倩。豈不投袂去。有虎怵於政。安得萬丈流。乘凉肆游泳。久陰天不雨。矧當炎敲盛。居人臥猶鼾。獨客坐如𥊼。南荒物化交。臭毒正無竟。惆悵遂至朝。惟以發孤詠。</text>
<title>奉和伯津言懷</title>,<text>颯颯風花萬戶邨。篁林幽絶自傷魂。永嗟華屋邱山近。小別桑田海水飜。吳質得愁初有病。崔駰不樂竟何言。詩成苦憶當時事。回首浮雲鳥道昬。京口深春賞事饒。新紅發面眼如刀。彈碁晩日花陰逼。縱酒淸宵膩燭高。永憶長楊休對奏。猶憐短李繼風騷。霜前一葉亭臯下。秋興詩成謾自勞。兩家懽笑舊淸渠。桃李陰成五畒餘。瀼水豈知西閣意。子山猶憶小園居。綠波春草元殊俗。錦石秋花摠負余。若是故林容不得。愧曾灃浦賦歸歟。獻策靑秊臥洛城。書廊回合瞰門平。曉憐寒雪搜桐屐。春憶濃花損酒鎗。尙愛士龍饒笑癖。漸知靈運長詩聲。座中眉宇朝朝望。胷次何曾碨礧生。藉藉南城尺五天。觚稜一畔起新烟。晶盤翠釜渾如昨。火色鳶肩摠少秊。膩葉重門通刺報。蟠花▦紙▦官遷。由來賢達何曾問。畏有當時熱客憐。𣔳聲如咽夜沉沉。當日圜扉事未尋。刖鬼有心悲楚璧。簀屍無語訟齊金。恭聞白日惟余照。復見玄雲爲我陰。徧使覆巢通雨露。再承嘉惠到江潯。龍馬朱軒動國門。西園荊樹著霜痕。漢津帆遠春凘合。湓浦書遲暮雨飜。虛巷暝花拋玉糝。高崦明月掛金盆。此情可待成追憶。香灺燈光已斷魂。望斷天門阻九陔。鴻龍載路笑如雷。賜書罷後朱塵合。講樹雕來碧蘚堆。壯志未摧龜壽詠。醉時惟對虎賁回。憐渠腐鼠成滋味。疑意雲霄竟嚇猜。土木園中土木峯。凉堂一面背杉松。新詩短律兼長律。美酒千鍾復萬鍾。紅藥亂英欺病眼。黃桑斜照倒衰容。岑牟醉態皆蓁薉。罵盡公卿悔未逢。悵望西泠錦茘秋。長河半落曙星流。臨池灑墨遊魚聽。掃地銷香上客留。花戶雨拋書葉暗。玉船風漾酒鱗浮。東墻他日重相見。恨滿烏絲迥未投。綾州舘裏暮亭空。千古銷沈向此中。心似老騏長伏櫪。身如困鳥解嗔籠。鳳樓春逗榴花雨。蠶市寒生竹樹風。江上別離非一日。直無消息與來鴻。郡▦西下動霑帬。山盡江空遠不分。海色幷迷銀屋浪。風聲旋逆礟車雲。意防蛇蠱凌春濕。身隔蚊幮住夕曛。不到長秊搖落日。鬼門應在瘴江濆。郡南宮榭漭烟波。秋晩高城慨意多。幾日浪猜蠻府語。他秊省識郢門歌。銷憂地足登樓望。問字人無載酒過。況到也紅搖落日。獨將孤憤遣如何。海天東盡古雲汀。荒草籠烟日曬庭。虛舘暗風來噩夢。高樓畵角遲華星。書空怪事何曾憶。對酒當歌未待聽。杜宇勸春歸去也。五秊楓樹墜南溟。嶺中寒食雨昬昬。眼斷松楸接故園。翁仲也曾知別恨。巫咸不復問啣寃。膠牙杏酪秊秊咸。鷰子棃花日日繁。春事未堪掁觸徧。每逢佳節倍傷魂。江渚回風昨夜悲。重來稺子悵臨歧。徒聞節日懷宗武。終見騷人悼袞師。當世浪將蓬矢祝。餘秊贏得杏殤詩。與玄不及添丁意。敎覓書篇悔未追。外江烟火向雲間。嶺上新春尙未還。惟有定心淸似水。可無竆骨瘦於山。怪來夷甫言錢數。耻道眞卿乞米艱。故舊自能干厚祿。直敎消息動荊關。瘴鄕雲霧動加餐。旋憶行廚作意寬。淡萊始知非雅物。鱟魚初識似儒冠。如今看畵無寒具。自古煎酥有牡丹。春酒漸濃梅子過。可憐風日在長安。沈郞淸瘦不勝衣。王粲秊衰苦憶歸。蝶粉褪春辭別院。燕窠連夜守空幃。天涯何處無芳草。池上于今有落暉。嚮見古汀烟雨地。錯敎泥絮向風飛。閶闔春雲覆玉階。三元喜氣蕩陰霾。恭聞聖壽齊天泉。親見仁聲徧地涯。昨日郡門搥大鼓。協風竆谷煽枯荄。斑騅會繫垂楊。準擬歸程有好懷。萬里風波不繫船。春雲回櫂定茫肰。古侯貧去無瓜地。徵士閑來有葛天。爭使小桃園裏在。始知苦李道傍全。向家㛰嫁當時畢。望盡名山障外連。</text>
<title>贈金德河加德浦監封進靑魚</title>,<text>海門十月有輕雷。魚信初隨汐信來。三石矴頭千幅。內洋齊下網船廻。飛鴈低鳴雲腳屯。蘆花風蕩水生鱗。瓜皮艇子輕如許。愁殺洋中守網人。海天霜曉亂鴐鵝。浦裏嘈嘈簇艑 上聲 艖。朝日半竿齊擧網。不知誰較得魚多。常時督責困肌膚。此歲供新不待呼。至日正當光玉食。紫笭箵進錦廜㢝。供了長魚便不憂。飛觴正對蟹鰲秋。熊州兒女顔如蕣。若個當壚破客愁。</text>
<title>書柳君小帋屛頁</title>,<text>柳君小帋屛四幅。不緣不欄。無㳒書名畵。柳君猶珍護之不捨。其言曰。粤先考通政府君所常目于斯。而手澤猶未沫。間嘗廢棄。爲兒子擺弄塗涴。輒畵罫爲棊盤。俄而覺之。亟付裝潢。糊生帋爲素地。乃日摩挲不忍離。爲先考之所常目于斯也。健陵甲寅。先考方疾亟。惟以不及見兒子生。數言苦恨。甫易簀兒子生。今歲方就外傅。而頭角稍長。可據屛而俯。悲夫星霜屢嬗。風樹搖搖。覩斯而慕愈深矣。予聞其言而傷之。廼次第書其頁如是云。</text>
<title>得李元章書作此志懷</title>,<text>相見西陵日。于今六歲除。舊遊看老大。生事轉蕭疎。茅宇雨聲惡。春燈話麥畬。獨憐炎㢓地。千里貺音書。</text>
<title>芳樹</title>,<text>芳樹亂無次。春餘綠未齊。半山初月影。終夜子𨾚啼。隱隱臨花水。萋萋帶麥畦。誰家淸樾下。酌酒對前谿。</text>
<title>燕坐</title>,<text>𨳲關卽無事。燕坐謾披軒。夏景臨平野。朝陰識遠村。雨中林木偃。風外麥畦飜。時物方多感。興思欲底言。</text>
<title>有懷崔木翁參奉賦長句四十五韻</title>,<text>崔公杜機丈人孫。圓嶠之居家對門。見我大姑尸饔飧。自出我李本平原。中散絶交動自言。見客誰堪爬搔煩。愛酒時如渴驥奔。倒冠不顧脚脫褌。種菊千本被陒垣。高桑葉落淸朝暾。持螯痛飮與諸晜。快意未須啖羔豚。宰相請見駐高軒。聽言不覺竆朝昬。五字傳誦重璵璠。掉頭一擲隨陳根。比秊屋破井見眢。移居晩卧城西邨。後松重見悵拚援。輒言舊遊淚交飜。孺人生日羅俎罇。遣奴遬我親誼敦。老忝一命走謝恩。奉檄豈必爲飽溫。好事載酒耻頻繁。自具蔬甲當炮蟠。韓文杜詩誦千番。疾視曲學媚貴尊。公家先垗北江源。墳菴古跡須明論。孺人遺事且細繙。持藳屬我色哀冤。晩苦風痺強坐蹲。但恨不見木仙園。口談𢓸事敎無諼。直道自不須平反。卽今流落離邱藩。古家雖在只勞魂。火嶺連天車折轅。死喪何得時相存。公之穉子淚垢痕。猶堪上食守冢墦。安得椉風絶飛鶱。見汝挈宅寄東屯。側身西望涕暗呑。</text>
<title>種葠</title>,<text>葠惟草之霛。其產富玆土。山嶺厚滋養。㚩嫋神所樹。幽禽哺紅子。迸落依林莽。苯䔿檟㯃中。十目偶一覩。况玆誅求急。鞭扑恣官府。徐羅萬井邑。動出無安堵。其先試盆種。佳玩薦庭廡。入山枉愁思。素具孰予侮。其後種寢盛。播植比黍稌。劘剗始町畽。障塞次墟塢。方當種蒔日。眡彼鳩拂羽。呼童解包苴。肅師坐塲圃。相地在磽瘠。取壤必蘀腐。中有甎道踐。外爲渠流吐。依籬去鼠雀。施箔進霧雨。初陽載陰翳。泠肰北風迕。虛踈慮蒸醭。舒展視絲縷。貼皮竟相蝕。偃首終自竪。或雙芽如㝈。或偶葉如伍。或晦根如蟄。或驟長如怒。或培枯捼莎。或伺蠧傴僂。或警偸偵邏。或惡臭𨳲𢾅。或試重知耗。或計多點簿。或窖埋如胔。或棚乾如脯。嶺南盛秋事。比屋輳大賈。紈絝照里閭。布帛溢庭宇。捼蘆騁鑑賞。指椏敏計數。撏毛脫如浴。刮膜淨無𪐴。象胥歲走燕。此物充資斧。束縛鉅萬包。闐咽𩿼水滸。中原貴蒸紅。眞液漏罌甒。陳荄或相蒙。鼠璞眩所取。國家近明法。採用必葉五。雖令價稍騰。務使厥疾瘉。上黨始有名。摭實非復古。北種盡細瑣。何異囓荼苦。昔聞大漢使。萬里取邛蒟。遠物信可寶。於時竟何補。此方得安處。子粒愼鳩聚。富實諒在此。惟先告蔀戶。</text>
<title>觀燈</title>,<text>王京建巳月。觀燈歲大聚。八日世所重。但願見和煦。其夜巷無人。在家惟矇瞽。趫者先晝出。肆遊徧墟塢。雲從大街頭。擁立如牆堵。鬬靡自邸第。務奇達宮府。市井事佽助。盛餙無與仵。束縛百丈木。交竿遞撐拄。惡少美身手。拽索聲許許。衆中得高。喜如堆黍稌。雉尾戰風色。列幟比點伍。其旁振鳴鐸。朱纓奭當午。巧者作烏兎。赤白常呑吐。夜光燦連珠。纍纍緣綵組。形模亦非一。繼出誰能譜。北斗未夜半。七點垂廊廡。五星按五方。比色羅琮琥。大字太平文。請祝在草莽。日月象竝明。萬壽祝君父。東方靑色龍。頓角受分部。朱鳥足蹩。無乃猒塵土。䧺虎金貼眼。唅呀對玄武。枵然敗龜殼。被虵纏其肚。爾守但虛名。有肉不可脯。欄楯大周阹。當中出雕宇。步櫩聳高牙。欞星䦱半戶。小童側侍立。五官粲媚嫵。盆山細嶙峋。偶觖昔邪補。緗桃淺敷萼。其實亦三五。可憐兩粉蝶。未下但栩栩。石榴十字裂。有鳥啄且俯。秋橙亞其枝。匼匝縋馬乳。烏椑動八楞。惜此未咀㕮。紫色茄殊酥。晩結瓜必苦。番椒蓬藟子。細瑣誰指僂。行人悄動色。沿樓見畵鼓。采色耀淸晝。繪事徵諸古。壽亭美于思。義勇殲魏虜。㩳身比俊鶻。疾呼勢㬥虎。劒戟凜觀瞻。歎惜起僕豎。紗紋淡若空。雕鎪自外睹。嗾犬者誰子。俯視獨踽踽。其後騎如雲。注槊從操弣。鴻飛决雲霓。草平迸鹿麌。呿呀走且僵。目逆旋回互。舸𦩆萬斛量。拍浮不移艣。黃帽但坐睡。意似戀江浦。䆾䆱大方升。所惧挹風雨。新窰鄭州產。甁瓴疊罌甒。丹靑隱花繡。豐大無苦窳。西瓜削其瓤。紅子粲可數。蓮花攢九層。有跌如可迕。微風出其中。軒軒綠荷舞。仙娥一枝花。脚踏鳳凰羽。沙彌渥赭顔。露醜揚其股。機關之所使。無以偃師怒。昬昬九馗中。側竚冠章甫。擧止頗淸秀。捉箑護其輔。絆鶴有雙絛。曳鼈只一縷。赬鯉老有神。撇尾甚跋扈。鵝子儘幺麽。落燼竟無𪐴。圜者取滾地。大不踰鈷䥈。蒜頭萬萬計。賤貧恣所取。雖然施紅綠。未免用工粗。連擔每過叫。緣棚亦坐賈。終南紫閣頭。勝事比杜鄠。遊人暮呼呶。不醉愁童羖。糝餠取黃楡。烹鱮出翠鬴。紈絝閒妖姬。絲管愁肺腑。城中自不夜。星宿失光昈。常年柳市東。淡紅照塲圃。北壟盡荒凉。數點依竆蔀。西隣老鶡冠。自不憎寒腐。舊俗置瓦缶。快意煩拍拊。小㜎剪畦蔬。可以侑淸酤。事物有原始。取信非訓詁。漢家重太一。祀事孰敢侮。上元動燃火。壯觀薄四滸。嗣後寢廣張。弊流不任杜。此方異所事。致敬首佛祖。傳言浴佛日。求福須自努。供養在膏火。至曉視其炷。炯徹福無量。否者夭且窶。此事竟杳茫。自足紿翁姥。金生穎悟姿。于今費譚麈。至聖耻媚竈。不以移所主。舊遊道京國。稍覺懊憹瘉。語闌視殘燼。朝光射楹柱。</text>
<title>夏日枕痾述事。奉寄伯津。</title>,<text>五嶺日如霾。雙江天似熁。端憂六載賖。寢疾三旬浹。詩史罷竆硏。賓朋休應接。忘言體久疲。寓矚神尤愜。簟滑稍平鋪。枕高仍妥帖。生衣匧衍拋。湯藥爐香裛。𤸎急想寒呼。睡遲諳晝聶。回甘諫果憐。作苦勞薪㥘。蟬嘒乍來聽。蠅𦒃俄去睫。纖紅日吐霞。翳綠風飜葉。卽事已參商。他時能跋涉。勞思北棧雲。愁望南湖檝。聞角悄孤唫。觀碁煩再劫。心懷老驥鳴。眼看飛𪀝跕。洋洋鄭子魚。栩栩莊生蝶。適意且當前。明朝興步屧。</text>
<title>晩眺</title>,<text>春帆津樹外。適對我柴關。野水時明滅。雲陰遞𢓸還。龍歸仍白雨。鷺去復靑山。風物江鄕好。沉思慰旅顔。</text>
<title>夏日憶西池書屋</title>,<text>憶爾西林下。新秋引興長。呼兒汲泉水。對客洗壺觴。幽樹露輝暎。暮蟬風抑揚。荷池元咫尺。髣髴暗聞香。</text>
<title>六秊再夢</title>,<text>當時小別尙潸肰。屈指西岡二十秊。前夜故人重見面。夢如蟄龍到黃泉。</text>
<title>譬解八則</title>,<text>寒時。思貧院乞兒。向雪夜裏。臥人矮簷下。半絮半氊。手腿皸裂。波沱哀冤。熱時。思襏襫傭夫。方午把鉏。流汗如雨。從草萊中。傴僂匍匐。盡晝力作。飢時。思沿門叫化人。蟬腸龜腹。力疾行走。惟患粥糜。猶未到口。氣欠顙泚。看看待盡。渴時。思仰滷人。毒發喉燥。無可形狀。循衣摸床。此時▦覺。心悶欲𤒺。眼脹不轉。儘意胡叫。愁時。思禍家子骨肉已皆就殊。家貲隨卽蕩散。身復爲奴。竄身荒徼。追思曩時。懽笑行樂。心腸如剚。有淚先從。悶時。思從殉人。向地道裏。仰見上頭。黝黑如磬。漆燈幽幽待灺。此時雖復爲霹靂震死。但復一聞人世聲響。也是快心。憂時。思屬纊人舌卷喘急。猶眼光未落。情根不斷。傍見老親呼喚。如何譍對。良妻啜泣。如何吩咐。男女如何嫁娶。家伙田地。如何措置。無那鬼符已到。撒手拋卻。病時。思諸古人已向土饅頭中。骨朽形銷。長夜漫漫。何時復朝。</text>
<title>中秋夜有懷</title>,<text>中秋端正月。後夜郡西亭。此意竟何待。流光無蹔停。風雲連北極。雷雨徧南溟。眼看前途遠。呑聲涕暗零。</text>
<title>何處難忘酒。擬長慶體。</title>,<text>何處難忘酒。空庭泮雪時。野田平靄靄。原樹遠離離。寒事重韝在。陽光小戶宜。此時思一飮。新釀正漓漓。何處難忘酒。新暄見日時。郭諠魚上市。人靜鳥營孶。餘睡昬昬罷。閑愁暗暗欺。此時思一飮。小酌故相宜。何處難忘酒。風花埽地時。芳草烟緜合。遊絲羃䍥垂。乳禽嬌拂羽。桑婦鬧爭枝。此時思一飮。取醉不須辭。何處難忘酒。疎陰覆屋時。漸嗟花過眼。兼對月如眉。燈市遊人散。山齋好客遲。此時思一飮。孤鬱正誰知。何處難忘酒。朱櫻淺熟時。綠陰方晝靜。白日較春遲。展簟眠新足。攤書意久疲。此時思一飮。小醉步前墀。何處難忘酒。空齋積雨時。壞牆山色入。荒砌溜聲垂。婦笑言錢數。奴愁乞米遲。此時思一飮。跧臥意支離。何處難忘酒。新凉晏坐時。廢池秋水靜。閑地夕陽遲。渠樹疎猶蔭。風蟬遠更悲。此時思一飮。岸幘且含巵。何處難忘酒。虛堂待月時。光陰徂夜感。存沒異鄕悲。雲葉娟娟合。天河歷歷垂。此時思一飮。溢榼便相隨。何處難忘酒。寒階倒菊時。薄雲陰不雨。短日冷無曦。砧杵長廊近。棲鴉落樹危。此時思一飮。作惡待誰醫。何處難忘酒。初寒閉戶時。葉飜輕窣窣。蟲伏暗咿咿。屛障年年似。燈缸夜夜宜。此時思一飮。煖酌故遲遲。何處難忘酒。鵝毛雪下時。早梅新破萼。凍雀暗投枝。書袠凌寒散。軒窗向暮披。此時思一飮。長望復支頤。何處難忘酒。竆居過臘時。放鳶風淅淅。羅雀日離離。粔籹家人設。韝衣里俗知。此時思一飮。秊歲每成悲。</text>
<title>贈朴來卿</title>,<text>孔翠生南海。天寒養毛質。騏驥在長途。蹔蹶未爲失。人生宇宙內。事業苦未畢。志士憂近名。不爲時所訹。嘗聞魏贒人。踰垣固不出。王者竟虛還。偉哉孰能匹。海濱地洳溼。當春每懷憂。端居久無寐。衆鳥亦喧啾。晨興啓戶牖。遠見西郭頭。云是邑人葬。崱屴緣山邱。生者且同室。逝者不復留。人事諒難料。哀哉涕橫流。</text>
<title>秋日褱木翁故廬。奉寄伯津。</title>,<text>到門菊香滿。人知徵士居。隤垣存故址。老樹入荒墟。磵上見披戶。邨中聞讀書。秊來井邊宅。離索念歸歟。</text>
<title>海參</title>,<text>西泠櫻笋罷。南客艑 上聲 艖傍。土肉聞江賦。海參見嶺鄕。周身慚骨鯁。聚族任炰湯。淡味離鯹惡。奇形屬脆良。口尻渾不辨。腹背定難詳。水母矜鰕目。山中憶蟹腸。綠瓜生粟大。錦茘墜藤長。鮎訝留涎滑。蝟憐去刺芒。甘苔同採掇。文蛤與收藏。串餽捐孫竹。盤餐合子薑。嘉名殊爾雅。陋俗謾烹湘。尙慮門生議。先敎軒 去聲 切嘗。鵶頭來近市。金錯視空囊。北地何曾識。分題永未忘。</text>
<title>述夢</title>,<text>寒月倒光飛素壁。暗風吹響埽空廊。古南門外五千里。歸夢杳如春緖長。</text>
<title>火賦</title>,<text>昔首人之肇世。寔火德之幷生。性怫鬱而敏速。光赫奭而浮輕。始隱伏而不衒。終附著而乃行。放九垓而彌怒。棲一忽而不爭。蓋其用無久術。體不蹔停。覩若有質撲之無形。倈乎爀爀。返其冥冥。是以生之不可以盡。戢之不可以間。近之不可以紾。遠之不可以嫚。使親仁足以爲恩。而凶德又足以爲大患。其先則有燧人火帝。熱屬炎官。陽鐩承日而就鑠。陰木應月而代鑽。或槱𤊽以告祡。或鼎飪以敎餐。或尙色以制始。或納音以律攽。或烈田而甡麀。或燎庭而噦鸞。或燧擧而警棘。或烖興而戒安。其後則有農師織女。匋民鍛工。文儒好古。卜筮醫宗。王侯之貴。下及㜎僮。圭竇細瑣甲第之中。秘之不奪。析之無竆。或明使之繼日。或燠使之禦冬。或剛使之脂韋。或柔使之澌融。或熅使之直遂。或燣使之曲從。或肥使之燔炙。或渥使之焙烘。或變使之存性。或烕使之亡蹤。或烹芼以旨獻。或湯藥以峻攻。或鹵煙而鹺㞕。或畬灰而墳壅。或𪚰龜以兆𡍩。或炎賊以稔豐。或窯熾以就範。或鑪煉以㳅鎔。或炮烙以殞性。或灸灼以保躳。或流烏以告瑞。或尾牛以奏功。或鑄書而讖光。或禁爨而哀同。或崑𥚣而玉顇。或池殃而魚喁。或萬世而焚籍。或三月而燒宮。或異術以噀酒。或純誠以反風。或畢方以禽蠥。或回祿以鬼訩。或太乙以燃祀。或盂蘭以炷供。以至騰刀發煇。注鏡翕熱。或㮇挑而煟興。或縕束而焰閉。或函鐐以競親。或篝架以自悅。或膏焄膩泣。或蠟淚樺㞕。或炬列城圍。或百戲俄設。或熨斗乍炘。或愞牀恒焫。或篴材爆驚。或琹音焦咽。或甲煎微熏。或松朙半滅。或布澣涷澄。或墨煤珠結。或龍伏竈肝。或獸呀炭舌。或土熑而繁延。或石煓而猛烈。形狀萬萬。不可殫說。遂乃探湯斲硫。熬塵出硝。烘烟疾灺。㸐繩遞燒。引光發焰。綠碧芒熛。或丸鉛倏爍。或機石巨熮。或罐烻寨煽。或箭熁樓燋。蓋以滅絶爲至。而逞乎其剽姚。若夫委鯹鱗熒。就庮朽耀。蚌珠逞輝。腐草呈燿。精靈發燐。舍利若燒。是皆就之而不煬。放之而不炤。或委化而偶同。或亭毒而乃肖。若其在天則有晥彼心宿。麗于南維。中昬日永。左流民夷。霃霪晻昧。列缺犇馳。䨓震磕。熸絶紛披。在地則有焦溪沸沫。井爓鬱煇。金石內斂。靜密無分。是蓋造物之巨用。而播匀乎庶殷。是以梵典以列乎四大。虞書以參乎六府。太易以喩乎就燥。箕範以陳乎作苦。內景以位乎君臣。修鍊以法乎文武。惟其稟受酷烈。勦殺無親。而有其餘𤈦。日給乎邱民。彼炙手而可熱烝。赴燎以訢訢。逮炎及而逝濯。徒見惜于徙薪。矧吾人之至脆。乃煎迫以𢝲神。苟膏液之驟竭。惧焚滅以不振。瞰天宇之昭朗。沃檻泉之淸粼。省物理而自得。冀鄰德以潤身。匪眇軀之敢惜。聊自返乎元醇。</text>
<title>詠褱奉寄伯津</title>,<text>我生久搖落。我志良苦辛。向我在提孩。撫養見慈親。三歲動知問。痛迫風樹晨。驪李我自出。古家西郭鄰。學書惠寰翁。詰屈語音囏。錦公但坐笑。負我起盤桓。高甍動凉吹。北斗光闌干。而後思稍進。快若倒洪瀾。誦史不再讀。作詩動數篇。十歲見吾家。擧家俄驚讙。祖母在高堂。所望卽勝冠。殘書五六卷。破屋淸溪濱。辛勤三十載。事業在風雲。獻賦被引見。講詩隨朝班。奏對悄移晷。寵渥驚侍臣。憶昨歲辛壬。事出自權奸。薈蔚塞天地。萋菲爲五紋。存者盡竄逐。逝者何足云。至尊屢惻傷。蜚語勞心肝。嬌兒困嘔泄。我別方朝眠。踉蹌至江口。瘦馬屢不前。行人悄來問。怪我數喟呻。維時五月末。赩赤日出寅。衣裳不可近。汗疿通䏶臀。華城舊行在。於今爲寢園。種柳未成材。粉城色如新。先王順處變。孝思耿未伸。錦江小衣帶。當時見播遷。城中半樹石。何以陳六軍。惜哉路傍炬。美箭遭燒焚。取用未過半。委擿隨行塵。水田萬萬頃。秧歌亦屢聞。狴犴動朝廷。有彼勸事人。景陽亘湖南。壯觀無倪端。光州三萬戶。百里沾漑均。穹林蔽白日。芙蕖平漫漫。枿枯踏不齾。寄坐有垂綸。綾城八百里。倐已經數旬。逆旅見新月。露坐對盤飧。城中正擊鼓。客至旋𨳲門。鄰人稍來見。情誼久已敦。開罇瀉火酒。磨刀鱠銀鱗。州南小碧亭。微風自爽神。新倅侍郞子。世閥自忠勤。到州卽下令。操切無乃煩。踐更置守卒。築堵峻過肩。主家遭鞭扑。擧止自何顔。其冬寢事多。所見無平反。京城日流血。縲絏再被身。居人擁路傍。目送誰偶言。吾王神聖姿。好生自冲秊。和風煽竆谷。寒灰猶再燃。雞鳴出國城。促迫行海堧。老親遣婢問。煖酒在路邊。家人動慰意。兒子互提牽。念之不忍去。耐坐朝夕間。屬此事草率。家室不復論。五世盛文藳。手澤今猶存。苦遭吏卒欺。覆瓿豈不冤。前至霛山渡。▣▣在鄰船。傳聞▣▣死。盡室徙南沿。哀音尙屬耳。氣咽害吐呑。盆城昔王都。舊蹟西江濆。浮屠八九層。赤白波斯文。虎溪出其下。百道澄洄漩。名王好道主。登臺時招仙。畵像翳土花。袞冕徒紛紜。昔聞金官竹。巧手作花斑。鯔鱸入市跳。粉米堆如山。陳陳臭鱁鮧。富者不入脣。初來尙丐貸。久客坐無錢。好事或問字。載酒數瓦盆。圍碁亦閒作。支頤得傍觀。悲風從西來。愁思舃嶺關。音書歲一至。不似在綾便。去夏穉子死。至冬信如傳。悲思剚枯腸。涕泗屢忘餐。西泠老茅屋。已住九經春。種桃未食實。揷柳可成樊。十口苟尙在。失去永無慳。國家近稱壽。赦令彌區寰。流徙快䟽釋。大辟次見原。家人喜沮喪。失意增悽酸。臺臣尙請鞫。况乃復生還。老妻臥牛衣。念我布裳單。孌彼未笄女。倚母爲婚姻。所媿爲人子。未得親凊溫。負米未爲勞。愛日徒誠懸。邵城我先垗。松栢被岡阡。斤斧半摧傷。但未至九泉。公卿尙餘怒。小民不猶贒。今朝攬淸鏡。白髭見數根。齒踈骨益高。恐此遂凋殘。新詩萬餘字。近作益飛鶱。文騷閒秀發。詭怪精所殫。能事在苦心。畢爲兒輩陳。尙賴我兄在。憂虞得相存。急難每相同。於時見天倫。知心貴惻怛。何必吹箎塤。飮酒至無何。但恐損天眞。非無數行書。可以達悲忻。嶺厓積冰雪。畏途摧征輪。文賦動吟咏。西堂惟夢魂。長安盛僕馬。陋儒傷哉貧。近聞賓客進。但使應接頻。公車且屢蹶。于今不嗟嘆。葢棺事乃已。失計且加餐。豈不念溝壑。會合良有因。相期在歲暮。風雨秋紛紛。</text>
<title>雨後</title>,<text>江浦䨓鳴後夜風。曉寒猶勒半臂紅。穠李天桃都埽盡。一時春樹望曨曨。</text>
<title>柳</title>,<text>噙住餘寒碧井冰。池臺連日醉騰騰。風流是街頭柳。纔有春風已不勝。</text>
<title>小池</title>,<text>杏花瀟雨作微寒。被酒尋詩意不懽。盡日遣人長注目。小池深碧對闌干。</text>
<title>春陰</title>,<text>舍南幽草暗萋萋。一鳥不鳴雲氣低。竟日惡風來埽地。落花堆滿井闌西。</text>
<title>遊絲</title>,<text>別院烘春熱。高臺試騁眸。萬家生旭日。百里按平疇。早靄飜飜過。晴絲漠漠遊。到來無處所。郤望有遮留。撩亂千回數。低垂百丈優。陽輝恒黯黯。暖色正悠悠。碧瓦鱗鱗閃。紅巒齾齾浮。輕籠金榜額。曲綴繡簾頭。山氣煙熅合。川光演漾流。花邊增羃䍥。草際更綢繆。偶値陰雲斷。微從夕漏收。蝶飛那罥住。鷰蹴任交投。端緖何能覔。悠揚不自由。支頤偏引睡。極目正饒愁。野馬斜光疾。栖禽返景幽。醉迴龜甲纈。錯認凭高樓。</text>
<title>春日卧病書事</title>,<text>汗衣如沐瘦崢嶸。到面南風氣未淸。好是北風今夜發。閉門鼓角枕邊聲。</text>
<title>暮春雨</title>,<text>暮春風雨苦凄凄。閉戶經旬倦杖藜。芳草漸成添客恨。杜鵑何事近人啼。夢中得句醒還失。病裡思家意易迷。郤喜故園書信數。僦廬今已住谿西。</text>
<title>朝雨褱人</title>,<text>江城朝雨不成泥。被酒褱人意未低。最好鉤簾春樹外。棃花遠見黑雲西。</text>
<title>河魨</title>,<text>楊花大作綿。菱芽纖成蔓。時光鴨媒驕。風味鼈帬褪。河魨當此節。網截不任𢍶。江鄕重時新。担戴急貿販。齩牙動逞狠。膨腹極呑悶。平平沙水間。踏破怒始噴。稍小毒尤鍾。委擲彌長畈。嗚嗚大觜烏。側睨俄驚遁。南中事煎烹。甘食譬肥腯。簁麪糝勿稀。瀹蔥翦必寸。遺皮鼓丁東。去血槌千万。輕煤愼百方。慢熟須一頓。其腴西子乳。適愜饞夫願。其子斃犬豕。所惧遺藩溷。多者刳爲鱐。雜沓堆江堰。其餘斗一錢。搶賣不用券。鄰廚半生熟。饞急佐一飯。濃睡古竹根。適謂春晝困。鮮肥在斯須。悔不揮而遠。斯人噫已矣。自取夫誰怨。軒軒東家叟。髮白手腳健。生秊海上邨。甘肥足魴鱒。知味去馬肝。讀禮尙羹獻。淸心愼所受。養生先著論。蟛蚏嘔始知。楓菌笑堪恨。河魨信至美。無以余來勸。</text>
<title>新箰</title>,<text>許子水南莊。齋頭竹萬箇。恒居謾吟哦。風籟每相和。辛勤三十秊。護惜如奇貨。淸晨動杖藜。巡圃日爲課。朝來雨如膏。深爲新箰賀。嘗觀鑽土時。具體判小大。叢生似幷輳。綴行如均播。逶迤迥過鄰。偪側傍㑴座。羵羊角比欑。雄虺首掀𥳽。連根骩骳存。坼苞斒斕破。肥肌絶蟲齧。滑膩無泥涴。石磕偶自蟠。風折軒如爰。當階稍平齊。出垣俄高過。比枝或爲丫。作葉已成个。先生坐忍飢。一箇敢輕挫。孩兒美錦䙀。古董良玉磋。蹊辭馬牛踐。圃絶鷄犬臥。栽藩謹防遮。持杖勤廵邏。嘗聞竹島田。芟伐遞負荷。連包用茅純。入饌如蒭莝。官廚事豪奢。殺鷄以相佐。竆廬僅䰞熟。適以供酸餓。官田寢彫殘。地赤颺堀堁。守者屢遭笞。襲謬猶怠惰。前秊搜扇材。迊岸蟻旋磨。今春取新瀝。纖細數牛駄。其終取民田。色難遭叱呵。漁竿小小爾。箶簏屢橫拖。豈不自悋惜。惧辠後相坐。失此尙聊生。決罰政復那。傳言北山中。地勢頗坎坷。其下枕漣漪。淨綠不可唾。今秊置小廬。土木便興作。陰厓盛朮薇。陽谷挺檎柰。公門自此遐。飄若遺纏裹。君看新箰詩。民情信㥘愞。</text>
<title>送全相基還漆谷</title>,<text>小能鄙事胡釘鉸。尙有新詩古錦囊。野桃亂發門前別。無數飛花點客觴。架山籬下水如菭。無患子花處處開。想見高人當晝坐。白氊巾仰看荒臺。</text>
<title>寄贈崔斗極加德浦尋醫治疾</title>,<text>四月熊神浦。三朝往復勞。神方上池水。壯觀廣陵濤。天雨道泥溼。雉鳴田麥高。飜思行藥日。白幘步江皋。</text>
<title>戲贈</title>,<text>淸遠堂前明月時。最無人處苦相思。歌聲只在沈吟裏。不識沉吟念底詞。含桃向熟雨灕灕。雙陸無梁落采遲。笑得一身酥輭極。自扶楹柱唾移時。</text>
<title>寄贈衙客李生</title>,<text>薄薄簾波小小楹。朝陽未似夕陽朙。無書可讀何妨道。有酒須沽不用名。甁粟粒餘聞鼠囓。屋檐泥落見虵行。新知近報牆東住。詞賦才須倚馬成。</text>
<title>驟雨</title>,<text>急風如嘯亂雲俱。衣汗淸凉氣欲蘇。垣藤擊瓦葦磨葉。雨在南山樹一隅。</text>
<title>初秋夕</title>,<text>報昬鼓角土城隈。官閣沈沈晩未開。道擊銅鑼排瘧母。家燒木林退蚊䨓。流秊滾滾身空老。往事悠悠意自哀。肺疾預愁秋便在。憂來且覆掌中杯。</text>
<title>禽言十章</title>,<text>非益足莫予更。毒珠彈兒何多欲。旣取我子毁我屋。孔樂飮酒聚其族。禿禿兀兀松摧。朽骨小枝竄高風。孤榦勢臲卼。今秊養子何處歇。竆竆竆蓄租空。天將雨入山中。高積粟少自供。悔不學前家翁。葫蘆綠莫煮熟。去秊米貴食蔬茹。今秊得米不作粥。嚴霜夜夜墜爾屋。枵其腹貯醽醁。速摘茶春將賖。前山昨夜雨。灌樹齊生芽。新芽作葉農事急。恐爾明朝不在家。又雨又雨。溪水盛怒。荷簑兒速。礪斧爾家。待爾樵敎。婦立門戶。婦興婦興。庭中把燈。爾婿不來夜。婿來誰當譍。明星熒熒目前曉。敎予喚爾莫予憎。屬誰纍纍綠。古墓依山麓。老樹自作花。翁仲徒瞑目。塚頭花落久爲灰。瀟瀟暮雨誰來哭。菽匊菽匊。煎糜作粥。婦飢猶起行。姑病臥牀蓐。爾子在天涯。負米心刺促。歸來共餓死亦足。孰得孰得。䧺雌逐逐。高巢饒風雨。卑枝斧斤逼。人家不可依。常令親炮炙。</text>
<title>悶極疾書得俳體 十五首</title>,<text>乍寒還煗微中酒。似夢非眠如到家。幾許到家悲喜事。到時懽笑也尋常。名酒千鐘竹葉醅。甜香自足當愁來。那將一醉消千日。千日纔過又萬盃。無愁南種本無憂。京中。呼蘆菔曰無憂。嶺南曰無愁。 喚得無愁勝有愁。快味元來蘇渴好。兼將滯癖瀉淸秋。鴈來紅草徧天涯。羅祿秋成穰滿家。嶺南稻曰羅祿。以羅朝廩祿。皆不舂糳。今猶名羅祿云。 萬事思京裏好。由來不是爲奢華。燈油子熟燦紅枝。燈油子秋時紅熟。如食茱萸。取醡油。可燃燈。嶺南謂之燈油子。嘗按本草花鏡諸書。皆無此種。 閒立庭除看片時。何恨秋香不自惜。與人長夜謾流脂。飢鵶樹上百般鳴。觸撥閒懷自不平。七載厭聽南土語。此禽猶是故園聲。邨女擣衣雙杵輕。想渠力疾坐深更。有時落落數三杵。忽作連槌千萬聲。贖良官妓坐當壚。銅盋簁羅使女俱。京㨾衣裳京㨾髻。笑他人客謾踟躕。傍街酒肆到慇懃。淸簟重簾坐不分。每度到時須見記。數燈迎戶犬狺狺。嘉俳之夕便風寒。我國謂中秋爲嘉俳日。詳見尤侗外國竹枝詞註。 北斗七星橫屋端。借問天形何許大。恰如京裏舊家看。不分窗戶與池塘。華月連娟處處光。偶坐前墀見月色。卻疑身在舊林堂。庭際芹田一稜餘。我初來此美芹茹。中秊積水興魚鼈。塡寒今還徧種蔬。蟋蟀誰敎汝苦聲。臨窗喞喞使人驚。秊時髮白都由汝。每一鳴時白一莖。一鴈斜飛赴海濆。來時好過漢山雲。無風無月湓中夜。第一聲從枕上聞。可憐織屨最閒人。織屨秊秊不出鄰。見織千經自無用。遣人還蹋六街塵。</text>
<title>霖雨賦</title>,<text>噫暑雨之爲灾。烝彌月以晦昧。氣蒸鬱而愈昬。心煩懣而弗能。奴乃切 隱下民之怨咨。瀕庶昌之臭載。安慆慆以胥阽。惧昫曜之不再。其始作也。蜉蝣蔽天。商羊在壄。梅黃以蔈。氣若罋鮓。靁砏磤其若驚。雲溶㵝以益惹。始𩁺𩁺而霧交。終霅霅而飆灑。爾乃天垂玉索。地跳銀鈴。飜盆大注。散絲微零。徐飛靄靄。驟集冥冥。灌枚紛其披靡。淫電赫其威霛。視田苗之敏發。惟公私之少寧。於是。耳不異聽。目無外觀。容止嗒諼。神興散亂。冀三日以淹延。猶隃月以瀾漫。慮貌言之失中。咸寂嘿而屢歎。若夫餘霏汎虛。徐滴希玅。侌霃廓披。曐宿倐燿。渠𣹭活而急聞。逵泥浩而極眺。想㔶匧之燥輕。忻宧㝔之朗照。眄仙鼠之飜飛。聆土龍之悽竅。俄淅瀝而改昬。曾匪夷之所料。遂乃遭酸湊醭。遇鹹流鹺。髹融几裛。絲慢琹訛。花林殷 音顔 失。蓏哇甜離。良何切。 苔緣戶而斐亹。菌挺霤而騈羅。遻箔繭之化蛹。唉𤳈麥之興蛾。覘炕聶而戒爨。臨莊馗而阻波。以至懷𣎒汎經。夷垣洞奧。壧崩瀑豗。閘決堰倒。憫脩塗之久淹。哀漏屋之亡幬。何暄凉之屢嬗。烝昕夕以異好。雖九日其代出。惧亡能乎卒𣌑。若其池漚文仍。櫩溜響畣。漬帷少襜。淹戶戾㧁。蟬抱莽而久喑。鼃登樾而互合。音甲 感孤舂之隱鄰。憐華鐙之照閤。惟京陸之胥要。猶耻皙而醜蹹。逮南流而漸 平聲 洳。恒淈瀄以濫趿。庭廇𪑉其浸延。增淒淒以捭闔。混時月以一淋。紛㞕宰而亂雜。至夫沉釜產魚。操舟入市。哿矣好人。哀我疹瘁。慮吾壖之圮㞐。恒惴惴以屢徙。聞土木之偶言。哀蚌鷸之胥死。要決擧以遠翔。遵爽塏以萃止。昔先聖之垂言。蓋俟命乎㞐易。逝匪淵而如臨。申炯戒以自遲。仰天監之孔昭。審人生之所底。値斯辰之如晦。睎雞鳴之不已。信无妄其非虞。齊彭殤於一指。</text>
<title>雨後</title>,<text>黃蝶亂無數。蕪菁一院花。樓端初日澹。林末輭風斜。領略亭心望。縱橫屐齒加。微聞數撥穀。遠隔水南家。</text>
<title>桃花</title>,<text>嶺南春樹作花尖。舀破芳心曉雨纖。愛唱籜翁詞曲好。桃花時節不鉤簾。</text>
<title>鄰人</title>,<text>舍下疎籬三尺強。穠桃弱柳暮春光。飛花結子輭風入。暎葉接蟲黃口忙。笑語暗聞燈燄細。盤餐晩輟器聲鏘。鄰人咫尺須惆悵。取次淸簾委地長。</text>
<title>落花</title>,<text>暖風晴日郭南家。櫻杏桃棃次第花。每到落花增悵望。便無情緖送生涯。迸入朱樓落酒觥。亂飄靑瑣撲簾旌。慇懃一片柴門裏。惟有飛紅不世情。一片西飛一片東。東西零落恨何竆。由來溷席誰分別。始識人生命不同。流落因知逝水忙。偶來別岸是殊鄕。秋時落葉隨風舞。猶自歸根抵雨霜。多情眞復最情憐。對雨臨風一向眠。剛道綠陰晴亦好。卻無才思謾遮天。養成靑子謾含酸。靑子成來自未看。應恨片紅無覔處。綠陰如海徧長欄。已分將身赴逝川。那堪泥惡喪嬋娟。秊來惡見塘坳水。須䙷春香到九泉。峭寒澄露淚斑斑。嫁與東風不復還。也似勞勞亭上去。相看薄命是紅顔。密幄重幃露點消。折枝愁豔不勝嬌。從前枉恨風和雨。力盡甁中也自飄。蜜蜂粉蝶謾生成。流水淸塵不係情。惟有郭南愁病劇。每秊三月苦吟行。</text>
<title>春晝</title>,<text>乍飛旋集雀爭粟。已落猶開花照屋。棄置無關日色佳。捲簾欹枕春眠足。夢歸騎馬覺無迹。倦眼望春虛遠碧。雙樹棃花兩角門。想來卻是貞陵宅。</text>
<title>春夜</title>,<text>小雨庭墀溼。新晴草木濃。夜花淸俗慮。春月澹和容。遠憶西泠舍。初聞北郭鍾。鄰人有好客。倒幘也相從。</text>
<title>甁養棃花</title>,<text>東閣棃花晩。重來半已疎。卑枝煩翦折。綴葉漫交舒。幔外風威盡。壺中日腳徐。生香隨燭燼。素豔廁牀書。淺水春寒逼。高牕曙色虛。文禽啼不住。粉蝶▦▦▦。節物憑消遣。吟懷合破除。西泠一株雪。愁絶謾荒墟。</text>
<title>春盡日言懷</title>,<text>百花過盡雨鳴屋。萬事埽空愁伴身。不爲經春便作惡。自從流落七經春。二分花絮三分雨。十度登臨百度嗟。也似風流人得病。一生癄瘁萎鉛華。風狂雨橫暗交夏。鴈後花前冷似秋。摠使平排九十日。早時索莫晩時愁。夢回芳樹日三丈。望處高臺天四垂。蹔醉卽眠醒卽病。最難將息暮春時。付囑春風從此別。來時莫放一枝花。花開花落渾無管。惟有熏天趙孟家。無藥可醫鶯舌老。有香難返蝶魂歸。縱令風物依然在。只是人生事事非。去秊此日春還盡。此日今秊人未歸。那得心腸賸幾許。朙秊此日看花飛。</text>
<title>春夜有懷</title>,<text>朙月照人殊悄悄。夜屛陰處迥沈沈。南城北陌▦▦許。歷歷城頭春樹林。</text>
<title>黃楡</title>,<text>官閣東頭煙霧深。鶯啼鳩咽曉沈沈。南來木植渾奇大。一樹黃楡五畞陰。</text>
<title>燈夕口號</title>,<text>八日今朝閭巷空。掛燈盡在綠陰中。西臺恰有京華意。獵獵朱旗官樹風。翠筠紅紙裁剸。辛苦爲燈擧族讙。不信京城如許富。一燈須費萬錢看。翹翹植竹曳纖襹。點點緣繩燎屋籬。自愛一燈官樹裏。恰如新月翳林時。東郭華燈麥秀邊。諠諠簫鼓暮凉天。歸來巷陌渾如晝。須識今秊勝去秊。擬將物色似京華。城裏張燈五百家。何似京城小閭落。半風半雨看些些。</text>
<title>殘燈</title>,<text>九日家家燈樹空。萬旗浥露黯垂風。林間一點曨曨白。孤燄猶焚曙靄中。</text>
<title>伯津春夜。同朴來卿見懷之作。</title>,<text>近聞西閣夜。佳客與相迎。藉甚靈光賦。飄肰玅歲名。雨畦稀菜甲。春酒涴桃笙。見報湓江水。連宵過洛城。惠連去後靜柴關。報有高人得往還。春草暗開求仲逕。暮雲遙傍敬亭山。醉聞桐屐歸花下。貧憶藜牀卧竹閒。嶺外秪今難浪迹。故林回望愴離顔。</text>
<title>春日懷伯津</title>,<text>後松亭畔路。一望是荒榛。想像西園裏。遙吟賞暮春。山中聞撥穀。花外看行人。領略南鄕意。竆秊雲霧濱。</text>
<title>雨後</title>,<text>雨後餘寒逼。東風吹倒人。樓臺遲上日。雲海漭迷津。小市春聲散。疎花冷色新。異鄕愁自遣。塊伏向蕭晨。</text>
<title>上巳日。贈金生悳河。</title>,<text>上巳新晴洲渚朙。酒人仍作蹋歌行。鴻飛杳杳天深碧。草細菲菲路遠平。後院人家見披戶。前阡風日度吹笙。幽居有秊時感。憶向西泠學耦耕。</text>
<title>竹島</title>,<text>南大門前水。流灕處處春。橋頭金佛座。草色畵堂津。省識花蛇氣。愁逢竹島人。向來搜美箭。力役動江濱。水國春深雨。山花嶺外歌。凄迷依草樹。哀怨向江波。桂檝遙相引。楓林暮更多。遠思崔大諫。五字動南陁。上日江倉市。鯹風滿郭生。春盤新斫鱠。露酒美傾城。容易欺人客。豪橫債券輕。頃來嗔北俗。南語更傖儜。</text>
<title>襍詩</title>,<text>省識熊州妓。歸來北里春。肉盤擎絶玅。眉黛埽如神。偶語燈花落。回頭月色新。尙憐留異俗。未必過從頻。風色江洲暮。官船隱荻蘆。吏人沙際語。伍伯雨中呼。玉腕爭鮮鱠。金丸落野鳧。更聞新令切。禁酒動南湖。嶺外王孫宅。門前太后陵。子𨾚啼欲死。山月曉微升。愁絶過從數。閑居述作能。何時書屋底。倚醉看漁燈。當世追書聖。新知復酒豪。生秊在官府。得意老頭毛。快事耽羅馬。輕裝日本刀。傳聞取小妓。住宅近南壕。</text>
<title>湓州南樓賦。示金生悳河。</title>,<text>湓州南樓煙霧端。東風吹水起朝寒。數聲摶黍雨雲黑。千點飛花庭宇寬。舟檝杳肰不可托。音書隔絶何時看。西望江口一千里。媿爾登臨筋力單。</text>
<title>江滄農歌 並小序</title>,<text>江滄距府城南五里。地瀕海口。衆水匯焉。且農不暋。勞生理。難聊業。欲作江滄農歌。識其事。偶得丁籜翁著有耽津農歌十二章。曲盡農人情事。詞理微婉。深得風人之旨。卽同其意。爲江滄十章及南湖䱷歌，上東樵歌。共若干篇。令籜翁見之。雖其嶺海間闊。知我尙能爲此過活則庶矣。肰竟不知何日。令籜翁見。知我不諼於籜翁如此云爾。秔稻生花草放緜。收藏容易晩秋天。農家恰有秊時樂。新買江滄上上田。種稻不苗苦暵暘。貰田須得住江滄。秋來摠是蟬鳴熟。稫稄風前五里香。金佛橋前水漫坪。竹竿裊裊界𣎒平。飜畊正是波神助。力盡烏犍浮鼻行。家住臨江厥土泥。種田莫近蒜山隄。秊來海水隨江水。醃死秧鍼萬萬畦。穮蔉從來不用鉏。近知風俗乇 音磔 津如。刈田也是䞓肩荷。散牧秋原一任渠。生小憐渠蹋糞菑。春時滑澾涴腰肢。那將志腳蜞鍼血。徧繪夷中五字詩。稻田宜麥卽疏隄。秋夏應知地力齊。麥候滿天飄堀堁。稻時蠡蛤踐如泥。江渚風煙孤草菴。可憐紅豆見江南。俗呼紅豆。爲江南豆。 農家不解相思意。只憶秋風炊飯甘。沙渚茫茫播稷平。一望一畮夐分朙。敎將碌碡輕輕碾。猶是沿江半日程。斗室欣欣歲熟禾。遣除種稅已無多。秋時徧是朱門面。十指差分柰爾何。</text>
<title>南湖䱷歌</title>,<text>湖裏生憎港汊多。對籬無處遞相過。䱷家是橕船好。覔酒呼燈渡頃俄。賣卻鉏犂買酒𤬛。僦來田地在南湖。全家想殺䱷人好。恣喫鮮魚抵稅蘆。荻芽抽箰𩿼媒驕。船尾科頭看漲潮。爲秊時作生意。不敎春網舀魚苗。住持金佛領湖橋。無賴風花颺佛寮。摠有魚兒不受釣。一篙煙水漲塘坳。不曾辛苦去栽樊。剗少蘆林便是門。記得夏山蒼翠好。風吹瞥見上東原。一簇蘆花一釣碕。灣回隱卻小瓜皮。秋來處處䱷歌發。對面聞聲知是誰。新秋輪釣坐家稀。別隊豪橫櫂若飛。白首老翁當門戶。持鍼補網度秋暉。荻花風緊水生稜。湖外空濛不見燈。荷卻笭箵天便曉。霜華一一綴鬅鬙。靑蛾皓齒簇鳴榔。宮府何曾趁釣忙。好是夕陽湖口望。大聲炊火滿江滄。駕洛南湖嶺外無。金齏玉鱠不須呼。憐渠魚蟄流澌後。自繳桑弓䠶雁鳧。</text>
<title>上東樵歌</title>,<text>上東山下上東邨。家住松陰地利繁。蔽日參天元不惜。卷肰女手當柴燔。斤斧丁丁倂夜催。沿江榾柮一堆堆。峒中千樹渾無主。輸與坤池煑海來。鳴旨島。一名坤池。楓葉微丹霜氣淸。府城兒女荷蓑行。黃麻帊子些些担。一路哀歌唱入城。春燒秊秊松立乾。黃腸一樹莫輕攀。朱門近日須錢好。斤斧仍將幷屬官。前山虎嘯後山譍。松籟轟轟冷不勝。省識歲寒樵子苦。上峰惟有住持僧。樵家未似炭家勞。煙燄連春地不毛。爲有上灘聞鐵澀。半上紅日鍛聲高。艾蒳風飛劚老龍。當秊膏餠遞黃封。高麗。有金裕者。入元。誘丞相安童。求本國石茸松膏餠等物。 于今只是香㶆貢。猶憶東京再櫱松。慶州。出筍松。斬餘再櫱。癭木長壺吉貝裘。春風只在煗牀頭。樵家自燒千斤木。積 音肺 如山眼不留。</text>
<title>襍事口號排悶 藥名</title>,<text>瀕海金沙地。海金少。 禾麻勃秀𤳈。麻勃。 水平穀精好。穀精。 應是禹餘粮。禹餘粮。推車客踰嶺。推車客。 鬱鬱金官城。鬱金。 城外三稜石。三稜。 金王不留行。王不留行。鬼箭婆娑舞。鬼箭。 神鴉片片秋。鴉片。 憎伊急性子。急性子。 撾敗鼓皮頭。敗皷皮。衫袂人中黃。人中黃。 歌詞貫衆耳。貫衆。 人前胡敢親。前胡。 新侍使君子。使君子。兒秊知母慈。知母。 獨活不須嫁。獨活。 嫁卽當歸田。當歸。 荷鉏消半夏。半夏。棄置陳倉米。陳倉米。 百蟲倉裏聲。百蟲倉。 那知東壁土。東壁土。 強半麥芽生。麥芽。家常山下窯。常山。 木賊可憐者。木賊。 壁上敗天公。敗天公。 門前千里馬。千里馬。隙地黃華早。地黃。 高秋石瀨乾。秋石。 破衫續斷線。續斷。 那得忍冬寒。忍冬。百草霜前死。百草霜。 半天河水空。半天河水。 何由訶子女。訶子。 衣絮速防風。防風。</text>
<title>金官竹枝詞</title>,<text>西直樓前星月殘。開門畵角當高寒。南官鐃吹無律呂。不作軍前難又難。山有花傳嶺外歌。今鄕里歌曲。有山有花調。 遺音不斷洛東波。鵶頭十五唱歌女。月落楓江愁柰何。伽倻琴伎市東塵。若箇盲師指㳒神。合奏花郞小腰鼓。俗呼巫之壻。爲花郞。 霛山一拍愁思人。今俗搊彈。有霛山調。金官簾子竹絲縷。借問京華有此不。四面鉤欄恰施設。內東軒上淡如秋。細竹斑花手染成。釜山煙帒鏤文▦。▦▦▦勿▦▦幷。此是東方第一名。砑光摺扇端陽骨。閃色圓幮日本紋。持與京人作問訊。來頭好事長官聞。倭館牙牌三隻骰。一拋百萬未云優。豪門摠道傾家好。八葉從今眼不留。勝歌妓臛出歌妓。勝歌妓。肉臛名。 造㳒先從黍齒傳。狂殺神仙酒鑪畔。神仙鑪。出日本。 科頭跂腳做神仙。朝市魚兼暮市來。上江船逐下江迴。南湖蠡蛤新扠好。生致盤中呀自開。廚味無如竹島奢。螄蠡貴不數魚鰕。當時枉使精弓影。自向罇前鱠小虵。無人學種無花樹。蘇鐵栟櫚到不知。千本戎葵作活計。大家門暎火榴枝。古盆城外柳千株。張緖風流一樹無。使春時休翦伐。未曾搖蕩踠靑蕪。南浦蘆田萬頃泥。花時四望雪平隄。更無省得秋光處。一瞥磨鎌割到齊。古南城外古南門。蹋水羣歌處處▦。▦▦▦▦▦▦去。一秋閒殺老烏犍。鳴旨島無一草馡。煑鹽逐水事輕肥。賖錢只向洛東住。領稅多從京裏歸。汎舫臺前汎舫津。曹家亭子去秊新。何時蹋月下江去。汎舫直到鷲浦濱。海雨連江浪作堆。桃花時節起蚊䨓。七山未似三山好。竹島爭如菉島來。三旬六市𨛦前隄。市日人人醉似泥。東自晴䨓南虎嶺。人聲諠到日平西。南山佛舍栗留飛。東郭書林麥穟肥。學長今朝齊放課。俗呼邨塾敎授。爲學長。 茶田水上䠶魚歸。矮墖婆娑勢可扛。溪中倒浸碧油幢。東城門外招仙石。合置前頭作一雙。仲春之旬嶺登天。嶺南二月。祀風神曰嶺登神。 百隊鳴鵶風打船。人家隨例昬時餞。瀝酒炊糕星月前。南山𧬄豹一聲悲。鐃鼓緣山送葬時。不揀漁翁與樵子。也須一帋輓歌詞。古城一角雨頹楞。想見當秊水火蒸。▣▣▣▣▣▣葬。此城壽似此王陵。元宵乞鼓春䨓發。元宵。府中以鐃鼓。致四方地神。謂之乞皷。 萬喚千呼愁地神。一拍繁聲串珠落。場中羞殺舞腰人。大巫結束似男童。小褏長裾不肎紅。腰鼓銅鉦合徐奏。第三席次大丁東。先農壇上雨雲濃。木刻畊牛雙畵龍。粉面兒郞倒騎好。斜陽鼓吹過南峰。旱天掛佛去燒香。天旱。府中禱雨。掛丈六佛㡧。謂之掛佛。 埽地隨便作道場。東社盲師急飜鼓。西廂素女引龍王。大家梳頭不作髻。兜羅帬子涴如霜。近知脂面許光悅。此歲東萊新浴湯。上廳行首老銅釵。撇卻皮鞵蹋草鞵。但願秊來作邨意。煮茶漉酒過生涯。藉藉凝州香扇墜。近因落藉罷糚梳。南湖上日浣帬去。倭傘遮陽步屐徐。</text>
<title>宛轉詞</title>,<text>宛宛轉轉水上査。紅紅綠綠風中花。紛紛▦▦▣▣沙。寂寂寞寞秋鷰家。宛宛轉轉月舒輝。紅紅綠綠嫁時▣。▣▣▣▣▣▣飛。寂寂寞寞人未歸。</text>
<title>征婦怨 五音</title>,<text>宮柳暗藏鴉。商量君到家。領巾新染蘗。角枕復當花。主將趣全捷。徵兵留建牙。羽書至今聞。去聲 何得離風沙。</text>
<title>少秊行 六府</title>,<text>金絡鑿蹏馬。身輕馳䠶歸。木頭聞好鳥。水碧浣春衣。火色自知貴。土田非所希。欄前馴鵓鴿。穀食能肥。</text>
<title>人信宿西林寺寄示 衲子名</title>,<text>寒山俯虛閣。寒山。 山月皎肰時。皎肰。 書嬾殘冬盡。嬾殘。 禪參寥夜遲。參寥。 圓靈一開曉。靈一。 羣佛印澄曦。佛印。 拾得西林石。拾得。 猶餘寶誌碑。寶誌。</text>
<title>卽事</title>,<text>湓州四月苦炎熱。剛道淸和興杳肰。想像西泠晴晝好。緋桃花暖賣燈天。</text>
<title>𧬄人煙酒</title>,<text>斂笑凝眸意許遲。愁來應是醉▦▣。▣▣▣▣▣▣草。每到焚時一度思。歌懷嘯志謾悠悠。細雨輕陰不到愁。共對田家老瓦缶。不風流自最風流。</text>
<title>伯津春朝見憶</title>,<text>江口分襟日。回頭七載賖。閉門花惱罷。伏枕病情加。瘴癘經春暮。音書待日斜。秊秊芳草色。極望到天涯。慽慽竟何事。悠悠經歲秊。病來湓浦卧。思殺漢江天。汀草淹歸馬。溪風引杜鵑。寄衣慚驛使。沽酒已無錢。江雨曉毿毿。江天半蔚藍。去家身漸遠。久客意何堪。草色迷京口。鶯聲在水南。已知歸未得。心折待來驂。高雲不動睡昬昬。遠客逢春靜掩門。三月南中便苦熱。榴花野蝶一邨邨。當秊詩句動江亭。絲管常從𧬄傅聽。今日南齋足愁語。毿毿鷰麥滿空庭。</text>
<title>伯津春日。南湖有感。</title>,<text>𧬄傅登臨後。長江流至今。釣臺非昔日。雜樹復春深。風雨拋行馬。騷歌與士林。重來遊宴地。不忍聽繁音。</text>
<title>聞崔仁田挈家歸龍仁。賦此。</title>,<text>土木堂前客。當時共見知。愁來桑▣▣。▣▣▣▣▣。墟里經行罷。閒居歲月遲。亭皋須再過。贏得長秊▦。上日平川舍。移居計不疎。披軒千本菊。對面一晴渠。力疾朝衣涴。閒來木筆書。竟憐西嶺柏。絶似慕亭墟。親戚尙餘悲。于今謾見思。竆秊玉川屋。家世錦囊詩。就食沿江下。音書過嶺遲。故應西閣夜。離別話湓涯。</text>
<title>丁穉箕見示春日雜題</title>,<text>聞汝閉關處。新春秀句多。藥畦晴有課。藿食久無痾。古樹窗前得。䱷歌鏡裏過。會傳湓浦信。憑寄意如何。</text>
<title>奉寄丁籜翁</title>,<text>湖南猶久客。京口信全虛。佳日足懷抱。中秊休起居。故應詩律細。贏得鬢毛疎。思殺東江水。扁舟信所如。</text>
<title>初秋</title>,<text>蟲語知天曉。高齋夢思長。頓驚殘暑盡。冞覺歲華忙。樓角吟風久。江星帶月光。秊時每自憶。灑落故林堂。水國淸秋近。孤城客未回。遠山如送別。平野迥生哀。肺疾經秊健。詩篇謾意裁。望鄕今已暮。雲月漭徘徊。</text>
<title>偶得韓霽園山寺紀行十章</title>,<text>久客惜時景。幽居謾意行。淸池▦▣▣。▣▣▣▣▣。淒露湛餘潤。寒螿時一鳴。仍思藕船側。對酌話西▣。湖上孤颿發。金源雙樹秋。歸思凌絶頂。獨𢓸倚高樓。日落易成感。詩成仍自。秪應茶沸夕。風雨念前遊。</text>
<title>秋夕睡起懷伯津</title>,<text>晏食卽無事。睡餘仍獨行。陂池人散後。蚯蚓月中鳴。爲客緜時序。長齋遣俗情。何如秋雨夕。共宿邵南城。</text>
<title>藕池</title>,<text>滿天凉思藕池船。絶似當秊小尾泉。盡日蟬聲不離百。槐花細細隊門前。</text>
<title>初秋</title>,<text>淸泠堂下暗茭蘆。早起鉤簾看太湖。已愁今晝作餘熱。紅日曬庭蟬裂呼。</text>
<title>午睡至夕</title>,<text>睡覺林端天有河。蟲聲葉影兩相和。須臾欹枕秋堂下。簾捲西風月色多。</text>
<title>浦口晩望</title>,<text>浦口新秋望不稀。天光水色遠日▣。▣▣▣▣▣▣種。逐有人家點夕暉。</text>
<title>秋雨不離西堂</title>,<text>牡鑰重樓膩葉光。盆山一角雨微凉。當壚只是鄰家婦。盡日南風吹酒香。一鴈飛鳴天外聞。燈前樹色暝紛紜。悠肰獨覺西堂曉。欹枕捲簾看雨雲。</text>
<title>春盡日戲書。當壚便面。</title>,<text>山外銅鉦淡日。籬前石黛春江。小小黃茆臨水。纖纖脩竹當窗。鶯兒半褪黃褐。楡莢輕拋綠錢。道是西江春暮。風光幾許堪憐。昨日困人天氣。今朝閣雨微雲。三盃薄酒休進。一曲高歌試聞。身世春冰虎尾。生涯玉碗鵝兒。飯顆山中瘦面。古藤樹下愁眉。落花半墜流水。杜宇飛來碧山。道我不如歸去。西陵樹下柴關。聞道長安甲第。弓鞵鎖絝秊秊。最好柴門看客。當壚無限江天。生綠屛山燭燄。昬黃淡月花枝。夜▣▣▣▣▣。▣▣紅兒雪兒。滂澎夜雨鳴霤。寂歷朝寒掩扉。訊爾春餘幾許。江頭綠暗紅稀。問我幾時來過。相逢怕是匆匆。重臺碧水南岸。一樹當簾瘦紅。緜緜芳草相送。霍霍斑騅未歸。箇日灰香酒滴。隨人雨散雲飛。</text>
<title>次韻丁穉箕春日過伯津山樓留贈之作</title>,<text>暮雲如斷山。座見湖上客。浩蕩風露餘。蕭條顔色易。所歷不復陳。但使懷恫劇。向者各偸生。誰擬遭此席。鳻飛剖葦翎。鬬死鵕䴊幘。老矣淚已枯。寃哉血長碧。歧路尙嶮巇。沉冥逝不惜。爬搔想嵇康。磈礧對阮籍。尊翁五雲書。淪落湖南謫。飄颻荀令香。蕪沒謝公宅。末路任滑稽。初志殊騰擿。欨喁涸轍魚。摧傷笯中翮。頃聞王處沖。以癡違憂戹。所以馬文淵。臨老思下澤。</text>
<title>北郭敎場</title>,<text>曲岸重來遠。平臺一望寬。花光團玉帳。草色散金▦。箭暗雕登箙。旗暄虎繞竿。晩風▣▣▣。▣▣▣▣▣。</text>
<title>題丁籜翁詞頭卷後</title>,<text>碧山學士卧湖濆。金縷詞頭徹曉聞。老去風情▦射我。春來月色正愁君。歌娥省識張三影。坐客淒迷柳七墳。好向花間添曲譜。只應沈醉迡紅帬。草香江碧思悠哉。紅紙銀鉤手謾開。最好南州好事近。春時䨓雨遍竆垓。無可柰何花落日。不如歸去鳥啼時。南來是風光好。唱徧風光與所思。</text>
<title>和伯津獨醉</title>,<text>西園相送罷。芳色淨溪橋。蔀屋春逾靜。花崦暮獨遙。勞生踈玉楮。盡醉迡金蕉。離別嗟何世。惟應磈礧澆。</text>
<title>和伯津小雨</title>,<text>憶昔朱櫻社。春餘騁望過。鳥聲飜檻日。隴麥到門波。小雨他秊詠。高齋興若何。故知無伴侶。獨醉賞淸和。</text>
<title>苽亭紀事詩 幷序</title>,<text>苽亭在府城東二里。地沃泉甘。府內諸上戶萃焉。當宁丁卯。余方俟罪此方。暇日詢及土風農諺。曁夫樵漁織作諸家。苦樂甚悉。乃著爲古詩歌謠雜體若干篇以詳述其事。槩未必所敷演者。惟是苽亭也。謂是一事一物。亦不外乎聽見於苽亭者。而爲弁諸篇首也。嗟乎苽亭之人。惟知向余談道。夫安知因其人之談道爲此以揄揚。其言談若是乎斐然也。且安知余之將欲竊附於苽亭。而畢命於此人者之列。實有深悲也乎。旹戊辰寎月朔日。洛下生叙。四木戲詞四木戲。世傳出高農汙農。歲首爭勝。以占歲豐荒。今鄕邑秊少。歲時。盛爲此戲。四木十字路。八馬爭先騖。傳聞高汙農。酒社時相逢。取勝意不一。可以占秷秷。得毛便可茹。失意爲匃乞。毛匃乞皆四木采名。 到今鄕閭兒。爲此媚歲時。朙燈燎房闥。騰擲恣諠聒。老夫心力單。支離獨傍觀。晨雞未動塒。聊爲今夕懽更長。酒盡何所賴。東家老叟亦長嘆。逢場一擲不復吝。羞與兒曹看。蹋板詞邨俗每歲自正月。兒女聚會。用長木板。腰搘藳枕。隨勢低昂。人蹋板兩頭。一跳一下。謂之蹋板戲。至二月乃止。織鞵不用芒。縫裳不用長。庭前二月蹋板場。板頭對立相低昂。就勢一蹴三丈強。攐帬結帶競頡頏。挺身直上出垣牆。連牆比屋誰所在。何不羞人候女 上聲 傍。新衣紫裲襠。開簾出前房。見女膩首發容光。惟恨見女太悤忙。風鳶詞正月放鳶時。京城遊俠兒。長柄八柧車。銀光獨繭絲。鳶盤作體態。窣窣鳴風颸。絲長矜鬬技。綰結出雲裏。百錢買一絇。斷送須臾耳。意氣那惜此。竆鄕嶺海隈。嬉戲自凡才。常逢放鳶節。好事亦翦裁。鳶飛飽風力。顚倒手搓回。生憎首露墓。一半生枳樹。絓罥不復歸。霑溼裂風露。使我常回顧。䰞鹽詞射𪀋不離船。扠魚不直錢。羨伊紅髮女。持杷耕鹺田。匀匀菉山土。大許熊州天。秊來歲春旱。喜此鹺利專。上江洛東市。下江黃山𤲬。沿回去委積。去聲 絡繹輳大艑。所以金官客。生理猒 平聲 肥鮮。盤殽蔚州鰒。被服西京綿。一朝被窘迫。汎宅卽經秊。州稅二十萬。取殖踰百千。常思下江好。不如上江便。但逢京裏客。所願鹺稅蠲。魚市行朝市魚。魚來賤如蔬。漁子下擔敏計數。一半撥剌委泥塗。百錢一 徒减切。 還有餘。烹之炙之。聚族懽如。暮市魚。魚小且稀疎。或餧而敗。不如食茹。行人掉頭一不顧。臭鯹髣髴飜沮洳。湓陰一道地濱海。取魚百計形狀殊。南風未破浪。滿舶在斯須。生憎礟車雲。使我洗足離澄湖。嘗聞金官俗。晨餐不慮晡。從來城府無遠計。勸爾作鱐爲旨儲。風神詞嶺南之俗。每歲仲春。各家陳明水具酒殽。致禮風神。謂之餞風母。是月忌問喪送葬及一切不祥。尤忌磔拘腥臊諸物。獻歲兮殷春。夙將游兮江潭。天烺烺兮日旁珥。乂蜚雲兮曾陰。去閶闔兮飉𩗭。胡獨愉此南風。叶方愔切。 揚舲兮捩舵。湫暮雨兮愁人心。令江水兮漫波。繼鐃吹兮繁音。宣淫兮外好。羗譱媚兮未以僭。叶七尋切。 赫日出兮杲杲。山涔涔兮木森森。升屋詞急升屋須種穀。西林郭公催霡霂。山頭漠漠雲出木。田翁赤腳把茅束。飄肰椉屋見鄰曲。南湫颶母不可觸。卷茅掣索委谿谷。新春愼莫雀穴窠。瓠瓜引蔓亦須斸。向晨一雨如櫛沐。依肰見寸南山綠。禁酒謠雞飛䎘䎘犬狘狘。吏胥入門搜麴糱。將麴櫱出門橛。兒嗁婦哭走且蹶。廳前赤棒肅羅列。錢作贖刑無不悅。噫吁乎聞將麴糱歸官廚。官廚用此作底需。花斑竹詞府內出花斑染竹甚良。墨倅徵斂無度。遂爲邑鉅弊。莫染竹。染竹遭鞭扑。初時殊自營。來秊竟㑴黷。江中竹島岡。歲斫漫山谷。染色自不遑。夤緣轉相鬻。南官贐遺無時無。惟喜花斑顔色足。糞田詞擔糞去播菑。地溽壤自解。傳聞漢城中。此物須市買。杷田謠盆山祠下九畝宅。楊梯努眼杏纇𡍩。高田碌碡徑須尋。貽我來牟浽溦作。種蔘詞種蔘一稜 去聲 餘。南客賣蔘如賣蔬。終秊飯玉食有魚。新買南山好田廬。去秊之樂誰得如。今秊得種 上聲 恰一畞。不憂不富如陶朱。大蔘纔眠起。力壯句芽初。小蔘戢戢不知數。一半攢土如蒲蘆。龜山壤黑且虛疎。三椏側生還根株。從來風霧作喣噓。不須遮截煩籧篨。蔘家生殖誰知且。新摘紅顆一斛珠。山有花歌山有花。本洛東里娘。爲江上棄婦作。今無其辭。聲調猶傳。每春時。採山及種秧。聞其曼聲。嗚咽纏綿悽惻。使人有墟落之感。昔崔杜機先生著有山有花曲一篇。詳述其事始。今無復知之者。郞騎絶影騧。絶影島。在東萊海中。出良馬。 妾歌山有花。輕裝白布襆。生態洛東家。湓口下洛東。所見不無差。江流石黛色。楓樹多於麻。初聲亂心緖。切切爲私語。中聲稍徘徊。掩抑自如許。草木漭含光。長浦悵何所。終聲繼以偯。雨淚風江渚。上山採花天。下山揷秧田。羨伊下江女。鵶頭最少秊。南中自善哭。善哭卽可憐。歌哭本同聲。擧聲欷歔肰。昔聞湖南邑。有卒應袴褶。其婦念別離。手拍兒嗚唈。到今失其辭。有聲如嚘泣。女心有善懷。懷之長悒悒。種煙詞富家十夫產。種煙三百畹。貧家蔭一稜。去聲 色味不復揀。湖南貴山煙。種山如種田。昔聞萬馬谷。勝似新寧堧。不須葉大謾苦辢。金絲一勺香殊絶。頃令子粒囊盛。種豆得豆應虛說。從來草性惡沮洳。種煙莫種金官墟。盆山採菜詞上山採朮薇。下山先落暉。盆山好兒女。力弱坐路歧。今日好天時。前年採薇處。婥約山花開。行歌悄連聲。悽悽如竹枝。涕泗下漣洏。念兒何所苦。念兒何所悲。應是女勞事。惟斯之善懷。兒先在家日。夫壻鄰里兒。生來無別離。兒實無所苦。兒實無所悲。今日入山來。見山無不憶。在山無不思。天高可憐色。地遠亦悠哉。以此得自想。春山自生哀。煎花詞邨俗遇杜鵑花發時。登山賞花。取花糝煎餠。謂之煎花會。三月八嶺左。山畬初發火。田家樹十尋。鴶鵴東西坐。雄鳴和其雌。正好煎花時。隔隄去相迕。迢遝綠山菑。杜宇口垂血。沃若山花枝。沿谿轑鐺響。謖謖松風颸。女手糝紅白。時世寒具爲。南方貴崖蜜。調度失其宜。曾聞漢京路。絡繹金鞍羈。餈餻油蜜餌。饜飫亦自隨。吾曹自疏食。一餐甘如飴。况爾貧家納租訖。如此春光餓不出。子𨾚詞子𨾚啼。山月低。駕洛宮前千歲木。金官城裏一聲角。向曉切切如見促。居人起坐大悽惶。永此燈燭光。哀傷太切迫。念此爲不祥。小兒作口技。應聲亦效似。敎爾莫狡獪。恐爾爲此嘔血死。栗留詞黃栗留。好聲喉。眉黛如畵美。眄睞金衣嬌。小絶風流家。在風林碧樹頭。靑絲爲鞇藉。綠葉爲綢繆。王城甲第不知數。煙花旭日殷其儔。如何飛入社公圃。土垣茅屋參枝樛。一向發嬌哢。勸我行田疇。晩風獵獵吹樹飜。問爾結巢安牢不。荊桑詞荊桑多子不多葉。終朝採葉不盈衱。北人知此耐風霜。翦取魯桑相與接。湓陰百里中。但有荊桑兼欇欇。欇欇與人作陰檐。荊桑與蠶疏厭浥。所以湓上女。績麻不蠶業。繅棉卽作絲。買紬亦爲裌。安得魯桑萬萬枝。漫伐荊桑與聯貼。硬榦儘可作強弓。歸來湖上閑射鴨。洴澼行湓州城外江水平。湓州城裏栗留鳴。湓州女子洴澼行。或荷或戴紛傾城。沿隄簇簇殷其盈。舊識占處誰㑴爭。前杵後杵亂相轟。西原松樾遙應聲。熊州蛤灰不受膩。貴令出水顔色朙。淋漓一手去曬地。帬腰草綠紛縱橫。朙朝雨落還事生。江隄揷秧臨新晴。劇憐農興涴泥垶。便愁水冽手腕赬。南城客舍心緖掁。布裘百結何由更。江洲鸂鶒不須驚。時來江上還濯纓。送餪詞飜飜陵上苕。潑潑澗中鯈。晨興悈役夫。謂是送餪朝。具饍自相勞。但與姑嫜好。尙恐飮食薄。致女 去聲 生羞懊。灼灼園中桃。時節爲冷𩛽。土風貴炙𪀋。脆美如羊羔。男家上江陂。水草浩無涯。送餪尙憂虞。何况送女時。催租行三月上平菑。天鸙雲中飛。舊穀已垂盡。况是催租時。去秋歲不稔。稅斂無乃悲。府帖急如火。沿門索家貲。富家有餘粟。精鑿自爨炊。貧家賣錡鍑。甔石動欠虧。舸峨萬斛船。轉漕出南磯。船頭暮伐鼓。陸續向京師。夙昔猒見官。見官卽箠笞。婦女遭囚絏。何以任調飢。嬌兒未離抱。忍自將鬻爲。一身去無托。汪肰雙涕垂。灌田詞南陁萬石澮。百夫所仰賴。雨雪在冬秋。決閘不曾收。所以春夏交。苗暵爲隱憂。湖南制水車。機巧未易求。誰禁阪田水。淈淈汙田流。汙田稍瀦滙。阪田乾颼颼。高俯見月。手鍤偸決溝。主翁悄知覺。爭訟在田頭。所願雨澤降。早晩淋甌寠。前秊上江溢。地陷爲龍湫。役夫舊嗟怨。日築南池堰。扠魚上 上聲 官廚。生民益受困。種秧詞江城新雨過。江沚聞女歌。湓陽水交會。水田如滄波。大兒手舞伎。活活牛行水。小妹強扱帬。力弱懔自跱。高秧寢相扶。低秧亦已蘇。出門好天氣。岡頭一雲無。生憎馬蜞血。浼兒縐絺潔。常憐菢卵慈。忍俯秧雞穴。所思卽有私。譻𧭈誰復知。時時一大笑。似欲相聞之。阿姊好夫壻。京城信迢遆。常居不蹋門。所事卽箕篲。近聞復當壚。被服羅紈襦。遊人萬萬輩。出入迷闉闍。前秊寄書至。道我數相値。秧事且當前。何由必此意。𦔩田詞稊䕙今已抽。禾苗夐如櫛。𦔩田行且休。葛花亭長出。南苽行苽亭南苽。一本兩杈。鳧園南苽。一蔓百花。皇皇者萼。秀發朝霞。于樊于落。籠絡一家。柔則驟長。甘則受和。如鞗如韋。𣌑之纚纚。雀啄麥謠籊籊我鞭。油油我田。我兒我女。誶雀翾翾。麥不雀啄。振古而肰。雀乃啄麥。自乾隆䄵。民亦有言。世降俗遷。至于禽鳥。機智畢宣。物無遺利。利不遺捐。大不可訓。小何誶焉。打麥行打麥打麥。彭彭魄魄。高原饒風。而無卉石。連耞上𤳈。一夫當百。山南之墟。聲應山北。西林瀑流。菀肰深幽。緜緜水草。嚶嚶栗留。聽爾來止。我麥旣秋。雙魚斗酒。會爾林陬。洗鉏行邨俗。每於六七月間。耘耔旣訖。傭雇畢集。盛置酒食。相與醼樂。謂之洗鉏會。縱縱我畮。翼翼我禾。匀匀町疃。至于穢㽨。逝彼畎澮。洒钁洒蓑。今日之醼。樂彼山阿。雖無旨酒。可以醉酡。雖無嘉肴。而爲饆饠。胡盧詨笑。荷笠傾俄。或飫而噫。或酣而呵。或口皷吹。載舞傞傞。東門之阪。一日百過。翹翹稷黍。發秀猗難。今玆不樂。秋至柰何。繅絲行繅絲須短不須長。絲長直絞揯桐桑。攏百般苦哀傷。使我聽之涕浪浪。生憎馬頭娘。滿腹含文章。縈之絡之。俾女 上聲 自殭。使我爲玄黃。常秊自作以不遑。有尊姑在高堂。問我繅何時滿筐。我願熟繭爲綿絮。與尊姑裝襦及襠。使我尊姑體溫康。麻竈詞麻頭勃勃不可觸。麻腰纖纖亦可束。中田白石竈矗矗。烘火須足。潑水須速。使麻不爆。亦無不熟。只愁雨淹作莓醭。但願落䕸便乾𣌑。連竈作薪以相續。今年不伐南山木。龍堂詞龍堂在府東三十里。厓臨無地。江深不測。夏月有時無風而白浪掀天。土人謂之龍游。歲旱。府使至此祈雨。龍王江上有楓奫。不測兮沈淫。又地遠兮無風。龍何爲兮山上。波何爲兮江中。張兩颿兮翼飛。艪雲霮霮兮以雨。匉龍鼓兮鐃吹。登殽脀兮偊旅。紛穰穰兮下民。何凮雨兮在女。倏雲飛兮雨收。山沈沈兮水交溆。西門詞府西下界晩邨居民。每歲六月晦。各家備酒食。樹旗纛。盛陳鼓吹以祀神。名其神曰太賨神。命其戲曰七夕戲。西門之道。草樹蕤蕤。馮高邱望江波。叶班麋切。 飣餦餭兮蜜餌。龡洞簫兮夐愁。思霛之降兮偃蹇。椉文豹兮蔭旖旎。聳兜鍪兮朱毦。紛坐作兮逶迤。令南浦兮無風。使於菟兮守厜。㕒成言兮數化。誰洵女兮訊歌。叶居支切。 汛酒漿兮靡了。淫光華兮祁祁。宋都摠歌宋賓。府城人。宣祖壬辰。倭冦府城。府使徐禮元。授賓都摠中軍之任。殺賊甚衆。逮城陷力盡。北向拜下。從容就死。事聞。贈工曹參議。邑人就其地。立祠祀之。𧰊伐皷兮艨𦨴。麾赤羽兮蒙茸。操騂角兮交韔。椉白馬兮儵西東。緬受成兮𩱛南征。遘龍蛇兮爲凶。躙桼齒兮血海。淹蜻蛉兮江中。皷頓竭兮俛北首。城旣摧兮憤未終。霛佻佻以弗返兮。馮靑城兮訊鬼雄。蕆𧖅勺兮胹俎。敶哀詞兮鞠衷。邦人竊自悲傷兮。靡夫君兮其爲沙蟲。蚊陳行湓西古王陵。雲水鬱沸蒸。三月蚊陳興。四月在堂奧。五月大𦒃𦒃。六月徧天地。殄滅不可勝。生成稍堅栗。暑毒之所凝。銛鑱骨立豹腳茁。膨脝血渥櫻珠澄。黎朙數滴雨。黃昬一點燈。于時盡族出穰穰。上聲 有如萬馬紛飛騰。緣雲鼓樂聲吰噌。燒薪煜煜旋薰眼。擧扇淅淅頃脫肱。有嫠至露肋。婠妠心所矜。彼醉自膰腹。鼾息尤可憎。城東蘚巖墅。城南竹島塍。成羣動蔽野。擧族聚如蠅。竆秋九月百草死。猶聞一聲撲簾稜。敺雀詞荷淨不見荂。蟬稀不聞鼃。門前五畞地。紅稻齊作花。誰謂田家樂。遣兒行敺雀。田頭置橧巢。騎坐如樓閣。雀兒萬萬頭。一陳空中流。上亂噍啄。下壟霎啁啾。兒小自挺㩳。敺逐不旋踵。拍手反腕脫。長號不越隴。芻人白茅包。拱立手鳴匏。掔繩蹔軒擧。槖槖以自敲。湖西以衆邁。動逐出遠界。吾鄕古民風。鄰嘖那復恝。南陁鴇鴈兒。北陁好棗棃。使兒自無暇。訖此刈稻時。織羅儘羃䍥。剡矢作鳴鏑。今秊覆爾巢。盡族爲炮炙。打稻詞湖南刈稻時。高阡草未腓。湓南刈稻時。水田流冰凘。湖西打稻時。力㧗全𥡥揮。靃靃芒刺飛。湓南打稻時。鐵夾攌竹枝。落顆紛挼挼。南來鵝鴈蔽江水。唼喋萬斛須臾耳。江上西風動地來。一半落水爲穭子。湓人作事誰得知。何不於今速儲庤。洛東稻穫每蟬鳴。當時下麥萋萋成。湓南處處漫雲水。無限霜風鸛鶴行。藏齏行臨海古城墟。霜降不殺蔬。城外穫稻日。城裏藏齏初。苽亭菘菜絶甘爽。入手何異摧蔗杖。茶田蘆菔不受泥。玉肌偃蹇挺黃壤。調停五味在珍鮭。傳是東京骨董齏。此灋近自府中得。貴令盦蓋固封泥。涵虛 涵虛亭在府城北虎溪上。 水洌快洗滌。膳㜎撒鹽雙手赤。竆秊旅食足蔬餐。御冬貴不重 平聲 炮炙。劇憐萎葉謾靑黃。一邊堆積委殘陽。場空地溼晩徐步。贏得蟲聲聚暮霜。種麥行穫稻卽疏澮。種麥絶早刈。京畿地苦寒。當春破旱凷。春種動晒乾。北人無苦顔。南方賦稅重。土田無蹔閑。北種値夏令。子粒疎而硬。南種斗十錢。風俗香稻幷。南民自瘁癄。不在勤耕𦔩。誰將北種田。徧揷南種苗。刈蘆行江滄 江滄。府南邨名。 巨海境。蘆田一萬頃。邑人置佃夫。護惜如禾秉。今秊戒芻牧。竦擢皆垂穎。陰深地竝泥。側塞水無影。淸晨悄磨鎌。芟伐霧露傡。霜梢亂郊坰。雪花迷閭井。湖中少析薪。織此當藩屛。坤池事䰞鹽。歲輸千舴艋。鄰家買一束。爲此重簾靜。老夫苦病𤸎。自憶靑簟冷。熒熒浦中燈。矗矗雲間嶺。今日刈蘆看。仍知湖外景。放牛詞莫放牛過南湫。朝隮連蜷雲撲地。飢禽活活啼樹頭。兒小復儜弱。牽牛得回百無憂。牛生在城府。項領不服輈。邑中之俗。牧牛不以駕載。 逝將送汝歸江洲。江中毒龍數盛怒。公肰上岸掠田疇。敢汝力戰摏其喉。上塾行重蠶作繭牛兩犢。前家老叟百事足。大兒二十學升屋。未能免俗譍鄰曲。小兒九歲出樵牧。強梁力作兼傭僕。汝生之初肌如玉。議將送汝歸書塾。全州鏤字 今俗邨塾敎授。皆用全州鏤板書本。 新脫盝。酒食逝以當脩束。臨行爲汝作膏沐。齊飭衣鞶屢叮囑。不愁上塾但能讀。擧動愼莫輕邨俗。竆廬自此遠恥辱。高大門閭庇宗族。三冬待汝文史熟。使汝騎馬觀京國。彈綿詞彎彎嫋嫋竹枝揯。郁郁紛紛花絮興。何似江南絃索手。豐秊席上只登登。紡車詞朱絲歷錄小流蘇。紅褏錚摐響鈸 今世伎樂。有爲流蘇，響鈸，綰絡。指耑應節錚鳴。謂之響鈸舞。 徐。誰見向來寒女手。一絲曾費百飜車。擣衣詞駕洛城中片月流。砧聲瀝落動高秋。擣衣不▦鄰家事。偏與鄰家一夜愁。伽倻琹引東廛北市俱歎息。景陽 景陽湖。在湖南光州府北三十里。 盲師行乞食。盲師一生琹出名。十指腁胝因按抑。徘徊引卻竹杖行。有女如花顔色慽。當場拂拭悄遲回。生麻接絃帋補𡍩。自言生小便離家。尋橦度索遊京華。學成能事最輕命。衆中得意遭驚嗟。沿江八月潦水盛。舊遊淹沒同漂楂。卽今眼枯筋力短。卻因就食來天涯。頃從湓上逐秊少。五日一市竆南徼。卻來市日盛逢人。拊節安知指灋玅。寧州玉纖 高麗田埜隱祿生。有贈金海琹妓玉纖纖詩。見金官𨛦志。 通步虛。今世琹曲。有步虛調。 遠從百結 百結先生。失其名。新羅人。善操琹。 傳其要。而今不操向時音。依㨾京城作時調。長枝大葉風雨聲。天鵝海鸖邈飛鳴。南漢城邊賊騎逸。靑坡驛路輀車行。霛山女巫喉訴語。神房 今世琹曲。有神房調。 一曲頗傾城。鳴鐃擪篴轟陸續。百遭掩抑無能名。須臾斂撥悄自整。五絃一聲呺 平聲 而永。依肰仰息爲欷歔。四座無言顧餘景。聲音本自合神變。意氣應須惜瘦㾪。金官太守風流客。爲將匹帛慰凄冷。從來此琹出南陲。繁飾絃柱競新奇。府中小宋 宋剛▦內▣頗▦操琹。其父最善洞簫。府人呼剛爲小宋。 稍操弄。依似玄琴 玄琹。本出高麗王山岳。世傳山岳皷琹。玄鸖下舞。因名爲玄琹。 聲調遲。卽逢杯酒去相屬。入耳何必論參差。師乎師乎盍自重。琹中有舌人未知。蹋碓詞蹋碓日天凍凓。三九二十七。籬頭吹觱篥。終朝蹋碓腳苦酸。翁家租稅何當完。兒啼嘵嘵在房單。何時婠妠抱女 上聲 懽。使女與母亡凜寒。雉機詞雉機釋雉頭。挼挼翅磔磔。東鶅北鵗久相識。雉訴以臆自罹慽。山田無食山雪積。山民之子巧利射。紅豆坼莢甚肥澤。簁簁下雪無人迹。向前一啄抨礔礰。嗚呼命絶秪今夕。錦襜繡襦不復惜。平陂隕蘀謾蕭槭。山中有棲亦安適。棠毬紅子粲可摘。羣雌粥粥以同垞。從來悔躤田中麥。織屝行風𩘗𩘗雪𩄟𩄟。科頭子歌唈哀。疏瑟瑟山稻稭。傷人手不可挼。松朙火燎前階。隆冬夜亦可懷。西家子取豔妻。高枕臥樂笑諧。噫織屝誰與偕。時不利命實乖。衣敝褐飯寒齏。朝冰冽去斮柴。山樵行山居木頭柴。去聲 常逢樵夫拜。不見山樵行。那聞山樵話。析樵不担歸。只在山中曬。昨莫雨雲橫。所惧卽滂湃。出門喚同伴。晨曉以自戒。納屨不芒刺。持糒無饐餲。褐衣已霜霑。柴門猶月挂。依微過山坡。厭浥踐菅𦳋。灌枚自家常。樸樕須市賣。松柹脂無比。逝不遺纖芥。鵂鶹白晝號。擧頭靑壁隘。常聞虎豹叢。上有烏作怪。歸時動昬黑。哀歌迭呻喟。生憐荷担重。力弱坐屢噫。城中養樹木。樹老以自壞。一枝不自斯。生來百事快。鯔魚歎鯔魚一丈力可提。賣魚得錢還買犂。歸時一醉復容易。椉興春風九里隄。南官供億誰盡說。持叉入湖寧拗折。北人重魚不重肉。貴令作鱐包苴別。湖中三老暮招呼。坐搜百輸行廚。鵶頭捉刀玅知味。舫底設鱠爭鮮腴。魚寒了了瀅沙水。風波出沒如鳧子。頃逢巨魚甚倔強。衆中一擲矜水技。安得湖陂萬柄鍫。上亘盆山下佛橋。剗山湮湖作平地。逝令魚子絶其苗。使我湖民但耕𦔩。蹋月詞蹋月詞。本金官小吏裵姓 失其名 妻作。月夕。聞里兒聯聲互唱。念其詞旨微婉。有可採者。遂演其意。作此附于紀事之尾云。朙月何彎彎。只在彥陽山。兒家彥陽邑。近月起樓欄。月光應更寒。父母念兒遠。見月卽長歎。夫壻暮來返。衣上霜露漙。言自彥陽還。前見彥陽月。更在東天端。其外海漫漫。去天九萬里。月光如等閑。兒女故不識。敎兒仔細看。</text>
<title>八關會 文漪堂(因樹屋)洛下李學逵著</title>,<text>八關會。本新羅眞興王所刱爲。與會有八誡。一曰不殺生。二曰不偸盜。三曰不淫泆。四曰不妄語。五曰不飮酒。六曰不坐高大牀。七曰不著香華。八曰不自樂觀聽。按高麗太祖訓要曰。燃鐙。所以事佛。八關。所以祀天霛及名山大川龍神也。然其誡。首擧不殺生及不偸盜，淫泆，妄語，飮酒。亦皆佛家誡律。則是必兼事佛氏者也。莫擥香華裳。莫奠高大牀。往日無遮塲。來日八關裝。捨米萬斛淸淘漿。用鐙千顒竆殊糚。誰其作之眞興王。誰其主之眞興宮。叶俱王切 天王帝釋俱渺然。茫于嗟八關徒奔蹌。</text>
<title>無信墖</title>,<text>高麗恭愍王十五年。鄭習仁知榮州 今榮川 事。郡有佛墖。名無信。習仁曰。異哉。惡木不息。盜泉不飮。惡其名也。安有巍然爲一邑所瞻視。而以無信表之乎。命州吏刻日毁之。辛旽聞之怒。廢習仁爲庶人。令就州復搆其墖。渴不飮盜泉水。車不過勝母里。焉有表名爲無信。而爲民所視。邇聞文殊場。國師祈元良。吉日演福寺。千椉自行香。演福不蒙福。獰風蹶御牀。矧爾無信卽不立。推之踢之畀城隍。</text>
<title>靈童神</title>,<text>靈童神。亦名風神。嶺南之俗。每歲仲春。各家陳明水。具酒肴。以祀風神。祀必用昏時。是月。忌問喪送葬及諸不祥。尤忌磔狗。問之士人。擧未知此俗刱於何人。昉於何時也。烹稻粱。漉酒漿。不爲豆豆里。不爲媚竈王。昨日打馬兎。爭鳴烈風揚。湛湛明水鑒我大觥。叶切姑。星兮月兮。旣潔且光。淸酤爲酒汛。琴瑟爲橋梁。跂余以望遠。泠然入太虛。叶虛王切。 婆婆女巫。如誶如狂。不有所暋其何能昌。嗟靈童兮愚我之民。叶謨陽切。</text>
<title>黃麻布</title>,<text>高麗忠烈王時。蔡謨爲慶尙道勸農使。多斂細麻布。以事王及左右。及李德孫，薛仁永等相繼爲勸農使。倍增其數。而布極細。其後朱印遠爲按廉勸農使。貢二十升黃麻布。王令左右。爭取之。以爲戱。宰相言於王。請罷之。王不從。今宜寧，永川等地。猶産此布。目爲黃苧布。槩以麻爲之。以色如新柳。薄如蟬翼者爲良。黃麻細布。美于紈素。雖堪爲衣。不敢爲袴。誰其理之。束麻一絲。誰其貿之。一尺丈絺。𠧪裝北馬。謂王人者。旣取我藏。又徵我賈。鷹坊儳夫。攘冦胡盧。忽赤之享。以席聚舖。</text>
<title>嚇鵲令</title>,<text>朱仁遠爲慶尙道按廉勸農使。惡聞鵲聲。常令人嚇以弓矢。一聞其聲。卽徵銀甁。人不堪其苦。寧當七年病。不聞嚇鵲令。寧出五銅銒。不納一銀甁。爾父淸如水。文節眞無子。向聞劉尙書。號令無古初。嘷鴞搜林木。走鹿敀牢獄。軍民至今言。何時無此賢。</text>
<title>燒酒徒</title>,<text>高麗辛禑二年。倭冦合浦。今昌原府。 先是。元帥金鎭大集一道妓樂。與麾下晝夜酣飮。軍中號曰燒酒徒。以鎭嗜燒酒也。且刑杖濫酷。一軍㤪憤。及冦至。軍士卻立不戰曰。元帥使燒酒徒擊賊。我輩何爲。遂至於敗。君爲燒酒徒。我爲箠下奴。昨日之酒君爲政。今日之事寧我與俱。政須百榼與千觚。氣酣突前無不殊。急取凶醜顱。刳其顱以爲飮器。與元帥載斟載㪺。何必用我輩爲先驅。</text>
<title>鐵文魚</title>,<text>麗季有裵元龍者。爲鷄林府尹。侵漁百姓。至斂民鐵杷。載敀家。府民目爲鐵文魚府尹。八梢魚。俗名文魚。鐵杷之形似之故云。鐵文魚。何不杷人畬。而反爲人漁。三叉屈折如指爪。爬民之肉吮民腴。而輸爾田廬。又敝我牛車。鷄林自此鐵無餘。抨弓去射 音碩 水文魚。</text>
<title>眞正言</title>,<text>李存吾慶州人。高麗恭愍王十五年。爲右正言。上䟽極言辛旽顓恣失禮之狀。時旽與王對牀。存吾目旽叱之。旽惶駭不覺下牀。王大怒。下廵軍獄。問曰。爾乳臭童子。何能自爲。必有陰嗾者。對曰。國家不以童子無知。置之言地。敢不言以負國乎。時存吾年二十五。時人謂存吾眞正言也。非僧非俗玉川髡。平明走馬入紅門。烏鷄白馬自養元。手指二妃 甥男 至尊。重房忽赤爭趨奔。文殊大會塵沙昬。靑滿年少氣悶呑。手齎尺䟽排天𨵽。胡牀夷踞誰持恩。暖目叱之驚坐蹲。宮中老狐遂裭魂。鷄林童子眞正言。</text>
<title>琴侍郞</title>,<text>琴儀。奉化人。軆貌奇爽。善屬文。與人面折。無所忌諱。高麗康宗元年。金國冊使之來也。欲由鳳儀正門入。儀問曰。天子之廵狩方岳。自古有之。若皇帝枉蹕小國。當自何門入。金使曰。天子出入。舍正門而何。儀曰。然則人臣欲入君之正門可乎。金使大服。乃自西門入。至高宗時。崔忠献用事。甞移入別第。釰戟兵衛。彌滿數里。儀時爲樞密使。亦隨從之。時人以此鄙之。琴侍郞頗剛伉。往日落起復。詔使實難當。平平鳳儀路。片言折其強。琴侍郞今何愞。牛峰賊子辠岡赦。豈有大臣樞密官。自同皁隷爲從駕。都房別抄誰主臣。西臺老胥竊笑罵。琴侍郞兩截人。向之伉直應非眞。</text>
<title>[吉再爺]</title>,<text>吉再。善山人。號冶隱先生。高麗恭讓王二年。以門下注書。知國家將亡。辭母老棄官敀鄕。與四方學者。講明道學。言必主忠孝。邨婦巷女。亦感其化。其鄰有一卒遠戍。其妻惧爲強暴所汙。以棘。圍㰚自守。幾十年。一日夜。卒自戍還。呼令開門。妻不從曰。吾固認吾良人。然暮夜潛入。則豈吾半生自守之義乎。使吉再爺聞之。以爲如何。卒遂止宿㰚下。翌朝。會鄰里。始乃迎入云。鷄驚塒。犬噑㰚。左持燭。右挈兒。循庭戶。下堂墀。䦱門語。向前歧。新婦念離別。常念馬鳴悲。馬鳴行人至。向門剝啄非。復疑秋胡婦。可憐其 音奇 生不逢和樂且湛。死令夫子罹其訧。叶于其切。 今夜䦱門語。來日共攜手入堂。惟琴瑟在御。莫不有儀。有近鄰吉再爺。見人之譱若己爲。見人不淑。彼爺反恥之。人之爲言不足畏。惟畏吉爺知。</text>
<title>金籠巖</title>,<text>金澍。善山人。高麗恭讓王四年。以禮儀判書。如大明賀節。還至鴨綠江。聞我太祖大王受禪。寄書其夫人柳氏曰。吾渡江卽無所容其身。夫人有娠。生男也。名以揚燧。生女也。名其命德。仍送其朝衣及鞾曰。夫人下世。以此合葬。且以到江上。還向中朝之日。爲我忌日。葬後勿用誌文墓碣。遂還入中國。居于荊楚之間。後人取其所居鄕名。稱爲金籠巖先生云。金籠岩絶巉嵒。渡江不落帆。寄書愼封函。生女復生男。命名鄕須諳。朝鞾與朝衫。同穴埋嶺南。要知我夫日。視我還敀驂。要知我敀處。楚水迷江潭。君不聞鄭侍中善竹橋頭血如唅。又不聞元處士雉嶽山間孤草庵。死亦何所恨。生亦無所慚。金籠岩天必監。豈必去故絶無參。老死域嗟何堪。</text>
<title>山有花</title>,<text>山有花。本一善里婦香娘㤪歌。香娘見絶於其夫。還家。父母不在。其叔欲令改嫁。則泣而道不可。自沉於洛東江。江上峻坂。有吉先生表節砥柱中流碑。娘之死。與采春儕女。相遇於碑下。作山有花曲。使儕女歌之。歌竟赴水死。今其詞已失。聲調猶傳嶺外。每春時采山及揷秧。䎹其曼聲嗚咽。纏緜悽惻。使人有墟落之感。昔崔杜機先生著。有山有花女歌一篇。以詳述其事始。其後申靑泉維翰。繼作山有花曲九篇。謂自幾於漢樂府九章。蘼蕪之㤪云。山有花上江隖。砥柱碑下江渚。愁愁愔愔采薪女。長傷嗟向誰語。還敀家見猶父。噫不諒以威。男有婦可決去。女有夫不再許。潛垂淚出門戶。傷春心向前浦。橫盤渦久延佇。輕騰身若投杵。江中歌女所與。馮龍鱗憯危若。揚纁衻汎椒糈。褱暖姝悵何所。䲶鴦鳥不可侶。茳蘺草不可茹。魂澹澹洛東滸。山有花敀來處。</text>
<title>絶影馬</title>,<text>絶影島。在東平縣南八里。今屬東萊府。産名馬。高麗太祖天授九年。後百濟王甄萱。遣使請還絶影馬。先是。萱送絶影名馬于高麗。至是聞讖。有絶影名馬至。百濟亡之語。使人請還。太祖笑而許之。今島中。猶置牧場。出良馬。金絡頭鐵盤踝。來斯受之去則郱。塞翁倚伏誰復知。莞爾遣之眞王者。君不聞黃山佛舍背發疽。變生骨肉移宗社。人言况聞鵠嶺松。天命不在絶影馬。</text>
<title>聖帝帶</title>,<text>帶本新羅眞平王所御。長十圍六十二銙。俗稱聖帝帶。國人謂之有神。爲鎭國之寶。藏之南庫。高麗太祖二十年。金傅旣降于高麗。傅献于太祖。莫進献聖帝帶。可當進献寧椎碎。唐裝六十銙。南帑四百載。金光水色月出遊。眞平後國無害。冬十一月柳花宮。東京至者相負戴。宮門百貨來委輸。抒以献王何所無。豈必聖帝以爲好。嗚呼不克前王孝。</text>
<title>仇衡王</title>,<text>新羅法興王十九年。金官國主金仇亥。與妃及三子。以國帑寶物來降。王待以賓禮。以其國爲食邑。子武力仕至大角干。按釋坦瑛王山寺記。山陽 今山淸縣。 縣之西。有山曰王山。寺曰王寺。上有王臺。下有王陵。寺本王水晶宮。陵乃駕洛第十葉仇衡王所瘞之玄宮也。蕭梁大統八年。新羅法興王來攻于駕洛。駕洛仇衡王。不忍以土地傷民。遜國于新羅。降爲金官郡都督。後幷其食邑而舍之。來居于此。因卒而葬之。今山中累石爲邱。俗傳王陵者是也。車轔轔騎駪駪。突將西來躙海瀕。仇衡王可憐人。殺民保國非吾仁。鷄林東望出輿櫬。金官湯沐哀燒燼。與桂花君空門作埽汛。山中福田水晶宮。但願奕世爲矦公。仇衡王國雖終。奴宗武力猶英雄。</text>
<title>金花郞</title>,<text>金庾信。東京人。父舒玄。庚辰夜。夢熒惑降於己母萬明。娠十二月而生。父以以庚與庾字相似。辰與信聲相近。遂名之。年十五。爲花郞。時人洽然服從。號龍華香徒。後以平百濟高句麗功。授太大舒發輸之職。食邑五百戶。文武十三年薨。興德王追封。爲興武大王。金花郞國之光。行年十五龍華香。文猷武略百難當。句麗百濟竊驚惶。今人誦爾興武王。</text>
<title>天官女</title>,<text>金庾信爲兒時。其母萬明。日加嚴訓。不妄交遊。一日偶宿女隷家。母面敎之曰。我已老。日夜望汝成長立功名。今乃與屠沽小兒遊戱。淫房酒肆耶。號泣不已。庾信卽於母前。自誓不復過其門。一日被酒還家。馬遵舊路。誤至女家。女忻且㤪。垂泣出迎。庾信旣寤。卽斬所椉馬。棄鞍而返。女作㤪詞一曲傳之。按東京襍記。天官寺。在慶州府五陵東。卽舊天官家也。或云天官。其女名也。天官女莫唬怒。門前斬馬何足云。悔不與女 上聲 剸其膂。宮中智照王所嬌。猶常侍母以獨處。金家角飡不凡人。山中𢇍石天所與。娘臂城前擊賊時。斬䤋五千力超距。天官女應始知。公之義烈本如許。</text>
<title>旗出邊</title>,<text>後漢建武二十四年秋七月。駕洛許后黃玉。自阿楡陁國。渡海而至。首露命留天千望於望山。神鬼千望於桑峴。有緋帆茜旗。自西南指北而至。留天等急馳奏。王乃於宮西設幔殿以迎之。國人號初來維舟處曰主浦。解綾袴贄于山霛處曰綾峴。茜旗入海處曰旗出邊。繡褕綾袴幾時看。瑤宮幔殿高接漢。桑峴落日如金杯。旗閃▣閃海門廻。</text>
<title>鎭風墖</title>,<text>婆娑石墖。在金海府東虎溪邊。凡五級。其色赤斑。雕鏤甚奇。世傳駕洛普州太后。自西域來時。船中載此。以鎭風濤。幔殿人初敀。樓船石不轉。爲問婆娑裝。何如鬱林片。</text>
<title>京城內</title>,<text>進禮城。在金海府西三十五里。世傳首露封其一子爲進禮城主。設王宮，太子壇，瞻星臺。今基趾猶存。居人號爲京城內。可笑伽倻子。誰爲進禮君。方圓八九里。是亦京城云。</text>
<title>玉纖纖</title>,<text>按高麗鄭圃隱先生。和田祿生贈金海琴妓玉纖纖詩。序云。昔宰相埜隱田先生祿生。爲鷄林判官時。有贈金海琴妓玉纖纖詩云海上仙山七點靑。琴中素月一輪明。世間不有纖纖手。誰肎能彈太古情。後十餘年。埜隱來鎭合浦時。纖纖已老矣。呼置左右。因使之彈琴。余聞之。追和其韻。題于壁上如此云。古調伽倻琴。彈指玉纖纖。金海佳人髮。半白檜山遊。客涕霑須冄。君不見鷄林一樹似江潭。樹猶如此人何堪。</text>
<title>朴堤上</title>,<text>朴堤上。新羅始祖赫居世之後。仕爲歃良州 今梁山郡 干。先是。實聖王遣奈勿王子未斯欣質倭。又遣未斯欣兄卜好。質高句麗。訥祗王立。思得辨士往迎之。堤上請行。至句麗。說王得同敀。王喜曰。念二弟如左右臂。今只得一臂。奈何。堤上拜辭。不入家。至倭國。紿言王殺我父兄。故逃來。倭王信之。堤上與未斯欣。椉舟若遊玩者。倭人不疑。堤上勸未斯欣。潛還。未斯欣欲與偕敀。堤上曰。俱去。恐謀不成。未斯欣去旣遠。倭王囚堤上問曰。何竊遣王子。對曰。臣是鷄林臣。欲成吾君之志耳。倭王怒曰。言鷄林臣。必具五刑。命剝脚下皮。刈蒹葭使趨其上。問曰。何國臣。曰。鷄林臣。又使立熱鐵上。問曰。何國臣。曰。鷄林臣。倭王知不屈。燒殺之。妻率三娘。上鵄述嶺。望倭國哭死。剝脚皮豈不悲。臣實鷄林兒。立熱鐵豈不熱。臣亦鷄林說。但使未斯欣。得見徐羅君。死亦鷄林鬼。生亦鷄林臣。朴堤上何其壯。夫忠婦節竟兩全。哀聲遙述相望。</text>
<title>金元述</title>,<text>元述。庾信之子。法敏王納高句麗判衆。復據百濟故地。唐高宗聞之。怒命將來討。王遣將軍義福等。禦于帶方之野。敗績。元述欲戰死。爲淡淩所止。及還京。庾信曰。元述不惟辱王命。亦負吾家訓。可斬也。王赦之。元述慚不敢見父。遁於田野。父卒。求見母。母曰。元述。旣不得爲子於其父。吾焉得爲其母乎。終不見之。元述歎曰。爲淡淩所誤。至於此極。乃入太白山。憤恨不仕。以終其身。可惜金元述。中軍第一骨。君命且不支。家灋况何恤。前日帶方城。敢死誰與爭。寧如丕寧死。其與淡淩生。生亦不面父。死亦不面母。太白山。雖深容汝不。</text>
<title>啓金盒</title>,<text>後漢光武建武十八年春三月。駕洛 今金海府。 九干我刀，女彼刀，五刀，留水，留天，神天，五天，神鬼等禊飮水濱。望見龜旨峯。有異氣。就視之。有紫纓繫金盒而下。啓視。有金色六卵。圓如日輪。奉置我刀家。翌日。九人咸會。又開視。六卵剖殼。爲六童子。年可十五。容貌甚偉。衆皆拜賀。童子日就岐嶷。歷十餘日。身長九尺。衆遂奉一人爲王。卽首露也。生于金盒。因姓金。國號伽倻。乃新羅儒理王十八年也。餘五人。各敀爲五伽倻主。高靈大伽倻。固城爲小伽倻。星州爲碧珍伽倻。咸安爲阿那伽倻。咸昌爲古寧伽倻。按金富軾三國史金庾信傳。首露不知何許人也。後漢建武十八年壬寅。登龜旨峯。望駕洛九邨。遂至其地開國。號曰伽倻。後改爲金官國。我刀我謌。汝刀傞傞。時維風和。如沐如酡。龜山之阿。或寢或訛。逝占我夢。吉夢如何。今日之獲。弗毈弗殈。羣笑赥赥。維盒有鼏。謂櫝爲金。謂卵爲昔。徐羅之辟。以屈羣力。</text>
<title>招仙臺</title>,<text>招仙臺。在金海府東七里。廣野中小石山也。駕洛居登王。招七點山旵始仙人。旵始椉舟抱琴而來。相與懽戱。因以爲名。王所坐蓮花石與石碁盤。至今猶存。臺西立大石。有巨人像。俗傳居登像也。招仙臺遲 去聲 仙時。蓮石日暆暆。旵始公來何遲。居登王愁欲迷。橈聲至莫鑾儀。琴聲好莫朝衣。旵始公何敀。居登王不云罷。</text>
<title>三分水</title>,<text>三叉水。在金海府東十里。按金官𨛦志。洛東江南流至府北磊津。又東流爲玉池淵。爲黃山江。又南流至府南鷲梁入海。與禮成江水相交。潮擁國脤。地鉗相應。因此高麗文宗時。以本府爲五道都部署本營。其後都部署使韓冲。以道內廣遠。聞于朝。分爲三道。置本營。其夕。黃山江水三分入海。因名三分水。又曰。三叉水。黃山步昨日一條來。今日三叉去。三叉自不妨。無乃國服除。嗟嗟乎邦人。悔設三部署。</text>
<title>齒痕王</title>,<text>新羅南解王薨。儒理王以南解遺命。讓位於脫解。脫解曰。神器大寶。非庸人所堪。吾聞聖智人多齒。以餠噬之。儒理齒痕多。遂立焉。號尼斯今。亦號尼叱今。方言齒痕也。後世遂爲君王之稱。尼斯今。民之所瞻。爾惟南海之聖骨。而當主除邪伐。是以民視爾次次雄。而當庇于臨海宮。䴵哉䴵哉而有人漦齒哉。漦齒哉惟天之詒。尼斯今。是以有名言哉。</text>
<title>怛忉歌</title>,<text>本朝金佔𠌫宗直東京七詠。其怛忉歌曰。怛忉復怛忉。大家幾不保。俚言怛忉。謂悲愁而禁忌也。按新羅炤智王十年正月十五日。王幸天柱寺。有烏鼠之怪。令騎士追烏。至避邨。見兩猪相闘。留連見之。失烏所在。有老翁自池中奉書而出。題云開見二人死。不開一人死。騎士献于王。王曰。與其二人死。寧勿開。日官曰。二人者。庶人也。一人者。王者也。請開之。開見。書曰射琴匣。王還宮。見琴匣射之。飮羽血濺。乃內殿焚修僧。與王妃潛通者也。妃與僧伏誅。國人以爲若非烏鼠龍馬猪之功。王之身慽矣。以正月上子上辰上午上亥等日。忌愼百事。謂之愼日。又以上元日。爲烏忌日。用稬飮祭之。今俗上元。以稬米飯和油蜜栗棗。名曰藥飯。祭祀賓客。以爲時食。卽沿東京舊俗也。怛忉怛忉上元昧。鼂烏驚飛鼠逬逃。池中之叟何所操。開書二人死。不開一人旤。叶戶賄切。 宮庭臨海門。中宮乃旤水。錦臂韝金鏷鍏。王乎王乎莫躕躇。射琴匣血糢糊。嘻吁乎嘻吁乎。神不可問。人不可信。王乎王乎。當日焚修太親近。</text>
<title>伽倻琴</title>,<text>大伽倻 今高靈縣 嘉悉王時。樂師于勒。倣秦箏之制。爲琴號伽倻琴。今縣北三里。有地名琴谷。世傳勒率琴工。肄琴處。按高麗史樂志。新羅古樂伽倻琴曲十七曲。皆鄙俚。不足傳道。琴有十二絃。今盲師市乞。最能操弄。時人不甚重之。伽倻琴思錦林。絃柱一十二。千年于勒心河臨。嫩行復誰尋。今日市人手。靈山五拍徒繁音。</text>
<title>萬波息笛</title>,<text>神文王時。東海中有小山。隨波𢓸來。王使人汎海入。山有竹一竿。命作笛吹之。兵退病愈。旱雨雨晴。風定波平。號萬波息笛。孝昭王時。加號萬萬波波息笛。山搖搖竹蕭蕭。山來竹遭斮。山去竹歗號。但使時豊人。和海不揚濤。千秋萬歲翊王朝。</text>
<title>虹蚓郞</title>,<text>按聞慶縣志。武珍邨人有女。姿容端正。每有一紫衣男子。到寢所。交昬而去。女異之。以鍼線。刺其衣。至明。尋絲至北牆下。掘之。貫於大蚯蚓之腰。因而有娠。是生甄萱云。紫方袍練帶腰。汝是土龍子。進惟懔發悸加恩。小兒父耕耰。於菟就𧲠非人謀。當宵穿縷作汝好。悔不擧汝飤烏鳥。</text>
<title>麞夫人</title>,<text>按開寧縣志。縣西熊峴里。有甘文麞夫人塚。甘文。國名。東史新羅助賁王二年。伐甘文滅之是也。甘文大王。厥初鴻荒。非麏非狂。而取于麞。雖無嬪嬙。而有淑良。雖無子姜。而有庶民。叶謨陽切。 彼挺而亡。猶可踣僵。此靜而 叶中良切。 美。尤何其臧。</text>
<title>東京狗</title>,<text>柳得恭東京懷古詩註。慶州山形北方虛。故多産短尾狗。今俗名短尾狗。爲東京者。以此。東京女子。綰䯻於腦後。謂之北䯻。亦塞後之意也。此說不知出於何記。按隋書外夷列傳。新羅之俗。婦人辮髮繞頭。殊甚無謂。盖本國之俗。室女則皆北䯻。旣嫁則辮髮。左右雙綰在頂。俗名達義。徧國皆然。未知東京之俗。果尙有此䯻者也。東京狗尾短後。東京女北䯻首。狗短尾自可嗾。北䯻女不可偶。南京女雙髢。糾見婦北䯻。謂是室女。不謂是婦。</text>
<title>鮑石亭</title>,<text>亭在慶州府南七里。鍊石作鮑魚形置亭下。故名鮑石亭。其下爲流觴曲水。遺跡至今宛然。新羅景哀王與妃嬪宗戚。出遊此亭。置酒娛樂。甄萱兵猝至。王與妃走匿城南離宮。伶官宮皆被萱縱兵大掠。入處王宮。逼王自盡。強辱王妃。縱其下亂妃嬪。虜王弟孝廉及宰臣美景等。取子女百工兵仗珍寶而去。亭今廢。遺址在金鰲山西麓。騎行馺踏馬連嘶。宮姬走報賊大來。王乎沈醉謾不棈。流觴曲水何遲回。金鰲五峯翕復開。琴松一枝風快哉。王妃宗女莫哀謾。宮中乞死非人催。辰韓六部空風埃。嗚呼鮑石爲旤媒。君不聞門外韓擒虎樓頭張麗華。良史一言誠可欵。</text>
<title>舂杵樂</title>,<text>百結先生失其名。新羅慈悲王時人。家至貧。衣百結。因號之。善操琴。凡喜怒悲歡。必於琴宣之。歲將暮。鄰里舂粟。其妻聞杵聲曰。人皆舂粟。我獨無。何以卒歲。先生嘆曰。死生有命。富貴在天。汝何傷乎。乃皷琴作舂杵聲以慰之。其後世傳以爲碓樂。許許舂杵。舂杵許許。枯梧爲碓跌。指爪共張擧。隆隆槖槖。聲振環堵。何以抒之。仰天捬缶。何以𥳽之。百結襤褸。彼以其粒米。我以吾宮羽。歲時之筵。以娛我兒女。是爲我舂杵。</text>
<title>會蘇歌</title>,<text>儒理王時。中分六部。使王女二人。各率部內女子。自七月旣望。每日早集大部之庭績麻。乙夜而罷。至八月望。考其功之多少。負者。置酒食以謝勝者。於是。歌舞百戱皆作。爲之嘉俳。是時。負家一女。起舞嘆曰。會蘇會蘇。其音哀雅。後人因其聲作歌。名會蘇曲。又今人以八月十五日。謂之嘉外。嘉外卽嘉俳之謂也。會蘇復會蘇。大家都嗚嗚。不爲具饍勞。但恨績麻踈。施設復施設。是日嘉俳節。明活山頭月如盤。六部兒女如冰雪。尒家金人頭。我家秋節遊。王姬壓坐咥其笑。金肒東毒爭輪流。但令女家勤早起。績麻乙夜紛委庤。都來側塞寶大部庭。會蘇會蘇還是尒。</text>
<title>黃昌郞</title>,<text>按慶州府志。黃倡郞新羅人。世傳倡年七歲。入百濟。市中舞釰。觀者如堵。百濟王聞之召觀。命升堂舞釰。倡郞因刺王。國人殺倡郞。羅人哀之。像其容爲假面。作釰舞之狀。至今傳之。又按李詹黃倡郞辨曰。乙丑冬。客于鷄林。府尹裵公設鄕樂以勞之。有假面童子。舞釰于庭。問之。云羅代有黃昌者。年可十五六歲。善舞釰。謁於王曰。臣願爲王擊百濟王。以報王之仇。王許之。則往舞於通衢。國人觀者如堵。王聞。召至宮中。使舞而觀之。昌擊於座殺之。遂爲左右所害。母聞。號哭遂喪明。人有爲其母謀還其明者。令人釰舞於庭。紿之曰。昌來舞矣。前言誣耳。母大喜泣。卽還明。以昌幼而能死事。故載之鄕樂。流傳云。此說差近理。世豈有七歲而能爲荊聶之事者乎。尤侗朝國竹枝詞云小兒七歲號黃昌。舞釰能誅百濟王。是必沿傳說之誤耳。金佔𠌫宗直黃昌郞歌云若有人兮纔離齠。身未三尺何雄驍。夫離齠則已踰七歲矣。然則當以李說爲正。郞當郞當。左血拇右趾傷。翩然來者黃昌郞。昨爾擁長鋩。去刺泚河王。爾是秦舞陽。奈何秦國強。人乎鬼乎何倀倀。應憶爾孃血泣望。西風吹爾置孃傍。黃昌孃黃昌孃。前言誤爾不須信。黃昌來舞兮。盍卽開眼眶。</text>
<title>孝不孝</title>,<text>世傳新羅時。有七子之母。所私在水南。伺其子寢。往來之。其子相謂曰。母涉水夜行。於子心安乎。乃作石橋。母慚而改行。時人名其橋曰孝不孝。橋在慶州府東六里。南灘之水。白石齒齒。寧與皆亡。而俾母履。鷕鷕鳴鷮。在彼苞蕭。有子七人。而俾母勞。謂而不孝。猶庶自効。謂而爲孝。有靦面䫉。</text>
<title>風月主</title>,<text>法興王元年。選童男容儀端正者。號風月主。求善士。爲徒衆。以勵孝悌忠信。初新羅君臣患無以知人。欲使類聚羣遊。以觀行義。然後擧而用之。遂簡美女二人。奉爲源花。曰南毛。曰俊貞。聚徒三百餘人。二女爭姸相妒。俊貞置酒私第。強勸南毛。酒至醉。投之河。其徒得其屍以告。俊貞伏誅。遂廢源花。其後更取美䫉男子。糚餙之。名花郞。徒衆雲集。或相磨以道義。或相悅以歌樂。遨遊山水無遠不至。因此知人邪正。擇而用之。花郞風月主。螓首好口輔。徐耶八百徒。遨頭太媚娬。向者源花宅。枉死南毛侶。南毛死後風月閑。敎爾得意行六部。</text>
<title>處容舞</title>,<text>新羅憲康王遊鶴城。今蔚山府 至開雲浦。忽有一人。奇形詭服。詣王前歌舞。讚王功德。從入京。自號處容。每月夜。歌舞於市。竟不知所在。時以爲神。後人名其歌舞處曰月明巷。在今慶州府金城南。因以作處容舞處容歌。今掌樂院製假面。頦頷幾長三尺。被服按五方色。痀僂作舞者。是也。若有人兮秋浦雲。姣采服兮殊倫。朱絲衣兮鞠裳。紫貝齒兮鳶肩。聞夫君兮靈壽。橫六龍兮倐當。先安歌兮曼儛。北市兮西廛。總六部兮靡靡。烝以女兮威神。徠不時兮去不返。椉白龍兮蕩海津。川寂寂兮多風巷。月明兮無人。三尺頦兮五方衣。懷夫君兮徒紛紜。</text>
<title>鼻荊郞</title>,<text>鼻荊郞。或稱木郞。亦名豆豆里。按三國遺事。新羅眞智王。間沙梁部祧花娘之美。名致宮中。欲幸之。娘曰。妾有夫。雖死靡他。王戱曰。無夫則可乎。曰可。是年王薨。後二年。娘夫亦死。浹旬夜。王如平生到娘室曰。汝昔有諾。今無夫。可乎。留御七日。忽然不見。娘遂有娠。生子。名曰鼻荊。眞平王收養宮中。年十五。每夜飛過月城。西至荒川岸。與鬼衆遊。王使鬼衆。城橋於神元寺北渠。荊使其徒鍊石。一夜成大橋。因名鬼橋。又薦吉達者。創樓門於興輪寺。名吉達門。一日。達變狐而遁。荊使鬼捕殺之。自後其衆。聞鼻荊名。怖畏而走。時人作詞曰。聖帝魂生子。鼻荊郞室亭。飛馳諸鬼衆。此處莫留停。州俗至今貼此詞于門以辟鬼。此東京事豆豆里之始。高麗高宗十八年。蒙古元帥撒禮墖之來也。東京馳奏。有木郞言我已到敵營。元帥某某人也。我等五人。欲與交戰。期以十月十八日。若送兵鞍馬。我等便當報捷。因以詩寄崔瑀曰。壽夭災祥非一貫。人人居此未曾知。除災致福是難事。天上人間捨我誰。瑀信之。私備畫䪜按馬。遣內侍金之蓆送之。其後無驗。莫強梁鼻荊郞。爾父眞智鬼。爾母桃花娘。一人一鬼非倫常。鼻荊之生殊荒唐。南天鍊石誰所命。興輪戮狐尤難詳。豆豆木郞名不良。門神急况嗟愚狂。君不見三家藪。畫䪜鞍馬空相望。</text>
<title>月明塚</title>,<text>塚在速含郡 今咸陽南 東十里愁智峯上。世傳昔有東京商人。悅沙斤驛女月明。留數日而去。月明思念不已。得疾而死。瘞于此。後商人來。哭其墓。亦死。遂同穴焉。車倭倭馬遲遲。愁智嶺落日時。月明塚橫路歧。女娘花開復開。王孫草敀不敀。商人子何時來。長相憶永別離。悲來于擧聲哀。黃泉下敢相隨。英臺墓華山幾。鴛鴦鳥連理枝。古則有今見之。</text>
<title>大昬子</title>,<text>按補聞集。僧無己自號大昬子。隱於咸陽之智異山。一衲三十年。每冬夏不出。卷肚皮束于帶索。春秋肚皷遊山。日食三四斗。一坐必浹旬。起行則朗吟作偈。山中七十餘菴。每食一菴。輒留一偈。其無住菴偈云。此境本無住。何人起此堂。惟餘無己者。往來本無妨。大昬子發昬時。束帶索一肚皮。大昬子出世時。五臺嶺雙鐵鞵。不包一斗飯。不補一衲衣。道是風塵子。道是布帒師。咦由來無住者。無己道爲誰。</text>
<title>鄭瓜亭</title>,<text>鄭瓜亭。嶺外詞曲名。高麗毅宗時鄭叙。以恭睿太后妹壻。因有寵於仁宗。被讒放敀田里。將行。王謂曰。行當召還。久之因無召命。乃築亭種瓜。撫琴作歌。以寓戀君之意。詞極悽惋。自號瓜亭樂府。亭在東萊府城南十里。遺址至今宛然。李益齋齊賢。甞作詩解之曰。憶君無日不霑衣。正似春山蜀子𨾚。爲是爲非人莫問。祗應殘月曉星知。又柳淑詩。它鄕作客頭渾白。到處逢人眼徧靑。淸夜沈沈滿窓月。琵琶一曲鄭瓜亭。蓬萊舘外兩冥冥。威鳳樓前絶使星。何處最堪論客恨。琵琶一曲鄭瓜亭。</text>
<title>迎烏郞</title>,<text>新羅阿達羅王時。東海濱有人。夫曰迎烏郞。妻曰細烏女。一日。迎鳥採藻海濱。忽漂至日本國小島爲王。女尋夫至其國爲妃。是時新羅。日月無光。日官奏云迎烏細烏。日月之精。今去日本。故有斯怪。王遣使求二人焉。迎烏曰。我到此。天也。乃以細烏所織綃付之。令用此祭天。使者來奏。如其言而祭之於池上。日月復光。命藏綃於御庫。因名其池曰日月池。縣曰迎日。今延日縣 按高麗初。改臨汀爲迎日縣。則非始於新羅阿達羅王時矣。且迎烏之說。不見於金富軾三國史及權近東國史略。而獨見於三國遺事。無足取信也。誰謂迎烏郞。而令日無光。誰謂細烏女。飜令日笪去。迎烏採藻奴。細烏織作姑。當頭不識日卯丣。生來見日地上走。</text>
<title>文公棉</title>,<text>東國本無棉種。古皆裝衣以紙。高麗恭愍朝。文益漸以正言。爲書狀官如元。得木棉種敀。屬其舅鄭天益種之。比三年。遂大蕃。去核車，繅絲車。皆天益創之。益漸。江城縣 今丹城縣 人。本朝太宗朝。追贈參知議政府事江城君。汝非鬼精子。誰能呼種蒔。汝非羊負來。誰令生此地。靑靑頭流茶。猶言大廉植。年年衣上綿。卻是文公賜。</text>
<title>政堂梅</title>,<text>姜淮伯。高麗辛禑時人。布衣時。讀書于晉陽 今晉州府 之𢇍俗寺。手植梅一株。後登第。官至政堂文學。因號政堂梅。蘭若千萬地。梅花一樹春。年年花發日。回憶政堂人。</text>
<title>墨胡子</title>,<text>新羅訥祗王時。有稱墨胡子者。自高勾麗來。止一善 今善山府。 之道開部曲 在府東二十里。 毛禮家。禮作窟室處之。旣而辭去。後有阿道者。與侍者三人。亦至禮家。儀表似墨胡子。居數年無疾而終。侍者留講經律。往往有信奉者。爲新羅佛法之始。墨胡子胡來此。誰呼爾來入國裏。毛家奴辠罔。逋窟中養客。胡爲乎東京丈六金百藪。徐盧佞佛皆爾祖。墨胡子誰敢侮。當年悔不槌殺虜。</text>
<title>王毋去</title>,<text>金后稷。新羅眞平王時人。王好田獵。后稷切諫不聽。將死。語其子曰。我爲人臣。不能匡君之惡。我死。遂瘞於王遊田路側。其子從之。它日王出獵。中路有聲若曰王毋去。王聞。問之。從者曰。金后稷墓也。遂諫臨死之言。王潸然出涕。終身不復田獵。人謂之墓諫也。王毋去。王不聽余反余怒。生不能裨君。死以葬來路。王毋去。王之好獵今猶故。生不能盡言。死亦以一語王毋去。王毋去。王庶聽余一回顧。忠誠九地尙凜然。古之遺直阿飧墓。</text>
<title>鄭侍中</title>,<text>鄭夢周。迎日縣人。爲高麗門下侍中。初。崔瑩勸辛禑興師攻遼。我太祖擧義回軍。復立王氏。趙浚，鄭道傳，南誾等。知天命人心所在。欲推戴太祖。洪武壬申三月。太祖隊馬。夢周忌浚，道傳，誾等同心輔翼。令臺諫劾流之。遣金龜聯，李蟠。就貶所將殺之。義安大君和，興安君李濟等。白太祖曰。事已急矣。將若之何。太祖曰。死生有命。但當順受而已。和，濟等。退謂麾下士趙英珪曰。李氏之有功王室。人皆知之。今爲人所陷。後世誰知者。麾下士其無効力者乎。英珪曰。敢不從命。乃要於路。擊殺夢周。太祖大怒。因病篤。至不能言。太宗卽位。以專心所事。不貳其操。贈謚文忠。起舞莫錯愕。飮酒無多酌。花階花大零落。今早風太甚惡。公無早作苦。乃作擎天何。用隻手著臺臣。十輩眞一錯。神龍蹔困終飛躍。君不聞善竹橋頭血漬赭。叶陟畧切。 千年雨洗鮮如昨。</text>
<title>兩釜屍</title>,<text>高麗鄭仲夫之亂。毅宗遜于以濟。旣而東北面兵馬使金甫當。錄事張純錫，柳寅俊等。擧兵。奉前王。出居慶州。仲夫等聞之。遣將軍李義旼。殺純錫等。義旼。引前王。至坤元寺北淵上。手拉王脊骨而弑之。褁屍以褥。合兩釜。投之淵中。寺僧有善泅者。取釜棄屍。屍出水涘。魚鱉烏鳶不敢食。戶長弼仁等。具棺葬之水濱。君乎魚乎。胡爲乎池瀦。人乎厲乎豊耐之子。胡血其跗珠襦。玉匣雖已矣。合之二釜胡忍歟。池邊三日絶飛烏。寺僧竊鐵其誅焉。嘻噫乎爲此厲階。誰任且當年。誤爇牽龍鬚。</text>
<title>元曉師</title>,<text>太宗王時。僧元曉。每唱歌於路云。誰許沒柯斧。我斫支天柱。王聞之曰。此師欲得貴婦産賢子也。國有大賢。利莫大焉。時瑤石宮有宗室寡婦。王勅宮吏覓。元曉自南山來。過楡橋遇宮吏。佯隋水中。吏使元曉至宮。曬衣袴。因留宿。寡婦果有娠。生子。卽薛聦。後官至翰林。高麗顯宗時。追贈弘儒矦。從祀文廟。今以本國俚語。爲吏札行於官府者。皆聦製之也。誰將沒柯斧。去斫支天柱。誰引元曉師。指向瑤石所。宮中貴婦顔如霞。燕子銜花入新窠。來時試訪恒沙洞。前日吾魚定逝它。</text>
<title>玉寶高</title>,<text>玉寶高。沙粲恭永之子。景德王時人也。少時。入智異山雲上院。學琴五十年。自製新調三十曲。彈之有玄鶴下舞。遂名玄鶴琴。又云玄琴。按金馹孫濯纓集。高麗王山岳善操琴。玄下舞。因名玄琴。未詳孰是。今慶州府南六里。有金鰲山。山頂有琴松亭。是寶高彈琴處。海上三金鰲。山人玉寶高。高峯五千丈。草木皆琴想。琴聲落海涯。玄鶴漂何之。山中三十曲。千古誰能續。</text>
<title>陵華峯</title>,<text>陵華峯。在泗川縣南三十里。高麗安宗。葬於峯下。初。景宗妃皇甫氏。出居私第。甞夢登鵠嶺旋流溢。國中盡成銀海。卜之。曰生子則王。有一國。后曰。我旣寡。何以生子。宗室郁。太祖第八子也。所居與妃第近。因與往來。通而有娠。成宗時。后宿郁第。家人積薪于庭而焚之。百官奔救。成宗亦亟往問之。家人以宲告。后慚恨。比還其第。纔及門胎動。攀門前柳枝。免身而卒。因命擇姆以養其兒。竟敀于郁。卽顯宗也。遂流郁于泗川縣。郁工文詞。贈押送內侍高玄詩曰。與君同日出皇畿。君已先敀我未敀。旅檻自嗟猿似鏁。離亭還羡馬如飛。帝城春色魂交夢。海國風光淚滿衣。聖主一言應不改。可能使我老漁磯。又深於地理。甞密遺顯宗金一囊曰。我死。以金贈術師。葬我縣城隍堂南敀龍洞。郁竟卒于貶所。顯宗如其言葬之。及卽位。追尊孝穆大王。廟號安宗。後移葬乾陵。陵華洞草茸茸。丹㫌素旐采遠峯。幾日門前傷折柳。它年銀海謾飛龍。</text>
<title>舞皷樂</title>,<text>李混號蒙菴。麗季人。爲寧海府使。取海上浮槎。製爲舞皷。復敎其音節。權陽邨近謂其音宏壯。其舞轉變。翩翩然雙蝶遶花。矯矯然二龍爭珠。和於催春。健於赴敵者。此也。今列邑妓樂。此舞最盛行。畫槌朱絡頭。長衫月色紬。丹陽女兒絶代舞。可憐風日丹陽樓。前年水上臼。今日樓中皷。長鬐石綠雙畫龍。黃金鎪觼朱絲組。飄如海上鳧。翕若盤中珠。南官北使俱歎息。丹陽舞皷天下殊。</text>
<title>松花房</title>,<text>角干金庾信宗女財買夫人死。葬靑淵谷。每春。同宗士女讌集谷中。于時百卉敷榮。松花滿谷。架木爲菴。名之曰松花房。松花香。請爲松花房。南山禽去北山叫。高田水下低田光。時節遽不待。那不憶財買。財買少時劇。風流財買死後神。猶在上房花霏霏。下房花滿衣。花滿衣莫須觸。留與年年財買思。</text>
<title>竹竹詞</title>,<text>竹竹。大耶州 今陜川郡 人。善德王時。爲含知佐本州都督金品釋幢下。百濟將軍允忠。來攻州城。品釋不能守。自刎而死。竹竹收餘卒。閉城門以拒之。龍石謂竹竹曰。今兵勢如此。不若生降以啚後効。畣曰。吾父名我以竹竹者。使我歲寒不凋。可折而不可屈。豈可畏死而求生乎。遂力戰。城陷。與龍石同死。王聞之。震悼。贈竹竹級飧。龍石大奈麻。寧爲死竹竹。莫爲凡草木。翹翹龍石間。可折不可曲。西風泄河來。歲寒增蒼綠。哀哀大耶城。斬伐敀邍陸。竹竹在世時。脩榦蔽南國。今日竹竹死。顧名眞不惡。</text>
<title>題詩石</title>,<text>陜川海印寺之洞。俗謂紅流洞。洞口有武陵橋。渡橋而行五六里。有崔孤雲題詩石。詩曰。狂歕疊石吼重巒。人語難分咫尺間。常恐是非聲到耳。故敎流水盡籠山。後因名其石曰致遠臺。淮海風塵暗。鷄林黃葉繁。題詩與頑石。謂是定無言。</text>
<title>龍齒湯</title>,<text>昭聖王二十年。上大等忠恭。坐政事堂。注擬內外官。請託坌至。忠恭莫能擧措。感疾而退。召醫診之。曰。病在心臟。須服龍齒湯。遂杜門謝賓客。執事侍郞祿眞請見。門者拒之。祿眞曰。下官非不知相公謝客。願献一言以開欝悒之懷耳。不見不退也。門者三復。乃見。祿眞曰。伏聞氣軆不調。得非早朝晩罷。蒙犯霧露。傷榮衛之和。失支軆之安乎。曰。未也。祿眞曰。然則公之病不須砭石。可一言理之。忠恭曰。可得聞乎。祿眞曰。彼梓人之作室也。材大者爲樑柱。小者爲榱椽。枉者直者。各安其所。然後大廈成焉。宰相之爲政也。亦然。才大者置高位。小者授下官。內則大官百執事。外則方伯郡守。朝無闕位。皆得其人。然王政成焉。今則不然。徇私而滅公。爲人而擇官。愛之。雖不才必進。憎之。雖有能必斥。取舍勞其心。是非亂其志。不獨害於國事。爲之者亦病矣。若其當官淸白。𦲷事恪恭。杜貨賂之門。絶請託之路。黜陟必以幽明。予奪不以愛憎。如衡焉。不可枉以輕重。如繩焉。不可欺以曲直。如是則刑政允擧。國家和平。雖日開公孫之閣。置曹參之酒。與朋友故舊談笑自樂。可也。又何必區區服餌之間。徒自費日廢事爲哉。忠恭悅。謝醫朝王。王曰。謂卿剋日服藥。何遽來朝。對曰。臣聞祿眞之言。同於藥石。豈止飮龍齒湯而已哉。因爲王陳之。王曰。寡人爲君。卿爲相而有人如此。不可使儲君不知也。太子入賀曰。臣聞君明則臣直。是亦國家之美事也。朝一服龍齒湯。暮一服龍齒湯。不濟事彌。今熱心腸。杜門謝客眞亡陽。朝聞祿眞語。暮卽朝當宁。百寮盡驚疑。儲君獨拜舞。苞苴不行干謁沮。臣心水至淸。臣識如衡平。出門乃敢談笑行。昨者之疾今則愈。何必要人龍齒烹。</text>
<title>流頭宴</title>,<text>東都遺俗。以六月十五日。沐髮東流水。因爲稧飮。謂之流頭宴。盖沿河朔避暑之飮。而誤爲祓禊耳。六月之中流頭節。東京屋霤相烘熱。彈冠振衣莫須遲。流觴曲水行當設。</text>
<title>始林鷄</title>,<text>新羅脫解王九年。王夜聞金城西始林樹間。有鷄鳴聲。遣大輔匏公往視之。有金色小櫝掛樹枝。白鷄鳴其下。王取櫝開之。有小兒。王喜曰。此豈非天遺我令胤乎。乃收養之。名閼智。以其出於金櫝。故姓金氏。是爲金氏之祖。名其林曰鷄林。因爲國號。閼智七世孫味鄒。娶助賁王女。助賁王無子。味鄒代立。自此之後。互相婚姻。皆爲宗姓。鷄旣鳴矣。朝旣平矣。匪衆鷄鳴矣。始林之聲。匪昕朝明矣。金櫝之晶。閼智之後。其有世名。維王維后。垂九百年。叶奴京切。 其德日新。以網羅四京。</text>
<title>薔薇女</title>,<text>薛聦字聦智。元曉之子。神文王甞燕居。引聦謂曰。今日宿雨初晴。南風微凉。高譚善謔。可以舒欝。子必有異聞。盍爲我陳之。聦曰。唯。臣聞昔花王之始來也。植之香園。護以翠幕冠。當三春而發。豔百花而獨出。於是豔豔之靈。夭夭之英。無不奔走上謁。忽有一佳人。名曰薔薇。鮮糚靚服。綽約而前曰。聞王之令德。願爲薦枕席於王所。又一丈夫。名曰白頭翁。戴白持杖。傴僂而進曰。僕處京城之外大道之傍。竊謂左右供給。膏華雖足。巾衍儲藏。須有良藥。故曰雖有絲麻。無棄菅蒯。不知王亦有意乎。凡爲君者。莫不親近老成而興。昵比夭豔而亡。然夭豔易合。老成難親。自古如此。吾其奈何。語本卒。王愀然作色曰。子之言。諷諭深切。請書之。以爲戒。薔薇可憐色。敀我花王國。百卉困風霜。於時見荊棘。翹翹白頭翁。進身嗟無力。安將寸草心。去補馨香德。</text>
<title>上書莊</title>,<text>上書莊。在慶州府南六里金鰲山北。羅末。崔孤雲致書高麗太祖。有鷄林黃葉。鵠嶺靑松之語。羅王聞而惡之。後人。名其居曰上書莊。按金富軾三國史本傳。畧曰。崔致遠字孤雲。一字海雲。年十二。入唐遊學。乾符元年。禮部侍郞裵瓚下及第。調漂水縣尉。考績爲承務侍郞御史內供奉。賜紫金魚帒。出爲諸道兵馬都統高騈從事。表狀書啓。皆出其手。檄黃巢有曰。不惟天下之人。皆思顯戮。抑亦地中之鬼。已擬陰誅。巢爲之瞿然。中和五年。奉詔敀國。留爲侍讀兼翰林學士。守兵部侍郞。孤雲西仕大唐。東敀故國。皆遭亂世。迍邅蹇連。無復仕進意。帶隱伽倻山。與母兄浮屠賢俊及定玄師。爲方外之遊。偃仰終老。高麗顯宗時。贈內史令文昌矦。從祀文廟。伽倻山。在今陜川郡屬縣冶爐縣北三十里。孤雲所著四六集一卷。桂苑筆畊二十卷。載新唐書藝文志。飛魚紫帶返窮荒。枯木禪居黯夕陽。一片鷄林黃葉裏。行人指是上書莊。</text>
<title>李益齋</title>,<text>李齊賢字仲思。號益齋。慶州人。高麗忠烈朝登第。忠宣以元世祖外孫。娶晉王女寶墖實憐公主。武宗卽位。授駙馬都尉。進封潘陽王。構萬卷堂於燕邸。招延姚燧，閻復，虞集，張菀浩，元明善，趙孟頫等。咸遊其門。與齊賢等考究經史。品列書畫。甞奉使西蜀。所至題詠。傳播人口。忠宣之降香江南也。齊賢從王。每遇樓臺佳致。寄興遣懷曰。此間不可無李生也。以燕吳侍從功。授高麗王府斷事官。忠宣之流吐蕃也。齊賢献書元郞中及丞相拜住。旣而帝命。量移于朵思麻之地。從拜住所奏也。旣還國。羣小煽亂。屛跡不出。後官至門下侍中鷄林府院君。撰國史於其第。史官及三舘。皆會焉。自少儕輩不敢斥名。必稱益齊。後配享恭愍廟庭。著有益齋亂藁十卷。元復初，趙承旨，張雲莊三公倡和詩。俱載集中。燕邸萬卷堂。風流瀋陽王。大兒元復初。小兒張雲莊。此間不可無侍郞。去矣行香使。千年甘露寺。微雨澹雲朝。菊垂蘭衰地。此間不可無仲思。敀歟敀歟返益齋。羣蜚蔽天不可偕。十年亂藁議時事。三舘編史從遲回。晩年不樂胡爲哉。前日信草草。來今志業老。李益齋何不敀來在嶺表。孤雲挈家眞冥杳。</text>
<title>李文學</title>,<text>李兆年。京山人。今星州牧。 人府吏長庚之子。忠惠王宿衛于元。頗以不謹聞。兆年進誡曰。殿下事天子。宜日謹一日。奈何棄禮縱情。以速累乎。左右皆佞倖之徒。孰從而聞正言。見正事乎。願改行自飭。親儒雅之士。王惡聞其言。踰墉而走。後敀國。見王彈雀于松岡。兆年跪曰。殿下忘明夷之時乎。今惡少假威力。略婦女。攘財貨。民不樂其生。殿下聽老臣之言。去便佞。用賢良。不復好嫚遊。則臣雖死瞑目矣。數諫王不納。歎曰。數諫不納。責有所敀。旣不能順其美。適足以增其惡。非臣所以愛君也。不如去。明日匹馬還鄕。不交人間事。以政堂文學卒。謚文烈。飛蒼走黃滿路歧。牽龍小隊忽赤衣。老儒沙箇里彈雀。薛比思王乎是何。語臣獨望涕漣洏。臣家古本彼。臣乃長庚兒。位至大官身則重。思不格君言何爲。出國城還歔唏。大花闕幾時見。壽天門永相舜。臣身雖去心如結。恐不死瞑目敀黃埃。</text>
<title>萬魚石</title>,<text>萬魚山洞。在密陽縣東二十里。洞中巖石。大小悉有鍾磬聲。世宗朝。採之作磬。不中律。遂廢。魚山之精。萬石之空。織襹冄曳。微風澒洞。𧮯然大鳴。鍾磬震動。豊山不諧。泗濱矣往。叶尹𧋐切。 泠然天質。謝彼推挏。來人仰止。出雲滃滃。</text>
<title>勿稽子</title>,<text>勿稽子。鷄林人。奈解王時。骨浦漆浦。或云今興海郡古浦。或云。今慶山縣。 三國功竭火城。王率兵救之。大破其師。勿稽斬獲數十餘級。及其論功。不見錄。乃語其妻曰。爲臣之道。見危則致命。臨難則忘身。前日浦上竭火之役。可謂危且難矣。而不能以致命忘身。聞於人。是不忠也。不忠而事君。累及先人。可謂孝乎。旣失忠孝。將何面立朝乎。遂攜琴入師彘山。不返。盡忠須似勿稽爲。懋賞毋如竭火時。師彘山按琴日。邦人如憶介之推。</text>
<title>安晦軒</title>,<text>安裕。興州 今順興府 人。元宗初登第。累官至中贊。憂學校日衰。議兩府。以養賢庫虗竭。無以資敎養。令百官出銀布有差。爲贍學錢。王亦出內庫財以助之。餘貲送中原。畫元聖及七十子之像。又購祭器樂器六經諸子以來。於是。七管十二徒諸生。橫經受業者以百數。晩年。常掛晦菴先生眞。以致景慕。遂號晦軒。忠肅六年。從祀文廟。謚文成。安晦軒道之尊。生徒七管門。牀前晦菴眞。中原禮樂歸東蕃。鄕人理氣窮委源。</text>
<title>寄家書後作</title>,<text>紅豆炊爲飯。黃絲縫作襦。相思在胷臆。辛苦裹身軀。謝豹怔忡鬼。雙魚往復奴。誰能兩決絶。惟有醉如愚。悔種離孃草。休彈餔母禽。夜嗁驚客耳。春葉㛴人心。手線風霜切。郵筒歲月深。山頭白雲合。遊子正愁吟。菂裏須知薏。刀頭亦見環。生憐武昌石。死望鬼門關。共命元非鳥。無眠定是鰥。月中田地闊。獨樹似人間。</text>
<title>至日戲爲偸春格</title>,<text>靑褾雲臺曆。朱泥官印光。貴遊煩手閱。寄此島夷鄕。艓子裝鹺日。園丁伐木場。時時看點檢。鄰里悵相望。</text>
<title>採鰒女</title>,<text>食魚莫啖鰒。取婦須績纑。績纑死同穴。啖鰒慕鮮腴。援繳亦射鴈。投餌亦釣鱸。誰令水中鰒。珍味充盤需。噫彼採鰒女。生死寄斯須。處地本潟鹵。蠶穀非所圖。名參漁蠻籍。足踏鮫人居。霜膚赤髲髮。何異魈與魖。九月十月交。驚浪無朝晡。沙頭列酒缸。煗腹先一壺。洶洶白銀屋。立地猶愁予。敎人到彼中。奚翅撲虎愚。女乃顧之笑。怡肰脫裙襦。持刀綰手腕。牽繩約身軀。先將繩抵水。拍浮三石𤬛。終乃以身隨。瞥若江中鳧。陰沈碧琉璃。晃朗驚一噓。龍堂紫貝闕。曩聞皆知誣。苔藻海之文。滑澾登姸跗。依依赤鬣鬐。頭觸驚騰逋。靑蒼九孔蠡。匾貼盤陀隅。潛身悄近歬。風水浩自如。挺刀卒肰下。一斲無趑趄。無令稍驚覺。粉碎不脫除。團團握中殼。何但賈胡珠。要知出水處。泡沫涌須臾。稍稍頭容露。慘慘顔色沮。騞肰乃一喙。而今知免魚。▦中置炭火。顙泚方始蘇。從容整裙帶。次第提乳雛。蕭蕭白茅屋。井臼殘陽徂。夫壻糴米回。始念晨爨疎。鄰人簇岸上。督促來府胥。鮮肌藿葉鱠。急遞歸官廚。聯串黃蠟光。乞與京官輸。紛肰石決朙。是女當桮盂。生憐對門女。善泅烏鬼徒。肌溫不凚㾕。精力破瓜初。沒水二十丈。閉息飯頃餘。生小百無憂。求㛰溢門閭。</text>
<title>將進酒 並小引</title>,<text>歲云暮矣。憂來菀肰。値荒歲。有羣飮之誅。而賤子切無醒之願。粤有言志之義。乃著進酒之篇。用發懽悰。復詒同好。今日逝無多。請爲悲來謌。眞珠琥珀盌。賤子安用他。茅柴老瓦缶。賓主兩酣酡。欽哉上京兒。𥻦錢如撝戈。笑伊守錢虜。一文千摩挲。好鳥盡歸山。嬌花不固柯。萬事北邙道。百秊東逝波。哀謌一曲歸山阿。今者不飮當柰何。進酒莫住手。飮酒當滿口。在手奚足云。入口千萬壽。尊親得怡顔。生子孝且友。令妻且偕老。終歲不老醜。生世不離家。黃金量以斗。三十起大屋。四十綰黃綬。人生一酌那易取。伯倫阮籍無此酒。烹伏雌割素肌張。朙鐙昵低幃南州。十月草始腓北風。驅鴈雲霧晞當杯。不樂知爲誰洞簫。本愁絶觱篥猶悲。思北斗七星三四點。酣歌一曲送君歸。</text>
<title>析薪莫持斧行</title>,<text>健陵秊中。有閔姓爲金海府使。禁民斫松。奪民斧斨。無笇載歸京師。及瓜時。將出府境。有婦女五六輩。遮留歬途。披轎帷。亟詰斧斨去處。閔勉強爲辭。狼狽而去。府人至今言之不置。於是。賦析薪莫持斧行。傳之好事。以竊附於此方風謠之末。如左方云爾。析薪莫持斧。持斧斬枯椔。府使莅府日。端肅譱威儀。純緣獺皮履。煗箑靑織絲。堂歬吹大角。堂後列妖姬。兼是別營將。七邑隨指揮。號令孰敢疑。一解 可憐斫松兒。言是廚下廝。南州歲大寒。至春兼霜凘。主家有兒女。傾筐瀹鳧茈。敎兒力忍飢。登山覓枯柴。昨日不一爨。今日不一炊。擧斧力不堪。指直寒朝颸。二解 吏來奪其斧。當面大數之。公府有嚴灋。斫松敢爲誰。大松灋徙邊。小松辠應笞。枷械卽相隨。五日一竆推。十日送上司。三解 公府有嚴灋。嚴灋實未知。兒嗁涕流頤。昨日不一爨。今日不一炊。兒誠畏府主。請將斧送齎。毋以兒同歸。四解 將斧入府中。儋柴納廳階。府使笑口開。昨日柴一堆。今日柴一堆。大斧重十斤。小斧五斤纔。韜以三重席。駄以九靑驪。絡繹歸京師。五解 府使去府日。端肅譱威儀。純緣獺皮履。煗箑靑織絲。轎前吹大角。靑蓋風飛飛。前陪鴈鶩行。後陪雄虎豺。行行出北門。冉冉遵中馗。行路孰敢窺。六解 婦女五六輩。霜髮被兩顋。左手挈壺榼。右手持柈匜。痀僂當歬途。手自披轎帷。歎息爲一噫。前陪不敢怒。後陪不敢猜。轎馬正徘徊。傾壺斟美酒。列柈羅甘肥。七解 擧言謂府使。府使見何遲。喜亦不我惠。怒亦血我肌。當家絶樵爨。令我復調飢。今日將永別。問將斧底爲。爲犁近万枋。爲鉏應万枝。犁以穴金埒。鉏以出銀泥。府使復何思。八解 府使顧左右。言談頗依違。大斧重十斤。小斧五斤纔。爲犁向十枋。爲鉏應五枝。一鉏斫地折。二犁落深池。三犁假鄰里。四鉏爲偸攜。其餘謾蕭瑟。悔其奪汝時。府使復何思。九解</text>
<title>前下山歌</title>,<text>下山。鄕里女兒採山時歌也。其詞多俚褻不經。其聲以悲哀怨慕爲主。一女先倡。十女從而和之。暇日。詢及所由始。無能言之者。因念子夜懊憹讀曲囉嗊。其始何嘗不啚俚猥瑣如今之下山也乎。皆由詞人韻士制作櫽栝之如何耳。遂演其詞。爲下山前後歌各七章。斯卽下山時。先倡後和之義也。上山苦當喘。下山愁當歌。當喘不可說。當歌愁柰何。春朝散遊絲。徧與春時女。朝朝下山時。無處不愁緖。鳴聲不如歸。那曾嘔血了。傳是不歸魂。爲此山中鳥。染裙莫太紅。太紅招人見。緣山七里隄。行人苦顧戀。採山亦有伴。得採還戴頭。來時北門道。見兒遺釵不。南巫賽山日。被服誰不欽。鳴鐃不足聽。擊鼓眞如心。可笑盲師篴。生來邨野聲。敎兒觕學得。何事不知卿。</text>
<title>後下山歌</title>,<text>可憐昬中參。先夕儲胥上。裁衣尙未終。已揷南山嶂。𤞇兒初離母。溫存莫浪憐。悲鳴最寒夜。通夕攪兒眠。山西去當壚。夫子何太野。敎將酒勸人。那嫌親手瀉。南妓信非羞。裙衣極𪓐𪓐。言辭半齒音。的是京城語。渠是府胥兒。遮人壟東麥。麥秀正含胎。因渠太狼藉。孱僮牝馬鞍。自謂千金子。顔色尙猶人。衣履太不似。鵶頭渾脫帽。當門餔乳兒。兒今十七許。羞汝喚娘時。</text>
<title>冬日。鄰人禹生。持露酒見餽。劇飮。至晩醒後。援筆追叙。二十韻。</title>,<text>朝光入南牖。開軒見好客。登堂且不言。一壺出肘腋。言此露酒美。出自鄕人宅。鄰親故易求。持以慰愁寂。南人鄙燒紅。貴使淸無色。窨藏五石缸。挹露千取百。烈欲瓿布爛。澄見壁弩赤。湛肰方諸水。遭此藥玉碧。擎杯已狎翫。接口氣相射。潛嚔淚落盤。失措噴滿席。寧知酬酢物。無異遭辛螫。團團熱鐵丸。走下丹田域。一歃媿知味。三酌知吝惜。傾壺屢愁盡。側耳聽餘瀝。俄肰泥丸際。風火互鬬㦴。傍聰亂蟬嘶。入眼昬花驀。夷肰方簟上。肢體任委擲。誰知庭宇間。霰雪驟已積。廚人具晩飧。怳聞鏘器鼏。檐風驚起予。起視昬參夕。</text>
<title>寄贈金從事</title>,<text>驪馬兩重銜。中軍從事衫。見懷椉下澤。生理把長鑱。髭髮非疇昔。雲林㒲嶃巖。相憐千里道。無路遲 去聲 書緘。</text>
<title>鄰人權致德。歲終。有京師之行。付家書訖。口號爲贈。</title>,<text>黃江冬不雪。舟檝在微波。霜後海參市。風歬溪女歌。音書歲垂盡。離索意如何。送子非今日。情親訪薜蘿。</text>
<title>追和茶田李艾生客夜見月</title>,<text>高樓當永夜。行子意如何。秋杪樹微脫。人間月始多。淸池連水鏡。芳酒瀉金波。省識沈吟意。軒墀歷歷過。</text>
<title>追和茶田李艾生秋日見憶</title>,<text>遷居谿上日。愁絶尙離羣。海色登樓見。秋聲閉閤聞。碁憐饒一子。書憶埽千軍。期會須圓月。明宵朏幾分。</text>
<title>冬日懷盧生生林幽居</title>,<text>憶爾生林洞。高低各有邨。驛亭臨野碓。鄰績倚槐根。谿雪無留溼。蔬畦不出門。城中有符牒。山客也能言。</text>
<title>庚午元朝試筆</title>,<text>香灺燈光跡未移。曉星更鼔兩相思。遊人去後遺燒燼。旅鴈飛時帶淺凘。紅燭淸罇渾逝事。綠波春草復何期。不知野客尋山日。家事從歬付阿誰。晉謝靈運字野客。</text>
<title>飢民十四章章十句</title>,<text>烈風不迷舜。九日復警堯。天雲鬱煙火。金石同時焦。復聞湖嶺間。冰雹揚䬝飆。湖嶺京師本。失此民何聊。嗟哉東郭子。藿食方蕭條。焚尩不爲仁。走魃不爲祅。廟謨不謀野。庚癸非所料。世祿自致身。氣勢承金貂。雀餳似甘露。鳳食不害苗。民災非今日。衢路徒嘵嘵。種稻一斛強。穫稻五秉餘。生死在田官。所願蠲吾廬。井稅且依舊。鷄黍計已疎。傭雇且未報。何况爲冬儲。飜思上坂田。赤地空荒墟。𥚁首句龍祀。厲階倉頡文。到今姧吏簿。虛實不可聞。未知上古時。亦有租稅云。租稅苟不出。十口猶未分。但恨死無日。不恨徒辛勤。官糴在冬秋。轆轆車輸倉。官府有常平。姧細以低昂。州圖一万戶。爾逋三万強。中庭椎肥牛。呼盧間吹簧。十口且安坐。那不化鼠狼。穀貴尙爲食。穀竭無與謀。抱布已虛還。何况易衾裯。豪家信餘粟。恐此低價求。况聞湖南舶。百艘依長洲。潛糴夜出境。城中但坐憂。食薇苦腳腇。采葛至深根。棄置與婦子。生熟那復論。來歸子城下。一睡安且溫。仰當白日照。側聞車馬奔。呼之久不譍。謂我已亡魂。靑靑陵中麥。連根掇其茁。䰞麥救眼歬。來日非所卹。但尋地上葉。不見天中日。烏鵲滿樛枝。風聲暮蕭瑟。誰能卽立死。飢飽永相失。差科死卽已。不死應遭笞。賣屋尙行乞。鬻兒當依誰。惟有婦子情。生死力相隨。一身去無托。行坐且臨歧。敎婦捻頭蝨。汪肰雙涕垂。北門無衣子。中夜有哀聲。四體直且堅。嗚呼知無生。但記城市面。不識鄕里名。至死有不瞑。無乃懷至情。纍纍㬺囊間。一錢復誰爭。髮白未爲醜。肉黃眞可悲。氣短語莫續。意速行不隨。骨肉信可念。且復提幼兒。城中五鼎粥。施及苦久遲。久遲事固肰。恐死無移時。奉盈莫放手。執熱當屢吹。但知顙有泚。不覺涕垂頤。水穀稍下咽。枯腸鬱㗀咿。歸哉府南鳴。草根萋已滋。牛犁略盡賣。何事春耕爲。粲粲豪門子。朱顔粱肉腸。膳㜎雀頭衣。出入椒桂香。中堂煗爐會。匙筯羣鏘鏘。持炙已色難。啖鱐反吐剛。脂膩不可想。苦待春蔬嘗。匪獸孰率壄。匪魚孰潛湖。人生懷父母。旣長偕婦夫。在家一身貴。去家一身孤。日月被我面。水土榮我膚。同是天之民。予生胡爲乎。</text>
<title>奉酬丁籜翁秋日見懷之作</title>,<text>死別已决絶。生別苦零丁。人生寓世間。忽若漂江萍。偶肰値類合。分別永杳冥。耽津與金官。一水沿滄溟。相去五日程。所隔百短亭。又如沙上鷗。爰集各一汀。自從相別來。林墅九秋螢。書來近相報。僦屋依南坰。非惟愜所願。可以終餘齡。蒔蔬間潟滷。甃石圍瀅濙。新詩五七字。警拔本爾馨。微茫彖象旨。疏釋竆緯經。所懷在九京。不及先輩聆。光芒庖丁刃。何用新發硎。難逢虎賁飮。老成猶典刑。玆方始說到。但恐愁▦聽。竆廬赤石嶂。喬木參疎星。愁聞拓牕夜。先有虎踞庭。南霜不殺艸。襍卉皆冬靑。有蚊不甚噆。羣飛撲風欞。深房榾柮火。座客扇不停。䰞𪀋半茹毛。烹魚忽聞鯹。自聞禁麴糱。窶者眞獨醒。消中况自煎。床玆苦靡寧。豈不議絶粒。恐此速凋零。南官動好鬼。巫覡使登廳。吾生貴自知。豈用諏篿筳。秊來倦談論。胷次無渭涇。沾沾互激訐。掩耳如迅霆。嫌猜動抵隙。居止益固扃。山茶晩有花。潑眼如紅鞓。晨朝微霰過。瓦屋淋餘鈴。摩挲枯窪硯。怊悵凍臥甁。歌詩不可廢。何異促使令。推敲在胷中。捷若操風舲。快意有跌踼。何必拘神形。金惟天荒地。人物愧憁惺。沈吟古碑文。拭目座右銘。流人對文字。喜甚吉光翎。嘗聞貴游室。二酉充幃屛。芸薌坐裛浥。玉𨇾披晶熒。猗歟絺繡手。文采潤朝廷。安得萬牛力。委輸速建瓴。紛披竆晝夜。風氣恰淸泠。此身苟未歸。惟以適性靈。寄惺叟 丁若鏞我來鬐縣空。君去綾城空。兩動無一靜。終古不會同。雙曜値三五。朝暮各西東。方其鷰來時。已無先花鴻。乇津與金官。遂亦在南中。相去五百里。異䨓猶同風。詩來自漢城。曲折傳郵筒。靜思其來路。千里垂長虹。兩𢑁不相挽。頗似無弦弓。又如幷頭蓮。藕絲由蒂通。崎嶇乃如此。撫念肝腎恫。流觀憶我句。字字出情衷。傷時感謠俗。布韋懷孤忠。相離八九秊。聲律竆磨礱。出入端朙室。尺寸遺山翁。可嗟朱泙漫。學技終無功。吾詩如寒竽。澀肰吹未工。七秊居城邑。悒悒鎖樊籠。邇來徙茶山。所願粗能充。蕭肰小茅屋。乃在松樹叢。細石疏淸泉。密藤披羣蒙。栽花與蒔菜。晨夕課小僮。硏幾賴僻遠。塞兌兼閉聰。微茫彖象旨。積力見昭融。雲霾稍除翳。豁肰呈蒼穹。衆星森似沸。玉宇靜玲瓏。九京不可作。何處開喉嚨。韶韺雖交陳。座客褎如聾。生離復凄切。此別何時終。空階舞藻荇。獨坐聞秋蟲。</text>
<title>追寄丁籜翁茶山寓居四十二韻</title>,<text>滄浦龜岑外。耽津鰐海邊。故人猶隔絶。今日劇顚連。憶昨追遊地。論交八九秊。靑泥竆巷底。紫閣舊坊歬。經術推劉向。文詞倚服虔。龍門慙末契。鵬路議高騫。光景飛觴數。寒暄尺牘聯。聲名存驥尾。事業待鳶肩。哆侈成箕舌。光朙用液煎。讞成旋嶠道。讒構亦湖𤲬。未煗綾州席。仍回鬐縣鞭。聖恩除殄劓。時議赦拘攣。聽漏辭城闕。衝泥傍市廛。琅鐺餘喘息。襆被苦迍邅。慘憺臨江館。凄迷送客船。鶖鶬飛每後。瓊樹見何緣。一臥盆山曲。重悲閣道懸。謾嗟鴻背燕。誰笑鼈憐蚿。歲色回芳艸。春思託杜鵑。暮城三弄角。朙月百回弦。便腹渾搜索。衰髭幾撋。牙籤來夢想。骨格剩詩篇。墖劫婆娑在。琴音勿慧傳。妓樓油繖雨。僧舍石爐煙。土肉初登筋。金魚不計錢。吟懷殊自愜。酣態頗宜眠。鬼妾頻通問。漁蠻屢接延。皿蟲須作蠱。魔物慮驚禪。得句從渠解。忘機要自全。星霜雙白鬢。嶺海一靑氊。入室燈花滿。開凾墨跡鮮。棲遑思万一。委曲路三千。旅食元如此。淸篇卽有焉。詞頭何滿子。樂府想夫憐。蓍說羲皇後。沈思畫卦先。推尋煩手閱。領略絶韋編。惻惻黃絲染。寥寥絳帳褰。竟藏鴻寶枕。同醉虎賁筵。怊悵人間世。支離驛使旋。親知俱逝矣。久別益茫肰。藥餌須加减。菁華莫棄捐。從來烈士志。竆老永能堅。</text>
<title>朝食。羹有俊味。卽席口號。得十二韻。</title>,<text>旅食蔬茹懶。初筵肉味饒。南烹稀自設。北客愧同邀。市地沿秋浦。廚人費夕樵。蜩螗吟共沸。薯蕷糝並澆。藜飽胷猶浩。虀吹態敢驕。不知慚制度。無絮戒羽僚。錦帶酥香軟。蒓絲豉粒漂。汙鬚誰得拂。煗腹已頻招。頡釜非逢季。馮盤或見饒。夢寒思婦美。問熱任妻嘲。宋帥可爲政。殷宗合用調。一盃三万直。退食在當朝。</text>
<title>謝惠酒</title>,<text>近聞禁酒自州城。幐槖休將麯米盛。况我無錢搜藎篋。經時病暍睡桃笙。片雲當晝水花淨。斜日弄晴林榭朙。見惠一樽須自酌。相知何必在班荊。</text>
<title>凉曉</title>,<text>溝水淙淙接暗櫳。疏花歷歷草池東。蟲聲滿院月卓午。蝙蝠亂飛山舘中。</text>
<title>謝金素精見惠越麯丸</title>,<text>崔駰猶不樂。玉粲復登樓。孤眠當永夜。多病屬淸秋。近識韓康伯。神方越麯幽。凌晨煩手閱。相念慰煩憂。</text>
<title>感昔</title>,<text>往昔靑泥巷。高秋黃草堂。蜂聲滿初日。菊色淨新霜。窨酒偏能設。餈糕不猒嘗。時聞首露國。只在海南鄕。</text>
<title>金生復惠如意丹。座間。戲作謎語爲謝。</title>,<text>天下事居常八九。趙王名字今無有。笑他媚娬晩紀元。誰將擊壺歌龜壽。十秊身世困江潭。差喜今朝入吾手。</text>
<title>獮猴桃</title>,<text>麻山柳浦經行處。鷰覆猴桃恣意秋。南州霜晩遲回味。窨熟秊秊謾刺喉。</text>
<title>錦荔支</title>,<text>噞喁龍鯉朱舌齶。疙瘩蟾蜍錦背皮。空有側生名字好。可曾風味似藤棃。</text>
<title>絲瓜</title>,<text>行秊四十苦愁思。亦似絲瓜老有絲。多絲是成銷瘦。曬向秋風乞與誰。</text>
<title>玉薥黍</title>,<text>疏花強似黃𪎭穟。鞕葉渾疑綠薥叢。空有珠璣貯滿腹。不堪衰髮向西風。</text>
<title>番椒</title>,<text>似火番椒暎晩晴。編排萬顆出歬榮。壄人檐桷渾低小。管盡秋陽一倍朙。</text>
<title>醃柿</title>,<text>五朝一市𨛦南阡。醃柿家家不計錢。早摘應知絶奇澁。著些鹽浸到賓筵。</text>
<title>曠地</title>,<text>土城西下饒曠地。靑艸界天斜照淹。邨樹凮翻見朱果。官樓雨歇委黃簾。</text>
<title>金州府城古迹十二首。贈李躍沼。</title>,<text>往者伽倻王。降玆龜山石。玄穹墜長纓。蒼苔散巨迹。依依擘窠書。行人自踧踖。龜旨峯嘗聞婆娑君。載石來東海。凮鈴半銷沈。梵畵晦文采。相指首王陵。岹嶢閱千載。婆娑墖築土今幾秊。崩土亦已失。尙見灌樷中。一片如練匹。復聞城下田。春雨得瑟瑟。古土城王陵古城西。依依見堂斧。卉寇發玄和。翁仲臥凮雨。秊秊里中巫。林間恣歌舞。首露王陵城外蓮花臺。當時招仙處。旵始骨已霜。居登迹何遽。猶存石碁盤。遊人得夷踞。招仙臺高峯障東倭。打鼓何秊歲。繚垣春樹生。荒臺夕霧翳。祗今山阿中。苔花綠沈瘞。打鼔峯南𨛦昔阻飢。流民擁山趾。翳桑無可居。鳧茈餐非美。誰將安上圖。一獻金宮裏。流民山臺與雲氣連。蒼茫見海表。初暉射人顔。高凮散木杪。坐視城中人。悠悠自昬曉。盆城臺虎谿觸城流。發源東山陗。崩厓認廢亭。沿隄聞擊漂。誰從惠遠師。同來發三笑。虎谿燕尾何翛翛。飛樓向崦左。紅衿日邊歸。靑泥雨中墮。如聞盻盻吟。牕中自愁坐。燕子樓製鼓本禪宮。糚餙萬錢費。江流八月槎。客獻千斤犩。歸來𨛦城中。晴䨓水雲沸。晴䨓閣高軒枕漣漪。周流步櫩影。荷連玉井根。月皎銅鋪冷。齋頭聞微鐘。孤懷發深省。荷月齋</text>
<title>贈金璟昌</title>,<text>今世城中金。群居亦城外。君來誦家乘。練熟惟君。馳逐猒韎韋。恬淡謝牙儈。新衣每𧹞顔。繭枲以爲忲。勉旃愼杯酒。遠彼號呶害。號呶卽左避。容止不自泰。空餘數畞宮。偪側臨畎澮。敎兒認難字。種蔬不破塊。尙寶天機書。求者屢輳會。涓日非古先。幹支偶乾兌。秋天晩鬱蒸。絳氣爲霒靄。惟恐雨澤多。黍地及淘汰。綠梯稍回甘。黃魚美可鱠。來朝但早晴。同君出江瀨。</text>
<title>贈金德河</title>,<text>嶺右得金生。凡馬驤騄駬。任達已天眞。仗義不爲己。噂𠴲坐簿書。招呼媿汝爾。所聞略不忘。頗誦麗季史。方程四五章。畵地竆其旨。閉門忽有得。軒翥屐折齒。朙月未離山。光耀過煇烜。高城正吹角。暮飯才下匕。官廨似連山。歧道不可視。君來認履聲。咳唾若有喜。入門報京信。厥月有元子。今秊大旱荒。黎元乃怙恃。流徙次疏釋。大辟得除死。恐此遂滯淹。重爲世譏毁。家人在此辰。容止已相竢。盆覆想餘光。轍涸須斗水。安知鄒生律。不以寒谷始。生人有通塞。逝者長已矣。</text>
<title>贈崔斗極</title>,<text>金州三面山。參錯儼環堵。仲冬山始凋。石色冷官府。崔君施焦墨。方寸崒飛舞。彎環出睥睨。樓閣粲可數。中秊謝粱肉。服餌攻二竪。市隱取近利。甘受里中侮。豈無三椏艸。令君五勞瘉。豪家擁貨泉。榷斂任自取。尙念鴛鴦詩。警策慰愁苦。顧慚一字師。使我抉陳腐。有子勝挾書。買園思敏樹。丈夫有懷抱。女子輕怨怒。</text>
<title>贈醫生金繪</title>,<text>往古俗淳樸。所業皆專門。離騷遂絶響。盲史至今尊。粤自季漢後。貴乎著述繁。鄭公富詩禮。名義浩難原。觀乎靑囊術。事殊猶並論。湯液序君臣。足見精義存。男婦性情別。地氣隨寒溫。鍼砭不並施。疾瘍理殊源。少秊近業醫。其始涉文園。讀書見大旨。作詩妙七言。兼金出百鍊。積石無璵璠。豈不嗜菁華。取材先晦根。向聞錢仲陽。專蘓嬰兒魂。莫學董杏術。符呪駭鄕邨。</text>
<title>病後贈裵生</title>,<text>裵生才拔羣。於詩長七絶。珊瑚鐵網得。翡翠繁英綴。憶余初到南。童稺見淸澈。聯珠且一揮。敝縕仍百結。弱冠謝功令。刀筆事瑣屑。金州天荒地。甘爲世折節。露酒不離脣。項臠亦屢設。常存䪥露感。非是爲饕餮。衰疾自嵐瘴。殊方屢霜雪。歸鵶竹樹翻。零雁葦花折。君來稍起余。捫蝨恣談說。傾囊藥丸走。泡茶隨手熱。今夏嶺湖旱。風雹及濊洌。尙方减珍羞。廊廟計滅裂。近聞十行下。稍使四民悅。列麾按南𤲬。宰制仰藩闑。道寢白丸射。家飭靑氊竊。黃米有均輸。赤欠無空觖。君時赴公門。承接贊剖決。繁絃在調柱。正矢須縱𢎹。自致媿靑雲。剸理本無別。何必取卿相。而後見夔卨。</text>
<title>北郭敎場</title>,<text>野外鐃笳發。籬頭旌旆行。里人遙見到。秋日暮含晴。地豁須農隙。旹平用武成。沙堤簇煙火。酒食遠傾城。</text>
<title>落日</title>,<text>山斷平蕪始。樓高落日遲。古來渾是別。客意謾餘悲。止水澄猶照。孤雲薄未移。林棲悄昬黑。獨鳥竟何之。</text>
<title>雩龍</title>,<text>去夏禱雩龍。旱氣彌南𨛦。炎曦被萬物。木石皆難近。邑中矧稠密。蠲潔困除糞。飄風從西來。闔眼驚飛坋。田家惜所費。枯苗稀可攟。所望剗餘田。播稷在隨分。秪今大嶺南。生理不須問。井竭只沮洳。汲江困輸運。况乃疾疫繁。行路接衰免。差科亦有限。溘死非所靳。近聞新伯下。廉潔有聲聞。傳聲戢奸猾。綱紀貴不紊。天意豈盡劉。懲創在自奮。懷哉重華治。阜財以解慍。</text>
<title>觀漕船</title>,<text>三月一日風力新。龍塘水上翼龍鱗。開頭捩柁不自意。擊鼓鳴鐃皆不倫。南國重溟四千里。西泠遠別八九春。檣烏著汝定無恙。容易歸飛漢水津。</text>
<title>春夢</title>,<text>春夢亂無次。朝眠醒復昬。小屛看更暗。薄被戀微溫。紅日牕牕得。鳴禽樹樹喧。愁魂正搖蕩。飛度漢山原。</text>
<title>將寄泊津書。念舊懷新。疾書此詩。用代情話。</title>,<text>今日不可暮。空房愁自如。繁花齊似筆。芳艸已堪梳。微疾生衣後。豪情熟酒初。秊秊好天氣。辜負漢山居。嶺閣千回暮。湖樓十度春。子規嗁後血。胡蝶夢中身。歌譜聲聲慢。詞頭字字新。風光自無限。情物每傷神。風態石醋醋。高情萼綠華。別時俱稺齒。當日屬誰家。靑子枝枝弱。朱花朶朶斜。歌詞如夢令。無夢到天涯。堤上當壚日。湖中獨往期。彩雲凝望處。朧月按歌時。鷰子銜春去。𤞇兒撼曉遲。重遊定愁絶。星鬢照花枝。居士自錦帶。斯文仍夜臺。水仙香絶種。雲母膩成灰。地下無三樂。人間有七哀。江郞外家養。陳迹謾蒼苔。湖海今詩伯。金門舊史官。暮秊才思進。佳日別離難。細字元和腳。淸詞菩薩蠻。梅花廣平賦。定帶鐵心寒。客裏還遷次。山中別有家。竆鄕書帶艸。荒歲米囊花。泉水煩疏鑿。樛枝合暎遮。喜聞雙玉樹。遲暮有光華。荒俗愁誰語。羣居迹未親。後期啖蔗境。歬度看花人。春意河㹠市。朝光野馬塵。好憑湓浦水。流恨與耽津。近報湖南客。歸哉漢上城。聲名千佛榜。時勢五侯鯖。猒說登龍日。愁聞禦魅行。從今兩決絶。回首愴餘情。詩老玉川子。園居錦里生。添丁精物性。辛秀慣人情。賣杏應無虎。含桃定有鶯。先春饒種竹。爲此近書栩。</text>
<title>春雨</title>,<text>淸遠堂歬春曉時。微凮拂拂起簾帷。杏花嶺外雲堆墨。撥穀聲中雨散絲。官閣紅欄相望冷。漁家白板不勝滋。新秊三度南池漲。極目靑靑竹島涯。</text>
<title>早晴</title>,<text>春思了無際。湖光陰復晴。餘寒閣鼃吹。遠色淨沙坪。杏萼疎仍在。蘆芽蹋更生。家家具䱷艇。準擬上灘行。</text>
<title>病起値早晴。至西家酒壚。觸目書事遣懷。</title>,<text>我廬苦餘寒。陽暉在南院。百鳥饒舌。晨起力已倦。出門視天宇。細雲餘片片。鄰人喜我來。一杯聊蹔薦。醉餘失天性。佳景忻相睠。林凮灑初暄。墟日視屢眩。暎籬半天桃。曬屋皆美箭。飛蟲到半天。成團互旋轉。維昔値佳辰。良會參羣彥。靑天露冠巾。綠莎霑殽饌。舅氏苦念我。鞍馬追求徧。落景傍行廚。新詩不可選。万事已回腸。十秊猶轉眄。追惟寢門哭。怊悵江舘餞。長安非日下。目斷誰能見。時序有回復。人事苦嬗變。</text>
<title>和丁學圃玆山紀行詩</title>,<text>▣▣▣▣▣▣▣。▣▣▣▣▣▣▣。▣▣▣▣▣哥奧。漂船曾到嶴門涯。石屛風外峭天颸。謝豹花時冷鱠絲。須信來朝雨信在。漢挐一抹現蛾眉。紅衣之陋大師恥。蠻觸生成文物疎。象馬元非牧豬戲。夷丞解事豈關渠。雀兒應逐颶風飛。流落玆山永不歸。春社秊秊沙尾路。鷰泥無數疊巖磯。靑粱紅稻輸間關。耕種無多潟鹵山。處處薰風四月尾。麥秋風味似人間。以牛喩馬語無差。惟恐羣蒙所恠多。想得晨樵到山頂。卧聞犬吠出雲蘿。廣東舶子風漂日。白板靑筠碎滿波。留與囊中官話卷。至今流恨在巖阿。黑山黑石謾光晶。佳品須尋玉帶生。空有螺螄老頑石。徐兢記裏聞名。䱋魚絶似花蛇刺。蝟蛤平欺淡菜毛。寄語赤身鮫女道。䱷蠻鞭下莫相遭。家園風味屬䱷蠻。纔有含消齒絶酸。薝蔔曼陀苦無賴。一天濃綠海漫漫。便便腹笥邊夫子。尙有風詩談辯雄。慚愧盆山鷹化節。徧求月令曆書中。此生未必眞歸去。縱得歸時奈老何。我已新春益無賴。風塵泉石兩蹉跎。</text>
<title>朝日</title>,<text>朝日在魚市。濛濛看處朙。蹔經杯酒冷。微注杏花淸。別岸平沙色。閒齋亂鳥聲。遊絲向暄煗。歷歷午歬生。</text>
<title>朝寒</title>,<text>柳枝新綠不勝垂。略略春風捲地時。今日城頭不可出。朝寒如水閣晴絲。</text>
<title>竹林樓 以下二十六首次韻兪漢玉</title>,<text>江日亭亭隱一灣。遊人猶自凭空欄。百秊可使樓中住。未必人間做好官。</text>
<title>淸夜吟</title>,<text>羅幔輕隨風卷開。華燈暫與月徘徊。淸宵脈脈相憐意。不待南雲雁影來。</text>
<title>對月有思</title>,<text>繡鞍金絡遍相邀。雲雨何曾限暮朝。每度月朙花落夜。一生腸斷小紅橋。院外東風惻惻寒。夜深何處倚空欄。生憎金鏡猜人意。不照雙鴛照隻鸞。</text>
<title>淨水寺</title>,<text>檜影森森風滿臺。峰巓日落水聲迴。寺歬欹笠時相見。可有幽人覓句來。</text>
<title>兪漢玉與情人有約。往訪其家。則洞房寂寥。敗興而歸。</title>,<text>劇憐一約兩相知。小醉閒行有所思。簾外杏花花外月。最無情緖過門時。</text>
<title>送示岐城諸妓</title>,<text>夢中雲雨畵中春。鸎作歌喉玉作身。歡笑滿歬渾不奈。東陽羞殺瘦腰人。</text>
<title>贈玉梅</title>,<text>春天一樹綺牕梅。句引流風蝶影來。靑子綠陰時到了。芳心肯向別人開。</text>
<title>咏妓名桃花</title>,<text>腸斷棃雲昨夜懽。春風轉入碧欄干。城南當目崔郞意。人面桃花相暎看。</text>
<title>贈妓</title>,<text>春入花心㬉不知。當時小別動相思。難忘最是無言處。未必凝粧帶笑時。</text>
<title>贈別</title>,<text>勞歌一疊古陽關。無限離情山上山。楊柳不堪重寄與。灞陵春去秊懽。</text>
<title>七夕</title>,<text>織女佳人雙淚流。楡花風落絳河秋。誰將一夕逢迎喜。抵得空洲一歲愁。</text>
<title>斷鴈</title>,<text>隻影低飛伴暝雲。長門月落數聲聞。多風多雨瀟湘夜。吹泊平沙始憶羣。隴樹關雲不盡哀。數聲嘹唳過江隈。欄頭箏語繁如訴。一一流傳雁柱來。</text>
<title>壁上畵柳</title>,<text>如何滿目金城感。處處濃霜樹樹煙。安得移根上苑去。東風三月恰弎眠。</text>
<title>畵山</title>,<text>一角靑山六曲屛。開簾好遣月斜朙。幽人手按枯梧坐。奏出千巖万壑情。</text>
<title>竹林樓</title>,<text>一曲朱欄枕碧流。行人指點竹林樓。管絃聲裏沉紅日。楊柳枝歬隱綠洲。百尺元龍眞幷世。万錢騎鶴屬同游。佗時擬見岐城好。名千鐘畵鷁浮。不風流自風流。始說名樓便詠樓。朙月幾回留畵壁。綠蕪何處近長洲。百秊未滿嗟吾老。一世相知羡爾游。十曲欄干千尺舫。常時魂夢此中浮。</text>
<title>中元夜有懷</title>,<text>雲林一曲思千廻。况對新秋把酒杯。幾日淸風聞海國。今宵凉月遍荒臺。碧簫醉後詩仍就。紅藕香歬信不來。後約旗亭重見好。纖歌定向故人開。相知凡幾日。相別復經秊。雅語番番得。新詩箇箇圓。靑山行有約。丹竈定無緣。江蓴秋來美。因君一悵肰。</text>
<title>戲贈玉妓</title>,<text>千遍低聲喚玉人。眼中秋水臉中春。心搖宋玉牆頭見。腸斷崔徽畵裏身。金縷長衣隨步蹙。紅牙小板▦歌新。元來密約無多語。遠客何須枉損神。</text>
<title>贈棃娥</title>,<text>何必相迎襟袖聯。知音元不在彈絃。依俙面色花梢月。嬝娜情懷柳際煙。可是佳音從海外。還將麗句寄風歬。百回吟望千回夢。欲達封函未有緣。</text>
<title>兪漢玉與情妓有約。夕往其家則不在。</title>,<text>箏語鳥舍去。花枝月暎來。不知今夕約。何處泥人杯。</text>
<title>中元夜有褱</title>,<text>今夜尊歬月。相憐兩地同。不知君在處。兼有藕花風。</text>
<title>斷鴈</title>,<text>地入風沙夜。天長雲水鄕。哀鳴眞慕侶。不獨斷人腸。</text>
<title>贈別太白山人</title>,<text>樹色經冬在。雲容入夏奇。何時阮公屐。重與道林期。</text>
<title>隱寂庵</title>,<text>度世隨緣是。相尋不弍門。虛樓圍澗響。高石走松根。山外朱陽沒。僧邊碧樹昬。孤菴眞隱寂。惟愛谷禽喧。</text>
<title>己庚紀事詩</title>,<text>序己巳歲。丁籜翁在金陵之茶山草葊。是歲大旱。餓莩相續。流民塞路。乃著田間紀事詩六篇。付其胤君學箕。學箕以示余從兄伯津。伯津寄余書曰。籜翁。今之詞伯也。詩有風人之旨。老杜垂老。無家之後。無此作也。仍以其詩付余。余惟己巳之旱。湖嶺惟均。而籜翁於憂癙鬱悒之中。猶其著述卓卓。可以思。可以興。可以懲創而有爲。使當世之莅州縣者。各鈔一本。用爲龜鑑。則斯民其庶幾矣。顧余所處止。亦惟嶺外。則天菑民瘼。蓋略同焉。獨擣心永歎。齎志泯默。使夫天菑民瘼之可警可怵可勸可懲者。悉泯而不傳。爲可惜也。仍就所聞見。撮其事有關於時政風敎者。得十數條。詩以諷詠之。序以詳述之。始作于己巳季冬。斷手于庚午孟春。命之曰己庚紀事。以寄伯津。令轉示于學箕。以達于籜翁。亦如前日籜翁之詩之委曲示余者矣。擊皷擊皷。閔旱也。府俗遇大旱。則於府中。植柴爲棚。縛草爲龍。揭丈六佛㡧。瞽矇僧巫。雜奏歌舞。備極嬲擾。其所供億。悉責于民。民不堪命。反不閔旱而閔禱祀焉。士女何悄悄。擊皷晴䨓 晴雷閣。在府內客舘南。 東。草龍強跂跂。繪㡧揚微風。翠鬴上 上聲 饙餾。粔籹紛靑紅。酒食不可限。滿場神夢夢。有尼前致詞。菩薩閔爞爞。有巫畣譍言。龍神訐雨工。有瞽手鐵鈸。擊鼓恒韸韸。鼓鈸𡍩且寙。衆力回蒼穹。或云掘壕塹。剔抉去所蒙。陳腐上熏天。一滌理或通。或云祀事夕。府主無精衷。官廚殺豪豬。御女綺疏中。或云此下土。其有至冤恫。冤恫以夭閼。乖氣割昭融。貧家一壺漿。富家雙簋饛。斯惟民之血。顚倒用無功。無雨民盡劉。祈雨民反窮。嗚呼擊皷夕。赤月如熂烘。龜山龜山。誎邑宰也。田苗旣焦。無所望秋。察司飭授蕎麥之種。守宰不卽奉行。自府北龜山。抵密陽之三浪津。凡四十里。爲察司往來之路。左右所有田疇。令沿途之民。悉力耕耰。一如播種者。察司竟亦不之問焉。龜山七月半。山蚻聲悠悠。枯楊先黃霣。霣彼荒田疇。中男手犂臿。次男行曳耰。旱凷觸如石。中有暍死牛。種牟太計早。種蕎節已遒。行者共怪問。問畣空田頭。今玆大旱天。百昌斯無秋。禾苗立燺死。但有蓬與萩。察司近有帖。惟蕎望其收。蕎儲在官廩。蕎種無它求。官不出蕎種。民亦莫亂咻。官民互相望。時節忽如流。斯乃察司路。朝暮閱傳郵。察司有按廉。耳目不可廋。府主遣軍校。赤棓行阡溝。緣阡四十里。汙邪與甌寠。十目之所視。何翅百千區。不種而使耕。以欺察司不。納屨尙無力。廕樾喘未休。勤者逝無問。慢者亟笞囚。但以食土故。土著此路陬。炎暑逝非久。盡室浮江舟。毒龍毒龍。哀滷殺田苗也。金官地瀕大海。爲洛東下流。前者値亢旱。恒賴上游潦水灌漑焉。六月之旬。潦水大至。畇畇原隰。一望澔涆。數日水退。隨卽熯乾。土上皆生鹺花。苗悉醃死。或曰上流瀕海處。常有毒龍。爬沙鼓浪。蕩動滷渦。其色赤濁。一如潢潦。沿海之地。恒被其害云。汲井不見泉。被暍夌滄波。滄波頫見底。赤礫呈幺麽。纖毳悄不動。片雲空嵯峨。稺苗萎且黃。地𡍩如哆呿。傍人顧色怖。洶洶聲自何。奔流澒赤濁。汎濫無頃俄。言此上流雨。潦漲如決河。連阡洞澔涆。拔閘通陂陁。常秊候一至。沾漑亦云多。天意閔生人。一濯諒匪它。沈淹竟朝夕。㚩嫋惟吾禾。朱陽俄一𣌑。觸目皆生鹺。枯者尙餘望。鹺者終無那。海藻性固肰。地毛同捼莎。于嗟乎毒龍。其害甚厲魔。鼓波蕩亦埴。馮流裂滷渦。今旱倘天意。怨咨干中和。之而復肆虐。流毒至陵阿。往秊苦遭旱。朝隮卽滂沱。朝隮復出日。尙寐以無訛。朝霧朝霧。哀瘟疫也。己巳之春。瘟疫大行。爰自畿湖。至于嶺外。死亡相繼。田者廢其藨蓑。行旅不敢止宿旅舍。至有百家之邨。無一免者。十口之家。無一生者焉。朝霧動爲霾。天晴俄復暾。人時届收麥。疫氣浮朝昬。其祟蓋凍餒。其勢急燎燔。沈淹遞喪亡。百室爲空邨。吾衰念溝壑。跼蹐常杜門。得酒且細斟。見人愁談言。夜久坐前閤。野哭啾煩冤。東家鉅槥木。匡坐慄孤魂。官司搜疫者。毋令城裏存。南山抵東山。广棲亙長原。始病冀一汗。衣被風露痕。蘇者尙低垂。芸芸出負暄。方死且未殣。衆殯侵雲屯。連阡狀橧巢。腐殠達隍墩。殯者逝已矣。生者疾避奔。錡釜上山椒。蛇虺緣牀根。何地爲樂土。何家無疾瘟。玉燭在春臺。嗚呼永弗諼。虎狼虎狼。誎胥債徵族也。府胥欠京邸錢債。守宰不責於胥。而責於其親戚姻婭。有爲胥之㛰家之姻家內舅。而徵錢至十餘緡。侵漁冤濫。其毒甚於凶秊。閭里爲之語曰。寧廢倫。毋與胥爲㛰姻。娶男不入城。送女寧它方。㛰姻與府胥。不如揭龍塘。龍塘。在府東上東山下。水淺湍駛。虎豹皆泅泳得渡。樵人漁子。每謹避之。 龍塘亦有虎。城中本無狼。皎皎府胥兒。人面虎狼腸。府中起大屋。面勢垂城隍。高槽㺚子馬。別舍熊神娘。入門小房櫳。退食銅盋光。一臠數十錢。一桮五緡強。署名邸吏簿。覓債邸吏房。邸人尙可欺。威勢不可當。京司轉囑託。府主親主張。所恃府主仁。知己性行良。休令賣其屋。休令搜其箱。其家且晏眠。出入還翺翔。初令徵其族。異姓次抄將。姻婭念自可。隣里迭罹殃。十万不自足。百万橫見攘。溝壑豈不悲。肌膚眞可傷。傷哉我田疇。蒿艾萎其黃。殺牛不自食。賣肉之康莊。老妻枉愬說。遭怒扼其吭。胥歸得餘錢。酒食讙中堂。役夫役夫。哀民勞也。大旱之日。役民築三叉江堰。以豫防雨潦。府校持簿籍。呼名檢點。或有便旋未及譍。悉抄其名。令硾官紙。否者納錢二十。府校徵錢至百餘緡。民無敢赴訴焉。役夫何草草。築土防江潮。大石力不動。大畚連長鍫。久旱必恒雨。君子所慮遙。江頭槌大皷。令行如風飆。男婦動半邑。十里連讙囂。府校持簿籍。呼名卽點票。譍呼或蹔遲。叫訴無倖憿。城中硾官紙。立科赴其徭。紙碓二千斤。聲遠殷 上聲 山椒。八夫共力蹋。尰腳通酸腰。何况酒食費。來往經數宵。土銼賣不售。布襦誰見要。誓謁甁中粟。一餐非所徼。以此當雇直。所望歸析樵。惟恐府校嗔。殺鷄煩相邀。夜寒夜寒。哀霜殺尗也。六月之晦。夜寒三日。霜霣如秋。尗粟遂皆不稔。是月也。畿湖之間。或霜或雹。大風揚沙拔木。凡禾之棲畞者。靡不劉焉。已畏夏晝熱。不謂夏夜寒。餘霞暮飛電。下民空咨嘆。晨興視天宇。冷日窺岡巒。氣衰戀衣裌。風觸逬涕酸。嘉蔬色菸邑。木石澄漫漫。時序有失節。心緖不自寬。哀哉下平田。餘苗實凋殘。百草且玄黃。嘉種同枯乾。復聞畿湖間。風雹驟無端。南糶價愈翔。北糴轉復難。斗粟望已絶。環堵念何安。種蕎冀晩收。采葛當朝湌。常恐銀臺奏。事實不多看。誰爲燕臣哭。惻愴摧心肝。采蒿采蒿。閔荒也。按籜翁采蒿詩序曰。未秋而飢。野無靑草。婦人采蒿。以當食焉。蓋己巳之旱。湖嶺大同。而湖爲尤甚云。采葛用長鉏。采蒿須手搴。四體已無力。喘息當午天。不如但采蒿。朝夕急烹煎。烹煎每不糝。何異呑旄氈。甘苦在飽飢。饕餮須臾焉。肌膚旋黃脹。行步暈欲顚。維昔歲辛壬。健陵辛亥壬子。嶺右連歲大旱。 大旱實彌秊。在水饒鱺鰻。在泥挺蒲蓮。鱺鰻脂有餘。久食惟昬眠。今旱逝無比。山澤悉如㸐。草根動燋死。嘉穀况自全。相逢采蒿者。終夕在良田。江氷江冰。哀島民也。島在府南三十里海中。五穀不生。專事䰞鹽。轉輸上游諸𨛦。仰取給焉。己巳之冬。大風祁寒。瀕海港汊悉水凍。舟楫不通。民之待莩而枕藉于室者。不可計焉。敝箄不救滷。夏蟲難語冰。常秊下江民。不見有藏凌。江身際海闊。鹹水泪相承。魚鹽走上游。舟楫稱最能。頃秊島夷羣。不識歲歉登。但有鹽滿鬴。便使飯溢登。今秊下江寒。此寒誰見曾。竹柏凍至根。澩灂黏投罾。流凘澒鱗甲。䂬穴平嚴凝。冰翼五十里。沖沖四尺澄。三月絶舟航。何異失股肱。白粲竟不來。靑錢看可憎。螺螄塡莩腸。肨脹卒相仍。府城賑糜粥。行邁委溝塍。復聞府校來。氣勢頗憑陵。差科百夫亡。計戶千緡增。十室盡僵臥。招呼亦不勝。况乃煩見促。涔寂涕垂膺。破瓿破瓿。誎守宰也。値歲大無。朝廷發令禁酒。守宰自不奉行。而徒以嚴灋。虐害下民也。禁酒莫破瓿。飮酒莫浪笞。丁男充伍伯。婦女妓帽緌。贖刑二千錢。雞犬無孑遺。前有小男。哽咽粗言詞。今玆大旱天。自秋連霜颸。十日僅一𣌑。百室無一炊。聞有小室釀。糟粕兩鴟夷。非爲適性情。逝以充調飢。入門悄言語。出門捼須頾。飢腸遭一醉。脣乾苦酸漦。府主早下令。今日搜城池。驕恣上廳妓。豪逸府胥兒。回頭互眉語。急急先藏持。言此府中人。禁令固應知。惟玆愚頑民。於灋殺無疑。殺之恐不盡。囚之待春期。愚頑亦有腸。愚頑亦有皮。其日不敢言。爲我細言之。府主釀酒時。胥吏孰敢訾。稍聞取竹瀝。次聞求薑棃。府主飮酒時。姬侍孰敢窺。牛肚藿葉膾。卵色東倭瓷。府主坐堂時。顔色殷紅滋。鼻息每紆長。號令數改爲。府主一何樂。愚頑一何悲。愚頑長辛苦。府主長甘飴。糶米糶米。哀湖南民也。己巳之旱。湖南尤甚。有湖民數十輩。訣妻子。操舟檝。沿海千餘里。至金官津口。私糴米至百餘斛。官府覺之。亟搜出勒令。廉價糶之。耗費旣多。蕩無餘貲。遂爲流匃。不知所適從焉。糶米不用斗。得錢堆市塵。揮手兩棄置。辭氣浩悲辛。借問客何爲。自言湖南民。湖南二千里。亢旱自徂春。在水無蠯蜃。在地無茵蔯。生者散之四。死者流湖濱。相守但坐死。出議先六親。齎錢五十万。操舟八九人。兼旬雀兒風。送我金官津。云有五巨室。秔米實陳陳。夤緣會長者。瀝酒烹鮮鱗。飮食 去聲 反操縱。無乃太不仁。囏難數百斛。轉致皆昬晨。昨日大無風。今日風愁神。中洲夜有警。衆口頗詵詵。自言持府牒。氣勢橫威嗔。民亦各有祿。地亦各有鄰。今玆速出糶。斗斛須平匀。曩糴價何翔。今糶如遺薪。強者竟紾臂。趫者俄逡廵。吏亦不可愬。官亦不可申。遲遲五旬朔。蕩肰空一身。伐薪者誰子。哀歌下江漘。飜思在家好。相藉委荒榛。槁苗槁苗。誎府胥也。苗槁不移。或移而不秀。及秋府胥廵行田疇。悉令出稅。掊克冤濫。面官則謂無升勺可徵。於是。察司有蠲免之令。而槩以登稔聞焉。徵斂之實。不歸於官。而蠲免之恩。不逮於民。守宰懵不覺察焉。種禾不食實。不如采藜蒿。門前十畞地。五月眞不毛。餘苗直立槁。天風吹騷騷。不恨死無日。所惜耕種勞。八月府胥來。按簿馮前臯。傳呼父老輩。徵索急煎熬。開尊鱠蠡蛤。對面斟香醪。所願蠲吾稅。廉直幸所遭。依違竟背棄。割剝任浚膏。抱布已逢怒。而况取縕袍。察司許蠲免。敎諭閔嗸嗸。民不與其澤。官不充其饕。姧僞在文吏。所欲罄錐刀。九重迥深邈。冤痛不易謈。惟將具舟楫。盡族浮江濤。誰爲重遷者。惸獨以號咷。賑粥賑粥。譏邑宰也。春和之後。流莩尤多。邑宰出邨。親監賑粥。從人太多。徵索酒飯。民願省費。而不願其饋焉。驪馬左轡鞗。鳴蠃五里聞。府胥數十輩。伍伯來紛紜。經旬動餽粥。府主監衰分。府主豈不勞。府主豈不勤。所苦從者多。無乃太亂棼。朱衣赤棍棓。反多歠粥羣。官亦倦耳目。民亦困骨筋。鋪筵當極長。勸酒當極醺。里正行且呼。指撝先昒昕。人操兩大罇。具食須羹臐。擎杯蹔笑語。作意爲慇懃。所惧膳物薄。逢怒有云云。蕭蕭北風勁。破屋開斜曛。老妻強顔語。進退無完裙。喫粥動一盌。醵錢踰百文。所願卽棄置。空腹去耕耘。北風北風。哀湖南民也。有偸夜縱火府西邨落。乘其擾嚷。悉偸邨民儲蓄而去。時有湖南流匃十餘輩。泊舟依南湖口。府之偵偸者。悉逮繫府獄。箠楚備至。冤苦無所謈訴焉。北風何烈烈。熛火獵通衢。哀哉十室邨。衆噪如鴉烏。汲水反破盎。拽屋跌復蘇。所幸各逃生。十口聚路隅。辛勤待日出。次第尋所須。囊箱與甔石。觸目皆虗無。嗟嗟梁上子。闞人之嚾嘑。乘間逞其手。擔負以亡逋。維時十數客。自言流亡徒。去夏湖南旱。擧族浮江湖。朝出或乞飯。暮出或賣襦。顔色半痿黃。跬步猶喙吁。炰烋府中校。顧眄如雄貙。投索紲其肢。持棓敲其膚。言此大賊虜。踪跡極睢盱。黃昬府中譁。驅迫及闉闍。妻亦乞爲婢。兒亦乞爲奴。所願略寬恕。喘息延朝晡。天乎不可問。人乎不可誣。哀聲與啜泣。適以充其娛。維昔聖王心。不獲慮一夫。冤苦有如此。懷哉長鬱紆。力作力作。誎府胥也。胥逋官穀。多至萬石。嗾邑豪之武斷者。令抄寫邨民戶數。或計其土田多寡。出穀有差。替納官庫。民有言。十餘秊間替納。凡三次云。有田莫力作。有錢莫買田。買田謾使錢。力作害晏眠。農者國之本。食者民之天。天實不爲天。反爲人占便。請說去春旱。厥旱無比秊。杷畬起黃埃。引水竆九泉。辛勤所成熟。子粒無完全。斛種得斗收。所望何有焉。猶以擬租稅。猶以擬粥饘。所惧人口繁。糜費穫麥前。聞有府中胥。豪侈一邑傳。一餐動五百。一博常十千。官亦以爲能。民亦以爲贒。今玆乃發覺。官庫大枵肰。黔㾛者誰子。云有邑中權。晨昬去囑託。酒食兼毳鮮。開簿計田畞。按籍連屋椽。差分八九等。徵索及竆堧。府帖赤印泥。府主親押先。三日一納倉。五日卽笞鞭。肌膚亦無惜。煢獨眞可憐。里正昨夜至。長笑立不前。噫嘻乎府胥。行止故依肰。梅蕊臘前破。坐歗東橋邊。</text>
<title>病起。喜鄰人見邀。</title>,<text>病酒一月臥山城。病起一日忻新晴。南湖酒人足解事。數斗新漉煩招迎。曠地淸風吹鷰麥。空屋朝陽散鳥聲。招仙石上一行樹。今日椉凉遵彼路。</text>
<title>初秋夕西閣寓宿</title>,<text>今夕醉眠西閣凉。天星隱現湖雲長。藕汀飛雨有時響。魚市敗鱗終夜光。漢上高亭歷想像。江中尺素猶微茫。今秊暑氣竟何盡。習習南風吹我裳。</text>
<title>哭童子禹聖敦文</title>,<text>維嘉慶十五秊庚午八月三日乙酉。童子禹聖敦。將就窀穸。旅人洛下李生。前日與之有至愛之情。呑涕飮泣。爲文而告之曰。嗚呼傷哉。余之離余邱墓室家而爲玆土之纍囚。且已十秊矣。凡余子女之孩者丱。丱者冠。冠者抱子。而余不一見之。生者疾。疾者札。札者且骨朽形澌。而余不一見之。汝之始見余。齒甫改齔。而余喜見汝之容䫉羸而頗秀。譍對警而頗敏矣。余喜見汝之持心有所不忍。行己有所不爲而後。試授以朱晦菴小學二三篇。卽已琅琅上口矣。繼示以柳誠懸書灋一二行。卽亦孶孶正心矣。余喜見汝之覩邦慶頒敎。則私眄余與霑恩赦。遇伏臘醵飮。則苦念余不瑕惄如矣。余喜見汝之叱訶而不形怨慍。指使而不遑奔趨矣。余卽以余子女之不一見者。不爲大恨。而惟喜見汝之于余如子之于父。余且竭余巾衍之藏以授汝矣。嗚呼傷哉。汝之遘癘也。一由於馳逐行路。氣奪神疲。一由於塾師嚴急。晝不得息。夜不得寐。汝嘗見余而苦愬此情矣。藥餌多歧而不審取捨者。以汝爲庸醫之費人矣。委頓日久而不數顧視者。又以汝爲溝瀆之棄物矣。所不忍以忘者。汝病之初。余一𢓸診。則汝卽力疾蹶肰而旋委。猶望余有起死之方。雖苦雖辢。以泣以涕。未敢不僶勉仰呑矣。嗚呼傷哉。其生也。不能導之以勿病。其病也。又不能摻執以一訣。蓋有故焉而不可言者。汝胡獨不諒乎。今者秋風日凉。霖雨其霽。見余籬落之間碧花紅實。無非汝秊時之所經理。囪戶之間朱書墨札。又無非汝朝夕之所嬉戲。而汝乃脫肰長逝。溘肰永寐。空山之雨。愀肰泣灑。方將木石之與處。而山鬽林魈之爲侶矣。嗚呼傷哉。汝之得秊甫十六。而以丰茸方長。而就朽腐陳故者。豈汝之故爲是。詒汝父母之大慽。而使余遲回躑躅。無以爲情也乎。是必有不得已者存。而不由汝不爲是焉。已矣。嗚呼傷哉。</text>
<title>寄題徐山人都要水閣</title>,<text>夫子水堂前。餘霞照天地。蜻蜓蔽天飛。水國澹靑翠。入門見據捂。書史亂無次。滌器蒲藕中。酌客招羣季。催科在公府。誰問卿輩事。</text>
<title>雉媒賦</title>,<text>遭痎癖而淹滯。聊散步以寫憂。翳子城之脩樾。濯檻泉之淸流。視雲日之韜暎。忻品物之廕庥。遊目乎苽亭之標。偃肆乎鴀園之邱。于時維夏之氣。載和載柔。靡荄弗屮。靡枿弗甹。靡雛弗習。靡麛弗遊。亹亹兮桑圃。薿薿兮麥疇。薰薰兮凱風。侌侌兮甌寠。迺有鷕鷕采雉。橫行阪坻。的皪素領。淋漓錦被。十步一啄。一狊再歭。長尾譱翹。疏趾矜跂。羣雌粥粥。施施涌喜。去臥穟之風雨。求下畈之蟲蟻。卽有虞人之子實囮是主。有䉷萋萋。藏此纖䍙。丁丁杙櫫。在彼叢莽。剡彼棘刺。實箴爾睹。纚彼繭絲。實緤爾羽。將翺將翔。迎風蹈舞。影之而略無驚。聲之而漠無怒。蹶肰一仆。僶勉仰俯。譬拘原之見羈。將含辭而未吐。噫憷痌之在心。曾奚恤乎匹仵。不知者以爲其樂時哉。而知者以爲溘死以亡苦。若其鑽核之玅。空穴如䍃。努矑斂口。醒肰響宎。佻巧譱變。求牡屢邀。它山之田。烝彼鳴鷮。縱橫蹈厲。矜餘雄驍。誘敵盛氣。狎雌逞趫。挺前突出。直走相要。惟其伶仃我媒。無心遭値。聲䎹若驚。如將左避。雖所欲之迷心。胡不察乎態志。類強㬥之見欺。颺雄猜以自肆。於是維紭維撩。彋肰一加。紛紜獵拹。失勢掔拏。驕趾躓踣。驚觜呿呀。捼纖襹以。紛皠夔紅。首以就笯。曾鬬死之弗悔。奚虞羅之敢嗟。是知從欲者有焚身之憂。欺寡者速昧心之訧。譬芳餌之苟餂。猶鐙蛾之自投。唉愚人之外好。睹覆轍而率由。在血氣之方剛。鮮豕鬼之匪仇。矧尤物之好移。阽凶德以自求。何彼其之潰尰。曾葵足之弗猶。唉伉直以見惎。烝媢嫉之如讎。被日月之光耀。遵崎㠊以偃休。諒嘆嗟以靡寧。聊逍遙而處休。</text>
<title>留客環頌</title>,<text>屈竹爲環。以膠以漆。株連蔓延。貫之以一。燕居之筵。摩之瑟瑟。我留我客。以永今日。時哉操舍。弛張其術。離之有別。合之至密。當先者勞。居後乃逸。先事未已。後功旣畢。君子以焉。處身寧謐。十從一得。九盭一失。緩不可徐。躁不可疾。君子以焉。應事元吉。靡紛弗釋。以無惴怵。靡黜弗陟。以無媢嫉。循環豈常。用舍豈卒。彼以其戲。我以其律。斐肰我徒。循序秩秩。不律司頌。惠我圭蓽。</text>
<title>月夜出北城門散步</title>,<text>出郭已孤往。涉磵仍獨還。鳴蟲蔽廣野。啾啾禾黍間。山遠月逾小。樹疎天更寬。淸露在衣袂。誰識今夜寒。</text>
<title>朝月</title>,<text>朝月尙餘輝。巖扉疎影微。海天還一碧。雲葉悵何依。脈脈辭孤嶂。遲遲傍斷磯。轉憐前夜客。極望謾霑衣。</text>
<title>南郭老人</title>,<text>南郭老翁西閣成。朝朝罷飯睡前榮。風飜紫菊先時發。日射黃桑盡意朙。誤憶輕身金匕藥。定須煖腹玉延羹。頃秊馳逐不無意。何用區區人世名。</text>
<title>歲暮言懷。寄呈伯津。</title>,<text>去日苦昬蒸。不謂休炎熱。卽事試追思。欻已過數月。鴻鴈晝夜來。歲暮風霜洌。陽光照短軒。生意轉愁絶。朝飯已謾呑。暮簟亦屢設。久臥骨盡痛。夜長何由徹。舊遊半鬼錄。存者幾華髮。尙想少秊時。不意便衰歇。老親心力廢。書字闕瑣㞕。伯兮百不理。詩句見心血。有妻祟憂勤。三載臥嘔泄。尙謂我詒慼。書至一不說。有兒不記面。襁褓旋離別。中夜夢見之。顔色略如鐵。百蟲久已蟄。孤蛩自切切。西牕尙熹微。几格知羅列。得句留胷臆。擧筆力已竭。斯意竟誰識。傳示及子姪。</text>
<title>晩眺</title>,<text>晨雨不留溼。晩雲稀復橫。古隍疎樹影。虛市斷人行。風色神鴉舞。斜光極浦朙。漁家小閭落。曬網向餘晴。</text>
<title>北風</title>,<text>一鳥不飛雲拍城。西鄰壓酒尙吹笙。北風雨雪黃昬後。敗席遮門睡到朙。</text>
<title>冬日對雨</title>,<text>晨雨甚微細。開簾殊未看。遙知火嶺北。應見雪花乾。老樹霑逾黑。疎扉暎卻寒。金津一半色。回首浩漫漫。</text>
<title>夕眺</title>,<text>納陵樹樹棲鵶滿。長浦家家返照餘。鴨陳避風飛不正。聯聯直下古南渠。</text>
<title>送童子金哲俊陪信使入日本</title>,<text>相送樓船日。風濤意自如。仙山度朔外。文賦弱冠初。古戍叢花發。春帆日腳徐。見餐朱薯美。須憶洛東魚。</text>
<title>釜山放船詞七章。追贈金哲俊。</title>,<text>釜山館外放船時。作意天風盡日吹。笑我秊來慣離別。送行兼作放船詞。長秊三老懽顔。難得天風閶闔間。但使天輪爭激轉。一帆須到佐須關。海門初日似紅螺。照見盤中金叵羅。對面煙濤五百里。朙霞一抹是東倭。一雲一雨愁思。東毒金丸按舞遲。爾日驚心水館外。桃花無數出疎籬。滿天吹角動前旌。日吉辰良利涉行。是釜山能手。㩳身齊上錦帆聲。平家艓子小瓜皮。一粟滄溟引路時。從此羅經不須按。正東紅日上嵎峓。馬州元不限重溟。未必周流似桂星。獨有秊秊嶺外客。伽倻琴奏鄭瓜亭。</text>
<title>杜鵑酒</title>,<text>杜鵑酒熟杜鵑嗁。山客朝朝醉似泥。醉裏不關歸去事。古宮春草謾萋萋。</text>
<title>菜花黃蝶</title>,<text>南園北舍飛揚。芥莢菘心半未長。應是菜蟲成變化。一生留戀菜花香。</text>
<title>子𨾚</title>,<text>東山一聲子𨾚鳥。南山一聲子𨾚鳥。兩鳥對啼無蹔停。棃花落盡山堂曉。</text>
<title>送鄭斯文義錫歸仁潭舊居</title>,<text>嶺外三秊客。湖中五月歸。柳花隨驛路。麥秀到江扉。地憶仁潭好。人知義勝肌。頃聞鄒聖訓。已覓老萊衣。鄭生就余講孟子旬日。忽肰省悟。有鄕關之思。</text>
<title>答鄭義錫</title>,<text>讀書見解本無定法。譬如織屝家。屝經之或長或短。屝耳之或疎或密。惟係乎自己手順眼慣。稱量製裁。自肰合宜。假使傍觀終日。耳提手授。呶呶肰謂之曰某經長。某經太短。某耳踈。某耳太密。若是自己不手順眼慣。則終是不合宜。故曰空言無益。自得爲上也。</text>
<title>城市全圖一百韻</title>,<text>仁王南臨江漢水。天作高城四十里。太祖龍飛昔定鼎。高僧胥宇神所使。倭奴陷京旋中興。董生作賦竆事始。北宮草木皆象緯。天居縹緲壓城市。先王手攬城市圖。宣命詞臣略指似。豆人寸馬渾可數。暎以玻瓈翕以紙。楚亭詩句解語畵。細瑣應須論物理。淸讌未敢動盤礴。壯觀誰曾煩跋履。雲從以南漫平遠。平衢大道紛邐迆。行廊瓦霤不知數。傍街列肆相依倚。朙月珠子光玓瓅。織文帶組風旖旎。穹窿大鍾塞廣廈。堀堁飛上追蠡委。一行蹴鞠對褰衣。百座跏趺傍凭匭。臨街結氂足工夫。油窗板屋澄可喜。衣風汗雨鬨一嘆。盲師琴曲愁半死。街兒拍手讙動人。鳶攫其臠目前駛。都人之子美且䰄。持箑遮面不傍視。平頭小奴油裲襠。驢鳴逆風風掠耳。肥馬達官左轡鞗。臯比寵錫高軒被。靑衣引路虛喝人。衆中卻立肅相企。繩囊虎子鎭相隨。東倭紙傘淸無滓。紅簾步轎訶且前。轎聳襜襜人接趾。宮人羃䍦首膩光。果下驕嘶不受箠。興仁東門風射眸。牛馬運柴來無已。常時墮樵貴不遺。持杷埽地塵隨跬。驪黃百隊坐評直。午橋駔儈誰能紀。黌宮八月櫰葉黃。荊闈穰穰來多士。烏巾萬額露平墊。蠟紙千燈火微燬。高亭一角碧松園。密邇銅鋪連玉巵。宮門月覲鹵簿廻。春塘雨色鑾儀徙。空翠緜緜粉城回。南山對面平如砥。蔓草緣垣菜畦長。慶會樓閣空荒址。京兆府暗柳谸谸。舍人廳閑池瀰瀰。東城之北北城西。遊人陸續恒來此。百道穿堋射矦正。一水緣谿漂聲邇。徘徊唱臚松籟寂。踊躍用兵莎地陊。名園巨樹皆參天。紙鳶撲撲罥復起。長廊隱暎蒼翠屛。盆山水竹頗淸美。朱毦骨朵畵復新。行人側竚門半䦱。其中袞袞生公矦。戚聯世祿旋從仕。遺籯自足爲子孫。掌綸豈必耽文史。三邊六鎭不到憂。只愁肉食老無齒。傍山人家小角門。埽地如鏡淸晝晷。曹家巨筆紅擘窠。隨喜石色還淸泚。主翁白首謾食貧。好事元不愁窳啙。喬松一尺鐵屈盤。穠桃百子花離披。敎將蒲鴿動蹁𨇤。養得草龍煩戢孴。開川四月燈市出。自製百巧呈手技。憑空攢葉湧芙蕖。乘風撇尾騰鯶鯉。卻聞訶騶巷口迴。弼雲萬樹生繁蘤。長筵大几巖下屋。貴重豈必凌峛崺。花餻蜜餌出行廚。絲管啁啾陳遊妓。南橋水閣頗沮洳。春城白日愁沒屣。三南大路此都會。人馬絡繹如行蟻。紅門百丈赩臨衢。雪樓五月凉隱几。逢迎詔使動修新。曲房瑣闥無傾圮。城外人家八棹楔。江都節義古無比。舟梁御路沙似泥。壽亭神祠樹如綺。煙巖羃井踐更地。亦有百貨堆如坻。委地微聞半魚鯹。逢人突出皆豢豕。笑渠糶米手空升。公肰唱籌立無恥。懸鶉之夫醉無知。倒枕輀杠睡日裏。小渠冰溜委巷空。鴉鳴啄腐殘腥肔。鴉頭小婢盎在頂。盎鳴欲濺首反頍。一道鈴聲駄米迴。太倉十里紛委庤。江邊小兒解倒騎。邨歌一曲歸江沚。芳草晴沙革橋路。古館沈沈嶽色峙。盤松池漫秋水綠。鷰子樓墟夕陽紫。點兵朱旗甲仗齊。調馬黃衫警蹕擬。一片飛鞚母嶽來。龍灣驛騎隨點指。西山樵子暝踏霜。樵歌咽咽行且止。好靑泥古坊曲。圓山一點穹磈硊。田閒野水目廢園。峴上春烽仍古壘。書生四十巖下屋。卻有衡門宛在是。因依石色淨茅茨。領略林光蔭桃李。小檻晴開臘雪朙。南臯石戰爭風靡。卻喜西林杏花天。鴶鵴亂鳴催田耜。從來占地在高寒。度城更鼔聞尺咫。誰家畵角月同孤。何處疎燈曉相竢。留連杖屨自近鄰。檢閱書籤每高庋。與玄豈無子雲兒。誦詩卻有康成婢。江中後夜風水惡。春渚一別愁芳芷。湖鄕八載淹衰病。京華十輩猶譏訿。殘山剩水自不同。高歌痛飮聊復爾。移居有媿稺川隱。賦園無爲子山鄙。西橋詩客今許渾。卜築田園埒好畤。秋容小圃散牛羊。春色高陵樹桑梓。况乃耕種舊宮墟。回巖古木森碨礧。西林杏亭尤絶奇。講堂新築土功揆。時來拄杖一望之。嘆羡豈是爲華侈。竆鄕野色逼霜霰。故圍風物收棃柹。眼前况是我輩客。一席邨醪倒菊蘂。自聞移家住近郊。數椽雖存壁毁。炊煙半屋堗無泥。霖雨連蹊草未薙。兒生未睟失懷抱。親老經秊闕滫瀡。天寒歲暮百憂集。閉門十日委牀笫。安得此圖兼此詩。爲將棗棃煩劂剞。書齋十月作紙障。擧眼何異行九軌。下澤歸田宛疇昔。衆山鼓琴溢宮徵。向風一笑問人客。我詩豈謂不鄙俚。</text>
<title>春晩登屋後園。足望申家亭子。</title>,<text>申家亭前花絮落。子𨾚咽絶春漠漠。竹樹遮藏紫岸頭。麥畦界破靑山腳。</text>
<title>次韻李艾生舟泊汎舫臺</title>,<text>曾厓如斷臼。漁舍矗成邨。石角無人到。風江盡日飜。㩳身移釣艇。仰面看柴門。童子知來客。諠呼立樹根。</text>
<title>次韻李艾生舟下鳴湖</title>,<text>江到靈湫匯。沖瀜接太虛。洞簫愁正切。孤帆度仍徐。碧色悄無影。淸風吹自如。漁蠻候日腳。輕命俯叉魚。</text>
<title>次韻杏花醉眠卻寄伯津</title>,<text>野薺作花風力柔。病眸羞日懶回頭。閒愁正似花頭蝶。飛去飛來不自由。</text>
<title>流頭日書事</title>,<text>今日流頭節。無人議古初。傾城淸櫛沐。臨水簇軒車。修禊洛濱逼。沈酣河朔餘。三庚且伏枕。二酉舊耽書。</text>
<title>可歎</title>,<text>家世臨江宅。文詞亦地靈。雪兒天下白。風翮海東靑。欄藥微聞氣。羹魚不猒鯹。所嗟京洛意。失勢老竆溟。</text>
<title>苦熱有憶</title>,<text>申生茅屋下。可以賦歸歟。秋色萬蟬急。夕陽雙柳餘。避人還水石。留客亦瓜蔬。僮僕來墟市。筠籠五白魚。近報曹家子。新居汎舫前。縛亭因磵樹。欹枕見江船。去矣人間世。懷哉海上篇。高臺舒嘯地。隔水盡蒼肰。郭外王宮逼。邨邊古木稠。鳴蟬震林樾。風氣已新秋。衰草休鋪席。空臺自騁眸。鵂鶹嘯靑壁。白晝動懷憂。</text>
<title>夜坐</title>,<text>初凉意殊愜。將曉睡先驚。露下百蟲急。月斜孤館朙。餘生羣鹿豕。卽事沸蜩羹。書札何曾達。沈思極遠程。</text>
<title>黃昬</title>,<text>山色刺雲靑玉圍。雲灮烘日紫金輝。山雲向夕渾無辨。隨處蒼肰送落暉。城上黃昬有細雲。槐香莎露暝紛紛。蟬聲只在西陵樹。一度風回一度聞。</text>
<title>蹤跡</title>,<text>昔秊今日兩蹉跎。蹤跡悤悤涕淚多。最是月朙人靜後。隔牆遙聽上江歌。</text>
<title>中秋夕志感</title>,<text>今夕羅田路。淸秋望祭人。亂蜂圍蜜餌。遊蟻上烏巾。嶺外風煙別。江中節序新。去鄕非一日。灑淚已深春。</text>
<title>卽事</title>,<text>晨風鼓翼天中立。金佛湖前風折笠。穹林脩壑悄回聲。十里吹來大黃葉。南大門坪風卷壒。歸人掉袂林灮外。爲嗔稺子急須行。雲葉當頭雨點大。</text>
<title>霖雨𠧪齋 十五首</title>,<text>今日雨不休。𠧪齋仍坐愁。雀聲擾空廩。歸思泥汀洲。颯颯憐高樹。凄凄戀弊裘。南山不知處。雲霧汎悠悠。三日不見日。七朝稀見山。刈禾赤腳子。得酒聚柴關。踏踏孤舂發。啾啾棲鳥還。朙朝須作力。滯穟在阡閒。今夕雨如舊。空庭生暮寒。秋花不自爛。粉蝶命微單。去夏雩龍出。連春后土乾。踏車人力盡。沽酒動江干。鳴雨挾風落。斜飛入短軒。打窗深冏冏。吹箔疾飜飜。屛障憑誰設。篝鑪賴自溫。微聞數蟲語。已伏古牀根。將曉雨益大。秋天殊未朙。鄰家時問酒。燈火照門行。滴滴階墀濺。泠泠渠溜聲。𤞇兒已撼起。默計且鐘鳴。佛母五峯秀。高樓見數尖。空牆壞風雨。碧色滿軒櫩。衣履淸相得。眉毛迥可霑。政須雲日暎。藍黛十分添。憶昔西泠宅。園林看雨時。在家稀所事。於世淡相思。伐木課辛秀。題詩調袞師。朝來有餘興。得酒會前墀。見說都人子。逢秋樂事饒。妓筵胡粉氣。朋酒菊花朝。霖雨尙如此。斯人無乃驕。時淸用閥閱。繼出且金貂。可惜臨江宅。淸秋五柳株。門前失敗臼。船裏寄行廚。屐踏得雙鯉。家人供一餔。故知生理足。未擬離南湖。可笑靑莊鳥。長鳴失舊巢。久飢惜毛羽。失勢下塘坳。尙憶三升醞。應須五石匏。鄕書未見報。百慮視前郊。織屝可憐子。秋來有怨歌。淋灕尙不售。棄置復如何。郡市常爭米。鄰家或賣蓑。晨朝出門數。所得恐無多。憶昨中秋夜。微陰已可嗟。繁聲按歌女。朙月在誰家。細臛靑頭鴨。香齏絳幘花。慇懃主人意。勸我上闉闍。朝霧閣飛雨。暫晴殊自佳。頓疎官柳色。陡冷舊林齋。岸幘微風度。攤書好景懷。片雲魚尾赤。已滿水南涯。恨死江光祿。悲來阮嗣宗。廣陵自此絶。蟠木復誰容。離別還終古。風流邈未逢。相從虎賁飮。惟有涕霑胷。文賦伯也在。當秊思絶羣。故堂春草夢。團扇敬亭雲。江漢幾時別。音書一雁聞。近知無所事。只是醉醺醺。</text>
<title>歧城蘑菰詞</title>,<text>歧城簇簇好磐陀。千樹蘑菰暎海波。也似山南榧子島。搜除榧子更無它。山雨淋淋山鬼嘑。氣蒸老樹半糢糊。三尺筠竿兩緉屨。遶山秋日打蘑菰。歧城蘑菰斗千錢。南海蘑菰肌未全。東瀛只有耽羅好。百担聯肩輸巨艑。釜山石決剖朙珠。菉島車螯腊更腴。生來但憶歧城好。日食寒山輭玉膚。蕈松箰竹無聊。不可一餐無此燒。乞與人家小木林。三朝風霧養新苗。釘笠應殊早晩開。薑蔥並與作輿儓。東瀛定入華陽洞。直割乖龍左耳來。雨後楓香索笑多。採山休得錯來過。北人到此無分別。只識桑蛾與柳蛾。山柚無花包貢虛。蘑菰樹死採盈裾。那得蘑菰似山柚。無花直到更無餘。</text>
<title>若榴</title>,<text>若榴破朝睡。於齒固微傷。林熟三尸酒。天寒百子房。疏包防自潰。小摘及新霜。黃落吾家樹。秋來且瘞藏。</text>
<title>十五夜月</title>,<text>紅牆銀漢秊秊望。碧海靑天處處思。一自人生有離別。照人長是倚欄時。未當久別須輕別。可得深思且莫思。人世不關朙月事。卻緣朙月轉悽悲。</text>
<title>卽事戲占六絶句</title>,<text>吳婆窨酒瓜香發。誰與愁人送一杯。驀聽鄰家買槥櫝。預愁人乞輓詩來。不分瘴涇與風泠。有疾先言有藥不。夷俗何曾事湯煎。隨聞巫鼓鬧門頭。中秋之夕須羞殺。饋食人家喚豔㜎。紅漆方柈黃䐈紙。後頭童子進偏提。美人贈我花斑竹。何以報之六字詩。摠愛客中情理別。老夫非是爲情癡。宋薰琴手生來絶。酒後能彈兩小詞。乞我新詩五百字。相期的是小春時。城北朱榴風半𡍩。熊川柚子蠧微傷。林家定送雙包嫰。權叟先輸一褏香。</text>
<title>十六夜月</title>,<text>朙月轉朙人轉寂。古牆陰處百蟲悲。沿江月色五千戶。此夜此情人未知。</text>
<title>草梁倭館詞</title>,<text>草梁春樹海東頭。紅堞連雲碧瓦流。一自皇霛斃木下。戍倭強半住萊州。煙銷日出大碕原。雞犬諠諠自一邨。紅石砌成三丈堰。大艑直到館東門。老倭居處狀蠭衙。每箇房頭槅子遮。一扇一鑪兼一榻。只如退院老僧家。別院回廊人見稀。菱花小槅紫金輝。深春苦憶鴛鴦鬼。倭呼女娘。爲鴛鴦鬼。 覓箇妖童與解衣。常時頂禮在沙門。墨色袈裟坐具尊。接住後堂深悄悄。外人誰得到庭垣。不分曹李與姜黃。生愛朝鮮筆墨光。見是擘窠書大字。袵前拈出五花糖。市丁名字館前邨。對語誰堪譯舌飜。千石黃芩萬牛鞹。早來春市在關門。千碩生銅土不如。羅葠三葉始堪茹。館門不許閒人過。私與南商墨印書。中元時節月如盆。上塚人家晩掩門。白折饅頭諸白酒。馬州風水侑歸魂。忘妻徙宅逝無疑。有媾非仇付與伊。比歲客中連報喜。抱兒今得四彌龜。倭呼兒子曰彌龜。釜山雲水海門頭。百丈爭廻對馬舟。金桼箱籠紅桼傘。紙香油臭撲津樓。長杠搖曳小轎帷。館首歸時步各隨。也似京城好匾擔。赤肩赬腳度軍持。慰使歸時館餉廻。神仙鑪爇晩銜杯。不愁鑪臛輸歌妓。新覓東洋水雉來。南極一星常夜朙。滿天吹角釜山營。東樓不待雞鳴曉。自有籠中天鸙聲。名字憑將尺鐵鐫。見人切莫出鞘傳。自言前歲天皇歿。通寶新行文化秊。蔗霜柑露泥牙黏。水䴵調成芤㨾纖。三丈木罌諸白酒。就中先賣似飴甜。種成蘇鐵瑩無泥。金竹陰森玉果齊。合得蓬萊好淒槭。倭言花爲淒槭。 四時堂下泠萋萋。少秊饒說近江州。第一繁華大坂遊。二十四橋香橘裏。家家紅袖倚欄秋。琵琶湖上月初弦。富士峯高迥揷天。何似蓬萊好風景。永嘉晴日看行船。金銀宮闕繡方輿。衆道天皇似佛居。見說漢山眞樂國。帝城一路走輕車。</text>
<title>城上晩眺</title>,<text>高城一望草紛紛。北客思歸路不分。落照半江魚市集。初寒小院柚香聞。行人迥入熊州樹。遠水晴含竹島雲。老去漸愁心力盡。已從湖上泣離羣。</text>
<title>述夢</title>,<text>四月江城風攪天。疎花吹盡綠緜緜。起來月黑𠧪堂樹。曉雨瀟瀟聞杜鵑。</text>
<title>邨南寓目</title>,<text>稻廩如山霜野空。紡車掉日韻天風。數行竹樹遮茅屋。一路雞鳴桑棗中。</text>
<title>雪日喜金生見過</title>,<text>南雪不在地。北風微動塵。遙憐屐齒溼。相憶過溪濱。野𪀋衝人起。枯楊蘸水新。萋萋壠東麥。絶似去秊春。開軒卽相見。西北二雲嶅。古樹荒書屋。飢烏下𨛦庖。罧魚來枉渚。丸藥過南郊。今日從容徧。高樓坐樹梢。</text>
<title>冬夜</title>,<text>紅燭熏天甲第橫。黃雞瞰月丑時鳴。東方夜色深如漆。惟恐長昬不復朙。</text>
<title>淸溪子詩集序</title>,<text>詩不難於以詩傳。而難於以人傳。以詩傳如胡釘鉸張打油者。其人無一言一事稍自著聞。無可名稱。直以所執藝目之。其詩雖傳。而其人與昆蟲庶草同朽腐。而人不一穪道焉。以人傳如邵堯夫，游定夫。其詩如數訣醫歌。格律苟安。音韻苟諧。則已劖棃棗。敝緗素。家傳而戶誦之不已者。何也。如墊角之巾。雒生之詠。我以爲尤。人以爲美。不期肰而肰者也。淸溪子申曛氏。其先在勝國爲壯節公。曁我朝爲忠翼公。尤其著顯者也。其祖考雲林公。樂靜好古。挈家寓居于金海府東郭之下。考固菴公結廬于淸心溪上。每良辰麗景。日陪固菴公。定省纔已。佔𠌫繼起。一唱一酬。人無訿議焉。今其遺藁數百篇是已。淸溪子歿後五十餘秊。家道漸落。子姓不衍。其零篇斷袠。幾盡散亡矣。其外孫郭基衡氏。亟裒輯賸餘。編次僅一𢎥。乞余一言以弁之。余聞淸溪子之居斯鄕也。尙高潔。寡許可。其爲詩類其人。非媕娿苟合者也。鄕人至今言之不已。且今鄕人之粗能按主客之圖。抽嫏嬛之藏者。無不言從淸溪子受學焉。於是乎益知其詩之幾亡僅存。不惟以詩傳。而直以人傳之至今。蓋有以也云。</text>
<title>婦賦</title>,<text>有賈人子者。其婦魗而奇。賈人子將數而出之。或有爲寬譬之論。敎安其故所。賈人子廼喙氣仰息。斂容歷顧。垂涕泣而告之曰。噫嘻。余豈得已而肰哉。今余髮之黟者。日就種種。而齒之密者。日益抵捂。余今秊五十有五。迫于昬莫。請言其故。前配善婬。後耦奇妒。丁世不辰。竆于五娶。䙅襋非好。酒食非務。秏衣損食。以名嫗。觀夫婦之爲狀也。則生性貉睡。稟質牛齝。食不猒餲。衣不惡脂。三歲不沐。又齈且眵。炱煤㔶匧。堀堁㝔宧。鬴不轑焦。匜不摡釃。流醯潑醬。臭汁牀玆。葅齏不藏。以淹長䗁。洴澼不曬。以承涶漦。猒猒朝晝。寢及晡時。家嘖褎笑。鄰讁反詈。箴灼不及。鞭楚莫施。哀我不淑。嘔心痛脾。若夫曈曈旭日。生于辰卯。惟麮惟醨。旣醉且飽。提挈乳兒。當陽獻姣。爬垢尰跗。拉蝨殷爪。沈唫夢夢。㩻寢稍稍。又如嘉蔬兩葉。柔桑四椏。挈我懿筐。寘彼谿汙。睹遊絲之在樹。感叢𦳋之生芽。呵欠則淚達。跛倚則㝱如。念一身之不將。噫百事之罔涯。至若坎坎巫鼓。在彼湖汭。洞箾愁怨。孔蓋掩翳。湛湛淸酤。載斟載醊。𩱛邁之朝。溢于畎畷。爾迺心飛色動。神𨓏身逮。屣不及納。衣不暇系。餘𩐋賸炙。撝棄狼戾。推門而走。疾于奔彘。且夫人之多言。惡是無稽。浽兮微兮。成是朝隮。曾是姧私。自牧歸荑。曾是老饕。或攘鄰雞。卽且闚覦。竊笑詀囁。私詆逢迎。左右慫臾。東西甁瓴之蓄。覬其潛齎。而使其妯娌反目。姑婦勃豀。以至分朋鬩牆。析產異棲。嗚呼。長舌惟厲之梯。鄰里疾視。親戚外睽。昔之聖王。刑于寡妻。人之失睦。自我不齊。雖使女媧任其訓。邑姜爲之術。下愚不移。至頑不率。寧死則同穴。不願生與之同室也。余豈以南威之美而內熑。移嫫母之惡而改其匹者哉。</text>
<title>山鳥</title>,<text>田者石綆翁。蒔園三十畮。生秊芝朮想。可以養秊壽。嘗於北山中。築堂廑如斗。堂成悵獨往。適値炎夏首。蒺藜亂作花。香氣迸林藪。草木正鬱蒸。飛蟲來左右。斯辰意不適。歸卧室南牖。團扇亦嬾搖。凝神在幽眑。森森亂松梢。有物肰疑久。紋枰轉枯碁。落落不停走。云是山啄木。連春啄枯朽。巂周聖知人。見卽不蹔有。今於北檐端。白晝如唱喁。其聲狠欲死。那不咮血嘔。金衣種類繁。婭姹眞鵶舅。懷哉伐木詩。彼鳥求其㕛。慈烏亂啞啞。聞此哺其母。豈不大猒飽。其子亦八九。雄鳩有喜聲。見晛呼其婦。鳴鷮動豪橫。如以𣔳相扣。或於巖竇間。隆隆叩空缶。此鳥甚幺䯢。何能許雄吼。或於雲霄中。羽箭流淸𩖴。秊秊候此聲。農事起千耦。或如打麥天。出蔭門前柳。連耞應相呼。前聲低似後。或如上畈田。吒吒叱牛叟。牛行悄曳犂。聲遠隔巒阜。或如歠粥筵。嗗嗗聚衆口。或如具饍朝。靃靃切菜手。或惺惺如謼。或切切如誘。或徙遠如猜。或至近如狃。或儇巧如嘲。或盛怒如詬。或屢遷矜奇。或支離株守。同或類一竅。異或判如剖。爭先如對。急止如被肘。其餘萬不同。側耳不任受。八音之所無。譬類斯焉取。嘗聞帝城中。列廠矜富厚。鏇縧互長架。羽族畢畋獀。倒挂得收香。文采爲吐綬。金眸對鶻鵃。雪衣聯鸚䳇。時時相驚動。一鳴蓋亦偶。能者效甚似。脣齶互傳授。胡僧強解音。頗覺字母苟。先有口伎楊。人未辨眞否。春城照玉河。風氣醺如酒。頗疑出日晨。披林涉厓阧。方當矜奇新。誰擬別姸醜。斯人遠莫致。異聞駭耆耇。翁惟樂靜者。幽事庶不負。非無竹肉願。衰疾守竆蔀。山人兩部鼃。知足用无咎。尙懷雙柑筵。鍼砭抉塵垢。玆將媚暮齡。於世孰訿䛮。安居八九秊。水石交漻漻。呼兒課種田。速客看魚笱。安馳千里蹏。自卯纔及酉。岹嶢雞立關。超越如培塿。從翁歸林下。懽肰爲一𧥣。</text>
<title>山居六絶句。贈金士能。</title>,<text>東山高揷雲。出日還昬暯。但聽灌叢中。谿聲動邃壑。山木黯風姿。無風山自響。時聞數鴉鳴。遠在西峯上。山雨不爲泥。前厓虎迹見。緣山十里堤。直至花江縣。枯杉霹靂餘。脩榦半天白。東嶺兩三峯。陰陰落日色。山磵自奔騰。石叢無向背。誰知嶺頭巖。直至谿中碎。林館日斜時。沈吟但倚柱。子𨾚數聲殘。蕭霅山中雨。</text>
<title>寄贈兪漢玉</title>,<text>寧州初見面。德浦舊聞名。襍佩逢人贈。新詩對客成。蘑菰春信動。橘樹暮寒生。計日郵程近。從玆數寄聲。</text>
<title>贈李裕德</title>,<text>野老籬邊谿水春。遠於谿上見行人。分朙知是櫰川老。獨向淸漣照影頻。</text>
<title>醉後有贈</title>,<text>桃李花飛結小靑。春歸三日雨冥冥。斗酒十千須盡醉。東城微月伴三星。</text>
<title>送孫光祿歸松京</title>,<text>官梅黃落日。江月半輪時。薄醉思冰簟。高歌與雪兒。關西猶戰伐。洛下少朋知。叵耐東陵夜。相看照鬢絲。</text>
<title>呈李尺菴</title>,<text>夫子有褱抱。英秊京洛遊。失意竟獨往。歸田三十秋。汲井不出門。種柳蔭行休。水淸釣不入。山童邨益稠。子𨾚數徙樹。煩冤朙月樓。先生轉危坐。傍人亦已愁。讀禮比賈鄭。諷詩竆商周。高談必有得。飽食非所求。伽倻海上國。炎蒸不可投。先生自閉戶。牆壁羅蓬萩。已穿管寧榻。尙著嚴陵裘。君子在素履。橫逆非其憂。</text>
<title>花枝十章和崔仁田</title>,<text>花枝復花枝。憶在西園時。無媒嫁與風。獨守空林期。生憐石醋醋。罵座封家姨。花枝遭惡雨。蔌蔌粉淚滋。擧族委黃土。獨萼那自持。子𨾚哭東風。一日十二時。花枝離故根。英華黯不茂。死恨離孃草。它鄕強獨秀。蠲憂在北堂。庶以慰如疚。花枝上苑牆。憶近春臺仗。扶持貴氣濃。竦擢恩露養。何須膽甁供。寂寞登書幌。花枝但看色。色衰誰貴重。結子盡含酸。尙擬筐筥供。杏殤不復計。桃梟念底用。花枝零落盡。尙念繁華時。銀燭遂不照。粉蝶那更窺。橫行土蜘蛛。又來縈絡之。花枝古盆城。托根非故土。油茶翦春羅。雜種敢余侮。安借東南風。吹向漢山隖。花枝裊迎人。隱約當壚處。生憐落溷花。死傍黏泥絮。猧兒曉撼起。風雨人歸去。花枝小平衆。春雨虹橋滑。相迎茅屋底。自愛桐屐齾。秊秊木筆香。花露寫長札。花枝復花枝。嘆息委路歧。重陰晦花魄。白嶽天之涯。惟將綠盆種。乞借春檻移。</text>
<title>申氏園。同崔仁瞻，金悅卿，尹而俊，金素精。賞茶井緋桃。</title>,<text>第二泉邊路。筵前一帶斜。故人姑射客。春樹武陵花。巨石宜醒酒。微風好焙茶。半天雲木標。何意住人家。高臺初騁目。芳樹復怡顔。野水多於地。春畦半在山。漱泉臨石竇。洗竹暎柴關。慙媿比鄰意。城中貰酒還。</text>
<title>贈金素精</title>,<text>海西門外古西門。陵闕蒼茫地勢存。竹裏人家通野彴。柳梢斜月挂金盆。追尋往事三千載。領略春風廿四番。賴有東林金若士。藤牀終日接淸言。</text>
<title>春寒</title>,<text>半臂餘寒淺勒花。海西門外漫風沙。納陵柳色長隄水。盡日空濛一帶斜。</text>
<title>春禽</title>,<text>春禽如技癢。初日百般鳴。霎霎花梢動。重重牎外聲。轉添人困頓。那似爾和平。想見林廬外。新晴草樹朙。</text>
<title>桃花酒</title>,<text>桃花酒熟日。相憶古圜邱。鮮鱮來江口。嘉蔬出木頭。一杯燈樹夕。對酌草堂幽。旅泊仍良夜。還從鄰婦謀。</text>
<title>贈洪文弼</title>,<text>苦憶洪厓子。逢春未拍肩。醉從金錯盡。詩許錦囊傳。驛路花飛晩。江城雨氣連。狂歌振綠水。愁破衣 去聲 紅蓮。洪舊隷統制營。時爲制使幕裨。</text>
<title>贈尹師赫書契。用扇對格。</title>,<text>前人律詩有扇對格。第一與第三句對。第二與第四句對。如杜少陵哭台州司戶蘇少監詩云。待罪台州去。時危棄碩儒。移官蓬閣後。穀貴歿潛夫。蘇長公。和鬱孤臺詩云。邂逅陪車馬。尋芳謝眺洲。凄凉望京國。得句仲宣樓。唐人絶句。亦用此格。如云去秊花下留連飮。㬉日夭桃鶯亂嗁。今日江邊容易別。淡烟衰草馬頻嘶之類。是也。昔見君書夜。鵝毛雪滿𤲺。今題我詩日。謝豹花如泥。酒熟何由勸。歌長謾自悽。留將小煙帒。刻意且提攜。前日尹寄鏤紋煙帒。</text>
<title>贈金昌鉉用進退體</title>,<text>前人詩有所謂轆轤體。亦名進退格。其法互押兩韻。如宋人楊廷秀城上野步詩云。初勁無遺㬉。晴行失老懷。葉飛楓骨立。萍盡沼奩開。路好仍回首。泥殘敢放鞵。登臨不須盡。留眼要重來。是也。見唱漁家傲。由來骨浦居。金世居熊川安骨浦。 家聲古駕洛。文法小弘儒。新羅弘儒矦薛聰。始制吏讀文。至今因之。 爲客淹梅雨。呼兒鱠鯉魚。西陵愁絶地。差喜罄雙壺。</text>
<title>春盡日。有懷苕淵許大瞻老丈。</title>,<text>鴶鵴亂嗁山舘空。朝寒惻惻掩房櫳。罷除百慮醉醒外。斷送一春風雨中。如此落花豈忍埽。向來芳草已成叢。未知丁卯橋邊客。唐詩人許渾家。居丁卯橋。 可有新詩賦片紅。</text>
<title>卽事。用偸春格。</title>,<text>詩家以破題的對。頷聯不對。謂之偸春格。如梅花偸春色而先發也。如杜子美一百五夜對月詩云無家對寒食。有淚如金波。斫郤月中桂。淸光應更多。仳離放紅蘂。想像嚬靑蛾。牛女謾愁思。秋期猶渡河。是也。未試倉庚炙。虛聞孔雀雷。向來眞一錯。此意儘悠哉。竆袴何須問。私書莫浪裁。橫橋相送地。朙月謾徘徊。</text>
<title>題金德河千里臺</title>,<text>憶汝臨池日。淸秋興味長。石臺生晩照。水草入新凉。自說蠡魚美。徧宜薍子香。府城車馬地。何意得滄浪。</text>
<title>野老</title>,<text>野老籬邊蚯蚓鳴。前階罷飯恰三更。叢林霧氣每縈帶。潢潦星光相映朙。近識東鄰饒酒債。偶逢北客話京城。改詩未穩須拋去。向莫放閑愁取次生。</text>
<title>贈具汝井</title>,<text>西墅論交日。猖狂意不嫌。灋書飛白字。心易牡丹占。具能詩書。長於楷。尤善卜筮。 林鳥歌猶澀。江魚鱠更甜。離憂兼歲暮。惟是病懨懨。中秊饒感慨。失意復蹉跎。貨殖文人少。前日具約。余爲貿遷。竟不果。 煙霞散地多。秋風吹短褐。落日有悲歌。蕭穢亭臯望。含悽柰爾何。</text>
<title>南食行</title>,<text>嶺南右海風土殊。嶺南食物吁怪乎。何家糟脯議區區。我來目擊非誕誣。蒲魚肉翅尾於菟。腹下開口眼睢盱。䲅肚膨敵二石𤬛。鮦肌臠割猶跿跔。禿尾千斤鱗鬣黸。斫𢇍可駄九健夫。東海夫人醜形模。蛤類而毛𧍧䗯俱。俗名央發鬼 黃䘋郭索出叢蘆。牡蠣劚石取其膚。蟲有八跪行躣躣。海馬之族石蟹奴。蟹類長尺餘。土人謂之海石蟹。 有蛤匾橢尺餘粗。馬刀之類。俗名大靑。 有蟹㾦磊蟾蜍軀。俗名屝子蟹 鸛觜綠骨脊有觚。腹子箇箇摩尼珠。俗名大火魚 口大於軀足噓呴。俗名餓鬼魚。又名水雉。 眼生角耑何所須。俗名陽翟魚 水母載鰕理不無。別有游儵寄其顱。寄生者。俗名雇魚。 其餘細瑣不任呼。一一鼎味充庖廚。雖和鹽豉雜薑葫。葫大蒜也 象筯欲下仍踟躕。茅鱘鬱屈古所吁。賓筵蜜喞非爲娛。長秊喫素皮肉臞。略將蔬果充盤盂。桃花時節毁玉壺。漠山風物應須吾。羮湯先數莕洲鱸。▦魚石首解而腴。如何棄置若泥塗。日飮但就東家壚。書生碌碌守方隅。少見多怪宜其迂。蟛蜞誤食自通儒。見蟹愈瘧嗟何愚。荼甘如薺貴自圖。吁嗟客意徒煩紆。</text>
<title>山杏齋秋夜書褱</title>,<text>今夕不可度。憂思方如焚。披衣據前楹。矯首眺星文。豈不感端居。耳目去紛紜。居人盡睡臥。寤歌非所忻。依依念遒序。脈脈懷同羣。飛雨乍落落。緖風旋薰薰。微月出未高。墟里浩不分。大屋若連堵。雜樹如屯雲。煅窰在前山。中天見燎熏。有鳥倐肰逝。羽聲猶可聞。鄕書隔數月。潦水汩無垠。酒家久閉關。何由覓一醺。籠鳥念舊巢。池魚懷故濆。諐訧諒自嗟。▼(㬥-米/言)訴將何云。前修有炯戒。沈思至昒昕。</text>
<title>感事集句</title>,<text>八月十四夜。寓宿秋樹根齋。風雨驟至。燈燭已灺。漫誦前人詩句。適肰有感於懷。乃輯爲十章。命之曰感事集句。竢朙日。以寄稺箕，仁田諸同志。眼意心期卒未休。唐韓偓。 傍他門戶倚他樓。唐李山甫。 狂風落盡深紅色。唐杜牧。 任爾隨波逐水流。明謝五娘。牡丹時月好淸朙。明張昱。 歸對黎渦卻有情。宋朱文公。 人世可憐惟有老。明劉基。 已將嘲弄付諸生。宋陸游。一點殘燈照藥叢。明張紅橋。 竆冬相伴勝房空。明吳寬。 猧兒撼起鍾聲動。唐元稹。 已覺恩情逐曉風。唐崔涯。埽地燒香閉閤眠。宋秦觀。 暗蟲喞喞夜緜緜。唐白居易。 似聞一語分朙寄。淸王士禎。 只是當時已惘肰。唐李商隱。一錯誰能鑄九州。淸王士禛。 多悲多恨謾悠悠。唐權審。 憑誰解釋春情重。元楊維楨。 只有空牀敵素秋。唐李商隱。桑楡元不補東隅。宋陸游。 世好都歸一嬾除。明沈周。 我本無家更安往。宋蘇軾。 郤須時到野人廬。仝上。巾帶凉生暮色虛。淸吳省欽。 此生有味在三餘。宋蘓軾。 晩來悵望君知否。唐白居易。 臥聽鄰齋夜讀書。宋楊萬里。無計忘憂只杜康。淸王士禛。 離人到此倍堪傷。唐羅鄴。 此情不語何人會。唐白居易。 只有醒時覺異鄕。宋李覯。人正忙時我正閑。宋楊萬里。 老懷多感自無懽。宋陸游。 柴門盡日支頤坐 淸邵長蘅。 作意西風打面寒。淸錢謙益。干戈不見老蓑衣。唐杜甫。 醉夢還家醒未㱕。明張以寧。 畢竟林塘誰是主。唐白樂天。 菘心靑嫰芥臺肥。宋范成大。</text>
<title>中秋書事</title>,<text>自愛關門臥。那知令節來。夜來驚自覺。明月徧亭臺。駕洛繁華地。嘉俳習俗餘。新羅方言。中秋曰嘉俳。 家家具時饍。賖酒復賖魚。今日城南市。傾邨復滿城。野僧擔酒去。谿女曳魚行。野哭偏何語。南音本似歌。遙於夕陽處。哀動暮山阿。野岸江聲大。湖樓月色新。從來江上土。不見祭墳人。嶺南之俗。中秋不上墓祭埽。今日殊凉冷。淸醪噤不嘗。安知大嶺北。不有鴈前霜。誰植西陵枳。秋香一路傳。秊秊春月病。辜負餞花天。舍下金鍾語。籬前錦茘花。無言亦無事。長日看雲涯。爾日楊花渡。傾城拜墓還。數尖深碧色。猶憶果州山。敝舍元無客。空林忽有風。數枝秋後景。新種鴈來紅。墟市人初靜。官樓月未斜。西橋賣酒處。燈火是誰家。謾道團圓節。徒傷離別筵。那將人世事。只似月輪圓。燕京之俗。中秋祭月。其果餠必圓。女有歸寧。是日。必返其夫家曰團圓節。</text>
<title>君馬黃</title>,<text>君馬黃我馬。君馬金匼匝。我馬錦連乾。兩馬疾嘶相馺𩣯。似矜意氣爭向前。前行未似慢行好。惟恐行人看草草。君馬黃我馬駱。君馬安如車。我馬高於閤。相逢馬上相顧言。行行莫愁西日落。長安大道直如弦。君但信馬行且前。行且前向何處。小褏迎門聞輭語。</text>
<title>休洗紅</title>,<text>休洗紅。洗多紅色離。去聲 色離豈足云。中有離人淚。離人去後絶音書。洗郤何由重見渠。休洗紅。洗多紅縷斷。縷斷豈足云。爲是郞常看。百錢一尺郞所要。當日爲奴作帬腰。</text>
<title>轉應詞</title>,<text>風惡風惡。枝上柳緜吹落。西陵數處。人家芳草。連雲日斜。斜日斜日。恐爾出門相失。人靜人靜。門外綠陰千頃。一聲杜宇。霑衣三夜。西園夢歸。歸夢歸夢。飛去後松花洞。</text>
<title>曉起 二首</title>,<text>蟋蟀聲尖尖似鍼。聲聲刺卻離人心。離人向曉不成寐。覓句還同蟋蟀吟。郭外人家星散居。諠諠魚市日升初。忽憶漢山紅杏節。滿城喓喐賣靑魚。</text>
<title>哭己人</title>,<text>謌歗何勞兩損神。有生莫作有情人。故人盡向泉臺去。留與凄凉伴此身。</text>
<title>足成</title>,<text>烏尾畢逋風拂拂。牛羊氣入藥欄時。竟日鉤簾寂無語。足成前夜未完詩。</text>
<title>自晨至暮。率意口號。略無倫次。付書齋壁。計凡一十四章。</title>,<text>細石䟽泉連古井。密蘆編箔界通街。更移小樹牕前種。從此人名山杏齋。未能免俗聊從俗。何必言愁始欲愁。短褐三回裝敗絮。窳罇百計貯新篘。邨碓鳴時星始沒。樵兒去後月微升。田家隨例凌晨飯。不待良箴勸夙興。金菊攢英靑䇺小。河魨入市玉腴新。南來節物元無準。只少揚花蘆箰春。鴨陳忽如頭上雨。稻堆高似眼前山。鉤簾攲枕南檐下。背卷唐詩盡日看。東家桑落濃於蜜。南市琴魚賤似蔬。堪笑老生生事拙。▦持空腹貯詩書。南浦鴈聲愁漫水。西山日色盪陰霾。金州十月疑春晩。無數醯雞傍酒來。未讀離騷須痛飮。誰堪爾雅註蟲魚。早來偶見邨夫子。借得杽齋兩卷書。碓虛寒雀多於雨。院靜飛蟲鬧似塵。攲枕謾聽朝暮皷。倚門閑看往來人。舊爲無燈常閉目。新因止酒便忘言。人歌人哭從行路。天㬉天寒只掩門。室有蟲聲知近夜。座無人語謾書空。臨窗盡日支頤坐。多少凄凉在此中。華燈院落家家酒。初月樓臺處處歌。愁思大都無日夜。黃昬一刻難過。兔園冊裏譌音徧。蜯殼燈前落燼遲。敎得市中油首子。揷秧聲調唱歌詩。率意而言皆比興。古人未必要名聲。試看三百篇章首。若箇篇章註姓名。</text>
<title>番藷</title>,<text>薯有番產者。種別曰甘藷。何家昔作頌。功效不一書。明人何喬遠作番薯頌。 番人業種此。無異果與蔬。生又不擇地。嶢崅遠沮洳。治地不用钁。穴壤以杙櫫。折枝去穩揷。遇節根卽舒。其根類來服。其蔓肖諸慮。其味蒸栗竝。其性土酥如。煨之糝餠餌。瀹之當齏葅。莖葉悉可口。生熟無不茹。留將一稜種。用爲凶歲儲。其來自古粤。粤以有明初。薯本出呂宋粤門人先傳種。 裝以二大舶。包以▦籧篨。交廣地膴厚。蕃息如吹噓。臺灣赤道交。緬甸墨里墟。呱哇達茀林。中山之府居。流傳速置郵。播植連里閭。恒於不毛地。穰熟卽滿車。前秊騁江戶。異聞憑象胥。行廚馬州館。堆垛沿崎㠊。于以供館穀。漫毄撝其餘。近於辰弁間。傳種實稀疎。寧爲好事玩。未聞連菑畬。而又種無灋。栽培收藏諸法。俱載徐玄扈農政全書。 瘦小比橡芧。噫彼採田女。終夕不盈裾。癡人少所見。珍貴踰瓊琚。傳觀動鄰里。入口還趑趄。目擊且未徧。况可克糇糈。朝廷昨下令。勸種自田廬。栽培及收貯。諸灋畢疏臚。守宰各承風。董督無虛徐。余僑數畞地。赤埴兼埿淤。常秊壅菜本。疏散不用鉏。主翁老農者。食力以拮据。余乃顧笑言。此說聞知諸。斯翁之所習。相牛而養魚。雖玆事創聞。於理不妄虛。其蕃豈蹲鴟。其利豈母豬。傳聞草梁館。種植實煩挐。穪價一緡纔。計程百里且。虛疏就高壟。滲洩傍通渠。匀平用碌碡。經理如櫛梳。先春種南瓜。此回應芟除。頻秊矧蝗旱。此物需時歟。勉哉主人翁。用意莫躕躇。</text>
<title>夢歸</title>,<text>落葉哀鴻徹䁱飛。想來歧路尙依依。夢歸未必眞歸去。猶勝醒時苦憶歸。</text>
<title>禁酒後志感</title>,<text>鈿閤深藏麴米春。當壚無處不慇懃。偶來池畔行吟▦。眞有人間獨醒人。</text>
<title>啞榴和尹師赫 榴實有瓤而無子。俗名啞榴。</title>,<text>尹君堂前樹。樹樹珊瑚蘤。繁實稍磊落。弱枝紛離披。文園舊病渴。風味貴濺齒。津津三尸酒。榴實。道家謂之三尸酒。三尸得此果則醉也。 何翅媚笄簋。劈開謾咨嗟。有瓤而無子。一摘再三看。百摘渾相似。信美未有中。徒名不可恃。所悵培灌勞。食報嗟已矣。曾聞落花生。有實挺土裏。花落衆所惜。此花落爲喜。又聞無花果。樹與凡木比。由其有嘉實。貴重於桃李。人情利口食。不食焉用此。寧堪供薪蒸。詎足登階戺。洪匀播萬物。物物有至理。國香不以味。醜色聲或美。人之所享用。惟鼻目口耳。各適其所適。判不相議擬。花有名躑躅。敎羊躑躅死。蒙君碧砌上。珍愛比段綺。果有名佛手。肉不堪嘬𦧇。廁君古董間。適以形模詭。鮮鮮折枝畵。亦以供隱几。矧是甁兒花。唐人包賀詩。石榴樹挂小甁兒。 開落紛未已。風霜九月天。萬啇 音適。果蔕也。 縋靑紫。請分些子景。元人呼盆景曰些子景。 蔭我盆山趾。</text>
<title>走筆戲呈許大瞻老丈</title>,<text>泰封石架塵應徧。許舊有泰封石筆架。余爲作記。 梅綠瓷甁酒已空。紅杏花邊見山色。題詩先報郭西翁。</text>
<title>朝餐</title>,<text>鳴雨不終夕。蕭晨猶薄寒。裌衣難早出。步屧此谿干。白屋花間到。靑山郭外看。鄰居見情熟。設鱠勸朝餐。</text>
<title>南齋春夕</title>,<text>高齋延暮色。各已閉柴關。春遠室逾迥。月朙人更閒。花香知近樹。雲氣見前山。憂來還小酌。暫此滌愁顔。</text>
<title>春朝憶雲臺舊遊。呈申大鹵先生。</title>,<text>金佛橋前雨弄姿。皇華坊外極天涯。穠桃弱柳自春色。帽影鞭絲非昔時。粉署吹笙香燼歇。雲臺罷酒草蟲悲。平生申老今安否。腸斷西陵有所思。</text>
<title>裵桂敦寓居東山僧寮。作此寄示。</title>,<text>昔我遊東山。山門暫棲息。曠蕩迹始遠。窕邃情所適。幽鳥或一聲。斷岸無十尺。西南漫雲水。縱橫浦溆色。畵像半煙煤。落景棲彤壁。揭諦慘愁眸。忉利猶粉澤。少秊去讀書。未堪愁寥寂。飯有香火氣。座無絃歌客。無事看韻書。佳句間須覓。歸來細誦示。慰余淹病夕。</text>
<title>閏二月二十三夜。不寐偶題。</title>,<text>十三慣誦海潮詞。鬒髮如髹骨骼奇。木老猖狂論末契。蓮娘狡獪證前期。新交滿眼憑誰說。舊事傷心只自知。每値月朙花落夜。倚欄長是獨支頤。已識高歌非世事。始知長歎是情癡。玄玄守牝三十日。紫紫求雄十二時。無可柰何春去也。不如歸去夜何其。長秊自有秊時感。流水飛花寄所思。</text>
<title>千里臺口號。贈洪文弼。</title>,<text>別院徵歌數。高臺引步長。枯池不受月。窪水有微光。衣潤知天露。草深聞暗芳。時來彈別鵠。愁殺野鴛鴦。</text>
<title>故山</title>,<text>故山蝴蝶最多種。菥蓂 音析覓。大薺也。 花時飛滿園。今日南齋獨愁絶。草香風力似西軒。</text>
<title>飮酒褱尹師赫</title>,<text>我昔弱冠秊。飮酒不甚嗜。時時被人勸。雖飮不盡觶。辛勤誦詩書。此物來昬睡。復恐顔面騂。被人之譏議。所喜看人飮。亦自有醉意。人飮而我嚥。其味故無異。益也美少秊。芾亦譱謔戲。休休觀玅翁。酒戶悉無比。城西水芹坊。聿園特深邃。黃鸝不期來。綠樹如位置。生酒一兩甁。野簌三四器。相與卸巾幘。脫略無嫌忌。初心但一杯。一杯聊復試。紛肰醻酢閒。一二至三四。醒時本強飮。旣醉反縱恣。歸來困嘔噦。頗遭室人詈。自我居盆城。生理一不事。久病骨肉枯。十秊于牀笫。胷中動有物。格格如呑饐。懊憹不自曉。所須非藥餌。晩家西郭下。佳處亦間値。靑山滿城頭。刺眼如潑翠。雖無好事客。奇字間發義。吾儕罕禮灋。豈必煩杜蕢。濁醪類留中。氣逆酸刺鼻。飮濁卽飮溼。恐此痎瘧祟。城中貴火酒。多錢亦可致。當壚眼色招。浪使囊匧匱。察司比禁釀。氣味謹遮避。典衣未敢謀。生面卽諱祕。東鄰尹孟公。高義夙所企。憐我尙旅食。憫我久癄瘁。借書七八卷。贈詩百十字。慇懃三百錢。勸我速一醉。朝興視前郊。東風掠平地。幽褱忽不聊。念彼風所自。新詞綠頭鴨。信美不可寄。生歬老瓦盆。自酌還自喟。頗疑劉伯倫。解酲非其志。但喜阮步兵。祗以澆胷次。所願不卽死。得見新春至。洋洋魚吹浪。菶菶麥胞穟。所褱肎惠枉。摻執一相視。相從大湖畔。盡醉賞荷芰。</text>
<title>南浦</title>,<text>出郭未十里。揚舟仍百遭。鴈邊秋水闊。鴉外暮雲高。但使隨長。女减切。網之挾而升降者。 何須恡錯刀。䱷家小港曲。留遲 去聲 罄香醪。海國連江國。䱷家卽酒家。衝泥彈鷸鷸。湖中產鷸。炙食甚佳。按本草。鷸色蒼觜。長在泥塗間。作鷸鷸聲。今我國湖西人呼名挑搖。嶺南謂之挑飛者。卽此也。 臨水聽鴉鴉。按本草。慈鴉似烏而小。羣飛作鴉鴉聲。 秋色葒蘢得。風威葭菼斜。于今有遺恨。未剉舫山涯。射雀來江渚。彈琴出市樓。隨行。有射雀及操奚琴者。 舟輕齊作力。邨遠始回頭。鴈鶩霞光暮。魚鰕海氣秋。居人遙指點。極目是熊州。已上。追述往秊季秋之遊。見說黃魚美。灣碕夜釣多。里娥看笠屐。舟子念風波。榜外沙禽逸。燈前葦葉過。向來遊衍地。回首意如何。</text>
<title>冬曉</title>,<text>南浦南邊雲物橫。一星欲滴浦光平。長秊䱷子睡夢裏。鵝鴨亂鳴霜晩晴。</text>
<title>冬日病起言褱</title>,<text>卽看雲水漫孤邨。隨喜谿山便對門。病後窗櫳留藥氣。臘前詩句借梅魂。一竿濃日靑魚市。千樹疎風紫竹原。歸去故林無此樂。他秊定擬接家園。</text>
<title>行飯至南邨小圃</title>,<text>晩食力自振。杖策登前原。竆居雖近市。寥寂如荒邨。盆山十月末。風氣猶微溫。玆辰收禾稼。鳥雀擾空園。婦子亦無事。就績桑槐根。兒童戱野田。雞犬臥朝暾。念我洌上宅。寂寞誰應門。采薇亦已剛。伐權求朝湌。荒幾斗尾郭。凄其霜雪繁。緘辭久未報。興褱此邱樊。</text>
<title>寄贈金慶福</title>,<text>爾日長安市。聞名小鶴家。小鶴當壚酒嫗名。 新聲中大葉。中大葉。我東歌曲名。爲曼聲淵淵如梵唄。近時無能唱此曲者。惟金及成均館小胥洪得祥。著名。 幽樹半開花。朴老吹笙過。朴保安笙篴爲樂院之選。 和娘舞鈸斜。沃川妓和巫善響鈸舞。 秖今淪落地。回首一長嗟。</text>
<title>歲暮有褱金彜源</title>,<text>聞說蓬萊客。幽居巢鶴前。金家居府東鶴巢臺下。 看花絶影馬。絶影島。舊產名馬。 振筆美濃牋。倭牋。出美濃者。品佳。 志業存今日。功名須玅秊。谿山小便面。客春。金寄我便面谿山小景。 淡絶心憐。</text>
<title>卽事代贈</title>,<text>情動意愈密。語嬌音屢訛。裹頭眞是病。睡思定非魔。梅蘂迎人破。猧兒吠客過。相思比骰子。刻骨爲伊多。</text>
<title>苦寒三十二韻</title>,<text>惟上十四載。臘月月初缺。三日密雲興。北風恒烈烈。及昬風益大。剨若坤軸折。中門鬼嘯嘑。大門土囊穴。雄雞失其曉。瑟縮屢動榤。空陴月色苦。卧聞門鑰掣。朝興視氣候。廓肰天地別。天如淨玻瓈。地如頑卝鐵。南山死灰色。出日光澄洌。小㜎乞火歸。則則履聲瞥。鳥亦不嚾啾。嘼亦不齕齧。樹亦不捎搖。水亦不涌潏。有石惡呈棱。有冰聳皆凸。大綆一尺縮。大甖十字裂。其寒乃如此。衰謝轉迫切。炙手木石同。喙䫇珠琲▦。况今大凶秊。僵莩亂無列。傳言北城隅。握固兩屍跌。九衢無人蹤。十室無炊爇。但聞深屋中。嗽咳困欲絶。噫彼邱中麥。望春爲糜𥽘。土脈久迸𡍩。恐凍絶芽櫱。咄哉野鴨兒。心性不可說。凌凌大湖波。赤足故沒滅。哀乎老鷀䳓。爾脛亦肌血。終朝凍陂間。忍飢不冲決。憶歲在丙辰。䬅風兼虐雪。明秊春無花。民事頗騷㞕。所賴無札瘥。所賴麥尗茁。民風儘淸淑。秉軸亦夔卨。于今事有異。所懼公餗竭。藿食有深憂。擧筆還一吷。</text>
<title>㝱歸</title>,<text>我病久在牀。我夢常出門。出門轉無方。無乃已離魂。漫漫泥水交。戎戎歧路昬。高峯頫揭嶭。瀧水洶飛飜。葸葸心發悸。倀倀足屢蹲。千仞漭一擲。剨若無攀援。曼衍十間屋。高下彌岡原。丹地洞澔汗。白晝光吐呑。口誦美人詩。首觸倉琅根。西澨恐泥深。懷哉此邱樊。入門見婦子。顧我色甚冤。相離十餘秊。相見無一言。草堂半攲斜。僮僕無見存。寥寥春在木。杲杲日當軒。衆雛爛熳睡。瘦垢襍嗁痕。老親強顔色。念我無朝湌。縱我得歸去。情理不可論。精誠在宵寐。目擊諒無諼。安借華表鶴。椉我至九閽。鴻龍森威怒。䨓雨鬱藏屯。昊天積霜露。歲暮愁荒邨。晨雞未摶翼。側耳想朝暾。滺滺水蘄坊。木石如可捫。端居三十載。經濟此西園。緜緜詩禮業。忠恕亦所敦。所媿遂擯斥。時議無平反。</text>
<title>閉門</title>,<text>不言不笑謾高歌。能酒能詩半是魔。布糓聲前梅雨細。米囊花後麥風和。偶拈佳句書齋壁。新覓奇方試宿痾。自我閉門三十日。至今西郭少人過。簾几蕭肰近北林。凉堂一睡愜踈襟。鳥聲人語不離耳。花氣酒香渾在心。始識日行猶卓午。乍看天色又微陰。手巾蠅拂拋無定。付與梅卿爲討尋。一旬無客到田家。天氣淸和謾自嗟。官路惺惺褐雀語。夕陽瀲瀲錦葵花。里娥燒箰招鄰數。山客擔樵度郭賖。認得南坨新酒肆。柳枝遙暎板扉斜。</text>
<title>西齋卽事</title>,<text>怪來煙爨太㑴晨。門外諠諠語笑頻。白小市前人似海。靑莊聲裏雨如塵。縱能焚筆未爲得。無可立錐方是貧。領略家書三百遍。楊山未必勝楊津。</text>
<title>霖雨遣悶 十首</title>,<text>四十秊光一擲梭。南湖浪迹逐浮査。忍飢擬學靑莊啄。關節休將赤仄賖。入戶毿毿苔似髮。沿檐簇簇菌如花。殘秊飽喫皆天定。試聽秧歌到日斜。老夫居處本寬閑。長日無人只掩關。破扇經秊油䐈氣。單衫過雨醭黴斑。從來跌宕皆須酒。未有幽深不屬山。領略箇中眞趣味。今朝聊得解愁顔。颯颯東風送曉寒。高花㚩嫋不勝殘。雨如昨日齋頭聽。山只鄰家屋角看。百度懷人渾作惡。萬言對策定非難。下江三老朙朝發。爲報鄕書到月灘。習氣經秊苦未除。狂歌飮泣意何如。三旬飽喫南官飯。五夜忻看北客書。草色似雲㑴砌後。雨聲如瀑到門初。南齋一夕支頤久。香灺燈光倂惱余。偶來門外立斯須。雲腳沈沈日向晡。廢港合流全面漲。老槐經溼半身甦。䨓收近海轟猶在。天淨羣山澹欲無。一簟一鑪寧有猒。小堂還復對南湖。獵獵西風霽景催。南山一面尙奔䨓。無邊槲若層層出。不盡沙禽續續來。廢銼灰溫行屢撥。破牕樞溼閉還開。今宵苦待東山客。旋買香醪滌瓦杯。竟日臨牕對遠郊。空濛只是溼衡茅。乍疎復密秧鍼際。已暗猶朙竹柴梢。野鸛得時窺院落。林鼃連夜聚塘坳。卸巾剗襪無餘事。試展丹經手自抄。雨後園林有緖風。强揩病眼看晴穹。秧猶在坂農人急。麥已登𤳈邨墅空。切切陰蟲鳴廢院。忻忻雜樹舞淸櫳。城西咫尺臨江浦。觀漲先須約釣翁。捨卻筇枝下磵頭。一簑一笠稱行休。松陰盡日常如暮。荷淨無風只似秋。演漾簾波圍奕客。團圝竹樹枕谿流。隻雞斗酒前期在。共向西林續舊遊。十載居停棗峒西。人多屋小似雞棲。昬昬嗜睡應非病。續續裁詩不用題。近住田家朝送酒。遠來邨客暮衝泥。阻風滯雨秊秊事。政欲思量意已迷。</text>
<title>卽事。爲俳體遣悶。兼懷尹師赫。</title>,<text>外骨內肌醢上案。俗以蟹爲外骨內肌魚。 朝生暮落花欑庭。本草。糞堆上菌。名朝生暮落花。 一禽不狎望山子。日本人。謂田畔爲偶人敺雀曰望山子。見倭漢三才圖會。 百犬皆嘷楊水丁。楊水丁。本名楊水尺。今之屠牛織栲栳者。事見高麗史。阿囝郞罷朝畊出。囝音蹇。中國閩人謂兒曰囝。郞罷呼父也。 連展伊祈午饁供。淮人謂麥餌曰連展。蜀人呼豆腐曰伊祈。 生客過門罵猧子。猧子。狗子也。見唐人醉公子詞。 居人縛帚用蓬蕽。蓬蕽蘆花也。麻立千竿十畞障。新羅方言。椓杙曰麻立。 衚衕一樹四鄰陰。今北京人謂巷曲爲衚衕。 日斜毘勇憑牕見。南詔人謂野馬曰毘勇。 池漲由旬俯檻臨。釋氏謂仞曰由旬。惡呪爭敺打馬鬼。高麗人謂烏鴉曰打馬鬼。見徐明叔高麗錄。 異香初發米奇缸。琉球人謂酒曰米奇。見尤侗竹枝詞註。 破桮碾信糜蠅肚。磇石曰信。亦名人言。 矮刃粧元割鯉腔。蒙古人謂銀爲元。代金爲帝。國號曰元。關北魚鱐乾似札。關北德源府海中。產魚。味極淡泊。俗名北魚。 江南薥黍嫩如花。玉薥黍。嶺南謂之江南薥黍。 流頭忽憶冰糰會。新羅之俗。六月十五日沐髮東流水。謂之流頭節。 渴肺難忘火酒賖。燒酒一名火酒。葦魚鱠似霞攢簇。或曰。葦魚。產王都。金官亦古王都故產此魚。 羅祿苗如雨翦除。嶺南謂秔稻曰羅祿。或曰。新羅廩給百官。用稻代米。今猶名羅祿也。 荷葉包歸先輩飯。湖南之俗。田翁牧豎。相呼皆曰先輩。 榴花揷上假男笄。湖南及嶺南。皆呼女子未嫁曰假男兒。三伏頭廵風似翦。六場尾番 去聲 客如雲。我國郡縣。五日一市曰場。一月凡六場。 人於市上腰爲拜。鄕俗。路上多僂腰爲拜。 酒到城中面始醺。儒雅風流定可人。詩歌吏讀俱絶倫。新羅薛聰製吏讀語助。今俗謂吏讀文。 英秊自致公兄座。公兄字見高麗史。 異日應須爾汝親。</text>
<title>食萵苣</title>,<text>海𤲬盛莙薘。種有沙土氣。朝羹謾鹽豉。見則必反胃。茼蒿稍芬芳。薑芥乃助味。挼莎雜藜莧。何以別涇渭。渣芹如輿儓。雖多不足貴。土人且輳買。所取爲省費。萵苣如寒士。淡泊亦自慰。澆手穩裹飯。無慮一食旣。朝來坐捫腹。歎息還自謂。先生五經笥。此物森蓊蔚。</text>
<title>酒後感懷。疾書不已。計凡一百五篇。詞或太露。字或失粘。並澄汰之。</title>,<text>今日酒匃子。當秊玉笥生。猖狂眞是病。詩律豈須名。苦憶銀絲鱠。偏呼錦帶羹。蕉衫與蒲扇。到處得閑行。解誦頭風檄。能爲耳熱歌。噫渠皆惡俗。嘲我是狂魔。破屋鄰燈入。頹垣里汲過。病來三十日。日日但長哦。自詡三無慍。深知百不能。倚欄愁正切。伏枕病相仍。濁酒爲良劑。奇書是快朋。茶田元咫尺。餘想住東陵。懡㦬茅檐小。惺𢤄柳帶舒。舊徒攜酒客。新話翦燈書。一簟一爐好。三眠三起餘。時來小礀曲。取次看園蔬。劇醉漁蠻席。同餐鬼妾盤。庸醫談藥性。俗子議文瀾。晝睡如期覺。鄕書隔月看。無才復無學。一味是酸寒。久客竆子美。虛名小震亨。病家須盡醉。詩社尙餘情。蛤吹行逾聒。蚊雷夢亦驚。端居十五載。事業太平平。且學邨夫子。何曾喫著須。憐他平丈我。柰爾者之乎。歸意同門限。勞生學戶樞。竆秊北牕下。聒聒正愁吾。憶昨城東廠。三旬館穀餐。番番送火酒。頓頓設冰糰。荷氣因風得。梅堂隔雨看。轉慙鍼砭手。方覺意醫難。飮酒三杯可。登山千步強。老饕眞自媿。人事定難量。力疾雨淋汗。忍飢䨓殷腸。從來藖與麧。只以飼牛羊。麧糠中可食者。藖下辨切。牛馬食餘草節。叵耐南鄕雨。行尋北里家。溫黁三炷歇。飣餖百番奢。媿我黏泥絮。憐渠落溷花。向來眞一錯。回首謾長嗟。慣喫梅生酒。忻聞膽老笙。諸天猶有耦。佳日可無情。𦾏憐花朵。肣朧戀月朙。從今絶行迹。贏得倖夫名。笑殺牆東子。秊光而立纔。憑渠切婆願。詈我擬奴才。愁絶飛梭齒。慙爲似戟䰄。隨仙與嫁賊。無用鴆爲媒。唐顧况詩。若不隨仙作仙女。卽應嫁賊生賊兒。藉甚韓家子。豪華一邑䧺。靑錢塞破屋。紅酒取諸宮。舟楫南湖近。門庭北里通。前宵槥車動。霪雨暗城東。未逢安上畵。誰見嶺南荒。已盡沙蟲化。何須花草芳。移民應有策。辟穀定無方。發粟兼輸漕。哀哉兩未遑。簫鼔三浪 平聲 客。帆檣碇浦涯。齊聲推五兩。轉漕上京師。白粲嗟何限。蒼生只自咨。傳聞察司帖。迫促過江期。打麥耞如雨。堆䴰 音戈。細麪。 磨 去聲 似雷。繫牛依碌碡。繅繭避煙煤。鮮鱠槎頭並。邨醪粥面開。飜思早春意。回首謾意哉。斜日納陵下。農歌處處傳。淺沙行杖策。瀧水看廻船。石攫蒼髥古。秧雞赤幘鮮。簞▣與壺酒。饟饁滿平阡。一暘還一雨。藨蓘自應論。秋氣田疇得。朝光市井諠。農談眞有味。客意復何言。想像瀕陽墅。終朝謾倚門。此日金陵市。沿城復滿隄。荊門猶有客。邨逕已無泥。刃鴨肩肩荷。琴魚首首提。晩湌慙計拙。只是舊寒齏。見說金王墓。遙連舊幔宮。珠襦歸卉寇。玉戺雊華蟲。古埭孤煙外。荒臺落照中。從來銷暑地。盤礴醉花叢。龜旨峯頭石。猶傳首露蹤。九干同附鳳。六卵盡興龍。金盒虛無影。盆城壯麗容。祗今春礀曲。杜宇哭風松。別座居登石。扁舟旵始琴。仙人竟終古。繪事到如今。老樹濃陰合。荒階積草深。會將雙玉斝。一爲酹叢林。盡說西林去。行從一綫天。春知佛巖樹。晴見馬州船。竹院調蒲鴿。花餻薦杜鵑。朅來慙濟勝。回首高巓。自識東城路。仍爲北广行。野花無數發。谷鳥有時鳴。古壁刀山畵。空牆梘水聲。老生耽誦讀。客至但譻𧭈。極浦河家港。平臺汎舫洲。更無山在眼。惟有日當頭。野鴨多於雨。游龍到是秋。卜居須近住。耕釣此生休。小齋新活水。高閣舊晴䨓。昳空廂廡。鬇鬡老蘚苔。緣檐飛鴿閙。落砌暗𧔢哀。舊雨東城曲。篝燈看畵來。傍岸皆蒲柳。沿隄復篥簩。房房通略彴。恰恰瀉芳醪。巢雀哺雛疾。檐蟲挂網高。開簾萬荷柄。要與暗香遭。謠諑自前世。榮名人所爭。憐他花底活。媿我草間生。流徙皆恩譴。拘囚豈罪名。十秊因樹屋。回首也心驚。豪華坐當路。閥閱走通津。翠釜晶盤食。鳶肩火色人。風雲紛際會。䨓雨摠深仁。幽谷非今世。從來不識春。未蒔仙翁橘。仍縫遊子衣。異鄕逢酒食。永夜戀庭闈。浿上氛祲滿。瀕陽信息稀。仰慙華表鶴。猶得故城飛。自賣西泠宅。吾家事益悲。士龍休笑癖。靈運謾詩思。去矣靑泥巷。悠哉白露期。瀕陽小卜築。十口命如絲。今夜幽閨月。猶應念別時。流黃徒自晦。尺素謾相思。草色王孫感。瓜期戍卒悲。向來江上路。已哭兩嬌兒。崱屴豪鷹角。晶熒玉樹枝。獨來梅瘴日。重賦杏殤詩。積善終誰在。鍾情獨我知。向時含涕意。一哭媿阿㜷。有女聞新寡。荒山晝掩扃。汝生何險釁。吾老益伶仃。故宅無存問。孤兒尙典刑。風霜須愼攝。書札當歸寧。西陵古書屋。陳迹若何論。枕裏尋鴻寶。杯前遇虎賁。小缸雲母影。名卉水仙魂。爾日飄零盡。哀哀涕謾呑。千古傷心地。金津餞客場。鄰舟各秦越。征馬竟參商。歷歷孤雲逝。哀哀一哭長。數行猶有淚。百結已無腸。永慕亭成後。書來屢乞文。芹坊閑處望。木筆醉時焚。淚盡銅湖水。魂消火嶺雲。平橋杖屨地。宿草正粉紜。聞說阿那客。移居遠市塵。尙能千日睡。有媿百秊身。柳播何須易。瓊雷幸接鄰。尺書煩轉達。相望一霑巾。近報曼陀洞。竆秊自閉關。書傳烏蠈墨。門對劒鋩山。別註伽倻志。往秊籜翁寄示伽倻疆域考。詳悉。 淸詞菩薩蠻。老夫慙謏見。一味得長閑。謾說玈山苦。書來亦破顔。伯津書報玈山信息 氣蒸人鮓罋。潮撼鬼門關。自濺童烏淚。應敎子墨閑。麥天風力爽。祗此是人閒。學稼今安否。微言已起予。芝眉非俗子。苕霅是閑居。詩筆三蘇在。門庭五柳餘。遠書兼噩夢。相望意何如。壯觀陶家浦。應須好句誇。波圍山犬窟。山犬說。見學圃玆山紀行詩注。 路入海童家。木華海賦海童邀路。 快斫䱋魚鱠。忻看謝豹花。玈山愁絶地。爲爾一長嗟。錦茘堂前樹。春來長幾枝。落花中酒日。殘月倚欄時。南國行吟遍。西園雅集遲。綠幖三萬軸。一半漾淪漪。黯黯松楸路。深春獨愴情。白楊翁仲影。紅杏子𨾚聲。粔籹憑誰設。壺觴只自傾。棃花古城北。每歲一霑纓。谷谷羊腸逕。家家麂眼籬。沿門堆蜆殼。撑艇小瓜皮。夕罧魚鷹立。秋堂柹葉垂。吾家舊西峪。散步看風漪。苦憶眞珠好。兼悲歲月遙。烏金祠鬼夜。凝碧放衙朝。錦幔朝天樂。羅帬逆海潮。東廊松檜靜。取次按橫簫。絶峽彭吳鑿。平郊古貊封。兩條糓紋水。千片畵皴峯。厓蜜家家得。衢罇處處逢。數椽江上宅。猶憶舊田農。載酒麻江日。風帆之字行。樓臺看𠿕𧇠。雲月値朧朙。銀甲番番卸。紅魚頓頓烹。虛亭是岸在。快意俯前楹。南漢厜㕒地。追遊及暮秋。捲簾風落木。封印月㑴樓。問疾成孤往。聽詩得蹔留。異時回首處。雲樹漭含愁。粉堞叢林外。山門畵戟前。客頻僧俗薄。邨近市談偏。豉氣房房滿。書聲谷谷傳。所嗟厓阧 或作㘰。音斗。山川峭絶處。 絶。餘想白雲巓。白雲臺。在北漢城外。雲臺城北上。晴日更繁華。有客皆攜酒。無家不種花。軟風聞篳篥。初月訪闉闍。東郭桃千樹。相期蹋淺沙。舊獻長楊賦。新聲短李詩。風騷才子問。天笑侍臣知。得意應如此。訛言亦在玆。竆秊湖上屋。搖落轉成悲。靑衫利市色。中歲困泥沙。淺雪香橋酒。濃花宋洞家。三條燒燭盡。九陌聽鐘賖。舊侶皆秊少。于今出建牙。網織曾誰觸。機潛實自阽。香空荀令席。書盡鄴矦籤。睚眦何須報。炰烋尙未猒。臨歧謝兒女。於汝定無嫌。歷歷新城路。遲遲舊築臺。玄宮終永閟。白首謾餘哀。種柳今如此。酺罇安在哉。風沙滿襆被。灑涕正徘徊。潭州館外路。遙向景陽分。罋裏餘春酒。樓前改夏雲。野山皆玉立。溝水盡鞾紋。所以湖南產。傭奴或出羣。白道蠶頭衖。靑山鳳尾坡。異鄕猶朴俗。征路謾長哦。野堠花間出。江帆竹杪過。先贒貽則地。未敢損天和。邑有趙靜菴先生謫居故址。好在靑坡樹。猶看白岳雲。車徒行努力。鐘漏悵如聞。▦▦▦霜後。聲悲鴈▦羣。盆山天際色。委頓見黃▦。聞道關西戰。元戎屢出奇。雲梯問墨子。火械敓紅夷。賊壘虛相警。王綱本未隳。殘秊望鄕國。慷慨涕橫髭。棄置何須道。吾生也有涯。小蓮壚畔酒。踈杏檻前花。事業徵君秫。行藏故矦瓜。向來皆偶爾。萬古一長嗟。</text>
<title>卽事拈仙字</title>,<text>數三秋樹許陵前。山色泉聲似往秊。聞道新凉有所事。閑來試訪小詩仙。</text>
<title>醉後有贈</title>,<text>千家酒熟萬家香。每日相逢盡百觴。一自南鄕淪落後。白頭聊入小秊場。千萬皆當壚人名</text>
<title>贈卞之淳</title>,<text>相見復幾日。相知逾未忘。書名今式古。卞永譽。康煕時人。號式古堂。工篆隷精鑒書畵。 詩格小春堂。卞仲良。國初人。號春堂。有春堂詩集。行于世。 燈火長廊靜。槐陰一院凉。何時沒雲頂。盡醉看風檣。飛鷰差差溝水流。海西門外盡淸秋。相逢海客談瀛海。又將南城半日留。</text>
<title>贈童子裵啓玄</title>,<text>西林寺裏聞歸去。北郭邨邊悵獨回。想汝讀書樓上日。滿山黃葉雨聲來。</text>
<title>晩泊江倉酒壚回文</title>,<text>長路歸時過市墟。下堂孤月曉星疎。腸回已結愁多夢。眼病纔看厭細書。香篆碧鑪春檻小。薄簾紅燭夜窻虛。傍壚酒伴留廻櫂。塘外林光林外渠。</text>
<title>丙子元朝試筆</title>,<text>十六秊前行路客。一千里外憶家時。老親少疾他何望。穉子恒飢是所悲。痛飮今春新熟酒。長吟去夜未完詩。存亡離合皆天定。此外悠悠愼莫思。</text>
<title>贈崔璞葫山僑舍</title>,<text>一春愁臥髮鬅鬙。瘦似牂羊淨似僧。詩眼可無澄鑑▦。酒腸應有漏巵承。萬言對策嗟何及。百計求田愧未能。稍待谷風融雪後。蒜臺春水有漁罾。偶來行飯小谿濱。鳥睡蟲醒絶四鄰。快意定知還債日。閑情須識著書人。任他朙月三分好。媿爾濃花百度新。見說故園田事始。十秊辜負漢山春。處容長褏怛忉歌。第一蘭娥與月娥。今日君心猶有妓。向時吾事最多魔。四愁重疊思如許。十憶纏緜意若何。光景漸銷惆悵在。可知贏得是蹉跎。</text>
<title>再贈崔璞</title>,<text>海西門下礀西亭。田字牕臨口字庭。想殺蒜臺瀕水屋。閉關終日睡還醒。黃頭赤腳語傖儜。對面無非拜揖生。除卻䰞鹽撈蛤外。更無心事見諸卿。扇花風盪礟車雲。浦臭江鯹盡日聞。自是天荒愁絶地。遣人那不惜離羣。伽倻火酒桂薑名。每度逢場只細傾。爲說客中偏好飮。元來不盡兩銅鎗。果房朙月悵徘徊。我國謂官奴房曰果房。 後夜欞星百度開。二十八聲雙喇叭。豈曾吹送寶卿來。崔求見官妓寶卿。至夜分。竟憫悵而。月娥詩句試鶯才。玉指朙牕弄筆回。愛殺月添新照色。不敎紙戶向空開。前日崔誦示東京妓月娥。新糊紙窗句。月添新照色。風失舊行程。月城歌舞舊稱聲。松韻蘭香沁骨淸。自是崔翁才子手。墨池雪嶺任嘲評。崔有詠月城妓蘭松詩。殊警策。如噫如泣傷神。打令黃雞一曲新。我國歌曲。有打令調。 見說蓬萊生面女。學歌曾是社堂人。我國謂沿路賣唱賤娼曰社堂。寶卿歌曲卷兒琴。第一金官時世音。他日蒜臺朙月裏。曳船須聽水龍吟。瓜皮艇子短簑衣。家世漁蠻竹島磯。箇處期君何日好。桃花酒熟葦魚肥。</text>
<title>酬崔璞</title>,<text>膩燭樺堆燼。鳴琴鐵絙絃。辛夷初發好。卯酒細斟便。爾日韓公子。臨風手語傳。蒜臺春水上。回首意惘肰。</text>
<title>金素精草堂卽事</title>,<text>金生茅屋下。邀我看初筵。窨酒濃宜覓。團蒲嫰可眠。至誠疎禮法。朴俗在邨田。更約東臺夜。同來漱玉泉。</text>
<title>酒後贈兪漢玉</title>,<text>此意終難道。吾生亦有涯。醉鄕閑日月。歸路漭雲沙。石𧉧春盤鱠。蘑菰水驛花。濟南生理地。無計共浮家。遊俠高風貨殖才。酒樓花市意悠哉。何當復翦西窗燭。共醉寒宵柚子杯。</text>
<title>送李彥國還京</title>,<text>回首旗亭畵壁時。于今已是十秊遲。靑泥古巷空流水。皁莢新橋半夕曦。別意謾成犀首飮。歸心應似虎頭癡。白門耆舊凋零盡。爲報吾生也有涯。</text>
<title>病中憶虎谿</title>,<text>北閘灘聲如猛雨。涵虛亭外湱奔騰。卽當炎暑思何極。每到黃昬聽倍增。知是淫霖添浩浩。想他穹壑落層層。經旬瘧癘昬昬臥。巾屨何由滌鬱蒸。</text>
<title>中夜苦熱。走尋沿街酒壚。計口占三十八韻。遂不次第。</title>,<text>六月月旣朓。煩暑夜乃增。仰天一雲無。立地如炊烝。牆東大柳樹。淸露串珠凝。一葉不動搖。鬱若堆薪蒸。飛蚊擾上下。鍾鼓紛吰噌。其喙一毫耳。利可穿鞹鞃。我室蟲所窟。壁蝨與棚蠅。開戶試納頭。觸手聲𦒃𦒃。我時困痎瘧。腰腿不自勝。單衣汗如沐。爬膚五指𤻴。所不卽裸裎。先夜有遠朋。聞其旅遊者。卜夜以爲恒。喓喓壁間蟲。爾生良可憎。人今但坐喟。有若鳴自矜。病暍卽痛飮。執熱思層冰。層冰理所無。暍飮猶可能。蹣跚出門外。仰視殘月昇。織女已中天。殘月猶一稜。城南數畞地。有爝如深燈。想此魚市墟。敗鱗光澄澄。其傍香逆鼻。市瓜堆如陵。瓜婆久熟寐。百嘑無一譍。縱橫大道中。赤體交股肱。或鼾睡動地。或夢魘蹶興。揮扇聲撲撲。爇艸煙騰騰。羣犬亦同臥。狺怒敢相夌。衛南小酒壚。摸索亦可徵。張燈耿餘燼。簾箔疊依憑。有如倮壤人。塞至但垂繒。褰帬稍綷䌨。斂髻猶鬅鬙。曾聞此善釀。酒徒之所稱。况今麴米賤。淸濁釅相仍。滌桮使我看。注壺今我承。言我出不易。不必問斗升。感玆邨俗淳。欵曲見未曾。久坐稍噫欠。劇醉但摩膺。引我起納屨。掖我越溝𣎒。歸來睡一覺。城上鼓鼟鼟。</text>
<title>權子相茅亭</title>,<text>權老柴門禾黍間。朝暉一抹上林端。隻雞斗酒遣終夕。淸簟踈簾聊破顔。</text>
<title>口號贈權處一</title>,<text>鮮鯽頭頭入釣新。金絲一葉便醺人。邇來始識邨人好。每見親朋意更眞。</text>
<title>南齋秋夜同權處一作</title>,<text>魚場北畔稻場西。雲水茫茫極目低。爲是望中稀里落。曉來先聽別邨鷄。</text>
<title>有客</title>,<text>南郭今晨泥沒踝。東鄰昨夜虎夔藩。不憂不借溼到腳。十步五顚來叩門。憫我竆居未夕飯。一壺聊復遣奴沽。高吟枕上憂思切。亂酌燈前意氣麤。</text>
<title>俳體紀所見</title>,<text>家世茳倉社。行來竹島橋。馬風渾是瘴。鄕人謂南風曰馬風。 龍水遞爲潮。土人謂辰時潮曰龍水。 𩷒鮓連船賣。𢑆蘆比屋燒。生涯元自足。不擬離漁樵。</text>
<title>冬夜枕上作</title>,<text>暗風淅瀝霤琮琤。睡覺南齋欲二更。宿疾每從長夜發。新詩猶向小春成。峒巫篳篥悄孤奏。官樹鵂鶹相對鳴。聞道朱門有喜語。煑糜獻襪賀惟庚。</text>
<title>悼妓愛生</title>,<text>著地團圝香扇墜。向人𦾏小花枝。品題尤物元難竝。此物由來似伊。刺紋帔子雀頭光。罨畵梳兒魫骨香。此日摠將封寄去。不敎魔物罣心腸。相逢只是道寒暄。領得心情摠不言。玉葉兩緘書謾徧。石華雙袖涴猶存。向來未試鶬鶊炙。此去應爲蛺蝶䰟。惆悵海西門外別。一眉新月又黃昬。</text>
<title>悼亡</title>,<text>飛花寂寂鷰差差。心緖渾如始別時。五夜夢回飜作惡。一春想極轉成癡。黃絲太苦無多染。紅藥將離有折枝。此去九原應一笑。十秊重見兩嬌兒。何限風臺與月樓。登臨猶自淚潛流。傷心小別三千界。屈指相思十五秋。地下定無書報恨。人間惟有酒銷憂。向來一語分朙記。長病長貧兩白頭。</text>
<title>贈𦦔生</title>,<text>蹔去何須問。頻來定不嫌。院凉人悄悄。樓迥月猒猒。燭暗憑誰翦。杯乾只自添。可知歌慢拍。愁怨在眉尖。</text>
<title>題小心手帕頁</title>,<text>綠韝微褪繡墩香。寒粟初融兩靨光。曾向獵胡圖裏見。窩兒帳內醉三娘。</text>
<title>月擬玉溪生</title>,<text>朙月出未久。娟娟雲海端。人閑始遙望。地迥更餘看。銀漢元無路。瓊樓可耐寒。欄干何許物。凭卽自長嘆。</text>
<title>嘲憐哥</title>,<text>掌中飛燕須君擎。跨下皇騮待我扶。曾記水南壚上見。淡黃衫罩玉浮屠。</text>
<title>憶事 二首</title>,<text>目笑低回眉語斜。莫愁元不在盧家。柳黃帬子鵶頭髻。爲問京華有此耶。不遣猧兒吠客來。一雙牡鑰夜深開。爲有履聲聞別院。暗中猶罵道癡獃。</text>
<title>病中謝梅生見過</title>,<text>湓陰建子月。我屬有寒疾。其先風在骨。當冬乃㑴軼。猶能勤調息。但未廢盥櫛。所苦頗昬悶。作意恐難必。憶我在家時。此祟間闖出。伊時頗矜重。百事取安佚。有婢敎煎藥。有妻代操筆。肰猶苦煩懣。叫怒雜呵叱。昨者有親賓。沈醉自朝日。其夕發凚㾕。嘔噦涴書袠。旣醒乃委頓。懊憹故無匹。終朝屋南端。跧伏念衰質。刀刀風觸楹。熒熒日照室。室中悄寥寥。有鼠鳴喞喞。微聞隔戶咳。鏗肰撼屈戌。心知舊所識。闔眼故不詰。由其早寒來。裙裾氣凜凓。見我不卽前。擁鑪俄頃畢。哀我氣如綫。腸胃久不實。終始無一言。淸淚霣其膝。須臾掖我坐。勸我歠薑朮。鏘肰啓虎子。咳𣪎慮有失。寬慰且溫存。百爾諛安吉。將股承我頂。當陽覓頭蝨。昔我住比鄰。恩誼不可述。經秊困瘧癘。所須固非一。羹魚糝土酥。䰞糜溲崖蜜。所願適一歃。辛苦不遑恤。有女頗巧黠。纔能辨六七。聞其死屬耳。從此絶親暱。不謂善懷者。旣踈反愈密。缾沈戀故綆。絃絶思哀瑟。噫我總角宴。舊好逾膠漆。同聲慕鱗羽。解額聯甲乙。邇來二十秊。顚倒遭竄黜。貧病轉不給。情理况誰悉。無事動若凂。不惴而自怵。如其肎一眄。所望光藩蓽。生來少悃愊。切磨曾無術。俱能用文雅。但未爲利訹。秊來頗晩覺。所惧在驕逸。寄語謝故人。惟以自忸怩。</text>
<title>雨中寄金參奉再龜納陵齋閣</title>,<text>今日西陵雨。高齋獨爾思。霏微終永夕。霑溼阻前期。梅柳渾佳色。沙泥淨野姿。政須晴霽美。疎豁看東陂。</text>
<title>次韻金再龜納陵寢郞</title>,<text>過雨南池草色濃。偶隨流水駐鳴筇。嫰黃一簇邱中樹。深碧數尖江上峯。卜兆遺墟看石笋。寢郞居處蔭風松。前期更指西林路。淸省還應待暮鐘。</text>
<title>雨中從鄰人覓酒</title>,<text>山館杏花夕。邨酤竹葉春。願分雙注子。留醉獨醒人。</text>
<title>杏花</title>,<text>三旬爛醉蓮娃酒。百度遙吟杏院風。好是夕陽樓上望。朙花橆數土城東。</text>
<title>同金素精申氏園賞花</title>,<text>五秊重到郭東家。桃李叢殘有數花。記得申翁歌歗地。板門相對麥畦斜。</text>
<title>錦荔堂。同權處一得多字。</title>,<text>一春無那衆芳何。每日東城百度過。生酒偶從灘老覓。西林留灘師送酒。 小詩留與月兒歌。月城妓月兒。見余夢歸詩。擊節唱歎。 峭風吹磵水逾響。返照入林花更多。稍待柳塘濃綠日。摘船聊復看新荷。</text>
<title>贈金君億</title>,<text>蘆葉靑靑江水平。鯔魚風後月華生。熊州三老多春興。須向南洲曳行。六幅艑艖五尺篷。長洲一任去來風。邇來十口須漁釣。媿爾沙邊水勃公。</text>
<title>心婆酒壚同權子相作</title>,<text>心婆壚上簇花枝。小醉微吟到每遲。隨喜牕中見南陌。嫰黃千樹夕陽時。</text>
<title>玄天默城北幽居</title>,<text>此生端合老林泉。差喜靑山滿眼前。見說南齋更幽絶。竹林罅處看寥天。</text>
<title>贈申義宅還京</title>,<text>別院花飛晩。孤城麥秀初。故人從此別。佳日意何如。白髮平戎後。淸罇爲客餘。未同南去轍。猶遲北來書。</text>
<title>登盆山打鼓峯</title>,<text>築城曾避寇。打鼓復登高。今日致身處。當秊仰望勞。魚山連翠色。馬島漭雲濤。誰遣堂中女。終朝舞鷺翿。</text>
<title>紫鰕行。戲贈孫楗進士。</title>,<text>紫鰕紫鰕菉島鰕。多於流水細於沙。春江三月飛楊花。沿渚蔽浪如浮苴。漁人織網如織紗。長笊巨帚撈復遮。能者五日一艑艖。一籃一簏須咄嗟。鹽漬缸盛入闉闍。亦調鮭菜供豪奢。不論鯔鱮與魴鯊。惟鰕之美利莫加。菉山上舍浦上家。行秊四十淡生涯。寒虀冷麮不自佳。東家酒熟遣婢賖。子長貨殖理無差。潟鹵其柰桑與麻。熬鹺𣌑沙手耮杷。滂沱十旬爲瀦窪。攩網百柄載一車。沿流截斷如籬笆。長罌大甒滌無瑕。男咍女笑劇讙譁。浦中之水澄無渣。但有碧漣涵朝霞。歸來放杖一喙呀。誤爾觸屐羣跳鼃。書生百事不足恗。得無傍鬼相揄捓。天凉賣漿前路遐。薦福轟雷空紙拏。天其惡人太豪華。苟當與角不與牙。吾知上舍志修姱。敎詩服禮不自誇。從今去種南山畬。一口再食三時茶。鴨媒亂鳴葦抽芽。詩成一笑春晷斜。</text>
<title>今雨紀所見</title>,<text>昨日山出雲。今日山出雲。東山亦出雲。南山亦出雲。江浦亦出雲。溝𣎒亦出雲。出雲盡墨色。繼出方沄沄。直恐天地間。昬曉遂不分。傴不辨地毛。仰不見乾文。山亦不知處。水亦不知垠。空濛大海涘。鸛鶴徒相聞。昨雨劇刀箭。東谷裂古墳。轟䨓助其威。轢地萬轀轒。今雨稍微細。風至旋紛紜。時於塘坳閒。霅霅聚圓紋。所惧江入戶。所憎泥及帬。咄哉兩閤閤。聒耳自昒昕。盤湌強強食。觴酒微微醺。朝朝屋西楹。一睡至晡曛。科頭者誰子。三夕力鉏耘。凚㾕兩手赤。爇柴以燎熏。自言歲甲乙。荐飢餘骨筋。今雨又如此。愁絶將何云。</text>
<title>苦熱後雨旬有七日。口占二十八韻。</title>,<text>溽暑今猶甚。南齋獨臥牢。檢書眵似瞢。對食汗如膏。日卓熏人鮓。風來偃地毛。雲車紛自轉。雷鼓續相鏖。急響聞高棟。重紋見漲壕。闖窠羣蛤吠。觸箔數蚊逃。川陸涳濛合。煙花晻曖韜。九逵泥滑滑。萬竅溜滔滔。市價添桐屐。輿行撤錦袍。䃔䃧罌盎潑。汩沒溷圊淘。▦▦渾心數。咨嗸只首搔。始忻聞霎霎。終倦坐慆慆。衣潤衿裾慢。牕膠闔闢勞。化蛾黴涴麥。來蜹醭蒸醪。欑沿櫩桷。堆沙墊桔橰。㖡嘲徵鼓漏。炕聶課穮薅。氣饐思薰陸。神凄戀復陶。委叢愁蒔菊。失味媿投桃。溼霧經時在。乾星此夜遭。靜觀澄石礫。遙聽洶江濤。倐忽流螢閃。支離曲蟺號。霤沾懸耿耿。林滴動騷騷。快意遺巾幘。愉情覓酒槽。不瑕淹黍菽。何遽長蓬蒿。速客揯琴縵。敎兒放釣舠。敗茅仍稍葺。漂柿且爭撈。澤國親長鬣。豐秊學老饕。新凉蘇肺渴。步屧上東臯。</text>
<title>金機玄晨風擊雀圖</title>,<text>風鷂脅其羽。直下三千丈。天長勢無前。騞肰風雷響。羣雀滿樛枝。驚奪失擾攘。紛披一時休。寂肰空草莽。百發動有注。一擲諒非枉。食肉飽志願。灑血酬慨忼。金生海上客。眉宇颯精爽。施爲竢揮灑。方寸森氣像。三朝臥秋軒。振筆得所想。人禽兩得意。蓄銳同技懩。吾聞鷙鳥擊。匿形竢平廣。譬如神勇夫。雪恥揕其嗓。聲勢動罹殃。色擧果長往。生乎愼所取。朙哲貴自彊。</text>
<title>病起有懷</title>,<text>荒野葦林外。孤亭陂水頭。雨聲渾昨夜。鄕思又新秋。久病諳行藥。餘生學蕩舟。飜憐滌器客。消渴若爲謀。</text>
<title>三婦豔</title>,<text>大婦良家女。織作無冬春。中婦雖再嫁。飮食頗時新。小婦新退妓。眼色招行人。丈人且安坐。囷粟方陳陳。大婦自優好。當秊閱苦辛。中婦稍細黠。承順巧持身。小婦無所畏。能笑復能嗔。丈人且安坐。足以誇鄕鄰。</text>
<title>憶南齋幽居</title>,<text>爲客仍遷次。南齋去始思。遲回新磵曲。隱暎舊茅茨。春意雞聲得。陽光樹杪知。向來幽興熟。回首水西涯。</text>
<title>春夜聽金益文說鬼</title>,<text>未須無事作猜疑。姑妄言之妄聽之。好是𨛦城吹角後。黃昬微雨倚欄時。</text>
<title>與張民則</title>,<text>今日風色大惡。雲片深黑。怖人決意登船。爲底急榦事。昔楊誠齋謂好色者曰。閻羅王未曾相喚。子乃自求押到。何也。僕爲作一轉語曰。廣利王未曾奉邀。子乃自求進見。何也。吾贒。幸勿以僕言爲謾戲。望自珍重。毋至有後悔也。</text>
<title>奉贈金輝運進士</title>,<text>霽園芳草斐園梅。陳迹銷沈半是苔。忽憶故人渾隔世。每逢佳節獨興哀。摸稜語熟心猶警。副急詩多意未裁。遲 去聲 到杏花微雨夕。卻將談笑盡情開。</text>
<title>次韻李聖燠使君南湖春夕</title>,<text>潮去水平屐。潮來風滿舟。江身際海闊。樹色共雲浮。平遠山爲界。空濛霧是洲。相看北郭老。竟夕此沙頭。</text>
<title>西林寺</title>,<text>定知無計送餘秊。隨喜煙花徧洞天。十八秊來駕洛客。拄筇三度翠雲邊。寺樓名翠雲。</text>
<title>卽事</title>,<text>朝寒惻惻潑衣裘。紙幔油窗坐更幽。怪道雀聲諠到夕。杏花開滿屋西頭。</text>
<title>上巳燕子樓。同李聖燠使君賦。</title>,<text>西墅流觴後。朋遊事已非。閣梅當夜發。樓燕幾時歸。落日留杯酒。微風看舞衣。徒將遲暮意。回首共依依。</text>
<title>申漢叟參議。求余詩甚勤。作此寄示。</title>,<text>歸意日蕭索。南鄕春又回。近聞苕霅客。三絶廣文才。歲月炎洲晩。風流粉署開。西園好松石。應憶待人來。</text>
<title>同李聖燠使君。遊東山聖祖菴。</title>,<text>細石新開徑。孤篁舊作林。虛朙看處闊。隱約坐來深。杯酒須終日。詩篇莫惱心。轉敎橫吹遠。轟破半山陰。</text>
<title>翌日。同遊山海亭。亭在曹南冥先生故宅址。</title>,<text>先生遺躅此谿山。便著孤亭水石間。看盡晴嵐猶惜別。到來虛閣自餘閑。曼陀葉密偏宜生。撥穀聲多好破顔。一路春陰江上岸。緩驅羸馬醉中還。</text>
<title>南湖舟中呈李使君</title>,<text>勝地應須百度看。重來非復暮天寒。臺因近海風常惡。湖爲無山水更寬。力困滄波雙鴨小。氣蒸春岸遠花團。烹蒓鱠鯽渾餘事。且罄壺觴盡日懽。舟楫仍㑴曉。煙霞復滿湖。岸移花送客。潮漲水平蘆。漸識三叉闊。遙憐七點孤。篙師報亭午。恰恰倒金壺。張帆恰恰受和風。日色波光漫碧空。遣弄漁舟爭滅沒。捲開雲幔望遐通。羣山縹緲疑無外。極浦沖瀜宛在中。認得去秊蘆岸在。浪花深處綠叢叢。</text>
<title>松岳壇口號。贈金希瑞寢郞。</title>,<text>去來松岳謾朝昬。爲見城西小石門。一樹棃花數茅屋。望中長似故西園。</text>
<title>三月二十三夜。酒醒後作。</title>,<text>棃花寂寂南風定。柱宇聲聲北斗垂。獨有最難排遣處。半窗殘月酒醒時。</text>
<title>寄西林仙正留坦二上人</title>,<text>城北銀河寺。層臺月色分。子𨾚嗁到曉。山木鬱參雲。境自曹溪得。詩從法照聞。鍾樓如見借。誰擬惜離羣。</text>
<title>中秋感事</title>,<text>䫇翁全子克。語次誦余中秋感事詩。記辛未秋。余作此詩。書童子林快旭詩卷頁。九秊之間。漫不記念。聞子克言。怳如夢境。因念余落南後。詩詞率多口占。旋復遺忘。政不知他日從何人口中。復得聞何時所作也。社酒新篘有遠朋。樓臺處處月如冰。南州野色三秋鴈。北里人聲五夜燈。節序㑴尋愁不柰。詩篇警策老猶能。故園此日知誰在。試上圓山第一層。</text>
<title>四月八日有感</title>,<text>八日朝晴好。高齋悵獨吟。牡丹眞一夢。新綠幾時深。白下音書絶。湖中歲序㑴。亭臺與華月。猶憶去秊心。</text>
<title>寄贈可笑子</title>,<text>三杯酒盡驪駒發。千里臺空樹影齊。今日勸君煩一語。鷓鴣啼罷子𨾚啼。</text>
<title>次韻郭老卿南湖用俳體</title>,<text>有岸皆生荻。無家不使船。千羣鬧鵝鴨。萬石打魚鮮。城市三邊到。滄溟一水連。故知湖上客。平地笑昇仙。盡室南湖去。生涯付一船。遣奴撈白小。留客爨紅鮮。顚倒書籤藉。淋漓醒醉連。此生至願。誰擬接天仙。</text>
<title>割麥後作</title>,<text>淸谿漾虛閣。朝日射荒臺。植杖柴門外。乘凉待饁回。分秧陂水滿。割麥野田開。永憶西陵下。園𤳈謾草萊。</text>
<title>畣金農師</title>,<text>足下以爲死生之際。可以易言者耶。吾人若於此關頭了辦得過。天下更無第二副難事。何苦向竆鄕邨社肥脂廣腹兒面前乞貸錢米。區區作朝晡過活耶。朱子畣廖子晦書云。東坡在湖州被逮時。面無人色。兩足俱軟。幾不能行。求入與家人訣而使者不聽。又畣李伯諫書云。楊大秊資稟淸介。立朝獻替。略有可觀。而釋子特以爲知道者。以其有八角磨盤之句耳。肰旣謂之知道。則於死生之際。宜亦有過人者。而方丁謂之逐萊公也。以他事召公至。中書公乃恐惧。至於便液俱下。面無人色。八角磨盤。果安在哉。足下謂楊大秊，蘇子瞻爲何如人耶。彼其平日立心持論。必有大過人者。而至於決撒之際。不能無沮喪失措。况下此一等人耶。足下氣太銳。論太輕。秉執未眞。閱歷未多。且須熟觀孟子不動心一篇文字。去做了三十秊喫緊工夫。肰後卻理會此事爲未晩也。周亮工曰。葦之小者曰蘆。未秀曰葭。稍大爲蘆。萑之初生曰薍。一曰鵻。詩大車註云。菼。鵻也。初生爲菼。長大爲薍。成則爲萑。郭璞曰。菼似葦而小。蒹似萑而細。李時珍曰。蘆有數種。其長丈許。中空皮薄色白者。葭也蘆也葦也。中空皮厚色靑蒼者。菼也薍也荻也萑也。其最短小而中實者。蒹也簾也。按周說。初生爲薍。而詩註云。長大爲薍。周說蘆小于葦。而李云蘆葦並長丈許。諸家之言。雖不同。當以李說爲斷。大抵今之産京畿楊花渡，莕洲等地者。皆皮厚稍短。當是薍萑之屬。最小中實者。凡有陂澤處。皆有之。當是蒹簾之類。今之生此地南浦等處者。悉長丈訐。中空皮薄色白。的是蘆葦耳。又其笋曰𢑆。花曰蓬蕽。足下前日。亦嘗並此考檢否。</text>
<title>崔七七杏花鵓鳩圖</title>,<text>▦色欲雨鳩勃豀。雄飛逐雌雌怒啼。回飛不向林間棲。錦襠繡襦不自惜。翩肰下啄山田泥。田間碧草紛萋萋。上有兩鳩行得得。的皪雙睛活相射。一鳩癭頸俯自矜。兩鳩刷翎回其臆。西林老杏花作團。上枝下枝漫天白。花梢兩雀復喧爭。搖蕩殘英墜香陌。卻憶圓山小園林。欄前一樹春陰陰。欲晴不晴雨不雨。遭雨聒聒愁煩襟。怒鳴喜啼皆同音。從來物情隨臆度。焉知喜怒必有心。毫生畵手出邊趙。尤工竹石兼花鳥。今之此圖自謾戲。仍須玉躞緗綾褾。摩挲墨迹久已昬。有眼何須欵識存。南傖竟是寒具手。况論藎篋薰溫黁。一別京城十八載。展卷重見毫生在。嗚呼毫生畵手生不再。</text>
<title>戲題鄰人屋壁</title>,<text>老翁坐共猧兒席。穉子行探鷰子家。一片秋光籬落底。也須數種菜頭花。</text>
<title>卽事戲柬全子克</title>,<text>溪魚脫網輕拋尾。山果登盤半帶枝。寄語䫇翁好記取。絶勝風味早秋時。</text>
<title>早秋過郭老卿</title>,<text>郭老柴門外。山蟬不住吟。晩凉看穫稻。秋水對披襟。古碣田間得。荒池雨後深。政須新釀熟。重上小亭心。</text>
<title>將曉</title>,<text>將曉百蟲急。高堂星月輝。乍凉思老酒。遲暮猒生衣。樓角吟風久。邨燈隔水微。光陰與往迹。回首念依依。</text>
<title>過權處一城西幽居</title>,<text>不擬成長往。幽居始見君。卜鄰通甫里。覓句付宗文。破屋疎螢入。空庭墜果聞。蹔來慙腳力。惟是醉醺醺。見說心婆舍。逢秋酒味醇。淸池躍銀鯽。微雨長楓人。野客衣襟博。田家肴蔌新。何時攜郭老。快意到西鄰。</text>
<title>秋日。同全子克權處一作。</title>,<text>山豁茅茨小。蹊凉稻穗高。拄筇看藥圃。岸幘聽松濤。有客談瀛海。呼兒貰濁醪。由來存古意。未惜過從勞。</text>
<title>再贈權處一</title>,<text>去城元咫尺。居處半樵漁。幼子慣賖酒。行人聞讀書。種匏敎上屋。編荻去圍蔬。食力應吾道。休言經濟疎。</text>
<title>秋夜。懷全子克。作此奉寄。</title>,<text>苦憶西枝客。終朝只掩門。雀聲連稻水。蟲語聚蔬根。名豈竆鄕得。詩應靜夜論。那堪谿上月。已自照空軒。</text>
<title>紀所見戲效袁石公</title>,<text>勝地非關問隱淪。芳隄處處置長茵。狡童喉舌渾京國。狎客衣衫謾市塵。一鱠一羹鮮鯽美。半紅半白草花新。是閒吟嘯終無賴。作意軒渠恐未眞。</text>
<title>秋夕燈下獨酌</title>,<text>院冷風微度。庭昬露已霑。暝蟲如擊磬。秋竹似排簾。倚閤燈花爛。開罇蜜酒甜。不知湖上月。滿意照前檐。</text>
<title>暮秋雨</title>,<text>雀聲愁雨滿東陂。黃葉蒼藤暗不知。乍冷乍溫裝裌日。半醒半醉倚欄時。</text>
<title>古西門看刈稻。同權處一得寬字。留贈郭老卿。</title>,<text>兩三略彴水西灣。秔稻連天野色寬。漸喜高風蘇肺渴。不愁零露涴衣冠。陂田鴈沒蘆根黑。邨巷鴉嗁樹葉丹。何事東鄰居士宅。雀聲終日擾空欄。</text>
<title>金希瑞，安景稷。約同遊西林寺。因雨不果。</title>,<text>茱囊菊斝秊秊事。苦被秋陰殢客魂。今日臨窗更愁絶。魚山雲接鵲山昬。</text>
<title>次韻宋升若肰竹堂閑居</title>,<text>猒將裘馬踏城中。住處桃源東復東。一路江洲沙壩白。數家籬落野花紅。觀魚水近風生戶。射鴨人回雨滿篷。爲是晩秊頤養足。不須噓吸便長終。到來煙水便忘機。不爲山禽苦勸歸。小樹作花渾寂寂。片雲當戶故依依。漁燈競向龍塘沒。樵路遙從鵲院微。稍待新春邨酒熟。杖頭贏得浥林霏。</text>
<title>夜宿西林寺坦公房</title>,<text>榾柮無煙燈燼遲。銀河樓閣夢參差。夜來山木聲如雨。正是初寒葉脫時。</text>
<title>靈龜庵</title>,<text>靑冥驚𠿕𧇠。絶壁置危欄。木杪聞僧語。階前見鶻盤。秋從牛渚冷。天向馬州寬。緬憶玆山色。城中日日看。</text>
<title>南湖舟中贈許任進士</title>,<text>▦魚風爽蕩輕舠。湖面平看極海濤。萬點雲霞爭日沒。一灣蘆荻迥周遭。饔人酒裛銀絲鱠。座客詩沾玉帶袍。六度南洲行浪迹。至今遺恨▦山皋。</text>
<title>戲題許十長生圖</title>,<text>西墅幽人麋鹿羣。霝芝爗爗寤歌聞。松壇復吐沈山日。竹隖長舍觸石雲。警露可能無夢寐。曳泥元自遠燋焚。屛風七尺丹靑好。駐景凌虛一任君。</text>
<title>戊寅除夕偶題</title>,<text>吉貝裘成稱體寬。廜㢝酒熟聚鄰懽。篝燈自向昬前點。檐霤將臘後看小。倩奚奴煩埽席偶。逢生客強加冠白。門第宅渾如昨回。首經行悵獨▣嘆。</text>
<title>己卯元朝試筆</title>,<text>故山煙樹草堂前。回首銅湖十里船。未信陽春歸黍谷。徒聞滄海變桑田。鴈飛上苑還今歲。鶴語遼城已有秊。遲 去聲 到雨香雲淡日。柳花無賴拂征鞭。</text>
<title>飯浦夕眺</title>,<text>夾岸黃蘆偃白茅。沿江處處看平郊。輕舟向夕惟聞艣。遠樹經冬只見巢。粉浦邨墟渾水氣。卵山燈火半林梢。歸來恰趁南樓月。衙鼔鼕鼕一任敲。</text>
<title>寒夜言懷</title>,<text>星斗微光雲霧消。竆秊客意正迢迢。廢鑪得火香仍在。殘燭無風影自搖。穴鼠欺人行几席。老鴞嘷月隱叢條。洛城何限朱門裏。蠟炬霞觴到早朝。</text>
<title>自叙</title>,<text>垂老人間足畏途。從來養拙是潛夫。揷籬戒犯鄰家圃。賣菜圖完邑里租。如此月朙還閉戶。每因花落強提壺。頃秊䟤跋 蹻健皃 何須問。泉石風塵兩可吁。</text>
<title>從海東門至風化樓。同裵允元，許性能，金羲瑞夜話。是日立春。</title>,<text>衙鼓無聲墟市空。芒鞵緩蹋子城東。鳴泉瑟縮凄風外。高閣嶙峋細月中。夕院燈光諠宿客。春畼鐃吹走邨翁。秊來差喜身強健。覓句呼觴意不竆。</text>
<title>春雨郭南閑步</title>,<text>雨聲寥落舊茅堂。巾帶蕭肰拂曙光。近水漸回芳草色。隔蹊遙送古梅香。鄰雞互畣如唱。野𩿼齊飛似綴行。蹔出郭南還悵望。早來風物見吾鄕。</text>
<title>不寐戲題</title>,<text>小兒吹器 古弔切。見宋史劉琦傳。 學歌呼。得意黃昬一事無。不道臨谿小茅屋。擁衾料理睡工夫。小婢怕寒兼怕夜。飯匙纔卸倒頭眠。猧兒不住吠籬落。百喚從它僵戶前。鄰壁啁啾誦竈王。鼕鼕小鼓逼晨光。老夫心口時相語。何許盲師腕力強。缸燈燼結蜻蜓眼。爐藥煎成蚯蚓聲。隔箇一方窻紙外。北風飛雪可三更。</text>
<title>次韻權處一早春過曹冲甫山齋寓居</title>,<text>飛閣當頭小。懸厓置足安。入檐杉露滴。㑴座竹風寒。怪石逢僧問。幽禽引客看。丈人情意熟。瀝酒罄餘懽。</text>
<title>南城譙樓晩步</title>,<text>不用竆愁苦著書。攀林蹋閣意何如。羣山黯黑樵歸後。新月微黃市散初。老去轉嫌衫褏重。病來頗覺酒桮疎。故人近報南洲好。蠃蛤逢春賤似蔬。</text>
<title>步至城西酒壚。邀許景瞻，金羲瑞小酌。</title>,<text>萬柳西陵道。孤煙北郭邨。暖知衣絮重。晴見酒帘飜。鮮鱠銀絲滑。香羹玉葉渾。人生行樂耳。雲月謾黃昬。</text>
<title>次韻權處一早春登黃山日哦亭</title>,<text>鷲棲山外瘴煙消。居漆城邊日向朝。花信一番渾作態。鳥音百變不勝驕。劇憐春睡昬昬破。便見晴沙漠漠遙。怪道竹閒淸鏡動。上江販米正鳴橈。</text>
<title>次韻權處一雙碧樓和金裕憲使君之作</title>,<text>雲物輪囷近晝凉。樓陰一道接城長。旋敎狎客題鸚鵡。試聽稺兒詠鳳凰。叢竹被原隨地勢。廢池經雨漾天光。使君自有安心法。未必風煙勝故鄕。</text>
<title>爛漫亭。邀權必永，文師呂同賦。</title>,<text>出門眞覺此身閑。每向松寮好破顔。行客石壇穿竹語。小兒江市買魚還。纔經細雪看蔬甲。遠有淸漣見樹間。爲是丈人饒古意。早春三到慶雲山。</text>
<title>得笑庵書悵肰有感而作</title>,<text>布衾凉薄不勝單。睡起前軒思萬端。宿酒沈淹連夜病。遠書珍重隔秊看。殘星未落棲禽動。餘雨微霑獨樹寒。略似養閑樓下望。柳陰淸美正憑欄。</text>
<title>雨中懷張處諴童子</title>,<text>意汝中旬至。初旬便倚門。暝添花索莫。寒憶酒溫存。霖雨淹愁思。風波役夢魂。小畦疏菜甲。芳㓗待朝飧。</text>
<title>登望海樓故址</title>,<text>高樓終廢址。望海尙留名。古樹春陰闊。孤花夕照朙。川原看面勢。歌舞想平生。自昔登臨者。依依千古情。</text>
<title>和金羲瑞沒雲臺望海</title>,<text>孤鳥去不盡。長天極望同。靑蒼一氣積。渟滀二儀空。正面剛風灑。當頭赫日烘。吾生眞蕞爾。拾級到雲中。</text>
<title>竹島看放漕船</title>,<text>古堞脩篁裏。疎籬積水涯。開門聞擊鼓。轉漕上京華。蠡蛤家家鱠。棃桃樹樹花。當壚更幽絶。石角置罇斜。</text>
<title>田園</title>,<text>富貴功名不擬論。殘秊有味是田園。齊眉拄杖回人揖。正面攤書向早暾。細麥雨漂生石角。落花風捲聚蔬根。鄰家恰有尋山約。爲買靑鞵到郭門。</text>
<title>送金羲瑞歸白谷舊居</title>,<text>好去伊西客。乘春匹馬歸。月輪當夜减。梅子到家肥。熟酒聞鳴罋。生衣欲翦機。應知郭南別。情緖轉依依。</text>
<title>乍熱不離小齋</title>,<text>一爐一榼鎭相隨。幽事常從靜處知。欹枕偏宜聽鳥語。隔簾好見花枝。因逢宿客成長話。爲畣鄰僧有小詩。惟是此間饒睡思。半牕終日進凉颸。</text>
<title>次韻衙客朴鍈</title>,<text>貰酒香橋日。猶曾潦倒人。潦倒。蘊藉之意。六朝人語。 雪殘東郭夜。花憶北宮春。志業嗟何賴。聲名恐未眞。同爲嶺外客。媿爾獨閑身。</text>
<title>雜事偶題</title>,<text>春來作事摠生涯。水種香秔岸種麻。自與翦除穿檻竹。別敎培養縋籬瓜。樵兒去處脣吹葉。菜女歸時鬢有花。不是此間料理過。晩秊那得住田家。</text>
<title>次韻處一八日觀燈</title>,<text>芳樹陰陰麥壟風。山樓先見一燈紅。行人過盡衡門掩。獨倚虛欄淡月中。</text>
<title>三芳邨家口號</title>,<text>纔無花絮斷人行。長日禽聲雜磵聲。卻喜牕中見山色。數峯靑出海門晴。</text>
<title>夜宿西林寺頓公房</title>,<text>躑躅花殘山月圓。禪堂迢遆絶雲煙。老僧擊鈸傳更漏。宿客鉤簾看夜天。靜聽子𨾚啼屋上。始知喬木到櫩前。銀河樓畔題詩處。淸夢依依似往秊。</text>
<title>寄題權處一茅亭</title>,<text>聞君西巷曲。矗石小堂成。麥秀柴門暗。秧稀野水明。詩書存晩計。耕鑿任平生。大隱皆城市。何須江海情。</text>
<title>陳跡</title>,<text>作意尋春繞磵行。微雲弄日恰新晴。蜂聲滿樹餘花落。谿影當門邃檻明。萬點煙林悲去國。百回書札想來程。桃菴杏墅皆陳跡。屈指童秊似隔生。</text>
<title>早晴</title>,<text>萬蛙聲合水連陂。晴後渾疑夢覺時。日向樹頭澄似鏡。雲從山腹上如炊。蘇醒倦蝶雙翎動。委頓殘蔬亂葉欹。道四鄰田事急。種秧歌在古東菑。</text>
<title>金官紀俗詩</title>,<text>龜峯王氣冷秋煙。駕洛名存海上𤲬。千六百秊餘舊物。石城那似土城堅。駕洛本首露國號。今府南十里浦上。有駕洛邨。首露蒸土城。猶有存者。高如岡阜。鍫钁不便入。婆娑小墖古東城。瑟瑟時從雨後生。一望碧波旗出處。至今人說鎭風名。婆娑墖。本普州太后從阿楡陁國航海來時。鎭風石浮屠。在今府城東虎谿上。觀海樓前望海時。山田麥穗正離離。分朙照見當秊事。惟有沿隄小影池。觀海樓及內外影池。世傳首露時舊物。樓址在府西二里高阜上。池在樓址下。瞻星舊址石嶙峋。小小京城冷月輪。一例子菴隨劫火。王孫春草逐秊新。進禮邨。在府西三十里。首露封其一子。爲進禮城主。設王宮，太子壇，瞻星臺。基址猶存。子菴母菴。亦首露時所建。今廢。桂華衣履謾塵灰。旵始遺踪片石堆。千古王京風氣在。麥秋時節葦魚來。健陵二十二秊戊午。山淸縣得駕洛季主仇亥及其妃桂華眞像。並其弓劒遺衣。藏之縣西之王山寺。招仙臺。在府東七里廣野中。居登王招七點山旵始仙人遊戲處。臺有王所坐蓮花石及石盤碁臺。西有石上巨人像。俗傳居登像也。俗傳王都產葦魚。今本府及慶州產此魚。金剛谷裏子𨾚啼。松嶽堂邊麥穗低。五尺筇枝雙不借。不須三笑過前谿。金剛谷本名金剛社。在府城北五里。高麗忠烈王幸合浦時。留次于此。有不毁橋。松嶽堂。在金剛社西北二百步。世傳高麗元宗。承元朝命。命將軍金方慶征日本時。留次于此。祀松嶽山神于堂中。虎谿水。在金剛社東數里。流入府城中。盆山古堞土城東。睥睨高含萬里風。自是東南關鑰地。半天煙火夕陽中。打鼓城。在顧祖山。頂有烽燧臺。虎谿一道串城流。在處橫橋接市樓。灌稻盡從南閘去。漂聲多在北門頭。虎谿水。自北城水門。直注南水門。流入南湖。城中六里壓泉源。一半秧畦暎對門。落盡杏花天便熱。亂鼃聲裏坐黃昬。十家九井水如鹺。第一茶田氣味和。內地秊秊三月旱。桔槹澆滿舊東陂。茶田。在府城東二里。泉極甘冽。邑人謂平衍曰浦地。高原曰內地。城北城南萬頃陂。豈曾瀦水注東菑。雨時百道分成溜。天旱惟堪拾勃薺。市邊茅屋屋邊溝。酒臭魚鯹夜未休。一路犬聲人接趾。北門䱷子度南樓。萬萬南山土饅頭。更無香火到荒邱。就死勿韓生竹島。人間福地更何求。南山爲邑人之北邙。曹南冥先生論金官地勢。謂生居竹島。死葬勿韓。斯無憾矣。勿韓里。在府東二十里。上元朙月古南城。列隊豪橫曳索聲。柭柭木毬都打盡。一時耕種事還生。府中上元夜。爲拔河戲。傾城縱觀。俗謂柭柭爲豐登。木毬爲贈公。歲首盛爲此戲。晴䨓閣下靜柴關。鷰子樓前月似彎。鬧得市兒行拍手。滿城爭唱鄭嘉山。近日邑中小兒。皆唱嘉山歌。蓋述嘉山賊鋒及鄭蓍死節時事。城鑰初開報早衙。海西門外月猶斜。吹殘三十三通角。餘韻仍飄山有花。三更月出萬家眠。內將臺南路似天。十九秊前京洛意。六曹門外市樓邊。月夜從市南紅門。直北望內將臺。通衢邐迆。燈火森羅。每憶京城六曹門外大路。雖是人間天上常有。尙有典刑之嘆。三月西陵柳浪成。便無一箇栗留鳴。風流秪是新秋日。留聽些些蚻子聲。余居府中十九秊。絶不聞黃鸝聲。雖茂林如納陵。而蜩蟬亦絶罕聞。滿檐風日鷰泥乾。三夏猶愁曲突寒。是竹牕淸晝好。一張簾子要人看。土人極怕寒燠。室如熾窯。恬肰安之。府人織竹絲簾。纖如羅縠。他郡所無。染成煙竹鬱金光。小帒烏銅太極匡。媿爾當壚三五女。也須啣著丈來長。府內染鬱金花斑竹。名於嶺外。他郡多效之。皆不能及。宋家琴技玉纖風。別調相思指法工。朱玉碧紗渾逝事。一春撚弄小樓中。高麗田祿生贈金海琴妓玉纖纖詩。海上仙山七點靑。琴中素月一輪明。世間不有纖纖手。誰信能彈太古情。近世府人宋剛。亦善琴。向爲余奏相思步虛諸曲。曲盡撚攏之玅。碧紗朱玉。見鷰子樓題詠集。窄幅麻裙不掩褌。綰來髽髻態猶存。生來自是櫻脣女。一陳風前䔉臭歕。女子之裙。長不踰脛。闊不掩䯗。恒居不用假髢。尤喜食蔥䔉。臭不可近。荷月軒窗鎭日空。何須子國聚邱中。銀釘𩭛子黃麻褶。去灑盆城臺上風。荷月軒。在客館北盆城臺之東。邑宰養士處也。軒久廢置。爲邑中惡少聚婬之所。陳蚊如雨撲衣裙。糠火蒿煙處處聞。慚媿夜遊酬瘧婦。滿城敲鉢走黃曛。人有患瘧。小兒作隊敲銅鉢。使病者隨之。前隊長呼曰。人家媳婦。晝不得遊夜乃遊。每夏秋之交日薄曛時。羣隊並出。聲震街路。竹島蚊兒陳似雲。較來多少佛巖羣。霜前利喙銛於刺。愁殺重陽媼裙。俗謂佛巖蚊不與竹島求㛰。謂佛巖族類尤蕃也。啓蟄卽發。霜降乃止。邑諺云。蚊子臨去時咬。卻重陽媼私。大蛇過處呪如神。叵信茅鱏饌味珍。何物花蛇無業報。百頭乾鱐供來賓。人見大蛇。不敢肆詈。謂有業報。惟花蛇見輒脯之。或以之下酒。不論秋月與春花。高興先尋火酒家。是壚頭饒宿債。近來要買不要賖。俗嗜燒酒。或一家之債。至數萬錢。恬不爲意。美酒如河臛勝歌。一逋千鏹未云多。筭來刀筆眞能事。新娶熊神二八娥。勝歌妓。美臛名。造法。本出對馬州。邑中富豪多嗜之。府中吏逋之多。列邑所無。賴債應須老面皮。任他嗤笑任他嗤。秊秊許納羊羔利。六里秦城割麥時。不從刀筆不從農。田簿叢中利竇攻。何限風流壚上女。打餻壓酒過三冬。邑中遊手。專管民田簿帳。偸弄王賦。爲酒色之費。守宰嚴法繩之。終莫能禁也。萬錢一擲男兒。手鬬諳時事事奇。不道大家家壁立。邇來兼曉忽空伊。府中盛行馬弔戲。用八十葉曰手鬬。又造三隻骰子。名忽空伊。自東倭流傳。列邑一擲十百。傾家破產。府胥之多逋。槩多由此。匉訇大語口谽谺。你汝呼孃復喚爺。雄拘偸兒何許祟。卻將親疾話醫家。男婦相語。皆匉訇如怒喊。爺孃叔伯。悉你汝呼。俗謂寒疾爲狗肋頭。痁疾爲偸兒。邑有一人爲其父邀醫診症。曰視鼻淵數嚔。則似狗肋頭。寒噤發熱。則似偸兒。爲之絶倒。荻笠休從癩客遊。碧衫紅褶定俳優。生來▦見麻鞵女。曾謁西林上座不。人戴竹笠則指爲癩奴。衣紅碧則自爲倡優。女子皆著芒鞵。著麻鞵則誚之曰。彼嘗與闍棃有私不。信醫何似信巫誠。孕子應幷孕瘧生。尤怪到家▦▦蝨。綠窗朱戶也橫行。鼻膿腳尰摠微痾。狐臭無如雀目多。鼎角▦男▦首女。斯人斯疾復如何。土人多患鼻齈，腳尰，狐臭，雀目等症。近日癩瘡尤盛行。炭片纍纍索子搖。到門應自愼招邀。全家幸得胎神助。遮莫人過七七朝。人家分㝃。門楣張左絞索子。生男標炭片。女標海菜葉。虔事胎神。過七七日。始接人客。生秊八十合歸天。未必攙人作己秊。不問餠師與酒媼。也消一幅輓詞牋。俗謂秊踰八十者曰攙喫他人秊也。鑼鼓鏜鼕佛號哀。流蘇雲翣燦新裁。全牛竹▦缻行酒。賓客新從破土回。葬家破土。謂之開土。富豪者。椎牛行酒。以饋賓客。爭相慕效。至有罄家竭產而不之顧者。旱天挂佛颺天飆。僧鈸巫鈴盡意搖。但願龍王隨帝釋。一時甘澍潤枯苗。歲旱。就府中大路。挂丈六佛幀。謂之▦▦▦矇。僧巫雜奏歌呪。謂之祈氷。每秋賽鬼動天寒。鑼鼓諠諠盡室懽。一丈方柈三品炙。餽巫須比餽㛰看。各家嫁娶及賽神。鄰里具飯案餽之。饌品奢華。爭新鬬麗。一柈之費。有至四五百錢者。不論霰雪與風霾。禁火聲聲徧六街。猧子叫籬雞動榤。每家來問五更牌。冬日。城中各坊。輪番警夜。前呼曰各家愼火。先夜潛置五木牌於各家。使警夜者。詰朝準納。以驗廵夜勤慢。囉叭雙吹左轡長。津船處處落帆忙。朅來咫尺荒陵下。下馬猶瞻首露王。官人及世族家出行。所過津渡。諸般▦▦▦竢遠去。始復張之。河㹠一尺腹腴甜。嫰葉防風待著鹽。也喫東萊勝歌妓。一時佳味未應兼。海倉新箰雪倉雞。閃色花瓷骨董臡。不信瘦男▦食㑊。一餐能盡九豚蹄。雪倉在府北三十里。造雞臛有異味。他郡不能及。邑多健噉者。酒至數斗。肉或全彘。旣孱且劣。徒餔而已。糠籺醃成酢澀幷。包飧喜見荳田靑。怪他情性元難曉。生怕庖廚四足腥。婦女及邨蠢。不食走獸肉者。十居八九。三摺麻袍八字行。慣看墟市到州城。相逢道上渾相識。長褏紛紛拜揖幷。破𩮰冠子舊緜裘。生理都從講舍謀。忽聽醵錢呼酒急。古風新選兩魁頭。一春南塾復西齋。學債完時事事諧。何物香山遺臭語。月中聲震小堂階。塾中小兒。每月醵錢。奉獻塾師。謂之學▦▦敎小兒有所謂香山詩者。皆歪談亂道。蓋▦作也。每月夜。令羣兒聯袂誦之。如秧歌櫂唱。聲動四鄰。赤腳黃頭竹島娘。撥沙撈蛤當餱粮。鯹風十里▦▦盎。一路踉蹡趁市忙。三旬六市儘閑遊。長雇淸醒短雇羞。女不織紝牛不駄。都來樂國古金州。俗稱邑有三閑。謂女不織紝。牛不駄載。市日傭雇休暇。不耕不樵。惟事醉飽也。日吉辰良好洗鋤。傭家禮數未全疎。夕陽隄上人皆醉。赤膊相攙笑殺渠。每歲穮蔉向畢。各家具酒饌。給傭奴。爲洗鋤會。嬾農生計沃田居。穮蔉從來不用鋤。但得霜晨勤拾糞。未須歸讀計肰書。邑多以拾糞糞田。致富者。浦農田地盡龍湫。一斗無難十斛收。爲是▦江連▦澇。七秊剛得兩秊秋。上東樵子擔如山。踏過花山路更囏。自是沿江▦▦地。賣樵贏得買魚還。家近封山更怕官。黃腸一斧命應𢬵。紫鰕烏芋秊來想。只合全家住浦干。鹵地熬鹽萬斛優。一秊強半上江舟。生▦▦▦▦▦念。政怕鹺渦一勺油。府南菉山鳴旨島等處。皆出食鹽。沿江列邑。皆仰賴之。鬻鹽家。皆鮮衣美食。惟不敢與人結怨。讎家持魚油一勺。潛注滷水渦內。全渦臭敗。萬金之本。壞於一霎。島人鬬訟動匉訇。鹽鬴蘆田左券成。到得壓頭堆債帳。政須恣喫萬錢羹。島俗最健訟。最喜賴債。債至千金。猶省費節用。思有以償之。至萬金。不復顧戀。撝棄醉飽。邑人有負債多者。擧相謔曰。政須學鹽漢醉飽也。紫鰕白蛤爛盈包。旨島潮連菉島交。別有▦山臨▦水。中宵郭索滿蘆梢。沿浦諸處產小蟹。狀類蟛蚏。每春夏之交。千萬爲羣。夤緣蘆葦。昬夜尤肆行。土人謂之蘆蟹。蘆花浦上月紛紛。夜㖡朝嘲百鳥聞。卻喜降霜蟲信至。盡提笭箵下湖濆。南浦在府南五里。煙水無際。蒹葭彌望。秋冬之夜。水禽成隊。徹曉諠號。每歲霜降前後三日。沿浦泥沙中產蟲。色靑黃。狀類蠼螋。爲釣餌。諸魚絶嗜之。邑人候其至。爭先採之。謂之魚飯。第三潮後乙風高。朝市無魚夕市騷。朱鷺靑𪄻渾見過。就中先買海倉蠔。舟人謂東風曰乙風。乙風則無魚。烏鴉浦上亂鴉鳴。謾遣長秊曳行。誰識黃封封進日。靑魚不是近洋生。加德鎭舊名烏鴉浦。隷熊川縣。身案金海有靑魚進貢。而本非土產。取魚在數百里外。大爲民瘼。李丈錫夏爲府使時。聞于朝撤罷。今則無之。陽翟雙矑黑石梢。熊神糟蟹爛天泡。著書媿爾農帀博。生面仍遭海客嘲。魚有名陽翟者。頭有兩角。目在角端。有名黑石者。腳在鬐梢。有名屝蟹者。渾殼㾦磊如癩蝦䗫。土人絶嗜之。海男子與海夫人。名狀由來太不眞。始信厚魚如許大。一鱗圓敵蛤蜊脣。鯉魚風後水增波。晝釣無如夜釣多。一尺笭箵雙籊竹。大家齊向舫山陂。秋冬之交。釣者皆暮出晨歸。荻簾荻簟荻籬笆。兼有門前亂荻遮。最好江倉秋日暮。釣家黏得滿頭花。秔稻空聞滑溜匙。檉楊不見裊垂絲。炭無橡槲魚無鯗。自古金官尠土宜。手撈蠯蛤便充飢。生理何須種植爲。無限野檉叢枳外。自生自結杏桃棃。邑俗不喜種樹。不解接枝。果之佳者。皆從他郡遠地來。辣茄紅爛稺菘黃。秋後園林有薄霜。到得立冬天較冷。滿田靑綠曬殘陽。颶過餘吹動經旬。葺屋編籬一度新。差喜每冬無虐雪。臘梅梢上似微塵。月正元日乞供晨。串鼓鼕鼕喚地神。何物惱人酸學究。就中能笑復能嗔。歲朝。邨人結隊。槌鼓擊鈸。廵行各家。謂之乞供。一人戴假面。作學究體態以相取笑。迎春簫鼔土城陰。眞有糟邱與肉林。惟恨大家無兩腹。一人人舀一衣襟。立春日。府戶長具公服。鼓吹前導。至東城門外春場內迎春。是日。盛備殽脀。祭芒神及先農。祭畢讌飮。盡懽而罷。靈童降後生嗔。羹獻喪輀與棘人。纔了燃燈仍澡沐。東山去賽本鄕神。仲春之月。各家祭風神。謂之靈童神。是月。忌凶服人不相問訊。尤忌磔狗。各家每春。登山燃燈供佛。就東山神巫堂中賽鬼。謂之省本鄕。海倉三月月初圓。簫篴諠諠送漕船。但得船王饒解事。不愁飛度碇渠前。邑例三月望日。就竹島江口。發送漕船。是日。祭船王神。觀者傾城。至日家家射𪀋歸。萊州市後賣全稀。邇來恰有䱷場信。大口新嘗分外肥。沿浦皆以射𪀋爲生。倭人絶嗜之。商客貿遷萊府。冬至後肉頓無味。不復買賣。䱷塲在加德浦上。產靑魚及大口魚。架成蝸屋石嵯峨。眼界無如興府多。二十八聲囉叭後。滿城燈火星羅。興府菴。在府西五里流民山巓。納陵寒食枳花天。去向西林賞杜鵑。好靈龜頭上望。晩晴煙樹馬州𤲬。靈龜菴。在府東十五里神魚山頂。登臨見對馬州。伽倻津水碧沈沈。甿俗誰知伍伯心。見說老龍猶睡臥。每秊簫鼓賽江潯。俗傳昔有伍伯。名伽倻津。生而仁善。每囚徒當棍。先於棍內藏豬狗血。棍下血滲。長官見而惻之。斷囚悉輕。伍伯死爲神龍。在龍塘水。</text>
<title>正招</title>,<text>夷猶子之屆處。背高山面天涯。日月炤之。眇眇微微。重欷悒悒。怊悵潛悲。朝晝之暇。跂而望之。兀肰若喪其守。混晻曖以墨 音眉 杘。遂乃喪昬明錯寒暑。袪須捷廢啖茹。視弗瞚。口弗語。使停于策者。旬有五日。冀所以臯復。而予之乃望招曰魂兮歸來。君胡爲兮遠目猗。戃怳兮悠揚遠 去聲 自家 叶 猗。歸來歸來無遠以復猗。魂兮歸來。江流之泯兮。不可以家猗。毒龍千尋。其來揭孼。口谽谺猗。揈防嶏岸。卷澇波猗。神蜧彌怒。舞盤渦猗。歸來歸來。逝罔涯猗。魂兮歸來。天池之水。漫不可測猗。洪波昳。澒紺黑猗。尾閭洩之。下無極猗。蝄象妖鬼。儵忽以閃屍。投人之隙猗。是皆鼔怒甘人以爲食猗。歸來歸來。泯消息猗。魂兮歸來。山中之人兮。愀無厸猗。深林雜樹。寥窲而森陰镺蔓延猗。題肩秭歸家。漠以傷心。迭哀呻猗。山鬽一腳。其來駓駓。去無跟猗。雄貙㔥。倀來前猗。彼皆習之。恬其無聞猗。歸來歸來。逝恐迷人猗。魂兮歸來。風沙之埜。不可以涉猗。疾風若雷。飛沙若雪猗。夜叉千仞。左走㷠兮右拇血猗。是皆盬人腦以爲酏。以人肝爲聶猗。歸來歸來。無留接猗。魂兮歸來。東夷漆齒不可與處猗。其聚猋怒。尙人韰惈猗。淫目狋狋。十妃 去聲 一女猗。長刀衷𧜞。湛人之舟。利其賈猗。魂兮歸來。南交之外。難測議猗。室女飛頭。啄嬰之矢猗。雄鬼猤猤。斷其頭掉尾猗。甘帶以爲餼食。去聲 皿蟲以爲禮猗。魂兮歸來。西方之土。逝無垠猗。雷音悅豫。漭夤緣猗。牛頭棘手。逐人駪駪猗。鳩盤埵鬼。翋𦑶以馳走。捉家狗以怖人猗。魂兮歸來。北鄙侏𠌯。不可與偕 叶 猗。五穀不生。享鮮茹胏猗。百卉不蘖。冰骨墮指猗。穹廬爲室。湩酪以爲酏猗。雄獒伺嗾。齅人之趾猗。駮馬鉅牙。食人膏肔猗。魂兮歸來。往無方猗。天地晻昧。逝沒身 叶 猗。室嫠太息。衋其增傷猗。魂兮歸來。反故宮猗。工祝前行。湫雨風猗。風止雨霽。視聽分 叶 猗。去君之痀僂。跂直躳猗。棄君之菸邑。發顔紅猗。熏篝浥裛。舋蘭𩰡猗。羅衣綷䌨。內文綺猗。紫琫容刀。文琺瑯猗。合懽扇子。𧜴纔 音糝 緗猗。蘭臯列餞。湛江波猗。洞箾愁怨。間參差猗。淸醥載湑。氾留犂猗。二八盛容。發淸歌猗。路貫南湖。滄浪之𤃱猗。江謳載唫。櫂容與猗。祥飆送颿山。碧朝 叶 猗。蘼蕪漫綠。始平蕪猗。僕夫整轡。視日晡猗。靑驪躑躅。待君之椉猗。繁纓奭臆。晥流星猗。長塗靡靡。道嵏坂猗。上帝九𨵽。虎豹遁猗。白間靑瑣。疏倉琅猗。槍櫐戢孴。儀衛登猗。丹地澔涆。奭晨光猗。行顧畏。震肅容猗。精白畢敶。覶縷終猗。雞人唱日。出國門猗。周流陟降。馮望邍猗。山木葰楙。隱若陰猗。巂周血哭。闃松風 叶 猗。辛夷葯房。敶莞蒻猗。帟幕周施。景捭闔 叶 猗。粔籹蜜餌。有冪勺猗。淳熬煎醢。粱稻沃猗。捶脄去皽。奏芳猗。焄薌乃升。虔誠薦 叶 猗。稽顙捧手。隱瞁䁨猗。瞻盱肸蠁。神戚慘 叶 猗。佳城鬱鬱。見慈親猗。攐裙直入。聲失陻猗。交頭抱頸。涕交脣猗。親起載笑。慰苦辛猗。黽勉弱志。瞿終𤸅猗。調和適口。飮食新猗。嬰孩喔咿。雜笑嗔猗。提攜嫳㞕。出家人猗。神載逷墬。思自申猗。菑害旣去。以終身猗。契活言笑。樂天之倫猗。優哉游哉。寧溘死以無猒 叶 猗。魂兮歸來。反故親猗。耒曰。穀鼂于祖。南江之滸。吹參差兮望極浦。僕夫將發兮愀暮雨。壧谷蔽虧兮迷處所睠。言京京兮之上都。南方之人兮爲君復初。日月代謝兮其無虛徐。魂兮歸來止故居。</text>
<title>贈李思淳</title>,<text>俗如元白猶能事。逸似姜盧未是贒。姜柏盧兢。皆元陵時人。善應擧詩。 寄語蓬萊老仙伯。學詩休戀野狐禪。</text>
<title>贈尹師赫</title>,<text>五八泉邊十八公。向來經濟在山中。自古靈境非人世。家住蓬萊東復東。巖巖巖畔亭亭亭。東萊府中有巖曰巖巖。亭曰亭亭。 七字風流在後庭。想見幽人燕坐處。松聲石色滿虛欞。</text>
<title>示鄰人</title>,<text>聞爾柴門外。終朝見客稀。野人時問訊。沙鳥任交飛。麥氣因風進。秧歌隔雨微。老夫須暫到。盡醉步煙磯。</text>
<title>雨中獨坐。有懷權處一。</title>,<text>晩風拂拂雨斜斜。差喜竆居遠市譁。盡日丁寧布袴鳥。每秊怊悵米囊花。西田𦔩客多應出。東郭詩翁謾自嗟。是廢塘叢草外。夜來無睡柰鳴蛙。</text>
<title>早晴</title>,<text>東山日出照靑郊。晴後人家淨屋茅。一路喧闐蜂報課。百廻來去鷰爭巢。浪疑密樹留花萼。閑看輕煙到竹梢。近地不愁從過少。老夫元自謝親交。</text>
<title>田居卽事</title>,<text>竹籬茅舍舊東阡。無事關門盡日眠。一屋雷聲磨麥日。四山雲氣揷秧天。分將饁飯留賓餉。卸卻單衣遣婢湔。二十秊前名利客。邇來作計老菑田。</text>
<title>午睡起</title>,<text>雀聲擾擾滿檐隅。睡睫徐開氣不蘇。起坐不知天早晏。問人喫得午湌無。</text>
<title>夏日奉寄伯津</title>,<text>安石榴花一朵新。數聲布穀在西鄰。乍無樓影微聞雨。遠有秧歌不見人。酒力侵凌成晝睡。書香裛浥作淸塵。邵南信息秊來數。爲報江關老此身。</text>
<title>郭西邨舍</title>,<text>莫笑田家小竹房。始知眞率在竆鄕。泉甘酒比京中釅。山瘠蔬猶分外香。白石灘明無點染。綠槐蟬靜有微凉。此中剩得閑居樂。擬著蝸廬意未忘。</text>
<title>古西門寓目</title>,<text>巨樹遮天日色遙。野農門外亂鳴蜩。斷碑當路看如堠。僵木橫谿踏作橋。老去心情依藥裹。病來身世謝漁樵。明朝會有觀濤約。獨倚煙磯候晩潮。</text>
<title>卽事口號</title>,<text>淋淋赤腳抱秧女。活活鳴跟行水隄。舊雨雲興今雨態。高田溜迸下田泥。紛紛榴萼短籬出。兩兩雛雞深樹啼。媿爾江鄕遒節序。來秋稻熟正冰凘。</text>
<title>奉和伯津贈二驍水</title>,<text>黃驍前赴綠驍隨。別派相尋常奔馳。山回路遶須自到。許家灣頭相見時。參商落落殊彼此。昔在濫觴誰議擬。人生會合不可知。看取門前兩驍水。黃驍。今驪州牧。綠驍。今洪川縣。皆羅時古號。附伯津贈二驍水示稺箕仲明黃驍綠驍不相見。自古如今急於箭。畢竟會合在平曠。小須臾間莫爭先。許氏灘頭聽不休。丁家灣口如奔輈。所嗟人生不如水。一南一北長悠悠。</text>
<title>早秋過錦雞巢卽事</title>,<text>朅來慣識磵西邨。雙樹中間便是門。舊種嘉蔬供客飯。新開仄逕到山園。晩風林影搖全壑。落日蟬聲動小軒。稍待藕凉禾熟日。也須留意貰淸罇。</text>
<title>問邨人家居</title>,<text>金佛橋前亂荻秋。君家聞在東頭。東頭亦有多邨落。那認君家住上流。</text>
<title>代邨人畣</title>,<text>虎目樹前雙竹扉。石榴牆外有漁磯。邨家門巷多相似。只有吾家湖上稀。</text>
<title>玉薥黍</title>,<text>細茸略似蒹葭穗。硬葉元同薥黍叢。空有珠璣貯滿腹。不堪衰髮向西風。</text>
<title>有感</title>,<text>瓠蔓花在夕。牽牛花在朝。相期一日中。不得同榮凋。譬如並世人。生死異所遭。菁華一零落。千載逝寥寥。靈春與朝菌。時來同飄蕭。</text>
<title>再過錦雞巢留題</title>,<text>自說幽居樂。披軒暝色初。慇懃林罅月。輝暎壁間書。淸磬西菴近。華星北郭疎。新秋須夜酌。盡意話樵漁。</text>
<title>燕子樓。賞藕花新稻。有懷白門舊遊。贈衙客柳衡祚。</title>,<text>小樹蟬聲滿。虛欄夕照移。綠荷飜宿雨。紅稻偃凉颸。坐客花山老。歸程菊秀時。南湖行理釣。一爲問前期。白門行貰酒。朱閣坐斜曛。竹肉秋仍別。芙蕖暝不分。百秊同逝水。一病老江濆。今日東樓畔。回頭愴別羣。</text>
<title>寄贈金掌令裕憲</title>,<text>陜川景物近如何。曾記乘▦五馬過。白墮釀傳官妓手。碧樓詩播峒丁歌。江潭落日人猶在。京洛秋風事幾多。見說瀛洲足仙侶。未須潦倒戀漁簑。</text>
<title>寄呈丁參議若鏞</title>,<text>天衣浪信裁縫得。國色羞將粉黛施。休說暮秊詩力退。大家元不事纖奇。曲臺作記多應畢。車鐸中宮合自知。莫以精文損頤養。也須髭髮勝前時。</text>
<title>秋夜不寐。有懷徐漢源。兼柬禹之汶。</title>,<text>蟋蟀已宵征。殘暑猶未歇。披衣啓前榮。牀笫有新月。念我川上侶。端居蔭林樾。思從架山翁。興逐凉風發。鴻鴈亦命儔。川路夐難越。前期在歲莫。風露晞秋髮。</text>
<title>秋日晩過仙池邨店</title>,<text>蟲語連天露滿山。野翁相送步谿灣。行人路出芰荷外。落日風生禾黍間。八月時光蒲扇暗。一秊顔狀髩毛斑。前期會趁銀魚美。桂洞雲開儘往還。</text>
<title>次韻柳正模社翁菴</title>,<text>未能無事遣餘閑。小築孤菴五畞間。枕外微惊稻▦▦。▦▦▦▦▦▦山。半▦▦▦▦▦▦。一路▦▦▦▦還。何限市南終日客。也應無處問躋攀。</text>
<title>南榮坐睡</title>,<text>布裘烘暖日西晡。睡睫朦朦百慮無。盡日雀聲喧動耳。老桑黃葉近中廚。</text>
<title>秋夜睡起</title>,<text>庭樹微霑露。燈花猶滿缸。竈虛蟲索索。砧歇月窗窗。脈脈憐鄕夢。依依戀谷跫。南飛有旅鴈。第一到前江。</text>
<title>南湖放舟。口占述往還。卻寄徐漢源。</title>,<text>潑眼初暉淨綠洲。葒蘢灣外正深秋。高橋欲近風先大。平野無邊草亦愁。河家屋子揷湖濆。門外茫茫水拍雲。極望葦梢平似剪。晩風回處一紛紜。菰蒲獵獵舞風漪。捨策登舟渺渺思。一霎停橈還指點。短簑忘卻在沙湄。蘆葦生成二丈強。早花虛白晩花蒼。半披半折沿隄亂。瑟瑟舟前掠面長。靑莊巢在北山岑。日向湖邊侶水禽。天外一聲如裂帛。還來遠岸立陰陰。浪紋逾大水逾寬。極目平鋪際海灣。杳杳天空雲盡處。一行野鴨下澄瀾。艓子搖搖風力飜。上流拋 女减切。網之挾而升降者。 忽無痕。大家努力牽來穩。打得長魚一霎諠。一沙一水遞縱橫。舒鴈舒鳧百種盈。見說月高霜降夜。百般噭噪到天朙。坤池邨上亂炊煙。汎舫臺南片雨懸。怕是海天吹颶母。不須留戀下湖船。晩天雲黑水增淸。蘆荻風來似雨聲。共道河家灣子近。兩橈咿啞一時鳴。浦汊陰陰晝亦寒。水衣重疊罥漁竿。一聲葦雀 有雀短尾蒼白色。狀類瓦雀差大。棲止蘆葦間。土人謂之葦雀。 不知處。時見游魚激淨瀾。鮮鯉頭頭縋釣絲。一羹一鱠尙餘遺。歸來爲報湖中樂。貫取半黃秋柳枝。滿天風露作昬黃。禾壟颼颼拂袂凉。差喜人居慰相望。犬聲如豹是江倉。纔近南城步屧長。到門燈火照中堂。此生未卜鄕居樂。始信幷州亦故鄕。</text>
<title>秋庭散步有懷伯津</title>,<text>西舍淸谿曲。朝窗向日開。前山宿霧罷。高樹朔風來。仰面看朱果。沈吟步綠苔。定知蘇下客。懷緖正難裁。</text>
<title>紀所聞</title>,<text>當宁辛巳秋。有輪行急病。自浿上 或言自燕京。 延及松京及京都。中其毒者。俄而笑語。蹶肰仆地則逝矣。自達官顯族。下至軍民流匃。旬月之間。死者屢萬計。訛言大興。或言先是浿營。有毒龍見。吏士以礟矢擬之。口歕毒霧。中者立死。或言京城舊有麗時浮圖。人有徙置他所。宣泄地氣。皆其祟也。醫者。用露酒蘇合香元灌之。亦有蘇者。或以朱書佛呪禳之。至有鏤板罔利者。京城僵屍相枕藉。行旅不通。三營弛禁夜。三司輟禁屠。槩漢江以北浿營，松京及京城爲甚。以南達城，統營及全州次之云。聖世猶乖氣。于時變燠寒。中人似流矢。新鬼徧長安。尙問靑烏術。虛呑黑牡丹。天心政閔下。未必遂夷▦。久雨朱陽蟄。衝風黑眚腥。金吾休夜警。木稼動朝廷。浪信蛟爲祟。深知佛不靈。珠邱政象設。痛迫▦中丁。時方有健陵之役。</text>
<title>甘榴</title>,<text>西園一樹早驚霜。風味津津近蔗鄕。野雀送餳來作粒。山蜂輸蜜與爲漿。未應齒損三尸酒。莫謾眉攢百子房。北客不知流品別。誤將金橘貯同筐。</text>
<title>撥悶</title>,<text>早來秋雨作初寒。羣雀啁啁滿樹間。儘爾枝枝來聚族。一枝應似一枝安。曲枝桑上坐孤烏。似啞如哇又亂嘑。應喜秋光已滿眼。葉黃葉赤遍城隅。</text>
<title>入夜又口號 二首</title>,<text>鵂鶹啼在古西墉。兒女無知問吉凶。况是當簾見破月。大家惶恐睡從容。老巫聲氣似精靈。巫鼓巫鐃不可聽。斟酌夜中偏入耳。隔檐仍復對柴扃。</text>
<title>甁養菊花權處一拈韻共賦</title>,<text>十月嶺南菊。開花霜霧中。牕間得秋色。甁裏發孤叢。脈脈臨書幌。依依戀細風。夜寒添注水。疎影半牀空。</text>
<title>初冬夜。有懷伯津。</title>,<text>庭樹半搖落。風來一颯肰。鴈聲終夜去。霜氣减人眠。憂思難忘酒。文章豈直錢。永懷蘇下客。幽獨遂竆秊。</text>
<title>夜宿西林禪房。有懷權處一。</title>,<text>夜久壁燈滅。睡餘鳴磬新。衆山風落木。孤館月窺人。永憶西田客。懽呼聚近鄰。豚蹄與斗酒。醉飽畣良辰。</text>
<title>觀市八十韻</title>,<text>五日金官市。三旬臘盡時。節交新舊際。人挈有無資。共喜收冰霰。相將趁旭曦。羣屯猶類聚。齊赴各差池。占地元知處。逢場不用期。跏趺團坐次。肐膊遞擔持。穴壤鐐鑪並。堆塼鬴鬲支。編茅從苫蓋。丫木迭橕▦。囊槖聯包穩。箱籠揭㔶遲。寒暄旋蹔訊。吉利動虛辭。敏捷鋪排得。端詳拂刷爲。靑煙俄羃羃。玄壒政瀰瀰。嚌飯糷雜。呼羹煿烙宜。白肖婠妠。紅繭値纖襹。饙餾熏爲汗。甜香嗅卻漦。䘓凝花放箔。豆腐玉流盠。皺棗連乾柹。呀榴疊凍棃。豆芽騈戢戢。瓠腊卷纚纚。菌脆穿爲串。苔甘摺似槌。匾輪輸麭麴。貞榦數餳飴。紅蛤憎含毳。靑魚喜孕鮞。八梢裁硬腳。九孔割鬆肌。煺翮雞遺皠。泡毛豕去黟。鴨頭齊手挈。雉尾竝肩垂。滷重鹺沾斗。緜虛核傡錘。挼麻須是榨。舀米政堪餈。北髢長緺衒。南紬窄幅嗤。腕擎糊帶颭。腋出垢帬披。赤鑞湖南鉢。靑花日本瓷。屝誇平壤製。屐認統營摫。舊爨鍋呈銹。新披簟瀉漪。煙編中北葉。炭劈上東枝。鍛響磞斤集。磨光涴鑑來。紙嫌疎印箔。布愛密繰絺。箄綴須靑蔽。簁圈用素椔。笊籬兼秫帚。栲栳逮檉箕。捉煗綳貂腋。遮寒袹鼠皮。鯨鬚鐫尺子。魫骨畵梳兒。𩮰結巾紋惌。油黏笠罩觺。葉刀鋼鐋善。花鈕琺瑯奇。方冊完山字。圓縧達縣絲。松香煤墨璺。栀澤蠟珠玼。寸截分沈紫。銖稱與涅黴。臙光矬盌觖。硫狀橢椎隳。小帒銀鎪篆。輕囊楮䐈秕。氈供千套帽。緞給萬條緌。篦要靈海得。針應段李推。指環熒翡翠。面鏡晃琉璃。目擊徵眞贗。心稱判等衰。時需囏庀庤。地產慣推移。伸臂論長短。吹毛驗瘠羸。楦將跗納試。篐悉爪彈知。物物豐如許。讙讙只在斯。詐驚聊復爾。虛誓且爲誰。榷利曾經驗。鉤情屢度思。注眸量賸朒。屈指破毫釐。得售虛相惱。沈思動自疑。諢邊離合勢。謎裏减加辭。死怕賖㜎進。生嗔匃虜隨。何樓情可諱。主顧意無欺。簫咽鶉衣客。琴噍鶴髮師。命歌悽復惋。演說喜兼悲。匼帀鄕公揖。睢盱詗卒窺。偸猜恒同奧。酗步每當跂。▦泣傾筐脫。童嘑斷鏹遺。濺溲誚駐馬。攫臠讓飛鴟。駔儈猶鮮袪。傭奴亦蓄私。遨遊聊盡興。撝棄莫恒飢。頓劇朱門訟。都傾白屋貲。肥傖方巨觶。髽媼尙單瓵。樵卸赬▦散。蔬齎白足馳。筇扶留晩照。籃實及晡炊。小築依荒郭。竆季守破籬。無心規壟斷。有事理田菑。書皮三冬盡。燈帷五夜施。鄰居爭問訊。客意謾嗟咨。小醉頹桃簟。高歌托豆萁。淹留諳鄙俗。搜索證新詩。星斗闌干轉。霞觴瀲灩釃。何如前歲夕。塊坐數枯碁。</text>
<title>東城晩眺</title>,<text>偶來憑望古東城。湖外煙光一半晴。臨水樓臺春較冷。傍山花樹晩逾明。流秊滾滾人將老。時物昌昌意自驚。已識故園非昔日。也須留眼看雲程。</text>
<title>爲問</title>,<text>爲問西泠客。逢春意若何。朱門候顔色。白首困沈痾。望斷昭陵哭。唐制。有冤則哭于昭陵。 悲纏同谷歌。相期在沒世。好去訪煙蘿。</text>
<title>暮春晦日。從普州陵。步至花亭後麓。</title>,<text>普州陵上草花開。到日東風杜宇哀。見說故人巖下住。十秊領取小亭臺。鄕人許景瞻家。在普州陵下。花亭南畔舊廻谿。對面夭桃一樹低。盡日惡風來捲地。落花漂滿小塘西。悵望西原窣堵波。向來相送意如何。也知白髮非春事。試聽靑山錦雉歌。悼亡後權厝花亭麓。後是日客有唱山雉歌。麥穗靑黃半欲枯。片雲如火罩平蕪。今秊復作西湖禁。一勺難敎肺渴蘇。是歲。察司因春旱禁酒。已知歸去本無家。作意攜筇趁日斜。慚愧小㜎煩悵望。石橋南畔正風沙。</text>
<title>送伯津還鄕</title>,<text>芳草與行子。迢迢極迥郊。寬心用罇酒。永日倚衡茅。細雨披鶯粟。輕煙羃鷰巢。遙知杏館夕。力疾向雲嶅。</text>
<title>燕覆子</title>,<text>甜於崖蜜冽於霜。林下津津氣味長。堪與猴桃爲後殿。詎隨羊棗得聯行。</text>
<title>寄贈南時晦 履煥 慶山使君</title>,<text>近報西園侶。鳴騶押督來。縣古押督國。 此生眞一夢。往事只餘哀。佳日惟看畵。南之大人都正公。酷愛法書名畵。縹囊玉躞。動疊几案。敎余流覽竆日乃已。 殘春亦種梅。都正公嘗於暮春。移植玉梅一株。余誦白香山詩務令根不知一句告之。已而。果作花繁茂。都正公見余每稱道之。 祗今鍮上宅。無淚灑荒苔。</text>
<title>送徐漢源歸茂川</title>,<text>擬將一葉瓜皮艇。去趁三叉蘆葉秋。此意未成君便發。謾敎殘夢到長洲。</text>
<title>贈鄭稺玉 玹。時稺玉。在安東府衙中。</title>,<text>洛下聞名舊。湓陰識面纔。一鄕通德榜。三絶廣文才。嶺海音書斷。風霜歲序催。暎湖沿泝地。回首意悠哉。</text>
<title>輓許大瞻 嵰 納陵寢郞</title>,<text>泰封石畔書香𢇍。首露墳前花絮空。從今倦蹋西陵道。不見西陵眞率翁。</text>
<title>杜谷邨舍贈朴生處深</title>,<text>爲覓梅林遠。仍知杜谷幽。數家依磵曲。雜樹正深秋。邨逕披疎竹。書聲在小樓。會須殘臘破。尊酒訪谿頭。</text>
<title>盆養叢菊。秋晩移置書屋中。</title>,<text>一間書屋差斗大。叢菊半間人半間。故向菊前張燭坐。爲看疎影上屛山。向曉懸知月已斜。數鴉啞啞過前家。睡餘枕上徐捫睫。先辨牕間數點花。</text>
<title>菊傍移置山梔一樹戲題</title>,<text>一樹山梔兩菊叢。燈前獨臥睡朦朦。老夫恰似眠巢雀。身在一牀林影中。</text>
<title>賦得燈前菊影</title>,<text>燈在菊南花影北。燈在菊西花影東。一牀書袠兩壺酒。徧要看渠花影中。</text>
<title>許景瞻三山草閣</title>,<text>三山草閣許陵東。初日披軒落木風。野水虛明收稻後。秋花的歷束薪中。舊餐靈藥身能健。新解聲詩語始工。卻喜破琴絃柱在。猶堪手撫送飛鴻。</text>
<title>卽事感懷</title>,<text>幽懷忽不那。偶坐古東阡。小屋淸谿曲。斜暉臥菊前。可人無處所。卽事似當秊。稺女嘵嘵意。沈思獨泫肰。</text>
<title>早起訪權子相不遇</title>,<text>權老堂前秋樹齊。行人獨立看回谿。牽風碧蔓縋復落。初日黃花明欲迷。尊酒相尋須野老。簿書期會謾幽棲。仙鄕不離高齋外。未必深山去杖藜。</text>
<title>安仁道上候郭老卿不至</title>,<text>安仁道上行人絶。溝水縱橫風逆吹。陳鴈欲低聲轉聒。茫茫霜野日西時。</text>
<title>輓許</title>,<text>小築成高隱。中秊遂寢痾。星霜敧枕得。花絮閉門過。末路衣冠少。殘齡涕淚多。頃來談討意。未擬委山坡。</text>
<title>贈孫孝先 鍾赫</title>,<text>嚴光山丅舊荊扉。想見先生輟釣歸。一路䨓鳴三峽水。四山花暎七灘磯。門庭自古休干謁。尸祝于今有是非。見說竹東生理足。莫將耕鑿議輕肥。</text>
<title>甁梅四絶句</title>,<text>嶺外某守宰。於冬日偶閱養梅方云。白甆甁盛百沸湯水。硫黃一塊作末滾和。仍揷梅枝甁中。以黃蠟鎔塞甁口。令勿洩氣。不旬日爛開。按法試之。良肰。作七絶四章紀之。達城秋生鳳來。爲余道之。乃和其韻。以詒鳳來。醃豕晶鹽韻未多。陳繼儒眉公秘笈癸辛雜識云。折梅花揷鹽中。花開酷有肥態。試之良肰。已與家▦乙未正月十四日。舟過鍾賈山。大雪探梅僧院。僧出酒相餉。因論前事。僧言以醃豕滾汁。熱貯甁。梅卻能放葉結子。余始知古人鹽梅和羹。故自同調。 獨敎春信在陀羅。山茶一名曼陀羅。 蠟香一片甆罌口。培養何須老槖駝。未擬蠶砂壅桂葩。十竹齋畵譜云。木樨花以蠶砂壅之。則花盛。 錯將眞麝損甜瓜。本艸云。人帶眞麝香。過園中。果瓜皆不實。 何如一勺鵝黃水。本艸云。硫黃色如鵝子。初出殼者良。 自向牀前養嫰芽。怪來香信透黃紬。春在壺中境更幽。夢遍海山千萬樹。綠毛初日掛梢頭。東坡咏梅詞云。海山時過探芳叢。倒掛綠毛幺鳳。衙鼓初聞第一撾。紙牕微辨暈輕霞。絶憐五夜湯婆腹。捧出仙人萼綠華。</text>
<title>得雲門釋戒悟書</title>,<text>石室辭殘臘。雲門値早春。桑陰三宿罷。梅蕊一番新。禪悅嗟何晩。吟懷念莫親。遠慙蓮社客。老卜滿公鄰。</text>
<title>正月十八日。從杜谷朴生得早梅二枝。取硫黃滾湯甁。養數日。花盛開。傍置山竹數莖。養兩小雀其中。詩以紀之。</title>,<text>姑射仙人冰雪姿。來時恰與早春期。峭寒自愛湯泉浴。便有天香惹玉肌。到來林下有佳期。翠羽嘈嘈竹外枝。從此花奴休羯鼓。神功輸與石亭脂。硫黃有佳品。本艸謂之石亭脂。月地雲階酹一罇。玉奴眞不負東昬。壺中自是神仙窟。始信幽香得返魂。</text>
<title>梅花下小睡</title>,<text>小醉疎梅下。虛齋暝卻幽。暗香來布被。淸夢似羅浮。落月依依戀。眠禽寂寂愁。壺中春更煗。睡思正悠悠。</text>
<title>贈孫孝徵 鍾應</title>,<text>瘦馬屢如拜。淸晨來叩門。餘寒在襟褏。敎僕看盤飧。志業聞詩禮。艱難見笑言。何時七灘上。理釣得竆源。</text>
<title>西鄰</title>,<text>我戶之西北。西鄰舊院東。鵲巢成不日。鴉陳動如風。淸磬孤菴近。高城古墓通。到來春信早。萬柳颺晴空。</text>
<title>三十秊後。再見曹生允文。小字哲童。</title>,<text>朱雪樓前春已逝。酒壚燈市夢如絲。凄凉三十秊前事。縱有新知誰復知。</text>
<title>登匙山後麓</title>,<text>江閣登臨値早晴。長隄漠漠疾風生。靑山不盡孤颿沒。紅日微昇野雉鳴。關樹依依如在望。陂田黯黯獨傷情。居人說邨園樂。麥熟魚肥儘意行。</text>
<title>晩晴</title>,<text>喬木陰成蔭里閭。鵓鳩聲咽晩晴初。草於深處濃如積。花到殘時黯自疎。偶向林齋聞遠篴。卻從山舍借長鉏。秊光過盡容華老。猶憶西陵舊敝廬。</text>
<title>絶句</title>,<text>謝豹花殘風雨餘。檉楊濃葉暎林廬。田人浸穀鼃聲外。山月臨門牛飯初。</text>
<title>植杖</title>,<text>七秊耕作舊東阡。每到門前植杖偏。水向秧畦鳴似瀑。山於楓杪淡如煙。也知節物非吾土。已把榮枯任彼天。差喜老饕春更健。菜花魚嫰蛤蜊鮮。</text>
<title>不寐</title>,<text>屈指鄕書已隔秊。高齋獨臥正無眠。燈昬始見穿牕月。雨歇微聞落磴泉。社酒偶成連夜醉。小詩留與近鄰傳。邇來一味耽幽寂。猶喜隨緣老圃田。</text>
<title>奉和伯津</title>,<text>從氏人皆有。人間恐獨予。別離嗟已矣。衰疾意何如。絶域千回夢。矦門十上書。向來逢熟食。贏得淚霑裾。</text>
<title>同權子相過三山許景瞻草閣</title>,<text>偶向西陵又北山。谿聲幽絶得柴關。暗香自發叢花外。邨逕微分麥穟間。小閤團圝成促膝。濁醪醇釅好開顔。殘秊始覺浮生理。久要何妨數往還。</text>
<title>從許山人草閣。步至郭老書屋。戲贈權子相。</title>,<text>盆山之北納陵西。每日扶筇路不迷。郭老堂前賖白酒。許家門外聽黃鵹。枳花初發野塘暗。麥穟漸高邨屋低。爲愛畵圖饒古意。時時還覓錦雞棲。</text>
<title>過曹善長，神魚山齋。晩歸途中口號。</title>,<text>羸馬連嘶出短垣。野翁相送立衡門。鷺飛鷺下疎秧際。人語人眠巨樹根。布袴一聲山日暮。麥𤳈三面磵流飜。十風五雨今秊事。且前邨老瓦盆。</text>
<title>西郊値雨小憇臨街酒家</title>,<text>小屋臨谿似釣船。半檐猶喜占高便。煙蕪極目羣山沒。雲葉當頭片雨懸。盦酒醇醲消永日。洞簫愁咽記當秊。主人舊善吹簫 何如行藥東臯後。跂腳林齋盡晝眠。</text>
<title>酒後西齋感懷</title>,<text>五月南坨水墊沙。秧歌恩怨雨斜斜。鵝兒已退先春羽。鶯粟無餘昨日花。末路光陰淹酒國。半生經濟付田家。他秊欵段歸鄕意。每度尋思祗自嗟。</text>
<title>秋生鳳來。家藏金剛圖八幅。圖是箕壄老人作。淸道倅竹下金箕書所贈也。秋生次老杜秋興八首韻。以叙其事。要竹下和之。仍以示余請題卷頁。</title>,<text>溟渤東頭小閬林。秋來嶽氣轉蕭森。剛風不斷靑冥表。積雪長留太始陰。千佛髻螺渾是骨。四仙笙鶴若爲心。幾回粉墨遙停筆。搗破關東砑練砧。孤峯斷髮夕陽斜。𢇍髮嶺。望見金剛全面。 驚喜諸天徧雪華。指數定竆塵墨劫。周遊應憶桂星槎。瀑流始見千尋練。林籟如聞百拍笳。待到歇惺樓上望。滿山霜葉炫空花。潑眼煙雲黯夕暉。箕翁筆意極探微。九龍 九龍淵 歕薄如爭蟄。孤鶴 靑鶴峯 奔騰祗欲飛。此日梵鍾 梵鍾閣 神獨往。當時蠟屐計多遲。可知濟勝房中在。不待深春笋蕨肥。新秋閑卻玉盤碁。自入山中寓喜悲。迦葉千嵌 迦葉洞 非昔日。蓬萊八字 蓬萊楓嶽元化洞天。舊傳楊蓬萊書。 似當時。風霜不盡支頤蹔。瀛海無邊下筆遲。業鏡 業鏡臺 黃泉 黃泉江 名▦別。此間應費十秊思。道州從古殘山。乞與夫君几案間。箇處鼓琴身便到。常時拄笏意相關。苟逢寒具無傖手。自爇溫黁有好顔。慙媿引人皆勝地。向來忙卻點朝班。公餘時訪達城頭。南國詞人姓是秋。政憶沈郞微有病。始知吳質多愁。酒逢霜後初持蟹。家住江干舊狎鷗。一醆未空仍贈別。襪材從此在湖州。錦褾牙籤不自功。當時竹老在胷中。鏡臺獨對千頭佛。玉鏡臺。在釋迦峯後。 茶盌兼收兩腋風。定價千秊鮫淚碧。分題一夜蠟燈紅。殘春泥雨金官路。媿爾寄聲老禿翁。瘴江春水暮逶迤。十載沈吟阻澤陂。自昔衆香無客路。衆香城。在白雲臺側。 秪今雙樹有孫枝。炎霜歘吸秊逾邁。金碧參差境已移。誰識郭南風雨後。白頭林下坐低垂。</text>
<title>戲作俳體排悶</title>,<text>更無心緖住康莊。高臥方知野趣長。閙事雞能飜飯案。閒心犬亦上鄰牆。水紋簟外拋書袠。田字牕前納樹凉。東人詩。田字牕前口字庭。 如此一生應自足。不須多許望穹蒼。邇來生事辛酸。想到期頤卽一般。鴉十二聲皆可猒。諺言鴉鳴十二般般般皆可憎 鴟三千歲竟何餐。諺言。鴟鳥活三千秊也。攫得一雞。 世情只有秧歌好。天險無如麥嶺難。鄕俗。以舊穀垂盡。新麥未登之時。謂之麥嶺。言其峻艱如嶺坂。難以過去也。 弱女稺男分散後。未知何處更團圝。不巾不襪政天眞。能酒能詩亦逸民。鷰著地飛如可接。雀於人熟相親。濁醪盌重擎須飮。方冊書纖看卽顰。老矣此身成底用。且將耕鑿畣良辰。</text>
<title>次韻孫孝徵見寄</title>,<text>荒城一望一悠哉。陳迹重尋瘴海隈。巨石尙傳儒理歲。長江猶傍旵仙臺。野花風外時停屐。山鳥聲中好把杯。是半生愁病在。向來慙媿錦囊才。首露之興。在新羅儒理王十八秊。長洲日落片雲橫。千古懷人共此情。三峽客歸凉吹動。七灘秋入漲痕平。風騷自覺秊來减。意氣還從酒後生。見說漁舟足生理。一江煙水沛吾行。</text>
<title>同權子相古土城樹陰納凉</title>,<text>䆉稏香聞風力高。野人籬落近林皋。鄰居自得招邀樂。靜處何須盥櫛勞。巨樹鋪陰深似洞。亂蟬交奏韻如繅。湖天極目凉雲起。殘暑應將一雨鏖。</text>
<title>古西門縱目</title>,<text>古西門外土城前。荒野茫茫入遠天。白水平鋪茅屋際。淸風徐拂稻花邊。行人偶立看遺碣。浴鷺回飛下別阡。况有精藍幽興熟。杖藜時復涉鳴泉。</text>
<title>日本對馬州。有稱南柯山人者。贈詩藝州篤老園主人。篤老次其韻。萊州人尹生師赫。送二詩示余。請余和之。篤老詩粗有風韻。附見于左。</title>,<text>篤老詞翁藻思新。南柯篇裏見情親。瓜皮舟泊傳書夜。佛子花開閉戶春。政有風騷須遣興。始知醒醉自怡神。藝州秪在扶桑外。鶻沒雲空思殺人。馬州山色雨餘新。東望文園若可親。舊夢枯槐知世幻。多栽仙杏記秊春。官銜謝去應多暇。詩律吟成覺有神。見說篤公饒麗藻。老來同作苦吟人。附篤老和馬州南柯山人見寄每想曾遊涕淚新。伶俜萬里影相親。孤舟泣雨江湖夕。瘦馬羞花京洛春。歸去始驚霜落首。老來惟賴酒怡神。平生知己元無幾。忽向天涯得故人。</text>
<title>同權子相處一兒子在牧。從興府院瓜菴。至柳下台亭。翌日乃還。途中口號。</title>,<text>民山腳下七山交。䆉稏平鋪十里郊。除卻鷺鷥鷀䳓外。定難一息到山嶅。興院瓜菴遍近坰。渾如短亭望長亭。慇懃菴老留人意。亂眼傾筐蒲鴿靑。菴主金生餉瓜。甚甜美。蘆雀啁啁蘆葉風。坤池艇于閣沙中。南邨北蕩渾相望。划到邨前半日功。萬蟬聲咽日頹山。漁舍堆堆巨樹閒。始識水鄕風景好。碧花紅穗滿柴關。舍後穹林隱石矼。遠於林下看風江。南湖艓子輕於葉。一隻飛來又一雙。酒家門外有蟲聲。蜆殼星星一路明。挈得兩壺邨酒去。今宵準擬上江行。兩橈咿啞月微陰。蟹籪魚簾高復深。想得路人遙指點。一星漁火在江心。蘆根隱約見澄天。時有跳魚近釣船。一路星河照篷底。漁家傲和鵲橋仙。船人酌酒面滄波。船首鱠魚船尾歌。驀聽雞聲看水站。不知已度七山陂。傍江茅舍水雲中。田畯魚商一席同。一霎風回齊立望。神魚山外白濛濛。是日路中。遇驟雨。</text>
<title>曹善長神魚山閣</title>,<text>蟬吟喞喞日暘頹。百日紅花續續開。故識主人幽興熟。檐前對坐意悠哉。老檜一株高揷天。東山雲出與之連。迅風瞥地掀人倒。雨在西峯石閣顚。</text>
<title>次韻權處一台亭早秋</title>,<text>坤池邨上亂雲行。汐社堂前暑氣淸。一路槐楸延暝色。長時蘆葦得秋聲。水花如沐雨初定。野艇自搖潮始生。是許家相望久。回頭秪限一牛鳴。釣徒許生家居秀家。蕩距台亭里餘。數邀處一一過。</text>
<title>送兒子在牧。往謁申笑菴。翌曉獨坐口占。</title>,<text>樓角微聞第一聲。東方之月光晶晶。稻花滴滴野畦靜。螢火揚揚陂水朙。粗有軒窗憑嘯傲。卻無巾襪累神情。弁辰久客今安否。露頂還應坐五更。</text>
<title>秋夜褱丁籜翁</title>,<text>▦榜黃驍艇。靑山古貊墟。尙爲苕上客。何用枕中書。破屋蟲聲滿。高牕月色餘。前江秋水落。無路問樵䱷。</text>
<title>雨後</title>,<text>積雨連宵定。繁星蓋地光。稻香吹短壟。蟲語聚空廊。斗峽音書靜。盆城歲月長。向來歌歗志。未擬老炎荒。</text>
<title>午睡後作</title>,<text>手卷已自墜。茶鐺猶沸聲。雀羣秋始噪。山日暮還晴。永憶谿西宅。中秊酒後情。風流與光景。▦▦▦▦▦。</text>
<title>寄申笑菴</title>,<text>穿榻不移膝。鑿坏仍閉門。百蟲昬始動。孤月靜相存。一世未會面。殘▦空斷魂。向來文賦美。憔悴詎堪論。</text>
<title>海東樂府</title>,"<text>借地恨殷亡。箕子率中國遺民五千餘人東來。立國于朝鮮。至四十代孫準。燕人衛滿亡命。聚黨千餘人東渡浿水。求居西界爲藩屛。準信之。封之百里。令守西鄙。滿誘致稍衆。乃遣人詐告準曰。漢兵十道來攻。請入宿衛。遂襲準。準戰不勝。浮海南奔。立國於馬韓。其故地遂爲滿有。其後高句麗東明王子溫祚。不容於本國。與十臣南來。求可居之地。馬韓王割東北百里之地畀之。是爲百濟溫祚。二十七秊。謂諸將曰。馬韓漸弱。上下離心。勢不能久。倘爲他有。悔不可及。不如先人取之。陽爲出獵。潛師襲之。遂並其國。箕子之後。遂絶不祀。莫借地。借地非恩義。兵農之所興。人民之所萃。持以輕與人。人生壑慾滋恣睢。君不見燕塞亡虜請衛君。 又不見東明孼子從獵騎。地若不借無是事。無是事無是悔。乃知借地非恩義。大世葉新羅眞平王時。有大世者。柰勿之後也。少有方外志。與僧淡水言曰。在此山谷間以終一生。則何異池魚籠鳥。吾將航海以至吳越。尋師訪道。若神仙可學。則飄肰椉風於泬㵳之表。子能從我乎。淡水不肎。有仇漆者耿介有志。大世與之遊南山寺。忽落葉汎庭潦。大世謂仇漆曰。吾欲與君西遊。今各取一葉爲舟。以觀行之先後。俄而大世之葉在前。大世笑曰。吾其行乎。仇漆曰。予亦男兒也。遂自南海椉舟共去。不知其所往。風起也大世葉。水逝也大世葉。三千之界大世名。死不願守閨中妾。仙邪佛邪何所從。生乎死乎無所㥘。噫乎大世。噫噫乎大世。誰汝驅之去威之脅。公肰掉頭訣妻孥。風波去蕩南溟檝。君不聞箜篌所悲。悲狂叟一去。罥死長鯨鬣。龜負兔新羅善德王。欲伐百濟。以報大野之役。遣伊湌金春秋。乞師於高句麗。初大野之敗。品釋死之。其妻金氏亦死。卽春秋之女。春秋倚柱立。終日不瞬。言曰。嗟乎大丈夫不能滅讐國乎。乃詣王曰。請奉使高句麗。乞師報怨。將行。謂庾信曰。春秋與君。爲王股肱。休戚同之。若我不還。君何以處之。庾信曰。若肰。僕之馬迹。必交踐於兩王之庭矣。春秋遂與庾信誓曰。以愚料之。六旬當還。過此無再見之理。行至代買縣。縣人豆斯智贈靑布三百步。旣入。麗王素聞春秋名。嚴兵衛而見之。春秋曰。今百濟無道。侵軼我疆域。寡君願仗大國之威一雪之。使下臣。致命於下執事。王謂曰。麻峴竹嶺。本我國之地。地若還。兵可出。春秋對曰。臣奉君命來乞師。大王無意救患。而劫行人以歸地。臣有死而已。王怒囚之。春秋以其靑布。賂王寵臣道解。道解語春秋曰。子亦嘗聞龜兔之說乎。昔東海龍女病心。醫言得兔肝則可療也。肰海中無兔。龍王患之。有一龜曰。吾能得之。遂登陸見兔言。海中有一島。淸泉白石。茂林佳果。寒暑不能到。鷹隼不能侵。爾若得至。可以安居無患。因負兔行二三里。顧謂兔曰。今龍女病。須兔肝爲藥。故不憚勞。負汝來耳。兔曰。噫。吾神明之後。能出五臟。洗而納之。日者。少覺心煩。遂出肝洗之。蹔置巖石之底。聞爾甘言徑來。肝尙在彼。若歸取肝。汝得所求。吾雖無肝尙活。豈不兩相宜哉。龜信之。乃還。纔上岸。兔脫入草中。謂龜曰。愚哉汝也。豈有無肝而生者乎。龜悶嘿而去。春秋喩其意。移書於王曰。二嶺本大國地分。臣得歸國。所不請。寡君還地。有如曒日。春秋旣六旬不返。庾信請王將伐高句麗。募兵三千。遂請王以行。庾信已渡漢江。麗諜者奔告王。遂厚禮而歸之。春秋出境。謂送者曰。國家疆理。非使臣所得專。向與大王書云云者。圖逭死耳。龜負兔。兔語龜。汝頸猶能出納之。神明之後生絶奇。洗臟滌腑吾能爲。昨也天氣大暄㬉。挼莎五內淸煩懣。淸谿之上石𡾰嵼。卸卻一臟如遺卵。吾胷頓覺淸而簡。龜卸兔。兔語龜。汝殼空大眞天癡。刳之合作敗天機。洗肝之說能無疑。肝在腹中吾故活。肝若出腹吾遭殺。風波半日事活潑。臨機口給要圖脫。道公演說殊佻侻。錦帬夢太宗王妃文明王后金氏。庾信之妹也。初其姊寶姬夢登西兄山頂。坐旋流遍國內。覺與文朙言之。文朙戲曰。願買兄夢。因與錦帬爲直。後武烈與庾信蹴鞠。故踐武烈衣紐落之。庾信曰。吾家幸近。請往綴之。因與俱往。置酒從容。喚寶姬來綴之。寶姬辭曰。豈可輕近貴公子乎。文朙乃綴進。美而豔。武烈悅之。仍請㛰。遂生六男。長卽文武王。姊也有㝱。季也自解。西兄之顚。旋流如海。其有後晜徐羅是宰。我有丹帬。襵其錦綵。姊也不吝。季也可買。衣紐之縫。亦惟季在。袴下子濟州。本耽羅國。亦名乇羅。或名耽牟羅。古無人物。厥初三神人。從地湧出。今鎭山北。有所謂毛興穴。是其處也。長曰良乙那。次曰高乙那。三曰夫乙那。分處島中。謂之第一都。第二都。第三都。高乙那十五代孫高厚，高淸昆弟三人。始入朝新羅。于時太史奏客星見南方。及厚等至。新羅王大喜。號厚曰星主。以其動星文也。愛淸如子。令出袴下。號曰王子。號其季曰都內。賜國號曰耽羅。以其初泊耽津爲朝新羅也。耽津。今全羅道康津縣也。徐羅之世。俗是鹵莽。哆肰者袴。忍以爲母。何以誕之。弗副弗剖。何以養之。旣齔旣㪍。其笑嚇嚇。傴僂而走。毛興之竅。祧于土阜。三事知眞平王薨。國人以長女德曼寬仁明敏。立爲主。是爲善德女主。初唐帝賜牡丹花圖並花子。眞平以示德曼。對曰。此花必無香。王笑曰。爾何知之。對曰。此花絶豔而畵無蜂蝶。必是無香。種其子果肰。及立爲主。一日宮西玉門池。蝦蟇大集。王謂左右曰。蝦蟇怒目。兵士之象。吾聞西南邊谷。有名玉門者。意有鄰兵至其谷乎。命將搜之。果百濟甲騎五百至其谷。掩殺之。又能豫言死日。及薨。國人又立從妹勝曼。是爲眞德女主。其後國人循故事。又立眞聖女主。淫佚失政。遂亡其國。三事知。於事竟何裨。牡丹之無蝶。鼠矢發姧欺。池鼃之怒目。趙客言獵期。死期之豫告。億則屢中之。嗚呼一事有未覺。牝雞之晨家之索。草衣人敬順王時。疆宇日蹙。不能自保。議降於高麗。王子諫曰。當與忠臣義士同死社稷。可也。柰何以千秊社稷。輕與人乎。王不聽。王子遂棄妻子。徑入金剛山。緝草爲衣。以終其身。草葉以爲衣。木實以療饑。山間一石广。歲莫將安歸。玉食不爲旨。錦衣不爲美。一身不自謀。而况戀妻子。社稷一千季。忠智兩三贒。一朝去爲虜。於心不靦肰。濯足九龍井。振衣毗盧頂。餘生當幾何。畢世以自靖。聖帝帶高麗太祖二十秊夏五月癸丑。金傅獻鐫金安玉排方腰帶。長十圍。六十二銙。新羅寶藏殆四百秊。世傳聖帝帶。王受命元尹。弋萱藏于物藏。初新羅使金律來。王問曰。新羅有三大寶。丈六金像。九層墖。並聖帝帶也。三寶未亡。國亦未亡。墖像猶存。不知聖帶今猶存邪。律對曰。臣未嘗聞聖帶也。王笑曰。卿爲貴臣。何不知國之大寶。律慙。還告其王。王問羣臣。無能知者。時有皇龍寺僧秊過九十者。曰予聞聖帶。是眞平大王所服。歷代傳之。藏在南庫。王遂開庫。風雨㬥作。白晝晦冥。不得見。乃擇日齋祭。肰後見之。國人以眞平是聖骨之王。稱曰聖帝。莫進獻聖帝帶。可當進獻寧椎碎。唐裝六十銙。南帑四百載。金光玉色月出遊。眞平之後國無害。冬十一月柳花宮。東京至者相負戴。太祖十八秊冬十一月甲午。羅王率百僚發。王都士庶皆從之。香車寶馬連亘三十餘里。癸卯入開京。王備儀仗出迎。館于柳花宮。 宮門百貨來委輸。抒以獻王何所無。豈必聖帝以爲好。嗚呼不克前王孝。七嶺松高句麗始祖高朱蒙。生甫七歲。骨表英奇。善射。扶餘王金蛙有七子。技能皆不及朱蒙。忌欲殺之。朱蒙乃與烏伊，摩離，陜父等三人。逃難渡淹淲水。至毛屯谷。遇麻衣衲衣水藻衣三人。俱至卒本扶餘沸流水上。都焉。國號高句麗。因姓高。初朱蒙在扶餘。娶禮氏女有娠。王旣去。生子類利。喜彈丸。嘗出遊彈雀。誤中汲婦盆。婦罵曰。此兒無父。其頑如此。類利慙。復以泥丸彈塞之。歸問其母曰。我父何人。今何在。母曰。汝父非常人。不容於國。南奔開國。方行語妾曰。有遺物。藏在七嶺七谷石上松下。得此者。乃吾兒也。類利遍索山谷不得。一日。聞柱礎間若有聲。就見礎石有七稜。自解曰七嶺七谷者七稜也。石上松者柱也。乃搜柱下得𢇍劒一段。行至卒本見王。以劒進。王出所藏劒合之。果驗爲嗣。是爲琉璃王。七嶺松。無枝無葉橕宮中。中有一段靑萍鋒。卿未詳我始終。言不盡意悤悤。太白山南瀀渤水。外公河伯魚鱗宮。我生手操王石弓。扶餘國中眞朱蒙。高句麗方言。謂善射者曰朱蒙。 金蛙之子忮而訩。淹淲河中一颿風。腹中之兒亦英䧺。兒生但覓渠父翁。請以此言開其衷。朽木柱按三國史。東扶餘王金蛙有七子。技能皆不及朱蒙。長子帶素譖之。朱蒙乃行。至卒本川上。未遑作宮室。結廬居之。國號高句麗。亦稱卒本扶餘。初至。見菜葉浮水而下。知有人在上流。獵往尋之。果有國曰沸流。其王松讓。見朱蒙容貌非常。曰。寡人僻在海外。未嘗見君子。吾子自何而至乎。朱蒙曰。我是天帝之子。西國之王也。松讓內自懷疑。欲試其才。曰。願與君射矣。朱蒙以玉指環懸於百步外。射之如破瓦。松讓大驚。欲以立國先後。爲附庸。朱蒙以朽木爲宮室。柱如千歲肰。松讓不敢爭。竟以其國降。遂置多勿都。封松讓。爲多勿矦。誰將爛柱木。計奪松讓國。松讓可憐人。喫菜車衣濱。 卒本川。一名游車衣水。紇骨山有四石竇。卒本川流入竇中。沸騰而出。故名沸流國。 彎弧注玉尙較萟。堂中朽木非千歲。天帝之子西國王。彼縱見讋能無媿。嗚呼多勿徒虛惠。句麗語以復舊土爲多勿。忿恚城初朱蒙在東扶餘。生子曰類利。或曰琉璃 後逃難。至卒本扶餘。其王無子。妻以女生二子。長曰沸流。次曰溫祚。立類利爲嗣。二人恐不容。乃奉母與烏干馬黎等十人。渡浿帶二水。登漢山負兒嶽。望可居之地。沸流居彌趨忽。今仁川府 溫祚都河南慰禮城。今稷山縣 沸流以彌趨忽土溼地鹹。不得安居。往見慰禮城。人民安泰。慙恚而死。臣民皆歸於慰禮。今仁川文鶴山有城。世傳沸流所都。以王忿恚而死。故名忿恚城。府南十里海坪上。有大塚大石人偃仆。俗傳彌趨墓。按彌趨之趨。當作鄒。彌鄒忽。亦名買召忽。古墓石人臥。空城海色來。當秊失所處。忿恚爲誰哉。槍京歎初琉璃王遷都。太子解明。不肎從。留故都。有力好勇。黃龍國王。遣使贈強弓。解明對使者。彎折之曰。非予有力。弓自不勁耳。黃龍王慙。麗王聞之怒。遣人謂解明曰。吾遷都。欲安民。汝不隨。恃強力。結怨鄰國。於子道何。乃賜劒死。或止之曰。安知非詐乎。太子曰。嚮黃龍王遺以強弓。我怒其輕我國折之。不意見責於父。父命可逃乎。乃往礪津原。以槍揷地。走馬觸槍而死。乃禮葬立廟。號其地槍京。莫向槍京道。莫問解明冤。解明本無辠。槍京徒傷魂。寧招鄰國怨。那忘父子恩。折弓亦有說。賜劒嗟何言。山頭鼓吹葬。未足慰九原。至今礪津墓。春草長血痕。愚溫達溫達。高句麗人。容䫉龍鍾可笑。家貧乞食。往來市井間。時人目爲愚溫達。平原王有少女好啼。王戲曰。汝每啼聒我耳。長必不得爲士大夫妻。當歸之愚溫達。女秊十六。將嫁上部高氏。女曰。王者。無戲言。王怒。以寶釧數十繫肘後。逐之。尋至溫達家爲婦。後周武帝伐遼東。溫達爲先鋒。疾鬬斬數十級。諸軍椉之。周師大敗。王嘉歎曰。眞吾婿也。賜爵太兄。及嬰陽王卽位。溫達忿新羅之侵割漢北地。請伐之。臨行誓曰。雞立峴 今之鳥嶺。在慶尙道聞慶縣。 竹嶺以西不歸於我則不返也。遂與羅人戰於阿朝城 今忠淸道永春縣。 下。爲流矢所中而死。欲葬。柩不肎動。公主撫棺曰。死生決矣。嗚呼歸矣。遂擧而窆焉。瘦莫笑天馬駒。愚莫嘲行乞夫。馬瘦復肥夌八極。人愚得志能殉國。當秊溫達未致身。曾是龍鍾可笑人。遼陽十月討勍敵。陷陳斬馘伊誰力。身爲王婿不自驕。官是大兄無所惜。雞立關前送別辰。丹旌猶戀沁園春。嗚呼溫達生亦不愚死猶神。城上拜唐太宗貞觀十九秊。帝伐高句麗大破。高延壽惠眞軍十五萬衆於安市城下。仍攻其城。城主堅守不下凡六旬。終不得拔。勅班師。城主拜辭於城上。帝嘉其固守。賜絹二百疋。李牧隱貞觀吟。玄花新逢白羽箭。世傳太宗攻安市。流矢中目。唐書諱不直書。三國史亦不載。不知牧老何從得此言也。古記。東人呼鳳凰爲安市。今鳳凰城。卽古安市云。或云。龍岡縣烏石山。有安市城遺址。前明使臣陳嘉猷詩曰。城樓百尺拂靑雲。此地曾聞駐六軍。翠輦不辭經險道。白袍屢見立奇勳。茫茫舊事隨流水。寂寂春山送落曛。四海一家逢盛治。願修忠藎畣明君。此不過據土人之說。實非文皇駐蹕處也。城上拜。拜上豈不泰。萬乘遂虛還。孤城敢自在。玄花白羽事無前。開門啣璧徒遷延。介冑之士今則拜。拜送六騛如天旋。自溫臺百濟聖王十六秊。始移都泗泚河。卽今之扶餘縣也。自溫臺在縣西五里。有石盤據水際。可坐十餘人。俗傳百濟王遊息于此。石自溫。故名。至武王常遊泗泚北浦。醉必鼓琴自歌。令從者起舞。時人穪爲大王浦。半月城卽百濟都城。周一萬三千六尺。抱扶蘇山而下。兩頭抵白馬江。形如半月故名。王何去泗泚隈。王何在自溫臺。北浦口琴聲廻。半月城月影來。紅毾㲪莫捲推。葳蕤鏁莫搴開。晨霜冽鴈流。哀王旣醉續進杯。落花巖義慈王二十秊。唐 高宗顯慶五秊 以蘇定方爲神丘道行軍大總管。金仁問副之。帥水陸兵十三萬。伐百濟。新羅太宗王。亦遣法敏，庾信等。率精兵五萬。應之。進圍都城。王與太子孝。夜遁保熊津城。王宮諸姬。走大王浦巖石上。墮水死。後人名其巖。爲落花巖云。巖花落風聲惡。半月城中人已空。大王浦上春如昨。江中豔骨作花胎。秊秊只向巖前開。開復落不知數。漂蕩春江去不廻。老龍姑百濟江中有護國龍。蘇定方伐百濟時。風雨大作。不得渡。悶悶而睡。夢見一老姑。自言龍母。定方問姑子何欲。曰愛白馬。覺而異之。以白馬爲餌。釣得一龍。須臾風雨開霽。今扶餘山下。有一怪石跨江。石上有攫迹。俗稱釣龍臺。李粹光芝峰類說。白玉峰光勳有盛名。嘗遊扶餘。縣令設宴以待。羣妓亦聳喜。及見其容䫉拙陋。妓皆反面笑之曰。釣龍臺耳。謂有美名而不過一片怪石也。玉峰與李蓀谷達，崔孤竹慶昌。俱以詩名。時號三唐。可笑江邊石。強言龍子姑。虛名不可信。君見白公無。種穄田高麗世祖初居松嶽摩訶岬。時桐裏山祖師道詵。入唐得一行地理法還。登白頭山。至鵠嶺。見世祖新構第曰。種穄之田。何以種麻。言訖而去。世祖倒屣追之。及見如舊識。遂與登鵠嶺。究山水之脈。上觀天文。下察時數曰。此地馬頭明堂。君又水命。宜從水數。作宇三十六區。則明秊必生聖子。宜名王建。因作實封。題其外云。謹奉書百拜。奉書于未來統合三韓之主太原君子足下。時唐僖宗乾符三秊四月也。世祖從其言。築室以居。是月有娠。生太祖云。後子孫世神其術。至仁宗。時妙淸，白壽翰等。以妖術惑上。請築西京大花闕。以麻繩作法。謂之太一玉帳道法。乃道詵所傳云。竟作亂。據平壤。興師三秊。僅能平之。誰言種麻地。卜宅去種穄。我國方言。穄與王。語相類。 靈豚臥麓事無徵。金寬毅編秊通錄。太祖祖作帝建。娶龍女。請得楊杖與豚。居一秊。豚不入牢。乃語豚曰。若此地不可居。吾將隨汝所之。詰朝豚至松嶽南麓而臥。遂營新第。卽康忠舊居也。 老鼠下田嗟何歲。俗謂延慶宮基。爲老鼠下田形。 桐山祖師一行徒。自言馬頭看地勢。三十六區百六期。閔漬編秊。太祖秊十七。道詵復至。請見曰。足下應百六之運。生於天府名墟。三季蒼生。待君弘濟云。 實封奉書其誰瘞。西京玉帳演祕方。護神傳法相更遞。三秊煙火浿水營。亂本元自作帝世。嗚呼亂本元自作帝世。賣鏡翁後梁末帝貞明四秊三月。唐商客王昌瑾忽於市中。見一人。狀䫉瓌偉。鬚髮皓白。頭戴古冠。被居士服。左手持三隻盌。右手擎一面古鏡。方一尺許。謂昌瑾曰。能買我鏡乎。昌瑾以二斗米買之。鏡主將米沿路。散與乞兒而去。疾如旋風。昌瑾懸其鏡於市壁。日光斜暎。隱隱有細字可讀。其文曰。三水中四維下。上帝降子於辰馬。先操雞。後搏鴨。此謂運滿一三甲。暗登天明理地遇子秊中。興大事。混蹤跡。沌名姓。混沌誰知愼與聖。振法雷。揮神電。於巳秊中二龍見。一則藏身靑木中。一則現形黑金東。智者見。愚者盲。興雲注雨與人征。或見盛。或視衰。盛衰爲滅惡塵滓。此一龍子三四。遞代相承六甲子。此四維定滅丑。越海來降須待酉。此文若見於明王。國泰人安帝永昌。吾之記凡一百四十七字。昌瑾初不知有文。及見之。謂非常。獻于弓裔。裔令昌瑾。物色求其人。彌月竟不得。惟東州勃颯寺熾盛光如來像前。有塡星古像如其狀。左右亦持盌鏡。昌瑾喜。具以狀白。裔歎異之。令文人宋含弘，白卓，許原等解之。含弘等曰。三水中四維下。上帝降子於辰馬者。辰韓馬韓也。巳秊中二龍見。一則藏身靑木中。一則現形黑金東者。靑木。松也。謂松嶽郡人。以龍爲名者之子孫。可以爲君王也。王侍中有王矦之相。豈謂是歟。黑金。鐵也。今所都鐵圓之謂也。今主初盛於此。殆終滅於此乎。先操雞後搏鴨者。王侍中御國之後。先得雞林。後收鴨綠之意也。三人相謂曰。王猜忌嗜殺。若告以實。王侍中必遇害。吾輩亦且不免矣。乃詭辭告之。賣鏡翁。左持三椀右方銅。賣鏡去處回天風。東方之日寒朣朧。有文輝暎如韱蟲。辰馬之君厥祖龍。之而不見靑木中。運滿三甲黑金東。操雞搏鴨皆天功。王郞王郞莫亂訌。彌勒觀心鐵杵烘。昨者幾誤吾王公。 時弓裔誣構叛罪。日殺百數。常自云我得彌勒觀心法。能知人陰私。造鐵杵。欲殺者。輒熱之以撞其陰。煙出口鼻死。一日熟視太祖曰。卿昨夜聚衆謀叛。何也。太祖笑曰。烏有是邪。裔曰。卿莫紿我。我能觀心。乃合眼負手。仰天良久。時掌奏崔凝在側。佯墜筆。下庭取之。因微語曰。不服則危。太祖乃悟曰。臣實謀叛。罪當死。裔大笑曰。卿可謂直也。卽以金銀妝鞍轡賜之。席紋王高麗太祖莊和王后吳氏。羅州人。嘗夢浦龍來入腹中。驚覺以語父母。共奇之。未幾。太祖爲水軍將。出鎭羅州。泊舟木浦。望見川上。有五色雲氣。至則后浣布。召幸之。以側微。不欲有娠。宣于寢席。后卽吸之。遂有娠生子。是爲惠宗。面有席紋。世謂之襵王。常以水灌寢席。又以大甁貯水。洗臂不猒。眞龍子也。秊七歲。太祖知有繼統之德。恐母微不得嗣位。以故笥盛柘黃袍賜后。后示大匡朴述煕。述煕揣知其意。請立爲正胤。席紋王。紋在兩靨何殊常。前日木浦娘。事迹頗難詳。流丹 流丹。見伶玄趙皇后外傳。 浹藉龍在褥。口呑靈液 靈液。見陳鴻長恨歌序。 龍入腹。龍入腹森精光。八十一鱗皆文章。席紋之說誠荒唐。柘黃衣天所賜。區區大匡胡敢與議。高貴位顯宗元文大王諱詢。安宗之子。母曰孝肅王后皇甫氏。成宗時。封大良院君。秊十二時。千秋太后與金致陽通而生子。欲以爲嗣。忌大良君。逼令祝髮。寓居三角山神穴寺。時稱神穴小君。太后一日遣內人。遺以酒餠。皆和毒藥。寺有僧匿小君於地穴中。紿之曰。小君出遊山中。安知去處邪。及內人還。散之庭中。烏雀食而卽斃。小君嘗夢雞聲砧響。問於術士。以方言解之曰。雞鳴高貴位。砧響御近當。是卽位之兆也。穆宗十二秊二月己丑。奉迎卽位於延寵殿。雞鳴高貴位。砧響御近當。請君莫疑思。此兆大吉祥。高貴位云何。尼今卽龍牀。御近當云何。徐菀百里強。 新羅國號始稱徐羅伐。又稱徐伐。文獻備考曰。後人凡稱京都曰徐伐。音轉爲徐菀。那惠風新羅懷古詩註。儒理王號尼斯今。亦號尼叱今。方言齒痕也。後世遂爲君王之稱。 孛纜從西來。此聲吹更長。君不見打馬鬼服毒死庭廇。乃知王者天所佑。宋徐明叔高麗錄。高麗人方言。風曰孛纜。烏鴉曰打馬鬼。五冠山文忠。麗朝人。未詳世系。事母至孝。居五冠山霛通寺之洞。去京都三十里。爲養祿仕。朝出夕返。告面定省不少衰。嘆其母老。作木雞歌。名曰五冠山曲。傳于樂譜。丁東復丁東。伽倻別調十七終。高麗史樂志。新羅古樂伽倻琴曲。凡十七。四座試靜聽此曲。令人淚無從。五冠山中文孝子。母老家貧氣力腇。間關襆被去趨朝。京都距家三十里。出告反面無時已。身爲人子子道隳。木雞不鳴徒名雞。木雞兮木雞。安用汝雞爲。親一去兮不顧養。親可返兮雞可唱。哀哀木雞兮竟如喑。枯魚銜索五內創。祝聖會毅宗十一秊元日。有風自乾方。太史占奏曰。國有憂。有卜者榮儀。因進禳禬之說。王信之。命於靈通敬天等五寺。終歲作佛事。又奏曰。如欲延壽。須事天帝釋觀音菩薩。王多畵其像。分送中外寺院。廣設梵采。號曰祝聖法會。發州縣倉廩。以支其費。又於安和寺。塑置帝釋觀音須菩提。聚僧。晝夜連聲唱諸菩薩名。稱爲連聲法席。時有鄭世臣，白勝贒等。或以佛事。或以風水。皆得進幸。勢傾中外。祝聖會連聲歌。歌如潮音月如河。天帝釋顯忉利。觀世音降落伽。蟒龍之衣作膜拜。大花之闕轟鳴螺。榮家卜者本非類。風自乾方禳則那。行人疾首亦已矣。列郡供億尤何多。君不聞坤元淵上生拉脅。觀音帝釋其柰何。朝廷沈毅宗好遊宴。築臺舘園池。無歲無之。與金敦中，林宗植，李復基，韓賴等諸文士。酣宴唱和。樂而忘返。二十一秊。聞城東沙川龍淵寺南。有石壁數仞削立臨川。曰虎巖。流水渟滀。樹木蓊蔚。命內侍李貞柱等。構亭其側。名曰延福。奇花異木。列植四隅。以水淺不可行舟。築隄爲湖。人甚苦之。二十四秊。自延福亭。將幸普濟寺。駕近普贒院。鄭仲夫，李高，李義方等作亂。盡殺扈從諸臣及在京文臣。初仲夫爲牽龍除夕儺禮。王臨視。內侍金敦中。以燭。燃仲夫鬚。仲夫辱之。敦中父富軾怒。白王欲拷仲夫。仲夫逃免。由是慊之。時王荒淫。不恤政事。遊幸無度。每至佳境。與諸學士倡和。諸將疲困憤惋。始有不軌之心。加以宗植, 賴等怙寵傲物。蔑視武弁。衆怒益甚。是秊王幸和平齋。又與近侍文臣觴詠。文臣得意酣飽。武臣皆飢困。遂構匈謀。後王自延福亭幸普贒院。至五門前。召近臣行酒。酒酣。命武臣爲手搏戲。蓋知武臣觖望。欲因以厚賜慰之也。賴恐武臣見寵。遂懷猜忌。大將軍李紹膺。雖武人。力羸不勝而走。遽前批其頰。王與羣臣。拊掌大笑。諸將皆失色。仲夫厲聲曰。紹膺三品官。何辱之甚。王執手慰解之。駕入院門。羣臣將退。高等手殺宗植，復基。賴匿御牀。高拔刃脅出。卽殺之。大小臣僚皆遇害。積屍如山。盡投湖中。湖在長湍府界。距松京十里。名曰朝廷沈。謂沈朝士於此湖。 使人呼於路曰。凡戴衣冠者。殺無遺種。卒伍蜂起。搜殺無遺。放王於巨濟。尋遇弑。莫錯過。面有妖氣皆文人。宋名臣言行錄。劉恕宇道原。歷詆荊公之學。士子有談新經者。道原怒形于色曰。此人口出妖言。面帶妖氣。 莫饒恕。掐不出血皆文臣。魏叔子集。明末潮州總兵劉月亭。常切齒言曰。明末人最是皮厚。掐之無一點血出。故于君親一毫無情。 文臣今亦悔禍否。一梧盡打歸湖漘。湖之漘淸且淪。此輩致身須通津。君不見兩釜鼏屍歸水底。朝廷又在坤元奫。虹沙彌明宗孼子十餘人。洪機，洪樞等。皆諸嬖所生。俱剃髮爲僧。號小君。招權納賄。朝士爭附。獨閔湜不往。湜。太師令令謨之子。性豁達有大度。官右散騎常侍。一日。其弟請與往見。湜酒酣。忽曰。虹沙彌輩敗國家。弟愕肰流汗。蓋以虹一端接地。一端屬天。喩小君王子而母賤也。湜之放曠多類此。虹沙彌。胡爲乎虹沙彌。一端腰屬天。一端頭飮池。尊則可尊卑莫卑。山門熱氣手可炙。招權納賄言之欸。佛家無賴賊。王家不肖兒。令我見彼何爲哉。楊水尺楊水尺。本麗祖攻百濟時所難制者。遺種也。素無貫籍賦役。好逐水草。遷徙無常。惟事畋獵。編柳器販鬻爲業。明宗時。李至榮爲朔州分道將軍。楊水尺多居興化雲中道。至榮謂曰汝等本無賦役。可屬吾妓紫雲仙。遂籍其名。徵貢不已。至榮死。崔忠獻又以紫雲仙爲妾。計口徵貢滋甚。後楊水尺不堪妓家侵奪。投契丹賊爲鄕導。辛禑八秊。禑夜出觀燈。禾尺 卽楊水尺 羣聚。詐爲倭賊。遣判密直林成味等。追捕之。趙浚上辛昌書。韃靼禾尺。以屠牛代耕食。西北面尤甚。宜申行禁令。犯者以殺人論。蓋今之栲栳白丁也。凡民不與㛰媾。不齒人類。自勝朝已肰矣。楊水尺。汝亦人之子。胡爲乎生男爲人奴。生女爲人婢。楊水尺。汝亦天之民。胡爲乎男不爲詩禮。女不爲組紃。屠牛織柳自生理。擯不齒人誰其使。君不聞東丹鐵騎躪東津。又不聞假倭燈市行掠人。楊水尺苟亦天之民人之子。中藏怨毒固其理。蜃樓脂元宗十五秊。達魯花赤以中書省牒。往東界及慶尙道。求蜃樓脂。蜃樓脂。鯨魚脂也。先是八秊丁卯。遣必闍赤廉孛魯等。詔求阿吉兒合蒙合。魚名似牛。 或言腳瘇者。以其皮作鞾則立愈。帝有是疾。故求之。又求金漆花，棃奴，台木，松膏餠，八郞蟲。前後獻海靑鷂子及火者童女者。不可勝紀。蟲未聞八郞兒。魚未見合蒙皮。駱駝尙有卵。按鄭可臣傳。忠宣爲世子時。帝嘗召見于紫檀殿。御案前。有物大圓小銳。色潔而貞。高可尺有五寸。內可受酒數斗云。摩訶鉢國所獻駱駝鳥卵也。命世子觀之。命可臣賦詩。詩云。有卵大如罋。中藏不老春。願將千歲壽。醺及海東人。 蜃樓安取脂。海靑金漆自可獻。火者童女猶可選。誰曉蜃樓脂。乃是鯨魚煎。彘頭舞印矦。蒙古人。初名忽剌歹。齊國公主怯怜口。華言私屬人也。忠烈時。元於金州等處。置鎭邊萬戶府。以矦爲昭勇大將軍鎭邊萬戶。賜虎頭及印。出鎭合浦。全羅，慶尙之民。多受其害。有吳仲矦者。宰密城。諂事王旨。別監蔡謨決守山縣古陂爲田。欲以賂權貴。矦如合浦。仲矦盛張妓樂宴舟中。矦與仲矦巵酒彘頭。仲矦戴彘頭起舞。失腳墮水死。今日無以懽。請爲彘頭舞。彘頭底從來。潭潭萬戶府。萬戶卽爲誰。印公來按部。尊諱忽剌歹。顯爵怯怜口。昨夜人目瞤。今日廁尊俎。彘頭復彘頭。未敢輕咀㕮。爲公加諸冠。爲公張兩褏。但使印公一笑看。爲公舞死此合浦。花草牆張舜龍。回回人。初名三哥。爲元世祖必闍赤。以齊國公主怯怜口事忠烈。授郞將。累遷將軍。與印矦車信。競爲奢靡。起第宅極侈麗。築外垣。狀花草以爲文。時稱張家牆。花草牆何所當。無乃爲君之保障。爲民之廉防。不爾何用錯石紛靑黃。牆高一仞一夫產。牆袤十丈十室亡。蠧民病國者誰歟。回回必闍今姓張。嗚呼牆外猶肰作花草。內中他物尤何量。收淚宴忠烈王妃齊國大長公主。元世祖之女。忠烈三秊。公主生女。設滿月宴。俄而母訃音至。以才免身祕之。後五日乃告。公主痛哭。食肉如舊。翼日。達魯花赤設收淚宴。十番札思麻。一雙姑姑花。札思麻。蒙古器名。姑姑。蒙古婦人冠名。元皇太后。嘗賜忠烈淑昌院妃金氏姑姑。 私臣達魯親拜祝。願主食肉毋多哭。前秊免身時。猶爲設比兒。先是。公主生元子。百官皆賀。公主從者在門。入者。悉裭其衣。謂之設比兒。 今日收淚宴。不可無殽膳。沙箇制禮豈爲吾。蒙古謂迂儒曰。沙箇里。 歠粥面墨徒拘拘。嘻噫乎留將。馬頭與大肉。防沒明朝柝爾腹。元法。留宴日大肉馬頭。翼日復宴。謂之防沒。楊花徒韓宗愈字師古。漢陽人。忠烈三十秊。秊十八擢第。忠肅朝爲史官。忠惠初。拜評理。封漢陽 君。賜鐵券圖形壁上。與李兆秊齊名。忠穆歸國。拜左政丞。王嘗欲觀李杜詩。宗愈曰。抽黃對白。無補於政。竟不進。忠定立。權倖用事。以府院君退老其鄕。恭愍元秊卒。秊六十八。謚文節。宗愈自幼。視瞻異常。軀幹魁偉。爲文章。務去俗氣。尤致意於詩。其未達也。與一時名士。相往還羣飮。無虛日。號楊花徒。宗愈醉輒起舞。歌楊花詞曰。待如晦淸風。飛楊到黃閣中。識者皆異之。君歌人月圓。人月圓。詞頭曲名。元宗時李藏用。以判兵部事。從王入朝蒙古。翰林學士王鶚。邀宴其第。歌人唱吳彥高人月圓，春從天上來二曲。藏用微吟其詞中音節是也。 我設楊花筵。楊花四月飛作絮。松漠樓臺徧處處。宛轉靑瑣宮。裵徊黃閣中。東陵日日多風雨。春色餘幾許。當風箕踞作高歌。我輩聚散何其多。今我不樂柰花何。爛橘鼻朱悅字而和。綾城縣人。性抗直。嫉惡如讐。苟非其人。雖權貴不爲禮。忠烈時。嘗以事至相府。宰相與言。悅坐聽。貌甚倨。宰相使吏語曰。宰相有言。宜伏地聽。悅曰。宰相之言伏地聽。則君上之言當掘地聽乎。終不屈。十三秊。以都僉議府事致仕。悅䫉醜。鼻如爛橘。齊國公主始至宴羣臣。悅起爲壽。公主驚曰。何遽令老醜鬼近前耶。王曰。此老䫉醜似鬼。心淸如水。公主敬重擧觴而飮。悅愛酒。未嘗一日不飮。臨死。其妻進酒。悅曰。此餞杯也。遂引滿而卒。爛橘鼻眞娬媚。但使心至淸。鬼面亦何媿。王言未可掘地聽。此鼻那肎輕拄地。君不聞牀玆一笑引餞杯。當日朱齄酒是祟。紙何弊忠烈時。祕書尹鄭可臣。上言諸道按廉使別監職在察吏治。問民苦。今皆藉上供。斂民紬，楮皮幣，脯，果，名表紙等物。賂遺權貴。己自不正。烏能正人。請皆理罪。王謂可臣曰。楮生於地。紙有何弊。可臣曰。臣嘗管記全州。知造紙甚苦。今官高。用紙亦多。不能無愧。王只許除名表紙。楮生地紙何弊。生之不盡來委積。去聲 春風吹上箔。流水刷如篲。番番入手光而膩。聚之不爲貪。散之不爲費。卿雖有言。吾未喩卿意。臺官血忠烈時。沈諹爲殿中侍御史。上言今國步多艱。天旱民飢。殿下何不恤民事。耽于遊畋耶。鷹坊忽赤爭設內宴。翦金作花。蹙絲爲鳳。竆極奢侈。不可形言。上將軍尹秀。侍宴殿上。登牀戲舞。犯禮不恭。大禪師祖英。婬穢無行。出入臥內。大駭觀聽。請加黜責。以警其餘。秀及祖英。相與譖之。王大怒。鞫諹于崇文館。問首發議者。關木索。置碎瓦股間。令人踏其上。血流迸地。終不言。遂囚于廵馬所。如今之捕盜廳 行路指木索血痕。曰臺官血。樅邪楰邪誰敎女。就矩而夾沈公股。菅邪稾邪誰敎女。就絞而縛沈公倒。嗚呼沈公血一點皆淸潔。何如養三血。化成骨肉爲𡝩㜸。尹秀父名養三。爲無賴行棄市。江都因號其地爲養三歧。綾首座忠烈王六秊。王下僧批。僧輩以綾羅。賂左右得職。人謂羅禪師，綾首座。娶妻居室者居半。綾首座羅禪師。苞苴眞種福。檀越卽下批。三厭莫懺悔。七條須茶毗。輪陀悉達妃。慾障鳩摩兒 按釋典。姚秦鳩摩羅什謂姚興曰。有二小兒登我肩。慾障須婦人。興乃召宮女進之。一交而生二子。 咦是王國元老。是王家弼諧。八馬碑崔碩。忠烈朝人。登第累遷昇平府使。今全羅道順天府 秩滿。昇平故事。每太守替還。贈馬八匹。倅七匹。法曹六匹。惟所擇。及碩還。邑人進馬。請擇良。碩笑曰。馬能到京足矣。何擇爲。至家歸其馬。邑人不受。碩曰。吾守汝邑。有馬生駒帶來。是我之貪也。汝今豈知我之貪而爲䫉辭耶。並其駒授之。自是弊遂絶。邑人頌德立石。號八馬碑。八馬碑絶妙辭。使君八馬一馬羸。馬羸猶足至京師。馬騇尙可辭。爾雅釋馬屬。牡曰隲。牝曰騇。 馬駒奚取斯。萬古昇平路。淸風至今吹。輭弄忠宣之爲世子時秊九歲。嘗踞內僚元奕膝上。從容相語。奕曰。人主不宜聰察。殿下聰明太過。宜小寬容。世子作色曰。汝輩使我癡暗。持弄掌上如輭乎。奕惧。又廉承益嘗進相師天一。天一相王曰。慈眼不喜鷹犬。朴義在側。世子顧曰。每以鷹犬從臾吾君者。此老狗也。義慚靦而退。時䆠者崔世延擅權用事。多行不法。世子怒數之。白王欲竄逐。世延嘗父事印矦。王納矦言有難色。世子泣固請。矦怨世子。世子叱矦曰。宰相腹大如罋者。世延酒肉充之耳。公主大怒。杖世延。囚廵馬所。元內司汝聽之。汝不是臾 音勇 君鷹犬朴老狗。又不是腹大如罋印參知。時時但可膝我坐。何須勸我爲愚癡。聰明特達當爲誰。當今之時惟汝輩。汝輩所欲言之噫。賄者卽官言者僇。令我但笑傍觀之。國成豈汝囊中私。雖肰不似手中輭弄。弄不成時束縛付汝廵馬兒。萬卷堂忠宣以前王入宿衛于元。値成宗皇帝崩。與皇姪及右丞相答刺䍐等定策。迎立武宗皇帝。王嘗封瀋。時稱瀋王。以太尉留燕邸。遂請傳國于忠肅。構萬卷堂。以李齊贒充府中。招致名儒元明善, 趙孟頫，姚燧，閻復，虞集等。以考究書史自娛。又嘗降香江南。齊贒及權漢功從之。王每遇樓臺佳致。寄興遣懷曰。此間不可無李生也。時忠烈淑昌院主金氏。文衍之妹也。忠烈薨。王自元奔喪。到文衍家。與院主相對移時。人頗疑之。仍蒸焉。監察糾正。禹倬白衣持斧。上書極諫。王有慚色。已而進封爲淑妃。蘆溝河上萬卷堂。誰其主者瀋陽王。充樑揷架皆文章。鈿金之帶承寵光。帝嘗賜王金虎符玉帶七寶帶碧鈿金帶等物。 思巴議祀言尤當。時鮮卑僧上言帝師八思巴。制蒙古字。以利國家。乞令天下立祠比孔子。王曰。師製字有功於國。祀之自應古典。何必比之孔氏。孔氏百王之師。其得通祀。以德不以功。聞者韙之。 江南九月時菊芳。奉使歸來文思長。尙論軒羲與虞唐。姚閻元趙皆專場。風流儒雅莫可量。民之秉彜在倫常。一丁不識庸何傷。戴星之路何許忙。坐久胡爲看淑昌。中冓之言不可詳。萬卷雖多何能臧。馬食牛忠肅時。有馬季良者。爲楊廣道按廉使。貪婪嗜牛肚。民譏之曰馬食牛。驢去不受金。馬來食牛肚。驢馬本同流。廉貪異所取。 時元使貰驢至。王餽金銀，綾羅，紵布。買驢不受。上護軍安都私用之。都亦忠肅倖臣。 爾名卽季良。季良曾杜今日但食牛。毋乃反類狗。麻子少忠肅時。羣嬖用事。李宜風, 金之鏡等。招權納賂。恣行威福。元使完者來。之鏡白王曰。完者族黨在本國。將欲官之。王命之鏡及高用贒奉天祐掌銓注。申時用至政房罵之鏡曰。今日除授。爲使臣也。爾輩鬻官。何不官吾子孫耶。時失職者。皆在庭。時用顧曰。若等無錢。又誰怨耶。求官者雲集。之鏡等夜匿邨舍注擬。上護軍申丁求官未得。罵之鏡，天祐曰。爾何壅蔽聰明。專擅除授也。又大呼曰。無錢者毋求官。之鏡等不能對。批成。李仁吉擅改于其第。及批目下。用事者爭相塗竄朱墨。至不可辨。時有童謠云。用綜布作都目政事眞黑冊。我欲油之。今秊麻子少。噫不得。綜布作都目。注擬眞黑冊。揉之挼之欲生毛。我欲油之包肉膱。今秊麻子少䐈不得。大廣大忠肅之留元也。瀋王暠謀奪王位。奸臣交構。王遣朴仁平。謂宰相曰。昔有小廣大隨大廣大 我國方言。謂俳優曰廣大。 渡水無船。謂大廣大曰。我短小。難知深淺。君輩身長。宜先測水。咸曰。肰。入水皆溺。獨小廣大免。今二小廣大在吾國。全英甫，朴虛中是也。大廣大聽我言。汝不枉作天王孫。大紅廣褏雀羽笠。身軀八尺何軒軒。靈山羽調銷人魂。我是小廣大。具體卽何論。喙之所倒吸可呑。項下卽腰腰下臀。大廣大前自敢尊。汪汪大水千頃渾。汝行只可褰其褌。看我竭蹶從趨奔。嗚呼大廣大。五指爬沙雙瞳飜。靈均之屍子胥魂。小廣大樂莫樂。大廣大冤莫冤。寄語朴贊成全密直。大廣大再不愚且惽。職稅令忠惠時。嬖人甯夫金使江陵道索人蔘。蔘貴所得少。惧王罪己。擅徵職稅還。說王曰。臣往江陵。見朝士退居鄕里。病民者衆。臣徵其稅。藏州郡以待上命。朝士居外者。非獨江陵。五道皆肰。若從臣計。有利於國。王納其言。遣嬖人諸道徵職稅。六品以上百五十匹。七品以下百匹。散職十五匹。人聞令下。或挈家登山。或椉舟而遁。於是焚山澤而索之。𥚁及其族。慶尙道。有散員同正者貧甚。賣盡資產。不充額。其女痛父受苦。斷髮貿布以納。與父皆縊死。居莫問五道廛。家莫蓄告身牋。五道豈不美。從來出官員。告身豈不侈。今來要稅錢。鬻官古亦有。稅職今始焉。妻孥自不保。山澤悉遭㸐。君不聞嶠南孝女抱父屍。禿頭痛哭歸黃泉。阿也麻忠惠淫縱無道。慶華公主元女。忠肅之妃也。一日公主邀宴。酒罷佯醉不出。暮入臥內。公主驚起。使人扶之。使不得動。且掩其口。遂蒸焉。公主恥之。欲還于元。且作畏吾兒書 畏吾兒書回鶻書也。 通其事。王遮路禁之不得。元托以告廟頒赦遣使。偕本國䆠者高龍普來。王率百官朝服聽詔于征東省。元使蹴王縛之。王急呼高院使。龍普叱之。拔刃執侍從。羣小百官皆走避匿。卽掖王載一馬馳去。帝以檻車流揭陽縣。諭曰。爾王禎爲人上。而剝民已甚。雖以爾血啖天下之狗。猶爲不足。朕不嗜殺。是用流爾。爾無怨我。揭陽去燕京二萬餘里。無一人從行。王手持衣褓而去。傳車疾驅。艱楚萬狀。薨于岳陽縣。初。宮中及道路歌曰。阿也麻古之那。從今去何時來。至是解之曰。岳陽亡故之難。今日去何時還。阿也麻古之那。慶華主顔如酡。畏兀兒 畏兀兒。亦名畏吾兒。卽今之回回也。 書柰何。沙箇里莫亂譁。撥皮子 撥當作潑。麗史作撥字。今從之。 威勢多。阿也麻古之那。高院使瞋且訶。兩耳風一匹驘。從今去莫思家。投金瀨恭愍王時。民有兄弟偕行。弟得黃金二錠。以其一與兄。至陽川江。弟忽投金於水。兄怪問之。畣曰。吾平日愛兄甚篤。今而分金。忽萌忌兄之心。此乃不祥之物也。不若投諸江而忘之。兄曰汝言是矣。亦投金於水。同舟者皆愚民。故無有問其姓名邑里云。借問投金水。誰是投金子。至今過者猶指似。弟拾金何必兄。兄剖金弟心寧。理之至當人之情。嗚呼兄弟有猜礙。分金豈足爲親愛。乃知不祥金爲大。無此金無此心。逝將捨汝于江潯。江流浩浩流至今。老狐情辛旽性畏畋犬。惡射獵。且縱淫。常殺烏雞白馬以助陽道。人謂旽爲老狐精。及旽伏誅。李文靖達衷作詩曰。騁怪馳妖老野狐。那知有手競張弧。威能假虎熊羆懾。媚或爲男婦女趨。黃狗蒼鷹尤所忌。烏雞白馬是何辜。曾聞汝死必邱首。今見城東官道隅。匪狐哉。烏雞白馬胡血其吻。匪狐哉。矯鷹走狗胡莫敢近。狐哉狐哉一牡而百牝。狐哉狐哉升君之榻。視君而囅。宋史徽宗宣和七秊。有狐升御榻而坐。阿只問辛禑小字牟尼奴。旽婢妾般若之出也。恭愍常憂無嗣。一日微行至旽家。旽指其兒曰願殿下爲養子立後。王睨而笑不畣。肰心許之。及旽流水原。王語近臣曰。予嘗至旽家。幸其婢生子。無令驚動。善保護之。旽旣誅。王召牟尼奴。納于明德太后殿。謂李仁任曰。元子在。吾無憂矣。因言有美婦在旽家。聞其宜子。遂幸之。乃有此兒。欲以爲嗣。遂召禑封爲江寧府院大君。冐稱故宮人韓氏出。追贈韓氏三代。遂嗣爲王。般若嘗夜潛入太后宮。嗁號曰。我實生主上。何母韓氏耶。仁任下般若獄。臺諫廵衛府雜治之。竟投于臨津。初恭愍謂代言林樸曰。汝知阿只事矣。我國方言。小兒曰阿只。 蓋樸出入旽家。親故也。及旽被誅。遣樸數其罪。焚誓書。旽初聞樸至。喜曰。王必召我。阿只思我矣。蓋自謂有保護之功也。問阿只誰氏子。國師祕術演揲兒。元史順帝至正十三秊。哈麻及禿魯帖木兒等。陰進西北僧于帝。行房中運氣之𧗱。號演揲兒法。華書大喜樂也。又進西蕃僧善秘密法。帝皆習之。 別房寵姬般若婢。人種豈不美。㘞地一聲國師喜。國師喜官家。當日亦笑視。林代言胡來此。大好也牟尼奴阿只思我矣。阿只阿只。今日阿只國元子。暎湖樓恭愍王十秊十月。紅頭賊僞平章，潘誠，沙劉，關先生，朱元帥等十餘萬衆。渡鴨綠江冦朔州。十一月丙辰。襲安州。乙丑。賊先鋒至興義驛。丙寅。王及公主奉太后南狩。渡臨津。次兜率院。王駐蹕江岸。顧瞻山河。謂元松壽, 李穡曰。如此風景。卿等政宜聯句。公主去輦而馬。次婢李氏所騎馬羸弱。見者皆泣下。辛未。賊陷京城。屯數月。殺牛馬。張皮爲城。灌水成冰。人不得緣上。又屠炙男女。或燔孕婦乳爲食。以恣殘虐。十二月壬辰。王至福州。今安東府州。臨大江。首艮尾坤爲天漢形。有暎湖樓。 乙未。王幸暎湖樓遊賞。仍射於湖邊。按廉使享王。觀者如堵。或有反袂興嗟者。或誦讖而歎曰。忽有一南寇。深入臥牛峯。又云。牛大吼。龍離海。淺水弄淸波。古聞其言。今見其驗。昨日臨津江。風景絶佳妙。宮婢司圉謾悽悲。路脩馬弱眞詩料。惜哉元奏事李承宣。悤悤不暇爲吟嘯。今日福州堰。樂哉淸波舟。神龍離海牛大吼。觀者反袂莫嗟憂。多謝破頭潘朱元帥。若非卿輩至此不。子弟衛恭愍王二十一秊冬十月甲戌朔。置子弟衛。選秊少䫉美者屬焉。以代言金興慶摠之。於是洪倫，韓安，權瑨，洪寬，盧瑄等。俱以寵幸。常侍臥內。王性不喜色。又不能御公主。生時御幸甚稀。及薨。雖納諸妃。置諸別宮不能近。日夜悲思公主。遂成心疾。常自粉黛。爲婦人狀。先納內婢少者房中。取袱掩其面。召興慶及倫輩亂之。王從傍室穴隙視之。及心歆動。引倫輩入臥內。使行於己如男女。更數十人乃已。由是日晏乃起。其或稱意。賞賜無筭。王慮無嗣。因使倫, 安等。強辱諸妃。冀其生男以爲己子。定惠愼三妃。死拒不從。後幸益妃宮。使興慶，倫，安等通。妃拒之。王拔劒欲擊。妃惧從之。自是矯旨數往來。二十二秊。擇卿大夫子弟秊少美壯者。常侍禁中。號頭裏速古赤。與子弟衛皆有寵。冬十月。親祭正陵。百官戎服扈從。子弟衛皆衣紅衣。裼以黑。馳馬前導。二十三秊。益妃有身。䆠者崔萬生從王如廁。密告曰。妃有身已五月矣。王喜曰。予嘗憂影殿無所托。妃旣有身。吾何憂乎。少選。問與誰合。萬生曰。妃言洪倫也。王曰。明日謁昌陵。佯使酒。殺倫輩以滅口。汝知此謀。亦當不免。萬生惧。與倫，安，瑨，寬，瑄等謀。九月甲申夜三更。入寢殿。椉王大醉。萬生手劒擊之。頭髓濺壁。血流滿房。王遂薨。部吏尙載簏。嫪毐猶去鬚。所惧彰其醜。十目不可誣。王乎獨何心。呼召梟獍徒。紅衣而黑裼。揚揚事馳驅。銀河宋學士。龍陽董大夫。所願宣其慾。千載臭猶餘。王乎獨何心。揀擇冰雪軀。不令廁袵席。別宮恒悽孤。昔聞江都宮。羚羊狎美姝。事見北齊書。 又聞長安市。䭔子醉五奴。唐時。蘇五奴賣妻。人勸之酒。欲其先醉。則曰但多與錢喫䭔子亦醉。 王乎動中禮。史臣謂恭愍。性本嚴重。動容中禮。 多錢亦何須。前日益妃殿。拔劒理所無。孝成賂侍女。燭背看浴膚。事見趙皇后外傳。 廣川聚姊妹。流覽屋上圖。後漢書。廣川戴王。坐畵屋。爲男女臝交接。置酒請諸父姊妹飮。令仰視畵廢。 王乎本亡陽。御女非所娛。昨夜宮婢室。穴隙胡爲乎。影殿雖無托。般若亦有雛。如何廁上語。無故腎腸輸。殺人而語人。人其肎受歟。嗚呼濺壁血。自速非人辜。木子得國謠我太祖康獻大王。辛禑時。爲侍中。禑與崔瑩決策攻遼。召瑩及我太祖曰。寡人欲攻遼陽。卿等宜盡力。太祖曰。今者出師。有四不可。以小逆大。一不可。夏月發兵。二不可。擧國遠征。倭椉其虛。三不可。時方暑雨。弓弩膠解。大軍疾疫。四不可。太祖退謂瑩曰。明日宜以此言復啓。瑩曰。諾。夜瑩復入啓。願毋納他言。明日。禑召太祖曰。業已興師。不可中止。卿不見李子松耶。太祖對曰。子松雖死。美名垂於後世。臣等雖生。已失計矣。何用哉。禑不聽。太祖退而涕泣曰。生民之𥚁。自此始矣。左右都統使遣人告崔瑩曰。軍多餓死。水深難以行軍。瑩不以爲意。太祖諭諸將曰。若犯上國之境。獲罪天子。宗社生民之𥚁立至矣。盍與卿等。見王親陳𥚁福。除君側之惡。以安生靈乎。諸將皆曰。東方社稷安危。在公一身。敢不惟命。於是回軍。渡鴨綠江。太祖椉白馬。御彤弓白羽箭。軍中望見。相謂曰。古今來世。安有如此人乎。時童謠有木子得國之語。軍民無老少歌之。太祖由崇仁門入。都人男女。持酒漿迎勞。太祖建黃龍大旗。使吹大螺一通。瑩每征討。諸將不用螺。獨太祖於馬前吹螺。故都人聞螺聲皆喜。禑與寧妃及瑩。在八角殿。瑩不肎出郭。忠輔等直入殿中索瑩。禑執瑩手泣別。瑩再拜。隨忠輔出。太祖謂瑩曰。若此事變。非吾本心。逆大義。非惟國家未寧。人民勞困。寃怨至天。故不得已焉。好去好去。相對而泣。遂流瑩于高峯縣。先是。童謠曰。西京城外火色。安州城外煙光。往來其間李元帥。願言救濟黔蒼。平壤城中夜火。安州城外炎煙。黃龍旗白羽箭。大螺一聲來軍前。種穄田中草黃玄。木子得國今宜肰。元處士元天錫。原州人。自號耘谷。見麗季政亂。隱居雉嶽山下。躳耕養親。一意韜晦。按部錄名軍籍。乃作詩。有杏壇風月魂空𢇍。楡塞煙塵夢已頻之句。遂赴試。中進士。亦不肎仕。退歸鄕里。與牧隱諸公。相友善。往來酬唱。寓物興懷。傷時感慨。有次牧隱詠菊一絶曰。須信無情勝有情。無情元是一平生。陶公去後今千載。依舊東籬燦燦明。我太宗微時。嘗從公受學。及貴。屢召不起。爲幸覺林寺。仍枉其廬。公避不見。太宗只招其爨婢。賜之食物而還。晩秊手書文藁六卷。糊其封。題其表曰。非贒子孫。勿開。歷五六世。一日宗族齊會曰。先祖雖有遺言。歲月已久。今則可以開見矣。遂開封。皆記麗末及革世後事。與國史不同。且直書新國不復稱國家。遂焚之。不敢出。惟所著書詩二三卷見存云。世傳太宗嘗召致。天錫以白衣來謁。道故舊甚懽。上召諸王子出見。問曰。我孫何如。天錫指光廟曰。此兒酷似乃祖。且曰。須愛兄弟。須愛兄弟云。詠菊詩成意自哀。門前玉趾正裵回。可憐密閤藏書後。猶向龍牀加足來。入山哭麗末。牧隱李公二子種學，種德。皆登第貴顯。革命後不二其心。皆以杖殞。牧隱退居驪州之邨墅。一日門生來謁。公攜之引入深谷。門生莫知其故。及至人迹所不到處。放聲終日痛哭。始與俱出曰。今日稍豁吾胷云。蓋傷二子之死也。一哭聲嗚嗚。再哭聲轉無。聲轉無絶復蘇。胷中百襞稍一舒。此哭有時盡。此痌何當除。天可老地可枯。夢中曾見此事無。牧隱麗末嘗有詩曰。松軒當國我流離。夢裏何曾有此事。松軒太祖軒號。太祖與親切。平日多被薦引云。 山風爲噫噓。山鳥爲驚逋。山中人君與吾。入山此意君知乎。剃髮主慶善公主。太祖之女。與芳蕃, 芳碩。俱出 神德王后。下嫁興安君李濟。芳碩之亂。興安亦死。太祖親臨。剃公主髮。泫肰流涕。汝首加我膝。我手摩汝顚。將刀卻䠖跙。汝生眞可憐。所天旣云歿。安用面首姸。不如去汝髮。了此人世緣。今生作懺悔。來生生福田。一髮與一淚。迸落同泫肰。壽盡坊鄭道傳嘗事勝朝貴顯。及麗運告竆。知天命有歸。遂附聖祖。化家爲國。謀畵居多。爲開國元功。太祖欲立芳碩爲嗣。道傳順旨奉行。蓋國朝創業。太宗之力居多。地崇勢逼。羣下疑之。家人勸道傳改圖。答曰。我旣負王氏。今又爲此。人謂我何。遂不從。及定社兵起。太宗率騎親臨。執道傳跪於馬首。道傳曰。小臣指使可知。不敢有他意。願乞命。宮奴自斤自後叱曰。口亦肉。勿多言。以利刃刺其項。死於街上。初太祖定鼎漢京。宮闕城門坊里橋梁。皆道傳所撰名。作第兩闕之間曰。吾富貴已極。壽命極盡。遂名所居坊曰壽盡。未幾遇害。人以爲言讖云。壽盡坊起大屋。鄭相公志願足。莫抗顔面亦皮。莫饒舌口亦肉。危老臣尙可原。皇明統紀。危素字太朴。以文學知名。元至正末。累官至翰林學士。承旨徐達克。燕素欲投報恩寺井。寺僧挽出之。謂曰國史非公莫知。公死。是死國史也。由是得不死。太祖雅聞素名。仍命爲學士。時秊六十八。一日上御東閣側室靜坐。素至履聲槖槖。徹簾內。上問爲誰。對曰老臣危素。上曰。是爾耶。朕將謂文天祥耳。素惶惧頓首。上曰。素寔元朝老臣。何不赴和州。看守余闕廟去。闕元忠臣。守安慶。爲陳友諒所陷。不屈而死。上嘉其節。立廟和州祀之。素至和踰秊。憂惧而死。 長樂老莫可贖。馮道號長樂老。歷事四姓十主。見歐陽脩五代史。 君不見朝衣街上血漓漓。壽盡之讖眞遭僇。做佛兄世傳太宗之誕讓寧也。太祖使宮婢。擁抱而來。睇視良久。有不豫色。及誕孝寧。又如之。至誕世宗。乃喜溢天顔曰。我東邦禮樂文物。其由此子興乎。後讓寧知太祖意有所屬。佯狂以避位。孝寧亦修持瑜伽以自靖。世宗遂承大統。世以二大君。比泰伯，仲雍云。讓寧嘗出獵。得麞鹿之屬。日暮抵山寺。燔燒大嚼。孝寧見之顰蹙。爲其屠殺過當也。讓寧笑曰。我生爲王兄。死做佛兄。足矣。我何惧哉。謂世宗已卽王位。孝寧事佛。異日亦當做佛也。生不願萬戶封。死不用千佛供。但願得似曹景宗。礔礰彈強弓。雪日去射南山鹿。鼻裏生煙兩耳風。炰之復燔之。滿酌呑甘醲。此樂眞無竆。監察行臺莫敢訶。輪廻業畜誰敢訌。有弟有弟。一弟今日爲王千乘國。一弟他日做佛森羅宮。寒羹郞世宗卽位。治化日新。制禮作樂。賁餙泰平。文章烈義之士。布列于朝。若跅弛不羈者。沈於下僚。韓忠成公明澮秊四十餘。官止忠順衛。人無知者。時諸王子延納賓客。文人才士。咸歸於安平大君。光廟時爲首陽大君。忠成偶因進謁。大被器遇。遂獻策曰。世道有變。文人無用。進賜須延攬武士。光廟曰。何以致之。對曰。此易。托以習射。大設酒饌。約往慕華館訓鍊院射帿。因厚饋則盡可締結矣。遂用其策。數日間遍交諸武士。遂靖內難。受內禪。每忠成來謁。光廟引至密室。終日接語。宮人每告朝食。輒曰姑徐。至日午。羹炙屢寒。及卽位。忠成超遷至相位。一日引入御內。顧謂貞熹王后曰。是我昔日寒羹郞也。寒羹郞行秊四十。鬚鬢蒼宮庭。赫日踰東牆。羹煗復冷重調湯。幕中之語何其長。寒羹郞。若作和羹須汝嘗。宮簾窣地春日光。履聲槖槖來登堂。記取此公須仔詳。子𨾚樓莊陵遜位。退處于江原道寧越府。築室淸泠浦上。重巒疊嶂。人迹罕到。莊陵嘗作子𨾚詩一章曰。一自冤禽辭帝宮。孤身隻影碧山中。假眠夜夜眠無假。竆恨秊秊恨不竆。聲斷曉岑山月白。血流春谷落花紅。天聾尙未聞哀訴。胡乃愁人耳獨聰。又云。子𨾚啼山月白。無爾聲無我愁。寄語世間多愁人。愼莫登春三月子𨾚樓。後人遂命其樓曰子𨾚。健陵秊間。命重修子𨾚樓。樊巖蔡相國濟恭製進上樑文。有云。昔在帝重華廵野。乃有春三月登樓。又云。三讓越中。非有意於旋天轉地迴龍馭。五更樓上。不禁愁於夜月空山啼子𨾚。並膾炙人口。子𨾚啼子𨾚啼。古峽千層瀨。危樓百尺梯。生來不識爾何鳥。見說爾家蜀山西。誰敎爾飛來。空山落日不眠又不棲。聲聲道我不歸去。歸去定誰爲攀躋。興仁門外朔風亂。慶會樓前雲氣迷。卻自悔登樓。登樓月已低。此情此夜重悽悽。</text>"
<title>感事三十四章 甲申</title>,<text>萬古箕封國。三邊左界遐。當旹受詩禮。繼世業桑麻。自可文因質。胡令儉入奢。竟將貧薄俗。眞作小中華。						尙憶弇園叟。傷旹觚不觚。王世貞著觚不觚錄。言儀文制度隨旹嬗變。 檀箕遺制度。孫董玅傳摹。孫睦，董越。皆大明人。紀述朝鮮事甚悉。越所著朝鮮賦。載輿地勝覽。 竟作蘇州敱。元人高德菴言。吳中人尙奢爭勝。反貽子孫不肖之害。謂之蘇州敱。那須燕石愚。宋愚人得燕石。以爲大寶。 故知良貴在。義勝邁鮮腴。						四庫皆緗素。聊將玩物陳。耐菴丌閣晩。施耐菴序水滸傳。第未知名字旹代。或謂金人。瑞捏造氏號。瞞郤後人也。近有從燕市。購得耐菴詩文諸集若干卷秘之。惟同志一二見之。殊可笑。 醫鑑鏤痕新。陽平君所纂東醫寶鑑。乾隆秊間。自燕市鏤版。象胥多購來者。不媿詩書僞。洪武初。本朝進六經眞本。以僞書郤之。胡元瑞甲乙剩言。劉玄子從朝鮮還。言彼中書集多中國所無。惜爲倭奴殘破。乃知國初朝鮮獻顔子朝儀。以僞書郤之。此四庫之所以不及前代也。 仍知馬呂眞。王弇州巵。言嘉靖中。朝鮮上書請頒關西馬某呂某文。 翻嗟汲冢闕。楚事委竆塵。汲冢載楚事一段尤玅。盖小說也。惜其不傳云。俗尙稗官小說。有聚至百餘種者。						書畵覃谿在。雍方綱號覃谿。嘉慶旹人。能詩善書畵。近時主持文雅者。擧翕肰宗師之。 于時趨向齊。謙玄猶刻鵠。鄭敾字元伯。號謙齋。沈師正字頤叔。號玄齋。並善山水。沈尤工翎毛折枝。皆元陵時人。 韓李摠家鷄。韓道字景洪。號石峯。穆陵時人。李匡師字道甫。號圓嶠。元陵時人。並善草楷。李尤▣▣兼工篆隷諸法。蓋我東金生後一人云。 鳳眼描能徧。畵家畵蘭蕙。有鳳眼蛾眉等式。 蠶頭法較低。書家。有蠶頭馬蹏等式。 何如唐穎士。師授到天倪。唐大曆中。新羅請以蕭夫子穎士。爲師。						過眼煙雲事。宋周公謹。號弁陽老人。集古今書畵序。曰。煙雲過眼錄。 何須欵識煩。朗原眞一錯。白月竟無存。宗室朗原君。集東方金石無遺錄。新羅金生書白月寺樓碑。寺僧苦於印役之繁。擊碎埋地。後宋帝問麗使曰。白月碑在否。 博雅皆前輩。蒐羅到本根。夔鍾與癸鼎。自昔未深論。文翰家專尙金石古文。兼沿東國水經。						聞道竆河使。纔能見火敦。河源出火敦腦兒。譯言星宿海。 檀箕元絶域。洌浿肇尋源。轉覺輿圖陋。翻嫌酈註煩。寥寥西郭老。擇里謾多言。靑潭李重煥。元陵時人。著擇里志。述八域山川土俗及稼穡可居之地。						盡說文辿術。塟師之說。多宗楊松筠。唐僖宗時人。將其術。授曾文辿諸徒。世稱救貧仙人。辿音延。 其於強占那。千金聊券記。一草敢摩挲。天理豈如此。雲仍無柰何。近聞休紙盛。田地又添他。近時守宰。多買沃田。納其券于權貴。命曰休紙進封。						服食便居養。心知子弟佳。紫團茶飯共。白皙雪冰皆。丈席胡荽撒。文房馬弔排。馬弔。亦名葉子戱。 誰憐花月夜。旹調正悽懷。旹調。亦名旹節歌。皆閭巷俚語。曼聲歌之。						捉塵皆名士。乘龍盡快男。風流眞自許。日用豈常談。館客淸南北。淸川江。在平安道。道內郡縣在江南曰淸南。北曰淸北。 豪家沈萬三。皇明人。言富首稱沈萬三。言貴稱張太師。蓋沈是南京鉅富。 輦金與輓粟。未必議廉貪。						供上其人在。其人詳見東事日知篇。今多爲貴遊所占。但用市民名字簽載貢案。利㱕貴遊。貢人只備使令。 于今作用專。舘䭾蕉葛細。家常服著。皆用吳中蕉葛。 遞飼羽毛鮮。名獒。蜀鼠堪達。漢呼扒囉鸚䳇之屬。歲購不已。 膩首三絃樂。三國史新羅樂志。三絃三竹。三絃。一琴二伽倻琴三琵琶也。國朝俗樂。以細𦝫皷笛觱篥奚琴合奏。亦謂之三絃。蓋沿羅旹舊稱也。今多以膩首粉面小兒奏之。謂之兒細樂手云。 籤牙四庫編。經解，二十一史，佩文韵府，淵鑑類凾諸書。舊旹非文人鉅富。不得藏弆。今則稍富豪。无不有之。 從來饒外府。快意盡生前。						斗帳濃香裏。春宵祕戱同。十秊囊藥戀。媚藥方。有一度十秊思膏。千轉緬鈴功。鈴出緬甸。自肰旋轉啾喞。用之房中。 孌丱司龍火。狎孌童。大淸會典。謂之雞姧。 妖鬟發蠱風。盡將紋繡美。刻意疊房櫳。						玅解房中術。能爲旹世糚。隨緣皆綺饌。到處卽金張。見說回頭女。羞看接腳郞。朱子語類。有告繼母婬行者。其所奸之夫。謂之接腳。陳潘存故事。哺養定誰當。陳瓘之父。與潘良貴之父榮情密。惜潘无子。借其生子之婢。生良貴。後其母往來兩子家。人謂一母生二名儒。						對食宮中事。對食。見漢書。蓋宮人自爲夫婦也。 于今遍國城。藥渣非子弟。陸天汝寓言。某帝時宮中。多褱春疾。醫者曰。須敕數十少秊藥之。帝如其言。後日宮人。皆顔舒體胖。謝帝賜藥。少秊俯伏於後。枯瘠蹣跚。无復人狀。帝曰。是何物。對曰藥渣。 演揲若天成。元史至正十三秊。哈麻及禿魯帖木兒等。陰進西北僧于帝。行房中運氣之術。號演揲兒法。譯言大喜樂也。 尙有尸饔讁。都無恤緯情。向來眞笑殺。晝哭正勞生。近旹閭巷嫠婦。對食成風。好合甚於伉儷。						未是崔盧貴。猶能服餙同。腕珠非佞佛。眼罩不因風。羅瑪刀全利。俗喜用西洋刀子。羅瑪。泰西地名。 那斯鏡若空。鏡。出鄂那斯國者最珍貴。 公家問赤仄。搜索定難竆。						競捉棍兒扇。舊旹。端午扇。皆長骨窄邊。今皆絨小之。悉爲廣邊。或貼兩面爲沒骨。長纔一𢫰餘。命曰棍杖扇子。 爭馳矮子車。嘉善以上所乘獨輪車。多截而低之。命曰矮子軺軒。 㭮鞵名更惡。皮鞵。跟後無縫。名曰周牢鞵。我國方言謂訊囚㭮子曰周牢。 纏帶意何佳。近時縧帶甚麤大。謂之五羅帶。我國方言。謂繫囚纏索曰五羅。 妖服終難問。淫刑忍自加。囚巾有遺讖。大明旹。士大夫不束網巾帶。謂之囚巾。 爲爾一長嗟。						毛襖華人制。騣冠秀士裝。貴遊。皆著騣冠。作秀士裝。 風流眞絶俗。坐席欲生香。細爇西關草。今之門快皁卒。多吃西煙。 長呼北髻娘。向旹童女爲北髻。旣嫁。辮髮作兩條。綰結額端。近士夫家女。使皆作北髻。法司屢禁止之。終不易。 明朝有尊客。須試熱毬湯。肉𦞦有名熱毬子湯。一桮。動費千餘錢。						車幔花紋薄。裘毡𧹲色明。襦袴及襪子。皆織成罽毡。燕中謂之無大小。 著來寬窄愜。推去坎离貞。車中置羅經。俗名乾靈龜。 入手鮮蘑嫩。耽羅巨濟等邑。鉅斷蘑菰樹榦。以相餽遺澆灌。置溼地。得新蕈。以供滋味。 齊眉假梅榮。假花無不逼眞。 輿儓渾氣勢。貂袹任風傾。下賤。皆著銀鼠紫貂風領。						煗箑蜜花墜。香囊蝶紐纓。主翁偏賜座。僮僕摠知名。好事腰間帶。貴遊。褲帶一條。或直萬錢。皆從燕市購來云。 兼能骨董烹。豪富夏月骨董飯一盌之費。至六百錢。 多錢不須惜。惟幸見微誠。						髹閃龜文赤。板軒。多施髹桼。作龜文。 紗黏卍字靑。囱欞。皆作卍字格。 玻瓈風外磬。檐馬。皆用五色玻瓈。出日本。 檀柏雪中屛。峻壁皆花㨾。牆壁雕作花㨾。 深房尙月形。推囱。卽今暎囱。多用玻瓈。洞見星月。 政憐魚五色。游泳水天萍。玻瓈盆。養五色鯽魚。自燕市一頭費千許錢。或以玻瓈。代天花板。養魚其中。以便仰觀。						帳煗羚圍毳。屛昬豹點虨。商嵌周治鑿。周治。治商嵌。王小溪。治瑪瑙。皆價倍于市。 禹篆陌頭班。俗尙氊坐。有水紋，禹篆，猩紅，鴉靑。種種名色。○晉太康中。天下以氊。爲陌頭帶身袴口。 尙憶東牀市。京中。有東牀廛。專管買賣唐貨。 橫眠北賈間。謾將金翠尾。一一暎朱顔。膽甁。多揷孔雀尾。						返照深棚好。猶嫌錦繡烘。倭幮凉不歇。暑月。施日本蚊幮。 滇簟靜相從。織文藤簟。出燕市。薥黍稭簟。出關西淸北。皆貴遊所珍愛。 快意新摫扇。閒情自栲鍾。達城近出各㨾便面。作芙蕖芭蕉等形。各家置自鳴鍾。 故知炎熱在。未許肉屛供。						飯桌三旹設。飯旹。或用桌子。不使圓盤。 賓椅一帶張。居家。多椅坐。 何須慕眞德。自去請皇唐。新羅眞德王旹。請襲唐儀制。玄宗許之。 廣席猶花㨾。我國龍紋花紋席。今猶貢獻中國。 圓柈謾㯃光。從今束高閣。付與舊家常。						鐵笠些兒炙。俗以鐵造氈笠㨾。謂之氈笠套。每飯。煎珍臠嘉蔬。以佐飯。 瓷匙骨董羹。浙蟲曾健羨。近世華人。尙浙蟲羹。不知何物。 洌膊竟施行。揚雄方言。朝鮮洌水之間。凡牛羊五臟謂之膊。 不用䱉魚議。何㣧侈於食味。猶食䱉脯糖蟹。以爲非見生物。擬食蚶蠣。使門人議之。鍾岏曰。䱉魚就脯。驟見屈伸。蟹之將糟。躁擾彌甚。仁人用意。深褱此怛。 仍須煉炭烹。唐貴家子。必用煉炭。不爾便嫌煙氣。 一桮三萬直。須是贊皇名。						小帒烏銅篆。長筠黃篾光。杏仁徐嚼罷。飯後。嚼下糖纏杏仁。亦華人法。 茶水莫呼將。至味從生火。微薰不離房。此間眞意足。愁殺念珠香。文房淸供。以念珠香。爲最佳。						器玩元多事。胡爲歐邏遙。鏡抽千里替。環縋六旹標。豪富多買白銅旹標。 巴韈通醫訣。巴爾橵韈。泰西樹名。樹有果榨油。傅金瘡及瘡處殊效。恒升亦沃焦。泰西水法。有龍尾，玉衡，恒升等車制。爲旱暵之用。 想來須日用。側耳正寥寥。						燈角丁諼式。丁諼。漢旹巧工。 鑪銅宣德名。俗尙宣德鑪。或就分院瓷窰。依㨾造成。 汝哥渾閟色。汝哥二州。出閟色瓷器。最珍貴。 靑翠若天成。甌茗莆洱在。莆洱茶餠名。 壺煙薇露幷。或用鼻煙如華人。 竆鄕定少此。那得免傖儜。傖儜。夷語相呼聲。出唐書劉禹錫傳。						紫管宮商葉。紅銅文武絲。笙簧洋琴聾於音樂者。悉蓄之。 銀河虛悵望。李義山詩。悵望銀河吹玉笙。 淥水定誰知。幷看當階藥。劉禹錫詩。人於紅藥惟看色。 同名釘坐棃。崔遠目爲釘坐棃言。席上之珍。 生來取騷雅。未必在鬚眉。						印料須溫潤。懸知佳凍鐫。朱泥脂繚繞。白澤鏤蜿蜒。印鼻。爲天祿辟邪天馬白澤等紐。 自合文房玩。都將細盒穿。蠶香與猩色。贏得侍兒憐。						貢墨金塡篆。柔毫毳縛錐。小函皆歙石。橫卷盡蠻絲。錯落聯珠字。分排列柱詩。頃聞三絶手。霜葉當臨池。唐鄭虔無帋。貯柿葉肄書。						巨衛山西至。名驄㺚子來。乇羅空駿骨。烏耗竟駑材。濊國亦名烏耗。産果下馬。 綠軸珠聯串。紅纓斗㨾裁。崑崙油袴褶。意氣亦雄哉。						點鼠豈五技。鼠有白色最少者。馴養置劯車輻上。鼠稍溜。輻卽傾。愈溜愈轉。 慧禽仍百能。鳥有名百能。效百種聲音。蓋百舌蠟嘴之類。 伺人隨謦欬。離地若飛騰。落羽猶堪惜。繰絲本未曾。徒將十夫産。消盡北來㬺。						細橘金丸樹。貴家輩。致南方橘柚小樹。爲園池美觀。亦能結子。 踈梅綠萼花。嶺南非別種。淮北亦通家。氆氌繁霜退。玻瓈觖月遮。花闈內。塗泥金爲觖月。 絶憐狂蛺蝶。乾死也婆娑。春夏捉金粉蝴蝶。針刺卽死。曬乾。及梅發綴之花間。						行理 理與李通。李水部。健陵己未。李參判基讓以賀正使。自燕京得水仙花種以來。仙葩梁玉淸。袁石公甁史。水仙比之梁玉淸。玉淸。嫦娥侍女名。 向旹餘種子。今日遍京城。瑪盌菁華在。銀臺面目生。花名金盞，銀臺。始見此花於錦帶舘書案頭。 無由荀令席。重見異香幷。													天步艱方蹶。音劌 民生迄可休。庶聞齊有豸。豸。止也。見左傳宣公十七䄵。范武子語。 終見魯無鳩。鳩。集也。見左傳襄公十六秊。范宣子語。 惻怛思黃髮。沈淹至白頭。從來東郭老。藿食最深憂。</text>
<title>次韵申紫霞侍郞見寄</title>,<text>好在山園松石邊。新春去躡洛東船。重來海客談前事。燈火香橋是舊緣。						尙餘瘦骨瘴江邊。好事重登洌水船。三日𩲦魔差會意。蔓香閣上證前緣。						惺叟北歸。買舟上斗尾。瘧發回棹。戱柬一絶。						金官爲客老天邊。快蹋京江上水船。瘧鬼猜人多事在。好慳談萟籜翁緣。申漢叟 緯</text>
<title>再次申紫霞又步前韵見寄</title>,<text>思在香橋淺雪邊。臨池縱筆似行船。故人自是憐銷瘦。飯顆詩來問底緣。						衰髮侵尋病𤸎邊。煩襟無望藕如船。何由畫壁旗亭去。一醉當壚證宿緣。						步前韻。再寄洛下。						蓉佩飄零限日邊。名園幾處負觥船。重來剩作存亡恨。松石無人證夙緣。						甜酸世味了中邊。餘景眞同下瀨船。一段心情忘不得。明倫風雪舊夤緣。申漢叟</text>
<title>有全姓童子賃舟至斗陵。褏呈一扇。乞丁學圃畵蛺蝶。並乞鄙詩及籜翁細楷書。合成三絶。學圃先畵一蝶。余方瘧發委頓。力疾呼二絶句。籜翁亦命磨墨。忻肰援筆書之。</title>,<text>橘蠧生成金粉衣。一春蹤跡在芳菲。還魂應是滕王手。拈到雲藤盡意飛。						蝶史家臨靑草湖。門前一望極春蕪。憑誰乞得韶州絹。遍寫晴郊百蝶圖。</text>
<title>苦熱。贈柳貞璧最寬。</title>,<text>今朝又苦熱。出日滿前櫩。巷屋山情減。盤餐市氣淹。尙憐西郭子。想像隱淸簾。曠達兼風雅。旹來破黑甜。</text>
<title>韓晩植菊老。餉中京桂糖。露席間賦贈。</title>,<text>紅藕堂前蹋月時。甲寅孟秋旣望夜。余與韓霽園劇飮紅藕堂中。 中京露酒百鍾隨。而今二十秊前意。重見園公舊鬢眉。</text>
<title>戲柬金秋山穉問文學</title>,<text>秋山近軆作遊戲。五日春坊下直旹。祗有馬軍敎對酒。何曾鄰嫗見題詩。</text>
<title>金秋史元春 正喜 直閣見示春朝見褱之作。作此爲謝。</title>,<text>平泉小雨颺黃昬。東望心知秋史園。品定煙雲渾過眼。䟽分川澤自竆源。新凉已入靑綾直。佳句應揮玉塵論。公議卽今銷鐵案。金詩。有已識天葩元不染。誰知鐵案本無情之句。 暮秊料理聽玄言。</text>
<title>次韵淸凉翁韓允之 德謙 見寄</title>,<text>歸來已是州秊遲。瘦骨崢嶸兩鬢絲。新結識人渾面錯。舊經行地只心知。定回迦葉猶能舞。夢覺梁州每自疑。賴是眼前樽酒在。也堪懽笑也堪悲。</text>
<title>戲柬李石扇希吉 鏗</title>,<text>石扇先生卜築幽。虗齋送客只科頭。養鵝渠漲猶聞雨。賣蟹聲高頓覺秋。少食自肥緣酒癖。有書不讀爲詩愁。近知畧彴沾泥滑。跂步何殊歎阻脩。</text>
<title>申紫霞又步前韵共八章。其胤君命準，命衍並手寫煙林小景。亦各步其韵見寄。準時秊十九。衍十六。</title>,<text>小醉悠肰爽籟邊。煙林數幅佐觥船。絶憐二妙俱三絶。擬託忘秊未有緣。						惺叟和韵。深致意於昔秊鼓篋槐市之緣。更此酬謝。聞其北歸。尙僑寓仁川恓惶。殊可念也。第二三篇及之。以下五首論詩也。						郤月廊深刻燭邊。文虹爭貫米家船。㴑前三十秊槐市。猶是苔岑翰墨緣。													何時竝著話鷗邊。尙是椉流背發船。賴有因風酬短句。隔江追補海南緣。						縱醉佳人錦瑟邊。燭花搖月入觥船。相看白髮垂垂老。郤怕新知是淺緣。						留連花鳥殢江邊。未掣䲔魚碧海船。倒把崛奇排奡力。練歸綺摩性情緣。						揭厲區區洌水邊。風騷萬古問津船。平生刻意開生面。恥共陳人與作緣。						萬派狂瀾潰裂邊。一壺誰可賞舟船。同旹白也詩無敵。大有江雲渭水緣。													凌雲健筆浩無邊。萬里長江萬斛船。欲盡廻旋紆曲趣。挐音時作葦間緣。						一生心願埜江邊。雁齒橋橫鴨觜船。率意攜筇搖櫓去。詩中人結畵中緣。申漢叟						酌酒家家慶日邊。先生初返嶺南船。深慚小子丹靑筆。能結煙雲一段緣。申小霞 命準						墓田丙舍蟹燈邊。閱盡風波穩繫船。藍本邀詩雖有幸。玄亭載酒尙無緣。申藹春 命衍</text>
<title>大谷翁釀酒。不待熟下簁。戲呈三十韵。</title>,<text>先生蘇徠人。卜築乃下隰。行秊五十九。自學存身蟄。歸來一閉關。愁思亦屢集。藏書不日課。漏屋經旹葺。山趾七月交。霪雨苦蒸溼。木枕一貼顱。長日絶坐立。家人俄報事。糴米得新粒。饔飧不可廢。酒醪次當及。先生大忻肰。如㾕快汗漐。房櫳逬麴香。一日三出入。家人笑謂言。此不當爾急。三日蟹眼平。五日淸潗潗。延至第四日。饞意誰能戢。所忻一歃爾。况可論酸澀。呼兒洗釣升。桮捲亦收拾。南瓜暫嘗新。爲此留羹湆。粥面始撥開。滓濁不受挹。撈㪺亂點滴。揣籮鳴嗚唈。豈復事顧惜。囏得兩盌汁。濃垽攪復旋。沸沫吹還翕。先生乃一笑。捧盌卽大吸。沈淹泥曳橇。汩瀄灘度檝。傍人試一問。但掉頭屢十。急以手巾揩。髭鬚滴餘浥。飽噫但自得。饐噦固所習。何如紅露辢。一呷令人位。水穀本資生。美惡亦殊級。知味在須臾。入喉如脫縶。蟬聲在北林。餘雨鳴臺笠。一醉便頹肰。何須長悒悒。</text>
<title>卽事戲呈大谷翁</title>,<text>栗留杜宇與脫袴。百種哀號不盡名。十二旹中山閣外。無旹不向耳根聲。						瓦盆麥酒老瓜菜。暎坐茅檐儘意傾。行客謾嗟高興在。不知中有色難情。						糴米貰酒皆生事。遣婢丁寧趁早回。不道市墟如許遠。午雞聲在草塘隈。</text>
<title>早起酬大谷翁</title>,<text>睡起飜驚溽暑加。早來飛雨遞明霞。數聲鳩赴隣家樹。一色瓠淹昨暮花。天運謾嗟通子栗。地肥猶種邵矦瓜。鰕庄龜墅經行絶。成鎭永號中菴。生居蝦口庄。李鎔字君範。住龜侌里墅。皆能詩兼能轟飮。 邨酒無緣儘意賖。</text>
<title>菜圃十二詠。畣韓菊老。</title>,<text>作粥已溫中。作茹美無匹。葅糝及齏漿。何止二十七。													韭												根細味纔甜。芤實氣甚惡。莫敎用許多。致使蓏齏酢。													蔥												早嘗當肉胜。晩摘饒草氣。應須屢易新。莫惜下種費。													葵												蒿芽芥其臺。芳馨溢齒本。嘗聞煗爐供。再蒔須秋晩。																				茼蒿												新葉裛露珠。圓滑好包飯。政値鮆魚來。勞君一相勸。													萵苣												物以賤易蕃。盈畦極蓊蔚。須知破腹人。不識沙土味。													莙薘												落酥種亦多。滋茂由土性。應將一星硫。添得萬塵柄。													茄子												季夏鰳魚來。已値收葫後。鄰居通有無。問害魚鯁否。													葫子												番椒於羣蔬。取不取茹。試將莖葉嘗。甘美耐下箸。																				番椒												新傳貼蔓方。滋長十本共。多餘愼勿捐。留作刻絲用。													瓠												新根廁罇筵。快美不用酳。莫使見風暘。竟作絲瓜韌。													萊菔												家園已藏齏。新芽茁舊剪。政須勤盖苫。留嘗蹋地輭。													菘</text>
<title>沙邨店口號郤寄丁酉山 學淵</title>,<text>灌木因依見屋茅。到來籬落簇荒郊。磵鯈瞥散蒲根影。山鵲喧爭檜頂巢。經雨碓廊從自壞。傍蹊箬笠定誰拋。回思此日金官市。鱠玉羹絲七月交。</text>
<title>寄李石扇</title>,<text>憶在金官日。猶聞石扇名。酒壚千日醉。詩律五言城。傲世成公子。成公子安嘯。賦逸羣。公子體奇好異。傲世忘榮。絶棄人事。 傷旹阮步兵。盈盈一河漢。眽眽兩心情。</text>
<title>平泉僑舍。同李石扇，金秋山拈韵。賦得崔木翁菊欄故墟。</title>,<text>藕褪臨秋盡。蟬凄向夕加。開軒聞漂杵。隔水見人家。草木渾銷歇。樓臺忽暎遮。當秊菊欄地。想像置罇斜。</text>
<title>芹坊故第。近爲族弟 完逵 所居。經過之際。愴悢彌日。作此志褱。示金穉問求和。</title>,<text>不謂西泠舍。歸來復坐斯。淸秋似當日。良會更何旹。慣眼靑門月。傷心黃柳詩。他秊夢魂到。髣髴只心知。</text>
<title>次韻戚兄李矦良 載南 初秋夜</title>,<text>風決殘雲月色頻。高齋還有不眠人。更端說鬼應千變。取次聽詩又一巡。習氣偶逢新白墮。放情重號老玄眞。外家尙記江郞在。遟暮相看意倍親。</text>
<title>早秋夕平泉僑舍。同柳公佩 玉鳴，李希吉，金稺問，族弟 寬逵。座間拈韵共賦。</title>,<text>相離雖楚越。相見合分支。通鑑元魏煕平元秊。立法在軍有功者。行臺給券。當中竪裂。一支給勛人。一支送門下。以防僞巧。韓愈寄崔斯立詩。異日期對擧。當如合分支。 此意無人解。緣渠旹世移。政憐花照眼。兼對月低眉。多少竆途事。如今那足悲。						早晴猶暑在。旣夕轉悽情。淺水澄餘照。凉蟬迴隔城。蟲魚煩注疏。藥餌誤平生。自有秊旹感。誰要牢犖名。						秋色闉闍近。陽光院宇深。衰秊思飽煗。行邁避竆陰。夢落魚龍氣。心驚蟋蟀吟。從來車馬地。秪是用多金。</text>
<title>次崔增李仁田 德種 秋夕感褱</title>,<text>暮色先從蟲語知。虛齋燈火意遟遟。追將酒滴灰香事。細和蜂聲菊影詩。</text>
<title>雀院 自己丑至庚寅</title>,<text>馬飽猶回首。兔遷仍怖魂。萬山風落木。孤店月窺門。歧路人情熟。冰霜歲序飜。遙知洛東檝。定泊古桑根。</text>
<title>雀院曉發</title>,<text>竈火微朙轑鬴餘。屋頭星沒已疎疎。席間人似塒雞坐。牕穴風如歗虎噓。一寢一興搜臭蝨。半鯹半熟薦鹺魚。片時蹏囓喧槽馬。又是燈前盥漱初。</text>
<title>兔遷</title>,<text>兩山爭峻極。削立到天中。終古無斜照。常時有烈風。䨓奔一道水。霜壓小榛叢。慙媿雙厓曲。茅茨出短楓。</text>
<title>茶焙院</title>,<text>十月霜風不盡吹。茅茨處處淨初曦。石如煤黑皆橫裂。藤似楓紅或裊垂。長柹乾通北賈。高粱飯熟賽東菑。往秊尙記谿南舍。新月滿庭聞子𨾚。</text>
<title>楡川</title>,<text>亂山初盡出楡川。物色重看迥可憐。古見婦包裙似槖。奔鶉兒罩網如煙。一邨柹熟鵶聲樂。千畞禾收鸛立眠。稍待草香冰泮日。挈家應就小碞顚。</text>
<title>大北北城樓。同金同知學基，宋生壽朋拈韻。共賦。</title>,<text>北城向日嬾來憑。行樂淸秋惜未曾。生酒喚敎脂燭煗。小詩吟殺玉壺澄。賞心處處逢遊侶。行腳秊年媿定僧。賴是簿書辦餘暇。嶺南節度才能。</text>
<title>同李季來察使拈韻更賦</title>,<text>高樹尙秋色。平郊仍夕曛。未能詩警策。何惜酒微醺。遲暮慚佳日。新晴眄細雲。前期邈煙水。步履莫輕分。</text>
<title>卽事感賦</title>,<text>解作京城語。心知憨態娘。角門油醬氣。斗室蠟燈光。風雨漂錢樹。脂膏涴肉囊。異時松栢路。所得是凄凉。</text>
<title>過花亭有感</title>,<text>媿殺氤氳簿。憐渠窣堵岑。悲懽終永隔。蹤跡竟誰尋。紅豆玲瓏骨。黃絲歷亂心。忘情豈我輩。竚立一沈吟。</text>
<title>送金官倅柳曮卜居豆牟津</title>,<text>大倭黃拆北風高。刀鴨新嘗輭似餻。準擬此行隨皁蓋。銀河樓上聽松濤。						一春賑粥未云疲。夢覺黃紬落月時。是處不須安上畵。豈曾行路嘆調飢。						棃花郭北樹如山。淸醥盈觴照別顔。回首一春渾夢事。不堪重聽古陽關。													輭紅塵壓舊朝衫。差喜牟津水樹參。萬艓鹽柴千斛朱。居人說是小江南。</text>
<title>舟行。自江倉浦至鳴旨島。絶句○五首</title>,<text>東方之日隱煙汀。颯颯西風吹酒醒。一路平分全浦水。半邊銀白半藍靑。						蘆荻無花雲片稀。浦瀾千疊鏡光圍。一行野鴨衝人散。伎倆能爲貼水飛。						玄鵝未似素鵝鮮。隊隊羣吟煙水邊。略似三浪小墟市。白衣諠閧滿晴阡。						黃昬浦外有漁歌。月上東岑寸寸多。極望浦光三百里。一時閃動萬金蛇。						荻籬蘆舍共颼颼。鳥馬風來怕轉頭。知是午潮平到岸。數帆高出屋檐頭。</text>
<title>客夜</title>,<text>第三雞唱月微升。客舍孤衾泠不勝。稍辨紙牕看冏冏。力憑梧几怕稜稜。土壚向曉灰如雪。瓷盌迎冬酒似氷。遙羡紅蓮老詞伯。一桮烘煗小脂燈。</text>
<title>蒜山臺。贈崔同知 ▣▣ 有懷南雨邨上舍。</title>,<text>聚帆門外近維舟。一片荒臺𥋆渡頭。勝地偶成萍水合。寒天又作蒜山遊。漣漪不動江身闊。煙樹無邊日腳收。回首康厓老書屋。閉門黃葉正深愁。</text>
<title>曉發酒富邨。用宋景三客夜韻。</title>,<text>羸驂誰耐綰韁繩。邨路逶迆睡不勝。樵舍漸看無月色。漁梁已覺有人登。雉聲似柝穿濃霧。牛跡如杯滿薄氷。三十秊間漂泊地。懺心深媿定中僧。</text>
<title>旅邸隔籬。卽余往日棲息之所。十數秊間。悲懽離合。俱於斯有之。作此寄褱。</title>,<text>往秊天氣舊池臺。星斗闌干隔屋垂。綠萼祗今香信斷。錯敎幺鳳挂空枝。丁亥仲冬。盆養素梅盛開。已而家人病逝。梅亦旋枯。						八稜柹落霜梢黑。五八泉乾石蘚靑。惟有舊巢蒲鴿在。早來牕外坐梳翎。													無言自傷神。光景眞如下坂輪。十數秊間西閣意。當時元不肎留人。</text>
<title>沙隄晩眺</title>,<text>潮落漁舟閣淺泥。斷霞靑綠日頹西。孤帆不動黏天遠。新月微生蘸水低。的皪數燈歸別嶼。團圞獨樹認平隄。一聲海鶴星山外。想到昬黃未有栖。</text>
<title>次韻宋景三冬夜書齋小集見寄</title>,<text>搖落深悲土木形。湖天風露記曾經。譚禪院近時乘月。餞客樓高別見星。敗菊玄黃香不盡。濁醪酸澀瀉無停。旅牕邇日添佳况。新什應須靜夜聽。</text>
<title>鳴旨島卽事 二首</title>,<text>舍外煙雲合。潮來極望昬。虛舟徐自動。孤屋迴相呑。鵝鴨聯聯逝。葭蘆裊裊飜。鹺田通小閘。一半浸柴門。						其二						緖風微自振。鹺戶鬱如蒸。鴻豹花紋扇。龍鰕血色燈。竆心治酒食。徒䯻取儔羽。爲問山中客。生來恐未曾。</text>
<title>龍鰕</title>,<text>海鰕強名蟹。何異鼠爲璞。巫家以爲神。用之祀川瀆。其形亦詭奇。味重江瑤肉。羹糝作廚供。枵肰剩空殼。													島人謹收藏。價踰十黃犢。角雙値萬錢。觖角五千足。䱷家驟讙呼。趯趯猶騰躍。不意至神物。幽閉見蒸熟。						我適拾其餘。于以代燈燭。纖炷安其脣。淸油注其腹。朱火稍舒灮。渥肰分鬐脚。昕朝委牆根。聊爲衆狗嚼。</text>
<title>鷸雀</title>,<text>雀有鳴鷸鷸。種別十有餘。大或刁鴨偶。小遞瓦雀如。隹尾動低仰。擧觜量全軀。鄕人譜其族。愈小味愈腴。						晨潮未汎濫。逐隊行泥塗。物性有所好。璅𤥐充其胡。小兒綴鬉罟。就地看如無。首觸動連羣。百中尠一逋。						或言苟一餐。靈效療陽虛。食色本同性。百計充桮盂。懸知龍火熾。槁秪斯須。鴻豹有尺胾。沒齒未爲娛。</text>
<title>竹島夜泊</title>,<text>一簇看䱷火。懸知小郭隅。蘆中行吠犬。竹外散驚烏。水黑帆陰闊。沙朙驛路紆。邨歌聲半死。壓酒有當壚。</text>
<title>可歎</title>,<text>卷石何曾見。飄風每自噓。海天渾黛色。滷地盡沙墟。舍下春前麥。船中汐後魚。故知生理足。積水寧居。						火酒刀頭利。花豬醃玉脂。風波焚債券。霖雨損鹽篩。訟牒干營妓。遊譚欵塾師。南橋小驢子。未必有新詩。</text>
<title>朝霞</title>,<text>朝霞半天赤。篙師有所云。霞沈雨沒腳。霞散噪鴉羣。鴉羣蔽天黑。風起自海濆。葭葦亂俯仰。埃壒如奔雲。						行人命徒侶。握手無相分。但恐合捲去。飄瞥至披紛。哀哉小蔀屋。撑拄如救焚。所願得且過。無事至黃曛。</text>
<title>俳體戲贈花亭許景詹 俗以梅蘂未吐。謂之弄珠。俗以白餈所。謂之權母。</title>,<text>細麥齊梳髮。踈梅復弄珠。尺文倉吏送。田結里翁輸。板挼權母。糟牀壓密姑。半生如是足。此外定何須。</text>
<title>獨夜 二首</title>,<text>空堂獨夜欲三更。燈影幢幢暗復朙。鼻鼾不妨饑鼠動。耳鳴如聽遠雞聲。鄕書計日看應到。嶺路連天夢亦驚。想得嬌兒添淚垢。向誰啼覓小飴餳。						夜深微雪睡初醒。颯颯枯篁隱短欞。人靜老鴞啼近樹。月斜鄰犬上空廳。竆途在目何須哭。陋室安身政欲銘。舊侶祗今情意別。蹔時聊復饜江鯹。</text>
<title>冬煗</title>,<text>伽倻冬未半。氣候發春華。雪地河㹠市。霜天山杏花。白頭湛酒斝。赤腳到漁家。儘爾鴛鴦病。風䨓良可嗟。</text>
<title>次韻宋景三假梅。贈李玄對。兼示金樞知學基。</title>,<text>花事經冬到弁辰。倭牋百疊翦裁新。呪成七七元非俗。喚取眞眞宛是人。未擅國香遺後恨。可知官粉屬前身。情癡故作南枝夢。月落參橫又一春。						幽懷惟恐負芳辰。未必天葩始覺新。龍樹並生空色界。虎賁猶是典刑人。匠心竹暈燈前影。朽骨苔籹燒後身。從此澄淸堂裏客。一冬贏得十分春。						不須風露作良辰。天趣依肰刻畵新。半壁泥金兼寫月。一罇藥玉強留人。林𦤎蹔學無言態。冰雪長存不壞身。待到綠陰靑子日。可知慙媿隴頭春。						蓓蕾團成月露辰。唐花轉覺蹔時新。神方枉費硫黃水。風格如看繪素人。篴調頓添林下想。宮籹虛點夢中身。江鄕一樹垂垂發。思殺生香雪後春。													到來簾幕値霜辰。風態無煩索笑新。不向馬爭迮地。休將羯皷惱幽人。蜜蜂縱採難爲味。幺鳳如知定𧺢身。儘是郭駝須斂手。可要培植度靑春。</text>
<title>題秋生鳳來洛阿小庄 五首○並序</title>,<text>達營人秋生鳳來。築室于南郭之南。洛江之左。扁其室曰洛阿。間乞余記之。先有襄陽大踈子爲文叙其事甚悉。余無以贅焉。卽賦絶句五章贈之。歷叙其數秊往復之數。唱和之多。以示秋生向日於余有素也。						露堂家世洛江居。慙殺生秊種樹書。爲愛鳳邱山色好。挈家聊僦郭南墟。露堂。名適。有文名風裁。見高麗史。						膽甁春入小花枝。詩在鵝毛雪下時。記取古寧新酒令。倩人遙詠石亭脂。						聚帆門壓蒜津開。憶向荒臺倚醉回。爲覓捲簾佳句在。每欄干上一徘徊。						道州秋思逗雲松。箕壄圖成筆意濃。此日卧遊身自在。仙山一萬二千峯。						鳥西門外草蕭蕭。我亦誅茅面勢遙。慙謝梅花枝上曆。故山今已逼元宵。</text>
<title>正月二日。由南郭至古西門。往還之間。觸目紀事。作俳體十首志悶。郤寄李敬天玄對。</title>,<text>古西門外樹參天。人道曾經首露秊。記取往秊雙樹下。吹簫踹索滿平阡。						過雨西陵屐跡多。麥畦平蹋到前坡。郭家門外人如市。去聽梅花骨老歌。旹世倡優歌曲。有骨生員梅花妓打令。						輭襪裁成瓜子尖。茜帬尾嚲手輕拈。逢人背入邨籬去。郤向籬間偸眼覘。						三摺袍長散不收。六經鞵大曳何尤。相逢路上紛紛揖。郤道平安過歲不。						乞供人皆叫地神。銅鐃皷鈸閙無倫。邊頭何許癡男子。山字肩掀不媿人。						紙鳶作態倒頭輕。鳶尾風生老鼠鳴。何限西陵老枳樹。每秊罥住好靑箏。紙鳶。有靑箏雛，紅箏雛之名。						倭紅盤子小偏提。緞紒銅釵首戴低。跪道星廳新上察。湯淸酒手親賫。郡縣小胥所處名作廳。或曰星廳。胥之居首曰上察。						西門姜女臂肢殊。借問嬌兒少病無。待到安豊啓程日。爲渠縫襪復裁襦。亡姬姜姓姊妹。舊住海西門外。						山北韓婆不住啼。女兒墳在馬亭西。今春墳上須增土。擬待靑莎嫰葉齊。亡姬金姓。塟府城北馬亭山麓。						季兒孤露涕龍鍾。此日憐渠長似儂。知道山中苦眄我。夢時相見病時容。</text>
<title>雲橋店遇雨 店在淸道郡城內</title>,<text>今日雲橋雨。終朝繫所思。㢠添官閣冷。斜益酒帘滋。春意鷄聲得。秊光柳色知。秋娘老面首。細酌侑新詩。</text>
<title>正月二十五日。龍山店遇雪。店有賣鮮魚者。設鱠佐酒。酒後。贈徐生景運。</title>,<text>龍山店舍絶低小。雪壓風欺凜欲摧。賴有當壚供斫鱠。一罇生酒餞寒梅。</text>
<title>牧溪李再新求余一詩甚切。卛爾書此贈之。</title>,<text>家住靑龍㘰上。臨江慣使漁船。邨娥也識風信。賈客皆從日邊。紅杏花間蹴鞠。綠楊枝外鞦韆。生秊俠冶休問。隨喜琴書滿前。</text>
<title>苦熱從兒子種牧。從姪耦舍北馬堂納凉。</title>,<text>亂畞橦花外。斜暉鐵馬東。萬蟬聲動地。雙樾聳摩空。陰黑元非雨。淸凉不是風。竆鄕念遷次。作意問邨翁。</text>
<title>翌日再疊</title>,<text>伊昔昆池墅。扁舟汐社東。濁醪賖易得。邃閣坐來空。亂荻家家水。踈槐樹樹風。江湖隨滿地。適意在䱷翁。</text>
<title>又翌日驟雨三疊</title>,<text>片雨隨雲氣。飛來主紇東。䨓聲從此大。炎暑頓如空。亂碎漂萍水。紛披密樹風。南阡返照處。小隊立田翁。</text>
<title>四疊</title>,<text>幺花猶點滴。飛鷰已西東。峽電千回閃。江天一半空。氣蘇思健飯。神爽倚微風。▣▣▣▣▣。▣▣▣▣▣。</text>
<title>五疊</title>,<text>近報南谿老。移居石笋東。雨添態舘重。樹落菌人空。磵䧺長秊水。巖扃盡日風。半生隨地利。萬事信天翁。</text>
<title>前浦行 十四首</title>,<text>浦上操舟見能。一舷纔許一人憑。回旋只用雙篙點。飛度風濤一萬層。從竹島抵鳴旨島。計水站三十里。													竹島倭城棱角多。回頭蜿蜿走坡陀。沿隄折葦縱橫在。罥住船頭瑟瑟過。						船頭一一小橋橫。蟶殼蠔房蹋有聲。也似魚山山日暮。刺楡殘葉照新晴。神魚山。在金海府東十里。						長木欑欑揷護隄。隄邊流水欲平臍。中間一片玈沙地。力盡雙犍十日犂。						水門開闔候暄寒。進水澆沙退水乾。澆處滿田深沒屐。滲乾仍是粉堆團。						長耙短板遞交加。耙迹渾如埽帚斜。但願北風添凓烈。滿田連夜發鹺花。													沙乾一一蔗霜如。萬斛堆堆擔似轝。油首膩衫來又去。夕陽人影滿平渠。鹽戶，𢸔沙。皆用女。女擔荷。						緣渠處處起鹺臺。長日搬沙潑水回。也似漉囊淋點滴。瀝靑丸子湧浮來。鹺田沿邊。悉有鹺臺。臺下有池。堆沙臺上。舀渠水潑之。淋滴池內。用瀝靑及黃蠟細沙。丸如彈子大。投之池中。水味淡。則直沈到底。小鹹則半浮半沈。大鹹則湧上浮行如羽毛。						千檐軍持運滷時。滷池陰黑靜纖襹。黃蘆屋子靑泥壁。愼莫輕沾一點脂。鹽鬴近處。別鑿滷池。墍以塗泥。葺以蘆葦。鹽戶忌魚脂。投一滴滷池中。議鬻千斛。一龠不成。						黃艸靑枝一萬艑。十旬須足五旬㸐。便宜祗是堆柴後。睡過迎梅細雨天。鹽戶謂蘆葦。冬天刈者曰黃艸。松木曰靑枝。						鹽鬴烘烘焫絳熛。蛤灰輕嫰未全銷。煙囱只在高樑脊。盡日煙生貫碧霄。鹽鬴。皆用蛤灰塗墍。						頭鹽千斛抵連城。鬻雪熬霜埽復生。浦口艑艖三萬隻。一時純束上舷聲。新墍鹽鬴。第一次鬻成曰頭鹽。假如收頭鹽五斗。尾鹽至十五斗。						卯潮平展乙風俱。月肪風癡影響無。賴有鬴山書信至。蜜柑雙盒燦霜膚。浦人謂東風曰乙風。月肪，風癡皆魚名。蜜柑出對馬州。小如桃，李。味甘冽。						馬州條麪薩州鑪。蔬甲魚丁氣味腴。好是北航星月夜。剔燈連喚酒家胡。上二首。叙蘆花屋夜飮時事。</text>
<title>後浦行 十八首</title>,<text>河家渡口北風寒。木石霜濃鼻涕酸。政値荻乾輸鬻海。白花鋪滿小谿千。從南浦抵鳴旨島。計水站四十里。前行以十月下旬。後行以十一月上旬。南浦蘆荻。秋後皆船運。入島中鬻鹽。						頭鵝一一入雲纖。日上倭城第二尖。平展浦瀾千萬頃。碧烘紅熨半天黏。倭城。在浦東梁山郡界高山絶頂。						瓜皮艓子兩輕篙。汩沒波頭坐不牢。早是卯潮風落去。水宮還見半尋高。水宮。島浦中沙地。自江倉抵鳴旨島。居半程。						刀鴨憑渠伎倆優。飛來故自傍行舟。俄從舟後沈潛去。又向舟前瞥出頭。													昆池津勢似行龍。美箭叢叢紫翠濃。三度胎亭遊衍地。一篙煙水悵難從。胎亭邨人金致默。與余善。						山間數屋自成邨。浦影澄澄暎對門。借問守家翁在否。祗今遺恨小桃源。守家港。在胎亭南十里。有許家花果園。						萬鴨陳如雨點來。郤於來處復飛回。回回盡下澄瀾去。一霎晴天響似䨓。						靑魚時節柚香天。百丈牽來九幅船。大口此番新入網。烏鵶浦上不論錢。大口魚。産加德浦。今冬極賤。一頭値四五錢。浦舊名烏鵶浦。						囊浦人家竹樹中。柴門正對日輪紅。天鵝命侶盤旋久。一一微吟徹遠空。													水站無從鷺堠知。極天靑碧馬州涯。前頭數處須牢記。長綠人煙汎舫碕。長綠浦。在况舫臺東十里。						孫家港口菉山庄。鹺戶煙生一穗長。聞道今春苦亢旱。紫鰕應復不盈筐。菉山孫楗上舍。讀書好古。不問生事。昔秊。余作紫鰕行七言長句。贈之。						一鳥橫飛去不休。縷雲如傍沒雲愁。舟人指點凝眸久。道是辰韓地盡頭。沒雲臺。在東萊府南多大浦東。去東萊府五十里。						鷸雀羣羣種各殊。半田潮落聚埿塗。埿中小竅蜂窠㨾。璅𤥐頭頭噙似珠。鷸雀多在沙田埿塗間求食。大小毛色各別。至數十種。有美味。島人喜噉之。													潮落魚簾露一灣。網竿千柄舀魚還。墨囊鍋蓋渾拋去。初見飛鯊竊虎斑。余至金官。所見惟黃鯊，胡鯊，鮫鯊，鋸鯊，出入鯊四五種而已。虎鯊。不過一二見之。						處處陂田穭葉生。麥畦靑似過淸朙。到來巷曲皆潮信。帆席時從屋上行。						鄭老堂中轟飮時。金絲一朵未全衰。當壚秪合淸賖卷。積荻如山滷汎池。京城人鄭暹。僑居島中。鬻海爲生。堂中。盆養金絲，臙脂菊。出對馬州。島人以多積乾葦。多貯滷水。爲富戶。						黃麻帬子紫貂衣。婦女無從見織機。五日搬沙三日暇。海中撈蛤月中歸。島邊海中産蛤蜊。													向午潮聲殷㢠郊。三蛇一馬信初交。波頭碧黑從風展。直到門前木柴 去聲。木柵也。或作寨。 梢。浦人候潮。有三兔三龍水。三蛇一馬時之語。</text>
<title>題曹仁仲山人 義權 酒部書屋壁</title>,<text>天畔靑山孤草堂。主人留客有壺觴。墟煙落照千尋直。江色雲橫一帶長。已向東津淹舊雨。重來南菊破新霜。佛巗磯上亭臺好。緩步應須訪釣航。</text>
<title>癸巳元朝試筆 癸巳</title>,<text>已識西湖禁。猶呼北海尊。無梅那得妻。去聲 有竹不生孫。長鋏歸來罷。同車惠好存。前期看宿麥。雪後步山園。						苦憶靑埿巷。幽居紅杏園。雪殘庭草見。人靜亂禽喧。斤斧猶遺枿。階墀只𢇍痕。半囱孤燭底。隨意醉新元。</text>
<title>戲贈洪集休上舍</title>,<text>叢梅盡向閤中盛。信息無憑驛使行。爲問暗香殘月夜。柳枝去後若爲情。</text>
<title>隄上洪生宣謨。乞余一詩。輒賦以贈。</title>,<text>菟裘曾向月灘開。潦倒如今尙玅才。埜飯自調靑籸盌。山居近接玉壺臺。羸驂汩沒春埿滑。孤策遟徊夕照頹。爲說道州行槖在。一牀相對盡餘杯。</text>
<title>朝睡</title>,<text>枕愜衾溫困莫當。每回回卧欠伸長。朝陽隔戶多應遍。春夢如絲苦未詳。百度重言檐雀哢。一方微送檻梅香。小㜎已向囪前報。騎馬人來問埜堂。</text>
<title>獨寐有感</title>,<text>埽席扃囱太覺勞。空齋獨卧轉蕭騷。衾於裂處風如砭。燈到殘旹燄忽高。洛下音書渾涕淚。夢中嬉戲再髧髦。唾壺觖盡猶餘慨。須向當壚問濁醪。						城南燈火讀書旹。爲惜居諸苦致詞。未識金根猶解字。韓郞到底是佳兒。						大同澆俗小同名。書帶應非積善生。試向十三經上看。何曾一字嗣家聲。</text>
<title>早春夜獨覺</title>,<text>暫眠旋覺覺長嘆。哀樂夢餘思未閒。山靄圍人不易曙。屋霜向日行當乾。罋醪政熟氣刺鼻。爐火自噓光照顔。怪爾趁虛多絶早。鈴聲遠過鳥西關。</text>
<title>卽事有感</title>,<text>破籬作竇通隣犬。枯樹無柯聚亂鴉。惟有春風頗慰藉。近庭吹放數枝花。</text>
<title>有酒幕 店名 途中</title>,<text>馬疲人倦睡瞢瞢。沙礫離離纈眼烘。隔水淡黃三四屋。午雞聲在杏花中。</text>
<title>雨中題黃存實 錫箕 書屋壁</title>,<text>黃楡葉放鳥巢沒。白版扉開牛廐遮。霅霅雨聲回睡思。鉤簾岸幘看餘花。</text>
<title>山齋獨覺</title>,<text>一睡如期覺。山齋欲五更。子規猶未歇。殘月幾旹明。斗峽音書絶。虛舟夢寐驚。古來悲小別。不擬捐中情。</text>
<title>西崦艸堂同徐石史 德井 拈韵共賦</title>,<text>餞春天氣雨微晴。房闥沈沈院落明。小菜作花千隊蝶。古槐交影一聲鸎。衰頹已覺茶前睡。放浪元知酒後情。自是病中心轉弱。不堪淸早送人行。</text>
<title>神惠院途中</title>,<text>兩三茆屋碧谿湄。暎帶秧陂颺細颸。十丈長竿丁字㨾。上頭雙跱木鳧兒。</text>
<title>草堂夕</title>,<text>鷰影如梭掠稻畦。杖藜仍復步荒隄。門前地黑行人絶。已有南山杜宇啼。</text>
<title>南瓜三十四韻</title>,<text>瓜以南爲名。其來自南海。瀕湖廑知聞。氣味不詳載。李時珍本草。載南瓜。不詳著氣味主治。 嘗聞徐擧人。一畦充其餒。張庚國朝畵徵錄。徐枋字昭法。崇禎擧人。父汧。乙酉殉難。遂隱居上沙土室樹屋。邈與世隔。蔬畦外。多萟南瓜。夏秋間。藉以晨炊。 同調首陽薇。乾癟竟靡悔。先有楓嶽僧。傳種自𡾋嵬。前人所未嘗。擯不廁蔬醢。而後粱肉家。稍稍嗜之乃。蜜煎但傳聞。花豬待烹宰。時珍本草言。去皮穰瀹食。味如山藥。同豬肉煮食更良。亦可蜜煎。 生又不擇地。布濩便蓊藹。蔓延𤬏瓜竝。葉巨戎葵倍。本草云。其葉狀如蜀葵。而大如荷葉。 田家斗小屋。周帀遍縈紿。門衡及藩溷。陰密極靉靆。初陽上東籬。節節放蓓蕾。齅香近毳羶。摹色媿畵采。萼虛摠乾沒。蔕淹卽耎腇。子成十中一。肥大疊磊磊。匾或縋磨輪。橢或撐臀膇。方嫰瓜槄知。脂結如珠琲。其利豈不博。本末無不逮。裹飯葉同炊。瀹葅莖可採。南霜宜晩熟。旹丁月建亥。卝金削郤楞。栗玉切猶璀。一種不中茹。大不踰癭瘣。寧同佛手玩。不以釘坐猥。性又類鄕愿。淸濁無所浼。羹茹聖和同。豉臭與魚餒。生或糝餠𪏋。音纏。赤黃色。 腊或刻絲皠。餘儲罋罌間。貼地苦窳在。其子裹稀瓤。作團黏壁每。下種在來春。掘科以豫待。吾衰役老饕。食力未爲罪。廵畦手灌培。自勖戒無怠。芻豢豈不悅。談龍恐自詒。從今味南瓜。畢世庶靡改。</text>
<title>次韵徐石史酒後放言</title>,<text>行莫近錦繡街。飯莫問肉臺女。何如去入三泖。五湖菰蘆鄕。片言結識魚鰕侶。杉皮之屋豆莢舟。竹枝射𪀋恣烹䰞。高陽舊侶肎顧我。猶能把臂一笑盱衡語。酒之旨出槽下之醁醽。魚之美有羣行之鰱鱮。莫遜辭須滿杯。莫饜飫但下筯。今日之日不再朝。憂從中來誰可去。吾生也猶魚。遇鄭之校人。其始縱也猶圉圉。風不止兮樹搖搖。室無婦兮吾誰與處。蜉蝣蜉蝣衣裳楚楚。鷦鷯鷦鷯爰栖爾所。城隍之鬼爾豆爾俎。雨露之濡欲並生。雖有苧麻存菅莒。</text>
<title>觀物寓感</title>,<text>蚱蟬應笑啞蟬癡。一㨾蠐螬腹育旹。等是生涯三十日。向旹喧噪轉堪悲。蟬自蠐螬腹育生成。三十日而死。						粉蜨成團出短籬。機心誤觸小蛛絲。賸留雙翅黏空網。猶似前朝舞細颸。						最小鼃纔棊子如。夤緣上樹一尋餘。脰鳴得許連天閧。麥蚻莎雞摠讓渠。						挼手搖頭箇箇同。生來逐臭任西東。蒼蠅到底無餘恨。抵死湛身酒海中。						兩三黃螘入茄花。似認花心作本家。待到淸霜收刈節。更從何處著生涯。						蜻蝏身似辢茄紅。應憶前身是水葒。自是生成元近水。長旹蘸影碧潭中。</text>
<title>菊半齋中秋日卽事</title>,<text>菊英已似靑荳。中秋乃爾炎蒸。開簾正對禾壟。蚱蜢跳上書棚。</text>
<title>暮秋西堂 八首</title>,<text>今秊寒意先 去聲 重陽。菊薏玄黃沁曉霜。賸得幺花纔數瓣。側邊猶吐可憐香。						蕭條已覺歲寒情。閉塞深居百慮平。向南囱格新糊遍。已得朝陽眼眼明。						朝暉潑眼旋昬肰。匼帀秋侌浸半天。一葉汎風如鳥翥。回回直下艸堂前。						荒藤絡樹舊爭春。樹槁猶作葉滿身。到得九秋霜冽後。一株紅似茜衣人。						鵶鳴鵲噪閧成團。想得渠應怪事看。瞥見古藤叢薄上。角鴟回嚇據巖端。						兩三楓槲蔭柴荊。枯蘀交加沒砌平。摠向西風成聚散。滿庭蕭颯盡秋聲。						山火連宵燎遠空。鄰人說在冠山東。冠去聲。冠山聞慶古號。 今宵始覺西風急。直到商山 尙州古號 杳靄中。						栗灹鑪中旋撥灰。絮被微煗睡初回。敎留鄰客消長夜。談虎更端說鬼來。</text>
<title>早發咸昌縣。留贈朴香叔 長馣 縣監。</title>,<text>相逢不語只相看。舊事貞蕤噩夢殘。繼世文名傾滿漢。英秊宦迹到辰韓。茅柴酒入行厨供。稊稗租將判筆刊。隨喜古陵萍水地。一罇重對雨聲寒。</text>
<title>薑浦晩泊</title>,<text>斜日蒼凉蟬唳遟。邨扉一一柳交枝。桅梢山盡旹還見。篷底風來靜始知。小醉沈淹黃露酒。前期悵惘碧雲詩。秊秊薑浦新秋感。月色江聲憹所思。</text>
<title>霖雨後。過箭丳橋。</title>,<text>箭串橋頭沙水交。酒壚無復瞰靑郊。沿隄多少高低樹。一一浮苴罥上梢。</text>
<title>昌德宮前藥舖</title>,<text>今秋盛事說移宮。白道門前御氣濃。駕過隔朝黃土漫。一痕隱約半銷虹。						雙袖郞當狼嚲胡。入門長立語斯須。腋間抽出雙封紙。問買黃芩白芷無。						囱前櫃子冷無塵。竟日跏趺托櫃身。瞥聽靑衣訶道響。油囪眼裏看官人。						破罌承霤疊如山。寸草何曾著闠闤。驚喜數星尖刺眼。一方天碧短檐間。						吠大獰獰燈影過。酒家門外履聲多。五更三點巡軍散。一曲西亭江月歌。</text>
<title>敦義門外旅舍偶書</title>,<text>廚房一角雨頹牆。直對前家院北堂。數處侌侌秋樹底。破囱無紙透天光。						也無煙火也無塵。淸晝迢迢靜四鄰。瞥見綠衣蒙首女。入門仍作閉門人。						溼薪炊飯水淹灰。煙滿廳房眼莫開。借得里㜎來小市。萆麻葉裏醢鰕回。						短簑荻笠賣鮮鱸。一路提籃叫郭隅。小婦穴囱窺較近。急敎稺子出門呼。</text>
<title>茶房衚衕藥舖</title>,<text>更無處說海山情。側塞檐侌窲窱楹。差喜曲牆通月影。半囱留得一痕明。						鍾前烽後尙人行。閉閤張燈睡未成。蟲語不關城市事。滿庭零露沸秋聲。						傳家盛說食單名。豉氣油香隔院生。想是午槃條麪熟。內房搗肉亂刀聲。</text>
<title>松面朴生 騰遠 餽松蕈</title>,<text>樬頭五月鵲不立。鼈拳風展氣苦澀。江湖小別動經秊。玉筯錦帶嗟何及。山中斗屋万松間。兼旬霧雨恒蒸溼。菟絲縋蔓半垂侌。艾蒳滲香傍流汁。上峯輸瀉下蓄停。腐穢恰受如呑吸。新秋地氣上如炊。木石近之皆猒浥。從來朽庮發鮮新。蒸出蕈頭團戢戢。潛藏蓄怒孰知數。挺拔俄看百數十。山民在山各知處。晨朝十輩偕筐笈。埽除腐蘀譬搜踪。剔破枯壤同出蟄。誠齋詩老有品題。傘不如笠釘勝笠。蠟黃團凝嫰欲黏。熊白斸碎輕可拾。松面老叟晨致書。一籃餽我編成級。云是今秊盛秋雨。穴壤騈首連原隰。小㜎一邊具鹽豉。火力齊發流脂泣。雙串聊替左𩪋持。牙頰作響聞。桑鵞楮雞郤退藏。瓊糜玉糝徐注挹。秊來老饕嚵不了。殘餘縱小猶噍㗱。飽食應須醒餘味。猴桃燕覆粉顆粒。且問園公作腊法。叮囑山廚藏十襲。</text>
<title>豐樂軒歸路。追贈丁稺書。夏敎</title>,<text>羸馬連嘶出驛程。亂山殘照遞昬明。悤悤豐樂軒前別。兀兀師詩洞裏行。埜蘤逢秋皆碧色。田蟲向夕半金聲。頃來畫壁旗亭意。回頭西雲似隔生。</text>
<title>暮秋書褱</title>,<text>無事無言只據梧。此身端合號潛夫。雁奴聲急尙衣裌。魚子飯遟須滿盂。籬缺先知來客面。樹深猶聽隔隣呼。幽懷一任閒掙觸。黃葉邨莊有噪烏。</text>
<title>奉和洌上夏日田園雜興。戲效楊誠齋體 二十四首。</title>,<text>麥波平翦柳垂陰。長日臨囱面短林。最好一邨濃綠遍。房廊無處不幽深。						檢字纔完讀史終。短囱猶見夕陽紅。若非半日頹眠去。須作冬天兩日工。						蜨駐蜂喧箇箇忙。菜花籬落正斜昜。老犍似猒紛紜態。但卧看山鼻息長。						山磵撈魚瑇點光。稺孫誇道𢫰餘長。老夫自是觀於海。爲說黃鯊十丈強。						草芒小蜨久裵徊。𩇣 音瑟。靑赤色。 色雙翎粉色䰄。未信泥涔香到底。百回飛去又飛迴。													雙樹中間小板扉。籬遮簾隔遞因依。鷰巢只在檐垂處。就勢縱橫曲折飛。						子規元與月相期。月乍窺林叫子規。始識此禽羞見月。一聲聲在最深枝。						樬頭輭美在芳梢。須趁南風放嫰苞。未必脂胹非悅我。且將風味當佳肴。						雇客分排事不同。揷秧芟麥各西東。門前一帶平田水。散入鼃聲艸色中。						佳李秊年栗玉膚。今秊靑子一枚無。深嗔小婢無長慮。都被瓜藤纏 去聲 得枯。													養得雛雞近十頭。每來挑闘沒因由。數回腷膊還停立。眽眽交睛便罷休。						邨女分秧不出邨。秧歌學唱苦煩冤。唱詞未半行人近。驀地停歌一笑喧。						急風如嘯偃庭柯。新著生衣白晝過。小屋匏藤濃葉底。全家偏得雨聲多。						靑鼃貼在樹梢生。占得天侌恣意鳴。聒聒一回喧殺我。忽肰喑 平聲 住寂無聲。						牛迹聯聯印淺泥。小橋頹後別成蹊。鷺鷥自喜無人見。徐步軒軒到磵西。													沒籬沒屋遍南瓜。菜茹羹湯饜不奢。還有滿邨炎夏景。朝陽一霎嫩黃花。						山苺殷紅溽暑新。垂楊風裏岸烏巾。黃鸝老大無餘技。一直聲如喚遠人。						蔭暍深知水樾奇。一簑一笠聚農師。亂蟬聲裏渾如褎。對語皆從指畫知。						萵苣生臺芥莢成。菜園荒穢懶廵行。早來稺女踉蹌喜。報有黃瓜尺許橫。						久旱疏泉夜未休。鄰田偸決苦讙咻。自從一沛分秧後。付與前川百道流。																				勺碓沿谿䴲麪堆。一聲咿軋一聲雷。雷聲忽瀉千尋瀑。又作咿咿軋軋來。						半庭明月半庭陰。陰處鳴蟲月處砧。攤郤布衫檐際坐。夏天風氣早秋心。						南齋日日坐南榮。爲是南榮眼界平。垂柳盡成飛蓋㨾。鳴禽旹作碎鈴聲。						田畔瓜菴牮 音薦 木撐。等閒東倒又西傾。圃翁也學元龍卧。政喜山風分外淸。</text>
<title>西塘雨中</title>,<text>水紋簟子淨似秋。長日無言凭短樓。半扇微風新藕動。一簾踈雨亂蟬休。酒能破除須靑眼。詩未空霝媿白頭。歸到笠亭應信宿。郤將殘藁伴行舟。						和洛下西塘雨中						小輿咿軋替枯筇。病骨扶持始起慵。磵路隨人輕畧彴。水花留客見芙蓉。秋聲早入蟬鳴稻。夕醉應霑象鼻醲。老我獨歸休見怪。溼雲疎雨罨西峯。						丁洌樵 卽籜翁						蟬聲向客似相催。一霎隣園且引杯。驟熱轉添雲木暗。嫰晴端爲水花開。溪雙槳依遟發。甓社孤燈信宿來。疇昔商量分華半。此情垂老竟摧頹。													丁學淵 號酉山						紅露酒兼碧玉瓜。過門相喚到西家。蟬吟爽不離槐樹。雨點稀猶溼藕花。通計一秊渾索莫。始知今夕小繁華。欄頭合坐迎凉遍。且待前墀日腳斜。						丁學游 號耘逋						次韻洛下先生西塘雨中						碧梧紅蓼屬新秋。句引凉風入小樓。晉帖復臨稀可搨。唐詩謾讀倦仍休。乍逢邨客還靑眼。郤歎詞翁已白頭。蓴滑鱸肥忙趁節。滄浪無計去同舟。						丁大林 酉山胤子</text>
<title>蔓香閣卽事</title>,<text>今朝赫日曬東樓。旋有林風畧報秋。數處蘚痕頹砌畔。莎雞跳上草花頭。</text>
<title>蔓香閣四圍。艸樹森蔚。方秋百蟲爭鳴。自朝迄暮。戲作四絶句。示酉山耘逋求和。</title>,<text>天遣鳴蟬各逞才。朝蟬淸絶暮蟬哀。生憎一種無音節。只作騷騷屑屑來。						叩頭蟲在舊門楣。切切幽幽聽可疑。恰似小邨寥落處。遠砧相續急槌槌。						始知蟲語卽蟲名。悉悉仍爲率率鳴。獨有金鍾何許物。半天淸徹戛球聲。						梭雞札札戛梭輕。曲蟮傍爲曳繀聲。織得滿天秋意緖。老夫終夜睡凄淸。</text>
<title>母雞</title>,<text>母雞生蛋衒劬勞。飛下窠來急叫嚎。堪笑雞翁底驚怪。每聲相應每聲高。</text>
<title>苦熱。示酉山。</title>,<text>江邨雨後氣猶蒸。小坐披衣恐不勝。一葉獨搖風始定。萬蟬交奏日微昇。書籤束閣無爲累。鄰社追尋亦未能。想殺白屛 山名 微月夜。滿囪蛩語睡瞢騰。													洛下先生舟向京師。獨坐凉夕。郤憶客遊。次先生苦熱韵。						一鉤凉月破炎蒸。簟燥衫鬆喜不勝。蟲響忽驚囪裏著。匏花微辨屋邊升。梁鴻饋食農家得。袁虎吟詩稺子能。正憶街鍾煙火夕。客中秋景易飛騰。						丁酉山						七夕後二日。天晴有凉意。閉門無客。曬書物。憶洛下先生。又用前韵。						贉躞經霖恐鬱蒸。曬將頭腦力難勝。微聞古紙風香度。稍看前階日影升。紺蝶抱萱如憇寂。翠禽捎藕似矜能。儘敎引動蓴鱸興。名士東歸帆欲騰。						丁酉山</text>
<title>初秋旣望後二日。洌上老人邀余䤬鑼潭汎舟。酉山，耘逋，大林皆從。拈韻各賦。</title>,<text>兩舟通往復。舴艋卽爲橋。月減尙全面。江深纔半腰。水花凉似沐。風艸暝如潮。瓜酒猶能設。漁舠莫謾邀。						吾衰今甚矣。君去往從之。鷺返煙橫處。魚跳日落旹。水聲遙更好。凉意老先知。此會心常願。殘生柰有涯。洌樵						向來風瀨也無憂。篷底看山始欲愁。黃柳半籠孤火出。碧雲初合數蟬休。追凉命酒應須夜。侵老離家動是秋。羡殺蔓香淸課好。一船書畵上春州。洛下</text>
<title>次韻洌水翁初秋江上贈別</title>,<text>惜別支離倚短亭。垂楊踈處見遙汀。征帆向夕看如駐。殘酒迎凉坐郤醒。書遞動須賓雁節。詩情定讀種魚經。前期屈指新春日。梣木灘頭草始靑。						贈別洛下生						山客思歸倚水亭。綠楊紅蓼滿迴汀。蒸雲縱似圍難解。殘暑今如醉欲醒。老約恐成題鰂誓。詩裝聊帶換鵞經。那堪別後孤栖處。依舊攢峯對眼靑。						洌樵</text>
<title>小晴廵行園圃志感</title>,<text>滿眼雞冠血色殷。縱無風格也鮮顔。秊來要作邨園意。種遍齏罌豉罋間。						雁來紅倒惡泥中。淹爛猶能一半紅。風雨祗今人到少。一秋相伴是鳴蛩。						雀聲擾擾日西晡。稻水莎田隔一區。絶憶湓東暮秋夕。黃桑一樹近中廚。</text>
<title>冬夜。同申笑菴叙話。卽席口號。</title>,<text>殘燈燄盡暈幢幢。五粒松風冷灑囪。摠是一觴還一淚。向旹沙雨暗西江。</text>
<title>忠州牧趙景潤。求賦一詩。自叙近事。贈之。</title>,<text>近因止酒減晨眠。差喜朝寒在麥天。飛白自書煩堊帚。牧丹初發議酥煎。搘筇小立看山際。曳屐閒行聽水邊。稍待北江新雨過。綠侌如海漾漁船。</text>
<title>田廬晩興</title>,<text>飽食悠肰百慮平。山居容易閉柴荊。田丁遠喚疏泉脈。稺子遟歸趁月生。檐角迎凉薰麥氣。灶頭留照燎松明。老夫已向南齋卧。細聽東林杜宇聲。</text>
<title>春朝過李汝魯</title>,<text>謝豹花殘山雨收。入門相喚興情優。一方破鞹鋪當膝。半盌酸醪噤掉頭。如此不妨成雅集。也曾無處遣閒愁。饕風虐雪今春事。差喜晨朝得浪遊。</text>
<title>寄斗陵</title>,<text>蘼蕪新綠曉寒添。山色浮空迥欲霑。萬點落花風散亂。一聲布穀雨廉纖。病情偶似絲增結。詩思渾如筆退尖。郤喜滿江紅裏望。斗南春水暎淸簾。</text>
<title>卽事</title>,<text>謾燒榾柮得烏銀。仍値寒天雪下辰。細篥鳴囪搖燭燄。連環印几凍杯脣。						浮漚一一滾硃銀。芳潤如逢穀雨辰。生火偶當吹雪骨。著鹽那必試朱脣。						龍頭枕火聲如雨。魚眼成霏颺似塵。慙殺翰林陶學士。枉將苦境詑佳人。						可知桑苧消心癖。未到蓬萊滌胃塵。至味詎須論苦澀。媿他無病啖鵞人。</text>
<title>採山歌</title>,<text>朝採山一籃蔬。午採山一籃蔬。叔兮季兮同力作。亦各一籃還有餘。朝採蕨著鹽煮。午採朮著豉茹。木頭靑刺嫰可挼。瀹之曬之爲冬儲。母兮起䦱戶。父兮方倚閭。空山杜宇晝嘑噭。不如歸去母虛徐。</text>
<title>過大灘</title>,<text>有聲如驟雨。知是大灘來。倏忽風行水。奔騰雪涌堆。㩳身迎石角。轉眼失邨隈。篙師色沮喪。用智在瀯洄。</text>
<title>有感</title>,<text>西囪月落又黃昬。翠羽嘲嘈夢一翻。綠萼也知人已逝。抱將春色返荒原。</text>
<title>來禽</title>,<text>來禽花高不受折。滿意淸明好旹節。人間風日不貸春。昨暮臙脂今日雪。舍東蕪菁滿眼黃。蛺蜨飛來專夕陽。</text>
<title>病囈</title>,<text>枯楊大腹自生火。火去煙消風滿之。黃鳥不來雨又急。不堪春色在傍枝。</text>
<title>驟雨郤寄南雨邨</title>,<text>一霎風回雨腳奔。雲如巨浪半天昬。平欺赤日轟雷過。界破靑山急溜翻。人意政如新脫浴。林光渾似暫還魂。絶憐江月樓中客。岸幘還應俯短軒。</text>
<title>小晴夜奉寄申紫霞。兼柬權米山。</title>,<text>回谿日落雨𩄡𩆷。雨過雲橫暝色淹。是處也須安枕簟。此生羸得老髭髯。月簁松影全搖檻。風抑茶煙倒入櫩。爲是異鄕饒飮暍。每秊今夕病懨懨。</text>
<title>乞士行</title>,<text>鼕鐺鼕鐺鼕鐺。一串小皷繩鞔張。長柄刓脫作膩光。連環鑞鐵磨鎗鎗。一槌俯首長。再槌輪電光。三搥背後藏。四槌當褌襠。一擲空中翻覆忙。鼕鏜鼕鐺鼕鐺。歌口鼓手相應當。霝巖嫰竹細平凉。葛繩帽子踈結匡。三南逋吏元山商。額瞬齒唾油䯻香。使錢如水乾沒囊。東家宿一客房。西家乞一升粻。店炕墟市風雪霜。三韓世界無家郞。阿彌陀佛念不忘。逢人卽拜乞士裝。鼕鐺鼕鐺鼕鐺。湖南退妓海西娼。一佛堂何爭我社堂汝社堂。箇處人海人山傍。暗地入手探帬裳。汝是一錢首肎之女娘。我又八路不閾之閑良。朝金郞暮朴郞。逐波而偃隨風狂。一般布施茶酒湯。鼕鐺鼕鐺鼕鐺。好時節三月春陽。鏡浦臺寒碧堂。洛山寺海金剛。花開日落風亂颺。梧桐秋夜月澄光。我自思郞心內傷。淸江上兩鴛鴦。莫願速死亡。死生那得如所望。靑秊孀白骨郞。百秊未死守空牀。不如且進千萬觴。鼕鐺鼕鐺鼕鐺。施主宅前乞米糧。一角中門長行廊。小首婢子鸚䳇粧。輭藍帬拖禮安詳。統營盤子三斗粱。當中大錢十文強。常平通寶字煌煌。請爲祝壽如山岡。男施主女施主旣富且康。生男生女百子房。文思蘇內翰詞章。書體趙承旨草半行。謁聖科上巳春塘。狀元唱榜心神彰。六曹尙書榮寵將。八道觀察旂纛揚。前塲後院萬斯倉。廩頭作巢鸛鶴翔。南園北舍棗栗桑。鵂鶹一聲百事昌。左翅一拂祿穰穰。右翅一刷壽無疆。千秋萬歲無盡藏。鼕鐺鼕鐺鼕鐺。乞士告退又顧之他方。</text>
<title>嶺南樓下酒壚口占 甲申</title>,<text>楊柳靑靑煙雨收。當壚對酒看行舟。絶憐一帶沿江屋。盡是江南最勝樓。</text>
<title>鳥嶺</title>,<text>山自關東合。連天積翠來。徑回蒼石大。厓斷粉城開。密樹千峰雨。奔湍一壑雷。龍年失險阻。嗟爾捴戎才。</text>
<title>還家後紀事</title>,<text>垂老歸來萬事慵。男啼女哭謾相從。悲唫政似丁令鶴。笑癖全休陸士龍。近海濃雲吹雨脚。故山芳艸入樵蹤。殘年喫著皆前定。秖合田間學埜農。</text>
<title>過朱雪樓故址感賦</title>,<text>故宅今無所。高低尙地形。菜花風漫漫。渠水日泠泠。老樹金城感。荒園錦里經。向來相望意。贏得鬢星星。</text>
<title>斗尾舟中</title>,<text>斗陵峽口雨雲收。碧水沈沈似不流。積石緣江渾鐵色。亂山出日當舡頭。子𨾚一吷不知處。金鳳數尖相對愁。金鳳山。在斗尾子維。 想見苕翁深樾裏。連朝瀝酒候維舟。</text>
<title>六月十七日。早晴。從碓丳津。至蘆灘橋邊。驟雨。投𪀋谷酒家少歇。夕抵大谷。途中口占。</title>,<text>渡頭雲日漭淸凉。人語牛鳴一路長。別後市喧輸若輩。望中山色認吾鄕。南瓜花滿朝陽屋。北髻兒撑埜水航。俗謂童子腦後作髻。曰北髻。 想見鰕庄相望久。凭欄應只對西岡。數家籬落石橋灣。回首來程卻破顔。百道奔騰阡上淄。一回靑黑電中行。行藏未卜三旬外。顚沛難諶十里間。賴有當壚居處熟。卸衫聊得片時閒。到來斜日遍林邱。雲物輪囷尙未收。數闋艸笒墟落感。三國史新羅樂志。新羅之樂。三絃三笒。三笒。大笒，中笒，小笒。今俗捲艸木葉吹之。猶謂之草笒。笒本竹名。東俗以爲簫管之捴稱。 一間瓜幕雨暘愁。俗謂瓜田中舍曰瓜幕。 篋衣快換先春澣。罇酒忻斟隔夜篘。從此對牀情話好。莫敎愁思到眉頭。</text>
<title>暮晴。李石扇，柳晩埜，金秋山。小集平泉僑舍。席間拈韵共賦。</title>,<text>院豁風微度。山低月更遙。磵聲猶夜夜。酒滴已朝朝。久要煩書札。相呼過石橋。南鄕愁絶地。猶憶舊樵漁。木翁居處舊平泉。虫語砧鳴又一年。此去炎霜須自愼。向來嶺海少人憐。留將缺月闚檐外。送盡鳴泉過枕前。勝事卽今惟取醉。晩凉隨喜傍壚眠。</text>
<title>堠人歎</title>,<text>十里堠在阡。五里堠在渡。嶠南一千里。日每屢十遇。聞昔短長亭。行旅視爲度。於今失其制。削木以代故。軀榦翁仲倫。眉目方相遻。金剛違寺門。華表闕隧墓。烏帽自天爵。赭面不由𨠯。坊名及道里。當膺字畫具。瞋視頫川原。長立閱蚤暮。梃肰自不撓。受命在當路。山鵲糞其顱。陵螺涎其胯。張目受風埃。噤齒忍霜露。培植本無根。年歲不自固。或仰如大咍。或俯如羞惡。方當霖潦餘。狼狽至僵仆。沈淹埿淖間。陵踏不復顧。曾經主屹關。欑天皆巨樹。斤鋸必棟梁。刻畫等埏塑。方爭岑樓高。敢使埃壒汙。靈芝傍獻媚。雜花竝依附。榮枯本有數。成毁永無忤。常存木偶戒。敢恨作俑誤。人生在得地。有軆卽紈絝。君看堠人歎。一言有可悟。</text>
<title>艸谷店舍</title>,<text>長橋直下十尋强。人語牛鳴到夕忙。終日風雷臨水碓。平生煙火傍壚娘。天花入饌香留齒。霜葉連囱影滿牀。樂歲故知邨俗美。隔墻相喚過壺觴。</text>
<title>海坪途中</title>,<text>高風吹遠客。落日尙征驂。磧罧灘聲瀉。邨燈埜色涵。漁梁深自念。樵語㢠相諳。漂泊嗟何事。懷哉意轉慚。</text>
<title>茶焙院</title>,<text>曠地無邊風颯然。夕陽容易過高阡。林栖鷺立松杉表。墟市人眠䆉稏邊。心似征鴻懷水國。身如病樹怯霜天。追思斗峽楊舲日。團扇生衣似去年。</text>
<title>嶺南樓</title>,<text>樓上斜陽極望低。嶺南關外漫平畦。江光日射千尋壁。林葉秋生十里隄。矗石至今爭甲乙。嶺左之嶺南樓。嶺右之矗石樓。其宏麗爽豁。互相甲乙。迄無定論。 望湖從古擅東西。案王思義三才啚會。嶺南樓。在慶尙道密陽府舘東山腰。倚郭而搆。三面敞豁。下有長江。江外有大埜。埜有栗林。蒼翠極目。東有望湖堂。西有臨鏡軒。皆極洒落。今樓東。有凌波閣。想卽古之望湖也。 登樓自有離人感。未必當時爲解攜。</text>
<title>重九日。同鄭宅升使君。從西林寺。步至霛龜菴。</title>,<text>坦公居處尙煙霞。回首前緣十載遐。別路已殘江北柳。重陽又把嶺南花。寄生削壁皆鮮葉。騷動風林只亂鴉。最好靈龜頭上望。半山雲樹極天涯。</text>
<title>贈趙濟健熊川使君</title>,<text>陣雁初回旗出邊。使君歌笑正英年。靑魚欲上黃橙熟。須趁熊神小雪天。</text>
<title>鬴山堡。同玉如身，朴玄默。拈韻共賦。</title>,<text>受降城外暮雲平。憑眺誰禁感慨情。百隊戈船渾劫燼。萬公壇碣尙英名。樓臺盡入魚龍氣。星斗微升皷角聲。井落卽今生理好。績燈漁火到天明。</text>
<title>草梁</title>,<text>閃閃粉城日。依依松栝煙。路穿雲浦堡。門泊馬州船。夕炤澹將斂。滄波逾杳肰。轉慚東道客。扶病苦夤緣。</text>
<title>贈李生恂曄</title>,<text>身逐漁蠻住浦邊。一生心計老菑田。自言餘戀無多在。飯稻羹魚五十年。</text>
<title>艸梁期金宗福不至</title>,<text>設門風日亂帆秋。碧水平鋪淨似油。知有故人罇酒在。無由共倒一脩頭。</text>
<title>鄭墓</title>,<text>鄭家墳上樹叢欑。高麗戶長鄭文道墓。在東萊府南十里。今其子孫蕃衍。奕世貴顯。世以爲名墓。行旅皆爲流覽歎羡。 多少行人讚歎看。不識堪輿何許事。公然山下一盤桓。</text>
<title>溫泉</title>,<text>方塘一壁聽潺湲。屈戉銅鋪夜不關。堪笑南鄕遊冶女。兢將滓穢涴名山。南鄕婦女。有顔色善婬者。每年必結隊騎馬。往浴溫泉。以爲勝事。</text>
<title>永嘉㙜</title>,<text>永嘉臺榭海東頭。一帶紅墻面綠洲。臺下萬閻分井落。臺歬積水共天浮。南商北賈竝艘行。百丈嚎嘈牆外聲。每箇舟中爭點指。是間應說永嘉名。釜山鎭女笠檐長。虛市來時玅洗粧。紅日半竿臺下路。衣香人影太悤忙。東南日出馬州端。一氣靑蒼不盡看。見說頭鵞霜後至。牛巖浦上瞥成團。</text>
<title>萬公紀功碑</title>,<text>龍䄵再造儘皇霝。領取倭城簇石屛。一任豐碑全沒字。祗今遺恨小櫺星。萬公紀功碑。在萬公壇側。壇在峻坂。東望對馬州。龍蛇之役。天將萬世德。殄滅倭冦。奪其所築城堡。勒石紀功。碑无甍椽庇護。爲雨潦所。字畵漫漶殆不可辨。</text>
<title>崔將軍廟</title>,<text>羞塚千年艸不春。孤魂何事海東津。萬公壇下崔公廟。眞有同牀各夢人。高麗崔瑩廟。在萬公壇下。</text>
<title>臘月二十八日雨雪。旣晴。氣候頗暄。口占寄衙客李士兼 益彬。</title>,<text>早晴煙霧盪江隈。天氣潭如百蟄開。綠萼花經殘雪在。黃緜襖帶輭風來。參同契上論脩短。太極圖中驗盛衰。茗盌藥罏敎屛卻。案頭還有臘前醅。</text>
<title>敝廬發春未茸茅。鳴雨達夜。作此排悶。乙酉</title>,<text>雨聲回合晩風俱。永夜空齋只坐吁。潤礎有徵占甲子。索綯無計雇丁夫。燈花暗作同心結。壁漏滋成沒骨圖。差喜屋南春事近。杏梢紅嫰遍庭隅。</text>
<title>述夢</title>,<text>不言不笑捴深悲。枕輭衾溫睡覺遲。暗歎一聲還起坐。五更風雨打囪時。</text>
<title>病起卽事</title>,<text>園池日日稱從容。久病新瘳事事慵。老去羼提要混俗。案法界次第。羼平聲。羼提忍辱之意。 春來力疾學依農。百廻跳擲爭枝雀。一霎喧騰閙檻蠭。從此蒔蔬兼浸糓。十分風味在邨傭。</text>
<title>蠻觸</title>,<text>故知蠻觸苦紛紛。塞兌防聡政未分。不復讀書求甚解。應須飮酒止微醺。栖心泉石膏肓事。斷腕風流罪過文。見說海倉春水盛。又探花信下湖濱。</text>
<title>春朝同鄭宅升使君。登西山興府菴。</title>,<text>辰弁西城俯㢠郊。吹簫擫笛來雲嶅。登山人似螘緣垤。貼石菴如燕疊巢。白道縱橫貫墟市。丹樓隅絶交花梢。東田咫尺茆廬近。淸磬曾聞夜夜敲。</text>
<title>雨中權處一，文望汝。拈韵共賦。</title>,<text>江城一雨破春暄。庭院深深晝亦昬。猒對書籤高束閣。忻鋪罽褥暫溫存。露桃豊豔眞無骨。山鳥煩寃別有魂。小睡覺來無所事。起看斜日在西垣。</text>
<title>卽事偶題</title>,<text>海倉之北佛岩隅。山色冥濛晝有無。儘置壺觴排霧雨。何須笠屐觸泥塗。子𨾚喉舌年年似。楊柳腰肢日日殊。淨掃一堂便坐卧。始知幽事在潛夫。</text>
<title>暮春南池</title>,<text>春來日日列南池。沈醉東風睡較遲。紫燕近飛應有菢。碧桃穠綻似無枝。輕拈韻語題雲母。雲母牋。出湖南。 細琢新詞與雪兒。狎客呼燈妓爭舃。每回惆悵送歸時。</text>
<title>自遣</title>,<text>兩三間屋猶專管。九十日春强半晴。一向尋花狂栩栩。百回逢酒老猩猩。嬌兒學語眞遙集。嫩葉抽莖假側生。萬事故知天付與。洛翁從此放情行。高歌痛飮元高致。卻掃閉關眞養生。八斗量文那易滿。一斤秤易定非輕。二十四銖爲兩。十六兩爲斤。斤有三百八十四銖。程子曰。易重一斤。蓋言易有三百八十四爻也。 衰頹敢望重能作。去聲 懶散方知百不成。除了晏眠兼飽飯。更無餘事罣心情。</text>
<title>三浪詞</title>,<text>凝州三浪極東望。金海三浪匹練强。中間一片閒田地。也有農歌樵語塲。三浪兒女十三餘。學箇城中北䯻梳。唱歌蕩漿南垞去。日曝江淸愁殺渠。漕倉三月放舡時。篳篥奚琴悵別詞。共說舡王眞解事。順風吹送佛岩碕。店門高下遍山隈。一一軒囱面水開。每箇門當膩首女。手調絲鱠爛成堆。隔岸茅茨雙柳間。當壚人坐眄風瀾。中流始覺江身闊。依舊荊扉一尺看。</text>
<title>七灘亭</title>,<text>灘上孤亭隱浪花。重來眞覺世情遐。朝廷尙憶桐江老。故似皆知苕霅家。雪盡空林聞啄木。雨餘流水得吹沙。暯年梓里詩書在。且頤殘編遣歲華。</text>
<title>漫雲㙜歌。贈鄭日汝使君。</title>,<text>高莫學乘軒鶴。卑莫效轅下駒。人生處世須自力。豈必竟年局促跧。鄕廬丈夫不能身。挾丈二殳手拓寘。顔躪狼居鄕里兒。童頗指點肉黃皮。皺胡爲乎請君得。酒莫躕跙急須飛。上瀛海漫雲之崎。㠊憑崎嶇望瀛海。擧眼直欲窮坤輿。南州四月天暴熱。鵯鵊亂嗁靑楓楡。徐市祠前日華亂。田橫島上雲雷俱。眼前况是我輩客。高歌擊壺心神蘓。哀絲豪竹不須選。痛飮直須連尾濶。安期生在何許齊。東之說皆虛無何。不學仙歸邱墟縱。令久視吾何以愉。今者不樂日月徂。</text>
<title>江倉漁家。同權子相，許啓好，郭老卿得魚字。</title>,<text>一壁笒箵晨釣後。半房兒女午飧餘。欵客何消說風味。垂楊枝下鱠鮮魚。</text>
<title>涵虛亭納凉。口號李士謙。</title>,<text>高槐葉葉韻輕颺。斜日紅亭颺釣絲。爛醉碧荷三宿酒。石闌干畔睡移時。</text>
<title>次韻裵錫鳳</title>,<text>海東門畔土城西。小築茅茨傍路低。赤甲遷居元絶域。白丁來往便幽棲。蟬鳴稻熟風生墅。鴨嘴舡輕雨漲谿。何似晩凉官道上。半天飛蓋馬連嘶。</text>
<title>涵虛亭。贈鄭日汝使君。</title>,<text>淸溪一曲繚垣頭。百日紅花爛不收。岸幘偶成前浦望。倚欄仍是昔年遊。蟬聲滿樹槐香夕。魚影當階藕氣秋。若是使君餘興在。更於月曉到南樓。</text>
<title>贈李春元 絶句○四首○並小序</title>,<text>李春元。京師人。以吹笙能度曲。受知健陵。供奉掖庭。前後十八年。庚申夏。仙馭賓天。遂流落人間。凡國內名山大川及䧺州鉅府。舟車所交會。足迹殆遍焉。貴遊家凡有使价行邁。非春元。不樂也。北涉熱河。東至對馬州。及歸。益落拓無聊。挈一老行院流。寓嶺表東萊府。乙酉秋。余遇之于金官之步虛閣中。爲歔欷道健陵故事。府使鄭日汝設饌。命吹笙度雲曲。坐間余賦四絶句贈之。不惟爲春元道故舊叙往事。所以自悼失志于春元。尤有所發云爾。好是江南花落時。一聲紅豆淚霑髭。相看海桑年年感。只有春風颺鬢絲。供奉曾經天寶年。篷山上日簇樽筵。李娟張態風情在。手搯紅牙與敎傳。唱斷黃雞奈爾何。玲瓏非是足悲歌。而今法曲無人解。每向樽前涕更多。一曲參差按擪遲。銀河悵望未移時。相憐絃索纖纖手。可有空樓燕子知。</text>
<title>輓安敬稷忠彦</title>,<text>月地東城夜。霜天西社年。咄嗟成酒席。談笑向林泉。白首論交後。靑鞋賈勇先。祗今存往迹。長望一潸然。</text>
<title>湖上晩望有感</title>,<text>湖上斜陽滿釣船。湖邨處處羃寒煙。一行雁字低垂地。千頃魚陂迴似天。漸老政須催黍釀。故園無復種瓜田。菊乹虫蟄年年感。自覺今年倍去年。</text>
<title>見隣人出喪感賦</title>,<text>隄上西風颭客衣。一聲薤露送將歸。早知此事人皆有。不向生前惹是非。</text>
<title>次韻李士謙。同鄭日汝使君。九日登打皷山城。</title>,<text>到頭城頭已夕陽。半天風籟過新霜。敎吹玉笛酬佳節。自設花餻侑客觴。野水縱橫澄暮景。海山緜邈黯秋光。政憐木魅欺王迹。簫皷年年閙石堂。</text>
<title>江天晩望</title>,<text>籬外殘陽澹欲晡。强將衰疾任筇扶。江天一面澄如水。自送飛鴻看到無。</text>
<title>見菊志賦</title>,<text>少時尠物役。所見皆懽懷。城西靑泥坊。故屋淸溪隩。季秋西風至。菊英萋已開。庭除夕陽滿。索索莎雞飛。懽呼遽動色。亟走趨堂階。頗怪長年人。無事苦悽哀。年來稍自覺。寒暑亟相催。輕肥念已絶。談笑意不諧。今秋菊蘂破。霜露浩未晞。親朋勸我起。力疾登高臺。天長片雲滅。地迴長江迴。高風起閶闔。鴻雁逝安歸。懷哉圓上居。而今爲草萊。良時入夢寐。旣寤還成非。榮衰有如此。千載若挽推。徒歌未終夕。側竚看天涯。</text>
<title>邨夕有懷</title>,<text>骨董羹須費萬錢。菓蔬魚肉合同煎。硬紅糲飯黃虀葉。也說邨家興味全。奉十齋牋八葉鋪。綠梅花底煖薰壚。紫貂卧兔綿羊褂。顧問中庭有空無。</text>
<title>大寒日書懷</title>,<text>一醆香醪擁被眠。大寒風氣似春天。霏霏野馬東牕日。喔喔邨雞北郭煙。汲水伐薪完小築。種花裁竹賞餘年。向來積毁成長往。未必瓠瓜喜獨全。</text>
<title>次韻孫萬 丙戌</title>,<text>襟期脈脈相知。領得新聲有小詞。三月風花淹水國。一江煙雨阻春思。慣從漁社謀長醉。暗記鄕談註選詩。會待綠蘋齊葉後。晩晴遙見掉船時。</text>
<title>次韻金相喜上舍西園送春。伯津，金弼善裕憲席。卽口號。</title>,<text>送盡飛花滿四隣。風流猶是一番春。浪添北里鉛華色。深媿東陽瘦病身。睡後衣衫渾酒滴。坐來簾幕謾香塵。故知情緖無端甚。羡爾桑門了世人。</text>
<title>同處一 兒子在牧。涵虛亭納凉。得閒字。</title>,<text>東池樓閣並柴關。每日橋頭一往還。十里雷鳴江北雨。數峰雲羃郭南山。微凉水漫萍香外。薄暮風生槐葉間。如許市諠如許熱。此中應似化城閒。</text>
<title>早秋夕。同趙奎昇使君。涵虛亭納凉。</title>,<text>暮蟬嘶斷尙餘情。月上東山半檻明。晴夜有人皆露坐。早秋無地不虫聲。新詞宛轉思牛渚。舊侶參差隔鳳城。待得曉珠沉海後。夢來疑是小蓬瀛。</text>
<title>大風雨翌夜雨</title>,<text>風雨前宵撼屋東。今宵雨挾去來風。村燈隔絶溪聲外。官閣崢嶸電影中。頓有微凉供睡思。却無餘漲損農功。枕頭達曉淋鈴響。孤夢依稀倚釣篷。</text>
<title>雀聲</title>,<text>午凉恰與睡相宜。省得今秋節候遅。一畔古桑枯籜處。雀聲諠到夕陽時。</text>
<title>暯晴</title>,<text>積雨初收院落明。暮天煙霧轉凄淸。郊虛不盡行人感。山色如含故國情。末路棲遅猶北望。一年容易又西成。故知鴻鴈臨秋發。錦字遙應出漢城。</text>
<title>初秋夜有懷大谷山人</title>,<text>燭殘砧歇夜初長。月在東廊又北廊。滿地虫聲連曠埜。一天雲彩近晨光。羇愁荏苒遒時序。孤夢依稀涉渺茫。寄語蘓山老詞伯。暮年須是共暄凉。</text>
<title>七月二十三日驟雨旋晴</title>,<text>古𠧪門上迅雷鳴。望海樓前返照生。一水冥濛虹飮渚。半山的歷樹含晴。沾沾葭葦花如舞。颯颯蜻蜓翅有聲。自是湖鄕饒此景。詎須傳道畵臨平。</text>
<title>行飰</title>,<text>每昏行飯到門前。竚立長橋復短阡。漸老已愁連夜酒。暫閒聊就早晨眠。谿凉一路雨收後。月吐半稜山觖邊。邨姥園長相去喚。明朝會饁在東田。</text>
<title>早起</title>,<text>睡起從容啓竹關。細泉踈樹儘幽閒。稍無人影猶看月。遠有天光始辨山。露滴逬懸苽葉底。虫聲盡入豆花間。近知社酒新篘美。隣舍時須一往還。</text>
<title>賦得石榴</title>,<text>一樹團圝倚短牆。朱花卸盡老風霜。縋枝嫋嫋甁唇重。暎葉熒熒瑇甲光。簇得水晶匀粒粒。碾成油蠟褁房房。秋來頓解文園渴。不羡銅仙有露漿。</text>
<title>鈷鉧谷</title>,<text>慶家墳上月裵徊。石勢巉巉松籟哀。見說子規嗁白晝。此中那得過春來。</text>
<title>酕醄院</title>,<text>刺楡垂柳老荊桑。隱映邨居罨畵長。一半寄生籠絡遍。上頭無數立靑莊。</text>
<title>金梁</title>,<text>馬行春睡共遲遲。長日搖搖祗自知。天鸙傍人聲切切。金梁店外晩晴時。</text>
<title>麻浦</title>,<text>到來朝霧徧澄湖。南望靑山一點無。認得初陽先照處。兩三楊柳際天孤。</text>
<title>長院</title>,<text>一阡煙火簇谿干。露酒花瓷徹底寒。堪笑當壚油頭女。最無情似有情看。</text>
<title>海坪</title>,<text>雲陰垂野迥深靑。天鸙聲聲睡裡聽。一路海坪三十里。馬嘶過店忽然醒。</text>
<title>秋曉獨覺</title>,<text>稍聞凉吹撼柴門。後夜披衣坐短軒。高葉露傾低葉動。小星雲遞大星昏。衛生始覺刀圭拙。齊物深知簡冊繁。從此馬牛呼我好。政須無慮老邱樊。</text>
<title>松蕈</title>,<text>慣聞艾蒳出山鄕。並有蕈頭氣韻長。蠟面淺黃猶戴色。酥莖鮮白未經霜。錯愁晩節釘成笠。驚喜朝盤玉截肪。從此老饕膓肚別。菘羔脆絶柳鵞香。</text>
<title>仲秋田舍漫興</title>,<text>略彴橫斜孤嶼西。湖天風氣暮凄凄。葭蘆脫漲枝枝偃。秔稻迎凉穗穗低。自設鱠盤逢縮項。偶經禾壟得團臍。卽看爭席皆田舍。須信人間物我齊。</text>
<title>秋日墟市卽事</title>,<text>入秋墟市有凉颸。百物新鮮穪所思。巨鯉出籃猶噞沫。細鯼登俎已流脂。忻斟露酒微醺好。謾爇絲烟小睡宜。恰是短窓殘照後。卧聞羣雀噪晴時。</text>
<title>打皷山城縱目</title>,<text>山上孤城俯海灣。暮秋風氣送躋攀。黏天島似鴉頭黑。烘日雲如鴨肚斑。覇迹千年猶壞堞。總營三面卽重關。馬州咫尺煙濤靜。村皷時聞賽鬼還。</text>
<title>龍駒人金榮逆旅。見余請得一詩。口占贐之。</title>,<text>農話樵談坐未休。松明火底聚科頭。星芒的歷茅茨夕。虫語悠揚稌黍秋。九月龍城收霧雨。一旬鰕菜滯江洲。近知峽口人情熟。庶共餘年賦遠遊。</text>
<title>積雨初收西齋晩步得多字</title>,<text>自愛乘凉步淺莎。晩風兼喜韻庭柯。菊英似豆秋懷切。莧葉如花野興多。百疾每從沈醉得。一年又向積霖過。故知生老皆由命。遍倚林齋有浩歌。</text>
<title>許景瞻新構花汀草堂。賦長句贈之。</title>,<text>半生回首了甜酸。小築飜成暮景懽。面近發紅神自足。鼻端有白氣常完。谿因雨過通宵響。月爲山低到曉看。見報菊英愁滿眼。秋來日日凭空欄。</text>
<title>輓玄天默</title>,<text>閱盡人間名利緣。中年哀樂在林泉。病來慣識君臣藥。貧後羞言子母錢。大白酒邊看世變。雌黃評外措身便。卽今往事無人話。竹樹牆南聽暮蟬。</text>
<title>今年九日。無黃花。兼値陰曀。作此解悶。</title>,<text>九日林齋少客過。東籬獨立意如何。蚊雷略盡興居適。瘴霧初收氣候和。節近霜風魚味勝。地連雲水鴈聲多。前期恰有南洲伴。好揷黃花舞短簑。</text>
<title>雨後晩眺</title>,<text>久雨新晴夕照暄。強扶衰疾步前原。沙頹樹可全根露。潦退橋猶半板存。魚嶽風煙橫紫翠。龍堂燈火耿黃昏。鄰翁勸我須晨出。貰得漁舟寘一罇。</text>
<title>湖上漁家</title>,<text>西塞山前舊志和。優閒但未解吟哦。敎妻打鴈來供飰。遣子叉魚去買簑。九月澄瀾鵝鴨蕩。一汀泥雨蟹鰕窠。半生身住風波處。却笑風波住世多。鄰里相呼作息同。數家星散在湖中。堆堆蜆殼籬根濕。翳翳魚罾屋角風。自喜養閒眞世界。何須識字是英雄。似聞都邑人如海。鎭日東華掘堁紅。</text>
<title>裵家漁屋</title>,<text>老髯居處近南郊。結屋圓沙盡梢。葦未作花刳織簟。魚纔如葉臽充庖。一身事業沾泥水。十口生涯倚草茅。獨愛月明霜重夜。滿汀鵝鴨閙塘坳。</text>
<title>秋日。憶豊城田廬。</title>,<text>衰疾侵尋万慮輕。田廬近卜古豊城。谿叉水向籬邊汲。山仄人從屋上耕。埜菊過霜寒更嫰。秋雲含雨暮還晴。邇來若憶消棃美。待我新春破宿酲。</text>
<title>西齋卽日</title>,<text>細菊花如沒骨啚。葒蘢穗似小流蘇。詩纔脫草書橫卷。酒已重篘貯半壺。蹔涸池經寒雨漲。高山向夕陽孤。是間大有天翁意。取次安排與老夫。</text>
<title>南湖舟中。戱贈趙奎昇使君。</title>,<text>蘆荻颼颼洒面凉。水鄕天氣近新霜。風江渺渺歌聲逝。雲日遲遲舞態長。桑落偶逢絲膾熟。菊花初入粉餻香。老夫頗信秋來健。白裌乘流到海倉。獵獵西風皁蓋翻。幔船齊發水南邨。山平月上彎彎影。潮落沙餘寸寸痕。別浦魚龍潛蒼漭。長洲鵝鴨閙黃昏。駒城他日成高卧。鱠玉羹絲恐未諼。</text>
<title>霜夜不寐感懷</title>,<text>旅泊常悲類轉蓬。頃來人事總成空。風霜震剝浮名外。年景消沈積毁中。赤脚荷蓑新釣侶。白頭含餔舊田翁。林齋閴寂晨鍾斷。起向燈前聽暗虫。</text>
<title>田廬歲暮</title>,<text>湖上深秋草未枯。意行聊復到村壚。綠筠舊翦齊眉杖。白布新裁穪軆襦。風在野時聞過鴈。月當牖處見懸蛛。鄰家知我能晨出。煗腹先敎飮一壺。局促何須戀鑿阫。傍隄籬落意悠哉。舒懷每欲看山色。信步猶能到磵隈。屋角樹間金字出。川身圩外練光廻。主家知我能來數。藷芋今秋滿意栽。一事纔休一事初。農家百事似乘除。紡車疾轉收緜後。田耜斜懸種麥餘。落葉風驅堆碓舍。殘蔬日曝委溝渠。霜威漸覺侵晨切。葺屋糊窓未可除。</text>
<title>書錦鷄巢屋壁</title>,<text>家計生來住野田。男能穫稻女彈緜。墟光的歷收蕎後。詩思經營倒菊前。賣犢僅當賖酒債。釣魚曾逐弄潮船。白頭會有鄰居樂。杖策時時到磵邊。</text>
<title>歲暮。洒掃書室。整頓屛障。夜分憶大谷山居。</title>,<text>蚤暮閒齋守一氈。老夫從此喜高眠。新糊窓朗攤書好。舊疊屛深隱几便。甁菊安排花向背。壁燈料理影方偏。正當落木歸鴻夜。卻想鰕庄一悵然。小屋元來斗㨾纔。身閒猶自穪裵徊。蔭檐檻似漁舟窄。鑿壁窓如蟄戶開。朱鷺長翎爲掃帚。綠螺圓殼當斟杯。何由此夕鰕庄路。黃葉村深賞菊回。</text>
<title>城西酒壚薄暮扶醉而歸</title>,<text>落柘深悲暮景蹉。當壚慣聽叩壺歌。邨醪溢罋瓜香發。野菊堆籬艾氣多。身世羝羊逢大壯。心魂蝴蝶到无何。昏鴉散盡餘霞沒。城市還須倚醉過。</text>
<title>李君範。鄕里久要也。聞其長逝。悵肰有賦。</title>,<text>六十年來守故林。紫芝眉宇見眞心。看書有味還高詠。對酒無言只漫斟。墟市魚鰕遒暮景。故山松栢隔層陰。卽今久要凋零盡。一夢西津復尋。</text>
<title>小出南郊晩歸卽目</title>,<text>入眼魚山紫翠匀。晩風淅瀝打烏巾。豊年隨處花餻賤。小市重來板閣新。極浦鴻飛爭落日。半山鴟嘯送行人。從今記取南郊路。一樹江楓蔭四鄰。</text>
<title>霜天晩興</title>,<text>十月輕容未覺寒。野農風味在江干。稻收出水遺根黑。栗柝迎霜落顆丹。弋客盛傳刀鴨美。酒家贏得箭魚餐。城中隙地皆塵壒。合與朱門作畵看。</text>
<title>城西佛庵。贈趙奎昇使君。</title>,<text>郭西林木晩含晴。筇杖芒鞵穪遠情。石角煑餻烟穗直。楓根寘酒土壜傾。斷山日與孤鴻沒。仄逕人如凍蟻行。想是使君餘興在。馬頭簫皷正嘲轟。</text>
<title>固城人千憶。過余請得一詩甚切。坐間口占長句贈之。</title>,<text>六十衰翁老海濆。當年猶自志凌雲。逢人只欠鞾皮面。讀史曾通鏡背文。小築蝸廬連市井。多從鴈戶事耕耘。卽今便腹非經笥。問字重來媿見君。</text>
<title>謝朴珣</title>,<text>年來撫事每驚嗟。自識吾生也有涯。讀易六爻皆逆數。誦詩四始只无邪。衛生轉覺身謀拙。齊物深知世務差。淨掃一堂便坐卧。更於何處著紛華。</text>
<title>府衙小酌。夜分乃還。卽事口占。</title>,<text>拄杖臨階始欲愁。回頭新月下西洲。黃花亂拂紗籠燭。白道橫穿皷角樓。魚市門前聞海氣。酒家燈下度邨謳。老蟾歌曲蓮娘酒。屈指星霜又一周。</text>
<title>次韻權處一初寒</title>,<text>橙子新甞濺齒酸。黃花萎後半庭寬。櫺星窓薄先知曉。吉貝衾輕頓覺寒。霜到地濃生廢甃。月無人賞度空欄。相憐久要城西在。據席攤書得易安。</text>
<title>菊半齋同鄰人夜話</title>,<text>闊達從他禮法踈。比鄰情熟卽吾廬。殘燈燄短評詩後。槁葉聲多說鬼初。往事不堪成一錯。此生有味是三餘。微言自可靈心得。卻笑迂儒讀五車。</text>
<title>初冬夜。同孫孝先，權處一。拈韻得冬字。</title>,<text>霜抹庭階木石濃。起看斜月在西峰。鬂毛突兀還餘夜。心緖蕭條又孟冬。葉罥虫絲鳴窣窣。樹添禽栖影重重。近知三峽人情熟。待爾明朝駐短筇。</text>
<title>冬雨 初冬</title>,<text>薄雲障日晩空濛。江上初飛數葉楓。敗絮韝衣經歲除。破銅爐火倩人烘。黃花散亂孤吟外。白幘低回淺立中。差喜微寒報晴信。明朝行藥小橋東。</text>
<title>晴後</title>,<text>薄霜庭院不勝淸。小立柴門賞晩晴。卧菊過時成紫色。飛鴉得意又繁聲。雲稀漸入寥天沒。日射偏於曠地明。竹屋紙窓閒自在。老夫容易過餘生。</text>
<title>郭西訪權子相不遇</title>,<text>道逶迤步屧通。邨扉只在野田中。陳鴉匝樹聲如雨。枯葉依叢力戰風。菊斝凝塵香裛裛。藥欄當樾影曨曨。鄰居摠說翁行處。不向禪庵定釣篷。</text>
<title>晩眺</title>,<text>竹邊籬落水邊邨。每到閒時獨倚門。天爲小寒成卵色。月於淸晝似眉痕。鴈羣滅沒看猶在。漁舍冥濛意不諼。得句未完還捨去。野農相喚有淸樽。</text>
<title>次韻朴履坦萬松樓</title>,<text>朴履坦。大邱豊角人。能文有雅望。築室于豊角西山萬松之間。扁其齋曰鳧繹。樓曰万松。使其族人進士思臣。持万松元韻。爲得余一詩。信宿苦懇不已。時余方屬疾。乃命兒子收把筆。口號書贈之。鳧繹西樓万樹松。樓居事事得從容。谿風颯爽便支枕。山日蒼凉好曳筇。蔭暍三庚蘇肺氣。貯書二酉佐談鋒。年來復憶臨池樂。擬接飛泉自遠峰。</text>
<title>朝日。過許景瞻花汀艸堂。</title>,<text>拂朝衣袂不勝單。隄上西風割面寒。驛路冰霜爭皎㓗。酒壚煙火意辛酸。羣鷄亂叫知邨近。灌木陰森見屋端。頗喜主翁能早作。看山已自凭欄干。</text>
<title>古西門觀戱塲晩歸卽事</title>,<text>江霧初收日已昏。仲冬風氣作微暄。長煙似水邨壚近。羣笑如雷窟儡翻。止處濃霜生菜市。歸來新月滿柴門。更闌飽飯書窓下。試向兒曹仔細言。</text>
<title>仲冬陰霾。走筆寄南陵金顯祐寢郞。</title>,<text>籬雀無聲日向晡。玄雲漠漠漫平蕪。鄰蹊曲折堆禾後。邨塾幽深種竹隅。雪意方濃林木暗。川光不動鸛鵝呼。飜思此夕西陵去。獨樹坡前訪酒壚。</text>
<title>早起柬權子相。約以立春日訪花亭許山人草堂。丁亥</title>,<text>低枕孤衾夜氣徂。灰香燈池念斯須。初陽滿戶人如醉。殘夢如絲鳥更嘑。杜谷寒梅稀信息。納陵烟柳醒蘇。早來料理遊山屐。準擬西亭訪酒徒。</text>
<title>寄示朴仁錫杜谷山居</title>,<text>比年不到杜陵家。想見殘冬興味佳。兒解檢書尋句讀。婢知丸藥送生涯。松杈恰受全窓月。梅枿猶開半樹花。會待雪晴泥㬉後。好從田叟問桑麻。</text>
<title>同金顯祐寢郞。步至三叉江堰。觀役夫。</title>,<text>三叉隄上雨雲昏。煙火叢叢到夕諠。麥色迥連金佛壩。鷄聲近在卵山邨。柳梯努眼皆臨水。蜆殼吹鯹半擁門。見說壬年春漲闊。郭南猶有繫船痕。</text>
<title>次韻辛龜淵五秀亭</title>,<text>五秀生成蔭一庭。相看主客兩忘形。濃陰爽籟家家得。幽鳥鳴蟬樹樹停。樵戶雨連舂磵白。漁梁風逆霹山靑。邇來政有閒居樂。不譜禽言註水經。</text>
<title>金剛隨時異名。春曰蓬萊。夏曰金剛。秋曰楓嶽。冬曰皆骨。許景瞻請余演其說。作四時頌如左。</title>,<text>寅賓之涘。雲霧晦霾。漭然溟渤。汎彼蓬萊。火雲垂景。百卉凄凔。其黃未隕。矗矗金剛。大火西流。玄霜始落。叢叢刺天。渥然楓嶽。木脫草枯。眞面始出。萬二千峯。峯峯皆骨。</text>
<title>舟行至魔兒灘。口占示李穉度。</title>,<text>船到魔兒灘。雙榔不住鳴。靑山遞俯仰。白日倏縱橫。駻石行相識。鄰舟看更驚。艑艖事賣酒。輕命候前程。</text>
<title>貞碧園。次韻申紫霞侍郞。</title>,<text>頖林風雪悵前緣。歧路相看政暮年。花絮已空修稧地。陰晴不定賣燈天。瘦如野鶴晨猶出。老似春蚕晝亦眠。慙謝吳興高詠在。洞庭留泊故人船。</text>
<title>渡氷庫津。却寄南雨邨進士。</title>,<text>江月幽居面勢圍。亂山回合出荊扉。徧栽栭棗春光晩。卻傍陂池夜色微。書史從容通里落。語音淸輭近京畿。上江咫尺煙波闊。待爾揚舲訪釣磯。</text>
<title>忠原途中。有懷申紫霞侍郞。</title>,<text>一霎衝泥度野橋。夕陽無限在山腰。渚虹暈斷餘靑靄。天鸙聲高沒碧霄。行路光陰燈市過。故人風味酒船遙。前期須趁桃花浪。準擬鳴榔下綠驍。</text>
<title>架南縣治途中。有大谷幽居。</title>,<text>童穉煕煕看客過。架南臺榭出陂陀。桑初放葉遮朱檻。麥已抽芒漾白波。別墅風光悲老大。每年歧路屬淸和。鮆魚新箰前期在。奈爾西塘幽夢何。</text>
<title>新味店口號</title>,<text>舍前舍後皆芳樹。黃栗留來不住鳴。且置雙柑斗酒事。主翁元不愛禽聲。</text>
<title>三浪墟市</title>,<text>馬鈴牛鐸動前坰。金谷山光極望靑。數處酒帘生返照。一邊魚市有遺鯹。谿毛海菜家家得。朄客蕭郞岸岸停。爲是暮天爭渡急。半江無計好楊舲。</text>
<title>三浪酒壚卽事</title>,<text>邨含層層地勢傾。上頭強半夕陽明。社巫呪鬼豺聲語。邨客招朋鴈字行。稔被柳絲遮戶暗。卻臨風瀨置樽淸。羡他王氣千年在。刀鱭偏從隔岸生。</text>
<title>閒官</title>,<text>麥浪漾風日。秧鍼刺水時。田家稍自暇。曳杖出前陂。皁盖何來數。靑錢散不疑。閒官如布糓。只是勸耕菑。</text>
<title>仲夏田下邨居</title>,<text>小立西洲日未曛。亂山空翠似連雲。紛紜隄柳搖風片。出沒湖禽曳水紋。酒肆光陰煙雨暗。漁家疆界芰荷分。黃蘆屋子靑簾舫。擬逐篙師老海濱。</text>
<title>仲夏邨居</title>,<text>湖邨五月雨斜斜。筇杖臨隄蹋淺沙。有酒盡行銀鯽鱠。無家不放石榴花。虫絲蕩漾閒愁傡。燕語支離睡惠加。三十年前經濟客。擬從田畒送生涯。</text>
<title>秧歌五章</title>,<text>今日晴復陰。雨脚來輕颸。新秧𦦔𦦔稞。駄向前陂時。娟娟新嫁娘。姊妹相携持。揷秧亦有法。男前而女隨。男歌徒亂耳。女歌多新詞。新詞四五闋。次第請聞之。稍揚若風絮。轉細如煙絲。若是乎怨思。怨思將爲誰。儂家雒東里。三男美須髭。儂生三男後。父母之所慈。千錢買長髢。百錢裝匳資。一棹便斷送。送嫁江南兒。兼是暮春日。回頭何限思。愔愔白茅屋。歷歷靑楓枝。江南異江北。事在鹺魚鮞。三月送郞行。九月迎郞期。江潮日兩回。燕子春深知。潮回復燕去。敎人長別離。鮮鮮皷子花。蔓絶花亦萎。阿姑自老大。言語太差池。出門試長望。涕泗霑兩腮。隔江父母家。烟波正無涯。哀哀乎父母。生儂太不奇。當日不生儂。今日無儂悲。今日不易暮。努力請揷秧。秔秧十万稞。稬秧千稞強。秔熟不須問。稬熟須穰穰。炊稬作糗餈。入口黏且香。䧺犬磔爲。嫰鷄生縛裝。持以去歸寧。時維七月凉。儂是預嫁女。総角卽家郞。儂騎曲角牸。郞衣白苧光。遅遅乎七月。歸寧亦云忙。但願七月後。霖雨九旬長。纖纖雙鑞環。摩挲五指於。在遠人是月。至近云是渠。家兄好口輔。言語太輕踈。謂言儂寢所。鼾息雙吹如。儂實黃花子。生小愼興居。昨夜南風惡。紙窓鳴噓噓。曾聞主紇嶺。上峯天西陬。雲亦一半休。風亦一半休。豪鷹海靑鳥。仰視應復愁。儂是弱脚女。步履只甌寠。聞知所歡在。峻嶺卽平疇。千步不一喙。飛越上上頭。請將馬州秤。秤汝憐儂意。請將海倉斛。量儂之恩義。不然並打團。十襲褁衣帔。縈之復結之。裝作一擔蕢。擔在兩肩頭。千步百顚躓。寧被擔磕死。此心無汝媿。</text>
<title>雨鈴詞四章</title>,<text>上天施淫雨。有時來潺湲。生人自多事。入耳翻傷魂。万屋盡垂霤。万霤如派奔。紛華尙自可。幽獨奈黃昏。大鈴若爭先。小鈴如相譍。前鈴與後鈴。次第相連仍。况是霪霖夜。久卧還復興。束牀一角枕。卥窓一點燈。打破鴛鴦瓦。剗去金碧甍。丁東自可恨。値此瓦溝成。懸知有巢世。盡歲無此聲。瀟瀟草木上。只是天機鳴。京倉駄米日。萬馬皆鈴聲。迢迢白門坂。一路鳴鏦錚。居南三十載。見聞猶京城。兩耳聞鳴霤。一夢京倉行。</text>
<title>納陵齋閣拈韻。同金應五，孫孝先，兒子在牧。</title>,<text>飛閣參差万樹間。遠於林罅見靑山。雲陰自共淸漣漾。禽語如知白晝閒。政有風情成坐嘯。卻臨淸景照衰顔。絶憐郭外沮洳遍。霖雨無因數往還。</text>
<title>雨中。同孫孝先，權處一，兒子在牧。拈韻得塗字。</title>,<text>破檐一角雨糢糊。白鳳仙花澹似無。未了數行書便睡。不妨三宿酒仍沽。今年濕地憂禾稼。昨夜乹星見屋隅。思殺七灘饒釣侶。擬將筇屐躡泥塗。</text>
<title>雨後西堂夜坐</title>,<text>積雨新晴星斗輝。庭墀猶自氣霏霏。風經密樹紛如舞。月度長雲疾若飛。稍覺煩熇收破簟。却憐餘汗在生衣。近聞澇水黃驍沒。擬托家書計又非。</text>
<title>合浦 今名馬三浦</title>,<text>征東督府事銷沈。千隊艨艟此水潯。虛市沙梁重駐馬。漕倉瓦屋亂鳴禽。北魚堆作家家廩。南燭叢生樹樹陰。何限當壚煩勸酒。麴香鹺氣正淫淫。</text>
<title>矗石樓</title>,<text>五月南江雨散絲。虛欄一角看淪漪。義巖波沒佳人迹。傑筆風生壯士詩。蓮葉酒濃淹晝景。菜花魚嫰適春時。我家曾是絃歌地。欲別名區意更遲。</text>
<title>荒山店</title>,<text>䰞塩煙直迥干雲。滷臭魚鯹挾雨聞。此日始知炎暑劇。每回搖扇旋薰薰。万蟬聲合動林池。人語相看指畵知。稍喜竹間延海色。一窓終日有輕颸。雨聲蕭颯送微凉。鸛鶴分飛去勢長。一霎雲歸風轉大。巨人島上正靑蒼。</text>
<title>雨過東田 東田在鎭海縣西十里</title>,<text>萬松林密雨如簁。瘦馬凌兢磴路危。何物黃鸝偏解事。一聲聲哢最深枝。</text>
<title>南城樓納凉。同金應五，權處一，兒子在牧。得樓字。</title>,<text>郡南阡陌接譙樓。雲物蕭然似早秋。隄上淸風吹䆉稏。湖中斜日隱梧楸。慣經舊雨思何極。惜別名園語未休。獨愛押梁山色好。數峯靑浥郭東頭。</text>
<title>晴後夜</title>,<text>札札莎鷄庭院東。夜半谿上有微風。檐虫網織繁星下。棚蔓花開細露中。甲子浪占船入市。五更贏得月當空。水紋簟滑煙幮靜。擬說閒居意不窮。</text>
<title>夜坐有懷金應五寢郞</title>,<text>荳麻三畒地。星斗二更天。破屋匏花底。踈燈虫語邊。殘年存久要。良夜只無眠。水國蟁䨓動。思君一惘然。</text>
<title>雨過合浦</title>,<text>馬頭隱約鏡光來。林雨墟煙合不開。万屋參差沙壩出。一帆欹側浦朝回。小街人滿爭新米。虛市年深偃古槐。慙愧弁南都會地。捴將茅竹蔭環阫。</text>
<title>洛東</title>,<text>洛東春漲漾朝曦。人語牛鳴動水湄。万斛塩船臨海客。一樓塵墨退溪詩。沙魚最重牽方覺。露酒如空瀉未知。卻憶去年村店暮。滿汀風雨看淪漪。</text>
<title>夏日。申紫霞侍郞寄示吳蘭雪再生小艸。作此寄意。使蘭雪見之。當不以鄙俚委擲之也。</title>,<text>湓江五月雨廉纖。蘭雪篇來手謾拈。已識風騷生涕唾。卻憐湖海老髭髯。綠郞去後詩情减。紅藥開時酒病淹。想到斜街明月夜。一樽相對定無嫌。</text>
<title>寄申漢叟侍郞</title>,<text>才調江光祿。官寒鄭廣文。門闌思卻掃。杯酒惜離羣。水濶猶殘暑。天長已細雲。夜來書滿紙。懷緖日紛紛。</text>
<title>病後</title>,<text>病後情如牛尾貍。全憑百果作生涯。窓間穉女頻來覘。意在筠籃小雪棃。</text>
<title>九日寄題許景瞻艸堂</title>,<text>山舘鴉嗁霜樹空。傍谿籬落有踈風。早來醉卧西軒下。身在菊香蜂影中。西窓月入半牀空。夢覺迴溪落木風。六幅絮衾三醆酒。幽懷只在閉門中。</text>
<title>民山四十韻</title>,<text>金官古王畿。山勢皆騰赴。團團土城外。簇立如停駐。民山出坤維。橫截直西路。烈風之所衝。戍削寡艸樹。其下走德橋。有路如匹布。傍爲數酒壚。烟火遞晨暮。吾家郭東偏。衺睨得右顧。相去只數里。相知若平素。開門卽相望。跟趾畢呈露。有如會心人。豁達見肺腑。今朝一驚嘆。漫漫徧雲霧。心知數髻鬟。彼處尙如故。淸風從北來。紅日翳復吐。脫然見眞面。叢蒨美無度。先有吏人子。詭恠人所惡。哆脣動佛號。擧趾卽禹步。言此最高頂。惡石之所聚。隱然瞰城中。形態若盛怒。從此吏受病。官民迭見忤。玄髫逸軍籍。赤仄聲官庫。安貿千籧篨。蒙羃比面具。所惧風雨至。年歲不自固。成言置僧寮。鍾聲與燈炷。恒於此中作。佛力以調護。傍有數邑甿。承命亟奔附。剗厓便架椽。砌石廑容屨。當中置佛龕。詭奇畢埏塑。沙彌五六輩。住持煩善喩。行人仰本末。梵唄若可遇。由其近城市。雜亂誰堪訴。婬嫗之所窩。強暴亦屢寓。僧亦厭其煩。去意誰能住。嗟嗟吏人子。于今復何籲。訹民羊羔利。啖官翦羢賂。千金在一揮。未足供婬酗。徵逋一朝起。株連及班祔。相煩寄一語。爾曹太計誤。節用而愛民。神其或汝祚。山靈豈爾祟。人禍實自作。攻玉在他山。惻怛見比賦。</text>
<title>贈鄭潤宅</title>,<text>楓槲無光山日頹。南湖鵝鴨動成雷。邇來懷緖無人解。賴爾施爲文賦才。</text>
<title>赤路如龍蛇行</title>,<text>赤路如龍蛇。蜿蜒極所視。縱橫萬萬丈。蹋蹋無窮已。一上而一下。出沒于山水。出上仰而喙。沒下疾措趾。京師八路中。厥自午門始。三條抵五劇。八達連九軌。其外列郡邑。近遠起步跬。馹騎之所蹂。堠人之所跱。迂回盡羊腸。正直卽金矢。愁思廑徒杠。怏意忽如砥。或歧分傍出。如木之枝披。或別出復還。猶江之有汜。那將一條繩。從玆達于彼。懸空兩緪直。而不議流峙。于時計所縮。奚翅百千重。雖令鵝鴨行。誰羡夸父技。甞聞古聖王。相地之遠邇。寧其跋涉勞。不欲害生理。阧或鳥不過。瀦或龍所徙。石或不可棧。泥或不可屣。或棟宇爽塏。或稌黍好畤。或要衝麗譙。或都會虛市。所以區域中。委曲以避此。長亭復短亭。勞勞極春晷。民生各有須。有須卽斯履。騎或髀銷肉。步或足繭指。朝宗動重譯。貿遷出九死。其餘総総者。事情不任紀。余亦人之一。飮啄實所使。非云慕輕肥。所以須措庀。迢迢嶺北南。十口各分委。相去五雷封。甁槖兩窳呰。年年春夏交。行李實由是。徒行喘如牛。汗雨淋鼻耳。噫彼軒盖子。訶導雜梃箠。常恐死途傍。永爲高人耻。豈不捨之去。高卧永不起。顑頷十數口。所望實怙恃。明月出已久。天階淨如舐。安得傅羽翰。一擧遺凡鄙。</text>
<title>田廬歲暮</title>,<text>万事年來要埽除。行裝隨分老田廬。胃寒敎製通關藥。眼暗休看夾註書。吹角建牙酬爾輩。咬薑呷醋媿余初。秋凉頗動扁舟興。好佩笭箵自鱠魚。</text>
<title>從城北外酒家。率意過牛巖邨舍。</title>,<text>老去偏憐樂歲徂。酒壚仍在古城隅。稻收陂似開奩鏡。楓落山如潑墨圖。燕壘已空遺破卵。鷄窠初葺聚殘雛。眼前物色渾堪賞。且復寬心盡一壺。</text>
