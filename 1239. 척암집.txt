<title>見盆梅不開。感而作招魂詞。</title>,<text>梅兮梅兮。豔姿貞心。宜莫如君些。梅兮梅兮。淸韻孤節。亦莫如君些。眉山蘇氏三疊調兮。畫出君之淸勝些。紫陽夫子續而和兮。灑灑乎道韻仙風些。主人之寡諧兮。蚤託契於歲寒些。移植于盆上兮。漑之灌之無間些。胡爲乎芳魂之飄颻而不歸兮。使我心溥溥些。豈其貞節之或渝兮。抑亦俗狀之無足與些。託楚些而遐歈兮。魂庶幾乎格余些。</text>
<title>銀杏</title>,<text>愛渠東魯種。移植草堂前。佳實宜籩供。淸陰足講筵。</text>
<title>庭梅</title>,<text>寂寂當階立。尋常不自奇。卻愁春風裏。浪被時人知。未遇西湖賞。甘爲衆草伍。何論遇與未。愛爾持心苦。</text>
<title>丙午立春。與族祖公佐 弼禹 共賦五言二十四韻。</title>,<text>忽聞春消息。歲月何堂堂。律回鄒生暖。福頌箕疇康。晦木方敷葉。啼鳥復頡頏。屬當三餘盡。覷得一氣良。攜手同心子。起傍讀書牀。輾轉披情素。論討間雌黃。角切圭如琢。詩云淇上篁。至諴天能勝。嗟哉昔人唐。宜誡彎弓鵠。莫追迷路羊。弱冠加三飯。况復年富強。未效驥尾蠅。纔解鹿邊獐。工欠精而積。氣偏浮且勷。庸庸無一善。如何不面墻。試聆孺子歌。淸濁取滄浪。魚目還呈彩。莫耶未售鋩。世道日頹波。三見滄海桑。逐逐生機變。洗洗索瘢瘡。忍噓風中火。寧托𥳽後糠。念吾靑氈業。書史滿塵箱。灝葩先秦漢。鉤棘笑左莊。目之皆文錦。如耳聽笙簧。勉矣各努力。毋使虫鼠傷。此日難再得。君子訓勿忘。述懷要自警。敢冀瓊琚煌。</text>
<title>讀朱夫子十二辰詩敬次</title>,<text>我思樂郊歌碩鼠。朝日飯牛理荒圃。不要虎乙爭奮迅。閑拈兔毛憂莽鹵。臥龍乍起扶漢鼎。長蛇一化成晉雄。馬遷悲憤焉知道。羊曇曠達亦失容。願得猴山昇仙訣。上與劉雞鳴雲角。贔屭越犬方吠雪。關門只可飽猪肉。</text>
<title>誦蓼莪詩。三復流涕。因推其餘意。作蓼莪三章章八句。</title>,<text>蓼蓼者莪。雨露其濡。滋之潤之。有厭其苗。及時峻茂。冀爾昂霄。鶪之鳴矣。匪莪伊蒿。比也蓼蓼者莪。春風其庇。培之植之。有儺其枝。及時養成。大廈是支。霜之隕矣。匪莪伊蔚。比也蓼蓼者莪。實維嘉種。長之育之。蕃衍盈壟。及時流根。誕報無竆。歲之遒矣。匪莪伊蓬。比也</text>
<title>謹次晩愚亭韻</title>,<text>吾道東南在。衆星羅秋旻。歲暮高山曲。夫子得其眞。晩占雷巖隈。江山一洗塵。藹藹林霏捲。痕痕月華新。拓牕時宴坐。依然太古純。好鳥時鳴澗。游魚或在漘。杖屨逍遙去。物物欣遇辰。好涉陶園趣。寧爲石門晨。西林今寂寞。誰復斯境臻。</text>
<title>家大人壽辰頌禱</title>,<text>一氣恢台嬗午天。南山秀色絳雲連。萬家艾虎仍佳節。雙幄蓮龜又吉年。綠玉扶衰春不汗。丹籌添賸海重圓。聯將盡室無疆祝。更乞初筵識字仙。</text>
<title>賀帆溪丈人李公僉樞宴席</title>,<text>夫犧尊靑黃。非朽木之可施。秬鬯馨香。非瓦缶之可盛。理固然也。殷太師敍洪範五福之疇曰攸好德。是其壽福也康寧也諸福之物。非好德莫之致也。十九年春。國家有慶。大用優老典。年八十以上。幷授三品秩以寵之。時則我外舅帆溪丈人以八十五歲大耋亦與焉。朝布衣而夕大夫天也。命下之日。丈人沐浴具冠帶。拜告于廟。退而嶷然高坐。童顔益春。望之燁然若仙鶴之在琪苑也。胤子上庠君大而甫。與其諸弟若瑜珥輩。旣道萬福稱觴而壽之。因列讌于二桐之軒。以歌頌聖恩。於乎偉矣。余以貳室舊客。幸廁末席。區區觴祝之情。弟子眡也。祝之將何眡焉。其在天保之卒章乎。爲賦二律。以侑彩筵一觴。煌煌恩渥草茅延。筭到靈春八百年。物外仙容愈綽約。天南淑氣政團圓。固知積善工夫巧。端合裕家慶福連。玉帶靑衫交隱映。傍人何莫畫圖傳。花竹深深日月延。緋衣大老赤松年。登眉瑞色春千歲。繞頂恩光玉兩圓。座上衣冠黃綺是。庭前歌瑟紫琳連。愧余曾乏凌雲手。此事無因曠世傳。</text>
<title>謹次龍麟契帖韻</title>,<text>夫龍生於不測之淵而爲三百鱗虫之靈。麟生於有道之世而爲三百毛虫之靈。均是鱗毛之族也。特以靈禱者。蓋龍爲文明之瑞而麟有仁厚之德也。所以古人之善頌吉祥者多取焉。如嫁女而曰乘龍。生子而曰抱麟是也。我外舅李公以彪龍之姿。毓麟趾之祥。爲女者五人。爲男者三人。俱彬菀可喜。而內外孫曾亦已嶄然乎頭角矣。詩曰瑟彼玉卣。黃流在中。其不信矣乎。一日命胤子上庠君大而甫。諗諸兄弟之異姓者。各出如干物。圖所以講睦敦倫。歲一團圝。而列書姓名于一帖。名之曰龍麟契。噫龍與麟之爲靈昭昭。而今以龍鍾如道和者。混是帖得是名。不亦侈乎。葢嘗觀於上庠君之歌頌。而知其所以命名之意。不亶爲一時誇耀而已。實所以寓螟祝於無竆。冀燕謨之勿替。而將使出於麟者箇箇有仁厚之德。出於龍者箇箇爲文明之瑞。以至於麟之生龍也。龍之生麟也。庶幾不讓於三百鱗毛之族。而入而存身於不測之淵。出而爲瑞於有道之世。則安知無圖畫麒麟之賢碩。登躍龍門之雋英。隱然自此而爲之兆也哉。道和少學屠龍。晩而無成。今於是帖也。尤有所感焉。遂書之如此云爾。東海千年我匪龍。麟遊幸躡大奫冬。畫圖麟閣遺休遠。盤礴龍興淑氣穠。龍伯長春傾壽斝。麟兒暇日導詩筇。區區自愧麟楦客。願續荀龍不盡悰。</text>
<title>除夕視少輩</title>,<text>羊胛光陰五十餘。蕭蕭華髮坐竆廬。馳心聲譽都歸浪。費力文章更覺踈。閱去久無當世念。閒來堪讀古人書。諸君視我爲深戒。願勿徒亦勿徐。</text>
<title>大明紅</title>,<text>榦綠如絲直。花紅宛錦裁。皇明千古恨。葉葉不堪哀。二百春王後。明花一樣紅。夕陽何處斷。惆悵訴皇穹。</text>
<title>八月望日。責菊花將發。</title>,<text>東籬晩節高。千古配淵明。未到重陽好。如何競吐英。</text>
<title>謁圃隱先生影幀有感 臨𦤎</title>,<text>西京過劫白雲悠。獨有先生畫裏留。百死精忠爭似日。三韓義氣欲無秋。烏紗弊服猶皇制。鶴髮疎眉盡國憂。潦倒平生山仰忱。釣翁臺下暫踟躕。</text>
<title>涵溪亭。次板上韻。</title>,<text>巖護前人躅。溪涵小閣流。登臨千古感。盡日不能休。</text>
<title>九月上香罏峯。謹次大山集中韻。</title>,<text>秋風此日氣全蘇。一朵香煙占藥罏。直上躋攀吾道是。其餘錯落大觀無。竆時眼目皆蟲俯。樂處胷衿與雁孤。仙伯能知花事否。明春好待一場娛。</text>
<title>壬午重陽日感吟</title>,<text>五十八年九日今。秋懷摵摵任虫吟。黃花不負東籬節。白髮多慚處士心。宇宙以還無與晤。江山何處可相尋。桑弧蓬矢元初志。留取殘篇更惜陰。</text>
<title>壽母生朝。謹具一律。要以識喜。</title>,<text>勝節人間七月天。庭槐花發壽幃連。星回綺里懸弧夕。外王父谷口公嘗榜其所居曰綺里。 天送丹樓製錦年。曾王考小宰府君亦以是歲周甲。莅丹陽郡。 喜懼烏情千歲窄。尋常雛弄一堂圓。如今種得崑崙核。願比西河不老仙。</text>
<title>疏行歸路。紀行兼述懷。拜呈舅氏鄭公。民秉 且示一行僉賢。</title>,<text>協洽天中節。抱函西上京。袒胷尊大義。披腹集羣英。時維我舅氏。毅然獨擅盟。氣節凌霄漢。譚論發韶韺。雅望三上舍。族父與權成。鶴髮衣冠偉。熊魚取舍明。姜金俱雋達。崔柳寔勁貞。卓哉居前列。活甫及雷兄。顯輩諸君子。秋秋不虛名。余以江湖雁。姱服結杜蘅。十日郵亭會。時聞遷喬鸎。一封琅玕字。片片腹心呈。璀璨紅錦。灑落濯滄纓。策馬如魚貫。連天鳥道橫。滌煩頻據石。論懷或班荊。行到中原界。㺚川瀰且盈。誰謂瞿塘險。自在中流行。指點琴臺古。義氣益崢嶸。雨雷頻傾注。溪澗幷奔澎。詩人又窘歎。千古同不平。嘖舌行路客。屬目田野氓。出沒炎海裏。更覺鴻毛輕。經旬抵漢水。漢水風波生。奔騰白馬疾。盪潏魚龍驚。矯首五雲處。紅日照心旌。亹亹報國念。懇懇格天誠。岧嶤鳳闕下。相期玉漏丁。所嗟臺烏噤。夫何棘蠅營。彼哉獜楦客。來去不足評。天色黝如桼。雷霆盪一聲。傎倒過磚峴。頃刻出都城。蒼蒼木覔山。東南一半傾。妄恃生三義。危機敢觸攖。嶺海固其所。鞭撻還爲榮。攜手同心子。回車復修程。樹處因爲席。酒帘輒傾觥。邇來黃河濁。寸膠不能淸。又有靑鳧士。初逢若素情。蹇驢亦有意。嶠關一長鳴。諸君知此否。勖哉胥歸畊。</text>
<title>伴鷗亭文會日。次李比中韻。</title>,<text>江閣翛然聚白頭。詞林曾是少年流。爽衿益覺湖山曠。遐矚猶嫌樹木稠。眞卛風情傾一席。從容文事破千愁。今行勝似遊河朔。指点江湖自在鷗。</text>
<title>草谷。與趙繼能 述祜，李君顯呼韻作別。寄姜蒔甫 馥 戚兄。</title>,<text>琅函遙載火雲程。竚看天心復處生。一片危衷紅日照。萬言公義泰山輕。怒龍忽作奔騰勢。歸雁空含寂寞聲。洛水商山靑一色。與君此別更多情。</text>
<title>塔洞主人李必振 珌 出示桐溪鄭先生山城血書。奉閱之餘。不勝感憤。爲賦一律。</title>,<text>劒立山城一髮靑。煌煌遺蹟見先生。滿腔丹血春秋炳。涴紙斑痕日月爭。大海千年增氣色。九原何處泣英靈。書生怒膽張如斗。三復風泉涕淚橫。</text>
<title>次醉睡軒韻</title>,<text>醉便希夷睡便淸。冷然旬五御風輕。醒來自有吾家路。賢祖書中寶鑑明。風霜摵摵動園林。喚起幽人一逕尋。獨有梅兄同寂寞。春來春去了無心。纚纚華佩紉幽蘭。聽我長歌行路難。久矣瑤琴絃斷絶。薰操海拍爲誰彈。遺詞淸絶擲金然。猿鶴悲吟已十年。也識仙官皆舊侶。招呼只在玉樓邊。</text>
<title>臨川講堂落成之日。區區慰幸。不能無言。追賦一律。呈金持平 興洛 案下。</title>,<text>洛水儲精幾百年。宮牆新闢感通泉。規模鹿洞鳴璆地。消息濂亭霽月天。報佛粗輸輿士忱。肯堂多賴胄孫賢。翬飛燕賀無疆祝。永使豆籩式莫愆。</text>
<title>謹次南岳書堂重建韻</title>,<text>百年葵麥奄茅成。天道由來迭晦明。太極扉深山拱立。瑤琴匣古水鏘鳴。風霜此地偏多感。日月何時快見晴。報佛輿情無遠邇。瓊章繡幅溢前楹。</text>
<title>行視靑山作</title>,<text>暇日尋幽興。靑山入望碧。迤迤渡石矼。光風拂兩腋。步隨川流轉。微徑穿沙石。指点紫雲虛。動搖葵與麥。漸竆芳草堤。曠焉無礙隔。小孫能解意。翩蹮導余屐。須臾越小嶝。面勢頗穩適。繚曲山如擁。坡陀境成僻。龍山當面峙。潭水纔去尺。中藏半畒邱。呀然天池闢。野人時灌畦。殘桃獨守陌。造物元有心。不應空棄擲。而余百無能。蚤有幽閒癖。琴書六十年。久作山外客。玆焉叶素志。不患境界窄。臨流可濯纓。登皋可爽膈。何時得茅誅。送老披墳籍。</text>
<title>聞龜潭之會。洞中長老。遇雪留賞。因步板上韻。遂忘拙續次。</title>,<text>迢遙物色古潭濱。千古湖山一望新。老屋涓珠添爽韻。平林畫髮絶纖塵。昔人未必多今樂。末席無緣致此身。欲把鵞毫書俗字。浮邱仙伯恐相嗔。</text>
<title>甲戌仲秋。會校先生遺集于晩愚亭。而適余有事。後往先歸。俛仰西林之感。實有不能已者。偶閱高王考遺稿。有大山先生文集校勘時祠字韻三疊。遂伏次其韻。拜呈于愚亭校席。</title>,<text>秋月雷巖照。依然塑坐時。見牆秪有卷。報佛尙無祠。星斗斯文訣。江湖小子悲。溯言千古事。努力不須辭。白首同門彦。庭梧露滴時。重登泗水社。遙憶雪城祠。消息瑤絃斷。典刑秋柏悲。區區今日報。修述卷中辭。我生湖水晩。猶及燕閑時。敎雨詩書架。眞源道德祠。宛然如昨日。誰是解余悲。三復西林句。晦翁曾有辭。</text>
<title>次少輩立春韻</title>,<text>天機流轉迭西東。六十平生老此中。每歎光陰同逝水。旋驚消息又番風。尋常猶佩春冰戒。造次寧忘一簣功。睡覺寒牕新日照。惺惺二字驗微躳。</text>
<title>次明湖契會韻</title>,<text>勝集吾鄕趁復雷。天心人事妙相開。幸生唐魏千年俗。共躡容忘二老臺。流水琴心抽古匣。夕陽詩料泛香杯。雖然讌樂非徒爾。勖把芳規更啓來。</text>
<title>贈鄭壻道汝 淵昌</title>,<text>有媚烏川子。爲余坦腹郞。容儀旣夙茂。眉目儘淸揚。赫赫家聲自。湖叟奮永陽。忠孝爲弓冶。詩禮勝籯黃。涵翁增式廓。東淵尤有光。家庭規墨裏。何憂學迷方。日用須戰兢。庭除愼趍蹌。直向吾家路。無處不康莊。君子貴立志。傎沛豈敢忘。譬如適道者。莫追歧路羊。譬如菑田者。莫敎養莠稂。射者要求的。飢者必飽腸。苟欲竆高遠。匪由無梯航。所嗟光陰駛。去去若梭忙。靑春曾幾何。鬢毛已雪霜。歷觀天下人。鮮矣不悲傷。余以糞朽質。粗解鹿邊獐。風埃屢傎倒。藝林輒頡頏。匍匐歸來晩。還愧壽陵娘。久摘巡山梨。敢說樹頭薑。父師丁寧訓。森然日星煌。狹見懼蛙蛭。徒勇戒螳蜋。歷歷猶在耳。令人汗如漿。願君無效我。及時勔自強。策駑能驥步。磨鈍可霜鋩。平地方一簣。進進成高岡。詞章亦小技。秋夜泣露螿。三復徐生序。千古感歎長。摯志與顔學。無謂不敢當。至誠能透石。不學便面牆。勉取竿頭步。駕言勿彷徨。我言非耄者。曒如出扶桑。</text>
<title>次紫極宮感秋詩</title>,<text>紫極宮感秋詩者。李供奉四十九年之作也。後來蘇黃家和之。爲千古騷家之口實。而率皆馳騁詞藻。了無反躳修省之意。則又何足尙哉。惟我退陶夫子因石崙之役。撫景興感。發之詠嘆。而其寡過熟仁之功。實有不可已者。此晩修先生所以深有契於當日。而續次元韻。以寓無聞之戒。儘所謂前後一揆也。顧余荏苒。適當是年。雖不敢效二先生之爲。而區區所感。抑在此而不在彼也。玆復續次。以述感慨之懷云爾。昔人千載逝。糟魄在簡竹。而余坐迷塗。嘐嘐不可掬。秋聲轉憀慄。俛仰幽懷獨。願從巖栖來。旋就凝庵宿。珍重二夫子。牖我如龜卜。人心有變化。天道有姤復。鏡要重磨盡。山成一簣覆。無徒舍己田。庶幾日至熟。</text>
<title>河上歸路。登屛山書院。感吟一律。</title>,<text>秋水屛山畫幅然。先生遺躅此中傳。絃歌鹿洞重恢地。風月濂亭太極天。老壁雲歸開硯滴。虛堂日照藹罏煙。百年寰宇吾生晩。恨未趍登執燭筵。</text>
<title>高山小集。次鄭都正 俊和 韻。</title>,<text>靑鶴藍輿轉自東。煙花三月勝筵同。滄洲物色纔新雨。綺里衣冠太古風。未有如今仙伯會。堪傳此事畫圖中。邂逅千里龍門感。爭似扶桑曙日紅。</text>
<title>丁亥暮春。攜老少上公山。煎花作。</title>,<text>白髮探春信有緣。公山高處乍開筵。濁醪挑出詩思湧。香餠消來俗慮煎。錯落山容紅半點。微茫野色綠相傳。一場團樂斯焉足。回首臨風更囅然。平生自謂慕仙緣。今日還登尺五筵。王母城臨雲外聳。子規春向鼎中煎。萬山煙景皆吾有。勝地文章自古傳。濁酒豪情元不禁。斜陽飛下任翩然。</text>
<title>丁亥除夕。謹次朱夫子元宵韻二律。</title>,<text>何處元宵好。如今入定僧。林深常少客。夜短不須燈。琴韻高山在。詩思白雪憑。野雞三唱後。攪卻小孫興。何處元宵好。逃塵便是僧。案登三白飯。牕對一靑燈。樂處天機露。衰年酒力憑。嘐嘐千古意。猶不待文興。</text>
<title>慵窩柳公致祭時。構一律仰呈。</title>,<text>上將壇高七十鄕。黃猿時事史堪張。先生大義熊魚辦。聖主殊恩牲醴香。千古雲車方陟降。三州華蓋共趍蹌。天高日月無私照。吾嶺如何答寵光。</text>
<title>次玉淵亭重修韻</title>,<text>翼翼牕楹煥復新。依然疇昔一團春。無邊物色虛明界。有道琴書寂寞濱。勝處堪憐興國會。餘生偏感浴沂人。淵心秋月千年照。吾黨如何報刹塵。</text>
<title>次來格廟重建韻</title>,<text>秋陽烈烈古祠明。髣髴雲車自上京。錦落天機留一段。春回階竹擅雙名。山河宛帶衣裳淚。天地昭臨俎豆誠。也識英靈如水在。皇皇來格慰羣情。</text>
<title>次藏六堂韻</title>,<text>嶙峋龜背曝陽秋。許送長河坼處流。造物經營皆畫面。先生栖息最低頭。百年𨓏跡蒼茫界。三字新扁白露洲。區區志願居然暮。曷日登臨擺俗愁。</text>
<title>次南雲用晩圃韻</title>,<text>閱歷心期歲晏看。休將桃橘較甜酸。採山釣水爲經濟。品石評花作訟官。北陌時從酬白髮。西疇暫出伴黃冠。漢陰圃者忘機後。獨對秋容也自寬。</text>
<title>感懷</title>,<text>匍匐歸竆里。頹然萬念輕。人間多白論。天下少靑萍。誰謂山河窄。頻瞻日月明。鄒書三反訓。要以送殘齡。</text>
<title>龜潭臨水亭新成。爲構一律。</title>,<text>山水中間一洞天。新開小屋勢幽然。祗林劫燼經三變。講樹春風杳百年。卻喜華櫳添勝界。誰將寶匣理遺絃。登臨此日無竆意。願與諸君益勉旃。</text>
<title>偶效回文體</title>,<text>山明雪照廣河天。喚鶴疑來洗骨仙。歡意盡傾樽酒釀。妙句耽向燭花剪。盤登細菜芳香襲。案對常書正脈傳。槃澗矢心甘自樂。環屛翠抹點霞煙。</text>
<title>重陽日。肯庵李公佩壺登大夕山。簡速諸父老來會而倂及於余。蓋以風流敍暢。不拘年齒也。至則杯盤交錯。獻酬從容。討情懷之多少。歷湖山之悠夐。所謂佳辰美景。賞心樂事。殆庶幾焉。旣罷構得一律。遂拜呈于肯庵公及族父几下。兼示諸同志。</title>,<text>九日芒鞋大夕頭。崢嶸秋色足風流。濁醪不負黃花趣。勝處都忘白髮愁。耆碩如今同此會。文章於古鮮吾遊。斜陽解惜歸人意。欲沒雲端故少留。</text>
<title>次槐濠書塾韻</title>,<text>聞道槐濠勝。學子正秋秋。中闢一書塾。直對南山幽。百工必於肆。老農必於疇。莫學游騎遠。努力上灘舟。自有田地好。肯向門外求。牧翁遺芬地。兄考善貽謀。濠池泂如鑑。活水來源頭。彼哉麟楦客。滔滔是末流。有媚二三子。聽我歌遠遊。命分元有定。貧賤不堪憂。相期到歲晩。游息復藏修。折肱方知醫。爲君挈領裘。</text>
<title>拓菴</title>,<text>落拓身無拘。展拓心自寬。拓牕嘐嘐意。黃虞千古間。</text>
<title>甲申秋。與李大而 鍾泰 聯句。</title>,<text>靑猿七月初六日。二子悄然坐相看。人世光陰如過隙。六十平生空飯飡。大而。 是日又逢陰雨窘。破屋牀牀苦無乾。達民。 有書在案無欲讀。有琴在壁不敢彈。大。 慨然起憶新亭集。江南名士涕空潸。籌策不能坐决勝。膂力不能超跨鞍。達。 擧世滔滔傾湫海。隻手誰可回狂瀾。文物吾東五百年。天下皆稱舊三韓。大。 先王法制炳日月。皇室規模表襟鞶。達。 衣以縫掖冠章甫。眼中不見椎䯻蠻。大。 閼逢風雨四周後。一片丹心尙不刊。達。 悵望斗北遙遙處。夕陽秋色空餘壇。大。 學士孤魂何處在。某里花草春又殘。達。 乾坤正氣殄不得。山林幾處歌考槃。欲爲仲連蹈東海。願作伯夷登西山。大。 超然自靖亦一計。林慮葢有申屠蟠。達。 只有頭上蒼蒼在。一理無往而不還。大。 聞說名公出門去。卓卓風節摧老奸。達。 已矣世道今如此。不若深入謀身安。丁寧相守金人戒。茅茨終日掩柴關。大。 高堂俱有鶴髮在。吾輩苦心言亦難。山岨水曲一弓地。與之攜手期蓋棺。達。 隨分耕鑿生涯足。暇日登臨胷懷寬。此外紛紛何足道。財者財之官者官。大。 相逢媚悅妖狐襍。一場唯諾林鳥𠴨。達。 爲學豈易時中道。處世終難元祐完。大。 往往直犯危言戒。腔血如沸不可刪。達。 偶得村醪一大醉。抵發狂言說若干。大。</text>
<title>次葛川亭板上韻</title>,<text>先生當日晩栖山。曲曲淸流別一寰。靜裏琴書香露濕。林間袍笏白雲閑。隱屛春意猿啼歇。栗里高風鳥倦還。賤子猶知先契重。如今匍匐叩柴關。</text>
<title>方壺亭。次板上韻。</title>,<text>聞道方壺勝。行尋綠水流。列嶂都削骨。短麓忽低頭。沙闊鷗盟遠。雲歸鶴影留。通泉百歲感。怊悵過空洲。</text>
<title>日李君驪應。與縉兒往觀小川玉女峯下水石。爲余盛言之。行到其處。眞山水奇處也。驪君作小記。又題一律。遂忘拙續貂。</title>,<text>聞說瑰奇玉女峯。芒鞋踏破水聲中。回環結局都無缺。絶特呈觀各異容。怳忽如登句漏界。泠然欲御列仙風。山靈應識吾名字。曾是靑田耕牧翁。</text>
<title>辛卯立春日。夜占一律。</title>,<text>寂寞天機一日新。頹然病殼頓精神。遠山雪落春心動。虛室風微淑氣臻。天地中間無拘老。琴書七十太平民。小孫拈取蓂書讀。太歲今年又在辛。</text>
<title>有宋淳煕甲辰仲春之日。朱夫子作武夷櫂歌以貽後世。今於百世之下。歲値甲辰。時又仲春也。反復吟誦之餘。感慨不勝。因敬次其韻。</title>,<text>天生夫子擅仙靈。山益增高水益淸。三復遺歌如耳聽。依依九曲櫂頭聲。一曲漁村喚小船。春風神采照山川。自從千古山頹後。依舊幔亭羃翠煙。二曲粧成玉樣峯。仙娥何事讓春容。亭亭不是邯鄲態。雲雨陽臺隔幾重。三曲仙巖舊號船。魚河往劫不知年。把來有用藏無用。空使遊人費矜憐。四曲雙峙宴坐巖。金雞摶羽影毿毿。羊裘釣客知何處。寒月分明印在潭。五曲雲屛轉入深。琴書四十付邱林。爐香一抹無言坐。臨水登山這箇心。六曲寒流遶作灣。仙廬寂寂晝常關。此間賸得春光好。花落鳥啼一樣閒。七曲天壺倒碧灘。回船移泊鏡中看。何來飛瀑如虹飮。噴玉跳珠一任寒。八曲樓巖向遠開。廓然如往復如回。遊人鮮有臻斯境。誰識箇中妙處來。九曲平衢廣莫然。茅簷竹落繞晴川。邐邐興倦重回首。管取靈源一線天。</text>
<title>贈別柳敍九</title>,<text>白首花山客。邂逅若有期。書牕明月夜。野樹綠陰時。淡淡無中味。慇懃各自持。驪駒歸去路。江渭一般思。</text>
<title>次曺景博 秉文 涵養齋韻</title>,<text>商周遺制已千年。小屋新成碧水邊。灑掃初程培幼眇。存省極效到英賢。聖謨不在規繩外。神目如臨几案前。二字扁楣能述古。看他光霽煥心天。</text>
<title>詠金剛</title>,<text>聞道金剛萬二峯。神彫鬼刻畫眞容。頭頭雪白無煙玉。面面苔蒼不葉松。石鍊千鋩愁伏虎。泉舂萬斛失鳴鍾。山靈卻恐天機泄。不使文章放一筇。</text>
<title>贈別李君達彥 斗浩</title>,<text>之子生南服。枉從如有期。促膝連三宿。天寒釀雪時。浮雲任變滅。良玉貴堅持。忽唱驪駒曲。如何室遠思。</text>
<title>孤雲講席示諸生</title>,<text>淑氣恢台轉午天。明招故事幸玆筵。一方衿佩同人會。千古規程小學篇。到老無緣資警益。如今卻喜共周旋。茫茫餘響尙餘在。勖使諸君勿墜傳。</text>
<title>見兒子輩古檜聯句。喜題其首。</title>,<text>有檜蒼然古。云是數百年。竦立如無地。直上欲參天。幾老風霜裏。還靑日月邊。拓翁。 茂匝斗餘大。勁無尺朽愆。絅輝。 上若華蓋張。下如高腳蹇。絢輝。 強項睨半空。圓體象重乾。縉輝。 白雲碍不過。靑山擎無騫。紀輝。 露葉沾猶沐。風枝拱若虔。絅。 老龍成鱗耶。飛鳥見背焉。絢。 白甲帶秦兵。翠黛粧趙嫣。縉。 冐雪瓊柱屹。搗風鐵衣堅。紀。 膩對蚩尤額。高爭浩然肩。絅。 華柱問歸鶴。棧道訝杜鵑。絢。 若植龍門岸。能橋漢水漣。縉。 靑光春外動。耿魄月中睊。紀。 柯短淸陰薄。榦疎疾風蠲。絅。 魂作危鶻栖。影隨長蛇牽。絢。 陰惜仙靈庇。風癯杜柟顚。縉。 古色疑墜石。老影欲踰巓。紀。 勢揷雲橫上。翠帶春到先。絅。 亂石依根聚。狂風借葉眠。絢。 竹疑瘦影疎。杞讓大抱連。縉。 鳥夢霜光襯。鹿跡雨聲湔。紀。 上竦挺南國。昂莊鍾北燕。絅。 被雪垂銀索。承露訝銅仙。絢。 摩霄氣愈壯。凌霜色故鮮。縉。 剛腸如食鐵。緇腹欲呑煙。紀。 蟠形竆蛟脊。禿葉枯釋鬋。絅。 似帆跨大海。如竿揭深囦。絢。 初疑玉宇擎。還怕銀河穿。縉。 舊譜丹桂族。前身赤松緣。紀。 距地天猶近。彈斧石還剸。絅。 形枯吟澤老。髮短逃世禪。絢。 高擧疑楚鳥。超脫笑蛻蟬。縉。 龍光爭荊劒。龜文效漢錢。紀。 衆木無上出。脩藤僅尺纏。絅。 蛛絲等網設。虫痕宛刀鐫。絢。 直若從繩立。喬宜出幽遷。縉。 取可支廈梁。移能撑海船。紀。 聳榦伸虹碧。方實結山玄。絅。 雨洗齊山斧。夢覺炎皇鞭。絢。 捋去千仞壁。栽來一抔埏。縉。 正體揉欲屈。方心鑿爲圓。紀。 蒼如錦官柏。香猶海山𣝕。絅。 撑天睨九閤。著地容一氈。絢。 百世無匠石。千古老衡田。數存靑黃施。一何荊棘捐。樹木猶爲惜。嘐嘐續短篇。絅。</text>
<title>日權上舍永鎬重理葛野書堂。功訖以韻語請余。余雖不嫺。而平日固愛君之從事於此。遂書此以贈。</title>,<text>葛山林麓最淸幽。中闢書齋好息游。詩禮劉庄宜遠述。規模鹿社勉增修。巡山醋果人誰摘。入海明珠我自求。老矣無能揮麈拂。謾將雪日惹閒愁。</text>
<title>謹次虎溪申公 適道 焚黃韻</title>,<text>若使當年遇聖人。春秋衮筆特書之。三韓義士鵝洲某。可與西山伯仲之。先生高義烈霜然。歎息苞蕭浸下泉。隻劒精神磨欲盡。三刀宦業視如捐。太陽均照無幽壑。渙霈新霑最吉年。華祝輿情歌未足。諸君何莫奏笙絃。</text>
<title>謹次瓢隱金先生愚江草堂韻</title>,<text>魚河𨓏劫水聲多。賢躅茫然可柰何。鹿洞千年悲茂草。廬山一半認仙家。悠悠不返晴霄鶴。啞啞徒聞古樹鴉。卻恨愚蒙生苦晩。未曾操箒席間過。</text>
<title>次自樂堂權公 守經 貤贈韻</title>,<text>煌煌東史續編年。丙子忠良堪畫傳。自樂先生眞丈夫。大明日月獨臨天。英靈尙在孤鴻上。寵渥新霑雙鳳邊。寄語當今韓范輩。莫謂書生是藐然。</text>
<title>次隱侯詩。寄贈李參奉士澄。壽𣿩</title>,<text>我抱一張琴。湖海少鍾期。君侯自南來。政好傾蓋時。暑風催歸御。惘然不敢持。幸無金玉爾。慰我春樹思。</text>
<title>贈別洪而煥 龍佑</title>,<text>師門宿契遌君今。燃盡靑燈穩披襟。此事人間堪可樂。鵞湖千古一般心。人生惜別古猶今。爲唱驪駒更整襟。夢裏不須相識路。公山秋月照眞心。</text>
<title>次近水亭韻</title>,<text>公山深處築爲堂。指點行人累過牆。千古琴書神獨契。一區花竹趣偏長。箇中消息纖塵絶。餘外經營此事強。卻恨吾生匏繫久。憑風徒羨太華觴。</text>
<title>贈漣川權友一和 泰榮</title>,<text>日權君泰榮。自漣上跋涉千里而過余。其儀相軒昂。知識卓然。聞其嘗趍趍於大方之門。今又以文正許先生羨道事南下大嶺。不以衰暮而倦焉。余心切嘉之。於其歸。用隱侯詩韻。以道惜別之意。之子生南服。千里若前期。相視懽如舊。午天雲淡時。莫謂風濤險。只在寸鐵持。異日吳州月。倘慰水頭思。</text>
<title>盛才書堂韻</title>,<text>兩傳芳躅一靑巒。留與雲孫惹善端。泉石還如智者設。澗阿曾是碩人寬。蒼茫歲月經三劫。炳朗春秋表一欄。肯構不亶止是耳。諸君何莫卷中看。</text>
<title>元朝感吟</title>,<text>書劒平生志。悠謬百不能。迎春雙白髮。餞歲一靑燈。野鵲傳新信。隣雞喚夙興。小孫謾戲劇。頗慰老懷增。</text>
<title>傷時吟</title>,<text>閼逢餘淚又今年。欲剖丹心一問天。千古衣冠龍漢外。三韓文物狼居邊。堪嗟世族皆罏步。獨有孤臣泣冽泉。天理人情都死了。竆廬終日坐茫然。</text>
<title>七月旣望。獨坐口占赤壁賦字。成二絶。</title>,<text>半夜秋聲七月天。虛明獨坐御風然。松鱸桂酒今安在。揖問江皋駕鶴仙。茫茫天地一毫然。盡日孤舟自在川。更待波安風順日。淸江千里坐如仙。</text>
<title>寄題崔進士先齋</title>,<text>公山西畔勢幽幽。滿壑雲煙別作區。松杉露重千年躅。桑梓春深屢世庥。孝子於焉增感慕。諸郞何莫勉藏修。年來懶作南爲路。把筆題寄意轉悠。</text>
<title>次枕泉亭韻</title>,<text>野色登眉黯。泉聲入耳豐。雲牕無限意。請問主人翁。</text>
<title>次栖碧亭重修韻</title>,<text>不向人間放一頭。蓮花深處自春秋。湖山物色隨吾樂。詩禮家傳勉爾修。幸此經營能繼業。無將頹廢枉生愁。春風異日東遊路。試向高樓一討求。</text>
<title>謹次下齋族叔傷時吟</title>,<text>穢德滔天國是然。洪流猛獸莫加焉。麟經已廢尊王義。狐筆誰書誤國年。宿鉞稜稜天地怒。朝衣僕僕海門連。丈夫一死都無地。祗有丹心日月懸。左海遂沈陸。天心可柰何。未謀雲劒借。旋恥宋冠峩。大義方如晦。淸談不欲多。一聲竆途哭。聽者爲長歌。</text>
<title>次牧菴亭重建韻</title>,<text>翼翼先廬五世營。賢孫於此更多情。騎牛𨓏蹟蒼茫接。攀柏餘悲俛仰生。竹塢風傳千古響。梅牕月對十分明。由來家法籝金重。莫學時曹浪釣名。</text>
<title>次許𤃡亭韻</title>,<text>唐虞遺老此間亭。倦客登臨不勝淸。軒冕浮雲看一點。簞瓢流水挹餘聲。百年過劫多風雨。三字華扁耀日星。卻謝諸孫堂構業。深追當日供雉誠。</text>
<title>杜門無聊。效白樂天難忘酒體。</title>,<text>何處難忘酒。奸黨任日搶。庶腥浮北帝。明義叛先王。國勢危奔馬。朝衣化裘羊。此時無一盞。何以瀉煩腸。何處難忘酒。滔滔國是靡。巖廊容木卜。島海送山隹。丑尾搖而往。走肖黠若癡。此時無一盞。何以混忘之。何處難忘酒。寥寥大嶺虛。神酣槐穴夢。腸飽郭墦餘。永步虛名鐵。黔山大耳驢。此時無一盞。何以憤腔攄。何處難忘酒。宵深耿不眠。有志懷壑瀆。無力勒燕然。疾讀柴桑傳。行歌古柏篇。此時無一盞。何以度長年。</text>
<title>歲昭陽之夏。吾友崔善吾以壽典陞通政。胤子毅汶君具酒食速賓友。讌頌而飾之。榮啓子所謂三樂者非歟。余雖不能同慶於末席。而不勝柏悅之情。爲題一律。以足南陔之什。</title>,<text>翼翼公山淑氣渟。竹翁家裏耀新榮。北辰恩誥三階重。南極精華兩鬢明。雪藕仙香添海屋。霞觴春色醉萊筵。阿郞彩舞承懽地。一幅遙呈千里情。</text>
<title>寄題新谷書堂</title>,<text>一善精華萃此間。前人風節邈難拚。百年興廢天無定。一壑藏修鬼柰慳。勝事如今追鹿社。徽規端合倣伊山。願從新架孶新業。勖把盤銘服膺看。</text>
<title>庭梅吟</title>,<text>梅兄不棄我。相守到殘年。未問調羹事。如逢雪子然。</text>
<title>次草澗亭韻</title>,<text>泰岳鴻毛等一塵。由來元祐幾完人。先生獨立孤舟渡。幽草能傳太古春。過壁浮雲都變態。環階綠水宛留神。如今欲溯當年趣。自愧庸庸混俗倫。</text>
<title>次洪乃休 奎欽 悔溪韻</title>,<text>小屋淸幽旁水西。聊將悔字託於溪。事從省覺工夫密。心或淪飛氣象低。始信川流終到海。莫歎聖域不能梯。區區每念諸君在。強把柔毫爲一題。</text>
<title>次贈四從孫瓚周</title>,<text>二十芳年便是春。苦心從我不憚頻。三餘冷榻無長物。一點孤燈有古人。久久方知消息好。存存能保性靈眞。爲學工夫都在己。何須費力遠求鄰。</text>
<title>方與村秀輩講小學。得洪友𥠧顔書。喜而賦寄。</title>,<text>千古相傳小學書。光風霽月此中儲。先王敎術惟三物。弟子課程非五車。灑掃入神循有序。竆修到極大無餘。如今講習知先務。將見昏衢秉燭如。</text>
<title>次五印亭韻</title>,<text>銅章墨綬一堂奇。報施天心發不遲。花樹三春韋氏社。風流一代習公池。如今肯構追先志。自昔貽謨遇晟時。幸使箕弓能勿替。緜緜慶福永無期。</text>
<title>次宛在亭韻</title>,<text>澤腹神邱少擧頭。虛明一閣坐如舟。水通銀漢疑仙界。花落桃源絶俗流。隱者盤旋爰得所。伊人消息宛中洲。祗今誰是忘機者。無使驚飛欲下鷗。</text>
<title>獻孫以臘雪三絶示余。其志可喜。因次之。</title>,<text>江山迢遞勢連天。玉樹瓊林列眼前。一洗寰瀛如許易。飄然直欲御風船。天寒地僻掩衡扉。郤喜無人道是非。一部陶書閑披讀。此心悅處便忘機。庭前一樹寂如迦。雪虐風饕柰爾何。箇裏渾含春意思。會看前頭葉葉花。</text>
<title>辛卯春。余過桃木村。奉閱臨淵齋所藏鸚鵡螺玉笛象笏等物。蓋萬曆神皇帝分寶之器。而臨淵裴先生得之於奉命專對之日者也。禮樂兼備。輝光爛然。則天球弘璧何有焉。此先天事也。試看今日域中。寧復有皇明天地尺寸之遺乎。周鼎淪於泗水。汶篁植于薊邱。而獨是物也。流落於滄溟萬里之外。傳之且三百年之久矣。神慳鬼護。不蝕不磷。皇極殿上飮御之容。文淵閣裏趨蹌之儀。九成伶府嫋嫋餘響。森然而在目。戛然而如耳。噫曹檜人猶不禁西歸漑鬵之懷。况東土萬曆之遺民乎。亦有見此而不慨然流涕者乎。於是痛飮鸚鵡螺一酌。摩挲玉笛之餘。追賦歌詩一篇。要與同志者瀉懷云爾。</title>,<text>有螺有螺生海堧。皁殼磷磷渾一圈。遙疑玄武縮如攣。或似靈龜蹲上蓮。鮫人得之腹破堅。淸瀅膩澤色更鮮。能容一勺號舞仙。宛宛形質鸚鵡然。于以獻之玉墀前。雲罍瑟瓚伯仲聯。有玉有玉荊山巓。儲精孕淑煗生煙。由來天鍾不自衒。其氣靑蔥照山川。玉人得之巧雕鐫。中通外直九孔連。一吹江城落梅姸。再吹緱山鶴翩翩。昇平雅調徹匀天。沈宮刻羽叶文絃。有象有象力專專。高牙業業類長鋋。咆哮觸撞百獸顚。赤豹黃熊行且邅。姬聖揭繇卦義硏。宣尼環佩德音宣。虞人得之削中邊。挺挺修笏白而幵。冠帶趍蹌上文淵。敬書思對罔或愆。嘉猷敷納迭周旋。擊卻羣邪如弊氈。是時神皇臨八埏。煌煌玉帛集辰躔。東來海駕三千。帝曰咨汝矦度虔。王府寵錫在吉蠲。不須乘黃與衮玄。吸螺足以潤枯咽。弄玉足以消鬱瘨。朝廷指揮莫笏先。聞爾今作玉堂仙。先生稽首荷陶甄。雙擎歸來十襲傳。噫嘻天崩三百年。琮璜墜地九鼎遷。紅羅物色盡腥羶。函夏無人痛掃湔。空壇千古日月懸。南海何處永曆延。春山杜宇尙可憐。學士孤魂好翩𦒘。先王秉義曁蠢蝡。忍使此物空棄捐。餼羊猶識魯禮緜。追蠡不絶禹聲𪔱。我今作歌歌一篇。有淚滴滴添下泉。</text>
<title>鶴三祠遺墟豎碑韻</title>,<text>鶴山深處奠倉楹。毅魄分明降太淸。華表千年丁鳥返。緜山三月子規鳴。榛苓舊感泉猶冽。葵麥興懷石不傾。卻爲浮雲能蔽日。空敎志士涕霑纓。</text>
<title>匪懈堂韻</title>,<text>公山深處闢茅荒。賢祖當年好遯藏。錦里規模園收栗。遼城消息海翻桑。山川百歲尙餘馥。花樹千門胥肯堂。繼述由來無別道。扁楣二字挹前光。</text>
<title>虎溪講會韻</title>,<text>纔入廬江便濯淸。明招山色翠圍成。甚人於此曾經過。吾道由來在講明。四破微言天日朗。一行華佩午風輕。初平聽說猶爲幸。誰把瑤絃理舊聲。</text>
<title>憶長子絅輝</title>,<text>岸葉園花歷歷新。浮生四十草頭塵。吾家遽失文章士。天下更無氣節人。可使幽明能不異。知渠兄弟好相親。頹然白髮終宵恨。杜宇聲中片片春。</text>
<title>李丈 秀憼 聞余傎倒崎嶇歸。爲設一會從頌。甚可樂也。謹以一律仰呈。丙申</title>,<text>夢裏千山歷踏回。天寒消息暖筵開。諸賢木屐東山到。大老衣冠角里來。晼晩心期看古劒。尋常情味倒深杯。衰年一樂能消凍。此外悠悠付死灰。</text>
<title>孤雲陪李丈呼韻各賦</title>,<text>秋風八月訪仙眞。雲水蒼蒼晩色新。壽域衣冠添活畫。禪門鍾磬報嘉賓。泉鳴觸耳喧三刦。嵐滴澆腸洗六塵。物外夤緣無不足。莫敎猿鳥任相嗔。此心無處不淸涼。雲水中間共對牀。宿雨千林頭面洗。淸談三日頰牙香。斥鳩焉識摶風翼。衰鶴猶餘吸露腸。一曲商音無限意。茫茫直與海山長。</text>
<title>三從君正和示余一律。因次以贈。</title>,<text>白髮孤臣萬死輕。天彝只在慰人情。東邦素號遵皇極。南路無緣照福星。諸葛危衷惟盡悴。魯連高蹈豈料生。山漂金鑠君休說。關朔奔遑底事成。</text>
<title>偶成</title>,<text>天地居然盪海桑。捐生諸子足悲傷。虛名卻媿成樓蜃。寸忱祗要拒轍螳。三復祈原師出表。長歌楚澤獨醒章。徘徊宇宙無誰語。獨對籬花寂寞香。</text>
<title>次金丈 魯善 奇溪韻</title>,<text>金上舍丈人用奇字三疊。以敍奇溪之樂。始言山水之奇。因其名而識之也。中言象數之奇。玩其變而占之也。末言命途之奇。卽所遇而安之也。丈人豈好奇者哉。謹忘拙續貂。推其餘意云爾。沂雩不是別天奇。鼔瑟聲中喚作奇。點浴千年消息在。尋常山水更淸奇。太極中涵耦與奇。奇奇而耦耦而奇。丈人識得無竆妙。玄默一原坐收奇。磨蝎由來命數奇。薤塩博士每歎奇。若敎竆鬼隨風電。那得文章絶世奇。</text>
<title>次族祖公佐見寄韻</title>,<text>獨步虛堂四五回。茫茫此意向誰開。固知天下靑萍少。卻喜篇中白髮來。列坐偶同蘭社會。流連政好隱矦盃。有時念到前塵事。腔血如丹未盡灰。</text>
<title>族從瑞五 瑞洛 攜川西遺稿來留數日。相與商確。間以古今事娓娓。儘可樂也。臨別用隱矦詩韻奉贈 二首。</title>,<text>久抱流水曲。四海少鍾期。昨日花逕歸。適我幽獨時。古氣眉間得。香唾手中持。鼎坐論心地。多慰未見思。世棄一君平。幸子託心期。春風政拂面。沂上鼔瑟時。慇懃三宿意。努力各自持。爲誦唐棣什。何須見月思。</text>
<title>呈朴護軍 彝秀 慶席</title>,<text>秋色澄澄九月天。林廬高坐綠衣仙。西樞寵渥今雙井。南極精華又萬年。畫裏爭瞻黃綺返。人間卻喜紫琳連。諸郞善頌能知否。瑟瓚黃流理固然。</text>
<title>次李子三 承述 大蘇軒韻</title>,<text>蕭灑茅廬咫尺間。何須送老白雲間。棲遅可樂衡門下。桑者同歸十畝間。萬紫浮榮談笑外。太玄奇草夢寐間。也應燕坐超然處。虎尾春冰一念間。</text>
<title>次龍山齋韻</title>,<text>龍山嶷嶷翼然堂。地近松杉體魄藏。雨露濡時回感舊。雲昆會處祝祚長。領收雲物山川大。揖進衣冠草木香。願爲諸君寄一語。使知海上有單方。</text>
<title>重陽</title>,<text>嘗慕陶靖節。學而猶未能。東籬花正好。揮淚對殘燈。</text>
<title>戊申十一月夜夢。靖節陶先生以一冊授余。覺而異之。感吟一絶。</title>,<text>柴桑秋色益崢嶸。靖節高風日月爭。珍重一書親授我。悠悠千古怳晨醒。</text>
<title>庚戌元朝感吟</title>,<text>九十光陰一瞥然。回思閱歷感懷纏。早年書劒俱無就。累世箕裘莫可傳。惟有丹心餘一片。空敎白髮丈三千。洋洋懿戒如朝暮。勖把殘暉尙勉旃。</text>
<title>戲贈李瑞洪 祥演 韻</title>,<text>白首新傾蓋。襟懷頓覺淸。一樽江渭別。春草喚愁生。</text>
<title>七月旣朢。獨坐戲作。</title>,<text>歲歲人間七月秋。風淸露白供仙遊。濁醪不讓匏樽興。短詠還疑簫客流。軒對梧桐多霽月。庭橫荇菜宛虛舟。元來造物無竆盡。莫歎浮生等夕蝣。</text>
<title>柳君學汝 淵好 以一絶寄余。因次以贈。</title>,<text>蟲鳴草落各爲秋。獨有寒泉寂寞流。俛仰幽懷無與道。悄然西望仲宣樓。</text>
<title>重陽後一日</title>,<text>陶乞三旬食。龔狗積日飢。各爲心所安。不必使人知。</text>
<title>辛亥上元日感吟</title>,<text>東海茫茫一葉舟。魯連去後水空流。一輪明月千年在。照我胷襟冷似秋。</text>
<title>望見東山感吟</title>,<text>一瞥光陰九十年。春暉忽忽隔重泉。草心未得涓埃報。三復蓼莪淚潸然。</text>
<title>贈金君文擧 龍淳</title>,<text>金君文擧吾宗之秀士也。自陜州訪我於寂寞之濱。相守數日。因有從遊之願。噫余之耄荒。實非所堪。今又遭厄。風色凜然。孰肯從余哉。而文擧之志。獨伉伉若以舂陵之季通自擬。吁亦可愛也已。濕桑之詩曰心乎愛矣。曷日忘之。非是之謂歟。於其別也。次隱矦詩以贈。我愛金文擧。相尋若有期。宿宿披情欵。禍機飈發時。世變何須說。貞心各自持。儻因春歸䧹。慰我水頭思。</text>
<title>偶感</title>,<text>東海風濤正値秋。浮浮蜃氣驀成樓。一時眩曜何須說。白日中天也自遊。</text>
<title>三月初六日夜夢。得三動石輸置於庭。其大如屋。喜賦一律。覺而識之。</title>,<text>藏六堂前老石奇。靜時方識動時宜。嶙峋鍊彩天將補。峻整砥形海不移。禮接米園尊以丈。詩成栗里醉如泥。磊磊鼎足宜文陛。何必於今甲乙之。</text>
<title>贈別趙友景善 鏞應</title>,<text>南州一士踵吾門。遺集煌煌敬所尊。心逐停雲歸栗里。時當凍雪賦梁園。尋常應事尤須謹。旬月拚工更著溫。大道流行隨處在。吾人所以貴存存。</text>
<title>次贈許文吾  晩悔韻</title>,<text>許君文吾嘗以所作晩悔詩示余曰也平生。旣不能盡孝以承親意。又不能力學以遵先訓。而慟纏風樹。日迫桑楡。中夜思之。追悔靡及。此詩所以志也。余於相從之久。竊悲其志。遂次其韻以贈之。悔之非難耳。能改爲難哉。復則无祗悔。易不云乎哉。</text>
<title>次李司業 貞和 琴湖晩居韻</title>,<text>李君元一有志之士也。從余於寂寞之濱。連日論討。相與甚摯。儘可樂也。其歸不得無一言之贈。走次其韻。仰塵行軒。庶幾爲異日千里之顔面否耶。試聽流水曲。洋洋繞小堂。浮雲過絶壁。活水注方塘。衡門宜謝俗。竹牖好開陽。宣聖歎吾與。願從沂上狂。</text>
<title>嘉善大夫朴公 明淳 貤贈韻</title>,<text>緋玉煌煌荷聖恩。極躔精采耀高門。林烏反哺眞能子。陰鶴相求儼達尊。赫葉榮光曾所罕。流根至理諒斯存。如今弟子無疆祝。願爲家髦乞一言。</text>
<title>書懷贈權上舍</title>,<text>僎也同升文子明。侯生能死信陵行。知人知己俱難事。看取寒松歲暮情。</text>
<title>權君英玉以一律見贈。意寄深遠。推排過重。有不堪當者。玆狗續以謝。兼示同業諸君。</title>,<text>愛君志業趁靑春。探討經箱早識眞。卻怕脩程還有歧。須從實地不遺塵。心胷拓去天淵闊。功力收回日月新。爲把瓊章重歎息。悠悠醉夢媿吾身。</text>
<title>題誠養齋</title>,<text>團團孝子心。獨有天翁知。異藥來無梗。寒魚擲不期。壽祺黃在瓚。恩慶白登眉。此理如符契。昭昭莫可欺。</text>
<title>次贈南進于 相學</title>,<text>衰年惜別首頻回。陰雨霏霏故不開。山水知音天下少。瓊琚投報意中來。竆廬相望如千里。暖席何時更一盃。卻憶剡溪乘月興。胷中豪氣未全灰。</text>
<title>輓李凝窩 源祚</title>,<text>星斗儒林老。圭璋聖代臣。伽倻雲白白。晩色不緇塵。衛賢丹披悃。憂國白爭頭。潭象逍遙去。黃粱八十秋。落落星將曉。遑遑士抱書。山陰尙有迹。千古賁先廬。</text>
<title>輓族兄訂窩公 岱鎭</title>,<text>大嶺頹爲土。墟墟羃白煙。人間無一幸。夫子又重泉。手抗龍門瀑。胷藏武庫兵。東南吾道在。瓢老有家聲。幸使生中國。遭逢西漢間。明堂禮樂會。高步遷卿班。滄海如杯小。逌然一笑歸。臥龍山下屋。頭白讀書幃。歲晏靈芝秀。天香徹九閽。金丹千古感。消息問黃昏。</text>
<title>松月齋先生李公 時善 輓 緬禮時</title>,<text>生爲名室老。去作帝庭臣。冠舃留塵土。爭瞻太古眞。松月千年白。荷華一朵香。依俙欲曙色。還復閉重邙。</text>
<title>松巖權先生 好文 輓 緬禮時</title>,<text>沂水當年趣。淸風百世師。愁看觀物巷。天日獨遲遲。夫子重泉起。斯文一日暘。如何吾黨士。衣舃更深藏。</text>
<title>輓止軒崔公 孝述</title>,<text>雪重山南宅。春融報本堂。冲和磅礴處。鍾得幾鳳凰。淸眞琪苑鶴。溫藹帝庭球。敬字先翁牌。淵冰八十秋。至行家庭得。全身小學來。紫琳春不老。婉婉北堂開。千里宮鍾聞。漆溪瑞日舂。翛翛袍笏裏。山色上癯容。翼翼好田園。滿栽芝與蘭。子規啼血去。春意太闌珊。大界多風雨。公山一半頹。先天千古影。寒月照寒梅。</text>
<title>輓壽靜齋柳公 鼎文○緬禮時</title>,<text>文軌先秦漢。家聲獨魯齊。吾道如陽復。斑貍地上躋。一日猶爲幸。如何不少留。夜久明星沒。西江聒舞鰌。迷途餘生在。願言千古前。寂歷還如曩。呑聲欲問天。</text>
<title>輓族叔下齋公 遇洙</title>,<text>眉山瘦鶴下竆林。百四十年靜坐心。師訣丁寧三反字。家聲不替五寒吟。平生豢味朱書在。衰世文章白雪今。粉帛蕭蕭題國子。唐虞山色已竆陰。知公莫若我先君。知我先君亦曰公。江犀靈通談笑後。雲龍氣合醉吟中。三餘鄴架推當座。十世劉庄任補空。銅馬山前風雨後。餘生視作一帲幪。南州文獻有吾家。友祖貽謨世襲多。禮樂三千堪櫛洗。詩書一副迭絃歌。一門趍藝於斯盛。小子牖迷獨若加。謬屬緜緜三數語。其於蚊力負山何。</text>
<title>輓宗兄不期堂 誠樞</title>,<text>繄我不期翁。不期是自期。拙修循性分。淸約見心期。白屋平生計。朱書未死期。炎炎千界上。不害少鍾期。不期期甚事。寧訥若期期。動息只常態。朝晡不預期。談天安婦子。梳禮盡功期。到老孜孜意。而忘大有期。慟哭吾門士。居然失倚期。蓬萊淸淺水。龍漢有無期。却昔天遊日。還蹉歲晏期。勖哉諸胤子。息補更相期。</text>
<title>輓權德能 𨥺</title>,<text>今居猶古氣。漓俗自淳心。舊物詩書在。家謨勝萬金。土翁千古緖。分付二郞聯。每恨塵箱裏。留藏不朽傳。靖潛因性味。談笑卽天眞。步屧無閑日。白頭每若新。臘月公山會。前期早晩間。那知此一別。孤鳥哭靑山。</text>
<title>輓薛孟由 敏道</title>,<text>四蛇爭赴穴。若老奄凋零。獨保閑中樂。初無分外營。課兒推善敎。交友見眞情。孤鳥茫茫逝。回看涕泗橫。</text>
<title>輓張德韶 九鳳</title>,<text>世守光風室。無憂度百齡。名垂楡嶺白。業紹鳳林靑。海屋僊籌積。庭階寶樹榮。晨星舊日伴。鄰篴不堪聽。</text>
<title>輓族弟重玉 和珏</title>,<text>病骨猶排苦。軟姿却做堅。三餘燈下跡。回首倍惘然。</text>
<title>輓鄭判事戚兄</title>,<text>赫舃吾南第一門。文莊爲祖立翁孫。詩書禮樂全家備。鼎呂圭璋達國尊。鳳逝千年毛羽賸。麟遊一室典刑存。大地風波奔倒裏。嵬嵬獨立對山軒。我馬時從渭水陽。醇醪輒醉拜龐牀。斯文契重垂三世。同祖情深託一行。幸見德星將復聚。如何南極奄無光。人間多少餘生痛。未敢長言涕淚橫。</text>
<title>輓權承旨聖源</title>,<text>蓬瀛新學士。荷雪故家人。素蓄詩書腹。終期禮樂身。吏催香案詔。員減聖朝臣。日暮星貞伴。悽傷獨鳥呻。</text>
<title>輓李公一 敦夔</title>,<text>世家吾與子。生幷一弓居。蔥竹當年志。相看五十餘。夫子門墻闢。孫孫讀聖書。大兄他日望。舍曰非君歟。拙訥多天賦。淸修獨古心。坐氊寒似水。先篋足溫尋。不可君無我。無君我若何。秋風霞嶺路。歷歷是恒沙。我作西河弔。君言有弱孫。二兄今白首。何以慰君魂。</text>
<title>輓權進士丈 承夏</title>,<text>文殊山色暗生愁。迢遞仙輧不少留。上舍聲名懸北斗。專門詞學振南州。龜藏嚥息三千界。鶴返精魂八十秋。自此吾林殊寂寞。遙將涕泗付東流。江漢風濤入夢驚。峩冠博帶雪山輕。扶攜傎沛當年事。杜宇聲中訴不平。</text>
<title>輓族祖處士公 弼鐸</title>,<text>而昔遯溪翁。學我尼坡祖。三世玆無間。公曁吾先父。蓋公規模密。斂約追先武。奉身不染烘。羞耉不計窶。大被俱白首。怡怡事田圃。培植三株好。努力趍繩矩。余以世家兒。尋常荷眷撫。舊葉頻提警。先稿或覼縷。吾門運氣乾。蘧蘧隔千古。風雨餘生淚。重灑秋草塢。</text>
<title>輓崔戚兄景立 命德</title>,<text>公山高萬丈。百弗翁爲家。小學垂家法。光風霽月多。鳳凰元有種。夫子又賢孫。藉玉雙闈下。山南獨一門。古塘生英蕖。淸香特地溫。蘧蘧驚蝶夢。風雨過黃昏。憶昔南城路。重陪大母筵。一言傾肝肺。不覺兩身情。東野不爲龍。退之不化雲。徘徊秋色至。空歎棣花飜。</text>
<title>輓李致祥 祺稷</title>,<text>婉㜻斯飢歎。風人先得之。古今環一轍。我涕自漣洏。湖林有一士。磨蝎是身宮。獨守箕弓好。遙遙睡隱翁。老桐經㥘灰。寂寞拋溝中。腹裏宮商韻。含歸訴上穹。雲深花欲綻。潭閴月上臺。早晩尋春會。莫敎杜宇來。</text>
<title>輓頤齋權丈 璉夏</title>,<text>哭罷山樑歲月荒。文殊深處獨靈光。精金美質原天賦。尙絅眞工闇日章。三達俱尊瞻北斗。九重有隕耀南鄕。如何耆德晨星沒。空使儒林涕滿裳。東見當年躡後塵。從容酬酢每津津。牖迷的訣庵銘備。衛道苦衷簡牘頻。百里參商猶謂遠。重泉會合更無因。如今蹄跡交橫日。卻賀仙輧穩反眞。</text>
<title>輓族姪啓伯 宇洛</title>,<text>孰非同室好。於我見丹心。東野雲龍契。伯牙山水音。潭亭頻跋燭。冶塾共論襟。滿幅蠅頭字。披來淚不禁。</text>
<title>輓金上舍 魯善</title>,<text>松翁家學定庵開。無適門墻蚤取裁。墨庄貽厚中庸在。璧水聯芳上舍來。世入衰周公道少。秋生平楚九歌哀。蓬壺舊契今安仰。忽忽仙輧上夜臺。</text>
<title>輓南陽瑞 錫鱗</title>,<text>擧世方朝蛇。多君訥若愚。肥家看日用。容物驗天符。百忍張公行。二中樂子徒。藐孤啼隱隱。天道有耶無。纔驚公一逝。旋哭煕民君。善類俱黃壤。餘存已白紛。虛留潭上月。愁踏隴頭雪。海鶴千秋別。如何涕不沄。</text>
<title>輓族叔安叟 宅洙</title>,<text>一日埋雙璧。吾門頓覺涼。老夫徧愛好。三世不遺良。</text>
<title>輓柳進士 致游</title>,<text>草沒岐山席。雲陰大嶺天。公歸宜不復。吾道盡重泉。淸標斗樸面。素執鐵藏胷。几案淸如水。朝朝立雪容。無右文章士。有人壽靜家。明時國子啣。泉路亦生華。兄登白玉欄。弟去修文司。上界多仙吏。如何不一遺。世好俱塵土。人情劇雨雲。兩家先集在。讀罷涕沄沄。</text>
<title>輓柳參議 致好</title>,<text>鳳去岐山在。巋然枕澗亭。靑氈三世物。禮樂鑄家庭。礦銀元有脈。夫子又賢孫。歲暮黃山寺。書聲獨徹昏。東野看花日。溤唐白首年。煌煌明月佩。平步躡紅煙。達去猶竆席。今居獨古心。東山無小草。桑柘滿畦陰。材合千間廈。衿恢百尺樓。東頭與北畔。爭道止丸甌。白日廬江會。嗟嗟一席虛。繞朝空抱策。那起九原歟。淡水先君契。龍門百世情。餘生風雨慟。東望涕如傾。</text>
<title>輓李都正 庭德</title>,<text>閣祖箕弓緖。嶠鄕冠冕家。芳名登璧水。恩牒動星華。老鶴方飈逝。賢螟克負荷。靑山猶舊物。今日送公歌。</text>
<title>輓權參判 泳夏</title>,<text>有是平庵祖。宜爲正廟臣。吾南賢父子。流涕某年民。直道東岡臥。塵塵報佛衷。黃粱七十載。君子告攸終。送盡吾林老。廬江咽不平。茫茫今日事。爲問呂由庚。</text>
<title>輓李穉肅 在穆</title>,<text>大嶺文元宅。吾林一敬庵。衿懷秋水照。神彩紫煙涵。見義眞知虎。竆經細析蠶。昊天如少假。雪日可東南。龍門三世好。託契敢忘年。燭跋寒山席。蠡傾小學篇。參商曾日月。風馬柰山川。回首哀吾黨。何堪涕淚漣。</text>
<title>輓李君範 中建</title>,<text>大東夫子里。三世侍郞門。幸子生於是。醴泉自有源。</text>
<title>輓李士安</title>,<text>有媺宣城子。幸生詩禮家。闇工磋骨角。聲質襲芝荷。幟赤從師夙。籝黃敎子多。蘧蘧何足恨。天地一浮槎。</text>
<title>輓柳子長 元植</title>,<text>繞洛山三秀。菁華徹帝閽。南州望氣者。應識產瑤琨。子佩娟娟好。璜聲舞勺年。世家規墨裏。趍的不加鞭。溫而能直道。貞也不機心。林立宣城士。賞君山水音。秩秩詩書積。前人有待然。靑燈留獨照。兀兀每竆年。可惜軒轅瑟。三年立岱門。歸來家訣在。於我每云云。</text>
<title>輓柳䡗甫 基鎬</title>,<text>壽靜齋空曙色遲。陽關日落客魂悲。承家文物媒天怒。需世經綸惹鬼疑。六十年間頻鵩淚。二千里外獨螟兒。靑山綠水還鄕路。旌霎翩翩知不知。南州名士復西川。吾黨由來一聽天。浿水波聲撓蕩裏。練亭秋色泬寥邊。魂隨萬里黃昏月。恨結三湘綠草年。落落竆廬衰暮伴。相看無語淚懸泉。纔歸石舍遽靑山。千歲曇花一瞬間。流水牙絃遠響絶。衝霄豐劒卻灰寒。如令造物能靈覺。何故吾林盡索還。天日分明頭上照。岐山深處更回看。</text>
<title>輓趙國卿 佐榮</title>,<text>玉人茅屋坐。書帶繞牕前。欲賦商山高。爾來七十年。晟代居然老。冥司獨不遺。山林遂寂寞。啼鳥詎能知。各在東西陬。神交已白頭。忽驚風斧輟。鄰笛夕陽愁。</text>
<title>輓趙謙仲 性德</title>,<text>十世壺翁緖。淸修尙典刑。胷中機事少。談笑發如英。耿耿東床燭。當年照兩心。閱來蓬海淺。相看白頭今。每指春天樹。旋驚落月樑。有無冥裏會。回首問西皇。</text>
<title>輓李季宣丈 瑄</title>,<text>我爲公家貳館客。公於我家亦相宅。自從弱冠披肝膈。津津氣味如磁石。笙社春日鷗亭夕。到處懽情傾一席。浩浩不覺人間窄。柏塗善謔無畛場。日月幾何頭髮白。一舍猶恨山川隔。由來造物恒則劇。居然隔濶東歸屐。二桐軒上頻嗟惜。鴻鷰相違年五易。魯殿頹矣方蕭索。月僑旋驚飈輪迫。園林慘澹烏魄魄。古槐踈冷風摵摵。可憐絳甲逾四百。俯看庭階森璣碧。然後可得人寰責。莽鳥翩翩歸帝側。魚河龍漢皆缺隙。黯然衰淚沾紙尺。</text>
<title>輓柳聖源 道洙</title>,<text>閩山淸且高。爭高七寶山。淵冰千古志。湖海十年顔。閱歷頂輪轉。歸來膝榻寬。孤松亭畔翠。留與典刑拚。</text>
<title>輓金恭伯 弘洛</title>,<text>歎惜重歎惜。吾宗金恭伯。收回白玉姿。遽作黃壤客。黃壤本無情。好惡常與人間隔。有善斯奪之。萬古茫茫無朝夕。雖然吾黨學道人。寧爲顔札不爲蹠。肆我恭伯敦本實。南國之士推巨擘。俶生詩禮庭。膏肓書史癖。明牕凈几日抽籤。大戴三千詩三百。更從爐韛追琢之。條痕一棒血一槶。耘草壓三兵。步竿躋百尺。浸浸咢聞振場屋。長楊詞賦廣川策。鄧林昂霄勢。滄海摶風翮。由來天稟太不貧。碩幹踈眉兼豐額。可作明堂器。可期西序璧。有時雅謔仍縱酒。冲和之氣浸大宅。已而斂衿談名理。師門當日詡硬脊。芝蘭元有種。靑祖雲翁門戶。白雪文章劒。奕世彌光澤。之子佩瓊琚。歲暮思無斁。隨龢抱璞三見刖。丈夫五十空落魄。不是明時乏。生恨東溟窄。閻府近闕修文郞。堊廬遽見緋衣迫。欲孝人情噫無終。慈烏魄魄春草碧。顧余同祖兼世好。門牆交誼更莫逆。無論檀蘀殊。共期蓬麻益。春深岐社講道場。雪立廬院橫經席。閼逢風雨節。與子西關同戰白。得喪付之邯鄲枕。一笑相視紅塵陌。參商四五載。悠悠我思劇。前春素牘慰我深。得之不啻千金獲。回首東遊路。歷歷霜印跡。獿人喪矣風斤輟。宇宙益覺形影隻。爲唱楚些曲。遠寄靑山穸。</text>
<title>輓李愼庵 晩愨</title>,<text>午脈陶山自。初程便學裘。姿涵秋水璧。聲出帝廷球。蚤立游楊雪。傍追左馬輈。小庵虛靜裏。蠶忽析頭頭。責沈吾能免。東遊數十年。琴心看水月。瓊佩隔山川。忍聽羊生笛。重違孺子緜。誰將幼婦筆。千劫賁重泉。</text>
<title>輓李參議 彙廷</title>,<text>潢洛波聲大。奫奫大祖源。蘊衿春日舒。當座太山尊。耆德家鄕國。功名祖子孫。如何潭裏象。攪我不寐魂。</text>
<title>輓柳萬樵 致儼</title>,<text>有祖承湖學。東南又一家。析毫竆四七。悅豢蓄三多。靜以天姿得。明因學力加。淵源南澗水。混混日盈科。一堂罏韛裏。爰讀祖師書。路熟平常處。功深積苦餘。實編能羽翼。儀辨極爬梳。六十林廬計。塵塵報佛於。</text>
<title>輓李丈 敦稷</title>,<text>袍笏筵東淡布衣。翛翛風範鎭門扉。居常疏節元無疃。到老眞心自不覊。雙井光陰多絳甲。晩霞消息迫玄微。雲庵湖塾追遊事。千古山陽一笛唏。</text>
<title>輓申德文 錫祜</title>,<text>十世家聲有悔翁。如君眉白尙餘風。言譚快破豐城劒。氣節崚𡾓大嶺松。龢璞久爲人所擯。絳籌何柰世無公。人間宿債知多少。竚看庭階振羽螽。</text>
<title>輓李子雲 宜龍</title>,<text>世守箕弓業。幽幽樂祖琴。學因勤苦力。貌似混融心。淸灞驚蜉夢。槁梧送駟陰。靑山無好景。空敎杜宇吟。舊日東牀客。相看白髮翁。化雲惟有我。知仲更無公。雪共南城袂。風多漢水筇。如何不淚下。疑信夜臺逢。</text>
<title>輓族叔贊叟 蓍洙</title>,<text>吾門一士得之難。何故冥司盡索還。阿絅不歸君又逝。老夫重哭十年間。緖業扶將十世來。兄詳弟密好相裁。如何驀地狂飈急。南枝纔倒北枝摧。燁燁藻華競擢英。居然藏閉萬山靑。雙孫一子拚輀哭。全勝人間餒鬼嚶。</text>
<title>輓李君聖博</title>,<text>灑灑琴翁韻。山南自古家。如君眉最白。天意若將多。逸步駒千里。溫姿玉一團。趨趨樊塾裏。期與歲寒看。才子俱黃壤。浮生易白頭。問天天不語。萬事水東流。</text>
<title>輓柳道峻 致淑</title>,<text>風雪三餘大埜亭。書燈夜夜照心明。如切如磋如蘭契。直到鷄鳴萬廩傾。多君天賦璞中眞。眉髮翛然太古塵。六十林廬閒日月。優優禮樂最精神。</text>
<title>輓李大隱 秀瑩</title>,<text>雪立庭前竹。淸陰久不移。金稱皆日用。圭瓚是天姿。九十聰明老。尋常遠大期。從師未了案。重惜地中兒。每憶先人契。勤勤不暫休。簡書連日月。筇屐迭春秋。三亥評先稿。雙金荷寵酬。如何天不憗。落照已亭頭。歲晏湖之曲。幽幽大隱亭。雅操頂轉鐵。淸議口生韺。幸獲龎牀近。旋嗟魯殿傾。吾林白馬會。咽咽暗呑聲。</text>
<title>輓金而遠 龍鉉</title>,<text>仙籌四百享康年。拙樣新閨靜樣禪。案對曾思千古契。門深惟葛一家傳。良工不識竆山寶。古匣空藏流水絃。一別居然莽鳥逝。竆廬舊伴暗洏漣。</text>
<title>輓姜周卿 𨬋</title>,<text>玉人牢坐萬山深。賢祖書中印此心。到老工夫愈細在。扁楣克字凜如臨。秋水精神老鶴姿。纖塵不許上芝眉。光陰六十無閑隙。刹刹塵塵報佛思。玉琢金追善學裘。詩書腹裏響天球。良工不識竆山寶。謾擲梧臺等土毬。歲晏相從卽針磁。山河百里片心知。每因書牘傾囷廩。書後常多不盡辭。獨抱瑤琴歎絶絃。海山消息杳無緣。依依落月空樑照。流水聲中倍黯然。爾化爲龍我化雲。交情千古退之云。人間此別惟難化。獨鳥悲鳴白日曛。喉聲如縷迫湫傾。臨絶苦心一幅呈。字字言言皆藥石。如今多愧負幽明。</text>
<title>謙庵柳先生輓 緬禮時</title>,<text>厓老難兄弟。溪門獨典刑。芙蓉千丈壁。留作後人帲。南河秋月照。故宅瑤琴懸。獨鳥下東南。茫茫欲問天。吾道靑山在。西陵一髮春。灤河今日哭。多我永嘉人。</text>
<title>輓族叔沙老 明洙</title>,<text>四百仙籌一箭忙。天時人事定茫茫。淸脩氣脈家傳得。拙約規模日用常。笙社扶傾頭共白。芝岡追遠石能蒼。可憐執手敦宗託。抵死苦心勖勿忘。</text>
<title>輓族叔天老 平壽</title>,<text>衰俗魁梧氣。竆居坦蕩衿。海寰非不廣。於我每論心。酒戶江山大。詩思月露寒。壽陵餘舊步。匍匐恥邯鄲。鶴老基南服。雷軒又一層。凌凌古劒在。快斷直如繩。晩福家庭裏。昂昂汗血駒。二郞能驥步。逸駕倚天衢。檀蘀相須久。居然鬂髮星。春天明月夜。忘卻兩癯形。</text>
<title>賁趾南先生輓 緬禮時</title>,<text>陋巷春生質。溪門雨化賢。爾來三百歲。寒月照重泉。昨夜雷聲動。先生復起來。趍趍吾黨士。爭覩慶雲回。高林還寂寞。將信又將疑。倘使家奴出。能言塑坐時。</text>
<title>輓南元鎭 錫鼎</title>,<text>悅堂於是闢。爭道白眉良。樂事看龎壠。基謨貯鄴箱。頻嗟璞見刖。尙嘉璧聯雙。門外槐花發。雲輧肯遽忙。</text>
<title>輓張景遐 福樞</title>,<text>東洛儲淸淑。扶來八十年。滿庭書帶草。馥馥歲寒天。大祖箕弓緖。明時禮樂身。噫虖吾黨士。安得起斯人。風波漢水路。攜手昔同舟。一別仍千古。山空獨鳥愁。</text>
<title>輓李大而 鍾泰</title>,<text>霜篁氣節雪梅眞。城市東頭靜坐人。楊案肘橫千古契。萊衣身著七旬因。西河過劫天和瘦。上舍歸旌水亦嚬。可耐斯文殄瘁日。玉樓新詔促詞臣。</text>
<title>輓南明遠 萬會</title>,<text>天嗇文人命。竆廬七十年。衿懷冰出壑。精爽玉含煙。門掩玄經草。樓題白玉椽。茫茫孤鳥逝。衰淚倍潸然。</text>
<title>輓鄭禹瑞 致龜</title>,<text>涵亭緖業日先堂。圭璧淸標不混常。師訣丁寧黃卷在。家謨自是白眉良。持心兢兢冰履薄。養德溫溫玉有章。八十人間同一瞥。那堪衰淚倍霑裳。同門契好重於山。一片心期卄載間。重以夤緣頻吐肺。每歎書牘不如顔。東淵聚訟嗟無及。上界昇眞杳莫拚。梅信便從春夢斷。忍聽山鳥獨𠴨𠴨。</text>
<title>輓信庵李公 秉夏○緬禮時</title>,<text>天未斯文喪。信翁復起來。嘐嘐吾黨士。爭覩冠巾開。猶爲一日幸。何遽九原幽。滿篋遺文在。須從卷裏求。</text>
<title>輓李可振 銓</title>,<text>閉戶城東里。翛然定坐禪。闇工穿管榻。眞訣草楊玄。滯病看精力。居竆保本天。君歸宜遽矣。師友盡重泉。</text>
<title>輓李子靜 炳淵</title>,<text>淸白家傳勝萬籯。吾林爭道汝南評。寒如萬壑條冰出。勁似秋天獨鶚橫。隻手回瀾尊道忱。低頭炳燭草玄情。可憐弓冶相承地。花落春殘杜宇聲。竆廬今日故人情。不直平生意氣傾。江北親朋俱一夢。山西消息混羣腥。有誰商確斯文事。無可挽回白日暝。此去若逢先父老。爲將孤憤訴皇庭。</text>
<title>輓柳乃構 肯鎬</title>,<text>骨淸涵一白。才逸敵三紅。乃祖規繩裏。瓌奇氣若虹。逸軌臨長道。須看用處宜。耳目先人篋。收回定有期。新城風雨惡。花落子規聲。明滅旅燈處。柰何父子情。蘭室今三世。雲泥已十年。山陽日暮笛。咽咽淚懸泉。</text>
<title>輓族姪繼孟 興洛</title>,<text>鍾得衰周氣。扶持七十年。伯恭能變化。叔度儘頹淵。氣韻春生巷。精神玉見川。吁嗟天不憗。吾道盡重泉。高足春風席。典刑夫子家。屛翁三字符。樂正二中科。擇地春冰凜。衝波砥柱峩。星山頹一半。蕭瑟夕陽多。共抱山樑痛。相期歲色寒。琴心流水聽。蘭臭北山看。海內止丸少。人間行路難。慧能今不在。衰淚自汍瀾。</text>
<title>輓族姪敬甫 奭洛</title>,<text>端恭閨婦樣。高古老禪容。好是東園宅。春深寶樹穠。玄晏平生癖。靑瓢十世裘。更將箱裏寶。輸與渥洼駒。冶塾春風會。孤燈照兩心。有時樽酒興。彈出伯牙琴。</text>
<title>輓權士則 鍍</title>,<text>江閣春深舊面逢。孤燈留照兩心紅。前人事契遺書在。衰世交情淡水同。處俗方知推善信。論文卻愧坐疎慵。祗今吾黨凋零盡。西望牛岑涕滿瞳。</text>
<title>輓李器汝 種杞</title>,<text>昨掇西山帳。而今哭晩求。林林南北士。抱笈立冥衢。昊天嗟不復。吾道盡荒坡。六十非無壽。其如此事何。滿面中和氣。低頭上達工。超然虛室裏。不覺一瓢空。卻恨相知晩。論懷纔數夕。雖然一片心。千里無相隔。歲暮高山曲。峩峩聽子期。飜成鄰舍笛。千古釀餘悲。</text>
<title>輓李丈 秀憼</title>,<text>南湖淑氣晩家渟。碩榦豐儀尙典刑。三刖荊郊歸命路。八旬茅屋讀心經。摛華逸手家聲大。剖竹高談士望傾。送送靑山無限痛。靈光今日又桑溟。</text>
<title>輓權殷弼 濟說</title>,<text>十世箕弓業。幽幽霽月堂。衣班楚老舞。眉白馬家良。蛾述嗟虛擲。鴻摩擬遠翔。秋風相送約。孤鳥哭茫茫。</text>
<title>輓李丈 亨晉</title>,<text>吉人能養福。圭瓚澹黃流。二老曾垂範。三兒善學裘。燈開書室夜。禾熟樂園秋。七十人間世。雙眉不一愁。每憶先人契。幽幽水北居。雅懷樽酒暢。古韻匣琴餘。荀里夤緣薄。龐牀拜問疎。如今一掬淚。風雨昔年於。</text>
<title>輓李必振</title>,<text>十世門閭大。多君赤子心。天姿渾璞玉。家學勝籝金。古架兒籤積。方塘客轄深。俄驚杜宇哭。花落不成陰。</text>
<title>輓族叔士賢 耆洙</title>,<text>謂公多緩處。緩處見天眞。嘿嘿心籌運。全勝機警人。不學邯鄲步。寧爲時世粧。田廬六十載。閑坐閱囊箱。吾輩居然老。曉天星漸稀。綠陰呼酒席。誰與醉同歸。</text>
<title>輓金姨兄子天</title>,<text>名祖纔三世。潛工八十齡。胷無冰炭劇。談發桂蘭馨。楚璞悲三刖。顔瓢樂一生。浩然乘化去。今日卻爲榮。</text>
<title>輓李丈 秀榮</title>,<text>海東存葛宅。難弟是恒翁。十世良弓學。八旬隱几功。曙星儒望重。恩霈國論公。漭鳥翩然逝。那堪後死恫。</text>
<title>輓族祖公佐</title>,<text>碧馬春寒淚蓼莪。童心如矢注吾家。先君覆育深如海。夕枕朝書念念加。同志同庚學又同。興寐磨戛一衾中。鮮民寧可無兄弟。不有形骸孰似公。耿介其心祥順姿。芄蘭當日覓無疵。一燈深處冬春讀。徹夜琅琅占遠期。百四仙籌六七加。蘧廬日月亦云賖。頹然一臥靑山處。病子螟孫可柰何。此別如何不淚垂。泉臺會合杳難期。假如釋氏輪回在。來世那能此世爲。</text>
<title>輓李稺禎 敦煜</title>,<text>睡老詩書宅。巖齋禮樂門。才姿銀有脈。精力玉成文。天意如將在。氣機柰忽棼。明時李正言。寂寞一孤墳。天下竆難送。昌黎已破船。弊氈寒似水。蔀屋寂無煙。久作庬眉尉。今爲鶴背仙。哀哀羸博淚。啼送落花鵑。</text>
<title>輓金孟道 浩淵</title>,<text>久設三毛飯。旋驚二鼠催。規模遵世襲。型範鎭風頹。夢閱金蘭契。春看玉樹栽。竆廬未死伴。西望獨徘徊。</text>
<title>輓柳景約 淵覺</title>,<text>淸姿凝玉雪。雅行襲箕裘。林立東南士。爭推席一頭。六世東巖宅。多君尙典刑。爽論如破竹。可使卻秦兵。人情雲雨覆。倚爾執銅盤。此事還千古。老禪涕自汍。竆鳥投林日。跫音輒耳明。誰歟從蔡者。生死見交情。珍重論心字。帶來渭樹靑。春深人不見。那忍子規聲。</text>
<title>輓金京汝 弼華</title>,<text>金城高百丈。孕得吉人多。天賦千醇德。家傳百忍科。風儀看濯柳。筆法照朱華。百四人間世。懽戚柰如何。少小金蘭契。相看已白頭。論襟笙社日。呼酒達城秋。久矣參商恨。旋驚廣漠遊。山深杜宇哭。咽咽不勝愁。</text>
<title>輓李稺輝 蘊秀</title>,<text>幽幽蒼谷里。八十葆天和。龐老遺安計。碩人永矢歌。籝金家訓在。緋玉聖恩多。漭鳥翩然逝。其如後死何。</text>
<title>輓朴器重 基魯</title>,<text>慟哭吾器重。墜泉奄再朞。遙遙名門胄。犖犖丈夫姿。衰世誠難得。天意若有爲。桑計輸奇羨。萊服供婉怡。日接東南客。車轄井乎而。善人能養福。優游百年期。柰何飈輪疾。如水覆不遲。兩榮皋聲續。滄桑俄頃移。甲峴旅燈處。鬼乎知不知。白日遂無色。行路亦酸悲。矧余潘楊好。綢繆卄載斯。鮑叔惟知仲。昌黎不憂飢。往返愈無斁。秋毫儘莫非。櫛沐南城路。傎沛漢水時。居然鬢髮白。鴻鷰久睽離。每書相思字。共指霜菊垂。如今千古別。茫茫聽子規。相逢知非遠。寄題倍漣洏。</text>
<title>輓李君顯 承穆</title>,<text>惻惻吾君顯。人間三十七。今日思君地。我懷難具悉。有閣臨潢洛。嵬嵬大耋筵。滿庭秋雨裏。獨坐二桐邊。有岵南雲蔽。茫茫天一涯。天涯猶有恨。歸集夕陽鴉。有書樓上積。曾是萬籝黃。寥落無人處。蠧魚任日搶。有谷多秋草。千年秀士墳。世無幼婦筆。不欲復云云。</text>
<title>輓李戚丈履初 敏稷</title>,<text>大義吾南在。當年一俛翁。滔滔懷襄裏。砥柱海門東。兢惕平生志。難爲是祖孫。牀頭遺卷在。餘日足尋溫。七十非無壽。諸郞更讀書。優優天餉厚。靜掃昔人廬。十載龜川約。回頭已電空。茫茫衰世淚。添灑紫煙峯。</text>
<title>輓族弟正伯 養鎭</title>,<text>昔作勉愚記。今送勉愚行。勉愚行何處。阾笛不勝情。雲祖家聲大。而子襲典刑。邇居雷巖側。蚤世卽負箵。宣也三年學。劉子一語誠。共耘屛山草。遲遲獨一兵。邃識如笥蘊。淸詞沛刃迎。如何不一試。白首老林坰。自從山梁哭。相與勖前程。𨓏年一幅書。亹亹肺肝傾。吾黨方淪喪。朔風何其獰。強題薤露曲。深愧范巨卿。</text>
<title>輓金永伯 永裕</title>,<text>沂水春風死。空餘孺子亭。古琴千古韻。凄斷不堪聽。之子生於是。翛翛見故家。傳來忠信字。爭似萬籝多。百世龍門好。回頭已海桑。風人先獲我。黃鳥有遺章。</text>
<title>輓李仲嶷</title>,<text>典刑追大祖。文彩躡羣兄。會看摶風翼。扶搖九萬程。鄧林無棄材。尋尺各隨宜。縱未明堂用。猶堪巨廈支。庭空鶴髮立。朝日問童烏。草沒靑山處。歸期定有無。</text>
<title>輓鄭蒼七 東箕</title>,<text>文莊家學立翁修。玉佩金章世襲庥。德器黃生千頃澤。純心赤子八旬秋。舃鳧降縣淸名震。腰鶴趍庭晩福優。大界如今無凈土。多君仙馭汗漫遊。弱冠交情到白紛。逢場不覺日西曛。山樓軼宕頻傾蓋。綺里崢嶸迭運斤。海鶴居然還似夢。雲泥邈矣柰相分。聊將十載相思淚。灑向商山綠草墳。</text>
<title>輓權祖源 世淵</title>,<text>蒼雪庭前好竹栽。挺挺留待鳳凰來。忽然一夜顚風撼。慈姥龍孫葉葉哀。碩碩其儀辯辯才。典刑承襲雪爺來。毅然擔得斯文事。隻手猶能倒海回。五世龍門託誼冞。寃禽何事夜啼爲。泉坮果有相逢日。報道阿翁不幾悲。</text>
<title>輓柳元佐 止鎬</title>,<text>鍾得瑚璉質。陶鎔大韛中。璨然成藻彩。淸廟可彝宗。蘭室論心久。洋洋流水絃。百泉奔倒裏。攜手指蒼天。虫鵠何年別。嶺雲夢裏迷。居然兩白翁。伐樹思悽悽。凍扉驚剝啄。華佩遽昇仙。泗上尋春約。子規呑不宣。</text>
<title>輓宗姪見應 健輝</title>,<text>薄薄吾門運氣乾。如君強健又荒巒。靑氈十世詩書在。白屋平生日月閑。螟誨申勤悲伯道。蛾工虛擲歎孫山。年來老伴晨星沒。獨使竆廬涕淚潸。</text>
<title>輓柳戚兄善汝 道性</title>,<text>文忠世緖鶴翁孫。嶷嶷風儀儼達尊。大澤千尋藏垢疾。洪鍾一響破啾喧。尋常家學惟敦實。九十春容尙晦根。骩俗如今難一老。仙官何莫少停轅。龍門舊好百年今。白首逢場輒許心。陶院淸談看跋燭。玉淵春事約披衿。大陸飜驚羣鱔舞。竆林忍聽子規吟。蘧蘧一別遂千古。西望屛河涕不禁。</text>
<title>輓柳泰弼 道奭</title>,<text>厓巖十世無疆緖。江洛三傳克繼孫。西掖趍蹌仍祖武。南湖流落亦君恩。千醇宿德堪醫俗。百忍芳規可表門。大地沈沈無凈土。故遣漭鳥向雲閽。白首相逢若舊懽。龍門世好重於山。冲融氣味新蓉發。淡蕩風流濯柳看。洛岸新緣纔豆踐。江樓勝約已灰寒。須彌山下有無會。念到茫茫涕淚潸。</text>
<title>輓李元振 </title>,<text>擧擧形神碩碩姿。江山故宅好扶持。專門詞學噪當世。壓座談論破衆疑。北海風搏違壯志。南河雪立勉遐期。仙籌四百居然促。其柰吾林氣數萎。東牀舊契白頭今。淡淡交情一水深。丙閣春晴爭甲乙。西江雪漲共浮沈。俄驚上舍飈輪逝。旋報平泉絳節臨。好送衣冠歸上界。薤歌飜作賀君吟。</text>
<title>輓姜戚兄蒔甫</title>,<text>皓鄰爲祖典庵兄。商洛中間鍾淑靈。拔俗風儀雙鵠立。回瀾氣力萬牛輕。靑氈世緖眞吾寶。緋玉年華亦外榮。大界如今無凈土。仙輧堪賀上瑤京。畫壁遺獅一氣傳。追隨伯仲敢忘年。漢師千里同風帆。達旅三宵拍酒船。隔水靈犀緜日月。栖林老鶴杳雲煙。如何一別仍千古。長使竆廬淚徹泉。</text>
<title>輓柳應春 東植</title>,<text>岐山秋雨鳳凰遙。十世家門隻羽翹。絶去機心閨女樣。優容庶物丈人曹。如今善類天方奪。柰我竆林日漸彫。一片靑山依舊在。薤歌飜作賀行謠。</text>
<title>輓崔善吾 大浩</title>,<text>河上伐檀九十年。韶顔鶴髮等喬仙。醇心赤子無僞飾。孺慕平生不御羶。緋玉恩光鄕國老。籝金遺戒子孫賢。如公始了人間債。莽鳥翩翩莫少延。</text>
<title>輓南雲用</title>,<text>羊胛人間世。蘧蘧八十年。持身閨婦似。居業宿禪然。抱璞悲三刖。披書勝萬錢。哀哀伯道恨。今古一蒼天。</text>
<title>過丹陽</title>,<text>山水丹陽夙飽名。東風歸客放神精。波添宿雨浮空碧。壁着孤舟照眼明。矯首靈眞肩可拍。回瞻塵世念還輕。玆遊自幸仙緣足。夜夢片時上太淸。</text>
<title>敬次曾王考龜窩先生丹邱雜詠韻</title>,<text>先生以健陵丁巳宰丹陽。庚申謝還。詩中謂二年奔走。則想是己未年間所作。距今六十二載。摩挲遺躅。益切高山景行之思。仍敬次其韻。玉笋峰壓降仙臺。兀硉撑空不染埃。更有澄江深百尺。倒含山影靜縈迴。右龜潭三山畵聳大江流。搖蕩風濤勢欲浮。平生未遂蓬瀛願。要繫扁舟上碧樓。右島潭千年遺號舍人淸。百尺翠屛護異靈。呀然畫坼中藏屋。仙子雲間幾送迎。右舍人㙮白石盤陀四面平。中分亂瀑隱雷鳴。仙人一去無尋處。古洞惟聞鸛鶴聲。右四仙臺水抱山回意轉悠。碧松陰裏小亭幽。雲烟不改昔人遠。啼鳥一聲俛仰愁。右雲巖</text>
<title>朔講日。與族侄繼孟 興洛 呼韻共賦。</title>,<text>天寒星月照心明。一榻慇懃歲暮情。滿案詩書相對處。更將湖水玉壺傾。夜榻論襟益有情。良朋不惜萬囷傾。爲君謾詠挑燈盡。和睡精神轉忽明。</text>
<title>輓雲谷李判書 羲發○代族祖作</title>,<text>仙鶴魁姿出俗塵。南州儒望九旬人。蚤登抄啓前文學。高卧林泉老宰臣。理屐高山三刀夢。鳴琴海水百里春。鄕隣後輩樑摧恨。泣抱遺書感淚頻。</text>
<title>奉別鄭都正 駿和</title>,<text>東望烟霞半撑天。仙鳧一擧渺無緣。高山消息瑤絃上。明月襟懷畵角邊。萬古陽關天地老。一尊江渭古今傳。芒鞋異日周房路。滿閣梅花入夢圓。</text>
<title>族叔下齋公 遇洙 以自箴詩。報家大人而求和。因侍傍伏讀之。其所以寄意者。殆鄭重焉。謹次其韻。呈于案下。</title>,<text>獨立庭闈彩服班。閒思終日劇千端。從師學業宜吾負。讀禮心明敢自安。广屋三餘遊子跡。典謨一部古人顔。最憐長夜無眠處。山月蕭蕭暎榻寒。</text>
<title>敬讀退溪先生山中諸作有感</title>,<text>淸凉雖盡美。夫子得而名。松老鶴何去。岡高鳳欲鳴。江山留寶唾。雲物想餘淸。却恨吾生晩。偏憐曉月明。</text>
<title>輓東林柳公 致皜</title>,<text>立雪坪齋久。東南士日親。滿容渾道氣。全體澹天眞。耘盡屛山草。詠歸沂水春。樑摧無限痛。重爲我公新。講服龍門好。勤勤眷我冞。經橫江院日。燭跋埜亭時。泰嶽斯文責。靈芝歲晏期。林扃今寂寞。回首不堪悲。</text>
<title>輓族兄訂窩公 垈鎭○代人作</title>,<text>犖犖淵涵氣像眞。舂容時發滿襟春。靑瓢十世文章釰。黃卷平生禮樂身。幸使羣蒙瞻北斗。遂將隻手抗迷津。寥寥嶺土邱墟日。夫子如何向九垠。</text>
<title>輓李進士 應稷</title>,<text>標格涵秋水。典刑襲故家。林園六十載。日用盡精華。蕭蕭原憲室。奕葉富多文。千古無公道。寂寥上舍墳。每憶先人好。蓬山八望靑。俄驚杜宇哭。萬事屬黃庭。</text>
<title>輓李靜村 文稷 丈</title>,<text>滿面精神燁若敷。塢翁孫子稱箕裘。有時談屑消凡陋。餘力詞華邁等儔。抗勢危言鳴地雷。尊賢苦忱烈霜秋。人間七十無餘債。莾鳥翩翩不肯留。三世吾家便一身。先君曾許玉如人。聯轅千里高山役。住的平生石室塵。𨓏蹟居然看逝水。餘生已矣坐迷津。蓼莪當日叫天淚。添灑烏岑落照濱。</text>
<title>輓金乃吾 邁銖</title>,<text>四百仙籌一箭忙。荒山何處掩淸揚。侍郞名祖纔三世。國子文章又一堂。日暮長安花有淚。風流北海酒盈觴。由來造物常則劇。翻使仙葩寸斷膓。一別湖樓到白頭。禪窓花雨更遅留。日星大義排羣喙。山水淸談破俗愁。半世交情形外得。百年先好卷中求。竆廬落落同衰伴。泣把瓊章和楚謳。</text>
<title>七月旣望。集赤壁賦字。口成一絶。</title>,<text>蘓仙仙去幾千秋。山月蒼茫夜色幽。獨坐虛堂歌浩浩。無魚無酒也風流。</text>
<title>輓權子亨 秉元</title>,<text>至理天無嗇。窮踪地使然。寶蘭滋雨露。常棣澹風烟。造物元多齾。浮生不敢圓。幾年踦屨好。西望淚如懸。</text>
<title>謹次枕流亭八景韻</title>,<text>泉流湜湜上通天。無數銀刀躍在淵。半夜雷聲消息好。時來不必弄潺湲。龍泉魚躍伐木丁丁動小扉。春山曉日半含輝。眠禽一隊驚相喚。畵出天公自在機。熊峰鳥啼空花世界少眞淳。太古山心獨自春。九十日來天餉足。幽香馥馥滿衣巾。梅山春花栗里淸風處士貧。孤松留待晉家春。海東千古名相契。撫罷虬枝想昔人。栗里冬松神輸鬼劈設重關。峙作雲屛繞作灣。一自仙人乘鶴去。茫茫留待採芝還。旅巖蒼壁賢山一半白雲奇。粧出仙娥八字眉。畜泄神功元莫測。要看斂却寂如時。普賢白雲前宵好雨靄東坡。慰滿輿情一日多。婦饁夫耕齊用力。嗚嗚閒唱太平歌。大平農歌扣角雙雙興不收。橫跨黃犢下芳洲。浮雲變㓕無關我。與共忘機逐水鷗。長堤牧笛</text>
<title>輓李參判 能爕</title>,<text>學優而仕際明時。勵翼天門有羽儀。三接离筵罄素蘊。成舘爭賀得賢師。玉署仙班試郡紱。歸山琴鶴淡於僧。東都遺澤淪人髓。氷檗淸聲籍國乘。平生安分又知機。澆世猶無胥刺譏。金玉高堂君子坐。溪山深處侍郞歸。</text>
<title>輓李參判 晩運</title>,<text>英英挺淑氣。嶷嶷鎭頹波。朱雀榮名繫。靑氊世業多。延陵猶哭子。孟獻却無家。鷄夢蘧蘧已。乃如吾黨何。</text>
<title>次族叔沙老 明洙 伴鶴軒韻</title>,<text>靑鶴烟霞昔所傳。多君營度訪眞緣。無將白髮空悲絶。却喜玄裳迭後先。伴宿淸虛明月在。遣懷閒放老僊然。水頭何處相思客。屈指歸期渺十年。</text>
<title>登松亭舊址有感</title>,<text>龍漢灰飛幾百年。松亭故事已茫然。猿如失母黃昏泣。鶴亦思兄白日眠。柏麓無人修墓幕。金官何處散兵船。登臨葵麥搖搖地。突兀重新俟後天。</text>
<title>輓李學國 秀煒</title>,<text>雪竹家庭裏。寒梅韻格孤。春風猶不識。獨自夢麻姑。雅志堅如鐵。精思細入毫。卷籤隨手在。六十坐愈牢。空閒詩書腹。一寒耳目身。鮀朝方竊笑。如爾草萊人。皓天庸玉汝。萬峽一孤廬。塘草無邊夢。那堪步月餘。世襲龍門好。相看已白紛。人間非不廣。於我每云云。去歲重陽好。黃花報子來。飄零同一別。世事足悲哀。</text>
<title>輓肯庵李公 敦禹○緬禮時</title>,<text>巋然古閣枕靑山。山色蒼蒼晩更完。雪重家謨三祖後。雲翻世事百年間。從師旨訣箱珍積。範俗風儀步鐵寒。華表一聲明月鳥。喚敎吾輩不堪寬。</text>
<title>輓磵亭族丈 養龍</title>,<text>亭亭荷出水。藹藹玉含烟。會看摶風翼。扶搖直上天。造物揶揄足。花林雨風之。人間七十客。身後一螟兒。哀哀杜宇哭。减却春風顔。萬古磨盤裡。何人是達觀。宇宙餘生在。風霜白滿頭。茫茫今日別。隣笛不勝悲。</text>
<title>次殷德五 鳳祥 周巖新居韻</title>,<text>雲臺歸鷰賀新樑。分付幽人卧夕陽。水竹園林塵不到。琴書几案夢初長。忘機或伴山禽喚。乘興時頹野酒香。偃息如今隨意足。百年天地一仙庄。</text>
<title>憶亡兒紀輝</title>,<text>白髮新居枕夢驚。吾兒何處讀書聲。百千萬歲幽明恨。二十五年父子情。未必飢膓能令死。休言惡業遽戕生。如才如質如勤學。白玉仙官識汝名。</text>
<title>輓權而貫 秉一</title>,<text>大夢三千界。交遊數十年。慇懃樽酒倒。揚抱燭華燃。世事驚孤鳥。人情隔九泉。堪憐窮道客。何以慰靈筵。</text>
<title>踰鵾夷嶺 丙申</title>,<text>樹老無窮雨。花明太古春。怳然仙界近。誰謂鐵衣人。</text>
<title>到巖石村</title>,<text>行行到巖石。夢裡不曾思。白首無窮志。仙靈倘或知。</text>
<title>留巖石</title>,<text>淑氣駘蕩轉午天。離家南渡月三弦。有時思念稚孫是。當下經營猛士先。天意將看收卽墨。戎功更誓勒燕然。晨牎睡罷題詩幅。到老風情輒聳肩。</text>
<title>贈徐相烈</title>,<text>堂堂大義辦求伸。疆策衰軀躡後塵。一片肝腸隨處照。生生死死誓相因。伸中有屈屈中伸。泰岳鴻毛等一塵。炳炳此心猶不死。昭回天日豈無因。</text>
<title>次柳德實 東秀 述懷韻</title>,<text>鳥道羊腸卽此間。從容相對舊時顔。屈伸天理元無忒。好待鳴蜩作伴還。崚𡾓石角到山窮。堪歎靑油白髮翁。隻手鷹揚非我事。紆籌日日訪帷中。峽路如線漸入深。每逢淸樾豁煩襟。回頭不耐新亭淚。一片花城久陸沉。</text>
<title>端午日示同苦諸君</title>,<text>佳節人間午日紅。蒼然相對舊時容。山河百里春風裡。詩酒一塲好雨中。淡淡琴心流水在。幽幽蘭臭北山同。諸君能解衰情否。戰兢做來眞正䧺。</text>
<title>次郭錫老▣▣朱砂九曲韻</title>,<text>朱砂山色繞茅廬。認是前人薖軸墟。一道晴川環九曲。勸君須讀晦翁書。一曲崚𡾓聳石臺。驚濤吼作夕陽雷。聖人的指觀瀾術。喚得羣蒙萬世開。二曲澄潭展鏡顔。銀刀玉尺縱其間。箇中誰是忘機者。樂處方知萬象閒。三曲潭心落葉紅。隨流片片着鳧翁。却憐造化無言妙。粧點千形日不窮。暎花潭四曲幽幽綠滿洲。林賢溪逸盡荒邱。反招一闋無人續。爲把瑤琴聽水流。老隱臺五曲山低石面平。招携同志叙幽情。亹亹不覺雲烟暮。時聽空山伐木聲。會友臺六曲鏘鳴是石灘。天機活潑滿衿寒。箇中自有眞消息。請把吾心證浴盤。洗心臺七曲蒼然一鑑深。明明秋月印潭心。淸斯濯矣纓吾解。孺子高歌萬古箴。濯纓潭八曲山臺七里高。子陵風節是眞豪。如何俗客隨波去。拋却竿絲不晦鞱。九曲湫通九萬天。龍公當日利跳淵。興雲作雨無餘事。却化枯藤伴葛仙。</text>
<title>李聖貴 章璘 壽宴韻 並小序</title>,<text>聖貴雲翁之曾孫。家世種德。餘慶不替。今聖貴行年六十。當回晬之日。諸子若孫奉觴而壽之。甚盛事也。余以舊好新緣。不勝同慶之情。爲綴八音歌一篇。以佐末席之歡。想必囅然而一笑也。金城高萬丈。磅礴孕淑精。石藍生其上。千歲一開英。絲綸自天隕。大祖垂芳名。竹階兒孫長。見者謂寧馨。匏瓜焉能繫。桑弧若有營。土壤隨處安。優遊八十齡。革變時不與。蠱尙志可貞。木公相爲侶。滿斟瑤池觥。</text>
<title>輓族叔魯宇 啓洙</title>,<text>擧擧風神好。蕭蕭韻格孤。友祖家庭裡。扶持舊日模。笙壁春花滿。龜潭秋月寒。悠悠千古別。空作老夫歎。碧山一燈夜。書聲入耳明。泡花人世落。時聽杜宇聲。</text>
<title>望芝堂韻 並序</title>,<text>望芝堂者。鄭君翼之所築也。君翼之先祖芝軒先生。嘗從遊於退陶老先生之門。晨夕趍隅。服事專專。日以講明旨訣爲事。及退築室于芝山之陽。名其山曰望芝。盖瞻望靈芝之意也。靈芝者卽老先生几案之物。而挹彼名玆。想像瞻仰。宛然若先師之在座。則其所以尊信之誠。顧何如哉。今君翼以芝翁之遺孫。追芝翁之𨓏蹟。搆茅於芝山之陰。而又以望芝名之。余窃嘉其志。不以不嫺韻語爲辭。遂續貂而歸之。芝翁去後此茅亭。三秀煌煌歲暮靑。千古企望只在我。諸君何不誦盤銘。</text>
<title>戊申十一月夜。夢靖節陶先生。以一冊授余。覺而異之。感吟一絶。</title>,<text>先生自是葛天民。倦鳥知還寂寞濱。籬對黃花看晩節。門垂碧柳挹芳塵。坡翁氣味寧相似。溪老胷衿暗與親。小子如今潦倒久。三復遺書感愧新。</text>
<title>輓李叔華 夏珪</title>,<text>蓬山春草綠。遠送叔華之。杜宇兩三聲。我懷知不知。端潔無雙士。慈諒未發衷。蘧蘧曾一夢。天意忍終窮。世好延吾輩。相守歲寒心。此事仍千古。羊哀抱木吟。</text>
<title>輓李觀必 晩燾</title>,<text>搖落山河慘失容。林無蘭杜巷無松。西風薤露斜陽路。一朶蓮花愁殺儂。生爲辱處死爲榮。漭鳥翩然上玉京。一片靑山猶凈土。長歌此日送君情。陶軒重躡飮春和。尺素輸心耐久摩。一夢遽成醒獨坐。風塵滿地奈吾何。</text>
<title>重陽菊花不開</title>,<text>九月時猶暮。含英祗自任。無論時早晩。不易這貞心。</text>
<title>輓柳子長 元植</title>,<text>白日西山沒。秋聲四海悲。山空孤鳥哭。歷歷去年思。靑窓春日姸。蘭階雨露深。中和位育裏。消却滿山陰。一枕蘧蘧爾。人間四十秋。兒郞方妙歲。何以慰高堂。倚門千古恨。山色欲無秋。白玉樓仙吏。曾無老母不。梁市多鋒鏑。吳江又雨風。滔滔冷熱外。顚沛與君同。息女迎門笑。庭梅向欲黃。三宵更僕語。曲曲見衷腸。送我山臺側。回頭已一年。夕陽紅不落。爭似此心然。</text>
<title>乙亥人日。次族叔沙老詠雪韻。</title>,<text>境僻無人掩小扉。閒看玉屑點書圍。徹天消息俄鴻到。隔水光華更鳥飛。我欲招乘雲漢航。誰將典送杜陵衣。故人一字雙金重。聊請跫音踏月歸。</text>
<title>贈孫繼贒 啓遠</title>,<text>君行不可挽。竚望我心勞。渺渺江頭樹。秋風日夕高。</text>
<title>謹次伊溪亭重修韻</title>,<text>伊水幽幽古閣臨。先生遺躅此中尋。溪山物色無邊趣。梧柳風烟自在陰。賢祖當年歌軸地。來孫百世肯堂心。淸朝更閱雲牎牒。龍漢餘懷倍悵今。</text>
<title>臨別更步前韻。贈南文遠 萬星，聲遠 大鎭。</title>,<text>年來白首少登臨。暇日溪堂爲一尋。天將細雨能留客。宅近靑山半帶陰。篋裏玄花重惹感。燈前紅雨更論心。隱侯詩話君知否。惜別同衰古視今。</text>
<title>輓李正凝 重鼎</title>,<text>惻惻復惻惻。苕軒高士李正凝。正凝已厭人間事。達民誰與海內朋。掩卷長歎息。出門郤回眺。迷茫秋色隔山層。送君歸何處。霞山秀而麗。屛水駛而淸。猿鶴夜吟魑魅遁。去是所翁先生之佳城。憶昔所翁起南服。家聲燀赫自睡牧。直節淸芬傳相襲。文獻百世湖之澳。晩修夫子𦤎比設。陶山以後獨宗師。次第養得芝蘭樹。滿庭書帶日葳蕤。大凡鄧林無凡材。樂廐無棄足。嗟嗟正凝生是門。姿如濯柳狀如鵠。間架元龍大。文藝化光同。日日法書名言隨手展。隱然華聞及成童。脩鞅逸駕臨長途。老師縮手儕流汗。進而耘草屛山社。三兵自伏不敢伴。從師討難摑掌血。大人言笑剝皮毛。珍重志業撓不得。譬若江淮萬折流滔滔。寧遲不失壽陵步。寧拙不學西施嚬。晩塢亭上他日事。家庭倚期子一身。我聞閶闔曾無識字仙。緋衣來從所翁庭。湫傾大限難容力。萬事付之朝露零。凡我追隨幾朋伴。到此孰不肝腸絶。而况吾與子。龍門深誼五世結。事一由父祖。扶急卽弟兄。所以檀蘀雖殊質。不害玉石共磨精。光陰猶饒子不待。令人無心理殘編。慇懃岐下立雪約。爲將孤語問新阡。</text>
<title>輓南穉猶 興壽</title>,<text>深深東海曲。若士老竆廬。雪立岐山席。風高牧老墟。書籤彌八耋。課篋徹三餘。落落晨星沒。如何不少徐。門對滄溟蘊淑靈。仙籌滿屋到遐齡。尋常至戒履冰薄。衰晩潛工秉燭明。列砌芝蘭推善慶。隕天緋玉驗仁榮。山河逖矣乖逢恨。回首茫茫涕自零。</text>
<title>奉賀李達凝 重三 回甲讌席</title>,<text>三豕光陰閱歷多。高堂是日酌流霞。秋風壽骨難兄弟。滄海仙籌共室家。萬戶雷聲蘓氣色。千年桃子照芳華。團團此席無疆祝。松栢蒼然廕舊柯。</text>
<title>金智願 仁斗 來訪笙潭先亭。夜坐有懷。</title>,<text>寂寞松關掩。孤燈水一涯。了知今夜雨。落盡舊山花。</text>
<title>贈金智願</title>,<text>春風幸訪我。拭眸看又看。未滿百里路。閱來幾層巒。愛君溯其源。石中之琅玕。節孝及濯老。高風不可攀。嗟哉勤學問。胡奈窮廬歎。久屈天應悔。惟冀進步竿。牎外靑靑竹。隨時報平安。送君無以贈。寄佩一莖蘭。</text>
<title>輓李聖于 重岳</title>,<text>昔我晩霞翁。居今獨古心。會看餘慶茂。寶樹自成陰。門庭禮樂裏。養得玉苗來。小學成家法。雙幃春色開。百里頻由負。寒厨每董漁。兢兢淵氷念。不知日有餘。整飭兼溫謹。如君罕有儔。有兒能繼述。疆賀九原遊。世好何須說。交情到老尤。每於文酒席。忘却蟪蛄秋。</text>
<title>新塘校正罷會時。與川水諸公。用隱侯詩韻求和。</title>,<text>我輩同衰暮。團集未曾期。寅緣共一席。正値榴雨時。好是文字飮。相與片心持。忽聽驪駒曲。回頭更悄思。</text>
<title>與金智願同赴庭試過鳥嶺。時綠陰繁漲。鳴禽上下。因打酒留宿。</title>,<text>茫茫鳥道接靑天。手拂層雲遺世然。卄四橋連爭下水。三千羽族宛鳴絃。蒼松皓石礙筇屐。芳草明花好席筵。綠樹京城千里遠。今宵留宿作眞仙。</text>
<title>次松亭八景韻</title>,<text>賢山靑出揷天明。朝霧冥冥不見形。暫借須臾造化力。因風消去更新情。賢山宿霧下山落日鶴空鳴。山色蒼蒼還復明。完是天孫雲錦織。紅留一段七分成。鶴山落日家家傍水散朝烟。如霧如雲更畵然。朝日三竿消滅盡。鷄鳴處處水中天。水村朝烟山徑叱牛日色微。雙雙吹笛各忙歸。東山明月少焉出。露結離離濕滿衣。石徑暮笛田家終日掩柴扉。四野農歌甚可違。曉星未落提携出。洗足前川帶月歸。四野農夫十里長程直且平。行人不絶碧山邊。開門終日点來去。魚隊逐浪幾百千。十里行人皓皓氷輪落在梢。盤桓其下撫淸宵。主人興味其誰識。有酒無魚難作肴。松間明月綠竹淸風和瑟琴。嘈嘈切切滌塵衿。世間淸味勝於肉。太古音含空此心。竹裡淸風</text>
<title>過獨山</title>,<text>賢人過處草花香。百尺高臺滿夕陽。坡犢沙鷗空躑躅。永嘉歸客倍心傷。</text>
<title>與趙舜和 圭明 入周王寺</title>,<text>早過靑鳧縣。暮入白雲峯。小僧迎客拜。山水照癯容。</text>
<title>挽族孫德深 濬模</title>,<text>文忠先生昔杖鉞。大義孤忠昭日月。矗江江水千古咽。大陣褫魄爭走穴。靑羊變怪那忍說。一夜凶燄彌城闕。草野彝衷齊激烈。花山義旗森星列。嗟哉德深生世閥。犖犖自是文忠訣。西出屛山如門闑。嚮義輿情無敢越。白日欲暮狂䨓掣。萬事茫茫驚一瞥。北海未返蘇郞節。大地空塗萇弘血。可憐國恥猶未雪。宜爾丹心磨不滅。上薄雲霄忠魂結。爲霆爲䨓爲列缺。於是擊破羊豕囓。汛掃區宇無點衊。邾婁矢復信也蕝。子規聲裏行路啜。萬死餘喘膽欲裂。衰淚蔌蔌重泉徹。</text>
<title>挽權生 垈一</title>,<text>惜哉權垈一。烈烈秀凡羣。精悍郭翁伯。慷慨南霽雲。一念炳如丹。只知死於君。萬戶花山府。茫茫鳥獸奔。隻手居前隊。忘却此身存。碧血空塗地。白日爲之昏。復以邾婁矢。嗚呼天不聞。誰將黃繭筆。大書烈士墳。</text>
<title>感歎</title>,<text>大義堂堂易死生。泰山重處鴻毛輕。寧爲柴里文山歿。不願虜庭律輩榮。頭戴昊天無貳志。身居東海有歸程。哀哀寸忱尙餘在。慟哭西望歌濕苓。</text>
<title>傷時 二首</title>,<text>滿城穢惡劇奔川。白日魑魅橫八埏。安得尙方斬馬劒。一揮如電掃腥煙。自古元無無孝忠。求忠所以必於孝。生三事一聖人言。豫示彝衷不二道。</text>
<title>高橋亨請余以所作。故短律誦而書之。</title>,<text>天地羣陰日。江湖一介臣。願埋䨓首側。歸拜舊君親。</text>
<title>木村請詩書示</title>,<text>痛哭天無日。哀哀未死臣。忽焉虞夏沒。誰是聶荊倫。目暗新亭淚。頭慚栗里巾。願從莽渺鳥。直上訴瑤宸。</text>
<title>次獻周孫峯雲詩三絶</title>,<text>雲裏有峯峯上雲。峯雲相得始氤氳。雲非有意人間雨。只欲峯深不露文。不意飈炎滿地燃。峯靈爲我暫相牽。如何西北顚風急。去作漂搖失楫船。岐山底處欲收回。西望榛苓路不開。萬壑千山從所好。何論平日雨霖才。</text>
<title>挽金智願</title>,<text>我昔逢君日。知君好我深。謬托先人狀。重論弟子心。特地羣陰動。竆鄕一士沉。白首終宵恨。那聞杜宇音。</text>
<title>與李汝執 元華 登眉山書堂</title>,<text>殞霜黃葉滿庭堆。十字橋頭斷往回。雪漲剡溪明月好。挾琴今夜有人來。</text>
<title>次甘致律 在元 壽宴韻</title>,<text>石在他山玉汝成。如君莫作雪還輕。人間彩舞誠稀事。席上霞觴摠叙情。父折花枝添海籌。子登鶴背養全城。天地浩浩深無極。長羡賢家福與盈。</text>
<title>贈秋克文 秉緖</title>,<text>有美秋氏子。本是中華人。遠祖出咸島。因作高麗臣。文正何赫赫。露堂正道伸。後裔還中國。天討反捐身。宣廟撿詳職。于祖光色新。礦銀不誣脈。醴泉亦有源。訪我龜之曲。隱隱古氣存。留之數三日。時時酒盈樽。及此衰暮日。別懷難可諠。季章知此否。臨行贈一言。</text>
<title>挽金周伯 永鎬</title>,<text>季世持身老。窮居修分人。不隨西子巧。談笑見天眞。念昔靑羊厄。多君義氣長。三宵鷄黍供。千古不能忘。</text>
<title>輓詞[郭鋾]</title>,<text>東海今爲陸。南極忽無星。古道仍髦梗。斯文孰典刑。薄俗喜洗垢。孤標耐獨醒。丹心老不改。齎歸質蒼冥。一紙落人界。猶自慴蠢惺。家家碑板字。淋漓照丹靑。餘生追不及。臨風泣喚馨。辜負平生意。何日可趍聽。</text>
<title>輓詞[後學洪和裕]</title>,<text>於乎。先生之世將秘矣。其淸高之節博約之行。曾所慣宿。而雖未供灑掃於當世摳衣之筵。倂世山仰之忱。自有不可以不在門墻列而有所加損者矣。今尾陽之薤曲。際唱乎首陽薇歌。其於先生。孰不曰得正。而亦可慰向時溘然者之忠憤耳。窃伏惟關嶺脩夐。不能匍匐於封樹之日。而至於感慕先生之風。終有所不能自已者。謹誦願埋雷首側之句。遂爲之詞曰。歲暮嶠南處士廬。龜翁坪老靖修餘。傷時獨抱春秋義。遯世推明性理書。五百年終斯道喪。三千里盡太山虛。願埋雷首凄凉句。敢誄尾陽襄樹初。</text>
<title>輓詞[柳必永]</title>,<text>自哭山樑後。先生獨典刑。襟期秋月白。氣色兩山靑。義講春秋熟。名與星斗爭。寧歸何所憾。安仰痛餘生。</text>
<title>輓詞[許傅]</title>,<text>我生南宋世。不見程夫子。器望山斗重。文章草木被。德言賁隧道。吾祖闡揚美。膏抹願從遊。落落半千里。西湖一幅圖。白馬暗中起。周鼎痛入秦。區域渾蛇豕。東國有先生。堂堂天下士。賢於十萬師。彼感一檄紙。天地正義氣。君臣大綱紀。孤忠九十翁。宗國五百禩。痛哭天無日。蹈海義欲死。醉鄕裕餘地。三年送壺裏。公又不少留。後學失臯比。不堪長寂寞。無復聞義理。秋風一灑淚。寄向洛江水。</text>
<title>輓詞[門人李熏浩]</title>,<text>滄桑東國涕汍瀾。漠漠雲𨍍星象于。小輩曾霑時雨化。羣黎益畏覇冬寒。淵源家學三傳世。經濟林居一命官。遠戚雖微情骨肉。幾回書尺警疲殘。</text>
<title>輓詞[門人李庭顯]</title>,<text>嶠南夫子歿。海東元氣衰。嗟呼今日後。誰復有宗師。</text>
<title>輓詞[李中轍]</title>,<text>盎晬眞工體自然。誰將尊達稱量賢。盟壇義理三千界。擅世文章八十年。道與俱亡無柰地。禍因荐酷忍爲天。質疑供掃參差恨。會讀玄經可贖前。</text>
<title>輓詞[鄭來源]</title>,<text>猗我龜翁宅。哲人又挺生。文章鳴大雅。德義執儒盟。渾是春風坐。遽然噩夢驚。吾林今寂寞。矯首倍傷情。</text>
<title>輓詞[李壽岳]</title>,<text>柯亭二百載。正脉在門墻。慣欝孤衷熱。揄揚大筆泱。工夫由篤實。面背自薰盎。後學公私痛。山南正氣亡。</text>
<title>輓詞[門人李宜燦]</title>,<text>天假東南歷落時。扶持斯道九旬頤。文章四海吾夫子。衣鉢一家大祖師。間氣英雄眞做力。此心郛郭恁恢基。淵源世世相傳脉。湖塾愚亭不問知。案有邦衡尺紙栽。頹波一倒勢難回。貞衷牢着霜前日。大義勁干臈後梅。期與吾林同死守。任它渠輩莫能摧。追惟向夕頭頭樣。應是先生倡起來。愚憃獲忝席間凾。景仰多年北斗南。鎭世儀形停岳瀆。容舂微奧析牛蠶。恩深先蹟幽光護。眷似醇封發處酣。隳矣末由塵刹報。祗將敎墨更加涵。</text>
<title>輓詞[門人許]</title>,<text>國祚雖移道不離。平生蘊蓄學宣尼。可憐無地春秋讀。心便佯狂獨自悲。忠孝家中繼舊聲。身雖老矣氣愈精。檄陳大義凜於鉞。千古魯連等却兵。憤不自勝欲訴天。殘年使酒性非然。也應舊日玄端服。歸拜先朝列聖前。監府來人酬問塲。言言忠義也堂堂。頑似渠酋能化德。床前百拜謝文章。斯文天喪最堪哀。長夜人間日不開。吾道南來誰繼往。陶山源脉接湖回。龜壽休徵鶴表儀。山林重望世從推。西河晩痛何須說。宣父朱翁揔遭斯。長程違拜勢其然。一斷虹橋隔十年。痛矣今秋省候路。那知還奉實音傳。樑折山頹萬事悲。靈幃寂寂哭無知。於乎霽月光風像。此世誠難更陪隨。</text>
<title>輓詞[洪在謙]</title>,<text>曾承薰液拜龎床。晩荷芝凾墜孔箱。歎息瑤琴絃斷絶。千秋誰復續茫茫。</text>
<title>輓詞[門人洪羲欽]</title>,<text>發軔初程壯心圖。終能到得豁然衢。湖坪心學淵源接。虞夏衣冠道氣扶。萬口難容瑕楚璞。雙眸誓見復韓區。凄凉山月滄洲下。今古模楷影響無。</text>
<title>輓詞[柳淵根]</title>,<text>授受眞詮一髮危。靈光吾嶺賴扶持。同門七十晨星後。大陸三千長夜時。臯鶴聞天誠莫掩。西獜絶筆淚空洏。何年肧得冲和氣。會見斯文再倡期。龜翁邃學籍靑氊。儒鐸南州得再傳。河漢文章知有數。延吳遭値噫無天。愁看蹄跡交中土。叵耐龍蛇遇此年。擿塡人間安仰痛。千秋留待子雲玄。</text>
<title>輓詞[族姪門人金紹洛]</title>,<text>夫子摳衣定老前。恰如龜祖在湖筵。須將一脉公傳訣。夫子家中私事然。律弊黃鍾正樂衰。楚咻秦缶各聲催。先生不解今之樂。獨操南風鳳不來。渾見淸明在一躬。東南冠盖立叢叢。春風自是無心者。藹氣偏多花樹中。東方儒日下西坰。風雨淒淒埴冥。夜久爭瞻光霽色。一天南畔老人星。貂尾鶴軒九墜盈。山南不見禮賢㫌。先生自有眞天爵。何用金吾下位榮。着處㐫鋒物莫強。行年九耋罵如霜。無誰不㥘先生笑。不掇中庸性理章。二父歡情乙酉同。昔年糜飯兩家蒙。先人知己先生在。銀聿千言賁隧東。年華徒費馬牛裾。自覺追羊岐道如。憐我行迷終不返。一書持贈指南車。世局如斯萬古無。欲尋何處是唐虞。唐虞舊物山惟在。不妨衣冠托此於。</text>
<title>輓詞[族孫金秉宗]</title>,<text>齗齗洙泗且休言。隻手將如宇宙翻。歸拜先王監在上。健陵文學有賢孫。源源龜水傍湖堧。直向鳴巖一道連。恁地優游沿派去。到頭九曲見平川。大筆舂容軼漢唐。嵌巖無力贊皇王。謾將禮樂經綸手。留作千家篋裏光。舍達悠悠只信天。一生將養此中全。樂哉近日修文會。唯諾重圓父子筵。家門末學學迷程。劫海歸來奉典刑。提敎一言元二戹。祗今翻作哭先生。</text>
<title>輓詞[下海龍]</title>,<text>湖水淵源接。龜翁復有孫。秉毫輝古蹟。析理折羣言。世違心獨善。國破義猶存。今日山樑痛。春秋無復論。</text>
<title>輓詞[趙昺奎]</title>,<text>挺出儒賢左海濱。才高道屈是何辰。南湖旨訣淵源正。龜水風猷氣脉純。善信優遊天下士。文章皷舞地中人。此生未遂門屛願。燭斷昏衢悵後塵。</text>
<title>輓詞[申敦植]</title>,<text>湖上淵源定老傳。龜堂塵拂又連緜。明明大義封章日。爀爀孤軍敵愾年。志合西山茹蕨菜。身遭東海變桑田。南州依仰從斯遠。慟矣吾林薤露天。</text>
<title>輓詞[門人朴漢植]</title>,<text>先哭斯文氣數傾。天何不欲造羣英。耄年抑戒推眞學。聾世鍧鍾溯正聲。抽刃㹯還却步。吹毫魍魎莫逃情。山河舊國誰家地。歸拜精靈訴悃誠。</text>
<title>輓詞[柳仁鎬]</title>,<text>人哭先生德。我哭先生時。漢季宋末士。呼號草澤陂。衰天仗大義。忠血滿腔紅。自古春秋筆。不論成敗功。</text>
<title>輓詞[門人朴秉祖]</title>,<text>間氣奎精聚。泥亭降大賢。工夫居實地。彝性任眞天。簞瓢無改樂。銓鉢自承傳。不幸斯文否。諸生共惘然。</text>
<title>輓詞[族弟萬和]</title>,<text>天眷斯文降俊英。行年九十蘊微精。太陽正午羣陰散。活水方來一脈淸。雪立定門扶敎化。家承龜老樹風聲。生平不禁西河淚。畢竟泉臺感悵情。</text>
<title>輓詞[金道鉉]</title>,<text>八十八年九仞隆。巖巖多石積書同。右文斗仰今韓望。左袵衣思古管功。下食餘龍雙劒在。上乘孤鶴一樓空。幾人走馬南山路。淚送生蒭付袖中。</text>
<title>輓詞[門人朴灝祖]</title>,<text>天不斯文喪。如公嶽降今。陋巷春風坐。門墻尺雪深。南方奎宿隕。東國夕陽沉。諸生何處仰。涕淚自難禁。</text>
<title>輓詞[門人鄭鎭韶]</title>,<text>夫子山林九十年。於乎吾道也承傳。畎畝徒歸伊傅望。巖廊欠試洛閩全。蟻慕幷時欣敢托。龍亡今日政還憐。獨留秋月寒空在。想象秪應灝氣然。憶昔勝當日。偏承篤志箴。湯慄銘新浴。曾兢戒深臨。浩乎何下手。要在此存心。疎慵違法誨。誰復我金針。</text>
<title>輓詞[門人權圭洛]</title>,<text>早貪左馬學。會極洛閩書。日月閒中富。文章這裏餘。眞工磨玉石。至理察鳶魚。哭罷山樑後。吾道付誰歟。</text>
<title>輓詞[許在瓚]</title>,<text>雲陶正脈自躬行。享到耄期道益明。傳鉢嗣賢至老宿。及門高足盡羣英。澹庵尺紙生何料。信國丹心死亦榮。不幸懷襄天地閉。前修餘韻有誰賡。曾蒙書尺未承顔。欽慕徒勞夢覺關。世入頹波依砥柱。人從邱垤仰高山。銘楣巨筆揄先美。留案良箴訂我頑。未溘之前期一見。終令此計落空閒。</text>
<title>輓詞[門人李完集]</title>,<text>斯文氣數在。吾嶺拓菴生。學力心經得。文章大雅鳴。胡塵天下晦。蜀日海東明。無限儒林淚。蕭蕭暮雨聲。</text>
<title>輓詞[門人李碩權]</title>,<text>扶植綱常任斥邪。春秋大義有誰加。邦國淪喪歌彼黍。心存罔僕潔身家。抱冊摳衣已十年。一無卒業可堪憐。桓奔由禱皆違闕。寃恨長長哭柩前。</text>
<title>輓詞[門人吳鎭永]</title>,<text>天年天命守。厭世潔身宜。鳳鳥無棲地。龜靈有歸時。先生含大義。後學失宗師。少子依仰處。哭公復哭私。</text>
<title>輓詞[門人金斗鉉]</title>,<text>天之未欲喪吾東。降我先生豎幟紅。坪師授鉢淵源正。龜祖傳宗世德崇。義無微隱詩書禮。學不他求孝友忠。季降開來功愈大。如醇而醉飮河充。友翁道義警爺知。先誼如新遠益追。眷愛偏深將雉日。愚慵每小服烏時。立言務實公論定。晦德愈光衆望推。勉我貞心心授訣。朝朝擎讀北風詩。</text>
<title>輓詞[門人皇甫奎]</title>,<text>東國有夫子。國亡道不亡。源來承旨訣。責重任綱常。筆下無湮滅。檄中斥富強。悽然函丈地。明月古今光。</text>
<title>輓詞[門人蔣柄魯]</title>,<text>嶠南精淑氣。獨萃龜湖村。挺生賢祖宅。傳受定翁門。叔世人多晦。吾林誰闢昏。小子由情曲。庶監陟降魂。</text>
<title>輓詞[安禧遠]</title>,<text>吾東奎運萃花山。公去公來摠有關。行踐修齊爲士準。志存經濟際時艱。詞銘綜繹揄潛隱。談笑雍容立懦頑。先契未承惟責沈。人生多恨百年間。</text>
<title>輓詞[河謙鎭]</title>,<text>憶曾宣福路。深荷接慇懃。脫口皆各理。揮毫輒古文。心孤千載月。目斷五洋雲。想見康成草。靑靑獨舊芬。</text>
<title>輓詞[門人李善永]</title>,<text>東方大運歇。南國靈光頹。適去夫子時。餘生可哀哉。河洛垂妙訣。孫吳有正奇。自是分二道。孤忠柰若爲。金吾題旌字。猶是故朝銜。爲私那跼顧。欣戚語休攙。臨淸始承眄。傾嚮四十秋。自阻湖學科。至今恨未收。</text>
<title>輓詞[門人張寅相]</title>,<text>海邦方夜黑。長庚獨照煌。昏衢賴以朗。羣瞽仰餘光。陽碑與陰碣。幾家被揄揚。痛衋淪宗社。罵賊凜如霜。如何天不憗。一時晦光芒。淸都駕虬鸞。也喜遠翺翔。蛾述將安仰。相哭壞山樑。聯戚失依歸。小子涕尤霶。</text>
<title>輓詞[門人金胄和]</title>,<text>龜翁百世宅。夫子儼儒宗。河洛淵源接。陶湖道氣通。文章驚海內。忠義質蒼穹。雷首歌因闋。千秋立懦風。</text>
<title>輓詞[門人金應周]</title>,<text>陶山後一晩修門。時雨羣賢盡立言。獨有琅函龜祖確。單傳家學溯眞源。墜緖茫茫孰啓開。帝惽東國久塵媒。瑞鳳祥麟元有待。何年亭毒此胚胎。尋常翰墨皇王紀。九十聰明禮樂身。畢竟艱辛成就得。菁華天下有完人。西城風雨動哀綸。隻手空將大義伸。一副春秋消不得。遂令凶醜識君臣。悠悠不復昊天憂。吾䣊趍趍競束脩。性理源頭離合際。一言剖析極蠶牛。羹墻餘慕在巾衍。深閉星巒待后天。古篆初非衰世用。塚奴還出政何年。</text>
<title>輓詞[門人李善和]</title>,<text>龜老門庭大。講筵此復開。一家相授訣。先生更拓恢。斯文同世數。蹉𨀸一般唏。人云南極晦。坪門大老歸。百世揄揚筆。泉塗倍生光。身殉道不殉。遺唾滿縹緗。小子登門日。先生已耄期。趍席弦韋戒。至今銘佩辭。</text>
<title>輓詞[門人金庸洛]</title>,<text>龍門遺響日沉沉。惟有先生抱玉琴。家學重光龜老宅。淵源傳得定翁心。博通禮樂文章錯。細極天人性命深。漢室未恢星忽隕。士林悽淚滿靑襟。</text>
<title>輓詞[李貞珪]</title>,<text>龜山松栢鬱遲遲。閱盡風霜歲暮時。然後方知君子操。看看氣色更添思。依作棟樑大廈支。一遵繩尺賴扶持。巋然獨保靈光地。一夜風頹正堪悲。盡日徘徊湖水路。淵源何處更尋之。歸視庭中遺韻舂。碧梧蕭瑟數三枝。</text>
<title>輓詞[鄭寅煥]</title>,<text>大東氣數衰。天奪我宗師。海陸浮沉日。淵源晦塞時。懦頑能破膽。道義獨扶彜。後學將安倣。講疑愧失期。</text>
<title>輓詞[門人甘濟鉉]</title>,<text>龜翁古宅篤生賢。星斗超超雅望全。義爭太華崢嶸岳。手障洪流汎濫川。經床事業三千卷。壽域春秋九十年。迷塗哭立山樑慟。嶺藪蕭凉鎖暮烟。</text>
<title>輓詞[金學奎]</title>,<text>百世龜窩宅。賢孫復大鳴。文章韓柳範。義理洛閩評。踏地無夷險。視天自雨晴。山南將寂寞。多士哭先生。</text>
<title>輓詞[朴應燮]</title>,<text>龜爺爲祖定翁師。抱道將終到耄期。湖上淸源群飮至。嶠南精彩所過隨。吁嗟瘦鶴塵緣薄。豈奈昏衢燭影移。長德零星山斗遠。哀辭一幅痛公私。</text>
<title>輓詞[門人李貞和]</title>,<text>龜翁古宅降奎精。自任斯文展也成。砥柱障川扶大義。昏衢秉燭導諸生。晩年猥荷熏陶力。今日偏深愴慕情。頤養九旬能事畢。瑤都應是列仙迎。</text>
<title>輓詞[門人金基魯]</title>,<text>龜溪湜湜鶴岑巍。斯世扶持九十年。滿室和風揮玉塵。擁門白雪講金篇。箕聖山川公在重。陶翁衣鉢孰能傳。從此吾南輿望絶。哀詞題罷淚逬泉。</text>
<title>輓詞[權象鉉]</title>,<text>龜翁古宅拓菴生。門路風聲大嶺傾。到老劬書書滿架。河汾講說起聾盲。九十年來守一壑。德星那意忽無光。宏深浩汗今難見。重爲斯文涕滿眶。</text>
<title>輓詞[門人李斗浩]</title>,<text>東方大運歇。南國靈光頹。適去夫子時。餘生可哀哉。義氣追山立。文章測海涵。笙鏞未得餙。世道正慘惔。</text>
<title>輓詞[金壽薰]</title>,<text>先生起易簀。滿目秋風時。高榭孺亭月。回瞻歎賞誰。</text>
<title>輓詞[門人崔啓文]</title>,<text>理析聖賢妙。學窮王覇源。孜孜忘寢食。獨立開柴門。龜山何嶷嶷。龜水何洋洋。同此千秋在。草花猶被光。</text>
<title>輓詞[趙卨源]</title>,<text>扶綱九十載。謙讓一心貞。秋霜凜氣岸。氷月爽神精。學術追前聖。䂓模啓後生。今焉萬事已。痛哭淚河傾。粤自丁年始納拜。誨諭淳愨氣溫良。鼴腹未充遽速奪。斯文誰屬葆微陽。</text>
<title>輓詞[門人琴海圭]</title>,<text>鳳質龍章瑞世儀。誠爲門戶敬爲基。訂禮三千公案重。論情四七的源知。負地絲蚕開學日。聞天臯鶴降恩時。與國偕喪今已矣。誰令斯道賴無隨。</text>
<title>輓詞[門人安奎復]</title>,<text>仗義慟家國。潛心學聖賢。白首春風座。靑衿講樹筵。斗北昏衢䵝。山南運氣窴。先生今日後。衣鉢更誰傳。</text>
<title>輓詞[李正儀]</title>,<text>坪鉢龜爺宅。不差授受程。國墟斯道喪。後死倍傷情。</text>
<title>輓詞[柳淵楫]</title>,<text>南極收輝北斗傾。鷄鳴風雨屬殘更。雲罍神鼎難衰季。大呂黃鍾集衆聲。此世祗憐餘後死。斯文其奈哭先生。於何更得昌黎筆。賁我荒山四尺塋。</text>
<title>輓詞[柳東秀]</title>,<text>天生華國合昌辰。夫子嗟爲叔季人。居庭應客平常道。經髓書腴睟盎身。世無晉史堪書卒。誰得韓銘更葬親。往事敢忘從蔡日。百里緘辭一沾巾。</text>
<title>輓詞[門人李範相]</title>,<text>陶湖授受訣。先生再得傳。眞工九十載。閒坐淡如禪。猥坐春風席。自知最下人。充然若有得。仁義非吾貧。</text>
<title>輓詞[門人李熹珪]</title>,<text>龜爺家庭復有孫。煌煌遺緖大開門。康寧九十天應眷。揭燭昏衢德望尊。休休器量肫肫仁。敎誨隨才不倦人。衿佩東南才志士。橫經負笈各持循。吾家世世未遑多。憑倚先生節畧何。最是高山經理事。伊今回想便蹉跎。</text>
<title>輓詞[門人許正灝]</title>,<text>高景頃年造候修。維時謝客客無留。儒風不死三千里。士氣還生百六秋。到耄詮經師道任。見危授命國恩酬。乃知義理同天下。安享先生海屋籌。</text>
<title>輓詞[李性求]</title>,<text>龜翁爲祖定翁師。門路粹然不貳岐。莫道先生曾筮仕。九旬履歷隱而迷。峩冠博帶坐鱣堂。談笑風生氣格昂。吾道元來平且易。晩而純熟老慈良。滔滔不渴巨文辭。如璧如圭燦爛垂。所以東南衿佩士。如雲信向內龜涯。雲亭荒沒冷如灰。劫海人間感自回。經理多年將突兀。碧山明月爲誰開。獨步吾鄕不世常。而今幸見古毆陽。煌煌兩祖竁幽誌。百贖其身寧可忘。吾家路脉在公身。一閉幽堂何處循。九原如見待郞爺。爲道兒孫光影濱。</text>
<title>輓詞[門人許宣]</title>,<text>海東鄒魯鄕。夫子信名家。講道趍三代。爲書汗五車。山樑今已矣。辰巳夢還嗟。吾黨何蕭索。彷徨涕淚斜。</text>
<title>輓詞[門人朴汶祚]</title>,<text>龜翁遺緖拓菴翁。南國家聲冠吾東。胷裡精神千古月。座中和氣一團風。禮設幈幪行道履。親開笥篋覺昏蒙。適來適去都關數。大嶺衿紳淚眼空。</text>
<title>輓詞[金達林]</title>,<text>吾宗派別後。淸灑古門楣。龜翁又赫世。詩禮卽弓箕。花府天香宅。公趍定老庭。攻玉終成器。家家金石銘。斯文百六際。吾道正堪悲。大耋長休卧。倀倀依仰誰。鐫感先人狀。賴公不朽傳。路遙違相紼。涕泗倍漣漣。</text>
<title>輓詞[門人尹炳燮]</title>,<text>夫子起南服。講明斯敎衰。高山扶的脉。大嶺有宗師。俄報文星晦。重爲世道悲。狂生終失計。短袖淚長垂。</text>
<title>輓詞[門人權相奭]</title>,<text>於赫名家古。龜翁仍拓基。鴻儒前哲繼。燕翼後昆貽。復覩先生德。再爲吾黨儀。圭璋眞美質。山嶽實雄姿。脚立勝冠際。志專舞勺時。事思循殼矩。業恐墜弓箕。禮干防惑慝。義路範驅馳。求道朝聞可。硏精夕惕宜。由洙泗發。舟向濂洛移。間覔三唐軌。或求兩漢䂓。熊魚從所好。鷄犬放何知。終夜繼韓晷。幾年下董帷。著文遵尺度。演義析毫釐。言謹磨玷句。行敦尙絅詩。氣移居處廣。身潤德忘飢。春暮乃成袷。暑當必表絺。違時愧梔蠟。處世祛葦脂。策本山林濟。材當廊廟施。優游安草莾。偃仰掩茅茨。那有膏梁願。素無衣繡思。簞瓢終不改。睟盎實難欺。仰竭搆堂孝。俯殫式穀慈。酬人常正大。律己辨公私。隨地同休咎。樂天共險夷。貴得五常保。尊兼三達推。儒林稱藻鳳。邦國謂蓍龜。牛耳自初執。麟毫到老持。非徒齊巨擘。亦曰魯宗師。振古弁文罕。顧今賁隧誰。望僉仰山斗。位尊獨臯比。鏟采呈褊壤。含章照遠陲。文雖衰世墜。士盡下風靡。雪積門屛立。雲從杖屨隨。摳衣湖舍窄。操几石門危。赤幟誰能建。靑氊庶不隳。乾坤將欲暮。世道正堪悲。大廈傾何急。散材弱不支。炎崑焚玉石。沉陸混澠淄。高節凌霜栢。微忱向日葵。杞憂懸闕下。薪膽仰天涯。㤪結干戈枕。衷翻斧鉞詞。泣如存楚淚。擊似報秦棰。赤手扶人紀。蒼生感秉彜。豈徒壯焉爾。盖亦美乎而。窃想鯫生質。不過匏繫縻。居玆達巷里。群彼互鄕兒。壑蟹才根鈍。井蛙識趣卑。蓬桑非不志。荊棘極難治。雖逼魯鄒地。蔑蒙夏楚資。同群羞鳥獸。入室慕芝蘭。所以能言鵡。敢爲遷木鸝。誨人蒙不屑。虗己獲藏疵。海濶傾蠡酌。天長側管窺。三餘猶暇給。二舍稍委遲。豕亥時証誤。牛蚕間質疑。心馳蘊璞楚。意注櫝珠隋。巧値采薪勞。翻成奉箒衰。悶駑加警策。因病每投劑。掘井勉功訖。爲山戒蕢。回車看重任。半道苦多岐。附尾蠅初蠢。飮河鼠本癡。只緣鋪啜退。深愧束脩辭。違誨犯孤負。離群受鄙嗤。習聞將貿貿。識見漸蚩蚩。不若稗愈穀。况如疾忌醫。難成龍子。安望伯陽騏。已矣謀烏有。嗟哉悔曷追。叩承三席日。暗祝百餘朞。學力閒中健。道心靜裡頤。儒紳得歸宿。庭采賴天禧。大嶠糾風薄。僻鄕變俗醨。當時多觀感。後世益於戱。罅隙太滲漏。寅緣亦補裨。閑邪怕暗長。窒慾戒潛滋。茅塞山蹊用。榛蕪經訓菑。克勤治鹵莾。俾免付芭蘺。肇夏凾筵陪。新秋燕几離。奠楹非所怪。易簀不曾惟。光風疎杏壇。霽月冷梧枝。執燭微誠乏。開衾餘恨遺。龍亡舞鰌鱔。虎逝呼狐狸。萬徑橫如彼。百川倒若玆。虹橋今忽斷。奎象復何垂。碩果落餘在。枯楊生有期。陽應地底動。灰必管端吹。玄經人孰檢。彤筆世無司。奉拂那時謁。箚疑何處咨。千秋辰巳痛。雙袖涕漣洏。</text>
<title>輓詞[權奎道]</title>,<text>屹立洪濤砥柱磐。群心自定正衣冠。儀容渾厚春風暖。義理申嚴霜日寒。講道門深三尺雪。揮毫手决大狂瀾。居然一夕乘仙化。遠近賢愚涕一般。</text>
<title>輓詞[門人李光周]</title>,<text>運氣吾林冷似灰。重泉夫子奈何回。巖巖泰岳頹爲土。道脉千秋絶不來。</text>
<title>輓詞[門人許璛]</title>,<text>先生文貫道。紹述洛閩賢。江河源不盡。星斗彩高懸。腥塵陸沉日。仙駕喜翩翩。流落珠璣在。昭光牖後人。</text>
<title>輓詞[門人金萬植]</title>,<text>吾東人士各私恫。合衆之私是曰公。夫子去時斯道去。痛之何但止吾東。吾將被髮北溟行。行日哀呼夫子塋。夫子不言天地暮。明朝以後五千程。爲谷爲陵未可知。棺珠槨石計猶癡。吾家寂歷銘夫子。千萬年應不朽之。</text>
<title>輓詞[朴崇穆]</title>,<text>斗南元氣間生賢。德義文章復煥然。聖世霑恩纔一命。大坪餘緖的單傳。安貧自有堯夫樂。遠害同歸孝儒全。今已山頹焉仰止。祗將寓慕纂遺編。</text>
<title>輓詞[司空度]</title>,<text>臯比廣設牖群蒙。隨叩鴻鍾響不窮。弟子吳與多雋異。逢人誇大說胡翁。</text>
<title>輓詞[門人李寬燾]</title>,<text>坪門誾侃有公評。自是斯文賴典型。南國臯比虗一地。昭昭日星撥群盲。扶桑元氣日傾頹。無奈先生隻手回。異俗猶尊方遜志。始信天彜自動來。顓蒙疑晦仰蓍龜。哀我登門最晩時。此日翻驚楹奠夢。餘生卒業果無期。</text>
<title>輓詞[門人李起鎬]</title>,<text>八耋關門踏實工。龜老弓箕坪老鉢。南極沉輝東海空。斯文寂寞恫誰跋。</text>
<title>輓詞[門人李炳三]</title>,<text>白首泰徂望。靑雲閩洛書。安貧忘陋巷。筮仕愛吾廬。思入秋毫細。工專耘草餘。大義炳如日。齎歸未見舒。</text>
<title>輓詞[安彦浩]</title>,<text>不顯龜翁世。先生振洛東。文章靑海滿。德望白山崇。有爵金吾冷。無弦瑤韻融。輝煌先碣字。三復感微衷。頃歲修書不盡言。擬將輕櫂溯眞源。江河日下山頹遽。遺恨平生未及門。</text>
<title>輓詞[世下生李在濬]</title>,<text>百年景仰餘。復見龜爺時。游心河洛書。尙文閩濂詞。敵愾春秋義。其如國秨移。請看蜀相祠。志士至今悲。竊幸藍輿奉。亟蒙筍束貽。斯文宇內空。遑恤哭吾私。</text>
<title>輓詞[門人鄭承虎]</title>,<text>天生夫子英。韓國大賢名。義同砥柱屹。心與日光明。孤忱懸北斗。壽德耀南星。東土淪喪夕。飄然上玉京。晩拜太和筵。居然已數年。塵金煎化鞴。潭月照雲天。口訣欽千古。手書感一篇。烏頭餘力盡。誰復砭蒙顓。</text>
<title>輓詞[安禧遠]</title>,<text>吾東奎運萃花山。公去公來揔有關。行蹈修齊爲士準。志存經濟際時艱。詞銘綜繹揄潛隱。談笑雍容立懦頑。先契未承惟責沈。人生多恨百年間。</text>
<title>輓詞[門人李澤和]</title>,<text>猥將樗櫟晩陪遊。熏沐春風幾度秋。定老臯比傳得鉢。龜翁氊業襲爲裘。八旬無試經綸手。四界爭趍束脡頭。痛矣後生何所仰。寥寥南服淚如流。</text>
<title>輓詞[門人李堯性]</title>,<text>良玉精金質。巋然叔季時。學問彜倫敍。起居冷暖宜。英靈山嶽屹。義理鬼神知。慟灑千行淚。爲公不爲私。</text>
<title>輓詞[門人安應坤]</title>,<text>天賦先生質。看書透理眞。詩禮龜翁宅。淵源定老茵。德儀千古月。和氣一團春。門前進退士。日日束修臻。源源忝操几。眷誨亦頻頻。祀軷輀歌路。山頹痛莫伸。</text>
<title>輓詞[門人趙圭明]</title>,<text>大義春秋筆。文章閩洛來。窮天小子痛。釰水刀山回。</text>
<title>輓詞[門人金斗鎬]</title>,<text>赤蘿萍水客。忘陋猥登門。正路還茅塞。終歸之越轅。泥山庭畔月。千載照寒波。海內知心小。還爲識者嗟。</text>
<title>輓詞[門下生朴廷瀅]</title>,<text>有山矗矗對龜湖。寒月千秋照水於。適降先生眞用力。雙傳博約渾如無。雷嵒春草敵三兵。經術文章盖世鳴。邪設橫流難抗日。王朝無奈錄其名。南州生晩獲登門。座上春風承誨言。自愧平生多負負。西山落日却忘昏。</text>
<title>輓詞[門人楊汀植]</title>,<text>斯道賴不微。東方大開扉。眞源濂洛訣。孤節夷齊薇。義理千秋重。文章百世輝。幸蒙親炙力。偏感失依歸。止</text>
<title>輓詞[門人金在焄]</title>,<text>斯道相傳地。獨生瑞鳳姿。遡求將墜緖。開導未來時。德義群賢望。文章百世師。山樑無恨痛。不但哭吾私。</text>
<title>輓詞[族弟萬和]</title>,<text>工夫踏實地。忠孝秉彜天。齒德三尊達。師宗百世傳。</text>
<title>輓詞[門人文永哲]</title>,<text>父子同門自古然。先君負笈我從焉。龜湖明月賢山照。澗水巖花罷霧烟。</text>
<title>輓詞[門人尹錫斗]</title>,<text>傳受一心法。繼開百世師。鯫生今日痛。非直爲吾私。</text>
<title>輓詞[後學韓德鍊]</title>,<text>花山元氣拓菴興。文望於人若泰恒。百世名家推領袖。一生心法取淵氷。風霜閱盡身猶健。日月挽回勢未能。哭罷滄桑餘手澤。竹川秋水晩來澄。</text>
<title>輓詞[門人申晶錫]</title>,<text>吾東天地氣。鴻朗永嘉州。鶴老淵源大。龜翁詩禮優。文章今菽粟。義理古春秋。絶筆江山夜。無言涕自流。</text>
<title>輓詞[門人洪默]</title>,<text>砥柱頹波世。麟經九十秋。簞瓢樂自在。爵祿意無求。遽失依歸地。其何擿埴憂。門人封馬鬣。龜峀白雲收。</text>
<title>輓詞[李相基]</title>,<text>師詮家學溯源流。坐鎭頹波九十秋。天聽不遺臯鶴唳。終然一命賁林邱。敵愾當年衆望尊。初心斷斷報君恩。孤忠竟莫回天運。往事蒼茫不忍言。</text>
<title>輓詞[徐相運]</title>,<text>嶠南禮法塲。夫子作靈光。早襲湖門訣。晩辭禁府郞。斥邪扶正脉。明義樹倫常。今忽乘箕去。賢愚涕共滂。</text>
<title>輓詞[李孝舜]</title>,<text>山斗高名夙仰欽。昔時承誨尙如今。春秋大義收藏腑。先聖遺謨蘊在心。可使彤毫輝舘閣。匪徒白首冠儒林。彷徨多士摧樑痛。無燭昏衢更莫尋。</text>
<title>輓詞[門人蔣根馥]</title>,<text>孔檜千年在。其枯奈得春。黃河淸有日。吾道豈無振。</text>
<title>慟哭詞 庚戌八月二日。見所謂布告者。慟哭賦此。</title>,<text>慟哭復慟哭。聖祖開國今五百。龍飛鳳舞漢之陽。佳氣葱㭗鴻基闢。山峙三角列爲障。水出五臺環成局。神師稽首獻吉象。算祀無窮周鼎卜。檀箕古國淸明會。洪武皇帝頒誥册。文謨武略燦然備。聖子神孫期千億。天於執徐降大警。任使島醜跳海陸。黎氓魚肉姑勿論。二陵羞憤難洗滌。君臣共誓薪膽志。東望滄溟無終極。如何厄運未盡消。赤鼠復罹城下辱。風泉千古漑釜懷。大報空壇秋草綠。悠悠日月數百霜。相臣將臣徒肉食。長安萬戶笙歌聒。不念長鯨潛吹毒。狐奸鼠譎相糾結。引納殊類如私屬。重城撤矣六府空。白日凶燄先宮掖。曾無一人沐浴請。贔屭羣酋行胸臆。居然至尊讓寶位。又使新皇受約束。分離各宮是何故。萬里分行尤痛迫。宗祊蕭瑟寒烟翳。天日曀曀無光色。慟哭復慟哭。哀我東韓臣庶族。皇天賦我秉彜性。列聖囿我絲與糓。祖而貽孫父傳子。秋毫莫非雨露澤。一死報生人道然。此義炳炳日星若。齊之市卒尙右袒。秦之婦女同修戟。禮義吾東還寂寥。俯仰之間能不怍。矧余孤臣寄在世。恤恤遑遑靡所適。今年八十有六歲。精魄盡喪筋骸縮。出門欲往脚如捊。閉門獨臥胸且塞。生無益也死無地。愧負父師忠義勖。西山邈矣不可拚。海底明月空自白。疇昔夢拜陶靖節。丁寧授我書一束。先生其意不敢知。晩節托在東籬菊。彷彿叨承誠不偶。幸使餘生冀無斁。</text>
<title>踰鵾夷嶺 丙申</title>,<text>樹老無窮雨。花明太古春。怳然仙界近。誰謂鐵衣人。</text>
<title>小川道中</title>,<text>萬疊山中卽小川。蒼茫眼界杳如烟。回回曲曲疑無地。隙隙空空但見天。白首風情能不淺。靑油行色豈無緣。何時快破驕虜膽。南出湖樓奏管絃。</text>
<title>到巖石村</title>,<text>行行巖石村。夢裡不曾思。白首無窮志。仙靈倘或知。</text>
<title>五月初一日留巖石</title>,<text>淑氣駘蕩轉午天。離家南渡月三弦。有時思念穉孫是。當下經營猛士先。天意將看收卽墨。戎功更誓勒燕然。晨窓睡破題詩幅。到老風情輒聳肩。</text>
<title>次柳德實 東秀 軍門述懷韻</title>,<text>鳥道羊膓卽此間。從容相對舊時顔。屈伸天理元無忒。好待鳴蜩作伴還。峻嶒石角到山窮。靑油堪歎白髮翁。隻手鷹揚非我事。紆籌日日訪帷中。峽路如線漸入深。每逢淸樾豁煩襟。回頭不耐新亭淚。一片花城久陸沉。</text>
<title>聽軍笳</title>,<text>一闋戎笳趁雨晴。聲聲喚起老夫情。如何快掃西南醜。鳴凱淵淵返故城。</text>
<title>端午日示諸將佐</title>,<text>佳節人間午日紅。蒼然相對舊時容。山河百里春風裡。詩酒一塲好雨中。淡淡琴心流水在。幽幽蘭臭北山同。諸君能解衰情否。戰兢做來眞正雄。</text>
<title>擬贈徐召募 相烈 四絶</title>,<text>大義堂堂借莫伸。湖山千里杳音塵。靑龍一隊來相與。誰識前頭暗禍因。無地可能此志伸。花山一半混腥塵。西屯北幕俱斷絶。控于大國更誰因。安期席上暫求伸。强策衰軀躡後塵。一片膓肝隨處照。生生死死誓相因。伸中有屈屈中伸。泰岳鴻毛等一塵。炳炳此心猶不死。昭回天日豈無因。</text>
<title>感吟 在花府時</title>,<text>箕封禮樂三千里。明制衣冠五百年。男兒一死終無地。惟有丹心白日懸。</text>
<title>贈裵召募 鳳祥 二絶</title>,<text>島蠻穢惡劇奔川。白日魑魅橫八埏。安得尙方斬馬釰。一揮如電掃腥烟。自古元無無孝忠。求忠所以必於孝。生三死一聖人言。豫示彜衷不二道。</text>
<title>戊申重陽日。菊花不開。</title>,<text>九月時猶暮。含英祗自任。無論時早晩。不易這貞心。</text>
<title>戊申十一月夜。夢靖節陶先生以一册授余。覺而異之。感吟一律一絶。</title>,<text>柴桑秋色益崢嶸。靖節高風日月爭。珍重一書親授我。悠悠千古怳晨醒。先生自是葛天民。倦島知還寂寞濱。籬對黃花看晩節。門垂碧柳挹芳塵。坡翁氣味寧相似。溪老胸衿暗與親。小子如今潦倒久。三復遺書感愧新。退溪先生陶山詩有淵明樂考槃之語。故第三聯引用。</text>
<title>望見東山。感吟一絶。庚戌</title>,<text>一瞥光陰九十年。春暉忽忽隔重泉。草心未得涓埃報。三復蓼莪淚潸然。</text>
<title>重陽又吟</title>,<text>嘗慕陶靖節。學而猶未能。東籬花正好。揮淚對殘燈。</text>
<title>重陽後一日</title>,<text>陶乞三旬食。龔狗積日飢。各爲心所安。不必使人知。</text>
<title>檄告後自歎</title>,<text>平生每恥沽名事。到老還從冐恥爲。始覺靈臺無定主。吾誰欺也自欺而。</text>
<title>辛亥上元日感吟</title>,<text>東海茫茫一葉舟。魯連去後水空流。一輪明月千年在。照我胸衿烈似秋。</text>
<title>書贈日國高橋亨 辛亥正月十三日</title>,<text>天地羣陰日。江湖一介臣。願埋雷首側。歸拜舊君親。又已經宣父從心日。未及武公抒戒年。醉夢人間行到九。如何希聖又希賢。天地閉塞。雲木蒼蒼。哀我殘喘。何處徜徉。</text>
<title>正月十七日。日巡査木村來謝前日困辱之甚。因請詩。書贈二絶。</title>,<text>痛哭天無日。哀哀未死臣。忽焉虞夏歿。誰是聶荊倫。目暗新亭淚。頭慚栗里巾。願從莾渺鳥。直上訴瑤宸。</text>
<title>三月初六日夜。夢得三動石。輸置於庭。其大如屋。喜賦一律。覺而識之。</title>,<text>藏六堂前老石奇。靜時方識動時宜。嶙峋鍊彩天將補。峻慜砥形海不移。禮接米園尊以丈。詩成栗里醉如泥。磊磊鼎足宜文陞。何必於今甲乙之。</text>
<title>感歎</title>,<text>大義堂堂易死生。泰山重處鴻毛輕。寧爲柴里文山歿。不願虜庭律輩榮。頭戴昊天無貳志。身居東海有歸程。哀哀寸忱尙餘在。慟哭西望歌濕苓。</text>
<title>謾吟</title>,<text>行年九十仙緣少。閱世三千好事遲。惟有殘篇堪送日。如何昏霧閉明离。</text>
<title>偶感</title>,<text>黑白交章不髮頭。繁華諸子卯鳥遊。如今世道波頭急。欲訴瓊皇奈末由。</text>
<title>偶感</title>,<text>東海風濤正値秋。浮浮蜃氣驀成樓。一時眩矅何須說。白日中天也自遊。</text>
<title>輓權生 垈一</title>,<text>惜哉權垈一。烈烈秀凡羣。精悍郭翁伯。慷慨南濟雲。一念炳如丹。只知死於君。萬戶花山府。茫茫鳥獸奔。隻手居前隊。忘却此身存。碧血空塗地。白日爲之昏。復以邾婁矢。嗚呼天不聞。誰將黃繭筆。大書烈士墳。</text>
<title>輓金德深 濬模</title>,<text>文忠先生昔杖鉞。大義孤忠昭日月。矗江江水千古咽。島夷椃魄爭走穴。靑羊變恠那忍說。一夜凶燄彌城闕。草野彜衷齊激烈。花山義旗森星列。嗟哉德深生世閥。犖犖自是文忠訣。西出屛山如門闑。嚮義輿情無敢越。白日欲暮狂電掣。萬事茫茫驚一瞥。北海未返蘇郞節。大地空塗萇弘血。可憐國恥猶未雪。爾宜丹心磨不滅。上薄雲霄忠魂結。爲霆爲電爲列缺。於是擊破羊豕齧。汎掃區宇無點衊。邾婁矢復信也蕝。子規聲裡行路啜。萬死餘喘膓欲裂。衰淚簌簌重泉徹。</text>
<title>輓李承宣觀必</title>,<text>生爲辱處死爲榮。漭鳥翩然上玉京。一片靑山猶凈土。長歌此日送君情。</text>
