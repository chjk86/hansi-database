<title>讀書感應庵。贈別張景遐 福樞，鄭晉叔 三錫。</title>,<text>一曲牙琴氣欲春。交情詩意兩看新。存心莫效象山寂。求道宜從孟氏醇。蘭櫝珠還嗟失學。藍田玉出待成珍。未知一過虎溪後。倘復行逢可意人。</text>
<title>江陵界中 庚子○時仲父宰江陵</title>,<text>荒荒草樹滿良畬。十里行時見一家。午竈堪嗟蒸橡實。春山何事産蔘芽。郡有蔘貢爲大瘼 地高七月嚴霜隕。倉竭三年稅吏譁。靜聽輿人新政頌。陰崖寒處惠風加。</text>
<title>踰大關嶺</title>,<text>五月花開七月寒。齊天嶺路小輿艱。三鷄秣馬凌晨出。爲是滄暾遠遠看。</text>
<title>鏡浦臺</title>,<text>眼竆玄際只雲天。萬頃玻瓈莾杳邊。自是山容明似月。緣何水氣積成烟。臺臨小麓還疑泛。波限長堤故不連。一洗塵眸羣膜凈。淸歌浩發御風船。</text>
<title>望海</title>,<text>萬疊東來海。無風亦有濤。近臨還似窄。遠望卻疑高。孤島浮魚脊。歸舟迅鴈毛。問何如許大。江漢日滔滔。</text>
<title>與鄭伯純 顯德 共賦</title>,<text>山似彈丸江似盃。世間無物到靈臺。自居南國雙眸大。爲見東瀛百舍來。大嶺烟嵐屛裏捲。長湖風物鏡中開。知君夙抱屠龍技。詩令何妨酒後催。</text>
<title>雲仙洞</title>,<text>爲訪舍人巖。炎程故迂轡。客來山雨霏。仙去洞雲邃。曲曲蒼屛奇。行行碧澗値。丹邱遙入望。彷彿羽人至。</text>
<title>舍人巖</title>,<text>雲根剗出巨靈刀。直揷林臯氣勢豪。蒼松盡意秀千尺。欲與爭高竟未高。</text>
<title>松京懷古 時陪仲父赴慈山衙</title>,<text>臺月須知滿必虛。黍離何處覓殷墟。城東竹染忠臣血。潭北花殘處士廬。鵠嶺松枯餘石塔。駝橋沙沒簇柴車。千年往迹惟鍾在。吾祖嵬勳密直書。</text>
<title>猪灘</title>,<text>遠峀秋雲薄。空洲夕照寒。書生吊古淚。昂首眡玄間。</text>
<title>車踰峴</title>,<text>曾看八路圖。西郡不盈掌。元來有限物。輸括日西上。</text>
<title>劒水</title>,<text>行到龍泉拊匣鳴。此溪那得劒爲名。舘外胡酋全首去。空留光氣斗間明。</text>
<title>黃州</title>,<text>秋風客馬倦。薄暮入黃州。曠野難爲眼。羣山不敢頭。剛恨地無竹。孤吟月近樓。茆岡何處是。謾作望鄕愁。</text>
<title>月波樓</title>,<text>縹緲樓前月一川。黃州仙吏鶴兼錢。酒車傾罷歌筵撤。惟有波光映畫椽。</text>
<title>練光亭 在平壤</title>,<text>傲眼西來快一看。褊壃始得立身寬。玻瓈錯落從何嶼。鬟髻遙呈認是巒。潮通海澨龍遊穩。樓壓江流鶴夢寒。淸夜何須勞仰俯。波心留與月輪安。</text>
<title>平壤外城</title>,<text>城形寂寞千年國。井制依俙數畝家。柳外孤亭添畫意。白鷗飛去夕陽多。</text>
<title>箕子宮</title>,<text>宮閭八敎溯。車道九疇知。自被仁賢化。千年俗不夷。</text>
<title>九三院前。觀殷田遺墟。</title>,<text>涂軌縱橫宛舊形。當時何幸一廛氓。山廻故國天開曠。郊畫方田地占平。原确沮萊都變化。石標溝限自分明。如依古制便今施。入路寧難節次成。</text>
<title>宋康叟 寅濩。與舍弟汝霖 雲相 偕課。己酉</title>,<text>虛室澹靈臺。超然祛𡏖埃。燈深紅結穗。屋老碧成苔。勁竹含風立。瘦梅傍雪開。橫經談古昔。此夜有朋來。</text>
<title>壽仲父回甲 壬子</title>,<text>涵軒當日尙康強。薦壽筵中起永傷。卄載遺音如在耳。爾來三度擧霞觴。菊水分明古酈鄕。春絲百丈綰流光。晩歸新誌侈幽賞。且與高朋日詠觴。爲善可諶求福理。存心堪作衛生方。花甲筵中千歲祝。南山爲羃海爲觴。</text>
<title>輓進士朴公 基戩○丙辰</title>,<text>停鸞峙鵠北平兒。八耋重牢舞綵時。艶說秋容圃菊淡。劇憐春色井蓮遲。峻整家規和有守。綜明心筭細無遺。丹旌不遣緇塵染。寥落吾林腳蹠知。</text>
<title>輓姜藝父 稄</title>,<text>衰季安知鳳是祥。琅玕不實碧梧霜。囷材擬結干雲廈。遒氣橫摩出日桑。危語相憐鋒鍔露。䧺詞疇敢鼓旗當。春城一握翻成夢。武煎丹飛證太陽。</text>
<title>仲父進擢參判。推恩本生。焚黃日。詩以志感。</title>,<text>承宗三世各。焚誥兩家偕。此事於今罕。邀賓吉日差。多浦將新碣。遯齋尙舊扉。課忠兼責孝。永詔庶無違。</text>
<title>輓姜耘父 稷○己未</title>,<text>妙年南國藉聲明。異質天應有意生。立老文章傳氣脈。退翁書法得精英。編成四七垂公案。禮訂三千紹古程。見解疏通言議整。本原加勉是存誠。吾南儒拂孰先傳。坪老巖兄許爾賢。懻忮人多金鑠者。困竆天若玉成然。哦餘一字飢難煑。卧處三冬突不烟。去夜文星如斗隕。奈何衰季氣機偏。</text>
<title>柳定齋先生輓</title>,<text>誠爲門戶敬爲基。學記章分世範垂。湖月傳心琴在匣。巖雲接脈墨生帷。低平處有崇深氣。和易中含謹密規。壽較龜山贏一筭。吾南道緖賴無隳。貳部官聯衆望推。平生石畫進如疑。楚山雲出碑猶在。涪水風洶舟不危。千里箵笭勤接引。一區泉石任棲遲。斯文大禮今誰主。正値高山立廟時。</text>
<title>承煕冠日。書示一律。</title>,<text>平生只一丈夫兒。堪付他年覆瓿辭。晦木春容新寓祝。高山令德昔聞詩。黃籝滿百非吾寶。緇弁加三介爾祺。吉日徒增風樹感。誠心誘掖可能知。</text>
<title>雨中與張邇可 升遠 對榻</title>,<text>輕風誰遣宿雲除。微露巖巓小草廬。綠荈烹濃香正暈。玄琴撚罷韻猶餘。纖巧恥爲元白句。沉潛味在洛閩書。邇來始解安心法。看取鼻端靜極噓。</text>
<title>輓柳東林 致皜</title>,<text>荀子如何質皓天。吾林陽九氣機然。高山月晦崇賢宇。大野風殘覿德筵。猶恃直卿究緖業。那知明彥沒今年。一哥倘會平生志。收拾咳珠作寶傳。</text>
<title>次李子林居詠</title>,<text>樂時人事端宜人去做。昇沉潦霽各殊時。眞境未完虛境逼。邇來習靜斷吟詩。幽居淸晨携酒上松壇。大酌微醺駐好顔。問柳尋花幽興足。不關斜日倒前山。暮春一年光景轉頭新。嫩綠成陰曲澗濱。堯夫應識風雩趣。眞樂妨心恐未眞。</text>
<title>次李子閒居詠</title>,<text>講學陸禪迷似鄭聲淫。朱李書中正脈尋。珠出泥時明本性。鏡無塵處見眞心。萬理究來該鉅細。一誠存得便崇深。講求履踐元非二。聖聖相傳只此欽。養閒深衣端合卧林泉。不是先生占簡便。花下微醺紅露瀝。案頭時檢白雲篇。盤渦日暖看鷗浴。松塢風微伴鶴眠。玉局雲臺遲落子。希夷一著許饒先。服藥藥裹隨身似少陵。扶元蔘料逐年增。大病病心人不覺。上醫醫國我何能。仙方苑秘書無驗。卦氣參同理可徵。多謝黃公能祛俗。墨池濡盡剡溪藤。</text>
<title>次李子溪居雜興</title>,<text>皓月彎溪曲。白雲宿檻傍。築畦安恠石。澆水護新篁。琴書存雅賞。蘭菊閱時芳。庭樹繁陰轉。呼兒曳地床。雲溶山似海。苔老屋成巖。世事龍猶聵。人情鳳亦凡。韻同蓮社惠。賢愧竹林咸。靜後知書味。充然勝大饞。</text>
<title>次李子月瀾庵韻</title>,<text>一曲淸湍月欲流。仙舟曾泊小庵幽。梵音吹斷諸天雨。楓葉粧深萬壑秋。百原山邃堯夫易。雙樹寺傳晦老遊。我夢蘧然陪杖屨。搴芝東望白雲悠。澄江曲曲愜襟靈。十里蘆花一鴈冥。韻樹鳥疑詩裏宿。芳郊人似畫中行。山拕石劒雲藏影。溪帶瑤琴月漾聲。大隱西寮今寂寞。斜陽回首我驂停。</text>
<title>水哉亭 在慶州 次重修韻</title>,<text>谷口林穿忽數楹。雙翁家計本天成。畫屛雲罨巖留躅。書帶風翻草識名。環拱秀巒蒸道氣。琮琤鳴澗痒詩情。玉山一半霞溪占。勝地東南此主盟。</text>
<title>輓李表弟孟健 剛秀</title>,<text>異木生江岸。輪囷鑽石幹。材堪施器車。氣欲干霄漢。不遇匠扁過。謾令樵豎讚。風霜屢敲撼。一夕溝中斷。</text>
<title>次紫極宮感秋詩 丙寅</title>,<text>摵摵霜隕蘀。蕭蕭風動竹。芳菲已衰歇。采采不盈掬。傷時可奈何。抱道憐孤獨。靜對古人書。千載如隔宿。已分君平棄。不待詹尹卜。但願長生世。得見皓天復。四十九年事。曾是一手覆。那知菽粟貴。不如荑稗熟。</text>
<title>輓族叔子唯 源一</title>,<text>啖薺山庵昔我俱。一冬聯榻兩情孚。貌如霽月開金鏡。心似淸氷貯玉壺。趨營不肯同流俗。疎雅何妨做丈夫。猿鶴盟深歸夢倦。平生茹恨首丘狐。</text>
<title>宋康叟寄芍藥吟卻和</title>,<text>廣陵嘉種傍高山。天賦精英爾不貧。休嫌赤白眩名實。色是空空性是眞。</text>
<title>寄題朴輝道 時默 萬和亭 在淸道</title>,<text>紅塵不到碧蘿深。潄罷寒泉坐樹陰。夜幌書聲留鶴舞。春池詩興學龍吟。尋僧別洞雲生屧。待友疎軒月映襟。炳燭工夫宜慥慥。終令德義賁園林。</text>
<title>輓族叔進士漢如 海宗</title>,<text>吾宗文翰噪南州。公是當年第一流。鐵索銀鉤名世篆。家家柱額墨香留。</text>
<title>和宋康叟寄韻用大呂律</title>,<text>此身恨不隴雲前。祖憲刓章擬揭扁。架空未害成眞樂。世人譏談天說性者爲架空鑿虛。然苟能洞見大原。則豈不是快活境界。堯夫之玩心空樓。何害於眞樂乎。 榛塞何嫌理古箋。陸子靜詩譏朱子曰留情箋註翻榛塞。 道似低平還卓爾。心因收斂始超然。克己工夫先祛吝。古人多賴友師賢。</text>
<title>次觀水亭 在玄風 韻</title>,<text>聞道歸來旅老堂。一區領得百年康。秋月倍澄湓水上。春風長繞杏壇傍。雨歇沙頭閒鷺立。雷過潭腹老龍藏。八葉綿綿門戶大。戴尼山古簇祥光。</text>
<title>次贈金聖汝 泳奎</title>,<text>雨色翻成夏令寒。長風何日露乾端。皓天應有千秋復。缺界寧無一事團。齒弊宜思剛道折。眼迷堪就熟書觀。玄都舘裏桃千樹。誰爲劉郞盡笑懽。</text>
<title>大山集有次尹明齋四七詩三首。鄭建叔 五錫，宋康叟皆次之。其意甚好。續次。</title>,<text>江沱派別本同源。四七同出於性 人馬乘隨豈異門。理氣偕發爲情 但就地頭精著眼。神天可質退陶言。文成邃學豈迷源。氣上如何別立門。須將二物分賓主。擴約工夫始可言。此心隨物動靈源。邀我人來我出門。禮會元非私宴比。休將行色一般言。赴禮會。是以行禮而往。以比四端之從理義而發。赴私宴。是以酒食而往。以比七情之因形氣而發。</text>
<title>又次 三絶</title>,<text>中庸達道見淵源。處室底人便出門。大本達道。同一理也。 思憂孟樂皆天理。莫把單言證對言。單言七情則包四端而主乎理。對言四七則四理七氣。各有攸當。中圖端的揭眞源。後學如何不得門。始信性情元一理。只於發處以機言。兩路猶差矧兩源。千秋欲質紫陽門。理無動靜空乘氣。此理何曾似我言。</text>
<title>鳳岡齋與諸友避暑</title>,<text>淸溪曲曲響風琴。道是幽人愜素襟。鶴癯每奮凌雲翮。龍懶猶存施雨心。酒拕顔紅知味美。友憐頭白覺情深。水墨圖中渾坐我。烟籠山色月籠林。</text>
<title>秋來 二首</title>,<text>白髮不宜秋。秋來肺氣收。篋書晴可曝。樽酒月同酬。烟捲山容淡。風翻樹影流。虫聲終夜聒。不似我無求。志士本悲秋。秋來興轉幽。農談因客聽。遊事與僮謀。神淸書有味。體穩睡無憂。安分仍忘世。白雲檻外浮。</text>
<title>採薇亭 在善山 敬次御製</title>,<text>苦節松兼竹。淸名谷化陵。薇歌千古咽。不敢怨龍興。</text>
<title>神光寺待甪里諸友</title>,<text>晨窓紅日解惺心。去路禪房草樹深。霽景淸如治世像。嵐光幽似故人襟。松間鶴罷遊仙夢。柳外鶯傳喚友音。覺里羣賢遲一到。醑來柔酒且停斟。</text>
<title>輓張承旨見可 錫駿</title>,<text>尙憶東城識面初。旅燈帖括硏精餘。時賢莫恠槎枒色。喬木將春氣欲舒。織布還勝織錦差。明時釋褐已堪誇。不以升沉殊臭味。春朝同賞穆陵花。春早仙樓惹御香。禁林鶯語最斜陽。躁競人叢存實氣。懶從要路習低昂。歸卧山南小草廬。堂堂七尺任興居。楓秋擬賞伽倻景。尙恐除書鼎破餘。樑月依依後死悲。梅花原上哭歸時。二郞倘踐朱陳約。誘掖寧忘夙昔期。</text>
<title>輓止軒崔公 孝述</title>,<text>風範端凝性味淳。一生繩尺不離身。雲林晦迹名猶世。雪屋迎賓氣自春。勤儉家規鄕里誦。禮詩庭訓子孫遵。聖朝曠典崇名德。三品紆榮壽八旬。</text>
<title>仲父回榜志喜 己巳</title>,<text>六紀登朝役卯申。幾回夷險見完人。當年曲院題名少。平地歸休儼老仙。</text>
<title>高山夜話</title>,<text>愁來世事轉頭新。老去親知入夢頻。高山可是論文地。衰代難爲寡過人。無情雲水輸榮辱。有伴林泉任坦眞。閉戶閒看書數葉。身心端合奉塵塵。</text>
<title>輓定軒李公 鍾祥</title>,<text>兄江朝氣始林東。百載扶輿鍾得公。爽似秋潭留月皓。溫如春谷皦暾紅。名不虛颺存有實。文因多積出無竆。南州傑匠指先僂。德器成全標望隆。潦霽中間出處分。太虛塵洗更山雲。經筵若得淳夫好。仙縣何煩述古云。伊塾士聞希聖訣。甘州氓誦斥邪文。浮名莫攪靈臺靜。好把幽蘭葆谷薰。平生精力在韋編。孔象朱蒙極鑽硏。爻以陰陽才志異。圖因位數運行便。眞工較好跟平地。謏學難明質後天。爛漫參差渾莫說。願言殘燭炳餘年。空疎一物費陶鎔。曠度寧嫌責沈儂。大筆昭垂銘厚竁。赫蹄先施哭層峯。蓮社携歸仍款洽。篋書齎借許從容。法誨三朝遂萬古。此生何處更因宗。</text>
<title>輓鄭建叔</title>,<text>仲公當日許心交。悽斷牙琴擬續膠。黃樓尙有驚人賦。玄草何妨解客嘲。禮疑每恨情文舛。心說還愁體用淆。今春虛負神光月。那意龍泉謝舊鞘。</text>
<title>次敬慕齋重修韻</title>,<text>長蛇荐食昔何年。一隊冥鴻入杳邊。夾岸桃花紅漲雨。滿山藤樹翠籠烟。陂古微通壺老杖。源深應繫道眞船。嶽靈解使墳庵好。留取囊金百世傳。</text>
<title>次倻溪先生宋忠肅公延謚韻</title>,<text>氣機纔息理還元。曠典何曾爲遠孫。銓衡合做當年職。誥牒留資盛代恩。並籍名賢應列座。摳衣才彥宛登門。如今舘閣淆名實。節惠忠文莫較論。</text>
<title>次表從叔柳厚吉 進發 建溪精舍韻</title>,<text>蕭灑溪林屋數楹。永嘉人帶建安名。琴書正好成眞樂。軒冕何妨斷俗情。花氣雲蒸屛峀卓。楓粧雨洗玉淵淸。環沙卦印須潛玩。德業皆從這裏生。</text>
<title>輓海庵崔公 永祿</title>,<text>淸修實踐養之眞。嶺右公曾第一人。重義疎財金似芥。祛邪存善鏡無塵。沙院酬賓儀秩秩。淵堂講士誨諄諄。簞瓢未必妨顔樂。林下劬書到八旬。先子深推志行超。法齋鰲院費招邀。浩歎今人拋實際。誰令末俗鎭浮囂。老龍逝後雲消澤。獨鶴歸時月隱霄。吾鄕已矣幈幪撤。文事從玆更寂寥。</text>
<title>人日 辛未</title>,<text>寅會人生是一初。純心眞性見巢居。唐虞貴德淳風在。周宋崇文正氣餘。聖學榛荒談佛印。英才消鑠業公車。靈辰默會受中責。腔裏春風靜極噓。</text>
<title>次仲父古梅韻</title>,<text>姑射有仙人。氷姿閱萬春。深滋傲雪氣。添展奉觴年。</text>
<title>輓金訂窩 岱鎭</title>,<text>蘭芝山北是公廬。斗室庤經坐嶽如。星宿珠璣胷錯落。風雷湍瀑氣吹噓。儒邊牌拂前光仰。世外珪組本分疎。七耋林泉觀玩富。法門猶見典刑餘。風窓夜冷酒微醺。雄辯滔滔宇宙間。中庸性道參同異。太極陰陽訂合分。吾猶片帆衝高浪。公似層樓壓遠山。仙遊曲曲皆名勝。最愛雲林占地安。志氣深孚識面初。一宵聯榻兩緘書。文章路脈評奇崛。性理源頭費刮梳。斯道凄凉今世界。好人多少盡邱墟。從公欲講先天說。十舍程脩竟未攄。</text>
<title>輓柳承旨季好 致好</title>,<text>芥拾猶嫌帖括初。超然歸卧澗西廬。靑箱博古心期遠。素履行今腳色疎。玉署裝登携小學。石田菑闢聞新除。六旬淆世完名去。東望佳城淚滿裾。</text>
<title>輓李惠郞博如 彙溥</title>,<text>疏通氣局藐流曹。滿說澆中立腳牢。劇邑恢剸殊績著。惠廳要選雅名高。竆途每切償音感。旅枕曾霑續命膏。雋朗容儀那復覿。斜陽怊悵倚江皋。</text>
<title>輓沈稺文 奎澤</title>,<text>烏髻烟橫馬首遲。一生交契兩心知。疑雲入谷誰先撥。朗月當軒我輒思。栗說深明情發理。湖圖謾斥性分歧。紫陽門下君先去。公案豎橫細勘之。</text>
<title>輓柳表弟乃宇 胥鎬</title>,<text>劚山鉏短理新畬。煤壁松明讀古書。生計雖疎課業進。永嘉才彥壓頭初。淳淡文辭理致依。行雲流水見天機。時人謾說弇滄好。醋橘酸梨恐見譏。冠塵不撲褐綿穿。談辯風生意氣軒。胷裏都無機械巧。肯將天禀俗情遷。一哭坪門已十年。吾行不復躡壺天。萬事傷心花峽路。聞君去作玉樓仙。</text>
<title>覽輝堂。在開寧 與許舜歌 薰 共賦。壬申</title>,<text>佳節人間百五回。浮生何處好顔開。此地雲藏無盡界。前山花發最高臺。龍忌曾傳楡火改。燕媒應逐楝風來。蕭條隱几還非趣。欲上金烏倒數盃。</text>
<title>墻梧</title>,<text>空餘棲鳳樹。噓送白頭秋。那得斲琴腹。薰風更玉樓。</text>
<title>寄題朴輝道山亭 十絶</title>,<text>忘魚磯淵深非爲釣。石露自成蹊。躍處觀生意。徒忘與道違。友鶴臺溪淺久停櫂。臺高暫弄簫。胎仙巖頂立。欲友便相招。光道壁翠壁撑天立。巖巖道氣隆。斯文今百六。那起紫陽翁。卓見巖泰山頂可陟。天柱手能攀。卓域非眞遠。希顔隔一間。存心橋愛物思能濟。持躳慮或危。常如過獨木。毋忽涉亨逵。豁眼林野色初開眼。山光忽到頭。桃源須更覓。遊事未便休。夢陶逕雲松寒更翠。霜菊晩猶香。願借羲皇夢。相隨廣漠鄕。景濂塘霽月照方塘。蓮花纔出水。葉圓似極圈。幹直如端士。日涉園三年且不窺。日涉還多事。應取菊花露。濡成晉史字。風詠壇先尋顔博約。方效曾風詠。不賴聖功深。那由人欲淨。</text>
<title>郭鳴遠 鍾錫 以吾生朝。送紫酒一甁。爲賦敬爲斯文三章以侑觴。感其意和其韻。</title>,<text>氣說何時始濫觴。金繩引得一條長。聖聖相傳只此理。存明的訣質穹蒼。魯論明天理。鄒書存天理。休道斯文已覆觴。但循眞級便升堂。孶孶向善非無念。愧我難明炳燭光。孤影徒哦對月觴。橫流莫遏趕風檣。英才易得眞心寡。願把幽花剩嗅香。</text>
<title>輓柳都事叔彬 疇睦</title>,<text>陶山正脈屬厓翁。德業千秋慶廕隆。源遠根深遂大發。名家指屈最吾東。欽君氣節决行休。一卧江樓衆望收。鳴臯遠響雲霄徹。相國門庭拂士求。繡梓鋪張玄晏筆。瓊花錯落翠微筵。山樓萬軸留通典。恨不相携讀十年。</text>
<title>郭鳴遠賦寒江月五古三章。寄意深重。未敢承當。和其韻以謝。</title>,<text>我欲求明珠。擬適波斯市。波斯旣脩阻。衰病遽入髓。蚌胎應未乏。魚目倘混視。珍重嶧山子。鼎來宿舂里。無因明月至。輝映蓬藋裏。皎質本天成。不待拭泥滓。灑灑金盤走。𨓏𨓏璧瑕指。鄭櫝不空還。燕石奈非美。昔論蠙五色。設喩等懸揣。今看希世珍。瑩晶在淸水。我本何樓物。歲暮卧滄江。踈鍾撞不響。那曾到客艭。虛名心所鄙。昧利世云憃。默修期獨善。無力息羣哤。谷空跫音罕。松陰睡老狵。但願全晩節。纕蕙更扈茳。平生善善長。勝友錯硨玒。雪舟頻訪戴。雲床昔拜龐。歸來伴殘篇。寒月透踈窓。誠明元致一。輪翼必待雙。雲陶有眞訣。引人入窠腔。瞽視迷蓮漏。僬力竭鼎扛。從君借一臂。藩籬拓林谾。林谾近茅塞。嵯峨更雪山。志業荒凉外。光陰轉眄間。有時發孤憤。俛仰千載還。聖道益高堅。野性漸踈頑。猶餘骯髒氣。唯諾不強顔。城堅寇不軼。室虛鬼寧覸。眞心能透石。小德莫踰閑。菽水盡懽愉。布褐敵絢斕。嘗恠董生行。利器昧處艱。何須懷鬱鬱。泰山可躋攀。</text>
<title>輓李孟實 宗煕</title>,<text>生腰硬脊儼威儀。安定從遊不問知。坪老書中心說確。凝翁席下學規宜。孝友家常茶共啜。操修人見玉何疵。山南布褐高今世。型範依然後輩師。衿期相照許過從。君欲爲雲我欲龍。鄕禮分行賓主贊。塾編參訂聖賢宗。頖廡疏聯三朔袂。禪庵話到五更鍾。滄洲牌議今難繼。歎息斯文百六逢。</text>
<title>覺山留贈張景遐</title>,<text>用里淸標寄小庵。客筇伊軋解穿嵐。宇宙虛生嗟望六。山林康濟喜存三。已許琴心評綠綺。更將絲質托朱藍。溫溫氣味薰人久。伴宿風窓睡自甘。</text>
<title>輓金聖汝</title>,<text>君家奕世富才華。縱有璠璵不售何。先蹟偕傳神與帖。新聲益壯杜雄歌。稜稜氣岸峯靑削。爍爍文鋒水白磨。鮒轍鮎竿皆外物。聰明孝友過人多。西灣訪弟卄年初。北塞歸兒萬死餘。破屋移來看墨突。良田典去買朱書。吊鳳槎山竆道激。炙鷄杞圃雅懷攄。平生顚沛令人淚。聞道誠心尙炳如。永日林亭識面初。天人心性痛分疏。赫蹄名理雲開帳。靑眼逢迎月滿裾。根腳雖殊湖嶺學。源頭各據洛閩書。梅酸桂辣和成味。晩暮相將討緖餘。哭姊前行特診君。病牀含淚向余云。炳燭深期成大業。碎金重托闡幽文。仲默應編翁季錄。孝標寧負里華羣。瑤琴獨抱知音少。流水遙縈落照垠。君歸應躡紫陽門。講說平生好細陳。主宰果心寧屬氣。精英卽理是言神。文王易用先天位。濂老圖挑太極眞。誨語承時來告夢。永令末學不迷津。</text>
<title>輓李參奉 魯勉</title>,<text>嶷嶷風標款款辭。牀間輸寫荷親知。疏通更見淳眞氣。坦易猶存縝密規。一命存心應有濟。七旬行己本無疵。凝翁逝後公琴斷。天意如何不憗遺。</text>
<title>輓金進士來活 濟源</title>,<text>鳳下曾瞻瑞羽毛。英年材氣邁流曹。聖代搴蓮薌澤遠。佳兒立竹衖閭高。田園自有彈琴地。泮水寧知落帆濤。孝友端詳那更覿。舊交來哭草芊臯。</text>
<title>次寄郭鳴遠</title>,<text>休恨朱門未攝衣。遺文涵海衆流歸。昔賢非不言之盡。實理如何識者稀。鴨浮春水先知暖。鳶戾天風自在飛。根原且莫談籠罩。一絫纔差萬里違。妙用寧偏運水柴。楊風梧月好開懷。早役聦明探理窟。晩求寧靜守心齋。文非載道工何益。言或招尤訒最佳。繹古贄疑渾莫說。靈郛休遣點塵霾。繆悠氣說互傳衣。尙恐邯鄲失步歸。新知起處靑蕉展。善念多時黑豆稀。人欲消融蟬露湛。天機活動鳥雲飛。一實推來酬萬變。願言昭訓奉無違。老去羸形似槁柴。每憑談討抒幽懷。一超難到誠明域。兩翼相資敬義齋。經綸不試那能大。文藻自娛未必佳。靜几看書淸晝好。長風廓掃一天霾。</text>
<title>輓金進士士瞻 斗應</title>,<text>我輩通知兩父心。赫蹄筍束許蘭金。蓮社靑襟先案續。檜堂緇帳舊規尋。晩境相期帬屐躡。佳城忍見漆燈深。鷺洲日暮灘翁逝。衰淚邇來苦不禁。</text>
<title>輓崔公昌瑞 永運</title>,<text>處家略浮文。持身存古樸。器局本疏通。判不修邊幅。弱女就盛庇。謂有朗陵彧。乘間每造謁。懇懇推心腹。深燈談往蹟。祥和藹可掬。誠心金可透。條理水不漉。田園晩計裕。東南湊蹄轂。奈何无妄疾。奄然就稷沐。北風吹丹旌。凄凉古松谷。</text>
<title>輓李用和 致模</title>,<text>溫粹容儀簡整辭。公翁親見許牽絲。堯山質行繩規在。浣石風猷繡梓知。先契蘭金君記否。晩遊筇屐我圖之。好人遽向泉臺去。他夜松川月色疑。</text>
<title>輓族姪舜衡 在煕</title>,<text>五世單傳六世貧。君家㕀木動微春。靡安樸遫稍脩幅。每向吾邊叩問頻。交遊款款遍鄕村。入巷輪蹄每到門。徹底誠勤存學術。奈何中道忽斜曛。</text>
<title>贈張晦夫 弼遠</title>,<text>悠悠世事似雲翻。心契當年有囑言。相守三冬成一別。屠蘇誰酌迓春樽。</text>
<title>覽輝堂夜話</title>,<text>烏巒雪盡月生顔。踈影參差几案間。松聲欲學琴中水。花氣遙呈枕外山。僻洞雲藏龍意懶。平郊日暖鷺眠閒。好人好話常今夕。不啻神丹鍊九還。</text>
<title>次韻李器汝 種杞</title>,<text>量世非難量己難。體如完備用奚偏。義理寡諧俟後聖。經綸不試讓時賢。但養此心同皦日。適干外物總浮烟。薄田渰盡三宵雨。辟穀何妨作老仙。</text>
<title>輓尹士善 最植</title>,<text>坪老衣書屬望隆。規模氣像若相同。謙恭處有剛方意。朴實頭加刻厲工。洛塢奇花垂曉露。淮阿幽桂動秋風。圻民艶道眞君子。遙指衡門小澗東。世學何多樂渾融。雲陶公案隔重重。萬殊各具濂圖妙。一貫須知魯語宗。每採蕘言垂點改。還慚株守欠恢容。君歸拜禀羣賢聖。達道如差便罪儂。</text>
<title>輓李監役謹休 晩愨</title>,<text>纓潭咫尺錦流通。左海名家一愼翁。言議琴鳴氷下瀨。儀容玉立雪中峯。輕舟衝破千層浪。寶匣閃騰十丈虹。名利關頭先歇脚。滿園松竹自淸風。溪頭立馬聽書聲。蒿目初開玉樹明。巖屋晷長論太極。陶山夜靜講西銘。理氣豎橫雖異見。正邪扶闢本同情。心旌不覺川梁隔。夢罷依然月滿欞。好人何負化翁渠。陽九斯文絶緖餘。一命朝啣臯聞鶴。六旬家計釜生魚。靑氊晩付過房嗣。玄草空留拄篋書。健筆曾輸新野碣。聞君輀戒倍漣如。</text>
<title>輓金致遠 基洙</title>,<text>愚亭帖裏識君名。卓犖材資佇大鳴。義理邃談毫宇座。箴規古道愼庵行。場屋難逢公眼目。林泉堪葆本心情。匆匆數面遂千古。恨不當年快倒傾。</text>
<title>晩歸亭。次軸中韻。二十二首</title>,<text>晩歸亭造道如山不厭深。致身極處始安心。千邪滌蕩雷轟瀑。萬理虛明月出林。活水源通邇可遠。秀峯壁立古猶今。曲房曾挂箚疑筆。白首重來雪滿潯。山棲 二首新村猶古色。歲暮故重尋。豈敢忽平易。自然造嵬深。山奇休放眼。逕仄庶持心。及到安身處。幽廬傍茂林。學道有歸宿。流光已六旬。經綸休抵掌。忠信且存身。輯禮情文備。斅書意味新。從今庶寡過。能免岳靈嗔。炳燭室吾心本似燭。內照有餘光。暗室自生白。儒禪莫較量。踵雩軒興言鏗瑟意。古壁掛玄琴。默會春風像。兼懷水月心。吾與齋此世無狂士。傝茸作中行。區區政事末。寧契聖人情。水調樓不識君王面。布衣老下州。猶懷葵藿念。淸夜夢瓊樓。萬山一瀑樓脫距塵間事。携書巖裏屋。衰年猶直氣。拄杖時觀瀑。古松流水觀灑落玄琴韻。琮琤碧玉流。塵棋低不著。聊學子瞻遊。冠童巖正爾看山趣。巖頭時命席。笭箵偶相隨。縱談千古蹟。羽人石丹邱說似夸。赤壁夢猶昨。聊知石丈趣。偶與楓人託。橘仙臺橘腹大於世。爲仙寧不易。超然坐局外。成敗閱千禩。濠魚磯活潑驗天機。逍遙過水湄。我未知魚樂。魚何我樂知。分合瀑出山同一源。過峽分雙瀑。直去更無廻。似羞人反復。枕雨泉觱沸泉蘇槁。簾纖雨入深。自笑喣濡者。猶懷致澤心。弄漪堤曾袷雩壇詠。王觴曲水流。春風選勝意。寧似度悠悠。鎖烟橋穿山過小橋。萬壑烟迷路。著脚休令跌。到頭宜及早。洗心池止水觀心體。聖凡寧有異。祇緣氣滓濁。百洗徹其裏。無極島大地孰非島。際天都是水。欲知無極眞。會向心中起。先天石乾方峙艮石。易理同千刦。腹弇螺留殼。頂平鶴響屧。鐵笛臺長風噴谷簾。笙鶴千秋返。吹徹峯頭雲。崔仙知不遠。凝窩凝心祛物累。凝道達天德。欲驗止有定。其要在謹獨。</text>
<title>述學自警 二十六絶</title>,<text>善小必爲沙裏淘金不厭精。一纖收積百匀盈。洪爐鎔化成全器。贏得人間重寶名。惡小必祛田間細草最難鋤。一夜萌生更似初。須令剗地和根拔。嘉穀成時彼自除。克己慾寇來侵意馬馳。天君難保好城池。一和一戰存亡决。氣卒惟聽志帥治。反己拋卻千金室裏藏。沿門持鉢便無光。纔能收拾成家計。濟物賙人自不妨。愼思思慮來時等亂毛。重重頭緖費爬搔。都將外累斬除去。敬字功成似快刀。愼言剛腸元不適酸醎。信口尤多觸險巉。義理難容回互說。政疵人過愼金緘。主靜早役聰明鑽架書。晩思存養就山居。動處每憂英氣露。靜時方覺本心虛。謹獨人知猶易獨知難。雷雨雲星一念間。如令屋漏常無愧。苦行何須入雪山。處事小事猶難致愼誠。著些英氣悔尤生。元豐共政須明道。這裏只要接淅行。接人違親絶俗誠非樂。干譽矯情亦足哀。惟有書紳忠敬字。近交無怨遠朋來。辭受竆居節度澹無求。惟有淸風滿一樓。義舛簞羹猶不屑。志同車馬亦相酬。看書人云汎博豈知余。天下猶多未讀書。如今漏器渾無住。食字寧爲脈望魚。著書痼癖平生著述多。道龍無角便成蛇。易主先天庸主理。千秋聖作倘云何。輯禮禮學難明聚訟如。平心公眼細分疏。尋枝摘葉元無益。本意須看品節初。哦詩詩要言志不要奇。淸夜無眠獨卧時。長風拂幌助新韻。皎月當窓析舊疑。調病中年思索費精神。水火違行病蔕因。冉冉斜陽前路遠。從今習靜倘安身。篤志男兒事業志爲先。孔孟伊周性分然。誠篤可能金石透。奈何悠泛送流年。安命古人多說愛邱園。非爲寬懷強自尊。道義可求求可樂。悔曾抱策向金門。明理尊而爲帝妙而神。這理昭昭賦在人。萬化雖分元一實。拖泥帶水便非眞。御氣集義而生配義行。養來剛大兩間盈。只緣活馬難調伏。箝勒稍寬奈險傾。持敬存心裁事敬爲詮。誰信無篙可使船。容止端嚴辭氣肅。外之能制內斯專。存誠實心爲己實工成。實德通天實理呈。行實事時收實效。方知實學在存誠。居仁仁宅鮮能日不違。訂頑那得廣居爲。也知萬物春生意。根自潛雷在地時。由義義路通時制事精。一簞還重萬鍾輕。絶利方能無不利。八條篇末揭行程。闢異端今人皆識笁洋非。一念差時這裏歸。敗闕都由私利字。反經君子貴防微。明聖道千聖相傳直字單。說時容易做時難。存之惟敬順之義。萬理難分摠竪看。</text>
<title>山齋感懷 十九絶</title>,<text>慟慕求子方知事父違。餘生忍讀蓼莪詩。悃愊輸人謙挹已。當年炯戒敢忘之。慕凝翁志氣昂霄義發弦。文章事業豈徒然。白首來棲圖史屋。闡揮遺敎愧當年。憶柳姑先列凋零只一姑。山川脩濶信音踈。夫子康寧兒婦孝。含飴晩境庶無虞。念老妻寒士妻同弱國臣。空勞心力未安身。雪屋秤薪兼數米。衰年倘不惡緣嗔。憶宋妹同氣零星只一妹。泉源何日更儺佩。詩禮名門秀俊多。鮎竿休作梅妻對。勖弟阿季深蒙愛少恩。才華儀表足騰鶱。韓竆莫送遽年及。任命宜思樂處存。勉子養志爲先繼志終。賢明堪任闡揮功。愛重如山期望海。及時加勉進修工。勖崔壻 性宇多君資地最紆餘。尙患膠撓氣不舒。老夫粗解安心法。靜界携來讀古書。勖許壻 長楸欲展籋雲騏。材氣昂昂世用宜。詩禮家庭覊絡好。獲禽猶待範驅馳。懷張景遐神光春暮幾徵隨。靜界今來最所思。瘦骨當寒無恙否。禮書箴解反躳宜。懷權可器 璉夏曾將思傳叩玄旨。文學吾南第一指。絶響坪門更理誰。愼庵仙去道山陊。懷柳善汝 道性和敬堂深墨帳懸。名關早透凈心天。風範凝然辭氣穩。有懷無隱每君邊。懷姜吉承 來永商山一皓採芝高。萬馬橫奔立脚牢。十載無書心兩照。也應閒界析絲毛。懷柳鞏甫 基鎬壽靜家傳刻苦心。喜君精確托交深。斯文有事堪承任。倘向陳編競寸陰。懷宋楚叟 寅愨 康叟吾鄕行誼最君家。餘力文辭又足多。篤久能明專久透。願占平實互磋磨。懷許退而 愈吾道將南望蔚然。百斤擔負想赬肩。求端政好絲抽緖。進步須如矢發弦。懷許舜歌奇桐百尺鳳鳴山。瑞彩希音出世間。椰子心中書萬卷。好將聲氣砭踈頑。懷李聖養 正模實踐精思屬李君。妙年文行逈超羣。主理眞詮如未信。一回勘考聖賢文。懷郭鳴遠欽君仁勇轉頭來。絶學堪憑間世才。易簡工夫期久大。高奇意象戒踈頹。</text>
<title>續賦 二絶○並小序</title>,<text>感懷諸篇。由父子兄弟夫婦而以及於朋友。大倫略備。而獨闕君臣之義。盖竆而在下。其勢然爾。但其愛君憂國之忱。不以竆達而有間。故續賦二章。愛君天寒縱負宋田日。地遠難持陶嶺雲。願言聖德齊堯峻。華祝壤歌處處聞。憂民吾東賦稅薄於周。蔀屋如何苦誅求。百弊都由奢侈字。廟謨須軫㓒嫠憂。</text>
<title>嘐古 二十二絶</title>,<text>伊尹莘郊耕叟作阿衡。堯舜君民志竟成。桀惡難回云五就。不應殉道任身輕。傅說宮鏡高懸燭四垠。巖烟微露植鰭身。旱霖川楫都休說。學字眞詮照萬春。伯夷千乘古國屣如投。天吏軍前叩馬頭。文王若失純臣義。海處寧甘就養周。姜太公仁人救世義人羞。鯉訣深知曆數周。白首揚鷹非得已。丹書敬義足千秋。周公商奄纔平管蔡橫。金縢啓罷更東征。主少民頑兼地逼。明堂負扆豈爲榮。衛武公賓筵康爵攝威儀。切琢功深重較宜。耄倦猶求箴儆益。抑詩三復汗生眉。柳下惠郜鼎無盟信一言。和猶能介直猶溫。鄒聖編中朝暮遇。從今楷法庶寬敦。蘧伯玉知非能化卷而懷。寡過元從謹獨來。夜闕車聲人果玉。史魚尸諫有由哉。魯仲連秋篁高鳥粘天飛。腐鼠齊城拂袖歸。新垣關口秦軍却。東海長留月出輝。張子房圮訣安能作帝師。淮陽學禮是根基。繡歌逐楚棧途漢。辟穀當年此意知。董仲舒天人大策漢眞儒。質樸還疑性善殊。正誼一言眞卓越。春秋何害讀江都。嚴子陵釣澤初心渭獵期。漢廷端合禮賓師。冦鄧安能扶九鼎。雲臺不畫未爲卑。諸葛孔明北伐無成運已移。東行莫制義當爲。五丈星沉綿竹破。草廬當日夢先知。陶淵明奇文堪賞素心村。斗米彭衙亦寓言。山外寄奴鋤不盡。籬東淡友矢無諼。王通 八代名儒一仲淹。奇才邃識足沾沾。可惜根基培養淺。續經還似刻無塩。韓退之原道諸編見道高。文章學業儘人豪。衡嶽雲開潮鱷徙。一超寧與八家曹。杜甫蜀途漂梗隻身危。戀主丹忱一寓詩。詩中字字風霜氣。大義春秋子獨知。張廵全唐社稷寄睢城。遮截功深死亦榮。若使論思廊廟上。犖山寧敢動軍聲。范希文叢廟禱醫舟詠淮。先憂後樂志靡乖。宋朝人物公稱首。西事忘仇呂相諧。司馬君實世間難得九分人。誠字平生可質神。史禮編來容有欠。滄洲腏享六賢因。岳飛二帝蒙塵白草沙。朱仙一捷罪何多。當時恨不回軍去。鑿破錢塘十里荷。文天祥日盪厓山隻手何。燕樓三載宋天多。成仁取義公何憾。千古傷心正氣歌。</text>
<title>輓李君七 奎永</title>,<text>淳眞好本分。恬靜少浮文。至性烏歸哺。魁姿鶴立羣。八旬身康健。百世誼慇懃。偉器今難覿。臨風寄涕沄。</text>
<title>同讀書諸君。觀鐵釜冶店。</title>,<text>休將雜鐵攪精金。美液流時驗本心。烟炭薰蒸長夏氣。風爐騰踏大冬音。範必資埏成博厚。器能容斛愛沈深。諸君倘會陶鎔意。雪路崎嶇許共尋。</text>
<title>崔聖若寄詩。有夢裏承誨之語。乙亥</title>,<text>錯被俗情欺。休云夢想奇。流循終欠勇。凝默豈眞癡。事閙心須靜。志專氣便隨。常存憤悱意。努力古人期。</text>
<title>偕宋肅顯 廷奭 訪張景遐</title>,<text>山影隨筇入小村。癯翁呻畢倦開門。寧資口耳成儒業。好把身心報佛恩。花傳信息巖間屋。竹喜平安雪後園。三老從今偕炳燭。不愁前路夜行昏。</text>
<title>追和月川書堂軸中韻</title>,<text>曾將法海轉金輪。先輩風流悵已塵。獨行應多林下士。緖言猶屬卷中人。藍田歲會規條舊。竹牖朝開道理新。好友相逢多好話。一山寒雪助淸眞。</text>
<title>用前韻和呂伯茂 英會</title>,<text>謏學爭如塔說輪。佛恩那得報塵塵。名利難求身外物。討論宜及意中人。鹿洞榛荒芬未歇。龍門絃斷韻猶新。應文備數元無實。責善箴愆竟是眞。</text>
<title>輓朴監役文實 奎鉉</title>,<text>昔我遊甥舘。君衫四䙆開。門欄方赫舃。人物競修瓌。少監瑤環美。元方杖策陪。春遊花送酒。夜話燭成堆。愧我䖃苴甚。欽君器局恢。堂闈孝養備。閨閤禮儀該。架軸存儒味。樓羅驗吏材。湖山好管主。場屋幾綳孩。髩髮斜橫雪。經綸鬱結雷。晩營新構壯。饒與穉蘭培。但識林居味。何妨世念灰。圖書閒俯仰。詩酒迭招徠。六紀猶慳壽。一官豈展才。滄桑境屢變。江草路無媒。白馬來何晩。君行遽夜臺。</text>
<title>輓李子善 秀億</title>,<text>脫略守邱園。名場不納跟。胷懷包鉅藪。風度鎭高軒。閒曳西湖棹。忻開北海樽。吾家接莾蒼。世好最源源。</text>
<title>輓朴輝道</title>,<text>生腰終日對陳編。冠服峩峩映畫椽。場屋趨營非本志。園亭粧點足淸緣。延攬皆稱東道主。慈悲深斥北林禪。好義強仁斯世罕。奈何疚慽損天年。</text>
<title>伊淵齋 在陜川 行飮禮。感舊有吟。</title>,<text>二老相劘道義精。至今芬躅滿江城。腏祠曾寓崇賢實。儐席猶存習禮名。墻畔槐陰隨日展。洲邊草色共雲平。風光不逐時情變。杏樹壇邊雅會成。凝翁邃學我家庭。三載皐比想典刑。名理縱橫花散雨。文章評隲秤懸星。下界無仙頭盡白。好山有友眼皆靑。批風抹月還多事。爭似鵝湖講古經。</text>
<title>卜地無憂洞擬構精舍</title>,<text>憂國憂民摠是憂。希文曾說士憂憂。也有山居忘世者。樂天安分更何憂。憂病憂貧衆所憂。達人元不這般憂。山水賓朋堪寓樂。琴書詩酒足銷憂。聖人憂道是眞憂。得道還須樂不憂。陋巷春風湓上月。吾儕安得此無憂。</text>
<title>輓李聖養</title>,<text>有蘭生幽谷。秋天噴初馥。援琴賡魯操。紉佩姱屈服。不患採無人。但冀英華郁。嚴霜一夕遒。榦摧委荒麓。芳根縱埋沒。卉譜軼芝菊。擁腫得天年。寧可羡散木。俶余樂取益。試令南黎擇。宜春有一士。姿堪與道適。操心瀅氷玉。律己嚴繩尺。撝恭鄕望菀。養善親意樂。德行旣天成。文華又襞積。我聞若佩蘭。爲君設一席。君亦聽遊談。十舍理芒屩。山榭歎題鳳。巷門忻報鶴。昂然六尺身。眉目蘊精魄。禮容最敦重。理說儘精約。由來數幅書。妄意輸錢索。盖於心性說。雲開洞天廓。峽路曩迂轡。哭吊申慰譬。滅性存聖戒。敬身體親志。君時尙拜受。無奈病根邃。天仁理可恃。地絶書難寄。斯文將喪矣。後死竟何冀。</text>
<title>次郭鳴遠俛宇吟</title>,<text>學要低頭做。矮屋好攝心。入恐簷撞額。出怕巾墮簪。頃刻心稍放。容易患害侵。撑起涉助長。撓屈似昏沉。常存警惕地。侏柱卽良箴。坐處堪容膝。庤書更橫琴。超然若廣廈。名利不能淫。洪匀賦聰明。爺孃望成立。及此未衰暮。莫如勤學習。立志須高遠。持身務謙挹。見賢必思齊。從善如不及。勿謂已知能。豈應含羞澁。虛心期聞道。先令爾顔輯。恭聽退有發。方能衆長集。脂車欲遠遊。世路苦多歧。賭名習諂媚。射利恣騙欺。俄看膠㓒合。翻驚戈戟危。詞壇藝苑間。往往衒高奇。華麗縱堪賞。去道實遠而。况又雜稗書。蔽陷生淫詖。回頭遵聖軌。正路不嫌遅。造道有階級。登高必自卑。灑掃基涵養。誠正驗齊治。仁道如天大。切問與近思。上聖尙俯就。其次在反之。况我希聖徒。尤當範驅馳。騰空莫梯接。貪徑便坑隳。孝悌行餘學。宣尼不余欺。大舜察邇言。子路喜聞過。矧玆進學初。受責勝受賀。有失不自知。旁人已覰破。巽辭發高明。峻誨起昏懦。德成衛耳提。量恢婁面唾。箴規不離側。進修豈容惰。有改無當免。領受如重貨。尼師歎高景。忘老日孶孶。紫陽述性職。努力分當爲。我輩受氣弱。尤宜勤自治。悠泛不濟事。光陰迅如馳。倀倀行冥瞽。憒憒說夢癡。非要太拘迫。寧復少遅疑。俛處有眞仰。上天監在玆。</text>
<title>次迂叟李丈 以伋 述懷韻</title>,<text>𢬵命非難守義難。此心無累此心安。波頭凹凸裝風去。嶽骨崢嶸帶雪看。苦李何嫌人取舍。瘦悔不擇地孤寒。男兒自有受中責。世事悠悠何足歎。</text>
<title>輓進士宋公 鴻翼</title>,<text>忠肅家聲孝謹傳。胄公風範更超然。香山勝會追先進。曲院芳名記少年。心裏都無機械巧。眼邊惟有軸籤懸。文華質實眞兼美。人道吾鄕鳳下賢。</text>
<title>次考槃洞修契韻</title>,<text>衰草吾林鴂妬芳。到頭還我立堂堂。山房往蹟藏書軸。墟廟何年薦苾香。魯筆斧嚴忻有續。峴碑苔剝轉堪傷。君看洞底槎枒木。雪後潛噓煖氣蒼。</text>
<title>輓柳起軒 致任</title>,<text>林居何害保家聲。風範凝然似巨卿。文藻競時崇質樸。談鋒銛處務淳平。敝縕藏名華玉佩。玄箱傳業勝金籝。公門長德凋零盡。有事斯文孰幹成。</text>
<title>輓柳仲思 致儼</title>,<text>坪翁緖業賴公修。陽九斯文一線留。增解泉編梳洗密。輯成湖學軌模求。吾林講說堪專席。末路趨營早脫韝。操守平生原憲似。澗亭寄卧不曾愁。晩生猶及定齋門。名理從君許細論。禮說絲棼疇斷案。極圖機秘庶竆原。賢祠莫擧滄洲菜。士氣誰張太學旛。古匣瑤琴嗟百載。那令大樂更還魂。</text>
<title>輓金性天 鎭奎</title>,<text>橫經㓒塾究心訣。聞道坪齋襯德輝。此世誠難爲士住。法門衰敗又君歸。</text>
<title>輓崔景九 東泰</title>,<text>英年聲譽藉吾林。志行端方罕見今。松篁不染紛華色。梅菊常存淡泊心。鄴架遙聞籤滿軸。匡庵應效杵成針。金陵別鶴摩雲逝。嗚咽淸溪韻不琴。</text>
<title>寄贈許退而 丁丑</title>,<text>幽琴曾許和陽春。海上昭文韻更新。衰世無多倫內友。老年偏惜意中人。心雖萬里應相照。書抵千金悵莫因。天不虛生醇美質。及時加勉聖功眞。</text>
<title>喜舍弟汝霖搬還故里。次其韻。</title>,<text>萬事眞同壑水歸。一堂重見棣華輝。詩書舊業靑氊在。枕被深歡白首依。外物君看飄絮似。殘年吾覺蓼莪非。竆通有命何須恨。塵刹身心奉勿違。</text>
<title>次雲圃亭 在陜川 十一詠</title>,<text>總叙雲本山間物。非於世路熟。何如藏我圃。不被風頭逐。雨雲炎天蒸水氣。白日忽重陰。縱慰三農望。毋令四野沉。旱雲霏騰風輒散。隔鬱霧還多。致澤非無念。驕陽不應何。出雲白衣離碧山。借問向何處。秋月勿纖翳。旱霖許暫去。入雲汗漫遊天好。飄蕭向谷廻。幽人忻熟面。巖屋費招來。濃雲葱蘢猿樹隱。㫚晃蜃樓齊。林徑黝如漆。農人晩出犂。淡雲玉女掃新粧。嬌容暎止水。輕紗掩半面。點綴非爲累。行雲宜深德蘊畜。且按氣飛揚。神龍能施化。不辭御天行。宿雲捲來天宇廓。散入巖扃宿。相隨一陣鴻。朗夜睡平陸。孤雲蒼隨世態變。白共野心住。不惜相持贈。秦山迷去路。停雲騰處緣何急。停時若有思。巖間孤隱者。抱道將何之。</text>
<title>追輓西臯李公 芝運</title>,<text>孝謹推來信義明。古家模範鎭浮輕。泥塵若凂趨營事。標榜猶嫌問學名。鄕隣譽洽躳行實。箱篋書堆手抄精。雪屋詩傳風樹後。晩生頭白想儀刑。</text>
<title>輓進士李公 海祥</title>,<text>荊玉烟朝氣。淮琴月夜聲。容辭和見直。文行實浮名。偃室曾持戒。濂祠每展誠。何年承法誨。古色入眉橫。</text>
<title>輓護軍宋公 天欽</title>,<text>高岡曉旭鳳初鳴。覽德明時佇放聲。洛下翺翔多瑞物。妙年寧屑小成名。齒德吾鄕奄達尊。暮年緋玉亦君恩。每歲華觴龜鶴祝。搏雲何羡化溟鯤。孝友推來好本原。經綸薄施舊田園。春朝遍檢隣厨爨。雅志寧爲獨飽溫。朋樽開處露襟期。不費抒思便好詩。蓀齋寂寞松溪冷。絶響吾林幾寓悲。好屋堪宜衆棟支。須看鸞鵠峙停時。一經勝似金籝百。高大門閭尙可期。</text>
<title>涵碧樓。次板上韻。</title>,<text>官途南畔敞華樓。先子當年此賦遊。倒壁蘸流龍宛轉。行人分渡鷺沉浮。梵唄時飄烟裏寺。笙歌謾咽月中舟。丹厓恰受靑雲客。漫浪行踪肯淹留。</text>
<title>碧寒亭</title>,<text>徵士遺堂屹泗東。辨時花葉 元韻中語 至今同。澄潭得月天凝碧。落照銜山壁暈紅。倦客來遅秋色裏。名樓浮在水聲中。想像先生嘉遯趣。葦蘆寒嶼問漁翁。</text>
<title>黃溪瀑</title>,<text>潭潭雲壁絶塵烟。瞥地輕雷撼半天。怒沫跳珠初直下。奔湍穿石巧緣邊。洞底痴龍秋欲蛻。巖間孤鶴夜難眠。風景猶爲流俗忤。上頭斧鑿已多年。</text>
<title>哀曺漢瑞 禧奎</title>,<text>伻書珍重宿舂程。理氣源頭着眼精。言下犂然相信意。暮年提挈庶同聲。險年憂戀使人瘦。栗里緣何小屋僦。桑戶有交飢不聞。立之無命業靡究。</text>
<title>訪許退而於吾道洞。邀朴薰卿 致馥 約方丈遊。路出德村。許聖模 稜 要余宿直心齋。在三嘉</title>,<text>竆廬衰洫久離羣。匹馬南來訪數君。把袂慇懃相送意。山齋幽靜更云云。直道何嘗愛絶羣。還堪一字事天君。養到此心無曲處。世間甚事不須云。</text>
<title>至院北亭。在丹城 郭鳴遠，河殷巨 龍濟 來待。同舟渡赤壁。</title>,<text>二客相從赤壁舟。却愁無月負淸秋。文人𨓏迹同流水。踈雨洲邊獨立鷗。蘇凝天自擬東坡。嘗泛舟作賦於此。</text>
<title>到沙月。朴薰卿，金聖夫 麟燮，權聖擧 轍成，朴光遠 尙台，尹孝一 永燁 並來會。河禹錫 兼洛 請行飮禮。禮畢講太極圖說。分韻得我字。</title>,<text>吾生樂取友。南鄕識者夥。蒹葭阻水右。枤杜歎道左。豈惟思報謝。兼謀振頹惰。秋來課短僕。雲生馬首騀。黃溪雪噴浪。赤壁雨催舸。文垣空電躅。道域久烟鎖。泗水忽淸漣。尼山更嵯硪。循名堪寓慕。况復誦法麽。郭君逐臭舊。講貫包鉅瑣。久別心萌吝。相對耳傾朶。嶷嶷河令公。高義此深荷。名勝迭來款。古道諒不墮。謂余粗通禮。臨溪更設垜。亭亭三揖序。秩秩四時座。醒翁好喚主。寧憂紙茅褁。蹌趨咸有儀。疑立庶無跛。東榮列帨觶。西序整巾袉。百拜雖孔熯。心原還覺妥。亂以風雅編。牙香生玉瑳。課忠兼責孝。炯戒在偸媠。禮罷請陞筵。空踈足靦㦬。泉編第一義。千秋引道柁。胡今說理家。𨓏𨓏泥水拕。風板纔挑撥。悍馬任掀簸。德道 明德達道 皆賺說。獐鹿正堪㰤。謏見本寡諧。寒花露下嚲。此間多公眼。言下便印可。鉤深直到底。相信非媕婀。最是心性分。宗旨貴不頗。精爽如徒爾。主宰更屬那。世運漸漓僿。道術互分攞。陸蘇生內癰。洋笁作外𤼠。山河輸芥子。天地視果蓏。有誰杯救薪。還羞浴譏祼。禪機從氣入。久矣滔天禍。薄力難距放。空懷節磥砢。今來波斯市。錯落蠙珠顆。倘許絲托藍。庶賴箭括笴。千聖有眞訣。主理正頭髁。運智如行水。持敬等束火。常令五官正。但恐百度脞。肅淸天君位。永使慾冦躱。務博嫌蕪雜。守約戒㒠倮。實行貴默修。妙道非懸揣。忠輗旣整飭。勿旗更㫊𣃽。英年思奮厲。晩節戒頹阤。鋤根穀必茂。斧去木自橠。陽德宜剛立。隨俗勿夭儺。遠途輹須壯。高屋基先埵。振勵期黃馘。培養自綠鬌。竿尺須進步。銖寸庶積䅜。志節昂霄壑。聰明徹纊𥿰。不厭咬菜根。何羡酌金叵。只知義理悅。儻來任沉坷。治邪若祛螣。貽謨且祝蜾。休云敬似迫。從令善必果。俯首循階級。努力陟嵐岢。蓬壺拾瑤草。閬苑羅瓊菓。好是凌雲鵠。寧爲沒泥鰖。機鑑透微幽。德器不匾楕。種學貴及時。勿似鹵莾我。</text>
<title>陶邱臺</title>,<text>老石捎空草樹陰。蘸川峯影共雲深。通明北隴參玄趣。元亮南村托素心。白鹿遺墟嗟異古。靑牛奇氣尙傳今。方壺初曲璇風度。倦腳催登興不禁。</text>
<title>山天齋</title>,<text>冥陶正學並吾東。四七眞詮不約同。方丈峯高留瑞靄。濯纓臺古挹淸風。氛霾不到光明處。峻極元從坦易中。滄洲列像山天揭。始信淵源本貫通。</text>
<title>大源庵</title>,<text>方壺來趁早楓時。林裏禪房聽磬知。從遊佛國須論學。爲見天王更惜詩。濃霧何妨休腳穩。長風應許盪胷奇。塵間不似靈區凈。流水縈厓去故遅。</text>
<title>雲影樓追感李聖養前遊。因次鳴遠韻。</title>,<text>璘璘光氣亘紫東。當年麗澤宛連峯。須憑墓銘識仲通。退而作行狀 剩喜河舟載林宗。蒼狗 其遊在甲戌秋 變態轉頭空。雲錦成時奈騎龍。</text>
<title>朴薰卿懷退而，鳴遠作五古一篇。仍和之。</title>,<text>南國秋聲早。禪房客夢驚。却憶山外友。耿耿懷中情。來時見南黎。意欲攝天王。玄都難再往。靑城竟孤翔。直恃河舟伴。堪作山中主。旣辦濟勝具。但恐阻風雨。中途竟滯疾。上山獨自忙。尙喜晩醒子。短策趁斜陽。析理忻瑴合。評文荷點竄。襟懷本澹蕩。譚屑更璀璨。况復向上志。到頭方許休。山頂聞積雪。龍門故暫留。泠然馭冷風。更擬錦山秋。</text>
<title>龍湫</title>,<text>幽洞秋爲夜。痴龍懶上天。潭心澄更黝。石脉斷猶連。鋪平練曬日。噴急玉生烟。禪庵起不得。路出右橋前。用朱文語</text>
<title>開雲巖 退而前往避雨於此巖。因命名。</title>,<text>錦繡圖中此一巖。故人何事滯梅南。今黎亦有開雲手。禿筆能令破積嵐。</text>
<title>登天王峯</title>,<text>仙靈憐我老。一宿許巖顚。伸股縮平地側身睡半天。呼吸通霞外。精神皦日邊。三更輾一覺。雲海正蒼然。</text>
<title>曉起</title>,<text>濃霧纔收北斗闌。煖醪無力複衾寒。金鷄叫處暾將出。大眼何曾礙遠巒。</text>
<title>還大源庵。鳴遠用朱子南嶽韻賀天王峯壯觀。因次之。</title>,<text>僻生靑海隅。高倚白雲端。眼以竆時大。身於極處寬。三更椒酒薄。八月貉裘寒。曉起天風靜。仙臺見日還。</text>
<title>閱頭流故事。有懷韓錄事，玉寶高。</title>,<text>蘆花江上子知津。鳳詔來時鶴影淪。北牖題詩南嶽去。巖間紅綠自秋春。韓名惟漢。見麗史卓行傳。朗月方壺響玉靈。至今玄鶴戛三淸。絃韻無傳光氣閟。松風谷水自生聲。玉。羅代仙流。</text>
<title>出山敬次鄭文獻先生韻</title>,<text>塊伏猶嫌守牝柔。一筇領畧萬山秋。幸藉羣賢酬勝債。也應淸夜夢頭流。</text>
<title>贈曺衡七 垣淳</title>,<text>入德行程便起欽。山天延欵藹誠心。音徽久斷雷龍舍。氣像長留駕鶴岑。革帶藏時思果决。金鈴響處戒昏沈。肖孫繼述先忠孝。不獨靑箱博古今。</text>
<title>慕寒齋。次板上韻。謙齋河先生嘗謂南冥師友錄。當以退陶爲首。</title>,<text>學究天人奧。亭開水石區。淵源疇復錄。汾洛本同流。</text>
<title>九日昆陽途中</title>,<text>兩兩朋從九九陽。一筇容易涉重岡。嵐光不盡蒼屛濶。海色旋橫白練長。北客尋楓方向錦。南方無菊可傳觴。鳳巖應續龍山事。此日旅遊俾也忘。檜淵書堂有九日會</text>
<title>次鄭敬章 元暉 睡隱詩韻</title>,<text>睡翁端合夢中尋。海上成連寄妙音。巖老棋邊知有趣。希夷榻外澹無心。懶龍慳澤昆池縮。雛鳳颺輝點洞深。一覺南陽成底事。草堂春靜自堪吟。</text>
<title>渡露梁。過忠武祠墟有感。</title>,<text>旌纛何年壓海靑。行人灑淚夕陽汀。田橫古島猶歌露。諸葛寒營奈隕星。大樹秋風餘戰氣。荒碑曉月尙英靈。蛇梁自有龜船制。廟儀和戎豈忍聽。</text>
<title>觀音浦</title>,<text>豕突狂蠻送死時。觀音寧肯施慈悲。桑洲已斷孫恩走。蘆谷曾將仲達欺。浦口潛廻鉤賊艦。山頭猶屹紀功碑。如何不察難星過。海外妖酋尙卵遺。</text>
<title>南海路中</title>,<text>海曲汊分似九江。波臣涵化鎭南邦。漁梁潮退頻窺鷺。仙洞雲歸或吠狵。落日依依芳草島。長風獵獵大帆艭。錦岡極處滄溟濶。物理從知對待雙。</text>
<title>城峴留贈河生</title>,<text>吾家三世踵南遊。輕棹搖搖錦峀秋。鷄黍煩爲山水設。主人風味盡情收。</text>
<title>錦山望海</title>,<text>大陸南來盡。雄蟠氣湧山。烟雲猶有外。天水本無間。遠島皆鬟髻。奇巖各貌顔。猶然嘯半嶺。仙鶴月中還。</text>
<title>歷賦八景。各拈本名一字爲韻。</title>,<text>菩提庵錦上添開畫裏庵。南天水盡更無南。月中應有菩提影。法海空迷過劫三。音聲窟木頭撞擊石諧音。感以虛中徹下深。師襄去後空沉海。不怕晨門說有心。龍窟洞府深藏蛻骨龍。鱗鱗雲海現奇容。深冥窟宅何須戀。一躍天門路萬重。雙虹門石闕呀然偃作虹。方舟去後鑽頑空。爭似神明舍裏主。四門軒豁坐其中。甘露泉石髓微滲土味甘。玉壺仙露許恩含。腸間葷血渾歸淨。瓊液藍橋莫坐談。坐仙臺泠然風馭躡飛仙。積水中間坐似天。麻姑應送君山酒。靑鳥來從紫海邊。烽臺海上初傳第一烽。狼烟起處報千峯。蠻雨蜒風吹不到。昇平萬歲奠箕封。九鼎巖淸時魅鬼遁幽巖。禹鼎移來鎭碧巉。危石千層星斗爽。一絲扶得是齊男。</text>
<title>塔臺夜坐</title>,<text>俯看都水仰看天。身在孤臺眇世緣。小島似人還似獸。奇巖疑佛更疑仙。漁燈刻市星全海。蜒霧漫空月半巓。山赭楓殘秋不錦。石舟輸去販何邊。</text>
<title>留贈尹孚玉</title>,<text>錦頂難容馬。薪田見好人。心源風泛蕙。筆勢露抽蓴。趙德生潮海。歐詹起蜀閩。他年星峴路。訪我白川濱。</text>
<title>下山宿龍門寺</title>,<text>長風萬里似帆來。海色只隨目力開。滿說方壺觀出日。不妨踈雨洗浮埃。庵顚石老苔侵刻。浦口岐分菊暎盃。一宿龍門猶勝境。夢魂重繞錦巒回。</text>
<title>還渡露梁宿大峴。和贈朴薰卿。</title>,<text>南來喜得晩醒遊。名理津津臻妙幽。傑句能開衡嶽霧。煩衿同灑錦岡秋。從今按伏飛揚氣。向上依循朴實頭。一脉斯文將有賴。晦翁書裏盍歸求。</text>
<title>奉別同遊諸君子</title>,<text>南鄕耆宿蘊經奇。愧我衰慵訪問遅。傾盖山天初款話。共舟雲海幾題詩。老來交道冥霜重。別後襟懷朗月知。晩節須加塡補力。莫愁樽酒不重持。</text>
<title>諸公各有詩求和。忘拙副急。先屬趙直敎。性家</title>,<text>潛翁主理正。士願從之遊。直豈揉山箭。虛猶泛海舟。朗月凝壺影。長風曬錦頭。興言審路脉。不作別歧愁。</text>
<title>和姜一老 柄瑚</title>,<text>南來多見素心人。斗室堪收肺腑春。竽瑟終難諧世用。琴書端合葆吾神。山天席上襟期露。雲海編中韻格新。千里雖遙如對面。菊香寧可帶葱顰。</text>
<title>和河禹瑞 洪運</title>,<text>松亭傳舊業。楓海壯今遊。露渚悲杉廟。虹門詰石舟。初疑潮勢急。更喜月華流。恬澹眞吾分。竆通不足愁。</text>
<title>和趙應元 鏞周</title>,<text>忠貞周士世。孝謹石家風。董弦雖自急。齊瑟奈非工。蠟倦遊山屐。鷗隨泛海篷。欽君恬靜性。炳燭庶加功。</text>
<title>和成翰遠 瀷</title>,<text>査翁百世範。士谷一班荊。東序曾歌鹿。南溟欲掣鯨。月出花房靜。雲開錦壁明。欽君藻翰美。不恨奚囊輕。</text>
<title>和贈鄭致亨 奎榮</title>,<text>李泌方圓賦。終軍英妙年。南金雖信美。成器待陶甄。</text>
<title>漕倉道中</title>,<text>港口潮生路倍迂。九花坪上馬行孤。連雲大舶空藏壑。待月名樓摠倚湖。鹽盆遇澇烟纔歇。漁戶懸腥酒易沽。大觀高臺何處是。秋陽灧灧下山隅。</text>
<title>宿還德。留贈趙進士。</title>,<text>先子當時此病淹。主人誠意幸深沾。伻書珍重空塵案。報禮阻稽奈薄縑。風樹卄年餘恨切。雲山千疊末光瞻。方壺歸路仙庄到。型範相看感淚添。</text>
<title>和姜周祜 相五</title>,<text>善人審地武。志士喜天遊。願炳昏衢燭。遙憐短壑舟。高山難極目。是岸且回頭。他夜寒窓夢。今朝餞席愁。</text>
<title>和具國憲</title>,<text>之子起南州。姿堪賦遠遊。伯喈方倒屣。元禮可同舟。衡嶽雲初捲。湓江月欲流。循循遵路脉。高遠不須愁。</text>
<title>寄金聖夫</title>,<text>百鍊羞爲繞指柔。憐君鬂髮冷秋秋。分合豎橫元一實。溪湖書裏證源流。</text>
<title>矗石樓次板上韻</title>,<text>翛然風袂下頭流。輕棹遙穿落木洲。熊虎新營誰壯士。龍蛇過劫此高樓。江光盪日城生暈。野色籠烟草喚愁。形勝不如風景好。只堪歌鼓月中遊。</text>
<title>感三壯士故事。次板上韻。二絶</title>,<text>世亂眞儒爲壯士。時平𨓏蹟皆流水。流水中間更着眼。淸流猶活濁流死。欲酌淸流酹壯士。壯士之靈洋乎水。草間求活棄城者。有耳聞詩氣便死。</text>
<title>合江亭 在咸安</title>,<text>汾橫洛直兩源深。百折元同赴海心。月入澄波垂玉柱。風傳虛谷戛瑤琴。魚龍窟宅秋應冷。鷗鷺汀洲日欲陰。淸濁非如河濟合。茶經味別費推尋。</text>
<title>追感鄭寒岡，張旅軒兩先生泛舟故事。</title>,<text>靈境須於合處求。龍華山北水交頭。天湖昔誦朱張帖。霄漢遙瞻李郭舟。工夫自有衡星定。氣像難模水月幽。活潑都從平實做。雩壇願備冠童儔。</text>
<title>輓李英修 鐸韺</title>,<text>隣誼曾將古井通。川觀編末泣孤蒙。儒邊每帶淸寒色。客裏猶存刻厲工。心似幽花承曉旭。資如新柳濯春風。剡湖不是回舟地。鄕路年年許過逢。</text>
<title>立春 戊寅</title>,<text>霧眼題符雪屋明。盎然春意筆頭橫。江心氷坼梭魚陟。簷角曦登彩鵲鳴。盤出五辛添美味。樽醅三戊愜衰情。新年好了向平債。匹馬毗盧事竟成。</text>
<title>簡寄朴薰卿</title>,<text>淑氣生春谷。長烟斂夕洲。深沉培養好。衰暮別離愁。陟華寧容哭。昇仙尙待修。追思方丈樂。更約毗盧遊。</text>
<title>箚疑語類</title>,<text>平生見解得來多。摘抉痕瘢道理何。精義先尋初晩論。記言須擇異同科。先賢分上無加損。後學看時有詿訛。更待他人審取舍。莫將公案互私阿。</text>
<title>甲日書懷</title>,<text>坎宮留戊現何因。案戶河明向晦天。異夢無徵龍馬躍。踈才堪置蠹魚隣。霧花迷眼思停筆。風樹傷心忍設筵。願得佳孫勤保誨。墨莊傳業似先人。欲把瑤琴理絶絃。空嗟丹鼎費殘鉛。不堪孺慕劬勞日。祇爲兒知喜懼年。靡樂斑衣庭舞對。翻驚白帢國哀纏。良朋倘踐巾裘約。郢斲應加炳燭編。</text>
<title>輓李禹玉 瑀祥</title>,<text>鄧林秀擢摠奇材。龍勺犧尊入用恢。春暮城花騏步局。秋晴江蓼鷺盟追。子由能奮黃樓賦。正叔曾參白石杯。郭外無田書滿屋。會從高士傳中來。林下劬書七十年。曾陪誨語長公筵。始疑超躐圖書解。更許精深語孟詮。謝氏烏頭重訪藥。徐君鶴背已成仙。春秋勘案編猶在。恨不從前互究硏。</text>
<title>李器汝來訪。將赴金烏之會。夜坐酬唱。</title>,<text>籬外螢光似火流。秋深巖屋境添幽。詩書業似踉蹡鶴。山水情同浩盪鷗。軒爲迎朋常設榻。簾因對月倦垂鉤。君回剩蕆烏巒軸。躄守何妨作卧遊。</text>
<title>與郭鳴遠，金致受 鎭祜 會神光寺。邀張景遐，許舜歌講中庸。</title>,<text>仙碁不見我先忻。松子聲中流水聞。莫以詞章鉤棘好。要於理道秤星分。深湛思似龍藏壑。奮迅機如鶻入雲。威鳳祥麟多此地。皓天應復起斯文。</text>
<title>輓金鳳乃 希鎭</title>,<text>霽月先亭昔聚星。季方持杖好儀刑。書農分力由誠孝。誰向桐淮賦董生。前秋疋馬我南爲。家累渾忘獨步隨。日出方壺君不見。修仙半路倘留期。先公遺托在丹鉛。一諾居然費六年。仲默能傳洪範數。季隨猶待敬夫編。絶學須憑後進倫。愛君醇謹有精神。秋天漠漠酸鴻過。何處靑山埋好人。</text>
<title>輓族弟聚伯 奎相</title>,<text>蒼茫鼎谷祖基傳。矮屋僑愁已十年。生無點血痕遺世。死有尊顔淚似泉。幾處靑衿題曲院。此時丹旐向荒阡。夜臺倘有修文職。公道應須利器拴。</text>
<title>哀族姪國弼 稷煕</title>,<text>孝友行由性。淳眞貌似心。君家期幹守。宗黨愛沉深。攻業須加鍊。禔躳不待箴。弱蘭香易歇。碩果理難諶。</text>
<title>會稽山</title>,<text>欲訪右軍宅。空隨支遁林。穹巖似禹穴。岣篆若爲尋。</text>
<title>取路慶州過金尺</title>,<text>金尺相傳起死人。羅王那不至今存。石帆村古藏船處。王斗峯空挹酒痕。蘭帖匣深猶出世。楊枝符呪竟埋寃。當時枉信妖師說。水口堆臯作捍門。</text>
<title>東都懷古</title>,<text>王氣東南水勢知。兄江潮退始林陂。瞻星臺上飢鳥立。半月城中牧馬窺。鳳尾空長波息笛。龜頭猶屹角干碑。存亡久速皆常理。蔓草寒烟觸目悲。</text>
<title>朝陽閣。在永川 敬次圃隱鄭先生韻。</title>,<text>鵄嶺西頭馬首回。臨江高閣曙光開。澄波漾日龍鱗動。遠峀連雲鳳舞來。平曠郊原如展畫。迷茫滄海可浮盃。分明太守笙歌席。應有優人抱石徊。</text>
<title>次李山花遺墟立石韻</title>,<text>鵑花一闋續淸平。香價當年動帝城。漠漠雲車山帶影。泠泠風佩谷傳聲。庾宅猶存喬木古。嚴臺難畫客星明。醉石舘空犍刻峙。堪將椒醑酹先生。</text>
<title>輓進庵鄭公 墧○己卯</title>,<text>寥寥楊宅一床書。尙白何妨默守初。風外奔湍聲激激。雪中秀嶽體如如。淵齋每歎委荒草。丹塾猶聞枉小車。大耋誠難精力恃。從今鄕閈典型踈。</text>
<title>輓李稚肅 在穆</title>,<text>湖門旨訣足平生。書帶春深竹牖明。氣節家傳仍骯髒。利名關透肯趨營。專工獨苦匡磨杵。定見冞堅墨守城。羲易思庸分合際。前秋題鳳倍傷情。</text>
<title>輓張仲謙 祿遠</title>,<text>新齋風範百年稀。詩禮家庭寶樹輝。儒塾儀文明有斷。師門旨訣恪無違。雲開月出胷懷似。霧霍烟消世事非。也信良能只實理。好將誠字贈君歸。</text>
<title>發金剛行 並小序○此下至歸家。並東遊錄。</title>,<text>我家世有山水癖。王考涵軒公嘗以一馬二僮。遍搜關東名勝。先考寒臯府君。南陟錦山。西探妙香。東極沒雲。而晩患風痺。每以不及見元化洞天爲遺恨。仲父凝窩公。以己酉春作金剛行。纔到堤川。奉月城除旨。越三年辛亥。再往有續遊仙誌。余小子弱冠懷遠遊志。趨省凝翁于臨瀛任所。有匹馬將竆萬二千之詩而竟不成行。六十始南遊。登方丈觀日出。涉錦海訪先蹟。己卯閏三月。自芝泉抵河上。柳佐郞士雍驥榮從焉。由淸凉出英陽。遵海而北。徧觀七郡。自神溪外山。踰內水岾抵長安寺。領略金剛全局。因往通川登叢石亭。觀止矣。復路楸池嶺。泛舟昭陽江。迂入寧越。灑涕於子規樓。歷丹邱踰赤峴。閱四朔始歸。周流凡二千八百四十里。平生夢想在蓬萊。半路臨瀛往事唉。方丈仙遊餘興引。淸凉儒會好機來。里伴先從越峽去。幹兒新自漢城廻。換驢却向芝泉去。駕鶴翁應蕙袂開。淸凉山有吾山堂。時欲行講會邀我。竟有拘未成會。駕鶴山在安東豐山。欲向河回約伴故云。</text>
<title>到河回。約柳士雍同行。</title>,<text>五年重過玉淵亭。江雨初晴柳色醒。神峀鰲頭方引興。故人犀膽已通靈。月露三更雙鶴白。海山千里一驢靑。細商程曆從君好。八景沿回四郡停。</text>
<title>臨淸閣。在安東 敬次退陶韻。</title>,<text>兩江朝氣似丫頭。彎到高軒故緩流。棲身剩喜層巒合。豁眼何妨遠樹稠。閒翁滿說看雲趣。遠客渾忘滯雨愁。波鏡林屛交暎帶。百年幽興問沙鷗。</text>
<title>吾山堂。在禮安 次李叙五 彙徹 韻。</title>,<text>山色三淸近。林颸五月凉。雲棲緣未熟。匹馬入金剛。</text>
<title>淸凉山</title>,<text>石爲筋骨鶴爲裝。卓筆峯頭客袂凉。懸瀑千尋鳴㶁㶁。秀巖萬古立堂堂。金生葛葉空留窟。極老蓮花欲採芳。洞府烟霞領畧盡。一庵蕭灑在中央。</text>
<title>武夷峴</title>,<text>淸凉全體武夷如。一峴何曾獨屬渠。永夜琮琤淸澗響。瑤琴千古韻猶餘。</text>
<title>注谷和趙叔贊</title>,<text>萍逢卄載鬂毛皚。洛夢醒時楚色來。往日君圖鵬海路。前宵我宿鶴巢臺。蓬壺舟濶風情引。竹榭琴鳴月面開。玉澗梅花春寂寞。不堪詩令倚鞭催。</text>
<title>越松亭 在平海 次板上韻</title>,<text>畫閣連雲地盡東。松林如海海如松。孤帆泊處亭爲舫。萬斛輸來浪自舂。飊騰驟勢俄奔馬。霱盪奇文忽化龍。安得範圍天似大。重溟厚土並包容。</text>
<title>望洋亭 在蔚珍</title>,<text>垂海平岡特地亭。却從虛濶自生形。龍鱗活動將行雨。鵬翼扶搖倘過溟。湧似沙堤翻雪白。澄如銅鏡暎天靑。昌黎若借開雲手。茅塞心胷快喚醒。</text>
<title>望見搜討船自鬱陵島回港</title>,<text>于山非比古珠厓。島俗雖頑德可懷。竹木千章邦用賴。稻粱五種土功佳。縱令荒莾拋狐兎。寧禁潛船採鰒鮭。搜討頻年空費力。耽羅牧子豈終乖。</text>
<title>召公臺。在三陟 憶黃厖村。二絶</title>,<text>宇宙名垂此一臺。吾東文物待公開。萬疊雲濤環抱地。尊靈如水幾回來。甘棠難比此高臺。滄海東頭眼界開。羅列羣峯呈几案。邦人猶望兩旗來。</text>
<title>宿林院</title>,<text>浦氓木皮屋。山客水聲村。俗厚杯盤盛。薪多土炕溫。採藿槎船窄。熬塩鐵釜圓。晨興籬外望。咫尺扶桑暾。</text>
<title>汀羅島</title>,<text>六香臺下路。投宿白雲潯。霧海蘆花爛。月潭藍淀深。西營畫角吼。南浦歸帆駸。爽豁兼蕭灑。柴門對茂林。</text>
<title>六香臺下。觀眉翁東海碑。</title>,<text>漣翁大筆壓波頭。砥柱神功氷世留。磨崖犍閣休相比。石畫光騰晏海樓。</text>
<title>竹西樓</title>,<text>悉直名都合有樓。鳳東飛處竹先秋。海嫌空濶彎山障。溪欲渟深拄壁流。吹浪魚應聞樂喜。語林鳥似帶詩愁。蓬萊去路猶迷夢。浩盪思隨萬里鷗。</text>
<title>葆眞堂。在江陵 次蔡文肅公板上韻。</title>,<text>樊翁追遠意。曝史到瀛邱。淇佩曾三世。湖舟又一遊。露軒風度重。雲海月華流。椽筆扁楣揭。何山更展楸。末句用本詩意</text>
<title>乘月登駕海樓</title>,<text>暮年重踏玉街路。好友偕登駕海樓。月暎梅堂懷舊躅。雲橫蓬島賦今遊。良宵滿醉溟州酒。明日邀開鏡浦舟。此世葆眞眞可貴。樊翁大筆我思悠。</text>
<title>玉街里。寄謝權明仲景壽諸友。用權叔政韻。</title>,<text>臨瀛名閥發源長。文物彬彬禮敎鄕。更有風流追北海。豈應濩落守東罔。寒釯欲透神光紫。喬木猶存古氣蒼。極目蓬壺如化羽。但看日出卽扶桑。叔政詩。有恐敎遺恨在扶桑之句。</text>
<title>鏡浦臺。次板上韻。</title>,<text>永靑銀白界分明。湖海相逢澹蕩情。嫰岡圓似金盤對。細堰長如錦帶橫。仙舟泛月三淸近。豪笛開雲萬里平。鏡裏容顔非舊日。安詳丹液幾時成。臺畔有石臼。相傳是安詳煉藥處。</text>
<title>襄陽途中</title>,<text>泠風蓬海客。落日峴山亭。不唱銅鞮曲。那知水鏡形。遙巒迷雪白。聞有雪嶽之勝。而路迂不得往。 曠野抹雲靑。路過祥雲驛 未到觀音窟。琮琤澗響聽。</text>
<title>義相臺</title>,<text>危臺天放鎭陰墟。跨海方知地有餘。但極衰眸竆碧落。寧從誕說架玄虛。始疑松塢蹲金貘。忽響簴鍾撞木魚。絶地元多開勝景。孤高何害付僧居。</text>
<title>望乾鳳寺</title>,<text>眼空乾鳳寺。胷豁老龍濤。火集金床燬。風飄鐵扇遙。磬戛歸雲曉。詩傳夢月宵。已聞新構壯。吾道更寥寥。乾鳳寺被火灾。方重刱云。而王考錄中有詩僧夢月可與語之句。</text>
<title>淸澗亭 在杆城</title>,<text>細能成大濁能淸。海量何嫌得澗名。風光縱好無人管。鹿疃荒凉燕麥盈。</text>
<title>宿黃金浦</title>,<text>海欲彎時兩麓開。奇巖人立若相催。門前窪淺藏船港。沙上剗平曬網臺。赫日騰溟當戶見。長風送浪打籬廻。愛金纔過黃金又。淸士何曾識氣來。</text>
<title>覆船巖</title>,<text>滄溟失古道。平陸擢奇巖。激嚙都由水。坳窪若施鑱。石尖拖遠纜。島矗似高帆。更有泥犂設。謊傳嚇衆凡。</text>
<title>懸鍾巖</title>,<text>佛祖何年駕海東。謾將危石證頑空。爭如蘇老彭湖夕。風水涵成鏜鎝鍾。閔漬記新羅南解王元年。鐵鍾浮海。泊高城界。中藏五十三佛。</text>
<title>海金剛</title>,<text>湖海風流老更豪。烏檣全勝馬鞍勞。三軍整隊轅門肅。千佛交頭寶塔高。白島圓平蹲玉贙。翠屛秀揷削金鰲。神山盖亦水中在。徐福當年此泊舠。</text>
<title>東龜石</title>,<text>穹龜雙出曝。化作勢嶔崎。胡靳洛書負。謾令孔操悲。仙縣儲靈久。騷遊入望奇。蓬壺今去路。貞卜問便宜。</text>
<title>四仙亭</title>,<text>動中求靜此孤島。一撮猶多萬古形。浣翁未必通玄理。謾把乾坤等水萍。</text>
<title>神溪寺</title>,<text>不咸山脉外山當。全局都輸石氣剛。露積東峯尖馬耳。雲潭前路曲羊膓。林間隱暎巖容白。天末微呈海色蒼。靜夜虛欄仍久坐。淸溪明月倍增光。</text>
<title>金剛門</title>,<text>玉龍宮闕倚巖根。金虎戈鋋似帝閽。仙區自是天慳秘。我輩居然入此門。</text>
<title>九龍瀑</title>,<text>神物藏身不厭深。俟時致澤應天心。山蒸翠靄資靈液。石鍊玄精蓄太陰。日月光昏知遠翥。風雷聲壯認雄吟。坡仙欲作晶宮賦。謾綴奇談入志林。</text>
<title>獅項觀萬物草。次凝翁韻。</title>,<text>觀物固爲妙。謂草便非實。天形元自定。人見苦不一。羊石咄嗟起。蜃樓俄頃失。氣化縱不齊。理推尙可必。水漾恣剝蝕。土漂增崛嵂。罕見都成恠。枚數終難畢。</text>
<title>楡岾寺。次李息山長篇。</title>,<text>獅項東開羣玉府。狗嶺西迷旃檀樹。百折千盤登絶頂。欲假璇風身化羽。飄然來倚山暎樓。返照炫煌射林樊。寺中古蹟多奇珍。琥珀爲盃琉璃盆。楡枿槎枒列金像。蓮花寶殿高凌烟。珊瑚錦緞內賜屛。祝釐香幣降年年。白首書生癖烟霞。爲探仙景度瀛邱。普賢峯回騰寶氣。明寂庵開弄玉流。古井烏去木筧通。山僧掬來甘露湑。土厚林深別一區。七寶衆香堆何處。石舟金鏞都不見。塵刹那將佛恩酬。曉雲仙潭前去路。今行虛負錦楓秋。</text>
<title>隱仙臺</title>,<text>玉斧曾修月。金幢倐入雲。縱乏仙緣重。渾忘世慮紛。白練猶嫌惡。黃庭倘誤文。隱現皆常理。仙凡不必分。</text>
<title>七寶臺</title>,<text>衆香都是石。七寶更何臺。林深霞暈赤。巖老雪添皚。法釋綾袈出。粧娥玉鏡開。山家無好酒。掬井更傳盃。</text>
<title>妙吉祥。次凝翁韻。佛書。吉祥勝德之相。</title>,<text>佛軀云假合。石面乃天成。眞性傷雕刻。奇形施墨黥。指空非正理。勝德豈嘉名。何似三圖篆。千秋閣皁並。</text>
<title>穴望峯</title>,<text>登巓便豁眼。穴將何望。井坐天猶小。牖窺日亦凉。但敎慧竇啓。全勝面墻當。穿到玲瓏界。鏡花絶理障。</text>
<title>甘露泉 並小序</title>,<text>王考楓嶽之行。到佛地庵。遇江月師。飮甘露水。詩中並及之。而小孫亦於今行。遇睦僧漢應。以京中名家。負氣不諧。遂歸空門者也。旣酌其水。仍次王考韻。泗川名族襲冠裳。甘露何如內醞香。縱是名泉猶佛地。曹溪說法見眞膓。</text>
<title>香爐峯</title>,<text>五老廬山起紫烟。三仙蓬嶽護金蓮。衆香堆處雙爐屹。肯爇旃檀迦葉前。迦葉峯在香爐峯北</text>
<title>白雲臺</title>,<text>一線逕通萬仞山。遙看奇景在高攀。乍喜雲歸靑鶴洞。翻愁雨濕黑龍灣。蜂腰欲斷將連際。鳳尾方騰未翥間。今行欲試毗盧腳。不是乘危做等閒。</text>
<title>摩訶衍滯雨。次王考表訓寺遇雨韻。</title>,<text>小庵依峽板爲甍。程曆猶傳勝地名。迦葉方開迷霧障。香爐還惹淡烟生。天晴倘許毗盧壯。雨洗應添卧瀑淸。已送輿僧歸表訓。欲騎靑鶴入蓉城。</text>
<title>普德窟 普德營窟修道於此。僧義相爲結小庵于窟口。</title>,<text>絶境潛修感義僧。谺然開處翼然興。金盤展濶三千界。銅柱撑空十九層。七星峯秀雲容襯。五月潭深雪意騰。咫尺仙庵升不得。影娥池刻本無徵。</text>
<title>萬瀑洞</title>,<text>雷轟萬瀑雨添鳴。贏得蓬壺第一名。戰陣初驚金鼓震。仙臺翻喜玉簫淸。龍門巨斧千巖坼。鮫室明珠百斛呈。林際虹光潭際雪。塵襟爽滌便忘程。</text>
<title>毗盧峯 三首</title>,<text>大千塵界不盈眸。第一神仙最上頭。秦漢樓船空彼岸。嵩衡玉牒藐何邱。盧叟跟獐雲萬疊。永郞騎鶴月千秋。老夫不是探虛曠。峻極須從道體求。山仰多年向道孶。毗盧頂上畢生期。大因自畫疑高遠。石以純剛見恠奇。峻極寧非平實地。豁開方是貫通時。世人謾說金剛險。名利關頭怎樣危。勉勉循循不住行。嶔崎上面却圓平。歸來愼勿忘危懼。坦步康莊易跌傾。</text>
<title>歇惺樓。敬次退陶韻。</title>,<text>化翁亦好奇。左海金剛出。偏畜異恠形。遂成仙佛窟。衰年幸得遊。久雨還增鬱。頂上更天在。敢言能事畢。</text>
<title>望衆香城</title>,<text>瑤草琪花萃一城。閬風仙苑近天香。九華帳裏佳人隱。羣玉山頭羽客蹌。峯列雙爐烟紫纈。臺呈七寶月蒼凉。錦屛高處籠珠翠。佛氣休誇夜放光。古記。月是七寶所成。</text>
<title>長安寺</title>,<text>宿雨纔收夕照明。兩樓相對百奇呈。堪憐孤寂禪家計。猶帶繁華帝里名。巖恠渾疑千佛殿。枕遊應繞衆香城。履艱歷險方安樂。持敬心工勝喚惺。</text>
<title>謝三空僧贈金剛杖 二首</title>,<text>老腳經千險。出山迷所向。華峯 王考錄中。有與華峯師唱酬詩。 有戒足。贈我靈壽杖。此意最慇懃。如得冥路相。携時杠不跌。拄處山可仰。毋化葛陂龍。向上有倚仗。我思明一實。爾愛說三空。須知空卽實。莫把實爲空。</text>
<title>地藏庵</title>,<text>鳧翼低垂雨。龍腰半濕雲。峯形天逸見。庵號地藏聞。却笑臂鷹俠。僧云金同幻身 甘同面馬羣。北有馬面峯 高臺懸業鏡。努力事天君。</text>
<title>面鏡臺</title>,<text>僧言明鏡本無臺。忽見玻瓈水面開。七寶粧成須一照。亭亭玉女傍溪隈。</text>
<title>玉鏡臺</title>,<text>此世難逢水鏡淸。伏龍潭上老書生。雲影天光渾不管。古方磨出葆虛明。</text>
<title>靈源洞 新羅太子諫王降麗不聽。走入金剛。築宮於此。有安心開心養心等三庵。</title>,<text>黃葉鷄林曉。安心有古宮。舟廻烏石遠。簫咽鶴臺空。古國山河暮。竆林霧雨濛。劉諶雖未死。不與如來同。</text>
<title>叢石亭 在通川</title>,<text>六稜全象太陰玄。神斧劖成體自然。直似吳檣停海曲。方如媧柱擎天圓。廉貞特立疇能拔。標致相高故不連。漢帝樓船曾泊否。金莖雲矗是銅仙。</text>
<title>昭陽亭 在春川</title>,<text>昭陽江上樓。八景不曾收。屛列摩雲峀。鑑開泛月舟。人從越峽去。水向漢城流。已大蓬壺眼。鞭驢過渡頭。</text>
<title>泛波亭 在洪川</title>,<text>曲欄蘸影似虛舟。眼界迷茫芳草洲。來時不取麟蹄路。分合源頭惹客愁。</text>
<title>過雉嶽。有懷元耘谷。</title>,<text>昔當勝國末。耘谷最明哲。守道脚牢跟。傷時腔沸血。龍興命有屬。豹隱身無屈。鵠嶺一朝圮。雉岑萬古屹。薇歌飢不輟。菊史意彌烈。縱有嚴陵契。寧移畫邑節。儒賢墓奠荔。聖祖臺停蹕。景仰旣多年。緬懷尤此日。</text>
<title>靑田。和贈金公七。輝斗○二絶</title>,<text>一言忻氣合。三扣喚心醒。踈梅含月白。古柏傲霜靑。臨分詩七則。情共汪潭深。縱乏排空力。寧忘造道心。公七詩。有排空風力健。咳唾掃曇花及萬仞毗盧頂。攀躋道體求之句故云。</text>
<title>子規樓 在寧越</title>,<text>艮嶽歸來戒震泥。滿江烟雨越山低。蒼梧昔是南廵地。白幘今猶北望啼。</text>
<title>謁彰節祠</title>,<text>名節維持國賴存。拜鵑樓上酹貞魂。珠邱密邇雲輧集。紳佩如將待漏門。</text>
<title>禁夢庵</title>,<text>休說當年夢境空。心靈先動濩涓中。僧庵咫尺陪仙寢。一度名泉冷浦通。</text>
<title>錦江亭</title>,<text>蜀錦於西越錦東。花辰均鋪步障紅。松風石瀨相廻激。仙樂依然降碧空。</text>
<title>天柱峯</title>,<text>霞起赤城標置尊。中天聳作鳳頭鶱。積氣無傾焉用柱。神功立極寓名存。</text>
<title>赤城峽中。別柳士雍。</title>,<text>堪將利器試盤根。何事明時守澗樊。公瑾醪醇容我醉。昌黎幟抗愧君言。三朔追風靑海路。七宵滯雨赤城村。山長水濶人兼老。行曆相看庶勿諼。</text>
<title>尙州校堂。與姜元仁 ▣▣，姜吉承，姜蒔父 稫。拈韻共賦。</title>,<text>蓬海長風滿袖寒。南歸方覺做仙難。將尋綺季充商隱。正値文翁守蜀官。衙厨送膳蔬畦破。朋榻開懷酒戶寬。白首前期嗟未易。衰顔毋惜注眸看。</text>
<title>贈朴尙州 憲陽</title>,<text>初筵握手話前遊。爲惜菁華颯已秋。軸閱金剛行曆細。厨傳瓊液故情優。伯恭鹿洞忻相聚。永叔龍門許少留。歸後那由承美意。相思月夕杳吳洲。</text>
<title>歸家</title>,<text>望七衰翁遊七旬。三千里外賦歸辰。萬水經危頻滯雨。一家迎笑忽生春。野外農疇空有磧。牀頭書籍凈無塵。餘年舊業加溫理。靜裏方能體道眞。</text>
<title>贈李聖弘 煕坤</title>,<text>六旬纔一遇。九月得三朝。淳性承先美。奇談脫俗囂。寒花方歷歷。落葉忽蕭蕭。曠典春將下。筇鞋不待招。</text>
<title>輓族兄子素 文相</title>,<text>鷲南華屋燕安時。人道風標世用宜。庭不間言敦孝友。塾因餘力抒文辭。無可經營當世事。也多蕭瑟暮年詩。西齋重煥風流地。菊酒斟香少一悲。</text>
<title>輓族姪奉常正 民煕</title>,<text>刻苦其心謹拙謀。昇沈隨分保無尤。平生不識妻孥樂。抵死寧忘客宦愁。三品功名寄短翣。五旬緣業幻浮漚。秋風一夕酸鴻度。旅櫬蕭蕭返故邱。</text>
<title>輓郭仲默 聖淵</title>,<text>由然偕物守吾眞。孝謹家聲十世傳。氣局䟽通兼縝密。風標凝重更溫淳。英年相識晩情敦。江院山齋會幾番。萬事俱虛千古隔。黃壚他日忍開樽。</text>
<title>輓鄭順擧 致翼</title>,<text>凝翁佳壻擇名門。詩禮烏川世範存。自是天資惟孝謹。仍成德器儘寬溫。風霜閱變心逾確。燥濕隨宜事不煩。世事誠難常理筭。溪東新屋臯君魂。</text>
<title>輓郭世明 暻根</title>,<text>稠裏逢君屬暮年。淸和眉目便超然。鍾山月夕論心細。勉學如將質皓天。自哭宜春聖養亡。奈何天意不留良。舊遊齋裏重陽菊。會輔諸君覺倍傷。</text>
<title>次朱子遠遊篇 庚辰</title>,<text>書生拙自憙。六十始學遊。方壺曉出日。大圈窄神州。東陟毗盧頂。入域皆我壃。仙鶴忽高翔。神馬便遐驤。玆遊不可常。藐然寄一方。歸讀晦庵篇。循省起激慷。祝融長風駕。彭湖素月光。坦坦吾家路。臨歧勿徊徨。眞源在洙泗。經由幾關梁。葱嶺旣易迷。膠盆轉可傷。氣火焦馬耳。慾坑險羊腸。頹風走狂瀾。直恐漸車裳。縱恢海濶量。須存壁立剛。不舍原泉放。寧憂土墻當。廻轅遵聖路。程曆不迷行。有志竪脚蹠。無力闢榛荒。坐談終何益。夕照滿虛堂。</text>
<title>輓李聖休 在徵</title>,<text>聯肩卄載少開顔。秋暮兄江別路漫。幹局優優邃洞府。儀標嶷嶷竦林巒。門大佇看容駟足。波長剩得涸魚歡。有用材資無命奈。短旌踈映曉星寒。</text>
<title>輓柳士雍</title>,<text>厓翁德業庇來雲。蔭路淸敭更軼羣。利器眞堪盤錯試。豈應閒放卧江濆。盛滿還爲造物嗔。炳幾防患若通神。但知頂踵皆君賜。好奉身心報佛恩。曾因舊誼結新姻。此世初逢好我人。卄載心交雲水隔。吳洲明月入思頻。金剛夙願不謀同。脫畧家私馬首東。愼密規模行處賴。七旬容易萬千峯。千里長程十日霖。翠閨悽斷百年琴。吳山已恨征鴻過。萊海重乖匹馬臨。智慮精專老不衰。胡令賢子荐喪哀。素車未赴靑山訣。他日黃壚忍擧杯。</text>
<title>輓郭明厚 燾</title>,<text>昨冬哭世明。今夏送君行。老宿頻垂涕。斯文孰共盟。徵隨三世契。珍重十年情。會帖多仙字。何心菊酒傾。</text>
<title>金聖必 晟東 數朔課業。新秋賦歸。</title>,<text>英年修業好低頭。况値城南符讀秋。致遠須存寧靜意。會疑方覺別離愁。山翁鎩翮虛縻鶴。海客忘機倘下鷗。才氣如君須撿押。未應甘自作凡流。</text>
<title>南行卽事 此下至宿珠巖里。並南遊續錄。</title>,<text>幽居感歲華。懷人良獨苦。蓬心空自忙。芝眉那易覩。羸奚策短驢。問我向何所。萊海思先躅。溫泉洗靈腑。薄雲迷金井。東萊山城 冷風起玉宇。飄然玄圃去。爽若黃鵠擧。昌山有故人。宿約應久佇。</text>
<title>與成聖會 圭鎬，李聖涵 根玉 宿紫巖亭。次板上韻。</title>,<text>憶昔巖翁此望雲。斷崖劖石路微分。潭心霽月無纖翳。挹取淸光欲贈君。龍華江上詠歸翁。馬背 巖名 巖頭灑晩風。冲幽廣朗那非道。只在吾人實踐中。</text>
<title>燕子樓。在金海 次板上韻。</title>,<text>金官城古鎭南州。形勝全輸此一樓。雄嶽儲靈龜曝背。大江朝氣鴨交頭。曲沼有聲魚躍夜。畫樑無語鷰歸秋。宮墟草沒鍾沉海。話到興亡反惹愁。</text>
<title>九朗里。留贈李明復。明厚</title>,<text>金州頻問玉人居。九朗山前孝子廬。明復大人有孝行 鴻來鷰去須堪悵。誠意淳勤聞不虛。</text>
<title>渡西津</title>,<text>溟神借我一帆風。潮勢南奔路坼東。目極沆茫唉㓒叟。心存誠敬慕程翁。鰲頭日射三山倒。鵬背雲低八極通。若使飛仙空裏聽。三千大界水聲中。</text>
<title>渡東津</title>,<text>重溟秋色杳孤篷。涉險方知主敬功。但使一心存皦日。何難萬里破長風。三江迭入醎交淡。全島橫分塞更通。直到火丹巖束翠。便當瀝酒謝篙工。</text>
<title>釜山舘 在東萊</title>,<text>玲瓏山氣夕。寥廓海天秋。貨列波斯市。居疑閬苑樓。雙峯舒鶴翼。六島拱鰲頭。爽塏南沿最。翻令醜種留。</text>
<title>沒雲臺</title>,<text>眼界將竆海盡雲。孤峯沒處便無垠。跨溟地惜鯷岑盡。割塹天敎馬島分。戰氣槯山胷裏勃。濤聲趕舶耳邊聞。荒臺片石堪千古。毅魄應留鎭穢氛。</text>
<title>絶影島 相傳此島無影</title>,<text>盖聞周穆時。有馬稱絶影。一瞬馳千里。不受陽烏景。當時竆轍迹。亦應此地騁。凝立却不回。化作海上嶺。昇騰石一塊。渴吸波千頃。我欲騎此馬。蹴踏彼頑獷。手提騰空釰。鞍掛月支頸。永絶驕酋迹。使我封疆靜。</text>
<title>答本願寺主日本僧三應</title>,<text>法華凝處歲華闌。心月知應夜夜團。我國千年儒敎盛。那將鶴錫此盤桓。邪蘇非比佛淸淨。貴國如何便許成。五戒貪淫渠首犯。褻天謾假事天名。</text>
<title>萬公壇 壇有石碑。而字磨滅不堪讀。</title>,<text>昔當狂虜猘。再動天朝軍。薄海垂奇績。磨崖刻古文。萬公如可作。兩舘不應分。明社百年屋。萊山一片雲。</text>
<title>泉谷祠</title>,<text>杲卿罵羯狗。昂發泣孤城。當年立殣地。醜類恣橫行。</text>
<title>密陽途中。別李聖涵。</title>,<text>凝川城外路將分。心緖依然落葉紛。湖山遊玩還多事。只合携書卧白雲。</text>
<title>七灘亭。次板上韻。</title>,<text>南州賢躅里西豪。秋月寒江境與遭。鴻擧冥時回首早。馬奔橫處着跟牢。金墉日暗三綱重。吳海天晴一帆高。危石林端空想像。淸風千古藐流曹。</text>
<title>七山齋十二景</title>,<text>七里鳴灘嚴陵臺矗激湍縈。入夜微風逸響聆。若使先生終輔漢。韶庭球瑟假之鳴。三峽層巒凝川東崍岷巫疑。鍾得褒雄已可知。淹日樓臺何足恨。秀峯助發少陵詩。桂嶺明月雲外天香嶺上飛。吳剛斫去剩淸輝。欲把瑤琴賡古操。不愁荷蕢覰心機。竹裏淸風竹老淸芬此地留。鳴秋脩籜響颼颼。海東亦有殷山色。頑鄙聞來立志猶。鶯峀歸雲遷喬出峀任行留。深樹鳴時淡影浮。縱令作雨還愁濕。好帶閒雲且媚幽。龜湖落照金烏影裏倒巖屛。幻作穹龜入水形。平楚蒼然秋色遠。彤霞散處失山靑。楮島牧笛斜日荒原倒騎牛。一聲豪笛入雲浮。山童折柳吹將近。墅老候扉到乃休。梨淵漁火秋波魚泳冷先知。晴晝猶疑掛釣絲。夜下淸湍非不智。松燈集處獨何之。北川行舟水成潭處小舠橫。載月長烟不是輕。處士琴中招隱闋。造門廻棹亦幽情。東山古臺宅西邱古號東山。江左風流足養閒。高蹤縱繫蒼生望。遠志何須出世間。羅峀疊石錦屛山濶竹迎颼。金塔臺高石老秋。宿霧捲時看更好。巖巖氣像與誰侔。錦溪長烟烟光凝處錦流通。十里湖山杳靄中。葛老新添丹竈火。騰霄光氣化冥濛。</text>
<title>武陵洞。贈李景訥。敏九</title>,<text>武陵仙境小溪通。未趁桃花趁早楓。野色登場忻穡稔。山光入戶愛葱蘢。重陽共酌黃花酒。三峽將尋紫笈宮。盤谷誰爭釣採樂。囂塵遠處葆淳風。</text>
<title>盤溪亭。次板上韻。</title>,<text>金削峯前澗玉成。主人對此足平生。月涵德操鑑中影。風鼓昭文琴裏情。瀊處鱗鱗浮鯉脊。湍時滑滑和禽聲。坡仙枉覺晶宮夢。鱉相何能尼做卿。</text>
<title>今是堂次元韻</title>,<text>踈雨寒江帆。安於宦海舟。猢孫不見擾。鷗鷺自來儔。</text>
<title>月淵臺</title>,<text>天水中間兩鏡涵。虛明眞似昔人心。盤溪旣涉淵臺又。仙境尤宜道力參。</text>
<title>鰲淵亭</title>,<text>葭露蒼蒼渺一方。鰲淵亭畔接淸香。鄒瀾逈帶陶山色。百世淸風水共長。</text>
<title>路中別成聖會。訪朴稺亨 賢默。宿珠巖里。</title>,<text>風袂飄回自海門。爲尋高隱入山村。事因替付心無累。書以常看眼不昏。丹竈喜添鉛化氣。黃鍾佇見樂還魂。詩文點綴猶餘事。義理邃微合細論。</text>
<title>與黃同甫 蘭善 遊神光寺。用示我周行分韻。得周字。</title>,<text>幽居感歲暮。擬與同人遊。松川尋舊約。兩袂風颼飀。珍重中山子。待我爲遅留。孟座堪自覔。剡盖本相求。况當洋敎熾。共懷魯嫠憂。投膠寧可救。擧旛適相謀。浩歎霰先集。萊海養驕酋。披腹琅欲呈。袒胷箭何愁。把樽更論詩。寒天逸氣遒奇話藏三耳。雄詞放一頭。文獻八世懿。胷懷萬卷收。恭山開夜榻。深燈炳陽秋。禪庵踵古事。聯筇洞天幽。雲林笙自響。氷溪玉不流。爲愛東林靜。敢擬南嶽酬。重修九老契。翻成四皓儔。盍簪固不圓。對鏡思自悠。用里芝歌邈。古巖竹影揫。山北有高隱。信息悵莫由。饕風起杉逕。空吟鹿呦呦。差喜劬經士。啖薺讀不休。時來質疑晦。往往玄旨搜。夜久方就睡。窓風撼玉樓。肩 起待晨磬動。禪偈開泥牛。遠客戒雪沍。歸心若脫韝。伊蒲供自薄。何以挽征輈。同衰惜別離。臨歧更夷猶。相期俛修篤。歲暮庶無尤。</text>
<title>傷時述懷 五絶</title>,<text>園無花卉壁無圖。自信平生世味踈。惟有難醫文字癖。百編論著竟何如。講說難期人啓發。揄揚還愧我輕微。羣書箚辨多新義。公案重重孰闡揮。早恃材資期展布。晩思鼓發費登臨。世事閱來增感慨。正宜安坐攝身心。陽九斯文異敎侵。普天將見入重陰。滔滔貨色奔波地。隻手那能救陸沉。歸拜先靈庶有辭。敢忘詩禮囑佳兒。勉學猶應天必復。山林晦迹待淸時。</text>
<title>和贈朴貞獻 升奎</title>,<text>善善欲同道。此心皦日紅。速成恐不牢。致曲方能中。</text>
<title>擬古 八首○並小序</title>,<text>朱先生嘗選古詩十九首而擬其八。盖以愛君願忠之誠。及時行道之思。託之於閨女之情者也。顧余才踈而乏世用。年老而忘世念。不解陽阿之舞。寧有河關之夢乎。獨其平生鑽硏之餘。有足以商確於同志者。而日暮道遠。悼炳燭之無光。世衰氣僿。慨斯文之將喪。緬懷高朋。願得合簪之樂。而索居竆巷。罕有聞跫之喜。所以追賡乎擬古之篇者。專用反求之意。而微寓老宿之涕。若其句法之轉折。字響之平仄。窃依東施之嚬。寧恤下里之哇乎。靑靑園裏竹。落落嶺頭松。莘莘同袍子。矻矻劬眞工。皎皎秋月輝。影影寒潭空。昔爲芝蘭香。今焉參商同。老懷苦吟望。夢寐應流通。山北有高屋。祥雲起庭除。奇文充棟架。美酤新篘釃。微醺發淸歌。澗谷互吹噓。此曲傳之久。園黃入山初。高局藐塵途。靈芝秀巖岨。有誰幽韻賡。安道會稽棲。我欲𨓏開抱。雪溪舟莫挐。願言承高論。北鴈堪傳書。涉畦蒔蘭菊。曲沼羅芙蓉。采之縱盈匊。欲贈奈無從。芳華孰與娛。秋水方溶溶。玄霜一朝隕。凋傷竟無容。寒月映虛牖。四壁虫聲聞。夜枕眠不成。開戶坐看雲。白露漸化霜。落葉下庭紛。孤鶴訴寒鳴。歸鴈恐離羣。爲憶知音友。非無嚮道勤。苦被事力牽。可惜年華奔。谷蘭自含馥。窔燭空騰熅。膠㓒堅或渝。虛名增衆狺。嫋嫋澤畔柳。垂絲春雨中。荷君許交好。永擬蛩蚷同。蛩蚷終不離。交好終不衰。歲月若流水。秋聲動幽思。音書久貽阻。脩途果何其。憐彼凌霜花。粲粲開東籬。願留晩節香。勿似南山萁。心交非因面。德業曾相期。廬山曉雲高。泗水秋波寒。疲驢未強策。衰邁已足歎。雲水隔蒼茫。奮迅嗟無翰。蒼葭感脩道。杕杜憶同餐。舊學好商量。却忘智慮殫。黃梅含淸芬。臭味同幽蘭。瑤琴玉溪後。雅調須長彈。龍門韻猶餘。不待姬邯鄲。亂以小山篇。桂樹秋團團。盍爲桐嶧陽。張絃導餘歡。人從嘉樹到。寄我赤牘書。興言吳洲月。千里若對裾。左海妖氛冥。獨力難銷除。那將撥雲箒。正學日星如。請君任闢衛。君姿足爲歟。宿雲何黮黮。長霖連秋空。沈憂不成寐。世事祗堪聾。氣機漓且淳。天道竆斯通。芳齡倘崇德。煕運當遭逢。愁殺守玄子。覆瓿終無功。</text>
<title>次朱子山居卽事</title>,<text>僮欺幹務踈。友寡論心密。野田晴不鋤。巖屋晝常寂。月到迎花陰。雨過看鳥迹。時溫已熟書。氣味好將息。此用古韻</text>
<title>次朱子雲谷雜詩</title>,<text>講道衆論殊低昂。至理徹昭冥。日月明相遞。陰陽敵必爭。造化元不息。悠泛豈終寧。懷人朋來偶失迎。翁老已倦遊。水月千秋冷。山雲萬疊悠。但願載道餉。無學畏鄰猶。修書平生癖著書。暮境思反關。驪圖抽儀象。麟史辨忠姦。點竄聊隨分。何妨蠧篋間。勞農愧乏荷蓧勤。寧愁灌圃緩。鉏治尙及時。不令驕莠滿。但覺釋負忙。豈直課農短。宴坐不解靜坐宜。探討苦無厭。古紙眼常鑽。浮談耳欲砭。六旬方覺非。和光更息念。</text>
<title>次朱子克己韻</title>,<text>橫磨寶劒凜秋寒。遇敵寧持首鼠端。妖腰亂領殲夷盡。萬里烟花正好看。</text>
<title>次朱子困學韻</title>,<text>用心專處是存心。只患嶢崎別逕尋。萬變終難融一實。老年尤覺惜分陰。</text>
<title>次朱子觀書有感 二絶</title>,<text>萬疊雲山一路開。碧桃花下鶴徘徊。淸溪曲曲多奇絶。正是遊人向上來。一衡能制百欺生。錘物平時判重輕。斤銖素定難容力。體正寧憂用不行。</text>
<title>次朱子分水舖韻</title>,<text>原泉本靜一。出坎便西東。合處誠無異。分時亦有同。</text>
<title>次朱子日用自警詩</title>,<text>依俙路脉鑽硏餘。心地如何欠靜虛。眵眼難明機活轉。癯顔不見道充腴。傷時每患經綸窄。涉事方知智慮踈。衰暮無如凝定好。直從調病做工夫。</text>
<title>次朱子答袁機仲論啓蒙</title>,<text>乾坤槖籥鼓風雷。二氣生時萬象開。眞體常存無極妙。濂翁曾見宓羲來。</text>
<title>次李子東齋感事韻</title>,<text>駐足何嫌萬馬驅。靈臺休遣點塵渝。佩服宜先凝定字。山天畜德有亨衢。關閩旨訣好開懷。每被傍人說打乖。萬化源頭高着眼。休云津筏浩無涯。龕鍾好向靜中聞。惺處方知一念存。踈才不合淸時用。祇有身心報佛恩。攝生至誡凜春氷。一跌如將萬仞崩。高明脫畧徒爲累。正大英雄自戰兢。畦菊深栽待晩香。眞如氣色逼年光。芳洲采采將何贈。朗月幽窓讀九章。自病知時便自醫。休尋丹訣走他歧。機械畛畦渾莫設。一團心地坦夷夷。只欠思齊尙見賢。源源不覺間山川。夏樹蟬淸勞遠想。每披箱牘倍怊然。山蹊幽草沒脛深。不是濂翁玩理心。剛喜西湖珍重老。劇將詩札滌煩襟。</text>
<title>心蘇亭。在居昌 次板上韻示諸友。</title>,<text>剗壁層壇曲瀨臨。華翁當日愜冲襟。矰羅不到鴻冥地。烟霧常濛豹隱林。山含曉靄濃如酒。灘帶秋聲韻自琴。幽鬱多時思暢豁。從君得藥倘蘇心。</text>
<title>和呈朴丈文則 煕典</title>,<text>湖亭何幸杖藜臨。蕭灑風標澹蕩襟。灘聲乍靜黃牛峽。野色遙穿白鶴林。商芝不改遊仙局。淮桂空勞憶友琴。十載儀刑書史屋。衰遅逢別倍傷心。</text>
<title>和尹德輝 鳳頀</title>,<text>勝地多好人。奇觀最此行。棋樽開客榻。花木護仙庄暮途贈別悵。葭露水一方。</text>
<title>和尹顯五 光殷</title>,<text>貌名思孟覔。分携似櫧行。林泉眞妙境。詩書卽美庄。樽開座常滿。風流耀一方。</text>
<title>和尹忠汝 胄夏</title>,<text>非眞山水癖。名碩每留行。况復傾心契。仙境此占庄。須知明理訣。主敬卽單方。</text>
<title>和鄭若重 趾善</title>,<text>竆廬吟杕杜。搜英又此行。偶過子眞谷。相逢德公庄。眉睫已可卜。操履庶端方。</text>
<title>和李稚圭 琦善</title>,<text>欲踵鵝湖會。偕啓鴈宕行。詩情輸洞府。畫景入溪庄。借我永爐術。傳君古鏡方。</text>
<title>搜勝臺。在安義 敬次退陶韻。</title>,<text>孤松霜不泐。老蘚雨添佳。奔流如欲嚙。傲骨未全埋。卄載經過迹。千秋緬仰懷。此世名爲累。何勞劚翠厓。</text>
<title>葛川書堂行鄕飮禮</title>,<text>華顚初到素心村。禮俗先知世範存。三歌不用笙和瑟。百拜只憑酒湛樽。揖遜非專觀聽地。溫恭自是進修源。洞規添誦深提警。語旅何須采耄言。</text>
<title>某里精舍。敬次文簡公韻。</title>,<text>淸風百世客登斯。華衮煌煌繡帕披。花葉春秋長此地。紅羅曆服莫云移。</text>
<title>更次軸中韻</title>,<text>沼吳難雪會稽羞。宇宙綱常此一邱。明月來從齊海夜。黃花留作晉山秋。灣行忍見齎珠幣。水調猶彈戀玉樓。松竹遺祠今寂寞。挐雲起處逈添愁。先生曾謫濟州。仲父莅營時。爲建松竹書院。今撤廢。</text>
<title>四樂亭。敬次退陶韻。</title>,<text>勝地棲心自在春。非關景物逐時新。霜臺夢冷鴻冥外。雲水盟深鷺浴濱。楣額依然漂後板。村風猶是樂中人。我來差早中秋夜。留取寒潭影子眞。</text>
<title>文山齋。在居昌 次卞若彦 濬欽 韻。</title>,<text>寒月移輝活水塘。風光宛似杭西堂。山吾蠟屐身無絆。架爾牙籤面不墻。桐碣猶存圭首篆。洲詩堪爇玉蕤香。秋蓮不比春桃乍。倘作玄都再度郞。</text>
<title>贈別鄭若重，鄭孔厚 載善，尹忠汝。</title>,<text>離筵把酒寄情深。衰退猶存奬進心。少壯如無悠泛日。何難珍駕造平林。不由低淺詎崇深。實學元須靠實心。明理方能充浩氣。枉敎作弄便叢林。</text>
<title>輓朴永同景三 珽鉉</title>,<text>北平門下見蘭芽。卄載旅遊兩鬂華。忠正家聲薪繼火。廉明郡績道遮車。處心不以炎凉變。斂迹何思患害加。香社徵隨期晩暮。超超旌翣帶殘霞。</text>
<title>輓李表弟叔臨 明秀○辛巳</title>,<text>君行玉無疵。君材廈可支。屈伸元有理。展拓豈無資。菽水懽親足。架籤進業期。空隨湖史去。湖史有底奇。君骨靑山重。君顔朗月疑。精神留篋袠。志業驗堂楣。淸介那成病。端嚴可作規。回憐浦上老。炳燭獨何之。</text>
<title>次金聖必壽親韻</title>,<text>榮路元多苦行仙。詡君志氣老彌堅。兄應拄杖看雲際。兒爲稱觴到日邊。十載淹何孤舘榻。一麾遅似上灘船。桑弧事畢柴車好。洛社徵隨樂暮年。</text>
<title>次李命玉 祚鉉 壽親韻</title>,<text>築室勤垣佇肯堂。門楣和氣驗靈長。波沾鮒轍鄕推義。月出蚌珠屋放光。棣萼交輝舒日至。極躔遙斡彩雲揚。木公金母同筵處。三樂居先五福康。</text>
<title>詠懷贈許退而，郭鳴遠。壬午</title>,<text>老年多愁緖。沉疴苦未瘳。仰屋每長吁。出門何所遊。東臨魯連海。冥氛漲天浮。漰洶鰌鼓浪。眩幻蜃起樓。南山桂樹密。風凄露不收。狐魅易欺陵。豹虎更炰烋。混迹屠沽市。駔騗已足羞。放懷山水間。鷄黍誰停留。祇令成麋弊。壽陵失步愁。永念安身法。端宜鱉縮頭。文字世共賤。義理衆所疣。逍遙處事外。亦足葆淸幽。况當強壯齡。寧作畏隣猶。家淸絶外侮。境靜足內修。抱書向東牖。携鉏理西疇。體道須久視。作德庶日休。寄語謝諸君。有地讀春秋。</text>
<title>和呈李迂叟</title>,<text>才踈斷外求。夢想每東州。竽瑟嗤前筭。鉗鎚愧晩修。緖言堪囑付。佳境費探搜。靜後天機閱。鳧沉鴈自浮。</text>
<title>覺山行鄕飮。禮畢講中庸。</title>,<text>風埃不到甪翁山。度世端宜煉九還。經常未泯詖邪際。禮義猶存揖遜間。着脚牢時方快適。持心堅處自安閒。鵝湖講說今難繼。衰暮祇憑豹一斑。</text>
<title>贐張聖維 性奎 歸濟州</title>,<text>遠客來尋寂寞濱。瀛州先躅感懷新。先君嘗遊濟州 檣高火脫通中夏。花近山房記舊春。歐詹自有南歸地。楚士今爲北學人。主理眞詮堪囑付。愛君醇謹有精神。</text>
<title>輓李敬章 寅漢</title>,<text>西臯昔相攸。秋圃剩芬留。介直心無改。精詳事自由。奉母便身給。課兒學業優。欽君偏厚誼。信馬幾雲邱。蕭灑雲間屋。經營十載勞。盃樽爲客滿。花石誡兒牢。最恨年籌短。靡同族會遨。凄凉芝峴路。雛鳳獨悲號。</text>
<title>月會堂夜話 時宋康叟。以金文貞公陞廡䟽首新歸。</title>,<text>鷹脫絛籠始放心。龍藏劍匣尙雄吟。琅函報罷風生袖。藜杖携來月滿襟。伊洛源長眯正脉。開天響歇嫋餘音。明春若得身無事。烏石靈源此去尋。</text>
<title>歎老</title>,<text>烏巾悄坐鷲山頭。新得難抽但舊愆。堯舜君民初志冷。程楊師友晩修傎。徒憑故紙難希聖。遍賞名山不見仙。世事談來天亦老。倘能寡過度殘年。</text>
<title>次許舜歌抱孫韻</title>,<text>斗六魁精夜放明。天鷄報喜第初鳴。老夫未有探微畫。先把詩編付直卿。</text>
<title>安舜衆 孝濟 擢明經科。以其大人回甲日榮還。有詩志喜。追和。</title>,<text>雪谷陽噓淑氣新。天恩天壽自家新。楊花鷰蹴開筵日。蓮葉龜遊獻觶辰。兒作東華呵道客。翁爲南極繪圖人。倘來鞓玉專城養。斛水君家有癸神。</text>
<title>輓箕疇鄭公 民秉</title>,<text>愚翁大業踵厓門。立老眞詮溯的源。偉冠不改商顔色。書帶長留谷口痕。豎橫四七溯根原。話到師承世契敦。古色蒼然談討際。不嫌蔬菜待賓尊。斯文將喪撤賢祠。大義明張袒箭時。琅玕未徹桁楊迫。只恨當時伏闕遅。一命差池臯聞鶴。八旬康健石稽龜。完名乘化公何憾。蕭索吾林後死悲。</text>
<title>輓宋肅顯</title>,<text>玉性兼溫栗。錦章更剪裁。業成竟不售。此世難爲才。安分貧猶樂。劬書老不衰。偏憐儒雅味。每惜別離時。淳風猶古巷。落日忽荒邱。篋裏詩編在。聲聲宋玉秋。</text>
<title>輓李應賚 承弼</title>,<text>毗盧歸後尺書呈。見道三層愧未精。藿食難爲經濟策。杞憂同切斥扶情。家規謹拙遵冞確。世態昇沉澹不營。壽止中身兒未弁。篋書留畀勝金籝。</text>
<title>輓金南輝 箕應</title>,<text>我弁尋先契。公家屬盛時。播津敦孝友。浦洎藉文詞。竹圃籝金厚。蓮亭帳墨垂。君能早振厲。人許確操持。用拙存儒味。耽閒泳聖涯。心箋課歲久。禮飮待秋遅。大化誠難住。斯文轉可悲。</text>
<title>新秋有懷</title>,<text>金飈乍動塵埃起。玉宇無光草木衰。忠義心丹空自奮。英雄髮白竟何爲。安民最要田均稅。固國先將夏變夷。儒服元來褒博好。奈何新制踵秦隋。</text>
<title>新秋夜坐 二首</title>,<text>白髮迎秋不獨今。新凉還覺頓惺心。癡龍縶久雲全壑。癯鶴眠安月半林。嫰峀烟橫腰束玉。高湍風戛耳摐金。衰軀更覺深衣穩。士友何妨此去尋。時有衣制禁令人成於老物成秋。德業違心歲月流。願得抱孫留種子。那將會友討源頭。淸晨每拓看山戶。朗夜須憑近水樓。滿篋新書閒點檢。畢生精力這中收。</text>
<title>山居寫景 二十一首</title>,<text>靈畜山 俗稱靈鷲。而讀如大畜之畜。不叶於東韻。故今輒以靈畜命之。乃靈氣畜聚之義也。鈴南秀色向東迤。峭拔靈山畜氣多。石底神泉云洗瞙。羅時異蹟至今詑。王佐洞地靈多出士敦龐。世運難齊氣觸撞。樂處須尋顔巷陋。用時輅冕便爲邦。涵淸谷松風澗響夜來淸。靜坐涵存萬慮輕。我祖當年齎慕氷。葱蘢瑞氣繞佳城。小通嶺澗亭前對偃松峯。江戶山村路坼東。人語斜陽生木末。米鹽翔賤耳邊風。眞歷峴攀山夾澗路橫斜。月峴雲林境絶佳。不有靈區眞閱歷。那知這處繞烟霞。旅來洞古驛相傳冽井傍。旅人投宿自何方。當年畢老乘騶路。殘月三更說夢長。盖停坪吾宗赫世著瓌才。門巷頻看翠盖來。外至浮榮何足羡。讀書種子更深培。大浦村百戶連甍十世基。山雄水麗卜居宜。只欠囂紛城市近。淸宵頻詠左思詩。竹南精舍老農環坐柳陰堤。高屋指端路不迷。中有畸人忘世事。晴窓獨坐古書携。樂來軒衰年至樂在朋來。講說從容智慮開。澹泊蔬魚何足歎。豢芻義理悅心哉。悅習齋過從村秀不嫌多。斅學相資檢攝加。但願成材兼好善。瓿編勘洗保無訛。伽倻山星峴微低露碧鬟。吾廬偏得對名山。吹笛峯高仙跡古。也應騎鶴月中還。修道山武屹櫂停鎖暮烟。考槃琴冷瀉幽泉。高風正脉今無繼。沂水雩壇夢幾年。三峯蘇家木假感懷嬰。陳老華峯境界成。種柳栽松兒幹蠱。小亭管領費經營。二水伊川雲谷的源通。直北長溪幾舍逢。都輸淸洛終歸海。分合何須辨異同。城樓暮角東風曳雨夜將分。畫角三聲咫尺聞。星斗闌干翁起坐。惺惺一念事天君。山庵曉磬睡覺更深境未分。一聲淸磬忽穿雲。夜氣稍萌塵慮息。呼燈起對玉書文。北窓淸風玩樂多年在易書。巽風噓到艮山廬。凉窓若假羲皇夢。圖象先尋畫卦初。東楹霽月峯似蓮花水似湓。極圖終日契無言。氣像那由同霽月。碧梧新種鎭高軒。屋後遐眺探賾尤宜間泳游。仰瞻山色俯川流。滿壑烟霞管領盡。百年筇屐足淸幽。溪邊散步屋在山腰巷路深。床書寥寂少人尋。有時乘興循溪往。澗柳巖花却會心。</text>
<title>輓姜吉承 乙酉</title>,<text>北平家裏有孫賢。眉睫相看氣味親。曠士詞鋒頻閣筆。典庵經笈每傾囷。早騁驊騮期遠道。晩盟猿鶴葆幽扃。芝闋翻成薤曲咽。白華山色攢孤靑。</text>
<title>輓李參判 敦禹○二首</title>,<text>明時釋褐便南歸。骯髒元非進取宜。館閣寧嫌公道選。林泉終守古家規。藏修不必營新屋。貧病只堪服舊衣。贈典銓啣先後降。恩光咸覩燭天垂。愚生粗解辨根車。花峽行頻問起居。永夜笙潭承法語。晴朝琴屋撿情書。玄晏辭精輿望重。㓒嫠憂切廟謨踈。餘生忍過山陰路。禮會吾林首座虛。</text>
<title>鄭聚五 載星 來留數日。請示爲學之方。嘉其志。詩以勉之。</title>,<text>禔躳眞見利名輕。篤志何難德業成。璞玉加磨增美質。簴鍾待撞放雄聲。修辭最忌溫呑煖。謀道方知餒在耕。萬理雖殊原一實。疑雲捲處快天晴。</text>
<title>四月二十一日長孫生。詩以志喜。</title>,<text>七旬方見一孫生。日角能令霧眼明。父志伸時門戶大。祖書勘處鏡錘精。那由假我年籌永。少待看渠德器成。造物存留文學種。爾儕應値運河淸。</text>
<title>輓都太初 書</title>,<text>元方猶記聚星時。德義相孚禮際宜。更喜承家條理密。每因修契典型追。月川保守誠勤賴。雲社藏修志業垂。世事堪唏公又逝。餘生何力救波靡。</text>
<title>輓金君贊 致默○二絶</title>,<text>明粹儀容潭照月。溫和談笑谷噓春。不染芬華甘澹泊。都無機巧任淳眞。先公型範拜床知。詩禮家庭契誼追。薇齋菊塾徵隨地。舊伴晨星入夢悲。</text>
<title>輓李魯源 萬洙○二首</title>,<text>孝謹相傳信厚因。鄕評樂道古家人。牏帬自澣親忘病。阡碣無夸友許仁。講討遺芬庵契重。藏修晩計洞齋新。經籤響處擺塵累。玉樹庭除更媚春。聚星先契澤麗滋。君是當年着膝兒。香社兼謩筵末預。蘭畦學古歲寒期。豈料良驥中途蹶。忍斷慈烏反哺資。丹塾周旋渾一夢。吾鄕禮事更誰委。</text>
<title>和贈尹忠汝</title>,<text>伽北腳跟遍。伽南眼界新。崇深似造道。曠朗足怡神。喬木鳥求友。長楸馬絶塵。耽君名理語。重到箭川濱。</text>
<title>和宋楚叟，康叟寄示春帖詩。二絶</title>,<text>寡過非能遽化神。蘧生元是二中人。踐迹行時優入室。聖門眞訣自明新。反身誠處便依仁。自厚猶應薄責人。不博那由徑造約。庶因溫故更知新。</text>
<title>更次梅花問答 二絶</title>,<text>掬水頻澆向戶枝。愛君元有傲寒姿。如何過臘無消息。空負淸樽對月時。陰洞元多凍合枝。木強寧有先春姿。花遅不害終成實。烟雨須看和鼎時。</text>
<title>輓李命玉</title>,<text>君年纔二七。挾策來我側。神駒初學步。雛鳳便矯翼。眉目旣淸瑩。才資儘奇特。自能遵軌途。無待施鞚勒。溫淳猶有執。勤勵自不息。蠙珠旣貫組。龍硯能發墨。憂樂輒相關。依倚矢靡忒。君惟我宗衮。大卿垂潛德。古鏡縱埋沒。纖塵宜拂拭。君家孝友行。淳心非外飾。花樹煥齋扁。牲石遍塋域。施散各得宜。鄕隣堪取則。爺孃旣勤恤。子弟咸修勑。見善思慕傚。救急輒匍匐。基鞏宅自奠。根深實宜食。得君才且文。春意藹芃棫。處鄕存儒範。居家供子職。親志在立揚。莫道趨營亟。勉勉拓門戶。年年走京國。遍交士友間。歡然各相得。英名方藉菀。前途庶坦直。兩試蹶驥蹄。一念惜鷄肋。春初一會面。夜永兩吐臆。功名是外物。在穴尤難弋。爲我謀山屋。早晩閒偃息。那知此一着。終爲天所嗇。未及中身壽。衰腸增鬱塞。疇昔深期待。不愁離日昃。旣有瓿編托。且囑淵臺刻。薄命倘帶累。神理果難測。虛堂掩素幌。書帶猶舊色。雙闈失養恨。差慰兩兒嶷。啓紼落照西。埋玉新城北。失臂疇員輻。傷心最老洫。</text>
<title>聞考槃洞將構書堂。喜而賦之。丙戌</title>,<text>永和遺事集羣芳。買屋新謀在肯堂。林月休驚猿喚侶。山春不改麝留香。淸溪可掬勤加滌。喬木如存愼勿傷。正脉高風餘此地。千秋必復質穹蒼。</text>
<title>次族弟和應 彥相 回甲韻</title>,<text>花正開時月欲圓。堪將完福賀伊人。桑弧舊甲翁齎慕。椒酒佳辰客滿筵。玉樹庭除芳裛露。瑤琴床上曲留春。澗巖善業長垂蔭。食報於今理自然。</text>
<title>從弟稺千 驥相 回甲韻</title>,<text>五袖曾聯壽兩堂。幸承餘慶享平康。謝病端宜忘世累。味書還覺惜年芳。鸞停剩喜音諧律。龜息何妨足拄床。先集鋟遅身並老。此辰寧不感懷長。暮年康健卽昌辰。風樹那堪慟慕均。安得無憂兼不病。同堂穩度太平春。</text>
<title>挽[李在永]</title>,<text>甚工牢著不離肘。名重山南第一流。空谷蘭留香遠播。九皋聲徹爵來求。朝評江右多文士。隻恨人間添隱侯。吟罷頭流楓岳句。音徽寂寞鎖寒洲。</text>
<title>挽[鄭來錫]</title>,<text>經學工專五十年。參詳見解孰能肩。欲知精力平生處。看取遺文有幾篇。</text>
<title>挽[金奎漢]</title>,<text>吾林蕭索㬉陽噓。元氣千年尙有餘。學問眞詮論性理。文章大本在經書。人爵果從天爵至。父賢能繼子賢如。春來未見春風座。全嶠倀倀一日虛。</text>
<title>挽[李相善]</title>,<text>斯文前後有宗盟。叔姪聲華炳日星。博雅昔聞唐孔氏。疏家人道鄭康成。學禮一男能繼述。著書千卷足功名。十載隱侯勞夢想。從今此別間幽明。</text>
<title>挽[金俊馥]</title>,<text>經學文章一世師。吾州元氣我公持。有天人爵達尊者。以父子賢作述之。三齒縱多吾未死。百身人贖孰爲辭。大林谷裏衣冠會。遙望孤吟殄瘁詩。</text>
<title>挽[鄭昊錫]</title>,<text>吾黨終無祿。今日哭寒洲。家中敦儉約。丌上成纂裒。論事惟勁直。接人是和柔。志在奬後進。文會夯前茅。丹塾淸明集。白酒飮禮優。宗匠一朝厄。書帷小子嚘。文學更誰倡。嗟歎空吾州。西門那忍過。寒淚逬雙眸。</text>
<title>挽[朴致馥]</title>,<text>矻矻竆年志。惟公發軔初。林泉安素履。茶飯在朱書。舊學開茅徑。新編塞草廬。西山有仲默。繼述諒非疎。憶昔拚仙袂。天王第一峯。俯觀羣物表。獨立大荒中。千古襟期曠。十年夢寐濃。南遊尙有錄。開卷淚沾胷。</text>
<title>挽[李根玉]</title>,<text>吾南醇儒出。氣數適來時。東國文章伯。南州禮法師。多士束脩禮。後學有龜蓍。恒憂失正學。尤勤斥異邪。支解綜要緊。毫分理氣差。辨論排象山。宗旨學武夷。彌高仰門墻。益堅立鼓旗。以我樗櫟才。得公蓬麻資。洛社談討義。駕島唱酬詩。那料德星晦。奄看樑月疑。已矣將安仰。遙望送靈輀。</text>
<title>挽[李輔會]</title>,<text>凝翁家裏復賢咸。瑤韻重恢席丈函。見說藍田文獻足。四時明月印寒潭。南士相看總斂襟。油然氣宇坦然心。不待鉗鎚成典則。晩年條理更純深。</text>
<title>挽[張九憲]</title>,<text>星山千仞碧。秀氣見高人。天喪斯文日。臨風淚滿巾。</text>
<title>挽[姜世淳]</title>,<text>伽倻山色綴雲章。頤養年來惠嶠鄕。理氣綜要紹舊學。禮經論說振頹綱。湖山走筆龍如騖。聖代鳴休鳳若翔。天上修文何太速。從今機務轉灰涼。</text>
<title>挽[河洪運]</title>,<text>生並一世卽吾師。四七眞詮覺後知。座上移山凝不動。胷中有海杳難期。點服初成春暮日。朱琴獨抱月明時。冥翁塗轍天齋會。幸得尊賢講道斯。</text>
<title>挽[安孝完]</title>,<text>金剛餘興信單驢。靈井歸鞭賁弊廬。幸躡淸塵消滓胃。方知虛讀十年書。古紙堆中日月長。曾期玩樂百年康。豈徒暮境相離苦。最爲斯文涕淚滂。</text>
<title>挽[許禧]</title>,<text>剖析天人性命原。萬殊千變縷毫分。靜時主敬眞工在。幾度諸生立雪門。哭公非獨哭吾私。世乏宗師道日危。事業文章大排鋪。未知誰手撰遺碑。</text>
<title>挽[權璉夏]</title>,<text>我聞古人語。不面交以神。千歲可尙友。况此生並辰。千里或命駕。同省如比鄰。三百豈遐程。但以聲聞親。往在黃馬歲。寄書誠殷勤。累幅披經笥。發蓄傾廩囷。且對家兄語。屬意何諄諄。吾師柳先生。說君無比倫。馳騖戒遊騎。正軌宜旋輪。一時斯文彥。交口語津津。愼庵在宣城。道山居龍仁。高才共許君。十駕追騎駰。早遊鹿鳴筵。擬作王家賓。斂此名途志。端居味腴眞。觀玩日以深。磨礲老愈新。我願從之遊。欲越河關晨。蹩躄守空堂。恨未躡後塵。旅舍半餉話。一接容姿淳。鱗羽遠莫憑。牘面無由伸。前歲娥林友。爲我說申申。抱幽懷。夢想亦無因。倻山與洛水。所懷宛伊人。宇內多良士。誰顧寂寞濱。落落舊時友。漸看晨星淪。君今又九京。存者同腐陳。緘辭寄西風。寥廓看秋旻。</text>
<title>挽[李在嶠]</title>,<text>牢跟當榻安。大體食書胖。直指三人薦。金吾貳府官。有林江右士。觀葬寒洲子。瘴海故人臥。寂寞寄短誄。</text>
<title>挽[張時杓]</title>,<text>痛哭斯文壁月昏。南州誰復魯靈尊。懸知獨覺今天下。惜未從遊先聖門。梳洗百家搜奧旨。揄揚千古溯眞源。荒原日落松聲冷。西社殘燈惱夢魂。</text>
<title>挽[尹炳周]</title>,<text>贏得聲名滿世香。忘年林下一書牀。淡襟不負登山屐。禮貌相酬序齒觴。晩歲承恩難展抱。後生尋踵欲知方。向來拚別成陳迹。白首傷心涕自滂。</text>
<title>挽[李心]</title>,<text>一身雅望重。千里善言同。哀允克肖德。不墜古家風。</text>
<title>挽[河兼洛]</title>,<text>杖屨年前辱敝廬。欣瞻德宇岱嵩如。片言何處莫非理。半念無時不在書。星斗儒林高地望。箕裘詩禮舊門閭。賢郞一面令人敬。儘覺長風松下餘。</text>
<title>挽[安鑽]</title>,<text>叔季敦士趣。賴有寒洲筵。文章漢唐軌。性理閩洛篇。有時湖海想。匹驢駕霆鞭。竆探方丈源。長嘯毗盧顚。歸來圖書室。舂容答羣賢。吾道日蕭索。耉德已居然。痛哭迷擿埴。何處起新阡。</text>
<title>挽[卞源奎]</title>,<text>北扉家閥遠連綿。岡老鄕風又襲傳。千仞禎翔應覽德。九皋誠響自聞天。文章不在之乎也。道義推竆所以然。多感包容無棄物。前春過我小溪邊。</text>
<title>挽[鄭]</title>,<text>早博精華晩益修。文章經術最吾州。家傳素履純深見。案對朱書旨訣裒。方丈蓬萊游歷遍。鄕酬塾講禮儀優。東都攷問於何在。滿簏遺文尙未收。</text>
<title>挽[張升遠]</title>,<text>案上空言道復明。凝翁猶子大方聲。隻身排重天人地。秘鍵抽玄心性情。自是今年灾木稼。可堪令德落晨星。白頭悵悵昏衢立。剛恨生平未執經。</text>
<title>挽[金台應]</title>,<text>寒洲秋月照。吾道在吾鄕。千載心如許。晦翁于有光。豈無齒與爵。於德未爲多。啓道賢如父。斯文又不佗。</text>
<title>挽[鄭建和]</title>,<text>賢哉雲陶老。埋體不埋心。誦說程朱學。服行敬義箴。鄕飮身先倡。文章孰不欽。有兒能繼述。遺緖更推尋。</text>
<title>挽[許鉐]</title>,<text>淑氣周潛洛水濆。寒洲淸韻滌脂葷。工專禮樂詩書業。理究乾坤日月文。宏詞天上招長吉。遺草人間屬子雲。痛哭儒林從此瘁。橫流邪說賴誰分。</text>
<title>挽[李浩祐]</title>,<text>凝翁的統斐成章。公襲遺風勉自強。華國手於八品職。硏經名有兩岡鄕。儒林可柰秋容寂。襟海猶餘月影長。題墓佗年誰彥博。應將信筆更揄揚。</text>
<title>挽[李灝]</title>,<text>南國寒洲出。百世師道尊。性齋同時去。泉臺好講論。</text>
<title>挽[崔慶穆]</title>,<text>擔護斯文責。惟公克有功。德星沈左海。吾道竟夢夢。</text>
<title>挽[丁大赫]</title>,<text>溫玉精金自美姿。南州巍望士林推。早從詩禮眞工篤。卻掃粃糠坦道夷。奕舃名家傳嫡鉢。文章今世仰宗師。藏修古塾嗟無主。失路餘生更問誰。</text>
<title>挽[金麟燮]</title>,<text>公昔乘高方丈秋。風流文物暎山邱。憑遊日出難竆目。遐擧海涵不盡頭。差喜吾生追涉蹈。敢期斯道進參修。如何並至賢人訃。一痛長號取次休。</text>
<title>挽[權仁擇]</title>,<text>憶昔重遊剡水亭。金剛秋月袖中生。明時斂退知吾事。多士奔趨豈世情。健自撑篙乘急瀨。誠能加策趲脩程。南州尙幸遺風在。春晝家家雅頌聲。</text>
<title>挽[河載文]</title>,<text>金如磨鍊玉庸成。環顧儒林繫重輕。理氣毫分先輩論。文章體得古家聲。名登薦剡推賢士。敎設函筵啓後生。輝我蓬廬今幾歲。云亡一痛莫爲情。</text>
<title>挽[李根漢]</title>,<text>星山淑氣鍾儒賢。文行吾南莫或先。扉祖根基來有自。凝翁衣鉢得其傳。胷中禮樂三千字。林下經綸七十年。慵病末由參禮隧。空懷雲樹望春天。</text>
<title>挽[朴致晦]</title>,<text>長宵寒水月。孤影照人間。事業留墳典。襟懷曠海山。存身行位素。憂世養神丹。數晷慇懃誨。此生更得難。</text>
<title>挽[張祿樞]</title>,<text>學問有隆實。文章秉大毫。弓旌招不進。歲晏碧山高。仙風方丈屹。道氣七旬康。多士仰瞻地。奎星忽斂光。</text>
<title>挽[柳致榮]</title>,<text>氣數斯文久喪淪。瑤琴絃斷寶鑑塵。公能實地豎跟腳。千古眞詮賴以新。</text>
<title>挽[朴止鉉]</title>,<text>星山淑氣鍾英靈。長德家中想典型。穎發文華餘事業。飭修躳行大門庭。麒麟晩抱衰年賀。蓮桂重輝滿室馨。矜式鄕邦多賴賜。菀然聲望聳觀聽。</text>
<title>挽[趙性家]</title>,<text>雲陶欽祖憲。理氣透淹覃。發藥規仍勉。贐詩感並慚。敢忘持服儳。辱唁送情含。廡阻遙遙跡。書違咄咄函。斯文驚百六。武屹斂雲嵐。竊爲後生慨。從何正路諳。勿憂無問處。儒望屬賢男。</text>
<title>挽[許愈]</title>,<text>叔季眞儒出。山林事業尊。化今嗟有命。傳後詎無言。苦口闢邪說。潛心洞本原。發揮多少責。衣鉢又家門。</text>
<title>挽[呂英會]</title>,<text>天明地淑我新安。秋月千年照水寒。德必有言仁必報。玄成負彩抱祥鸞。</text>
<title>挽[申]</title>,<text>山斗蒼然德望巍。吾儒自此有依歸。各隨才器充河量。興起斯文見庶幾。近日吾林氣數竆。山頹消息忽驚恫。寂寞南州多士涕。更從何處仰高風。</text>
<title>挽[許薰]</title>,<text>百歲高門積德崇。英賢挺出賦才豐。鉅樟秀擢鄧林裏。天馬飛來月窟中。泮水搴蓮名早動。長楊獻賦數還竆。凝翁宦達兼經術。遂勸阿咸做實工。贍敏綜明見諦眞。羣經剖析筆如神。長江勢直通三峽。五緯芒寒列上旻。禮樂詩書精義理。皇王帝伯大經綸。古儒未發今多發。嘉惠無竆以後人。天下之中赤縣雄。儒門不與昔時同。健庵談理終歸謬。毛氏傳經太鑿空。閩洛規模渾墜地。管商功利競成風。茫茫海外三韓國。惟有先生豎幟紅。仁智洋洋寓樂深。名山大澤遍行尋。海日生衣方丈嶽。冷風拂舃毗盧岑。高攀如到三淸界。遐矚難禁萬古心。別有形容眞妙處。天機流動短長吟。滄洲歲暮鷺盟堅。忽有郞銜降自天。杜戶已無當世念。箚書更勘舊時編。風瀾滿地憂何益。涵養餘年道自全。此意悠悠誰解識。寒齋獨自理瑤絃。獲託葭莩二十年。閒中幾躡講劘筵。芝亭夜雨先天易。蕭寺秋燈太極篇。塵情每得趨陪减。劣作時資點化圓。許多敗闕依然在。還愧霜華已滿顚。䫉益韶和道益腴。先生胡遽九原徂。空牀冰結春秋硯。古架塵封性理圖。痛哭山河竆浩氣。咨嗟吾黨失徽模。賢郞手狀詳摹寫。誰選碑辭懿行揄。丹旌此日向何之。遐擧英靈也不悲。雲谷深深叢桂樹。陶山澹澹老梅枝。生前緬仰元無已。死後依歸亦在斯。多少平居論辨者。應將一一問先師。</text>
<title>挽[卞濬欽]</title>,<text>長洲寒水有眞源。照得心天月一痕。山斗南鄕歸宿望。風雲北闕感殊恩。文章典重猶餘事。理氣精明是雅言。浦上新阡多士哭。東風吹雨過黃昏。</text>
<title>挽[李演]</title>,<text>粤自殷師此道東。中間千載有竆通。寒老舊鄕留淑氣。溪翁嫡脈拾遺風。親情韋宅花千樹。氣像行窩月一桐。天命華銜非報德。鯉庭詩禮述前功。</text>
<title>挽[李昌淵]</title>,<text>格致工夫近取身。邱園好此大經綸。單傳禮說徽音續。曠世儒宗皦日新。門外諸生三尺雪。卷中羣聖一團春。從今氣數山南盡。責沈多慙我後人。</text>
<title>挽[宋祺善]</title>,<text>南州人物藐然時。卓立羣中雅望持。秋月當湖眞氣像。古梅經雪是襟期。家傳孝友茶恒啜。世奕簪纓理莫差。回憶先交驚一夢。斜陽飛笛正堪悲。</text>
<title>挽[李柄海]</title>,<text>鄕鄰契分夙相親。幾拜軒屛荷誨諄。如假遐齡能致澤。何難堯舜作君民。</text>
<title>挽[朴尙台]</title>,<text>挺身獨主理。一日破羣昏。萬物爲吾體。六經如己言。發揮滄洲道。私淑退陶門。百世開來意。滔滔洛水源。</text>
<title>挽[李鉉汶]</title>,<text>瞻視攸尊衆望懸。樂來軒上座常圓。持身有度遵繩墨。析理無竆貫簡編。南礦留珍當世惜。西山垂業是家傳。詎知牀下前春拜。旋抱遺文哭蔓阡。</text>
<title>挽[呂尙行]</title>,<text>天以寒洲降。吾南共有師。天以寒洲沒。吾南共喪師。</text>
<title>挽[蔡鍾植]</title>,<text>奎璧煌煌萃一門。文章學問洎公敦。歷論今古興亡迹。淹貫天人造化原。每患有差由氣圈。獨探無極卽心根。晩來一命嗟何說。白玉樓成絳節翻。</text>
<title>挽[金徽林]</title>,<text>考問諸人日款扉。斯文百世有相依。並居天下三尊位。盡釋書中衆理微。</text>
<title>挽[張升澤]</title>,<text>南陡星山氣蔚蒼。白川雪月印寒光。汀洲日晩棹歌歇。採掇幽蘭萬古香。豪爽襟期卓犖才。長河滾滾撼山回。雲陶祖憲扁楣字。大匠規繩爲有來。紺瞳遐矚熒如星。三極玄機軋不停。刮膜金篦知有術。滿堂琚佩湊觀聽。</text>
<title>挽[金奎華]</title>,<text>承承庭訓我公遵。㝡是儒林席上珍。天稟端宜成大器。高才元自出常倫。詩書腹裏都無物。禮法場中更律身。從此蓍龜何處見。玉蘭靑茁發餘春。</text>
<title>挽[李能奭]</title>,<text>理氣論無蘊。春秋衍有編。自任開來重。孜孜七十年。吾黨嗟無祿。洲翁去九泉。如今安仰痛。不覺涕雙涓。</text>
<title>挽[李以鍵]</title>,<text>地海樊紹述。蟲魚陸農師。古今該貫穿。問答各要歸。箋疏燕閒裏。張皇朱退微。無由質巾几。心訓人是非。</text>
<title>挽[金載煕]</title>,<text>雪日嶠南道有師。吾林元氣屬之誰。父賢子繼斯文在。天爵人從此理宜。一語有聞常自誦。百身如贖孰爲辭。後生無祿先生去。九頓峯前日午時。</text>
<title>挽[李能學]</title>,<text>徒博難精一。徒精鮮博該。兩進無餘蘊。於公始見哉。纂言前輩摭。指路後人開。有朋來自遠。光殿一方嵬。</text>
<title>挽[金志遠]</title>,<text>天作伽倻氣鬱蒼。哲人肇降毓精光。古家詩禮傳衣鉢。曠世文章聞鼎鐺。朝乃甄才魁上舍。位難稱德晩潛郞。質疑多士星南路。悵望寒洲已夕陽。</text>
<title>挽[朴圭浩]</title>,<text>星嶠斜陽五彩禽。好音倫呂振衰林。云爲羲邵無言處。寤寐雲陶可質心。左右推逢該妙蘊。縱橫勘破折詖淫。忠猷竟向田間沒。同我蒼生淚不任。</text>
<title>挽[張來遠]</title>,<text>凝窩詩禮庭。復見寒洲老。矧玆天挺豪。豎腳斯文早。巖棲六十載。經訓萬千言。時望推先覺。家聲裕後昆。</text>
<title>挽[郭厚根]</title>,<text>一篇心理說。扶得斯文脈。發揮千聖言。門戶洞然闢。洪河曾納汚。誨語眷愚蒙。已矣將安放。呑聲仰碧穹。</text>
<title>挽[郭徽根]</title>,<text>雲陶千載後。經術賴吾公。井井斥邪義。諄諄主理功。七旬不爲壽。一命遽云終。南國斯文痛。東風哭盡衷。</text>
<title>挽[張基英]</title>,<text>世渝時下學沈昏。有我先生道所存。祖憲雲陶承正脈。師宗洙洛得眞源。寒潭秋月千年照。渾座春風百世尊。鄕約洞規猶未就。誰能追後續遺言。</text>
<title>挽[金頀林]</title>,<text>新安有一水。伊水最漫漫。修道分千嶂。星山特鬱盤。先生生此地。鍾氣得川巒。道路通雲谷。淵源接洛灣。平生持敬行。特立超塵寰。氣質是金玉。文章今柳韓。詩禮與孝友。世守靑氊完。吾門公祝宅。替祼誠禮殫。賢哀哀不節。孝感保欒變。遽失山斗望。豈止小子歎。</text>
<title>挽[呂軫奎]</title>,<text>翩翩瑞鳳出非時。千仞翺翔有羽儀。欲覓桃源心獨苦。將探月窟世多疑。吾鄕復見藍田約。後學稍知鹿洞規。寄與欒欒哀胤語。願將遺籍佇來期。</text>
<title>挽[張斗遠]</title>,<text>北扉凝老宅。又有吾先生。名高山北斗。運啓海東淸。傳注春秋大。發揮理氣精。哀胤承先志。更扶吾道明。</text>
<title>挽[鄭趾善]</title>,<text>斯文氣數𨓏而還。岡老鄕中衆仰山。學究三才該博約。心通萬變養淸閒。爐韛一方嚴豎幟。發揮千聖大抽關。巾笥手澤遺弘璧。百世令人起懦頑。</text>
<title>挽[張紀遠]</title>,<text>吾知立定後。全嶺須寥寂。彥碩中間多。傳承之未的。淑氣貯星岑。生公定憲宅。矧此兩岡鄕。遺風艶有赫。大道今倀倀。先生爲己責。詩書精義理。春秋大節目。歷數東南士。如公復有孰。文章知酉金。言行是陽角。已矣先生歸。吾林氣數嗇。凡此後生輩。從今無考德。無似况承誨。深荷眷愛篤。時誦亶亭記。何嘗不自勖。何以弔先生。爲斯文痛哭。何以葬先生。儒林共匍匐。孤允能傳緖。居喪禮可讀。有子賢如是。孰爲公歿慽。</text>
<title>挽[鄭載圭]</title>,<text>淵源武屹老。師友隴雲書。綜理諸家說。精微復孰如。氣機自主張。太極還混沌。再闢一千載。幾人見大原。歎息蓮花老。如何淚注東。託狂終絶聽。爲恨古今同。</text>
<title>挽[金鎭祜]</title>,<text>勃起京山二百年。靈姿豪爽學精專。寤寐難忘探理窟。圖書爲證得心詮。致君堯舜知無路。養德山林自樂天。庭有英才親敎育。微言不待別人傳。</text>
<title>挽[尹宅逵]</title>,<text>晩號雲陶寓慕深。寒潭鑑月照虛襟。學究千聖傳心鉢。訓迪諸生下頂針。揖讓黌堂行飮射。逍遙泉石抱書琴。西風木稼無竆痛。墜緖茫茫孰復尋。</text>
<title>挽[鄭載善]</title>,<text>精金良玉是天姿。戰勝歸來道又肥。參考程朱同異訓。深排王陸遁淫辭。明時未展治平術。晩節偏成敎導規。痛矣今年辰巳厄。後生何處更詢疑。</text>
<title>挽[郭鍾錫]</title>,<text>崛起超陳迹。覃思發秘詮。陶山單一旨。湖老再三傳。尊攘豈無術。佚竆諒有緣。孜孜開百世。須信所能天。憶昔趨門雪。偏沾敎雨方。始焉贄疑錄。亂以招隱章。忽感蓬萊夢。遂驚木稼祥。斯文今墜地。後死獨彷徨。去歲至月之旬。余在宣城之甥館。夢先生緇冠深衣。手執玉獅子過余。余問先生何往。日歷謁陶山。今向 金剛去矣。越五日而訃書至。乙丙兩年。嶺外多木稼。大浦尤甚。識者憂之。至是先生果易簀。故頸聯並及之。</text>
<title>挽[尹胄夏]</title>,<text>才高自是良能發。氣浩元由大本明。公卿有命幡回轍。賢聖何人趲取程。操戈入室排諸說。啓鑰抽關透至精。採採靈根我安適。獨留寒月照潭淸。</text>
<title>挽[曺垣淳]</title>,<text>工存塗轍兼文質。行合規繩主敬誠。山林晦養宜時措。牌拂依歸惠後生。</text>
<title>挽[崔憲植]</title>,<text>悠悠吾道日蕭然。那意先生又九原。南士如今無所仰。浦雲洲月共堪憐。憶昔東遊拜邵顔。春風座上仰高山。年來書面承何敎。萬古吾心只一般。</text>
<title>挽[南健]</title>,<text>靑邱千里讀書人。爭說寒翁體道眞。天地性情竆至理。聖賢辭旨會精神。南州高士同歸路。東海漁郞亦問津。六十九年吾得正。傳心單訣付兒身。</text>
<title>挽[張錫英]</title>,<text>百年靈鷲毓眞精。天挺英才展也成。宇宙懷襄沈白日。山林出處係蒼生。彌綸千古勘經史。泛博諸家反性情。虎逝龍亡人事變。門墻趨拜隔幽明。</text>
<title>挽[李鎬根]</title>,<text>英姿挺海嶽。邃學究人天。邦國旌招晩。儒林斗仰先。七旬猶不懈。百世詎無傳。柯則餘詩禮。趨庭鯉又賢。</text>
<title>挽[鄭恩錫]</title>,<text>隱居林下不伶俜。獨立昏衢說古經。早博晩精誠彌篤。沈潛提起日惺惺。行窩到處邵翁車。佳士風趨額手加。揖讓淳風鄕飮席。不遺尺寸禮儀嘉。</text>
<title>挽[趙鎬來]</title>,<text>大嶺先生起。寥寥百載餘。襟懷秋月朗。德氣春風噓。寤寐唐虞世。平生朱李書。斯文今再喪。天意竟何如。</text>
<title>挽[郭守元]</title>,<text>徵士洪恩降自天。粹然宿德享稀年。猶幸斯文終不喪。西山家學九峯傳。</text>
<title>挽[朴升烈]</title>,<text>達夜雲煙暗。照心朝日紅。百世承傳學。精明理氣中。大嶺冠儒者。於何更質疑。斯文今寂寞。山仰慟無涯。</text>
<title>挽[許蔿]</title>,<text>氣宇軒軒性度詳。躳行餘力到文章。毫分縷析精微義。地負海涵廣大量。煥然禮樂回三代。逖矣山川限一方。未信先生今不在。春風依舊滿高堂。</text>
<title>挽[成璨永]</title>,<text>岡翁遺鉢月峯家。夫子分明路不差。至理力竆探典索。高年德卲老煙霞。洪範承先今仲默。太玄傳後孰侯芭。鯫生型仰嗟無地。前歲那期歲在蛇。</text>
<title>挽[沈相吉]</title>,<text>天欲斯文煥有傳。彬彬東國降吾賢。綜要理學心工密。祖憲雲陶已任專。百世儒風依嶽重。一源秋月照寒圓。後生長夜迷安適。猶慰儀刑在舊氊。</text>
<title>挽[李道樞]</title>,<text>白日沈西陸。夜色何茫茫。鬼賊爭馳逐。鴟鶚亦翺翔。大本旣委地。衆邪遂侵壃。公乎以時起。隻手扶顚僵。綜要抽奧鍵。求志掃餘糠。牛蠶細了了。妙處恢游鋩。羣盲一拭眼。孤燭獨煌煌。經邦豈無術。天意杳難詳。蕭然林下屋。葆眞自徜徉。方丈有仙侶。相邀駕風長。仰看九霄上。迢迢千仞凰。我欲從之去。河漢愁無梁。猶聞鏘鳴響。至今耳邊涼。歲月忽驚夢。流涕空沾裳。</text>
<title>挽[曺淵]</title>,<text>稟精河嶽降從天。歎息斯文久不傳。養性存心由實地。扶陽主理得眞詮。管見日星明豈測。酌量江海浩無邊。寂寞儒林靈鳳去。丹霄悵望淚如泉。</text>
<title>挽[呂心會]</title>,<text>星山元氣毓之精。鍾我先生德氣宏。淸儀迥照冰壺月。餘慶推看寶樹英。志違經濟林泉老。樂在詩書性理明。壽未稱仁官未顯。士林嗟惜涕交橫。</text>
<title>挽[許𤤪]</title>,<text>星山淑氣降吾公。創起斯文百世功。於千事卻詩書外。以一心存性理中。</text>
<title>挽[李鉉昌]</title>,<text>新安先生出。猗歟罕與儔。華國之文章。經邦底大猷。自家隨占取。宗匠我南州。</text>
<title>挽[朴升奎]</title>,<text>武屹層巒再降英。寒翁去後我先生。才非管晏經綸蘊。學是雲陶祖憲成。襲世文章鳴國盛。傳經大業擅家聲。痛哭斯文懷莫御。羣邪自此易縱橫。</text>
<title>挽[尹忠夏]</title>,<text>上天無二帝。下民無二辟。動靜函乎極。道神包諸易。以之羣物遂。以之萬化闢。在人爲此心。性情不界隔。其用至敏妙。其體無形迹。一與分爲對。可致又可格。肆有操存術。歷落載方冊。單方惟是敬。屬火同苗脈。無臣君何使。無婦夫亦隻。有將方有卒。有主還有客。神生理之專。氣生神之積。眞精遂作配。妙合無間隙。無爲爲是主。作用用作役。循軌爲吉順。奪權便悖逆。上下千萬古。此理甚明白。嘻彼諸子輩。雹珠相嘖嘖。一毫便千里。元元俱被厄。荊蕀嗟蕪榛。鬼蜮爭勃嚇。太上無極翁。俯此堪惻劇。迺降浦上老。授以明命爀。剪紙爲旌旗。抽毫作戈戟。振作䨓三鼓。淋灕血一摑。不下洪抑九。何減川障百。斯文歸一統。吾黨依安宅。四時難免序。倏然順去適。我誦主宰說。痛哭拜窀穸。</text>
<title>挽[李斗勳]</title>,<text>待文非傑士。配禹足空言。誰知林下屋。扶豎一陽元。說時朱李聽。樂處孔顔尋。在理非由氣。昭昭萬世心。木稼何呈變。山崩已殊常。武夷斜日恨。不及又一霜。始也韋家子。終焉闕黨童。敎我同生我。昊天恩莫竆。</text>
<title>挽[崔性奎]</title>,<text>有月寒潭水。先生適來時。有琴瑤徽絶。先生適去時。去來關顯晦。白川灣回鷲峯峙。</text>
<title>挽[李承來]</title>,<text>發越天姿廣胖身。玉無瑕累鏡無塵。的源千古傳來統。私淑平生見得眞。庸易春秋尤致意。東南山水或怡神。憶曾不肖居憂日。慟我先人戒我申。</text>
<title>挽[鄭在夔]</title>,<text>星山古宅裏。月老有賢孫。包括儀文際。眞寤性命源。博洽存乎內。汪洋發爲詞。門多執經士。次第質疑私。木落禪寺夜。焚膏坐竆年。肯綮誰從解。歸待質函筵。此意竟不遂。蘭報到山房。要當百六會。胡止七旬強。</text>
<title>挽[宋在洛]</title>,<text>大老起南服。闡成名理功。百世猶難繼。何能父子同。復見陶山月。重回武屹春。天不遺斯老。孰開我後人。</text>
<title>挽[李淵應]</title>,<text>一統尊攘術。公能奧義詮。學開羣蒙蔽。道在此心傳。忽覺爲時憾。晩嗟並世緣。莫言近諛墓。秉彝不欺天。識荊未遂願。蟄在北之方。地異才云劣。天匀理可章。先生豈無福。後學便成殃。目送南雲去。劻勷我步徨。垂範功猶大。處艱道益尊。指心傳理說。輯禮酌羣言。無路從千里。有懷觀九原。胤明能繼述。拂士又家門。</text>
<title>挽[宋民用]</title>,<text>剝陽吾道在東國。何幸南州作者眞。門納儒賢皆飮量。庭遺詩禮獨傳神。推明易理今卲老。撰述朱文後素臣。小學舊堂承警咳。十年情願復無伸。</text>
<title>挽[鄭元恒]</title>,<text>承顔丁丑歲之秋。欽仰當時學問優。邪說深排莊老墨。斯文復起夏殷周。聖賢亦類能希待。用舍惟人不怨尤。精彩至今留峴峀。撫來陳跡涕雙流。</text>
<title>挽[宋乾明]</title>,<text>先生深發紫陽餘。不溺架牀不入虛。須信靜時非死物。卻從用處有眞腴。箴承衡嶽靑山句。贄送淸江素質書。並世未成飢渴願。今焉長似卷中居。</text>
<title>挽[尹仁錫]</title>,<text>寒岡二百秋。秋月出寒洲。去時經秋幾。庭階影子留。</text>
<title>挽[崔永臣]</title>,<text>鄒魯吾鄕道。儒賢蓋有眞。作師功愈闡。撤比道尤純。</text>
<title>挽[盧顥容]</title>,<text>酣飫羣書見理明。端莊忠厚又天成。文穆鄕中尋墜緖。晦翁篇上做前程。諸生考德趨函席。聖主求賢識姓名。先子舊交誰復有。山頹樑折淚縱橫。</text>
<title>挽[李衡模]</title>,<text>雲陶嗟已遠。夫子起南州。精透一原妙。旁通諸說幽。性情心理氣。詩禮易春秋。發盡無餘蘊。卓起孰與儔。</text>
<title>挽[張昞喜]</title>,<text>味道腴經七十年。端嚴儀表世誰先。無人不就胡公學。有子可知司馬賢。芹舍小成才薄試。蒲輪優典力難牽。玄和遽發樑摧痛。愧負菲誠拜壙前。</text>
<title>挽[宋鎬文]</title>,<text>陶山漠不見。墜緖復茫茫。寒浦照秋月。淪世有津梁。儲精維嶽崇。合德純陽剛。結裹在求端。叩發六經箱。綜要挈裘領。大本不迷藏。物物森然處。惟應觸類長。衛道開蓁蕪。斥邪掃粃糠。林林嶺表士。趨向得門墻。嗟余遲發軔。慚愧一瓣香。山頹遽玆辰。命數孰主張。斬板今來此。馬鬣夕飇涼。</text>
<title>挽[李利永]</title>,<text>降此賢仁瑞世英。吾宗文物益彰明。山斗高名傾一代。天人邃學掃羣鳴。毫分奧理抽前秘。領絜深源牖後生。造化何心還奪速。儒林處處哭呑聲。</text>
<title>挽[蔡元模]</title>,<text>早歲高攀玉井蓮。寒洲歸臥鷺盟堅。毗盧方丈行尋處。寓樂名區亦有緣。聽說靑襟席不移。鼴充河飮各量知。頃年我請焚黃祝。盡日須勞健筆枝。歲暮郞銜降自天。寒齋自若閱陳篇。凝翁肇解阿咸敎。實地工夫百世傳。</text>
<title>挽[族姪鼎煕]</title>,<text>嶠南星北鍾英淑。頤養林泉樂有餘。早歲獨宗陶老學。晩來偏喜晦翁書。</text>
<title>挽[族姪東煕]</title>,<text>靑山葬大老。淚濕舊衣冠。若識先生德。要看水月寒。</text>
<title>挽[族孫志薰]</title>,<text>文章由日用。剛毅本天姿。羣經重解釋。絶學獨扶持。晩暮郞銜薄。謳吟帝詔悲。多士慟安仰。矧余小子私。</text>
<title>挽[族姪奎煕]</title>,<text>萬古星岑屹。挺生間氣鍾。德性溫兼栗。容儀嚴且恭。北扉先蔭大。南社講筵宗。篤行七十載。隨事合中庸。好學由天性。平生不離斯。精明心理說。綜密輯要辭。世道嗟長夜。公論待後時。誰識寒洲老。吾林百世師。</text>
<title>挽[族姪復煕]</title>,<text>卓彼先生德。優優不可形。雲陶得旨訣。主理說丁寧。一陽終有復。爲我錫嘉名。常顧念斯義。至仁欲物成。</text>
<title>挽[族孫基容]</title>,<text>神龍騰鰈海。間世一鍾英。因知行尤確。由誠道漸成。理學光前聖。文章著後名。小子蒙何識。千古淚兩行。</text>
