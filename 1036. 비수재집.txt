<title>訪朴玉瑞。不遇。壬寅</title>,<text>虛堂春寂坐多時。啼鳥聲中半掩扉。日午闌干成一夢。主人閒逐白鷗歸。</text>
<title>自警</title>,<text>半世窮經志聖門。口戎心冦未醒昏。聡明反作蟊眞賊。愧負先生敎鈍根。先生前有書曰。君才明性敏。透得文字容易。故未免有看義理麁率之病。從今須作鈍根工夫至望。故云。</text>
<title>答人</title>,<text>風雨人間夜。烟霞世外天。行藏君莫問。我與我周旋。</text>
<title>贈鄭聖栗 東寬 丈</title>,<text>陪今思昔會。倐忽十年間。有酒詩曾富。無詩酒亦貧。塵音寧汚齒。山色足怡顔。莫問行藏志。窮通自在天。</text>
<title>賀李進士壽席</title>,<text>公病公仁揔壽徵。仁能延福病延齡。天姿一室回春煦。風痺十年養性靈。飮露朝朝幾秋菊。照窓夜夜舊時螢。八旬頂玉傳家慶。誰道三元假朮苓。</text>
<title>次郭伯綱 鎭維 韵</title>,<text>鳥獸不羣誰與羣。紛紛世路雨飜雲。牛溪雪夜騎牛客。昔日花翁此日君。</text>
<title>德升留三日。別時口占。</title>,<text>留君三日有何語。無語元來勝有言。子識無言中有語。方知心上有經綸。</text>
<title>示吳仲潤 德曾 言志也</title>,<text>知子有才且有志。但無勇往直前功。直前勇往非難境。高着眼開大着胸。</text>
<title>次吳仲潤咏梅韵 癸卯</title>,<text>天地仁無息。江湖雪裏梅。參橫金桂影。露泣玉蓮腮。芳襲千花綻。香融百卉催。太平胡一朶。看畫獨徘徊。</text>
<title>和姨弟吳伯溫 瑋 韵</title>,<text>問我消長理。指君闔闢門。無涇渭安潔。有垤岱方尊。須看三陽泰。本生十月坤。邵丸隨手轉。終日却忘言。</text>
<title>無有堂無有吟 見下序</title>,<text>[本文缺]</text>
<title>洞中諸君子。爲病隱李進士丈。設小宴。謹以詩奉賀。</title>,<text>吾子隱於病。江湖二十年。詩書今白首。淸素舊靑氊。天闢壺中地。人開菊丅筵。請看酒後面。和氣上鬢邊。</text>
<title>四友堂。吳統相三世舊亭也。次壁上五峰韵。</title>,<text>華山四友聞層㙜。今到天台眼復開。棠棣空留當日號。竹梧還爲後人栽。文章漢水流無盡。節義高山 後有高城山。故云。 屹不頹。三世未施經濟手。賢孫南海又何灾。</text>
<title>贈別庶從祖 淵溥</title>,<text>期君不以小。蓮幕且怡然。藏市猶爲隱。抱關亦有仙。誰知一世手。應待三宵緣。吾有入門志。竢君異日傳。</text>
<title>除日。訪西山李厚而 敏坤。聞訪藥山中。不遇。</title>,<text>昔別風塵裏。今尋雨雪中。採藥何山去。雲深寶盖東。</text>
<title>除夕。敬次先生韵。臘月。陪先生入漣川。</title>,<text>偶客松楸下。年光此夜終。乾坤今叔季。宇宙幾英䧺。共坐雲霞外。悲吟雨雪中。泰來應有待。請看衆陽同。</text>
<title>柳川訪李君 必著 不遇。次東坡韵。甲辰</title>,<text>三浦渡來五柳川。故人家在白烟邊。誰知濠水觀魚興。却阻苕溪訪鶴緣。勝會前年湖上月。壯遊何日海南天。珍重一言留店主。後期須待百花姸。</text>
<title>宿沙川店曉吟</title>,<text>早鷄喚客夢。起占斗牛懸。沽酒酬晨月。投錢償夕烟。聽狵頻視路。飼馬且看天。呼火催行奴。流鸎隔水傳。</text>
<title>五月。奉季父漣行。歸路歷拜道峰書院。次前韵。</title>,<text>古廟荒凉鎖石門。空庭淸夜泣斯文。濂溪獨咏三更月。衡岳誰開萬丈雲。山色不隨人昂俯。水聲還逐世紛紜。從來地道時消息。寧國當年染緇羣。</text>
<title>九月二十一日。贈持平尹公老彭 志述。太學致祭時。感吟。乙巳</title>,<text>九法賴猶在。公亡已五年。風波曾白地。日月卽靑天。壯節追三士。高名埒四賢。苾芬來太學。感涕自漣漣。</text>
<title>訪桂湖韓盛叔</title>,<text>半面長湖半面山。我來雲樹捴開顔。坐看白鷗沙上立。問君何似主人閑。</text>
<title>別人</title>,<text>先後而來先後還。好期明日訪仙關。臨分更說西湖勝。動靜須看水與山。</text>
<title>哭子 丙午</title>,<text>每思前歲淚漣漣。生汝一宵又底緣。偶來偶去元非命。誰怨誰尤只仰天。笑人賀吊須臾變。愧我愆殃半世偏。朝暮出門魂欲斷。靑山無語鎖寒烟。</text>
<title>送庶從祖 浩溥 江華</title>,<text>燕鴻南北恨。脉脉意悽然。子去今何事。吾行亦有緣。功夫愧往日。事業惜流年。身別心無別。萬川月一圓。</text>
<title>咏四岳寓懷</title>,<text>國存寧顧自家身。隻手乾坤擎日輪。金匱百年今社稷。玉闌三晝舊君臣。悲歌寒月留中夜。尺䟽明星動上旻。漢水風光猶不改。千秋四岳正嶙峋。</text>
<title>偕金達夫 顯行，敬夫 勉行 泛舟龍湖。尋新舊院祠。</title>,<text>龍湖春晩草如茵。寥落荒祠愁殺人。日月光爭六賢士。乾坤功大四忠臣。風恬二水開眞面。雲捲三山露半身。吊古歸來有餘淚。夕陽更下鷺江濱。鷺江祠。卽定齋俎豆之所也。</text>
<title>對燈 古有燈火喩心之語。故寓意。</title>,<text>烱然心不昧。無語坐看燈。明光施上下。道岸爾先登。</text>
<title>九雲蔡徵君文丈 之洪。屢辭召命。及除扶餘宰。遂起謝恩。君子曰。爲親屈也。時丁未五月十八日也。上三接經席。許赴任。君子曰。吾王善養老。是月之二十三日。陛辭之任。後學姜奎煥。窃獨惜其去不已。誦韓文公送陸歙州詩。以道其意。關東伯金丈。有贈別詩。遂次其韵以贈。</title>,<text>慇懃宣室夜前席。胡使今朝遽出城。安陽百里分憂地。聖念偏憐孝子誠。</text>
<title>紫蘭亭有感</title>,<text>平湖秋雨客登亭。人事悲凉葉滿庭。依舊紫蘭山一面。古松無恙爲誰靑。</text>
<title>訪戚叔尹汝擎 光柱</title>,<text>歸來京洛久離羣。暇日尋春又訪君。步自杏桃花下逕。來敲楊柳葉間門。寒山影落詩千軸。流水聲長酒一樽。咫尺風塵渾不到。無心來去有閑雲。</text>
<title>宗大父 啓溥 氏。以錦山倅就理。步往禁扃外。詩以奉慰。</title>,<text>作吏寧不仁。吾公坐愛民。三宵白首厄。百里蒼生恩。只恨淸明世。獨爲縲絏人。圓扉今夜夢。應踏故山春。</text>
<title>黃翼天 龍瑞。來示諸益南山麻字韵。走次。</title>,<text>南山松栢簇如麻。萬紫千紅又晩華。四嶽全身朝雨洗。三江半面暮雲遮。過來紫陌塵千丈。歸看晴牎書五車。自有人間許大志。存神寧歎蟄龍蛇。</text>
<title>夜與金士迪 漢喆，士良 漢說。就別菊窩大父。</title>,<text>閱歷滄桑已半生。元來窮道玉吾成。風塵南郭相分恨。雨雪東門獨去情。無乃故山叢桂老。庶幾明漢紫微淸。今行倘續歸來賦。獻與吾公處士名。二離筵太守與書生。筮得天山一卦成。雙鶴暮林同遠擧。孤鴻秋夜若爲情。有時落木聽寒葉。無數殘星仰太淸。一部參同遺世意。崆峒道士孰知名。三詩意兼將別意生。悲秋宋玉九歌成。時憂仰屋還無語。歸思含盃各有情。羸馬明朝鞭共遠。眠鷗今夜夢應淸。江湖我欲留深約。如見漁翁說此名。</text>
<title>龍山酬唱</title>,<text>花源曾負約。相對海山隈。不向繁華去。爲尋寂寞來。憂虞頻看劒。經濟但含盃。歲暮靈芝老。春陽幾日回。二驚心往事涉春氷。快覩咸池瑞日登。星滿長空光萬丈。潮生平地浪千層。何年宣室風雲合。邇日東門雨雪增。憂樂人間都忘了。林扃來去一閑僧。三驅除焦火與凝氷。今日春風座上登。鰲海微茫雲萬里。烏峰突兀雪千層。談窮宇宙天機活。詩盡江山月影增。最是晩年分華計。休將一半借林僧。四何處雲林象外區。簞瓢能忘世間憂。舊盟海上鷗應識。新計山中鹿與謀。十載窮經惟愛日。三時撫釰獨悲秋。還嗟惡業猶難了。京國棲遅苦未休。</text>
<title>到洪陽葛山。用前韵。示韓叔仲受，鄭叔公甫。</title>,<text>大隱何須世外區。棲遅南郭亦忘憂。人間閱盡滄桑變。海上還從鴨鷺謀。笑我靑襟蒙雨雪。喜君黃卷送春秋。寒山寂寞吾行後。能識閑雲底處休。</text>
<title>與金達夫權士彜 秉性 作東行 戊申</title>,<text>淡淡輕嵐帶日暉。鷄山半面翠依微。風呼古木黃鸎出。雲送長空白鷺飛。月嶽拭靑知有待。琴江浮白計無違。也應林壑靈芝老。不願人間嚙甘肥。</text>
<title>髮峙。次權士彜韵。</title>,<text>山入江心江入山。凝淸樓在翠微間。玉屛風水生空穴。錦樹烟霞鎖半關。一隊浮鷗沙白面。千年歸鶴石蒼顔。不知咫尺桃花洞。誰是林泉處士班。淸凮，有凮水二穴。錦樹山鶴捿巖。故云。</text>
<title>義林池候仙閣</title>,<text>千鬟靑嶂合。一鑑碧潭圓。水底應無地。波心別有天。巖聲飛急瀑。山色倒虛船。忽看春禽至。空亭坐候仙。</text>
<title>麻田碑</title>,<text>誰銘鄒嶧碣。不忍過麻田。東海空千里。中原已百年。春秋無一字。天地有三賢。落日悲歌發。臨凮血涕漣。</text>
<title>挽趙參判 榮福○代人</title>,<text>箕尾星孤萬事休。靑霞奇氣漠烟收。召棠二路周民愛。賈玦三年杞國憂。大手會昌兵際斂。高名元祐籍中留。金蘭舊契空雲水。白首人間涕自流。</text>
<title>贈別鄭敬之</title>,<text>依依楊柳雨聲踈。送爾出門復摻裾。消息西湖憑子問。白鷗無恙亂離餘。</text>
<title>贈李仲佐 聖輔</title>,<text>逢別匆匆意不平。五更孤燭向人明。詩樽共說年前事。天地飄蓬笑此生。</text>
<title>上鷺梁舟 八月</title>,<text>蹇驢晩出鷺梁湄。湖濶天空八月時。回首陰雲三角峀。傷心洪水四忠祠。秋聲露草寒虫得。客意烟沙白鳥知。落日移舟巖下泊。故人先到笑遅遅。</text>
<title>辭別仲父</title>,<text>兩叔西南吾復東。平時人事亂離中。臨分脉脉秋風起。愁殺江天獨去鴻。二乘槎水東去。八月漢江淸。紫陌虛名誤。靑山宿計成。一枝連理會。寸草惜春情。孤棹辭驢首。寒波別恨生。</text>
<title>上松湖</title>,<text>曉烟辭鷺水。夕霧過鷗亭。城郭山河壯。樓㙜日月明。雲歸天際白。草入江心淸。侵夜上松浦。中流獨樹生。</text>
<title>上廣津。示權士彜。</title>,<text>萬事悠悠付太虛。吾行非是憶鱸魚。孤舟歷歷尋丹穴。獨夜凄凄讀素書。樓閣蕭條洪水後。山河寥落亂離餘。愁看三角天邊遠。雲自無心復卷舒。</text>
<title>仰德訪權都事子精不遇</title>,<text>水滿長洲月滿船。依然身在鏡中天。雲從碧落冥鴻去。客伴寒沙白鷺眠。葉送秋聲生樹露。山迎宵色入江烟。巖居寂寂無人語。何處尋馨九華仙。</text>
<title>上驪州</title>,<text>秋晩驪江翠色浮。寧陵松栢暮雲愁。山羞北面皆南去。水向中原自上流。一部春秋空白日。百年天地獨靑丘。紫陽八字無人識。袖裡龍泉射斗牛。</text>
<title>述懷 十二日。到驪江。夜泊淸心樓下。走草。</title>,<text>天地吾生晩。立心何太愚。囂囂𤱶畒樂。君民志唐虞。文章乃靑氊。矻矻螢牎苦。經綸蘊一心。丘索窮千古。十六事翠巖。始知學爲己。十九遊雪湖。得聞一原理。知行如鳥翼。明訓尙在耳。向上尋竿尺。靈㙜湛如水。中歲攻時文。屈首有司庭。脚踏非無地。春深寸草情。役役今十載。虛拋好時節。枘固難合。再擧竟蹉跌。三十上舍生。棲棲鬢欲白。歲晩愧初心。邯鄲失故步。爐金寧自躍。櫝玉猶自寶。嘐嘐古之人。不知亦不慍。木性異曲直。水性異冷暖。沾沾何苟同。落落自寡合。世路險太行。雲雨幾翻覆。明哲郭林宗。先見如燭照。生世旣不辰。入山苦未早。虛名翻誤身。藤郯達九重。欺人又欺君。蟠木誰先容。書釰亦不成。才學顧何有。不幸遇時艱。戎馬生南徼。一夕氛祲惡。君王按釰起。中朝歎無人。自薦有毛遂。山南安撫使。辟我爲從事。王曰咨汝往。庶忘南顧憂。夕陽翩翩札。不許暫遅留。士子如處子。未字寧先行。世祿休戚義。君親或重輕。慨然杖劒出。布衣換戎衣。蒼黃辭北堂。怊悵對西暉。馹騎如流星。三日踰高嶺。南岸烟塵合。傳道賊勢壯。勢如風雨急。二日陷五城。福州一片地。有將奈無兵。兵法貴攻心。闘智不闘力。盾埤草羽檄。大義昭日月。人見本參差。筆削豈異心。源頭隔一瞙。亦足破賊膽。淸宵捷書至。王師不血刃。撫摩宣王化。塵淸一路晏。天書降北宸。星軺返東門。三月辭家去。四月平賊還。實藉王靈曁。不然歸何亟。踵頂皆君恩。九頓瞻北極。高堂鶴髮泣。嗚咽不成聲。干戈血滿地。料死不料生。蚤若深山隱。世人孰知名。叮嚀面命語。只在靑山裡。靑山有夙計。經營今三禩。同歸惠好約。金蘭得二子。犖犖金達夫。淡泊心自虛。堂堂權士彜。鎭密事無踈。使余合二長。不隘亦不流。友道有三益。庶余無悔尤。相對說亂離。蹙蹙將安之。共營兎三窟。思移鳳一枝。四郡是桃源。仙槎待秋風。歸心日夕催。滔滔如水東。盡室浮漢水。八月上堤陽。達夫送我行。南郭秋月明。謂我從君後。遠冬近則秋。士彜先我去。龍湖暮烟收。一笑鷺梁邊。雙棹鷗浪中。行行或後先。五日到驪江。北望鄕山隔。東來母子同。浮白烏邊浦。拭靑龍門山。明日木溪隈。幾日黃江灣。黃江鏡面平。上有寒水齋。先生杖屨在。吾道與天齊。齋前水浩浩。日夜流不休。西來驪波濶。月白淸心樓。千載傳心法。觀瀾理自融。移舟樓下泊。浪明江天空。回看舟行處。若從太虛宮。待我何山客。金樽有孤桐。自憐吾身世。無宅又無田。烟月今宵樂。乾坤何處邊。吾行非果忘。天山有時義。我心能誰識。沙鳥自一隊。長嘯吟梁甫。秋水共天長。幾時陽春回。江湖歌太平。</text>
<title>過牛灣閔相公亭</title>,<text>無恙滄桑變。江洲獨有亭。相公猶澤國。聖主奈朝廷。萬事空雲水。一封揭日星。依依湖上柳。應入夢中靑。</text>
<title>過興元倉灘</title>,<text>晩起舟行遠。蒼茫日上竿。有時驚白鷺。無數失靑山。巖立波光接。灘平帆影寒。隣舫先後至。人語水聲間。</text>
<title>示權士彜。兼示金達夫。</title>,<text>春携二子上游行。歲晩歸心客鴈鳴。八月江湖惟短楫。十年京洛但虛名。浮槎鏡面魂猶爽。草檄盾頭夢亦驚。不必三家分半華。武陵秋水一源淸。</text>
<title>行路難 行到忠原走草</title>,<text>行路難。中原水高八月秋。凮雨凄凄白日晦。怒浪出沒驚孤舟。上灘崎嶇羊腸坂。下灘洶湧瞿塘波。三日蟠瀨魂欲斷。十日伏灘鬂欲皤。蟠瀨老龍蟠伏灘。巨魚伏魚龍怒吼。波濤擊行路難。有舟莫近千層浪。浪翻爲風覆爲雨。碧海桑田變俄傾。君不見鷺梁四忠祠。寂寞空墟月荒凉。尺霧障天天欲昏。四海塵烟幾時淸。君不見猉獜閣上畫功臣。丹靑不及黃公名。蝘蜓嘲龍。蚍蜉撼樹。松檟紛倒植。薰蕕繽雜佩。人心險於山。世路險於水。行路難行路難。李白休言蜀道難。</text>
<title>次李君白見訪韵</title>,<text>㙜巖天下勝。半日逍遊歸。慇懃溪上月。淸夜又無違。</text>
<title>贈地主趙宗甫 榮祏</title>,<text>丹丘吏隱昔何時。夫子心期退叟知。百里經綸詩酒足。一州山水畫啚移。浮江我自尋鷗約。下榻君能借鳳枝。相看寥寥俱世外。却忘人己異尊卑。</text>
<title>走次姜老泉韵</title>,<text>一壑秋光暮。留連處士門。石川鳴夜雨。華岳入朝雲。詩得晉山派。心傳寒水源。人間多少志。細細與君論。</text>
<title>任縣道中</title>,<text>可笑吾行異後前。依俙峰壑夢中然。春深驛馬兵塵裡。秋晩羸驂客雨邊。愁去無心玩山水。閑來有約訪神仙。居民不識當時面。應道溪南處士還。</text>
<title>南窟</title>,<text>有竇深深容一船。石門纔度絶人烟。靑銅削立先天柱。碧玉爭流特地川。月窟往來雙蠟下。乾文開闔半燈邊。風光自與塵寰別。到此遊踪揔是仙。</text>
<title>杏洲。贈金達夫。</title>,<text>君居猶漢北。吾榭已山東。對面靑霞裡。會心皓月中。欲忘天下事。還愧日前功。莞爾逢迎地。淸江一鑑空。二大隱不論山淺深。淺深惟向禮圍尋。漢江咫尺猶高卧。孰與間關自石林。</text>
<title>示金愼夫 謹行 兄弟</title>,<text>年來人事曉星散。別日何多會日稀。東嶽看雲思緬邈。西江望月夢依俙。晩生宇宙才難得。蚤貫天人聖可希。聯棣堂前秋水濶。不關山外雨霏微。</text>
<title>陶庵李丈 縡 大夫人挽</title>,<text>我讀同春集。吾道日星明。氷壺秋月評。巴翁比延平。夫人傳畫獅。閨閤有眞儒。姙娰后一人。學知尊程朱。窈窕君子逑。舅曰汝女士。言行不踰矩。趾老亦師事。千古孟程母。宜有二子賢。敎子有一經。何煩宅三遷。陶山淵源學。不曾就外傅。斯文昭日月。士林仰山斗。天地已長夜。一脉賴不絶。實藉義方訓。繼往開來學。先生養志孝。出處惟面命。富貴視浮雲。婆娑老汶上。悄悄慍于小。蜮弩猶不及。明哲夫人智。先見如龜卜。人言遠世禍。我謂隨時義。憂國如憂家。仁人豈忘世。中間幾灰劫。客地仍臯復。和氣固有限。餘慶知無極。孝子面深墨。恐貽冥冥憂。寒泉衣履藏。松杉暮雲愁。淡淡寒泉月。涓涓寒泉流。心法千年在。子孫世世傳。小子仰盛德。題挽涕自漣。</text>
<title>謝伯勛 舜煥 宗侍勤訪</title>,<text>勉子光先孝。須從卷裡尋。四書留手澤。三嶽想胸襟。不必求文字。莫如體性心。古人處遷意。朝暮挹松林。伯勛先府君烏石處士深於學故云。</text>
<title>志感示權士彜</title>,<text>天心不悔禍。中夜哭前星。九廟祥雲斷。五陵白日冥。龍樓誰問寢。黌舍忍開經。助奠靑衿在。窮山獨掩扃。</text>
<title>寄曆睡竹宗丈</title>,<text>蓂葉山中落。遙分栗里天。本非雍正曆。特筆大明年。日月陰晴記。春秋運世傳。黃河淸有待。拭目紫微懸。</text>
<title>謝尹丈 景游 用前韵 尹丈贈詩。有開懷共執中之句。故第二聯云。</title>,<text>名利等閑視。浮雲過太空。斂藏衰世志。淳厚故家凮。高出是非上。寧緣善惡中。紛紛天下事。不及穎川翁。</text>
<title>得金尙甫 鼎佐 書志喜</title>,<text>吾友書何自。移來小白山。神仙有地上。境界非人間。木食忘飢渴。林禽與往還。退藏無遠近。我亦玉溪灣。</text>
<title>敬次松齋尹丈韵 己酉</title>,<text>役役名塲愧昔年。悠悠人事莫非天。時如有道羞貧賤。酒獨無憂學聖賢。白雪孤山松桂老。靑燈半壁日星懸。淸宵爲訪溪翁去。多少幽情伐木篇。二寒梅消息報新年。滿壑烟世外天。我把行藏隨用捨。人將貴賤判愚賢。山光踈屋閑雲掩。水影寒牎缺月懸。一曲陽春孤燭下。何來凮雪丈人篇。</text>
<title>贈智尙釋子</title>,<text>愛僧非愛道。愛爾浻如氷。左袵今天地。寧爲祝髮僧。</text>
<title>㙜巖</title>,<text>川源深處問誰窮。攢翠三山夕照中。往來暇日仙人宅。成毁何年釋子宮。布帒拾魚無地産。石㙜蹲鳳有天工。奇巖曲水千般㨾。或似金盤或似弓。</text>
<title>次睡仙夢作韵</title>,<text>是非末路等秋蟬。一戒三緘夢裡傳。江閣靜觀春意動。及時耒耟聖王田。</text>
<title>次贈依游齋宗丈</title>,<text>通亭墓在漣川西。爲問何年過玉溪。玉溪溪月千年白。却照天台老鳳棲。</text>
<title>次睡竹咏梅韵</title>,<text>梅亦笑翁翁笑梅。雪中相對笑顔開。仙花好得仙翁主。不向湘潭怨不栽。</text>
<title>次松齋尹丈韵</title>,<text>窮來玄理若蠶絲。卷裡三餘却忘時。偶到溪邊凮習習。更看原上日遅遅。飢妻得薺調中饋。樵奴携藤索上衣。一曲陽春何世界。繁華都付百花期。二傳家舊物有文章。門戶重重造室堂。辭去虛名楊賈壘。抱來遺籍泗洙鄕。孤舟北壁看千仞。雙蠟東山小一方。逢子却言心內事。凮塵無處說天常。</text>
<title>聞行幸寧陵 後聞以歲荒停幸云</title>,<text>六龍今夕稅何州。北望蒼梧瑞日浮。松栢有情山獨立。乾坤無語水空流。百年華夏非前漢。一域春秋自後周。想得鑾車南漢路。能忘七日白登憂。</text>
<title>次菊窩翁春興八首韵</title>,<text>松岑朝看失靑林。百丈氷山滿目森。十月風雷曾憂令。三春雨雪尙冬陰。天時有反溫凉節。人事無分義利心。爕理何公廊廟在。寒村終日不聞砧。午睡蒲團至日斜。百年天地夢繁華。烏梅有手調殷鼎。蟾桂無心泛漢槎。象外烟霞今鏟迹。兵前凮雨昔聞笳。倉平石刻何人什。消息中原詠落花。驚心往事傷春暉。草木兵前暮雨微。士女半爲猿鶴去。賢良同作鷰鴻飛。干戈天地寧無故。斧鉞春秋奈有違。卛獸食人前聖戒。邇來華廐馬何肥。國勢憂危等累碁。鷄鳴風雪向人悲。三千鵾化今無地。八十鷹揚昔有時。雨露未霑春尙早。乾坤方混日何遅。醉眠欲忘塵間事。耿耿君民夢亦思。經營十載得玆山。棲息川光嶽色間。庭有宿雲朝不掃。門無斜月曉方關。千叢花信春風面。一炷香烟午日顔。何必神仙天上有。蓬壺吾亦羽衣班。天下誰家我棹頭。秪將花葉識春秋。西山蕨老雲無迹。東海波空月有愁。地僻休言營窟兎。人閑爭似睡沙鷗。斯文千載淵源在。咫尺淸風是泗州。塵世虛拋卄載功。晩來閒趣弄丸中。天地互藏看日月。陰陽相薄聽雷風。孔孟精神潭水白。唐虞消息岸花紅。焚香默坐無餘念。終夜惺惺問主翁。故山濱海勢逶迤。蕭灑菊窩小澤陂。新卷芭蕉心盡葉。舊盟松栢歲寒枝。大人脚下風雲晩。志士鬢邊日月移。強策高登天外望。眼靑春信柳絲垂。</text>
<title>訪兪子章 郁基 江廬</title>,<text>綠柳柴門掩。幽居一水邊。浮沉看白鳥。上下得靑天。漂母春波石。樵童夕照船。磯頭閑洗足。飛鳳入蒼烟。飛鳳山名</text>
<title>登龍淵白雲㙜</title>,<text>龍湫低一面。百丈半空中。始謂靑天雨。忽驚白日虹。深深聲亦壯。落落氣何䧺。坐看還無語。不聞洞外風。</text>
<title>次農巖韵。贈圓大師。</title>,<text>莫說山城險。有時地利便。人皆騷屑後。爾獨亂離前。潭許蒼龍蟄。巖分白鹿眠。誅茅吾計宿。携手玉壺天。</text>
<title>卽事</title>,<text>雨霽烟收一壑淸。靑山欲暮水鷄鳴。挑燈點易無餘念。木葉惟看次第生。</text>
<title>鄭丈 羲河 步余贈金伯春 元行 韵以示。敬和。</title>,<text>依俙嶺外面。灑落卷中心。國事呑聲語。家鄕假夢尋。霎時風雨路。永日桂松林。酒後狂歌發。淸風吹滿襟。</text>
<title>次李栽仲 敏培 韵</title>,<text>落落山河隔。誰從汗漫遊。東來常閉戶。北望獨登棲。塞路多豺虎。浮江伴鷺鷗。會心千里近。應爾夢堤州。</text>
<title>㙜巖次前韵</title>,<text>願從眞逸紫霞㙜。一曲龍淵鏡面開。瀑落三巖雷雨至。樹陰千嶂霧雲來。天機誰識遊魚樂。人事惟看倦鳥回。自是林泉吾輩地。布衣老杜爾何才。</text>
<title>贈圓大師</title>,<text>烟樹蒼茫不見君。愁聽孤鶴夜呼羣。泉聲灑落三更雨。山影熹微一壑雲。斷逕松杉知我待。半簷風月爲誰分。焚香忽看天花墜。六祖璮經夢裡聞。時大師爲誦經往春城故云。</text>
<title>次鄭丈門字韵 時余自白雲洞歸。</title>,<text>崢嶸劒閣萬松園。四五巖阿寂寞村。地理去從居士問。天工來向道人言。世間出處雲雙屐。山外是非月一尊。八詠樓前三日拜。慇懃指我聖賢門。</text>
<title>贈別李掌憲丈</title>,<text>不意逢迎寂寞濱。當年白首侍從臣。世間忠逆猶無辨。皮理春秋獨有人。漢水夢驚波浪怒。華山愁看霧雲嚬。行裝淡泊同寒士。怊悵東林別恨新。</text>
<title>拈杜律韵。與洪惟敬酬唱。</title>,<text>河啚千載遠。鳳德一何衰。世事寒山默。秋聲落木悲。人間消息斷。天下是非疑。相看還無語。他鄕本不期。</text>
<title>酒醒偶占</title>,<text>淸坐不如醉卧時。忘形前日客中巵。秋雲漠漠高山失。夜雨蕭蕭落木疑。人事鷰鴻嗟有別。天機蟋蟀羡無知。猖狂阮籍元非酒。歲暮難禁志士悲。</text>
<title>奉和凾丈韵</title>,<text>我來邐迤自山東。歲暮西湖伴客鴻。靉靆秋雲漢岑隔。蒼茫朝日海天空。兵間自笑前年事。門下還慚十載功。心契分明無遠近。淮南大小隱淪同。</text>
<title>敬次悔窩從祖韵。奉呈。</title>,<text>冷落山阿草作家。蒼茫烟海望中遐。遠來歷歷愁雲凍。相對寥寥至日斜。卄載江湖甘隱遯。少年京國動聲華。先人曾有唱酬集。再拜淸詩愴感加。</text>
<title>至月小晦。到舒川城北。贈宋聖極 柱岳，聖觀 柱華。</title>,<text>行逐孤鴻入海雲。幾年東惜離羣。烟霞石室常忘我。雨雪江樓喜得君。亂世經綸難着手。聖門階級盍追跟。抱經莫若深山去。咀嚼眞源寂寞濆。</text>
<title>卽事</title>,<text>歲晏衡門少客尋。頑雲愁看暮天陰。靑燈獨夜憂時淚。白雪孤山戀國心。驥伏未忘千里夢。鶴鳴誰識九臯音。窮通有命寧欣戚。月下携樽淺淺斟。</text>
<title>追慕寒水老先生</title>,<text>何年寒水坐春風。嶽峙淵渟元氣中。面命一言醒大寐。手啚三圈牖昏蒙。天生萬卉形形異。月落千江處處同。巴老淵源今寂寞。獨携黃卷入山東。</text>
<title>追憶百淵先生</title>,<text>終南何日挹淸風。雪嶽精神笑語中。忠孝高門師百世。天人邃學啓羣蒙。千秋夏后行藏異。一節殷民伯仲同。遺躅蓬萊應未沫。尋眞吾欲向關東。</text>
<title>感次聱齖先祖冬夜韵</title>,<text>歲去偏憐夕照曛。異鄕殘燭客愁紛。孤山菊老梅還笑。空谷蘭生草自薰。萬卷靑氊惟課日。一封丹血欲排雲。人間志業何時了。却把膏油繼晷焚。</text>
<title>次地主趙宗甫元朝韵 庚戌</title>,<text>雨雪徘徊別洞天。明沙遙喚白鷗眠。棲心雲壑從今日。失脚風塵愧往年。春意氤氳吾自得。天機活潑物皆然。煩君莫作歸來賦。消息三陽卽眼前。二默筭興亡復看天。愁來無事又無眠。淳風上世空千載。胡運中原已百年。四海同春何日是。三陽回泰此時然。九連城外寧王志。淚灑喬山暮雨前。</text>
<title>次鄭丈贈別韵</title>,<text>陰陽進退一圓啚。今日還慚舊日書。偶逐鳴騶向塵陌。獨留眠鶴守林廬。蕩平世界寧無恥。出處平生綽有餘。惟是北堂春欲暮。草心何待異時攄。</text>
<title>金孝能 百行 挽</title>,<text>嗟爾生爾死。造化一戱劇。文才瀅而秀。天性仁且淑。梗楠未成棟。白日遽摧折。嗟爾嚴爾慈。善人何酷罰。西河淚成血。寸草春寂寞。天心亦不仁。雙璧何忍奪。嗟爾故人子。尙憶水橋日。詩思敏又贍。奇駿非凡骨。對爾堂兄弟。我淚自沾臆。嗟爾新婦子。合巹纔幾月。孤鸞叫曉雲。天地寃何極。死生如可易。烈婦應自贖。</text>
<title>次沈信夫 潮 咏五常韵</title>,<text>濂啚離合運神權。五圈天機箇箇圓。秤上看星分自定。隙中觀日影還偏。生生面貌千般㨾。化化源頭一本然。寒水緖言惟子在。潛心仲尼見其全。</text>
<title>謝凌江丈人權 爕 月朝評</title>,<text>凌江居士喜方人。衮鉞分明月朝評。淸淵汚渠一言間。明如懸鏡平如衡。居士愛我席上珍。詩札翩翩照心明。能大能小四字目。諷我奇正王伯幷。無小無大我何能。大非魏瓠小非甖。不識皇王焉識伯。不知蜩鷽焉知鵬。縱然明誡服我膺。高山仰止景行行。膽欲大而心欲小。大小中間準繩平。其大無外小無內。至道元來無臭聲。蠶絲牛毛不厭細。河海天地不見宏。小德川流大德化。舜何予何志崢嶸。大小二字揭我楣。願公引我鄒魯程。</text>
<title>立巖</title>,<text>東南天不足。杞國每憂傾。今日華山上。更看石柱擎。</text>
<title>觀理吟</title>,<text>陰陽山水得。費隱鳶魚知。天機活潑處。夜氣淸明時。</text>
<title>勸學吟</title>,<text>道德通天地。文章泣鬼神。從古聖賢業。無他在日新。</text>
<title>高山八景</title>,<text>乾坤元一鼎。東嶽象三足。有氣生如烟。朝朝幾闔闢。白雲三峯有時湖上望。湖上簇千峯。忽看風吹去。波空暮靄濃。玄江千帆暮雨喬山裡。丸丸翠欲浮。誰識歲寒節。千年佳氣流。章陵松栢天地一朝暮。往來孰代明。有人並兩曜。千古趙先生。重峰日月星近黃昏出。烟生白日冥。南北凮塵靜。無烟但有星。鷹峴峰火纔看上嶺人。更看下嶺人。聖道亦有嶺。幾箇度來人。柳嶺行人四面黃雲起。郊原歲色闌。造化生成理。高人隱几看。羅郊秋色千載唐虞遠。山容畫太平。四時花自在。顔巷獨春生。象山春花</text>
<title>中元。登山逶迤。憇小庵。三子亦會。</title>,<text>上峰秋日獨登臨。雲鳥徘徊萬樹陰。杏水微茫孤帆得。松林蕭瑟小庵尋。僧傳雨後殘荷葉。客會霜前老栢心。石逕寥寥三子至。靑山一笑爽靈襟。</text>
<title>三子謁重峰書院。用前韵志感。</title>,<text>重峰踈雨孰登樓。湖海蒼茫草樹幽。宇宙無人爭日月。山河有地讀春秋。石潭寥落雲空白。錦嶽崔嵬水自流。壯氣千年應不死。中原西望意悠悠。</text>
<title>次金德夫寄示韵</title>,<text>有客江湖獨掩扉。中宵仰屋此何時。逍遙物表齊諧志。慷慨人間梁甫詩。活計滿籤黃卷在。閑情隨水白鷗知。天機回斡元無息。吾輩行藏不自期。</text>
<title>講太極啚說。次沈信夫韵。</title>,<text>無臭無聲卽本然。誰言河洛象方圓。濂圖猶是影中影。自有吾心一箇天。</text>
<title>重陽夜話 沈信夫，洪伯祥有徵。携酒來會。又邀尹汝新命周。同話。</title>,<text>二君乘夜會。孤月向人留。覊旅今三月。江湖已九秋。黃花看晩節。白酒解新愁。來日吾東去。相看別意悠。</text>
<title>金愼夫拈韵。留別沈信夫。</title>,<text>歲暮行裝一鴈輕。吳門非是學藏名。此身江海雲舒捲。吾道乾坤月晦明。携手靑山留幾日。會心黃卷托平生。看君襟袍同秋水。別後應知不盡情。</text>
<title>次高山沈信夫幽居述懷韵</title>,<text>水國秋光早。山齋歲色遅。恠底天際雲。變化峰巒奇。漳濱苦吟病。萬事無如睡。抱膝咏梁甫。仰噓俯而喟。世事不如意。大抵十八九。再命傴僂志。豈是重糊口。深院閴無人。採藥課園童。默念天下事。錯綜理無窮。濯濯牛山木。非無日夜萌。但見牛羊牧。誰養雨露生。丁寧亞聖誡。頂門一針刺。我心淸如水。廓然無一事。故人高山至。始開松栢路。亹亹中夜語。秋月照肺腑。長篇忽驚我。焚香快一讀。乾坤乃爾心。江海亦爾腹。爾學有淵源。幾年寒水門。䂓模弘而毅。心法直而溫。堪嗟蚩蚩子。埴渾如醉。人性皆堯舜。其奈甘暴棄。子有玉鑰匙。爲我戶牖開。聖門傳有人。泰山亦不頹。何慍人不知。我貴知者稀。道若大路然。微爾吾何歸。人心發用時。氣機流行處。物欲何轇轕。天理亦齟齬。本源倘先正。末流寧或踈。吾欲廣吾居。爾敢愛爾廬。堯野尙有賢。丘園任婆娑。吾道閉長夜。天意問如何。鄒魯已蓬蒿。蹙蹙將安之。巴山餘一脉。斯文誰自持。南塘曁吾友。江門有曾顔。三月仁不違。一貫道自攀。祖述乎洙泗。憲章乎洛閩。橫竪說義理。皦如日初晨。一部師門書。寤寐肝腑銘。萬殊而一本。八當而四亭。浸淫心自醉。咀嚼口猶香。至理固難明。異說一何長。惠子堅白鳴。口吻生別牙。向來巍巖說。始而曰。未發之前。何必兼指其不用事之氣乎。中而曰。天下未有氣未純於本然而理獨純於本然。終而曰。本然之心。具本然之性。氣質之心。具氣質之性。其說屢變。愈出愈奇。南塘甞比之堅白同異之論。 廓如辭而闢。砥柱障橫波。三層命性啚。功不下四端。先生甞以天命性三字。分三層爲啚。天卽一陰一陽之道也。命卽繼之者善也。性卽成之者性也。南塘又爲一原分殊啚三圈。一圈卽太極不犯形氣。單指理者也。是一原也。二圈卽健順五常。各指陰陽五行之理。而亦不雜乎其氣之善惡而言者也。是分殊也。三圈卽善惡之性。兼指理氣而言者也。是分殊之分殊也。二啚雖有詳略之異。而互相發明。燦然不紊。其有功於聖門。盖不在孟夫子性善四端之下矣。 豈有種種界。只是分合看。單指一原同。各指五常偏。兼指美惡分。氣質非本然。未發氣不齊。鏡銕亦一例。光明無彼此。精粗固自在。先生甞言心如鏡。心之未發。虛明如鏡之光明。而未發氣質。亦有淸濁。如鏡銕之精粗不齊也。盖爲未發氣質純淸之說者。是不知鏡銕之有精粗也。 洞見大源頭。晦庵後栗谷。人乘馬行喩。劈破二歧惑。惟是生宰處。混融猶未詳。栗谷先生甞卞心性二用之論。故其說常主理氣混融無間之妙。而鮮及於天理主宰之權。其所謂淸氣發爲善情。濁氣發爲惡情者。未免爲氣一邊偏了。遂庵先生爲之說曰。濁氣之發。亦有善情。此可見天理主宰之妙也。其詳前賢之所未詳。可謂有功於栗谷大矣。 紛紛主心學。靡然趍告楊。濁氣有善情。本體此可視。卓然大本性。何甞干氣事。斯道日星煥。宇宙屹一柱。大學傳心訣。燦然聖賢矩。樑催今十年。門戶已三分。五行各一性。滚雜形氣論。氣局有偏全。理通無智愚。不雜不離間。何取何舍乎。謂性無善惡。胡氏之緖餘。先生甞言未發之前。豈有善惡之可言。門人或以是擬之於胡氏之性無善惡。或主張此說。遂以爲未發氣質之性。亦無善惡。豈不謬哉。 論理類爬癢。隔靴焉用梳。謂心無淸濁。佛氏之經常。其謂心之虛靈本無淸濁者。非但巍巖，冠峰之說也。今之用功於此事者。必皆以本心虛明之體爲大本。故先生甞言主心之學。皆從靈覺經出來也。 止水有査滓。須看半畒塘。是說無本領。上蔡戒鸚鵡。奮然明道器。誰繼魏華父。不在口耳末。大原在心學。自余發軔初。不曾用鞭策。未透夢覺關。土墻尙面前。欲從亦末由。鑽仰彌高堅。吾心涵太極。杳茫窮有無。一性含四德。正如五色珠。南塘甞有詩。以珠喩性曰。海底明珠一箇圓。中含五色渾然全。靑光照處紅光掩。不是紅光在一邊。此盖言一性之中。四德燦然也。 此理聞之師。靈源一鑑虛。人情劇飜車。壁上恐畫驢。雜記。吳道子甞訪。僧不禮。遂畫驢於壁。一夜。僧具踏破。惱亂不堪。 時義見行藏。天機在動靜。如欲知其形。莫若見其影。言行多悔尤。枉尺寧直尋。道心猶未著。物累又何侵。今來得吾子。披雲睹日月。相對說天人。此日足何惜。我家近黃江。半千雲山遠。流風尙在人。惡懲善者勸。深山抱遺書。欲俟後賢貽。世道日昏昧。人各異其師。邪說正滔天。洪水不足况。正路已榛蕪。何處立標榜。涇渭須分明。恐被黃流渾。平生紫陽書。敬守期彌敦。</text>
<title>步出山門。送沈信夫歸占。</title>,<text>步出松溪送子歸。重峰秋色翠依微。山齋三日論心學。江閣十年聞道機。風斂樹聲虛衆竅。雲遮人影帶斜暉。蕭然石榻焚香坐。一點靑烟濕不飛。</text>
<title>抽林塘集韵</title>,<text>長嘯乾坤獨倚樓。萬松如屋洞門幽。鷗邊湖濶波千頃。鴈背天空月一秋。世事盈虛悲歲暮。人情生滅見星流。丁寧吾道二三子。莫歎閩中去路悠。</text>
<title>蔡景洪 希範 來會數日。用前韵示意。奉和。</title>,<text>灣溪處士昔東林。亭在烟霞月岳陰。雲鳥尙知千古迹。江山曾謝百年簪。斷金吾祖文猶在。傾盖仍孫契更深。我病已灰當世念。光先志業勉君心。</text>
<title>次僉知宗丈寄示韵。用申賀章。宗丈自號睡竹。故篇中用竹林竹陰云。</title>,<text>鬂邊雙玉暎雲林。不改黃冠五柳陰。老爵虛名空白首。少兒要路揔華簪。周王善養君恩重。魯殿獨餘天報深。唯是西河猶有淚。啼鳥寒樹亦何心。二吾姜文學世如林。通老雲孫拜竹陰。三品幸霑新雨露。千年能繼舊纓簪。翁衰尙看靑霞欝。我病空吟白雪深。十里歲闌違杖舃。謾將詩律會公心。</text>
<title>賁需齋春帖 鳳凰㙜體</title>,<text>春到田家事事新。三陽元氣正氤氳。憂戚玉成窮有變。知行金鍊道無貧。庭草岸花閑富貴。川漁山採好經綸。祗將出處看時義。願作壤歌聖代民。</text>
<title>寫懷上季父 辛亥</title>,<text>遁谷春猶早。先生杖屨閑。君平世亦棄。靖節門常關。夢懶風雲際。身安水石間。西遊非我願。倦鳥自知還。</text>
<title>人有譏余以敎人。先以太極啚說。沈信夫以詩卞之。謹次其韵。兼示金愼夫。</title>,<text>源頭未得一班窺。心似亡羊迷所之。面前準的須先立。吾道元來首致知。</text>
<title>沈信夫論理。皆與余符合。喜而賦之。</title>,<text>十年求道便生疑。不信羣賢獨信師。語及幾人多枘。講來吾子少參差。同源正好尋眞脉。異學堪憐走別歧。何必子雲竢後世。會心寒水月明時。</text>
<title>追次金陵鄕飮酒禮韵。呈沈信夫。</title>,<text>旅酬今世聞玆鄕。婦孺猶傳講禮堂。百拜古儀尊俎設。九成遺響管絃張。尊賢士習先興讓。敬老民風自化良。盛事願移啚一幅。庸陳楓陛備王章。</text>
<title>高山道兄勸余敎人。先以禮學。又以詩諷之。謹次其韵。</title>,<text>人一人十己百千。理明心明大原傳。夫子生知猶問禮。煥然經曲道方全。</text>
<title>病吟</title>,<text>陰陽一舒慘。人氣與流通。二月行冬令。病添雨雪中。</text>
<title>用聯棣堂壁上韵。咏以卽事。</title>,<text>孤舟來泊暮江濱。爲向白鷗問主人。一笑登亭山欲語。三更把酒月相親。逢時須學磻溪叟。處世寧期栗里民。大小經綸皆有本。莫如收斂養心神。</text>
<title>復用前韵。示金愼夫，述夫二君。</title>,<text>二友相隨寂寞濱。妙年求道貫天人。紫陽書在先明理。赤子心存本愛親。文到類俳同玩物。學從成己便仁民。求端須自源頭始。窮去窮來覺有神。</text>
<title>次沈信夫卧聽林鳩喚晴有感韵</title>,<text>物自無心人有心。邵翁多事解聲音。休言祈雨呼晴異。也識天機自在禽。信夫詩曰。鳶何意思鳩何心。祈雨呼晴各異音。盖以俗傳鳶祈雨。鳩呼晴也。</text>
<title>又次沈信夫寫懷寄示韵</title>,<text>病餘詩札十回看。水月精神錦繡肝。譫語尙傳千聖訣。浪吟猶寫一原環。道高天地應同鑑。才大鬼神亦共慳。北洛我歸春又去。離心空逐海雲還。聞信夫病中譫語。皆聖賢之訓云。故一聯及之。</text>
<title>敬次季父寄示韵</title>,<text>高名少日動京華。經濟初心老去差。遁谷歸來無一事。寥寥邵閣翫風花。二一家星散半京鄕。愁裡光陰白髮長。有時夢逐歸雲去。月滿先生獨夜牀。三家事欲忘入睡鄕。睡鄕亦有愁城長。古來父子間知己。未必百年在一牀。</text>
<title>四七吟</title>,<text>四七異名非異源。莫將理氣兩歧分。分開二用主張處。誰是爲臣誰是君。拙修齋曰。理氣分開。各主張。三洲曰。四端主理而氣在其中。七情主氣而理在其中。此盖祖述退翁四七二歧之論而語益詳蜜。惡得免後人之疑惑也。</text>
<title>九月入直寄沈信夫</title>,<text>我來山欲老。霜葉獨精神。白雨悲秋日。黃花憶故人。靜能無寂寞。病亦有經綸。安得源頭會。從容問屈伸。</text>
<title>聞沈信夫遊北漢偶占</title>,<text>北郭楓林九月天。淸遊吾子着鞭先。山河地裂三分日。峰壑雲深一統年。兩漢輔車功永賴。二京蕃翰勢方全。看他守卒閑無事。獨倚城樓白晝眠。</text>
<title>金孝子重鎭。十二以孝亡。余聞而悲之。</title>,<text>十齡能溯正唐津。千古子安爾後身。看取鏡花眞色相。想來水月好精神。靑山埋玉生何意。白雪留芬死亦新。如使假年時雨化。分明一蹴聖門臻。</text>
<title>章齋。次蔡景洪韵。</title>,<text>寂歷寒齋萬樹深。何來峽客夕陽尋。相對却將三易說。五更孤燭百年心。</text>
<title>次沈信夫贈別韵</title>,<text>旅舘孤寒病轉深。喜君携易雪中尋。後天一語犂然契。耿耿靑燈照兩心。</text>
<title>絶筆</title>,<text>朝聞夕死可。何必怨蒼天。親年今八十。淚灑白雲邊。</text>
<title>挽詩 葬時 [權爕]</title>,<text>吾道非歟此運氣。斯文痛哭哭新春。生平未了經明案。歲暮空悲寢直巾。幾字扁題乖造次。一腔鮮血吐輪囷。悠悠萬事乾坤恨。白髮寥寥卧峽人。又此世吾看千百輩。君於此世絶奇才。豪人出氣能修整。學者低眉獨傑魁。不以昌名如自大。終然姱節卽誰猜。風悲雨暗無蹤迹。啼鳥春天有去來。</text>
<title>挽詩[蔡之洪]</title>,<text>淵源早自渭陽傳。脚下長程萬里連。赤幟騷坍儒望蔚。白衣戎幕武功宣。事當肯綮恢遊刃。理卽頭顱剩着鞭。從古氣淸多數局。世間安得似公贒。又吾友如何遽至斯。高堂有老室無兒。夭同顔氏優三歲。窮過韓公僅一資。洛下論交猶昨日。湖中卒業負前期。餘生白首無窮痛。只爲公悲不爲私。</text>
<title>挽詩[沈潮]</title>,<text>竊聞賁需齋先生之柩。將載舟西河。歸葬于漣川之先隴。作詩而哭之曰。禽中之鳳獸中獜。一代英華萃一身。腸胃大羹元不和。精神秋水淡無塵。文如菽粟傳家世。學有淵源溯洛閩。欣戚罔移生死地。九原寧愧達觀人。又剖破藩籬卽大方。法門聞道早升堂。平生籌策看戎幕。浮世功名止寢郞。宇宙長歌何意思。經綸大業付荒凉。化翁自是多猜忌。無子無年揔可傷。又人情方是九疑岑。吾輩綢繆獨以心。每見每資麗澤益。一言一下頂門針。那知雪月寒牕句。遽作幽明永訣吟。候問未傳挽語續。悠悠千古恨彌深。又寢門慟哭共修賢。吾道從今便寂然。何處靑山埋玉樹。漢陽春水下轝船。</text>
<title>挽詩[李秉淵]</title>,<text>昔我年十九。初成別懶賦。賦長啣諸袖。贄謁聱齖叟。叟曰可參哉。貧䧺與窮愈。懷之不敢忘。俯仰成今古。今朝一挽幅。半濕江海雨。逝者姜寢郞。以叟爲曾祖。家學尙不遠。其名在士友。猶有得未盡。得之趙宗甫。辭章乃餘事。經理已深造。吾黨有伊人。斯文賴綴補。芝根與醴源。誰謂其無有。旣秀而不實。嗟嗟竟曷故。坐閱人四世。吾鬢豈不素。文章千古心。久矣失宗主。塵深郭南几。草宿漣上墓。春風政浩蕩。送子又東泝。發紙和淚題。詞爲古薤露。長唱托歸雲。悠哉蒼峽路。</text>
<title>挽詩[金龍慶]</title>,<text>肯數當今齷齪曹。才優意曠儘人豪。風霆邃學師心得。道義眞源着眼高。蓮幕飛書湖嶺聳。花山練卒鼠狐逃。白頭無限公私淚。唯共家兒灑滿袍。</text>
<title>挽詩[權瑩]</title>,<text>前年哭弟痛心膓。今日哭君涕淚長。一代好人歸次第。此生何處見端良。文章學術都虗事。公輔經綸揔謬量。末路紛紛看俗子。壽康榮顯福無疆。</text>
<title>挽詩[金時敏]</title>,<text>偏邦衰世見通儒。大筆宏籌卽一塗。絳帳橫經承奬詡。白衣從事際艱虞。沈疴竟奪英豪氣。好壽多歸奊詬徒。臨絶小詩那忍聽。賁齋逋債誄泉壚。</text>
<title>挽詩[金漢喆]</title>,<text>瑩瑩玉壺氷。馥馥幽谷蘭。君子懷令德。嗟哉行路難。浩歌梁甫吟。天地入弄丸。許我爲知音。深契托歲寒。生別已消魂。死別空摧肝。摩挲告訣字。淚濕不忍看。又丈夫負奇氣。超世思不羣。口誦程朱語。眼高漢唐文。摳衣渭陽門。日聞所不聞。十年林下讀。將以輔聖君。齎志就窀穸。壯啚菀風雲。故篋遺蒿在。只得留芳芬。又乾坤昔晦冥。蛇豕亂王國。書生亦據鞍。白衣花山幕。魚鳥畏簡書。豼貅趨約束。負楯一揮筆。大義星日白。天旣賦奇才。奪之又何速。我吟殄瘁詩。流涕念社稷。又廣大䂓模正。灝噩文章壯。皇猷黼黻才。士林山斗望。宜送白玉堂。出入廈氊上。君生國有人。君死斯文喪。可惜奇男子。埋沒靑山葬。咄咄復咄咄。出門吾安𨓏。</text>
<title>挽詩[金漢說]</title>,<text>相邀里閈幾多時。黃菊花邊憶賦詩。世事局中蒼狗幼。歸心江曲白鷗知。吟成明漢惟垂涕。起視星文作許悲。天欲東方斯道喪。蕭蕭馬首更安之。又丈夫未死須聞道。一片胸中太極明。學術元從周邵得。文章更以漢唐鳴。固知天地眞多戱。却惜江山枉費精。欝欝長圖終莫試。龍光無復斗墟橫。</text>
<title>挽詩[趙榮祏]</title>,<text>早歲聲譽士友同。高文博識見方通。步趨已正摳衣日。倫紀能明草檄中。語到邦家常激仰。跡投山谷固畸窮。謾敎志業齎泉壤。定有龍光徹夜空。</text>
<title>挽詩[辛敦復]</title>,<text>性命精微世盡昏。蔓辭支說不堪聞。程文一出羣蒙曉。邃學從知有的源。又雨驟風凄筆勢豪。三塲穿葉擅名高。文章亦豈尋常事。一代人看瑞世毛。又書生名達九重天。尺釰從戎志偉然。昭洗日光無點翳。向來一檄萬人傳。</text>
<title>挽詩[金信謙]</title>,<text>仄聞時豪議。宏才必數君。經綸懷賈策。作用讀鄒文。竟失論心願。那能幷世云。林湖半日面。猶幸挹淸芬。</text>
<title>挽詩[李敏朝]</title>,<text>豪傑䂓模儒者業。芝蘭於地瑞星天。文章筆下神泉湧。義理胸中太極圓。一口縱橫當世事。十年顚倒四方賢。伯牛之疾顔淵夭。今日乾坤氣數然。又晝夜那聞哭敬姜。鄧攸天道太茫茫。高名物忌磨楯墨。一命吾憐奉檄郞。雲海無風鵬捲翼。春山有草麝留香。不知幾尺黃泉土。能掩靑霞十丈長。又臭則如蘭味則醇。君能泛愛我親仁。生年箕斗同丁丑。中歲參商自戊申。元伯訣言疑昔夜。蜀州殘藁咽淸晨。中宵燁燁生光恠。應是靈明不昧神。</text>
<title>挽詩[金勉行]</title>,<text>氣岸偏邦窄。工夫實地優。胸中圓太極。皮裡凜陽秋。夬辯明疑釋。䧺文嶺冦休。終非衰運士。猶幸片時留。</text>
<title>挽詩 辛丑緬禮時 [門人金謹行]</title>,<text>嗚呼先生之棄小子。于今五十有一載矣。斯文世道。變恠層生。瞻彼南塘。鞠爲茂草。泉坮不瞑。固應飮泣。臨終一岡之托。聞者至今於悒。螟嗣殫誠。壽原就卜。玄扃將啓。前和出世。玉色金聲。彷彿瞻依。舊日門屛餘存者。只此老朽。而喪威震剝。痼疢纏綿。末由自強於秉紼之列。謹綴告衷。庸替薤歌曰。偏邦疇間氣。季世尠通儒。邃學天人理。宏籌帝覇啚。終知眞事業。亶自密工夫。聖德與王道。原來體用俱。又通老遺氊在。塘門舊鉢傳。神遊濂洛際。目縱漢唐前。黼黻從心煥。絲毛到耳玄。若究餘年業。應自誕登先。又江塘授受訣。理氣在偏全。離器方論道。邵陽可說乾。五常人獨備。太極物固圓。辭闢平生辯。質之晦爺前。又汎愛根天賦。招延善類敦。方圓涵大包。臭味注同原。聯棣經綸契。高山道義尊。分華留宿約。遺恨武陵源。又烟塵八域暗。韋布一戎征。草檄風雲變。翼倫日月明。烏蛇排壘壯。狐豕破肝驚。男子桑蓬志。奇勳電影成。又千古洙閩路。淵豊一轍還。公方兼道進。天又大年慳。絶筆池華靜。傳神月影寒。惟餘篋裡草。擬作壽民丹。又儒門蠻觸變。世道日乖睽。鬼弩朝纔發。虹樑夕已擠。衣書歸誣衊。凾席付筌蹄。已矣龍蛇運。從來𥘙穽齊。又詖淫盈一世。吾道付芭籬。儒釋曾無別。人禽且不離。天寒三尺雪。日暮萬條歧。舊業餘昭曠。悠悠夢裡期。又淸齋講學日。熏襲座間春。絳帳瞻如昨。玄經授幾親。先生勤善誘。小子奈蒙𤸅。九曲烟波濶。從誰更問津。又遺稿丹鉛役。摳衣後死人。殘編湘水璧。亂草蜀城塵。刪處寧從手。存時劇費神。永言啚不朽。精義嚮誰陳。</text>
<title>遷葬挽 辛丑 [外甥韓山李運永]</title>,<text>通亭以後世文章。大姓吾東必數姜。公與先人同齒甲。我迎令愛共糟糠。白衣何歲曾從事。丹旐千年一寢郞。漣上孤墳今再築。祗應虹月夜垂光。先人。一作我翁。令愛。一作公女。漣上。一作漢北。</text>
