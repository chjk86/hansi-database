<title>有感</title>,<text>苦或爲甘熱或寒。此生於世貴無干。莫將虛譽騰人口。休息江湖恐不安。</text>
<title>伯氏新經壬戌之變。捲還昭陽江。</title>,<text>別區新景晩。浮世此生悲。往事嗟何及。塵緣悔亦遲。江山容物累。天日照吾私。最愛經霜葉。丹心益不衰。</text>
<title>睦判書 來善 夫人輓</title>,<text>名家毓德配高門。四乳仍生十五孫。天上光陰周六甲。人間誥命備三尊。奩藏舊鏡儀容隔。衣帶遺縫手澤存。梱則幸從修撰悉。欲敎良史記嘉言。</text>
<title>李參判 元祿 輓</title>,<text>波乾龍爛日。那忍說庚申。地下煩冤積。人間寵渥新。官名嗟有限。世跡欲無塵。險阻吾嘗備。不堪哭藎臣。</text>
<title>送宋德普赴關西幕</title>,<text>城頭滾滾大江橫。浮碧晴光壓樹涼。留我昔年樓上興。送君今日鏡中行。永明寺僻塵心少。箕子田夷古跡荒。試到綺羅叢裡問。幾人能免別離情。</text>
<title>沈判樞 梓 輓</title>,<text>今世無前輩。情親獨有公。門闌三子貴。齒德一時隆。耆閣留形像。哀綸惜藎忠。新阡已殘臈。寒草自春風。</text>
<title>金僉樞 益昌 輓</title>,<text>東坡詩癖廣文貧。少小曾聞世有人。舊閱玄經該衆學。新添丹術養餘眞。當從古史中求見。肯向名塗上獲伸。怊悵一生知己淚。且孤漬絮倍沾巾。</text>
<title>偶得孝廟朝內粧金剛山簇子。是槩金鳴國所畫也。尹進士斗緖作古風一篇請見。信筆和送。</title>,<text>昔我先王萬機閒。命工貌出皆骨山。皆骨山峯萬二千。大抵意匠經營難。金師手法最傳神。一揮雲霧生其間。層層王削嵐翠滴。處處寺觀風月寬。內廂珍藏落塵寰。我今得之如登攀。君詩擬取洞庭乞。我心寧作河東慳。傳聞聲譽冠天下。一幅可能怡我顏。</text>
<title>金校理 時傑 大夫人輓</title>,<text>䦱戶承顏地。深知梱範純。華門稱配德。風什咏宜人。俗變崩城日。恩劬斷織辰。蘋蘩誠自盡。蓮桂慶方新。恰佇春暉永。俄驚婺曜淪。林烏啼有血。庭鶴弔爲賓。孤姪偏傾淚。慈闈最愴神。共堂情愛密。分饋記存頻。湖海猶傷別。幽明遽隔塵。縻官違執紼。題輓倍酸辛。</text>
<title>東海觀日出</title>,<text>大壑之隅國以東。日輪昇處海門通。波因遠勢來登石。雲擁晴光去作峯。火色騰紅休夜月。水陰浮白撼朝風。憑空莫問西傾速。羲馭年年定不窮。</text>
<title>次金 至善 韻</title>,<text>治之艱者最文治。王道難言亦不知。隨處精神宜簡約。從來表率在威儀。民彝自有良心秉。風習寧爲薄俗移。堯舜吾君平素志。可憐華髮遽如斯。</text>
<title>次蘇齋韻。贈玉山齋儒。</title>,<text>黌堂明薦憶前秋。是在鷄林始按州。賢躅至今爲矜式。士風從古係藏修。中心惠好君須識。大道陵夷我獨憂。耿耿今朝相勉意。肯敎諸子利名謀。</text>
<title>鷄林忠烈祠</title>,<text>生如苟也死猶榮。況復臣綱最五常。天下孰無男子膽。世間難有丈夫名。尊之義烈開新宇。祀以精忠食舊鄕。薇不首陽蹈不海。是祠吾欲奠虛觥。</text>
<title>次孫持平玄叟 德升 韻 二首</title>,<text>相思憶不病病。近自貽伊阻。袁謝風流尙不忘。棹舠何得泛牛渚。況有不安節。一疾何其奇。淸詩此日落吾手。厚意分明心獨知。相思憶在江滸。五月之別三年久。惟冀勿藥惠好速。解榻當待孫玄叟。長相思不相見。道路脩且阻。君得脚病臥床褥。我垂淸粒投江渚。此江自古稱。烟波分外奇。九曲灣上六友醉。這裡閒情君亦知。長相思夜不寐。兩處相送魂夢久。安得百年長不離。後世人稱吾二叟。</text>
<title>城皐雜咏 次晦菴雲谷武夷雜咏十六絶。</title>,<text>城皐 次雲谷石城臨水圍。盤屈自成谷。朝市衆皆爭。巖居惟我獨。周南坪 次茶坂十里周南坪。耕飧又鑿飮。却疑元聖時。王化奠民枕。洗塵磴 次雲關矗屛如帶縈。危磴出還入。寄語往來人。端行須莫急。蒸霞矗 次石池落落蒸霞矗。影沈貝闕寒。幽人居絶頂。杉徑互迤盤。步虛棧 次杉徑下有蒸霞矗。頭開綠野堂。危磎高十丈。步步曳寒光。蒼碧堆 次雲莊萬竿森瘦影。百尺棟危峨。松檜成林翳。寒濤夜半多。枕流臺 次竹塢砌開紅綿爛。臺枕玉流深。射以觀容德。絶勝短長吟。取適磯 次釣磯苔封盤石青。雨洗澄江碧。我與魚相親。不猜亦不識。青石遷 次鐵笛亭水繞蒼屛窄。巖盤小路開。盡日迎行旅。去去又來來。石門塢 次石門塢門擁山根矗。雲開竹扃深。晝關長不闢。影落碧波心。雙碧坡 次山楹勢高城作坡。望豁岸疑谷。兩檜臨溪立。色齊山水綠。萬翠崗 次揮手列壑旁廻處。殷勤色似迎。泉流淸又冽。時送步虛聲。敞襟壇 次雲社敞襟自有壇。何獨斷金友。要得晴波日。頻携柏葉酒。濂愛塘 次蓮沼鑿石爲蓮池。葉開波自碧。田田若彩亭。寒露團團滴。獻誠池 次井泉瓊簪玉立處。口味自生液。持此獻君王。衷赤由中出。廣濟矼 次泉峽人從溱洧渡。矼漱川流響。廣濟行行人。磴飆何颯爽。</text>
<title>城皐九曲 十絶。次晦菴武夷九曲。</title>,<text>總論千古幽盤屬地靈。至今山色滿溪淸。晦菴有咏陶山和。我亦城皐作棹聲。一曲泛月屛一曲深潭泛月船。棹歌時復過前川。無端一坐將軍閣。朝暮空含萬井烟。二曲棲雲巖二曲奇巖自作峯。棲雲深處謝塵容。禪心已厭承明直。此脚何緣到九重。三曲下水龜三曲徐牽下瀨船。龜巖爲席酒爲年。林泉自足烟霞趣。何事公門謾乞憐。四曲晩洗頂四曲層層聳斗巖。一株癯木翠毿毿。明沙浩渺灘聲轉。歧處吾稱晩洗潭。五曲惹烟層五曲灣洄洞復深。是丘人曰惹烟林。君看畢竟朝宗海。然後方知萬里心。六曲寂波墠六曲灘從九折灣。更邀晴月夜臨關。青山不語波光寂。靜處非閒動處閒。七曲鼎扶莊七曲竿垂第七灘。鼎扶風致好誰看。羊裘一解苔磯上。潭影如今帶月寒。八曲沙搏峽八曲淸光面面開。亂峯如揖水沿洄。臨流默識推遷義。不遇沙搏定不來。九曲淸通社九曲烟塵地勢然。後川形勝勝前川。淸通驛裡爲爲事。半是人間馬上天。</text>
<title>城皐七灘 次晦菴雲谷雜咏</title>,<text>一灘朝陽潭 次瀑布柳拂沙堤遠。灘從石徑尋。朝陽斜日下。簷影半成陰。二灘浣花汀 次桃蹊月孤雲棧曲。花浣石灘頭。莫道山春秘。紅桃點點流。三灘映山湖 次南澗皓皓水流白。青青山積翠。惟其仁智一。所以影相麗。四灘朝宗澗 次中溪萬派合千山。朝宗于海道。請看勇赴情。何異結心草。五灘玉流溪 次北澗川分西北走。酷似武夷澗。相激疾如飛。莫云春水慢。六灘涵碧洲 次西寮水急仍成灘。林深自作樾。濯纓謝俗襟。擧爵邀江月。七灘想嚴瀨 次懷仙灣回釣月灘。灑落淸虛府。我憶鼎扶人。心如醉飮醑。</text>
<title>雲巖雜咏 六首。次晦菴武夷雲谷雜咏。</title>,<text>浩然亭 次精舍寧作鼓刀人。不爲珠履客。身閒志亦泰。何獨關泉石。二養樓 次仁智堂動爲物裡火。靜作心中水。苟識澄淸方。何妨在邑里。甁窩 次晦菴昔夢青牛翁。殷勤不屑敎。君看甁字號。欲令吾曹效。藏書夾 次隱求齋欲訪古人心。何曾知影響。夾藏萬卷書。雅意漸看長。亦樂寮 次觀善齋遠來不亦樂。我獨慚塵席。相發又相資。何關稽古力。淪茶广 次茶竈飮啄眞吾分。淪茶樂未央。淸風樓下起。裊裊細聞香。</text>
<title>李持平 柱天 輓</title>,<text>偃室招邀地。文章已識奇。翰垣名姓早。烏府步趍遲。壽堇知非促。休應奕世滋。晴虹消未得。乘夜却朝箕。</text>
<title>次默師軸中韻 幷序</title>,<text>敬默。大師也。躬耕養母。邦之大夫士。多以詩贊美。丁老爺又作書已許心。今其筆跡可考也。忽來訪我。蓋其所志。幾乎儒矣。仍次軸中韻。以勖其悔心。吾聞竺法孝還輕。怪爾能知母子情。天下旣無非理物。世間安有不根生。名編異類心應惕。跡涉窮羈夢亦驚。怊悵滅身仍永絶。擬將懺悔勖新盟。</text>
<title>雨後卽事</title>,<text>積雨初收壑。山巾疊似梯。澗依殘郭去。天入小堂低。竹色當窻密。梅香蹀席携。蜩蟬憐我獨。簷外盡情啼。</text>
<title>次趙明仲 命臣○三首</title>,<text>大學聖言千古卽爲經。傳註分明次第成。欲識箇中無限意。國治先自致知行。明德天理昭昭賦物公。寂然無動感而通。靈明應接均乎得。虛字丁寧不是空。明明德鑑明監醜又監姸。物蔽形交日復年。君看克治還自復。一心安得不瑩然。</text>
<title>寄梅湖 孫玄叟別墅</title>,<text>江閣荒涼近水寒。故人眠食緬逾艱。湖南我昔休官去。漠北君今謝病還。樽酒暫寬前夜恨。鬢霜俱惜少時顏。艶陽消息梅梢至。可耐晴牕獨月攀。</text>
<title>鄭可行 碩達 次送鎔韻。更和以送。</title>,<text>一區形勝自天鎔。矗石層軒夜影銅。梅塢臭情來鸛鶴。竹牕消息註魚蟲。浩然有氣亭看額。仕也無心道邇躬。蹄踵日疏塵慮少。晩年交分半樵童。</text>
<title>次贈李仲舒 萬敷</title>,<text>漏耳傾君熟。落膝在考亭。忽今迎倒屐。志氣亦精英。但有相長義。美器終怕名。是以希夷說。恐破沖節淸。況非終南逕。所期惟晩晴。看君造詣深。大抵藝嗽經。門路非不正。事物或先迎。窺高宜無獲。助長寧不傾。幾微倏忽變。應接難爲情。醉脚左右扶。孰辨詩禮盟。慾火始一星。撲滅燄愈橫。記昔濂溪老。一般看草庭。灑落無箇事。然後是天氓。亦粤曾思傳。的當無與京。此若迷關梁。春風草又生。我將三字符。臨別勖奉盈。</text>
<title>金大諫 聲久 輓</title>,<text>淵明昔自輓。早終非命促。看君近七壽。爵又非彭澤。蘭陔慶方新。嬴博禍旋酷。悲歡縱如此。大抵皆風燭。憶曾壬癸年。公牧驪江曲。我時仗左戎。扈駕同馳逐。謔語仍探酌。篇什輸悃愊。及今客寓後。乃反阻寒燠。豈無剡棹興。槩蟄窮途伏。況此死別苦。欲寫懷尤獨。厚夜不再晨。永閉千年宅。所冀遺慶在。繞室芬華郁。物理終歸盡。久暫何須惜。但恨形永閟。笑語空懷昔。且孤漬綿訣。雲月傷心碧。</text>
<title>無土</title>,<text>八路無土客。辛苦起閒田。種牟四十頃。皆曰大有年。我謂分素定。其然豈其然。士農旣殊業。耕作非世傳。況今三春旱。沃土皆成烟。如何理不順。乃反惠吾天。果然長霖早。平陸倏成川。聞說泥沙覆。獨此沈水偏。文通已漂麥。銅鉢空賦篇。不愁農食乏。惟恐糴期愆。雖然好雨時。秧苗猶自全。此足田畒賀。貨財亦堪遷。足足常自足。不必勞矜憐。呼兒示王制。工肆又商廛。我是學孔者。舍耒而經專。</text>
<title>次康節安分韻。與權修撰天章。斗經</title>,<text>苟無青紫戀。城市亦山房。習氣江湖熱。風情黼黻涼。口談當世懶。心逐暮雲長。物與相終始。平生已自量。</text>
<title>接客 二首</title>,<text>危檻朝開拜揖隨。笑談仍向竹亭移。辛勤莫問何爲者。我是漁翁第一癡。二客遲回向我辭。淺斟臨別問前期。俄然一陣淸風至。徙倚高欄倒接罹。</text>
<title>送金校理天若 世欽 謫興陽</title>,<text>我知天若有此行。諫札丁寧不世情。雷礮豈應終日怒。電幡猶照寸心明。維鳩驛裡龍眠活。徙鱷城邊馬步輕。大丈夫身非寂寞。一時評叱亦殊榮。</text>
<title>次寄韓太叟 宗老</title>,<text>江閣春開不俗襟。郢中風味卽知音。憐君少日凌雲志。愧我平生測海心。行路可堪多少力。別懷空費短長吟。歸逢故舊如相問。爲報漁翁在碧潯。</text>
<title>次寄韓太叟</title>,<text>嶺外春光早。淸涼 山名 景物宜。子行雖戒日。吾病奈延時。莫道舂糧夙。誰憐約黍期。韓秀而，沈直夫時有同遊之約。 終當携手去。筇屐不嫌遲。</text>
<title>李進士 命尹 輓</title>,<text>物理終歸盡。生死如夢覺。不須彭祖壽。不須殤子促。窮達亦外物。所勉惟悃愊。然後名益久。不愧吾魂魄。念君質且淳。大抵遠恥辱。旣無機關念。寧爲鄕論激。是非必有據。儀噴皆衷曲。我故懿其人。仍之交莫逆。前春我喪婦。公來執我哭。切切憂形色。謂言悲無益。如何不自壽。乃反使我慽。況今形影閟。永閉千年宅。厚夜不再晨。欲見何由覿。所慰餘慶在。箇箇皆珠玉。但恨違執紼。欲寫懷尤惡。臨風獨怊悵。寒月傷心碧。</text>
<title>次李參判 鳳徵二首</title>,<text>高揖人間世。來從水石居。俗緣猶未盡。辛苦事琴書。戒勖當年語。分明畫索居。我今時已晩。知負故人書。</text>
<title>己丑仲秋。兪使君 命弘 携酒來訪。乘夕泛月。夜闌乃罷。</title>,<text>晴沙菰荻動微涼。舟下前灘興愈長。況是一年明月夜。且兼千載浣花坊。雲扃樹鬱波聲碧。繡陌禾肥野色黃。勝會殊方仍白髮。不妨盃酌互傾腸。</text>
<title>搏沙歎。贐嶺伯洪宗之 萬朝 還朝。</title>,<text>古人言理晢。蝴蝶幻莊周。括發弦宜失。杯傾水不收。況當朱紱役。誰逐白雲留。是以行愈疾。仍之路更悠。世情堪皺面。人事劇搔頭。話及搏沙義。爭如觸石舟。手探還自散。爪破却非柔。乃若香山說。眞同遠客愁。念君仁且藝。饒我義堪儔。世分聯翩久。交情結托幽。蝨官吾苦晩。蛬響子先啾。別利多盤錯。求全鮮悔尤。六藩曾按節。雙鉞又經秋。是槩方輿闊。皆稱事物繆。利源窮愈塞。疑案過猶搜。坌秀霑河潤。鄕論闢海漚。彥星時激浪。涇渭極分流。趙筩奸宜拔。歐絲辨若抽。雪霜摧舞鱔。談笑息爭蚪。吏習籬眠狗。民風劒買牛。札函頻枉簡。原濕或經丘。邂逅留商袂。辛勤問楚囚。逗陰憐吾僻。華什賴君投。志以窮羈密。詩從臭味求。我方飄在澗。雲更懶耕疇。岳氣霞先汲。波聲竹並飀。犢鞭寧受策。鷗唱不嫌㗀。佩印輕蘇陌。悲歌阨柳州。不關遺饋密。惟荷吉凶勠。左海頻殊眷。南烹記遠陬。觀今來別語。指日動歸輶。爵煥知名帖。氈乘閉目兜。跡疏驚駟髮。窠窄怯蜂侯。局束憐東野。蹉跎憶少游。廟謨寧須責。邦患恐難瘳。矧有朋誣習。疇陳獨煥猷。入廷皆倒戟。同室互藏矛。至樂窮猶達。浮榮老卽休。俗偸宜聖歎。史闕及吾猶。好會魔仍做。聯句愧遠遊。</text>
<title>冬至問答 排律用古詩體</title>,<text>我問一陽說。爾來何故遲。答云陰剝盡。是以今還之。所謂朋誰送。經營又幾時。化權皆有主。七日乃其期。運若如斯復。循環果孰爲。幾應隨氣發。靜極動生宜。造物將焉托。形容亦甚知。地雷當夜復。雊雉可相推。理固頻休吉。天心底處窺。草芽萌且茁。仁道始於慈。出入無窮已。消長信不疑。請看冬至卦。先覺在包犧。</text>
<title>調氣元 連山儒生尹廷彥。篤於治心。刻苦用工。轉成滯病來請藥。謾筆書贈。</title>,<text>吾聞買櫝戒珠還。道在尋常日用間。如使本心能宰物。豈憂元氣不循環。窺高鮮入治平域。助長難抽善惡關。活潑於今天理發。莫探幽寂更圖閒。</text>
<title>慶進士 千會 子旅櫬輓 二首</title>,<text>月弔崩城黑。山霑灑淚紅。旅魂消未得。晴夜一條虹。假使延陵在。殘骸定不歸。斂衾須莫啓。猶着舊時衣。</text>
<title>次黃 命鳳</title>,<text>巖居靜寂伴孤松。落拓誰憐贅世翁。浮白尙能豪阮籍。草玄空自老楊雄。心如戒釋寒沈月。迹似癯仙冷御風。最是杜陵先我獲。一間矮屋在橋東。</text>
<title>送兪季懿 命弘 赴嶺南營 幷序</title>,<text>丘瓊山奏議曰。百粤交市。自漢已然。元承宋制。互相抽分。以致蠻人互疑。蓋慮其邊釁也。今之萊市斷絶。殆若不可好者。而花山修館。北憂也。華山築城。南慮也。席間酬應如此。故並及之。棠陰新自郡齋移。我欲言公不話私。民俗至今留樸樕。士風從古說檀箕。秦求未已韓王奮。宋市將分粤國疑。長子且城君莫厚。保障惟有晉陽知。</text>
<title>次孫玄叟</title>,<text>年來定力不如初。赤縣榛荒兔雉墟。明鏡已昏寧遂照。漏巵無當却頻虛。涵三義截人情促。主一工疏客氣噓。怊悵舊關迷夢覺。踐形何處可安居。</text>
<title>臨發。題浩然亭。六言。庚寅八月。移寓尙州。</title>,<text>嘗聞毀譽由吾。是以自修當急。有若浮雲過空。嗟乎非爾所及。</text>
<title>氣問 幷序</title>,<text>昔陶靖節作形影神問答。以釋其自然。余亦和之矣。臨發。更效其體。以與亭敍別。來何心也去何心。心是形君跡是心。</text>
<title>跡答</title>,<text>聞所聞來見見去。來時適止去時去。</text>
<title>心釋</title>,<text>浩然爲氣浩然迹。來去分明亦浩然。莫道浩然亭不去。此生安處此心然。</text>
<title>李觀察啓商 玄祚 輓</title>,<text>牧丹松竹菊相方。四友平生我夢詳。伯起已虛風受久。啓商胡浥露秋忙。榮華早謝孤芳促。秀格單開緖業涼。惟有直夫今遠隔。世間誰識李衡祥。</text>
<title>以子病馳到浩然亭。臨歸題壁。二絶</title>,<text>舊岳披雲待。新川得雨滋。白鷗欣我至。晨夕故相隨。地固因人勝。亭宜謝我堅。明朝歸去後。風月屬誰邊。</text>
<title>洛江勝遊</title>,<text>三日滄江上。輕舠任去留。草煨禽語煖。風撼寺鍾流。缺月篷頭掛。翔雲脚下浮。杯盤隨處足。詩興更誰酬。</text>
<title>三灘</title>,<text>細雨滄江裡。風流最我船。箇中無限意。恐洩白鷗傳。</text>
<title>次弇州夏日村居韻 四首</title>,<text>習靜吾已久。客煩懷不獨。所謂客子誰。大抵皆私淑。私淑又如何。簡冊床頭束。是以心常悅。亦不嫌百六。況有方外交。松菊與梅竹。松竹標勁節。菊梅輸剩馥。間邀紅友接。每自陶巾漉。狂歌或人酬。拙吟還自讀。維時夏之半。草映山水綠。冠童舍瑟作。泛出滄江沐。子知食破硯。妻能畫棋局。孱僮貿麥還。玉炊相間熟。南烹割我膳。口腹常自足。然後玉匣抽。亦自彈一曲。是欲好襟期。蓋不憎面目。步將塵世隔。倦輒苔磯宿。傳聞紫陌上。大風掀大陸。淳源日以澆。染緇將誰浴。男兒抱負大。不必榮華屋。父母望子切。豈欲使我俗。聖狂隨其學。熊魚在所欲。若果勤且讀。何妨饘與粥。矧有君綱大。臣責復焉屬。早知經綸業。不刖荊山玉。傍有荷鋤翁。大笑而捧腹。子亦勞形役。未免相馳逐。胡爲不自量。乃敢譏朱轂。余始蹶然覺。昔煩今亦促。第非傷弓鳥。飛不驚曲木。其二鋤翁向我說。子果傷於獨。人生天地間。質皆分慝淑。高必淪空寂。卑輒爲局束。亦或淫於書。但知經有六。不然皆放曠。辛苦事花竹。是蓋逐臭蠅。孰知蘭有馥。君今自謂閒。亦類陂池漉。幼何學干祿。壯何費吟讀。及今雖自倦。所癖皆紅綠。玩喪也如此。身心將何沐。余聞此言感。膝促轅駒局。性情非狂甚。行藏已揣熟。止止覺有止。足足無不足。形何昔供役。木何今驚曲。官旣乏人譽。財不饒世目。亞聖太多心。出晝焉三宿。樵夫適來過。盛稱鴻漸陸。黑烏無時染。白鷗不日浴。政若推民澤。封可比堯屋。奈何人各私。而以淆我俗。我云宦味大。況是人人欲。青山豈安身。陶令焉甘粥。榮枯逐時變。仕止隨遇屬。設吾懷有璧。不過宋鼠玉。設吾祿千鍾。亦且資口腹。管仲曾未達。三仕三見逐。我已知我拙。何地可推轂。土沃見林菲。絃急知柱促。物理自古然。請看蟲蝕木。其三醉飮醒又睡。釣者憐余獨。惠然叩吾柴。狀貌淸且淑。謂言我生孤。所業魚一束。浮沈餌鉤竿。並與絲綸六。漁色非吾網。釣名非吾竹。無實孰知名。不香焉有馥。呂望昔釣周。蓋從糟糠漉。陵亦一絲扶。天子名姓讀。借問馬上業。何如鴨頭綠。沙晴解纜溯。境幽弛檣沐。時或叩枻歌。天地小如局。斫雪隨手霏。炰霜任他熟。船家海爲場。生涯此亦足。閒棹夜灘去。月鎖雲岡曲。浪擊空明闊。焉往非悅目。不有輕肥戀。何妨風露宿。牧童見我揖。考盤誇在陸。草深畜我牧。波淸身我浴。何水不爲井。何林不爲屋。睡來牛背穩。着處段裳俗。爵祿不入心。肥瘠恣所欲。我聞二者說。所貴在粥粥。若果身無用。工拙復何屬。不自言如桃。魚目便類玉。飮啄隨所得。亦足充吾腹。聽傳名利輩。常踵皆逐逐。幸今門羅雀。寧有長者轂。旣無身羈紲。果不心迫促。亞聖垂深戒。可鑑牛山木。其四儒有勤民者。所志恤煢獨。知我困於衆。朅來發問淑。農偏處而果。樵勉出以束。釣虛牧太曠。皆非吾德六。凡人處此世。譬猶南山竹。未出先有節。無花亦播馥。事至心先應。物過滲不漉。汲古冀流出。亦不事誦讀。子已喬木久。官又邁紺綠。分義倫常重。恩渥髮膚沐。胡爲賤其形。乃反相拳局。吾於四者說。酬酢固已熟。或淸或不淸。互有足不足。今又得君箴。庶豁吾心曲。顧於去就熟。仕止靡不目。君臣猶父子。不遑飧與宿。身旣托死生。跡豈辭水陸。佐邦竭其力。澤使斯民浴。雖然此道難。蓋如搆廬屋。杗桷各殊任。寬猛宜隨俗。而我魯莽甚。亦無所大欲。謀身身未周。況可具飦粥。當官輒僨事。㨾不諧僚屬。引分還自廢。諒非要衒玉。謳歌太平春。誓不負此腹。葵忱尙自切。日邊魂常逐。長安望裡遙。天門日蹄轂。不悲筋力衰。但覺日月促。歲萬始一實。我聞瀛洲木。</text>
<title>齒髮吟 次弇州</title>,<text>齒搖應先豁。髮白然後落。落宜當時見。豁若不自覺。搖而豁復落。譬猶無算爵。詩從豁裡出。出必響空廓。虛自白中生。生亦皆沖漠。此事至難識。不悲當更樂。無乃憐余僻。天工故裁度。不然皆怳惚。非愚卽近鑿。我聞落復生。但無不死藥。嚼廢軟還美。韓子是有作。肝石拭髮黔。漢皇果誤着。人人自當知。愼勿疑我錯。</text>
<title>辛卯生日。次弇州韻。</title>,<text>六十虧一算。我已高年至。懸弧日又逢。所陳非蔬食。妻子勸我嘗。未啖先下淚。此爲劬勞夕。我心寧不揣。空餘有限身。斷送無盡歲。褥蟻誠未達。況復飮食計。童年獲庭訓。謂我賢聖詣。不然皆摘埴。方正或倒植。是以恒惕若。欲進先思退。吾觀始終理。已覺生如寄。如何不自量。乃反危途試。負重肩常陷。啗堅齒或碎。小卽墜身名。大亦覆宗祀。苟欲此患除。要在方寸地。天下雖已安。賈生獨爲未。此蓋端本說。必辨蕕與薜。若稽董子策。上窺天人際。下此益蕭條。詞賦亦鼓吹。國風降爲藻。綠情鬪紅意。繡虎惱曹劉。亂蟬噪晉魏。線針縱自巧。摠爲雕蟲技。而我癖於此。剩嚼餹蜜嗜。酢盃傾楠瘤。屠龍刻杉贅。是皆抉性具。諒非君子藝。奮欲修安宅。氣輒爲志帥。寇敵四面至。荊棘又誰制。顧此好資質。父母曾我賜。城堅仲弓壁。旗懸勿字旆。良心如不失。美色焉足視。顯親在修業。高門況納駟。動止若藏器。安危惟我置。亦有先儒說。太遠迷歸騎。念及產育日。欲說還更喟。辛勤鞠且警。豈望刀筆吏。追惟勸勉意。曲曲皆恩惠。嗟我聽瑩過。不省爲何事。及今始咋指。所恨非一二。觸事皆生疣。焉往非我罪。汩性甘忝厥。冥行昧德施。未返虞淵照。空薪楚國桂。衣冠笑我愚。僕隷恣我詈。嘗聞御馬說。駑鞭駻又轡。銜勒果有術。孰知人中驥。惟我獨早孤。零丁失學媚。內無程課督。外乏師友忌。以此益魯莽。甘爲聖世棄。雖然大綱在。去難就不易。久速皆有時。所期惟不愧。矧今天門隔。可否安所替。設有簪履收。筋力亦難致。寧爲夷炭隘。不作劉綿悖。卽當放生節。孰解籠禽繫。子瞻昔娛賓。笛聲穿雲細。陳公展畫圖。納節當日冀。已知營生瘁。亦覺順天是。人皆賀六旬。我獨有三畏。志衰趍向歇。力衰學業墜。氣衰守不固。魂安得長逝。吁嗟命矣夫。斷非長生器。陶潛嘗有言。我性不狎世。</text>
<title>觀物 九言</title>,<text>觀物有術要當觀物理。理亦苦苦探賾便不是。芽甲根核已識其所然。況於事務上亦足推類。彼所謂山川風月花鳥。並與禮樂文學如此止。一或戀着終犯玩喪戒。我聞明鏡物過無遺累。</text>
<title>三五七言。次弇州。四首</title>,<text>春泛掛蒲席。倚蘭槳。春水極淸漪。春風方浩蕩。終晝窮探夜不移。臥看山月緣波上。秋江一江秋。萬竅愁。露漙紅錦岸。風掣綠蘋洲。蒸霞夜吐檣頭月。鴈底湘霜帶帆收。夏月春風盡。夏月明。暑炎隨影滅。心跡帶華淸。依俙織得鸎梭擲。却在江邊柳外行。冬風地先凍。風以鳴。氣凝寒颯爽。行疾逈崢嶸。如刀未折天公怒。謾向人間訴不平。</text>
<title>憂道作中庸。次李仲舒。</title>,<text>吾聞理氣活潑潑。萬古不死充旻昊。心生爲性履爲道。繼繼統承如綴繰。堯公禹功湯武權。轍環堪唏夫子禱。曾門衛道別有人。詩禮家庭仁義飽。三旬九食食不憂。至化惟欲輓豐鎬。時當道喪百家起。大抵楊墨皆宗老。流波已漫植根固。後死何人能奮懊。工傳精一厥中執。至矣三言於傳考。惟其蘊奧或放失。所以愚蒙昧斫腦。中和極功亦循常。篤恭然後黎民保。從來祖訓父師質。命意丁寧寧愛寶。紹明倘無此篇帙。本要誰識平常好。狂愚賢智過不及。半途行怪任顚倒。鳶魚飛躍摠有理。大道元自夫婦造。誠明費隱一言蔽。九經三重從心討。齊莊敬肅各有要。溥博淵泉均不燥。憂深泯沒說之詳。繹互如今書更草。淵源下啓若合符。氣到鄒賢方是浩。吁嗟亡漢不亡秦。獨有程朱傳此道。</text>
<title>寄李仲舒 三首</title>,<text>非牧非樵亦不漁。此翁身世戒僧如。當庭皓月看無盡。滿室淸風樂有餘。情勝尙能穿屐出。興衰惟欲閉門居。家人若問謀生計。笑向床頭更展書。右賦興好客相隨笑我迂。謂非愚妄卽知誣。形情自是人皆有。嗜欲如何子獨無。荒圃日遐寒靡白。灌堆風暖漲均朱。丈夫氣局終難蟄。不必江東更憶鱸。右客難嗟吾已度半生艱。宇宙千年始得閒。自少忱情歸物外。未多魂夢到人間。耕牛飫豆頻逢策。翥鶴攀雲不受彎。此義如今心揣熟。更將何力負蚊山。右解嘲</text>
<title>與李仲舒</title>,<text>先賢訓戒最難明。理學如今況不精。却把依俙籠罩見。敢爲唐突管窺聲。仁惟遏欲全天德。禮復修文盡己誠。夫子當年端本說。勗君賡和曉吾情。</text>
<title>閒中八詠 巫山一段雲</title>,<text>神倦卽寢山月漸將頹。世人猶未寢。獨我疲神仍卽枕。不覺炊將飪。友至無歡迎。酒釃莫解飮。夢見周公何所稟。學博問宜審。氣調始興氣乏朝猶臥。神淸夜亦興。活潑源頭心自澄。浻澈玉壺氷。事業乾坤窄。生涯水石憑。試看古人皆戰兢。深淺果誰勝。機事不萌理趣恒知樂。機關自不萌。可笑塵寰轍跡橫。何事獨經營。咽咽川還渴。搖搖木必傾。況有乘除更迭生。我且愛吾精。俗禮自簡大綱心欲存。零節理宜簡。假令邊幅亦無限。但知有瑟僴。未應黃兪眉。寧鮮白阮眼。紛紛俗禮空懷赧。艱關似蜀棧。案多眞蹟案牘皆塵編。巾箱摠偉蹟。繙閱年來眞又積。方覺我心窄。不有今書言。何登古聖席。倏忽遒陰當寸惜。是欲修安宅。門無雜蹤老佛曾知闢。工商已絶蹤。況且無田仍息農。迎送只朋從。挺節看風竹。繁絃聽月松。惟有燕鶯勤不慵。蘿幕輒開封。逸樂忘貧嶺外甘爲客。寰中不厭貧。至樂如今新又新。何暇計艱辛。趣味窮書籍。歡娛極夜晨。窶視愷崇泥視銀。人謂葛天民。快活當貴世路官方趍。人寰我獨貴。磊落平生多浩氣。朱紱有斯未。走卒宜探華。公卿不識味。快活猶知君子毅。宵晝戒三畏。</text>
<title>次孫慶州 萬雄 絶命詞 幷序</title>,<text>栗里孫令公多年患下。忽櫛髮沐面。更衣而坐。與其兄訣。又戒子與孫曰。某也貧與某物。某也稍勝與某物。若余之軀。三日而斂。三月而葬。愼勿爲犯夜苟艱節。仍詠一律貼于壁。明時見棄臥田村。多病年來懶出門。葵藿園中全性命。紛華場裏斷趍奔。地宜稼穡勤耕耨。家有詩書勸子孫。野興閒情吾自樂。耳邊衆楚不須煩。 且曰。到夜半。當不見吾矣。是壬辰六月二十七日己卯晡時也。其夜亥。果倏然而逝。其友李某謹步䪨。乃又序之曰。死豈易言乎哉。化窮數盡。一時而終。所惡莫甚焉。有求乞而欲生者。又有惶㥘而悼亡者。漆園之歌。廣漢之讌。亦未免强。若其他鞠瘁者歡欣者。或切切而懇懇。或欲忘而未忘。雖其所發不一。均之爲有心人也。時日亦有預占之端。郭鳳以籙圖知。祖逖以乾象知。謝安，李適以夢知。袁叔，管輅以卜知。厥或盧殷留書乞葬。趙歧自題其墓。皆非君子之時中也。獨姚崇先分田園曰。陸賈石苞。預絶後人之爭。宋景文又遺其訓曰。有無以治喪。浣濯以襲衣。三日棺三月葬。吁。公其有得於此者乎。況其恬然而不欣不悼。知期而非夢非卜。抑何順化知命。如古人也。康節絶命詩曰。生于太平世。死于太平世。客問年幾何。六十有七歲。若公戀君訓後之意。自性情流出。朱穆之祿仕無財。橋玄之斂襲無衣者。亦可見於二聯之中。想得公之精魄亦大。其魁傑英特之氣。至死而不泯。乃有此臨絶之噴。此豈紛紛自好者所可强力而企及乎。僕懿甚且又哀之。唐突和意。以冀棺中之評叱。詩曰。風流寂寞鎖空村。落木寒沈月下門。堂撤素帷沿道哭。仗拖丹旐徹宵奔。殘花已結新阡子。破竹猶生舊砌孫。鵑血午啼山似咽。草間蟲響可誰煩。</text>
<title>次陽村自毀䪨</title>,<text>嶺外流離久。生涯困亦亨。就眠安擬達。當食飽爲榮。氣蟄千層矗。光沈百鍊精。策扶園日涉。堪笑僞淵明。</text>
<title>仕止判</title>,<text>君臣大義最彝倫。嫁女歸夫豈爲身。當事取便皆負國。在閒媒進亦違親。夷禽異操誰能識。甯武非愚我欲循。筋力已衰年又迫。夢中惟憶灌園人。</text>
<title>卦爻辨</title>,<text>易象初非强物然。只緣賢聖話心傳。文承鳥跡新成後。數在鴻荒未判前。之卦覺從相反說。變爻知自互生硏。拘儒不識羲皇意。却把繇林較太玄。</text>
<title>次題保晩堂 幷序○安鍊石堂號</title>,<text>補天向道素進義。且曰吾性然也。余曰。是藥而非性也。補天躍如曰。知己哉。余懿甚。乃又喜之。不復以世慮慮。今又以堂額自勵。況其不愧二字。亦名言也。其又何憂。遂樂步其䪨。以備韋弦。晩保非難靜養難。此身修處此名完。觀今扁額題三字。勝昔貪榮損五官。心似累碁搖輒散。勢如欹器正宜安。平門素進君先覺。却把松杉待雪看。</text>
<title>玄叟話別甚明。且憂我之窮。書問農形。詑富以寄。二首</title>,<text>秋滿乾坤月滿墀。挺松疏竹摠吾私。青山不語能挑興。白酒如鉤却釣詩。有口未諧阿世說。矯情何乞買薪資。平生喫着無機閱。莫向僧居更問飢。此物身窮道不窮。自然家事富猗崇。雲山出入盃床下。宇宙流連筆橐中。黃卷有需皆聖業。碧空無累獨仁風。青氈菽粟惟淸白。留與來仍樂歲豐。</text>
<title>處窮</title>,<text>摶飯嚃羹飽卽休。此心常足更何謀。經綸在室規宜大。坐臥隨時養亦優。無事可當王謝貴。有書寧羡泰恒遊。玆歡倘使朱門覺。夢裡浮榮恐不求。</text>
<title>次謫仙笑歌行</title>,<text>笑矣乎笑矣乎。君不見芒爲鉤。詹何 神解。亦足輕陽侯。君不見鵾爲絃。懷智 神解亦足彈雲邊。太白豈知長虹作釣絲。麻姑豈知東海變桑田。笑矣乎笑矣乎。君不見秦封大夫根不曲。聳壑昂霄常自足。非無楚楚材可憐。且樹風聲資我讀。笑矣乎笑矣乎。靈均當日恨不平。所得只是淸高名。關張馳逐已無迹。李杜啁啾寧有成。始知千載名。不如一盃酒。酒宜心自樂。名豈我所有。人生行樂不多時。浩氣惟應天地知。文章功業亦畫餠。何用區區事毛錐。笑矣乎笑矣乎。柱石材廊廟臣。曲堗忱誠空徙薪。寄語塵間奔走客。此生寧爲形役人。</text>
<title>次謫仙悲歌行</title>,<text>悲來乎悲來乎。新豐酒熟我方斟。擊壺要爲長短吟。吟時無樂亦無憂。但覺聲吾氷炭心。露漙無麵酒。松奏不絃琴。松森露浥各賭勝。爍盡胷中方寸金。悲來乎悲來乎。山川亦不長久。世間何物能自守。吾生會做百年役。一死應當知一有。暫借之屋將歸賓。莫如且傾生前酒。悲來乎悲來乎。或圖凌閣展壯圖。或探詞苑明燭奴。韓白已沒班馬遠。後世誰稱大丈夫。悲來乎悲來乎。不必窮廬謾自悔。萬事如今皆度外。淵明一語最無機。我且欲眠卿且退。塵緣也如此。何關身後名。言語無味面目憎。所醫惟在千函經。吾聞化窮數卽終。此中誰作可憐生。</text>
<title>梅庄 二首</title>,<text>學士含香煖擁貂。閉門誰解太玄嘲。逢人笑共巡簷杜。謝客藏同入幕超。綿䌟未彈紅女績。錦衾長覆素娥嬌。羅浮夜月依俙是。不必吟肩聳灞橋。堂分繡幕掩新粧。爲是春光漏洩忙。姑射雪膚寧欲露。壽陽花額不嫌藏。含情未吐無言意。隔面猶探有氣香。莫怪氷魂常閉跡。自然聲譽待吾芳。</text>
<title>梅閣</title>,<text>滿面宮粧點雪橫。一年春色爾先迎。晶英瘦似詩無肉。玉骨溫如笑有情。開處月窺疏影仄。闔時風送暗香輕。功曹遣興還多事。再赴楊州我不營。</text>
<title>雅樂</title>,<text>雅樂丁寧自伏羲。藹然聲氣導民宜。鏗鏘器度淳源出。灝噩詞章德性知。編磬怳聞虞夏盛。啞鍾誰識漢唐虧。蹌蹌獸舞非虛應。拭目明時佇命夔。</text>
<title>樂府</title>,<text>開府當年已覺崩。鐃歌房樂亦奔騰。周秦瑣語傾朝拾。鄭衛遺風歷代承。王朴旣無全賦性。子瞻宜有不如稱。方音在齒人情薄。莫怪吾東效未曾。</text>
<title>俗樂</title>,<text>循俗爲調不覺荒。亦知絲竹漸悲涼。風流未蹈醇儒席。意氣偏豪節俠場。齊國好淫聲愈佚。魏侯忘倦志堪傷。繁華處處啁啾久。莫遣餘音謾遶梁。</text>
<title>舞儀</title>,<text>通倫導節表心容。不是婆娑倩笑供。蹈厲發揚文武異。翟旄干戚管簫從。霓裳已覺明皇誕。鷺帗堪除社鬼凶。翻目撼頭肩背掣。若今胡舞世誰宗。</text>
<title>樂器</title>,<text>金聲鏗坼石聲沈。土木能全欲和心。土欲應木 絃管合趍猶各譜。革匏殊艶 解以上爲艶。葉以下爲趍。 便同音。調來儀翮葳蕤近。感處跳鱗聽解深。白雪陽春今古絶。我憑斯器且幽探。</text>
<title>送韓太叟之任高城</title>,<text>天爲夫公活畫廚。板輿歸路指蓬壺。雲扶玉筍山皆骨。雪壓瓊坊海亦湖。秦藥却從簾外得。漢槎如自枕邊呼。吟鞭欲發蹤還蟄。萬瀑淸樽可待吾。</text>
<title>回甲詠 幷序</title>,<text>再昨年。是吾伯氏回甲也。京外親舊。多爲詩以賀。余亦和之曰。天公壽我四同氣。最少如吾亦半仙。兄嫂弟妻俱再甲。百三旬七又三年。及到今年。長姊六十九。次姊六十五。舍兄內外各六十三。余六十一。荊年亦六十四。合三百八十五年。五子二女。各有所生焉。並與其舅我翁我者而合計。已爲三十人也。皆欲設席稱壽。余却之曰。吾先世積德至厚。五代祖以後忠孝烈三綱之錄於輿誌凡九。是又人家所罕。而不肖無狀。早失怙恃。旣不能以菽水奉親。分甘溝壑。又不能以筋力報主。顧於忠孝已缺矣。忝厥如此。年壽何知。程夫子有言曰。人無父母。生日當倍悲痛。況以望七之年。遠隔同氣。每一念至。不覺霑襟。抑何甘於杯酌也。旣以語應子女。更用邵城慶壽䪨。演而爲一律曰。庚甲重逢癸巳年。一方爭道闔家仙。升沈有分皆隨命。久暫無常各任天。初計豈圖稀壽域。異鄕還結晩生緣。劬勞倍切今宵恨。謾把悲哀誦昔賢。</text>
<title>次杜甫八哀詩 幷序</title>,<text>甫也歎舊懷賢作八篇。其自序曰。前後存沒。遂不詮次。余亦不計官爵高下。只從年齒。以步其䪨。權副學瑎。皆玉。己卯生。丁丑沒。 壽五十九。次少監蘇源明。玉壺氷霜澈。豪氣壓靑兗。腸錦喝雲烟。肺喊收墳典。輕芬濯似縑。繪藻凋縈巘。營壘逼唐高。往往神臉泫。驚鴻夜嘶碧。霽月秋映蘚。雕鏤物色暄。巨細隨分願。沿溯曩跡驗。淺深從慝善。彤墀應製頻。玉簫遲鳳輦。名高吏部佐。藝絶瀛洲選。籌司屬望尊。講席弘猷闡。筍班壓卿月。所歷皆華踐。畿關按節高。四牡原隰趼。江山入啾叱。倦輒幨帷卷。庚甲再投荒。喟呻隨理遣。鵑血午啼頻。積抱傾盃展。葵忱倍自切。日夕隨陽轉。吾觀遷客愁。必先忠邪辨。莊斥不鳴鴈。柳誇隨嗾犬。若推此道說。嶺海亦壇墠。嘗聞少陵咏。卷帙猶禁臠。亦有嘲詩曠。情到卽不淺。堪憐匣霜繡。孰許陸犀剸。風期日漸晏。悵望空懷緬。金環忽赦宥。粉旌旋道搴。天道也如此。斷沮來世勉。源明昔遭擯。議者謂投贙。顧我類井蛙。譬若談天衍。齒短竹林會。慨切滎陽罥。深情許金石。謬眷收駑蹇。空將百年義。冥寞悵餘喘。時時誦遺什。不覺淸涕沔。荒阡草已宿。愧負蕉荔餞。李大憲鳳徵。鳴瑞。庚辰生。乙酉沒 壽六十六。次僕射張九齡良金躍在爐。瑞色騰邃礦。魁星匝日曜。鵠立鵷行整。淸藻奮益健。剩馥播還永。少陵誄九齡。致君焉暇潁。長街展雄步。踐歷皆華省。霜臺駁逐鸇。賢關誨息䵷。輿望屬昇平。廟議推楠梗。湖南按節偏。偉績騰隣境。分陝保釐重。利竅關愈幸。傾陷自古然。竭澤先甘井。時運況絲棼。秉軸迷本領。雄圖惜山潛。逸翮投林靜。天門一書呈。冷談炎海屛。南遷又西謫。榮辱心先省。深悶古籍荒。山海期銘鼎。顧我雖存息。猶是矇矓境。矧有魯莽質。敢與良史並。暉無綺麗擁。昉豈牋誄騁。才分不敢當。謬托還知警。玆推俗緣說。乃謝摸心影。齒忘禰孔年。交刎廉藺頸。存沒最關情。一哭仍阻嶺。希文不赴寢。衛玠無時請。漬綿我將携。何處是歸艇。李判尹玄錫。夏瑞。丁亥生。癸未沒。 壽五十七。次秘監李邕文章關氣數。却隨時運替。簡奧衰周失。雄博先秦繼。下此益頹圮。柯葉迷根柢。新奇體勢變。詭怪冠裳製。幽從鏡裡幻。渴唱毫端銳。浮躁摋難平。大抵空無際。惟公獨循環。世襲芬華裔。淳源浩不窮。濃淡非一例。風味質愈礭。稟姿仁且惠。淵永拾菲薰。雅潔衷身衛。傳神自有法。曷嘗啁啾計。層濤觸勢轉。亦不調格泥。咳唾輒驚人。性情寧阿世。噓雲錦爲腸。織布毛成罽。文會闢南漢。槩從丁卯歲。連年唱酬勤。益覺辛甘濟。箴規日夕切。壅輒薙剗穢。蠓蜹喟瓮天。慌惚驚鶴唳。逮吾星之去。始分公我袂。徽音簡如握。別魂情常嬖。棠陰倏相迓。認卓盤遠勢。公忽執余言。仄景乘雨霽。施措若不整。局勢反琉綴。吾聞此言感。快若蘇疾癘。一言果自廢。夜月愁望帝。文酒各自娛。窄境掉鞅稅。蹉咤歲期晏。折節誰擁篲。自古宦波險。澤畔多勍斃。播芬困愈馨。史海遺骾嚌。時運況値艱。所分惟左契。我時入海久。雨墮危芳砌。篇什數題寄。的的皆歎逝。最愛百無詩。句傑華愈麗。深怪桔槔霖。頓却琉璃脆。南嶺我又遠。兩地柴關閉。傳聞紫陌上。蔽氛多陰翳。霜老馥不衰。辣性猶薑桂。公議亦難泯。卿月還超遞。璇界帝樓成。玉樹風塵瘞。追思曩遊跡。彷彿言色厲。全歸子無憾。落魄吾尙滯。晴虹貫斗樞。怨憤衝燕薊。時展子美篋。六篇開蒙蔽。金原州一夔。舜卿。癸巳生。辛卯沒。 壽五十九。次郡王李璡舜卿天賦粹。世皆稱善人。形和氣愈淳。滿腔都是春。庚同里又同。竹馬招邀頻。龍門倏騰早。礭然非具臣。芝蘭漸飮馥。瓜葛更連親。聯翩絶猜嫌。共樂桃李晨。沖襟自有執。雅度寧受塵。柔姿肅且儼。怳若班馬駪。冠豸戒勿欺。國耳皆忘身。雙旌敞油幕。七佩垂玉麟。蹭蹬世道荒。隙光如飛輪。翻覆況靡常。局面傾且新。翔殘蟄不颺。鬢毛斑似銀。休蹤謝參尋。契闊常厄陳。時或黽勉出。守勁懷尤仁。憂治獸入阱。泰窮魚縱鱗。詞藻噴情逸。世事傾盃勤。乾坤廓不碍。綽綽將歸賓。鸎歌柳擲梭。蝶舞花爲茵。朝拋渭川竹。暮岸柴桑巾。時我落南顚。隔嶺猶通神。淸哦互贈幅。千里亦比隣。前年忽相失。惻愴誰與倫。回瞻一身孤。譬若河無津。樑月怳起余。鬱陶懷未伸。揮涕寫新篇。千載堪悲辛。金大諫夢陽。獻吉。癸巳生。庚辰沒 壽四十八。次司徒李光弼獻吉抱才雄。與我同庚甲。忱誠友道密。料辦輿望愜。操勁度又曠。態不諂肩脅。門闌席弘猷。豈但腐儒業。銀臺玉堂遍。惠文冠豸壓。吏績推圻輔。家政看僕妾。綜理觸心解。事功隨目獵。交遊且有道。所歷非徑捷。是由執守堅。亦不威武怯。頃年黨禍作。坐席寧自帖。北堂譴郵急。全家寄一葉。層波驗世情。顯榮看蚊睫。光弼昔死讒。謂掃長城堞。況晞薤露促。永秘龍泉匣。相公宵寐切。慌惚精神接。世路紛愈險。台躔灾又疊。湯網縱解面。謗書未洗篋。我獨我枕濕。中流怳失楫。倀倀無與偶。欲渡何由涉。冤憤尙不泯。請看貞女峽。李大諫玄祚。啓商。甲午生。庚寅沒 壽五十七。次僕射嚴武啓商佳士也。秋水湛寒晶。燁然懷尤耿。早騰赫赫名。心無有爲跡。介潔神愈淸。談勁戒勿機。切切涼風生。旣蔑芬華戀。又焉寵辱驚。時當蠻觸場。聲利蠅頭爭。一言或涉嫌。動必訾議橫。是以人無操。冷煖隨卿卿。惟公不世役。口舌皆自鳴。湖堂昔承恩。偏師獨攻城。銓部握管頻。不招非弓旌。持論棘棘抗。寧薄不關情。一節風稜裁。五邑施措平。毋烝崇節儉。徵稅樂寬征。餘事操觚翰。誦讀惟二京。盲史以著潔。腐令趣藻明。疏林冷蘂逼。雪灑光愈榮。咳唾貴市紙。談笑鬪墨兵。夜鴻隨征鶴。嘹唳足聽聲。淸要衆轂推。燀爀無留行。中坐百六險。扶搖翼不成。功名本無營。始覺浮雲輕。自此各參商。湖嶺阻班荊。䇺城昔暫出。倒屐禪雲迎。談屑劇霏霏。迭唱如竽笙。夢說又起余。歷歷肝肺傾。秋露浥霜英。乃與松竹幷。我雖謝不敢。緬輒坎蛙盈。品題覺不凡。況可計雲程。伯起忽先逝。晉豎又君嬰。一身已半割。斷金誰共貞。鷄黍阻范式。風流寂禰衡。青山果有力。隙地多新塋。臨風却怊悵。揮筆倍霑纓。閔吏部興道。季祥。乙未生。庚寅沒。 壽五十六。次司戶鄭虔吾聞積善家。厚福天必饗。根株亦自別。不獨濡露養。公門奕世久。萬口皆稱賞。鉛槧襲箕裘。氣槩多俊爽。鵬摶九萬賖。箇箇扶搖上。科名過十煥。二爲百僚長。經綸辦在手。拾宦如指掌。威望自有歸。況又多技癢。獨公淸而雅。遠近延譽廣。勁操棘不阿。坦抱期錯枉。英斷照輒該。判不遺銖兩。完名屬三難。世亦無標榜。期待自不偶。跡轍多來往。銓部昔佐衡。造謁休煖響。輿情棟樑期。赫名詞藻仰。門運際時阨。禍患彌穹壤。朋徒各潛疚。怳失扶危杖。筵奏奄隔塵。藝苑遂搴幌。長流各東西。事功委草莽。剛柔迭推遷。卦爻相摩盪。風藻倏已晩。乃折中流槳。蘇隣不許望。鄭貶猶拾橡。參商轉落落。惱雲看幾丈。南荒惜膳蛙。北塞嗟禦魎。離魂足傷今。友情愈懷曩。翻將石火芒。樸滅仍灰朗。方深楚澤憐。孰掉騷壇鞅。顧我絃已絶。寂坐心自想。肝膽漠無寄。謬眷焉被奬。將寢夢先讖。欲哭聲尤放。存沒自古然。又安咎世網。江謫若相訪。我亦述飄蕩。李參判震休。伯起。丁酉生。己丑沒 壽五十三。次司空王思禮。伯起恬靜士。早刷摶風翮。桂籍攀花再。跡不亨衢隔。始按湖嶺節。終躡溝婁磧。言從簡易省。意出芬華斥。惟其性雅淡。所以貞罕敵。邪逕念頭絶。執守惟三尺。時當朋誣際。衽席皆鋒鏑。毛吹鮮掩瘢。阱落多投石。獨公溫且勁。動輒堅營壁。是以世無怨。人亦不我擊。蓮榜幸同升。氣味知相癖。簸揚粃又前。恰然襟懷適。一面卽心傾。臭同非貴易。無時不共逐。有物輒先格。況兼啓商在。互資長短益。三人一體分。世亦知莫逆。中因宦遊隔。又値喪禍迫。消息阻脩嶺。不盡蛩蚷責。追惟夢感說。亦足光簡冊。風竹品公操。四贊隨器釋。援比各不偶。定非熏熱陌。風標歲期晏。辨論孤懷闢。頃年一麾南。左吭雄鎭搤。居近接好音。念篤分餘瀝。坌秀霑河潤。里謠騰歧麥。槩觀平生跡。心不形氣役。斯人不復見。始覺行身窄。捲却鍾王手。永閉長夜穸。嘻嘻宇宙局。寄賓歸亦客。芳芽茁漸長。素紈飄愈白。可笑人情隘。蟻垤空催績。請看蘭陔植。大勝金門戟。</text>
<title>孫斗一 漢樞 輓</title>,<text>渴飮蘭馨細濕脾。亦知松柏歲寒宜。生孤未訖淳儒績。世寂空銜識者悲。桑社昨年君夢促。蘗經何日我心披。揮毫欲副幽宮托。叵耐嗚呼季子碑。</text>
<title>次東坡賦梅䪨 幷序</title>,<text>東坡咏梅三疊。晦菴皆次之。噫。同梅而淸。淸在梅前。同梅而馨。馨在梅外。此楊廷秀贊洮湖之語。然却恐陳詩不敢當耳。擬將十六字。敢爲朱夫子擧手。人或疑我以私之歟。商山城外鳳龍村。有廢藏春能返魂。晶英不逐北風衰。玉骨何嫌西日昏。嘈童舞傳趙客觴。謝娘鹽撒梁王園。氷綃生澁亦不寒。問渠那得春風溫。粧團紅蠟晝疑幻。浻徹丹府宵猶暾。晞顏奇氣卽彼憑。興欲來時應掃門。含情自有格調感。訪蹊寧要桃李言。瘦影到處月如窺。我且酩酊空此樽。</text>
<title>公山定僧惟默。遠寄丁公藤。詩以謝意。</title>,<text>山人遺我一枝藤。云是丁公最上乘。莫向紅塵憂失足。聖門蹊逕已心登。</text>
<title>徐成叔 鳳來 輓</title>,<text>家事荒涼有若無。可堪存沒再嗚呼。平生習氣超塵軌。半世經功誤壯圖。緗帙向來恒作席。綠陰何處更提壺。冤氛夜逐晴虹發。未雨餘光貫斗樞。</text>
<title>欲慾辨 幷序</title>,<text>甲午暮春之昔。夢有詰欲慾者。余應之曰。循理不妨爲聖學。欲也。溺私方覺害人彝。慾也。客曰諾。覺而思之。亦足以辨。遂作二律以自警焉。欲目色耳聲卽善幾。凍衣飢食亦良知。端苗自具流形際。志願常生接物時。循理不妨爲聖學。溺私方覺害人彝。從來氣化推遷易。莫把心情更涉危。慾情勝雖易亦先幾。嗜好多端觸感知。驚浪漸高風擾後。濕烟偏鬱火炎時。公私失路遵谿壑。富貴熏心覬鼎彝。棖也不剛夷惠逖。世間何物可安危。</text>
<title>咏璣衡。謝李仲舒。</title>,<text>山人遺我玉衡儀。聖制分明座上移。窮格自從天品覺。測窺寧待日官知。星躔內挈三辰合。刻度高懸兩軸持。拱極如今環侍密。擬將羲績勖明時。</text>
<title>乙未元月念一。還永。</title>,<text>可笑商山皓。還從潁水潛。沖襟隨處足。來去却無嫌。</text>
<title>湖西過客李 道一 投一絶。盛稱江居之勝。且提淵明，季鷹咏我。走筆次韻。</title>,<text>夜月江簷外。春光社雨餘。白鷗方睡熟。誰識病相如。</text>
<title>晴川</title>,<text>雨後晴光鏡面深。滿山青翠落岑岑。風來有激看天理。物過無留驗我心。淸藻逐波皆出沒。白鷗如世亦浮沈。臨流却憶層湍勢。潑潑源頭半是陰。</text>
<title>書丙申曆</title>,<text>人於動處必誠身。獨我工夫有未新。若計今年三百日。不知何事可依仁。</text>
<title>洪監司 重夏 輓</title>,<text>交古窮途重。才今利器難。況如膠漆義。當取藏蘭看。縷織疏猶結。潢流旱易乾。念君仁且愨。饒我嗇相寬。俗眼翻懷白。囊砂轉映丹。噓唏吾輩晩。跌宕世蹤寒。興谷懷常悅。貞墟鼻自酸。若夫南漢會。尤覺夜臺曼。汗馬乾坤窄。雕蟲歲月殘。紛紛皆土蝕。落落復沙摶。縶宦通如塞。驚弓怕更彈。身將山外隔。心許夢中殫。前歲招邀切。斜陽笑語懽。袁安猶臥雪。方朔豈貪官。炳義惟緗帙。檀風不素餐。二藩曾按節。雙鉞又鳴鑾。別語逾三錫。凶音惱百端。聖情人鑑失。良史子名完。已識無絃咽。其誰瀉我肝。所期蘭又茁。蟾影不嫌單。</text>
<title>贈詩僧克倫</title>,<text>世蹤喧愈寂。禪骨瘦如詩。我欲無中有。心灰爾亦欺。</text>
<title>丁酉孟夏十二夜。夢得二句。所謂志槩雄豪氣不麤。自期精鍊在工夫者。雖似誇大。亦不甚遠。遂徵其實而足之。</title>,<text>志槩雄豪氣不麤。自期精鍊在工夫。如今漸入衰頹地。始覺吾形亦甚拘。</text>
<title>圃隱孝子碑閣</title>,<text>淵源道學一村墟。碑閣分明孝子居。冤氣千秋消不盡。滿山蒼翠至今噓。</text>
<title>玉山雜詠</title>,<text>體仁廟白鹿宏規揭額新。廟名何事獨提仁。全心合德天應賦。喚愛成端性又純。是以孔門常說妙。更從羲卦却有神。形容至此方無愧。一字能模萬古眞。碑閣豐碑本爲墓墟成。四絶移來倍有情。聞說孔林樵牧遠。自然恩義感羣生。無邊樓 次東岳浩蕩晴氛不的名。隙篩光影觸眸生。請看暇日憑闌興。八九胷襟獨太淸。洗心臺 次近思齋銀瀑垂紳玉洞深。更邀山月夜臺臨。槐陰密密林霏漲。却把晶英較我心。養眞菴 次灌圃䪨文元當日傍雲棲。一脉千秋尙有溪。後學如今星斗仰。水中君子木中犀。獨樂堂 次五峯獨樂堂最高。溪山分外奇。況有手澤在。先生昔居斯。後學藏修遍。新安古宅悲。淵源從古得。謨訓覺今垂。臨風愁獨立。霜月與人隨。其二 次西厓物理隨贏積。恢恢地有餘。觀今淸景溢。認昔大人居。至味酣如獨。浮榮觸漸疏。往懷來亦悅。眞樂問何如。濯纓臺 次近思齋窮吾獨也達吾行。始識滄浪有濁淸。我亦名場淪沒久。滌塵尤覺愧簪纓。獅子巖 次近思齋獅似晴虹影臥潭。鏤雕形色可幽探。餘波噴薄牛鳴地。中有先生講道菴。</text>
<title>沈承旨 季良 輓</title>,<text>知公殊馥殿春香。向夢如今亦渺茫。秋菊已霜風竹雪。世間誰識我存亡。</text>
<title>次回甲詠壽成季輝 瑍</title>,<text>洛社先丙生。騷經後寅降。四千零百午會之算庚始周。七十餘三上元之回甲又半。在五福而一曰。較二毛則倍之。篝釭曜於鬧筵。知者蓋寡。繡匣霜於豐獄。冤氛益衝。居然棲棘之多年。惜乎種瓜而及日。磨蝎安命。坡翁之謗譽卽同。鳴鶴緣身。文公之意趣可想。人皆稱當觀其晩節。我獨謂無踰於老臣。方瞳自古說高年。脚底奔趍六甲仙。鷄試未牛皆識命。鹿符沖鶴所能天。乘除却算回回曆。滌濯知消萬萬緣。遺老卽今香社最。狄盧堪比菊潭賢。其二大抵跳丸倏電過。一生憂樂較誰多。馮唐已老潛郞恨。李廣方窮醉尉訶。當日好懷知淡泊。向來淸藻怳陰何。春光獨活靑坡曲。渾室常調昔昔歌。</text>
<title>次成季輝</title>,<text>十載離懷一夜分。滿山層矗摠愁雲。男兒聚散元無限。笑折黃花欲贈君。</text>
<title>次圓溪聯句</title>,<text>山內招邀第一流。滿堂衰髮不禁秋。仙凡合席詩三疊。老少傳心酌幾籌。是日霪霖天外注。此生軀殼鏡中浮。遙淙赴壑晶阿沒。濕籟粧林玉洞幽。梅塢物開今夜色。竹簷人豁去年眸。枝頭更迓蟬聲咽。定向吾儕說勝遊。</text>
<title>夫人宋氏遷葬輓</title>,<text>母子相隨指北行。此身如獨若爲情。先山自有應歸地。莫向南天更問程。</text>
<title>亡子如綱遷葬輓</title>,<text>掘送他鄕母子魂。獨留江閣倍聲呑。晴虹帶雨丹旌濕。却灑荒原更血痕。</text>
<title>次曹仲吉 善廸</title>,<text>老脚携筇傍籜龍。白雲深處聳奇峯。懸知浪迹甘龜蟄。若說工夫在蟻封。隨處襟期團似月。貺來藻律快生風。床前未話心中事。欲寫離懷意不窮。</text>
<title>午夢次希夷</title>,<text>我耽睡我耽睡。木爲枕天爲被。尋常掃石。方寸拓地。蜩退殼存有一吾。先爲心甜後眼睡。俄登泰華。倏泛彭蠡。有事輒行。無物不備。凡天下動息。孰非夜朝氣。異矣。吾方混沌形外。華胥域裡。此眞返魂。非假剝皮。忽然醒看黍熟。芻狗無托。蝴蝶自墜。</text>
<title>全歸辨。次趙觀察䪨。幷序</title>,<text>孝者。誠愛也。初非假外而作番。吾人自騎石以上。皆道周紹之孝者。以紹之不有其身也。水火又非人力可及。故書儀曰。先救遺文。次祠版。次影。是以手澤爲重也。文公家禮。神主先於遺書。此以神之所依爲最也。先後之辨。兩大賢所志雖殊。古今說火。未嘗以滅身爲言者。蓋不敢以先父母之遺體。自我而毀之也。是故新宮之災。但曰三日哭五日素而已。或以此疑權公 名穆 之輕重。余曰。不然。孝非一端。皆各有至善之地。平時所遭。只據其常。若夫意外患。二人同行而遇虎。謂我有親不敢許死云而不救。則程子斷之以大不義。據此則處變之道。可於義理上決之。世以鄠人刲股爲不是。獨不敢以入水抱屍訾曹娥者。知其誠之切切非假也。今以平昔出天之孝。猝當廟燬之變。其至誠激發。非直身不敢自有。心亦靡他。何暇較其禮之有無也。觀其抱主拳跼而不動一步。則生前奉盈之念。藹然可掬。跪膝尺寸地。是其心安處。此時慈天至理。粹然於方寸。曾，閔之心。決無可以加之。寧不謂之至善乎。況其先救祠堂。次及几筵者。亦猝乍頃三摺而得中者。天經地緯。可少缺於是心乎。不佞廿年寓此。得其人頗詳。且知其厚德君子。然向也見公之容。今始見公之性。雖燬亦全矣。遂次觀察公䪨。以爲全歸辨。烈炎安似寢。拳局覺心彰。國有除官命。人稱孝子鄕。此時知性盡。何可較身亡。我作全歸辨。聊褒一字揚。</text>
<title>次明谷韵。寄申使君。義集○幷序</title>,<text>不佞未弱冠。喪先考。翼年捲下於邵城之墓所。服闋後。東崗老爺專枉曰。不面而訪。心之也。其或例觀乎。仍與之吐露心肝。信宿而還。其後不計道途之遠。或留三四日。或留一兩日。至七八年彌篤。時或有不敢當之謬托。乃又曰。何不一謝。余作而曰。先君契年中。獨老爺眷愛至此。此豈年少者之所期。雖執箒猶幸。而凡事誠外無他。豈欲使此蹤。奔趍於世路乎。老爺矧之曰。小哉。非所意於所期待者。決科後入城。則老爺已下世矣。平生所耿結。堇發帷堂間一慟。始與明谷相公暫伸慰禮。其後因公幹。一造其廬。相公亦知其舊好也。昵席而邇之。且問經籍中數三疑晦曰。閏法一章。更無零度乎。余曰。四一之外。尙有餘分。合計一百三十年。當積二日。此蔡傳所不道也。又問何在。余曰。仁山說可考。公顧謂季章 李判書寅燁 曰。更詳之。壬午首春。余膺海命。路出鎭川之草坪。時相公以三箚被謫。蒙宥而未返。薄曛投謁。則欣迓倍昔。語次間。問我以律呂新書。余曰。此非倉卒可口。公手酌一螺杯。起取庋閣間所簞裹者而躬傳曰。先子忘年。耳目良悉。況於笥篋中。尙有往復手札。雖不敢以友道迫君。君我間。豈容外貌。余曰。先大爺盛眷。尙積在心胷。相公又以所不安之敎敎我。我豈敢俗態萌心乎。然西山一書。必先五聲可解。相公出示韵略後序而訊之曰。世宗朝訓民正音。證定於遼東學士。是與邵氏經世聲音爲表裡。此可爲則乎。余曰。五方之呼吸不同。故吳楚傷於輕淸。燕趙病於重濁。秦壟之懶音反急。梁益之平聲似去。所謂反切。不過立摽箭射而已。若其天稟鄕語。亦非此法可通。是故東坡。蜀產也。方音已偏於腭。終身經紀。未得其一樂府者。固也。我東亦偏於齒。雖以李相國，權陽村之文章。終未解音律者。理勢固然。竊謂平羽界面調。卽東方之琴操也。以此諧之於俗樂則可矣。中土正音。決非楚語之可齊也。相公又問曰。金木水火。皆各有本音。適此則可諧乎。余曰。不然。牛吼爲宮。雉鳴爲角。羊呼爲徵。豕叫爲商。鳥啼爲羽。此雖大綱。禽獸亦各殊稟。何可同也。古人以石磬爲通天下一音。然此亦有風土之別。據此則季通所著之法。法可考而聲不可譜也。惟德性純至者。自得其方音。第不可推之萬國。其日所酬酢雖不一。歸趣大略如此。而伊時街鼓約再動。不可以遲矣。兩情脉脉。殆若不可分者。公又勖之曰。明或可留乎。余曰。難矣。臨發握手。甚有不忍之色。及下階。公又出立曰。聞有亭榭所詠。可繼此而得見乎。余旣背庭碑矣。不敢蔓語。但曰無可示人。公再三丁囑。余雖謝不敢。槩已黯黯。自不覺其首回舂輟。後與其孤 昌大 雖無雅分。犯禮發書。以道其愴惜者。亦此也。今則副學又不在。三世存歿。緬亦悲矣。想其門闌已寂。無可續舊。中心所悼。生死結矣。乃於刊集中。次其遺什。寄示東閣申使君。此亦元賓之意也。嗚呼嘻噫。太極 三首着有形疑露。崇無迹似粗。際涵雖體靜。當動輒分殊。獨木生多葉。千渠注一湖。太虛玄愈默。消息在河圖。粲然如欲活。非寂亦非粗。極至名難定。太無義自殊。影模看馬畫。論辨想鵝湖。可笑梭山輩。寧知有此圖。至理昭昭特不名。就深稱極義隨明。初從太字形容見。更說無而首尾成。動靜肇端皆著象。陰陽隨氣各分情。生生化化機緘妙。獨有圖書可賾精。周易 此以下次韵外。又加一首。奇耦相形在畫先。昊文觀兆各坤乾。爻辭始自周公演。卦象旋從孔聖傳。桑柘異規房納甲。揲蓍推算管窺天。太玄且襲莊周脉。獨有程朱義豁然。周官以上獨龜鑽。說卦由來始理看。黃帝首坤湯亦襲。烈山先艮禹猶刊。京房路脉田焦費。郭璞麾幢霸賀寬。康節已遐占法晦。火珠行世自欺謾。尙書從古傳來歲月巍。卅篇能免火秦威。皇三世史遐宜略。精一心工着似微。誓誥可觀從衆意。典謨愈覺襲天機。雖然範數橫馳久。小序堪爲識者唏。紅女口傳複壁藏。古今文說有無詳。聃經與奪何書引。汲塚欺誣作者荒。周策啓縢多妄着。多才多藝等說。南軒曰皆妄傳。 武成漂杵半虛張。三謨二典稱艱澁。禹貢吾知最井疆。毛詩筆則編存削則删。逸詩笙籥不相關。雅風頌識沈潛後。賦比興看趣味間。淸廟缺商由洛息。閟宮收魯自豳還。無邪未或懲人性。鄭衛如今半做閒。商周遺什亦收秦。三百篇中聖筆神。譏刺互兼風雅變。泮駉雖濫頌歌均。桑間濮上淫哇古。艶後趍前協韵新。朱訓又稱毋不敬。却將餘蘊更搜眞。論語述聖諸賢迭記言。漢人能復合三論。規模緬昔淵參得。閫奧開今註疏存。推究未形難盡意。體行方識是眞源。先儒集說朱門最。誦讀由來不覺煩。曾經肉菜此中探。譬彼醇醨色色斟。堂廡設鋪推席坐。道途開坦給車尋。昕宵謦欬疑承誨。咫尺騫淵怳露心。當事做成應自識。不須微妙更言深。孟子仁義先提始到梁。五書精力易尤長。分知養氣皆希聖。不是違經獨勸王。功業已排當路說。蹶趨愈覺浩然章。仙禪未著聃書隱。闢墨須看更黜楊。巖巖氣像泰山尊。却把根源發縱言。開口每將仁義勖。話心先擧性情論。飢傖曲示加餐厭。寒者方知挾纊溫。可笑世人譏好辯。此時楊墨類蜂喧。中庸嫡統相承率性經。一篇修敬在存誠。中無倚着心宜正。庸取平常理易明。親密不徒夫婦察。顯微奚但鬼神行。吾知擇善方爲軌。位育端由謹獨精。非遠非奇亦不偏。父師承統祖孫傳。危微却說重瞳後。費隱堪推太極先。休訝篤恭寧宇宙。亦知飛躍在魚鳶。憂深廢墜工還約。聖學淵源獨此編。大學三在丁寧已說詳。未應煩複更提綱。如愚莫問能追緖。曰唯安知必識方。是以聖言推順逆。亦將吾道付存亡。遺篇戴記淪沈久。不有河南孰表章。入德初門立學基。大人功業儘無遺。三綱已隷成功說。八目相資復性推。聽訟失收論議雜。先儒皆謂止善結語。非釋本末。 致知無缺 在經文中 簡編疑。賢關啓鑰今猶塞。更把行程勖後期。</text>
<title>南居昌 老明 輓</title>,<text>前雖有兩情。世故擾極。蓬扶未資相直。後雖有數面。行旆輒忙。沙摶倍覺相傷。公雖欲訪我。無筋力可掉剡舟。信息頻投。我雖欲省公。無意況可客馮館。過從自罕。窮不失操出於性。官不稱器緣於命。八十光陰催駟隙。蘭陔所遺豈籯金。欲寫邊簫樑月怳。可憐空和四雖吟。</text>
<title>觀獵有感。辛營將致寬。亦與之偕。</title>,<text>老將挽弓向月彎。夕陽山路臂鷹還。可憐狐兔皆藏窟。却借狗功更發姦。</text>
<title>聞有北伯擬望吟。寄蘆塘良谷。</title>,<text>嶺外來音俗。沙禽恐背吾。姓名寧碍世。春色滿江湖。</text>
<title>舟中次鄭汝大 碩臨</title>,<text>水閣臨溪玉色浮。更邀騷客夜登舟。殊光不碍青蘿月。佳節又當赤壁秋。多少杯盤蓮桂籍。兩三絲管萩蘆洲。慇懃欲寫題名錄。獨我芳盟最白鷗。</text>
<title>閒纜濟川舟</title>,<text>天旣爲人濟不通。洛波何事獨愁風。龍驤萬斛軒轅制。象屋三椽廣雅蓬。援溺未酬加額望。渡危焉有澤民功。堪嗟世路長如此。槳楫徒閒避世翁。</text>
<title>甲辰立春 三首</title>,<text>稀年加二志先盈。理義如今視不盲。情願己無財色宦。學工惟欲順和貞。鳴騶絶響晴窓靜。意馬休踪坦道成。毋愧覺從幽獨始。更將誠敬勖平生。有義理悅我。無事物迷我。典籍益親我。聖賢亦私我。我人人人我。不人不人我。人我固在我。不人亦在我。</text>
<title>次素窩除夕韻 素窩孫玄叟堂號</title>,<text>五夜鷄聲唱我籌。一杯能滌古今愁。驚心逝旭人皆惜。溢面韶光子獨留。卞豕經功憐子夏。押鷗船興惱陽周。飜嫌世界幾成黑。更把霜毫種白頭。</text>
<title>漫興</title>,<text>自從南下日。皆號舌耕人。格外三紅秀。生涯四皓貧。古稀吾歲過。時尙物情循。但念君恩重。不堪作幸民。</text>
<title>寄孫玄叟</title>,<text>依俙顏髮隔秋冬。此去良村問幾重。山阻西湖傳客鶴。海騰東野幻身龍。浮雲不碍相思夢。明月應隨互往蹤。玄叟亦能知別恨。盍簪何日更吟筇。</text>
<title>樹陰壇</title>,<text>嵬然特立際騷壇。庇物容人氣像安。端葉已從根蔕密。附枝將比棟樑看。飄搖夜月承天照。漏泄春光拓地寬。冠蓋却嫌槐市鬧。廕庥何處不蒲團。</text>
<title>慕聖吟 幷序</title>,<text>堯，舜，文，周，孔。固皆如天。而復，宗，述，亞，濂，明，伊，晦。亦所酷慕。卷中顏髮。怳若各覩色象。恩如天地。愛猶父母。任情述懷。情見于詞。今世無函丈。贄心獨聖賢。至情如父愛。奇疾怳醫痊。眼覺儀容接。言疑氣魄傳。夢中時拜手。何日可承鞭。</text>
<title>甲辰生日</title>,<text>重逢七十二回庚。膩管瘦絃豈我情。探籍縱無深灌澤。慕賢猶有獨私誠。天生此物初非偶。日趂殊功晩不成。想得劬勞胎育意。可憐孤負世傳聲。</text>
<title>春秋 幷序</title>,<text>自古諸儒。皆以爲褒貶書。淺見獨不然。想得天運自然生殺。何嘗有意於福善禍淫之跡也。方當講義。深以違拂四傳爲惶。偶閱語類。綣綣於門弟答問曰。何嘗有意用某字。使人知勸。用某字。使人知懼。以榮辱人。且曰。直書其事。觀者知所勸懲。終不爲註釋。得此然後始覺鄙意之不甚謬也。遂感而成之。吾觀筆削亦天經。大抵寒溫逐節生。非是物形褒貶寓。自然人理品題明。諸儒未揣言猶澁。四傳遺綱義亦輕。惟有紫陽文不釋。至今餘意覺留精。</text>
<title>雜詠 四首</title>,<text>屋邊阡陌大道環三面。高低地勢然。苟無煩躁意。紆屈亦平阡。朝陽暮角月照庭心午。鵝嘹入塞聲。太平恒在酒。斟酌到三更。竹林晨鍾遠寺晨鍾發。聲聲輒省心。滿襟猶夜氣。床上更調音。周南牧笛忽聞山色裂。聲在小橋東。五羖今無一。堪羞犢背童。</text>
<title>黃白二菊。至冬始發。</title>,<text>節物重陽最。當冬趣益奇。着深培已久。開晩落應遲。陶姓嘉名錫。貞姿軟色持。雪霜猶不挫。生意歲寒知。</text>
<title>墨硯覆席。自成妙畫。</title>,<text>落墨摹形逼。天公亦喜梅。經營誰運筆。慘惔怳埋苔。雪萼憐鴻漸。瓊枝憶麝煤。神工奇又妙。單葉尙毰毸。</text>
<title>十月梅</title>,<text>玉骨輕盈得氣先。梅偸春意假花傳。孤高不減繁華色。靜默猶持造化權。淸影較心知有膜。碧香隨鼻覺無緣。瓊姿未必皆吾勝。却把精神更欲肩。</text>
<title>題乙巳恩賜曆</title>,<text>天眷辛勤憶老臣。瑞蓂偏及漳江濱。燕分始自中圭望。夏正終非大統旬。當日寵頒知在朔。向來恩點覺生春。況今至後陽隨發。字字銘心倍拱辰。</text>
<title>乙巳立春</title>,<text>羣經雖晦覺心通。槩爲生平格致工。惟有易爻窮不盡。假年吾亦祝天公。</text>
<title>入門詠。贐安就三。</title>,<text>凡人勉勵貴相資。大抵吾心不可欺。天理合時當識性。世情牽處易歸私。曾經切切誠爲藥。思傳勤勤敬作規。嗟汝一身方是獨。遠來家業莫忘追。</text>
<title>名聲駁</title>,<text>物於浮世貴無聲。爲毀爲譽所不營。鼓子有花非實響。鈴兒雖草亦虛名。含光未厭金珠蘊。混色何妨土芥輕。最是陰陽皆默運。藹然生意自然行。</text>
<title>孫玄叟輓</title>,<text>歎息人間蔑友情。獨君馳逐又先亡。三朝未試經綸業。少日空留侍御名。期會悵今嗟永失。唱酬違昔恨尤長。青山有力邊簫苦。樑月荷亭倍濕纓。</text>
<title>全歸檄</title>,<text>宗聖啓手足。豈但爲髮膚而已。一或疎忽。皆未免毀。此物。雖不以涉危傷肢體。點撿平生。無非自罪。父母所遺。不敬至此。何敢以姑不戕賊自恕乎。曩與子相懷遠。悉陳所恨。且勖其戰兢之不可不勉。不數日。子相更來曰。歸而思之。亦無毀傷之處。此可謂稍幸乎。余曰。豈不然乎。非賢所及也。處身而暫設慢容。自欺也。接物而微有泛忽。自欺也。讀書而一字錯看。御家而一言或差。皆不及於意誠。必須內省不疚。快然充足。無一毫疑貳。然後方可合於曾子之訓。何言之易也。子相更跽曰。固欲以小識大。今果聞命矣。敢不刻心。遂感成一絶。宗聖當年已自量。一毫羞怍便摧傷。平生接應吾知悔。却賀良心戒牿亡。</text>
<title>謾吟</title>,<text>無思無慮亦無賓。朗月淸風接似陳。筇屐不妨今夜雪。腎腸猶保舊時春。床頭細嚼心尤樂。筆下長波味愈眞。唯有卦爻看未徹。此生何日可通神。</text>
<title>聽蟬</title>,<text>飛遊來往必高枝。一念何曾口腹縻。翎縷薄紗虞繡色。項綏斑彩漢官儀。生平自擬無心物。退後方知蛻骨師。最是俗緣消不得。每將聲律乞吾詩。</text>
<title>感通闋 幷序</title>,<text>心所不知。鬼神亦通。先儒槩說此理。然此云鬼神。初非世俗之所稱也。精誠所到。造化皆鬼神。商宗之厥象惟肖。明知其至理相感。夫子之夢見周公。以其有行道之心也。康節聞希夷之學。忽然遺忘。因夢更覺。此又是一證也。余本罕於夢。夢輒奇中。七歲東郊之還。始符於十年之後。頃年陶村之往。乃兆於數月之前。此二事雖若吉凶之無關。亦能前期預占。天理之不間於微細者。若是其丁寧。以此益驗其暗室之不當自欺也。老蟄以後。託心於經籍。及到講易。已知其才分之難透也。昨今年來。刻意思索。未嘗頃刻或忽。心亦積久凝着。如旣濟之東西隣。說卦之科上槁。忽有夢解。其後始見孟註之訓科爲坎。已足可訝。而艮說中虎本於頤。五狐本於蒙。初雖出本卦。亦夢於他象所引。豈化工憐余之塞。憑心神以通乎。抑游魂將變。以發天賦之本體耶。遂感成一闋。人所不知處。鬼神亦使通。夢中時自覺。天理信無窮。</text>
<title>次康節詩 幷序</title>,<text>富鄭公欲以官爵勸起。康節詩謝曰。相招多謝不相遺。將謂胷中有所施。若進豈能禁吏責。旣閒安用更名爲。願同巢許稱臣日。甘老唐虞比屋時。滿眼淸賢在朝列。病夫無以繫安危。任情直發。毫無强作之志。遂忘拙次韻。天爲吾生若別遺。四端皆順七情施。行身已欲無欺發。作事何嘗有意爲。經濟在家非狎世。喜憂由物各隨時。昕宵所勉惟精一。自謂人心亦不危。</text>
<title>次邵子醉後詩</title>,<text>天開物理各陶冶。我率吾家獨彌綸。功業不推房室外。却將誠僞更規身。</text>
<title>次邵子答鄕人詩</title>,<text>陰陽炭上氣如火。物物咸開我亦人。生質不拘皆中節。本心無剝是長春。方知疾病緣明主。肯把芬芳作具臣。顏巷諒非憂惱地。飽飢都付太倉陳。</text>
<title>次希夷韻</title>,<text>希夷詩。比邵尤高。眞白雲襟藻。乃敢唐突攀和。心竅本虛豈染塵。感時惟恐暗滋頻。羞容帶紱知非貴。浩氣盈襟覺不貧。千慮却嫌三窟兔。一言能作十分人。風無破物霜無剝。始識吾生別有春。</text>
<title>春意</title>,<text>春入燒痕活畫成。遠山層矚近猶盈。輕芬暖着芳芽茁。瞑靄晴浮嫩蘂明。溪月鶴猜今夜色。谷風鸎送去年聲。天公不必形容止。却把韶光更賾精。</text>
<title>與成邦彥 夏耇</title>,<text>無思無慮亦毋欺。天日丁寧照我私。不識人間飢飽事。一心惟欲靜中怡。</text>
<title>樑月怨。悼洪判書。萬朝○幷序</title>,<text>邊簫何腔乎。特後死者寫情而已。況我先誼。已自童稚良悉。但有先後進也。肩隨最晩。向年再枉時。輒傾倒達曙。拙搆曰。世分聯翩久。又曰。知公如我亦無人。公亦許以爲記實者此也。及到海寺之別。兩情作惡。半夜樿燈。無微不及。且以摶沙歎迭唱。盛吟中當年王謝語。先獲此間情者。蓋指其年在桑楡。不得不傷心也。迺今挽紙轉傳稽到。今夕乃葬日。青山果有力矣。顧老脚無蹤。旣不能臨穴送歸。又未克薤調相紼張公之柩。庸待巨卿。抑又念之。如公全歸。豈但髮膚無毀。生死亦無愧。已作快活底升降。使我獨抱缺陷界愁寂。顧瞻斯世。于何更追二律。非以公爲必知。聊以道氣之合而泄吾之哀。艶趍一闋。亦果蒙地中評叱否。可疑。三朝恩渥九旬縈。七路仁聲八座傾。華不喜逢霜不剝。運無開泰志無營。周詳雅度人皆仰。取舍微權子獨明。半百曾玄盈膝繞。向來蓮桂亦殊榮。終南宅近輒相迎。先子交遊記得明。蘭麝襲薰知我晩。蓼莪餘痛待君評。川亭揭額方留面。海寺傳心尙惱情。朋輩卽今零落盡。此生何日更班荊。</text>
<title>曹仁伯 善長 輓</title>,<text>韜眞幽躅絶蹄輪。大抵經籤子獨親。華扁未酬勤囑意。翠屛空負倦遊身。當庭喜氣三星曜。繞屋芬芳百卉新。最是鶴沙筇影寂。白雲何處可搜陳。</text>
<title>新塗南窓。淸爽可愛 二首</title>,<text>物理開時有。風埃闔處無。拭眸常自活。天地亦方壺。浩氣乘秋溢。丹扃向日明。短筇時出入。魚鳥亦歡迎。</text>
<title>更次前韻</title>,<text>人非虛妄世非艱。浩氣生時性自閒。天理覺從玄默裡。聖經知出白藏間。良庖刃解千牛奏。妙射弓穿一虱彎。胷次若呑雲夢八。臥遊何處不名山。</text>
<title>神聖贊 幷序</title>,<text>夫子曰。我述而不作。鄒聖曰。大而化之之謂聖。聖而不可知之謂神。神聖果有界分乎。是爲贊。陰陽必待五行傳。運化分明有後先。心學聖承將發際。世情神創未然前。方知卦畫三才出。亦覺星文兩曜延。述作於人終始別。却將無極更觀天。</text>
<title>人理箴 幷序</title>,<text>天下只有一箇是字。外此則便是別人。陽村之自嘲自毀。何也。遂反而大之。</text>
<title>自重</title>,<text>軀殼初非偶爾成。亦知呼吸氣先平。生前魄壯乾坤窄。死後魂升宇宙明。人理或差天必殛。聖經皆是物無爭。凡今動靜如斯足。何必區區妄自輕。</text>
<title>自勖</title>,<text>人工須待廣胖探。不必他求不必深。行世若知無愧義。處身方覺勿欺心。窺高蔑有循常得。助長終歸越分尋。是以聖孫根本說。篤恭功業視調琴。</text>
<title>毋欺銘</title>,<text>凡人心地貴毋欺。一或萌私影輒知。夫婦有恩情易狎。子孫無忌志難持。閒居已覺潛形著。姑息終看末勢移。是以可危惟暗室。莫將膚髮愧神祗。</text>
<title>動靜愼</title>,<text>天下搖搖事。皆從動處生。此心如不攪。天理自然明。</text>
<title>不肖之違離家廟。已至二十九年。每當讎日。設奠望哭。自數年拜跪漸艱。今年則無可成禮。不得已停廢。記昔朱子曰。昨歲廑廑參祀。使人代拜。今則立亦不得。此先生六十九年時也。況此殘喘。又過六年。其何能用力。感泣而書。</title>,<text>此去先祠隔幾程。每當讎日輒傷情。如今已覺衰無力。是後應知哭不聲。豺獺尙能循物理。豆籩何獨阻吾誠。朱文七十猶懷感。況六加年倍濕纓。</text>
<title>大君先祖祠宇重修後。次宗會韻。</title>,<text>吾宗先業憶柴桑。落拓仍成立祠鄕。天下豈無雲貴地。世間難有露芬光。延陵昔篆嗚呼石。楚俗今粧賽爇香。昭穆更班重建後。薦紳歌詠聳殊方。</text>
<title>鄭正 行五 輓</title>,<text>皮裡陽春面外尋。一天明月兩開心。經綸在室人皆惜。進退無營我獨欽。行必古希非意强。志羞今合見幾深。分知活氣終難盡。不雨雙虹夜蝕岑。</text>
<title>被逮到龍仁。騎牛曉行。戊申四月三日</title>,<text>曾聞佳處在牛背。卽到行時穩我眠。靜寂如今心不動。始知天理本來全。</text>
<title>生日。憶程訓。五月二十三日</title>,<text>前年今日作孤斟。渾室歡呼我未禁。三木在身猶不愧。可憐程訓倍沾襟。</text>
<title>慘惔軸 伯氏以女婿尹斗緖所畫。粧以爲簇。故以是命之。</title>,<text>筆由無迹活。詩以有聲神。三絶長留卷。空悲後死人。</text>
<title>論詩。次李相國奎報韻。</title>,<text>吾聞作詩難。全完始爲美。工巧旣云鑿。淸虛亦不粹。骨格專在氣。語脉都模意。三偸 文偸意偸句偸 非本色。五淫是剽耳。色相談由目。音韻聲形思。不有超塵想。何望出天旨。冗俚腐卽俗。理勝詞蟄義。趣味流峙得。習俗餹蜜嗜。玲瓏皆性發。神彩非力致。漢魏風猶淳。唐宋草如靡。竄塗鬼簿點。鈍澁奎精匱。倘到幾微際。可知貶褒地。一字或差爽。便是幻藏僞。設有窺班占。寧免功虧簣。是以啁啾客。剩賭衲被刺。我今步公韻。諒亦魘中戱。</text>
<title>寒食思先墓。次子美七歌。幷序</title>,<text>杜工部寓同安作七歌。柳柳州於寒食。記哀情。白沙相公又次其韻。語極悲涼。今我來到於始生之墟。愴古傷今。默算平生。十九。喪先考。四十五。喪先妣。同氣只四。而六十二。喪小姊。六十三。喪吾兄。六十四。喪長姊。妻若子孫之先後淪沒。又不知其幾。多年落南。傷悼日甚。是年三月八日。寒食。十日。又先妣忌辰。皆未克躬親俎豆。朱子嘗自歎曰。古人有八十躬祭者。常自期年至此時。亦能如此。禮雖有七十傳家則祭祀不預之說。此必不敢不自親其事。自去年拜跪已難。至冬益艱。今春僅能立得住。遂使人代拜。今立亦不得了。七八十不衰。非特古人。今人亦多。不知某安得如此衰也。是時。先生方六十九也。越明年。遂告廟傳重。玩其辭而想其情。有足悲矣。我今七十七。比晦翁又加八歲。顧此樗櫟之質。安敢望天賦之松柏乎。適當節祀及讎日。情節宜如何。而咫尺之間。不能展拜。蓋自六七年。濕滯蹇甚。寸步不能自致。此必皇天后土惡我向先之誠薄。乃使之旁近自阻而然也。念及乎此。五情如割。遂援筆次韻。以道卽況。有父有父生質美。誨意丁寧猶在耳。辛亥始葬先壟左。壬申更移楊山裡。幼無所矩老無依。褥蟻誠深胡不死。嗚呼一歌兮歌正哀。靈魂何處可招來。有母有母久家柄。子女相依互爲命。近八所修尤昭儉。食不肥甘裳掩脛。三年塚旁無一見。大抵神道自幽靜。嗚呼二歌兮歌自放。至痛在心空懷悵。有兄有兄性剛方。回甲加五猶稱强。如何二豎忽成癤。痛惜空令遐邇長。平生友于自孝推。欲使癡吾常在旁。嗚呼三歌兮歌益發。遺戒昭昭自鍼骨。有姊有姊常不離。至情偏愛饒我癡。少姊淪亡長姊繼。甲午丙申先後時。同氣盡無我獨遺。九泉歸心如掛旗。嗚呼四歌兮歌又奏。孤露深痛靡間宵晝。有妻有妻性不急。箕箒隨方無燥濕。箴我夙抱惡榮達。訓子深規期樹立。柔嘉愼淑最慈良。福慶吾家宜日集。嗚呼五歌兮歌彌長。至今稱道在吾鄕。有子有子淸滿湫。二女幽閒根不樛。五龍趍庭長先沒。鴈班安得雙雙遊。三蓮先折一桂唱。斗覺遐棋猶不休。嗚呼六歌兮歌愈遲。所慰何關但容姿。有孫有孫天性知奉老。箇箇明珠皆學道。八孫又產曾孫八。後生如今時尙早。其間豈無夭札恨。合計內外難盡抱。嗚呼七歌兮歌竟曲。老我希期愈欲速。</text>
<title>一方三然</title>,<text>孔顏所樂問何事。不改丁寧異在中。心地泰然方有悅。浩然然後可知工。</text>
<title>齒落 幷序</title>,<text>子牙七十。釣渭八十。惟一齒。筋力尙强。能至於一百三十年。雜書所記。固如此矣。吾今不及三年。只餘單齔而已不能步。遂戱而書之。吾聞渭釣只一 音奇平聲 齒。是後能加五十年。單嚼如今筋力異。不知餘曆幾何延。</text>
<title>冬至</title>,<text>冬至陽回剝盡時。藹然生意地雷知。天心已見羣陰解。始覺璣衡一線移。</text>
<title>讀書最樂</title>,<text>三旬九食懶縫針。百結先生亦惱心。至樂如今猶不改。始知吾癖在書淫。</text>
<title>庚戌春祝 二首</title>,<text>形無拘我性無私。動息何人有意爲。所冀平生心不愧。百年行事鬼神知。當春奇氣却疎愚。百念俱灰一事無。惟有滿腔祈祝在。此身行處此心扶。</text>
<title>心學</title>,<text>顧我心爲萬化原。譬猶羣動統乾元。禮稱聚訟爭毫末。理欲窮尋溯根源。是以亂筇皆失道。却知昭鑑自無痕。堪憐此學多歸路。莫把靈臺更誤門。</text>
<title>庚戌冬至 二首</title>,<text>冬至陽生物各蘇。一團和氣萬山爐。春風已到吾廬最。滿目昭光溢海隅。何來陽氣自心回。性發情隨理亦該。怪底潛雷偏感我。不知誰闔更誰開。</text>
<title>天下同一海</title>,<text>陽濕流通一局枰。各分溝洫間浮萍。初從蟻蛭開人域。更逐蜂窠刱國名。潮汐有期升降驗。載持無跡範圍明。吾知力量殊凡聖。泰小當年矚不盈。</text>
<title>三聖授受</title>,<text>人心易殆道心微。當日相傳已發時。欲識降衷初賦性。譬猶明鏡始生輝。淵泉潑潑東西決。歧路紛紛首末疑。是以執中惟在敬。却將精一戒知幾。</text>
<title>靈臺</title>,<text>赤縣高開氣海傍。未敷蓮蕚滿方塘。仁山左挹蒼龍勢。智水中分白虎坊。間閣不多排陣密。幕寮雖少執權剛。惺翁禦寇今猶古。壁守何妨悍馬場。</text>
<title>六藝</title>,<text>六藝於人最作成。孔門諸弟亦專精。心身不可斯須去。射御亦宜觸類行。意象注聲權子母。乘除奇偶視縱橫。吾儒大業無踰此。却把規模抵死營。</text>
<title>無極</title>,<text>陰陽變化合辭成。最太爲高極至名。當有說無言似倒。執虛觀實義尤精。初從羲畫形容的。孔子 更把周圖註釋明。朱子 堪笑象山知不及。却將來歷並陳評。</text>
<title>五經</title>,<text>彖象春秋聖筆成。典墳亡後此猶行。詩書採古言皆的。禮樂沿今理益明。初取二經資闕漏。更將三傳釋權衡。羣盲已目心情活。欲寇何能較墨兵。</text>
<title>春秋</title>,<text>傳心要法五經通。體本深嚴用亦中。榮悴在天天曷故。貶褒由物物皆蒙。隨幾順發知無我。據實平書覺是公。可笑諸儒恣臆度。却將操縱謂磨礱。</text>
<title>自恨</title>,<text>近八光陰一瞥忙。較量平夙悔尤長。精神夜月盈宜仄。氣魄秋霜暮益强。持守比前差有得。飮餤猶舊似無傷。所嗟工業多間斷。至訓何堪答聖經。</text>
<title>邵城四皓詠 幷序</title>,<text>蘇來爲仁州之鎭山。北浦南洋。三面皆絶塵。獨以一脉專氣於三十里之坪。其所鸞停鵠峙。以蜿蜒於兌岡者。始鍾而爲笥巖。有先人弊廬。中盤而爲水嶺。永叔居之。末乃爲花村。禹卿，萬始。皆世隣焉。此固毓精之所也。四家先山。皆在一局。吾儕懸弧於此。篠驂蔥笛。粤自六七代已然。先父老遺馥。已作枌社間口碑。況今金令李令。已執九九之籌。朴令亦躋八三。皆杖於朝矣。吾又從大夫之後。若過今年。當不後於狄監之錄。而溫公亦已齒矣。一酇中四箇貂蟬。得不爲吾鄕之芝嶺乎。乃於暇日。或携壺榼。謳歌太平。互相筇屐於詩社水石之間。皓髮蒼髥。已聳於遠邇之瞻。而各家之子壻孫曾。如蘭芬玉潤。人或謂之鳳將雛。香山當日。亦有是事否。若其洛社耆英。雖不敢望。自後人觀之。壽鄕眞率會。安知其不入於畫廚也。是爲咏。笥巖來脉自蘇迎。水嶺花村際海縈。泉石孕精君輩蔚。祖先遺澤我生榮。顏光不讓商山皓。簪佩能追洛社英。星彩卽今盃似凸。却將晴暈祝神京。</text>
<title>辛亥至月十二日入島</title>,<text>聖世流離客。回回更島留。心身隨處足。飢渴亦無憂。</text>
<title>元曉</title>,<text>淑光依舊在。亨運自今通。我固無先後。誰稱八十翁。</text>
<title>記夢 壬子</title>,<text>二月八日。夢遇高駕於途。圩頂 兀然束聳 阜頰。豐厚光澤 河目 似濁而光 海口。洪大而浩 溫容毅嚴。明是夫子也。疾趍而拜於車下。忽然降問曰。尙有情欲乎。起拜而對曰。五官已歇。財色宦達。服食嗜好。雖不能無。自量似微矣。又問曰。倫常如何。又起拜而對曰。父兄妻妾。長幼朋友。皆無可接之地。又問曰。然則五倫皆無乎。又起而對曰。只有戀君一念。耿耿不忘。乃又敎之曰。心固易雜。余欲更質則駕已發。雙輪單騾。無御而疾行。雖欲從之。末由也已。覺後思之。或是警我。又或不滿耶。恨未能更稟。遂感成二絶。八旬休百慮。四行亦無緣。獨有臣綱在。忱誠寤寐專。性情皆無關。心撓出尤易。若果全吾天。純誠本不累。</text>
<title>知舊每以未面爲恨。書以指師。二首</title>,<text>晩覺尊師地。皇天愛我偏。未萌先察志。何況敢求便。疾疢無非敎。風霜亦係慈。不知飢渴事。惟欲順天爲。</text>
<title>自駁</title>,<text>八十猶探理。其前滅裂宜。酢酬皆失道。雖歎亦何爲。</text>
<title>深衣 壬午年始製</title>,<text>羲皇遺制至今依。賈疏先差後益非。五十年來今始覺。不知明日更誰譏。</text>
<title>仁字靸</title>,<text>動足專依屐屧行。一身平否分毫爭。蹈仁秉義心常切。咫尺雲泥豈苟營。</text>
<title>順天</title>,<text>福善禍淫自古然。順時行樂始終全。栽培傾覆皆由理。大抵營爲是逆天。</text>
<title>晩眺</title>,<text>矮屋茨茅類繭窩。絡空層鬱夕陽多。山含欲滴還晴雨。海送纔潮更汐波。溪畔散光看蝶舞。樹間匀樂聽鸎歌。停盃欲寫河淸曲。詩思榛荒奈老何。</text>
<title>記老</title>,<text>耳爲聽者府。目作視之鑑。二用皆殊昔。分明氣所減。</text>
<title>鬧熱</title>,<text>深入專要靜。芬華已滿前。嘿山晴待屐。喧瀑白浮船。未發心宜寂。當通物輒牽。始知儒釋性。相反在情遷。</text>
<title>逗雲</title>,<text>奇禽異獸迭相推。岳麓開花片刻移。龍以氣升魂盛的。虎隨風烈魄强宜。仙官柱笏疑拖綠。戒釋垂珠更服緇。物態如今晨夕變。獨吾行止樂天知。</text>
<title>酬鄭大而 昌聞</title>,<text>細風疑釋抹。淸什愧盧前。老興豪堪爵。虛心泛若船。見端知貝呪。探寂認珠牽。動靜隨時感。江山亦變遷。</text>
<title>宣懿王后祥日</title>,<text>翟衛昇天久。喪期倏及祥。賤臣衰且病。窮島獨悲傷。</text>
<title>卽景</title>,<text>閱月禪房宿。塵心際寂消。海篩岡翠溢。山櫛渚紅飄。雨霽蟲聲濕。風高鳥翼驕。草螢奇畫一。知得卦爻昭。</text>
<title>酬鄭大而</title>,<text>可憐楓樹葉。先染已紅消。浩氣剛風活。羈踪散雪飄。不憂知體逸。毋愧覺心驕。否泰隨時至。盈虛亦孔昭。</text>
<title>還寓</title>,<text>石逕粧楓早。三紅已滿磯。谷神勤護物。應待主人歸。</text>
<title>自悔</title>,<text>顧我平生眼界寬。性情疎處暖猶寒。簞瓢任分安貧易。鑑水隨痕樂道難。晴海已知無碍石。雨峯終覺有濡翰。如今點撿多尤悔。却向靈臺更索瘢。</text>
<title>夫人祠堂入來</title>,<text>憶曾五十三年前。夫婦來居此海邊。祠版如今隨我至。一堂生死倍悽然。</text>
<title>夜夢朝天</title>,<text>賤臣乘夢入昭陽。天色垂溫八彩揚。初議相材援古切。繼陳民瘼話今詳。薰蕕已雜求鉏急。鑑水難持執拂剛。情志未諧辭退遽。着身冠服尙留香。</text>
<title>演易</title>,<text>先天始有畫。三易各殊途。象自岐豐發。理從闕里鋪。程書嫌邵合。朱義覺羲符。我亦文周衍。知非數學拘。</text>
<title>商山駁</title>,<text>入海翁今四皓年。紫芝何處可歌傳。經綸在室簞瓢足。絶勝當時玩世權。</text>
<title>上寺</title>,<text>隔歲重來地。居僧太半空。溪山依舊在。芳草尙春風。</text>
<title>癸丑五月一日</title>,<text>六十三年至慟深。每當讎日獨傷心。嚴顏尙記昕宵目。懿範如承訓戒音。頑命自能存視息。寸誠何敢望居歆。況今隔海村多染。闕祀悲忱益不禁。</text>
<title>我東世代</title>,<text>鴨綠之東鼻白南。海山開局土肥甘。檀箕定域三韓繼。關嶺分壃百濟參。松岳霸圖麗祚促。漢京王氣聖朝涵。文明禮樂今時最。趙宋儒風亦不慙。</text>
<title>偶感</title>,<text>客居京外久。人事晩來多。鞱晦吾何敢。浮誇世反訶。不文猶嗜籍。非蜜亦探窠。噬嗑雖無象。惟堪叩角歌。</text>
<title>嶺南詞 幷序</title>,<text>舜往歷山。見飛鳥作思親詞。其詞曰。陟彼歷山兮崔嵬。有鳥翔兮高飛。瞻彼鳩兮徘徊。河水洋洋兮淸泠。深谷鳥鳴兮鶯鶯。設骨張羅兮。思我父母力耕。日與月兮往如馳。父母遠兮我將安歸。怨慕之意。溢於言表。余方寓嶺南。適有庭柯。不勝風樹之感。作戀親詞。落此嶺南兮流離。有樹雙兮北向。樹欲靜兮風吹。川流滾滾兮泓深。幽巖樹鬱兮岑岑。天高地逈兮。思我父母疚心。日復日兮空遠望。父母沒兮吾將安仰。</text>
<title>次吳喜昌牧牛詞</title>,<text>朝出放上平田。烟濕長堤草色微。暮出收下平田。秋晩荒郊豆殼肥。貪羣小犢行且後。牡牛雷吼牝牛號。前年裂破項頭索。適會人空毀屋牢。今年又踏西家粟。甌窶寧餘半畒青。年年不馴長如此。我不寬假爾不寧。如何不自知。反欲鞦絲牽黃昏。到家更向棧頭喝。明日猛穿須莫憐。</text>
<title>次農謳 幷序○十四首</title>,<text>私淑齋姜希孟。咏農謳十四闋。頗古雅可喜。遂步其韻而佐酒。雨暘若自吾王御極。曰雨曰暘大抵皆時若。億兆願戴。亦惟曰不痒穡。天命又從而赫。譬猶光明燭。彼壤父不識又不知。但覺饒耕鑿。捲露上平下平朝暮歸。吾何暇待露晞。露濕禾稼潤。何惜霑裳與霑衣迎陽曉旭梯雲上。各從分曹相唾掌。朝陽夕露昨今殊。秧苗漸看長。提鋤提鋤提鋤復提鍾。鍾有餘飮鋤有功。鋤功醉人又飽人。我故勖不慵。討草稗與禾將無同。一時要祛田反翁。雖然害正不可容。翦除期盡空。相勸任便何須惜。不輟在寸隙。辛勤腁胝日復日。喫着常自足。夜不休。翁姑互相促。竟長畒爾畒竟我畒荒。唇焦口燥汲寒漿。我畒比之爾畒强。鋤不及心自忙。爾畒竟試看我之畒。我畒必倍爾畒强。爾畒竟我畒荒。待饁昨取青牟急。半夜舂杵猶留碧。濕薪遲火汲又遠。老姑況眯目。時自晏。忍飢須自力。鼓腹蔥湯麥飯滿莒。蔬餈豆醬堪匕。各自飽隨量止。南烹割亦甘美。鼓我腹臥樹裡。睡而覺無量喜。水鷄鳴水鷄鳴侑我巵。朝來獵村醪。至晩猶忘飢午頓幾夕。家釀不可遲。水鷄鳴侑我巵。日銜山落日欲銜半邊山。衆手齊奮又更端。暝藹沈沈籠樹間。不妨蓑笠曳牛還。濯足濯足何必勞盡濯。不多時卽聽鷄喔。聽鷄喔耟又握。牛衣中亦足伸縮脚。此不過暫時刻。濯足何必勞盡濯。望秋築我場詑農祥。溝有穰風無傷。日漸黃萬斯箱。社賽羊樂壺觴。誇農犢鼻當壚過。頭戴飛蓬眼生花。市童齊拍手。何物弄春華。荷鋤却向廛頭喝。爾曺焉能奢我誇。我若不敎金帛遷。爾亦無家。</text>
<title>次益齋雜詠。錄奉韓太叟。仍示花山，龍州，豐城三使君要和。客曰。樂府非人人可能。況東方自古無雅樂。子之爲樂府。不亦濫乎。余曰。凡所謂樂府。必得中氣然後可也。東坡生長於蜀。所偏只腭。音欲諧而未諧者。氣類然也。吾東聲音已偏於齒。何能普也。只依方音之平調，羽調，界面調。要不失五音。則何不可之有。客曰諾。</title>,<text>留滯周南 沁園春次將之成都此生胡爲落南。身世日飮無何。顧平日性情。小黠大癡。一江烟月。長篇短蓑。良圖未展。好光漸逝。世事如今隨綠波。惟其占湖山一曲。且棟危峩。山僧譬猶結夏。況典籍餘論漸覺多。或釣舫漁磯。睡輒忘返。觸境噴情。寫照費哦。是謂物中人人中物。傴僂寧嫌郭橐駞。莫謂處士自負。客子靑衫破荷。城皐 大江東去。次過華陰。九曲斗絶有心哉。爲吾青氈舊物。邂逅道人於此駐。不羨坡翁赤壁。萬翠朝岡。雙碧聳檜。子猷時棹雪。六友在目。亦覺霜下有傑。當知浩然亭上。認理且說氣。亦足以發。前子有言。後鏃中前筈。萬想雖滅。顧我方寸電奔雷厲。青山危一髮。豈若如來證。此心千江月。望採藥山 水調歌頭。次望華山。採藥山當戶。雄渾說永州。雲霞出谷高低。宜春復宜秋。上接紫霄丹闕。旁臨白石淸沙。戴覺六鰲頭。髻擢惱神工。何年截髮留。我日望費吟。哦筆不休。鷗鷺拖到烟嵐。蒼蒼入高樓。朝暮相看不厭。且將一道飛泉。滌此萬斛愁。夜邀江月落。冠巾翠欲流。上元玩月 玉漏遲。次蜀中中秋値雨。戊子上元日。多少樓臺處處拜月。玉盤珠毬出沒。寒江似溢。我有美酒新熟。況吾閣坐地陡絶。憑晩眺覺爽。無異九秋時節。停盃爲問纖阿何年月。創此瓊宮金闕。水精銀晃。更雜流霞凄咽。請看潞州玉笛。亦廣漢宮裡一物。露華白。是以皓我壯髮。舟中夜宿 菩隡巒月移殘郭舟移樹。飛花落盡淸江暮。隨處卽爲家。何曾一物譁。持魚且換酒。萬慮無崇有。睡熟仍蘆洲。華胥說夢遊。卽事 江神子。次七夕冒雨到九店。寄語潮陽波上仙。物無累我有緣。歸路暫憩。解裝卽盤筵。況有名山多古跡。乘吾興幾屐穿。倦輒瞑休醉或眠。雲滿前落誰邊。婆娑詠月。性情皆紙傳。波仙日日洗塵惡。亭下積萬斛泉。飮麥酒 鷓鴣天頎然坐我北窓風。何處浮香一脉通。吹蟻不嫌籌夜飮。喚醒方覺藹春空。酌無算興不窮。況又晴釭躡短虹。豪氣從來騷響逸。老夫贏得詑詩工。</text>
<title>和東都玉笛引</title>,<text>羅代玉笛詠於昔。蓋自東海神龍作。片片餘燼至今日。絶勝神文波息竹。人謂諺傳詑殊俗。我知燒燬非良玉。塊然一物又埋澤。閱盡濟麗千萬落。飛雲劈處響裂石。膩脂携來光照屋。從知神器不容滅。地靈千年勤護物。柯亭遺質尙餘直。七竅何妨形暫缺。金花棲節雪飜曲。解事良工勞日拙。悲來乎。繁華舊物此淪沒。我且爲君歌一發。</text>
<title>巫山一段雲。次華陰處士。四首</title>,<text>移卜商山工夫從下算。世事若前期。鷦巢不必深林窺。南飛却有枝。已堅移築計。誰斥買薪資。商山自古稱多芝。昔聞今見之。僦屋龍洞來時先繞郭。隨處卽爲家。求田欲學東陵瓜。棲遲計莫差。奉龍誠自別。乘鶴諒非誇。淸風明月不容賖。心安興轉佳。魯谷送友欲投如失脚。將策却無蓍。謝安離別當年詞。桑楡更愴羲。把杯傾釀懶。臨紙落毫遲。蓬窓盡日獨支頤。風情暗自持。華陰答書志乖長抱膝。書到足忘憂。長篇況說林泉娛。蝸廬困丈夫。華陰僧迹熱。龍谷客燈孤。相將趣味勖盤盂。毫藤也作需。</text>
<title>六有詩。效益齋雜詠。</title>,<text>樵有奴 效菩隡巒詩囊從古付奚奴。獨吾貧甚任樵蘇。淡粥崇朝餐。輕擔薄暮還。高低下石逕。忙迫洗塵甑。勤苦長如此。何暇織草履。汲有婢 效浣溪紗合計吾家數十婢。午炊晨飯無停晷。箕揚溪汲摠依爾。最是飢寒貧不庀。主心安得暫時弛。雖然效款亦堪喜。寒有火 效鷓鴣天祈寒煖堗莫如火。分付家童愼勿惰。況有幼穉仍薄衾。譬猶蠶繭自纏裹。寢無氈臥不妥。早爇薪撨烘熱可。是固天公所養具。淵明昔拜我將果。熱有氷 效互換格寒天誰已鑿斯氷。謾得官分解鬱蒸。樂土我思登彼域。擬將仙藥洗塵凝。晶英貯盌霜威重。一室淸涼怳玉層。石膸頤神風色活。九秋時節勝金陵。月有燈 效人月圓楣間高掛一輪燈。彷彿月宮昇。金蓮吐出寒氷。玉毬來自廣陵。晶光明滅。恰如桂殿聚却霜凝。試看漢帝九明之觀。仙亦無徵。風有扇 效蝶戀花我有武侯白羽扇。淸風颯爽時時來撲面。誰將逸翮付長線。魯縞齊紈空眼眩。涼飆隨手電光遍。五月不熱如在承明殿。秋來莫歎班姬倦。用舍行藏君不見。</text>
<title>八無咏。效益齋雜詠。</title>,<text>居無室 效洞仙歌本無定居。又安事一室。却憶當年離家日。初計豈遠出。展轉流落至此留。人稱四皓之一。僦屋傍蔚嵂。且管城東城北。處處多芋栗。雖然此屋終非我所有。不免患得患失。古語曰隨處卽爲家。抑何妨左右琴書以卒。食無魚 效水調歌頭盤無一味魚。飣餖自然疏。當餐擧匙不猛。所珍惟野蔬。公儀謾拔園葵。庾郞持籠採葷。所志諒誰如。此我分中物。何曾彈鋏居。聞諸葛必種不獨佃漁。咬得菜根。當事方做得且。況是薹莖如臂。却恐膸腦生筋生角不堪葅。若使朱門覺。味應不及余。琴無絃 效滿江紅我有檀琴本不絃。古調疏響暗中傳。秋風嶧陽。夜雨瀟湘。寒吹宛聽飛鶴音。晩濤猶憶蟄龍吟。覺爽籟自發。何須曲裡尋。性邪正惟汝知。聲淸濁皆我心。況岑岑靜寂。古意愈深。却恐喧譁彈一闋。未應蕭瑟動千林。聽者稀。惟有嶺頭松到來禽。鉤無曲 效大江東去我鉤無曲。不是任公投犗恣所欲。萬事無心一釣輕。何必盈車始足。滄波渡上烟䉴去來。綸細不任束。無人知此。山雨溪風相屬。當知鷗鷺坊中。乘興且忘機。可堪更僕。三公不換。百年無已時。處處芳矚。惜世路紛紛形役勞。夢斷山水綠。豈若吾身直釣且自樂。夜無夢 效玉漏遲至人本無夢。蓋緣心地自不幻弄。安閒靜寂。外物何曾觸動。又有工夫自撿。洞洞然斷無迎送。是所謂心全。比猶潭影自空。嗚呼我生已耄。顧何力拘束且磨礱。第有所勵。平生亦不算瓮。請看塵世上物。皆馬駻蠅凍。聊自寬。是以人或規諷。晝無眠 效沁園春嘗聞宰我晝眠。夫子戒其氣偏。信朽木不雕。糞墻不朽。況其怠惰。亦足堪憐。聖道至重。學工且切。矻矻孜孜日復年。惟其所樂者天。亦不任便。吾何敢自安逸。使心地益昏觀物遷。苟暫時放倒。輒入鬼關。走弄變幻。無處不牽。片刻之息。雖若零碎。推之行事。八倒七顚。此所以日夕厲。尤欲念警辟鞭。書無楷 效木蘭花幔書法固不易。且排字難楷。彼秋蚓冬蠅。已有其譏。所式惟鍇。印泥鏤板不古覺。銀鉤鐵畫左右擺。翔鸞倏騰方高。怒獅橫放必駭。弩張劒發勢盤紆。風雲各理解。噫吾筆至拙。尋常簡牘亦不堪灑。至若變化。術非直不能。人亦知其騃。家鷄野鶩相雜。可憐澁脚如蟹。詩無格 效江神子嗟嗟詩律貴調格。亦知虛室生白。觸物噴情。但覺塵無跡。孤峯壁立瓊杯煖。風月左右供役。然後天機始發。喝來山色自碧。我獨無藻傳神。神反窄。洗惡廬山猶未凈。雕腸琢腎何益。</text>
<title>次李仲舒八詠</title>,<text>雲山 秋波湄怪爾飄揚反出山。何事更知還。況其態色。有時或變。不櫛而鬟。答云我生本無心。機巧亦不關。所以朝昏觸發者存。當於風覵。石澗 西江月澗水本來無汩。人性誰敢比湍。衝山激石去來間。寂感如人自活。源泉不撓方息。嗚呼冷瀑易寒。是以波恬難莫難。靜淵遇撼始潑。柳風 浣溪紗爽氣颼颼擘柳來。北窓風味向誰裁。步出林皐頗灑灑。懷自開。弱線繚人纖又織。葛巾欹側不堪擡。羲皇亦識此佳否。信奇哉。梧月 望江南梧月上。坐我碧層空。珠穗碎扶疏影矗。玉光淸澈淡陰籠。添却主人翁。登高望。皓蔚覺窿窿。桂子飄香天外落。廣漢何處是蟾宮。吾欲問青童。露花 長相思照眼開影點苔。裊婀錦衾覆砌密。斗覺露相催。酌淸瑰酒有媒。莫把浮香簪髻坐。恐被吸蜂猜。霜竹 踏莎行月上篩金。風來戛玉。淡影瘦陰此亦足。況當殺節羣芳摧。結露何曾凋此綠。無挫自肥。不俗何肉。惟有籜龍能自牧。宜熱宜寒剩伴我。拔除堪笑都門爆。草堂茨豈茅拙。廣廈不過容一膝。簷月漏金。屈伸偃仰將誰禁。心不迫促。柯亭誓莫吹椽竹。天地已寬。何須長夜詠漫漫。居士 柳條青居士不是畸人。破屋數間瀼水濱。邇來閒致倍百。亦知足則常足。何問要津。聲譽過耳如蠅。沒世不嫌名不稱。平生所學有願。亦不離道。自遠大戒小懲。</text>
<title>鳳谷操</title>,<text>憂樂較 次朱晦菴顏有憂中樂。尹兼樂處憂。皆緣心地定靜。何待物來酬。嘗觀北山行榜。且聞東江歸興。眞假片言收。最愛陶靖節。閒閒泛玉舟。陶靖節惟心安。豈身謀。興到亦或噴情。落紙爛銀鉤。在窮不失其泰。處嘿愈見其曠。形役盡繆悠。若非然命客。誄文曰。人否其泰。子然其命。 定是戱瀛洲。陋巷樂 次柳耆卿芝嶺產芝。鳳谷歌鳳。風色彷彿中華。蒸沙晴嵐。粉堞翠屛。白雲深處有家。巷寂仍無譁。朋疎亦不厭。樵牧生涯。採蘭爲椐。拾麝成履。眼看奢。荀龍謝樹盈室。覺掌上弄珠。筆頭生花。晨夕講大學書。好談明德。如對名娃。將休勸客歸。睡罷更探爵。滿酌流霞。所賴心本不頗。堪作性情誇。恩渥優 次李南奎昔我投簪始入山。飢不爲飢寒不寒。今我形衰氣又殘。緩步庭除筇影單。有手莫攀文錦石。有耳莫聞武昌笛。磨丹日賦白頭吟。岸巾時出滄江曲。漁磯風物亦自硏。但覺星光虛動天。傳聞紫陌氣象好。塞草成林烽息烟。青衿爲胄筆爲槊。往往街衢絃誦落。能令王化嶺外曁。萬卷詩書蝸一角。豪歌欲放兮樂不怨。誓將瓊液千歲嚥。心迹模 次傅公謀破屋不盈尺。未堪花木栽。方庭似筐。皓蔚層層看作堆。竹弟松叟對輒忘倦。間雜淸風明月好懷開。雪窓寒影逼。那箇是眞梅。腸錦喝雲拾上紙來。詩來亦復釣。酒傾得兩三杯。山市互無延緣。平生且不狎世。心適却遲徊。餘外我無戀。又安有觝排。惜花檄 次傅公謀人壽問幾許。我讀三谿詩。詞雖婉孌。作句亦足使人增慷慨。況惟我日漸暮。顧何戀沾泥禪絮。厥或流芳滿人口。或遺臭萬年空掩土。凡今人亦難據。天造茫茫何處訴。更點檢榮辱較事。此生良苦。已識男子不屈意。何必役心。要嫵將歸賓。暫借世屋。一閉山扃更不曉。覺此理昭昭也。如此無愧。庶不虛住。</text>
<title>壽孫玄叟 巫山一段雲</title>,<text>洛英先丙午。湘纍後庚寅。方瞳綠髮更精神。回回算覺新。室饒籠鴿客。緣結撫銅人。探仙自古却修眞。不妨作幸民。</text>
<title>浩皤謳</title>,<text>望太平忠臣滿朝廷。孝子家家在。聖主垂衣裳。萬物皆眞宰。我輩安耕鑿。太平翹足待。路松勖昂莊石逕松。自謂超塵寰。何不更踰山。立於深谷間。喧囂邈不到。只許幽人攀。弊屣闋功名若弊屣。弊屣將焉往。吾今脫而還。入此深谷放。山靈向余言。此眞佳客況。陋巷樂十年經營久。草屋一間設。半間淸風在。又半間明月。江山無置處。屛簇左右列。安分勑神龍得雲升。雕虎待霧隱。若無外物激。彼且烏乎奮。烟霞自入室。分明是吾分。漁父約借問爾何居。朅來江居且。又問爾何業。無事魚漁且。心精不外役。吾亦爾偕且。樵翁怨老翁持斧出。所怨燧人氏。木實亦命延。無欲最可喜。如何敎人食。使我未晨起。邀仙檄童子採藥去。竹亭當午空。散落彼碁局。孰收松桂叢。巢鶴待丹成。來報川石東。白鷺駁晴沙紅蓼邊。窺魚彼白鷺。口腹如是急。不憚折腰步。一身若不閒。雖飽亦何補。白髮鑷漢法雖寬假。殺人者必死。秋霜待時降。護花慢堪忌。白髮將殺我。不鑷更何俟。鵠鬚囑假使白還黑。雪色猶可悲。況聞不復黔。何遽先我髭。亦稟金氣剛。無令我更衰。老妄歎講畢忘書帙。睡了失釣竹。老我昏耗象。兒曹勿深督。少年雄豪氣。吾亦緬如昨。督農課東方欲曙未。鶬庚已先鳴。可憎牧豎輩。尙耽短長更。上平田畒長。恐未趂日耕。樵子對鵲山樵子輩。刈薪恐傷竹。待其茁壯長。將以爲釣木。我曹亦知此。只欲取樸樕。月色探長風颯然吹。陰翳自擁箒。華表千年後。月色明如晝。借問丁令威。爾亦知此否。節操祝此身雖一死。餘氣想不蟄。蓬萊第一峯。願作長松立。風雪滿乾坤。獨也青以直。</text>
<title>座右箴</title>,<text>其一出而與雲山爲友。飛潛動植皆性。入對經籍。千言萬語。耳提面命。無形者可探理氣。有形者可推事物。宇宙內與之相忘。晨夕乎警發。其二勿以善少而不爲。思貽父母令名。勿以惡少而爲。恐貽父母惡名。一擧足不敢忘。一出言不敢忘。吾知愛親敬親者。誠如事存。是謂事亡。其三惡言不出於口。悖行不加於人。利欲不萌於心。怠慢不設於身。其四毋自牽。毋自賢。毋自毀以全。其五於乎安於慮。於乎篤於仁恕。於乎相忘於毀譽。</text>
<title>冊床八箴</title>,<text>出時可義可。可以出而仕。況有恩輕重。獸羣堪恥。處或値時不與。或恐才不逮。不然皆名。孰夷孰惠。去物不可以終。動是有艮止。子謂顏淵。惟我與爾。就深厲淺揭。寧隘毋戀。人亦有言。慮退所以能進。視形拘於內。目侈於外。所以夫子說。必於非禮戒。聽雷霆聲不聞。豈耳之閉。以心爲候。可不虞非禮。言慮於心宣於口。口惟出好興戎。奈何輕哄妄呪。動旣愼爾止。況忽其動。斯遠鄙倍。是所謂君子用。</text>
<title>張後俊以素屛乞言。且曰。將以求志也。余嘉甚。作入學七箴。書贈。</title>,<text>講讀凡爲學業。厥由講讀。苟不循序。何以有得。多少隨品。先後有程。窺高助長。鮮克有成。段段玩味。事事反躬。雪消氷釋。曲暢旁通。吾黨小子。盍先用工。小學先讀小學。以養德性。修身大法。亦惟曰敬。灑掃應對。習之於行。禮樂射御。誦之於口。脚跟已牢。根基亦厚。點化精采。可踐聖域。此爲初程。奈何不勖。大學大學規模。至爲明備。本末斯具。體用攸寄。先立綱領。次看條目。格致誠正。焉往非德。是以復性。必先定情。步步踐履。歷歷知行。修齊治平。特一行程。論孟若論語孟。深淺各異。孔門敎人。親切簡易。挽出街衢。使之踐履。至若亞聖。遏欲存理。說盡舟車。欲其騎乘。訓戒如今。怳依親承。一言半辭。寧不服膺。中庸中庸一書。閫奧微竗。挈統詔後。下語簡要。不偏不倚。蓋欲時中。人心道心。縱由降衷。惟精惟一。只是常道。率性循理。自有所造。一此不懈。聖賢可到。六經四書已熟。始入六經。樂可以和。詩可以興。節文於禮。政事于書。褒誅義意。卦象緖餘。隨量探討。資以先後。譬猶飮食。鹹淡惟口。照顧得到。體驗何有。子史道學已成。識見已高。或史或集。是非罔逃。人之邪正。國之治亂。燭照龜卜。幾微立判。厚汁流出。萬物來備。究厥所由。自我而致。凡百君子。胡不敬止。</text>
<title>徐乃績 愈敏 屛帖勖孝箴</title>,<text>大綱乃績問道。余答以孝。所謂孝者。豈但言貌。敬主乎一。誠則無僞。然後愛生。始克循理。一或違拂。便是別人。凡有血氣。孰不尊親。顧復顧我一身。稟自天受。劬勞生育。曰惟父母。欲言其德。天實罔極。相彼微物。亦有報復。矧爾最靈。其敢疏忽。不勉不强。由中之出。愛日設令親年。必過百祀。自我視之。一瞬其似。樹雖欲靜。風不止之。子雖欲養。親不待斯。一失之後。于何更托。是以兢惕。知時可惜。巧變養體雖粗。粗中有精。養志雖精。精中有誠。透得一重。又透一重。無時不察。無事不恭。語默動靜。焉往非順。古有行者。大孝曰舜。盡誠所可畏者。知未及眞。因便自私。有意强循。晨昏定省。亦歸欺誣。此際幾微。厥有頭顱。藹然誠意。隨感隨見。愉色惋容。何待承面。推致欲究此義。莫如學問。問學如何。惟篤乃奮。承顏奉令。若何而得。執燭請袵。若何而適。格而又格。無少疑愧。此謂無違。此爲知至。說驗果能此道。心正身修。言行益孚。自寡悔尤。小宜服勤。大可立揚。宗族皆安。家室自康。富貴榮利。特一餘事。此皆職分。何謂極至。題辭聖門三千。孰不深造。獨於宗聖。乃陳孝道。槩其質厚。而又篤勤。若論性情。惟君也近。期待如今。奚暇强携。庚子至日。甁窩謹題。</text>
<title>如迪拈九條。請箴曰將以作屛。此雖好消息。然接續實難。更體湯盤又日新則幸矣。青龍人日。題于甁窩。</title>,<text>忠孝君親雖殊。俱本天性。孝宜盡誠。忠不惜命。虎狼猶行。蜂蟻亦知。一或忘分。衆惡皆歸。御家刑妻若衡。御僕猶船。必先誠實。毋或機權。基我敬肆。致厥舒慘。仁恕莊嚴。愼所以感。怠惰心慢曰怠。體懈曰惰。邪思悖行。隙此誘我。語默動止。焉往非惡。是以君子。必於誠篤。言語答述由人。唯諾在我。一出善惡。是福是禍。噤固不可。悔亦難及。發皆當理。世必爲法。交遊睠玆交遊。義以心會。講道輔仁。百行是賴。三損三益。五倫五居。歷古聖賢。毋友不如。奢侈奢或戕身。侈亦傷財。惟其驕溢。是探珍奇。天道惡盈。鬼瞰伺陰。況有禍患。寧不動心。酒色惟酒與色。狂心蕩志。一霎情欲。萬古訾議。小當羞辱。大必覆亡。先幾勇抑。是爲預防。財利財易害義。利多反理。設有所得。不如無累。較量心身。孰重孰輕。果能晣此。念不初萌。出處出不必榮。處不必窮。三旌或羞。一瓢亦通。想得天造。零茂皆時。量勢順義。非我獨私。</text>
<title>次靜菴戒心箴 幷序</title>,<text>先生承命製進。其序在文集。此係格君心。故其詞博。今之次韻。只視吾心。故其旨約。我觀吾心。純粹如醇。賦與不雜。承受亦眞。觸境類應。繩繩若綸。靈明活動。罔有差忒。斂不盈握。放彌四極。人天化洽。身安物育。酬耳酢目。隨感卽通。究厥所自。實稟降衷。體雖靜寂。理發氣從。千般萬㨾。所畏惟志。馴猿或放。悍馬愈駛。欲動情勝。淸混濁萃。始營裘褐。終縶名位。展轉浸漬。嗜好必遂。絲加累積。漸至汩喪。際此攝意。尤難涵養。姑息苟且。痕宜先防。睠玆畀付。厥有其常。諄諄形語。帝命愈赫。旌別淑慝。不威猶肅。操舍當審。有動輒修。頃頃戒懼。必察其流。奮發勇往。皎期星日。行自一身。波及衆物。最可怕者。公私有間。一念或歧。萬惡必關。是字爲體。順字爲法。勿欺毋愧。從心所欲。修齊治平。特一成德。精一是期。愈加奮翼。及到淸虛。春噓物茁。若言其工。蓋自洞屬。抵死知行。庶無所斁。</text>
<title>心鑑箴</title>,<text>所謂心鑑。理外無他。如銅新拭。若水未波。物來輒照。無私無阿。擇是必順。執中愈和。槩其辨別。一從本分。疑似偏僻。初不或眩。巧言令色。遠益不饒。是以澄汰。滓穢皆消。反是則昏。形拘物蔽。我箴斯義。永保無滯。</text>
<title>檀琴銘 幷序</title>,<text>舜以桐。嵇以漆。檀琴非古也。然以漢挐爲嶧陽。以赤松爲檀君。帶吳爺筆。自耽羅携還。則後之視今。亦古也。況爾聲淸切而疏越。吾不容濁焉俗焉者。音豈不人太古而器太古哉。是爲銘。白鹿潭友仙。淡如也。瀛州海伴書。浩如也。甁窩之鼓。繹如也。</text>
<title>萬古藏銘 幷序眉叟書帖</title>,<text>蓋聞天下義理。盡歸之字。字以畫爲象。義理趣味。皆載於書。書以文爲器。太昊之鳥跡效禽。顓頊之蝌蚪取蟲。雲龍有書。則雖軒轅之制。紀瑞而已。穗薤有篆。則雖神農之作。寓興而已。下此而至奇字殳書。造化猶古。至李斯大小篆而降也。周有墳書獜書。魯有雕蟲。秦壞古文。爲刻符八體。上方八分刱而隷書始大行。漢之芝英垂露懸針。鵠頭翦刀。金錯纓絡。晉之柳葉龍爪。唐之碧落玉筋。出而古文。蓋寥寥也。若其楷與草者。雖神如右軍。工如衛蔡曺趙。亦應俗之具已。六經之話道在簡。四書之垂敎貴約。文章尙氣。則雖班，馬之雄。浮誇而已。註疏要明。則雖賈，鄭之博。音釋而已。外此而至國語左氏。簡奧猶在。至戰國長短書則亂矣。漢有相如，楊雄。魏襲建安。晉益委靡爲蟬噪。詞賦。鮑，謝，王，駱倡。而文運又大圮。唐之李，杜，韓，柳，溫，韋，張孟，崔灝，達夫，夢得。宋之三蘇，歐陽。明之崆峒，鳳洲興。而道學益泯泯也。厥或傳於經者。雖淳如程，朱。眞如周，張，邵，蔡。亦曉喩之體已。春秋以降。風氣淺薄。已不見古人。況其字乎。又況於書乎。先生。正人也。溯接羲黃。契神通。心無點累。故寫不費力。學不晷緩。故言無蔽暗。文取先秦以上。字繼三古訓誥之末。金石之傳。槩不屑也。片言隻字。籠事物頭尾。演義命筆。侔天地造化。若鳥翔獸蹌。如神化龍變。奇奇古古。殆非人力可及。而世之私喜怒恚忌者。愈索瘢不已。或訾以字不俗諧。文不理勝。至達於筵席而禁之。噫。怪怪孰如蒼古。簡嚴孰如易春秋詩書。而猶且云爾者。豈千載後一人耶。先生聞而詠之曰。不知山外事。墨葛寫蝌蚪。愚於皆春之托。三復是義。書而歸之。銘曰。程隷作蒼古亡。風氣薄造化殭。模心則正。逼眞則奇。神其變者。龍耶龜耶。</text>
<title>四友銘</title>,<text>硯其默足以容。所全者天。惟其用靜。是以能永年。墨磨頂放踵。謂翟學可傳。闇然而成章。其德也玄。筆而鋒太銳。而動太躁。雖其心秉直。老安得不耗。紙施五采在人。傳萬世在我。寧薄其質而以模寫。</text>
<title>思孝齋銘 幷序</title>,<text>盈德知縣曹公夏奇。簡余而乞銘曰。永之南。有古毛谷。又有毛沙洞。實我十一代祖兵馬使諱信忠，十代祖副提學諱尙治所藏之地也。兵馬使。仕在國初。副提學。早魁明經。直拜正言。其歸覲于嶺也。一時名流。皆作詩以送之。今其墨蹟。尙在宗人家。及當端宗之遜也。托以三子俱顯。以副學乞致仕。光廟會其意許之。仍擢禮曹參判。賜餞東都門外。一世榮之。迨今二百年來。子孫甚蕃。而居在傍近者。亦數百餘人。咸能一歲一會。奠其墓而講其睦。往在丁卯歲。夏奇先人任淸道。立牲石以記。且置祭田而贍之。夏奇今又忝官于此。約同宗構一舍。顏以思孝。蓋欲爲熟設齋沐之所也。敢以不朽之事托記室。其幸毋拒而惠之言。余雖謝不敢。槩已心許矣。今又連伻而勖之曰。子曾寓於永矣。知諸宗用意之勤。無如子。爲諸宗所親信。亦無如子。況於先君在世時。托契不凡。夏奇又有知遇之感。所望於子者如何。而終不惠一言乎。余作而曰。是足以銘矣。兵馬公事蹟。寄在西鄙。副學公淸名直節。不但二疏戒盛而已。此固不可以無識。且也孝之道至廣。有善於奉養者。又有流於久而益緬者。余習於諸曹。且嘗一過其兩墳矣。世代疏遠。雲仍幾乎路人。石標荒涼。樵牧歌於其上。淸道公已刊其譜牒矣。諸宗知有源泒。又爲之立石置田。以襲義庄之遺意。聽者固已夥其篤行。而盈德公。乃能繼其志而述其事。嵬然一宇特立於松柏間。能使過者知有哲人之藏。二字扁額。亦無愧乎實錄矣。朝暮而省之。霜露而感之。推而至於澆奠。皆孝也。又推而至於敦族。皆思也。千百代後。隨毀隨補。世世相守。維孝維思者。未必非淸道公父子激之也。可不重爲之歎乎哉。淸道公諱殿周。字某。累典郡府。赫赫有字牧聲。齋舍幹役者。某某人云。銘曰。置舍置田。粢盛之以時。惟其孝不匱。是以有思。</text>
<title>孝思齋銘 幷序</title>,<text>堂室於鼎谷之厓。一以禁樵牧。一以備熟設者。孫家墓幕也。世葬雖舊。經紀實自府尹公而始焉。公有至行。生養死葬。皆孝。故凡所區畫。不啻若子產之郉塚。杜預之遺令而已。旣求得遠祖之墓。繼又葬其祖母若父母。封築之樹藝之。乃又募僧以居。爲守護計。亦誠之推也。或月一至焉。或再至三至。以展其孺慕。未嘗有終一朔不往者。常欲邀余一登。以銘其齋。而曰吾豈文乎哉。余雖謝不敢。槩已心許矣。不幸迹未及而公忽下世。韓魏公醉白之囑。將託在忠彥子瞻。烏得以無言也。昨年重九。余始赴葬而投宿焉。縣令公咽咽不成聲曰。此先君所以要者。其忍負諸。時夜將半。衆蟲如訴。寢亦不可寐矣。遂聲其懷而寫壁曰。螿喞蛬鳴色色秋。滿樑涼月故人愁。松於挾路知曾植。柱礎憑阿覺近修。永夜寒聲風自語。百年遺躅水空流。丁寧戒約還如夢。何忍將篇副所求。迺今縣令公愈堅持不舍曰。其幸不朽我亡父志。余作而曰。然乎。先令公之眷眷於朝暮者皆思。今又得兄弟配體之合祔。以相馳逐於星月揄揚之墟者。亦孝也。其亦有不匱之思乎。昔陳無已以思名甄君之亭曰。親者人所不忘。且曰。因其親以廣其思。此據其生前而言。故但曰思。抑未知甄君所以護墓。果有如今日者乎。孝固出於性而發之思則爲情。情固人之所易見也。勿論知不知。皆知公之所奉先者固如此。則其不傷一土一石者。亦人情。彼所謂成都楠木。何等微細。而陸務觀張大其說。至以重德責專閫方面。以冀其不伐。況此丘木又經孝子手植。寧觀記曰。吏胥梓匠。自以爲功。而有以吾文告者。則讀未終篇。禁令必下云者。亦足爲官府之所動聽。爲公之子孫者。又體其性。親親而仁民。仁民而愛物。使闔境上下。感而懷之。則樵童牧豎亦將曰。以某爲父。故有此子。以某爲孫。故尊其祖。其可有斫木爲材。翦棘爲薪者乎。此又公之遺意也。然則彼思平聲。此思去聲。淺深微有不同。盍以孝思名額。縣令公攬涕曰。是在我矣。更推其說。以爲之銘曰。亭思思卽淺。孝思思愈深。寧溯其源。而以勖今。</text>
<title>浩然亭銘</title>,<text>中心悅豫。外物坦蕩。聲色臭味。焉往非爽。</text>
<title>二養樓銘</title>,<text>快然沾足。不暇修改。惟其有養。是以無餒。</text>
<title>雙玉堂銘 李賓于命啓別業</title>,<text>羅浮春夢。栗里秋色。一般臭味。憮然心得。</text>
<title>鏡前銘</title>,<text>所照惟影。其心則晦。寧朴其質。而以治內。</text>
<title>鏡後銘</title>,<text>外雖暫拭。內實自垢。莫言其前。所慮者後。</text>
<title>鏡匣銘</title>,<text>惟其恐昏。是防浮壒。一或外假。不如無蓋。</text>
<title>鷗狎艇銘</title>,<text>我已忘物。物豈疏我。形語互答。艤可行可。</text>
<title>漱器銘</title>,<text>惟其有食。所恐或累。去穢則新。納淸是冀。</text>
<title>壁藏銘</title>,<text>闔闢惟時。亦一陰陽。中積外發。愼所以藏。</text>
<title>混沌殼銘 幷序</title>,<text>三去丁亥年。五臺山有巨巖頹破。其中有鍮盞具臺及金鑄人形。金剛絶壁上。蛤殼貼付。菁根又生於土。東人詩曰。蚌螺棲石何年海。蘿葍生山太古田者。小說所記也。永川礪峙。螺殼又貼於石。此則目所見也。朱子論螺蜯之在石者曰。明是舊日之物。槩其物理然也。慶州有破堤。傳以爲麗時一龍自其堤騰出。劈破西山一岡。岡高過十丈。海殼無數積在。或全本形。或半全半化。又有全化而箇箇成石。州人之葬也。掘而爲蜃灰。自麗至今。所掘不知其幾何。今之所餘。又不知其幾何。此距海邊五十里之地也。當其天地萬物消融時。何獨漏於造化。傳至六萬餘年。若是其多聚乎。余今取來。則蚌蛤螺蠣合爲一。無他物之雜。又何奇也。置諸座右。觀理觀物。遂號曰混沌殼。作銘以自警焉。後於先天。先於後天。理氣獨全。</text>
<title>效東西銘 幷序</title>,<text>亭之奧。有兩戶焉。余愛其向日。一床高足。常奉聖賢於其傍。但其紙色陳久。殆同於陽善者之陰翳。意惡而新之則明窓也。晴日照曜。彷彿乎吾心。兒曹皆喜之。手摩而相顧曰。寫字則好矣。余又臆之曰。橫渠東西銘。必應如此而題之矣。理一分殊。決是孟子後一人。而龜山曰。言體而不及用。以今觀之。帥塞二字。是固秦漢學者所未到。而明道所謂善養浩然之氣者的矣。反吾亭而推之。阨不驚。無疑也。嗜不營。無私也。悔不萌。無欺也。此砭愚所以在東也。是於行。自覺也。順於性。自得也。安於命。自樂也。此訂頑所以在西也。旣書而讀之曰。張子言其本。此物釋其末。雖其大小不同。此皆至剛至大。非義襲而取之也。亦當爲扁額之話心。小子識之。左銘阨不驚。嗜不營。悔不萌。右銘是於行。順於性。安於命。</text>
<title>慘惔軸</title>,<text>前銘無聲詩。有聲畫。恭齋名冠天下。爲東床形其神。是吾兄晩悔也。後銘己酉人日感而書。舍季七十七歲。翁書以畢其事。吾壻夢荷金公。</text>
<title>舟水說頌 幷序</title>,<text>上之三十五年戊子十一月十一日書筵時。王世子出示舟水說。方以大學衍義進講矣。宸心特感於皇甫規之言。作小說而下詢宮僚者也。有以謄本一紙送來者。臣薰盥而瞷焉。辭嚴而旨約。證的而言深。蓋已知水之廣而民之貴也。以險喩水。則召誥之民嵒也。以畏喩民。則五歌之朽索也。且又敎之曰。舟爲危而君爲輕。歷擧數君之傾覆。以及於小康之主。而致意於同舟。責功於操楫。怵之以駭浪。戒之以虛文。末迺以跋扈將軍。爲世道深歎。嗟夫。自古人君。孰不欲措國勢於泰山之安哉。惟其有侈傲之心也。自尊自聖。慢神虐民。又不覺其陷溺之歸。果以爲險而畏而危之。則寧有不安之端。且以爲貴而守而依之。則亦安有可慢之心乎。十行天札。星漢昭回。戰戰兢兢。不見是圖。蓋嘗論之。民水之喩。非獨皇甫說卽然。凡有淵氷之戒者。莫不以君舟危之。夫人世。一巨浸也。民心。一大風也。驚浪沃日。激湍排山。崩雲漲霞。蔽海障天。天吳乍露而旋隱。暗礁旣過而更觸。卽所謂險也。藏於眇然冥然之中。發於卒然倏然之頃。噴薄鏡面之波。轉成滔天之勢。檣摧竿敗。彷徨駭惑。咫尺幽明。膽落神越。卽所謂畏也。旣已載舟。亦能覆舟。故曰危。盈滿四海。林林蔥蔥。故曰廣。以其戴后也。謂之民貴。以其寄寓也。謂之君輕。若其櫂夫之功。豈易言哉。柂移而舟動。力齊而涉利。能使號令一而君舟安者。夫豈有他。彼同舟者。知死生之在卽。悟人己之同患。或櫓或帆。惟力是竭。進退周旋。一聽良師。則危可使安。敗可獲全。雖非盡出於忠悃。同舟遇風。胡越同心。其所以衛舟者。乃所以爲己也。然俗見不明。人情好逸。只思目前之苟安。皆欲因人而成事。忠言善誘。指以爲虛妄。櫓役柂功。視之若文具。甚至裂其帆而爲席。斫其楫而爲器。自謂乘時而射利。不知舡沒而身敗。此聖敎所以三復是說。尤以同寅望下者也。抑又論之。是舟也泛於至廣之波。行於至危之地。偏左則右傾。護前而後疏者。亦其理勢然也。必須均一齊整。平分均載。擇其可使者而使之。觀其可防者而防之。去就向背。專聽而任之。然後舡無欹仄之患。身無覆亡之虞。故特拈梁冀之窮凶。以證操楫之結語者。極有微意。而唐太宗特一中材之主也。以春宮天縱之德。顧何慕何法而欲師之哉。只緣桀紂若戒。則其下可知。中主若擧。則其上可推。城郭土木。尙以爲陷溺之證。況可以崇高尊當自詑。不思所以拯濟乎。三朝之餘。以是說而進之。片言之間。以是心而警之。上佐聖父之治。下責羣工之慢。則環東土數千里之生靈。擧將咸囿於春臺壽域之中。而無復有淪沒覆敗之虞者。亦將據此而可占。臣不勝歡抃幸祝之情。謹拜手稽首獻頌。頌曰。民水之喩。君舟攸戒。苟不警愼。其後也悔。夷考經籍。聖訓彌彰。有若辛受。自取滅亡。若夫秦皇。亦底覆滅。其機若此。曷敢越厥。於休今日。聖人首出。道御而王。民洽而悅。亦粤春宮。質粹德盛。動容周旋。焉往非聖。凡厥臣庶。皆願爲死。頻數開筵。睿學日至。逮講大學。衍義兼通。皇甫所論。尤啓淵衷。舟水一說。特推善端。字字監戒。句句綺紈。若曰嗚呼。天位克艱。可險非水。可畏非民。水廣舟危。若涉大津。君輕民貴。如海遇風。是以聖王。必擇良工。同舟畢力。危可使安。惟庸莫察。侈傲蕩殘。涓涓不戒。滔天何防。至若唐宗。號稱少康。貽厥孫謨。引喩頗深。賊臣逞私。覆沒是甘。援物比況。發言成章。證曏今古。休有烈光。言旣切實。責諭愈勤。況其餘意。尤戒虛文。召誥民嵒。五歌朽索。匹美齊休。雍煕可卽。三朝之暇。上規聖父。佐治之際。下策羣輔。孝何不廣。治何不普。臣際聖世。獲覩大冊。歌頌以續。願壽金石。</text>
<title>五聖贊 幷序</title>,<text>我聞江陵有夫子廟。海州有淸聖祠。愛其名而尊其地者。亦其氣類然也。余寓永川之城皐。是槩音同於鞏洛間兩邑。其與岐亳泗閩。已有不遐之想。而又嘗跂步於胥餘岾，周南，防山，陋巷，寒泉之間焉。士生千載後。誦法亦幸。矧有地名之相符。此五贊所以掛壁也。若夫晨夕瞻慕。左右肅敬。則嚴師儼然旁臨。吾知大祭之如承。豈但屋漏而已。是語心。胥餘岾利艱之貞。龜文之感。微馬之白。吾其左衽。周南周南詠化。周官奮庸。禮樂文物。郁郁吾從。防山天不可階。海不可量。日月萬古。菽粟衣裳。陋巷克復之功。簞瓢之樂。點雪洪爐。春生微跡。寒泉擴前未發。集羣大成。繼往開來。足跛目盲。</text>
<title>夢說贊 幷序</title>,<text>丙寅元日。余直騎省。夢登一岳。蓋乃金剛云。四圍層峯。屛峙壁立。如入釜鬲中。但低東南一隅。長板懸空。厚紙垂面。先書不佞姓名。間一字曰松。又間一字曰獨也青。第二行曰李玄祚。間一字曰菊。又間一字曰浥秋露。第三行曰李震休。間一字曰竹。又間一字曰受虛風。末行曰沈季良。間一字曰牧丹。連書曰殿春香。覺來歷歷如指諸掌。獨於竹。只記風。未記受虛二字。豈天機惡洩。爲造物所秘耶。相與嘆惜者久之。翌年。余自廣移星。星有伽倻山。崔孤雲所隱。今其筆蹟。宛然在石刻。從古筇屐者窮探寶玩。不直爲山明水麗而已。民社之暇。余亦往訪焉。是戊辰四月十三日也。夜宿于深源寺。寺在伽倻上腹。地僻而邃。峯攢而束。霽月鳴川。眞如琉璃世界。魂淸骨冷。神旺氣逸。是日也。余甚樂焉。子夜始寢。宜若俗慮之消盡者。而翩翩一夢。飛入銀臺。吾四人與夏瑞 李判書玄錫 天敍。洪監司重夏 會話於六仙閣。夏瑞曰。向夢所未記。吾今認得矣。古人有風竹說。風之來去。無關於竹。故比之於顏子不遷怒。此必受虛二字也。天敍曰。中虛故受風。然特暫時之動耳。全體曷嘗屈。余乃暗暗想得丙寅夢中受虛風三字。怳然覺悟。了了然如在目前。誠是怪事也。其後偶閱唐宋文集。劉寬夫𠜴竹記曰。羣居不亂。獨立自持。振風撥屋而不爲之傾。楊廷秀此君軒賦曰。視其中洞然而虛。所謂回也其庶乎屢空。此與二公所論。大意相符。又何奇也。於其時。夏瑞爲左代言。啓商，伯起。爲兵郞。直夫，天敍。俱在翰苑。均是近密之職。吾未知其日五公果皆伴直。以心相照。以神相馳。引吾羈魂於千里之外耶。尤可異者。夏瑞，天敍。初非前夢者。而吾六人。情志自別。或夢或否。有若取舍者然。且嘗慨惜於二字之遺忘。故乃能聚精於三年之後。以足其說。是豈人力可及耶。於乎古之論占夢者。大抵有三。晝之所思。夜而夢之。卽所謂想也。見履而念馬。見馬而念車。見車而念蓋者。因也。厥或牧羊而夢鼓吹。晝寢而遊華胥。是雖非今日之想。亦出於前日之思耳。今玆之夢。想乎。因乎。抑前日之思乎。丙寅之夢。在公館而遊名山。戊辰之夢。臥深峽而入朝堂。猶可諉之於想也。古固有援物而喩人者。松菊花竹之比。歸之因。又謂之前日所思。亦可也。若其再夢而得其詳。引喩而又合於唐宋之文。誠非等閑薪鹿之比。而松曰獨也青。旣有南華所論。毋怪乎相感。而菊之浥秋露。竹之受虛風。牧丹之殿春香。古旣無此等文字。其所形容。又曲盡其情。雖使余平居而命名。決知其萬萬難狀。未知吾四人骨格如何。契分如何。而至發於夢寐之間。能得此非常題品乎。噫。風霜搖落。草木變衰。乃獨燁然秀發。介然澡潔。繁華之氣。自不能到。得吾啓商所嘗懸跂而欲勉者。剝削浮榮。勉勵乎晩節。聳必相依而林秀。其所凌亂淅瀝者。風耳。伯起烏以是俯仰也。最是國色天香。戴雪魄而孕雲荄。雖春陽氣旺。終不與凡卉鬪榮則幾矣。直夫其勉之。若夫屋樑之用。後凋之褒。不敢當不敢當。然取之於膠液。燎其枯楂曰。是欲爭明於螢爝之間。則愚不佞亦或恥之。後必有恕之者矣。因著而爲贊。贊曰。松一長身擎天柱。屹如也。一孤根立曠野。確如也。歲寒而晏如也。菊於乎。早植晩發者。德。於乎。介然孤潔者。節。於乎淸高者。霜下傑。竹視其節。凜然而孤。邦有道。如矢者乎。觀其貌。翛然而癯。不肉則瘦者乎。風枝有似乎不遷怒。微顏氏吾誰與。牧丹景星之精。拔萃於羣芳。天下無雙艶。人間第一香。吾固知富貴於花。其德也馨。</text>
<title>順翁自贊</title>,<text>天地中間。儼坐一客。家無雜書。身不倖職。內外孫曾。各守彝倫。出友江山。形語若賓。執化觀變。愈覺神傳。入對聖賢。蒙私獨偏。恩愛日深。怳接眞容。異類摧心。活氣藏胷。悅豫平生。期寡尤悔。度外產貨。雲視若浼。念不狎世。志亦然命。自今加勉。庶幾卛性。</text>
<title>冬至箋</title>,<text>復雷在下。地動七來之陽。離日方中。天開萬壽之會。子之佳氣。戌北歡聲。恭惟曆象授時。雲物占瑞。金甌奠宅。已建廿九年夏正。玉燭調元。又値十一月冬至。所以古稱是慶。展也今錫斯休。伏念跡蟄漢挐。心懸魏闕。楊州之貢橘柚。敢後其期。華封之祝聖人。庶竭微悃。</text>
<title>正朝箋 大殿</title>,<text>三陽交泰。咸仰七政之齊。萬物皆春。誕膺五福之錫。洪匀氣轉。遠邇懽騰。恭惟體乾之元。履端于始。調玄化於玉燭。雨暘燠寒之以時。驗妙用於銅渾。日月星辰之不忒。肆致天心之眷佑。益享歲首之慶祥。伏念跡忝圻藩。夢繞宸極。引領霄漢。縱阻燕賀之班。祝壽岡陵。第切鰲抃之悃。</text>
<title>正朝箋 大妃殿</title>,<text>慈天陰化。方欽母儀之尊。暖律春暉。聿添仙籌之慶。懽均八域。喜溢三宮。恭惟京室徽音。漢家明德。遐齡已協於易卦。可占萬壽無疆。隆養允合於禮經。咸仰曾孫有道。屬玆獻歲之令節。益膺愛日之新休。伏念叨佩畿符。遽經年籥。心似星拱。徒懸北辰之思。祝如月恒。載申東朝之賀。</text>
<title>正朝箋 中宮殿</title>,<text>坤配乾而合德。咸仰育物之仁。斗建寅而爲春。載膺迓新之慶。多男之祝。萬福攸同。恭惟日月齊明。琴瑟友聖。雎鳩播詠。風化已叶於二南。螽羽毓祥。本支宜衍於百世。玆當太簇之調律。共欣中壼之增休。伏念誠效華封。職居甸服。呼嵩象闕。未遂瞻望之忱。拜箋翟闈。敢陳抃賀之禮。</text>
<title>正朝箋 巡營代述</title>,<text>法天施化。資四序而成功。獻歲發春。順三正而膺福。祥浮紫籞。瑞呈丹蓂。恭惟體乾之元。履端于始。遵堯典而記曆。象日月星辰。行夏時而爲邦。致中和位育。玆屬震開之節。聿迓泰運之臨。伏念地遠京師。誠馳霄漢。叨鷄林之舊域。縱阻北闕之班。摭楚騷之新謠。竊祝東皇之壽。</text>
<title>辭判決事疏 庚寅</title>,<text>伏以臣於忝科之初。槩有所心誓矣。自便乎燥濕乎。徇情則涉私。飾讓則非誠。力苟可及。死且不避。才如未逮。榮亦難進。譬猶嫁女之從夫。顧何敢自有其身也。況於十數年來。銓注頻疊。寵點累及於末擬。恩遞亦出於常格。感泣之餘。愚衷倍激。夜夜魂夢。徒結象魏。此際除命。又及嶺外。臣以何心能不趍承。第有情勢之難强。不得不冒昧煩瀆。惟聖明之垂察焉。臣以宗班末裔。世受國恩。早喪父母。且無師長。生三事一之地。惟在於殿下而已。國存國亡。生死係焉。若所謂休戚與同。特一歇後語耳。耿耿此心。如水朝宗。而立朝三十年。九典州郡。隨疣生瘡。動輒得咎。未嘗以一事酬報涓埃。自念此身徒糜廩粟。則反不如食力之雇軍。知我無益於世。退娛太平烟月者。是古人矜愚之語。而亦所以報國之忠也。是以飄泊窮島。轉至於落南而不悔。違離輦轂。殆將廿年於此。君臣猶父子。犬馬之誠。寧不戀戀。每聞朝廷大禮。或與日邊來人相對。則語未及發。感涕先零。此尤至情之所不可假者。今得趍命之便。獲忝起居之班。則赤子入抱。寧緩一步。而質本庸陋。百不猶人。上不足以裨補國事。下不能以遣免官謗。卽此一節。理合自退。而矧今年迫遲暮。筋力且盡。老駑棄溝。何望服轅。貪榮驟躁。則是冒受也。知而不休。則是宦賊也。朝家用人之道。緣臣而又復壞了矣。政官非不知也。特以名在於朝籍也。振廢而誤擧。殿下亦不知其不肖。而遽辱謬恩。彼隷院何地也。一國詞訟。專席而責之。職任之不輕也若是。魯姿之無用也至此。向臣所謂情勢者卽此。而又將貽譏於銓衡。則亦何敢冒沒承當。有若可堪者然乎。加以夙患風痺。至秋轉深。連年砭艾。有加無減。前歲邊倅之遞。亦出於此。此天鑑之所已燭而矜許者。一言半辭。安敢誣也。聞命以後。夙宵奮勵。欲起還仆。又添一病。此天所以惡其癃醜。使自絶於父母之懷也。生逢聖主。便忍永訣。默算平生。其亦慽矣。前冬藥院之設也。擧國皆遑遑矣。閱月沈重。聖情亦不固。至以難言之慮爲敎。凡爲殿下之臣者。孰不疚懷。遠外懸想。餘怖在心。又伏聞玉候違豫。連日受灸。勿論輕重。憂虞愈切。職雖不堪。理宜急趍。此時此情。天實降監。而揣分量力。一步難動。有臣如此。生亦何爲。今臣此言。或歸例讓。而不賜允兪。則臣旣不敢再疏。又無力可行。席藁俟譴之外。更無他道。臣心之惶懼欲死。雖不暇論。其如曠官何哉。噫。嚴父招而不赴。榮途逼而不取者。豈人情所安乎。誠以夙揣之自畫。已審賤疾之獲痊無期。此所以蕪蔓煩複。不敢以支離爲嫌者也。伏乞天地父母。特許遞改。使臣得全溝壑之命。則公義幸甚。私分幸甚。臣不勝激切屛營之至。謹昧死以聞。</text>
<title>辭判決事疏 壬寅</title>,<text>伏以日月遄邁。祥期倏過。伏惟聖情罔極。慨廓靡及。如臣疏賤。落在荒陬。遠外馳情。方寸自激。此際除命。遠到嶺外。恩點所及。惶感靡容。臣是何人。獲此於蓋高之天乎。顧臣在先朝四十一年。涓埃莫效。逯殿下嗣服之後。酬報有地。分義所在。寧緩一步。而累典邊邑。水土爲祟。夙患風痺。老益深重。肢體運用。亦不如意。又自十數日。毒患泄痢。眞元大脫。坐臥須人。欲起還仆。又添一病。況伏念褥蟻未遂。國禫且迫。今臣所以自盡者。只在於趍哭一節。而其前若未得生道。將何筋力可策於千里之途乎。言念及此。感涕先零。有臣若此。不如無生。然此係私悃。雖不敢更瀆。以本院詞訟之劇。一日曠官。便有一日之害。亦何以猥叨匪分。以瘝公務也哉。此非臣飾讓。伏乞聖慈亟許遞改。俾名器不至濫授。公私幸甚。</text>
<title>辭戶曹參議疏 丁未</title>,<text>伏以臣於老病垂死中。伏承本月十一日出敎旨以臣爲戶曹參議者。臣聞命驚惶。不知所以爲心。顧臣衰朽之質。何以得此於蓋高之天乎。官爵任使之道。必稱人器之如何。而臣之立朝殆近五十年。已試無用之狀。世所共知。而犬馬之齒。且到於七十五歲。凡人血氣。至此而更無餘地。知其難强。退保餘年者。亦臣自處之義。而濕滯又甚。下部全不使用。窓外一步地不見。亦四年。將何筋力。可策於千里之道乎。欲起還仆。又添一病。特敎之下。雖不敢縣道封章。一日虛帶。罪戾尤重。不得不專走家僮。直呈政院。朝家若不知其如此實狀。泛以爲虛辭例讓而不卽處分。則公義私情。俱極狼狽。伏乞天地父母。特察職務之難曠。速賜遞改。以安愚分。千萬幸甚。</text>
<title>擬進江都誌疏 丙子</title>,<text>伏以君臣猶父子也。一日相離。便有一日之恨。此固天倫至情。夫豈外貌可飾哉。如臣螻蟻。籍分潢泒。區區向日之忱。自倍恒人。而特以人微望輕。立朝十六稔。每一念至。方寸自激。且以人理言之。旣無師長。又喪父母。生三事一之地。惟殿下一身。而魯材終不可强勉也。名器終不可私溷也。雖欲筋力報效。已非少年精神。無益於公。只資口腹。臣實恥之。除命疊下。分義尤惶。豈不欲瀝血陳懇。以暴退死之志。而官雖曰二品。職不過守令也。不敢以去就之節。上塵天聽。此則自有呈狀之路耳。該曹終當有轉達之時。所不敢道也。旣又思之。殿下不知臣之爲何狀人。銓衡又不見臣之面目。則從何所聞。憑何所見。備擬於遴選之地。責之以治盜之重任乎。任官不擇。此足可見。宜殿下之爵日隨而厖也。此係朝家大柄。理所不當。安而受之。以傷則哲之明。而臣旣有溝壑之志。終無一言而退。則平生所耿耿。僅足於溫飽而止。是何樣情理也。臣所近年寓居。是我晉陽之地。四朝經紀。費盡心力。謂有宗社之計。而事目屢經變改。守臣眩於考閱。其與設置本意。不相背馳者幾希矣。竊採之街言巷謠。作爲一冊。名之曰江都誌。雖其弊瘼靡不畢載。此不過私記聞見。以資故掌而已。初無奏御之意。故下語多涉傲慢。傳寫亦甚不精。臣雖無狀。粗識敬君之道矣。曷敢以鄙辭荒筆。仰干聖聰。而臣之辭退。適當此際。後而失其時矣。不揆僭猥之誅。敢代微身之獻。倘於燕閒之暇。俯賜乙覽。先知利病。然後仍下於廟堂。使講其是非。又於賜對之日。許令卿宰及守臣。榻前論難。逐條變通。前後事目之撓攘未定者。亦令一一査勘。則臣雖退死溝壑。是臣之說行也。若其陳談陋說。不槪於聖心。則官爵臣無爲也。噫。苟推而極之。治國亦猶是也。未知天意欲殿下治乎。不治乎。天怒於上。民怨於下。朝多憂虞之形。國無可支之勢。草芥微臣。尙欲無生。竊想睿念亦必靡安於中夜矣。嗟夫。魏徵。伯佐也。尙曰願爲良臣。不願爲忠臣。臣之庸陋。百無一取。旣非索價而沽璞。又非高尙而慕古。只緣自量已熟。自知甚明。誓心爲忠臣。不敢爲良臣。天日在上。又焉敢誣也。謹詣閤門。祗謝恩命。且以爲訣。天門九重。從此辭矣。瞻望殿陛。不覺涕零。臣無任屛營悵缺之至。</text>
<title>答蔡學士仲宣 明胤</title>,<text>祖冲之者。晉末人。密率者。治曆算。蓋漢武帝元封元年太中大夫公孫卿，壺遂。太史令司馬遷等。請改曆。下御史大夫寬與博士賜等議。詔令卿，遂，遷與侍郞尊，大典星射姓等更議。姓等願募治算者。造密度。乃選鄧平及長樂司馬可，酒泉侯宜君二十餘人。方士唐都，巴郡落下閎與焉。遂分東西立晷儀。以作太初曆。此則密度之始也。劉宋太祖元嘉中。何承天造元嘉曆。其時。祖冲之世掌天官。覺其失。以密率考古法而爲甲子元曆。後爲梁大明曆 蕭梁高祖天監中。其子散騎常侍暅疏上之。且曰。先臣在晉。仰尋十二代曆改造云云。密度。算也。密率。亦算也。而密度者。密其度也。密率者。密其率也。率讀爲律。猶書註之閏率也。明儒曰。黃初以下治曆者。始以密率。課其日蝕之疏密。是蓋專於曆記者。又曰。斗分有差。更考密率可也云者。此也。若其布算之法。周禮九章可考也。其八曰。方程以御錯糅正負。林隱程氏曰。今作曆者用此法。謂如算錢逐件。除下零細。截長補短。湊得齊整。如一年十二月。月有大小。便將閏月補湊。每月作三十日。又如日月星辰之運行不同。却算運行之會。都要相合。至於開方法廉隅等法。俱是律算。詳在退溪先生答李仲久別紙。但其圖說頗晦。熟讀詳究。乃可解耳。此係六藝之一。安可忽也。顧有大於此者。前書之問。以爲不急而略之。再承虛己之詢。責諭深切。不得不唐突言之。</text>
<title>答李大憲 鳳徵</title>,<text>卽者。牧吏擎到崇帖六幅詩札。字字緘情。甚矣。足下之於僕也。拭老眼寫沖襟。能使一紙無恙入海。其亦幸矣。第審辭意消沮。外雖强作。內實摧阨。不能無可憐色。此向日所以說夢也。雖其遣辭間或有所曠蕩。若其大義圓熟。非如上蔡之忘字病痛。而一槩繩之曰。樂其誕中其毒。不亦冤乎。第三條命筆之敎。多見其過詡而太恕矣。覆瓿數篇。不過一時纂集。本不欲傳世行後。但於八圖。略有所妄發。所謂八圖者。曰貞下起元。曰分天下爲五帶。曰天地變化。曰五行。曰歷代牧民。曰人物死生。曰鬼神。曰心比治道。凡著述之規。蹈襲則無功。新奇則涉虛。䏚然末學。敢衷之哉。只緣書籍汗牛。搜考未易。演其未發之義。以附已明之理者。亦太早計耳。其中天地變化。卽所謂六十四象也。易以六爻。盡天下之變。此以四象。形天下之物。雖其悔吝。祖於羲文。蓋用大衍之法耳。此不過岑寂中消遣而止。譬猶秋蟬春鶯自鳴自樂而已。台意以爲如何。</text>
<title>與李參判 鳳徵</title>,<text>客歲台覆。久作案頭珍。今爲破故紙。無可展讀矣。沿海諸謫。或有舡便可通。而獨於左道。無可憑問。每念之。不覺傷神。年事雖歉。必無餓死之理。但未知筋力如何。疾病如何。自入層濤。心地虛曠。懷人一念。倍倍於少年時。默念前程。與台相從。不過數十年。而早晩歸臥永陽之後。尤無相面之端。細諒則雖甚可悵。到無可奈何處。惟有寬之一字而已。兩心相照。千里亦咫尺。台覩此義何如耶。適因李令告歸。暫付神交。</text>
<title>與備局堂上別紙</title>,<text>移書島中事。卽見回下。曷任歎咄。約條潛商。旣不能得爭於前。況非約條所付而欲爭於今日。則惟彼狡倭。豈肯捨辛壬已行之前例。猝置正官代官及前館守於極刑乎。回下中累度詰責。今難中止云者。有所不然。訓別輩問答。尙以爲難止之端。則移書不利之後。將以何策繼之乎。十數年來。寢損威重。館倭動止。亦多難制之端。移書得爭。決知其萬萬無理。今何必又復見輕。益增其操縱之心乎。前啓。更爲詳覽。如以淺見。謂有一分可取。則不必拘於已覆之啓。以誤待遠之機。復議于諸堂上。或於引對時變通如何。裁判差倭事。以爲如何而今已覆啓耶。近百年謄錄。如彼皎然。倭館文書亦然。約條所付差倭。特換其名而已。到今相爭。誠未知其必可。若欲相爭。爭於島主可也。每與差倭相持。益遲其歸限。豈非不思之甚者乎。至於右京圖書。決非可許之事。而細觀倭情。抵死必爭。顧我形勢。疲於接待。以此操縱。相機善變。則積弊或有可祛之端。彼必曲從利害相萬。而淺見不敢自信。廟意且未量度。曷勝愧歎。本府關防稟啓。想有廟算。何必更僕。而數百輩軍。亦不能自主。每當急變。稟令於往還四日程。兵營始許發兵。則恒留二千名。館倭亦足蕩掃於轉眄之頃。壬辰事。迄可懲矣。前後謄錄。無一言及於此事。何哉。誠知其如許緊重。上司宜不惜若干番兵。而各自庇護。必不肯許。奈何奈何。然防禦使兼帶自主號令一款。旣無所費之物力。又無變更之官方。揆以邊籌。斷不可不從。言雖腐淺。事關軍國。更加詳察。不以人廢之如何。凡係邊情。實多寢損馴成之弊。而不敢每每煩稟。亦堪仰屋。</text>
<title>答柳禮判 命賢</title>,<text>導駕在明。事事未遑。卽到境上。酬應眩目。際此長牋。深夜來投。且示萊府狀草。已足暢豁。而半萬藁篅。又從而許送。民力可抒矣。尤感尤感。別紙所喩。何相見晩也。從古交隣。擧皆自我而生釁。信義果篤。防禦且密。顧安有見侮之患也。彼所謂九送使。久爲一國巨弊。竭一道之力。尾閭於讎敵者。大義已乖。苟有丈夫之膽者。寧不撫劒。又況各差留限。雖以百有餘日。或八九十日爲限。此特供饋之數也。撤供後或留或去。出來時或多或少。初無點檢之例。舊者不還。新者復來。則其數又何可知也。萬一陰畜精銳。豕突於猝然之頃。則其將何策而防之乎。和戎者何限。而曷嘗有館以養之。如我國者乎。此爲至危之道而人無怪者。此又何㨾籌策也。淺見之必欲屛黜者。不但在於糜財。而亦恐其生梗也。欲令島主自請。正所謂萬全之利也。竊觀裁判爲人。小黠大癡。固不能揣我頭腦。然渠之權勢。盤據一島。必應辦事。而方在欲歸未歸之頃。因此操縱。可以順成。且其入送。事理至明。朝家之尙今不許。終爲貽笑之端。且與此事連絡。故唐突啓稟者。豈不識體例而然也。過百年謄錄。全數備陳。誠以該司舊例照勘。則一見可知。而廟堂不察。至請推考而責之。朝廷不知我之不肖。旣畀此任。則所陳邊情。不可不察也。何幸諸議中變。始許入送。雖其小節可紓。機會則已失矣。歸路承審。竊不勝其慨恨。略有遺策而來矣。到今觀之。其非虛妄可知。向日面囑。何等秘機。而台又不審也。乃與譯舌輩。唯諾可否。反以我爲疏闊。噫。謀國經遠之圖。將決於此輩乎。以此推之。作舍可益於道傍。軍機可斷於象胥。管，晏，蕭，曹。寧爲是也。迺今淺慮幸中。島主亦許。恒留館倭。可以逐矣。宴享雜費。可以除矣。柴炭募布。可以減矣。五朝經營之策。可以成矣。曷勝萬幸。盛敎中猝以古人料敵許我。亦非深知深信之言。此後策應。亦安保其必得也。旣密於關防。又益於財力。卽此一款。灼然可知。而境無留賊。民不費力。有萬分安固之道。無一毫疑危之端。可謂難得之會。而書契已到。館倭亦從。凡事必知首末。然後可無違誤。故敢將激成曲折。以憑後圖。其幸細諒而順應焉。在萊時。裁判差倭平成尙。使訓導朴再興送言曰。俺之情勢。已到於萬分地頭。島主所請三件事。朝廷不許。故差倭欲歸則恐被重罪。欲留則不許接待。渠亦無以爲計。以埋骨釜山爲意。襲斂諸具。亦爲備置。 萊伯何不啓稟乎。弟答之曰。堂堂朝令。旣已酌處。幺麽邊臣。何敢强聒且也。裁判之任。專爲兩國交通而來。在前藤智，繩橘智正輩。擧皆效誠。故先朝特加恩典。或除職。或賜賚。或給冠帶。或給玉圈者。槩爲酬勞也。此倭來往幾至四十年。而無一獻忠之事。朝廷豈可矜恤。吾亦何心顧藉乎。差倭。英物也。知其有意而憮然曰。萊伯此言。似有欲圖之事。其事果是。則雖使之磨頂放踵。我無所辭。朴譯雖不敢問。顯有欲探之色。而四朔相持。終不發端。朴譯差倭。並皆鬱抑。每當相面。輒引而開之。至有隕首結草之語。弟乃私語于朴譯曰。九送使中第一舡一特送以酊菴萬松院。雖不可全廢。副特送以下五舡。若爲兼帶。則公木公米料米。我當計給。差倭格倭之當次出來者。坐占例給之物。其中剩米數百石。島主可以私用。我國亦除其宴享雜物。每使出來時。九度宴享之價。皆自列邑大同。會減其數。多至於數千。 及柴炭價布。每日每名。柴四束炭三升。皆自水軍價布。劃給其數。亦至於數十同。 如此兩便之事。不爲請改。其無忠款可知。吾何情愛於其間哉。朴譯始悟而喜之曰。以此試問。何如。弟又答之曰。此特私語而已。今若發言。彼必有致疑之心。固不可容易煩說。其後朴譯又以所見告之曰。差倭獻誠。前所未有。今若言之。彼必極力云。而猶爲不許者。有所激厲故也。然畢竟可仗此倭而得成矣。欲爲入送階梯。敢以前例謄啓。更以此意微通於台兄矣。其或記得耶。公木中四百同還作米。極有民弊。且非約條。故並欲變通者。妄料之熟矣。防啓之後。擧皆墜空。前方伯亦知其梗槩矣來時勸誘朴譯曰。裁判若有入去之時。汝須如此如此。吾之去後。彼必有戀想之言。汝當激之曰前令以汝爲無形之人。專不眷念而歸。汝何誠心乎彼必羞欲死。汝又解之曰。九送使變通。至易且好。而汝不能辦得。前令常以此短汝矣。今若圖成。想必知汝之本心矣。 略有所指敎矣。其後聞之。差倭果然憤恚。常有死不瞑目之語云。故前春相面時。必以差倭獻誠等語。揷入於回啓云者。亦爲贊成之計而今此萊啓中差倭屈服台敎所謂二百年所未有者。未必非因此而發也。大槩此事。宣廟朝。已爲往復。而島主之不許者。差倭格倭命脉在此。今若減之。生理頓絶。故上下同聲抵死防塞者。理勢固然。舌人之每以其時不得變改。恐動於台兄者。亦此也。今以照例計給爲言。則於渠無害。島主又得剩米。此倭之能爲變通者。亦順馬島人情而然也。在今回啓之道。不必更贅他說。但曰。改易雖似煩屑。苟無大害。則其在交隣之道。亦宜聽許云爾而許之。則在我有嚴重之體。於彼無撓改之辭。過百年危怖之患。一語而祛之。豈不誠可幸矣乎。切勿疑貳。快允所請何如。減除之數。籌司儀曹謄錄及惠廳騎省文書。可考而知也。然此據財貨而說。若夫盡逐數千之留賊。只以數百臨時往來。則此又第一邊謀。更勿泛視也。因此而有所耿耿者存焉。向所謂右京傑驁。此若承襲。必不寧靜云者。亦不無淺見。而台又聽瑩。反以未面遙度譏之。臨敵必相見乃探。則古今天下。寧有此理。此爲此事張本。故欲備廟謨來歷。並陳其時說話。而半夜承問。且發扈仗之行。立馬忙草。掛一漏萬。幸察未盡之餘意。彼時廟議。不知利害之如此。回啓而塞之。希台見此答書後。更欲圖之。專送渡海譯官而請之。差倭大笑曰。當初變通時。當次差倭。推移他任。然後堇堇圖成矣。今不可再擧。只除一送使。且於甲戌年。平義眞傳位於右京。卽有蔚島之請。希台始知其傑驁云矣。今於篋笥中。適得其時答書。故附錄于此。</text>
<title>答尹進士孝彥 斗緖</title>,<text>日昨別幅。承諭甚荷。婦人冠服。無考。然細究經傳。抑不無依俙可想者。易稱君袂娣袂。詩詠錦褧瓊珈。周禮之司服所掌褘狄鞠衣者。服也。追師所掌副編衡笄者。首飾也。禮記之褘衣褕翟。后服也。若其士夫家禮。漢唐文詞。盛稱花鈿寶笄。此非正服也。時王制。但曰盛飾。其註曰衣服。則綿紬木綿。此非上服也。前見儀禮旁通圖。似有彷彿想象者。而時無冊子。難可考證。然朱子曰。凡言盛服假髻。今之內命婦及昏女所着擧頭美。外命婦所着於汝美者。疑是。 大衣 亦曰大袖。商周之代。內外命婦諸翟。唐則裙襦大袖爲禮衣。二儀寶錄。大袖在背子下。身衫齊而袖大。今之內命婦及女喪所著草綠團衫大袖有護領托肩低襟衩兒者。疑是。 長裙。今之珠履裙曳地數尺者。疑是。 女在室者。冠子 制度未詳。疑是花冠。 背子。秦二世詔衫子朝服加背子。其制袖短于衫。身與衫齊而大袖。今又長與裙齊而袖纔寬于衫。今之昏女所着紅長衫大袖團領有衩兒無底襟而短袖者。疑是。 衆妾假髻 今之闕內醫女所着磨里馬。外方官妓所着大頭者。疑是。 背子。今之官妓所着黃色蒙頭里短袖直領而無底襟者。疑是。 陳北溪曰。不冠。以簪固髻而已者。似指出嫁後。而但以家禮考之。於初喪曰去冠。於大祥曰冠梳假髻。於祭禮曰主婦背子。然則婦人固有冠。唐太平公主。造着玉葉冠。 背子且有二。室女背子。衆妾背子。 其一。亦非卑賤之服也。妄謂假髻者。擧頭美，於汝美。可以當之。大袖者。草綠圓衫。可以當之。長裙者。珠履裙可以當之。室女冠子者。花冠可以當之。背子者。紅長衫可以當之。衆妾假髻者。磨里馬大頭可以當之。衆妾背子者。蒙頭里可以當之。雖未知裁法之合古與否。旣是假髻。旣是大袖。旣是長裙。旣是冠子。旣是背子。則設有寸尺所差。非如深衣之皆有所象。庸何妨於服以國殊乎。況無古制之經據。又何必勒定謂非古也。東俗以擧頭美草綠圓衫珠履裙。爲內命婦上服。以女帽草綠圓衫珠履裙。爲女喪上服。以於汝美草綠唐衣。爲外命婦及士女進見上服。以擧頭美 旣無冠子。依士昏禮所稱攝盛之語。借用內命婦上服。 紅長衫 制猶背子故也 珠履裙。恰是長裙。 爲昏女上服。以蓋頭 嫌同於醫女。官妓不用大頭。以皁綈造着。 圓衫。旣無背子。因奢僭用。 爲新婦禮時乳媼上服。竊謂此雖有一二僭謬處。若其體㨾。曲有禮意。想必承襲箕敎之幸也。朱子笄禮。於服則曰。冠子背子。於節則曰。加冠笄。昏禮蒙上文。不言某服。只曰盛飾。不言盛制而曰盛飾。亦有微意。 又其下曰。整冠斂帔而送之。以此推之。昏女之有冠。古也。辮髮飾髢之俗。本出胡風。今之闕內上下不辮而撮者。華制也。旣是室女。則雖曰攝盛。其與婿服之大夫借吉。有異假髻。東俗以辮髮。表其出嫁與否。則未巹先髻。似涉太早。 無乃不類乎。旣無辮髮。則雖曰重腰。首無冠可乎。鄙意則以花冠 同牢之前假髻。不可故也。 紅長衫珠履裙。行於昏禮。以假髻 旣昏之後冠子。不可故也。 圓衫 背子。亦不可故也。 珠履裙。見於家廟及舅姑者。深得古意。節節合禮。決非無端襲謬之服。且花冠。非淸國所造。則吾可以從周矣。今雖罕用於京城。嶺外士夫。多有行者。竊附於入鄕循俗。遵用古禮者。是僕之幸。但遐方所作。齟齬可羞。禮云盛飾。則祛其太甚而已。珠貝纓絡。本有古據。欲以金箔倣華制。造冠如朝服冠之爲者。亦斟酌禮俗之意耳。其幸無外而誨之言。</text>
<title>答尹孝彥別紙</title>,<text>婦人冠服。向承諭問。敢以賤臆覆之曰。司服所掌褘狄鞠衣者服也。追師所掌副編衡笄者首飾也。禮記之褘衣褕狄后服也。曾見儀禮旁通圖。似有彷彿想象者。而時無冊子。難可考證。爲辭而答之矣。不鄙迂拙。至辱再叩。先之以周漢製儀。申之以後世僭差。末乃以陰之擬陽抑之。此今世所罕聞。尙何以庸陋自畫。不一言求正乎。謹按。儀禮旁通圖內司服註曰。王吉服九而祭服六。后吉服六而祭服三者。以婦人不預於天地山川社稷之祭故也。王之服。衣與裳而異色。后之服。裳連衣而同色者。以婦德純一故也。王之服。禪而無裡。后之服。裡而不禪者。以陽成於奇。陰成於耦故也。又曰。褘衣者。從王制先王之服。其色玄 註曰。褘音暉。卽翟。翟者。雉名。爾雅曰。伊雒以南。素質五色。皆備成章曰翬。 揄翟者。從王制。先公之服。其色青。註曰。揄音遙。卽搖也。翟當爲翬。江淮以南。青質五色。皆備成章曰搖。詩云玭兮玭兮。其之翟也。 闕狄者。從王制羣小祀之服。其色赤。註曰。闕狄。禮記謂之屈狄。闕與屈聲相近。陳詳道曰。其制屈於褘揄而已。 鄭註曰。褘揄二翟。刻繒爲形而采畫之。綴於衣。以爲文章。褘衣畫翬。揄翟畫搖。闕翟刻而不畫。陳詳道曰。三翟。皆畫之於衣。如三冕服。此所謂后之祭服三也。鞠狄者。蠶則服之。其色黃。註曰。鞠衣。黃桑色也。色如鞠塵。象桑葉始生。月令曰。三月薦鞠衣于先帝者。告桑事也 展衣者。以禮見於王及賓客者。其色白。註曰。展當作襢。襢之爲言。亶誠也。展與襢聲相近。詩云瑳兮瑳兮。其之展也。 褖衣者。燕居及御于王者。其色黑。註曰。爾雅曰。赤緣謂之褖褖或作稅。內司服。言緣衣。玉藻。言褖。喪服襲。言褖衣。復言稅衣則緣。褖稅。同實而異名也。子羔之襲裞衣纁衻。曾子譏之曰。不襲婦服。蓋丈夫褖衣。緣以黑。婦人褖衣緣以纁。 此所謂后服之六也。裏素沙。註曰。今之白縳也。六服皆袍制。以白縳爲裏。使之張顯。今世有紗縠者名出于世也。 裳連衣。註曰。婦德尙專無所兼。連衣裳不異其色者。以其一。 王制曰。追師掌王后之首服。爲副，編，次，追，衡，笄。爲九嬪及內外命婦之首服。註曰。副之爲言。覆也。所以覆首爲飾。遺像。若今步搖。追。冠名。禮記曰。委貌周道。章甫殷道。牟追夏后氏之道也。 旁通圖曰三翟。褘衣，揄翟，闕翟。 以副配褘 註曰。禮。夫人副褘立於東方者是也。 以副配翟。註曰。此云翟者。指揄翟闕翟也。詩云副笄六珈。其之翟也。 鞠衣展衣。編。註曰。編者。編刈髮爲之。若今之假紒。禒衣。次。註曰。次者。次第髮長短。爲之所謂髲髢者是也。 衡。註曰。周禮追師進衡笄。註。追。猶治也。詩云追琢其章。王后之衡笄。皆以玉爲之。惟王后祭服。有衡垂于副之兩旁。當耳。其下。以紞懸瑱。紞。所以懸瑱當耳者也。詩云。玉之瑱若編次。則無衡也。 笄。註曰。笄。卷髮者。以玉爲之。王后燕居亦纚笄。總而已。 舃。註。褘翟玄舃。黃絇繶純。 揄翟青舃。白絇繶純。 闕翟赤舃。黑絇繶純。 鞠翟黃屨。白絇繶純。 展衣白屨。黑絇繶純。 緣衣黑屨。青絇繶純。註曰。複下曰舃。襌下曰屨。褘衣玄故玄舃。他放此。又曰。玄黃青白赤黑。對方爲繢次。青赤赤白白黑黑青。比方爲繡次。而冠禮。黑屨青絇繶純。白屨緇絇繶純。皆比方之色。特爵笄纁屨黑絇繶純。蓋尊祭服之屨。故飾從對方之色。則凡舃之飾如繢次。屨之飾如繡次可也。拘謂之絇。着舃屨之頭。以爲行戒。繶。縫中紃。純。緣也。后之吉服六。而舃屨各三。古者衣象裘色。韠象裳色。士冠三屨。皆象其裳之色。則王及后之舃屨。各象其裳之色。可知也。 內命婦。註曰。婦人。世婦女御也。猶今之嬪，淑儀，昭儀，淑媛之類。 註曰。三夫人舃青。註曰。玉藻。夫人揄狄。鄭註云。夫人者。三夫人。又內司服辨內外命婦之服。鄭註云。三夫人及公之妻。其闕狄云。則二說不同。 九嬪命屨黃。註曰。自鞠衣以下。 二十七世婦功屨白。註曰。自展衣以下。 八十一女御緣衣功屨黑。外命婦。註曰。公孤卿大夫士之妻及侯伯子男之夫人也。猶今之公翁主及宗親文武官妻也。 註曰。公之妻舃赤。註曰。鄭註云。公之妻。其闕翟以下。陳詳道云。王制言三公。一命衮則三公在朝鷩冕。其妻之揄狄。可知也。 孤之妻服鞠衣命屨黃。卿大夫之妻服展衣功屨白。士之妻服緣衣功屨黑。二王 武王封夏商後爲上公。 後婦人。用褘衣玄舃。註曰。禮記。夫人副褘。立於東房明堂位。言魯侯得用衮冕。則夫人副褘。可知也。 侯伯之夫人。揄狄舃青。子男之夫人。闕狄舃赤。又曰。諸侯臣之妻。服經無明文。玉藻云。君命屈狄。再命褘衣。一命襢衣。士褖衣。註。言此子男之夫人及其卿大夫士之妻命服也。褘當爲鞠字之誤。君。女君也。天子諸侯命其臣。后夫人亦命其妻以衣服。所謂夫尊於朝。妻榮於室也。謂子男之夫人。屈狄。子男之卿。再命而妻鞠衣。一命之妻襢衣。士之妻褖衣。又曰。諸侯之臣。皆分爲三等。其妻以次受此服也。公之臣孤爲上卿。大夫次之。士次之。侯伯子男之臣。卿爲上。大夫次之。士次之。又曰。惟世婦。命於奠繭。其他則皆從男子。註曰。奠。猶獻也。世婦以下蠶事畢。獻繭受命服。 少牢饋食禮曰。展衣。被錫衣侈袂。註曰。贊者一人。亦被錫衣侈袂。鄭註云。被錫讀爲髲鬄。古者或剔賤者刑者之髮。以被大夫之紒爲飾。因名曰髲鬄。此周禮所謂次也。特牲禮。主婦纚笄宵衣。此不纚笄者。大夫妻尊故也。亦衣綃衣而侈其袂耳。士妻之袂。三尺二寸。袪尺二寸三分。侈者蓋半士妻之袂以益之。三分益一。故三尺三寸。袂尺八寸也。又曰。今按大夫妻服展衣。首飾編。小牢。乃大夫禮。主婦不服編展衣。乃被錫衣侈袂者。鄭氏謂外命婦。惟王祭祀賓客。以禮佐后得服。此上服。自於其家則降焉。未知然否。今去古益遠。副編次之制。不復得見其詳。鄭註。以小牢被錫。當周禮首服次。未敢以爲必然也。 緣衣者。特牲饋食禮曰。主婦纚笄宵衣。立于房中。註曰。宵。綺屬也。此衣染以黑。其繒本名曰宵。鄭註云。內司服曰。男子之褖衣黑。則宵衣亦黑也。又曰。今按註以宵衣爲褖衣。未知信否。 士昏禮曰。女次純衣纁袡。註曰。純衣。絲衣也。曾子譏子羔襲裞衣纁袡者。褖衣也。 姆纚笄宵衣在其右。註曰。特牲禮。主婦纚笄宵衣。則副編次之下纚笄。其飾也。纚鞱髮者笄。今之簪。士姆纚笄。亦攝盛也。姆亦玄衣。以繡爲領也。詩云。素衣朱繡。又云。素衣朱襮。爾雅釋器云。黼領謂之襮。襮旣爲領。則朱繡亦領。可知也。又曰。今按特牲禮云。主婦纚笄宵衣。鄭註。以宵爲衣。此纚笄宵衣。鄭註。以宵爲領。二說不同。 女從者畢袗玄纚笄。被顈黼在後。註曰。女從者。謂娣姪也。袗。同也。顈。襌也。白與黑。謂之黼。言黼領也。論語曲禮。皆曰袗絺絡。孟子曰。被袗衣則袗設飾也。袗玄者。設飾以玄也。又曰。今按上文女純衣。註云褖衣也。下文姆纚笄宵衣。註云。姆亦玄衣。此女從者。畢袗玄。如疏家所謂褖衣宵也。玄色。皆爲黑色。 士冠禮曰。女子十有五年。許嫁。笄而字。註曰。許嫁而笄。則主婦及女賓爲笄。禮。主婦爲之着笄。而女賓以醴。禮之也。 雖未許嫁。年二十而笄。註曰。未許嫁而笄。則不戒女賓。自以家之諸婦行笄禮也。 燕則鬈首。註曰。旣笄之後去之。猶若女有鬌紒也。疏曰。旣未許嫁。雖已笄。猶以少者處之。故旣笄之後。尋常在家燕居。則復去笄而分髮。爲鬌紒也。 士昏禮成禮條曰。主人入親說婦之纓。註曰。主人。婿也。說。脫也。婦許嫁。笄而禮之。因著纓。明有繫也。蓋以五采爲之而其制未聞也。 見舅姑條曰。夙興沐浴。纚笄宵衣以俟見。以此觀之。則親迎時猶着笄。至成禮後。已有成人之義。故婿脫其纓。至明日見舅姑之時。始脫室女之次純纁衻。而更着命服之纚笄宵衣也。 家禮冠禮陳服條曰。背子冠笄。其下又曰。賓爲將笄者加冠笄。適房服背子。昏禮。但曰盛飾。而不曰某衣飾。至導女而出也。特曰整冠斂帔而命之。及明日見舅姑條。始曰盛服。諸禮所論。合而觀之。特牲之宵衣。昏女之純衣。姆母之纚笄。從者之袗玄。同一褖衣。而三皆色黑。惟純獨纁。今之紅長衫。或其遺制耶。雖不敢强以爲說。婿以士庶。借大夫之吉。則女之從夫。宜其笄之必纚。而時未出閤則室女也。將何所從而攝之乎。是故絲純而不髻。仍着許嫁之笄。以示鬈鬌之紒。及其夫之親脫其纓而後。方有成人之義。乃以纚笄見舅姑於經宿之後。不然。此是攝盛之禮也。姆母從者則攝。而女反不攝。至明日乃攝乎次者。禮雖曰其制未詳。蓋以鄭註言之。只次其鬈之長短。略如展衣之髲鬄。而不更爲鞱髮耶。今之所謂擧頭美者。髢髻瓊珈。恰爲副編之遺。則未巹先着。無乃太早乎。究之於經。參之以義。非但不當飾。抑亦不敢用耳。況彼冠禮之笄。只所以卷髮也。無甚華盛。而尙嫌其簪。燕則去之。禮義微妙。節節有級。纓又冠之系也。良人未脫之前。孰解而孰纚乎。若夫冠者。制雖未聞。王制曰。追師掌王后之首飾爲副編次追衡笄。釋之者曰。追。冠名。其非漢唐之制。可知也。朱子冠禮昏禮。始終言之。向日所稟中花冠紅長衫行於昏禮。假髻圓衫見於舅姑者。竊附纁袡之制。以取編次之節。其或不悖耶。第考經文。則副編及次。已見周禮。而前書中辮髮飾髢。謂出胡風者。妄也。曷任悚惕。儀禮講解。昌黎尙以爲難。此等曲折。寧可易議。而朱先生曰。不學雜服。不能安禮。願問於知禮者。學焉。書末所謂明朝內外命婦皆有冠。而只用於笄禮云者。以家禮槩之。則亦可見其昏禮之仍着也。</text>
<title>答尹孝彥</title>,<text>凡人學術。旣不可泛濫無實。又不當窺高助長。朱，張，邵，蔡。雖不免初頭外騖。末梢之勇撤歸正者。尤可見其超詣之識也。此物老矣。今從四書而俛首者。不幾於俟河之淸乎。然不如是。終無以躡層。向於答人書。據實直陳曰。比之行道。循次漸進。雖未入室。堂亦一步也。陛亦一步也。及門吾也。半塗亦吾也。其視望秦楚而一蹵。不亦相間云者。實恨其半生失學。向衰尤悔也。三子二婿。方讀大學。宵晝相長。日有明驗。時或念及於左右。則抑不無慨惜之心。槩其資品旣淸。志向且高。眞如菽粟之將炊。但其所務者博。故所業或不免於駁。若謂之不陷俗累則可。其於精微之理。似不可遽謂之悟透也。高明試詳之。腔子之外。別有所謂理者乎。今夫玉塊遺於野。傍有翫而譽之。又有勸作圭瓚者。爲玉塊計。寧遇前一人耶。後一人耶。況有八龍次第而長。其將何業以遺之耶。近於岑寂中。仍兒輩叩問。先作大學講義二冊。大學訓蒙一冊。計欲盡釋四書。其中讀法一條。先此呈覽者。欲令諸胤知此中頭腦而已。若其瞽說。雖不敢瀆。吳郞有數三條謄去云。其幸推見而惠之藥。</text>
<title>答尹孝彥</title>,<text>來書。又以首飾爲疑。何敢自畫。不終其說乎。槩其立名雖多。制皆無徵。晦菴尙云未詳。況於愚哉。俯詢中。曰鬌曰鬈曰紒曰總曰總角曰縰曰纚曰髻曰笄曰纓曰髦曰副曰編曰次曰括髮曰髽曰𢄼。皆所以飾首者。而歷代之因革各異。家禮之識別不明。宜左右之或眩於體㨾也。然細考三禮及雜史。抑不無可象者。內則。子生三月。翦其胎髮。男角女羈。註曰。角者。顖會兩旁。留髮不翦。羈者隻也。午達曰羈。一縱一橫。亦不翦髮。角與羈。通謂之鬌。其所剃髮。卽長後爲髦者也。士冠禮曰。女子未許嫁而笄者。燕居則鬈首。註曰。旣未許嫁。猶以少者處之。雖笄之後。尋常在家。則去笄而分髮爲鬌紒也。少牢註曰。紒者結髮。猶言今之上頭也。又曰。總者。裂繒而束髮之本。垂其餘於髻後而爲飾。似今之端繫也。內則曰。總角者。收髮而結之也。特牲註曰。縰者。鞱髮作髻者。冠禮註曰。緇纚長六尺。所以裹髮承冠也。疊全幅而用之。經曰。纚黃終幅長六尺。足以鞱髮而結。註曰。猶今之幘梁云爾。則縰與纚。一物二名。而男女通用。唐宋猶襲。至大明。始以網巾代之。今之男喪。以毛段爲網巾者此也。髻者。室女以鬌爲辮。則女笄之鬈也。婦人以髢爲紒。則編次之遺也。雜書所謂滿冠髻䯼髻是也。笄者。簪也。女媧之女。以荊與竹爲之。則笄之始也。堯時以銅爲之。且雜以象牙玳瑁。其後又以金銀珠貝飾之。周禮曰。后服以玉笄配翟則簪也。而蓋有二種。一是安髻。則玉藻所謂婦人二寸也。一是固冠。則冠禮所謂二弁屈組也。纓亦有二。總之垂謂之纓。冠之緌亦謂之纓。髦者。內則之拂髦通。男女幷稱。而註曰振去塵著之髦。用髮爲之。象幼時之鬌。其制未聞。劉氏曰。帶鬌于首。男左女右。及其冠而笄也。則彩飾加冠者。不忘父母生育之恩。父母喪則去之也。旁通圖曰。副者。覆也。覆首爲飾。猶今之步搖。編者。編刈髮爲之。猶今之假髻。次者。次第其髮之長短爲之。卽所謂髲鬄。亦昏禮所稱被裼也。喪服註曰。括髮者。髽也。初喪以麻繩撮髻。又以布爲頭𢄼也。若以男女所着次第論之。疏曰。櫛訖加縰。縰訖加笄。笄訖加纓。然後加髦着冠。男女皆同。但女笄長二寸而不冠。經曰。子事父母。櫛縰笄總拂髦冠緌纓。婦事舅姑。櫛縰笄總。男女未冠者。櫛縰拂髦總角。諸禮所論。大抵如此。若夫冠者。禮雖曰婦人不冠。漢唐以後。有曰鳳冠金冠銀冠珠冠妙常冠玉葉冠。乃其俗也。飾則倒揷，掩鬢，挑心，耳環，排結，纓絡，俏簪，穵耳，珠翠，排環，翠花，鈿耳，墜華，勝戴，勝揷，黛寶石者。雖出於漸侈之習。亦襲於詩之瓊珈。禮之玉衡。則不可謂之全然無據也。至於手鐲，釧鐲，臂環，手環，戒指，鈿釦者。手臂之飾也。珊瑚，寶樹，金蜂，玉茄者。衿纓之佩也。長襖，䙏袗，裙拖，膝絝，膝襴，袿裳之屬。皆其衣裳之別。而其中霞帔。尤極華奢。秦時始有之。開元間。王妃以下通服。大明制。非恩賜則不敢服。總而論之。周禮之副編次追衡笄。已侈於女媧之荊竹。堯時之牙瑁矣。明朝之華勝戴勝。亦何足責乎。竊謂閨房所着。非如男服之皆有所象。故雖聖賢。亦不能別立禁制耶。然朱子家禮。皆有援據。女昏服着。明有冠帔。今不必更疑。而前書所稟中但可襲行於嶺南。不可驟用於京城者。亦入鄕循俗之意耳。誨條曰。無位則僭。無德則妄云者。可謂善言名狀。今雖承問誦古。不敢訓世爲法。幸望恕愚。而仍便賜覆。以卒其敎。</text>
<title>與李慶山興叔 浡</title>,<text>一濟滄溟。世聲已斷。莅政此時何如。四圍層浪。天外無地。悵戀之私。何可形言。弟到舡頭翌日。直達任所。向又登漢挐絶頂。吳楚琉球。皆在眼前波浪中。向吾之偃息大陸。恰如蟻蠶之叢。而自不覺其喪我矣。歸路一律曰。鷄鳴鼓吹動旗旛。吏卒候衙曉闢門。秦帝神山容易得。漢挐仙藥手收繁。祥雲攢北長安是。蠻海經南外國存。可笑塵緣磨不盡。夕陽官路又場園。亦可想其大槩矣。家累必飢。兄輩果不負所托否耶。</text>
<title>答孫玄叟別紙</title>,<text>碣面所書。常所疑晦。又奉秩職之問。尤難臆對。然德門大事。無間於己。何敢有問不答乎。蘇齋問先書贈職。東俗也。無害否。退溪答曰。先國恩之意。然官之高卑。事之先後。皆倒置。欲變而從古。未果也。鄙意生而官卑。死而贈高。勢也。何妨於先後而至欲改之乎。麗人文集。宋儒碑碣。多先贈職。蘇齋何以曰東俗。退溪亦何以曰從古乎。以故心常未決。曾於先誌。皆先贈後行。上所謂疑晦者此也。俯詢知承文院事高卑。亦難稽考。而默想諸文集。或有秩高者。如知都評議使司事知門下省事是已。或有官卑者。如知旌善郡事。知興海郡事是已。但以榜目推之。永樂二十一年癸卯。卽世宗五年也。殿試三月二十八日。放榜四月十五日。又曰。初三日謝恩肅拜。慶會樓取濇夢等。所謂濇夢。必武壯元而脫其姓也。其文科中鄭楫朴重林 彭年之父 安元慶。爲乙科三人。其時無甲科。以乙科爲大闡也。同進士二十二人中。金視石先已下鄕。未滿於額。二十一人。孫士明居末。其下又曰孫士晟爲承文博士。疑此人也云云。此則謄出者之所註也。有何所考而斷以博士耶。自癸卯至己酉。七年之間。何不調。而乃與鷄川同仕參下耶。槩想我國官制。至太宗朝。河晉山始改官制。中丞爲執義。侍史爲掌令。雜端爲持平。亦其一也。自此以前。上至麗朝。凡提擧院事者。稱知事。有判官之郡。亦有知事。今亦有知中樞，知敦寧，知義禁，知訓鍊之名。又正二品以上曰知事。嘉善曰同知。通政曰僉知。所謂知承文院事者。亦如今之提調耶。不然。相避之法。古亦有之。父子何以同一院仕耶。今世提調之子仕參下不嫌。是其遺耶。若其南床二字。似不難知矣。政府及備局合坐。相位主壁。又有東西壁。而通政兼副提調者。不敢椅坐。以繩床踞坐於南慶筵。亦朝會也。大臣主壁。堂上以上東西壁。堂下爲南行。則參下無定位。別坐於外廊。時時入立於席末。呼新來而出。是以玉堂副學主壁。應敎東壁。校理以下西壁。博士以下爲南床。世皆榮之。故曰南床位。以此推之。承文合坐時。都提調主壁。提調以下東壁。判校以下西壁。則博士以下之南床。亦無足怪矣。此皆承問臆斷。不敢據古證實。一依佔畢齋所書。只書贈職無妨耶。更詳之。</text>
<title>答李仲舒</title>,<text>來諭荷甚。加以矜愚恤迷。毫無物我之形。曷任感歎。然評叱者少而容憐者多。非所望於仲舒也。元來此物。質濁識昏。已不能耐久忍討。凡於言語之間。皆未免麤率而駁雜。況此冊。初非深思推究。以自期於成書者。只緣子婿輩一處講讀。有疑輒質。隨問隨答。惟是臆說而已。寧有一言之幾乎道者乎。投之篋笥。未嘗敢以聞於人。頃雖迫問强呈。揆分多愧。第以得經高眼。爲幸矣。略略鐫誨。有若可以小罪者。然多見其過許而太恕矣。抑其中有不得不復者。今又妄發。其毋以自是疑之也。問。天降生民。與之以性。○答曰。書云惟皇上帝。降衷于下民。若有恒性者。盡之矣。蓋天之生物。理氣而已。賦之自天曰命。受而在物曰性。元亨利貞。洪匀賦與者。命也。愛恭宜別。通爲一物者。性也。易曰一陰一陽之謂道。繼之者善。成之者性。○來諭云所引。皆古聖賢之語。雖無不合。然釋本文。義欠精約。且愛恭宜別。是情之目。其理之具於心者。方謂之性。此爲質疑而發。初非爲訓也。若欲訓義。集註已詳。何敢疊床。更求所謂精約乎。且旣以賦受指其性命。又以通爲一物爲辭。其下又云繼善成性。則是在愛恭宜別之前也。足知其理。故泛思而猝下矣。今若疑之以情。則改以實理具心。有善無惡何如。問。仁之訓曰。心之德愛之理。義之訓曰。心之制事之宜。禮之訓曰。天理之節文。人事之儀則。獨於智訓諸說不同。○答曰。胡氏云。心之神明。所以妙衆理而宰萬物。沈氏曰。涵天理動靜之機。具人事是非之鑑。饒雙峯曰。知之理。心之別。程勿齋曰。具別之理。爲心之覺。史氏曰。胡氏。本或問中知字之義。然智是軆知是用。智是知之理。知是智之事。知之於智。猶愛之於仁。以知爲智訓。似詳於用而略於體。沈說亦然云者。甚爲明的。饒程二說。亦不穩。今若合衆說而補之曰。心之靈。知之理。無乃或可乎。極欲質之先覺而不敢也。○來諭云。胡沈二說。論其理。非直訓。而饒，程二說。方是直訓。以愚觀之。饒，程直訓。恐不如胡，沈之說。蓋訓體難於約而明故也。今所訓。取饒，程說略變。比饒，程頗穩。而亦似有不洽處。更宜覃思也。智知體用雖分。直云知之理。小欠曲折。況智知或有通用處。寧用饒，程別字易知字耶。胡氏旣以四端所釋引之。又以竊取朱子意。以補爲言。則此亦訓體也。何可謂之泛論其理乎。智之訓曰心之靈知之理者。似兼體用。今若易知以別則太急。恐不如知字之寬緩。問。氣質之稟。或不能齊。且未知稟賦二字之別。○答曰。賦者。自天而與也。稟者。在人而受也。所謂氣質者。氣以成形而理亦賦焉。蓋生者理也。質者氣也。陰陽分而有順沴明暗之難齊。五行具而有多寡純雜之不一。以難齊之氣。値不一之運。紛淪交錯。升降往來。或相制勝。或相違背。或相喜悅。或相攻奪。千變萬化之際。固不能但有正而都無邪。是故人物之生。當其稟受之時。因其混淪雜糅之難齊。或粹或駁。或淸或濁。或通或塞。或正或偏。就其中精英者。貴而爲人。査滓者。賤而爲物。精英之中淸粹者。爲聖爲賢。濁雜者。爲愚爲惡。形旣殊矣。才不得不異。或賢而不聰。或惡而便慧。或溫和而不明。或輕躁而能睿。隨其所稟。有萬不同。此所謂稟之不齊也。○來諭云氣以成形而理亦賦焉。本釋天命之謂性也。其所成形之氣。固爲氣質之氣。然並理言則理不可屬諸氣質也。且生者理也。質者氣也。此亦未安。當曰生者氣也。所以生者理也。氣之凝聚者質也。旣以氣質之稟爲問。故溯其所受之處曰。氣以成形。理亦賦焉。蓋謂所稟之天命也。又曰。未知稟賦二字之別。今若只答氣質。則蒙學恐偏於氣也。更以理亦賦焉。兼言之。非敢以理屬諸氣質也。盛敎中生氣也。所以生者理也。謹聞命。問。理氣界分何如。而氣質二字。始發於宋儒歟。○答曰。理之與氣。初非有兩㨾物相對而生。亦非各相舍而爲稱。以其精粹不雜。故借玉理而名之曰理。以其屈伸往來。故比血氣而號之曰氣。其曰相須爲體。相待爲用者。理氣之不可相離也。其曰理與氣合而有心之名者。理氣之不可偏生也。但二者。互有發用。而其發又相須互發之云。則各有所主。可知也。相須之云。則互在其中。可見也。就理氣賦與之中。指此理之源頭。則子思所謂天命之性。孟子所謂性善之性。是也。誠以雜氣而言。則無以見性之本體。故獨以理言性。而不害爲理氣之不相離也。程張諸子氣質之訓。非落於一邊也。所指而言者。在乎稟生之後。故又不得純以理稱之。而不害爲理發之性也。羲易繼善成性之論。濂溪大極無極之辨。皆就相須之中剔撥而獨言理。夫子性近習遠之訓。孟子耳目口鼻之喩。卽就相成之中。兼指而主言氣。子思之論中和也。言喜怒哀樂。而不及於四端。程子之論好學也。言喜怒哀懼愛惡欲。而亦不及於四端。是則就理氣而渾淪言之。互在其中者。渾淪言之。可也。各有所主。則分別言之。亦可也。此皆聖賢說也。參互並觀。則界分可知。而氣質之發於孔孟。詳於宋儒。亦當推之耳。○來諭每於退陶理氣之論。有信及處。亦有信不及處。今用退陶說。而下語尤覺有偏重之意。是不能無疑。然亦未敢質言也。且理與氣合而有心之名云者。謂性命之理。賦於形氣。而有神明知覺之用。然後始言心也。以此明理氣互發。亦不襯耳。愚於此關。見識未透。猝然答此問。不亦難乎。朱子嘗曰。於理實有所見。則於人言之是非。不翅黑白之易辨。固不待訊其人之賢否而爲去就。不幸而吾之所謂理者。但出於一己之私見。則恐其取舍。不足爲羣言之折衷云。況以吾輩依俙影裡之望。自以爲得。則非直大害於吾心。亦將貽誤於後生。愚於此段。不敢自主而信師說也。問。大學之道。在明明德。在新民。在止於至善。是誰語。而道在二字。淺深亦何如。○答曰。金仁山曰。是古先聖王學法。知止以下。似是孔子發明止至善之方。本末終始。又似曾子總古聖王與夫子之意。繼言八條目。玩古之二字。則是孔子發明古先聖王大學之次第也。序所謂獨取先王之法。誦而傳之。集註所謂孔子之意而曾子述之者也。許白雲曰。明明德新民止於至善。及下逆順兩言。八條目共四十三字。先王立學敎人之法。其餘皆孔子發明之言。看三在字及古之二字。可見云云。若夫道在二字。各有淺深。凡言道有二義。天理運行不息謂之道。人有義理而行。亦謂之道。此則專言大學敎人之方也。三在字。蓋指方法所在而言。是爲大學綱領。而又相爲綱目。在明德之在字。所以起下兩在字也。在止於至善之在字。又所以摠其上兩在字也。○來諭云。言三綱體用。則新民爲明德之用。言終始。則至善爲明新之準的。條目二字。恐不是。當初答問。固如此。而易藁之際。以致吏筆誤書。問目中是誰語三字及答說中金仁山，許白雲兩說。全數落漏綱目之綱字。又以條字誤書。致勤盛敎。常時高見之的。卽此尤驗。蓋此語已經朱夫子及沈氏吳氏勘破。皆以止至善。爲明新之標的。其下又有八條目。何敢以條目。言之於此乎。只緣金仁山曰三在字俱爲大學綱領。而又自相爲綱目云。故全用其語。而以條易綱。由於誤書耳。問。近世有一種說話。以止於至善。謂明德新民之總而非綱領。此說何如。○答曰。明德新民。旣有至善。則獨於格致誠正修齊治平。無至善之地乎。況朱子斷以爲三綱。而世之執偏見好異論者。必立奇而競巧。正退溪先生所謂直欲掩耳不聞也。○來諭云止至善不爲綱領之說。直是可笑。然止至善之所以爲綱領者。與明新有不同。蓋明新。則各統於八目。故爲綱領。至善。則爲明新及綱與目之所止之地。故爲綱領。所謂摠者。似有見於此。而下語之時。不能達意。講論之道。當正其語而達其滯可也。今何咎責之大嚴耶。君子立論。當如是也。仁恕足於心而後言議出於公。盛敎非不善也。此則多有隱憂。其意若曰先聖王三句語。至簡而該。一部大學。已具於此。蔑以加矣。夫子恐後學之不知也。條說修身以上。屬於明明德。繼說治平以上。屬於新民。則兩皆體也。總說止至善。以作兩句之工則用也。今以三句爲綱。則非古聖王本意云者。不無來歷。不無着落。且此說。已多有遵奉。朱夫子一生精力。其將有毀破之端乎。尤是蒙學之所當深戒。故嚴辭極責於兒輩之問者。欲絶其紛紜之端。高見以爲如何。問。明德訓曰虛靈不昧。蓋虛者。吾心之寂。靈者。吾心之感。其軆用莫非吾心上所具。則謂之性可也。而必謂之德者。何意。○答曰。賦之自天曰命。受而在物曰性。以其得於天。故謂之德。以其君於形。故謂之心。今曰虛故寂靈故感則可也。謂之虛是寂靈是感則不可。且指其方寸之間。訓以虛靈不昧。則雖不言具理應物。猶可。識其寂感之體而謂明德曰虛靈不昧。則單而不成。必加以所得乎天四字。又足以具衆理應萬事。然後方可謂之德也。然只言其得之端而不言其明之由。則無以見德之本體。故更加虛靈等字。以證其不昧之用。此蓋天之所以與我。而我之所以爲得者也。旣曰吾心上所具。則已知其得而具也。何不思所受之處而欲歸之性乎。○來諭云。德本訓得者。以人性皆所得於天者。故謂之德。若只曰德。亦只以性言可也。而經加明於德。則其並擧體用。以明德之所以明可知。故章句。以心統性情言之。其曰所得乎天者。挨釋德字。而下數句並屬明字。虛靈不昧。所以狀明之本源也。具理應事。所以實明之體用也。非爲德字義不足而有許多說也。其謂加上四字而可謂之德則可。謂足下六字然後可謂之德者。似欠。章句中明明字之義。蓋加明之德。所以異於單德者。端的見得。則章句所釋。方無一字無着落處也。且所云得之端明之由。亦指所得乎天而虛靈不昧者言乎。然則端由兩字。亦可疑。問旣單擧性言。則當辨其遺用之失。而答說。恐無一句二句的礭之語以明之。此爲可恨。德之訓曰得者。經傳子集。皆縷縷言之。何必借人性之得於天而後謂之得也。盛敎頗多可疑。請嘗申之。字彙曰。德者得也。有自生而得於天之德。有躬行而得於心之德。說文曰。內得於心曰德。此皆單說德字之訓得也。是以先儒之論德也。必以得字爲主。朱子章句。訓明德曰。人之所得乎天而虛靈不昧。具衆理而應萬事者也。許白雲曰。自人之所得至應萬事者也。是爲明德正訓。其下方是加明之之訓。饒氏曰。明德。以理之得於心者言。黃氏曰。所得乎天。釋德字。虛靈不昧。明也。具衆理應萬事。德也。具衆理者。德之全體未發者也。應萬事者。德之大用已發者也。所以應萬事者。卽其具衆理者之所爲也。未發則炯然不昧。已發則品節不差。所謂明德也。許白雲曰。凡言德有二意。得天理而存於心者。德也。行道而有得於心。亦德也。今此明明德字。就得字言。則是上一意。及加明之之功而有得於心。然後有下一意。又曰。章句。人之所得乎天。原明德之所從來。虛靈不昧。釋明字。具衆理應萬事。解德字。胡氏曰。章句釋明德。以心言。而包性情在其中。虛靈不昧。是心。具衆理。是性。應萬事。是情。韓氏曰。性是單說理。德是就泊在氣上說。然光明炯澈。縱橫妙用。應物無窮。不可雜氣言之。亦不可離氣言之。蓋此理搭在正通氣上。方能如此明。若搭在物之偏塞氣上。如何會具衆理應萬事。是故不可離氣言之。但不可道明德是氣耳。程林隱作明德圖。以人之所得乎天爲主。而圈內分書虛靈。直書不昧。其下又分書具衆理應萬事。且曰。虛無不包。靈無不覺。不昧。未嘗止息。虛靈橫說體段。不昧豎說不息。具衆理。橫說其體皆備。應萬事。豎說。其用不窮。合而觀之。鄙說未見其不可。而誨意如此。今此所引中黃說外。皆不在於集註。其或未見而有此說耶。其所謂得之端者。得指人之稟也。端指受之由也。此答本爲明德而說。故於性字不得煩複。幸更參互啓迷。以卒其惠。問。虛靈不昧。具衆理而應萬事者。旣爲心之體用。何者爲體。何者爲用。○答曰。體用亦有淺深。對虛靈而言。則虛爲體而靈爲用。對虛靈不昧而言。則虛靈爲體而不昧爲用。對虛靈不昧具衆理而言。則虛靈不昧爲體而具衆理爲用。對虛靈不昧具衆理應萬事而言。則虛靈不昧具衆理爲體而應萬事爲用。此則已有先儒定論。○來諭云。以虛與靈爲體用者。必祖於理虛氣靈之說也。以虛靈與不昧爲體用者。必祖於虛靈。故不昧之說也。雖涉太分柝。然不無主意。至於以虛靈不昧爲體。具衆理爲用。則大是未安。所謂虛靈不昧。是形容其明之義。而具理應事。方言其實體大用。其實虛靈不昧。以具理應事也。具理應事。故虛靈不昧也。具理應事。實。而虛靈不昧。虛也。今於此逐字逐句。分體用。是實體上有無體之體。大用上有不用之用。恐有不勝煩瑣之患。所謂先儒之論者。未知其誰言也。白雲許氏曰。惟虛故靈。虛是體靈是用。惟虛靈故不昧。虛靈是體。不昧是用。惟虛靈不昧。故能具衆理。虛靈不昧。是體。具衆理。是用。惟其具衆理。故應萬事。具衆理。是體。應萬事。是用。又曰。惟虛靈。故能具衆理。惟不昧。故能應萬事。非但許氏說卽然。程朱之論心性。俱是此意。故段段體會。無不如此。鄙意常着在心胷。以爲顚撲不破矣。偶未之覺察耶。更把程朱說。來比此說。則必怳然而知之矣。問。心體而意用。○答曰。當其用工之初。純亦不已。○來諭云。純亦不已。改以純一不雜。何如。大勝於前。良是良是。問。先儒以此章 格物 爲工夫節次。下文爲功效。而以淺見言之。互爲工夫。互爲功效。如以治國言。則爲工於齊家。爲效於平天下。餘可類推也。到格物。但爲諸節之工。而更以諸節爲效。烏在其上下文各分歟。○答曰。相須爲體。相待爲用者。亦可論於如此等事。下文曰平天下。而此曰明明德於天下者。可見治平之原。在於明明德。而天下之本在國。則國可先治也。國之本在家。則家可先齊也。家之本在身。則身當先修也。身之本在心而不得其正。則身無所主。雖欲勉强而修之。不可得矣。心之發則意也。心之本體。固爲靜正。而意之所向。有善惡。一有私欲雜於其中。則爲善去惡之際。或有未實。而心爲意之所累。不能全其本體之正也。雖欲勉强而正之。亦不可得矣。此所以不曰誠意者先正其心。而曰欲正其心者先誠其意也。此心之發。直於爲善。由中達外。極盡無餘。初非含忍兩向。姑以强牽循外而中實不然也。其或見理未精。則隱微之間。眞妄雜糅。雖欲勉强而誠之。又不可得。故必先致知焉。蓋心之爲物。至虛至靈。神妙不測。常爲一身之主。以提萬事之綱。不可有頃刻之不存。一不自覺而馳騖飛揚。以循物欲於軀殼之外。則一身無主。萬事無綱。其所俯仰顧眄之間。蓋已不自覺其身之所在矣。所謂致知者不能格事物之理。則不能充吾心之知也。格物致知。本非二事。物格則知可以致。故不曰欲致其知者必先格物。而曰致知在格物。格物致知。窮此理也。誠意正修。體此理也。齊家治平。推此理也。當分三截而看。格物致知。是一截事。誠正修身。是一截事。齊家治平。是一截事。此則功效也。若以工夫言之。便是兩關。透得格致關則覺也。透得誠意關則善也。若過此節上面工夫。一節易如一節。至治國平天下。地步愈闊。但須照顧得到。此皆以心爲主而約之於身。推而至於萬事萬物而管之於心。曰格曰誠。皆正心上工夫。曰修齊曰治平。皆正心中流出。分而言之。則格物爲知之始而致知爲知之極。誠意爲行之始而正修爲行之極。齊家爲推行之始而治平爲推行之極。不知則不能行。旣知則又不可不行。知行者。推行之本。推行者。知行之效。若統綱領。則格致誠正。爲明德之條而本之於身。齊家治平。爲新民之目而總之於至善。此尤體用功效之所當活看也。○來諭云。此段有橫說豎說。鑿鑿中窾之味。極可喜極可喜。但自若統以下。似有語病。爲一篇之累。故不敢別論而稟之於此耳。若統綱領云者。非但爲語病。亦不成說。改以若論綱條何如。問。格物物格兩註吐。○答曰。退溪記諸公語云云。答鄭子中書云云。經傳義趣。一吐之不可忽如此。而今之學者。並與經文而茫不知其何義。何可謂之學也。○來諭云。老先生所改之說。卽因奇高峯質疑而改之者。其所改則並改物理之極處 厓是 作極處 是。見奇高峯書。宜更考錄之也。蓋先生得朱子理必有用之說。然後覺理到之爲是云云。然今更詳之。則或問論物格處極分明。不待朱子他說而可見也。或問曰。物格者。事物之理。各有以詣其極而無餘之謂也。理之在物者。旣詣其極而無餘。則知之在我者。亦隨所詣而無不盡矣。旣言詣其極。申之而曰。旣詣其極。隨其所詣云。則因人格之而物理之極處自到之意。正自無疑。如何如何。一吐雖似微細。此爲意義所分。則便是格致大關也。盛敎中因字自字。極有趣味。且甚明白。不覺歎服。問緝煕。○答曰。緝者。如絲之緖。愈續而愈長。煕者。如火之光。愈熾而愈明。由始而中。由中而終者。此敬之無窮已也。自少而壯。自壯而老者。此敬之無間斷也。○來諭云。無窮二字。未穩。所敎甚當。以不容改無窮。恐當。問。文王五止。何事可驗。○答曰。蜂蟻尙有君臣。虎狼尙有父子。鴻鴈亦不失序。況於人乎。又況於文王乎。是以漢南四十國。懷其德而歸之者。爲君之仁也。爲紂三公。諫淫佚而被囚者。爲臣之敬也。日三朝視膳於王季者。爲子之孝也。能使武王周公。各明其德。一飯一飯。再飯再飯者。爲父之慈也。雖以公天下之心。仗王命而戡黎。王庶幾改之。終不失其臣節。故祖伊之奔告也。反覆乎天命民情。而不及乎周德之日盛者。可見其交國人之信也。○來諭云。一飯以下八字。宜削。如敎。問補亡章。晦齋李先生曰云云。蘇齋說云云。此論何如。○答曰。非但中國六大儒說如此。國初權陽村亦然。而退溪答李仲久云云。此非後儒之所當服膺處乎。○來諭云。上條引退溪說。下條推衍晦齋說云云。竊觀其意。直以章句爲非。有未安之嫌。姑借退說以答之。而意實主於補遺。故至於發揮其言歟。恐有所自相徑庭者。似非講學之道也。補遺。議論該博。有非後學所敢與議。然將所補格致傳以讀之。未見其有合也。凡事物之有本而末。有始而終。固也。然格致者。當如之何而能知其先後乎。格致之傳。宜言學者用工之方。以及於所知之極。而今但曰知其先後而知所止云。則知先後爲工乎。知所止爲效乎。二者皆效而非工也。工則闕也。與經先言致知在格物之工。而後言格物而知至之效之義。有不合矣。且以慮爲思。以得爲得。其理尤可疑。凡知止云者。已知至善之所在。物已格矣。知已至矣。物格知至。則知之工。至矣盡矣。無以加矣。惟有志定心靜身安之效。而臨事而能慮而得所止而已矣。豈可復用致思。有所得於知所止至善之上乎。況經文之去此二節之非。非但退溪已論之。二節去而至善一綱。無所申明於一經之中。此一綱之無所申明。而明新之綱與目。所以必歸宿於至善者。亦晦矣。此所以每不能無疑於晦齋之說者。故今於此略言之。然講學之務。當直截明白。不可畜疑含糊。渾淪呑棗。故不顧僭濫。若自句斷者然。懼愧而已。迺今大梁學者李霈霖。論著四書同異辨三十五卷。其三冊則大學也。蓋主章句而不以董， 文靖公槐。學之於朱門高弟輔漢卿。 王， 魯齋文獻公柏。學於河文定基。基學於黃勉齋。 葉， 丞相夢鼎。 黃 慈溪震。 車， 玉峯淸臣。學於趙淸獻範。範學於朱門弟子杜南湖曄。 宋， 明太師溓。 鄭， 浦陽濟。 方， 正學孝孺。 蔡， 虛齋淸。 都 吳郡穆。 爲是。噫。朱子爲章句。至退溪。更有定論。何敢有異議也。然王魯齋之學。出於黃勉齋。董文靖之學。出於輔慶源。車玉峯之學。出於杜南湖。皆朱門高弟也。必不敢肆然立異。而宋史載之 王魯齋說 日抄， 慈溪所著 沿革說， 玉峯所著 篆書 浦陽所著 序文， 正學所著 蒙引 虛齋所著 記談 都穆所著 所錄又如此。我朝之陽村，晦齋，蘇齋，龍洲。亦皆綣綣言之。退溪又有後論。眞方正學所謂異於朱子而不乖乎道。固朱子之所取者也。是故公是非於經義。務歸正於大中者。亦所以益尊我朱子之道也。且觀集註諸說。雖以經文爲訓。箇箇窮理說也。論其地位則多錯。移於格致則甚合。今以補遺爲是者。似或少罪。而身居堂上。然後可辨堂下人曲直。幺麽末學。敢論之哉。此所以只陳退溪前後二書。末乃以後學之所當服膺結之者也。若夫物有一節。旣以非補亡爲議。不特此也。諸儒皆以經文爲說。而今若取證於補遺。則種種相差。有非口舌可爭。今姑闕略。以俟面剖。問。知止一節。晦齋註云云。○答曰。又以淺見補之曰。止者。停止也。居。留也。定者。凝止也。靜者。定息也。安者。寧靜也。思之所熟曰慮。求而有獲曰得。吾夫子十五志于學者。知所止也。三十而立者。知止而后有定也。四十不惑者。定而后能靜也。五十知天命者。靜而后能安也。六十耳順者。安安而能遷。故安而后能慮也。七十從心所欲不踰矩者。弗慮胡獲。故慮而后能得也。若以八條言之。知止者。物格而后知止也。定者。知止而后意誠也。靜者。意誠而后心正也。安者。心正而后身修也。慮者。將以齊家。故必安而后有慮之之工。得者。推之治平。故必慮而后有得之之效。生知之聖。雖不待於學行。特說用工先後。以記聖學始終者。無非勉進後學之意。而此爲格致本末。故胡氏曰。一疵不存。萬理明盡。則日用之間。本心瑩然。隨所意欲。莫非至理。可謂得格致之要道也。○來諭云。朱子嘗論讀書之法。一言以蔽之曰。寧拙無巧。蓋巧則傅會之病生也。如此條所論。殆不免焉。無論其志趣之不同。逐句消詳。以驗其合否。則志從志嚮。而言其所志之正也。立以行處而言。其所守之固也。不惑知命耳順。皆以知處而言。其所知之盡也。以大學言之。志在格物之前。謂志此學。然後方用此工也。立在誠正修之時。謂知雖未至。知行並進而無他適也。不惑知命耳順。正在物格知至。而知至善所當止之地之際。謂物格知至而知所止。故不惑於事物之所當然。一本之所以然。而凡於天下之言。不思而得也。然則知行之分。先後之序。不當倫比可見。而至於得與不踰矩。則俱以行言似相近也。然所爲而言。則亦不同矣。所引朱子說。是亦大綱說。非謂其功程等級一一相合。朱子又曰。定靜安慮得。是功效次第。非工夫節目。纔知止。自然相因而見。豈可與彼限之以年。知行交進之序者同之乎。然此猶有近似處。學者明辨其界分而用力。則不無相資互發之義。下又以八目分之。則知止之爲知至之外。尤有所不然者。而其中最下兩句。尤甚害義。蓋章句定以志言。靜以心言。安以身言。故誠正修之分屬。似是因此爲言。而本文。以知之功效言。八目。以學之規模言。則似有牽合之病。而不至於大害。若以慮屬家而已。以得屬治平而已。則誠正修之時。無所慮無所得。而必至於家然後慮。國與天下然後得乎。章句曰物格知至。則知所止。意誠以下。皆得所止之序。此可見自誠意以下。莫不有慮之之事得之之處也。以此爲訓。愚恐學者不當家國天下之務。則瑰然無所審量。無所踐履。誠意正心修身者。不知所以依據向往而有得也。可不懼哉。可不愼哉。朱門有以此爲問者曰。自志學而立。至從心所欲。自致知誠意。至治國平天下。二者次第等級各不同。何也。朱子曰。論語所云。乃進學之次第。大學所云。乃論學之規模。又問曰。志學章。如何分知行。朱子曰。志學亦是要行。而以知爲重。立是本於知而以行爲重。志學。言知之始。不惑知命耳順。言知之至。立言行之始。從心。言行之至。又曰。立是物格知至。而意誠心正之效不止。是用工處。不惑知天命。是意誠心正。而所知且進不已之驗。至耳順則所知又至極而精熟。盛敎中所引界分。皆在論語集註。非不知也。況有朱訓之如是明白。何敢爲異論也。但以此等所訓。皆以知止爲經文時也。或如諸先生所論而可補格致之缺。則工夫效驗。節節相差。以是爲言。或可彷彿耶。妄以臆說。猝答於質問之時矣。今以章句爲證。則尤極惶懼。大槩此數節。當以章句爲正。補遺。又備一說。以待大眼力勘定後。方可以畢其說。補遺之異於章句已難。而鄙說又非補遺所論也。已知其僭猥之極。何敢更喩。亦俟面剖。問。衆物之表裡精粗。○答曰。表者。名實之彰而易見者也。裏者。曲折之蘊而難知者也。精者。妙理也。粗者。事迹也。如以大學言之。部秩集冊者。表也。經傳章句者。裏也。義理趣味者。精也。句讀音釋者。粗也。推校整褫。格其表也。誦數記念。格其裏也。究極微妙。格其精也。正句解音。格其粗也。就其切於己者。推之爲子必孝。是其子分上顯然易見之理。所謂表也。然所以爲孝之道。有非一字所能盡也。居則致敬。養則致樂。病致憂而喪致哀者。皆孝之內面節目。所謂裏也。然致敬。亦有曲折。進退周旋愼齋。升降出入揖遜。不敢噦噫嚔咳欠伸跛倚之類。又是致敬中之節文。如是則居敬又是表也。其間節文之細微曲折。又是裏也。然此特論其敬之見於外者耳。至於洞洞屬屬如執玉奉盈如弗勝。以至視於無形。聽於無聲。又是節文內面之骨髓也。精粗者亦然。如養親一也。而有所謂養體養志之不同。養體雖是粗。然粗中亦有精。養志雖是精。然精中又有粗。如善中又有至善。益究益明也。又取在人者而廣之。管仲雖若當死者。子糾旣不當有國。而仲不當輔而爭國。則仲可以無死也。微子雖若不當去者。然不去則宗祀亦亡。微不可以不去也。如是則愈看愈深。愈透愈徹。所謂表裏無不到也。精粗亦非兩物。卽此一事之中。外面皮膜者。粗也。內有幽微妙理者。精也。養父母而必有酒食者。易見也。將撤必請所與。問有餘則必曰有者。幽妙曲折。至精而難知者也。舜之不藏怒。不宿怨。及封之有庳者。似難而易見。至於使吏治國而納貢納稅之委曲精微。非聖不能知。泰伯讓國而隱其迹。孔子去魯不以女樂云。而謂不致膰肉者。皆幽深奇妙者也。究其表之粗者而不探其裏之精。則爲淺陋。探其裏之精者而不究其表與粗者。爲遺脫。必須自表而裏。自粗而精。且知裏之中又有裏。精之中又有精。透得一重。又透一重。則所謂表裏精粗無不到。而語類所謂不可局定者也。○又問吾心之全體大用。○答曰。全體。無不具也。大用。無不貫也。全體。卽大用之體。大用。卽全體之用。衆物之表裏精粗無不到者。物格也。吾心之全體大用無不明者。知至也。故結之曰此謂物格。此謂知之至也。○來諭曰。此條。加詳於饒說。固好矣。然每下幽深奇妙等字。以形此理之至精。終非所以爲訓也。下條最切要。可喜可喜。幽深奇妙等字之不合爲訓云者。極是。敢不承命。問。知旣至則無所用力而意自誠矣。猶曰謹獨者。何。○答曰。上文雖曰致知。亦有淺深。知果至也。所好者。眞是也。所惡者。眞非也。尙何憂其自欺也。惟其所知之不實。以致見得之未眞。心下臲卼。物或來關。非惟不能謹獨。槩亦不肯點檢。如國將禦寇。大勢雖挫。尙有零賊。隱伏林藪。或潛藏而伺釁。或間出而抄略。必須搜討。可無後患。故當其致知之後。尤加省察之方。戰懼而警惕。提撕而點掇。段段致工。滔滔不息。有如下水之舡。縱得順流之勢。要櫓要柁。無橫無泊。精者如此。粗者如此。明處亦愼。暗處亦愼。充然自足。快然自得。斯所以爲誠意之謹獨也。○來諭云。所知不實。見得未眞。則固無以誠其意。然以物格知至。譬禦寇而挫大勢。則不襯。若以禦寇言。物格知至。是知孰爲良臣。孰爲禦敵之事。其分明於胷中。然後可以禦寇。故自誠意方爲禦之之事。而誠是禁防其鋒銳之侵犯者。正是蕩平其窟穴而反之正者。蓋不知所以爲寇。則不能致禦之之功。故欲誠正者。必先格致也。雖知之而不力於禦之。則亦不可以去寇。故格致之後。又不可不誠正也。至於謹獨者。禦寇之時。最宜謹愼。切要之節目也。章句曰。心之明有所未盡。則其所發必有不能實用其力而苟焉以自欺者。然或己明而不謹乎此。則其所明。又非己有而無以爲進德之基。此可見兩章之相資處也。所問旣誠意。故上條下條及此條所答。皆誠意工也。曷嘗以禦寇。譬之於致知乎。自格致至治平。必各連上接下。然後用工有始終。此雖以知不實得未眞。解其不能知至之由。然未實不眞。亦係不誠。其下又曰。非惟不能謹獨。槩亦不肯點檢云者。皆誠意工夫論也。何可以萬不近之禦寇。喩之於致知乎。此則其或泛觀而有此不襯之敎也。更詳之。問。饒氏曰。大學不言戒懼。栗谷問於退溪曰。無戒懼之功。何以明明德云云。而今曰省察戒懼者。何也。○答曰此從滔滔地說去。不得不如此言之。然退溪答栗谷曰。大學固不言戒懼。故朱子於正心章。只擧察字以解本文。惟於視不見註。拈出存字敬字言之。亦因傳者說無心之病。故以此救其病。而戒懼之功。隱然在不言中。雲峯胡氏前念後事之說。意亦如此。皆未嘗云正心章說戒懼也。今來諭。直以正心章當戒懼。非也。又曰。大學雖不言戒懼。而有曰顧諟。曰敬止。則其中自兼戒懼之意。有曰定曰靜。是知止之效。而靜時工夫。亦不外是云云。以是觀之。誠意章所謂愼獨者。戒懼也。如見肺肝目手其嚴者。都是戒懼之義。以此言之。戰懼之云者。亦不悖於退溪所謂何可以不言而强以爲己言也。○來諭云。栗谷以正心章不言戒懼之說爲非。故退溪答書。槩言其不必言之意。而中間所擧敬存顧諟等。則亦言其不言之中推之。則有箇意云爾。今因退溪此說而直以愼獨爲戒懼。則旣與元說。旨意相反。而況愼獨是省察工夫。戒懼是涵養工夫。先儒已言其不同。正退溪所謂直以正心章當戒懼。非也。南冥曰。晦齋云大學不言存養。此必全仁之誤記。明明德止至善。乃開卷第一存養地也。某於此等工夫。雖未自得。己於心經及退溪說。熟玩非不知也。上條答問時。泛言省察戰懼。及其再問也。未能說破其界分。但曰此從滔滔地說。不得不如此言之。己見其宛轉爲辭。而及其末也。大犯退溪所訓。今因盛敎而始覺。良幸良幸。然本意。初非如此也。亦恕之。問心。○答曰。造化流形。最萬物之靈者爲人。臟腑順成。得五行之秀者爲心。心者。一身之主。萬化之原也。摠理氣而受命。統性情而爲德。元亨利貞之理具。而爲仁義禮智之性。則未發而爲體。愛恭宜別之道著。而爲惻隱辭讓羞惡是非之情。則已發而爲用。體涵於方寸之間。而天地。同其大。用行於事物之感。而萬物無不貫。貫動靜該始終而罔逃於是體之外。徹表裡一顯微而常存於是用之中。向而爲志。發而爲意。淺則爲念。密則爲思。虞之者慮。記之者憶。總而名之則神之舍。氣之精也。而一言蔽之則曰。生而已。卽知覺而分氣。合義理而爲道。虛而平則大極於無際。靈而明則細入於有倫。如車之轉動。則無時或停。若鑑之懸照。則無物不見。淸明於夜氣之養而浩浩潑潑。靜安於知止之定而帖帖存存。或知之文字而充然有得。或覺之講論而怳然有悟。此體認之所以爲妙。而光明瑩澈者。然也。厥或拘於形氣。蔽於物欲。耳目偏於嗜好。肢體欲其安佚。操存舍亡之頃。善惡判焉。如孺子入井。此目之感也。怵惕惻隱。此情之動也。活之則爲人道。死之則爲鬼關。一或牿亡。天理隔絶。而生生之道滅矣。推而極之。百事皆然。況是破屋無垣。寇敵四至。若不由東。卽必由西。若逐一人。卽必致三矣。程子所謂當看喜怒哀樂未發之前者恰爲存養之工。而愼獨所以尤切於誠意也。○來諭云。程子曰得五行之秀者爲人。今云爲心。人之所以爲人。只是心也。而立言則別。心之神明。統諸藏出萬化。而所稟則異。程子之論仁曰。偏言則一事。專言則包四者。立言如此。方無欠闕。且所謂喜怒哀樂未發前氣像者。乃求中之義。中是狀心之軆。實爲心學第一義。然大學立傳之義則有異。從其發處用工。則可以復其體云爾。故以涵養一節。爲此章之本則可。謂此章之藥則未然。況此說非程子說也。卽龜山門下相傳旨訣。而朱子末年。不能不致疑焉。所當更詳處也。上旣言人。故先下臟腑順成四字。借其五行之秀者屬心矣。盛敎如此。改以精氣之粹。程子二字。改以先儒。何如。此章旣以不得其正爲戒。則看喜怒哀樂未發之前而用工者。不害於藥之一字。總體而探本則所包廣。對症而言藥則所指專。未知其必非也。問。如保赤子一截。章句曰。立敎之本。不假强爲。在識其端而推廣之。或問曰。使衆之道。不過自其慈幼者而推之。而慈幼之心。又非外鑠而有待於强爲也。二訓不同。何歟。○答曰。章句初本曰。慈幼之心。不從外得。推而使衆。亦猶是也云。故或問亦以此爲訓矣。後因汪德輔質疑而改之。而或問未及改。故所以不同。○來諭云。章句與或問。言雖異而意實同。章句所謂不假强爲。卽或問所謂又非外鑠而有待於强爲之意也。章句所謂識其端推廣之者。卽或問所謂自慈幼者推之之意也。章句初本大意。亦未嘗有異。而下語似歇。比改本。不若約而盡。恐所以改定者以此。而非其前後說旨意逈別也。章句更定。自有意義。非因緊歇如來敎。此則語類可考也。章句與或問不同之由。諸儒皆言之。番陽朱氏。埜谷洪氏。松塢王氏。林隱程氏。皆曰赤子之心云云。且曰。此一節。與或問不同。今依章句如此說。蓋或問與章句。本不相合。或問從章句初本。故其說如彼。章句初本。因汪德輔疑而質之。故朱子改之。而或問未及改耳。以此合觀則可見矣。問。推廣二字。可形容此節歟。○答曰。無非所以推廣也。如保赤子者。若慈母之保赤子也。心誠求之者。竭意探索。揣知其心也。雖不中不遠者。如啼飢而認渴。欲坐而使臥之類也。未有學養子而後嫁者。天理人情。自有恒性。非可效人也。○來諭云。只因保赤子上推之。如此言之。亦可。然旣云推廣之耳。所包者廣。集註。朱子說曰。保赤子。慈於家也。如保赤子。慈於國也。保赤子。是慈。如保赤子。是使衆。心誠求之。赤子所欲。於民亦當求其不能自達者。此是推慈幼之心以使衆也。如此言之。合推廣之意耳。此問。非欲使之推廣也。只以推廣二字。可形容此截爲問。故只論此章之義而已。盛敎所引朱子說。旣在集註。渠方誦讀。故不擧。問。或云聖賢之言。簡嚴凝重。序次明白。六經四書。其有錯亂之文乎。獨此篇者。移易舛訛。致有千古遺憾。雖以治國章言之。上一半。言孝悌慈。次言保民之道。次言仁讓之化。以治國在齊其家結之。又引三詩。言其導率之序。更以治國在齊其家覆之。命義井井。無少欠缺。而堯舜桀紂。皆所以帥天下者。似非治一國之可引也。況此章諸節。尤極不類。或重複亂疊。或闕漏疏略。程子之所更定。可謂斷案。今若以所惡於上。亞於首節。其次堯舜帥天下。次南山有臺。次好人之所惡。次節南山。次文王篇。次康誥。次君子先愼乎德。次德者本也。次外本內末。次言悖而出。次生財有大道。次仁者以財發身。次財聚民散。次未有上好仁。次秦誓。次惟仁人放流。次見賢不能擧。次君子有大道。次孟獻子終以長國家結之。則序致昭晣。趣味融洽。而朱子之獨以舊文爲正。何也。發明經籍。非一家之私事。質問講義。是學者之大工。故前此所稟。每承嚴敎。而今復更質者。非敢侮聖毀經。實欲破疑辨惑。此說何如。○答曰。朱子曰此章之義博。故傳言之詳。然其實則不過好惡義利之兩端而已。但以欲致其詳。故所言已足。而復更端以廣其意。是以二義相循。間見層出。有似於易置而錯陳耳。然徐而考之。則其端緖接續。脉絡貫通。而丁寧反覆。爲人深切之意。又自別見於言外。不可易也。必欲二說中判以類相從。自始至終。畫爲兩節。則其界辨。雖若有餘。而意味或反不足。此不可云云。大抵經傳變易。非直僭猥而已。後弊所關。尤宜深念。故程子慨前經之失眞。朱子恐後學之有弊。若論補亡章。則晦齋有程子之意。退溪執朱子之意。諸先生意見。設或如此。渺然末學所不敢輕議。○來諭云。毀易經文。固先儒之所嚴斥。然此處不可以此論也。朱子之於大學。變易上下。以之釐正者。不一而足。豈獨於此章有啓後弊之慮乎。其曰自傳七章以下並以舊文爲正者。蓋以舊文之次爲正。故無所事於改正也。今謂朱子獨有尊經之意。則程，晦恐近於毀經之科。又謂程子獨有正經之意。則朱，退恐在於泥古之套。言之少差。害義至此。可懼之甚也。夫聖賢之所同者。乃其大頭顱處。至於言語文字之間。不能無差殊。程朱之於大學是也。後學之信從。亦各不同者。以義理之無窮而意見之有異。晦，退之於補亡章是也。以此論則程，朱，晦，退之有異於大學次第者。固不害於其道之同也。天下之義理無窮。經傳之見解各異。甲曰文義如此。乙亦曰文義如此。甲曰改正無不可。乙亦曰改正無不可。引其近似之古訓。以證其言曰。經義本然。此所以講義之難也。若其程子慨前經之失眞。朱子恐後學之有弊者。旣是先儒之說。而程，朱，晦，退。各有不同。以此爲言。亦似宛轉。世安有以程，晦爲毀經。朱，退爲泥古者乎。此則盛敎太露耳。抑有可幸者。朋友講論。何等工夫耶。得彼之砭而拔我之病。推彼之短而悟我之長。正所謂善惡皆師也。設令彼是而我非。固當卽從。我是而彼非。亦當相長。何有好勝之心。亦何萌忮克之端也。是故帝敍五敎。朋友居一。程朱諸子。惟義是務。嚴辭峻斥。不少容假。而其交之堅密自若者。以其無可惡之心也。竊覵今世。多有不然者。稍長則忌之。少差則謗之。必欲是歸於己。非歸於人。亦或有展轉修隙者。此鄙生之尋常痛懼。不敢以疑似問人也。今奉盛敎。可勝歎服。玆敢更稟所疑。其幸終敎也。</text>
<title>答李仲舒</title>,<text>數日來。餘寒始解。鳥聲漸和。每聽之。未嘗不西向馳情。此際。徐生手携寵覆。繼又有口傳。聞起居於飮啖之外。得眷記於箴規之中。正所謂消息眞傳解我憂也。吾儕相勉。道外無物。隨事隨警。使孤陋喚醒。則千里亦咫尺。第觀辭意。諛言多而拂論少。南軒書曰。不可作小病看者。不幸近之。慨然無容談者。和陶役。今纔斷手。槩其任眞之發。決非晉宋間魘於睡者。心誠好之。觸境噴情。不敢以麗藻競芬。雖欲呈覽求敎。全集所和。謄寫未易。若其數篇之索。吾將爲掠美乎。或以喝喊例之。則亦坡翁耳所不敢承也。然想其資品。雪竹與霜菊也。繁華之氣。自不能到得。又無一言之幾乎道者。似是老莊之較密者。粹如之評。或未免欠考耶。古固有鳳翔千仞者。又有光風霽月者。以兄靜雅之見。必趂聖門而望投。則固已父老夷皓錙銖沮溺矣。惟彼獨特夷曠之趣。特一逆旅傍雲樹而已。何必傾倒悅讚。然後方可謂之景賢也。世之隱遯者。非淪於空寂。必艶其枯槁。殆非所謂時中也。況兄脫落芬華之戀。擺却聲利之誘。且其所造。不偏而密。不特而高。豈紛紛俗學所可企及哉。只緣立志不固。以致懸情或疏。兄試想之。吾儒趨向。自有正方門路。進有蘊藉之蹟。退無偏燥之隘者。豈無所自而然乎。語曰。攻之者。乃所以愛之也。兄覩此義何如。誨條。在別紙。別紙鄙說。何嘗有此等文勢如來示者乎。率爾看過。兄必錯記矣。第有可復者。請嘗申之。大傳所謂大極。兄以爲眞有是物於天地陰陽之前。有若君主號令者然乎。太虛冥寞。萬化生焉。推其所醞釀則氣也。又推其所以然則理也。所謂理者。非有一箇物存主於事物之外也。卽陰陽而在其中。卽天地而在其中。故曰總天地萬物之理而言。又曰。不可離天地萬物之外而別爲之論。此雖摠括之言。無聲無臭。難知難言。必求其原頭。欲有以曉人。則不得不以理稱之。是理也無形跡。無方所。無地位。無情意。無積漸。無造作。純粹靜寂。實無可以名目者。而旣是萬化之本原。又是衆務之摠會也。擧天下之事物。莫有以加焉。故以極至之義。號之曰極。又加以大字。則其尊無對。此則以實喩虛。以有喩無。依俙想得。若有可以彷彿者。以理言之。則不可謂之有也。以物言之。則不可謂之無也。然其所稱喩。在於言意之表。世之泛看者。不自知其界分。聞人說有。卽謂之實有。見人說無。卽謂之眞無。或例以皇極屋極宸極之義。則有象山訓中 極者。中也。 之誤。或局於形跡方所積漸而觀。則有拘儒涉器之誚。此際曉人。豈不尤難乎。又以無極二字。首之於其上。此則以虛喩實。以無喩有。光明簡整。若有所以解得者。萬象森羅。不可局於無也。沖漠無眹。不可泥於有也。濂溪又恐人或以二物看也。更下而之一字。以連其上下。晦翁所訓添減一字不得云者。其非不可二之之明驗乎。其前亦有無極二字。嘗見於老子見其雄章矣。曰復歸於無極。此乃無窮之義。而非周子所謂太極也。又嘗見於康節先天圖矣。曰無極之前。陰含陽也。此指陰陽之氣。而非周子所謂理也。伏羲未嘗言太極而孔子言之。孔子未嘗言無極而周子言之。老氏之言有無。以有無爲二也。周子之言有無。以有無爲一也。況其宋史所載自爲二字。旣有吾門立幟。弟雖蒙陋。豈敢爲二物也。祗緣道軆至微。異言層加。爲此區區。欲防其患。反致戈戟於同室。可謂天下事無不有也。朱子發謂出於希夷。則等此圖於易緯。故胡仁仲辨之。朱子又從而發明。此非所謂拘儒者乎。陸子靜謂原於老子。則斥此圖於異敎。故其說曰與通書不類。又曰。學未成時所作。又曰。或傳他人之文。又曰。學成後知其非。又曰。二程無一言及此。極口醜詆。必欲角勝。此非所謂訓中者乎。有若羅整菴。則以理氣爲一物。疑朱子之錯認而別立一論。夫以老先生度越諸子之質。灼見道體之明。逈出常情。發其未發。不顧他人之是非。欲令學者曉然知其大極之妙。初未嘗屬於有無。落於方體。著圖著說。無復餘蘊。彼朱震欽順之爲此說。固不可知。而獨惜乎梭山兄弟。雖有染禪之疵。實非蒙然於理數者。猶尙如此。此朱子所以往復不已也。其書曰不言無極。大極同於一物而不足爲萬化根本。不言大極。無極淪於空寂而不能爲萬化根本。又曰。老氏亦謂恍兮惚兮。其中有物。竊兮冥兮。其中有精。所謂物與精。亦是虛。吾道雖曰寂然不動。其中粲然者存。事事皆有。此皆切着說與。明白畫出。一掛心目者。皆可知其無二物也。況於語類曰無極而大極。人都想象有箇光明閃爍底在那裏。却不知本是說無這物事。只是箇理能動靜而已。以此推之。閃爍二字。已經朱子所斥。又安敢强拂乎。且也世人多於禪學中。認得昭昭靈靈作用底物。謂之太極。妄意以爲若直謂之有箇閃爍。則果犯朱子之戒。而墜落於形器矣。然上引起句。下有結語。添入若有二字而言之曰。物莫不先。未有機緘之前。象安從生。若有一箇物閃爍於冥寞之中。不可得以形焉。强以稱之。其名曰理。所謂無極而大極也云爾。則若有者似有。而實不有之謂也。意實渾團。語不急迫。究之理趣而無碍。參之語類而益符。蓋所以以敎承敎而益尊我朱子之意者也。眞箇閃爍。世人之涉於形也。添以若有。鄙意之反說也。以若有。明其不有。以所斥。求其不斥。則無乃或可乎。演兄已熟之義。證弟未透之說。實非所以虛受艮箴之道。而不如是。無以貢鄙衷而成不遐之眷。苟乖理致。豈但以承順爲恭也。無極大極。本繼二字。高見極當。敢不樂從。今若改之曰。不言無極。大極。近於有。不言大極。無極。涉於無云爾則何如。全篇付呈。幸字字批評。以卒其惠焉。又別紙末端所叩。何相見晩也。此物蒙甚。雖於心無學。閱于世則有目。才分不足供時。溫飽且非所欲。舍閑曠而入機阱。不亦五尺童事哉。初頭斷科之意。被挽於一家尊行。中年卷廢之計。迫怵於壬戌爰書。雖因所操之不礭。以致本心之中變。蓋有冥數者存焉。再試而上庠。三科而釋褐者。是豈人力之可辦乎。必有欲圖不得。欲免不止。關係一生者馴致耳。朝市之念。自少已疏。丘壑之情。至老彌堅。不以得失爲意。惟以順天安命者。亦出下策。五入京司。旅進旅退。九典州郡。如醉如夢。或拘於公義。或牽於事勢。縱有暫時所屈。亦未嘗終一年淹者。此固擧世所知。況今世亦忘我矣。棄墓離兄。落南而不悔者。又豈有他端哉。向詠菊砌曰。苟有芬華戀。何須數曲層者。亦可謂畫心供狀耶。設有簪履之收。倘無別㨾羈絆。如鷄林耽羅。則此身斷不從長安戀却王門醴也。然大義罔逃於天地之間。事又有不如意者。抑未知蚊山再負。鷗盟更寒。以貽我不可洗之後黷耶。此則朋友之責。願規之勿令入迷途也。承問之餘。不敢自外。幸察其未盡之餘意焉。</text>
<title>答李仲舒</title>,<text>風塵俗吏。潦倒於世。已與經籍爲仇。人亦不以如此事相期。何敢有制作也。第念禮自外作。樂由中出。夫子之敎所以先詩而後禮也。國俗於禮學甚力。雖曲儒狹士。無不瞋目而爲訟。獨於樂也。其果有留意者乎。今於鄙錄中。雖有一二人所擧。亦周旋音律而已。頓無薰陶爲心者。以故豪宕之徒。流連於淫樂。至有在公堂而歌擊壺者。秋江記曰。右贊成善於打涼舞者。亦其一也。記曰。樂勝則流。禮勝則離。竊謂流而爲放曠者。必淫樂之勝也。離而爲黨禍者。必曲禮之勝也。以是常切切有慨於心。心以爲扶起沮溺人。以救世敎者。豈晦菴得已之辭也。寧植流蕩之俗。以矯爭殺之弊者。不害爲權時之道。且如樂府之名。非如道義之奧也。此不過詞翰家技癢而已。則今之爲此。亦或少罪。故乃敢唐突拚和。而本來蕪筆。急就於四五日之間。病憂又從而擾心。詞自此中出。那能佳也。今奉所敎。恕太過而責太高。無乃等鍾律看耶。第有不可不覆者。錄在下面。飛龍詞。雖是贗作。詞意純至。斷非晉魏間伎倆。況此康衢擊壤。亦豈離騷之悽愴而已乎。遵依古說。決以爲歌行之祖。大抵三百亡而後有離騷。騷亡而樂府作。斷自漢魏。無乃太簡乎。郊祀房中鐃歌。其以爲眞有所感發懲創者乎。惟意所欲。不拘聲律。不求題意之合。亦或有不押韻。槩不如是。雖李杜。亦無以肆其力矣。短序中眷眷言之。非不知也。朱子於補亡章。豈不能效其文體乎。所以答周必大者。厥有微旨。後儒之言曰。不求其文之類。使與章句一般者。豈不明信乎。此雖有異於聖學。以眇然塵土之身。敢效萬古文章。有若依倣者然。義之所不敢出也。和其意而步其韻。不敢以毫忽相殊者。亦望其覽者之恕愚。其無以樂府責也。陌上桑日出行。同出於羅敷。皆艶歌也。君而作此。何等醜行乎。古今和者非一二。而輒以使君爲辭者。諱尊也。鄙作於其題下。註羅敷詞則專指使君。亦此意也。獨漉篇。不押雙韻。果失照管。歌行。本於疏暢。杜陵之不作樂府而獨偏於此者。與樂府不同故也。旣以豪放爲主。則或古或絶。或長短或排律。本無定軆。青蓮集可考也。東方雅樂三調。方音也。盛敎所論。鍾律也。雖自琴譜而創。音調微有不同。歌曲亦無定音。似不可執一也。南風，鹿鳴，魚麗。以字配律。古法而雅樂也。飛龍詞等七歌及關雎，螽斯，麟之趾。分配於三調。臆見而俗樂也。翫其意而諷其辭。似有如此者存焉。槩三調旣用於樂。則與古相窒。豈理乎。不必强配等敎。或未深思耶。淸夜吟，陽關律，洞庭詩之分配三調。已載於詩法源流。雖未知必諧於所論。若其援比則頗詳。故引之耳。聖代人物出處。只從榜目爲次。所謂錯雜。指何耶。示之。行用歌曲。竊以爲大綱如此而已。緩則平。楚則羽。太豪則爲界面。此與五音之羽。亦異矣。一歌而可唱三調者何限乎。然此則强牽而從之。若使神瞽聞之。必有所分矣。如何如何。密率權衡等喩。不敢當不敢當。何敢有一毫效尤之心乎。鍾律一篇。曾有所釋。而不過類舊說纂輯而已。斷無自家所得。不敢出而示人者。此也。此則非如鍾律之攄其性情也。雖善矣。詞藻而止。本不足貴。況以本意爲詞。且不計本韻之拘絆與否。其有自主之意乎。顧音律於我已矣。樂府未必皆出於識理之人。向所謂亦或少罪者。亦此也。更詳之。書此後。更觀盛意。有若致疑於一字變音者。亦何敢旣噪而更呑乎。大凡歌曲。皆以第一音爲本宮。先觀一書之意。其意和平則其聲必和平。故定以爲宮徵。其意哀怨。則其聲必哀怨。故定以爲商羽。如唐詩中庭 宮 皐 徵 木 角 葉 商 下。宮 則五音和協。而若改木爲樹。則庭爲徵。皐爲羽。樹爲徵。葉爲角。下爲羽而五音散亂。且如雲 宮 中 商 辨 角 烟 商 樹。宮 則五音和協。而若改樹爲木。則雲爲徵。中爲商。辨爲宮。烟爲商。木爲角。而五音散亂。一字變則。一句皆變。一句變。則一曲皆變。此無他。五音之屬於四聲者。韻書之所以有定法也。四聲之散於字字者。歌聲之所以無定音也。八卦之有定位。猶韻書也。六虛之無定位。猶歌聲也。有定位者。可以目見。無定位者。在乎心悟。熟讀翫味。必有所自得。如愚拙訥。只陳古法而已。亦乞領略而更誨焉。</text>
<title>答李仲舒渾元罩八圖</title>,<text>朝書適到於遷禮雜物排置之際。撓未詳覆。迨恨迨恨。誨圖稟在別紙。非欲違貳。只陳鄙見而已。其幸諒示。卦氣。始於京房。而張邵朱子各有異同之論。槩彼以演數。此以說理。惠圖之直襲京房。似涉太恕。且是虞典以後事。無乃或雜乎。四仲中星。旣有堯典。月令以下。不必更提也。第三圖分野。朱子謂始於漢志。其實。周禮已有之。非始於漢也。然此亦虞典以後事。未知如何。日月會辰明魄朔望。謹聞命。但緯星行度。土星比天稍遲。平行二十八日移一度。二十八月移一宮。二十八年一周天。木星比土星尤遲。平行十二日移一度。十二月移一宮。十二歲一周天。火星比木星更遲。平行一日移一度。一月移一宮。一歲一周天。金星比木星更遲。不及天。輔日而行。或前或後。平行一日移一度。一月移一宮。一歲一周天。水星稍遲於金星。亦不及天。輔日而行。或前或後。平行一日移一度。一月移一宮。一歲一周天。亦如太白。此五條。不可不各加增損於貴圖之末。且置閏圖。以九百四十分爲十九分。每分計四十九分四釐七毫三忽六絲八秒。而貴圖以四釐一毫七絲五忽六秒爲言。一歲閏率十日九百四十分日之八百二十七分。而貴圖以八百七十七分爲言。三歲一閏。三十二日九百四十分日之六百一分。而貴圖以六百爲言。此三條。與前輩說。少有不同。未知孰詳孰疏。而鄙見只以握算計之。未及深考。此是緊要處。不可不明白考算。歸一以書也。末端角奎所換。當如戒改書。至若月退行圖。當以十九分度之七爲算。而今以十分爲率。似是全失。大抵吾儕所造。只從虞典。周禮以下。所不必追入。況京房卦氣乎。且想八圖適書八面。則果好矣。不然則或六或七。都不可拘。何必苟簡充數。必如美觀之爲乎。雖欲爲八。不患無矣。妄意如此。不得不更煩。若夫渾天儀。京行還後可造。今姑略之。第一卦氣圖起子半起卯半起午半起酉半冬至復春分臨夏至姤秋分遯頤損大過咸小寒屯淸明節小暑鼎寒露旅益中孚恒小過震歸妹巽漸大寒噬嗑穀雨睽大暑井霜降蹇隨兌蠱艮无妄履升謙立春明夷立夏泰立秋訟立冬否大畜困萃賁雨水旣濟小滿需處暑未濟小雪晉家人小畜解豫豐大壯渙觀驚蟄離芒種大有白露坎大雪比革夬蒙剝同人乾師坤至卯半至午半至酉半至子半第二四仲中星圖寅析木箕申實沈參尾觜卯大火心房酉大梁畢昴氐胃辰壽星亢戌降婁婁角奎巳鶉尾軫亥娵訾壁翼室午鶉火張子玄枵危星虛未鶉首柳丑星紀女鬼牛井斗夏。東轉南。南轉西。西轉北。北轉東。秋。東轉西。西轉東。南轉北。北轉南。冬。東轉北。南轉東。西轉南。北轉西。春分。日在昴初昏。夏至。日在星初昏。秋分。日在房初昏。冬至。日在虛初昏。按此以堯典言也。參考月令及曆家說。歲差多寡之數不同。而中星亦變。堯典。冬至。日在虛昏中昴。月令日在斗昏中壁。月令季月中星。合堯典仲月之中星。漢唐。冬至。仍在斗而至元則入於箕。非惟度移宿。亦辰移次矣。此當相較而多不可錄。惟子午爲陰陽之始。卯酉爲陰陽之處。而子半冬至。午半夏至。則終不可易。知乎此。則其間差異。可以變通矣。第三經星分野圖辰軫角亢氐。鄭分兗州。壽星之次。起軫十二。至氐四。卯氐房心尾。宋分豫州。大火之次。起氐五至尾九。寅尾箕斗。燕分幽州。析木之次。起尾十。至斗十一。丑斗牛女。吳越分楊州。星紀之次。起斗十二。至女七。子女虛危。齊分青州。玄枵之次。起女八。至危十五。亥危室壁奎。衛分幷州。娵訾之次。起危十六。至奎四。戌奎婁胃。魯分徐州。降婁之次。起奎五。至胃六。酉胃昴畢。趙分冀州。大梁之次。起胃七。至畢十一。申畢觜參井。晉分益州。實沈之次。起畢十二。至井十五。未井鬼柳。秦分雍州。鶉首之次。起井十六。至柳八。午柳星張。周分三河。鶉火之次。起柳九。至張十六。巳張翼軫。楚分荊州。鶉尾之次。起張十七。至軫十一。第四緯星行度圖木歲星。大歲在四仲。則歲行三宿。在四孟四季。則歲行二宿。孟季四四十六。四仲三四十二。而行二十八宿。十二歲一周天。積十二月。與天爭差三十度。火熒惑。常以十月。入太微垣受制。而出行列宿。同無道。其出入無常。積六十日。與天爭差三十度。土鎭星。常以日辰元。始建斗之歲。鎭行二十八月。不及天三十度。二十八歲一周天。金太白。出以寅戌。入以丑未。晨出東方。二百四十日而一入。又出西方。二百四十日而一入。三十五日而後出。其行遲速相準。與熒惑同。水辰星。春見奎婁。夏見東井。秋見角亢。冬見牽牛。出以辰戌。入以丑未。晨見候之東方。夕見候之西方。其行遲速相準。與太白同。第五日月會辰圖正月。斗指寅。與亥合。日月會亥。辰娵訾。自危十七至奎四。二月。斗指卯。與戌合。日月會戌。辰降婁。自奎五至胃七。三月。斗指辰。與酉合。日月會酉。辰大梁。自胃八至畢十二。四月。斗指巳。與申合。日月會申。辰實沈。自畢十三至井十六。五月。斗指午。與未合。日月會未。辰鶉首。自井十七至柳九。六月。斗指未。與午合。日月會午。辰鶉火。自柳十至張十八。七月。斗指申。與巳合。日月會巳。辰鶉尾。自翼一至軫十一。八月。斗指酉。與辰合。日月會辰。辰壽星。自軫十二至氐四。九月。斗指戌。與卯合。日月會卯。辰大火。自氐五至尾九。十月。斗指亥。與寅合。日月會寅。辰析木。自尾十至斗十一。十一月。斗指子。與丑合。日月會丑。辰星紀。自斗十二至女七。十二月。斗指丑。與子合。日月會子。辰玄枵。自女八至危十六。第六明魄朔望圖用來示圖。第七月退行圖一日十三度十九分度之七。二日。二十六度十四分。三日。四十度二分。四日。五十三度九分。五日。六十六度十六分。六日。八十度四分。七日。九十三度十一分。八日。百六度十八分。九日。百二十度六分。十日。百三十三度十三分。十一日。百四十七度一分。十二日。百六十度八分。十三日。百七十三度十五分。十四日。百八十七度三分。十五日。二百度十分。十六日。二百十三度十七分。十七日。二百二十七度五分十八日。二百四十度十二分。十九日。二百五十四度。二十日。二百六十七度七分。二十一日。二百八十度十四分。二十二日。二百九十四度二分。二十三日。三百七度九分。二十四日。三百二十度十六分。二十五日。三百三十四度四分。二十六日。三百四十七度十一分。二十七日。三百六十度十八分。二十八日。三百七十四度六分。二十九日。復行二十二度八分四之一。三十日。半日二十九度一分四之一。第八氣朔置閏圖天圍。三百六十五度四分度之一。日行。不及天一度三百六十五日九百四十分日之二百三十五。而與天會。以九百四十分爲四分。每分計二百三十五分。月行。不及天十三度十九分度之七。以九百四十分。爲十九分。每分計四十九分四釐七毫三忽六絲八秒。合七分。總爲三百四十六分三釐一毫五忽七絲六秒。不及日十二度三百四十六分三釐一毫五忽七絲六秒。至二十九日。九百四十分日之四百九十九分。上與日會。合十二箇二十九日。計全日三百四十八。合十二箇四百九十九。積五千九百八十八。以日法除得六日零三百四十八。通計三百五十四日九百四十分日之三百四十八。日與天會。多五日二百三十五分。爲氣盈。月與日會。少五日五百九十二分。爲朔虛。合之而閏生焉。一歲閏率十日九百四十分日之八百二十七。三歲一閏。三十二日九百四十分日之六百一。五歲再閏。五十四日九百四十分日之二百七十五。十九歲七閏。則氣朔分齊爲一章。來圖中日出入圖。大略在黃赤道運轉中。地平環所刻。卽虞書日永日短之圖也。其分刻。雖不能盡書。大略可尋。故拔去耳。逐節平均時憲曆節候兩圖。亦欲取之。而急於此者多。罩面不足。不得推移也。黃赤道環。甚狹難書。故其躔宿之近赤道者書之。赤道近黃道者書之。黃道在兩道間者。分書而已。似不免苟艱。而且更審此處所留之儀。則角。宜自兩道東交處起。轉而北而西。奎。當西交處。轉而南而東矣。今此則東西相換。必是寫手書塡之時。誤指所受之向背而然也。此則大誤。欲得紅黃更染而書之。猶未暇也。送于其處者亦然。則不可不改。更察如何。渾儀。別無他制。聞退溪先生揉竹爲圓丸。外皆塗紙。畫諸象于其上。以示門人云。近因此數日深思。思得一制。不背於古。而模象乾坤則無餘。方著圖說。以俟後考。如欲造試。則非但物力過於古矣。必費數十日之功。然後似可爲之耳。</text>
<title>答李仲舒</title>,<text>伻還。雖聞病奇。未詳其輕重。承審稍可。何幸如之。京行。旬一當發。惠然之敎。尤以多所商礭爲企。所謂痘患。非直寓坊無有。擧邑底已絶云。太怯之責。兄似不免。可呵。誨條。不揆愚陋。更有所稟。多見其太不自量。悚仄悚仄。卦氣起於中孚。康節一中分造化圖。尤加詳密。非不妙也。但此法。京房傳於焦贛。卽所謂焦易也。焦得於隱者。槩是方外卓見也。子雲倣之。以作太玄。朱子所謂太玄都是學焦。延壽推卦氣者。此也。又曰。太玄。模倣易。全用三數。易。却用四數。其說甚長。天原發微可考也。是以。程子不取。至曰太玄。本要明易。却又晦於易。無益也。龜山亦曰。太玄。只據他立名。便不是。朱子又曰。聖人說天一地二。甚簡易。太玄。却說得支離。又曰。太玄之說。只是老莊。而康節深取之者。以其挨傍陰陽消長。來說道理。圖書編曰。竊詳朱子於子雲。固有所取。然辨而非之者亦多。則子雲之學。可知矣。然先儒之所許者。如蔡西山，朱子發之類。不可勝數。而韓子擬於亞聖。康節又奬其能知天地之心。然其詩曰。若無楊子天人學。安有莊生內外篇。亦可想其界分。而畢竟終未免爲程朱所瑕。其非的洽可知。大槩此法。已見於易緯。易緯者。雖曰孔子所作。先儒已饒卞之矣。決無可信。設令果出於夫子。亦係虞典以後。如我蔑裂。雖不及洞析理數。以權其稱量。旣作古制。則當以其時所占爲圖。不欲以後代讖緯書雜之。如何如何。五星行度。亦出於六經圖。而的的有據。增減於貴圖之末。未知不可矣。渾天儀。別無難造之端。而第其運機之激。有難臆造。萊邑有崔載輪者。手才極妙。昨昨年致之京城。合造璣衡漏局及自鳴鍾。已設於差備門內。尤可奇者。欽敬閣。壬辰以後。無人影響。此人能復之。固請宜來。前書所及者此也。兄或未聞耶。所思頗異之敎。必有覺得之妙。益切速奉之望。</text>
<title>與李仲舒</title>,<text>聞呼邪已擧矣。想多應接之端。其果動心忍性。增益其所不能乎。樑謌。重違勤索。忘拙强構。而所謂免灾之敎。指誠也。吾老朽。敢當之哉。大凡言之精者爲文。談農話道。各有其體。必隨遇善變。曲曲當理。然後乃可有警。此則非儒非詞。窘態百出。反與平日所自作太異。必仍病氣銷而然也。曷任慙恧。第因此而有所唐突者存焉。兄之根基。已築於心經諸書矣。今若大學爲室。論孟爲堂。詩經於淸娛。易爻於風月。則華如芙蓉。澄如昭鑑。志盤水而意愛巖。厥或層矗於積石。活潑於伏泉。時時涉獵之觀。或艮止或考槃。以發其咏歸之趣。彼諸子之說。特屛山天柱等遠朝而已。況朱書有同淵岳。風騷亦類鳳臺。結以爲息山來脉。摠而爲石門帑藏。此理井井無可容躐。而近來所讀。不出於盲史之浮誇者。何也。此猶以羅敷爲衽席矣。無啓發長進之效。有玩愒迫促之端者。竊以爲無足怪也。心本活物。有拘必滯。常坦坦悅豫。無一毫臲卼。無一時匱乏者。豈其有他乎。皆所以處得其所。序不暫失。兄睹此境何如耶。嗟夫。當昭伏而天雲者非也。當軒檻而樓觀者亦非也。況以遠遠光影。欲爲池塘所踐。則豈可乎哉。自從移寓。竊嘗致慨於兄所用力。霜鐘遇撞始發。亦兄導之也。其幸恕其愚而加之意。門號。誇必近俗。淺亦涉雜。宜盛意之不秘疑難。有此問寡也。謹以石門塢三字。拱手而上之。須察其未盡之餘意。</text>
<title>答李仲舒</title>,<text>忽於篋笥中。得上年九月十六日出書。其中有宜復者而想因病憂喪葬。尙此稽謝矣。曷任悚歎。今始回稟求質。誨條深衣衣係。曾所奉勘處。無可疑議。第玉藻深衣篇及後儒先之說。皆無所擧論。何也。蓋旣有兩衿。又以相掩。則系在不言。而其繫綴之法。則勢將自如令敎也。非如來敎所謂系在不言也。特因方氏說而亂焉。蓋玉藻。天子素帶朱裏終辟。又曰而素帶終辟。註。而下缺諸侯字。又曰。大夫素帶辟垂。又曰。士練帶率下辟。又曰居士錦帶。弟子縞帶。又其下曰。幷紐約。用組三寸。長齊于帶。紳長制。士三尺。有司二尺有五寸。子游曰。紳鞸結三齊。疏曰。幷。並也。謂天子至弟子。其所紐約之物。並用組爲之云。則此非所謂衣系者乎。初無可疑者。而其下方氏曰。紐則帶之交結也。合並其紐。用組以約。則帶始束而不可解矣。三寸。其廣也。長齊于帶者。言組之垂。適與紳齊也。韠。蔽膝也。結卽組也。紳鞸結三齊者。皆長三尺。故曰三齊。此專以大帶爲訓。故書儀不審也。乃以五采絛。約其相結之處者。本此紐約用組之說。而擬之於士帶二寸。則大小不侔。更以三寸爲三分者。似乎破碎而牽合家禮。仍而不去。若無此說。則衣何以無系。采絛亦何爲而作乎。是故歷代諸儒。皆不疑貳補註曰。古者。深衣不綴小帶。當腰中。惟束大帶而已。此亦深信方說。不復致意故耳。然朱子答顏魯子書曰。蒙諭深衣約紐。正所未曉。向借得者。亦闕此制。但旣云絛似紳而加闊。卽與今之匾絛相似。不知其制果如何。又今法服。背後垂綬。亦是古組綬之遺像。不記其以何物爲之。觀此則先生亦嘗未便於此矣。況其采絛之制。全出溫公。而朱子晩年野服之制也。上衣下裳。一遵古制。而直以兩帶結之。別以白絹爲大帶。而不用采絛之結。則從違之義。卽此可驗。而家禮。終是未成書也。是故白雲朱氏論續衽鉤邊曰。說文註。交衽爲襟。正義云。深衣外襟之邊有緣。則深衣之有衽明矣。又曰。續衽鉤邊。邊。謂邊也縫也。衽邊斜幅。旣無旁屬。則裁布約之。續之衽下。若今之貼邊。丘氏曰。此說。槩欲於衣身上。加系於外兩衿。如世常服之衣制。截直布鉤而續之衽下。以爲續衽鉤邊。如此則便於穿着。但以非家禮本制。不敢從云云。此雖爲續衽鉤邊而說其所繫系之法。瓊山亦然之矣。便考曰。此不過謂兩衽之邊有所紐約之物。乃古所謂結也。以結衣之邊而謂之鉤邊。理或似然矣。結與鉤。字義相近。而續衽之下。復有鉤邊。則此非禮所謂結而何。韻會。結與袺通。所謂紐也。爾雅云。執衽謂之袺。徐氏云。擧衣衿之一角。夫如是則結主執衽。而且是擧衣衿之一角者也。又曰。紐約者。如今之兩小帶。結衣衽於腋下。使之合而不開者也。是以一名結一名束。而禮所謂肆束。爾雅所謂執衽。徐氏所謂擧衣一角。子游所謂紳鞸結三齊者也。又曰。朱子於初年家禮。有三分采絛。世人援是而結之。又有紳之大帶。更結於采絛。而深衣則反無紐約。不成衣制。又曰。余韙朱氏之說。又見中原人衣裳。則腋下之帶組。與下裔幾乎相齊。有若相分於三尺之垂者云云。合以觀之。則諸說儘有倫脊。果以紐爲五色之組。則大夫四寸。猶可容也。士帶二寸。其可綴三寸之約乎。爲此而改寸爲分。亦不通義。且家禮本註曰。兩襟相掩。衽在腋下。則兩領之會自方。瓊山又曰。領之兩旁。各綴內外襟上。穿着之際。右襟之末。斜交於左脇。左襟之末。斜交於右脇。若無衣系。襟何以斜交於腋下乎。是故溫公曰。方領。如今上領衣。但方裁之。須用結紐。芝山曰。領之兩端。有紐結之。今若依玉藻。爲三寸之紐組。去書儀所創三分之采絛。則似與晦翁晩年所定者不背。何如何如。誨條再繚之說。補註。釋以再繚腰一匝。然士冠禮疏曰。再繚四寸。屈垂三尺者。帶之垂下者必反屈向上。又垂而下。此似指其兩耳言之。無繚腰一匝之意。補註。必以再繚歸於匝腰。未知何據。家禮本註。明言再繚之爲兩耳。與疏說豈不相發耶。況再匝腰。其勢不順。又無所取義。未見其必從之爲是。亦非如來敎所謂無據也。玉藻。天子諸侯大夫。用素。士練帶。註。素。熟絹也。練。繒也。又曰。大夫。大帶四寸。士二寸。再繚四寸。註。四寸。廣之度也。大夫以上。皆四寸。士惟二寸。而再繚腰一匝。則亦是四寸。家禮。乃士禮。故用繒而廣四寸。夾縫則亦士之二寸也。是以芝山曰。再繚之義。與禮註不同。謂一繚爲耳。再繚爲兩耳。槩亦交結之義也。以此度之。士帶二寸必再繚。然後方準四寸之數。則大夫士之別也。繒雖四寸。夾縫爲二寸。則不失士帶之制。可免再繚之難。想其帶束之際。飜轉匝繚。與生人有異。故隨宜順變。或非家禮本意乎。繒與再繚。非大夫也。以夾縫再繚爲八寸。則非士也。非士非大夫。則何所取象乎。故家禮曰。繚腰而結於前。其非再繚可知。又曰。再繚爲兩耳。愼獨齋所謂特因兩耳而借用者。亦不無所見。不然則旣違玉藻。又失家禮。其可謂禮制乎。夾縫二字及繚腰結前等語。非出於禮註。又在兩耳之上。據此則朱夫子斟酌之意。的然可知。愚欲信之不疑。誨條屨則士冠禮註云。屨色同冠。書儀。亦云黑屨白緣。丘儀。始云黑履當作白履。順裳色。以此見之。用黑用白。俱有據。恐不須深拘。儀禮註屨順裳色。玄端黑屨。以玄裳爲定也。家禮裁用白布。註。用黑履。圖下註曰。深衣用白屨。狀如今之履。或用黑屨白純。禮亦宜然。丘儀曰。深衣用白而履用黑。考儀禮則素積用白。當順裳色。今依卷首圖註。作白。退溪曰。儀禮註履順裳色。家禮本文裁用白布。而註用黑履。疑不順也。然圖下用白。雖與本註不同。其色似順。諸說之不同如此。但以爾雅註推之。舃以木置履下者。履乃屨之不帶者。蓋祭服謂之舃。朝服謂之履。燕服謂之屨。此又名體之各異。而書儀黑履白緣。自註曰。複下曰舃。禪下曰履。周禮履有五色。近世有赤黑二舃。赤貴而黑賤。今用黑履白緣。亦從。其下又曰。夏用繒冬用皮。自註云。古者。夏葛屨。冬皮屨。今無以葛爲屨者。故從衆。此其本意如此。而家禮從之。儀禮旁通圖。可以旁照。</text>
<title>答李仲舒</title>,<text>覆札甚慰。況其辨闢之雄。砭石之良。有非俗學所可𨀣及。曷任欽歎。第聞殤慘荐酷。理遣失中。此可與任情者卞。不敢向兄邊解也。哀樂。亦七苗也。果如所示。尼父必不保於戊午。若夫商督。亦貧者之例。處必然之勢。惱無益之思。達者不爲。飮瓢啖薺之時。獨不有此等悲撓耶。前後喪。兄旣外除矣。事到無可奈何。惟有排之一字。戚戚辭意。非所期於兄者也。懷如不堪。勢如不支。何不不貳於此。不改於此。增益其所不能乎。弟亦二日內。連哭兩孫。一未一朞。一厪四十二月。爲祖孫矣。敍倫太遽。資稟亦惜。雖中心如擣。然亦奈何。仙經曰。愛欲最難祛。槩謂其性發也。偏者克之。已者忘之。觀晦翁之哭受之。可見矣。離索之歎。誠如盛喩。人皆曰不如已而已之。如我老醜。更何敢望益。生爲孤露之客。死分倀踽之鬼矣。高明亦以矜字爲憂。他尙何說。篝燈密席。兩心相照。剛柔迭箴。辛甘互劑者。何等至樂。而吾薄相敢希之哉。堂上下所喩。隨俗例下耶。外非所望。謙又過恭。賢者於是乎失言矣。此物平生。人所稔知。其以工夫事業。萌諸心裏乎。出爲俗吏。處不免腐儒。君臣大義。非不曉然知矣。自量無益於世。退娛太平烟月者。亦非古人所許乎。昔在壬戌年間。將釋裝歸田。先大監策款段携尺童。屈辱而勖之曰。何遽爲此行耶。及其下懷之達也。矜憐而誨之曰。此亦一道。嗟乎命矣夫。至今思之。感涕如瀉。兄所謂聲績。不審所據何理。旣無十朔居官。且蔑分寸之試。中人以下。例不識己量矣。兄何見能許供世耶。今若聞人譽而長我。後必得人謗而短我。所不敢承也。況今分已揣矣。志已決矣。但未知事勢之如何。向以事有不可知結之。以爲蓋棺始定之餘蘊。兄反詢之以可脫之義。有若初無是說然者。何也。陶說所稟。知我之過慮矣。堪賀堪賀。兄旣以中正判之。城市亦山林矣。猶復以工夫叩愚。宜世人之疑兄以隱也。第其父老錙銖等說。元本不在。雖未想其仍何下語。及今承聞之後。始覺語意過豪。有若凌駕夷皓諸人。兄之不責而反佩者。抑有微意使反耶。至於音韻。於治心亦末耳。心誠解之。流出亦正。凡於吟咏之發。自然諧協而已。曷嘗以螿喞蛬啾。責之以旋相爲宮乎。乃若許假之示兄。以我爲可以諛人乎。密則易便。高則易特。兄於別人。已覰其心曲矣。吾於兄。適見其可。未見其不可。但不無所慮於純實。敢以固疏。爲獻忠之贄。然此旣自家痼疾。知藥而不知所以裁制。況安可責之以醫人乎。居敬集義。雖爲攻我而發。何其言之似賢也。末端兩長句。是吾影幀。不覺膝之前而手之上也。第欲跡市而心山者。亦不免爲駁雜之歸。正所謂阿奴火攻。亦出下策。幸乞哀其意而恕其愚。毋以拘檢繩之也。誨條。儘有見得。微兄幾不免爲千古躗言。不料吾黨乃有此礭論也。仍又改呈。更加鐫駁。以卒其惠焉。</text>
<title>與李仲舒別紙 長孫若松冠禮時</title>,<text>旣承辱莅之敎。禮節不可不講。故曾已書稟聞命矣。儀禮。近古亦多難行。朱夫子或增減或先後。以著於家禮者。有同金石之典。難容私智於其間。而第多有窒碍處。不得不逐條仰議。其幸斟酌而賜之敎。主人。槩指冠者之父或祖父。方爲家長者。而自爲繼高祖之宗子也。故曰若非宗子。則必繼高祖之宗子主之。有故則命其次宗子若其父自主之。若宗子已孤而自冠。則亦自爲主人。以此觀之。尤不可不嚴矣。鄙家宗子。適在不遠之地。來爲主人。極可幸也。但於賓贊迎送之際。禮有其父隨出之文。鄙生則似無可參之地耶。他禮則宗子尊屬。固有序立少進之圖。而冠禮則尊卑有序。事情隨變。故不稱他尊屬耶。況寓中堂室甚窄。鄙生之不敢入參。或於別處觀禮者。似無所妨耶。宿賓。非爲虛文也。先告早晏之期。繼勑警肅之義。禮經本意。大抵不泛。家禮之宿賓不宿贊者。贊固賓之所擇也。或子弟或親屬。則略之不妨。而今旣邀趙生。則情禮已別。不戒不宿。亦涉埋沒。一從儀禮宿贊。何如。冠服。非但諸儒所訓至明。若制古服冠了不着。則程子斥之以僞。只依時服。初加緇冠幅巾深衣納履。再加程冠道服行縢。三加儒巾團領納靴。此則曾已議定矣。亦不悖於瓊山。不泥程說之言耶。初加。賓盥洗。主人無隨往之文。又曰。賓加冠笄。而贊無簪之紘之之文。似是從簡而省也。此兩條。依儀禮添入。且念賓於三加皆盥者。敬其事也。贊者之當醮酌酒。何等大節。而家禮略之者。凡於敬事。自有應行。不必更詳於房中禮節而然耶。儀禮曰。贊者。洗于房中。通解註曰。洗盥而洗爵者。昏禮曰。房中之洗。在北堂直室東隅。篚在洗西北面盥云者。旣是醴冠之文。則洗手洗爵。俱不可已。且儀禮賓北面洗。贊東面洗者。亦似有差別。此三條。亦依儀禮添入。何如。陳設圖。三加冠巾。並設於西階下。執事之隔一等東面進之者。儀禮則賓之受似當審處。亦添於笏記何如。再加。贊撤巾然後賓可加冠。而家禮略之。到三加始云撤帽。此亦添入。何如。醮禮薦脯醢一節。家禮從書儀略去。而丘儀。以祝辭中嘉薦令芳。謂爲虛設。不薦脯醢而謂薦令芳。則果涉不誠矣。亦依儀禮初醮之祝。以亶時改令芳。則旣無虛設之嫌。且是周公本祝。未知何如。家禮出就次後見于祠堂見于父母者。雖與儀禮不同。曲曲有意義。宜乎遵奉。而鄙家則與家禮大異。雖有其母祠堂。於鄙生則爲手下也。其間情節。甚多徑庭。若依家禮。則先見其母祠堂。後見其父者。決非朱夫子酌定先後之意也。若以儀禮言之。醮禮纔畢。冠者取脯。降自西階。適東壁北面。見于母。其後始行字之之節。疏曰。似字訖乃見母。其實未字先見母。旣字乃見兄弟。急於母緩於兄弟也。又曰。不見父與賓者。槩冠畢則已見可知。故不言。合而觀之。先後緩急。豈不節節循情乎。家禮之字後見祠堂。又其後見尊長者。雖出於從俗參酌之意。亦疏家所謂下有兄弟之拜。故退見母於下者。使文近者也。鄙家則旣無禰廟。又有生養父母。其所先後。豈不大異於家禮乎。今雖不敢見母於未字之前。其父旣已隨宗子在傍。憑依儀禮見母之節。醮禮畢後。隨其地形。先拜宗子。又拜祖父及父。然後行字禮。則雖與家禮少異。本出儀禮。亦所以益尊家禮參酌之意也。其後見其母及祖母。與叔父季父。且見其母祠堂之後。又見賓贊及衆賓。始行禮賓之節。先後禮節。其無大不可耶。字祝。但曰爰字孔嘉。其下又曰。伯某甫云者。惟其所當之謂也。今以乃曰可棟四字。添入於昭告爾字爰字孔嘉之間。則此不過文勢上下移易而已。別無禮義相錯之端。亦不甚妨耶。並乞明示。</text>
<title>再與李仲舒別紙</title>,<text>昨覆皆當。但於序立一節。以鄙見爲可疑。豈倉卒未深究耶。家禮曰。主人有諸父諸兄。特位於主人之右少前。至此但曰子弟童僕在其後。至見尊長。又曰。先見宗子及諸尊於父者於堂。乃就私室見父母。儀禮則爲期於廟門。而亦但曰。兄弟在其南宰告後。但告兄弟有司及賓至卽位。又曰。兄弟畢袗玄。禮極纖密。無有所漏。獨於此禮。只稱兄弟者。皆有意義。恐非省文也。若以常情推之。冠雖大禮。不過責其成人而已。其父其祖。宜接賓贊爲主。他尊屬。不必盡參於幼少之事耶。且想祭以享先爲主。盡參固也。冠以接賓爲主。又安有特位於主人之前乎。觀於其父隨之之文。則可推矣。然宗子固執不來此一款。非所暇論。但於醮祝。極涉難處。改文與薦脯。俱違家禮。吾末學敢爲乎。第不醴而醮。故書儀換用醮祝一句者爲實事。故朱子從之。以今言之。不薦而用令芳字則僞也。丘儀之補。亦本儀禮。雖違家禮。薦脯似無不可。若以擅復爲難。則改以側酌惟康。亦或賢乎已耶。槩側者。特也。康者。和也。不用玄酒而獨設酒樽。周公之以特酌爲辭者。亦甚襯切。今以本文。删其虛辭。則亦非唐突自作之比。於斯二者。指一回敎。</text>
<title>答李仲舒問目 深衣制度</title>,<text>古布。以二尺二寸爲準。丘氏。以一尺八寸爲則。其不同者。何也。丘氏。除兩傍縫入。而以實用之數言之也。然以腰縫七尺二寸之文觀之。俱不合。試以一尺八寸計之。衣前後四葉。四其一尺八寸。則通爲七尺六寸。多四寸也。貴制負繩及裳。皆疊作挾縫。似爲其恰成七尺二寸之數。固好矣。但以二尺二寸之布。全四幅。約之於七尺二寸。則餘一尺六寸。縫合處所入。何其太多乎。況兩旁縫。各一寸云云。依此除八寸。則於七尺二寸之數。又多八寸。尤不合也。且負繩及裳。旣各除寸許爲縫。則衣與袂合縫處。亦當同矣。而貴制不然。是亦何也。續衽鉤邊。爲千古未定之疑。然多從楊氏附註說。而貴制亦遵矣。但楊氏說。亦欠詳盡。其中又生疑晦。可歎可歎。旣以合縫爲續衽。覆縫爲鉤邊。合縫者。謂合前後裳之際而縫之也。覆縫者。謂再覆前後裳之合縫處而鉤衽之邊也。以此言之。似旣合縫後。以其所餘。覆其縫處而綴之。而貴制則旣合縫分開。兩邊所餘。縫之於左右。似與覆縫之說不合。且如此則鉤邊云者。爲鉤其所餘之邊。非鉤其衽之邊也。蓋左右衽縫之別於他縫者。似是分別前後堅定邊際之意。故必再縫之。丘氏所謂鉤針。亦此意也。今若疊其幅邊之餘。縫於左右。則與他縫有何別乎。是深所疑。如何如何。袂。本制左右各用一幅。以二尺二寸之布言之。猶不足於反屈之及肘。今休甫 全游 所辦。乃繭紬而廣以指尺。僅二尺許。若用一幅爲袂。則似不足於掩手。況反屈之及肘乎。此則補之以反屈之及肘爲限。似無害否。指寸亦可疑。家禮及丘儀。皆以屈指取文爲寸。曾以此取之。雖身短指長之人。深衣及齊衰二尺二寸之衣。不及於脇下。況身長指短者乎。鍼經有屈指伸指取寸兩法。而謂二法長短相合云。然試之。伸指之寸。長於屈指。幾二三釐。其所謂合者。未可知。若以伸寸裁之。則不至太狹。與祫之高可以運肘之文。似不相戾。今何以定寸耶。昨書甚慰。適當書役。心未他及。闕然修覆。卽聞兒輩所傳。以未卽奉報爲恨。俯詢何敢以孤陋爲嫌。所謂二尺二寸。未必有所象也。周制。凡賣於市者。雖魚鼈。亦必有尺寸。古布之二尺二寸。自周前已然。故古人從而裁之。此正紫陽所謂儀禮不是古人預作如此也。初間。只以義起。漸漸相襲行得好。聖人見此意思好。故錄成書者也。其時之二尺二寸。雖無深意。傳著法服之後。不可違越。則後之制者。當依其布。而瓊山之一尺八寸。太敢矣。此必因時用爲度。非如來書所謂實用之數也。今之紗羅綾段。比之於四十年前。已短一寸。以此益知其時用者然也。 況其言曰。布幅廣狹。以一尺八寸爲則云爾。則其非除縫可知也。大抵裁二尺二寸。廣頭一尺四寸有奇。狹頭較八寸不足。兩邊各縫一寸。則廣頭一尺二寸。狹頭六寸。豈非三分於一者乎。將六寸者。十二。上屬於腰。則恰爲七尺二寸。將一尺二寸者十二。下合於齊。則亦爲十四尺四寸。沙溪說亦然 適足無餘欠。玉藻所謂三祛縫齊倍腰。深衣所謂腰縫半下者。寧不的合乎。鄙製之以此爲準。不敢有毫忽長短者。此也。獨怪夫補註曰六幅廣一丈三尺二寸。交解十二幅。則狹幅七尺三分有奇。合計八尺八寸。廣幅一尺四寸六分有奇。合計一丈七尺六寸。又除十二合縫及前襟反屈各寸。腰得七尺五寸。下得一丈六尺三寸。則上多三寸。下多一尺九寸。卽截去之。此說決不可知也。鄙制。一從玉藻深衣而無毫髮所差。補註所裁。抑用何法歟。此沙溪所以斥之以穿鑿。結之以何足說也。然裁割之際。旣難致精。縫合之處。亦有長短。若依常法造成而每幅更量。則必有不齊之患。此則理勢固然。而上古之制。亦必如是也。今以不習針工之見。毫釐而計較。有若算閏之法。則不幾於膠柱鼓瑟乎。且也衣四葉八尺八寸。除却一縫。則當爲八尺七寸。何得爲七尺二寸之腰也。圖雖後來添入。綴裳不在於衣袂相連處。此亦知其必不成而有此闊狹也。妄意三狹當衣一幅云者。擧大數也。腰廣七尺二寸云者。論成法也。今以三祛之數。綴之於八尺七寸之腰。則必無之理也。乃敢以圖爲證者。亦從理勢而推之。槩欲一從大體。裁二尺二寸爲三分廣之一狹而不差於三祛倍腰之法。則可爲深邃之服。豈有他道於其間乎。三千年來紛紛不已者。竊恐太細而反失也。理外無物。一尺八寸。何合於玉藻之二尺二寸。衣身之廣。何適於七尺二寸乎。以必無之理。欲求兩說之合。古人意義。亦不如是之巧也。連幅各半寸。互相覆疊。則當有所縮。而以元幅言之。則左右各一寸。以覆疊言之。則左右合一寸。裁之縫之。必如是活看。然後自合於古制。此又鄙人所自意。何敢訓人爲法乎。若夫幅縫一寸。旣有定制。故但依古法行之。衣裳所合處。本無所拘。故一依常法合之。更不以各寸泥着者。此亦理勢然也。未知如何。所謂負繩衣裳相連。自有如繩之象。初非異於連幅而別縫也。至於袂幅。亦縫一寸矣。今以不然疑之者。何也。更詳之。合縫爲續衽。故如連幅之縫。覆縫爲鉤邊。故更縫而連之。如世俗所謂代應針。則不悖於瓊山所謂鉤針。而反以不合覆縫見敎。亦乞諒示。袂雖曰左右各一幅二尺二寸。何能反屈及肘乎。此楊氏所以反屈及肘爲準。不以一幅爲拘者也。家禮所謂中指中節爲寸云者。摠論也。醫經所謂中指大指相屈如環。取內側交兩角爲寸云者。側法。而瓊山從之。蓋鍾律以此而諧於音。鍼灸以此而療於病。益覺人身長短。各在其寸。非可疑也。長人短寸。短人長寸。雖或有之。亦不甚殊。合而論之。祛三於腰。腰半於齊。合縫爲續衽。覆縫爲鉤邊。無齟齬之患。有深邃之意則足矣。寸寸度之。至尺必差。亦不可不審也。敢以不的之見。有若上下者然。亦兄導之也。愧悚。</text>
<title>與李仲舒別紙</title>,<text>衣制。昨忙未及盡質。承審裁製之敎。尤欲往見盛制之如何。而急於碑碣之役。末由抽出。不覺神往。敢以鄙見稟焉。記曾十四五時。聞韓判官丈所傳之言。曾經己亥國恤斂襲。故說此制頗詳。心甚好之。裁紙爲衣而不合。其後求聞眉叟，白湖及兩宋，明齋所制而未洽。又聚宋，元，明及我東諸賢文集與深衣別集，深衣便考等書。參互並觀。似有得其取舍者。而獨於着領自方依閏添幅等說。茫然不知其爲何。四十年料度。終未得其要領。壬午耽羅之役。見其島民衣系。然後想得淳朴之俗。不以便捷爲心。則法服亦可例推於是焉。豁然欣然。急速造作。則雖未知古法之必得與否。於吾心似不違誤。其後又嘗一造。此旣平生所經紀者。每每點檢。未見其不可。其或私勝而然乎。鄙衣如戒呈覽。其幸詳細究覈。以示其短處何如。大槩三千年紛紜之餘。諸說各出。道傍之舍。尙未有歸宿。先以玉藻，深衣爲主。參以註疏。又參以諸儒說。折衷於家禮。則我心亦有主客。取舍似不難矣。蔡氏所謂以理玩經文與身服之宜而得其說云者。可謂善觀其心。製法頭腦。何出於此乎。並諒示警愚焉。</text>
<title>答成參議 瑍 問目</title>,<text>朞服人。雖非宗子。以最長房。高祖以下三代。今方奉祀。當此妻喪。卒哭後班祔之禮。禮當奉行。喪禮備要祔祭條。稱主人兄弟或稱喪主者。以其父母喪。祔於曾祖考妣之謂也。凡妻喪。夫爲主則瑍當告辭于祖考妣神位。仍行祔祭。而禮文無妻喪夫祭之語。何以爲之耶。旣以最長房。今方移奉。則宗子破宗矣。果無曾玄孫而祧於最長耶。若然則最長。便是卽今宗子。本無可疑。若或有故。而今姑移奉。則當使宗子主之。誨條曰禮無妻喪夫祭之語。此則有所不然。士虞禮。婦之喪。祔則舅主之。朱子答萬正淳曰。凡喪。父在父爲主。母或先亡。父自祔于祖母之室。歲時祭之東廂。父死。乃隨之以入廟耳。退溪答人曰。子之妻喪。旣祔主還几筵。及喪畢。別置他室或子室可也。或曰。別室藏主。先儒非之。何如。退溪又曰。先儒所非。固取禮文而言。某所云云。夫當主祭。如設酒果等時。夫拜跪庭下。而妻祔祖妣龕。有所未安。別室藏主。恐不爲大失故耳。此雖俯詢之外。似有參酌之端。故並及之。喪禮備要祔祭條曰。設亡者祖考妣位於中。又曰。母喪則不設祖考位。其下又曰。祝奉所祔祖考之主。置于座內。執事者奉祖妣之主。置于座西。由前說而觀之。則父母喪。各設祖考妣位。由後說而言之。勿論內外喪。幷設祖考妣位。何者爲是耶。只設祖妣位者。蓋當參看於忌祭矣。程子祭儀。祖妣忌日。則只祭祖妣。然其祭禮則俱祭考妣。朱書及丘儀。皆曰只設一位。金而精問合祭。退溪曰。古無此禮。但喪祭從先祖。吾家自前合祭。今不敢輕議。又答柳希范曰。某家自先世皆幷行。從前家長之意。亦不欲改。故未敢改耳。又答金士信曰。只祭一位。愚意亦然。但中古亦有祭兩位之說。此無甚礙。故家間從先禮。兩祭。奉先雜儀曰。文公家禮。只設一位。程氏祭禮。幷祭考妣。蓋只設一位。禮之正也。配祭考妣。禮之本於情者。若以事死如事生。鋪筵設同几之意推之。禮之本情者。亦有所不能已也。沙溪，牛溪，同春。亦皆幷祭。芝山曰。父母之敬。未嘗擧一而廢一。魯人之祔也。合之。孔子以爲善。忌祭何獨不然。合觀。則禮雖曰卑不敢援尊。此出於人情。故程子以後諸先儒。皆幷設。今世祔祭。亦幷設。未知令家祭法何如。惟在參量遵行之如何耳。祔祭條。又曰祖妣二人以上。則以親者。卽舅所生之母一位也。瑍先祖考。有前後室。後祖妣。卽我先君所生之母。瑍之妻喪。似祔於是位。則前祖妣位。不爲並設無疑。而祖考位並設與否。上段旣問。考禮詳示。祔於親者。本出於儀禮。而若以情理言之。前後妣。固有兄弟之義。三室合櫝之家亦多。故今世通行之規。嫌於奉出各主。前妣忌祭。並奉後妣。後妣忌祭。亦奉前妣者。出於情勢之不已。此亦在於先例。何敢妄議。</text>
<title>答成參議深衣問目</title>,<text>衣身及袂長。均是二尺二寸。則差一寸爲服妖者。亦禮說也。決不可增損。而鄙製仍婦工之誤。自衣身漸次圓殺。故似隘窄。然今若通袂不動。至袂口始殺如常服。則何狹之有。其內所着。只氅衣氅袖。何過於此乎。凡襲。皆以善者居內。至大斂。以善爲外。深衣。善服也。依禮。先加其上。又加黑紅團領。以備三稱之數。帶則禮曰只用一。蓋以幅巾着頭。則可免紗帽磊嵬之患。旣不用帽。則不復用品帶故耳。大帶。所謂五色條。初仍賈疏之誤。溫公慮其不相適。又以寸改分。錄之於書儀。家禮仍之。然不可之意。甚悉於朱子與學者書。至以不可曉結之。若其自製。祛而不說。故今從之。</text>
<title>答徐宗之 至海 問目</title>,<text>先妣再朞已屆。而國恤未葬前。不敢行祭。則當於國葬後卜日以行耶。國葬雖在十月之初。而十月之內。猶不敢行祭耶。旣未行祭。則喪服亦不可脫。而深衣弊不堪着。雖未行祭。或可改製耶。再朞日。雖未依禮行祭。亦未忍虛度。何以則合於情禮耶。凡忌祀。並未敢行耶。禮記曾子問。大夫士有私喪。可以除之矣。而有君服焉。其除如之何。孔子曰。有君服於身。不敢私服。又何除焉。於是乎有過時不除也。君服除而後殷祭。禮也。註。君服除。可得行二祥之祭。曾子又問父母之喪。不除可乎。孔子曰。先王制禮。過時不擧。禮也。非不能勿除。患其過於制。故君子過時不祭。禮也。退溪答金而精曰。聞之。古者君服在身。不敢私服。今雖難行。旣當改私服而値國恤。則雖不用家禮之黲。從古禮用白之禮。恐不至異常也。國制卒哭後。許行大小祀。卽今行會亦如此。故喪禮備要亦曰。卒哭後私喪二祥。未知其必不可行。問國恤內免喪服色。退溪曰。擧國縞素之時。己獨爲親喪黑笠。豈可爲乎。愚意直以白笠白衣行之可也。合而觀之。古禮旣爲難行。國制及先儒所論如此。哀家大祥。似當於卒哭後行之。而不必卜日。卒哭後若値中下丁。則依先輩所論。行於其月。祥祭旣退。則不必行禫祀者。亦有先儒之議似未免廢禫。衰服。元無改製之禮。深衣雖弊。似不可易。若其祥日及忌祀。不忍虛度等敎。亦孝子所不忍之至情。退溪答人曰。國恤卒哭前。時祭不可行。忌祭。素饌可行。西厓答人曰。卒哭前。私祭一切停止無疑。而亦有不得盡然者。鄙家今月先人諱日。不忍虛度。未免略設素饌而哭之。又曰。如喪家之奠。雖不可幷廢。亦當素饌望祭永廢。似涉未安。亦爲粗設。是果孝子之情乎。以此推之。哀家祥日略設素饌。無祝而哭之。到卒哭後行大祥。忌祭。亦依退溪說。素饌粗設。不至大害耶。鄙家朝夕上食。成服前廢之。而亡人旣膺正二品誥命。自當斬衰朞年。且於曾前四國恤。皆爲行素。此亦象生時。葬前上食素饌。朔望奠。亦以素設。卒哭後。用肉爲計。未知其如何也。</text>
<title>答徐宗之問目</title>,<text>國葬卒哭。在於來月初三。鄙家大祥。將行於初丁。而似不可以禮經祝文過行。伏望下敎。國葬未畢。祥日虛過。退月終喪。冞切罔極。</text>
<title>答李士行 敏中 問目</title>,<text>改葬緦服。愚伏以爲喪中遷葬。則不別制服。外從大父葛菴公。亦以此爲然。嶺外士夫家。今多行之。敏中亦欲從此。且破墓後不欲改棺。欲爲薄板外挾。又以布塗內棺。或曰不啓棺可也。然則發靷之際。搖動可慮。出柩不啓。亦情所不忍。未知何如。曾不書送乎。服制一款。尤當審處。槩泛論則衰重。推本則反輕。改葬服緦。擧下緬也。母衰在身。又改父葬。則古人亦以爲父屍反重。據此則新舊雖殊。輕重自見。非可疑也。通典。有小功喪而改葬父母者。王肅以爲服緦。卒事反故服。蔡謨答或問曰。改葬而先有喪在殯。應服緦。且曰。三年之喪旣練。而遭緦麻喪。則服其服而往哭。凡喪相易。皆以重易輕。至於此事。以輕易重。所以然者。臨其喪故也。卑者猶然。況至尊乎。今觀其語勢。必是母服中遷父者也。通典諸說。雖未必盡合於理。此則情禮曲當。故向日所云。蓋集諸禮而有所妄陳。破墳，祭奠，祖奠，遣奠，下棺，贈玄纁，虞祭等節。皆以齊衰。則擧下緬之制。反欲爲母而屈。是重於新而輕於舊也。舊旣不可輕之天喪而今無所服。則於何更伸爲父之情乎。親見尸柩。如當皐復。退溪且以爲一如初喪。前書所謂新舊各殯者。非但吉凶不相襲。亦慮如此等節也。其曰舊葬諸節。緦服行之。新葬諸節。衰麻行之者。必欲情禮之無礙也。服中遭輕喪者。尙制其服。而獨於父葬。不復制服。皆以母服行事。則是於父葬。終無所事也。勿論禮文有無。可恔於人心乎。愚伏之答東陽尉也。亦兩下其說。使之決擇。初非必令不服也。幸須更考其說。必以合於情理者。擇而行之。如何。改棺與否。諒其年歲久近及地中平否。無事則不可輕改。棺朽而且不識其內。則或改棺或改斂。或褙棺或充棺。皆當詳細奉審。委曲誠愼。亦非遙度之所可預定者也。</text>
<title>與鄭台彥 相文</title>,<text>阻餘得書。未坼先慰。況是奔搶中。平安消息。尤幸尤幸。上候。閱三朔彌重。又聞有腫漸。臣民憂慮。何可言何可言。生過數日。又當爲年益高志益卑之癡漢。以此悲歎。愈欲勉之於相愛。而如尊懶甚於吾。曷任慨惜。餘祝迓新蔓福。</text>
<title>答鄭台彥問目</title>,<text>問。相文遭庶祖母之喪。而禮無庶祖母之服。相文又有庶母。庶母之於庶祖母。亦無服。若以有子無子論。則此無子女。又以同室異室論。則此乃同室。未知如何。祖父之妾。三禮及諸先儒。俱無名稱。豈非屬非黨故略之耶。獨小記慈母條。稱祖庶母。註。若父妾有子而子死。已命己之妾子後之。故云祖庶母。此則非所論於嫡孫也。若其服制。禮無明文。第以恩義推之。大傳服術有六。其三曰名。其六曰從服。註。伯叔母及子婦弟婦云。則蓋取母字婦字之名而服之也。又小記爲庶母緦。傳曰。何以緦也。以名服也。又曰大夫以上無服。庶人又無庶母。爲庶母服。惟士而已。但自少乳養慈己者小功。故退溪答人曰。尊公侍人。雖無子。乃代幹之人。宜服緦而稍加日數。沙溪亦曰庶母雖無子。若同居則以同㸑服緦。有養育之恩則小功。亦自禮意而推之也。此皆論庶母。而祖父之妾。元無所及。頃年。鄙生祖父之妾死而不敢服。其後又喪曾祖父之妾。此則三四歲時。有數年養育之恩。故以情而服緦。未知其合禮與否。今難援證。然多年同居。或有養育之恩。則同㸑服緦。不害爲從厚之道耶。更問博於禮者處之。至若妾於君之庶母。亦無可據。禮曰。兩妾子。相爲庶母緦。而又無祖庶母爲服之文。通典。晉徐邈曰。禮無兩妾相爲服之文。然有從服之制。士妾有子則服緦。又有同室之恩則有緦服。義也。所謂從服。亦有數段。大傳註。子從母而服母之黨。妻從夫而服夫之黨。夫從妻而服妻之黨。是屬從也。臣服君之黨。妻服夫之黨。妾服君母之黨。庶子服母之君母。是徒從也。以此推之。兩妾子之相爲庶母緦。已是義起。況於嫡子之妾。旣無從服之義。且無同室之恩。吾未知其可服也。女君之黨。雖曰從服。此非君之黨。則從服恐推不得。且有一言可證者。嫡婦之於夫之庶母無服。況於妾婦寧有庶母之服乎。此皆無於禮者。尤難創說。大抵妾者。賤御也。非配體非屬黨。而特以巾箱之恩。稍間於婢御。攝女君則子女之待之也亦別。初非恩義之可論也。是故祠堂序立圖。但曰婢妾在後。夫以仰望之誠。在於婢御之列。禮相助奠。則其賤可知。而其婦乃列於子婦之末。此以屬從。故反尊於其姑也。細諒則可推其界分。而栗谷欲序庶母於尊行之列。牛溪，龜峯之大加非斥。至再至三者。此也。今於有服無服之問。可以參觀。故幷及之。</text>
<title>答鄭台彥別紙</title>,<text>人於殤喪。多不造主。蓋慮其難處也。今又魂家魄山。情節多拘。正所謂無於禮之禮。尤難臆說。然姑呈淺見。以備裁擇。幸加博詢。毋矇慈天。退溪答或問曰。朱子答友人書。論葬後几筵不可撤。但據儀禮。則當不復饋食於下室云云。所謂几筵不可撤者。尙有朔望祭故也。若不復饋食於下室。則祔祭後。似不復上食矣。但今人皆從三年上食。禮宜從厚。又答人曰。朱子答陸子靜。反覆言其不可罷。子靜不以爲然。惟子壽悟前說之非。有肉袒負荊之語云云。向日朴台世堂。遺命葬後不復上食者。此也。而朝論大起。至竄其門徒。誠難開喙於此際。但今殤喪。異於成人。曾以撤靈座爲問。而吾不復非之者。有此故耳。又有可疑者。其日上山後靈座上食。得不相妨乎。勢實難便。曉行上食後。到殯所又設破殯祭。或不大害乎。魂帛之過虞卽埋。旣有所據。殤喪之只行單虞。亦有先輩所論。非可疑也。而但魂帛之埋於墓所不當。當埋於屛處云者。意亦深矣。然此則造主返魂所論也。尊家則旣不造主。埋於墓山無妨。而別埋於先墓近處。一以存賢訓。一以盡精微。亦可耶。朱子誌其女以名。先輩之題子主及祭子祝。亦皆書名。非不宜矣。第以淺慮度之。今雖曰以父祭女。待神之道。旣異生人。國俗又無女名行世之例。鄙家殤姊之祭。敢以亡姊全州李殤。題於祠版者。無可合之稱故也。賢若不以此爲非。則銘曰處女迎日鄭殤之柩。祝曰亡女迎日鄭殤。似或無害於義耶。若夫遣祖二奠。雖不可廢。亦有曲折。溫公曰。柩自他所而歸。則只設朝奠。至葬始行。其意可想。今之事勢。俱涉妨礙。前一日晡時。設奠於靈座。祝曰。卽遠有期。靈辰不留。聊奠菲薄。以遵祖道。當日破殯時。又設一奠於殯所。祝曰。今當上山。殯塗將開。惟爾有靈。勿震勿驚。載轝後遣奠祝曰。荒帷旣飾。往卽幽宅。載陳遣禮。五情糜潰。虞祭祝曰。年月日。父母忍情緘哀。致祭于亡女迎日鄭殤之靈。形歸窀穸。禮畢單虞。悲念相續。心焉如燬。玆以淸酌庶羞。陳此虞事。魂其饗之云爾。則未知何如。遣奠之永訣終天。初非朱子所定。故妻喪以下。先儒皆已改用。虞事則喪禮備要。父告子某云。而書名之不穩。如上所陳。告之一字。又不合於卑幼。祭殤之禮。旣異成人。父母情境。到此尤酷。故幷稱父母。此之所改。亦或寡罪耶。悲念相續以下。專用沙溪。尊試想之。禮非天降而地出。合於義而協於情者。皆可行也。雖甚汰哉之誚。亦察求敎之意。</text>
<title>答鄭台彥問目</title>,<text>此有一中人出妻。更娶妻生子。所謂前妻者。雖不行夫婦之道。時或往來。其夫亦不拒絶。其姑喪時。奔喪蒙服而歸。葬練祥禫。亦依前往來。其夫死。亦如之。今無所依。來托於後妻所生第二子。頃日身死後。妻子二人。未知其服。或稱當服出母。或云當服三年。未知何如。來往於其夫在世之日。且服其姑及夫。今又來托。則是可謂出母乎。若非出母。則當服三年。若以出母待之。則爲父後者。據禮無服。然則長子不服耶。此是居近之人。遭此倫紀變禮。必欲其得正。敢此煩稟。謬詢。卽古所謂前母。通典。已有所議。非可疑問也。槩世有繼母而無前母。此則又非前母也。明是嫡母。而蠢氓不知。敢稱以二妻。雖天子諸侯。不敢蓄二妻。況於庶人乎。義理禮律所無之事。忽然承問。係是化外惡習。其有可講之禮乎。京城及各路。俱無此事。而獨嶺俗比比有之。何不以春秋趙姬之事。據理而明曉乎。其人生時。得免王法。已是大變。古今天下。安有如此之事乎。漢末長沙人王毖。上計至京。適値吳魏分隔。仍留中國。更娶他妻。生二子昌與式。其妻在吳。奉祭奠承家。至晉太康元年。吳平而死。其時。毖已死矣。昌以東平相。求去官服喪。東平王上臺評議。議者十數人。雖各不同。摠之爲禮無二嫡。且晉成帝咸康中。零陵李繁姊適陳詵。生四子而沒於賊。詵更娶嚴。生子暉等三人。後繁得其姊詵迎還。更育一女。其母張。以李爲首。嚴次之。及李之亡。詵疑暉服。言於庾亮雜議。或曰。嚴爲繼室而非嫡也。若能下之。則趙姬之義。不然則官當有制。或曰。投身於賊。則名義已絶。雖有救母之功。不可以奉承宗廟。嚴子不宜服母。李子當服出母。或曰。漢時黃司農爲蜀郡太守。得所失婦。便爲正室。使後婦下之。此在風俗通。今可依行。或曰。協嚴迎李宜齊之以法。且魏征東長史吳綱。亡入吳。妻留於魏。更娶吳女。吳平後二妻並存。虞喜議之曰。禮無二嫡。趙姬以君女之尊。降身狄婦。著在春秋。綱之後妻。所宜軌則。又鄭子羣娶陳司空從妹。後隔呂布之亂。不知存亡。更娶蔡女。徐州平後。陳氏得還而亡。蔡子元疊。爲服嫡母。鄕里先達以爲合宜。此皆通典所論也。出於事勢之不已。所謂後妻。明是嫡娶。而諸議之嚴截如此。況此無知妄作。所據何禮耶。大抵絶妻有三道。一曰義絶。爲犯七出也。二曰法絶。王法告官也。三曰域絶。道里礙阻也。義絶法絶。旣以告官。故更娶宜矣。至於域絶。雖出於不幸。非可告官。故不許以嫡。此則初無七出與三絶之端。且無告官之事。則是亂倫也。特以愛憎。私自妄錯者。固爲可駭。當其服姑時。夫不揮斥。則猶爲未出也。與共服斬。則又是父妻也。其子安敢擅出於父死之後乎。夫旣不出。且又服喪。則母子之名義自若。今若不服。王法自有所施。且是追罪其父也。世安有如此之子乎。依禮服喪。則當爲元疊之合宜。且有春秋可據。生當以嫡母事之。死當以嫡母服之。君若愛其人。曲曲曉喩。毋令入罪罟。</text>
<title>答鄭達三 思兼</title>,<text>俯詢諸義。俱是聖門大旨。幺麽俗吏。何敢容喙。若其四七之辨。經傳所論。雖若異趣。細而分之。皆各有指。今不揣其本。强以意逆志。則把氣論性。認理爲情。其害有不可勝言。此諸子所以喫緊開發。而在後生末學。尤不可等閑說與也。四固情也。七亦情也。前輩所論甚多。未有理氣分屬之說。鄭靜而圖說。始曰四發於理。七發於氣。退溪先生。初恐其分別太過。改下純善兼氣等說。數年思索。體驗身心。乃知其言之無病。及見輔漢卿所記朱子語類中四是理發。七是氣發之訓。然後益信其見之不襲於古。至曰朱子。吾師也。奇高峯初詆其不然。往復六七次。始克承款。乃曰。前說。考之未詳。察之未精云。而猶未能豁然悟之。夫以老先生的見道體之明。奇高峯發越超詣之識。猶不免遲疑。矧以籠罩之見。又犯面牆之戒。寧可易而言之哉。然此旣性理大頭顱。不可不講。故敢以是爲題矣。今觀盛製。博考經傳。團作科體。非不斐然章也。祗緣所考欠精。以致所作多病。間又有違聖言創臆見。極有害於吾門者。凡今之文。非熟於義理。深於界分者。設有依俙影裡之望。終歸於破碎牽合。正紫陽所謂孔穎達非不解揲法。但其爲之不熟。故言之易差者也。況如病根之敎。固非庸醫所能診知。又安可責之下藥乎。然獲私於左右。旣不凡。若自畫其蒙陋。不一言求正。則旣絶麗澤之義。又孤虛己之詢。玆以仰陳鄙見。倘不以僭而罪之則幸矣。夫理之與氣。相須爲體。相待爲用。此則理氣之不可相離也。就人而言之。理與氣合而有心之名。此則理氣之不可偏主也。但二者。互相發用。而其發又相須。互發之云。則各有所主。可知也。相須之云。則互在其中。可見也。互在其中者。渾淪言之可也。各有所主。則分別言之亦可也。就理氣賦與之中而指此理之源頭。則子思所謂天命之性。孟子所謂性善之性。是也。此非所指者。在理不在氣乎。誠以雜氣而言。則無以見性之本然。故獨以理言性。而不害爲理氣之不相離也。程張諸子於氣質之性。所指而言者。在乎稟生之後。故又不得純以理稱之。而亦不害爲性也。情之有四端七情之分。猶性之有本然氣質之異性。以理氣分言。則獨於情。不以理氣論之乎。惻隱辭讓羞惡是非。發於仁義禮智之性。故孟子謂之心者。所指主於理也。喜怒哀懼愛惡欲。觸形動中。緣境而出。故程子謂之動於中。朱子謂之各有攸當。此亦兼理氣爲言。而所指者在於氣也。渾然之理。粹然在中。而四者其端緖也。外物之感。由於形氣。而七者其苗脉也。以此推之。則二者雖曰皆不外乎理氣。溯其所從來而各指所發。則寧不謂之四理七氣乎。羲易繼善成性之論。周子無極大極之說。皆就相須之中剔發而獨言理。夫子性近習遠之訓。孟子耳目口鼻之喩。卽就相成之中。兼指而主言氣。子思之言中和也。言喜怒哀樂而不及於四端。程子之論好學也。言喜怒哀懼愛惡欲。而亦不及於四端。是則就理氣而渾淪言之。噫。理氣之不相離。七情之兼理氣。曷嘗有異議。今觀退集統論性情則曰。未有無理之氣。亦未有無氣之理。論四端則曰。心固理氣之合。論七情則曰。非無理也。獨於分別之際。一筆斷之曰。性爲理情爲氣。此高峯所以卒爛熳同歸也。一則理爲主。故就理言之。一則氣爲主。故就氣言之。來示所謂理發而氣隨。氣發而理乘之說。固聖門衣鉢。雖極的洽。全篇主意。大失本要。不然。先儒何以曰理發而氣隨。則可主於理。四端是也。氣發而理乘。則可主於氣。七情是也云耶。若夫道心人心之分屬性情。本出於羅整菴困知記。其言曰道心性也。人心情也。退溪答友人書曰。其爲說頗近似。然其爲害則爲尤甚。此則丙寅年也。其後答李宏仲曰。人心。七情是也。道心。四端是也。至己巳答李平叔曰。人心道心。不可謂之七情四端。又其後再答書曰。人心爲七情。道心爲四端。以中庸序及許東陽說觀之。固無不可。前日答李宏仲者。此也。但各就其名實而細論。則人心之名。已與道心相對而立。乃屬自家體段上私有底。旣曰私有。則已落在一邊。但可聽命於道心而爲一。不得與道心渾淪爲一而稱之。至於七情。則雖云發於氣。然實是公然平立之名。非落在一邊底。若夫道心之與四端。雖與人心七情之說不同。然道心。以心言。貫終始而通有無。四端。以端言。就發見而指端緖。亦不能無少異。所以答平叔如此。然善觀之。則亦不害其同歸。性理微眇。本來如此。今不辨其所差。不言其所發之處。泛以踵謬襲誤四字稱之。士論固不當如是糢糊也。蓋言之精者爲文。文之華者爲科文。科文雖以媚悅爲態。士子所論。旣不當隨俗鄙陋。亦不可歇後酬復。又況試官。旣以此爲題。必有主意處。而世皆曰試官安知理學。此非忠厚之談也。聖門蹊逕。文章軌範。雖不可人人而許之。亦不當誣以爲盡無也。不爲應擧則已。旣已應擧而不思自己之違拂聖訓。只從浮俗而壓之曰。場屋無具眼。烏可謂之正論也。僕之不文。口耳亦疏。而妄論臨場之文。雖其言鶻突。乃其心則忠告而求敎也。幸吾子恕之。</text>
<title>答安君重 泰靜 問目</title>,<text>泰靜仲父未冠下世。且未造主。禮當祔於祖廟。而泰靜方主其祀。故凡於祭時。以紙牓權行。仍以紙牓設床。奉安於泰靜私廟。紙牓亦有制度耶。床卓設之於正間之右隅。揆以先親行列。則似涉未妥。焚香獻酌。欲先於仲父。則亦無主祀歸重之義。何以則可合於情禮耶。謬詢。皆先儒義起處。且欲沿情而遵禮。尤難臆說。然要不過殤祭位牌位次及獻禮先後而已。家禮。引程子之言曰。無服之殤。不祭。下殤之祭。終父母之身。中殤。終兄弟之身。長殤。終兄弟之子之身。成人而無後。其祭終兄弟之孫之身。此皆義起也。儀禮五宗傳曰。庶子不祭殤與無後。殤與無後。從祖祔食。註曰。不祭殤者。父之庶也。不祭無後者。祖之庶也。此二者。當從祖祔食而已。此則殤祭也。今以庶子而欲祭祖之庶。則已與禮意不合。種種差忒。勢必然矣。位牌亦曰祠版。韻會。牌榜也。曹芝山曰。神主乃伊川所制。自宋以前。只用牌子。溫公用大版子。朱子曰。江都集禮晉荀勗祠。制祭版。皆正側長一尺二寸。博四寸五分。厚五分。以八分。大書某人神座。不然。只楷書亦得。且曰勿陷其中。又曰。晉人 荀勗 制太大。不如只依程主外式。然其題則不能如陷中之多。又曰。不須二片相合及竅其傍以通中。此則位牌制度也。今旣不用此制。乃爲紙牓。紙牓之奉安廟中。元無此禮。豈有所考而然乎。士虞禮。旁親之無後者。以其班祔。註曰。班。次也。疏曰。以孫祔祖。家禮引之。且曰。伯叔父母。祔于曾祖。或問家廟只一間。則四龕狹窄難容。欲奉一位於東西壁。則父母位東之乎。高祖位西之乎。寒岡答曰。曾見中朝禮文。高祖居中南面。曾祖及禰。坐東西向。祖位。坐西東向。退溪曰。與其取東壁添一位。不如取西。非但有居尊之義。仍不失遞遷而西之次。若考妣居東西向。古無可據處。此則正位班次之權置也。今若禰位在正間南向。則所謂右隅。面南耶。面東耶。於斯二者。俱未知其得當也。家禮附註。劉氏曰。伯叔父。祔于曾祖之傍一邊。在位牌西邊安。伯叔母。祔于曾祖母東邊安。或問祔位。右丈夫左婦女。然則祔位夫婦。當分左右耶。沙溪曰。所謂丈夫婦女。似指兄弟與姊妹及子與女之謂也。若兄弟之妻。當與兄弟合櫝。何可分而貳之。又曰此說似與劉說不同。又答曰。伯叔父母皆死。則當合櫝而祔于左。若伯叔母先死。則姑祔於右矣。朱子之意。恐當如此。又問祔位之祭。不但劉說如此。家禮時祭設位。則祔位皆於東序或西序相向。尊者居西云。此則不分男女。只以尊者居西也。兩說不同。今當何從。又答曰。果有二說。而居右。亦西上之意也。然夫婦相分未穩。鄙家從下說。此則位次。而今不祔於祖廟。則或東或西。亦未知其一可。附註。鄭氏曰。旁親無後及卑幼先亡者。祭高祖畢。退溪曰非謂畢其祭也。猶言只於高祖纔畢初獻也。 卽使人酌獻于祔高祖者。曾祖祖考亦然。或問楊說如此。家禮時祭。亦曰逐位讀祝畢。卽分詣本位所祔之位。酌獻云云。祔高祖者。乃曾祖之子行。而反先於曾祖。無乃未安耶。沙溪答曰。儀節則先獻正位。畢而次祔位。朱子亦曰。祔食之禮。古人祭於東西廂。某只設於堂之兩邊。正位三獻畢。使人分獻一酌。如文廟從祀。然此則酌獻先後也。今若先兄後弟。則有乖主祀之情。先於所重。則乃失天倫之序。此又難處矣。張子曰。伯祖。自當與祖爲列。從父。亦當與父爲列。苟不如此。死者必不安矣。禮於親疏遠近。則自有煩簡。或月祭之。或享嘗乃止。故拜朔之禮。始於三世。伯祖之祭。止可施於享嘗。平日藏其位版於櫝中。至祭時取而祫之。其位則自如尊卑。只欲尊祖。豈有逆祀之禮。若使伯祖沒於他所。則似不得祫祭。皆人情不安也。又曰。庶子不祭無後者。祖之庶也。雖無後。以其成人備世數。當稱祖以祭之。而己不祭祖。故不得以祭。惟當從祖祔食。如祖廟在小宗之家。祭之如在大宗。以此推之。此非難處之祭也。禮當班祔於祖廟。而旣不造主。且以賢爲主祀。故徑情直行。欲求禮制之合。其亦難矣。且賢家只是祭禰。則不成廟矣。舍其應祔之位。欲祔禰廟之上。情安得不妨。禮安得無差耶。且於一室之內。兄以紙牓爲旁親。弟以神主居下位。尤不知其或可也。旣不能據禮祔祖。則橫渠所論。亦極微妙。只於忌祀。以紙牓行祭。且依朱子說。祭畢焚之。則無乃或可乎。楊氏曰。先生云。人家族衆。或主祭者。不可以祭及伯叔父之類。則令其嗣子別得祭之。今且說同居同出於曾祖。便有從兄弟及再從兄弟。祭時。主於主祭者。其他或子不得祭其父母。若恁地滾做一處。祭不得要好。則主祭之嫡孫。當一日祭其曾祖及祖及父。餘子孫。與祭。次日。却令次位子孫。自祭其祖及父。此各有古宗法。今又必欲行時祭。則憑依此說。祭禰畢。又設紙牓而祀之。則不害爲禮變耶。然終不如祔祖之爲合禮。更詳之。</text>
<title>答安君重問目</title>,<text>舍姊在世之日。欲以五寸姪爲後。而未及呈禮曹。今年仲春。姊喪出於料外。今方呈出立案。而追服一節。禮無可據。計其立案下來之日。以爲三年之制。則伊日蒙服之時。節次如何。且有告由於祠宇及殯筵耶。日後小大祥。只行祀事。而除喪一節。因蒙服日而次次退行耶。喪禮極變。矇識何知。然君命到家之日。天倫始定。此喪雖久。彼情方新。追服之節。與初喪何異。以攝主名。先告祠堂。繼告靈筵。然後諸節可正。但念繼子時不留家。練期又在未遠。立案偶到於其日。則自練日散頭。至四日成服。大祥而練衰。初忌而除服。間一月爲三年之禫。則不至大戾否。通典及沙溪說。已有所論。錄在下面。改題當在何時。亦無祭告否。旣不可遲待祥禫。又不當無端改題。因朔奠告行。或可乎。</text>
<title>答安君重問目</title>,<text>再從兄尙靜。今春。無子而死。門議不一。今朝始爲完定。以其弟之子年二十者立後。而葬日在於再明。成服諸節。將如何。父子定倫。必待君命始定者。義極嚴重。然遐鄕事勢急迫。必欲立喪主。則雖非外人可强。成服不可泛忽。今日告几筵散髮。明日袒括髮。再明動柩前。因喪而冠則成服也。喪出已久。今始散髮。情禮何如。脫服諸節。亦如何爲當。通典。答練後立後之問曰。彼喪雖殺。此重方始云者。蓋爲承重至大。喪紀且嚴故也。引葬已迫。雖不待四日之限。服喪一節。不可闕一。若其變除之禮。尤宜愼重。練祥禫。當從始服日。別祭以行。</text>
<title>答曹進士子相 翼漢</title>,<text>縷意。何相見晩也。用舍無與於己。行藏安於所遇。漆雕開大意。果見於此乎。疏中所謂酬報感涕等語。決非强飾之情。而走壙之獸。亦自度勢。百年朋誣。其可除乎。擧世寒睜。其可煖乎。明知其必不濟。而猶欲憑河。人謂斯何。巧非此物本性。義爲人類秉燭。合汙同流則鄕愿也。任情守分則狼狽也。爲富而仁者。古亦有聞乎。況當謝事之年。又復促促。則本心已失。其將爲溫飽乎。簪履之再收。雖感。枘鑿之異形當審。諸益之誚責雖多。不敢爲蚊負之計者。只緣自量已熟。撫躬長歎。不覺悵悼。</text>
<title>答曹子相問目</title>,<text>或云題主後用肉。喪中死者。象生時素祭。至虞始以神道用肉者。情禮卽然。寒岡，愚伏，沙溪所論。亦如此。或者說。所據何書。題主無奠。只炷香斟酒而已。虞前更有何祭可肉。然彼必有聞見。更問之。</text>
<title>答曹子相問目</title>,<text>朔望。依上食只奠一酌歟。程子曰。家中尋常用三奠。祭法中却用九奠。以禮有九獻。樂有九章者也。退溪曰。連奠三酌。恐或爲宜。朔望旣非祭禮。則三奠何如。若奠三酌。一人連奠歟。抑如虞卒哭亞終獻之禮歟。五禮儀。襲斂奠。皆連奠三盞。退溪答金就礪者以此。然其後答鄭惟一曰。在禮亦無三獻依祭之文。恐當從禮。是故愚伏答或人曰。連奠三酌。恐或因金問而有此答。非禮之正也。看恐或字。可見。只得從答鄭之說。爲合於禮。旅軒答或人曰。聞近世之人。有連奠三酌。而但無三獻節次云。未知何據。然用單爵。無乃可乎。又曰。朝夕上食。只用單爵。沙溪亦曰。五禮儀。連奠三盞。未知何據。翣是入槨障柩之物。而向日妻葬時。槨內狹窄不能入。不得已置之槨外。恐或無理耶。翣者。飾棺也。在道從輿。在壙障柩。禮經所論。大抵如此。而家禮無入壙之文。尋常疑之。其後見輯覽。則有曰或是闕文。抑故略之歟。古人亦有訝惑者矣。京外遷葬。吾見甚多。而翣之所倚處。水露結滯棺腰。箇箇腐爛。有如鑿破者然。心甚惡之。鄙家先代遷葬時。皆去其筐。只取糊紙所畫。兩兩相合而納壙。未知其合禮與否。今此賢閤窆禮。無可更改。講亦何益。妻喪題主。書以故室。曾奉先生敎諭。而迺者題主時。未及發說之前。寫者已書亡字。故未果改書。深恨深恨。亡故二字。必有先儒所論。見於何書。朱子稱亡室。故沙溪備要。亦從之。寒岡，旅軒。亦然。丘氏稱亡妻。周元陽祭錄。稱嬪。少時嘗見一儒所論。亡字改以故字云云。而今不能記。但西厓答黃混元曰。近世多稱亡室。難其號而不得焉耳。愚伏答洪叔京曰。賢季之主。必書亡弟。今當書故弟妻某郡鄭氏耶。只書故孺人云云。又如何。以此觀之。先輩亦以故字爲勝。且以義理推之。家禮所稱。雖以舊字爲訓。近於亡沒之辭。不若以故字之穩順矣。○向所謂不能記者。芝山曰。故猶舊也。古人於存亡通稱。韓子河東府同官記。故相國今太子賓客鄭公。朱子考異曰。故相猶今言前宰相。非亡沒之謂。以故字加於相國之上。亦猶曰前人故人云耳。或者以爲如漢書物故之故。謂亡沒。嗚呼。孝子方致如在之誠。豈忍以亡沒爲稱哉。又按家禮舊本。於高曾考妣上。俱稱皇字。今本改作故字。故字近俗。不如用顯。禮。童子不免不杖。又云當室則杖。所謂當室。何謂也。雜記。童子哭不偯不踊不杖不菲不廬。喪服疏。直有衰裳絰帶而已。喪大記。何以不杖。不能病也。疏。未成人。不能備禮也。通典。禮不爲未成人制服者。爲用心不能一也。其能服者。亦不禁問喪。童子當室。兌而杖。註。童子未冠。則雖有喪。亦不免。以其未冠。故不嫌於不冠。若爲孤子而當室。則雖童子亦免。以其爲喪主而當成人之禮也。開元禮。若嫡子。雖童子亦杖。幼不能自杖。人代執之。且問喪。童子當室緦。疏。童子無緦服。只自小功而服之。當室則服緦。喪中死者素饌之禮。旣承下諭。方依此擧行。而或曰。輕喪出於重喪之前。則不當設素。此說何據。幷有喪廢上食與否。父母喪素祭與否。禮無明文。然退溪有所答問。愚伏亦曰。禮。君薨則祝取羣廟之主。藏諸祖廟。卒哭而各返其所。釋之曰。象生者爲凶事而聚集也。以此推之。父母喪未殯前子喪。朝夕上食。不得已當廢。此非輕喪出於重喪之前者乎。又曰。葬前。專用事生之道。用素饌。初虞後。漸神事之。不妨用肉。又曰。子女先父母死。未葬前。忌祭墓祭皆廢。葬後祭用肉。似當。寒岡亦以此義。累答於或問。又問妻母大祥。來月初四日。亡妻葬期。定於今月十九日。朝夕祭奠。旣不用肉。則遣奠不可以用脯醢。笣甖將何物以盛乎。答曰。祥事未畢。而服則已除矣。朝夕上食。雖不用肉。祖奠遣奠。大禮也。恐不得不用。旣用肉。則笣當盛脯。甖當盛醢。或者說。未可知也。</text>
<title>答曹子相問目</title>,<text>申以泳自義城移寓過十年。今當母喪。引歸故山。留十餘日乃葬。祖遣兩奠。何以爲之。自他歸葬者。書儀雖有到家祖遣之說。此則十年來居。家室在此。兩奠固當依禮行之。留山雖過十日。有何別奠之禮。</text>
<title>答成邦彥問目</title>,<text>妾子之喪其母者。厭屈而不得終喪。諸說然矣。但陳註。旣曰請於王則王固在矣。王在則自當降緦。不必問嫡母在否而厭也。此將如何看歟。朱子亦嘗致疑於此。據儀禮而結之曰。疑當時此禮已廢。或旣葬而未忍卽除。故請之也。設令如此。厭於嫡母四字。終涉可疑。或是問於孟子。又或請於兄王耶。不然則父王在時。尤不當擧論嫡母。恨未及質正也。</text>
<title>答李雲縉問目</title>,<text>上年遭叔祖進士公喪。祔祭有故未行。今欲於大祥後行之。而宗家在遠。宗孫又在草土。行於何處。祝辭亦將如何。且家禮祔祭祝。內喪則稱某封某氏。外喪則稱某官云。而不書名諱。此固可疑。而大父喪先出。伯祖進士公喪繼出。今將次第行祔。而祝辭只曰進士。則混而無別。或曰雖書亡者之名。以有所重也。義亦無妨。此說何如。或曰家禮旣不書名。今難違禮。若曰隮祔第幾孫云。則似免混稱之嫌。此亦如何。家禮第幾通十寸所稱。我國無此例。只依俗例。兄弟次第而言。則亦不害義歟。祖母先已祔廟。今於祝辭中。亦當書之耶。先輩已有所論。錄在下面。可旁照而行之。然以淺見推之。宗子先告于祠堂。當日設虛位。行之於几筵所在之家。則依寒岡所論而行之。宗子在喪。則攝行一款。亦有先儒所論而忘不記。祝稱孝玄孫某。使曾孫某。敢昭告于顯高祖考云云。則似當耶。然宗子是姪行。攝主是叔行。則先輩以使字爲未安。今曰孝玄孫某有故。曾孫某敢昭告云云。或可耶。雜記云云。通典云云。以此言之。則未冠之兄弟。尙不敢名。造字而稱之。況於親喪。其可以名乎。但兄弟幷喪於一年之內。次第行祔。而同是進士。則果有混稱之嫌。如來喩依俗例。稱之曰隮祔第二孫成均進士云云。則不至大戾否。</text>
<title>答曹子賓 翼夏 問目</title>,<text>問族弟景益。喪中身死。尙未葬焉。其父小祥。在於再明。今將行祭否。雜記。父母之喪。將祭。而昆弟死。旣殯而祭。如同宮則雖臣妾。葬而後祭。註。將祭將行。小祥大祥之祭也。適有兄弟之喪。則待殯訖乃祭。然此死者。乃是異宮之兄弟耳。若是同宮。則雖臣妾之卑賤。亦必待葬後乃祭。以吉凶不相干也。問妹歸夫家有年。以喪來此。死於是而殯於是。則是同宮也。先妣禫事。當爲之三月不擧乎。退溪曰。右禮。益所難處。從古禮。則葬前不可擧行審矣。但此等事。人家比比有之。練祥等祭。必依古禮。葬而後行。以此合觀。則可知矣。若待葬後。時月何從。小記。三年而後葬者。必再祭。其祭之間不同時而除喪。註。葬畢必擧練祥兩祭。故云必再祭也。但此二祭。仍作兩次擧行。不可同在一時。如此月練祭。男子除首絰。婦人除腰絰。次月祥祭。乃除衰服。開元禮。父母之喪。周而葬者。以葬之後月小祥。其大祥則依再周之禮。禫亦如之。若再周而葬者。以葬之後月練。又後月爲大祥。祥而卽吉無禫。其未再周葬者。以二十五月練。二十六月祥。二十七月禫。由兩說而旁照。則時月可推。</text>
