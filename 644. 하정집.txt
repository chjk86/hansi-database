<title>暎波亭</title>,<text>林下斜陽聽百禽。秋風撩我喚詩心。蒼嵐遙映盃中見。別逕開來竹裏尋。門掩老槐蟬響遍。亭臨曲沼藕香深。城東小社王孫宅。芳樹明花自古今。</text>
<title>曾與傳燈寺老僧性擇同遊。後聞其死。</title>,<text>禪家重到客。回首憶前遊。偈語依然在。心香那處求。空林殘月夜。暗殿玉燈秋。萬緖交生感。白雲一夢悠。</text>
<title>閟宮</title>,<text>君子有孝子。萬年景慕心。上林密邇地。逌覲映額金。籩豆視淸廟。穆靈妥居歆。甘㬦旣窈窕。殿宇更宏深。雨露勤㘽培。松檜長十尋。左右半畝塘。綠藕香沉沉。逶迤一帶屛。老杉列森森。一草洎一石。聖功良可諶。宸藻高揭字。碧紗寶墨淋。三員交三昧。齋坐淸不任。虗扃老兵睡。深苑亂蟬吟。聖人無疆頌。日夕當敬欽。</text>
<title>崧陽</title>,<text>滿月臺空草樹齊。行人駐馬意悽悽。山川黯淡浮雲合。城市蕭條白日低。此地嚴扃千鵠立。伊今禿樹亂鴉啼。殷紅一點橋頭血。萬古長留蹟不迷。</text>
<title>練光亭</title>,<text>關河第一有名州。從古樓臺面面浮。萬戶晴烟層檻外。千帆斜日大江頭。文章到此難爲賦。絶勝如斯可不遊。幾處綠窓明月下。竹枝嗚咽送人愁。</text>
<title>浮碧樓</title>,<text>千年箕子國。落日浮碧樓。大江分燕尾。古碣隱龜頭。歌歇雲初起。酒深月欲流。寒山何處是。踈鍾到漁舟。</text>
<title>慈母山城</title>,<text>亂山烟靄結層陰。萬子樓高草樹沉。飛牒連空多朔氣。踈鍾隔水是禪林。將軍此地千年蹟。客子西風一劒心。千里欲窮眺望遠。夕陽一抹海門深。</text>
<title>龍泉途中 瑞興</title>,<text>第二鷄鳴秣馬催。前村雲樹曙光開。行行不覺靑山遠。一路關河夢復回。</text>
<title>靈圭眞像</title>,<text>袈錫翩翩寶劒橫。七分省識尺綃幀。百年精爽崢嶸窟。磊落秋聲動不平。</text>
<title>義塚 七百義士戰亡處</title>,<text>寃哉七百靈。空山一孤壝。落日人徘徊。讀碑先下淚。</text>
<title>題紅拂妓圖 二首</title>,<text>丁寧似語還無語。彷彿聞香不是香。脉脉秋波凝不轉。畵中人有意中郞。高䯻雲鬟整復斜。淡粧妬煞照梨花。春愁一種除不得。乞與龍眠寫縞紗。</text>
<title>三觀韓 章錫 以小梅一本。換取大梅。因步東坡臘梅韵見寄。聊以酬和。</title>,<text>玉妃自有生長村。水南烟雨返香魂。國艶不與天痴友。一生愁絶煤窓昏。詩仙皎皎相稱渠。月下宿緣瓊林園。暗着氷心鮫背凍。滿含檀口龍涎溫。怊悵翠羽參橫夜。夢中夢罷寒生暾。一百十二琅玕字。絶勝換鵞山人門。他日若對新舊主。宜笑宜啼不敢言。君家一枝小更好。使我不孤開詩樽。</text>
<title>三觀，杓庭閔 台鎬，霞石李 容元，禾亭金 永穆 先有山房之約。追至玉泉菴不遇。</title>,<text>枉叩空門路轉微。肩輿忽謾故人非。行行又錯彌陁佛。萬樹陰斜夕抹暉。</text>
<title>石瓊樓</title>,<text>萬簇繁陰聳一樓。千峰瘦削栱簾頭。瀑鳴虗籟秋常近。月出霏嵐暑共收。半世榮塲能稅駕。西湖蓮約好同舟。百年統計爲歡幾。夜飮厭厭可滌愁。</text>
<title>喜雨</title>,<text>惜乾千畝我稼痒。虔禱雩壇拜御香。通夜密雲千樹暗。詰朝靈霈數犂長。回天有道伊誰力。潤物無聲厥施忙。樂矣胥聽朝野慶。一年秋事占穰穰。</text>
<title>和於雲贈別 三首</title>,<text>薄遊十日是萍鄕。水竹伊人宛一方。欲斷未能情緖在。笙歌嗚咽不成章。世間何限別離艱。叵耐西風此淚潸。從古送人膓斷處。一鞭殘照四圍山。峽樹陰陰峽雨斜。峽風吹袂薄於紗。不知今夜相思夢。行覔江南何處家。</text>
<title>與霞石，雲冏洪 鍾大 共賦。</title>,<text>萬種閒愁一種詩。了當垂漏苦遅遅。竹驂舊社相思地。蕉鹿何年說夢時。殘雪斷橋鳴齒屐。淡烟踈樹蔭肩籬。可憐今夜闌珊月。獨向梅花暗有辭。</text>
<title>春夜會海士金 聲根 室</title>,<text>春來探勝得歸遅。晩欵芧廬數槲籬。深巷有聲前夜雨。杏花如約去年枝。着緣更拂鄴侯架。結習盈斟犀首巵。等是懷人多舊憶。桂堂東畔月斜時。</text>
<title>書臺 禾亭一號，經香 三觀一號 來訪。仍邀雲冏，霞石，海觀韓 命源 共賦。</title>,<text>午夜霜繁萬戶砧。二分明月了無陰。轉頭疎髮秋生感。一掬黃花酒有心。夢阻江南書鴈冷。人歸鍾北燭龍深。良辰美景何須卜。磊落相逢自在吟。</text>
<title>壬戌七月旣望作</title>,<text>後八百年今一秋。二分明月五湖頭。玉簫金管無閒地。才子佳人不繫舟。是夜酒深凉露下。前塵水逝白雲留。長公故事應如許。我亦江山萬古愁。</text>
<title>春吟示侄兒</title>,<text>金碧樓臺淑景明。乳鳩哺燕各鍾情。一春空惜名花氣。昨夜初聽好雨聲。把酒看吾非少日。收書與爾娛餘生。年年忍別綠楊節。重水重山幾折城。</text>
<title>漢南秋賞 二首</title>,<text>重城額額石頭頭。洌水如今不盡流。一望燕雲天地暮。五更漢月古今秋。時平戰壘僧孤宿。洞僻官樓客少留。記得靈區名史在。壯年君亦賦南遊。守禦臺高入太淸。西風搔首若爲情。飛蜂義陣傳名窟。立馬層峰限此城。遙野平臨愁日暮。大江東去咽秋聲。摩挲塵壁遺詩在。是我桐鄕感後生。</text>
<title>次玉泉亭壁上韻</title>,<text>三宵雲月宿禪扃。玉髓泉源得品靈。白石蒼苔紅樹下。巋然一笠小茅亭。</text>
<title>南漢睿題追賡</title>,<text>山河之固鎭南墉。玉趾光臨歲幾重。請使聖人添寶筭。永齊天柱萬年峰。</text>
<title>是歲十月之望</title>,<text>八百年今又一宵。詩家風韻未全消。時維薄暯魚收網。事屬前秋客倚簫。平夜月沉高閣起。大江潮落片帆遙。可能更見來壬戌。慷慨浮生老牧樵。</text>
<title>霞石室小酌</title>,<text>鍾落昏衢挈小釭。凍泥鳴轉戛然跫。歲闌遠郭懷人鴈。月隱孤村守夜狵。千億吾身梅適一。尋常詩步璧無雙。四圍山雪籠琉界。曙色難分卍字牎。</text>
<title>會海士室</title>,<text>入門看竹昔伊誰。是處雲深覔我師。社席留緣媒好夜。壽樽餘瀝侑新詩。鳴春舊與禽相識。學少閒將柳共隨。星散此生無限恨。薊門一留落梅時。</text>
<title>會惺齋洪 淳翊 室</title>,<text>吾將四十幾年加。點檢生無一事誇。局見未曾觀海水。甕籌還似數河沙。綠楊門掩新梳髮。芳草階縫舊種芽。潤筆君家何所贈。名泉第二與龍茶。</text>
<title>和杓庭松石園韻</title>,<text>名園車笠日相逢。一徑槐陰晩翠濃。可續三春花史補。不辭千日醉鄕封。時平宰相多公暇。雨喜詩人說野農。記得先生曾憇舍。百年松石尙儀容。</text>
<title>追步澹濃亭韻</title>,<text>綠楊十里巷烏衣。名榭簾攏遠俗機。花樹弟兄今畢集。春江鴻燕未同歸。長洲天近垂星大。孤嶼暝生點火微。會待蘭陵恩有養。黃金日供羽觴飛。</text>
<title>追躡廣陵遊。道中口號。</title>,<text>客去春星散。郡齋冷如水。不覺杳然身。現在圖畵裡。花巷纈珊網。霏壑粲紋綺。耽然睥睨間。緬我百感起。約束舊部曲。齊整今城市。願言鞏此禦。東方有志士。</text>
<title>又和經香渡松坡韻 三首</title>,<text>下山不若上山勞。飛屧風生馬亦豪。楊柳堤連綾步障。桃花岸逐錦波濤。我來平地東頭望。天與孤城一畔高。寄語賽神人暗祝。頑碑磨盡濶江皐。新亭已改舊山河。峴首蒼蒼片石何。獨有三臣廟前樹。年年風雨北枝多。兩江分渚野無邊。楊柳桃花意渺然。自從張翰東歸後。一尺鱸魚不直錢。</text>
<title>晩過龍門</title>,<text>江花江草對愁眠。啼鳥遊魚兩惘然。斜日龍門山削戟。孤舟牛峽水連天。此生蓬轉居無定。往跡蕉翻夢欲圓。露宿風餐殊不惡。好隨漁子西巖邊。</text>
<title>自玉泉亭轉向諸寺</title>,<text>踏遍溪山興轉酣。頭頭奇石可人參。關爲天險當夫一。俗有吾州近古三。畵角秋空雲壘北。繁絃春晩水亭南。踈鍾度壑曇花散。不辨城中幾佛庵。</text>
<title>朝過渼陰</title>,<text>前帆徐發後帆斜。曲曲晴巒岸岸家。蘸渚綠諳無數嶼。傍村紅見若干花。二山中斷通歧路。萬派東流渺一涯。渡口更招扁艇泊。銀鱗墜釣直錢賖。</text>
<title>會賦惺齋堂</title>,<text>巷途湫隘僅容車。瀟灑門墻異舊廬。經濟那無君子竹。起居從有大家書。山含雨色靑還近。樓入槐陰晝更踈。定識冕纓身外事。眞機湖上愧禽魚。</text>
<title>會東部直廬</title>,<text>世情不復較牛毛。載酒能隨一代豪。冥烟古榭風燈落。長笛孤城曉月高。社緣近薄歸驢伴。里警常嚴送隷曹。惟有雲龍同日至。詩中共把割愁刀。</text>
<title>除夜有懷呈舍伯 三首</title>,<text>緬憶對床此夜眠。痴心曾謂一生然。西州離又南湖別。獨守孤燈過五年。萬慮付空一醉眠。世人未必我能然。覺來有喜書相賀。十子若孫添一年。元朝我獨日高眠。形影相隨意索然。昨夜送窮窮莫訴。一生快濶是何年。</text>
<title>直廬次素鄕梁 柱憲 韻</title>,<text>薄宦苽花未報期。支離心緖亂如絲。飯僮來晩家厨遠。官燭懸空市皷遅。人在西湖修舊禊。月孤東省續新詩。苦霖再漲風頻惡。野外秋形已判知。</text>
<title>七月二日。太廟秋享祭。齋宿于掌苑署。掌苑署在白嶽山下。卽梅竹成公舊第之址也。庭之東有老松一株。以石立其前。刻而書之曰成先生手植松。歷三百年餘。風雨霜雪。不能庇保其身。枝榦禿缺。但有其根軆。壅腫盤屈。若蟠龍伏虎之狀。盖舊蹟也。凡憇其傍過其下者。至今遅徊而興感。則召棠萊栢。豈使專美于古也。</title>,<text>一根盤錯老龍奇。石齒苔鱗共拄支。手植當年何所思。寄留高節歲寒知。</text>
<title>秋曹卽事</title>,<text>爲官莫作法曺郞。百務公私一不當。胥吏應行分九掌。簿書判决管三堂。閉門鞭撻人堪笑。空廨禂衾夜苦長。儘覺冗官宜可汰。太倉斗米愧無方。</text>
<title>上元述懷</title>,<text>年年不許上元空。梅社之南柳衖東。綺軸芳樽酬月白。金笙繡罽剔燈紅。尋常歡笑歸方外。三五招邀盡意中。其奈參商雲樹遠。悄然獨倚一簾風。</text>
<title>達川忠烈祠</title>,<text>唾雲誓志大。蹈海羞恨長。孰如一陪臣。奮忠遺世芳。齊海猷克壯。錦州武惟揚。回首天地暮。孤忱日月光。未定天下事。寃恨永䀌傷。達川流嗚咽。嶽降卽此鄕。翼翼江上祠。檜柏秋蒼蒼。巍烈勒有石。遺像儼在堂。颯爽復磊落。神眸凜星霜。毅然不可犯。袍笏拜低昂。扁楣煌宸墨。彤凾秘皇章。曠感崇報地。千秋侑豆觴。</text>
<title>暮投比安屛山</title>,<text>前川平濶後川橫。中嶼開衙暮角鳴。白首官娥能解唱。使君聊慰故人情。</text>
<title>三灘夜吟</title>,<text>大江滚滚下三州。白月蒼葭繫片舟。道是販塩金海客。慣知風浪宿灘頭。</text>
<title>鳥嶺</title>,<text>第一南關上嶺頭。東湖風物接靈區。此間鳥絶三千道。以外星分七十州。急瀑鳴湫雷白日。蒼藤蔭壑雨晴秋。萊夷往事今何說。劒揷楓樽不盡愁。</text>
<title>重陽後日。宿龍山嶝。</title>,<text>九日龍山我亦留。寒燈旅舘不眠愁。他鄕他席今爲客。無酒無花奈解憂。</text>
<title>曉發抵洛陽</title>,<text>江南回首杳花山。千里相思夢亦難。待曉催裝先發价。荒凉茅屋主人還。</text>
<title>還發向東湖</title>,<text>坐看行到水雲邊。三日東湖客惘然。澗暗苔明重驛路。橙黃橘綠小春天。年饒野畒多遺秉。俗厚村醪不售錢。閒適無如田舍樂。苦津朱紱我堪憐。</text>
<title>雨中</title>,<text>我行其野雨濛濛。碧樹四圍山色中。逖矣重關千里路。蕭然一馬二官僮。</text>
<title>紀行</title>,<text>三旬爲客夢全虛。筭到行程千里餘。昨夜孤燈花滿結。平安二字見家書。</text>
<title>碧亭枕流</title>,<text>積翠溪林聳一亭。洞天邃古秘羣靈。雲心危榭虛生白。雨色重巒晩蘸靑。題壁但令紅袖拂。釀泉宜寓醉翁醒。萬蟬秋象淸如許。岸着烏紗却忘形。</text>
<title>宜春使君 宜寧倅金永文 寄一則詩。卽與書臺族弟酬和者也。余於書臺有洛社修禊之事。漢帖題襟之緣。不趐厚深。故今此所示。盖不偶爾。奉以讀之。藻華璀璨。金石鏗鏘。特其餘事。伯鍾知音之盛。元白傳筒之風。蔚有感焉。遂率爾命筆。步其原韻。直不過覆瓿之資。一行作吏。鉛槧久却。自不覺老去漫興。醜疣莫掩。非敢擬趨於大家下風也審矣。聊與書臺可博一粲也否。</title>,<text>宜春太守五馬豪。鍾山居士一枕高。落落嶠南雲千里。緬憶舊雨一夢勞。于嗟臧穀共亡羊。一簪郞又一縣掾。綠袍侈耀世祿榮。朱紱厚享官厨饍。然應素志違半世。擊節風燈起擲筆。西京宰相自循吏。萬事不須心較悉。眉堂老夫一痴拙。獨飽嶺陬瘴烟翠。龍鍾四十無聞焉。却愧善飰又多睡。叔夜多蝨喜把搔。不堪磬折還瑟縮。只喜同省隣百里。麥穗歌聲繞蔀屋。宜民宜人春有脚。艶君復作今龔黃。鸞枳鷄刀豈徒然。况際昭代崇俊良。二百琅玕酬書臺。公暇述以醉翁醒。祝與書臺同努力。燒尾三月賀相贈。初號眉堂</text>
<title>端午帖</title>,<text>唐虞化日屬端陽。五色雲中捧玉皇。黍角紅縈長命縷。菖蒲綠蘸萬年觴。晝闌講幄香烟細。雨洽農郊麥氣凉。春滿萱闈宸孝大。康寧金額耀煌煌。</text>
<title>內閣直中</title>,<text>畵省深嚴境絶奇。西山嵐翠滴簾帷。烏紗倚檻凝詩思。正是金門下鑰時。</text>
<title>春帖</title>,<text>禁苑千林瑞雪封。法筵三晝篆烟濃。新年喜頌一人慶。萬戶升平歌四重。</text>
<title>海士室。申韋史 錫禧，朴瓛齋 珪壽，趙晉齋 基應，趙玉垂 冕鎬 同賦。</title>,<text>樓臺雪霽百懷寬。好約眞成課日歡。經術雅馴通德里。班聯磊落進賢冠。四隣得酒如河潤。萬戶藏梅耐歲寒。舊聞耆英傳勝會。公詩擬作畵圖看。</text>
<title>大院閤下命二韻于瓛齋室。公卿以下二十七人來會。</title>,<text>靈丹未敢鼎開先。只繪衣冠漲麝烟。講幄諸公聯玉筍。鑾坡故事導全蓮。星堂雪作餘風韻。洛社詩成序歲年。梅酌擬將椒酌頌。良辰臘後又春前。一生踈瘦伴休文。曾是高名林下聞。冷暖氣無南北異。淸馨詩以後前分。曲欄宛轉春猶早。小閤歌斜日已曛。怊悵江城來驛使。不堪贈似嶺頭雲。</text>
<title>端午帖</title>,<text>宮蒲獵獵苑榴紅。殿角微凉日正中。知是吾王勤畫接。聲明一代振文風。</text>
<title>冬作江行</title>,<text>一界琉璃大陵平。氷車不礙往來程。中流堅硬終難信。着脚休將盡力行。</text>
<title>蘆山</title>,<text>草沒泥香午日薰。廣陵烟樹路雙分。年年皁盖停先麓。又是南州新使君。</text>
<title>途中口號</title>,<text>二僮一馬強名官。爲賦南遊意自寬。休問民風湖嶺異。荒年吏事一般難。</text>
<title>携妓賞蓮</title>,<text>蓮葉田田蓮子多。蓮花采采共聯歌。黃茅一笠人如畵。正是紅舲漾綠波。</text>
<title>冬湖</title>,<text>一碧泓渟霽色澄。海門咫尺冷眸憑。直通蝟島風濤濶。重隔龍巖雪嶂層。漕路帆檣迷遠照。漁磯鳧雁度寒氷。得魚縱似松江狀。其奈三蕉醉不能。</text>
<title>賀韓三觀大闡</title>,<text>唱名第一又今韓。五色雲從日下看。聊知太史美庄得。鐵硯終傳意更寬。</text>
<title>茂林春事</title>,<text>夕陽坐數投林鴉。一畔魚鱗負郭家。庭戶千尋藍縣竹。洞天三月武陵花。塵書時拾携殘簏。芳醑初醅載小車。春事鄕園歸計晩。秦京綠樹路空斜。</text>
<title>過華城轉向蘆谷</title>,<text>百里日行自有常。始知春晷少年長。茅籬如櫛州城近。竹杖成林擧子忙。谷口鵝黃兼鴨綠。王介甫詩。舍風鴨綠鱗鱗起。弄日鵞黃裊裊垂。此言水與柳也。 隴頭紈膩又餠香。東坡詩。春疇雨過羅紈膩。夏隴風來餠餌香。此言桑蚕與牟麥也。 官僮慣識蘆山路。十里松阡望欝蒼。</text>
<title>湖南行中 二首</title>,<text>遠山雨暗近山晴。上畝秧靑下畝耕。居者慣知行者面。今來我是昔來程。家家打麥夕陽天。拍手歌呼樂有年。此地無人書更讀。不漂一粒雨聲邊。</text>
<title>海佛菴。與靈光守趙 秉世 共酌。</title>,<text>山行六七里廻谿。吾與二三子共携。蜀道棧關斯險也。華巓星斗可捫兮。到頭法海方窮界。從此瑤京直上梯。落日大洋人極目。蒼茫一色水天齊。</text>
<title>興城令見寄畫屛八疊。因各命題。</title>,<text>黃芧小屋綠揚坡。遠黛如眉霽景多。渡口樵靑何處指。詩船載酒漾晴波。一峰皺碧結重陰。楊柳風多日又沉。野岸孤亭人不見。隔林烟樹別村深。近黛靑蒼雨色冥。奔流激石漲空汀。陰陰古木千章壁。擇勝誰家闢一亭。遠山明媚拂晴痕。古木亭亭石出根。細艸烟莎坡上路。短𩦺孤客向何村。亂山草樹暯烟靑。一兩漁家傍小亭。唯有悠然垂釣客。獨回扁艇繫空汀。巖巖峭壁路逶遅。一笠芧亭眺望奇。絶澗小橋南北岸。兩三村落接肩㰚。輕紫斜陽軟碧嵐。參天老樹厚霜酣。晩來何處停車客。林下相逢興不堪。雪積層巒歲色闌。老松架壑玉龍寒。江山不夜月千里。驢背吟來不厭看。</text>
<title>申尙書韋史輓詞 五首</title>,<text>德門孝友弟兄聯。威鳳祥麟瑞世賢。一理冥冥終未究。仁天不獨假之年。詞垣椽筆射長虹。金薤琳琅擅鴨東。黼黻笙鏞崇賁地。三朝化日照丹衷。銅狄春明舊夢翻。當年四座盡淸言。林園鍾皷猶餘事。桃李栽培盡在門。一夕騎箕萬事悲。棟摧廈屋忍胡爲。巷隣舂相歔欷歎。可見端明走卒知。月苦風酸曉色蒼。丹㫌拂拂向東岡。寄歸有限今何說。竹簡遺名百世芳。</text>
<title>端午帖</title>,<text>榴花艾葉滿宮春。講罷天香繞紫宸。此日千門新供帖。不忘規諫幾詞臣。</text>
<title>和趙怡堂 玉垂一號 定情詩三十五韻</title>,<text>先生洛城裡。破屋抵廣廈。矮簷接肩墻。參差半芧瓦。几案奇恠石。安排磽确踝。懸車二十載。帶圍弊鞓銙。鄴架堆塵籤。陶籬悵空斝。磊落平生蹟。自信造物者。花木養成陰。庭除日淸灑。聊以樂優哉。不知老至也。近局得英材。忘年結書社。意會輒欣然。容接多強且。二京鼎彜文。字古辨者寡。蝌蚪成𪑜𪑮。虬蟉拭麁䰩。潘江與陸海。盡收入龕赭。品調有二公。托契相牽惹。星泉晨筒傳。匏衕夕鉢打。擲筆燦成章。不須困撏撦。話心藏燭跋。消慮慳香灺。大音聲正希。雁柱鳴賀若。悃愊羞桅蠟。博邃辨龍鮓。蒜鬂皎相嗟。巾服自古雅。遠邁王謝上。肯向李杜下。起居靑山在。寂歷若聾啞。恢量容萬鍾。恂恂復哆哆。官蹟今如夢。回笑折腰骻。一篇定情吟。汪洋大塊假。鯫生得爲師。字字醇董賈。願言葭倚玉。敢曰蓬成榎。鼓吹蛙腸肚。尺紙反復寫。名園接芳隣。雅範欽陶冶。寶璧連城和。長笛倚樓嘏。遠旨風人多。芬馥爛盈把。晩節安一壑。守心審操舍。階松蔭老大。簾花纈嬌姹。東坡寫憂詩。興來駕神馬。巴俚和陽春。蕉窓午雨瀉。</text>
<title>次王弇州偶成自戱韻</title>,<text>無才無能謂之愚。世間愚人孰如吾。愚人不覺自家愚。腹書囊智幷是無。無貨無田謂之貧。縱貧夜能識金銀。貧人不覺自家貧。簞食抔飮足安身。愚者無能宜食貧。貧亦自爲愚所處。海鳥未必智且富。一擧雲霄千里去。</text>
<title>重疊金▣回文</title>,<text>午天簷滴聲聲雨。雨聲聲滴簷天午。香炷一簟凉。凉簟一炷香。睡醒閑茶試。試茶閑醒睡。踈情寓看書。書看寓情踈。</text>
<title>慈慶殿新恩謝恩。親受入侍。</title>,<text>紅雲一朶玉皇前。瑞日簫韶繞九天。虎拜龍蹌次第奏。簪花凝紫御爐烟。</text>
<title>嘉谷紀行 五首</title>,<text>相公釋負寵猶專。特命恩綸近侍宣。烏帽聽鷄金闕逈。朱衣催馹驛程穿。雪峰重闢名樓榭。烟樹深籠古洞天。公事山中多我暇。坐看行到水雲邊。臺榭池塘疊逕斜。安排奇石又名花。居民不識縣門路。丞相仁恩庇百家。社缶鼕鼕老少遊。二分明月在楊州。康衢舊俗應如許。有象升平此地求。上元看月定無聊。一夢靑燈冷半挑。遙想紫宸香閣裡。龍章玉軸奉羣僚。一種羇愁作上元。忽攀新誥長薇垣。朝來滿酌屠蘇飮。萬戶春濃感國恩。</text>
<title>蘆山紀行 二首</title>,<text>綠楊三月廣陵賖。絃管嘈轟一路譁。祗拜先阡攀寵誥。兄簪郞帽弟簪花。春江水濶碧如天。大棹遅遅小棹前。最是漁人三兩艇。隨風無定帶冥烟。</text>
<title>端午帖 三首</title>,<text>殿角淸陰覆四方。花磚講退紫薇郞。萬年亭午唐虞日。繡線長裁五色裳。五明扇拂五絃風。今古重華日正中。玉律蕤薰騰麥頌。靑羅全幅瑞雲籠。葛覃黃鳥降公桑。繅雪三盆彩縷長。玉帶繡呈延喜字。夏謳歌叶漢輝光。</text>
<title>天然亭賞蓮 畿伯閔杓庭見邀</title>,<text>此花持世早秋天。的歷亭皐聳一邊。可數繁英紅出旭。不分稠葉碧棲烟。滿簾香共官醪熟。隔岸歌仍客袂連。試問芙蓉堂上月。獨勞虛夢定何年。</text>
<title>修政殿殿講退公口號</title>,<text>法殿紅雲一朶垂。近臣珂珮整威儀。玉皇香案春方解。絳燭金屛夜轉移。禁臠恩膏縫腋潤。古經章句羽林知。也應前席二三子。他日夔龍集鳳池。</text>
<title>延祥帖 二首</title>,<text>芝檢雙擎赭帕香。宸誠繪日萬年光。官屛新繡紅椒煖。字字蟠花是吉祥。協風拂拂霱雲披。鶴駕晨回引仗儀。繼照堂前楊柳色。日添恩雨潤芳枝。</text>
<title>黔川</title>,<text>縣門空寂古槐深。壁鳳重題悵不禁。四野喜聽歌麥穗。忘㱕盡日坐碑陰。</text>
<title>咏蠅 二首</title>,<text>不曾拂塵誦經僧。賈島詩曰誦經千紙得爲僧。麈尾持行不拂蠅。 爭與蚍蜉孰長滕。逐臭喜沾餘瀝潤。嘯羣巧鑽漏垣崩。負暄隔牖蒼雲集。楊萬里詩。隔窓偶見負暄蠅。 化藥何山白日升。唐鄭注。篋中藥化蠅飛去。 每到炎蒸防有策。凉臺好是買寒氷。李賀詩。買氷防夏蠅。飛飛不着建中僧。建中寺。夏冷無蠅。 能幻老麻護病滕。毗陵滕廷逡患熱病宿道傍。莊有老父稱麻大。延之平原門舘題詩。須臾莊主喚之。麻大不見。乃坐側屋下傍。有大麻蠅。廷俊病頓愈。 點滴曹屛眞活動。曹不與畵屛。誤筆點汚似蠅。孫權彈之謂眞蠅。 驅來王筆謾壤崩。王思性急。作書蠅集筆端。驅去復來。恚怒取筆擲地踏壞。 寧隨驥尾追風遠。肯逐蚊群向暝升。冷煖人情渾若許。笑渠何獨怕寒氷。</text>
<title>禁直口號</title>,<text>靑綾夜夜夢難裁。絳幘金門報曉來。院柳繡風分逕暗。宮花擎雨繞磚開。爇香拜退觀文閣。扈仗趨升景武臺。此日風泉宸感僾。近臣倚斗自遅回。</text>
<title>歲丙子閏月。積早如惔。圭璧旣卒。聖上命親禱社稷。御步輦出宮。羽衛减省。市路不除。盖睿念寔出於敬天恤民。無暇應文。猗歟盛矣。禮畢天乃雨。賤臣猥趨邇列。駿奔周旋。獲覩爲榮。倍切欣忭。謹以二律識之。</title>,<text>熰典追稽列聖綸。西壇薦璧衮裳親。儀偏减仗齎誠篤。市不除街布德仁。上徹爐香一炷細。遅諧簫筦八成新。翠華未返油雲作。簪笏胥欣蹕路塵。頃刻雨師奉聖綸。天人孚感若相親。三農慰渴伊誰力。萬彙蘇枯捴囿仁。列巷輿儓相告慶。滿城艸樹倍生新。朝袍遍濕恩膏潤。歌詠升平補刹塵。</text>
<title>次玉垂蛺蝶三疊</title>,<text>金碧樓頭繡幕中。衆香城裏亂花叢。粉粧愁濕纖纖雨。艶翅交團陣陣風。浪跡好投芳艸宿。全身不覺淡烟籠。何須勞作蜂衙使。得失人間問塞翁。百花偸馥趁天晴。拂拂東風柳絮輕。芳艸掠鬚紛上下。夕陽斂翅自分明。蜜蜂泥燕常隣比。橘蠧桑蚕孰弟兄。最是紅閨春夢後。撲來紈扇可憐情。色色斑斑自不均。莊園幾幻夢中身。佳人粧照三分雪。蕩子情牽一種春。撲去戱將傳墨竗。穿來深見奪花神。紛紛底意還多事。尋艶尋香境又新。</text>
<title>自愛亭</title>,<text>漢師東復東。林坰窈而廓。村古烟火淡。四望樹隱約。此中有仁廬。領畧一邱壑。泉石自位置。雅不事䟽鑿。庭蔭晉公杏。房葺楚騷葯。蠣墻曲沼畔。亭聳一笠若。鏡檻窺玉井。蕖仙挺露脚。天香遠益淸。自然滌塵縛。緬昔君子說。高花照如昨。彩扃擘窠字。烟嵐纈鉤索。達士愛所愛。風韻各有着。看竹園好借。種菊廬欣托。覺筏渡佛河。何鄕不曠漠。廊廟與湖山。進退有餘綽。曉趁北闕漏。夕理東園屩。矧玆樊野勝。𨓏哲所棲泊。薇香小杜院。石窪聲元酌。境與高賢遻。禽魚亦共樂。聖世逢道泰。歌頌大雅作。遙賀飛一盞。鶯啼晩山郭。</text>
<title>送李侍郞 珪永 赴燕 二首</title>,<text>漠漠黃沙欲雪天。離亭劒揷一樽前。層雲尙結今燕市。明月如逢古魯連。隴上寒梅愁遠笛。江南紅荳和新箋。男兒此別知輕重。剌剌何須語可憐。朔風獵獵擁軺寒。弘濟橋頭酒正闌。把臂辛勤交贈語。二年雪柳一平安。</text>
<title>弘濟院</title>,<text>我昔此橋送客多。客今送我意如何。臨歧懷若風旌拂。執盞言忘日脚斜。</text>
<title>暯吟</title>,<text>一天暮景畫難移。正是山鴉斂翮時。蝙蝠繞廊蛛子出。遠星數點掛庭枝。</text>
<title>夜吟</title>,<text>暑煩床簟卧頻移。耿耿風燈不寐時。曉漏催殘鷄不已。愁聞窓外雨鳴枝。</text>
<title>睡不至</title>,<text>病起逢秋興不孤。一般淸意孰知夫。明河垂箔全疑曙。霏靄含山半欲無。袍笏身榮參邇列。絲毫才蔑贊嘉謨。細推來去斯生事。長物元無可售沽。</text>
<title>偶然亭</title>,<text>一徑山隈疊石間。小亭隱約駐春閑。我來淸供無人識。故送鳴泉出世寰。</text>
<title>由今亭</title>,<text>洪相國祁堂公 淳穆 昔宰藥山。起由今亭於密雲山下。後二十一年戊寅春。余來守于玆。余於公以外䣊。而薰炙盥類者久矣。登斯亭攬遺躅。不無曠感之懷。遂敬次原韻而揭之。相公此地處如家。泉石居然歲月加。柏翠春深巴郡樹。芍紅人說廣陵花。六稜丹檻開山墺。一片靑雲壓水涯。依舊籠紗留派墨。朗吟回首碧天賖。</text>
<title>藥山東臺 二首</title>,<text>疊架危巖若個花。上頭磅礴下尖斜。坐來無復餘高地。極目遼雲渺一涯。倒一深觴筭一花。花前紅拂坐雙斜。勸君一曲歌喉咽。到此浮生覺夢涯。</text>
<title>六勝亭</title>,<text>丹碧輝空泛一亭。四圍艸樹晩涵靑。菱花鏡面雙芳嶼。虹月橋頭片錦舲。返照啣山飛鳥逈。繁絃臨水細鱗聽。西南又有瑯琊秀。記述如今太守醒。</text>
<title>北固樓觀漲</title>,<text>籠巒駕壑響騰空。百折層濤自不窮。方到艱危爲勢大。誰敎夷險竟㱕同。鬪霆峽瀉轟轟雨。枕石樓凉陣陣風。試問當年䟽鑿事。巋然丹碧儼吳公。</text>
<title>贈宋生 時奎</title>,<text>瞢騰劇醉一床眠。暮角孤城近塞邊。白首憐君馮倚鋏。朱章愧我宓鳴絃。從知世事多蹉跌。休道英才易別甄。舊迹雪泥今記否。話來三十二年前。</text>
<title>香山紀行</title>,<text>犖确崎嶇一逕長。山容樹色半酣霜。鳴籃重憇驛亭遠。指點霞標是竗香。</text>
<title>石倉站 二首</title>,<text>香嶽東頭一線通。蹄輪絡繹四時中。居民不耐官人供。十室殘村已半空。鎭日靑山百里賖。雲重水複去無涯。村村樺燭催呼起。呵道官僮一路譁。</text>
<title>酬忠祠 西山大師，四溟堂，雷默留像賜額。</title>,<text>天地秋聲此夜鳴。曉山寥落月星明。法師精爽曾如許。雲漢酬忠萬古橫。</text>
<title>佛影臺</title>,<text>偃蹇奇巖影古菴。滿天慧月照空潭。觀心拄錫魁梧釋。坎指燃燈寂歷龕。楓下衣衫皆錦繡。石間飮食半烟嵐。若爲幻作身千億。一樹菩提一佛參。</text>
<title>金剛窟 西山大師修道處</title>,<text>大石穹然半架空。法師眞諦悟圓通。至今遺躅孤菴在。一枕淸虛百世風。</text>
<title>八相臺 內院庵留釋迦像</title>,<text>釋氏三生幻百靈。七分綃㡧儼丹靑。嗟今衣鉢傳心少。只證多羅八萬經。</text>
<title>六勝亭</title>,<text>爲別名亭撥百忙。晩來堪畵雪山光。彩扁蝌蚪留花墨。徙倚虛欄意更長。</text>
<title>臨歸登由今亭揭詩。時大雪作。</title>,<text>此山解夏又經秋。石氣泉聲冷未收。賞雪迢迢歸思晩。紅亭一畔我詩留。</text>
<title>裵徊亭有感 順安</title>,<text>裵徊亭上獨裵徊。掁觸西風百感懷。綠柳池塘紅藕月。話來二十一年回。</text>
<title>箕城</title>,<text>重渡浿江歲月多。樓臺幾處舊絃歌。我來不作佳人別。載石輕舟泛泛波。</text>
<title>次春史李 珪永 韻 春史之子。時有璋慶。</title>,<text>山花呈笑鳥鳴絃。滿室團和樂翕然。謝宅春回生寶樹。呂門客到進金錢。梁呂僧珍生子。宋季雅以一千金錢往賀。 文章里巷惟通德。學士班聯捴集賢。樓外黃鵝多少柳。筭來賀帖日如年。</text>
<title>楊花津</title>,<text>十里楊花故渡頭。篙師收纜穩行舟。看看未已靑山去。頃刻烟雲過數州。</text>
<title>星山浦 金浦</title>,<text>篙工齊力柁開頭。二客從余喜共舟。好借晴天風一席。萬蟬斜日下金州。</text>
<title>甲串津</title>,<text>海津一帶控鰲頭。官吏梢工護片舟。無數帆檣斜日外。畫樓粉堞是吾州。</text>
<title>燕尾亭。次板上韻。江華</title>,<text>海上墩臺臺上樓。古城草樹碧生秋。鴨頭平濶層潮落。燕尾中分一嶼浮。舊劫空歎多少壘。世情相屬去來舟。烟雲漠漢沙鷗起。正是江南杜若州。</text>
<title>公退戱集東坡詩成一絶</title>,<text>當報國恩敢不勤。贈子由生日詩。當報國恩敢不勤。但願不爲世所醮。 蓬瀛宮闕隔埃氛。直秘閣詩。蓬瀛宮闕隔埃氛。帝樂天香似許聞。 朝回兩袖天香滿。和子由元日詩。朝回兩袖天香滿。頤上銀幡笑阿咸。 猶有黃柑遺細君。上元夜侍飮詩。㱕來一點殘燈在。猶有黃柑遺細君。</text>
<title>曉赴西省集句</title>,<text>澹月踈星繞建章。東坡上元詩。澹月踈星繞建章。天風吹下御爐香。 五更待漏靴滿霜。詞云五更待漏靴滿霜。不如日高睡足北窓凉。 不辭瘦馬騎衝雪。早春詩云不辭瘦馬騎衝雪。來聽佳人唱踏莎。 冷淡爲歡意自長。和子由詩。崎嶇好事人應笑。冷淡爲歡意自長。</text>
<title>燕尾亭復用前韻</title>,<text>一笛風悲古戌樓。我來此地讀春秋。何年壕堞三重設。往事烟塵百劫浮。野艸連空嘶北馬。海潮漲午上南舟。擲樽倚劒遅徊久。極目歸鴻遠遠洲。</text>
<title>酬海金黃進士 二首</title>,<text>明月城東古洞天。汪波千頃泛虛舡。郵筒喜見花開鏡。羽翼如今孰後前。官途斜出柳城東。之子聲塵日夕通。數畒桑麻新雨後。一村鷄犬白雲中。授書何夜前身幻。叱石空山竗諦同。此地休言人不識。武陵流水見殘紅。</text>
<title>江都忠烈祠。次板上韻。</title>,<text>萬古風聲此樹之。孤城落日拜遺祠。一方鎭海巖巖嶽。天地中間碧拄支。</text>
<title>春帖</title>,<text>東廵玉輅曉迎春。瑞靄盤葱化日新。桃帖換符先祝聖。家家盡作華封人。澤宮諏吉胄筵開。正値三陽又泰回。執篚橫經儀采盛。環橋億萬聳瞻來。</text>
<title>蘆山口號 三首。壬午除夕前日。以箕伯榮掃而有感。</title>,<text>㫌節重來歲再翻。庚辰秋。以沁留率弼侄同來榮掃。 雪阡拜罷晩分膰。敢言不肖承先訓。祗愧明時辜國恩。歲暯先楸百感翻。隣人慰悅餽殘膰。酣歌魯蜡如狂地。爾樂時平我沐恩。我獨巋然頭雪翻。幾回想說舊時膰。定知今日偏蒙渥。是藉祖先已受恩。</text>
<title>平遠堂揭楣</title>,<text>萬壽靑山古洞天。亭臺眺望劇堪憐。溝塍繡錯桑麻雨。閭井鱗開楊柳烟。千嶽簾櫳群䯻出。一湖几案畫眉姸。是爲宰相回翔地。鍾皷淸時樂有年。</text>
<title>多景樓揭楣 二首</title>,<text>林園春晝試茶芽。晩捲簾㫌滴翠霞。刺史何年風韻足。安排奇石又名花。澹抹春山繞郭長。千家烟樹碧噓凉。野雲漠漠江湖漲。百颿斜陽一練光。</text>
<title>贈老妓</title>,<text>浿城獨擅舊風流。二十年光一轉頭。試唱江南金縷曲。聲聲戛玉碧雲秋。</text>
<title>癸未初春。余友倉山子 金綺秀 送余之浿藩。餞以五則詩。初秋倉山子作運餉使。赴龍灣過浿上。余顚倒迎迓。仍步原韻酬之。</title>,<text>勞憶嘉園舊屋荒。綠楊明月隔參商。故人證契同心在。詩贈芳蘭一握香。送我西行子昔悲。我今待子夢偏遅。有懷不盡江流瀉。正是蒼葭白露時。威望西州已慣知。雪山從此重輕時。斯民痛痒吾身切。爲誦古人一種詩。關河㘅命海恩深。萬里堦前日月臨。努力相須涓滴報。江城倚斗耿丹心。銷金淺酌翠鈿香。急管催笙易斷膓。那聽統軍亭上夕。殘星塞北雁橫長。</text>
<title>聖節箋文封進 二首</title>,<text>金鑑千秋祝聖人。琅凾十襲拜藩臣。葵忱倍切呼嵩地。鍾皷淸時樂與民。金闔晨趨絳幘人。筍班珂珮列詢臣。如今餙慶承歡事。說與西州壽城民。</text>
<title>癸未七月旣望。與倉山泛舟浿江。</title>,<text>是夜人稱赤壁秋。千年獨擅浿江樓。玉簫金管風如沸。錦纜牙檣月欲流。倚斗葵忱懸北望。停雲萍跡續西遊。匏樽相屬蘭槳溯。曉色長空興未收。</text>
<title>五詢亭。與倉山共賦。</title>,<text>樓臺秋霽百懷寬。與子逍遙罄一歡。罨畫池塘當戶濶。繡風楊柳拂簾寒。宦緣海雁元無定。情緖春蚕不見端。我輩敢言涓滴報。九天耿結寸心丹。</text>
<title>幸行日。下處練光亭。八月二十四日</title>,<text>鑾仗晨開瑞旭紅。二陵松柏廣陵東。雲驅貔虎連平野。風掣龍蛇耀碧空。兒邁珂鞭從扈列。阿咸簪筆侍春宮。藩臣不敢當衙坐。獨倚江樓一笛風。</text>
<title>舟中夜吟</title>,<text>文酒笙歌劇一遊。木蘭載月下晴秋。重陽來日黃花發。更約逍遙水北樓。</text>
<title>甲申上元。與浿尹尹 泰元 同賦。</title>,<text>宛轉月仍此地高。通宵笑傲不辭勞。老猶乘興登樓庾。夜始偸閒運甓陶。煖帳倂喉歌妓艶。春街連袂酒人豪。遙知今日書香閣。玉筍群僚拜衮袍。</text>
<title>平遠堂。與浿尹共賦。</title>,<text>春艸池塘碧染同。北隅雉堞小樓通。綠楊三月天晴後。紅杏千家日正中。從古地稱蘇杭美。至今人誦漢唐風。我醒能述西京記。名勝不虛冠海東。</text>
<title>題金根秀感恩錄後</title>,<text>喬木門闌奕奕成。三賢忠孝世垂名。百年林下公言在。萬里堦前聖鑑明。黃誥泉臺應有感。丹㫌閭社亦爲榮。醴源一派雲仍見。焰焰東方繼繼聲。</text>
<title>洄江</title>,<text>大江漾綠濶明沙。芳艸垂楊影倒斜。野遠靑山纖抹畵。春殘紅拂倩看花。溯流人在一方水。隔岸鷄鳴三兩家。晩泊樓臺新得月。金波萬頃淨無涯。</text>
<title>浮碧樓。與庶尹共韻。</title>,<text>雨漲江高一色天。滿汀楊柳問當年。巖巒深秀連重郭。桑柘縱橫闢井田。暇日壺觴來佛寺。夕陽鼓角載樓舡。舞筵歌扇繽紛地。王謝風流古亦然。</text>
<title>練光亭</title>,<text>錢塘天下美。不若此江山。俯仰三千載。文章擱筆還。</text>
<title>練光亭。次鄭 知常 韻。</title>,<text>浿城昨夜雨初多。萬棹斜陽解纜歌。從古詩人愁絶處。江南江北渺烟波。</text>
<title>制勝堂柱聯</title>,<text>第一江山三千年舊國。四十州郡百萬兵新營。百里桑麻升平烟月。萬家簾幙。隨處笙歌。白鳥下公府。靑山當縣門。</text>
<title>多景樓柱聯</title>,<text>巴陵勝在一湖。錢搪美盡斯堂。春雨歸帆鏡湖。朝爽拄笏西山。</text>
<title>蘆山</title>,<text>故老來言意更深。君家重慶罕如今。楸阡又聽梨園樂。三杏衫聯一桂簪。</text>
<title>途中</title>,<text>眞山山下一壺天。花木安排屋數椽。歌管杯觴閒自適。居人勝說李神仙。</text>
<title>蘇谷</title>,<text>麻谷山西結小廬。吉祥新湊定方初。從今吾有菟裘地。一角樓欞足起居。</text>
<title>丙戌正月十二夕。與金倉山，李春史，兪芝山 致益，洪綾史 在正 共賦。</title>,<text>雪天人在聚星堂。詩境迢迢夜月蒼。湖上鴈遅眠獨惱。漢濱梅發韻初長。人生不厭百年醉。君去那堪三日香。賸把笙歌追一約。上元十二赤欄傍。</text>
<title>春坊御製賡進。親臨宣醞。</title>,<text>鸞儀臨講肆。重旭瑞輝新。宸翰光銀斝。恩醲萬戶春。</text>
<title>睿製賡進</title>,<text>离講開前席。官坊淑氣新。堯樽登舜樂。雨露萬年春。</text>
<title>桂坊御製賡進</title>,<text>紅雲重捧日。宮院吉祥新。恩醞如河潤。冲和一氣春。</text>
<title>睿製賡進</title>,<text>雷肆移靑仗。簫韶奏更新。寵恩天地大。离藻耀千春。</text>
<title>玉堂御製賡進</title>,<text>聖人勤敎胄。玉署講先開。恩賜光前後。新銘又舊杯。</text>
<title>睿製賡進</title>,<text>鸞㫌陪鳳馭。瀛舘霱雲開。睿孝根天大。法筵上壽杯。</text>
<title>佺庵李公 秉文 壽席。次蓉庵相公金 炳始 韻。三首</title>,<text>德門餙慶世其有。友樂無央福又壽。花帽仙郞庭舞彩。綠樽滿酌九霞酒。此世知公夫孰有。日休丞相以詩壽。淡交如水得之心。六十年來共隱酒。日休。蓉庵堂名。昔我篠驂紀昨有。白頭今日賀公壽。一生多恨不如人。最是未知其趣酒。</text>
<title>呈蓉庵相公 二首</title>,<text>聖世受知古罕有。躋民斯域共仁壽。尺天寶藻輝銀杯。恩海春濃無量酒。城北洞天是別有。幽泉邃石可延壽。不如醉睡口難言。自在先生眞一酒。</text>
<title>丙戌臘前日。祗奉北軒先祖三典恩誥。妥靈私廟。是日西浦先生躋享廟庭。後孫永壽以崇政階。三世焚黃。一門重慶。事不偶爾。外裔趙參判 秉稷 來會。以詩相和。庸寓榮愴之忱。</title>,<text>掃雪松阡感歲闌。拜焚黃誥自遅還。特褒于世四三繼。欲報之恩萬一難。老大柏楊餘舊植。若干書籍貯荒山。闔門今日同追慶。兩廟先靈永妥安。</text>
<title>題蓉庵日休堂</title>,<text>山望巖巖海量寬。一施足庇蒼生寒。欲休日日休無日。白首丹心耿措安。</text>
<title>偶吟</title>,<text>一生狂簡老荷亭。病久頹然筆硯停。谷靚石分三逕白。樓高山挹四圍靑。暯年嗟我心逾苦。俗臼何人夢或醒。艸樹前村多少屋。數燈點綴破烟冥。</text>
<title>端午帖 二首</title>,<text>楊柳靑靑繼照堂。薰風吹送艾人香。堯樽孝水添蒲綠。海屋靈籌萬萬長。法筵纔退胄筵開。殿角微凉蔭綠槐。祗頌光明將就學。觀聽日日匝歡雷。</text>
<title>書齋壁</title>,<text>小櫳新葺起居寬。紙帳重圍足禦寒。經卷茶爐隨位寘。天眞養得一機安。</text>
<title>題瑞堂金 奎軾 壁</title>,<text>一區福地洞天開。吉瑞嘉祥簇簇來。花木安排精彩蘊。賢人高躅自遅廻。</text>
<title>花樹亭。用壁上韻。</title>,<text>白雲犬吠是仙家。直道三淸去不遐。背郭靑山多邃石。夾途流水見餘花。几欄昔拄玉珂杖。門巷日塡油壁車。爲賀君今堂搆地。逍遙恩暇角巾斜。</text>
<title>漫興</title>,<text>靑山繞屋樹扶踈。蕭灑簾櫳適我居。芳艸色深春去後。晩花陰重雨晴初。未知其趣三蕉酒。謾喜欲狂一架書。那得餘生能不老。少年遅日住如如。</text>
<title>得倉山韻。與春雲宋 鍾徽 共賦。</title>,<text>嘉園舊雨阻經旬。吟病相憐老去身。好飮元無予上者。善交難盡世間人。竹爐香火宜參佛。菊砌黃金不說貧。書架萬籤琴一疊。苔芩近局會常頻。</text>
<title>寄春雲</title>,<text>摵摵蕭蕭吼半空。此何聲也樹間風。從知一士堂堂氣。秋與爭高天地中。</text>
<title>悼朝雲 二首○丁亥十一月</title>,<text>爾眞其逝逝何之。婦哭兒啼知不知。餘恨泉臺應飮泣。空山白雪與之誰。二十年如昨。我今可一論。長貧無典券。外事絶干言。知是今歸蝶。祟爲寸斷猿。看兒偏起想。強忍淚眶痕。</text>
<title>寄柳柳山 燾</title>,<text>柳山山下一芧堂。白首窮年讀紫陽。誰識八愚舊司馬。文章玉珮厥聲長。</text>
<title>寄尹令 永萬</title>,<text>人言白髮可休官。林下曾從見一難。君子固窮唯聖戒。文章到老有悲歎。無那日月空蹉跌。已矣風霜說苦酸。薄宦决然如脫屣。人間曠達我公看。</text>
<title>次竗香山四太史 沈象奎，金履素，金祖淳，鄭元容 韻 幷小序</title>,<text>戊寅余守藥山。不一歲而恩遞。臨歸入竗香山。一日暼過讀四太史詩帖留鎭山門。是大家巨匠也。因馹行之倥倊。未步其韻。荏苒今十稔餘。莞居金侍郞 明圭 以藥山舊尹。歸示其藁。香山紀行其一也。有酬和四太史韻。如析旃檀。片片旃檀。如綴雜組。宛一袈裟。讀之怳然若香嶽眞面。森列于阿睹中。又家兒繼尹于玆。非偶會也。遂欣然命筆。忘拙和之。書寄普賢山房。君不見太華削成五千丈。靑崖白谷仰靈掌。又不見天台上與斗牛附。神聖所據奇挺究萬象。巨嶽鍾會蟠大陸。鴨東薩北望惚怳。最是毗盧三峰神慳秘。且秀且藏一天帑。西山大師四山論云惟妙香山且秀且藏。 此地太白檀木下。何代神人降精爽。石广谺谾深莫測。肇作三千鰈域賢君長。重巘疊嶂蜿蜒復崱屴。洞天福地烟霞供養。我聞如是普賢佛。八萬九峰頭頭幻因想。妙香山爲八萬九峯。而元帝使使施香。普賢菩薩現靈於妙香之峯峯石石云。 千古慧月金剛窟。淸虛悟道一心賞。金剛窟。西山大師修道處。 酬忠遺祠雲漢橫。三師精英宛然共下上。酬忠祠。御筆賜額。四溟，西山，雷默三師並妥靈。 香爐峰下上元庵。的歷仙蹤溯古往。雙石銅鬵說荒唐。三瀑晶珠散滃泱。有人因瀑流入龍湫。得雙餠銅鬵而出。餠化爲石。至今流傳云。聖朝太史四鉅公。長杠華藻世皆仰。杖屨聯憇虹月圓。留贈後人賸誇奬。居僧至今香火祝。澤利斯民厥施廣。昔我躡蹤餘十稔。瞥眼看過自失惘。恩歸行李殆倥偬。貂續蚓吟未能強。莞居侍郞寄大篇。妙香眞面覿彿彷。一讀琅玕一啜茗。快若麻姑爬搔癢。家督繼作今令尹。使我尻輪神馬擬參兩。足題與榮葭倚玉。余恐見笑乎大家正響。要續玉帶山門鎭。只愧禹鼎莫逃恠魍魎。</text>
<title>由今亭 前詩追記</title>,<text>爲官事事處如家。物外仙緣此地加。瀉出兩峯滁縣水。落來夾岸武陵花。鄕園日暮雲千里。關塞星殘雁一涯。好是團團亭上月。由今視昔不曾賖。又半月池西小洞天。紅亭隱約白雲邊。我來桑宿纔三序。兒守桐鄕後十年。珍重靑山無恙在。澄淸流水是心傳。至今舊墨籠紗碧。往事蘧蘧一夢圓。</text>
<title>六勝亭</title>,<text>一山一水記頭頭。我別斯亭已十秋。名勝餘緣酬未盡。送來家督作知州。</text>
<title>寄倉山副使燕行 五首</title>,<text>倉山子將之燕。余餞其行。倉山子顧余曰社友皆贈我以言。而子無一言。子之愛我。豈後於人乎。余執盞而言曰行人之行歲其有。渭城河橋之作。雨雪楊柳之咏。殆汗牛而充棟。前人之述盡矣。余雖欲竭蛙膓續蚓吟。余言非余言也。余以前人之言贈之。子亦非受余言於余也。復何言爲。曩余按浿西。子以今軆詩五則贈余。而子之之灣而過浿也。余以其韻酬之。儘奇事也。今子又西出而路於浿。子必記余舊躅。而余則記子舊咏。又步其韻以續之。漠漠黃沙大野荒。離筵歌筑動金商。知應燕趙多奇士。特贈同心一瓣香。榛苓遺思我西悲。周道逶迤行邁遅。四牡騑騑何所適。關山歲暯雪濃時。聖眷偏隆已受知。會看塵刹答明時。善隣從古元爲寶。餘事風謠採好詩。雁冷星殘酒又深。披襟磊落朔風臨。空嘆海內無知己。一劒平生萬里心。碧紗紅袖拂塵香。南浦悲歌又斷膓。最是練光亭上句。鄭知常後韻初長。倉山子昔揭詩練光亭曰絫絫練光亭上句。至今獨擅鄭知常故云。</text>
<title>與葵堂鄭公 範朝 公所同賦 二首</title>,<text>迢迢聽雁碧天涯。木落星殘感歲華。題月凈無烟火氣。剔燈翻作吉祥花。五更待漏靴霜重。十載彈冠鬂雪斜。曳履尙書今復見。受知聖寵賀公家。十載牽裾夢一涯。支離玉漏聽金華。惟公令德承喬木。嗟我菲才愧判花。情緖蚕絲終始結。班聯雁字後先斜。此生共怕君恩重。白髮丹心耿國家。</text>
<title>和葵堂韻</title>,<text>梅於高士卽親知。共臥寒窓歲暯時。木落空山眞面見。月凝殘雪曙光疑。一中我有三蕉酒。六十君今萬首詩。却恨龍鍾才且局。不如人是不惟棋。</text>
<title>御製賡進 耆老宴</title>,<text>長樂年年上壽杯。又今八十一春回。扶携黃髮拚恩誥。人瑞東方奎運開。</text>
<title>春宮賡進</title>,<text>一域耆齡各擧杯。合籌齊獻震宮回。前星增耀弧星爛。於萬年年此讌開。</text>
<title>題夢山帖</title>,<text>覺惟是夢夢惟眞。因想塵塵幻法身。遊物以神形以畵。兩公高傡兩峰峋。</text>
<title>六十一歲自咏 二首</title>,<text>我能復見我生年。六十光陰一夢前。學道無成慚屋漏。受恩未報怕氷淵。蓼莪此日懷多感。朽木其形病自憐。有酒盈樽衣在笥。妻孥情悃固宜然。週甲盛稱贈以文。吾東遺俗古來云。我先十世纔三有。人壽百年餘幾分。老去自嗟何足慶。兒來團聚是方欣。願將賤齒籌無量。萬億千秋祝聖君。</text>
<title>酬尹菊軒 滋悳 荷花簇子標題韻</title>,<text>荷額恩光及賤臣。拜公圖寫感重宸。淸眞氣味亭亭質。只近其花不近人。</text>
<title>賀郭東溪 宗亨 壽席</title>,<text>我生年筭筭公年。初度今春月後前。知是德門稱絳縣。幸逢化日浴甘淵。簪花蘭畹恩多感。頭雪棠陰戱最憐。耆舊諸臣齊合齒。祝君丹悃所同然。</text>
<title>夏夜</title>,<text>絳燈剔退碧幮垂。跂脚虛窓短枕支。暗樹無風凉自至。參橫屋角月沉時。</text>
<title>喜雨</title>,<text>冷冷一雨過三犂。注不翻盆漲澤陂。汲婢樵童爭喜語。市門朝暯米如坻。</text>
<title>金承宣 洛鎭 大夫人輓</title>,<text>風旐雲輧拂曉陰。白楊三月雨沉沉。灑作汪洋千斛淚。一時濕盡老萊衿。</text>
<title>玉壺</title>,<text>茆檐竹棟一壺天。千樹楓林昔蔚然。只有先生留壁字。山光邃古石長年。楓臯金公種丹楓千樹以自號。作小竹亭。名以玉壺洞。石壁大書曰山光如邃古。石氣可長年。今有遺墟。但見石刻一句故云。</text>
<title>小照 二首</title>,<text>今吾看爾爾看吾。爾似吾吾似爾乎。是亦一吾非亦一。蘧蘧六十一愚夫。吾看非吾像。有誰見識吾。看看終不似。可作別人呼。</text>
<title>和倉山室韻</title>,<text>十載亡羊舊隱還。西窓剪燭話巴山。記曾三鳳飛宮苑。賀是雙鳧度嶺關。筆下雲烟餘結習。鏡中霜雪較襄顔。却嘆東里疲癃叟。到老猶難卜一閒。</text>
<title>與經香韓尙書，翠堂金尙書 晩植，霞石李侍郞，倉山金侍郞，春史李尙書，洪承宣 時衡，冽陵申靈山 觀朝，酉史李僕判 浩善 共吟。</title>,<text>痴狷曾嗟奕射鴻。舊言掁觸感相同。君無時出江湖上。余亦相從月夕中。開口與梅惟索笑。滿頭成雪見伊公。一樽又話離亭約。五馬南關拂拂風。</text>
<title>與稽史吟廣陵途中 二首</title>,<text>軋軋肩輿短短驢。登山渡水後先徐。岸容躑躅紅酣際。野色來牟綠漲初。看看較雨量晴旭。屑屑談農問釣漁。富林一舍高舂日。忘却疲勞喜莫如。爲尋詩杜強騎驢。申戒僮鞭驅去徐。好雨知時花潤後。康年有象麥肥初。欲令識盡世間事。孰若從期湖上漁。君寵先恩俱未報。餘生日月怕無如。</text>
<title>蘆山題壁 二首</title>,<text>五世不祧典。三忠節惠恩。孝友傳家法。道學溯淵源。太史從廟享。並時聯篪塤。洪造若偏私。百年俟公言。歲歲攀寵誥。爛榮動蓽門。報答今何以。勉勖若干孫。柏楊翠蔭百年長。杖屨相傳是草堂。楸隴汛霜悽舊感。蓽門迎誥爛恩光。鵝黃村港兼鳧綠。紈膩田疇又餠香。坎坎蹲蹲歌聖德。野人爭席獻豳觴。</text>
<title>會倉山室 四月三日。倉山六旬生朝也。是日東朝患候平復。志喜有命。</title>,<text>雌甲生年計尙遙。竹䓗結習未全銷。籌沙爲壽壽無量。執盞而言言有餘。雨洽岐陽農忭野。春回長樂慶頒朝。名花奇石圖書屋。萬丈文虹直亘霄。</text>
<title>次經香北渚洞韻</title>,<text>肩與楚楚退朝衣。羣公暇日賞春輝。夾城危磴丫歧逕。撲岸矮廬井字扉。病思眠蚕蟠樹老。夢魂化蝶遂花飛。若爲好作神仙術。平地風波共沐歸。</text>
<title>敬次嶺南宗人詩禊帖韻</title>,<text>壽藏寶墨挹遺芬。時際淸平廓掃氛。花樹敦宗文以會。觥籌修禊德同醺。歲三百計今如昨。世二十傳我共君。宗人後凋堂後章榮公十八世孫故云 陵谷以西嶠嶺北。先廬相守供烟雲。</text>
<title>題三仙洞詩軸後</title>,<text>洞府虛凉萬象淸。石羊仙課訪初平。半簾雲葉看披絮。一壑松濤聽奏笙。達士踈狂知酒趣。文章磊落感秋聲。寒天臥雪西隣老。吟病無由與子行。</text>
<title>酬瑞堂妙香山石韻</title>,<text>竗香八萬九峰石。箇箇全輸造化力。岧嶤磅礴名勝擅。鴨江以東薩水北。混沌骨高掀未起。夸娥背重負不克。昔余出治古安朔。百里玆山起居側。日夕吐納烟霞氣。碧痞成痼靑眠拭。無術移山來到我。我輒尋眞躬往卽。欝林輕舟未載歸。十年夢勞誰復識。瑞堂居士好高古。探索雲根此地特。宛轉毗盧眞面目。天形鬼態具一極。遂作几案間一物。應接靡暇身千億。始疑仙人騈駕杳。又如戰士狙擊亟。衆寶璀璨波斯市。空花映發招提域。四友文房虛座右。與之偃仰而憇息。爭奇騁恠無儔匹。太湖之石其次抑。風韻逈出尋常外。一區靈境坐而得。回笑遊嶽向子平。枉費鞋襪寧不忒。</text>
<title>神貞王后輓章 十首</title>,<text>篤祥鍾毓積仁門。配軆寧王一德尊。志物養爲誠孝大。先朝昔有褒嘉言。柔化承乾舜攝初。彤毫靑管不勝書。塗莘衍慶緜邦籙。一代聲明煕皡如。屠維餘慟又昭陽。定策宗祊再赫昌。命撤鸞司功斂寂。慈天覆燾悠無疆。宏謨巍烈蕩難名。明德宣仁不世幷。夙夜敬天天眷佑。官闈重覩肅然淸。養隆長樂駐春暉。上壽年年酌斗祈。明旨撝謙昭儉約。燕居常御練繒衣。籌永八旬三卲年。冊尊卄有二瑤鐫。翼瘳纔喜彤庭賀。萬事雪鄕轉倐然。烏號攀泣舊庚寅。寶婺今年又景淪。薄海生靈齊雪涕。承平五紀鑄陶人。朝晡饋奠每躬臨。哀動臣隣淚滿襟。誠禮無愆終事地。聖人達孝見於今。鮒隅佳氣欝䓗䓗。龜兆允臧象設同。尺咫容光依近地。玉欄花發五雲中。攀紼東門事事悲。風㫌霜翣曉凄其。慈恩欲報此生已。慟哭不成流唱詞。</text>
<title>弼雲臺</title>,<text>社壇西北隅數十武。洞天窈窕。花木蓊翳。兩三茅廬之間。一逕如線。穿入西畔。驀地有石臺。臺上石壁崱屴。老松蔭之。壁上刻云弼雲臺。是白沙李相公杖屨遺址。後孫橘山相公以詩題壁云我祖舊墟後裔尋。蒼松石壁白雲深。遺風不盡百年久。父老衣冠古亦今。仍步其韻。相公高躅我行尋。花木通幽一逕深。石氣山光同邃古。由今視古古猶今。</text>
<title>會蒼山詩樓</title>,<text>老石喬松起此樓。足閑杖屨我公留。弧南斗北無窮祝。日下雲間第一流。千峀晝烘梅釀雨。四郊風冷麥生秋。淸時鍾鼓多餘樂。薄宦從今可與休。</text>
<title>敬次蓉庵金相公 炳始 韻</title>,<text>歷說如公有幾人。事功寂若日方新。明良遭遇稀千古。邦國安危佩一身。老圃寒花持節晩。喬松流水得機眞。六旬多賀添餘慶。種德高門五福均。</text>
<title>蓉庵相公六十歲嶽降之辰。敬次相公之贈賤降六旬詩六韻以壽之。十月</title>,<text>明時尊庇重擔荷。耀世聲光積粹和。劉禹錫李相國集序。天以正氣付偉人。必餙之使光耀于世。粹和絪縕積于中。 金石文章鳴以盛。山川精采見於過。垂紳不動雲藏岳。待漏有思霜滿靴。賢子承恩鳳泥紫。先庚偕酌鶴毛皤。碩人周甲在庚寅。是年哲嗣中文科。 人間五福公專美。膝下六孫誰更多。又祝甲花來歲慶。天酬壽祿我心摩。</text>
<title>悼妻 三首</title>,<text>君先我去去何之。我不忍爲君忍爲。君亦冥靈應末昧。此心相較孰加悲。結髮于今五十年。備甞貧苦說悽然。我家近日門闌盛。實賴夫人婦德賢。有時開閤步旋回。臨事將言意更裁。獨坐守燈長夜苦。家居空惹旅懷長。</text>
<title>與徐尙書 正淳 齋所夜吟 二首</title>,<text>強半春過雨雪寒。世間十事九堪嘆。那將羯鼓催花發。日涉園亭劇醉看。却話燕山送歲寒。至今歌筑士悲嘆。皇壇來日趨珂珮。一部麟經盥更看。</text>
<title>睿題賡進</title>,<text>春王日月大書年。睿藻斯煌寓下泉。壇墠牲香將事夕。前星拱北衆星懸。</text>
<title>和瑞堂韻</title>,<text>一日思君十二辰。相逢話舊劇酸辛。嗟今白髮吟疴老。共是金門視草臣。潄石枕流違晩計。論文把酒樂餘春。西窓剪燭懷多感。豹直綾眠如昨晨。</text>
<title>和經香傳心硯韻</title>,<text>經香太史韓公以傳心硯一面湖堂舊器數種屬不佞。又贈今軆詩一則。是文苑故事。湖堂美規也。顧不佞謏聞蔑學。濫叨謬恩。夙夜懔懼。不敢遑寧。矧玆五百年來名公碩輔風韻文采之照耀後人耳目者哉。舊式莫愆。下拜登受。奉弆唯謹。以待嗣來君子。而敬次原韻。庸寓靦赧之忱。此硯公曾受蕙庭。文章光焰上干靑。龍鍾已愧金華列。驥附况同詞苑盟。拚誥拜恩如集木。題衿懷舊幾移星。傳心長物非吾有。留待鴻儒續是銘。</text>
<title>題龜蓮圖軸</title>,<text>芙蓉庵下小華池。自愛芙蓉初發時。我壽於公公祝聖。千年葉上有靈龜。麻姑壇池中有紅蓮。變爲碧又爲白。可見仙家鍊眞之妙著於物也。脈望曰龜能息氣。世間壽考物也。史記曰龜千歲游於蓮葉之上。請以是恭壽我御書賜號蓉庵大丞相閤下。</text>
<title>勤政殿進饌日。睿製賡進。</title>,<text>簇簇簪花寶扆前。鳳笙鸞舞餙華筵。臣擎九爵恭爲壽。九九添籌萬萬年。</text>
<title>康寧殿進饌日。睿製賡進。</title>,<text>於休慶節謙重開。歲歲常斟萬壽杯。一國方興今舜孝。瑤階韶箾鳳儀來。</text>
<title>寄秋堂徐尙書 相雨</title>,<text>雪壓荒廬冷不烟。林梢摵摵朔風前。空山禿髮衰癃叟。獨把殘書臥嗒然。</text>
<title>西江途中</title>,<text>趁昏出郭雨浪浪。苦惱江干一路長。氷雪半融泥又滑。十顚九倒僕夫忙。</text>
<title>春帖 二首</title>,<text>農祥瑞彩耀淸晨。一德涵仁物物新。臘後禁城楊柳色。始知三十六宮春。太歲前星瑞彩增。承華新帖揭層層。迎春何用頒花勝。千樹宮梅協氣凝。</text>
<title>延祥帖 二首</title>,<text>鷄帖裝千戶。獸樽𣂏一春。囿仁涵聖澤。盡是太平人。萬彙昭蘇囿一春。蓬萊曙色映簪紳。如今寰宇淸如鏡。福緖祥源湊日新。</text>
<title>春坊延祥</title>,<text>吉祥新湊歲元三。靑仗晨開淑氣涵。滿酌椒花恭獻頌。萬斯年又百斯男。</text>
<title>御製賡進</title>,<text>家家今作麥邱人。上壽离宮祝慶辰。宸藻煒煌恩醞溢。仙桃一解九重春。</text>
<title>睿製賡進</title>,<text>皇靈穆穆配天臨。感昔鴻恩河海深。萬世特書洪武曆。紅羅日月照丹心。</text>
<title>經香太史六十一歲壽韻</title>,<text>公曾賀我設弧辰。我亦壽公鐵樹春。蒼珮過庭聯峙鵠。瑤絃宜室戱祥麟。抉雲自屬分章手。咏雪深知任重身。今計卲嶺添到九。西樓扈蹕拜耆臣。</text>
<title>水仙花 二首</title>,<text>金盞玉臺最絶奇。枕流漱石浴氷肌。先春縱與梅爲友。枯樹猶嫌土着枝。汲灌淸泉撑石奇。凌波仙骨玉妃肌。蒜根薤葉雖相似。獨立娉婷不借枝。</text>
<title>上元前夜。拈雲石集韻。</title>,<text>痴拙元無若我人。胡然珂馬走紅塵。正當天下三分月。欲幻梅前千億身。到老堪歎虛往日。增年只恨减餘春。中霄耿結心心祝。膏雨烟花聖化新。</text>
<title>葛峙有感</title>,<text>憶昔吾年十五時。始瞻先隴拜遺祠。法家軌範多傳述。舊老談論慣聽知。隻影巋然今獨住。百懷倐爾半成悲。滿堂喜見髧髦戱。昌大門闌定有期。</text>
<title>蒼蕙趙尙書 秉稷 六十一歲壽韻 五首</title>,<text>天葩修養得淸眞。毓德名門世積仁。虹月大家風韻古。至今一笛倚樓人。煕世受知感聖恩。禔躬蓄德玉如溫。一身與國同休戚。王事多勞未敢言。玉曆昭陽上巳天。鐵花爲筭筭公年。如今奚但三尊達。五福人間幷美專。團和盈室響琴鍾。壽福金屛繞疊重。威鳳瑞麟齊上壽。霞觴淺碧一春濃。屈指卲齡添九籌。昵陪鑾蹕拜西樓。又將餘慶津津頌。合巹華筵酌兕觩。</text>
<title>林石霞 澈洙 六十一歲壽韻</title>,<text>公生年是我生年。月日相同揆度筵。鞱名塵世身偏樂。積慶高門福又圓。床對厖眉瑤瑟靜。庭聯鳳舞彩衣鮮。壽唯未敢私專有。萬億添籌獻九天。</text>
<title>秋夜卽事</title>,<text>洞深山古白雲多。巖壑涓流去作波。南浦懷人吟杜若。西河記夢采蕖荷。鞠躬當瘁斯生盡。陳力無能奈老何。靜裏看書惟好事。暮年只恨病爲魔。</text>
<title>秋夜</title>,<text>一炷燈縈百種愁。不眠坐數五更籌。吠空遠犬方知夜。吟苦寒蛩獨訴秋。醉後莫言當世事。病中漫憶少年遊。已而窓牅虛生白。耿耿銀河拂曙流。</text>
<title>呈蓉庵相公</title>,<text>昭陽陽月月之朏。六十二年嶽降辰。萬事足家賢有子。一心體國協同寅。公於五福求由己。天以三尊命錫申。杜老空嘆俱白髮。索居寂寞益愁辛。杜詩與子俱白髮。役役常苦辛。又云索居猶寂寞。相遇益愁辛。</text>
<title>昔靜觀軒先祖拜三舘之命。述懷有詩。不肖猥忝是銜。恭次原韻。庸寓兢惕之忱。</title>,<text>靜觀先祖是銜除。二百廿年今有餘。幷世塤篪三舘誥。明時筐篚五車書。才憃不肖承何敢。恩忝非常怕莫如。事業文章遺稿在。愀然盥讀整衣裾。</text>
<title>和瑞堂歎老詩</title>,<text>君今空歎老。我老可言哉。枵落形枯木。砰輷耳奮雷。枕忘春睡困。窓待曙光來。往日何須較。拍肩倒一杯。</text>
<title>秋堂山舘。有梅花若干本。皆奇種也。臘前雪後。蓓蕾甚盛。房櫳四隅。安排井井。又一本架空橫茁。踈枝平斜。珠房色色。上象雲霄繁星。爛然麗采。臥可以玩。若夫月落庭空。影許千尋。則是或成都十餘丈臥梅之遺派歟。秋公之於是梅。淸在前馨在後。造次必於梅。顚沛必於梅。而起居偃仰。環顧睥睨。無非梅者。若坡公雪堂之雪。雪其繪素也。曷若是梅之先春一氣。得其眞者乎。然則名是扁曰梅堂可矣。遂拈韵賦之。聊以賀是梅之有遭遇焉。</title>,<text>一種羅浮別樣春。移來山舘養天眞。可容范屋三分地。宜幻陸翁千億身。半架橫空紛作雪。四圍生白淨無塵。歲寒林下遅遅發。未老爲期與主人。</text>
<title>晩梅 二首</title>,<text>一樹先開已半凋。更看一樹潤條條。短屛數疊勤遮護。恐被來人拂袖搖。此花遅發戒先凋。蓓蕾姸紅若個條。屛外一枝斜更好。不隨白雪共飄搖。</text>
<title>秋堂見寄韻</title>,<text>西北城隅十里坰。鷦棲結夏一茅亭。愛閒多病非朝隱。王僧祐除司空謝病。齊高宗謂王儉曰卿可謂朝隱。對曰非敢妄同高人。卽是愛閒多病。 托業怡生證水經。酈道元水經云愚公谷深沈幽翳。可以托業怡生云。 霮䨴巖霏籠磵戶。蒼凉山月蔭松扃。儘知泉性宜茶竈。石竇聽流玉佩泠。</text>
<title>夜坐</title>,<text>屋角星河耿耿垂。暑沉凉動月來時。被襟把卷淸無寐。催喚茶童睡起遅。</text>
<title>賞雨洗劒亭</title>,<text>笠屐乘閒憇此亭。晩風拂拂雨零零。層湍噴沐飛堆雪。衆籟喧空鬪迅霆。驀地烟雲千態幻。際天峯黛四圍靑。從知曠達百坡老。坐弄泡花忘我形。</text>
<title>秋夜</title>,<text>夜冥雲峀入簾齋。天近星河掛屋低。巷樹如聾山鳥啞。一燈耿耿短墻西。</text>
<title>石室書院舊址有感</title>,<text>石室院祠舊址荒。巋然一碣巷林傍。二公忠義星霜凜。大老文章日月光。可恨麟經無地講。賴今鰈域保天常。行人到此彷徨久。落木斜陽自感傷。</text>
<title>歲暮書懷</title>,<text>素志多愚拙。生平不自豪。老偏愁歲暯。官倖感時遭。借酒衿懷曠。友梅韻格高。不眠衾影愧。酬寵蔑絲毫。</text>
<title>夜吟</title>,<text>巾車東里捴高賓。拂麈紛紛說往塵。對月傷心空恨老。與梅守分不言貧。座皆磊落詩中聖。我是狂狷物外人。誇道吾隣多勝槩。好將樽酒樂餘春。</text>
<title>木果園課兒孫</title>,<text>蓬頭羣促膝。壓卷叫如蛙。爾識春光否。莫勤掃此花。</text>
<title>次竹軒集韻寫秋懷</title>,<text>木落山空歲又闌。征鴻叫送曉霜寒。黃花笑我題詩拙。明月無人把酒看。對卷剔燈眸更拭。焚香掃地膝交盤。多難王事言何敢。愁緖縈懷不見端。</text>
<title>重陽日偶吟</title>,<text>霜信長空雁苦催。覺來佳節重陽回。無人喚酒題詩句。怊悵黃花故不開。</text>
<title>朱子曰講論問辨爲事。不暇爲詩。而閑隙之時。感事觸物。又有不能無言者則亦未免發之。余閑居病淹。無與人講辨。時黃花盛開。自不無觸感。口占短律。</title>,<text>百卉歸荒藪。超然自潔芳。擬人能作傑。持世獨全香。霜圃秋方淡。霞樽興更長。向吾憐共老。遅惜放金光。</text>
<title>昔有號王墨者。酒酣後以墨潑綃。脚踏手捫。隨其形像爲山水石樹。倐忽造化。不見墨汚之處。東坡喜用潑墨圖。</title>,<text>霮䨴千山欲雪時。亂雲潑墨滿天垂。那能移得王家筆。捫踏生綃萬象奇。</text>
<title>山居卽事</title>,<text>病吟兀兀掩荊關。石籟松風繞壁間。半世堪歎生計拙。暯年端可起居閒。藏梅寒月三分屋。籠樹冥烟一色山。未却千愁仍不寐。鏡中翻覺减襄顔。</text>
<title>聾</title>,<text>吼風飛瀑響騰空。亂樹鳴蟬韻不同。我苦厭聞人未聽。老年百病最憐聾。</text>
<title>漫咏 二首</title>,<text>隣屋今朝冷不烟。小㜎啼訴劇堪憐。朝雲能解賙人意。鬻典衣釵不惜錢。洞樹陰陰欲雪天。一燈梅屋冷無烟。時人笑我平生誤。蠹老螢乾六十年。</text>
<title>和瑞堂韻</title>,<text>菟裘經濟定何如。雪嶽崚嶒接起居。洞戶靑狵雲吠裡。水田烏㹀雨耕初。漆憂從古言無盡。棠戱秪今喜有餘。多福故人閑自適。採芝暇日讀仙書。</text>
<title>過泮宮</title>,<text>夫子祠前艸色荒。杏壇寂寂晝蒼凉。絃歌已撤靑衿退。只見啼禽繞廡廊。</text>
<title>洴澼</title>,<text>上下溪喧水杵聲。頭頭曝絮岸沙明。伊誰能有回瀾術。一滌囂塵九陌淸。</text>
<title>三洲</title>,<text>秋江一色碧涵天。楊柳亭臺罨蓊然。紅葉半山多少屋。蒼葭孤嶼去來舡。霜鴻何苦牽秋緖。沙鷺相尋喚晝眠。此地先賢棲杖屨。菟裘今我送殘年。</text>
<title>竹下李君 基 棲屑關山。愁苦欝邑。慰贈一言。</title>,<text>喫辛喫苦捴無端。萬種閒愁一遣難。半世空歎馮鋏老。故人誰戀范袍寒。氷壺玉尺持躬潔。雪案螢窓立志完。昭代彈冠宜努力。離尊強把永懷寬。</text>
<title>明成皇后輓章 九首</title>,<text>德門詩禮世。天篤降賢妃。俔妹重膺慶。嬪京式嗣徽。孝爲百行本。仁及羣生微。柔化元參極。太和溢殿闈。三紀黃裳位。明章聽內治。練繒昭儉度。簪珥進良規。秉義嚴㫌淑。施恩編恤飢。後乎周太姒。未有盛於斯。甲觀儲祥毓。國安豫建初。勤施今古訓。篤受聖賢書。颺冊徵千穓。奉觥祝九如。自天綏福履。海屋日舒長。維壬先後甲。邦運屢多艱。處險寧坤度。回危奠泰安。善宜餘有慶。德必永承歡。聖以遭憂厄。古人亦發嘆。慟哭滄桑劫。忍言乙歲秋。倫常全斁敗。天地忽冥幽。冤欲蒼旻訴。事難玄理求。中身嗟未及。仁壽驗何由。舊宮移繐幄。天仗近常臨。儲慟彌穹壤。宸悲緬昔今。宮扃寒月鏁。苑樹暮雲沈。萬事渾成古。撫時愴感深。聖皇登大位。尊配號齊㚅。光贊重恢業。匹休萬世功。儀文今肇有。愴忭普均同。金冊臣擎進。德徽敢闡崇。珠邱慳秘久。有待聖人藏。龜盖孕元氣。象耕驗吉祥。靈辰今不駐。廞衛曉成行。山㱀江流咽。臣民涕泗滂。同朝涵壺渥。夫孰若臣偏。儲衛承班扈。餉資荷帑捐。此生涓報已。欲語淚零先。薤露靑門路。哭辭黼翣前。</text>
<title>七旬自咏 三首</title>,<text>我齒居然到古稀。方知六十九年非。受恩未報丹心結。學道無成素志違。親朋星散從何適。精識霧昏堪自唏。一燈耿寂寒梅屋。點檢平生夢境俙。七旬十世再今有。定識終難得者壽。非我能知修養術。不材樗櫟自遅久。耆臣昔日拜西樓。樓上至今圖像留。會待四年臨玉仗。昵陪恭祝萬千秋。</text>
<title>移居茅洞作 二首</title>,<text>欲辨忘言言自無。我愁萬種孰知夫。皇恩未報嗟癃聵。身計全踈愧拙愚。檐日昏昏鳴豹脚。山嵐滴滴濕鰕鬚。愛閑元是緣多病。移築茅山僻一隅。山中宰相陶弘景。怡悅茅山有白雲。我亦山中雲自悅。洞天又是茅山云。</text>
<title>蓉菴金相國輓詞 七首</title>,<text>奕舃忠貞篤世垂。丹心恰受聖明知。紹先名德俱完美。歸拜泉臺永有辭。孝友天成早飭躬。金繩玉尺秉心公。平生定力人難及。儉約自持韋布同。風期古罕我公如。密勿危言不盡書。猶未濟艱多飮恨。長令志士撫膺歔。擎天捧日昔何年。寵誄褒忠耀後前。遇險終看全直節。古來孰有若公賢。憂虞廊廟近多端。捴是公曾所未看。巷婦停舂交口頌。相公福履覺今完。公昔知心許一吾。吾心今有孰知夫。藉令易地吾先逝。公亦快吾一事無。霜淸雁冷月蒼凉。後死餘悲易斷膓。往劫來塵誰共証。耿燈長夜淚盈眶。</text>
<title>十月望夜。江上有感。寄書臺尙書。</title>,<text>是歲十月之望夜。獨臥渼湖湖上榭。臨臯雪堂今何地。二客不從更可訝。羽衣道士來楫余。余亦蘧蘧夢翻乍。渡口無人舟自橫。江流有聲山不㕦。碧空雁冷聲聲遠。荒村葉鳴蕭蕭下。揔是孤枕膓斷處。寤言曷以我憂瀉。記昔凈土此夜月。同志苔芩憇僧舍。蘇子風韻時更續。詩鉢催成漏未罷。晨星零落多傷感。獨我巋然老襄謝。何當剪燭巴山話。遠隔參商病未暇。</text>
<title>宣祖大王追上尊號樂章文</title>,<text>於穆皇祖。繼天作極。允文允武。之功之德。桓撥耆定。再奠邦國。基命維新。今休式克。七廟以觀。百世不惑。重恢舊甲。五週玄黓。隆徽追颺。曠曲崇餙。永綏秩祜。無疆萬億。於穆一章章十六句</text>
<title>世子宮望三十稱慶。外會宴大殿樂章。</title>,<text>唐虞齊聖。文武媲德。駿烈光前。靖是邦國。惠渥旁流。兆民允殖。符瑞應圖。弧南斗北。永錫無疆。猗我儲極。仁心仁聞。壽祿必得。肇啓三旬。實基萬億。聖心悅豫。豊亨賁餙。黃封誕宣。粤維儀式。臣民蹈舞。歡雷八域。齊聖一章章二十句</text>
<title>世子宮樂章</title>,<text>睿姿天縱。位正离黃。仁孝恭儉。日聞四方。學有光明。溫文就將。籌啓三旬。膺祉迎祥。震夙屆期。壽曜重光。宸心乃嘉。賁餙儀章。彩舞擎恩。紫霞盈觴。仙桃醉春。和氣一堂。燕敖覃慶。壽域八荒。頌祝維何。萬億無疆。天縱一章章二十句</text>
<title>內會宴大殿樂章</title>,<text>日月合明。於赫照臨。天地一德。同和薰琹。道久化成。澤廣仁深。三紀郅隆。涵育䓗林。睿筭鼎成。三旬肇今。兩殿嘉悅。止慈聖心。均沐恩波。濟濟花簪。駞峰紫出。兕觥碧斟。雅樂迭奏。韶頀希音。慶辰鼓舞。萬姓同忱。合明一章章二十句</text>
<title>先唱樂章</title>,<text>邦家慶會膺繁祉。頌儲極增歡喜。兩殿供愉千萬禩。終南山色。漢江春水。聖筭長如是。銅盤露液盈瑤觶。池上蟠桃新結子。仙樂風飄金屋裡。女官一隊。鳴環齊起。香袖罏烟披。靑玉案一疊</text>
<title>後唱樂章</title>,<text>三朝彩服鎭承歡。彤墀陪玉鑾。簪花簇立繞朱欄。上淸春未闌。金膏滴五雲端。銅仙擎露盤。萬年宮樹駐雙凡。祥和渾一團。醉桃源一疊</text>
<title>夜會宴先唱樂章</title>,<text>玉漏丁東。月輪未午。銀燭搖紅。兩聖臨軒。斑衣歡待。樂意融融。蒼生匝域林䓗。都是在春和氣中。上世歌謠升平。休象喜聽衢翁。柳梢靑一疊</text>
<title>後唱樂章</title>,<text>豊亨樂際昌辰。醉舞太平人。上林恩露百花新。長駐萬年春。蠟炬煌爐烟細。滿殿齊呼千歲。聖朝渥澤洽于民。福祿自天申。喜遷鶯一疊</text>
<title>翌日會酌先唱樂章</title>,<text>前星增彩。挹彼南斗。豊餙燕數。絳霞春酒。九重吉慶。匝域仁壽。于以献頌。日月山阜。南斗一章章八句</text>
<title>後唱樂章</title>,<text>重离繼明。祥延八垓。咸英樂和。瑤池宴開。春映氷桃。霞溢金罍。花簪擎頌。五雲蓬萊。繼明一章章八句</text>
<title>圜邱樂章 迎神至望燎</title>,<text>淸明廣大。神祗有赫。品物生成。化樞闔闢。秩祀崇報。靈壝孔碩。用薦維何。黃琮蒼璧。禮儀旣備。式遵古昔。萬穓垂休。佑我宗祏。右迎神穹壇肅肅。苾芬升香。祼瓚用侑。篚厥玄黃。齊明吉蠲。昭垂嘉祥。基命宥密。萬億無疆。右奠幣繭栗騂剛。鉶豆潔馨。陟降居歆。皇皇厥靈。右進俎恭蕆明酌。祝告用虔。樂奏九成。祥飈導前。右初獻儀供金版。歌登竹宮。亞祼是將。肹蠁斯通。石亞獻端倪軒豁。明靈監臨。三獻禮終。恭展誠忱。右三獻籩豆有踐。廢徹不遲。英顧默佑。盤泰洪基。右徹饌鼓送圓鍾。雲馭飈輪。崇墠寥廓。呵護百神。右送神燎瘞有節。禮貴誠敬。明禋迄成。用申休命。右望燎</text>
