<title>照鏡 己亥</title>,<text>寶鏡光明物莫欺。形形分別自無私。假令愛惡生於鏡。媸物惟應不暫窺。言我德光明則難罔以非其道。人之善惡。自當辨別之。而無一毫私意容於其間也。若謂惡人而疾之已甚。則豈回心而鄕道哉。</text>
<title>獨夜</title>,<text>寂寂寒齋坐不眠。學而堯曰誦聯篇。誰知此夜孤燈下。游夏顔曾共後先。</text>
<title>麟幸 庚子五月。余忤於人。黜爲麒麟丞。明年三月。又忤於節使棄歸。</title>,<text>夫子棲棲去魯遲。西郊當日爾生悲。還應於爾生多幸。千載安逢一出時。</text>
<title>麟惑</title>,<text>紛紛衰世聖俱曰。往往奇祥麟盖云。聖有麟無曾不道。聖無麟有反多聞。</text>
<title>次丞廳壁韻</title>,<text>欲高山據北。方達澗來西。白屋平蝸殼。黃昏下獸蹄。穴鍾僧或笑。田耟吏猶携。幸有凝鑾地。瞻依寶墨題。</text>
<title>送韓聖居</title>,<text>同來旅舘十經旬。君爲讀書我爲貧。有酒相傾忘久客。無言長對勝多人。回憐暮景悲孤影。定羡明朝樂二親。征馬悠悠南出谷。滿山黃葉足傷神。</text>
<title>一疎齋 巂 壽詩 辛丑</title>,<text>恩居壽室 眉叟堂名 峽山中。賢祖貽謨爲處竆。林下讀書聲已大。人間名利夢全空。衣冠夙就兒孫輩。鄕黨今尊耆耄翁。皓首微官猶聖渥。寸心圖報是成終。甽畝嘐嘐祿在中。天敎善士未之竆。內厨滯直年強半。下浣告休山不空。末路自甘尉顔駟。專城何晩蜀文翁。霽行潦止元時義。豈必林泉老若終。先人視子從行中。十世親親誼未竆。古宅陰槐今日待。後生風樹暮年空。靑園永夕菖蒲酒。眉老遺孫鶴髮翁。嶺上星台遙入頌。三章歌韻意難終。星台維嶽。節彼天中。君子難老。厖褫來崇。興混混澄水。迺來不竆。錫類無疆。女士是同。興式宴洗腆。禮儀克終。敖我嘉賓。諸氏融融。君子來許。用享于爾宮。賦星台三章。二章章四句。一章章六句。</text>
<title>自嘲</title>,<text>納納乾坤七尺身。其中迂濶四端仁。妄憂國事忘家事。未學今人望古人。鑿枘不量若終老。經綸自負奈長貧。定知屈轂堅無用。平世何曾見逸民。</text>
<title>解嘲</title>,<text>五十盖云知命時。此心安處有誰窺。大贒志業書中見。浮世功名局外知。苟合圓方多謗議。空言仁義勝詖辭。靑雲如可容人力。夫子當時已肯爲。</text>
<title>洪判書丈 命周 輓詞</title>,<text>慕堂是公先。岳麓乃我祖。結爲君子交。道義以相詡。通好八九世。兩家繩其武。公實我先執。金蘭儘無愈。講磨辨頭腦。談笑輸肺腑。吾黨丁百六。庶幾同扶樹。而余承眷誨。自昔十四五。動靜造次間。平日詳記覩。純粹蘊性郛。溫雅達眉宇。擇守精而微。剖分毫與縷。慷慨闢榛蕪。沐浴嚴鉞斧。尺疏踵萬人。義理光千古。先輩作指南。循蹈不踰矩。冥途皆擿埴。頹波獨砥柱。我自中鵠的。人豈伏蜮弩。蚤登聖明朝。翼翼事四主。蹊徑戒顚躓。奧竈耻仰俯。淡泊以弗忮。豈弟自求祐。赫赫大司馬。有如鴻漸羽。美哉耆英社。厚德應先數。十孫半勝冠。五子三紆組。淸儉惟裕昆。謹飭皆幹蠱。七十二年間。忽焉如驟雨。依依棄杖屨。寂寂閉寢戶。哲人今已遠。後生將誰怙。燕趙夕陽多。𤃡洛晨星聚。孰能救敝箄。祇自沃焦釜。所以如林士。執紼共悲苦。高峯二月時。綠草新出土。嗚呼臨其窆。哭公念我父。</text>
<title>崇陵詩八十一韻</title>,<text>十二月四日。以余爲崇陵別檢。五日乃顯宗忌辰。聞命卽行祀。事畢遂歸。乞免于吏部。吏部啓遞。往役義也。辭職時也。因述其經歷。朝聞太常吏。夜拜崇寢郞。小卒踵而至。申我促治裝。祀享今宵隔。日短道里長。百用東西借。尺婢走且僵。靴笏兼烏帶。袍衫曁繪章。誰能今有馬。裁帖自奔忙。賴有折角帽。苟可拂塵箱。參差束慵軆。嫁女不成粧。臨發還有待。狼狽坐寒床。隣媼過之見。趍賀老孟光。子錢便相貸。一盂充飢膓。出門策駑去。頗似氣揚揚。半日行倍道。被驅不異羊。前登忘憂嶺。咫尺白雲鄕。老檜當齋戶。長松在道傍。耿介成羣鳥。飮啄自翺翔。吾衰何役役。休憇乍升堂。冬暖猶寒栗。燎炭復飮湯。僚審二親友。歡迎勸勞觴。崇陵參奉趙錫麟。元陵參奉金會明。 歲寒俱白髮。一笑對淸狂。情懷那竆緖。儀節亟擧綱。可徵非文獻。怱怱一涉詳。拜謁園陵下。別檢無闕內肅謝。而只肅拜於紅箭門外。 省眂遍宮墻。龍虎山盤氣。羊馬隧列行。淸邃丁字閣。密邇典祀廊。具饌之所 牀褥當正宁。瓴甓鋪中唐。紫衣爲前引。次第職所當。嗣王署祝冊。承命敢怠荒。滌濯已淨潔。熬煎已馨薌。豆羞與籩實。奇耦法陰陽。膳夫整儀物。羃人謹守藏。濟濟諸執事。伊誰不敬莊。其日皆食素。其夜皆沐芳。雲陰倐四散。更漏子半強。庭燎明林樹。堂燭照珪璋。入廟事事問。庶幾無悔䄃。洞洞奉黃流。肅肅助祼將。聖德於不顯。陟降如洋洋。慈告仍頒胙。禮當正席嘗。纂纂棗柿栗。芬芬粔籹餭。歸將夸榮耀。一一寫傾筐。仰看天色霽。列宿曜精芒。蓐食遽回駕。渴睡猶未遑。從衆可無咎。作伴亦何妨。誰乘赤驃鞍。誰把紫騮韁。靑驄愼莫近。御史氣凌霜。時監察爲皁隷所賣。侵漁陵僕。 我僕非敢後。範驅思王良。凍泥如魚齒。銜橜禦非常。或徐下陵坂。或迤過危梁。大道始展步。和鈴共鉠鉠。炬嫌縱風爇。衣覺侵曉凉。僮指亦人子。涉川更陟岡。鞭遺手知澁。屩穿足慮傷。山隈三家店。門前種垂楊。主人慣閱客。蹶起導閨房。酒煖情建下。春和忽召祥。城門柝已止。啓明出東方。各自分路去。湖魚若相忘。吾廬西郭下。白日照扶桑。冠我舊冠巾。衣我舊衣裳。陶然伸脚卧。一枕夢羲黃。淸香生小罏。纖塵淨方塘。緬懷古贒聖。道大欲行王。轍環以去國。載贄以出壃。如何考槃者。獨不食河魴。而余生聖世。八年糶太倉。能正書幾字。空費粟一囊。抱關斯已足。負乘何用臧。恩命由天隕。怵惕意未央。職閒宜罷軟。位曠必疣瘡。交關日尋斧。兢兢雞一攘。三百旬有六。奚暇暫徜徉。譬如樊籠裏。局促自摧剛。明時那敢棄。天性已自量。置散乃其分。九牛毛一亡。勉思不如我。素履無梏戕。顔氏屢空瓢。原生不厭糠。屠叟竆釣渭。寗戚行歌商。藏沽看櫝玉。富貴任穹蒼。溪水東流去。一曲聽滄浪。悠悠希道泰。睿德侔成康。</text>
<title>雪月</title>,<text>臘前雪白風稜豪。霽後月明雲翳逃。列宿借光何損魄。微塵收染不加毫。地增重厚包容遠。天徹空虛氣象高。自是冬時冬夜事。化工心跡未應勞。</text>
<title>古今吟 除夕前日</title>,<text>古人未見今。今歲常回古。歲歲復如今。人人還不古。</text>
<title>去來吟</title>,<text>去年新年來。來年舊年去。舊亦如是來。新亦如是去。</text>
<title>短長吟</title>,<text>短日有時長。長夜有時短。百年較短長。不長亦不短。</text>
<title>老少吟</title>,<text>老猶昔日少。少猶異日老。寧可身無少。未可心俱老。</text>
<title>物我吟</title>,<text>物本備於我。我本同於物。無然心有我。自然仁及物。</text>
<title>柳豐基 相林 輓詞</title>,<text>人瑞 判書河源公之父也。純宗朝以人瑞稱之。 至今有典刑。師門衣鉢舊家庭。判書公師事蔡文肅公濟恭。 靑山又葬溫溫玉。白首餘生落落星。孝子忍令慈母哭。尊宗攝與弱兒聽。豐基郡守銘旌出。斜日鳴蜩助涕零。</text>
<title>贈趙錦華 錫龜</title>,<text>趙公嘗賜告省親往抱川。數日吏部差孝陵享官。受香在明朝。勢無及矣。有司啓置辟謫安邊。未幾上特命宥還。纔見告休歸抱川。忽驚編配赴安邊。天倫至切誰無愛。國祀加隆敢不虔。北塞杳茫倚閭夢。西隣偃息在床眠。願公努力隨其遇。髭髮還應勝昔年。白日輝輝雲不陰。知臣無罪聖明臨。三旬反面怡愉色。萬里瞻天怵惕心。洛社耆英相賀酌。淮陽民吏更謳吟。近聞山水眞機足。秣馬膏車願自今。公曾治淮陽。當安邊之路。</text>
<title>忌日泣書著罪 癸卯</title>,<text>父母育兒晩。生前鍾愛之。萬勤諼已苦。一念憂兒飢。兒長烏不若。養亦失其宜。兒老豺不若。祭亦過其時。喪餘歲一日。沒身有餘悲。那無仁者粟。誠意以求爲。雞鳴燈翳翳。獨坐漫多思。乍聞長歎息。乍覩舊容儀。神縱無言已。神寧不餒而。滿城炎雨夜。顧兒去遲遲。</text>
<title>蘂城李承九始來相見。數日從我。臨歸留詩二首。仍次韻以贈。</title>,<text>子來三百里。訪我蝸牛廬。志士今時罕。名家古道餘。寂寥霖雨夕。蕭灑薜蘿裾。何以酬深意。罇空案有書。皎皎此駒去。山川東復東。憐君歌郢市。笑我夢周公。有友那非樂。無官不是竆。惟應歸侍日。自在意融融。</text>
<title>匏生籬</title>,<text>匏生疎籬下。蔓盛根自固。籬亦資以補。匏亦資以附。有實爲人食。爲人所愛護。地須便灌漑。天豈私雨露。但恐秋風至。不如滋菊圃。</text>
<title>昭寧園寢郞李在瀚致書問訊。伻人徑歸未及答。追謝以詩。</title>,<text>一落紅塵行路難。旅遊千里復辛酸。祗今善士生南國。從古貧人戀小官。雲裏齋居書几靜。雨中鄕思酒杯寬。舊松圍大新松長。玆事猶堪不素餐。</text>
<title>九日社會 乙巳</title>,<text>白露生園月印塘。鴈聲時落碧空長。宮城砧杵衣裳冷。山屋杯盤菜果香。秋不能悲樂天士。霜猶爲惜耐寒芳。燈垂殘蘂牎颸動。小醉欲醒肌骨凉。</text>
<title>次南村詩會韻</title>,<text>丹霞散漫暮烟蒸。亭下相逢一揖升。自是君家與山厚。居然吾社以詩興。已飛黃葉何關樹。欲曙寒囱可謝燈。騷㤪千秋凭誰問。悠悠我馬渡無氷。絪縕天地氣如蒸。一降居然復一升。物我兩忘誰喜怒。古今參看等衰興。浮生惟有無何飮。到處猶存不盡燈。身後身前皆若此。癡人底事鏤脂氷。枯枿猶堪芝菌蒸。鮎魚何可竹竿升。同心豪傑諸君在。敵手文章幷世興。明月無緣來白屋。黃昏如約伴香燈。流年過目那能駐。一任風霜與凍氷。倐爾煦濡倐燄蒸。蒼凉秋日又東升。溪山眞面無時改。林木精神嗣歲興。黃菊開迎今夕月。淸鍾散入萬家燈。人間寒熱天休問。蟲自夏蟲氷自氷。</text>
<title>送別冬至副使李丈 同淳</title>,<text>玉節葳蕤仗紹傳。司徒崇秩老成年。小東鄒魯詩三百。直北幽燕路四千。十月天寒今雨雪。中原地大古山川。行人黻冕猶周禮。應使遺民望若仙。</text>
<title>途中遇洪子剛 祐命</title>,<text>聞君携幼入山深。赤葉黃花悵客心。借問還鄕何日是。臨江猶有舊園林。北歸南去兩奔忙。離別須臾道路長。泛泛漁人閒作伴。舷歌一曲屬重陽。</text>
<title>十一月往抱川族兄家</title>,<text>迎門握手笑開顔。未憇先忘道路艱。離別多時增白髮。生涯依舊見靑山。至親相對眞情厚。故里重來適意閒。收拾文書惟日富。課兒新搆屋三間。</text>
<title>早起</title>,<text>睡覺神情盥櫛纔。西南小牖向明開。山皆雲意風先定。樹已花心雨且來。擾擾人趍城市去。紛紛家汲井泉迴。床書可代今朝食。未必謀諸強一盃。</text>
<title>在理王府作 丁未</title>,<text>四月二日。宗廟夏享也。余爲祝史。以致齋不及時。下之理。時同被譴者九人。在理八日。諸人拈韻共賦。深嚴王府近宮城。臣罪臣知豈本情。病借盃醪纔下氣。悶吟詩句敢高聲。赤心不失懲愚暗。白首爲非愧聖明。終是孤身還愛死。偏愁地濕望天晴。晝漏遲遲下北城。還如無事作閒情。墻高小見靑山色。樹老多聞白鵲聲。盡日殘書經眼熟。餘年寡悔誓心明。棚燈萬戶佳辰至。幾處笙歌卜夜晴。牢鎖圜墻等甕城。九人相對慰同情。小臣昧死猶徼倖。上帝聦聽庶疾聲。壁隙射來風氣冷。板窬容入日光明。諸君努力加餐飯。好敎梅雨報新晴。看看北斗每依城。堂上那知堂下情。虛室生風燈有暈。累人無睡漏多聲。君恩未報身先誤。世故相仍鬂已明。今日安知今日雨。一旬難得一旬晴。</text>
<title>五月十八日。嫁姪女有感。女二歲母死。四歲父死。○二首</title>,<text>我女笄而嫁。時年十五 榴花五月時。於渠生有恨。其父死無知。明水行匏酌。麁衣代縐絺。親朋懷故友。席地話遲遲。失乳呱呱夕。誰知保有今。善男乘白馬。吉日委朱禽。饗欠一牢豕。裝無單衣衾。替爺，申複戒。秖在婉而欽。</text>
<title>秋霖屋頹</title>,<text>踈於功利拙於才。着膝茅廬任自頹。床雨十年常蹙蹙。幕天今日便恢恢。溪因村曠三分近。山爲庭虛四面來。何處寄身無我樂。心中休起好樓臺。</text>
<title>孝昌墓。敬次正宗大王識喜詩韻。</title>,<text>文孝世子。乃正宗宮人成氏出也。壬寅誕甲辰冊封。乙巳九月九日。初講孝經。卽肅宗五歲初講孝經之年月日也。丙午卒。墓號孝昌。秋夕祭。余以典祀官兼大祝。先期二日詣齋所。觀故事。用世子始講孝經時正宗識喜詩韻。文孝昇仙在五齡。秋回六十二年蓂。行人莫向龜頭去。字字哀寃眼忍經。碑銘序。正考親製。讌華宮中 世子生于讌華宮 衣尺齡。秖今庭草映階蓂。追惟新舊重陽節。家法相承講孝經。</text>
<title>次柳春草舘 玉鳴 回巹宴韻</title>,<text>今夕人間歲歲迴。等閒床瑟等閒盃。昌門夫婦同庚降。吉日婚姻舊甲來。五世笙鏞皆聖主。一生詩酒幾樓臺。牢筵百福如期驗。先蔭承承後克開。</text>
<title>偶吟</title>,<text>年來離索愛閒居。靜裏陶然寄卷舒。愚直過人身計拙。懶衰成性世情疎。一生樂道簞無食。百代遺師案有書。日用許多竆格事。何須遠到物之初。</text>
<title>輓韓參判 鎭㦿</title>,<text>旉翁今已遠。樊老更誰知。寂寞泉臺下。公歸復見之。</text>
<title>延祥詩 中宮殿</title>,<text>靑陽淑氣協人時。椒掖春回萬壽巵。幽化順承環海溢。陰功參贊普天滋。仁追姙姒於詩頌。德配乾坤以易基。從此羣生皆自樂。宮中有喜近臣知。玉曆三陽届。天休頌九如。齊宮警蠅早。周寢問雞初。椒酒恩猶醉。條風化共噓。願言垂女則。懿德不勝書。</text>
<title>春帖子 大王大妃殿</title>,<text>蒼杓回歲律。靑瑣引朝班。長樂春風早。齊呼萬壽山。</text>
<title>聞游觀金尙書 興根 直言被謫興陽。遣使問之。幷呈一律。</title>,<text>宜爾世臣國耳公。危明慮治過於忠。大東社稷扶顚手。今日朝廷盡瘁躳。瘴海一方美人夢。寒冬十月衆陰竆。遙聞都下愚夫婦。廢業咨嗟道路中。</text>
<title>南原宗人 鐸 登增廣及第。到門之日。余自咸平任所往賀。戊申</title>,<text>帶方千里遠。紅紙下天門。積德吾宗慶。新榮聖主恩。衣冠傾郡邑。絲竹動林園。但願中元月。長如此夜存。</text>
<title>贈別尹石瓢 鍾敏 赴禮圍</title>,<text>豪傑文章鬂已踈。長身屹屹混樵漁。海南家世知誰比。湖右聲名定不虛。半世酒遊心未已。今春花發意何如。鹿鳴三闋全州府。天日淸和步當車。</text>
<title>七月十八日。聖上誕日。望賀于豐沛舘。次巡使洪公 羲錫 韻。</title>,<text>完山葱欝壽齊天。其下棠陰頌禱箋。萬萬千秋秋七月。臣民同慶每今年。</text>
<title>寄贈林宏洙</title>,<text>滔滔一世累科人。風俗相因豈自新。聞說竹軍高士在。也能謀道不謀身。竹軍村名</text>
<title>實錄纂修廳直中除夜 憲宗大王實錄○庚戌</title>,<text>堯天舜日畫難工。三百旬終史未終。聖主勞臣還賜暇。歲時閒坐秘書中。自晦至正月初五日。姑停史役。玉樓金闕九門重。仙漏催春淑氣濃。敏學聖人應不寐。何由咫尺望天容。堂室深深掩複窓。除庭寂寂絶空跫。今宵孤燭多於友。盃一傾來句一雙。竆陰一夕尙支離。紅日東升問幾時。長夜唯應天亦厭。故敎羲馭勿遲遲。焉知五十四年非。不與心違世與違。過半生涯未半事。身前身後誰同歸。我生之日歲云除。天遣丹蓂一葉餘。借問巫咸何所命。終而復始遂吾初。十二月二十九日。卽余生日。恩勤顧復自呱呱。未報毫絲隻影孤。秖把此心存此日。一生吾愛一身吾。王母遐齡北斗齊。萬官三祝拜稽低。明朝朝賀知應早。夜冷龍樓警匪雞。正朝。上尊號於東朝獻賀。金吾弛禁夜晴佳。士女新衣滿九街。比歲登平眞有象。東風萬戶醉能皆。騰騰火砲震天雷。淸禁驅儺以禦菑。莫道妖氛從焰散。但言和氣致祥來。更更數過五更分。曉鼓鼕鼕側枕聞。殘臘翻隨殘燭盡。胸中春氣已氤氳。非才似是纂修官。終歲無功愧素餐。今日休言明日有。長繩那得繫跳丸。起居簪筆已先天。龍馭昇仙遽二年。苟使才堪一辭贊。終年獨直敢言賢。</text>
<title>柳僉樞 玉鳴 輓</title>,<text>仁人壽考必於天。榜甲方回巹甲先。孝子貞妻更何憾。怡怡八十有餘年。珍重恩言有聖明。其人如玉不虛名。弱齡寵遇誰能似。當世之光後世榮。薄試湖州早賦歸。蕭蕭茅屋掩荊扉。靜中自有眞安樂。醉後曾無閒是非。</text>
<title>有感</title>,<text>今年乙卯。乃莊獻世子誕辰再回甲也。聖上追慕。上尊號于世子及惠嬪。余以讀金印官勞。濫秩通政。遂感而識之。先王 正宗 孝思永無竆。沒世哀哀景慕宮。莊獻世子廟號 理義精微那忍說。當時未敢盡加隆。神聖相承不忘前。嗚呼莊獻誕生年。泥金檢玉誠何補。尙泣冥冥杳杳天。</text>
<title>晩悔堂 許暹 韻</title>,<text>紫芝洞裏白茅廬。新卜山居勝澤居。初居弓湖 遲暮林泉盟自主。半生書劒夢俱虛。須敎眞樂全收拾。却把閒愁盡掃除。此去方壺知不遠。金丹消息復何如。</text>
<title>申侍讀 佐模 以進香書狀官赴燕。作歌送之。</title>,<text>白首燕歌別。臨岐歲暮情。北京同軌至。萬里載旜行。去去山河異。悠悠日月爭。何須兒女戀。王事一身輕。</text>
<title>贈耕雲李文都 基鎬</title>,<text>衰年強逐少年行。豪氣能憑酒氣生。紗帽猶非當世態。布衣終是故人情。鄕山遠別黃花節。詩句頻驚白鴈聲。今夜不歸何處宿。明朝相見我心平。</text>
<title>次雲江樓韻</title>,<text>聱漢孫公名起陽字景徵。密陽人。鄭愚伏，曺芝山，李蒼石皆道義交。而於寒岡鄭先生契尤密。登文科。光海時宰昌原。聞永昌死。賦詩而歸。豈有重華藏怒意。恐傷文母止慈心。 後有憲府諫院除旨。皆不就。又有詩。當年却笑羊裘子。終帶人間諫議名。 除尙州牧不赴。鄭仁弘欲引公入。又貽書絶之。居茶山之南。山曰嚴光。川曰七里。後人立祠其地。號七里祠。又起樓於其傍。名曰雲江。取嚴先生祠記雲山江水之義也。天作二陽密富分。先生節義至今聞。富陽縣富春山。嚴子陵所居。密陽府嚴光山七里。孫公所居。 空江鷗鷺悠悠水。古廟松篁淡淡雲。白日高懸藏怒句。淸風遠灑辨誣文。時有呰嗸金佔𠌫齋者。公作辨誣文。 斯樓不共名俱朽。百世昌原舊使君。</text>
<title>次排雲錄韻</title>,<text>斯文陽九百年回。往事傷心戌與申。公議格天終莫遏。貞忠貫日始能伸。有辭鄒魯諸君子。無憾勛華大聖人。道有廢興時否泰。流行元氣自生春。</text>
<title>次耕雲</title>,<text>無多短髮盡成絲。輕薄烏紗不自支。苦憶神仙非世界。平談王覇是男兒。塵埃滿地高樓出。雨露均天百草知。康濟一身須努力。功名未易勒豐碑。逼側巷南蓬蓽廬。朅來頗似世情餘。經春寂寂樽無酒。鎭日閒閒案有書。半濕林烟纔過雨。新添野水遠通渠。下簾便是非塵界。何必深山石與居。節物風光似急流。送春懷緖漫添愁。櫻桃向熟紅相映。楊柳成陰綠正稠。白酒開顔情眷眷。靑山對面意悠悠。老猶不衰惟疎放。百計何能更黑頭。</text>
<title>純元王后挽歌詞 四首○丁巳十二月</title>,<text>大哉乾德至哉坤。皇考巍巍壼位尊。化協摯任兼太姒。謨貽翼子曁文孫。先朝四紀陰功贊。後史千秋女則存。六十年間門內治。鴻名端合得純元。縗抱元孫聽柩前。嗚呼甲午慟深纏。宋宣仁后垂簾日。漢孝昭皇負扆年。主幼專資王母福。時危委任大臣贒。嗣君中絶尤何忍。宗社深憂若涉淵。幾危邦業一言興。英考神孫大統承。軨駕初迎洪策定。鑾司再整盛儀徵。仁人受命民心繫。聖母臨朝國勢增。長樂遽違千乘養。吾君何以慰分崩。仁寢緬遷去歲秋。方中鮒祔禮從周。山海經顓頊葬鮒魚山之陽。九嬪葬其陰。 贒妃古有蒼梧淚。孝思今無灤水憂。大行揄揚稽玉牒。先陵密邇秘珠丘。缺</text>
<title>贈別北評事韓鎭棨 戊午</title>,<text>梧葉初飛白露生。摩天嶺外送行旌。岐豳舊國觀謠俗。羌僰遐商識姓名。北去關防皆要害。年來科試少公明。筵臣暫出勞王事。努力加餐不自輕。</text>
<title>贈別湖南京試官睦校理 仁會</title>,<text>玉壺淸酒唱陽關。征旆悠悠幾日還。秋氣新生百濟國。仙家近在三神山。槐黃擧子贒良試。髮白儒臣侍從班。爲愛愛君圖報意。心天萬里不違顔。</text>
<title>趙閬山 錫疇 晬日韻</title>,<text>仙家出日日遲遲。三萬六千強半垂。午會重如初度歲。丑正又是一元時。靑山謝紱閒誰似。白首吹箎樂可知。春酒介眉子孫慶。團圓月色上梅枝。生年後我一朞遲。生日先吾半月垂。兒戱龍淵如昨日。隣居鶴社共明時。金無籝滿家庭敎。水有盃淸父老知。百歲至今餘四十。杖鄕初拂大春枝。</text>
<title>輓趙參判 亨復</title>,<text>儒門名德世承佋。七十餘年四聖朝。金矢錚錚知素履。氷壺皎皎見風標。亞卿陞秩非榮顯。二子飛聲不寂寥。長我九齡忘老少。憶曾文酒每相邀。</text>
<title>贐成公履 赫壽○庚申</title>,<text>天添一閏補春輝。此日如何日力微。記昔蚷蛩共追逐。祇今勞燕各分飛。定知兄弟居同樂。但恐山林世與違。聽說南州遺愛在。牧羊羊茁牧牛肥。</text>
<title>竹下宅偶吟</title>,<text>澆胷斗酒不成酣。春緖無端未可堪。朝日送人歸海上。夕陽追友到城南。繁華眼界花千樹。冷澹心期月一潭。何得吾家山與厚。四時淸趣足烟嵐。</text>
<title>禁中冬至</title>,<text>一夜陽生玉琯灰。天門蕩蕩九重開。鴻臚傳唱班儀肅。朝賀千官辨色來。</text>
<title>禁中除夜</title>,<text>香燈花落漏聲長。禁省深深獨擧觴。回首家中親不在。龍樓多幸近君王。</text>
<title>夏官內省。次栢林李學士 彙濬 玉堂直中韻。</title>,<text>山南豪士老於書。晩入經筵𧗱不踈。今日朝廷須啓沃。秖應無負立心初。</text>
<title>奉事張君錫鳳大人年七十。以次子錫龍侍從貴。推榮階三品。有頌禱之詩。次韵奉寄。</title>,<text>鶴髮緋袍儘是仙。仁人齒爵理宜然。經筵侍讀恩推父。樞府除書寵荷天。齊魯儒門華胄繼。唐虞聖世顯名傳。大兒行且專城養。祇愛春輝似少年。</text>
<title>和孔巖亭韻 亭在慶州治東十餘里。普門處士李▣▣所作。</title>,<text>聞說高人杖屨墟。數間茅棟一床書。羅王故國千年野。晦老遺孫三世居。竹逕松扉稀俗客。簑衣蒻笠聽游魚。玉山知與玆山近。我且膏車且秣驢。周遭四面揔奇峯。流水潺湲曲曲通。入谷雲深三秀紫。繞階春遍半開紅。名家詩禮承先業。勝地林泉擅己功。物換星移亭愈顯。行人瞻仰活山中。</text>
<title>輓史野權尙書 大肯</title>,<text>贒祖典刑葉老孫。雪眉高弟古名門。靈㙜坦坦風流厚。大宅煕煕氣象溫。天佑仁人七旬壽。躳逢聖主九卿尊。玄和復見今生世。萬事滄桑不忍言。</text>
<title>輓韓尙書 鎭庭</title>,<text>吾道一何孤。今年否之極。耆英不一遺。天意誠難測。二月哭城山。洪判書祐順 餘哀猶未畢。驚怛望興湖。斯人有斯疾。京師撤市朝。鄕里舂歌歇。人世若相催。一朝異存沒。緬憶旉山翁。淸議扶一脈。有嚴三宰䟽。千秋義赫赫。公乃述家風。思先以自勖。早事聖明朝。榮顯遽知足。超然退急流。晩計終林壑。寵極夏官卿。謝病守寂寞。豈意前冬書。幽明便永訣。悠悠隔山川。窆不臨其穴。</text>
<title>晴蓑趙友 雲植 久直恭寢。歲末寄詩。步其韻以答之。</title>,<text>流水洋洋曲奏中。知音終古幾牙鍾。六旬烏帽千莖雪。三歲蒼梧萬樹松。樂處殊非遊俠意。閒來便是列仙蹤。循環寒熱天休問。但願長春不願冬。</text>
<title>別石城宰 李臣秉○癸亥</title>,<text>老爲石城縣。其日一家和。兄卽無飢餓。妻將有綺羅。定憂民事急。偏覺聖恩多。且作循良傳。懸知捨爾何。</text>
<title>贐安東知府尹學士 秉鼎</title>,<text>三刀夢覺奉除書。琴鶴輕裝熟路車。東閣梅花春共早。北堂萱草日初舒。映湖樓上仁風到。大白山南禮俗餘。聖世官人還重外。生民憂樂是先於。</text>
<title>芝山李友 勉在 晬日</title>,<text>林下高人早賦歸。一身安樂一家肥。再分符竹君恩厚。重設弧桑孺慕違。閨裏梅花仍不老。樓前棣萼自相輝。佳兒式糓能爲孝。勺舞翩翩五色衣。</text>
<title>七月旣望典牲署。與諸友共賦。</title>,<text>南州高士素淸寒。書劒風塵歲月闌。千里捿遑爲久客。十年遷轉作微官。浮生髩髮霜先冷。秋水蒹葭露未乾。白雪陽春誰和者。知音終古最云難。廣文何冷郊何寒。川水光陰苒苒闌。酒戶漸寬緣失意。詩篇獨富爲無官。布衣遊俠名因滅。草澤狂歌淚未乾。末路滔滔人慾險。羊膓九折較誰難。</text>
<title>敬次退溪先生寄尹杏堂詩韻</title>,<text>尊閣朱書作課程。天人理義煥然明。南湖豪士勤求道。左海眞儒樂敎英。神目畏時虛室白。己心嚴處點燈靑。文王沒矣文何在。千載悠悠景仰情。</text>
<title>遣懷</title>,<text>縱欲求仙路莫緣。誰人遺世獨登先。高山本不離平地。大野何曾見別天。有限生涯三萬日。無竆事業億千年。靜觀物物皆元氣。乾始坤成化理宣。</text>
<title>騎省偶吟</title>,<text>素食尸居苟備員。閒閒果似馬曹然。官非淸要人多厭。地是深嚴我獨賢。五衛騎兵憂凍殺。九門魚鑰警春眠。君恩未報身先老。白首那堪謝尺天。</text>
<title>謝尹景佑 致賢 送酒</title>,<text>人間交道果如何。相愛初非所好阿。君不空樽能北海。我無多酌可東坡。年深塵垢生烏帽。日出門庭布雀羅。身外功名那足羡。羡將歌瑟六男過。</text>
<title>敬次雲岡戒酒詩韻</title>,<text>雲岡鄭參判丈 鴻慶 年八十餘疾篤。余往候之。精神尙如平日。問余曰君飮酒乎。對曰飮小亦醉。公曰吾嘗有戒酒詩。因卧誦。使其長子承旨德和書以賜余。此是公觀化前一日也。先輩之於後生。愛而示警如此。敢不欽服。遂追次其韻。周誥警毋彜。衛詩戒敢多。何求千日醉。自有四時和。誰與獨醒屈。吾從少飮坡。惟宜養老者。暫借衰顔酡。</text>
<title>居官十箴 莅盆城時○甲子</title>,<text>太初皇降衷。不以人豐嗇。奚謂吏無良。盍云民有則。欲吏不欺我。毋先欺己心。欲民親愛我。先自愛人深。御吏君視臣。臨民父視子。恩義匪殊塗。和嚴隨處是。爲官懷一錢。藉吏盜千鏹。但使心如水。貪泉還覺爽。太剛還損威。徒善不敷惠。信是孚豚深。明非察魚細。行仁由孝悌。遇訟輒明倫。三代猶今世。應無不率民。五聽兼兩造。堂高而在上。民自以無寃。乃可興於讓。㐫歲顚連鬼。曾無制産田。忍令故墟里。索布更徵錢。純誠可感神。至正能平物。閱罪先哀矜。欽欽理幽欝。晨起衣冠整。夜深更鼓催。昭昭臨屋漏。公事告靈臺。</text>
<title>次盆城舘板上韻</title>,<text>盆城自是舊京華。首露神靈肇我家。年代有如禪通紀。雲仍無數恒河沙。龜山鎭北天成險。鳴海經南地盡涯。會老招仙遺址在。秖今秋竹與春花。會老堂名。招仙臺名。</text>
<title>秋日登燕子樓。次板上韻。</title>,<text>弱冠如夢過金州。華髮重來燕子樓。大地周遭山四面。長天軒豁海東頭。橫江白露蒹葭水。滿野黃雲稼穡秋。主聖世平民樂業。官閒日减上眉愁。</text>
<title>寒暄堂先生故宅</title>,<text>幽絶戴尼山下閭。蓬蒿不入百年餘。池邊古木成行列。野外奇峯接起居。鄕黨家家景賢錄。子孫世世做人書。端衣小相如親炙。聖主元年賜祭初。</text>
<title>訪花木金處士 時瓚</title>,<text>流落曾何歲。天南海一涯。幽深花木里。蕭灑竹林家。可惜衡門老。誰知世閥華。吏來驅我去。冬日已西斜。</text>
<title>訪固城松亭宗人</title>,<text>孔嵒宗族逈出羣。家有眞儒世大勳。貫道文章天下見。貽謨忠孝國中聞。情踈只是相居遠。恩重誰非一本分。半日那堪如過客。爲陳先德勖來雲。</text>
<title>次朴蘆渚 致貞 韻</title>,<text>南州高士比肩誰。巖穴竆居不外思。愧我本非參也魯。嗟君眞是泰之師。先賢杖屨逍遙地。今日襟紳講討時。臨別慇懃相勉意。春秋禮樂易書詩。</text>
<title>寄贈洛中社友</title>,<text>衰年下邑劇疲神。悔不安貧却爲貧。逖矣友朋空自阻。居然吏卒漸相親。西城白屋寒於雪。南國梅花㬉似春。索布徵錢吾豈忍。鞭笞盡是最竆民。</text>
<title>追和土窩韻 安哲淳</title>,<text>上世穴居任自成。煕煕而樂蚩蚩氓。樓臺何處非新主。宇宙無人不寄生。鷦借一枝猶適意。兎營三窟肯嬰情。知應後嗣師其儉。樽亦汙匏不用觥。</text>
<title>輓李校理穉伯 命允</title>,<text>璿源世德續全城。通籍金門蚤立名。臺閣淸啣言責重。經筵華誥講官榮。家傳詩禮兼身敎。天賦寬仁况老成。千里照心今已矣。遙將斥苦淚如傾。</text>
<title>晩翠堂韻 李文甲</title>,<text>卜築小堂巴水濱。花開花落幾經春。英年失意如垂翅。草澤藏名共蟄鱗。黃卷對賢人慾凈。靑山離俗道心新。閒中事業知應富。樂處須尋所樂眞。</text>
<title>納陵敬次先府君板上韻 乙丑</title>,<text>赫赫吾宗國。猶爲杞宋尊。朝廷頒祝冊。時節祼陵原。遠矣生民祖。蕃然錫姓孫。緋帆與金盒。異事至今論。</text>
<title>寄贈洛社諸友</title>,<text>離別經冬復送春。社中人作夢中人。南方風土孤身滯。今日朝廷萬化新。寤寐龍樓天北斗。逍遙鰲島海三神。榴酣竹醉菖蒲熟。對此如何獨令辰。</text>
<title>巡使禱雨於伽倻神廟。隨往助祭。由水路而歸。</title>,<text>蒙衝巨艦坐如天。五月江風冷不眠。重疊峽山經過盡。三叉豁如海門連。</text>
<title>涵虛亭講會</title>,<text>虛亭浮在小塘心。城裏還如洞裏深。此會一生難再得。秋陽冉冉下西林。</text>
<title>次蒙泉齋韻 金在衡</title>,<text>嘉木幽篁屋後前。鄕居眞趣是園田。神仙未必非平地。世界何曾有別天。但願育才兼育德。誰能希聖不希賢。窺圖玩象童蒙吉。看取源頭混混泉。</text>
<title>嶺南樓 丙寅</title>,<text>我先子一川公詩板舊在此樓。樓災而板亦焚。今樓新而板未新。不肖 傳 感而改刊。因敬次原韻附于末。飄如羽化欲登天。身在南樓畫檻前。蓬海遙通朱鳥下。桃源近接白雲邊。平原萬樹生秋色。高郭千家起夕烟。閱水長川流日夜。今人筵是昔人筵。</text>
<title>東洛書院 在仁同</title>,<text>文康遺址洛川東。眞像依然臨廟宮。無慍堂中琴韻古。不知巖畔釣臺空。圖窺八卦六爻義。說衍九師三聖功。屹屹龜頭江上立。立言君子是眉翁。</text>
<title>觀水樓。敬次退溪先生韻。</title>,<text>公事三過洛。舟人識使君。江聲千里大。地勢二州分。漁戶排津樹。塩帆拖海雲。陶山空悵望。歌短不成文。</text>
<title>踰鳥嶺到忠州</title>,<text>鳥道亦非天上程。三分千里二分行。峯峯石氣兼雲氣。谷谷松聲與水聲。主屹關中殘卒睡。彈琴臺下大江橫。漢陽城闕知無遠。前路西通蕩蕩平。</text>
<title>題竹湖嚴生 永奭 書室</title>,<text>君平棄世昔何年。今見君平海上天。十子晝耕兼夜讀。咿唔聲出竹林邊。</text>
<title>五月十五日。合江亭盛會。</title>,<text>堂琴三載樂淸時。僮馬悠悠任所之。今夜文星亭上聚。一天明月水中隨。江山地勝如相待。七十人豪有不期。况復先賢遺馥在。斜陽回棹故遲遲。</text>
<title>次趙性濂感恩錄韻 丁卯</title>,<text>漁老家風宇宙名。貞忠純孝死猶生。紅衣共誓殉身志。黑齒皆驚哭柩聲。麟閣至今勳券在。火城當日義旗成。夏官華誥光泉下。天地洪恩我聖明。</text>
<title>德恩監 種 以王室懿親。爲端廟殉義。今上朝奬其忠節。追爵吏曹參議。其後孫 寅文 有感恩詩。次其韻。</title>,<text>從古無多特立英。德恩生死一於貞。子䂓樓上愁人恨。乙旨山中烈士誠。孤竹淸風扶大義。千秋白日繫高名。雲仍感激黃麻降。冀假先靈慰不平。</text>
<title>挽崔吾山 台鎭</title>,<text>憶昔金寧下榻初。烟霞氣色爽襟裾。衰年共恨相知晩。千里慇懃咫尺書。宅近南冥入德門。遺風餘韻百年存。鄕邦復有賢師友。皓首劬經志益敦。俄見皎駒食我塲。忽聞行館已帷堂。五更孤燭明還滅。孝子哀哀獨在傍。魂兮歸去欲何之。魂到故山能有知。思樂橋邊殘月曉。魂兮一去更無期。</text>
<title>城北</title>,<text>泠泠松籟滿空鳴。衫袖飄然爽氣生。城市輕塵朝雨洗。林園微靄夕陽明。匏樽數擧時時坐。竹杖相扶步步行。佳句未圓人影散。白雲回首有餘情。</text>
<title>次金崇政 德坤 詩軸韻 己巳</title>,<text>勇士名䧸七壯元。烏號百中蝨懸門。班躋崇政功安紀。白首猶思報國恩。</text>
<title>李判書 源祚 回榜韻 四首</title>,<text>姬周盛際嶽生申。今見星山鍾氣人。大策裒然年十八。高車得意度昇仙。循吏令名不讓前。民風隨處賴扶顚。嵬嵬入座耆英社。瀛海羣仙視藐然。優老恩新正憲尊。簪花舊甲月之元。二郞超秩尤增寵。遙祝龍樓萬壽罇。晩歸亭上作閒身。回看銀臺聽漏晨。五聖主恩歌詠日。錦袍金帶耀鄕隣。</text>
<title>族侄兼憲 述 晬日宴</title>,<text>髧髦化作鬂絲明。此日那堪孺慕情。落落靑雲少知己。蕭蕭白屋幾呼庚。中年再醮未偕老。三子一冠皆晩生。但使身康心益壯。桑楡何志不收成。</text>
<title>次觀水亭重建韻</title>,<text>寒暄堂之孫四友堂所築之亭。廢壞年久。后孫都事奎漢重建有詩。遣其弟進士奎應。要余和之。觀水遺亭復肯堂。追惟四友事文康。大先生廟臨江上。諸后孫家在院傍。湖海帆檣山裏過。蛟龍雲雨洞中藏。地靈人傑無今古。長使流風百世光。</text>
<title>追和李歌瑟翁 鉉祥 晬日韻 庚午</title>,<text>上堂稱壽昔年寅。三復遺詩孺慕新。柏葉一尊卽生日。梅花小屋盡芳隣。唐虞世有箕山叟。鄒魯鄕爲陋巷人。成就子孫皆好學。會須揚立作王賓。</text>
<title>美堂鄭尙書回榜詩次韻</title>,<text>唱名年甲溢龍光。仙樂融融內醞香。正憲新階天爵好。文忠遺蔭世臣良。六賢聖主生成澤。諸子孫兒頌禱觴。多福如公今幾有。都人豔說熾而昌。</text>
<title>次自樂堂權公貤贈韻</title>,<text>白衣奮義丙丁年。儒將風聲一世傳。寒旅門墻脚踏地。孫吳材器手擎天。正卿位重三泉下。自樂堂高大嶺邊。嗟爾遺孫攀誥命。把盃相賀意驩然。</text>
<title>次朴知足堂 明榑 弄月亭韻 辛未</title>,<text>勇退故山卜築幽。高風逸韻百年留。樓臺得月懷中照。軒冕如雲夢外浮。方丈蓬萊平地上。角巾蒻笠貴人頭。此間眞樂誰能識。亭下悠悠水自流。</text>
<title>次宋倻溪 希奎 追爵韻 後賜謚忠肅</title>,<text>純剛正氣禀乾元。百世垂名耀後孫。星斗爭高淸士節。泉臺感極聖君恩。行人歎息良才壁。少日依歸畢老門。九諫同聲宜壹惠。如何太史未遑論。</text>
<title>次朴武肅公 震英 延謚韻</title>,<text>南討西征再紀功。尊周錄上又褒忠。崇班超贈敦寧府。美謚追躋武肅公。百世高名懸白日。一生大義質蒼穹。至今江右遺風在。志士仁人感歎同。</text>
<title>挽李都事 鍾祥</title>,<text>純氣粹容灑落胷。行年七十積眞工。醇醇儒術稱齊魯。赫赫家聲繼晦聾。爲是明時可出而。三棲枳棘不辭卑。秖將淸白貽孫子。所過遺民口口碑。悠悠千里兩知心。一見當時托契深。屢顧茅廬解陳榻。纔過蘭室聽牙琴。文星一夜晦精光。寂寂詩書晝掩牀。嗟爾海濱後生輩。誰從考德更成章。</text>
<title>鄭注書 應哲 慈堂晬甲賀詩</title>,<text>天倫樂事慶高堂。多福溱溱受命長。孝子三人開晬宴。佳辰上巳駐春光。微官便是毛生檄。善頌同於祝氏觴。遙想盈門鄕里媼。願從賢母接隣芳。</text>
<title>族子進士遫晬日 癸酉</title>,<text>歲在昭陽斗建寅。以日之元降生人。自言小兒不言老。上有八十老慈親。慈親八十能明目。手線縫衣五色新。但願百年新此線。晨昏省定無恙身。貧家養親賴婦良。皓首一如新嫁娘。櫛笄問寢仍執爨。融融和氣在閨房。大男竗齡升內舍。少男亦能知義方。復有稚孫開心孔。先休積累有餘慶。音羌。易文言書伊訓詩大小雅幷仝。 文詞如湧筆如飛。太學諸生似爾稀。到老積工工不息。修人待天天豈違。學中有祿書中粟。知應奉檄悅親闈。桑楡雖晩猶非晩。可愛此日長春暉。伊昔我爲湯餠客。至今再見桑蓬夕。十世同祖三世戚。兼親情誼永無斁。白遠之祖母。我祖母之姪女也。</text>
<title>入耆社日。感恩志懷。</title>,<text>不材七十七年生。非分龍光擢九卿。太祖大王開壽域。西樓古事會耆英。風雲契合諸君子。天地恩深我聖明。猶有少須無死願。矢將歌詠答昇平。</text>
<title>和金君尙律 聲五 志慶詩韻</title>,<text>金公德龍商山人。提學後之裔孫。中葉八昆季皆以文章名。公年今百歲。壽秩崇政知中樞。有五子。孫曾數十人。文學彬彬。稱嶺右第一多福人。其第五子聲五。奉恩誥而歸有詩。余和之。化日舒長似少年。循環三萬六千天。五男歌瑟人倫樂。八祖文章世德賢。非附靑雲能得位。不求丹汞自成仙。煌煌一品紫泥誥。瑞鳳啣來香案前。</text>
<title>寄贈李獻納 承德</title>,<text>高士在凝川。棲遲老巖穴。身共白雲閒。心與白雪潔。床有古人書。門無俗士轍。尙友日嘐嘐。緬懷虞稷卨。遐心縱自堅。明時那忍訣。人心雨翻雲。世情寒變熱。所以君子心。交息而遊絶。白頭舊拾遺。嗟哉已大耋。</text>
<title>挽權梧谷 洙</title>,<text>人生百曰期。百乃生之極。古往今來間。幾人長視息。五十稱免夭。七十稀能得。滿百三又加。公惟萬夫特。豈亶禀質強。秖應攸好德。人爵復從之。尊爲崇政職。恩推父祖曾。龍光溢南國。安分遺淸寒。貽謨守謹飭。世業餘詩書。永爲子孫則。生死遙相望。嶠南而漢北。</text>
<title>次李進士 壽瀅 先祖兩世追贈憲臺韻</title>,<text>兩世潛光徹九門。南臺追爵顯名存。茅翁血脉天倫重。葛老淵源地望尊。生死不違賢父志。幽明無憾聖君恩。家庭百載遺風在。宜爾繩繩後嗣孫。</text>
<title>余無事靜坐。少年才子輩與兒孫拈韻酬唱。以其軸示余。余喜曰起余者。</title>,<text>閒中偏覺日舒遲。正是淸明二月時。白晝那堪支枕卧。紅塵不合出門之。罄囊賖酒才三酌。隙地栽花足數枝。非學少年心自樂。老夫誰謂愛吟詩。同居一閈一家如。愛此芳隣卜宅初。日夕朅來橫木彴。西南逼側小茅廬。誰爲長日閒消句。我有平生未了書。多謝諸君相見數。少年易與老人踈。無思無慮此心寬。夜寢晨興適意歡。枕上詩成催曉漏。堂前花發送春寒。年豊日飮尋常酒。巷陋時來五六冠。縱壽百年八分過。何由盡得好書看。</text>
<title>挽朴希道 時默</title>,<text>逍遙十世裕垂昆。詩禮家庭忠義門。君以是孫承是祖。身無擇行口無言。雲門矗矗洞天深。物外悠悠自養心。鄒魯儒鄕幾師友。唐虞聖代獨山林。長子登庠已老成。諸孫就傅又英明。昌門餘慶如君少。回笑人間分外名。後我而生先我逝。君宜哭我我哭君。慇懃托子平生意。南望寒天淚泫沄。</text>
<title>柳相公 厚祚 挽</title>,<text>文忠赫赫大名垂。當世勳庸後世師。天挺英賢繩祖武。四朝際會聖明時。憂時一念耿丹衷。廊廟江湖進退同。床有詩書傳世業。籝無金帛述家風。恩露湛湛降九重。雙擎仙杖醉黃封。錦還猶是同韋布。下士高風貴愈恭。瞻彼愚泉水一灣。山南多士仰如山。從今無復依歸地。大暮沉沉此世間。通家十世結金蘭。况復論交自弱冠。同志如今遺幾老。餘生不覺此身單。</text>
<title>贈金生時龍</title>,<text>客從嶺外來。躡屩而縫掖。問是古名家。一見如平昔。世德人所欽。門衰正堪惜。何以振家聲。所居又遐僻。鄕善眞可交。里仁尤可擇。天運貞則元。勖哉劬經籍。離別在須臾。雲山千里隔。</text>
<title>蘓齋盧先生改葬挽</title>,<text>劫灰幾冷夜臺昏。衣履如初軆魄存。那意玄和見今日。忽驚寂歷卜新原。先生百世儒名重。吾祖當時友道尊。俎豆遺墟多士會。依然復見德容溫。</text>
<title>趙承宣 濟華 晬席</title>,<text>伊昔弱冠賀爾生。而翁而祖最鍾情。夫人黃髮今相敬。三子斑衣各盡誠。晩歲君恩緋玉耀。名家世德雪冰淸。溫存湯餠當賢聖。和氣如春月未盈。</text>
<title>鄭參議 顯奭 晬宴賀詩 丁丑</title>,<text>恰似桑弧月上弦。馨香椒酒介眉筵。三朝化日唐虞聖。八郡仁風召杜賢。班列大夫名譽重。蔭延兒子寵光專。生涯滿百今猶遠。君少於吾二十年。</text>
<title>賀李應敎 喜元 慶壽宴</title>,<text>仙李春風玉葉長。雙擎恩誥上高堂。三難兄弟殫誠孝。一樂爺孃享壽康。芐老雲仍皆動色。蕊山松桂倍生光。鄕鄰耆耉傳相語。有子當如侍講郞。</text>
<title>許僉樞 淮 輓</title>,<text>聖朝賢相敬庵門。餘慶緜緜有是孫。子姓十人傳世業。官名三品荷君恩。婣親皆化仁心厚。鄕黨追思德性尊。幽草閒花及泉宅。塵床寂寂古經存。及泉。其書齋之名。昔何相見晩。歡若至親然。嶺洛仍千里。參商已五年。凶音驚白髮。哀淚哭黃泉。長子先通籍。昌門可必天。</text>
<title>申澹人 佐模 輓</title>,<text>端正容儀豈弟心。堅於金石淸氷玉。英年詞藝動京師。三峽龍門神斧斸。天官國子號淸華。未熟黃粱一夢過。七十九年非不壽。立朝時少退時多。湖天一夜落文昌。花水花山遽失光。從此後生迷所向。詞垣旗鼓更誰張。回首杏壇結友初。相依到老蚷蛩如。而今鼻堊人誰斲。滿架空儲覆瓿書。晴簑寂寂卧泉臺。敵手文章幷世才。若使精靈能不眛。重逢今日笑顔開。</text>
<title>除夕識懷</title>,<text>昨日我生日。今夕歲除夕。九九數之極。明朝齒一益。視蔭此悠悠。感懷奚止百。卄四孑然孤。不天由罪積。無母又何恃。四十二年隔。同氣亦先亡。形單而影隻。連年哭婦孫。天理何其逆。幸有孫之子。呱呱一線脉。惟願愚且魯。命如南山石。甚欲見成立。一淸俟河伯。念玆恒戰兢。高厚猶跼蹐。作善降之祥。孜孜至易簀。</text>
<title>可惜 戊寅</title>,<text>生涯苦短百云期。天地無終道在玆。分寸光陰眞可惜。尋常幽暗愼毋欺。情雖萬變心爲本。𧗱亦千塗理不歧。均是孶孶殊舜跖。生民未有聖之時。</text>
<title>挽崔尙書 遇亨</title>,<text>巍巍山斗仰寧春。三宰聯章義理伸。乃有是孫繩是祖。遺風想像古之人。韶年司馬蔭塗從。晩景登龍桂籍通。盤錯少甞三郡劇。淸華遍歷九卿崇。二祖大勳閥閱門。胄孫承襲世封君。丹忠耿耿形於外。目未瞑前不忘恩。唐之元白宋蘓黃。無敵當時翰墨塲。座有嘉賓尊有酒。風流文采幷輝光。玉露凋傷黃葉飛。魂兮長逝逝何歸。我非悲爾還悲我。無復人間老淚揮。</text>
<title>拜省先墓</title>,<text>先人四世各殊山。五里七里十里間。單孑遺孫居且遠。筋骸血氣又多艱。五年曠省精誠淺。半日辭歸涕淚潸。手種松杉今已老。餘生那得復來攀。</text>
<title>哭孫墓</title>,<text>汝圽吾未臨。荒原草已宿。今來汝不知。倚墳空一哭。</text>
<title>呈柳下韓判府 啓源 謫所</title>,<text>關山千疊路悠哉。秋色秋聲雁帶來。水調長歌玉宇迥。淵明故里 韓公所居栗里 黃花開。家鄕逖矣音書隔。鬢髮蕭然歲月催。天序循環貞則復。陽生非久又春回。</text>
<title>贈宋進士 殷成</title>,<text>君才天所錫。竗歲詩無敵。八選輒居魁。九擧連解額。遲遲一小成。頭鬚爲之白。忠烈古名門。光耀遍親戚。孝子泣臯魚。攀號墓前栢。學日今猶多。分陰足可惜。</text>
<title>挽趙卓老 性覺</title>,<text>漁翁節義伯夷倫。賢祖貽謨世德新。齊魯諸儒稱善士。唐虞盛代作遺民。子男俱業詩書禮。兄弟同居友睦婣。二月手書今在此。那知倐忽九泉人。</text>
<title>挽文而憲 景純</title>,<text>家風世襲玉梅贒。孝友終身性出天。剛正之心英邁氣。生無官爵死無田。難兄難弟並希贒。負笈從余十五年。歸便相思來便喜。耋嗟何忍哭之先。</text>
<title>雙峯亭次韻 李尙斗○庚辰</title>,<text>逸士高居一小堂。人間孰與較閒忙。鹿麋心性山相厚。鷗鷺生涯水共長。釣叟樵童偕不失。農師圃老學無方。書中自有眞安樂。萬古淸風在首陽。所居有伯夷山</text>
<title>寄崔進士 華植</title>,<text>白首爲覊旅。超超海島邊。陰雲恒蔽日。瘴霧更連天。稚子誰之托。他鄕獨也眠。何時歸故國。經歲又經年。</text>
<title>和盧漢若 佖淵 壽母詩 丁卯</title>,<text>孝子深誠愛日長。怡愉晨夕上高堂。張公世世同居宅。祝氏年年此日觴。東洛龜川增福水。南瀛鰲島近仙鄕。手中一線添斑采。飽喫筍魚氣力強。</text>
<title>敬庵許文敬公致祭韻</title>,<text>風雲嘉會屬休明。刱業守成王佐名。損益夏殷周禮樂。更張羅濟麗科程。今春玉輅過其地。是日黃流酹爾塋。扶植斯文功最大。黌庠遺敎誦絃聲。</text>
<title>挽孫孝登 鍾泰</title>,<text>凝川豪士晩坡翁。詩酒風流一夕空。富貴如雲貧賤樂。生涯七十九年中。雲江樓下水長流。七里淸風百世悠。堂有琴書臺有釣。遺之孫子作箕裘。金州鄕飮子爲賓。筋力彊康百拜頻。十六年光如夢過。蘭書忽報九泉人。</text>
<title>辛巳元日詩</title>,<text>茫茫宇宙寄生身。百歲才餘十五春。天下好書多未讀。世間豪士少相親。吾衰不復周公夢。巷陋殆同顔氏隣。栢葉三桮和氣發。閒梳白髮坐淸晨。</text>
<title>和金生致受 鎭祜 壽親詩韻</title>,<text>九耋慈親尙在堂。翁如孺子氣陽陽。功名富貴風雲晩。泉石煙霞歲月長。牀下子孫皆謝寶。座中賓客捴荀香。生朝更進無疆祝。願上年年此壽觴。</text>
<title>寄趙進士 忠植</title>,<text>相送蓮池上。安知歲月移。今年春又去。何日是歸期。家鄕徒夢想。朋友或書音。忘憂誰勸酒。感物獨成吟。其邦水土美。其人風俗淳。久旅能無恙。天地好生仁。吾生八十五。君年七十四。顔貌幾相忘。悠悠千里地。</text>
<title>芝谷洪進士 淳學 挽</title>,<text>仁厚全心性。溫恭見氣像。不求亦不忮。守拙以自養。簞瓢空安樂。方冊對賢聖。詩禮傳世業。貧窮順天命。春秋八十五。生世非不久。所嗟吾道衰。時運値陽九。而余同庚者。况復瓜葛聯。惟有後死悲。相期于九泉。</text>
<title>白雲歌。贈趙雲樵 錫龍。</title>,<text>白雲之山何嵬嶷。白雲之溪深莫測。扶輿磅礴以鍾氣。巨靈贔屭以專力。洞陰之神𦤎奧區。洞陰永平古號 乃在靑城之東北。靑城抱川古號 麋鹿成羣心性馴。虎豹遠遁爪牙匿。谷鳥嚶嚶兮相呼。川魚潑潑兮自得。木實秋熟自落來。或如砂丹或漆黑。山有茯苓脂爲珀。山有樝棃酸如杙。上棟大木匠氏梓。勁幹良材弓人檍。周禮弓人取柘檍 石間蜜蜂皆細腰。巖際仙鼠多服翼。榛無齧木肆毒蝮。渚無含沙射影蜮。古有仙人棲巖穴。琪花瑤卉頗栽植。九葉三椏服不死。九莖三秀飢可食。半畒方塘活水來。下種太華玉井薏。風淳俗朴如太古。泉甘土肥爰稼穡。農夫克敏時不違。載芟載柞抽其棘。春及四鄰耒耟出。南束其畒耕畟畟。高燥下濕相土宜。先種後種穜穉稙。但願年豐多黍稌。石廩高高秭及億。汙邪甌寠俱䆉稏。此壃爾界均稫稄。火耕再易秋無稅。其檿其樜宜蠶織。丁男疾耘飯脫粟。紅女勤績衣破裓。墻下樹桑伐其揚。壃場剝瓜削之副。樵童帶鉤上山頂。饁婦戴筐過山肋。皮日休詩逕盤在山肋 長鑱必具白木柄。䟽屩何須靑絇繶。歲饑拾橡隰有栩。天寒採薪山有棫。松明穿壁光照夜。梱屨織席無休息。牖戶綢繆天未雨。晝茅宵綯乘屋亟。家家養鷄棲于塒。村村牧牛繫之樴。短布犢褌才至膝。赤脚安見着屨幅。日用飮食民之質。治生作業多纖嗇。春獀冬獵農之隙。庭有懸懸鶉貆特。虞人幷驅從狼跋。迹人發蹤指豕刻。豕刻豕跡見爾雅 取彼狐狸爲冬裘。素絲五紽又五緎。山梁之雉時哉時。其鳴角角朱冠赩。豈其食魚必魴鯉。不施數罟與九罭。老者非肉焉能飽。狗彘之畜鳧雁弋。待客別味有藥草。禦冬旨蓄是蘿菔。峽裏生涯皆辛苦。但能食土少貨殖。庶人之孝因地利。竭力耕田爲子職。十月納禾役車休。床下蟋蟀聲喞喞。田祖報賽爲酒醴。歲時進醵俱醯醷。梅漿 山肴野䔩眞淡泊。瓦尊匏酌無文餙。鄕射所貴鵠中帿。里蜡奚取牲設楅。纔有梯棧連濊貊。更無舟車通蠻僰。北魚商從沃沮鄕。南草種來湛婆國。小民所依惟作力。不敢怠荒不僭忒。三年耕餘一年蓄。喪祭皆用數之仂。山行野宿奚擇所。外戶不閉無盜賊。新羅古刹巋然存。凈土閴寂幽而侐。川無輿梁兮木榷。川有隄防兮石洫。三家五家爲聯比。南巷北巷居逼側。君子居之有何陋。百年積累來以德。溫柔孝悌遠鄙悖。忠信篤敬輸悃愊。出門常如大賓見。入里必思黃髮式。戒之勿入茶酒肆。行步安詳不履閾。上仁攸廬隣不孤。疾病相扶喪匍匐。李四張三閒來往。小徑日開茅不塞。淸晨夙興省厥躬。巽羽初鳴聲膊腷。整爾衣冠尊瞻視。敬愼威儀民之則。日開黃卷對聖賢。蠧魚遁逃不敢蝕。希賢希聖聖希天。天地範圍大胷臆。心法道統堯舜禹。嘉猷訏謨臯契稷。觀於海者難爲水。太陽之下爝火熄。朝聞大道夕死可。慥慥迨此疾無革。作善自能求禎祥。爲惡何由逭罰殛。北叟頗識得失理。福倚禍伏等糾纆。頫視山外于于者。有𥌒有𥌒冥擿埴。坐井觀天天非小。彼乃筦窺而蠡測。巫覡僧尼異色人。斥之同於頑讒堲。摴蒲博簺最可禁。又有深戒三不惑。鄕隣有闘可閉戶。吾何畏彼之狠愎。豺聲豬目烏喙人。甚於蛇蝎甚蟊蠈。白鹿洞規藍田約。月朔一會相儆敕。治家莫要乎勤儉。處己莫切乎謙抑。𤱶畒艱難多㤪咨。朝廷長短都含嘿。三緘愼言金人戒。四勿復禮孤軍克。有過則改謗無辨。赧然自責而自劾。矻矻窮年披百家。昌黎文章汗籍湜。却將烟霞自怡悅。或恐富貴來相逼。不過一枝捿鷦鷯。誰知小灘下鸂鶒。明月淸風興不盡。泉聲岳色樂無極。三釜之瀑禾積淵。皆永平地 龍老眉翁名不泐。金水勝區知不遠。蓬萊石峯留筆墨。有時手拄木上座。竹杖 足着不借高巘陟。萬紫千紅發榮時。冠者童子詠歌或。緣溪苔痕染鞋襪。入林花香滿衣襋。可愛嶺上歲寒松。落落蒼蒼保勁直。春晩正當採蕨薇。地寒不宜種薝蔔。上山自有雙蠟屐。笑他銀鞍黃金勒。犬吠新客驚素昧。鷰尋舊主喜相識。空谷人聲跫然喜。握手相對靑眼拭。老夫久視人間世。氣朔盈虛二百扐。滄海三變爲桑田。天上白日中則昃。故人盡歸九泉下。念之何能不傷衋。惟我老友雲樵子。鬚眉皓白躋壽域。招隱還作反招隱。十年離別情惻惻。君自獨寐勞夢魂。我欲奮飛無羽翼。時有詩句兼書牘。春樹暮雲空緘憶。安得膏車兮秣馬。從子乎雲之崱屴。羲農邈矣迷所如。鳳鳥不至麟野踣。</text>
<title>追和趙德谷 承肅 敎授亭原韻 德谷。麗朝扶餘監務。革命之後。隱居守義。少師鄭圃隱。晩與吉冶隱同去就。</title>,<text>罔僕初心早退居。篁林茅棟至今餘。圃師冶友同淸節。百世名垂史氏書。</text>
<title>追和周菊潭倡義韻</title>,<text>靑山與約白鷗盟。希瑟鏗鏗古調鳴。誰識書中藏萬甲。君臣義重一身輕。所居舞沂里。故用希瑟字。</text>
<title>蔡生 東勛 晬日賀詩</title>,<text>壽母能言生我時。今年六十一回期。門懸蓬矢如初度。身着萊衣作小兒。家室和平久同調。子孫孝敬盡良知。舒長化日無涯世。書在於丌酒在巵。</text>
<title>次盧漢若 佖淵 追慕齋韻 盧君新作墓室于其高祖樂齋墓下。遣其子相益請余爲詩。</title>,<text>松桷數間墻數尋。百年追慕孝孫心。春秋祀饗誠非懈。祖妣神靈肅若臨。一道淸泉通爽氣。千章古木護幽陰。頌騰行葦歌花樹。秩秩其筵濟濟衿。</text>
<title>曉坐</title>,<text>宿雨新晴暑氣除。梧桐淸露葉鳴初。老人無睡仍晨起。閒對南山白髮梳。</text>
<title>金都事 奎應 晬日韻</title>,<text>老能如少是眞仙。耳目聦明牙齒堅。覊宦久於天北極。故園逖矣日南邊。弟兄相憶中秋月。子姪同來漢水船。晝錦還鄕何太晩。家人藏酒待年年。</text>
<title>送冬至副使石山金君 益容 之燕京</title>,<text>君作登高賦。吾爲送別詩。曷云道之遠。三月是歸期。</text>
<title>感恩 壬午</title>,<text>子𨙒去年二月爲陽智。以其路遠不可離側。還官呈遞。上特命移拜果川。爲老臣年至九耋故也。天地生成萬物春。吾王聖德軆其仁。姬文善養身親見。恩愛優於一老臣。</text>
<title>挽金士衡 履杓</title>,<text>山南一千里。我識子之心。超脫塵埃界。優遊道藝林。蘊如藏櫝玉。祥不躍爐金。七十年間事。窮猶樂處尋。一鄕稱善士。虛老理難諶。詩書遺之子。家風衆所欽。斯人不復見。大暮何沉沉。鄒魯儒風有老成。商山盛族古家聲。七旬未遂功名志。十世相傳孝友誠。夫子屢稱顔氏樂。何人復作董生行。從今千里音書絶。慟矣無由起九京。</text>
<title>賀安注書 孝濟 家慶晬宴韻</title>,<text>南極老人獻壽巵。東嵎化晷又舒遲。是年壬午端陽節。其日丙丁初度時。天上麒麟七晜季。榜中龍虎二男兒。高門昌熾從玆始。鄕里相傳頌禱辭。</text>
<title>學稼亭重修韻 南秋江亭在宜寧。</title>,<text>二六貞臣相後先。義均死日與生年。豆籩舊院空縈草。杖屨遺墟久鎖煙。孤竹淸風噓不盡。秋江明月浩無邊。名亭復起闍山下。緬憶當時濁酒筵。</text>
<title>挽李生 尙斗</title>,<text>嗟我雙峯子。固窮七十年。年衰學不衰。矻矻窺陳篇。擩染鄒魯風。優入屈賈室。世間無攀援。林下有遺逸。淸雅涵虛詩。瀏亮龍華賦。藏之在箱中。覽輒如相遇。豈意今春書。遽作終天訣。嗟我雙峯子。布衣而泯滅。</text>
<title>敬次趙氏兩世贈職韻 參奉俊男贈承旨。宣傳繼先贈兵參。</title>,<text>巴山高行少同倫。父子無難幷殞身。蠢爾南蠻猶服義。嗚乎西塞又成仁。綱常萬古風聲遠。旌贈三朝歲月新。雙閣巋然臨下土。牖間虛死幾多人。</text>
<title>送孫學士 相馹 之任梁山</title>,<text>月城家世讀書人。通籍金門三十春。千里浩歸蠖屈久。一朝幡起龍光新。明時感激登瀛日。白首怡愉奉檄辰。漢代試才先外補。龔黃治理在仁民。</text>
<title>次兵曹參判辛公 礎 影幀移奉韻</title>,<text>宣廟癸未。尼湯介陷北道六鎭。上命忠烈公劉克良及辛公討平之。其後上追念前功。命畵諸功臣像。賜劉公之子在平山者。是歲辛公後孫之居靈山者移奉其先祖影幀有詩。次其韻。策勳當日最居先。遺像至今三百年。漢代功臣盟泰礪。唐家良將畵凌烟。桓桓英氣生南服。曁曁威容鎭北邊。不翅雲仍瞻慕感。無窮永世大名傳。</text>
<title>寄鄭同知 夔和</title>,<text>雪塞空山晝掩扉。回頭八十六年非。少時不學今時悔。當世無名後世譏。烟鎖傅巖天帝感。春生顔巷聖人依。貞元一理無竆極。誰識乾坤動靜幾。</text>
<title>遣悶</title>,<text>華夷交處漢陽城。震地轟天大砲聲。萬國通商金粟死。四郊多壘棘荊生。中原將帥覘虛實。今日朝廷樂太平。哀痛斯文幾喪也。先王之道有誰明。</text>
<title>生朝有感</title>,<text>萬古綱常父子親。人情天理本乎仁。樂莫樂兮具慶者。悲莫悲兮永感人。我有此悲無此樂。生不如死我生辰。</text>
<title>題麥溪崔氏壁</title>,<text>高門昌大歲千餘。卜築玆山自國初。八世九旌忠孝烈。五男一藝易詩書。林園秋熟燕秦栗。石澗天成鄭白渠。友睦家風遵勿替。茅茨聯比舊田廬。</text>
<title>次白注書 南道 韻</title>,<text>擇里仁爲美。芳隣有幾家。須尋顔所樂。毋失惠之和。居人生理薄。盡是賣薪家。孤客無誰語。閒依木養和。</text>
<title>人日 癸未</title>,<text>何人不得此靈辰。無愧靈辰可謂人。嗟我人斯毋自棄。厥初均是降衷民。</text>
<title>過李畊雲墓</title>,<text>荒隴一孤墳。十霜草已宿。寄語前村人。戒之勿樵牧。</text>
<title>題愧喜子孝行錄 金萬彧</title>,<text>天畀四端仁屬元。人修百行孝爲源。哀哀罔極終身慕。此子眞知父母恩。</text>
<title>次淸安李氏旌贈韻</title>,<text>兩世雙旌爵秩尊。山南多士頌公言。聖君恩重頒麻日。孝子名高綽楔門。好學眞工模楷在。惇倫質行典型存。風聲遠樹淸安李。是祖之賢有是孫。</text>
<title>挽尹承旨 致賢○七首</title>,<text>月汀名祖是孫賢。玉潔氷淸金石堅。七十年間閒事業。求之自己聽於天。玉署銀㙜寵若驚。明時幸遇一千淸。安知命路還多舛。白首蹉跎志未成。擧世滔滔是桔槹。迷於名利競錐刀。城西白屋門常閉。馬跡車塵耳外囂。藹然和氣接人時。忠厚之心敬愼儀。况復愛君憂國意。形於其色溢於辭。五男歌瑟未分庭。籯乏黃金案有經。玉樹芝蘭終彙茂。天人相感影隨形。片心如水澹相通。千里長江一味同。無事而來無事往。共談明月與淸風。視我何殊骨肉情。尊如嚴父愛如兄。泉㙜相見知無幾。恐負平生托子誠。</text>
<title>移居 自麥溪移居寒泉</title>,<text>覆載之間半面圓。彈丸也似是朝鮮。雷風安得同千里。日月無由照兩邊。精 息名 能塡海多平地。愚可移山大一天。我本東西南北客。不知何處又明年。</text>
<title>責己 甲申元朝</title>,<text>大果蓏中一贅疣。人間歲月水東流。君恩未報生何補。吾道無傳死且憂。虛老見前三萬日。沒名身後幾千秋。兢兢履薄臨深戒。畢此餘年寡悔尤。</text>
<title>卽事</title>,<text>歲時來拜人。半是鬚眉皓。不知已年高。還驚少年老。</text>
<title>次金生 琦浩 回甲韻 琦浩以九月生朝祭禰。依朱子事也。</title>,<text>露怵霜悽秋復春。㷀㷀孺慕以終身。生年忍見劬勞日。沒世能忘怙恃人。風樹聲中悲痛倍。蓼莪詩上涕洏新。重陽佳節黃花酒。不醉無歸助祭賓。</text>
<title>次吾川卜居韻 金祖喜</title>,<text>茅廬蕭灑掩蓬門。太古山中絶俗諠。耕讀漁樵眞事業。膏粱繡黻揔塵根。牎前松籟泠泠韻。枕下泉聲混混源。南國素多文學士。畢翁儒敎尙遺存。</text>
<title>輓許淳百 贊</title>,<text>鄒魯之鄕詩禮門。竹庵玄胄默庵孫。家風世世戒無忝。永作箕裘垂後昆。質勝於文實若虛。不求聞達不求譽。人間寵辱皆身外。有酒盈尊滿架書。澹㙜不至武城室。伊昔聞之今復見。杏樹壇前花樹會。山厨蔬果官厨膳。我長於君君少我。君宜哀我我哀君。難諶者彼蒼蒼者。斥苦歌成涕泫沄。</text>
<title>次鄭同敦 夔和 韻</title>,<text>更活十年便百年。春風秋月浩無邊。神仙秖是長生者。不在於山不在天。</text>
<title>黃海監司姜尙書 蘭馨 贐章</title>,<text>觀察廿三州郡縣。正卿崇秩老成人。明廷咨曰循良吏。西土哀哉悴困民。肯載欝林一片石。應還合浦昔年蠙。福星幷與文星照。何有今時化理新。</text>
<title>贈別趙應元 鏞▦</title>,<text>竆且益堅白首心。塵埃迢遞舊園林。笑翁家世貽謨遠。冥老鄕邦慕德深。誰識鍾山經火玉。耻爲昆冶躍爐金。而我嘗聞君子戒。氷淵如履又如臨。經火玉。指庚午發告事。躍爐金。指辭賞職。未言先笑好顔開。離別居然歲再回。空谷白駒千里客。東籬黃菊九秋杯。有誰能識荊山璞。從古難爲匠氏材。蘿帶葛巾塵不染。故山南望意悠哉。</text>
<title>兒子晬甲 甲申十二月二十八日</title>,<text>我年八十八。汝年六十一。今日汝回甲。明日我生日。而我無一樂。於汝有一懼。藐孤曾孫子。明歲將就傅。以此爲善懷。生亦我所欲。淵氷戒勿墜。乃可啓手足。生涯是文章。世業惟淸白。我言實非耄。信之如金石。</text>
<title>贈盧學士 泳敬</title>,<text>乃祖之賢有是孫。家風世述大儒門。超遷玉署非常調。陞擢銀臺又特恩。何敢委身離左右。不遑將母奉晨昏。知應晝錦還鄕日。賓友姻親酒一樽。</text>
<title>輓盧僉樞 佖淵</title>,<text>久視人間世。親知盡九京。君亦年旣耆。於我則後生。忽焉先朝露。㐫音一何驚。相愛廿二載。千里一家情。况復托二子。難弟而難兄。兄已爲侍從。弟亦學業精。有斐菊潭翁。永世垂家聲。是孫繩其武。沒身保善名。事親能爲孝。奉先益殫誠。忠厚天性全。謙恭家法成。賀語相斥苦。生老死升平。</text>
<title>河江界 兼洛 晬宴賀詩</title>,<text>豪爽英姿矍鑠身。胷藏萬甲氣如神。生於偃武修文世。老矣敦詩說禮人。擁笏佩符諸子弟。肆筵授几衆朋賓。桑蓬初度由今始。餘慶餘年又日新。</text>
<title>挽姜相華</title>,<text>純實之姿謹飭儀。謙謙自牧敬爲基。魯無君子斯焉取。冥老遺風百世師。嘉乃朝聞夕死心。暮年千里遠相尋。少三十歲先長逝。老淚那能不滿襟。</text>
<title>誨盜歎</title>,<text>破屋不曾有外門。疎籬未足補頹垣。暴客持兵直入內。威脅婦女使勿喧。竆搜箱篋無所得。聚首失心相與言。意謂宰相守令家。錢財珍寶無不存。若知空乏至於此。悔不向他富民村。</text>
<title>次考槃亭韻</title>,<text>東岡金文貞公書室。舊在星州修道山考槃洞。壬燹燒毁。今其祀孫書林。與一鄕士林。重建茅屋數間。贒師賸馥百年香。杖屨遺墟復構堂。宗族鄕鄰相聚會。山川草木並輝光。家庭學術能無忝。鄒魯遺風戒勿傷。夏誦春絃斯可矣。人間寵辱付穹蒼。</text>
<title>蓮城衙中。次鄭雲岡板上韻。丙戌</title>,<text>修理山西近海門。堂名淸水是東軒。空庭晝靜禽相語。外戶宵開狗不諠。比屋皆封忠孝烈。三農俱利隰塍原。吾君赤子將何保。仁政先推老老恩。</text>
<title>祭星湖墓有感</title>,<text>濱海瞻星里。先生杖屨鄕。昔爲絃誦地。今作草萊塲。</text>
<title>所見 二首</title>,<text>地狹民人少。山居又水居。田租其可减。海賦莫能除。庫乏錙銖蓄。倉無斗斛儲。三登猶哿矣。不熟復何如。望海亭東淸水堂。堂存亭壞昔人亡。三株文杏千年砌。萬朶紅蓮十里塘。庠舍絃歌何寂寞。官樓皷角自尋常。居民蔑有百金産。耕者勤耕桑者桑。</text>
<title>不如歸</title>,<text>無民無位此身微。古佛之名自取譏。尊有淸酤春渾渾。盤登細鱠雪霏霏。老臣忠愛餘生短。聖主恩私曠世稀。可笑三旬不家食。穉孫况復憶遄歸。</text>
<title>次柳石圃 鎔 韻 二首</title>,<text>俗人爲訪山人來。溪柳巖花石徑苔。野䔩村醪開口笑。一天和氣屬恢台。知時好雨暮春天。甽澮皆盈曲曲川。坐見西鄰耒耟出。牧人况復占豐年。</text>
<title>次文簡公蒼石李先生 埈 延謚韻</title>,<text>夫子文章煥有光。厓門密契在興陽。公本興陽人朝廷象德宣美謚。南國尊贒播烈香。當世薰陶儒化盛。後人觀感道心長。四方嘉客焚黃夕。窄窄商山一小鄕。</text>
<title>北靑使君之行 申轍求</title>,<text>節度營前靑海頭。關山千里路悠悠。黎元久待龔黃治。皓首初分堯舜憂。嶺北琴堂布春令。城南詩社减風流。吾儕誰任君民責。作郡方知聖渥優。</text>
<title>送黃澗尹使君 滋命 之任</title>,<text>白首寧堪吏事勞。飢來驅去奈難逃。輕舟歸後應如舊。氷檗淸名此世高。不下琴堂草上風。民之杜召士文翁。知將家政移官政。秪以至仁行至公。定知瓜熟有前期。離別如何歲暮時。東閣梅花寒未着。好敎春脚去無遲。</text>
<title>挽朴判書 孝正</title>,<text>五色斑衣白首兒。天倫一樂趨庭時。盡歡啜菽斯爲孝。風樹終身不洎悲。甲名高唱五雲中。多讀書人竟不竆。耆社仙班仁者壽。天官華選位之隆。從少交遊淡如水。道相若也年相似。不遺一老在人間。今後伊誰哀我死。</text>
<title>朴新庵 連弘贈職次韻</title>,<text>千尺勁松欝翠蒼。忠臣標格歲寒彰。孤軍敵愾無強寇。壯士歸心自近鄕。當日除官先激厲。百年追爵復輝光。朝廷倘錄勳家裔。誓在長河一帶黃。</text>
<title>訪東谷鄭君 顯念</title>,<text>山深齋靜日遲遲。躑躅牧丹初發時。同本紫荊兄弟萼。滿庭玉樹子孫枝。多情勸我三盃酒。匪報酬君四韻詩。此是先公遺愛地。來之以德世居之。</text>
<title>次趙明可 性忠 懼庵韻</title>,<text>道不遠人豈遠求。求之卽得與心謀。存誠神竅常明徹。作德靈臺自逸休。暗室孤燈如電目。方塘活水有源頭。顔云四勿曾三省。希聖希賢在進修。</text>
<title>和朴以道壽親詩</title>,<text>三子九孫獻壽辰。吉人爲善格仁旻。餉年雖卲身非老。生歲如初命亦新。山採溪漁惟適意。晝畊夜讀可安貧。六合桑蓬無所事。閒閒歌詠太和春。</text>
<title>過海州首陽山。聞上有淸聖廟。馬上口號。用成學士 三問 韻。庚子</title>,<text>彝性人人有是非。綱常况復亘天輝。如何六七賢君國。獨使夷齊餓采薇。</text>
<title>訪舟巖獅峴宗人 珪 居</title>,<text>鼻祖孔巖共一門。雲仍離析似疎恩。幽居會近松間詠。好語相逢菊下罇。舊業詩書尙傳世。方興林木自成村。囂塵不染靑山色。消盡人間夢想煩。</text>
<title>九月十五日識感 先妣忌辰。外不與祭。</title>,<text>牎外曉霜寒。牎間曉月白。如何風樹聲。明發坐孤客。</text>
<title>大橋見韓百拙 益相 淸白碑</title>,<text>玉立寒溪石。韓公去思碑。我來十載後。民曰無諛辭。</text>
<title>江上</title>,<text>一葉輕舟勢若豪。西風驟起作驚濤。行人爭涉印須友。故作傍觀上高。</text>
<title>送別靑華子 沈履喆 移居丹陽</title>,<text>皓首挈家丹峽東。塵城萬事水雲空。人情豈欲離鄕遠。天意應憐到老竆。里巷歌謠從俗可。兒孫詩禮與誰同。定知明月子規夜。京洛衣巾一夢中。</text>
<title>芹泉尹丈 鍾濂 以詩遺社會。余晩往追步。</title>,<text>自笑迂疎還自娛。出門猶是世情無。老來憂患書盈架。春後寬閒酒在壺。俗子勸人鞭可也。先生謂我奕賢乎。豊年野蔌眞安樂。非爲玆筵一哺徒。</text>
<title>輓許悔溪 煜</title>,<text>邦人識文敬。詩禮在其門。七十年間事。遺之子若孫。千里相交誼。十年相別情。重泉將幾劫。此世更難幷。季方覊宦久。從我日相尋。昨曉揮洟語。吾兄有惡音。</text>
<title>漫吟</title>,<text>圃老農師一未知。仙方佛法兩非爲。淸朝十載君臣隔。樂歲三春婦子離。心藥自能治客疾。腹書那得救兒飢。靑雲可力天無命。白日奚私地有時。</text>
<title>和宗人 坤 晬宴韻</title>,<text>二月龍門和氣生。一春和氣一家情。人間壽考無難得。天上神仙不願成。晜弟團圓共聯榻。兒孫羅列迭稱觥。山林眞樂餘年富。讀盡羣書滿架橫。</text>
<title>次趙斯文 性弼 韻</title>,<text>晩來一見卽相親。千里嶠南漢北人。誤落風塵爲客遠。喜從山野得朋新。笑翁院宇空懷古。寒老門墻恨隔晨。休說萍鄕離別恨。前期留待早梅春。</text>
<title>和呈李南沙 秉祖</title>,<text>斑衣繪純祝春秋。琴瑟塤箎共一樓。吉日庚辛重九後。生年甲子一初頭。璿源世德餘先蔭。璧水儒名出俗流。虛老人豪豈天意。矧君求福異人求。</text>
<title>次丁錦圃 大栻 晬日韻</title>,<text>詩酒風流度六旬。却將詩酒作生辰。白衣始出明時遇。朱紱方來晩福因。歌爲慕親兼誡子。饗仍禮婦更娛賓。鄕隣葱竹今餘幾。未可無思洛社人。</text>
<title>贈別冬至使李尙書 承輔○四首</title>,<text>行人西出塞。奎彩暎紅氊。王命使乎使。畏天三百年。我欲說幽燕。幽燕曾未見。惟聞道路長。日出車輪轉。節使年年去。行歸自有時。老夫情甚弱。猶復問前期。季子觀周樂。洋洋雅頌聲。王風雖已變。千載有遺名。</text>
<title>輓李酒隱 承民</title>,<text>幷世生丁戊。君後我一年。結交今已久。自從弱冠前。早世俱孤苦。含恤相愛憐。各有一同己。四人形若連。而我失卯君。君友季方賢。逼側城西巷。無時不比肩。憂患猶談笑。貧竆亦樂天。七旬官一命。依舊布衣然。桑楡景翳翳。嬴博葬纔遷。托我銘其竁。不覺淚漣漣。幸有孤孫二。所期成就全。次男又抱子。何憂守舊氊。以此慰心意。庶幾壽益延。相見未三日。忽聞痰塞咽。明朝往執手。已矣難可痊。老人之歸化。疾如矢發弦。爲誰絃不斷。從此榻長懸。桃李爭春色。楊柳綠縈煙。新物正如此。寂寂掩關玄。悠悠人世事。所差死後先。</text>
<title>追和許沙斤 玧 回甲韻</title>,<text>桑蓬初度又今辰。孺慕秖應百倍新。琴瑟同調黃髮婦。塤箎相和白眉人。少時宦業成粱夢。晩歲生涯付麴春。忠孝傳家先訓在。子孫勉勉相親親。</text>
<title>丙子元日有感</title>,<text>丁巳十二月小盡。哀哀父母劬勞日。是日七十九周天。二人不在空含恤。耿耿不寐到天明。居然歲正月之吉。受天付卑承天恩。加我齒一而爵一。自顧無德又無才。心如集木惴栗栗。縱欲報君報何由。歲不我與嗟大耋。永矢竭力道不離。無忝爾生此生畢。</text>
<title>輓趙都正 錫麟 七絶 三首</title>,<text>頎然形貌渾然性。淸白家風詩禮門。九秩遐齡三品爵。承承諸子幷諸孫。三難兄弟季方在。一入山中迥出塵。不耐生離况死別。白雲深處白頭人。君始弱冠我十七。論交龍院讀書秋。高門五世身親見。到此何如涕不流。</text>
<title>次盤谷書室韻 尹仁錫</title>,<text>山水有如李愿居。移家新築數椽疎。千年地秘羅王國。百世人尊晦老書。玉笛聲來絃誦際。金雞唱罷寢興餘。竹苞松茂桑麻長。不覺塵間歲月除。</text>
<title>次慕德齋韻 李圭一</title>,<text>齋以德名特筆書。大人之學入門初。心身先正誠爲本。孝悌敦行力有餘。海國雖云月城遠。鄕黌不與玉山疎。道在於明明在我。赫赫中天白日如。</text>
<title>次鄭承旨 鍾學 回甲韻</title>,<text>桑蓬初度介眉筵。天壽仁人理必然。追慕二親悲痛倍。遙思羣季夢魂懸。功名期致靑雲上。歲月浸尋白首邊。有子有孫兼得祿。銀臺伴作六神仙。</text>
<title>次智異山人慶壽詩</title>,<text>身見國家七聖神。閒中日月化中春。展親寶玉雙擎出。方丈山南晝錦人。</text>
<title>次權敬之 緝 晬宴韻</title>,<text>十世相傳慶壽筵。六旬偕老又天緣。蒔花種藥煙霞繞。漁水樵山歲月延。杖屨逍遙無外事。簞瓢安樂有餘年。趨庭二子爲詩禮。復振家聲理必然。</text>
<title>和宗人 嵃 回巹韻</title>,<text>親迎 去聲 于玆閱六旬。當時十七歲庚辰。吾宗積德由先世。今日餘慶 居康切平聲 在後人。南極老星呈瑞曜。上元新月作佳辰。溫良豈弟求多福。子壻孫曾獻壽茵。</text>
<title>賀權生 在衡 壽親詩</title>,<text>愛君誠孝本乎仁。營辦華觴爲此春。聖世太平開壽域。天倫一樂具雙親。桑蓬設戶生年舊。蘡薁登盤節物新。閥閱古家餘慶蓄。自求多福不求人。</text>
<title>次洪進士 炳宇 修墓韻</title>,<text>嵯峨 山名 山色鬱嵯峨。堂斧如新綠覆莎。昭穆同塋年代遠。雲仍奉祭禮儀多。不待陬曼問冥漠。寧敎秦誗筮眞訛。險途千里堪重繭。非極其誠歲事何。</text>
<title>吳處士 鉉正 晬甲賀詩</title>,<text>翁年六十一回春。氣力還如少壯人。顔氏簞瓢無改樂。董生耕讀不憂貧。子孫承襲箕裘業。宗族相依袒絻親。閥閱家聲應復振。必於天理質於神。</text>
<title>次復莪齋韻 周都正相炫</title>,<text>孝子事亡如事存。終身孺慕不忘恩。森森松柏攀號淚。皎皎星霜陟降魂。剡薦三登聲望重。旌招再至職名尊。蓼莪詩上偏多感。新築齊廬倚墓門。</text>
<title>識喜</title>,<text>父子一身骨肉親。天經地義行同倫。良心今世猶前世。彝性凡人類聖人。童幼能知七情愛。孝慈亶出四端仁。融融和氣愉愉色。至樂無如具慶辰。</text>
<title>輓李僉樞 世凡</title>,<text>英年塲屋擅詞章。百戰頭鬚白變黃。玉葉金枝根柢遠。雪翁眉老淵源長。八旬上舍猶恩賜。三品中樞又寵光。遭亂分離仍永訣。一生情愛可能忘。</text>
<title>贈李南叟 炳老</title>,<text>吾聞玉島箍圍然。浮在洋中石一拳。螺蛤雖多猶待賈。鹵塩至賤必論錢。家庭詩禮從誰敎。夷服卉皮循俗穿。今不早圖悔無及。長安卽日漢都遷。</text>
<title>贐韓尙書 敬源 冬至使行</title>,<text>昔爲副使臣。今作上行人。中國聲名大。明君簡拔親。老年健於少。冬月㬉如春。遺愛龍灣在。盈塗舊吏民。</text>
<title>贈睦大錫</title>,<text>名家淪落海之濱。寂寂寥寥混土民。易禮詩書承世業。弟兄叔姪樂天倫。同隣賴有能文士。空谷堪爲獨善人。宅近星湖遊息處。遺芬賸馥炙如親。</text>
<title>贈李從吾 秉周</title>,<text>年少稱才器。英名聳士林。容儀不言玉。詞賦有聲金。庠解初登額。臯比亦動心。會須成志業。努力勉來今。</text>
<title>贈李僉樞 寅恭</title>,<text>廣陵山裏逸民居。雲水悠悠樂自如。蒲葉荻花渭濱釣。松風蘿月濟南書。三郞登第遽登瀛。一日香名動上京。優老聖恩推及地。中樞華誥又新榮。</text>
<title>奉和遯愚羅居士 壽冕</title>,<text>淸素家風世守前。百年容膝數間椽。江湖心性悠悠者。文酒生涯淡淡然。誰與曲中論白雪。空敎匣裏老龍泉。幽居恐被時人識。不作畫圖山外傳。</text>
<title>次周處士 煕敬 晬日韻</title>,<text>壽爾六旬以後年。三男長設小春筵。四方無事今天地。千載遺書古聖賢。琴瑟塤箎五倫樂。烟霞泉石一生緣。吉人爲善求多福。要驗將然驗已然。</text>
<title>次梁生 元燾 韻</title>,<text>君有朝聞志。我無先覺知。湖南千里外。安得語後期。</text>
<title>次孝處堂韻</title>,<text>茅簷松桷極蕭然。卜築于今幾許年。洞號由於先祖孝。堂名知是後孫賢。貧能養老耕農敏。竆且修身講讀便。家世相傳弓冶業。明倫善行做人篇。</text>
<title>贈盧生相說相旭</title>,<text>送君兄弟獨凭欄。強把殘盃意未寬。蒜髮今朝愁遠別。芝眉幾日笑相看。山川逖矣各南北。歲月居然一暑寒。千里從師甘自苦。半年歸侍盡其歡。</text>
<title>農窩金處士 斗寬 晬甲詩</title>,<text>五世相承齒爵尊。雲昆又復介眉罇。唐虞日月生長老。詩禮家庭祖子孫。文綉膏粱非所願。烟霞泉石可能諼。善人自是永多福。來葉溱溱大爾門。</text>
<title>次二水亭板上韻 竹泉李判書舊亭</title>,<text>名亭遺址有空臺。臺下寒潮日夜廻。臨水曾聞高閣起。背江惟見小堂開。幽居眞樂書千卷。浮世閒愁酒一盃。西望斗湖秋色裏。秖今古木晩風來。斗湖下廬。黃先生舊居。</text>
<title>蚤起</title>,<text>日無一事夜無眠。神氣淸明志靜專。性本嗜蔬非學佛。病因辟糓似成仙。小哉東土三千里。已矣吾生九十年。天下好書多未見。悠悠歲月逝如川。</text>
<title>同遂安使君韓彥學 鎭庭 宿旅舍 庚子</title>,<text>靑石溪邊舍。丹楓葉落時。故鄕半年事。忘卻五更遲。</text>
<title>遂安白試。示韓彥學。</title>,<text>遼城太守愛風流。豐樂筵開放鶴樓。巖邑百年文士起。郵丞三日酒人遊。雪嫌盡奪溪山色。雲欲全空歲暮愁。自是達觀無物我。當前歡笑卽吾求。</text>
<title>贈新榜進士趙國明 錫龍 歸抱川 壬寅</title>,<text>才子西遊戰藝鳴。杏壇風雪十年更。詩名一榜應無敵。公道今時或有行。鶴髮慈親偏愛少。白眉學士最難兄。還山正趁新元日。和氣團圓滿室生。</text>
<title>漫占魚字</title>,<text>竈有笙蛙釜舞魚。天機在在自成渠。敎人火食無竆患。壽世金丹未信書。販籍十三輕莫減。漕倉千億費猶餘。墦間醉飽誰家子。白日揚揚過里閭。</text>
<title>華陰李承旨 明迪 宅夜會 甲辰○汕樵鄭承旨德和，毫宇李承旨源祚，淡菊申正言佐模，兪正言致崇，丁都事馨敎共賦。</title>,<text>剛怕驕風挾雪騰。隨人一會病猶能。誰敎有酒同歸俠。苦說還山未若僧。坐久寒鍾如舊識。衿虛明月不相憎。梅花早得先春色。爲折高枝寄遠朋。毫宇將歸星州故云</text>
<title>九日社會 乙巳○鄭醇一德和，李洵甫明迪，申左人佐模共賦。</title>,<text>弊履猶存步當車。商量筋力出門初。郵筒酒到江州使。平昌倅柳厚祚送酒債 庭樹聲來永叔書。縱作神仙住平地。還從世界有幽居。癡人謾說蘧蘧夢。不免緇塵日染裾。</text>
<title>柳西趙侍郞 亨復 宅共賦</title>,<text>文章強敵怕神魂。旗鼓森巖對壘屯。一束生蒭高士榻。千金結綠故人門。心如冰雪何須洗。舌有風䨓未必捫。到曉三盃催更進。重裘不煖睡魔奔。</text>
<title>抱川族兄家遇雨二日。酬鄭侯 道和。○丙午</title>,<text>騶徒寡約夜肩輿。椽燭生光雪縞廬。洛社衣冠鄕社屐。官厨魚肉野厨蔬。久從吏卒拋詩酒。暫爲賓朋卻簿書。幾日東遊今日樂。客居還復勝家居。</text>
<title>因贈二族兄 儼，伊。</title>,<text>固竆誰比二難兄。淸白家庭不墜聲。平日何知言偃室。當時惟有董生行。文章虛老非天意。邑里羣居似世情。可笑棲棲何事者。衰年孤寄漢陽城。</text>
<title>和李慈山 源祚○丁未</title>,<text>使君詩句使君政。奇絶三篇奇絶歌。傳與關西新樂府。宣人壹鬱脫沈疴。我無奇字人無問。塵裏生涯獨自閒。官閣春梅傳信早。書中相見李慈山。病情非㥘詩情㥘。世味無如道味餘。不是衰年猶好讀。家中惟有古人書。</text>
<title>明山李丈 灌夏 宅上元會 韓百拙，趙竹下，李一軒諸老皆會。</title>,<text>化晷舒遲不肯曛。氤氳一氣約相分。老人強健靑春戲。高閣喧呼白日聞。世界有如圓滿月。神仙無復是非雲。長安今夜紙應貴。繪畫流傳千百羣。</text>
<title>和許士奎 熽 白鹿洞書堂韻</title>,<text>鄕里衣冠日往還。琴書眞樂托於山。願言無墜名家訓。于室于堂造次間。紅旂黃紙竟無成。綠水靑山便適情。六十年來閒趣味。不爲和者不爲淸。</text>
<title>春草館柳丈 玉鳴 回巹</title>,<text>郞騎白馬御娘迴。十四時年此巹盃。行地神仙偕老在。周天日月幷明來。後生小子猶霜髮。同學先人已夜臺。翁衣黻衣兒衣彩。臘梅春色畫屛開。</text>
<title>西林亭 亭在扶安。縣監趙然明所刱建。</title>,<text>霜鰲背上一高亭。秀色蓬萊萬古靑。羽化天仙魂又夢。風流地主醉能醒。虛明雲日烟霞氣。呈露山川草木形。爲語三巖功力厚。丹楓黃菊幾秋星。趙號三巖</text>
<title>贈別申書狀 轍求○辛酉</title>,<text>星軺俄返釜山館。玉節遙遙又熱河。異域干戈幾時定。中原將帥憶廉頗。</text>
<title>奉別朴安岳 來萬</title>,<text>淸朝字牧選廉公。咨爾卿班地望隆。淮北吏民須汲黯。蜀西人士見文翁。徒勞白首風塵裏。何忍蒼生水火中。黃鳥友聲三月暮。征車迢遰巷如空。</text>
<title>典牲署酬金直長 煕永○李耕雲基鎬，韓紫厓致肇共飮。○二首</title>,<text>踈桐斜日聽蟬寒。白露澄光夜已闌。一束靑蒭縶駒客。千莖白髮廩犧官。崢嶸秋色詩無敵。慷慨風流酒不乾。有限人生無限世。別時容易會時難。跳丸烏兔迅於飛。爲惜良宵故不歸。湖面風來淸几簟。山頭月上照裳衣。忘憂麯糵今生倂。得意英䧺萬古稀。時節炎凉天莫問。小蟲喞喞自幾微。</text>
<title>南沙李癸一 秉祖 晬日</title>,<text>行年六十一重陽。詩酒風流老上庠。君子好逑黃髮老。天倫樂事白眉良。心堅怡悅簞瓢巷。身健逍遙杖屨鄕。力辦玆筵兒輩孝。華觴不斷菊花香。</text>
<title>遙寄石城使君李承臣晬日</title>,<text>聞說生朝倍感秋。黃花不醉卧官樓。他鄕今日誰靑眼。吾弟同庚爾白頭。華萼相輝魂夢遠。蓼莪三復涕洟流。百年偕老兒孫願。餘慶君家是自求。</text>
<title>輓權生 承有</title>,<text>東方高世士。人謂下南翁。有子承先業。於書無不通。春秋與孝經。裘冶而箕弓。遺文在巾衍。可以垂家風。天胡嗇其年。使我慟無竆。</text>
<title>謝尹景佑 致賢 送酒</title>,<text>故人時送酒。和我槁枯形。竹葉頻成暈。椒花更覺馨。雖無穆生醴。自謂不飮故云 願學屈原醒。貧病誰能恤。深情肺髓銘。</text>
<title>和張致甫 錫煥</title>,<text>從古嶠南士。優遊道德林。春宜鏗爾瑟。風可薰兮琴。近日長懸榻。何時更把衿。生涯俱白髮。努力保初心。</text>
<title>觀水樓</title>,<text>川上高樓在。千秋閱幾人。雲將黃鶴去。江與白鷗親。虛閣嫌無主。他鄕喜有賓。悠悠觀水者。彷彿見於身。</text>
<title>李仲執 允祚 晬日</title>,<text>今歲春回昔歲春。老年人似少年人。紅旂黃紙風雲晩。玉葉金枝雨露新。更活幾時爲巹甲。長存此日作弧辰。伯康七十能康健。烏帽白眉樂我賓。</text>
<title>城北 酒隱李民秉，南沙李秉祖，晩樵鄭燾，圓下洪必謨及安生廷植，鄭生應哲共會。</title>,<text>山南城北一牛鳴。好鳥嚶嚶亦友生。萬樹繁陰來灑落。羣峯秀色入虛明。三春呻囈無誰語。四月淸和與子行。擾擾塵間還往者。焉知物外有閒情。</text>
<title>上元 二首</title>,<text>去年上元月。行踏廣通橋。士女煕煕樂。金吾夜禁饒。今夕知何夕。停杯欲問天。鄰雞鳴喔喔。孤燭不成眠。陰雲不見月曉微雪</text>
<title>次李公麟 定會章陵齋居韻</title>,<text>風流踈曠愛文章。始仕爲郞白髮長。象設百年濡雨露。駿奔三月焫蕭香。斧斤日入憂湘赭。筇屐時巡喜茂蒼。濁酒一盃成獨醉。桑蓬舊甲屬靑陽。</text>
<title>次黃孝子 基亨贈職韻</title>,<text>天倫至行篤於親。沒世名褒寵命新。靑史載書光宇宙。黃麻宣誥感神人。于今鄕里稱其孝。自此家庭繼是仁。刺史竟申多士議。風聲初樹聖明辰。</text>
<title>次李南沙</title>,<text>幽居巷南北。逼側與爲隣。誰附靑雲士。相看白首人。何須千日酒。自足四時春。意在無言處。渾然若飮醇。</text>
<title>洛坡柳判府事 厚祚 慶壽詩</title>,<text>位極三公警侑巵。忠君一念便忘私。西厓世德思無忝。大嶺儒風賴不移。綠野早占休退地。蒼生復望起庸時。子孫弟壻俱簪紱。和氣怡聲入壽詩。</text>
<title>竹下崔尙書 遇亨 宅小會</title>,<text>寒後勁松倍覺靑。荻花楓葉幾空汀。百年有限那能住。兩曜無端不暫停。眞率盃樽今日樂。升平歌誦八方寧。遲遲曉鼔盆梅發。一醉一吟還一醒。</text>
<title>履露閣 咸陽盧氏墳庵</title>,<text>密邇佳城見斧堂。白巖山秀蘫溪長。春秋每感天時變。夙夜常思世德光。先祖子孫同里閈。百年桑梓繞園場。屋隅無愧齋居日。追述家風永不忘。</text>
<title>贈李僉樞 寅恭○三首</title>,<text>墦間醉飽世滔滔。所謂伊人志尙高。囂塵咫尺如千里。獨也醒醒不啜糟。皓白鬚眉等綺黃。緋袍紫帶映春光。上庠兒子宜承蔭。餘慶從今日熾昌。中年爲友兩貧竆。淡淡長江一味同。當日焉知今日壽。成周盛際幸逢躬。</text>
<title>和南監役 廷灝</title>,<text>不恥耆年學少儀。君非泰友泰之師。今人莫肯從先進。千載誰能覺後知。夜氣生生山木櫱。春風在在野花枝。相逢已晩相居遠。樽酒開顔復幾時。</text>
<title>次金監役 學秀 兒孫痘後識喜韻</title>,<text>皓首抱玆一小兒。蚌珠麟角未專奇。家傳忠孝要無忝。天賦聰明願不移。心孔夙開猶欲速。身長日益每嫌遲。名門餘慶祈昌大。百福溱溱壽至期。</text>
<title>次李南沙夢中韻</title>,<text>甚惜光陰分寸流。生涯何短世何悠。百年富貴黃粱枕。上界神仙白玉樓。海內弟兄無楚越。卷中師友有淵游。如環物理周而復。水則資車旱則舟。</text>
<title>次李舜擧 喜元 稚子讀書有喜韻</title>,<text>形端氣秀又神淸。識字一千無足驚。物欲未萌先覺覺。家聲勿墜善鳴鳴。丈夫亦喜嬰兒戲。孩子眞知父母情。天俾爾昌而爾熾。太支百世作宗城。</text>
<title>輓李都正 承德</title>,<text>伊昔乙丑春。故人登第日。相見更相親。如入芝蘭室。一北而一南。千里心惟一。不絆名利韁。怡然卧蓬蓽。木石與之居。漁樵以爲匹。美哉宅里仁。遺風慕佔畢。床有聖賢書。皓首窺奧密。鹽車上太行。契需嗟齧膝。天道佑善人。大耋三品秩。玉樹長孫枝。德門餘慶必。以子托於余。余何有儒術。尺牘時伸情。慇懃如面悉。灑淚歌虞殯。忽焉永相失。</text>
<title>次崔竹下病中詩</title>,<text>伏枕猶餘報國恩。平時况敢有其身。人間無債生涯樂。詩酒風流一任眞。</text>
<title>貞徽大妃金氏挽 六首</title>,<text>英孝哲王德合天。貞徽淑女順承乾。二南風化仁爲本。百行源頭孝在先。堯女觀刑戒曰欽。摯妊思媚嗣維音。六宮歌誦房中樂。肅肅宵征喜抱衾。奇珍寶玩帑藏虛。大練麤絺服飾疎。遠佞容姦成內治。令儀棣棣不勝書。銅箭遲遲日似年。金釭夜無眠。靜中賴有縹緗在。前代賢妃共後先。治命有如皦日臨。廞儀同設鮒山陰。至尊號哭天心動。三殿悲哀日色沈。玉露金風素月凉。鈴歌亂動九天閶。芻靈竹馬誠何補。厚夜無晨杳彼蒼。</text>
<title>寄贈趙雲樵 錫龍</title>,<text>白雲嶺上白雲深。雲出雲歸一古今。老驥能無千里志。冥鴻應有九霄心。高山流水琴誰奏。空谷生蒭玉爾音。采采紫芝懷赤斧。頭邊霜雪奈相侵。</text>
<title>次權君▣▣回甲韻</title>,<text>扶桑初日復升天。化旭舒長似少年。謝氏詞章羣季秀。陸生歌瑟五男傳。功名富貴皆身外。壽考康寧卽眼前。更活四旬期滿百。淑人君子福如川。</text>
<title>追和李操翁 基有</title>,<text>沒世竆居德裕 山名 中。山風上九李操翁。寡人欲處存天理。修道心時學聖工。萬壑烟霞朝暮擁。一床書籍古今通。誰知當日嗟哉董。不遇昌黎草木同。</text>
<title>金進士 鳳植 花樹亭</title>,<text>佳城密邇一鷦棲。桑梓松杉雨露齊。花下正憐春日永。酒中偏惜夕陽低。家風世德傳相守。幼子童孫共抱携。特使後人師我儉。不爲丹雘不榱題。</text>
<title>次盧漢若 佖淵 父祖追爵韻 考奉文祖禹壽。俱以孝學贈臺職。</title>,<text>黃麻降自五雲天。兩世潛光一日宣。南國士民觀感地。風聲興起幾多賢。光盧世世述家風。百行源頭實地工。先代儒宗東岳老。後生師表沃村翁。子孫追慕悵居先。曠世恩榮及九泉。人爵元從天爵至。何論身後與生年。</text>
<title>何換亭 周公宰成所築</title>,<text>幽居卜築幾多年。一鑑方塘小檻前。滿壁圖書閒日月。繞庭花竹好風烟。朱門黃閣羞交臂。樵叟漁翁喜比肩。欲識先生淸意味。亭亭秀出水中蓮。</text>
<title>輓趙致養 蘭植</title>,<text>趙君端正人。天生美性質。行年五十五。雍容嚮儒術。一床晦翁書。暮暮又日日。董生自隱居。原子亦空室。缺 情誼以而密。缺 含哀以泚筆。</text>
<title>贈許拾遺 元栻</title>,<text>二五之精太極眞。皇衷均是賦於人。誰能寡慾盆無漆。爾欲全仁鑑未塵。臺閣還羞烏噤久。朝廷相賀鳳鳴新。欲將隻手擎天柱。宗社千秋又萬春。</text>
<title>識喜</title>,<text>霖霪稼穡痒。萬姓憂捐瘠。仁君一言善。如響天心格。晨禜四方門。雲開其日夕。庶幾秋有熟。太倉紅腐積。</text>
<title>輓鄭同敦 夔和</title>,<text>百年曾有約。胡乃遽先歸。豈弟君子行。吾友其庶幾。於人無圭角。處世不脂韋。溫恭其容儀。子諒是心德。治郡輒遺愛。居官必盡職。三子二文蔭。諸孫兼翰墨。日誦聖賢書。歿齒猶不息。爵躋二品尊。壽亦近九耋。了債人間世。安卧靑山穴。賀語作好歌。與之終天訣。</text>
<title>日行</title>,<text>日行日周天。疾於坂丸走。無始亦無端。歲尾則歲首。是月也戊寅。是歲曰乙酉。倐忽瞬息間。行年八十九。此生能幾何。人或謂我壽。少年拜於前。熟視不辨某。况復蠅頭書。三豕與科斗。老馬豈爲駒。散樗亦易朽。斯世已矣夫。夕死可順受。天欲喪斯文。尼父千載後。吾道寄於書。程朱沒已久。南有陶山翁。北有鹿峯叟。眞緖墜茫茫。誰能承而授。異言日喧虺。誰能援以手。如何沮溺賢。隱居耕而耦。如何尙玄人。空自嘆覆瓿。天地春已來。我有樽中酒。</text>
<title>新春</title>,<text>太和元氣四時行。靑帝東來德曰生。萬木發榮風有信。百泉流動雨無聲。昔聞碧海曾三變。今見黃河又一淸。平地神仙誰似我。閒中日月養眞精。</text>
<title>輓章[金益容]</title>,<text>銓衡館閣姓名掄。天餉高年九十春。冷澹門庭無箇事。一生相對卷中人。牙期至契又朱陳。蓮谷乾川昔日隣。詩禮兩家今十世。後來誰有讀書人。</text>
<title>輓章[李廷斗]</title>,<text>眉星世遠道無光。誰紹吾林統緖長。獨有斗湖門下叟。一言勘禮士知方。南麾昔遻客留中。文敬祠前進退同。哭望冷泉寒日暮。何時復覩古人風。</text>
<title>輓章[後學張錫龍]</title>,<text>四朝敭歷一狐裘。三達尊兼也不求。輔國銓銜文兩館。修身經訓冊千𢎥。程門尺雪人爭仰。沂瑟春風我亦遊。大嶺以南湖以北。家家應是折樑愁。</text>
<title>輓章[鄭顯奭]</title>,<text>儒林表準國蓍龜。身享康寧壽耄期。樂道無傷原憲病。著書惟待子雲知。牛刀薄試分憂日。魚水曾歡侍講時。一瓣心香勞仰地。荒原宰木使人悲。先君藻鑑愼交遊。當世期公第一流。遺訓丁寧瑱在耳。後生衰落雪盈頭。卄年簪紱違承敎。三月刀圭蘄有瘳。此日倍增孤露感。強題哀誄涕橫眸。</text>
<title>輓章[後學沈東臣]</title>,<text>先人朋輩惟公在。天不憗遺吾道何。文苑銓衡今輔國。草堂岳麓古名家。二郡治聲興學最。九旬精力著書多。執贄諸生來執紼。丹旌曉月遠江斜。</text>
<title>輓章[後學鄭東箕]</title>,<text>淸朝宿望侍經筵。實地工夫九十年。禮送江郊多士哭。奈何吾道一茫然。</text>
<title>輓章[門生金台應]</title>,<text>大德壽而爵。百年吾道東。適來還適去。朝野慟攸同。嘆息斯文晦。先生已太虛。西望天不盡。坐讀士儀書。</text>
<title>輓章[門人金麟燮]</title>,<text>先生乘鶴上天去。世道如今孰挽回。痛哭竆山山日暮。斯文千古奈塵埃。</text>
<title>輓章[趙相奎]</title>,<text>指南當世啓迷途。蓍蔡王庭領袖儒。身處尊三齒爵德。心懷憂二廟江湖。未施措泰經綸志。各得充河敎授徒。坐了春風如一夢。嗟余蔑識愧終愚。</text>
<title>輓章[張升遠]</title>,<text>二老先生百世師。一天星斗共垂垂。儒宗復得先生世。南士家家讀士儀。韶匀玉帛古人期。案上彬彬亦一治。千載深衣未决案。一經刀尺復無疑。家國身心大範圍。百年元老主恩稀。縱然深袖陶鎔手。康濟山林未敢非。</text>
<title>輓章[後學尹喜培]</title>,<text>草翁家閥赫于東。鴻碩相承又我公。軌做湖廬儒匠鉅。榮叨銓館聖恩隆。模楷盡在文章外。踐履皆從學問中。天假耄年非不厚。於何攷德恨無竆。</text>
<title>輓章[許兢]</title>,<text>十世家風文復起。三尊國老道斯存。嗚呼已矣先生歿。昨夜樑摧夢一番。</text>
<title>輓章[金萬鉉]</title>,<text>寥寥宇內慟何爲。婦孺猶曾識鳳芝。望實三朝輝黼黻。儀文百世辨毛絲。先人舊契箱筍札。弊屋遺芬板繡詩。陪誨湖庠成一夢。國無元老士亡師。</text>
<title>輓章[門生李漢寧]</title>,<text>性老生東國。斯文更煥然。城西驚木稼。誰紹順廬賢。</text>
<title>輓章[門生趙性忠]</title>,<text>山河儲淑日星光。三達彌尊道益昌。經筵啓沃陳堯舜。禮說精微邁漢唐。接人和氣誠心服。示我懼銘訓意長。天喪斯文邦國瘁。公私兼慟淚盈眶。</text>
<title>輓章[後學成采奎]</title>,<text>鳳凰東出君子國。泰和坯樸開先天。哲人降生夫豈偶。於是我見先生焉。山岳挺峙陽休發。奎璧炳絢星維聯。大賢之後遺典刑。草堂家學治平平。叔季陸沈將滅頂。周道鞠盡荊榛塡。先生奮起爲棒喝。跛跛擿埴歸▣連。鄭服箋解皆諱言。倉堂湊合多拘攣。作經恨無因自註。百家紛紜然豈然。道若無文爲虛器。平素製作沈精專。閩洛微言鑰之匙。漣湖的統淵而泉。灝灝哲命宗堯錄。明體適用是大全。不知不疚知不僭。爲待堯夫呈心詮。見在已有九十歲。未來又有百千年。贄正贄疑猶不質。判筆應有如杠椽。冷洞一樊茅茨下。在谷滿谷竆逾堅。道屈身亨神內腴。天錫壽考無疆延。詩非耄言懲受玷。畫宜耆英贊施鉛。優老邦家宸眷重。晉接日講陪經筵。辟雍三席名位敍。退陶十圖心性編。聖恭日躋凝旒聽。所學豈惟答廈旃。然有未究廊廟志。竟抱經濟空回邅。自是行藏關氣數。順寧亦可徵前賢。耿余夙抱嘐嘐志。疾病獨守方壺壖。憶昔邐駕德川日。踵路齎刺行前前。自慚戒綦曾不早。一篙遽阻龍塘船。了翁責文雖非情。董生信息終無緣。托狂絶聽寧不恨。汪然淚注東流川。暮途伶俜期在後。從此更理瑤琴絃。</text>
<title>輓章[後學黃蘭善]</title>,<text>遙承草麓舊家聲。卿月重明道益亨。理義寧須先覺覺。文章能得善鳴鳴。三千委曲追儀註。九十編摩踵自評。荷谷公有儀註記言有自評 萬事如今邦國瘁。暮城秋雨泣羣生。</text>
<title>輓章[門生曺秉萬]</title>,<text>庸語扶人紀。躳行九十餘。羹墻箕子敎。規矩退陶書。道濟蒼生溺。心全赤子初。嗟吾山仰士。主一始終如。</text>
<title>輓章[門人朴致晦]</title>,<text>叔季吾林降大儒。淵源眉老與星湖。千載殘經釐鄭賈。九旬憂國抱唐虞。山立昏衢多士仰。星沈夜簀侍僮呼。悠悠後學無竆慟。冥擿千歧奈此塗。</text>
<title>輓章[門人金興魯]</title>,<text>昔曾絶學幾千期。輩出羣賢彼一時。天地運會扶正𧖴。山川氣淑降英姿。大方詩禮治家範。餘力文章化俗資。工夫活熟爲仁本。事業恢張入德基。字訓揚扢千載秘。士儀劈破百世疑。陋巷一簞尋顔子。淸風萬古聞伯夷。期人孔孟平生志。致君堯舜夙夜思。疏進哲命惟忠悃。書述宗堯寓誨辭。汲引功大甄寒畯。行藏義合息奔波。提撕猥荷誠敬說。依歸深感考槃詩。淵源統緖慚未會。高堅博約慟莫窺。倘來疾病禱已久。全賦聰明老不衰。慘憺士林摧樑慟。凄凉王國喪龜悲。吾道百年嗟已矣。愚生此日倀何之。</text>
<title>輓章[門生許]</title>,<text>道學文章闡我東。宗於草老繼眉翁。兩郡爲治民被化。四方授敎士趨風。耆社名尊年享耄。巖廊望重位居公。門人不勝昌平淚。江漢秋陽贊慕中。</text>
<title>輓章[許愈]</title>,<text>寧道 二字缺 誤。不言鄭服非。宋儒詩云 滔滔此一轍。千載莫能違。先生起海東。奮筆始指揮。士儀十數篇。錯落發幽微。古人如復作。唯諾也無譏。台座臯比儼。耆堂冠冕巍。俯仰無愧怍。百年乘化歸。小子無聞甚。頭白空守饑。日暮道云遠。何由哭寢幃。</text>
<title>輓章[及門生李種杞]</title>,<text>左海文衡重。三朝耆德巍。淵源承正學。謨訓徹宸幃。南士曾函席。西民忽鬻衣。鯫生何所仰。長慟哭公私。</text>
<title>輓章[門人許薰]</title>,<text>雲岡叙筆耀文垣。海外蕭盧證一門。古宅重生華國手。庭槐留得翠陰繁。眉翁力倡古詩書。星順相承又下廬。何幸斯文終不墜。盈箱庸語大鋪舒。熊幡昔日到金官。刑用韋鞭闔境安。燕子樓高觀稼好。黃雲滿地倚欄干。八座華班兩館崇。除書屢降聖恩隆。囊封哲命宗堯錄。白首彤墀拜獻忠。禮經殘缺聚羣疑。賈孔當年枉費辭。一洗疏箋眞面出。畢生精力在於斯。掃盡浮靡筆力勍。麤枝大葉漢西京。陽碑陰碣登門乞。片語堪爲百世榮。褆躳不懈到高年。炳燭工深抑戒篇。位躋一品同寒素。風雨城西屋數椽。何處佳城露草衰。迢迢鸞駕返無期。不遺一老天何意。國失蓍龜士失師。居平每恨隔山川。一退函筵已十年。况復音書從此斷。昏衢獨立涕潸然。</text>
<title>輓章[門生孫翊龜]</title>,<text>天佑箕封降我師。去來關係運興衰。都兪北闕登經席。矜式南州講士儀。陋巷淸風惟古宅。寒泉明月尙餘輝。菲誠未築三年室。今日靈帷再拜歸。</text>
<title>輓章[門生宋度明]</title>,<text>吾黨先生出。斯文未喪辰。黼黻文章士。經筵耆老臣。能斷千家訟。深究百子塵。何敢一辭贊。只聞道理眞。</text>
<title>輓章[門生李翊九]</title>,<text>天降儒宗道所存。聖朝耆德享三尊。眉老淵源推正嫡。草堂家學在賢孫。禮著士儀敦世敎。篇成哲命答君恩。歎息斯文今也喪。四方章甫向誰門。高山仰止景行行。函丈從容卄載強。三秋會講金陵雨。千里趨陪洛水陽。珍重篋書開陋學。炳琅椽筆撥幽光。樑摧棟折將安倣。獨立昏衢涕泗滂。</text>
<title>輓章[侍敎生李壽瀅]</title>,<text>三達尊兼世共推。海東無祿遽乘箕。眉星德學詮誰續。堯舜君民志未施。多士徘遑無考問。聖王咨歎失賓師。顓愚猥忝洪匀鞴。爲世道悲且哭私。</text>
<title>輓章[門生河洪運]</title>,<text>宗堯哲命效丹忱。勉德誠軒早進箴。望重三尊朝野敬。工推一貫洛閩尋。多得英才趨嶺海。已刊儀袠重儒林。追思敬義叨陪地。尙佩銘言警我心。</text>
<title>輓章[門人李璋祿]</title>,<text>東方夫子出。吾道日中天。儼溫元氣賦。渾厚德性全。位崇安貧久。學博講禮先。鋟儀載北軺。贊命進經筵。融貫裁法服。韜晦志受廛。導迷南指乘。迴狂東注川。士林推宗匠。名韁視蹄筌。泰山何崒乎。砥柱獨屹然。粤在金官府。莅民不用鞭。朝廷嘉善績。衣馬以表賢。小子供灑掃。春風函席前。而今安仰止。朝野淚如泉。</text>
<title>輓章[金奎華]</title>,<text>東方休運我公生。道德文章盛以鳴。要開後學宗堯述。爲輔元良哲命成。九旬函丈先知覺。三百門徒幾俊英。微忱縱乏師生分。此日敢忘依仰情。</text>
<title>輓章[門人金奎現]</title>,<text>眉星以後淑諸私。正學吾東我性師。治世經綸廛錄備。開來功業士儀垂。文章貫道追墳典。壽考由仁及耄期。一朝遽抱山頹恨。衣鉢於今更屬誰。</text>
<title>輓章[門生許烒]</title>,<text>先生好學出於天。萬卷之書九十年。所著遺文充棟宇。夜深光氣亘奎躔。經綸籌策滿胷奇。三政篇中可見之。世道多崎終未試。當時識者盡嗟咨。分憂當日牧金州。三月治聲一境優。濟濟嶠南文學士。望風携笈躡官樓。儒臣禮遇特朝端。經幄多年日講官。歷盡淸要登輔國。門庭澹似布衣寒。請額先陵上萬言。一依三恪降鴻恩。至今牲石珠丘在。草老家中有是孫。出入軒屛數十年。偏沾時雨尙蒙顓。我祖幽光多闡發。煌煌史筆大如椽。筮仕南歸丙戌春。先生握手贈申申。那知此別成千古。瞻望西天淚一巾。</text>
<title>輓章[尹炳周]</title>,<text>天爲東方降大儒。位卿年耋德之符。千載徽言徵宋魯。三朝忠悃佐唐虞。侑儀暄廟曾躳攝。敎化金堂且耳濡。嶠外縫章爭涕泗。斯文墜地更誰扶。</text>
<title>輓章[門生李鉉參]</title>,<text>天將降大任。爲是燭衢昏。事一人師在。達三國老尊。講冊焚香案。深衣獨樂園。小子今安倣。悠悠世事繁。</text>
<title>輓章[門生李鉉汶]</title>,<text>河潤波瀾嶽孕精。奎華瑞運降先生。衣冠一代歸淵藪。塗轍千殊作路程。耆耋登筵趨彥博。兒童播說誦端明。黃花白露前秋感。空抱遺書涕自橫。</text>
<title>輓章[門生盧相夏]</title>,<text>河山元氣大賢生。文物吾東復煥明。一心精力千餘卷。九十年中展也成。草翁遺緖凜然風。星老淵源又得宗。聚精會粹無餘事。千古斯文大有功。三載南州大有爲。開吾後覺賴先知。文章德業傾朝野。一代名臣百世師。軒屛晉拜昔何時。親老年來遠不離。有心未就終成訣。只望西天涕自垂。</text>
<title>輓章[門生李命和]</title>,<text>邪說人間擬一治。性之天命作之師。文章法古修庸語。模範參今整士儀。德兼壽考康寧曰。行謹辨思學問之。廊廟儒林俱失望。餘生非但哭情私。</text>
<title>輓章[門生許]</title>,<text>千百由來歲運環。先生挺出盛衰關。斯文厄會悲辰巳。慟哭天涯落日寒。</text>
<title>輓章[門生呂渭龍]</title>,<text>晩拜函筵牖此蒙。立如寒雪坐春風。德兼齒爵尊三達。命質詩書送五竆。析理分明吾道上。律身要得聖經中。後生無祿斯文晦。冷洞秋雲掩碧穹。</text>
<title>輓章[門人許暹]</title>,<text>哭師誰不哀。哀慟惟我獨。視我常如子。曾蒙敎而育。義方先孝悌。淳風尙敦睦。謀道不憂貧。閉戶戒勤讀。平生輔弼計。要在受廛錄。昭晣深衣制。士儀極精熟。天民敬德圖。性理統條目。斯文煥復明。士林皆趍服。卲齡躋頤耄。正品秩崇祿。嗚呼易簀日。居遠未匍匐。欲覩先生貌。遺像淸且肅。欲識先生志。庸語宜三復。何處更親炙。無人與私淑。紼歌菊逸路。新兆占後麓。山斗已無望。小子只痛哭。</text>
<title>輓章[門生宋民用]</title>,<text>東瀛龍隻起。勞力護陽初。帝覇皇王術。天民敬德書。</text>
<title>輓章[門人李命九]</title>,<text>海龍山下屋。黃白降精靈。早被嚴師訓。晩爲聖主聽。文章承草岳。衣鉢仰眉星。鞭革民趍化。束脩士抱經。穩躋三達德。歷事四朝廷。冷井淸如性。春風德潤形。先君雌齒甲。小子泣零丁。論禮分魚魯。臨文辨渭涇。一生違素志。萬事哭丹銘。我輩安依仰。斯文失典型。飛塵凝簡帙。驚葉擁門庭。奔走來多士。禮儀薦五鉶。遺文誰鏤板。獨自淚交零。</text>
<title>輓章[門人權敦淵]</title>,<text>一時儀表百世師。嶺海孤生最受知。泣誦安仁記中語。琅玕遺跡使人悲。</text>
<title>輓章[門人金頀林]</title>,<text>靑丘古道廢。天鍾我先生。百年讀聖書。扶樹斯文盟。前賢所未發。集著盡精明。小子及門日。淳淳舊誼評。鄕洛路脩遠。居然樑夢驚。</text>
<title>輓章[門生尹彝東]</title>,<text>萬轍千歧啙窳世。誰非麟楦幻眞名。聖朝五百年培養。挺出英賢國重輕。宁位渴思胡氏日。講筵眞望叔程時。經綸未售敭顯地。㬥豢仁糠主張誰。城西冷落尙書宅。涵養耄年志彌長。箋剔三千三百字。詔開來學惠無疆。</text>
<title>輓章[門人鄭趾善]</title>,<text>春風函丈席。秋月冷泉門。眉爺同事業。退老的淵源。安貧九十載。著述萬餘言。適來旋適去。關係在斯文。</text>
<title>輓章[門人尹胄夏]</title>,<text>睠彼洛之陽。百花競春光。晨鍾落九衖。譙門闢四方。滔滔聲利海。紛紛閙熱場。吾師此生長。鐵石持心腸。昧爽起盥櫛。永日對書床。先聖由來物。隻身扶顚僵。著書一千卷。袞袞盈篋箱。秋竹希瓊實。萋梧坐飢凰。輔國判書宅。山林一草堂。施爲匡濟策。幾度進帖黃。萬事嗟已矣。後生哭山梁。</text>
<title>輓章[後學盧泳敬]</title>,<text>惟我先生性本然。遺風東魯繼前賢。詩書禮樂萬千語。道德文章九十年。天地入心歸有極。河山間氣轉無邊。後人指點高明處。冷岳崢嶸水月圓。</text>
<title>輓章[門人朴尙台]</title>,<text>貧尤刻勵老尤勤。浩浩胷中萬化原。四海皆宗箕子國。斯文復起草堂孫。唐虞心法挽千古。鄒魯衣冠萃一門。泰山頹矣吾安仰。慟哭靈帷白日昏。</text>
<title>輓章[門人金鎭祜]</title>,<text>蓋世人豪命世儒。茫茫墜緖溯程朱。欲回天地歸皇極。先敎禮儀正士趨。陋巷簞瓢顔所樂。聖朝黼黻益之謨。海國遽然驚木稼。公私無限哭嗚呼。</text>
<title>輓章[門人安禧遠]</title>,<text>邈矣岡眉三百年。環天復降我師賢。修治事業儀廛輯。啓沃規模堯哲編。位極台銓常陋巷。德涵淵嶽盡函筵。嶠人滿灑山樑淚。寒月依依霜草阡。</text>
<title>輓章[門生盧秀東]</title>,<text>夫子降斯世。屹然任道專。功存經濟位。身老敎施筵。星順淵源正。儀堯著述全。非龍楹夢奠。遠邇普含憐。</text>
<title>輓章[門生趙斗奎]</title>,<text>箕師遺範載吾東。奎運休明賦予豐。爲世儒宗文貫道。許身王國孝移忠。經綸縮袖書猶積。敎誨隨材量各充。九十天年辰巳慟。倀倀無復侍帲幪。</text>
<title>輓章[門人趙昺奎]</title>,<text>私淑眉星接退翁。一川明月照長空。仁禮存心通妙契。行藏有道任天公。百代儒林標率重。兩朝經幄寵恩隆。終難做了雍煕世。牖詔來人滿篋中。文明一會聖元年。吾道南來天借緣。湖學難容安定舍。春風如坐伯淳筵。千程負笈無由數。兩度鋟篇未盡宣。墜緖茫茫何所托。冥塗擿埴最堪憐。</text>
<title>輓章[李承煕]</title>,<text>東海奎文朗。南山士望存。著禮徵先聖。竆經荷上恩。三尊齒爵德。百世烈功言。龍亡今日慟。父子識歐門。</text>
<title>輓章[門人鄭載善]</title>,<text>草堂十世復賢孫。爭道京城有法門。位至崇高常自牧。學能博約若無聞。沈潛語孟曾思訣。損益冠昏喪祭文。山頹不但吾林痛。經幄今誰輔聖君。</text>
<title>輓章[門人曺璣承]</title>,<text>破屋數間通德門。聞風百世薄夫敦。眉翁正學淵源大。星老遺芬几案存。刻勵纂經工愈篤。固竆守道德彌尊。直方箴訓丁寧意。縱未承行矢不諼。</text>
<title>輓章[門人尹仁錫]</title>,<text>儒林領袖國銓衡。出處公私樂太平。北斗高名唐吏部。春風和氣宋先生。工於格致人能做。動輒中庸物亦成。已矣山樑安復仰。漢江疎雨淚盈盈。</text>
<title>輓章[侍敎生李敦必]</title>,<text>風於章甫冠朝紳。南國愈多北學人。胷中武庫藏英氣。天上文星幻後身。金陵一爲蒼生起。太宰三辭白屋貧。春晩藝林驚木稼。嗚呼君子道消辰。</text>
<title>輓章[門人金濟䄵]</title>,<text>痛哭先生墓。盥讀先生碑。皇天太冥漠。不憗一老遺。疇壇更寥寥。誰復紹寒眉。獨留著述編。斯文尙在玆。乙枕看堯錄。南儒誦士儀。念昔易簀日。哀我泣縗時。室不三年築。紼無一幅詞。敎曾授十載。恩未報一絲。倀倀今安適。欲言只涕洟。</text>
<title>輓章[門生金道源]</title>,<text>白日西不東。漫漫泣長夜。餘暉在草堂。朗然何淸暇。肆筆箋爾雅。開口譚王覇。士儀十數篇。磊落發幽罅。嘵嘵鄭服倫。瞠然在十駕。好爵均天人。隆譽一夷夏。羣生頻注目。若時贊弘化。吁哉天不憗。俄乎木有稼。朝著失繪絺。士藪頹嵩華。小子悲索居。烏頭力已謝。仰倣嗟今已。哀恨向誰瀉。招些不成章。嗚咽囝號罷。</text>
<title>輓章[權𡎋]</title>,<text>斯文氣數適吾東。九十年工一始終。講讀經筵欽兩聖。疑難禮說牖羣蒙。安貧樂道心無爵。應物酬人已盡忠。泰嶽其頹誰復仰。遐鄕承實盡傷衷。</text>
<title>輓章[侍敎生李鎬根]</title>,<text>江漢滔滔去。頹波注扶桑。樑木已摧折。正氣收穹蒼。斯文隨湮沒。後學共悲傷。念我童穉日。早趍函筵傍。于時德星聚。蓬蓽生輝光。往年又一幸。摳衣升公堂。公猶不遐棄。嘉誨牖迷方。私心多感激。書紳正難忘。已矣今安仰。竆宙杳茫茫。百世猶可俟。吾道竟未亡。</text>
<title>輓章[門生李祥奎]</title>,<text>天挺吾東不世豪。扶持叔季濟屯膏。禮裒諸說圖編煥。書釋羣疑筆法高。百世上尋稀古聖。四方來自誘英髦。嗚呼小子將安倣。西望迢迢霜草臯。</text>
<title>輓章[門人安孝濟]</title>,<text>奕寫陽川閥。先生繼述風。模楷垂草老。槖龠啓眉翁。櫝玉深藏價。壺冰泂徹空。淸貧隨地分。孝友出天衷。講貫三才外。沈淹百氏中。終身抱柳拙。無意送韓竆。陋巷絶輪鞅。衡門掩蓽蓬。看蘼推實學。啖薺著眞工。法服參今古。殘經證異同。精誠形感應。契合動昭融。最績留三考。嘉謨邇四聰。隕天承渥重。超秩到班崇。契活猶圭竇。賢材盡藥籠。著書俟百世。懸帳詔羣蒙。爲祝欞春壽。那知耄耋終。木冰驚鄭老。香瓣哭南豐。自顧駑駘質。同沾雨露功。飮河充鼴鼠。垂翅附冥鴻。大廈摧樑棟。頑陰恣晦曚。如林衿佩集。傾雨涕洟濛。夫子適來去。斯文有塞通。題哀助斥苦。斜日照旌紅。</text>
<title>輓章[門生安孝錫]</title>,<text>吾東嫡學近無聞。天降宗師積力勤。九耋保身明哲老。三朝獻策聖神君。冠裳黼黻經綸手。鍾鼎絃歌大雅文。西望冷泉誰復仰。草堂遺麓士如雲。</text>
<title>輓章[門人盧相說]</title>,<text>東國千年正學明。儒宗當世我先生。无疆壽考仁爲驗。有斐文章道與成。曾爲頹波砥柱屹。那知大廈棟樑傾。飮河未及充其量。此日偏深痛恨情。</text>
<title>輓章[朴昇煥]</title>,<text>奎華煕運又吾東。氣像親承棒下風。一副官箴回散朴。三千士禮詔羣蒙。龍蛇讖夢嗟今歲。樑木悲歌徹彼穹。從此無由春月坐。室廬多窘髩如蓬。</text>
<title>輓章[門生曺璟煥]</title>,<text>竆鄕晩學忝門庭。奉誨孜孜願佩銘。拜讀政謨鋟大策。恭攜禮帙質諸經。道大東方君子國。壽長南極老人星。知應草里先生墓。百世高碑不蝕靑。</text>
<title>輓章[門人趙昇奎]</title>,<text>墜緖茫茫擿埴冥。陽川家裏一燈靑。治民事業經天地。貫道文章煥日星。聖主賢臣嘉際會。先生弟子大門庭。龍亡虎逝公私慟。千里緘詞涕自零。</text>
<title>輓章[後生李圭常]</title>,<text>天生元老應文昌。際會明良輔國敭。隻眼東方關氣數。性齋遺集滿胡床。</text>
<title>輓章[門人盧相旭]</title>,<text>樂道知天九十年。囂塵不到讀書筵。眉翁嫡緖尊嚴敎。草岳高風繼述賢。微妙發揮論四七。難疑辨析禮三千。今焉已矣吾安仰。寒月蒼茫照冷泉。</text>
<title>輓章[門人權泰榮]</title>,<text>性翁氣質賦於天。經術文章九十年。師宗克紹眉星老。世德追承草岳賢。三朝優禮登耆社。兩館崇銜侍講筵。已矣斯文樑折嘆。典型千古有遺編。</text>
<title>輓章[安冀遠]</title>,<text>天降先生吾道東。一團春氣太和中。三條大策經王國。四禮新儀振士風。慟矣如今頹泰嶽。邈然誰復啓羣蒙。如椽正筆光吾祖。分義殊深倍感衷。</text>
<title>輓章[門生李壽澈]</title>,<text>夫子淵源正。眉星曁下廬。皇猷三政策。士儀十篇書。長宵孤燭在。末路泰山如。躋九猶非壽。遺風百世餘。</text>
<title>輓章[門人許埰]</title>,<text>夫子生名世。文衡五十年。循良紆郡紱。承弼在經筵。安定門多士。康成禮有箋。蓍龜方擧世。劒履忽新阡。駕洛宗幫舊。源流百世通。吳中多范族。洛下見程翁。繾追先好。提撕牖後蒙。吾生何所仰。緘淚寄西風。</text>
<title>輓章[門生安昌烈]</title>,<text>望之如奉嶽。吾黨有高師。信道貧猶樂。劬書老不知。經帷贊聖學。海邑化氓蚩。大耋全而去。黃花歲暮時。</text>
<title>輓章[門人安斗馨]</title>,<text>道從羲軒始。禮至周孔備。以心傳心妙。萬古惟一致。註疏多門戶。幅裂路交爭。惟天憂久混。於是降先生。腁胝龍門鑿。竆搜鳥迹述。摑血玉藻簡。操戈晦翁室。何嘗事塗轍。欲傳古人心。積久泉自達。掘井九仞深。上溯一千載。下牖又千載。譬如鏘鳴玉。五聲諧于佩。譬如黼黻功。五彩彰爲繪。智愚共側耳。秦越亦閉舌。以天不以人。鬼神爰可質。儀廛與堯哲。皆在貫之一。苟使擧而措。古今何曾別。二典若可企。三代庶可匹。懷瑾恥自衒。聲氣自上達。聖主經筵儼。聖母簾亦垂。玉音日月明。嘖嘖冲辟師。猗歟誠軒箴。責難式在玆。然猶不變塞。恒如布韋時。所憂惟是道。頤耋志不衰。淵源尋晦退。嫡脈接寒眉。星順下廬緖。至是益闡之。矧是華閥古。醴泉而靈芝。堂堂草堂胄。岳川積累基。哲人豈徒生。光嶽萃於斯。善誘胡文定。好士歐文忠。吾南先被化。復回鄒魯風。洋洋武城弦。人在鼓舞中。化洽未三月。亟見恩褒隆。適我先君子。華甲又幸同。篋裏手澤在。源源厚眷蒙。小子有何知。猥廁灑掃童。旣受語與孟。仍及詩而書。諄諄誘掖恩。寧下顧復余。顧玆偏駁質。尙爾童也且。忍字一語詔。奚徒針頂如。覆燾無疆祝。百歲寧有餘。摧樑何遽忽。一夢便蘧蘧。余將疇倣仰。萬事摠歸虛。憶昔摳衣歲。暫不離座隅。涉月床笫日。漠然違將扶。敢諉道云遠。實則誠也無。亦未遑築室。慚恧古門徒。年前鋟政策。欲效淺忱愚。但未逮函席。沒身痛矣夫。龍亡空古澤。燭盡更昏衢。烏頭功已歇。何處得薰濡。幸有庸語在。可啓後來儒。已矣狂簡痛。萬古一嗚呼。</text>
<title>輓章[門生安彥浩]</title>,<text>儒敎吾東更煥然。退陶正𧖴下廬詮。星辰河岳精英聚。道德文章著述專。位歷銓衡常淡泊。年踰耄耋尙強堅。門墻漸隔山頹後。小子靡依涕益漣。</text>
<title>輓章[崔正愚]</title>,<text>泰嶽之精翔鳳儀。儒門運氣獨扶持。道德文章皆古意。經綸事業際明時。勘禮竆年成大帙。做官當日闢緇帷。魁然北斗聲名重。多士吾林景仰之。景仰尤增世契深。夢魂幾惱阻冲襟。一刺去年醻宿甯。尺書千里替微忱。亂節繁文承至論。黃鍾大呂叩眞音。哲人亡矣天何酷。翹首終南淚不禁。</text>
<title>輓章[侍敎生李道樞]</title>,<text>天衷降以一。東國獨性齋。渾全立大本。散殊制等差。日星昭有揭。江漢浩無涯。大雅久不作。洪鍾竟未諧。一副深衣惠。弊盡服猶佳。遽作殄瘁詠。悠悠千古懷。</text>
<title>輓章[侍敎生李道膺]</title>,<text>箕域儒風古。先生學以醇。海山淸粹氣。家國重輕身。布帛文章大。天人性命眞。終知彝好在。百世道長伸。</text>
<title>輓章[後學李道容]</title>,<text>玄天憂世道。靑土起儒賢。大禮三千曲。先生九十年。輧車指路惑。砥柱戰河懸。輒憶童時拜。至今涕汪然。軒駟京城閙。簞瓢冷洞閒。猶能躋峻秩。祇自識威顔。獅吼遺篇內。龍亡大澤間。應知三不朽。百世仰高山。</text>
<title>輓章[門生金琦浩]</title>,<text>奎運東邦降我師。疇壇宗匠國蓍龜。治論大法編廛錄。禮質諸經著士儀。耆社妥眞陪聖祖。講筵言事動羣司。富林百世先生墓。吾道彌光一片碑。</text>
<title>輓章[後學李龍淵]</title>,<text>齒德爵三達。先生盡有之。冷泉人不見。擧國失宗師。</text>
<title>輓章[門生趙麟奎]</title>,<text>叔世儒風漸委靡。先生興起適于時。功今嘉祐多爲號。行昔潮州篤自治。三政丕謨庭抱策。一心精力士成儀。平生未遂依歸願。痛哭斯文及我私。</text>
<title>輓章[門生文起奎]</title>,<text>博約工夫出古前。溪湖正𧖴有眞詮。諸生競入薰陶室。明主常虛硏講筵。位躋一品同寒素。壽享耄期對聖賢。立雪金官今幾載。嗚呼鍼砭更無緣。</text>
<title>輓章[門生文起老]</title>,<text>恭惟我先生。吾道早立跟。詩禮一川庭。衣鉢后浦門。上接溪湖緖。遠溯洛閩源。人爵隨天爵。講說動宸軒。經綸三政策。皦如扶桑暾。莅民亦一道。閼逢聖上元。玄胄系首露。皁盖指南轅。月讀鄕約文。時設鄕禮樽。弦歌載百里。多士日趍奔。皇考見之悅。束脩臯比尊。飮河自成羣。座上生春溫。沂水冠童會。猥以阿家豚。隅坐請益筵。特蒙頂針恩。伊來二十年。千里勞夢魂。頃歲失庭訓。哀誄賁幽寃。儀節哲堯役。猶新手澤痕。只愧踵成晩。繼述何敢論。雅言積縹箱。任誰丁乙繙。父師今已矣。於何砭愚昏。路遠未匍匐。辜負難可言。</text>
<title>輓章[門生許袀]</title>,<text>師宗星順祖眉翁。性學淵源有自通。經幄屢承三接晝。函筵長在一團風。文章貫道行天下。氣像如山鎭國中。黼黻桓圭卽餘事。斯門儀禮倍其功。</text>
<title>輓章[門生趙性源]</title>,<text>河嶽星辰久毓精。性齋夫子應期生。光風霽月襟懷爽。瑞日祥雲氣宇英。學問思行文益博。冠昏喪祭禮申明。嗚呼一昔匀天去。誰復憐余學未源。</text>
<title>輓章[侍敎生趙譱秀]</title>,<text>德宿儲精降海東。平生踐履質蒼穹。孜孜復演濂閩緖。嫡嫡相承靜退工。一部士儀明禮義。三條政策見精忠。位至卿孤年耄耋。榮生哀死衆情同。</text>
<title>輓章[侍敎生徐鴻烈]</title>,<text>進退昌朝輔聖淵。太常彝鼎可能鐫。措民禮樂三千里。憂國經綸九十年。挾路車輪頻駐巷。當時韋布盡趨筵。棟樑已折蓍龜歿。抱讀遺文倍悵然。</text>
<title>輓章[李輝鳳]</title>,<text>斯文宗匠國元老。氣數將竆上玉京。自此瑤琴空寶匣。泠泠餘韻有誰賡。</text>
<title>輓章[門生宋在注]</title>,<text>元氣東方國。應時祥鳳出。聖代重文敎。吾道歸于一。有斐陶山叟。千載賡瑤瑟。眉湖與順廬。嫡嫡紹而述。猗我大宗師。天挺金玉質。嗜理心常甘。守貧身自逸。程子坐春風。顔淵愚終日。一自登經席。啓沃功休匹。政策及堯哲。煌煌規諫筆。憶昔宰金州。三歲興儒術。小子攀遺化。晩拜冷泉室。敬受十箴序。服膺誓勿失。中途奄擿埴。倀倀空含恤。</text>
<title>輓章[門生許永斗]</title>,<text>堂高不倦闢函筵。統接岡湖系岳川。詩書禮樂殷周夏。君父綱常濟麗鮮。南極老人今九十。東方弟子亦三千。天喪誰敢吾私哭。公議堂堂有後賢。</text>
<title>輓章[許相灝]</title>,<text>國朝龜鑑士權輿。達我三尊廣我居。經禮復明千古意。文章包括百家書。聲名盖世貧何病。進退隨時道有餘。北望京華山斗晦。深衣空自淚添裾。</text>
<title>輓章[門生姜玉馨]</title>,<text>吾道從來晦復明。昏衢秉燭我先生。得宗禮說無餘蘊。踏實經工到至精。望重儒林師表地。身專廊廟老成名。飮河未充棟樑折。後學那堪此日情。</text>
<title>輓章[門生河載文]</title>,<text>天降眞儒逈出羣。一生精力護斯文。晝接經筵多啓沃。春噓函席幾陶薰。位至三公貧亦樂。年躋九耋學惟勤。歲逢辰巳今何厄。八域同聲殄瘁云。</text>
<title>輓章[門生周時中]</title>,<text>天恐斯文喪。東方出性師。程春和氣像。濂月爽襟期。聖學明堯錄。節文備士儀。山樑頹且折。小子更何爲。</text>
<title>輓章[門生姜龜相]</title>,<text>叔季降夫子。天心示有爲。文章追灝噩。統緖紹濂伊。據古辨疑禮。憂時陳善治。遺書以詔後。百世有眞師。</text>
<title>輓章[李東錫]</title>,<text>齒德俱尊爵又從。率吾天性道中庸。三朝事業邦之幹。百世師風士所宗。案上難忘遺墨澤。函間多感接儀容。城南誰復依歸地。痛哭公私淚滿瞳。</text>
<title>輓章[權芝鉉]</title>,<text>純姿粹德聞知之。一拜龎牀謂有期。齎誠半世今來哭。梧柳春風日暮時。</text>
<title>輓章[尹英逵]</title>,<text>此哭爲公匪爲私。蓍龜去國國無師。其文不與人俱盡。南士猶知讀士儀。</text>
<title>輓章[門生金在鉉]</title>,<text>疇壇宗匠國蓍龜。位極卿孤壽及期。經綸三政匡時策。著述千篇詔後辭。星斗在天勞遠仰。山樑此日慟靡追。瓣香未赴南陽會。千里緘詞哭我私。</text>
<title>輓章[門生柳東鎬]</title>,<text>東邦淑氣降先生。聖學千年煥復明。編修哲命敎元子。纂輯宗堯續古經。無疆壽考由仁得。有斐文章貫道成。天爵具吾人爵至。紛華榮利不關情。</text>
<title>輓章[門生文燦中]</title>,<text>位望兼三達。蘊抱備四科。小子妄窺測。非爲所好阿。憶昔金陵館。摳衣趨函筵。治任今安適。惟有淚徹泉。</text>
<title>輓章[門生金輝鑰]</title>,<text>蓍蔡三尊席。冠衣古道詮。寥寥寒日夕。收淚賀歸全。</text>
<title>輓章[門生河載崑]</title>,<text>名家風韻振吾東。草老遺芳復見公。挽回聖代經邦策。扶護儒門啓後功。雅言不出詩書外。彝性常存義理中。信筆揄揚王考碣。嗟余小子感微衷。</text>
<title>輓章[門生河在聖]</title>,<text>盛代眞儒作。海東有洛閩。斯文爲己任。吾道誘人諄。塗轍眉星學。朝廷益稷臣。乾坤收正氣。擿埴倍傷神。</text>
<title>輓章[門生金祖喜]</title>,<text>以我觀夫子。郁乎文在玆。道心原性命。德敎秉倫彝。學究千年聖。言爲百世師。距楊功配孟。致舜志同伊。編禮酌今古。積仁享耄期。後生無限痛。非直哭吾私。</text>
<title>輓章[門生梁在八]</title>,<text>先生眞性者。况復壽於仁。素貴心無貴。安貧道不貧。經訓開天意。禮儀曁海濱。一副衿紳淚。霜山雪月辰。</text>
<title>輓章[門生許𠍁]</title>,<text>先生不倦啓來功。門下靑襟遠邇同。篇輯儀文尋墜緖。圖成敬德擊羣蒙。金州拜後多承誨。翠盖猶曾枉蓽門。煌煌大筆光先蹟。同姓從知古所敦。</text>
<title>輓章[門生鄭元鳳]</title>,<text>茅廬風雨一瓢簞。靜裏心涵水月寒。繼開扶斥功何大。用舍行藏義所安。千言聖訣宗堯錄。七載經筵日講官。誘掖偏蒙多辜負。山樑至痛涕汍瀾。</text>
<title>輓章[門生文棅直]</title>,<text>東方朝日國。夫子爲時生。九十終年讀。三千禮說成。滿庭韋布客。傾海斗山名。詎意前春拜。雲深萬里程。</text>
<title>輓章[門生李顔燦]</title>,<text>天佑吾東降我師。道爲其任德爲基。程朱墜緖茫茫日。靜退眞工慥慥時。禮纂四儀成士準。策陳三政立邦規。泰山頹矣將安仰。竚倚昏衢不勝悲。</text>
<title>輓章[侍敎生金昌燮]</title>,<text>間氣鍾星岳。行高德益醇。著書竢後學。樂道配前人。朝野爭傾慕。華夷想聞親。遽然乘化去。大雅竟誰陳。</text>
<title>輓章[侍敎生宋鎬文]</title>,<text>國朝文物振東方。哲匠于生際剝陽。簡古其言宏博業。眉星門戶復生光。一切註疏脚下尋。禮家千古是非林。先生立說宗經旨。誰識良工獨苦心。奔趨勢利綺麗城。龍斷墦餘俗已成。輔國門庭春草滿。峨冠博帶坐談經。</text>
<title>輓章[後學金久鉉]</title>,<text>河洛傳心訣。瑤琴繼絶絃。四海塵烟漲。隻手障百川。直紹草堂緖。嫡承陶山詮。矻矻竆年志。神精世莫肩。優優經曲禮。闡明士儀篇。离宮優聖眷。哲命亦啓鍵。已矣今天地。循環理自然。來世待揚子。也應識太玄。念昔吾王考。旅䆠漢北城。先生許相識。蘭佩雜杜衡。先君時在側。挾冊受工程。藏畜春華燁。發輝晦木榮。欲盡先生德。山高海不傾。每切孤露感。彌長景慕心。敬寫一幅誄。悲淚滿雙襟。</text>
