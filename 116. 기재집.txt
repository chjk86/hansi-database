<title>和離騷經</title>,<text>仰先覺之昭訓兮。揭至道曰中庸。原厥本之攸始兮。惟秉衷皇所降。翕衆理以具存兮。總五德以成名。是天命之常則兮。乃賦與之惟均。人苟患於不爲兮。匪有能與不能。提是性以爲服兮。率是道以爲佩。謇吾法夫貽敎兮。固前脩之所與。生旣晩而質溷兮。嘆學術之鹵莽。然此德之不昧兮。知此學之有序。志搏搏於講習兮。勉汲汲乎朝暮。惟天地之廓殊兮。何莫非吾度也。紛事物之總總兮。孰不由斯路也。斑陸離其升降兮。求矩矱之所在。佩明月爲琳琅兮。襲芳菲乎蘭藏。尋廣居之所程兮。試余馳乎正路。嗟相道之不明兮。欲面墻而進步。忽騰騫以高驤兮。悲所處之迫隘。將周流乎鄒魯兮。訪前脩之遺績。思繽紛乎堯舜。夢依微於文武。駕鑾車以欲放兮。鞭七馬以制怒。過丹丘而一宿兮。精皎皎乎神舍。然出入之無時兮。紛不堪其新故。若背矩以改度兮。率天下以爲路。回余車以知止兮。庶靖處而靡他。潛空宇之寥廓兮。綿日月之迭化。觀庭草之萋萋兮。棘何爲乎蘭畝。悶蕭艾之壅籬兮。日勤樹夫芳芷。誠有冀於峻茂兮。亦何竢乎將刈。塊獨守此中圃兮。矢撫壯而棄穢。草何芳之不致兮。芳何隱而不索。竊悲秋雨之爛死兮。又嫉春飆之狂妬。覽察陰陽之密機兮。增余懷之急急。蕙華亦有所零落兮。孰後時而獨立。邈神山之峻極兮。攢琪樹之瓊英。顧根盛而本深兮。豈霜雪之能傷。四時誾誾以播芳兮。敷旖旎之曾蕊。企余望而莫及兮。忽靑蕪之遙纚。將翺遊以歷覽兮。御曾氏之春服。群狂簡之斐然兮。問大中之所則。乘蒼龍以東騖兮。路雖遠而非艱。雲將夭矯而屬後兮。鳳鸞繽其相替。臨朝霞以一振衣兮。芳馨遠而揚藏。馳渤澥之漫漫兮。余旣濟其何悔。見靑帝乎鴻蒙之野兮。將以語夫吾心。時掉頭而雀躍。樂雖過而不淫。欲摠轡乎扶桑兮。馬輕矯而失錯。要羲和以啓路兮。陽烏騰翥以經度。披元氣以視兆朕兮。紀招搖以正時。攀靑條以問句芒兮。孰雕物以殊態。氤氳純粹浩而塞空兮。闖生意之藹然。招太一以爲徒兮。庶弭節而安安。雖信美而難久兮。謾遭有謂之厲詬。然不能忘初之盛德兮。荷生成之已厚。願一見春宮之長女兮。賦唐棣之偏反。交一臂而莫親兮。信爾室之非遠。時舋舋而代序兮。謇淹留而太息。揭玉斗而量瓊糜兮。吾且觀乎南服。載十庫之紅旗兮。被大火之繪裳。令朱鳥以備駕兮。使箕簸以揚芳。懼金柅之或進兮。燭上下以重離。瞻前以顧後兮。秩余儀之無虧。群三百與三千兮。翩以遊乎太荒。謁炎帝於明都兮。煥爛燁其文章。而辭遜揖讓之有節兮。咸遵蹈夫典常。該火正之世守兮。豈斯禮之無徵。紛左右之不可選兮。奏鈞天以樂予。陶今日之調度兮。釋舊時之麤野。號祝融以闢南門兮。建彬彬之高節。齊縵急於鑾和兮。舞赤龍之驂服。心旣悅而趨樂兮。允由中而達情。疇可與語此從容兮。待軒轅之瑩聽。庸斯路以反顧兮。覺歸程之在茲。願一日之來復兮。就東隣而致辭。哀中女之不可以媒兮。恐禮敗而或縱。旣無慕於詭隨兮。又何效乎入巷。時舋舋而覬進兮。若豫疑之猶狐。吾將駕金靷於白猊兮。問蓐收之所家。慫長劍以低昂兮。戮屛翳其誰忍。振余袂以拂雲兮。抉攙搶以下隕。流沙溔淼而無垠兮。恐徒涉而離殃。帥剛毅以爲御兮。制群佩之短長。路曼曼其脩直兮。夫豈一毫之或差。遵西極而遙邁兮。信斯道之不頗。白帝儼其高居兮。集衆義以爲輔。召素威以擧資斧兮。秉白旄而誓西土。曰惟下之群蠢兮。孰舍此而歸極。宜內外之罔缺兮。制直方以爲服。遵斯軌而莫改兮。庶斯動之無悔。然行行之可戒兮。仲由以之而菹醢。伯夷餓而殉潔。不顧此世之所當。屈原之湛而盡節兮。陋漁父之滄浪。歸折中於重華兮。就孔丘以是正。聞至貴余稽首兮。杳冥冥兮以西征。相少女之可貽兮。聊以遊乎懸圃。始黃昏以爲期兮。終離異而遲暮。時舋舋而不淹兮。怨若英之將迫。先戒行於子半兮。復余轅而遠索。聞朔易之遼漠兮。展初志之蓬桑。望鉤陳而高翔兮。翼華蓋而驅雷羊。援斗杓以挹黑水兮。對北辰以相屬。天吳羅列以獻珍兮。海若謝余以草具。百靈蜿蜿而呈露兮。積氷峨峨而照夜。紛前一而後六兮。拱黑帝而侍御。收萬象以潛藏兮。徹神鑑於上下。入余跪而陳辭兮。皇穆穆其命予。將錫汝以玄珠兮。於我處乎少佇。余哀世之穿鑿兮。構異術以交妬。老莊偃蹇而驕傲兮。齊天地於一馬。伊是非之莫得兮。擬道精於處女。幻無無與有有兮。欲過中以製佩。宜潛玩而自審兮。妙動靜之不可詒。紛旣承此面命兮。耳丁寧其如在。忽昭昭倏冥冥兮。攬陰陽於一理。然坎險之不可行兮。又貞固之難遷。愚不知彼是之所止兮。鴻欲漸而無盤。時舋舋而遒盡兮。竟冥默而優遊。繽繽四方織絡而往來兮。亦何所乎不求。探天根與月窟兮。謇或上而或下。覽消長之兩端兮。復男對乎姤女。隨所感以進退兮。孰主中而作好。惟元吉之黃裳兮。乃制度之非巧。盍被服而獨立兮。配無可而無不可。吾固知四極之統同兮。匪由外而在我。庸就質於黃靈兮。揆斯則之不遙。執精一而用中兮。亦卜之於虞姚。何所獨無芳樹兮。苟非土則靡固。伊栽培而善養兮。在自明乎美惡。雖忠信如仲尼兮。必種學而乃寤。惟問思與辨行兮。著至敎於今古。然本體之日月兮。有利慾之食之。若無主以審幾兮。奄障蔽以昏之。儀坤厚以作配兮。辨所生之男女。天庸祐于爾躬兮。永以類而錫女。滋郁毓之蘭畹兮。闢版章之土宇。推中孚以及豚魚兮。意已慊於好惡。縱去食而長存兮。又何有乎致異。恒申誦而顧諟兮。罔失墜而敬佩。終見動靜與云爲兮。靡所處而不當。然後中立乎天地兮。遘美人以遺芳。時舋舋而無成兮。謇容與而懷疑。余將超乘理氣入于太極兮。會五帝而謀之。東招高辛曰來些。翠旆紛其相迎。啓明煜煜而前導兮。昴報余以無故。西招少昊曰來些。亦白馬而來同。望參差之劍佩兮。聲搖曳而和調。南招放勳曰來些。使夔龍以爲媒。揚赫赫之赤幟兮。祝融先告以勿疑。北招顓頊曰來些。黝節翼其高擧。驅玄冥俾淸道兮。正黎執策而挾輔。招軒轅以咸集兮。弭余節乎中央。黃燁燁其發揮兮。五綵繽其芬芳。令九閽豁閶闔兮。命雲師使勿蔽。歷泰階而周旋兮。對玉皇而磬折。聞至道之出天兮。大源於是乎長留。巫咸莫得其聲臭兮。問徒費乎藑茅。恒潛心以對越兮。爇微誠之蕭艾。其香上升于太虛兮。竟爲氛翳之所害。中鬱結之莫通兮。又遭夜之方長。襞余衣兮不華。幽余佩兮不芳。將聚善以篕簪。制五色之通幃。藹仁友之中萃兮。盡四方之祗祗。若泉火之達燃兮。類金木之從化。紛前後與左右兮。雜蕙芷與椒離。日相率而交脩兮。御中和而至茲。願上帝之明敎兮。無俾我以終沬。皇靈爲余太息兮。合二五之男女。結精眞以爲御兮。載指南而墜下。紛吾受命於上帝兮。乘六龍而啓行。修日月以爲佩兮。飡五氣以充糧。鋪仁義之文席兮。駕禮智之珍車。掇上下之蓋簟兮。洞四面之綺疏。儼中立而不倚兮。望故居而樛流。忽臨睨夫下界之黭漭兮。混人鬼之啾啾。伊中情之內傷兮。愍世遠乎皇極。懷美人而延佇兮。欲奮飛兮無翼。吾寧舍此幽悁兮。保大和以自與。五音繁以交會兮。羌按衍而娛予。欣主人之無恙兮。敞中宇以相待。甘潛寂而永靖兮。與老死而爲期。誶曰已矣哉。世旣莫吾知兮。吾誰與兮獨馳。伊素志之愚愨兮。懼前途之逶蛇。玉皇不可再訪兮。仰高蒼兮杳邈。憂子憂兮永懷兮。聊以尋乎所樂。存燮調於北窓兮。寓康濟於醉鄕。瞑余目以自照兮。橫四海兮安行。重爲誶曰莫知我兮。我爲世臣兮。又焉能忘此故都。和湘纍之昌辭兮。不敢從彭咸之所居。</text>
<title>和愁陽春賦</title>,<text>世竝擧而玩時兮。獨胡爲乎愁春。紛桃李之曾敷兮。羌衆芳之娛人。折楊柳而贈夫君兮。悲送故而迎新。何余懷之浩渺兮。風嫋嫋兮水鱗鱗。援東指之斗杓兮。將以酌夫酒泉。思美人而不見兮。隔三島之雲煙。御沖天之黃鶴兮。願輕擧而飄然。況如遊子不歸。谷鳥時吟。羝飢遠塞。雁斷上林。撫芳草而延佇兮。傷千里之春心。遊絲亂兮情緖。羈愁添兮鬢雪。莫不飮恨而呑聲兮。怨芳菲之佳節。若有人兮異所思。愁陽春兮而誰因。及菁華之未暮兮。期與子而相親。伊時序之倏忽兮。豈怨天而尤人。</text>
<title>和悲淸秋賦</title>,<text>悲哉秋之感人兮。山寂寥兮水潺湲。試登高而延望。氛霧卷兮靑天。悲舊鄕之不見兮。隔蓬萊兮幾千。于斯時也。望眼欲斷。孤鳥滅沒。愁雲起塞。長風送月。懷美人兮浩渺。若參商與吳越。靑鳥往而不來兮。道脩阻兮思悠悠。朝飮露兮蘭畹。夕擷芳兮莽洲。攬明鏡而泣白髮兮。子之故兮爲是憂。悲淸秋兮不可柰。至于已兮歸荒丘。</text>
<title>和感春賦</title>,<text>哀時歲之不爲我留兮。春又苒苒其將之。美人旣與余成言。曰不欺以爲期。鳳凰翼而曾逝兮。恐佳媒之中替。攬芳條而延想兮。冀一白乎余志。感時物而興喟。悲白髮兮愁靑春。羲軒忽焉沒兮。吾又何竢乎今人。仰先哲之卓軌兮。願承風乎遺訓。諒異世而同調兮。揆余衷兮不以寸。望明月而遊遨兮。抱淸夜之瑤琴。悼芳華之易歇兮。遙千載而傳心。小山邈兮難招。叢桂長兮春草蒨。懷美人兮謂何。百所思兮不如見。及晻嵫之未迫兮。依日月而爲光。揚荷衣之芬馥兮。鳴玉佩之琅璫。顧余飾之信芳兮。奚獨俾余而可忘。酌金罇而遠慰兮。期不至乎永傷。</text>
<title>登樓賦 用仲宣韻。壬辰夏。寓雪城。登主人家樓作。</title>,<text>吾宗初諜高陽兮。何末裔之多憂。赫鴻烈之蟬聯兮。世孰能與爲仇。紛旣承此厚德兮。重以攬莽於芳洲。豈不奔走以汲汲兮。歲去我其如流。師浩然於孟氏兮。學遲遲於孔丘。藏旣異夫沮溺兮。焉耦耕於西疇。登茲樓於千載兮。悵獨倚以淹留。非所遭之紛濁兮。亦踰紀以迄今。維余飾之不昧兮。孰衆芳之能任。紉蘭蕙以爲佩兮。綴芙蓉以爲襟。耿吾離此遲暮兮。白日隱於西岑。風嫋嫋兮雲悠悠。想汨羅兮波深。屈子之自湛兮。中旣激而難禁。豈離騷之貳故兮。死猶遺其楚音。異仲宣之作賦兮。懷舊土以謳吟。惟世臣與宗人兮。固殊體而同心。縱不能懷沙以赴淵兮。願周流乎四極。駕文駟而先後兮。驥豈稱乎其力。掇秋菊以具餐兮。挹灝氣以充食。朝扶桑之將暾兮。夕咸池之未匿。吾將乘此以上征兮。願一見敷腴之色。天門邃兮九關。望句陳而太息。瞻四方其何之兮。竟凭危而愴惻。依精一而折中兮。欲誰訴乎腷臆。撫茲佩而延佇兮。顧斯世之偪側。</text>
<title>和歸去來辭</title>,<text>歸去來兮。言告言歸吾欲歸。羲農旣去我云邈兮。孑獨立而潛悲。托栗里之遺篇兮。跡前脩以高追。三十九之行年兮。覺已往之都非。將回轅以改路兮。集衆芳以爲衣。雖信姱而好脩兮。智已昧於燭微。踐足之外。風駭浪奔。紛紜倚伏。禍福無門。惡不可爲。善奚足存。靑黃災木兮。視彼羲樽。然富貴之可懷兮。故汗背而強顏。人居薪以待燃。燕巢幕以相安。宜先哲之獨智兮。或肆志於抱關。哀狂簡之無裁。昧超世之高觀。思重華而不再兮。挽淳古其莫還。獨踽踽於聖門兮。亦羞稱夫齊桓。歸去來兮。盍高擧以遠遊。夢元亨之田園。今十年而始求。悟天命之已然兮。將不樂而奚憂。僕夫戒余之行謀兮。及種豆於南疇。藏書萬卷。可載方舟。尋陋巷之顏回。學東家之孔丘。非簞瓢之可慕兮。樂一理之同流。保不材之無用兮。辦百年之長休。已矣乎。孤臣有罪負明時。欲去遲遲爲少留。行藏在天一聽之。時命旣大謬。世事胡可期。嘗關心於沮溺。寄餘生於耘耔。歌考槃乎衛風。詠美人乎邶詩。列往則以自靖兮。淵明在前勿復疑。</text>
<title>聞杜鵑賦</title>,<text>吾廬幽兮寂寂。古木稠兮蒼蒼。雲之朝兮月之夕。若有鳥兮鳴悲傷。爾旣思歸而不歸兮。謇誰留兮山中。云昔蜀帝之怨魂兮。托杳質兮訴深衷。異九萬之搏鵬兮。欲培風以奚適。去家千載之令威。儻一返乎故國。悲天長而翼短。劍閣高兮嵯峨。心常愧於父老。念豈在於宮娃。何所獨無芳樹兮。余焉能忍而忘此舊都。花山錦水往來余懷兮。空寄情於號呼。王孫遊兮春草生。誰敎汝以沾襟。彼美人兮幽閏。亦胡爲乎停針。物固異類而相感兮。豈天道之可齊。齊女抱樹而哀吟。楚魂攬蔓而悲啼。腸已斷於一鳴。淚何待乎三聲。雖微物其尙爾兮。矧猶帶夫帝之名。宜臣甫之再拜。重使余以傷情。誶曰已矣哉。物有形化而心不化。人有心化而形不化。與其心化而形不化。曷若心不化而形化。形化者思返其故居。心化者不求其在我。嗟惟杜鵑。俾人憾軻。余方在憂而熲熲兮。恒晝夜而慘悽。雖不敢謂爾以緘口兮。願勿近乎孤棲。</text>
<title>聞鸚賦</title>,<text>南郭先生。服道忘形。結廬谷口。日出無營。因習靜而觀動兮。聊以感乎物情。於時風和景明。品彙咸亨。先生乃陟岑崟。俯窈冥。藉芳馨。翳蔥菁。爰有黃鳥。好音來成。初卑飛於幽谷兮。中矯厲乎短翎。遷喬木之高枝兮。風上下以交鳴。獨何樂之在茲。乃終日以擾攖。或若怨而若訴。或若歌而若賡。或往者如送。或來者如迎。翎翎翐翐。交交嚶嚶。同伯仲之壎㙈兮。類急難之鶺鴒。豈學能言之鸚鵡兮。蓋是識時之倉庚。詩人賦其求友。孟軻戒夫許行。雖百舌之萬變。在達觀之聽瑩。若夫上林日暖。百卉敷榮。公子多閑。徙倚風櫺。聞巧言之如簧。和醉夢以調笙。趙姬掩抑而止歌。秦女索爾而投箏。情旣蕩而志怠。故雖樂而不貞。至如幽閨春曉。星斗初傾。思婦無寐。邐迤雲屛。怳遺音之過耳兮。中瞀亂而潛驚。錦字將成而莫正兮。魚牋欲裁而還停。悵空牀之難守兮。又雖哀而不平。若或如南郭先生者。超乎淸隱。與世無嬰。操斧取則。伐木丁丁。相彼鳥之若茲兮。尤有感乎友生。雖躁靜之異情兮。亦旣雅而不精。又烏識夫盛德君子。聲入心通。達變合經。觀丘隅之一語兮。知己德之可明。表衆善之所止。啓後人之聾盲。物雖微而喩大。吾有取於谷鸎。惟下學而上達兮。悟垂訓於千齡。</text>
<title>氷賦 癸巳夏。擬雪賦作。</title>,<text>夏殷仲氣蘊隆。炎風爍火雲烘。楚王煩憂。出御蘭宮。乃命鄭姬拓綺櫳。左屈平右宋玉。巨扇無功。雄風不入。於是戒凌官薦玉井。王乃悲夏蟲之篤時。哂葉公之受命。進牋於三閭大夫曰。物因時貴。用有所適。願賦玆氷。而以濯熱也。屈原聞命。惶恐周旋。再拜而作曰。臣聞氷槃著於喪用。氷鑑備於祭具。仲孫垂訓於牛羊。姬朝起敬於羔韭。周詩以兢兢爲比。月令以沖沖取則。冬無則書異於魯史。陰始則示戒於羲易。氷之爲義大矣哉。請陳其略。若乃陰陽。互一六合。生之始。位于北。流江河。注川瀆。初無定形。黑豈其色。寒於自出。乃見素質。想夫玄冥用事。朔飆騰威。天地閉塞。霰雪雰霏。三江凝而凍咽。七澤沍而拆裂。于斯時也。大寒御氣。一陽當月。天官戒時。太史撰日。三凌同作。萬夫偕鑿。始緣江以連陸。竟齊山而侔岳。寒屭贔以徹骨。色皓皚以射目。偉聖王之創制。視陰陽以開闔。藏室則璞玉磊砢。薦器則琉瑠的皪。至如獻歲發春。陽氣載煦。饔人治鑑。膳夫供羞。始登茲物。用調膏香。齋官奉進。左右洋洋。又若鸞刀細碎。玉碗生液。眩乎若三世荊山破和璧。亦或氷團禦暑。畏景朝杲。煥乎若百二車乘照魏寶。至夫玲瓏水精之姿。煌扈白虹之氣。雕鎪泮釋之巧。冷冽凝沍之意。焉得力而給諸。信造物之多戲。方其敞延風之高臺。置寒露之玉壺。几席淨而生凄。酒醴凍而凝酥。服葛衣之纖絺。釋紈扇之輕素。瞻流星之餘景。引縞氣於霜兔。歌皎窈之遺章。恐予美之云暮。紛淸質之未昧。襲芳菲之蘭蕙。瑩襟期之不渝。願若氷於交際。鄭姬聞之。斂容悽惋。請賡白雪。思有所贊。於是乃起而撰堅氷之歌。歌曰。歲旣晏兮孰華予。雪霏霏兮陰始凝。乃自今兮竊不敢。夏之日兮愁炎蒸。又繼而爲明氷之歌。歌曰。歌旣成兮酒旣酌。宛淸楊兮誓皎日。執子手兮相親。期與子兮同室。援錦衾兮角枕。鋪瑤席兮玉瑱。子不見鑑上之明氷。寧久曜於朝晛。歌卒。王乃愀然疚懷。若悲若嘆。顧謂宋玉。作而爲亂。亂曰。溫溫之玉。碔砆爭輝。皎皎者人。讒妬累之。誰似玆氷。表裏澄澈。形可毀。氣不可奪。汚可滌。白不可涅。虛明不昧。與生俱生。純乎無雜。惟聖之淸。于登于豆。何往不適。不竢終日。明見孔晳。原始返本。變化無跡。</text>
<title>木賦</title>,<text>生於天三。五行之一。性克于土。得土而植。色靑味酸。體曲而直。雖偏於物。惟仁其德。芸芸芽甲。孰匪爾木。薪亦無窮。火亦不極。靈椿誇談。月桂誰覿。惟松與柏。獨異樗櫟。椅桐梓漆。用各有適。食實衣葉。上古之樸。耒耟宮室。其利漸博。刳剡刻削。有萬其作。生則俎豆。死則棺槨。微爾之力。吾其焉托。從繩惟貴。綸絲則合。寧爲直標。俾人作則。莫成曲几。徒取辟僇。</text>
<title>二妃祠賦 幷序。題此。令予賦之。所製不佳。鷄曉。臥而口號。㴒也執燭而請書之。其辭曰。</title>,<text>湘江淥兮湛湛。上有祠兮三千年。死樹槎牙兮鴉鳴。秋草腓兮芊綿。維余舟兮楓岸。步余屧兮除前。廟貌幽兮寶座塵。鼯鼠出沒兮嚬呻。撫往事以噓欷兮。慘目前兮傷余神。招楚巫兮奠椒醑。擊靈鼓兮歌九歌。神之來兮不來。九疑鬱兮嵯峨。想當時之女虞兮。增余懷之起欽。攀龍髥兮不可及。血尙染兮深林。至今夜月之精爽兮。寫幽怨乎瑤瑟。江之波淫溢而不返兮。夫何使我兮長太息。蒼梧有帝兮逍遙。陋濁世兮曾不一顧。汨羅有臣兮沈吟。就陳辭兮與之終古。君夫人兮偕御。樂欣欣兮何所傷。楚人欽事兮世世。桂子香兮蕉黃。余今徘徊而不忍去兮。續楚些之遺章。辭曰。怨兮欲問天。天窅杳兮雲愁。招魂兮奈何。湘水兮浟浟。古固有斯憤兮。聖沒賢沈兮烈亦漂浮。同享祀乎楚之祠兮。朝雲暮雨兮足羞。</text>
<title>續擬恨賦 幷序</title>,<text>昔。梁江淹作恨賦。恨及呂政，李陵之死。文雖勝。而意實乖。其後唐人李白擬而述。文之纖麗。殆若過之。然旣謂思前賢。而恨李斯者奚。近世。東國人續而擬之者亦多。不過祖述江，李而已。余觀古今天地間。死者。人之所共有。其爲可恨。豈無大於向人之所稱者哉。余故忘其固陋。乃敢擬其體。而賦其所未恨云。閑居病起。百感中侵。長夜漫漫。蔀室沈沈。孤燈照策。弔古悲今。於是僕本士夫。心焉悼怛。言念昔者。聖賢同沒。若乃軒轅帝世。蚩尤受戮。鴻荒旣破。敷玆文德。仰象日星。肇造律曆。舟車旁通。萬區率服。方法華胥以效治。龍馭忽乎鼎湖。弓劍遺墜。天下攀號。至如重華陟位。獄訟攸歸。都喩契合。岳牧交師。琴南薰兮化遠。歌載賡兮謨深。巡遊方岳。四海謳吟。蒼梧雲斷。淚血斑林。若夫姬昌繼業。鳥鳴岐陽。薰成麟趾。化流南方。殷殷六州。筐篚相望。命雖云新。績則未集。一朝憑几。末命悽絶。且如東家孔聖。生世阨塞。聞韶忘味。發憤忘食。曲肱夢斷。鳳圖寥廓。山頹梁折。大道何托。想儀形於有若。競失聲以對哭。若復顏回陋巷。屢空亦樂。如愚終日。服仁三月。高堅旣竭。一臂相交。天乎是忍。夭我克肖。哀哀流痛。曷其有朝。又如朱熹晩出。道高德邵。茫茫墜緖。式克遠紹。長擯一世。易簀無施。雖拔木而崩山。亦難曳乎斯氣。或有忠臣蒙難。騷客罹讒。飄搖異域。流落江潭。此人但見陰雲闇暗。白日西匿。至於糜躬蹈水。淚入冥漠。矧乎吟常棣。詠蓼莪。親懿湮滅。骨肉消磨。纍纍眼前。恨如之何。已矣哉。天地久兮古今長。歲月疾兮烏兔忙。動靜異兮吉凶乖。善惡混兮丘隴荒。時命蓋古然。孰不骨萎而魂傷。</text>
<title>哀三良賦</title>,<text>事有曠百世而相感。吾於三良乎亦云。彼賢而不獲於一時。古今猶爲之稱冤。殲良特以殉葬。自前世而未聞。始作俑其無後。孔聖乃嘆其像人。常怪秦氏之爲帝。天豈福乎不仁。加夷敎於王法。痛周道之不振。微管仲吾其被髮。蓋於此而益信。穆也西國之令主。溺故習以踵惡。生不殺其有罪。卒陵晉而成績。死何用夫無辜。俾繼體之滋惑。康不足與誅責。重貽政之殘酷。天假項以族秦。寔禍淫之不忒。撫當日而扼腕。霑余襟之滂滂。豈天命之靡常。抑遭時之不祥。鳳凰翼其翺翔。遠濁世而高遁。神龍之自珍兮。襲九淵而深隱。般紛紛其離此辜兮。亦人謀之不淑。覽黃鳥之篇詩。足垂戒於今日。人或謂子爲從死兮。若田橫之二客。嗟慷慨以殺身兮。士固輸於知己。任好死而棄民。又何忠之可施。想臨穴而惴慓。知蘇氏之妄度。祈年觀兮頹址。橐泉城兮遺堞。荒涼古墓此其藏兮。又一倍而增傷。聊援筆以舒哀。泝千古而周章。</text>
<title>夜氣賦</title>,<text>一氣肇判而成三物。萬類其同性。夫人生而本靜。靜乃爲性之正。乾道元而主貞。時序春而自冬。惟元氣之肅穆。物反朴於鴻濛。雖凝寂而無朕。實胚胎乎其中。夫夜乃一日之冬。豈大小之云異。群動闃寥兮兩間。類未判之太始。收人事之萬變。混無爲於一瞑。湛虛明而不息。但一氣之流行。根核芽甲之自成。物無心而生生。喜怒哀樂之未接。不見人之行庭。放心不求而自斂。善端藹而中萌。若火燃而泉達。奄厥初之來復。能收視以反觀。庶因茲而有得。立一元之大本。致其旋之元吉。戴天履地孰非人兮。何昧蔚而莫察。夫豈彼慊而此嗇。聖與愚其無別。越一日之云爲。孰非道之所自。憫牿亡之反復。悲宅曠而路棄。聞鷄鳴之三下。各孜孜之異致。彼爲聖人之人兮。我爲愚人之人。撓淳淸而自濁。寢遁初而喪眞。氣決驟而莫御。豈徒揠苗之爲務。夫善安從而生。是氣焉得而守。觀牛山之濯濯。謂土性之不厚。參天地之一身。卒同歸於禽獸。曰余生之顓蒙。何夜氣之能養。隨昏晦而宴息。愧中心之漾漾。常存養於子半。認寂感之無貳。心勿忘而勿助。服孟氏之遺旨。若浩然之能致。可竝立於天地。箴曰。至正之氣。匪謂慌惚。在人爲人。在物爲物。同善者性。是曰降衷。孰爲聖賢。孰爲愚蒙。或消或長。隨養得失。云胡自迷。白首汩沒。放豚知求。心不之愛。如或不悟。請視中夜。寂然虛室。孰物孰我。萬事未接。四端不昧。操存於此。制外直內。戒彼牛羊。勿踐萌蘗。大哉是氣。於焉自達。直到充塞。聖賢爲一。</text>
<title>擬招隱士 幷序</title>,<text>淮南小山嘗作辭。以招山中隱士。夫士之隱者。豈徒山之中哉。傷江潭之多隱。遂擬招淮南之所未招者云。江之水兮渢渢。下無底兮上有楓。黿鼉出沒兮蛟鰐遊。鬼蜮倏忽兮使人憂。君不歸兮夷猶。謇誰留兮中洲。馮夷擊鼓兮紫鳳愁。白露爲霜兮菅葦秋。釣竿中折兮絲綸收。蘭枻桂棹兮聊淹留。神農沒兮虞夏遠。懷沙抱甕兮多怨。薜荔衣兮芰荷裳。君胡爲乎亦遑遑。故國兮風雲。明揚側陋兮君不可以逸。歸來兮歸來。恣爾求兮無不足。江之波兮濁而黑。日且暮兮苦幽獨。虯螭植兮腊人肉。龍伯貪淫兮酒入血。王孫兮早歸。江潭兮不可以浪迹。</text>
<title>以居南征。遂卜地于驪江元亨里。敍事三十韻。</title>,<text>嘉靖元初紀。王正第一春。天心回造化。一氣且陶鈞。白首征南郡。丹衷向北辰。依然還布褐。久矣罷絲綸。忠在惟聰后。名同負罪臣。片言那得吐。三宿却生嗔。已和歸來引。元非縲絏身。遊方深繫戀。去國復含辛。蹙蹙都門路。遲遲漢水濱。衝泥怯瘦馬。履薄懼氷津。殘雪山仍白。條風柳已嚬。物華行欲麗。人跡杳成陳。吾道終安托。浮名只自塵。路迷投館暮。心折問津晨。旅舍人爭席。郵亭長敖賓。飄零身去遠。迢遞夢歸頻。本自心無病。猶求里有仁。元亨新卜宅。烏鴨近爲隣。芝草非逃漢。桃花豈避秦。生逢堯舜屈。終與許巢親。荒業從艱食。平時作逸民。白駒非可縶。海鳥本難馴。晩學樊須稼。猶書張也紳。行吟露石澤。醉釣縮頭鱗。潦倒容吾放。乾坤戀主恩。漫懷看鳳鳥。何意泣麒麟。子夏難謀道。原生不病貧。和平神聽遠。雲雨世情新。民水蛟藏毒。幽村鬼瞰人。新居浪說好。生理愼全眞。</text>
<title>古風</title>,<text>少小學孔子。老大無異師。前言謂可法。往行謂可追。昭哉精一心。萬古罔云墜。慇懃經與籍。奚但紙傳爲。將以效當時。孰知非所宜。明明忽自惑。若受聖賢欺。莊周逃世士。晩欲往從之。仲尼如可作。請復辨狐疑。</text>
<title>謝羅牧金仁卿 益壽 寄橘</title>,<text>三十金苞箇箇黃。摘鮮猶帶洞庭霜。多謝錦州靑眼牧。蜜沈還憶去年香。</text>
<title>次首韻。書嶺海錄後。</title>,<text>詩是緣愁得。終能可遣愁。流傳山海句。老子讓前頭。</text>
<title>仲冬夜雨。書懷。</title>,<text>蕭蕭仲冬雨。永夜滴寒簷。未有人相問。誰令我尙淹。艱難隨老母。歸去後陶潛。春早脩銚鎒。吾行更不占。</text>
<title>閑中偶吟</title>,<text>靑琴黃卷病如何。暖堗明窓臥亦嘉。最喜侍婢工碾藥。眼前人事欲無加。</text>
<title>御題洞庭 幸宣陵後御濟川亭應製</title>,<text>平湖秋水政茫茫。樓壓層霄是岳陽。廣樂似聞天上奏。紫煙猶起御前香。澄流變作恩波闊。碧巘還添孝思長。莫道洞庭天下勝。濟川從此擅風光。</text>
<title>送妻兄仲虛氏出宰靈光郡</title>,<text>天寒霜雪淸。道遠若爲行。湖海三年別。風塵數日幷。焉能更分手。不忍細論情。去後慰愁思。子游在武城。</text>
<title>得錦山舅氏書。喜田園事諧。</title>,<text>書從錦郡傳。寄我買山錢。故國無先業。江村有鈞船。兄應占喜鵲。母亦戀歸田。桃樹春來遍。秦人豈獨仙。</text>
<title>東湖契會圖</title>,<text>勝跡曾遊地。留芳未往湖。題名追古事。修契入新圖。儲養非詞賦。張皇在典謨。寧將恩賜暇。只自博歡娛。</text>
<title>家貧。遣妾。戲書。</title>,<text>雖同司馬相如病。不及香山居士年。恩愛未衰頭白後。春心尙在柳枝邊。中庭免使齊人泣。開閤非關佛祖禪。擬把斷絃還得續。眼前稚女只堪憐。</text>
<title>挽宗室伊城君</title>,<text>渾身天上澤。貽後眼中珍。野鳥笙歌罷。山花錦繡新。却成封馬鬣。徒見臥麒麟。從此王孫草。萋萋度幾春。</text>
<title>新皇帝卽位。喜聞遼薊無梗。</title>,<text>初聞遼薊妖氛息。玉曆新頒第一春。高帝山河元自壯。中原功業古無倫。天心未厭周家籙。海內寧侵羯虜塵。最喜滿廷多補衮。不知誰復盡經綸。</text>
<title>家因病癘。久滯城中。適値冬暖。江水無氷。思得歸船而作。</title>,<text>已約歸田病未能。心關藥裹坐挑燈。三冬欲盡疑無雪。一臘初殘喜有氷。但使春來稀癘疫。敢望秋實滿溝塍。開窓見月空惆悵。準擬江船興可乘。</text>
<title>除日立春</title>,<text>換帖開千戶。驅儺動四閭。朝聞春又立。夜覺歲還除。日月憂邊速。容顏醉裏舒。東風故山意。寫盡一封書。</text>
<title>夏日睡罷。因閱蘇軾午窓晝睡詩。意有所適。用其韻。戲賦。</title>,<text>火日甚歊蒸。蒼蠅眞掣肘。深知北窓味。不獨陶子有。居然坐睡間。午炊熟亦久。初搖覓詩膝。漸放支頤手。逍遙入我鄕。假道那用酒。如登自在仙。可做齊天壽。云何孔夫子。峻語比雕朽。蝴蝶與周身。相代非授受。誰知華胥氏。堯舜亦塵垢。欲尋夢覺辨。更質齊物叟。</text>
<title>挽金判府事 安國</title>,<text>江河容善量。日月爲君誠。一哭悲無與。群囂惜獨行。民情如胥溺。天柱恐同傾。門館空文藻。唯餘千古名。</text>
<title>詠新構院樓</title>,<text>院宇崢嶸逐路開。幾年購得棟樑材。渠渠未作明堂用。只向風塵庇往來。</text>
<title>春遊神勒寺 一名甓寺</title>,<text>曾聞神勒甓爲臺。此日挐舟泝水來。初喜林間逢白塔。却慙門外踏靑苔。沈吟只愛春堪賞。乖久休疑客不回。領略風光隨手去。明朝江口片帆開。</text>
<title>奉次梨湖相國韻</title>,<text>淸江底處無明月。江月何曾解怒嗔。我亦不來今數載。東臺同及賞餘春。</text>
<title>和答</title>,<text>家在江南長對月。定知江月不生嗔。驪江更有他明月。來照東臺同賞春。</text>
<title>趙君 彥國 以盆梅見寄。詩以謝之。</title>,<text>栽梅翦杏巧相連。二體同心合自然。冷蕊含春初嫵媚。晴窓斜影更嬋姸。芳憐先得江南信。淸朶如從水北傳。莫咲林逋塵裏老。托根渠亦已非全。</text>
<title>挽申參議 復淳</title>,<text>從來蔚蔚高陽里。共說衣冠不乏賢。故國再成朝著會。他鄕曾見野橋錢。當時急難恩猶在。此日存亡意未傳。尙有舊家蘭玉盛。相看應不負黃泉。</text>
<title>挽尹將軍 俔</title>,<text>千里思家雪正霏。若爲消息此時稀。身藏馬革宜瞑目。夢到萱堂奈舞衣。旅櫬竟從西塞返。珠襦空向北邙歸。相門賴有蘭芽在。他日傳芳亦足依。</text>
<title>自余明農。頗關意陰晴。家貧。又無酒。因偶吟邵子燮理經綸之句。戲作一絶。</title>,<text>園林春盡雨鳩鳴。繞屋桑麻看發生。無酒更能存燮理。農夫只解管陰晴。</text>
<title>有寒女歌而行乞。莫辨調曲。</title>,<text>驚聞俚譜此何調。欲問當時掌採謠。白日正中聲更苦。傍人錯道爾宣驕。</text>
<title>種竹</title>,<text>手種東階竹。閑乘細雨時。涼聲風邂逅。淸影月紛披。可使吾無俗。還憐爾有醫。傳情空脈脈。共保歲寒期。</text>
<title>種菊</title>,<text>爲菊還開徑。移根更斸荒。方看抽葉綠。猶想亞枝黃。不謂須餐蕊。眞成要嗅香。殷勤供晩節。應在近重陽。</text>
<title>種蓮</title>,<text>埋盆先貯水。只爲種秋蓮。蟠屈根初蟄。翩翻葉始拳。綠喧聞雨過。紅綻認香傳。要識濂溪趣。時看霽月鮮。詩瘦成來夜不眠。白蓮盆上雨聲偏。明朝起取荷心露。爲寫三篇寄兩仙。錄上三律。寄南宮宋參判眉叟，趙參議季任。求和。</text>
<title>卽景</title>,<text>元從造化手。復見造化心。江雲開夕霽。天際露遙岑。</text>
<title>次東皐相公韻。書陳氏逸眞堂。二律。</title>,<text>身逸心眞有草堂。散材安用作靑黃。紅氍美酒能留客。白首高歌解放狂。南壁眼明逢麗藻。東皐辭好領風光。蘭亭梓澤俱蕪沒。今古長春是醉鄕。聚散誰悲在一筵。樂遊那得繼今年。猶須役役此浮世。不見悠悠彼逝川。物外幸成文字飮。座中還續鳳凰絃。金裘花馬君將出。若道罇空是乃愆。是日。慕齋公得與舊姬會。戲之。</text>
<title>九月十七日。陪省洞先生。觴于龍頭岡。</title>,<text>待月月不出。欲歸歸亦遲。龍頭岡上會。猶及菊花時。</text>
<title>挽成上舍妻氏</title>,<text>流落始知成上舍。憶曾經過看池蓮。偶來談笑賓筵盛。已覺尋常主饋賢。從此幾承瓊佩問。忽聞空負笄珈篇。兒啼母哭人間事。夜月淸秋地下憐。</text>
<title>哭李隣丈</title>,<text>爲棄於時分作氓。與君同里老元亨。春花秋月東池上。從此無人話野情。</text>
<title>夜聞犬吠。黃公叔貢。自嶺南行過陰竹。以詩相問。呼燈簡復。黃公。卽孝獻。</title>,<text>邇來音耗苦相疏。何處湖山是寓居。我自貪程難駐馬。君應專壑訝逢車。半生乾沒徒催老。十載窮愁好著書。前月憑人報華札。蘋花欲採意何如。叔貢容顏非舊鬢毛疏。十載相思苦索居。花逕已稀垂露跡。席門如避故人車。千山重隔回靑眼。一歲三看枉素書。剝啄夜驚寒巷犬。還憑驛使報何如。</text>
<title>承示靑鶴相公仲秋夜有懷之什。兼奉梨湖相公。用其韻。衍爲五篇。輒復效顰。寄呈使君案下。非敢爲詩。欲不負勤敎云爾。靑鶴相公。卽李議政荇。梨湖相公。卽金判書安國。</title>,<text>嘗開詩壘約先降。欲和陽春愧斫窓。筆力獨能扛九鼎。詞源驚見倒三江。如今湖海同鷗鳥。曾是蓬萊對玉缸。賴有故人來作尹。一傳消息雁飛雙。風流太守衆皆降。政簡琴堂晝閉窓。歸興再逢秋對月。客愁仍値雨連江。無由縮地悲長路。安得論文共小缸。千古習池遺愛在。莫敎山簡擅無雙。樓前萬象競來降。明月淸心夜啓窓。佛磬遠傳聞古寺。驪龍深閉落寒江。當時遣興留詩句。幾度追歡有酒缸。一臥元亨衰病甚。令人空憶舃鳧雙。白石靑雲意已降。鴨山朝暮對軒窓。陶潛遺世非無酒。子美消愁更有江。心慕古人書作枕。分甘新粥土爲缸。方知平地神仙在。若比逍遙信少雙。堪笑詩魔未可降。十年功業在燈窓。罇前忽得羽書檄。醉裏如聞飛渡江。敢把長搶挑屈宋。勢成高屋建瓴缸。毛錐未歃盟壇血。肉袒宜銜璧一雙。</text>
<title>嘗畜一鷹。爲養老病。非爲玩也。旣失此物。困於寒菹。卽聞見紲于官鞲。從朴使君 祥 求之。</title>,<text>金眸玉觜非凡鳥。曾掛虞羅幸見羈。多病割肥方始可。細君謀酒更能宜。長風昨日吹雲翼。冷影今朝失羽儀。聞說錦絛還受縶。一呼應戀主人知。</text>
<title>驪江使君。用江韻。賦二律。求和。</title>,<text>樓下魚龍亦解降。使君爲政敞雲窓。淸心八大無邊月。神勒黃驪不盡江。焉用割鷄游利刃。莫須噀酒費深缸。一炊未熟人先老。鏡裏分明雪映雙。病身難動膝難降。栗里眞成有北窓。縱惜拔毛能濟世。敢忘投璧與盟江。知吾不擊硜硜石。期子同傾瀲瀲缸。更欲借君無幾日。預憂懷裏璧分雙。</text>
<title>用江韻。謝惠燒酒，巨口赬尾。</title>,<text>元龍豪氣已全降。老病侵尋守一窓。屋上吉聲朝喜鵲。枕邊佳夢夜翻江。魚分丙宂來兼味。露墜玄天瀉入缸。兩手儘堪殽酒用。蘇仙當日未成雙。</text>
<title>同驪興使君曁原州別駕崔君。再遊興原赤壁下。舟中作。</title>,<text>萬斛羈愁欲款降。舞筵歌扇對船窓。春凝雉岳雲生岫。花遍驪陽錦作江。三道始分橫赤壁。二州相會列金缸。無端更起騷人意。忽有飛來靑鳥雙。</text>
<title>東江相公用江韻。作三七篇。篇中二韻。有寄意於某者。且賦讀書堂昔年事。亦因其意復之。</title>,<text>名利場中膝未降。白頭今復倚南窓。新居生理成微業。故國煙花隔大江。心折停雲迷去路。意闌春酒灎深缸。傳聲莫道無魚雁。天上池中足有雙。朝回相遇卽相降。同去讀書雲母窓。鴨脚堆林遊北寺。琴高薦網賞東江。銀盤金縷水晶盞。松葉香醪皤腹缸。遙憶倚闌人欲醉。侍兒供筆韻飛雙。</text>
<title>閑中寓意。復用江韻。</title>,<text>紛紛世故盡輸降。獨對中宵月下窓。小楫昔曾驚宦海。扁舟今日落吳江。山人每寄新茶片。室婦常藏久酒缸。自是淸狂無箇念。鬢毛何事白垂雙。群幻都消衆妄降。靜中紅日照晴窓。身安蓬蓽鷦巢樹。樂在簞瓢鼴飮江。小甕發醅賢滿腹。大田收豆善盈缸。眼前萬事從容地。寶鴨沈煙自在雙。</text>
<title>方病浮腫。謝使君惠靑頭鴨。</title>,<text>秦醫難受二兒降。一病經旬臥護窓。指腫恐成浮似股。鴨頭驚見綠於江。能鳴不鳴赴湯鼎。有效無效抛藥缸。輕物重人仁政始。驪陽何限彩禽雙。</text>
<title>使君請賦淸心樓四詠。復用江韻。</title>,<text>無邊春意物俱降。樓上姸華滿客窓。心斷好山圍遠野。眼明歸棹下前江。敢捐蘭佩沈煙浦。擬採蘋花載酒缸。更賴使君爲政美。關關啼鳥亦求雙。曾誦淸詩我已降。百年來倚鄭公窓。滄波故故飛雙鳥。煙雨依依鎖一江。火日敢侵靑玉案。氷壺長對水晶缸。登臨物色還如此。今古風流孰作雙。山似高人瘦不降。水如明鏡冷涵窓。鷗洲夜白沙籠月。官樹霜深錦濯江。四座淸談飛玉屑。十分名醞凸金缸。煙霞有興長留客。鳧舃差池定幾雙。雪意稜稜未肯降。攢眉聊復倚吟窓。地成淨界花飛雨。人作凌波步過江。騷客更能工得句。使君還解巧添缸。蓬萊此日須歸去。群玉山頭鶴自雙。</text>
<title>用江韻。兼送驪興使君秩滿還朝。</title>,<text>止流行坎不知降。欲鑿垣墻作戶窓。蘭畹向來空紉佩。海門何處可沿江。慵疏自是迷前道。遲暮猶能飮此缸。湖海更堪知己別。西風衰鬢日凋雙。別恨乘秋未易降。客燈無焰雨侵窓。甘將白首編黔首。遠送驪江達漢江。張政久聞歌麥瑞。永民還恐視蛇缸。歸朝若問吾行止。已近沙鷗一兩雙。昔年投分意交降。靑瑣初同槐院窓。吾負聖恩今閉戶。君乘新命更浮江。朱幡告別榮生里。荊婦開筵酒滿缸。最恨支離兼臃腫。一身行樂病攻雙。時方患脬</text>
<title>盧生 檝 來訪</title>,<text>叱馬吟詩江上程。行裝依舊一書生。踏氷驪窟窺龍睡。排霧金山隔鳳鳴。幾遣老夫驚剝啄。却敎稚子慣逢迎。連床三夜談鷄曉。添得元亨雪月明。</text>
<title>聖居山萬日庵</title>,<text>爲尋名刹繫征驂。千仞峯頭萬日庵。返照下山西海闊。老僧遙指宰臣巖。</text>
<title>驄馬契會圖</title>,<text>選是蟬聯後。官仍御史名。皁衣前道喝。驄馬向臺鳴。簡白霜威重。蘭馨契事成。風流題畫處。須懼某賢評。</text>
<title>次牙山宰李君殷雨韻。簡寄。</title>,<text>春入江村又一年。客窓晴望野生煙。長懷葉縣鳧雙舃。獨掩柴扉月幾弦。舊友已稀看白髮。病身猶得戴靑天。知君不負詩中約。擬掃園莎當錦筵。</text>
<title>題舊詩稿</title>,<text>年老嬉遊事事墮。尋常坐臥覺逾衰。草堂宜作淸朝棄。時檢前非只舊詩。</text>
<title>題墨竹</title>,<text>塵涴東華染盡衣。故林涼影夢依依。軒窓相對難醫俗。紙上音容看亦非。</text>
<title>春日卽事。戲示家人。</title>,<text>屋上晴鳩空喚友。林間叱犢有耕人。春花開到杯長覆。何用蠨蛸報喜頻。</text>
<title>卜居偶吟</title>,<text>心休成大拙。夢怕涉驚濤。買地因耕秫。開園爲種桃。窓臨民水迥。門對鴨山高。悟得逍遙意。浮名摠是勞。</text>
<title>與尹衡之。聯騎出野。</title>,<text>故人來問爾如何。竝跨蹇驢出洞蘿。稻穫平原雲水渺。西風猶見木綿花。</text>
<title>陰竹宰李公。約與共漁于霹靂嵒。簡謝。</title>,<text>淸深霹靂嵒前水。金鯽秋來雨更肥。從此高陽池有主。幾時還見醉人歸。</text>
<title>李君 士彥 送山蔬。次其韻。戲復。</title>,<text>平生蔡澤慕持粱。烹得羊頭爛及腸。今日始嘗山菜味。十年塵夢敢專場。</text>
<title>送驪興張使君罷官南歸。適有從喪。未成出郊。以詩。</title>,<text>烏鴨山前犬不驚。天民川上獨柴荊。來依劉表雖非分。自比陳相願作氓。別路忽聞從弟逝。祖筵空負使君行。陞沈榮辱皆天序。曾刺眞珠亦染羹。</text>
<title>林聘君挽</title>,<text>意氣傾時彥。門欄摠俊賢。謳歌聞列郡。名位看雙全。劍合龍丘遠。龜藏錦水偏。恩私季女壻。頭白淚長懸人事有如此。往來空自悲。靑春逢餞地。朱夏哭歸時。流落嗟何及。存亡恨莫追。平生過庭分。執紼鬢成絲。</text>
<title>金使君爲致麰稻種。重以牛草。且徵瘦馬。養于官廏。以詩謝之。</title>,<text>來麰黃稻靑蒭束。惠自親民物亦慈。牛健日耕三百畝。種成秋穫萬箱資。珍重驪江靑眼尹。索飯稚子免啼飢。奚奴牽去三山騎。五馬群中莫病肥。</text>
<title>尹衡之爲寄秔餠山鳩。以餉熊兒。謝之。</title>,<text>南方秔稻滑爲餠。山上斑鳩膩作羹。佳惠一封能及幼。女呼男走摠歡迎。</text>
<title>部將契會圖</title>,<text>五衛分軍直。嚴更禁月高。長楊稀羽獵。主將嘆霜毛。共享昇平樂。同裳一世豪。擧觴論事業。應不數蕭曹。</text>
<title>送權醴泉㻩之任</title>,<text>堂成俱慶鍾成畫。曾記斯堂賦是鍾。鍾畫未渝堂尙在。只今人事已無同。俱慶堂中設慶茵。持鍾獨壽大夫人。想見會稽朱太守。只應悲不逮雙親。綵服庭闈君戲嬉。白頭追遠我何如。人生一日供甘旨。不換三公語不虛。陽山僻縣君曾宰。烏鴨荒村訪獨棲。白首洛城纔得會。不堪分手又東西。曾看鍾畫圖三世。至性君兼孝弟慈。割剝向來民失職。從茲循吏數當時。</text>
<title>春雨晩霽。寄尹衡之。</title>,<text>江村黯黯雨連朝。杏已飄零桃已夭。花事參差宜晩霽。獨能無意此良宵。</text>
<title>重陽日。揷醉楊妃于酒甁。戲示座上。</title>,<text>凌波仙子生塵襪。水上盈盈步微月。今日翻成醉楊妃。笑殺甁梅獨凌雪。</text>
<title>寓興</title>,<text>春服初成日。桃花結子時。和風人已析。細雨水將肥。歌詠知誰與。歸來或自悲。久拚天可樂。休道命難知。</text>
<title>李虛谷和三三日詩韻見寄。復步以酬。</title>,<text>田園今日賦歸來。寬得三年白髮催。千首詩篇從我老。百年襟抱爲誰開。民川自可藏漁隱。露石何妨作釣臺。善畫無人能寫此。綠蓑靑笠雨中回。柴荊寥落少人來。庭草階花日日催。身對靑山塵想絶。夢驚黃鳥醉眠開。閉門復見陳公句。多病還登杜子臺。從此山陰淸興足。直須乘月棹舟回。</text>
<title>三月晦。送舅氏于江干。驪使君邀與同舟而至。不赴。兼以詩謝之。</title>,<text>離別淸江欲盡春。柳花深岸更留人。驪興太守如相問。爲報澹臺懶作賓。</text>
<title>聞布穀有感</title>,<text>天機衮衮不曾停。誰識人時未可輕。山鳥亦知農務急。隔林終日勸春耕。</text>
<title>四月初四日有作</title>,<text>淸和天氣最宜人。綠滿園林已餞春。風送柳花穿北牖。夢迷蝴蝶過西隣。吾今喪我心無二。汝豈知魚樂是眞。唯有浴沂遺意在。白頭聊復整冠巾。</text>
<title>讀陶詩</title>,<text>首夏天氣佳。園廬絶塵事。桑麻夾疏籬。麥浪門前起。欣然酌我醪。撫卷良自喜。陶公古時人。氣味那得似。高詠止酒篇。讀止千萬祀。淸風此時來。北窓有眞意。</text>
<title>復用前韻。奉酬李虛谷。</title>,<text>自我居常斷往來。稍無人事眼中催。床頭書卷風吹落。洞裏蓬門日午開。捨瑟詠歸還把酒。濯纓歌罷更登臺。浮生栩栩同蝴蝶。付與莊周一夢回。江上連朝細雨來。綠陰黃鳥自相催。傲霜籬菊漸漸秀。向日園葵寂寂開。空有丹心懸魏闕。更無淸夢到銀臺。誰知白首元亨老。曾把天香滿袖回。虛谷雲煙待子來。東池芳草要詩催。每將秀句逢人詫。自喜吾廬擇地開。窓下淸風輸上世。睡鄕長日當春臺。同時同道居同里。有酒相同定幾回。花裏留罇又不來。銀鞍傍險更能催。吟詩已覺同心臭。待爾難忘一笑開。李白未應眠酒市。相如猶自臥琴臺。東池亦有高陽老。山簡何妨取醉回。</text>
<title>次白芍藥韻</title>,<text>天工屬意殿春殘。冷艶初含瑞露團。不入東風時世好。正宜明月夜光寒。臨池便覺觴金母。冒雨還疑洗玉盤。仙朶天人無乃稱。淸詩携與掛傍看。</text>
<title>會尹，李兩君。觴于川上高丘。李示以前韻二律。復步以酬。</title>,<text>衮衮長川日夜來。乾坤闔闢此間催。宣尼取水無人會。鄒孟觀瀾與子開。久酒不妨成大醉。糟丘隨處作高臺。相看莫逆當時意。都付罇前一笑回。步屧溪沙取次來。不緣佳會更誰催。浮罇水際心先醉。薦菜盤中眼忽開。相狎白鷗臨近渚。共邀明月坐孤臺。吾今知子君知我。一倡新詩十往回。</text>
<title>歲旱寄吟</title>,<text>三年勤服穡。兩見旱如湯。調燮憂何預。雲霓望正長。麥枯風作雨。沙曝月疑霜。似有啼惸獨。悲來爲爾傷。</text>
<title>久旱。小雨而風。草木呼舞。若有讙虞之狀。戲書。</title>,<text>槁枯霑得雨來蘇。風舞山林萬竅呼。還恐道衰天亦變。却將煕皥作讙虞。</text>
<title>詠江邊石。進酒座上。</title>,<text>江邊最細沙。磨盡太古石。借問江邊石。幾時爲沙礫。爲石復爲沙。爲沙終盪柝。天地亦有盡。於汝何足惜。況我本非石。百年空寄跡。莫以有限身。負此罇前酌。君當快飮酒。我爲歌一曲。高堂鏡中髮。日日非舊綠。</text>
<title>謝魚楮</title>,<text>彈鋏歸來紙被單。怨歌誰解子桑寬。風煙四襲詩書壁。菹糲重圍苜蓿盤。多荷使華勤眷顧。遠勞官餽問艱難。蘆花三絶曾偸誦。已許平生識魯山。尹公蘆花三絶。在利川府板上。</text>
<title>送中原禹使君移鎭西原</title>,<text>京國衣冠同里閈。江湖煙雨獨琴罇。耳聞張趙交傳紱。眼見朱陳絶打門。五馬已回嚴武駕。百花空老杜陵村。金章更有俱存樂。移鎭西原爲樹萱。</text>
<title>東伯尹公 豐亨 寄書。以示遊覽楓岳。頗誇山色之勝。且遺華牋兩幅。以求陋語。請爲淸債云。謝答。</title>,<text>山東驛使傳消息。日午村關啓竹西。細札數行誇岳色。華牋兩幅要吾題。塵留蠟屐身還老。夢躡仙蹤興不迷。知有借眠禪榻在。愧無飛鳥壁間棲。</text>
<title>訪元兄長姊于西原。州牧李君夔。因雨雪。稱病不來。戲之。</title>,<text>芹宮翰苑曾相識。末路升沈望大鵬。只是戴生何必見。非關野雪興難乘。</text>
<title>却妓</title>,<text>杜陵寒眼由來久。此日看花似霧中。不是風情今盡減。紅粧非合白頭翁。</text>
<title>謝中原別駕朴君某惠燒酒西果松蕈</title>,<text>金莖秋露墜玄天。瀉入氷壺合自然。多謝風流黃別駕。舜泉能到蛤蜊前。靑玉圓形白雪肌。崑崙風味帶仙姿。相如病渴無人解。最恨神農竟不知。聞說靑松下有苓。分明與世制頹齡。香蕈產自神仙窟。性味還應作弟兄。</text>
<title>江邊卽事</title>,<text>屋上靑山對夕嵐。偶因秋興坐江南。無端客思添多少。故國歸舟忽兩三。</text>
<title>春日卽事</title>,<text>洞府煙花萬樹春。白頭孤寄異鄕人。無端日午山鳩響。喚起閑愁摠入嚬。</text>
<title>次梨湖韻。用答三山詩意。書文上人軸。</title>,<text>仙界凡間隔去留。百年何地可浮休。眞源到處應如一。莫把三山較孰優。</text>
<title>期尹生共翫秋月于神勒寺</title>,<text>秋水驪江正渺然。想應新月更娟娟。明朝神勒尋僧去。擬借禪窓共一眠。</text>
<title>謝金使君惠炭</title>,<text>官丁秋伐木。深谷矗紅霞。分作金爐燼。寧須野鼎茶。紫燒工部芋。靑煮邵平苽。只恨罇無綠。其如酒罐何。</text>
<title>江上。送朴永川璨還任。</title>,<text>君爲嶺嶠離鄕客。我作江南去國人。社燕秋鴻來去異。黃花愁映白頭新。</text>
<title>患頭風。李虛谷寄西顆以詩。次韻簡謝。</title>,<text>靑囊無術可繫肘。疾病由來聖亦有。新詩恰得檄手愈。況復西風生座右。</text>
<title>謝惠官醞江魚。且求草堂蓋覆。</title>,<text>南山穫豆還。有使到柴關。官醞靑浮蟻。江魚白入餐。妻孥恩顧下。交契睦姻間。秋雨愁茅屋。能忘漏未乾。</text>
<title>重陽日。招李虛谷，尹坪村。</title>,<text>坪村虛谷對元亨。九九三三句已成。三地各謀三處會。一罇何似一峯幷。</text>
<title>李虛谷和寄九日詩二首。復步其韻。</title>,<text>晴窓茶鼎咽彭亨。簟襲秋涼睡未成。欲效莊生齊萬物。世間憂樂本來幷。家家秋穫占豐亨。西事今朝已報成。吾輩尙堪文藻用。不妨携酒數相幷。</text>
<title>朴敎授携酒來訪。坐屋山南面。有作</title>,<text>有酒相過君莫難。世間那得此身閑。無邊光景村村好。須折江山面面看。</text>
<title>謝金使君惠席</title>,<text>風流太守罄交情。忽有淸晨款野扃。曾與酒錢今得席。客來爭賀鄭先生。</text>
<title>朴家席上。用李虛谷韻。賦彈琴者。</title>,<text>農家朝夕悶無今。有酒留賓月上岑。吏部欲成文字飮。相如非爲鳳凰琴。</text>
<title>戲贈豐基郡守李仲豫</title>,<text>溫飽豐基守。飄零正憶渠。相如多病久。孟浩故人疏。竹嶺非無雁。驪江也有魚。別離抛硯筆。羞殺玉蟾蜍。南有頭流秀。北連長白齊。晴雲封古柏。俊鶻托危棲。誤落虞羅巧。饑隨郡守啼。山梁多粥粥。乞與逐寒虀。</text>
<title>冬祭後。約與尹生 友衡 話。不至。夜坐示兒曹。</title>,<text>爲酒烹羔供歲事。田家同此享昇平。髥生有約還無興。辜負今宵雪月明。</text>
<title>次省洞先生登大嶺韻。書關東錄後。</title>,<text>金剛有山一萬二千峯。地紀蓄縮雄關東。鴻荒海外禹績所未到。不與五岳同尊崇。金牛未啓蠶叢路。空使猿狖失木愁捫胸。神仙祕跡往往留洞府。自非永郞徒。探討誰能窮。蒼龍僵立控朱鳥。大關一嶺還爭雄。架巖鑿石混沌死。九十九曲今盤空。渤澥濊陌之封疆環列乎其下兮。山河百戰至今屹立頭陁峯。憶曾出刺眞珠府。征驂一日跨穹窿。風雲暗連方丈山。霓馬虹旗兮髣髴逢靑童。乾坤逼側到此極。艱險未有寰區中。東臨渤海浩號洶。浪山波岳千萬重。攀援幸有叢桂枝。美人西望明光宮。歸來平地怳如仙夢回。頭上日月空悤悤。凝神白晝再欲超越乎其間兮。仙凡一隔無由通。何人杖策覓餘聲。世路汩沒塵埃紅。省洞先生是我丈人行。零落幾時能相逢。流傳一軸關東錄。筆端變化其猶龍。廬山高蜀道難。未如登大嶺使人對此愁㤝㤝。能使窮山潤色傳萬古。金泥玉檢後世恐有來登封。誰知此老胸中收拾子長奇。數間茅屋今明農。山高海闊兮諷詠長短句。牙頰欲起洪濤風。北征雅麗杜工部。南山刻鏤韓文公。登臨佳處我亦領其要。欲和二子難爲工。</text>
<title>次李虛谷韻</title>,<text>孤村煮豆羃朝煙。攻許寒威酒有賢。半世生涯空閉戶。異鄕流落絶隨肩。飛花一陣簷前雪。弊席三經座上筵。唯有論詩虛谷在。不妨騎馬試吟鞭。</text>
<title>謝中原朴別駕惠酒肉</title>,<text>蓬門侵曙啓。生事逼晨興。煮豆兼熏堗。分泉更汲氷。家艱謀酒醴。盤豈薦肴烝。賴有風流守。西南幸得朋。</text>
<title>丙戌冬。姪女壻尹生來余學。以示之。</title>,<text>深冬寒幌雪飄颻。永夜靑燈耐寂寥。質自有人方試斸。木能無朽可加雕。從師莫怪空垂橐。求益元非在揠苗。識路疾驅收汗馬。佇看游刃發硎刀。</text>
<title>大雪苦寒行</title>,<text>凍雲連日埋乾坤。朔風倏吸吹我室。袁安僵臥縮成龜。土堗無煙寒似鐵。霜凝四壁燈熒熒。紙窓沈沈曉如漆。茅茨騷屑暗響來。始識龍公夜行雪。平明推戶浩無涯。烏鴨欲埋迷鸛鼈。隔巷且阻崔與秦。喜見茅簷煙出沒。坪村髥生消息斷。虛谷老人無路出。泉源凍涸手指墮。木皮拆剝山石裂。姮娥服藥無恙否。羲和馭日足恐折。疲牛羸馬飢死櫪。白兔黃狐走相失。先生有粟不得炊。小民無儲宜冤鬱。由來天道豈厚薄。暑雨祈寒是平秩。嘗聞三白豐年瑞。已見一陽回暖律。蟊賊蟊疾入地深。大麥連雲小麥實。宰相調和致協同。聖人阜民還及物。行當擊壤醉村酒。不愁頭童與齒豁。</text>
<title>大雪晴望</title>,<text>今朝成獨望。霽色忽迷方。大地彌純白。皇天揭老蒼。豁如開混沌。初得見陰陽。用盡雙愁眼。銀河底處梁。</text>
<title>至日雪。偶吟。</title>,<text>乾坤來往信如環。動靜須從此日看。萬物始胎陽始復。一冬初至雪初殘。難將眇眇知時變。誰體綿綿認善端。戒僕莫應商旅過。自家猶得閉柴關。</text>
<title>驪興使君。邀與觀獵八大藪。怯寒不赴。戲呈三十韻。</title>,<text>長江號是驪。大藪名爲八。繚繞江包藪。微茫野連垈。何年澤作乂。自古獸成窟。月在二陽卦。占成三品吉。州家貢王祭。官獵試軍實。千騎集淸曉。萬夫凌積雪。角聲四五動。旗脚西南列。初見使君至。已知軍令密。籠山更帀野。剔翳復搜樾。賈勇勢難止。餘威殊未泄。風號斑豹聞。網漏黃狐逸。獻獲若丘陵。科功齊賞罰。寧須數兔狙。自足踐毛血。勝事久流傳。大平匪今日。深知太守賢。遠慰野夫屈。欲共一遊豫。爲邀三密勿。持書始啓緘。有興不禁發。人事本多魔。天公猜一出。寒威夜轉苦。冬日朝尤冽。衰病喜閑暇。招尋成懶拙。杳茫樂意墮。局束歡遊缺。迹似見旌虞。心如傷虎卒。官醪想獨斟。山彘與誰割。應笑守毛錐。不分觀殺伐。安知此田舍。有樂過公室。願爲陳千一。欲將較得失。春和柳已嫩。山暖花初纈。粥粥群雌雉。飛飛孤俊鶻。歸來意半酣。高臥耳雙熱。烹飪細君宜。稚兒賞獫歇。</text>
<title>寄坪村尹衡之</title>,<text>歲云暮矣寒奰屭。積雪欲崩山崔嵬。坪村槐樹颯蕭爽。望久無人相往來。應知尹生燒榾柮。日午柴門猶未開。</text>
<title>初謂尹生畏寒不出。今聞往在公室。戲之。</title>,<text>剝剝啄啄驚倒衣。尹君昨日來告別。殷勤無恙且相送。問及大哥寒不出。悠悠前計見眞贗。始識澹臺在公室。公家有尹靑眼舊。好賢樂士誠如一。淸心置酒冬爲溫。醉裏鉤簾看落日。元亨雪月淸如許。企齋先生寒到骨。尹君衡之之弟世衡也。大哥。指衡之也。晴窓朝日明照榻。雪擁寒巷人蹤滅。由來得喪在不占。已覺動凶而靜吉。從君更借三聖易。欲效孔氏編韋絶。</text>
<title>淸風校生歌謠</title>,<text>聞說天垣雨露新。幾回矯首望星辰。周家補衮須山甫。漢帝憂民借寇恂。蘭芷浴芳人必化。菁莪蒙敎道應淳。魯城雖小絃歌地。擬把甘棠賦後塵。</text>
<title>立春日寓詠</title>,<text>物化元來浩不窮。東風能得擅爲雄。三冬氷雪都消盡。一日陽春無限功。</text>
<title>除日偶吟</title>,<text>殊方遲暮重悽悽。鬢已添絲齒亦疏。婦爲迎春供酒食。俗因獻歲走村閭。少年常慰新年至。老日還憐此日除。人世競能欺上帝。穩眠長夜曉窓虛。</text>
<title>書齋壁上。有帖唐人五言絶句者五首。宵坐無聊。用其詩中字。還次其韻。</title>,<text>燈殘夜向晨。雨滯夢歸人。睡起愁無限。如何又近春。開窓花正咲。何意獨登原。人遠鸎啼晩。愁長春睡昏。客愁如雪擁。春酒淡深缸。意適人誰好。開簾看遠江。晩風人獨坐。殘雨夜深愁。孤篷江海遠。歸意向淸秋。黃昏又安適。風雨近殘秋。宜取無量酒。長驅遠客愁。</text>
<title>書紙尾</title>,<text>題罷還憐紙尾空。却將餘意問關東。西行倘有金剛錄。莫惜斜封寄此翁。</text>
<title>和來韻</title>,<text>悠悠萬事信天公。白髮緣何已作翁。未死故人今問訊。悲來呼酒更澆胸。</text>
<title>題怡亭</title>,<text>聞說怡亭去後開。只今嫌我雪中來。池花岸艸都無見。但採天寒復一杯。</text>
<title>閏臘立春後 丙申</title>,<text>佳辰難久挹。白髮易欺人。臘後仍看閏。元前已得春。正憐年較退。轉覺候逾新。雪盡連村柳。東風暗作顰。</text>
<title>寄鄭正郞浩浩</title>,<text>久作吳門貳室賓。亦知親老又家貧。相期推挽吾何敢。富貴應非隴斷人。</text>
<title>次諸先生韻。書敬懷上人畫山軸。</title>,<text>相傳糟粕少存神。幻妄空隨見在身。師欲爲山安用假。但將名實早分賓。江上龍門問道山。老禪方丈只三間。觀空一日還飛錫。深密伽跎着幾般。</text>
<title>次祖遇上人韻。簡答。</title>,<text>龍門江上蒼。深處着禪房。師祖開函丈。闍梨滿食堂。道山閑日月。春草任牛羊。儻得帆檣過。當連淸夜床。</text>
<title>重陽後。再設鄕會。座上皆揷菊花。戲示。</title>,<text>吾鄕從此極風流。會罷重陽再繼遊。惆悵菊花顏亦歇。不應羞上老人頭。</text>
<title>簡謝金使君惠買瓦錢</title>,<text>才名遠愧杜陵賢。生理堪誇我在前。春雨不愁茅屋漏。野橋今復見携錢。</text>
<title>李家席上。奉酬梨湖韻。</title>,<text>從古功名作馽鞿。此身誰得辦長嬉。江山有疾將難解。世事知非不可追。南越公今成似喜。北窓吾已到無爲。平生最被君恩大。耿耿緘封尙在髓。</text>
<title>簡謝報恩僧寄竹扇芒鞵</title>,<text>閑將紫竹刳爲扇。更採靑芒梱作鞵。珍重山僧情意厚。企齋從此野裝佳。</text>
<title>雨中。詠荷池露珠。</title>,<text>蕭蕭早秋雨。箇箇荷上聲。高荷傾露珠。次荷還捧盈。微風次次瀉。露珠池上明。安能貯肺肝。一洗塵土情。</text>
<title>再用前韻。奉酬雲卿。</title>,<text>荷舞風翻影。珠跳雨送聲。將傾忽的皪。欲定故輕盈。初訝洛神弄。却驚水相明。無能聯作貫。一一只纓情。</text>
<title>送同年李大立赴燕都 弘幹</title>,<text>靑春同榜忝同遊。此日分携兩白頭。萬事更堪敦病眼。一杯難得瀉離憂。眞如司馬歷諸國。謾效鄒生說九州。最是冀方饒古跡。只應韶樂勝觀周。</text>
<title>奉酬忠州金使君仁卿公見贈。兼得趙甥應敎季任寄問相和之什。幷及之。</title>,<text>慇懃幾度見深惓。長把弨弓與上弦。噪鵲曉來喧屋角。驚鷄日午亂桑顚。何言靑眼故人尹。爲寄白雲新賦篇。兼有渭陽千里信。却敎衰意更悠然。</text>
<title>復用前韻。酬李使君。</title>,<text>久同病鶴作卑飛。一臥元亨晝掩扉。摩詰輞川誰善畫。淵明栗里我能歸。天機衮衮春還夏。人事匆匆合與離。不惑過來知命至。此身終要白鷗依。江天晩日鳥雙飛。柱杖吟推面水扉。前店短歌舂者相。遠林橫笛牧兒歸。風騷惱客催新句。雲物愁人攪久離。投老異鄕今有賴。蔦蘿松柏自爲依。</text>
<title>次前人韻。書學天上人詩軸。</title>,<text>寺下春江波不興。昔年曾得借樓憑。耳聞佛界灰經劫。眼見驪陽谷變陵。靈運乞詩詩未就。學天求道道將凝。十年一別今回眼。水月禪心問許澄。往在壬午年。客過甓寺。靈運持軸求詩。以未遑辭。學天將亦結夏干此云。</text>
<title>送金養中出宰橫城</title>,<text>共說橫城縣。淸高少有塵。雲中聞吠犬。山上見耕人。澗伐丁丁木。盤供細細鱗。簾垂讀書處。發政易爲仁。相知頭且白。其奈別離多。未見杯頻勸。還憐邑更遐。谷深川似練。山晩葉勝花。日有宣城句。松間定獨哦。</text>
<title>次楓岳韻</title>,<text>行探佳勝閱高低。誰識眞遊謝屐鞋。群玉峯頭明月地。肯敎浮世摠成迷。</text>
<title>次頭流韻</title>,<text>人間擿埴信多岐。歸去仍携綠玉枝。千載白雲藏鶴洞。崔仙遊處可題詩。</text>
<title>次妙香韻</title>,<text>蔓香深處間朱藤。山上遊居盡聖僧。欲識火傳元不極。只今猶有佛前燈。</text>
<title>次尹秀才 希任 韻。示諸郞。</title>,<text>九死餘身白髮年。祗今那意覩靑天。遺簪再御塵埃滿。故國還歸日月遷。霈澤許新人有罪。時和從見野無賢。諸君勉勵時難失。素食吾慙河水漣。</text>
<title>次韻復書學天詩軸</title>,<text>海上倻山入眼碧。鶴飛不及凌空錫。倻山久待主人歸。一別驪江春水綠。</text>
<title>偶詠</title>,<text>有家當有累。桃源豈眞逸。那似步虛人。吹簫向明月。</text>
<title>詠黃柳</title>,<text>堤柳搖搖先得陽。東風吹拂嫩絲長。莫敎容易鸎啼綠。兼恐明朝雨洗黃。</text>
<title>哭驪興敎授金同年</title>,<text>承文壁上題名字。屈指如今有幾人。欲作嗟來歌不得。子桑今又返其眞。</text>
<title>謝仁卿記問生日</title>,<text>分明白髮鏡中新。垂老殊方擯逐身。珍重使君情意厚。更憐初度是庚寅。</text>
<title>天樞</title>,<text>天垣紫微環北極。斗傍一星名是樞。四時回指十二辰。千古運用長不渝。崇崇擢立古銅柱。何取此義干雲衢。雖無膏火繼炮烙。毒焰燔空同作痡。當年僞周老武瞾。曾入唐宮成媚狐。更衣先帝隱所私。麌聚穢亂天必誅。紀何功德可矯誣。敢效嶧山秦政愚。司晨牝鷄聖示戒。女后臨民義所無。卯金神器雖一搖。那似唐家移廟貌。房州孤日照虞淵。六郞蓮花如粉朱。綱常淪敗到此極。腥臭上聞銅臭俱。雕鐫文字誣萬世。欲誣萬世安得誣。</text>
<title>曉起寒齋</title>,<text>霜重林如玉。村深地似仙。日生鳴凍雀。人語起孤煙。身退心無事。兒存業有傳。寒齋成獨坐。唯酒可忘年。</text>
<title>簡謝李使君惠山灰銀魚</title>,<text>鄒律難溫寂寞濱。惠鮮還荷使君仁。薪窮作炭能傳火。目變爲銀更擅珍。燔炙豈宜供野老。割烹端合享嘉賓。寒齋一日冬烘裏。方把羊蔬辨夢眞。魚舊名目。中變爲銀。今還爲目云。</text>
<title>次寓灣韻。書凌雲上人詩軸。</title>,<text>江湖零落阻陪遊。游刃曾看試十牛。詩句近成山與地。佩蘭聊解洛之洲。尋常魂夢渾無化。來往音書且未修。病裏忽逢蓮社衲。欲酬淸唱已悠悠。</text>
<title>書再生契軸</title>,<text>胡兵乘釁殺邊臣。王遣元戎出塞巡。幕府此時皆俊傑。風波當日任艱辛。舟臨懸水驚千尺。命落深潭保九人。夷險一心應已試。世間誰作白頭新。</text>
<title>書從父兄文敏公二樂亭集後</title>,<text>家世高陽屬一堂。幾陪罇酒論文章。功名已許歸鍾鼎。詞藻終看出廟廊。三樂自多蒙敎育。百年誰使異存亡。悠悠湖海空驚骨。讀掩遺篇淚滿眶。</text>
<title>西菓架</title>,<text>惟西有名菓。仙品久祕跡。曾在廣寒宮。月娥謹栽植。後來崑崙圃。常充玉皇食。神農嘗百草。不敢漏仙籍。邇來幾千歲。未逢偸桃朔。上帝悶下界。熱惱馮心腹。文如司馬卿。渴死救不得。故遣鳳凰鳥。銜子出西域。遺種散天下。在東西南北。野人忽持贈。赤黑盈一握。申子老作圃。帝所曾識樂。微物豈有緣。相逢慰流落。斫竹護短籬。開場面廣漠。植杖春雨中。綠茁已抽玉。慇懃鋤矯草。曉露濕我足。自經四五月。旱魃久爲虐。連筒汲古池。手灌朝又夕。漸看引蔓長。委地成屈曲。張拳或上柯。意欲攀空碧。心悲天上物。托根匏苽場。仙姿與道貌。亦異凡草木。操斧響丁丁。作架聲橐橐。寒條上凌亂。密葉交翠綠。黃花古色淡。花底實已着。纍纍萬顆垂。衆星互聯絡。圓如月未缺。色勝壁初琢。甘露細淪肌。明氷凝作肉。實能爽塵昏。豈但娛耳目。淸秋暑初退。白酒仍成酌。散髮臥前軒。疏雨聞滴瀝。呼兒摘靑圓。霜刃恣割剝。盤堆碧琅玕。玉肌紅仍白。泉生齒底津。雪入喉中沃。一片醒心魂。二片除滓濁。三片發仙興。淸風吹兩腋。四片若羽化。生彼沖天翼。五片不敢服。先生今坐謫。還恐玉帝怒。夜半飛霹靂。收拾舊仙種。去去騰寥廓。肯同桃李盤。一嘗令人俗。</text>
<title>緣婚嫁。偶入洛城。鄭公雲卿。將赴上都。借以花牋一幅。求別語甚勤。久別中。復作遠離。書以爲贈。</title>,<text>十五年前在洛城。慕華峯下慣將迎。如今偶到紅塵裏。聊借花牋寫別情。一白分携路有岐。幾年雲樹費相思。驪江漢水還能遠。不是燕山久別離。</text>
<title>觀獵自戲</title>,<text>儒老還成钁鑠翁。半酣騎馬御裘茸。紅塵白首從他老。黃犬蒼鷹落手中。</text>
<title>有僧來乞詩。書其軸云。自楓岳來居雉岳。</title>,<text>湖山久擅嶺東西。楓岳遙連雉岳齊。仙鶴養雛留古竇。胡僧飛錫覓幽棲。多因結習遊春慣。爲愛騷詞學道迷。嘉爾遠來良有意。敢將荒律愧先題。</text>
<title>小兒子求詩。偶詠所見。</title>,<text>烏鴨山頭夕照紅。蕭蕭庭樹下西風。空齋獨坐成遲暮。雁度長天思不窮。</text>
<title>送鄭郞入京求官 棄學求仕故惜之</title>,<text>茫茫世路極多岐。欲問窮通是孰爲。長短度來由丈尺。東西差處自毫釐。好榮惡辱心皆在。去易超難衆亦癡。今日送君臨道別。他年知我爲絲悲。</text>
<title>久患肺病。忠淸伯潘公公父相問。因求蘇合元。明日。得藥與詩。次韻簡謝。潘公碩枰</title>,<text>音塵一別後。日月兩跳丸。久病年增肺。新知近得山。夜看星象動。朝報雁書還。天上丹砂粒。隨緣到野間。</text>
<title>翌日。自靑川過峽出報恩。縣前川原開豁。若作一天。桑棗松林間。樓居頗似仙府。淸溪杳然而去。仍用板上韻口號。</title>,<text>峽外川原作一天。林中樓觀豈非仙。行人却渡前溪去。添得桃花更杳然。</text>
<title>冷泉江上。甚淸絶。無與爲儷。坐來不覺興發。復卽事。示任君。</title>,<text>矗矗嵒崖錯繡羅。洄洄溪水粲金沙。春寒自重行非早。時近淸明未見花。</text>
<title>題黃澗駕鶴樓韻</title>,<text>山月當樓上。崖風爲竹留。憑軒迎灝氣。回眼送長流。春色生靑草。天涯自白頭。飄零眞不分。駕鶴作仙遊。</text>
<title>次東皐韻。書日沃上人詩軸。</title>,<text>春回綠草非無色。山有紅花更不空。歸去春山花草遍。眼前紅綠有無中。</text>
<title>辛卯仲春初一日夜半。有人迷雪路尋村。乃許公淸夫遣問也。卽事簡謝。</title>,<text>春雪深埋逕。寒雲夜羃村。人尋楊子宅。犬吠翟公門。忽此披芳簡。何因對酒罇。回燈十年思。詩以代長言。</text>
<title>次邵堯夫年老逢春韻。十三首。</title>,<text>年老逢春造物猜。韶光不肯逐時廻。蕭蕭芳月寒猶重。惻惻柴門暖始開。山杏怯霜紅入萼。土階留潤綠增苔。主人依舊貧無斁。梁燕尋巢幾日來。年老逢春物自姸。物姸人老酒罇前。暫時行樂非無地。到底寬懷便有天。點檢詩篇唯我事。刻雕紅紫是誰權。此情欲問杯頻把。琴已無絃敢斷絃。年老逢春又値晴。一宵花月轉分明。罇中新淥香浮蟻。林下飛禽羽有鸎。煙岫却勝高閣望。芒鞋何待小車行。淸歡剩處無今古。莫道天公賦未平。年老逢春做好春。十年今幸脫迷津。煙雲烏鴨無烽火。花木元亨有主人。永日獨吟枯戰筆。晴窓相對炷爐薰。風光優我閑如許。誰辦當時未死身。年老逢春一樣春。老年那似少年身。常憐浪蕊隨風速。莫厭行杯到手頻。時雨過來知過化。陽和存處見存神。無端造物元由帝。不負靑紅只屬人。年老逢春味正多。一春都在萬般花。應須把酒非吾已。若不題詩柰爾何。惜誦莫悲時序變。詠歸還覺性情和。春花酬了唯詩酒。身外浮名是甚麽。年老逢春心未厭。紅花白髮肯相嫌。山開錦繡芳初散。江作葡萄綠已添。遇興豈無杯面凸。題詩還有筆頭尖。古今流轉應如此。多少風光我得拈。年老逢春天不慳。逢春未易少年難。都將美景拚行樂。斷取餘生幸得閑。白髮豈宜聞酒盡。綠陰何遽報花殘。罇前好事貧全未。鸎柳黃金更博歡。年老逢春宿雨收。花枝不肯爲人留。難將塵世須臾事。換得芳罇爛熳遊。薄霧捲來新月上。長風吹送暮江流。眼前勝地非無樂。歌罷懷君自未休。年老逢春喜欲狂。靑錢賖酒恰相當。婦能僶勉須謀醉。花若飄零可耐傷。分裏淸閑甘足啖。人間厚味苦難嘗。如今事業除詩卷。明月瑤琴只一張。年老逢春臥醉頻。賞春無幾又傷春。停杯欲問靑天月。落蕊能辭白髮人。休把繁華誇衆日。不妨潦倒任吾眞。從來大悟終難到。還擬餐霞學鳥伸。年老逢春自不任。誰敎衰病日相侵。知時鳥有提壺去。問字人無載酒尋。靜室弊氈殘夢破。小園芳草落花深。琴絃斷後膠難續。莫道如今少賞音。年老逢春始識春。眼中何物不精神。風花月露如非我。詩酒琴歌豈是人。一座圖書元有易。百年來往摠成陳。莫將富貴媒心熱。吾與莊生解愛身。</text>
<title>雨中書懷</title>,<text>栗里關門懶不開。草堂高枕夢初回。千峯隱隱歸雲合。萬木騷騷暮雨來。幽意漸知陶上世。物情多見引中才。安能辦此逍遙地。樗散由來保不材。</text>
<title>謝淸風宰申君彥容寄松蕈崖蜜 堂姪瀣</title>,<text>珍重多情山水宰。爲傳書札到林丘。松蕈豈後苓千歲。崖蜜宜先藥上流。白首忽嘗佳境味。丹砂如就古人求。因君更問眞消息。寒碧淸風似舊不。曾求淸風不得。使葛洪丹砂事。</text>
<title>江西縣令李同年挽詞</title>,<text>舊友嗟誰在。今來又失君。東江昔日別。西塞幾年分。善積唯餘慶。蘭抽更挹芬。空悲壺酒奠。無復重論文。</text>
<title>書事</title>,<text>從兒課舊學。謝客閉重關。老困難禁臥。時平只愛閑。蔬繁微雨裏。飯熟午眠間。幸作無憂者。寧知世事艱。</text>
<title>晩眺書懷</title>,<text>獨成閑眺望。久住此山川。鶴立靑郊破。龍移黑雨懸。等消淸世日。任放白頭年。欲作蓬萊意。江風爲颯然。</text>
<title>次梅宛陵秋蟬韻</title>,<text>秋陽鮮晩霽。庭樹落疏陰。啼破此間夢。飛來何處林。空怜引長嘯。不耐間淸砧。聽爾悲徂歲。分明霜髮侵。</text>
<title>監農歸。認所穿靴。乃爲都承旨時。受賜馬皮靴者。感而有作。</title>,<text>錫命銀臺署。靴成善馬皮。着來隨法駕。歸處步雕螭。放踵涵深渥。終身履至仁。今朝荒野逕。猶衛草萊臣。</text>
<title>挽丁二相 玉亨</title>,<text>長途終不蹙。華秩蚤飛名。大雅餘明哲。三朝有老成。宜爲天所憖。只賴世生卿。鶴化千年後。何人更識丁。</text>
<title>七月十六夜。月是夜乃望。且入白露節。實兼仲秋之勝。</title>,<text>火流秋旣望。露白月仍圓。爽氣生虛室。淸光照不眠。有心添耿耿。無酒對姸姸。衰鬢明應甚。吟蛩近坐邊。</text>
<title>興原舟中。醉別權都事。</title>,<text>暫尋江上路。來爲故人期。嵒花紅散錦。鬢髮白垂絲。苒苒春將晩。依依別更遲。移船且進酒。難得此佳時。</text>
<title>秋雨書懷</title>,<text>今古經心坐不聊。無邊秋意雨蕭蕭。山容似怨歸黃落。天氣應催作泬寥。宋玉豈曾偏坎廩。莊周安得更逍遙。離騷自是撩人意。誰送千窮集此宵。</text>
<title>朴君璨惠海魚。簡謝。</title>,<text>回家貧厭杜陵盤。老畏寒菹齒帶酸。南食久知宜口腹。急呼荊婦更加餐。</text>
<title>秋原閑眺</title>,<text>偶然扶杖出荒丘。正是郊原割稻秋。日脚漏邊疑雨脚。山頭高處認雲頭。醉成閑眺收詩句。坐倚長風散旅愁。咲殺世間多少事。欲將天地寄蜉蝣。</text>
<title>蒙恩後立春日。示諸門生。</title>,<text>天地春還至。川原雪欲融。靑陽猶舊歲。白首又東風。枯朽恩光徧。村閭賀客同。驚看明鏡裏。金玉照衰容。</text>
<title>復用前韻</title>,<text>歲律今云暮。春心已自融。渥恩兼厚德。游氣與翔風。眼爲看花別。歡應把酒同。還思佳會處。頭白要從容。</text>
<title>挽淸風郡守 申瀣</title>,<text>憶在淸風郡。頻來江上村。艱難君盡義。死喪我孤恩。婦寡家無幹。兒驕女未婚。都將千古恨。鬱鬱閉重原。</text>
<title>甲午夏。僑寓孤山村舍。食不得醬。菜盤嘗鹽。戲書。</title>,<text>藜羹難絮菜闌干。長鋏歸來誰爲彈。忘味却勝蘇子句。淸廉足繼杜陵盤。</text>
<title>曉坐書懷</title>,<text>空齋侵曉坐。朝旭射疏櫺。露洗寒空淨。煙消遠岫靑。書難看處會。雁欲斷時聽。自是心無累。猶須更役形。</text>
<title>摘瓜收栗。自爲其倡。無心責子之覓梨栗。此翁。眞可笑也。戲書。</title>,<text>風收亭栗紫。雨摘圃瓜靑。白首元亨老。還供稚子爭。</text>
<title>中秋望月。示座上吳，盧兩生。</title>,<text>時到淸秋勝。情生此夜中。人看先後異。月色古今同。若復無何飮。眞成不負公。平生老子興。於此更無窮。</text>
<title>前岡草木俱瘁。松獨靑靑。感而賦。</title>,<text>天機衮衮自無停。萬物芸芸各受形。草木過時黃落盡。嶺松非故獨靑靑。</text>
<title>踏靑日。與長湍府伯。作川傍飮。口號。</title>,<text>試把牛刀割客愁。遨頭還作踏靑遊。薄雲高義無今舊。滿斝春心失去留。閣上望時花似錦。川傍飮處水如油。眼前光景看看別。遙憶家山有此不。</text>
<title>謝陽智宰權君㻩寄皮薏苡一斛</title>,<text>曾驗圖經祕。常須薏苡仁。根苗猶入藥。瘴癘敢侵人。歲晩吾多病。情深子獨親。明珠輸一斛。怯見謗何頻。</text>
<title>龍仁縣令崔君挽。君以哭長子亡。季子以哭父亡。</title>,<text>人也至斯極。天乎忍此爲。孝慈俱未報。善慶欲何施。竹國憐中子。桐鄕見後思。百年空咄咄。三塚共纍纍。</text>
<title>次韻</title>,<text>白髮不辭貧。寒山長在戶。如何久離心。更聽蕭蕭雨。</text>
<title>投宿山寺</title>,<text>少年常愛山家靜。多在禪窓讀古經。白髮偶然重到此。佛前依舊一燈靑。</text>
<title>春川校謠</title>,<text>玉署銀臺雨露傍。絲綸宜補舜衣裳。都吁契合同三過。龜虎身兼領一方。佳什更傳周杕杜。淸陰長保召甘棠。岷山此日增蒼翠。誰記相州晝錦堂。監司沈公光彥。江陵人也。</text>
<title>原州校謠</title>,<text>臨瀛古府海東壖。天聚文星世有賢。身立淸班朝著重。名通禁籍渥恩偏。今來民物謳歌裏。舊日湖山錦繡前。莫道鄙儒無可採。緇衣能賦好賢篇。</text>
<title>用春，原二州謠韻。謝沈監司士炯惠問。</title>,<text>江湖落魄酒壚傍。不分朝衙却倒裳。若記舊同陪紫禁。應憐今獨在殊方。欣聞摩嶺垂星象。忽憶鳴沙踏海棠。末路交遊多斷絶。孰紆書札到茅堂。昔年曾刺海之壖。晩托交歡伯氏賢。憐我支離長在病。知公孝友本來偏。銀花白白魚由丙。翠柏桓桓子落前。多可尹生傳遠信。殷勤況又誦佳篇。</text>
<title>奉和沈監司士炯立春日有感之作。草寄驛使。兼謝惠魚肉。</title>,<text>一脈陽和徧四壖。簞瓢依舊不堪賢。家成烏鴨寒山外。身老黃驪遠水偏。好信定從春帖後。羶香來襲菜盤前。無端更寄官梅興。入手新詩第二篇。</text>
<title>再書信洽禪師詩軸</title>,<text>壬辰正月旣望。坐小亭待月。有敲門者。乃往年求詩僧信洽也。爲言前所題詩。年久。字已不明。願得改書。以爲山家久藏計也。見前詩所和。有如梨湖寓灣兩相公手跡。其何敢改也。遂用前韻。書以還之。但記其事爾。春山落日沒村西。浦柳輕煙翠色齊。卷幔靜看新月影。敲門驚起暮鴉棲。重逢僧面心如在。再到桃源路豈迷。草草舊詩還入軸。眼明多是好人題。</text>
<title>原州校謠詩十韻。爲任監司作。</title>,<text>巢鵲驚飛遠。甘棠翦拜頻。披雲星象動。拭目使華新。玉署遺前事。霜臺啓後臣。王心方倚汝。民意正思仁。文武周山甫。經營漢寇恂。蒼生須敎化。古道重咨詢。遠把金銀節。徐行嶺海春。還將鄒魯意。來作狷狂人。絃誦彬彬日。鑾聲噦噦辰。自叨章甫列。同得走踆踆。</text>
<title>浮廬宴會詩。次李相公韻。兼寄洛水郭，金兩逸老。</title>,<text>天民川上元亨里。主人自號元亨翁。揚雄解嘲意已疏。十年衆毀來成叢。心閑一室萬慮虛。不覺朝旭明窓櫳。剝啄初聞相公書。仙夢遠回蓬萊宮。長篇大書石鼓字。眼昏缺月雲䑃朧。鋪張物色雜好色。國風未至成變風。江湖滿意入謔浪。足見鶴不安鷄籠。追惟世事我亦懶。白頭乃今顏發紅。浮廬高會若可繼。老子之興還無窮。包山遺老漆園吏。白髮壓座如華穠。金生有美姬。數携此高會云。 高靈勝地吾古土。眼前洛水流向東。銀壺輸與買牛人。郭生貸人九牛價。後其人。以銀壺償之。不受。 意氣風流誰與雄。平生不羨謝公妓。笑坐金屛歌騎驄。正似野翁銀櫛女。不妨撫琴還送鴻。流傳還有寓灣詩。若擊大鍾聲容舂。元亨主人好事老。一生瓠落誠無容。誦詩還復想其人。尙友亦在千載中。神交南北阻音容。世間離合能悤悤。題詩一笑寄洛水。李白本不悲蒿蓬。</text>
<title>雨後卽景</title>,<text>川水渾黃欲作河。薄雲殘日雨邊斜。門前忽有船來泊。添得孤山一興多。</text>
<title>久雨戲書</title>,<text>幾年暵旱常須雨。此日淫霖未見晴。莫道中和民鮮久。只應天道亦難平。</text>
<title>久苦甚雨。一宵得月。喜而有作。寄尹生。約與同翫。</title>,<text>久雨埋殘暑。今宵豁客愁。長空淨如洗。片月白於秋。似有豐年慶。寧無載酒遊。孤山川亦漲。還可繫扁舟。</text>
<title>戲詠銀竹</title>,<text>森森㩳㩳亂雲中。一一元從造化工。分明洗盡玄黃血。細看應無染淚蹤。</text>
<title>仲春在城中</title>,<text>心悲滯雨在城中。病怯衝泥馬未東。聞道背墻花欲發。故園應已映山紅。</text>
<title>春雨晩望</title>,<text>綠楊芳草遍東陂。小閣閑登日暮時。細雨過來花暗淡。微風吹去燕差池。樵歌漠漠穿林迥。賈舫依依遡水遲。收拾眼前多少意。何妨老子有新詩。</text>
<title>送沈僉知孟容公 連源 作進香使。兼示陳慰使鄭同知仁甫公。</title>,<text>東國春方殷。燕山客遠行。眞求喪禮日。仍有誦詩聲。共作三韓使。同陳一瓣誠。隨雲朝北極。憑軾賦西征。離別非無淚。男兒自有情。樓船經浿水。旌節繞遼城。漸喜皇居壯。還悲長信扃。無由攀鶴馭。那復問鷄鳴。精享神明格。皇恩雨露傾。樂存吳有見。垣毀鄭知名。縱可論虞夏。誰能若弟兄。玉河明月白。華岳暮雲晴。莫以淸時別。還添白髮生。歸期先刮目。何日見回旌。</text>
<title>次淸心樓韻</title>,<text>白頭來倚畫軒端。勳業休看鏡裏顏。江上舊懷唯美酒。天涯相識是靑山。無邊光景悠悠外。不足浮生擾擾間。多少登臨誰到此。心淸方得暫時閑。</text>
<title>次葵亭韻寄題</title>,<text>傾陽憐物性。誰與對軒窓。爲報主人道。可能同酒缸。</text>
<title>暮春。出東郭。趙出士秀，妻弟吳景顏，子滸三人。餞于祭壇松亭。趙以四韻詩贈行。追和其韻。簡寄。</title>,<text>追憶嘶春匹馬東。祭壇松下數人同。持杯有限湖山隔。會面無多歲月悤。別意暗驚添鬢白。夢魂猶怕踏塵紅。唯存綺語隨行橐。能起今朝寂寞雄。送春兼又送人東。留有離情去亦同。已信相逢難衮衮。何言此別却悤悤。塵間變化浮雲白。客裏光陰浪蕊紅。得喪向來俱草草。秪應明道解豪雄。</text>
<title>家贅別坐鄭衡。口傳金公國弼所寄二絶。次韻以示。</title>,<text>看變星霜十五回。故山今又菊花開。相逢京洛少相識。回首天邊鴻雁來。君視於吾少一春。只今同作白頭人。十年顏面雲重阻。兩地交情賴有神。</text>
<title>原州牧夫人叔母鄭氏挽</title>,<text>淵懿早稱德。光輝終爛門。承承餘善慶。莫莫著蘋蘩。一疾悲三復。千年閉九原。寒笳江上斷。無地更如存。追憶驪江上。移舟惜別離。承歡如恃母。遣問每垂慈。忽破三刀夢。還成百歲悲。傷心重到地。那忍拜靈輀。</text>
<title>送酒換醋。戲簡朴敎授。</title>,<text>調和五味誰無口。麴蘖鹽梅摠可人。嗜好向來多異性。欲將甘苦換酸辛。</text>
<title>昨得朴君菖蒲醋。朝來。又得次韻詩。再用其韻。謝之。</title>,<text>鱸膾蓴絲共薦新。江鄕風味正宜人。菖蒲亦是文王醋。少女朝來更受辛。</text>
<title>詠亭樹</title>,<text>離奇臃腫托根深。上有風聲下有陰。多爾不爲斤斧夭。與吾宜保歲寒心。</text>
<title>謝寄白花蛇。奉贈原州半刺李同年。</title>,<text>身多風癢將安己。塵垢爬搔不柰何。太守政平民復賦。邇來難得永州蛇。</text>
<title>旱久雨足有感</title>,<text>久知雨當來。不謂便見足。偉哉一霈功。造物眞有力。向也有何怒。今者亦何樂。枯榮遞須臾。欲問天自嘿。</text>
<title>原城校謠。爲朴監司作。</title>,<text>俊造群中第一名。當時淸選早登瀛。紫垣烏府飛騰速。玉署鑾門出入榮。北極一星驚少彩。東關百姓喜重迎。仁聲正合陶新化。歌頌何慙魯兩生。</text>
<title>主家屋山。有梨栗二枯樹對立。狀若畫圖。戲題。</title>,<text>槎牙朽栗對枯梨。誰見花開結子時。今日詩人摹作畫。不然那得更新奇。</text>
<title>朴敎授惠新蒜麥。使薦。用其韻。簡謝。</title>,<text>回家三月淸齋裏。蒜菜茹葷麥飯香。多謝孝思來錫類。白頭追遠共新嘗。</text>
<title>寓居夏夜書事</title>,<text>披褐臥明月。脫巾露白頭。風來如有慰。老去更無求。夜氣全仍暑。蟲聲欲近秋。悠悠人世內。此意信淸幽。</text>
<title>簡謝沈楊根寄生彘肩</title>,<text>殊方留滯轉遷移。親舊音書日自稀。頗怪夜來羊蹴圃。客盤今始見鮮肥。</text>
<title>午炊</title>,<text>束縕歸來趁午炊。行非接淅又何遲。淸風一枕渾無夢。睡徹黃粱已熟時。</text>
<title>夏日書事</title>,<text>千祿時旣往。學稼頭亦白。此物無可用。安所識苦樂。恰然一室內。往往讀古籍。古籍自有味。味至輒忘食。淸風爲我吹。百年欣有得。永懷知音士。悵望世已隔。荊婦善繼志。麥酒報新熟。頹然醉臥地。萬古一窓北。</text>
<title>有人贈桃五十枚。實大異常。色味俱勝。食竟無一螬。戲賦。</title>,<text>上苑何年識此桃。種傳當日舊仙曹。輕均醉臉含丹暈。細瀉霜肌映白毛。味勝不知吾口爽。實成猶是爾姿高。豈如海橘終爲枳。擘盡緋心欠一螬。</text>
<title>七夕戲書</title>,<text>天孫有巧不曾分。人世尤工織錦紋。四十九年愚似舊。白頭堪笑柳州文。</text>
<title>次韻謝寄西果</title>,<text>懸圃曾聞種玉田。樹成仙果遠相傳。風流氣味依然在。醒破塵昏白髮前。</text>
<title>次圖塘丈老韻 四首</title>,<text>方知樂吾樂。未暇憂人憂。田園白頭臥。不減逍遙遊。生涯無不足。丈室有餘淸。人旣知魚樂。我亦知子情。滿懷孔聖書。不曾施一半。門垣自翛然。何事申與段。吾亦懶衣冠。敢譏同浴裸。臨民敬未試。桑伯簡爲可。</text>
<title>戲謝韓使君煕卿致蓋苫 卽叔昌</title>,<text>四壁藏書未蓋茨。床床誰憫雨淋漓。使君不忘愁茅屋。從此無嗔欲漏時。</text>
<title>晩眺</title>,<text>天外高低千萬岑。暮雲春雨遠相參。十年一會江南意。欲寄情人自不堪。</text>
<title>謝惠雉魚。戲簡。</title>,<text>老去淸廉工學杜。病來枯淡正如黃。山梁得意濠梁樂。共作先生一味長。</text>
<title>題龍門山僧延修詩軸</title>,<text>遊山有志今傷老。猿鶴深盟負未能。此去龍門知不遠。年年空見乞詩僧。</text>
<title>白鷄鳴于屋上。戲詠。</title>,<text>曾啄淮南丹鼎餘。幾年飛上九天棲。常隨玉兔朝金母。猶向人間作白鷄。</text>
<title>早春日。戲簡朴善山德璋。</title>,<text>東風吹鬢白紛紛。未到花時已憶君。去後茅山猨鶴怨。德璋還恐德璋文。</text>
<title>原州牧大夫人挽</title>,<text>諸孫滿眼玄曾盛。門閥由來善慶長。五福最難先得壽。一生唯恨早稱亡。東征有賦人方羨。北背無萱事可傷。誓到爾居雙劍合。故山松梓更蒼蒼。含悽共說原城事。人世今逢厄會重。已困蒺藜方據石。豈堪霜露更彫楓。升堂奉養衣巾冷。滿路攀號士女同。扶腋哀哀頭亦白。此時誰道涕無從。</text>
<title>驪州金牧夫人挽</title>,<text>儀刑覃一境。婦德著重闈。夢協三刀貴。年踰七袠稀。門欄仍有慶。巾櫛竟無非。人尙桐鄕牧。焉能駐素幃。早見盈門慶。常留滿背春。儀刑賢刺史。徽號淑夫人。故國丹旌返。親卿白髮新。傷心江上路。父老亦沾巾。</text>
<title>仲春雨</title>,<text>鳩婦鳴初逐。柴扉懶不開。物情春自怒。花計雨能催。適似知時至。誰令盡日來。田翁相報喜。微逕濕蒿萊。斗酒何妨久。三杯未可輕。身兼愁共老。春與物俱生。伏枕憐花信。開簾聽雨聲。庭前山杏樹。紅入幾枝英。</text>
<title>楓岳玉上人。以詩來謁。次其軸中韻。以盡慇懃。</title>,<text>零落藏漁釣。飄搖遠紱纓。長懷楓岳秀。爲愛玉師淸。汩沒人誰悟。昏冥爾獨醒。摩尼懷裏祕。明月暗中驚。在世元無住。何方更有情。秋山歸亦好。倚遍寺樓楹。</text>
<title>雪日卽事</title>,<text>睡起書窓晝自暝。茅茨騷屑靜中聽。山雲過處峯初白。隴日淸時麥尙靑。叱犢人歸迷石路。啼鴉樹老護柴扃。風寒正撩安和意。莫怪先生久不庭。</text>
<title>元日曉雪</title>,<text>鷄鳴年又至。屐響雪猶新。白欲追殘臘。膏應動始春。熹微孤燭影。展轉異鄕身。忽憶龍墀曙。還霑頌壽人。</text>
<title>次淸心樓韻</title>,<text>江光溶漾動簷端。客子登臨爲破顏。紅葉白頭悲北望。落霞疏雨認西山。悠悠勝迹詩成後。杳杳孤懷鳥沒間。范老有憂無日樂。飛來爭似白鷗閑。</text>
<title>甲午仲春閏月念五。鄕人作會于孤山松亭。見一村桃花盛開。景物可愛。後數日。因避瘴疫。僑居于此。暮春初吉。重作前會。座上口號。示諸子弟。</title>,<text>松林當日會佳賓。無數桃花耀晩春。獨憐景物留連久。來借茅廬作主人。</text>
<title>座有和者。復用前韻。以示惜春之意。</title>,<text>名是爲春實是賓。桃花欲謝強爲春。年年惜此春光去。春作殘春人老人。</text>
<title>晩霽</title>,<text>開軒看雨霽。獨立絶塵紛。雲斂山爭出。川生野忽分。犢尋堤草齕。人向隴田耘。天地閑如我。翩翩白鷺群。</text>
<title>次亡友訥齋韻。書道崇上人詩軸。</title>,<text>人琴久已亡。歲月倏云去。塵寰一何卑。黃鵠未高擧。奇哉此老禪。何地得此語。酬詩隔一世。寄吾元賓與。</text>
<title>有僧號法初者。與道崇偕至。亦求詩甚勤。因問其所歷覽。戲記而付之。</title>,<text>初從智異山中出。乃踰大屯登鷄龍。浮遊黃海白沙汀。歷遍九月西來峯。慈悲嶺上聽鳳鳴。却向關西浮大同。麒麟窟前訪朝天。下視綾羅煙雨濛。香山崒嵂香爐峯。振錫一日聞香風。高尋上元入內元。法初行裝聯道崇。北荒雪山未經往。遙望金剛遵海東。飛上一萬二千峯。眼見扶桑朝日紅。奇觀壯遊說向誰。來訪元亨多病翁。長篇大字試一寫。筆下江山重復重。二禪歸處一庵靜。萬事紛紛看亦空。明窓靜几咲相對。默識所歷應靈通。</text>
<title>次淸鑑堂韻。投寄。</title>,<text>官淸人似玉。政簡日爲年。堂宇新開構。雲山近接連。春生夢裏草。月印鏡中天。已喜能虛照。何妨更寂然。宣城松桂舊雲林。聞說書堂闢處深。雛雉不曾驚樹下。老夫還欲住山陰。泉通小沼天光淨。吏散前階草色侵。一咲絃歌那可得。只題淸鑑擬傳心。</text>
<title>睡餘</title>,<text>萬事看來頭已白。讀書還咲入無無。從今剩得希夷樂。誰畫先生着睡圖。</text>
<title>戒二子</title>,<text>人參天地間。所貴在知學。賦與非不均。稟受有淸濁。由其學不學。賢愚終異域。卓彼先覺人。獨全此明德。悶斯衆迷方。指南導擿埴。大道豈遠人。吾心是太極。五性理統同。四端非外鑠。七情幾在意。萬事交於目。紛紛日以鬪。誰歟能主寂。聖人自虛明。所存神不測。賢者必操持。矧伊予與若。操持非強把。敬義宜着力。懲忿與窒慾。其要在謹獨。鷄鳴儼衣冠。六籍窓前讀。夫子善誘人。大段博而約。莫輕子夏門。莫先張也祿。安和鎭浮躁。孝弟乃汝職。源泉必達海。進者終有得。丘陵不至山。孔聖惡夫畫。吾家一十世。斯文相繼續。實惟善慶基。禍福在所積。墜亦自汝輩。起亦由不息。嗟嗟㴒與津。勉爾知自勖。</text>
<title>連遭國恤。書銀臺契軸。</title>,<text>銀臺連北斗。雨露沓恩私。適會多艱日。寧忘獨裕時。蘭芳應久化。漆契豈曾離。自托淸風後。還如大雅詩。</text>
<title>令㴒呼韻。卒成六十韻。</title>,<text>少年懷壯志。高視氣無前。仍趨學業道。用力輸百千。欽仰孔道高。欲鑽顏氏堅。見惡必相背。見善如比肩。行道坦如砥。遂性直如弦。尋常不負人。況復能欺天。擺落俗間非。自擬無牽連。昂昂出鷄鶴。皎皎擢水蓮。常悶世局促。顧身還自憐。風埃白日黃。眼及甲乙年。靡靡艸玄黃。溝壑人相顚。飄風卷屋茅。震電崩山巓。忠良血染市。巷哭聞喧闐。鳳鳴久寂寞。王裾誰能牽。靑黃滿朝貴。蛾眉爭嬋娟。福亦不自中。禍亦不自邊。於時網漏魚。轉作蓬屢遷。自懼燕處幕。又悶人待燃。於昭祖宗靈。默佑在翻然。日月麗晉邸。蒼生顒望懸。亨衢復開泰。蹙步中作延。氛陰忽泮釋。玉座開御筵。同趨貢士列。望見日色鮮。歸來心自語。舊學當勉旃。高詠旱麓篇。飛躍還天淵。芹宮再試藝。得立諸生先。思將一辦誠。欲飛與天牋。天心果不阻。玉署竝群仙。參聞衆君子。講理邃且玄。發憤忘食事。且效三絶編。多病被物猜。久上乞暇箋。更側高賢後。華裾曳聯翩。漏盡絲綸密。宮壺雨露偏。揣分覺非稱。素食愧淸漣。徒蒙天地造。未覺性情全。答效微涓滴。慙聞命屢宣。幸渠看汰濁。宜爾病纏綿。銀臺夢遂阻。酒賦滯林泉。生涯多汩沒。涉世少便儇。陳門席久弊。管榻坐成穿。罪重恩便大。心寧病劃痊。騎牛觀野稼。折柳當歸鞭。看詩或過風。讀易未離乾。自嘲成懶惰。亦喜性還專。蹉跎良已矣。農圃可終焉。聞道開新政。恩聲解澤傳。起廢有重疊。朝中且進賢。玉燭元氣調。天地忽高褰。危機自趨安。紫極慶收權。蘇枯且救涸。餘澤及民川。靑春歌去汝。白髮賦言旋。脩門入憔悴。赤壁失翩躚。有意姊女會。無勞淸晝眠。常師伯玉化。庶補仲由愆。粗酬聖主恩。未死棹歸船。元亨當不負。烏鴨莫相捐。當年孔德璋。敢勒山馳煙。春風蕙芷路。秋雨薑芋田。雖云野鶴怨。盟與白鷗纏。</text>
<title>初被召。入城中。聞夜雨。有感。</title>,<text>夜雨聲中意緖多。故山春事正如何。白頭却被君恩重。輸與前溪送落花。</text>
<title>肅拜後作</title>,<text>生還今日白頭臣。紫禁煙花正繞春。鑾署玉堂驚入眼。淚流翻訝夢中身。</text>
<title>上林紅桃 應製三首</title>,<text>宮桃含雨露。矜艶眩東風。不許仙偸碧。難分錦勝紅。暖風方倚醉。晴日欲相烘。新粧上陽女。對爾愧臨銅。</text>
<title>上苑嫩綠</title>,<text>苑靜春還晩。花飛綠映人。長林風色亂。嫩葉雨聲頻。奪得羅裙艶。粧成翠幄新。詞臣方染翰。更賦惜餘春。</text>
<title>含春苑</title>,<text>蔥蘢別苑號含春。又値東風柳已顰。地禁自偏恩露化。天工先播發生仁。煙花媚景新供眼。白首觀光舊侍臣。只願含春春不盡。堯年萬壽祝封人。</text>
<title>扶桑躑躅 應製十韻</title>,<text>上林春後芳菲退。只有嫣紅獨自香。宿露未忘霑海潤。朝暾猶得借恩光。天資正合金盤貴。絶艶端宜玉砌芳。西夏只知輸竹杖。月支空咲貢戎王。常同堯陛祥蓂莢。不比唐宮睡海棠。輦路有時臨翠葆。宮人無意照紅粧。時平每擅繁華盛。節晩偏令蜂蝶忙。天上光陰元不隔。人間桃李亦成場。孤根渡海能存性。疏蕊含恩尙帶陽。遠物亦同霑至造。對花聊復贊雲章。</text>
<title>務農桑 應製二首</title>,<text>五敎由來知有本。民生耕織最堪傷。虞謨載典先陳食。周道編詩重採桑。遊豫亦能成助補。飢寒猶足兆興亡。仁言一格天應動。願頌豐年答聖王。</text>
<title>敎民戰</title>,<text>國泰當思亂。時平失狃安。民殃賢戒戰。言愼聖知難。大事那無習。先王或有觀。唐虞文敎盛。猶舞兩階干。</text>
<title>奉酬淵谷丈人 李元和</title>,<text>聯投雙璧。亦無木瓜之報。不揣駑怯。將謂吾慢。聊用仰賡。以資一粲。塵埃侵老境。白首子猶吾。湖海歸爲主。名場入亦奴。從違悲舊學。僶勉愧諸儒。末契嗟誰托。頹文賴子扶。直成追李杜。容易轢黃蘇。自是朱絃在。賞音無謂無。未乞趨庭巧。曾微傍輦憨。仙班撤高從。湖海付深探。漢關生還再。康侯晉錫三。偶然伸汩沒。聊復逐朝參。邂逅逢應喜。纖洪坐可慙。招尋如有繼。文酒佐心談。</text>
<title>奉酬淵谷丈人</title>,<text>苦被塵蒙。稍無詩思。雖屢見挑戰。甘受巾幗之遺。久矣。復承瓊琚重幣。雖知致誘。聊更橫戈。亦老健之過呵。歷二十一年重作大司成滿紙新詩玉作聯。只應多爲賦言旋。白頭君似吟莊舃。明月吾憐聽杜鵑。身踏泮宮松下路。夢尋山寺石前泉。壺丘更欲令人走。佳句驚看示幾淵。</text>
<title>題薇垣契會圖</title>,<text>淸切薇垣象紫微。九天恩露此偏垂。公忠正直筵無負。鸚鵡鸕鶿酒可持。要取中和陶至理。不須浮譽耀當時。叨參司馬題名契。竊效君謨詠喜詩。</text>
<title>題銀臺契會圖</title>,<text>淸切銀臺北斗邊。五雲曾記盛群賢。蓬萊在眼傷衰白。試問仙遊似舊年。</text>
<title>詠蟬蛻</title>,<text>曾聞石上鍊形仙。今見枝間蛻化蟬。物變無情初豈與。飛昇有跡却非天。</text>
<title>宴席卽事戲成</title>,<text>山鳥莫驚檀板開。狂言能使美人回。因風偸折墻花樹。適會風流御史來。</text>
<title>卽事醉示快分主人</title>,<text>遵江初出興原東。終訪快分亭上翁。歸來得句一二對。歷處看花千萬重。</text>
<title>爲公州牧李同年大立。次徐達城按舞亭韻。</title>,<text>亭名猶是按舞好。我才愧非文學老。編詩記事吾豈敢。本無囷廩那得倒。江山勝迹雖有先。後者繼之能久傳。當時醉醒興廢殊。古基荒涼今幾年。天生文伯達城人。筆陣詞鋒驚鬼神。嘲啾寂寞弔風月。醉爲好賓醒惡賓。何人復此槌碎樓。百年一雪江山羞。風流爲政老遨頭。得享昇平天所休。有時或作醉舞亭。紅粉百隊圍玉甁。笑殺癡兒強解事。罇酒功名權重輕。有時或作醒吟亭。興彌前江芳草汀。鷄山暮雨捲珠箔。柱笏看雲雙眼靑。人間興廢自有時。孰爲興之誰廢之。唯願斯亭樂無荒。醒醉賢愚未敢知。</text>
<title>寄慶莊 盧檝 秀才</title>,<text>慶莊歸去深秋後。黃菊丹楓也不孤。還有情人能負笈。連床時復憶吾無。</text>
<title>洛陽春晩 應製四首</title>,<text>紅露樓臺九陌長。春光如海五侯坊。惜花幾處褰朝箔。橫篴誰家咽夕陽。游士擷芳驕驟馬。佳人拾翠耀凝粧。尋常桃李看應晩。絶勝垂楊暗禁墻。</text>
<title>太液賞蓮</title>,<text>時淸禁省樂遊頻。太液芙蓉媚侍臣。微雨洒來紅漫漫。輕風吹過碧粼粼。花如王母開新宴。鷺作公孫悅美人。舐筆有時摸變態。却疑宮艶卽遺眞。</text>
<title>洞庭秋月</title>,<text>露洗天初淨。風微浪自安。湖光七百里。月色九宵團。正合吹龍笛。眞成倚木蘭。嫦娥應少寐。夜久不禁寒。</text>
<title>藍關擁雪</title>,<text>迢遞藍關谷。崎嶇叱瘦駒。心懸思北闕。淚落問南州。積雪埋幽逕。陰風襲弊裘。孤臣行正澁。添得白蒙頭。</text>
<title>送柳參判叔春 辰仝 赴燕都</title>,<text>中原王氣逗雲燕。文物繁華五百年。秋水未成河伯望。小天空老井蛙邊。悲吾願往今生已。送子情馳昔至然。輸與歷朝吳札樂。白頭都付子長鞭。</text>
<title>民曹契會圖</title>,<text>亨泰交開屬幾春。郞官垂象粲星辰。漢文自有生財道。班史終無聚斂臣。版籍百年人已庶。倉箱今日賦須均。民曹共享昇平樂。十子追芳畫更新。</text>
<title>春坊契會圖。爲趙司書，趙輔德兄弟作。</title>,<text>瓊枝繼佩與聯翩。地禁春坊雨露邊。左右後先咸得正。直溫寬栗自無偏。龍樓問膳三時衍。講殿論經十曝全。洒落昭融堪託契。不應須學二疏賢。</text>
<title>朝臥寓懷</title>,<text>寒房歲暮朝慵起。日照東欄影落窓。重作諫臣無寸補。幾回歸思夢驪江。</text>
<title>禮曹兪判書 汝霖 挽詞</title>,<text>二十年前面。相逢未盡懷。方祈乘泰運。久擬踐台階。德與名俱重。時兼命自差。傷心三典禮。無復伯夷諧。</text>
<title>敍舊送孔希聖 瑞麟 公觀察黃海</title>,<text>嘗聞五福壽爲最。後死與公同此福。當時年少取文友。擾擾相逢成十百。聯名同榜忝相識。回顧蓮班驚玉側。薇垣玉署與銀臺。始別纖洪終愧錯。中間聚散二十載。雲樹茫然消息隔。公雖作吏困折腰。我向田園甘擯斥。乾坤蕩蕩日月白。下照不遺盆所覆。初聞重疊耆舊起。尺一也及漁樵客。歸來眞見舊城社。却似弱喪還故國。靑春紫禁煙花繞。髣髴復認朝暾色。吾將衰病忝諫列。公作金吾淸禁直。神仙畫閣重作會。罇酒相看頭已白。傷心不忍問舊遊。況奈一榜皆鬼錄。追歡要與約窮歡。何遽分携又西北。蒼生未蘇割剝餘。聖主卽今常旰食。分憂方面任亦重。棠樹春陰應更綠。平時大義貴盡瘁。老作此別何足惜。人間久視有幾友。爲報好在西海牧。海邦半刺亦吾兄。倘思元賓如舊識。公餘置酒芙蓉堂。須遣佳兒歌此曲。</text>
<title>宣傳官契會圖</title>,<text>職禁靑霄上。光輝近斗傍。有時將密命。隨處佩牙章。書劍媒身貴。金蘭託契芳。蓬萊仙仗肅。先立羽林行。</text>
<title>金吾契會圖</title>,<text>治道淸刑貴。民情協化難。玄文成執法。列象着郞官。樻閣程書罕。圜扉木索閑。還將金石契。留作畫圖看。</text>
<title>齊安新館。次孔監司希聖韻。</title>,<text>政可恢餘刃。才堪擧百鈞。眼猶前日舊。官是近來新。本要逍遙客。寧容跌蕩賓。推擠惜不去。還欲借熊輪。</text>
<title>次陳鑑韻</title>,<text>翬飛高閣倚晴空。簾額斜含返照紅。崔李久亡題詠少。樓臺長在寂寥中。來遊遠客還忘日。坐賞平江更不風。心擬四賢吟四絶。欲酬前韻恥成重。</text>
<title>次張瑾韻</title>,<text>春寒峭峭憶重綿。城上高樓正近天。客路三千迎使節。風光百五少人煙。江山此日遙憑檻。簫鼓何時滿載船。昔歲壯心今尙在。鏡中勳業不須憐。</text>
<title>次金湜韻</title>,<text>樓下長江更有沱。百年歌嘯已三過。初看赤幟驚山燒。曾望黃雲憶野禾。故國光陰天外換。西關形勝客邊多。殷勤說與篙師道。應亦知津慣涉波。</text>
<title>次張珹韻</title>,<text>爲山爲水是誰工。寥廓無因問太空。想到經營開畫棟。幾回料理倚雕櫳。仙間未必皆三島。勝處應成第一宮。還有好詩雲作篆。岳陽當在僕奴中。</text>
<title>碧蹄館。次龔正使韻。</title>,<text>頒詔後。回自王京。到是館。托以日暮。以詩却宴。請之不得。殷勤秪爲使華來。擬把離懷得好開。子美欲謀良夜醉。任淪須進遠行杯。名齊李杜詩無敵。思入風雲眼不回。空有壁間留寶唾。錦筵當日咲罇罍。</text>
<title>東坡館。次吳副使短歌。</title>,<text>臨津定是淸穎河。公館依稀號東坡。蘇仙豈曾經此地。空有寓名留山阿。皇華一顧重思古。戲語亦自成詩歌。沈吟欲和造化手。刻雕却羞鐫綵羅。</text>
<title>過松都</title>,<text>繁華故國今寥落。城郭依然鶴未還。三十年來重過此。只今依舊紫霞山。</text>
<title>次三從事統軍亭韻</title>,<text>何年征戰統軍亭。今日笙歌慣送迎。遼左山河供勝賞。塞西煙火屬昇平。雲迷鶴表尋無所。潮打龍城遠有聲。白首倦遊心亦在。登臨佳處句還成。河窮八渡九龍灣。亭壓遼西浩淼間。浦樹參差連海島。戍煙搖曳渡胡山。人憑危檻詩還就。春滿邊城物自閑。汝等豈知皆帝力。三方樂業不相關。山豁江分地一陬。若論形勝是豪酋。從前固國非無險。此日臨邊自有謀。亭上謾圍紅袖陣。詩中亦絶白裘偸。書生健筆還無敵。一首能輕萬戶侯。</text>
<title>是日。途中。呈迎慰使丁令公。幷錄奉遠接諸公。</title>,<text>作客還多日。逢辰祗自傷。愁添衰鬢白。春染嫩條黃。佳會民川遠。嚴程劍水長。少須停野騎。試與問句芒。</text>
<title>棲鳳亭。次龔華使韻。</title>,<text>紅亭臨碧沼。狀似浮蜃島。旣無俗塵喧。更有靑山抱。月照秋正佳。花開春亦好。憑軒久不歸。興入王孫艸。</text>
<title>書國譯李僉知 和宗 詩卷</title>,<text>生亦殊方語亦殊。尋常言語咲咿嚘。多君齒舌諧淸濁。滿幅詩篇迭唱酬。心學未須資外口。邦音難得免群咻。孔門當日科兼二。宰我還應讓冉求。</text>
<title>次蘇公彥謙韻。書族姪 濆 餘金詩卷。</title>,<text>吾門固多慶。積善產豪英。藝絶書能妙。貌臞骨且淸。宦遊同作客。歸思重含情。家世蒙恩地。終難學耦耕。</text>
<title>次崔從事演之演雅韻</title>,<text>浮鴨春波雨後添。藏鴉垂柳葉生尖。初憐蛺蝶尋花熟。更怪蜘蛛結網黏。時逐白駒容易過。夢尋靑鳥若將淹。從他野鶴如雙鬢。自折鵑枝上帽簷。</text>
<title>次詠歸主人韻 曾求詠歸堂十詠。有年矣。苦被宦劇。久未能副。卽見來詩。責我之慢。且寄以尾扇。用其韻。簡謝。</title>,<text>流落支離萬死餘。形容那得昔年如。白頭更受名韁縶。牙軸還抛舊架書。未詠十題吾負爾。將風一陣子思予。陽春和罷空回首。何處雲山是索居。</text>
<title>病在抱州客館。聞諸公遊九龍淵。書懷奉呈。時百花始發。</title>,<text>幽憂悄悄擁衾眠。聞道諸公集盛筵。花色滿時三月暮。江流深處九龍淵。天涯光景應無主。筆下珠璣定幾篇。風送笛聲時入枕。起憑危檻夕陽邊。</text>
<title>復次諸公遊九龍淵之韻。以答來意。</title>,<text>龍公此日但貪眠。江上能容設錦筵。曾說雲煙藏古塞。每看雷雨起深淵。已令葛澤須君杖。應許春潮要我篇。自是老來多病數。任敎行樂在他邊。</text>
<title>題蔥秀翠屛二峯前碑閣</title>,<text>矗出玲瓏峙水湄。兩峯淸絶儼相持。嵒崖霧濕樹濃淡。石竇春寒氷陸離。董子始題蔥秀異。龔公還記翠屛奇。如今更覺斯文重。前古無人閣野碑。</text>
<title>記事上迎慰使丁判書嘉仲公 玉亨</title>,<text>眞傳使節下雲霄。遠逆王人浿水遙。重被寵光雙受命。久將衰朽忝同僚。驛途聯騎吟長句。客館挑燈怯短宵。明日三三空負約。馬蹄何處踏靑郊。</text>
<title>戲簡遠接使蘇令公</title>,<text>今朝。令花馱落後。心頗歸恨於令公。旣使花不得開。又令落後。昔之蘇子有句云。爲君零落爲君開。今者謂之零落則可。不可謂之能使開也。途中又聞鳩鳴。定知花信將至。口號一律。旣與丁令公大噱。復博一粲云。春光強半不曾回。鳥似沈歌山似灰。五色未應令我瞽。百花休道爲君開。蘇仙麗句無今古。杜子銀鞍少往來。天意人情俱寂寞。雄鳩鳴處若將媒。</text>
<title>次百祥樓韻。戲示遠接諸公。</title>,<text>安州今有庾公樓。千古風流爛未收。春事故牽回馬首。詩情應惱立江頭。評題物色無留眼。斷取韶華滿去舟。天亦多情藏不盡。儘敎楊柳管芳洲。</text>
<title>聞花潭徐處士 敬德 名久。因子壻遊松都。投詩相問。用處士曾寄慕齋詩韻。</title>,<text>百花潭上一茅堂。庭草春深翠且長。安樂只應師邵氏。淸狂非故效琴張。敎成白鹿規將熟。裁得靑衿行亦涼。聞說古都文獻盛。自慙全未擧窮鄕。</text>
<title>次車表門樓韻</title>,<text>江潮倒上海門西。芳草萋迷鄭子堤。天外已回千里眼。風前初詠古人題。紅粧舞處香雲裊。白鳥飛邊暝色低。淸興未收歸思散。半隨輕絮欲黏泥。</text>
<title>次大同江樓船鄭司諫韻</title>,<text>無限煙光日夕多。滿船離恨一聲歌。臨江幾掬傷心淚。到底應成苦海波。</text>
<title>遠接使蘇公。與三從事。和示三三之作。復用其韻。喜報。</title>,<text>羽翼文場從事三。且令歡伯助醺酣。辭源浩浩安能當。筆陣堂堂政不堪。花鳥愁來還自與。詩魔降後更誰戡。盟壇尙有毛錐在。須導前鋒作指南。東風吹過三三節。行到黃山始見花。翠袖有情裁綠葉。酡顏無數奪紅葩。哀箏錦柱調梅怨。纖手春盤薦菜芽。莫道座中腸盡斷。蘇州今已鬢生華。安居今亦老。爲客可無傷。寒妬春光薄。塵霾午日黃。雲兼身共遠。山與路俱長。賴有愁能割。辭鋒當劍鋩。</text>
<title>端午日。簇錦溪船中。醉書。</title>,<text>佳辰未覺客中過。簇錦溪明影彩娥。簫鼓滿船蒲酒灎。百年誰怨竹枝歌。錦纜還將客思牽。風光觸處眼中新。溪山足把比西子。休道黃州少麗人。咲問淸江是何物。滿頭疏影醉橫斜。閑放彩舟移白日。無名汀草亦黃花。</text>
<title>送尙公起夫觀察關西</title>,<text>箕都終古繁華地。羅島銀灘錦繡峯。春日彩雲浮碧夢。秋山禪月上元鍾。飛騰羨作風光主。湔祓難除塵俗容。更憶舊遊空悵望。大同城下水溶溶。</text>
<title>九日鎖院。次金二相韻。</title>,<text>天氣憯悽作泬寥。落英誰賦楚臣騷。白頭却憶家山會。空負黃花映濁醪。</text>
<title>又用板上諸公韻。再賦餞春意。示兩從事。求和。</title>,<text>千里來遊又餞春。東君明日作南賓。空催花雨能留客。便助薰風更阜民。欲挹淸芬蘭島遠。可尋遺跡鴨江濱。隔年離別知無奈。擬罄交懽酒有神。</text>
<title>錦山。拜遠祖文貞公墓。次板上韻。</title>,<text>荒草丘原路。何人薦祀來。誰憐十葉後。淚灑百花開。古里空文藻。殘碑半野苔。繩繩皆積慶。樗櫟幸全村。</text>
<title>夜行</title>,<text>路黑山無月。村迷夜有燈。柴衡春夢熟。欲扣定誰應。</text>
<title>踰星磨嶺</title>,<text>緣雲躋石路逶遲。獨鶴高飛羽翮垂。莫道星磨天下險。世間何地是平夷。</text>
<title>可憐地古風</title>,<text>行過可憐地。歇馬恣登覽。山花開琬琰。彩禽浮淡淡。沙白涅不緇。江淸形可鑑。永懷人不同。獨酌深觴濫。行行欲何向。踏地皆成坎。春鳥苦催歸。振袂情豈敢。</text>
<title>淸明後五日紀事。古風。</title>,<text>大野何茫茫。四顧紅綠散。顚風日夕起。雨雹大如卵。慘慘年芳減。蕭蕭客意短。暮投古縣宿。主人開舊款。虛簾夜峭峭。曉來山雪滿。多病素怯寒。啓途愁閉眼。從今貯臘裘。不道春暉暖。</text>
<title>過淸風郡。題寒碧樓。爲山水。曾乞郡不得。七八使葛洪事。</title>,<text>如入桃源界。曾聞大守豪。路危添鍊石。江淨照秋毫。寒碧樓名勝。淸風郡勢高。平生句漏令。丹鼎宿心勞。</text>
<title>過嵒城峽</title>,<text>共道春遊好。翩然我獨來。花陰隨日轉。山勢逐江回。每惜流芳歇。頻嫌去馬催。不如還柱杖。留跡印蒼苔。</text>
<title>再過桃源</title>,<text>煙火何年到。江山此處奇。良疇春井井。花木雨離離。已喜初來日。難忘再過時。自慙簪紱累。空有老農期。</text>
<title>出峽宿水驛</title>,<text>靑燈孤館夢依依。自怪朝來帶減圍。歷盡名山春苦晩。只緣詩瘦鬢毛稀。</text>
<title>歇馬道傍。示表姪趙 俊秀。</title>,<text>山氣雲如在。燒痕綠已回。客中驚節序。林外繫虺尵。溪柳含滋暗。村花隔野開。聊同謝家樹。登眺此徘徊。</text>
<title>詠頭陁嶺上長松</title>,<text>山東花已紅。山西雪尙白。陰陽隔一嶺。寒暖異消息。艸木豈恩怨。造化豈厚薄。惟其有榮悴。所以開又落。鬱鬱嶺上松。蒼翠舊顏色。西枝寒不彫。東風吹寂寞。徘徊撫長條。歲暮欣有托。</text>
<title>謝人寄竹笠與彈弓</title>,<text>竹笠工遮短髮飄。金彈難作少年驕。結纓獨立林中靜。早計無妨擬炙梟。</text>
<title>詠落梅</title>,<text>風擺疏枝月影稀。夜深淸露濕人衣。孤山春遠林逋去。從此音容日漸非。</text>
<title>與崔同年秋鷹</title>,<text>百中蒼鷹恥下韝。天風傾耳眄雲衢。如今側翅隨人去。乞與崔生試一呼。</text>
<title>朝起。次崔同年韻</title>,<text>淸晨盥櫛整冠巾。窓對荒山艸木春。道在東西俱可意。客中無愧百年身。</text>
<title>玄琴怨。送友人還鏡浦。</title>,<text>賓鴻求友遠相隨。明月寒松歸去遲。今朝又作孤鸞別。東海煙波杳莫期。</text>
<title>擬古</title>,<text>我有一銅鏡。鑄成在何年。質以百鍊剛。體似秋月圓。當初瑩無塵。洞照徹天淵。能窮物姸媸。爲是空中懸。誤落靑樓女。朝暮臨丹鉛。靑樓千娥媚。一一爭姸嬋。出入衆懷袖。遂恐中心遷。應如蟇食月。皎質埋深煙。我欲易百金。誰肯相爲先。願將本體明。刮與光復鮮。還能照萬物。照我丹心前。</text>
<title>五臺山僧普願。寄尾扇與芒鞋。謝答。</title>,<text>東紀嶻嶭橫大關。俯臨渤海波漫漫。吾師遠攀猿鶴棲。一入煙霞行跡迷。憶曾訪予梅花時。古館夜扣滄海湄。風吹方袖騎蹇驢。手持吾友石軒書。跫音足慰韓吏部。太顚亦出緇髡類。居然一別雲茫茫。北望五臺連金剛。今朝有使山中來。山人亦未遺塵埃。殷勤問訊貺又佳。鳳尾之扇靑芒鞵。師乎贈我意有在。及我名韁猶得解。扇以障我西風塵。鞵以訪我山中人。山中人兮永相好。早晩煙林吾欲老。</text>
<title>大關嶺。凡九十九盤。上五十盤。小有寬平處。云是半程。崔同年益齡，郭秀才逶。追到于此。卽席書不。</title>,<text>雄蟠大關嶺。艱險冒天台。畏途不足說。盡室陟崔嵬。嵌谷𢥠難視。地中聞驚雷。傴僂上半程。已覺出塵埃。沙白寒松亭。水淸鏡浦臺。東連渤海闊。浩淼迷蓬萊。情朋送我至。座有郭與崔。同乘汗漫遊。白日接行杯。醉折叢桂枝。起舞崩崖隗。遙將貽美人。美人何杳哉。艱辛試一嘗。九十九盤回。唯持正直心。幸得衡雲開。是日霧塞。日午方開。</text>
<title>示仁老僉使</title>,<text>東賓無事羽書稀。杖劍逢君更賦詩。南北東西俱是客。世間安用舊相知。</text>
<title>夜話江干</title>,<text>層崖如玉樹如雲。偶坐沙頭人語聞。他年村婦傳遺事。應說仙遊過夜分。</text>
<title>父女歌。贈諸妻兄。</title>,<text>有父有父海東頭。日日三復陳公詩。有女有女天南陲。夜夜常抱慈烏悲。人多有父在堂上。何獨使汝長別離。人多有女在膝下。何獨使我長相思。時維閏八月初吉。願爲有家將送之。江山萬重路阻脩。行邁未半衰病隨。驅車復向海東頭。不忍回首天南陲。九原難作生者遠。孰醮汝酒誰結褵。乃祖父及乃祖母。白頭何心觀畫眉。諸滿座禮無缺。獨向天涯雙涕垂。長別離長相思。世間會合終有期。</text>
<title>座上。走次崔同年韻。</title>,<text>地近滄溟瘴霧深。百年誰與可開襟。挐舟賴有東湖隱。竹葦陽山屢見尋。</text>
<title>竹西樓夜吟</title>,<text>夜寂灘聲近。蟲喧秋氣深。高樓燈火耿。四座各言心。</text>
<title>寄月峯寺六融禪師</title>,<text>山僧曾見世宗時。篋裏今藏老杜詩。乞與騷人須普施。欲同衣鉢更傳誰。僧藏世宗朝印本杜詩</text>
<title>暮江卽景</title>,<text>嵒排列炬落江明。搖漾金波光不定。座上無人詩可摹。誰能滿袖握淸景。</text>
<title>海上口占。別京洛故舊。</title>,<text>雲月微明淸夜深。離情觸忤到杯心。靑春藏義當年會。此日天涯淚滿襟。</text>
<title>暮景</title>,<text>密樹深濃翠。孤煙淡作雲。厖應誤吠主。暗路草中分。</text>
<title>相逢</title>,<text>相逢團坐碧江頭。去後沙邊跡恐留。千載一歸華表鶴。去家誰識作仙遊。</text>
<title>崔同年寓中臺寺見贈。次韻簡答。</title>,<text>中臺寺在頭陁山。居僧久絶煙火餐。猿愁鶴怨歲月多。日夕西望空三嘆。</text>
<title>屋山詠瀑流</title>,<text>駝駱峯高鐵壁幽。怪松涼雨響颼飀。公餘一日還多惱。臥看飛泉秩秩流。</text>
<title>次姜將軍賞梅韻</title>,<text>安排天氣近來佳。苒苒官梅香辟邪。只愛寒光留夜雪。不敎靑蕊向春葩。孤高端可吟詩句。寂寞眞堪對鬢華。聊與伏波同古調。殷勤折贈一枝花。</text>
<title>次思松齋韻</title>,<text>功名幾時足。老病易欺身。詩瘦唯吾懶。松齋是子貧。長悲乾沒地。未見早歸人。已有江山計。應無造物嗔。</text>
<title>次有懷韻</title>,<text>掉舌非蘇子。謀生豈計然。代耕雖有祿。負郭嘆無田。才子終難棄。明王正渴賢。惟君經濟日。是我退休年。</text>
<title>次敍懷韻</title>,<text>風流今得子。湖海晩逢知。才似相如逸。官猶下惠卑。觀時應若鳳。謀國更須龜。托契初相咲。形骸兩可遺。</text>
<title>送震卿赴江原都事</title>,<text>天下湖山勝。關東久擅名。登臨須我輩。物色稱詩情。秋入金剛秀。春連鏡浦明。平生夢想地。今日送君行。</text>
<title>夢見而晦。次而晦韻。</title>,<text>歲暮堪寥落。山堂耐久燈。淸詩多古法。衰意有新增。月照寒通雪。簷明霤作氷。思君此夜夢。談笑盡如曾。</text>
<title>奉呈容齋</title>,<text>四海文章伯。知名二十春。同心曾獻納。仰首幾逡巡。雪月明今夜。音徽阻數旬。龍門如下榻。襟抱欲俱陳。</text>
<title>次韻</title>,<text>天上容齋老。人間慕下風。訏謨用不竭。佳句誦尤工。端委經綸日。尋常寵渥隆。向來湖海士。今作黑頭公。</text>
<title>次而晦韻</title>,<text>難後無朋好。文場少勝遊。追歡身尙健。感舊淚應流。白也詩千首。黃公書九疇。才難天亦惜。分任聖朝憂。</text>
<title>夜窓。次鄭浩浩 彥浩 韻。</title>,<text>風挾寒威朔雪驕。夜窓談屑只蕭蕭。香爐灰白心俱死。發省鍾聲靜裏搖。</text>
<title>獨坐。次而晦韻。</title>,<text>斜陽窺獨坐。靈籟起寒心。地僻人常闃。山高暝易沈。鉤情尋句法。側耳待蛩音。自得悠然趣。還成擁鼻吟。</text>
<title>友人貽盆橘兩條。次其來韻。</title>,<text>種得雲根托意長。十分風韻帶衡湘。却將霜後眞黃色。尙作靑條對玉郞。</text>
<title>雨後。得友人詩。次其韻。繼以一絶。</title>,<text>驚見來詩錦不如。我今知子子知予。新晴六合畿園好。歌舞應同有板輿。天公滿慰雲霓望。一雨淋浪竟夜長。想應野外新添洗。園裏初看杏子黃。</text>
<title>挽權留守 弘</title>,<text>平世持身苦。知公用意深。文章追古法。樂易近人心。大運終留洛。高才未作霖。昔年工部佐。懷遠淚淫淫。</text>
<title>送朴昌邦赴興德</title>,<text>吾愛石軒子。襟懷絶俗韻。乃於濁流中。耿介能獨運。古味有玄酒。國寶餘大訓。端合置金鑾。日三資聖問。憐君縮妙手。印章今典郡。仁親恕可推。保子情亦近。鳴琴百里間。所樂民解慍。別後山水重。何時更攄蘊。努力各盛年。愷悌終令聞。</text>
<title>書堂偶吟。示道源。</title>,<text>寒齋侵歲暮。一臥謝塵紛。山外風飛雪。簷端日映雲。移床抽壁簡。危坐撥爐薰。寂寞誰同調。談懷賴有君。</text>
<title>獨夜</title>,<text>明燈危坐檢遺經。獨夜翛然丈室淸。萬慮欲澄生一感。隔溪涼葉有風驚。</text>
<title>聞鷄鳴有感</title>,<text>寥落寒鷄報五更。想應隨日事俱生。世間幾箇眞男子。爲孝爲忠兩責成。</text>
<title>都堂祈雨日。示鄭參知 惟善。</title>,<text>侵晨簪笏列庭中。臚唱聲傳引上公。香欲上時誠欲動。旱如焚處帝如聾。瞻天始喜雲容黑。跼地還驚日色紅。空使聖君憂大祲。廟謨何以濟民窮。</text>
<title>送再從兄申公 公濟 觀察關東道</title>,<text>南星朝北極。白首更東征。宿昔經綸志。如今繡鉞榮。金山天外秀。鏡水日邊明。定把登臨興。都輸濟物情。久別幾驚骨。相逢又語離。唯應爲民喜。不敢計私悲。宵旰分憂重。瘡痍報政遲。莫愁行路險。歸得滿囊詩。</text>
<title>寄友生</title>,<text>春陰漠漠浥遊埃。老病侵尋骨盡哀。寂寞門臨車馬路。百年難見可人來。</text>
<title>挽成承旨 雲 母氏</title>,<text>人間再甲戌。身後二徐雛。世德堪書史。孤貞可入圖。三遷曾有敎。五鼎竟疑踰。未作升堂拜。傷心更奠蒭。</text>
<title>絶句</title>,<text>雪迷江路曲。人指暮山遙。賴有沙村叟。相招渡石橋。</text>
<title>送趙甥季任令公之任濟州 士秀</title>,<text>水國耽羅古。天池島嶼靑。鴂啾蜒戶聚。鳶帖瘴雲冥。暫輟仙班用。還傾海外聽。浮山迎羽駕。貫月載文星。義重誰非地。恩深看作溟。只應資奮迅。不是見飄零。我夢生春艸。君愁憶老形。獠蠻吟裏調。日月醉中經。容易三霜橘。漂浮一點萍。眼前無限意。何用語丁寧。</text>
<title>次大樹韻</title>,<text>南土方須惠。留君只爲文。駱峯秋事殷。楓菊要奇芬。天敎頭白老。不分細論文。傍險銀鞍遠。寒花空自芬。</text>
<title>大同江樓船席上。次林從事韻。</title>,<text>大同江上泛樓船。誰遣紅粧對醉眠。還有世間如此境。若非蓬島是何仙。撑篙莫敎羅裙濕。緩棹猶須錦纜牽。追憶舊遊渾似夢。白頭空歎歲時遷。</text>
<title>挽朴參議 世蓊</title>,<text>君家伯仲吾爲友。曾見蘭芽最少年。重喜黑頭官已達。尙憐靑眼佩還聯。夢闌伯玉知非後。蝶幻莊生怛化邊。韜却壯心長卽夜。只應留慶子孫賢。</text>
<title>送潘公父 碩枰 赴京。前年。使北虜。</title>,<text>男兒持節貴當年。從事何妨我獨賢。今日觀周吳季札。舊時和虜漢張騫。登臨物色歸千首。西北行裝只半肩。衰病別離堪悵惘。看君先着遠遊鞭。</text>
<title>次朴昌邦韻</title>,<text>燒盡沈檀撥白灰。怯寒圭竇未曾開。百年詩賦還多病。此日塵埃只覆杯。濟世有慙從我老。應時無缺自公才。如今雪月空相憶。幾夜談鋒作轉雷。</text>
<title>書堂偶成</title>,<text>山中日日苦無營。雪盡園林春復生。燒燭檢書聊自喜。世間那得更商名。</text>
<title>大殿春帖字</title>,<text>天地還如造化初。龍溝先見柳眉舒。唯將遲日歌賡載。豈有詞臣賦子虛。恩露正團金勝裏。瑞雲高拱玉皇居。大平物色眞堪詫。雪盡南疇已決渠。黃金春勝巧排寒。長日深宮戒宴安。要識化工生長理。只將羲易夜分看。</text>
<title>送金國弼觀察關西道</title>,<text>王國收賢急。登庸多藎臣。明公經濟策。平世拮据人。黃海分憂重。靑霄下命新。瘡痍尙有口。此去愼諮詢。霄漢星軺遠。西江瘴霧深。平均看賦政。潔白自純心。綠髮無嗟別。蒼生要作霖。甘棠春後樹。尙得保淸陰。</text>
<title>卽事</title>,<text>山僧滿慰騷人意。乞與寒梅第一枝。分明添得窓前月。看到枯時更有姿。</text>
<title>春寒</title>,<text>二月猶含凍。餘寒未放春。陽坡花入萼。暮館雪飄茵。禦臘衣還試。忘憂酒可親。淸吟眉自斂。轉覺老隨人。</text>
<title>家有芍藥。紅白二色。花心則正赤。盛開於閏四月。人皆以爲賤。爲賦一律。</title>,<text>絶艶應迷國。鉛朱故奪眞。遲開當閏夏。錯道殿殘春。二色他皆賤。丹心爾自珍。風輕深院暮。脈脈正愁人。</text>
<title>挽梁大椿校理母氏</title>,<text>凄凄霜露彫楓樹。人事天時苦不齊。縱有靈椿今老大。傷心林下夜烏啼。</text>
<title>朝正使閔耆伯，尹亨仲。勤求別語。強把病筆。兼呈正使金公。</title>,<text>東國初飛雪。燕雲遠送人。干戈侵客路。節制屬詞臣。江漢元歸海。關河不隔秦。只應忠可貢。往近拜王春。時遼薊路梗。以軍律行。迢遞東韓使。風霜西向燕。鶴寒遼海月。笳咽薊門天。明信須專對。艱危任獨賢。焉從三子後。同立萬邦前。行邁年來苦。風塵此去多。矧今衰病久。其奈別離何。縟餞西山暮。星軺北極賖。春歸花滿眼。莫說鬢生華。</text>
<title>書石澗禪師詩軸</title>,<text>寺是曾遊處。僧惟昔日人。梅橫春後幹。松老歲寒身。夢隔江南路。衣緇洛下塵。相逢淸淨地。俱是夙心親。</text>
<title>送尹鏡之出守泰安</title>,<text>元亮非謀祿。曾參喜逮親。春心應阜物。孝理易安民。厖睡山陰夜。雉鳴桑下春。遙持無事酒。時憶有情人。山水宣城郡。風流子賤琴。民應須妙手。我自惜離襟。三釜中年樂。千章夙歲心。平生楊伯起。天地亦知金。</text>
<title>九日偶吟。示昌邦。</title>,<text>九日常年菊未開。今年九日錦成堆。西風有態吹衰鬢。人事無良嘆覆杯。落木蕭騷江不盡。長空憀慄雁流哀。登高能賦今誰繼。病裏幽懷豈易裁。</text>
<title>九月十一日。谷城獻之 宗室 家曲墻裏。菊花盛開。飮酒樂。而天且雨。座上。口占二絶。</title>,<text>秋深墻曲蕭蕭雨。數朶疏花盡意黃。看客主人情鄭重。一年休嘆負重陽。停杯說花花不語。白間淺紅紅對黃。小雨過來詩思急。西山秋色掛斜陽。</text>
<title>西湖秋晩 應製</title>,<text>勝地風光作一區。郊西秋色屬茲湖。黃雲偃處香秔熟。白雪堆邊木麥腴。濃抹淡粧誰比好。晩煙歸牧自成圖。宸心一豫緣民事。須取時平燕後謀。</text>
<title>獲麟</title>,<text>神農旣沒虞夏遠。西伯寂寞周公亡。淳風去世挽不回。縱有作者徒遑遑。彌縫天下魯中叟。嘆鳳傷衰逢楚狂。常聞麟是聖之瑞。出則文明王道昌。如何西狩謾傷足。竟使象尼雙淚滂。春秋筆絶吾道窮。麟至于玆還不祥。</text>
<title>崔同年寓中臺寺見贈。次韻簡答。</title>,<text>前溪綠漲今朝雨。陁嶺雲迷別後君。塵土江山元不竝。天公未必信平分。</text>
<title>五部郞官契會圖</title>,<text>微官縱是勞趨走。庶績無非力畢陳。一體分司成五部。百年交契肯如新。</text>
<title>復次前韻</title>,<text>昨夜高堂夢倚門。久叨恩暇阻晨昏。看烏哺母山城靜。聞鵲啄蛇庭樹喧。塵裏光陰隨鬢改。卷中賢聖與心論。古園今日荒三逕。松有稚兒竹有孫。獨掩中山月下門。十年愁醉只昏昏。香消寶鴨窓間睡。露浥寒螿壁裏喧。商與言詩今始可。參能唯道欲深論。歲寒心事君先獲。從此吾堪托子孫。</text>
<title>車駕還宮。曉入玉堂。道源詩來。復次其韻。</title>,<text>平明隨仗入靑門。閑倚雲窓眼自昏。唯檢詩書知有事。若除鍾鼓更無喧。醒心佳句生淸吹。柱腹奇文要細論。湖海交遊元不分。風流今數斗南孫。</text>
<title>張生 應斗 贈以嵒松古風。次其韻。以慰遠來客京之意。</title>,<text>旁招俊傑任亦重。誰歟肖形是傳築。遺賢在野責有歸。士之自守堅如石。張生乃是湖海士。胸懷落落無累物。松貞嵒礭善喩人。已識小官非所屈。何由變化看飛騰。風擊三千吹海立。</text>
<title>秋聲十韻</title>,<text>憭慄秋將暮。支離病不辭。月窓歸思動。江閣夜眠遲。淅瀝聲初遠。蕭騷鬢已知。驚心非爲別。推枕敢傷時。一氣元無息。千聲各有吹。鏦鏦聞變羽。切切覺非絲。獨雁牽遙影。林楓送暗悲。容顏非復昔。老病忽如期。默默違心事。紛紛嘆坐馳。空將遲暮意。寫入楚聲詩。</text>
<title>闋服。將赴驪興。在舟中作。</title>,<text>頭白龍鍾一病身。十年曾作侍從臣。舟中此日淸罇在。爭耐君恩到處新。</text>
<title>黃雀吟</title>,<text>黃雀啄黃黍。飛鳴集林木。田中有稚兒。日日來禁啄。雀飢不得飽。兒喜能有粟。有粟輸官倉。歸家但四壁。黃雀終自肥。兒飢向田哭。</text>
<title>藺相如完璧歸趙 庭試</title>,<text>強秦雄虎視。目中無乾坤。朶頤周舊物。意謂吾家存。荊山再刖璧。貴賤焉足論。邯鄲日色薄。尺璞久無溫。購求試勇劫。曲直誰敢言。桓桓藺將軍。專對同毀垣。章臺睨柱立。左右俱喪魂。歸來價盡增。國勢強弱翻。函關閉不開。諸侯東駿奔。云何老廉頗。肉袒乃爾煩。後人貴尙論。藺卿端可原。齊王竟倚和。松柏歌聲冤。當時非祟璧。趙社秦獨尊。</text>
<title>田橫義士歌</title>,<text>周衰列國多公子。散盡黃金爭致士。鷄鳴狗吠猶有待。珠履三千竟誰倚。人生意氣貴相合。殺身成仁爲知己。吾聞蒼海孤島中。五百義士同日死。當時四海波鼎沸。魚鼈在陸龍失水。圖王不成固已奇。卷甲觀時亦云美。橫能以義感人心。未必一島皆君子。滄海雖涸厥譽流。百年富貴同穴蟻。詐力猶能得天下。得人心服誠難矣。韓彭菹醢鯨布夷。漢祖同心只一二。</text>
<title>讀元祐碑</title>,<text>誰人解打元祐碑。我今三復高聲讀。當年作碑誣萬世。石工猶能知不刻。磊磊事業百廿人。觸目斑斑君子錄。薰香蕕臭衆皆辨。胡乃時君迷不燭。瞻彼天津聞杜鵑。前章後蔡祖安石。群凶彙進禍如織。一網打盡空人國。皇天不欲平天下。數百年間民無福。雕鎪山骨作亂階。南渡氈裘竟充斥。千年一聖百年賢。遭遇如斯眞可惜。劉君忠憤不回天。一片螭頭夜半落。妖腰亂領斬不得。白髮孤臣淚垂臆。千載焚書遺巨魁。九泉應知怵魂魄。</text>
<title>騅馬</title>,<text>吾聞有馬走千里。霧鬣霜蹄名是騅。何人騎此騁雄俊。蹴踏乾坤能轉移。當年江使報龍亡。神物已應英雄期。紛紛逐鹿才盡下。卓立嘶風風雷馳。江東曉雲擁後塵。咸陽暮炬明前旗。橫行八載百戰場。何曾一跌蹈顚危。伯業垂成增已去。垓下蒼黃騅亦疲。夜半帳中歌正苦。沐猴竟非吾已知。潰出重圍非不逝。失道陰陵天所爲。哀鳴獨立江上亭。那忍重瞳雙淚乘。功名敢望上畫圖。老死無心葬弊帷。興亡雖異亦一馬。馬上得失何喜悲。</text>
<title>次申博士 濩 韻</title>,<text>東峯連北岳。駱洞繚而西。皁蓋出當路。白雲歸滿棲。只應無客到。不遣使人迷。時有投詩子。瓊琚滿袖携。</text>
<title>謝申玉果 濩 餉蜜果</title>,<text>書從山水窟中來。珍重芳緘手自開。玉果解成延壽藥。夢神崖蜜摠仙村。</text>
<title>尹衡之席留尹秀才</title>,<text>秋開庭樹錦。雨作遠峯奇。白酒留君騎。黃花邀我詩。樵笛歸牛夕。杵歌㘫豚時。猶能醉後去。誰道野行遲。</text>
<title>朴家座上。賦彈琴者。</title>,<text>香撥鯤絃調古今。酒邊斜日落西岑。昌黎去後文章下。只恨無人序聽琴。</text>
<title>食散潭蝦。戲詠。</title>,<text>鄕隣郭索佳公子。游戲天民好散潭。一網少分龍伯饌。秋風終不忘頤頷。</text>
<title>八月聞雷。有感。</title>,<text>獨立秋將晩。衰遲世未容。雷霆驚八月。雲雨暗孤峯。野冷飛鳴鸛。江空起蟄龍。誰能終抵險。白首要侯封。</text>
<title>全定虜家。有其先祖遺詩。求和甚勤。</title>,<text>喬木疏籬帶故家。風流留與後人誇。白頭來作元亨老。欲和遺篇意有加。</text>
<title>飮梨花酒。味勝洞庭春色。</title>,<text>軟於酥粉甜於密。美味端宜病渴人。折柳落梅曾入曲。白梨黃橘更爭春。</text>
<title>九日。鎖院。次洪典翰折來山菊韻。</title>,<text>逢辰自歎鬢如霜。三嗅山花分外香。幸不折來簪席帽。莫如携去泛淸觴。餐英肯與同憔悴。入句猶堪共老蒼。能遣鎖闈非寂寞。先生還對古時粧。</text>
<title>次韻。戲書宗印禪師詩軸。</title>,<text>靑春過盡閉柴荊。白髮欺人似有情。今日偶成爭席會。逢僧還欲爾同行。剛被閑情未易裁。何人挽我此留哉。罇中酒滿春還住。頭上花繁蝶亦來。檀板一飛歌窈窕。袈裟同墜舞徘徊。百年奇會眞非偶。異日追思夢一回。</text>
<title>奉謝關東都事韓君惠問</title>,<text>故國曾同里。殊方喜得書。靑春領海嶠。朱紱判龍猪。回首開雲翼。降心問涸魚。歸家作文度。餘慶動鄕閭。</text>
<title>再次雲卿韻</title>,<text>言詩吾已濫。投璧夜還明。自托中年契。休論末世情。招尋初不數。談笑近多幷。莫遣風流地。終慙作者名。</text>
<title>驪興金使君。出示容齋相公送別詩韻。求和甚勤。敬酬而復。</title>,<text>薇垣當日聚華筵。驪上如今見數篇。內外有分浮世事。相逢依舊故人憐。山中散木宜無用。醉裏深杯祗可傳。賀老風流應未遠。敢望張翰且同船。聞容齋乘船將至州云。故及之。</text>
<title>挽金驪牧夫人</title>,<text>結髮同堂如手足。光陰十七夢初驚。承家有幹生何憾。享福無虧死亦榮。百歲只令悲晳晳。九原應復念卿卿。驪江日夜東流去。一送靈輀淚幾零。</text>
<title>送沈令公 連源 觀察嶺南道</title>,<text>前年西塞江頭會。此日東門嶺外離。王事向來能用老。別情今去重含悲。添新華髮驚霜鬢。依舊春風動酒巵。畿甸歲荒南土樂。羨公仁政易爲施。</text>
<title>偶吟</title>,<text>不分看花眼已昏。任他開落自紛紛。明朝病起應無賴。留得三桃當錦文。繁枝如雪杏花風。春事堂堂已過中。寥落小園長在病。篴聲遙起洛城東。</text>
<title>次祐灣韻。書惠仁師詩軸。</title>,<text>佛法最要觀物我。師乎宜識爾名仁。欲談動靜元非二。將謂吾儒亦可詢。</text>
<title>驪興金使君。爲致祭米，雉，氷，酒。簡謝。</title>,<text>淸齋追感鬢成皤。門巷悄無客子過。粉米華蟲非野服。井氷壺露自公家。苾芬登豆陳榮賜。考妣居歆降福嘉。民道死生歸厚德。武城今日有絃歌。</text>
<title>書再生契軸</title>,<text>人情異安危。安處忘其危。思危不苟安。忠以與爲期。舟遇急流日。應同此一心。若保爾時心。百歲能斷金。</text>
<title>李虛谷寄池蓴。且和前詩。再用其韻。謝之。</title>,<text>白頭仍老困。晝日夢池塘。門閉傳呼急。書來起跪長。滿懷遺母意。獨對細君嘗。更荷淸詩寄。微吟興亦狂。亦恥韓師圃。還成呂灌園。詩工西菓架。理妙濁醪罇。未會蓴池趣。空憐菊逕存。賀公留不得。張興忽盈門。</text>
<title>書事。與冏岑上人。</title>,<text>楮生三束一雲衲。來自靑龍江上寺。自說金剛一萬峯。歷歷如今皆可指。</text>
<title>寄靑龍寺僧能月</title>,<text>瑞雲山裏靑龍寺。能月禪師住上方。藜杖擬尋脩逕雪。夢成淸話夜連床。</text>
<title>次韻</title>,<text>花昏書眼失偏傍。香歇難成楚客裳。終混駑騏迷鈍速。不量枘鑿正圓方。還憐玉色收梅蘤。漸擬春懷付野棠。縱有毛錐今老退。詞鋒宜避陣堂堂。</text>
<title>題銀臺契會圖</title>,<text>任重尙書省。官淸獻納司。恩波挹北斗。芳譽簸南箕。天步艱難日。民心棘疚時。同僚及同事。情密角弓詩。</text>
<title>座上戲書。示尹公良卿。</title>,<text>千樹桃花一洞春。東風吹水綠粼粼。物華此日眞堪賞。醉舞婆娑白首人。</text>
<title>挽嚴典翰 昕 妻氏</title>,<text>絲蘿引蔓托椒聊。自比綿綿達遠條。滿目繁華方有實。一身奇禍本無招。支離在病卿卿隔。冷落遺衣晳晳遙。人世更堪逢厄會。北邙秋月恨難銷。</text>
<title>挽領相夫人</title>,<text>當日穠華可肅雍。幾年中饋獻裘功。恒貞已兆家人吉。壺化終歸相業隆。還有阿咸貽後翼。豈無士女繼前紅。珠襦一閉哀榮盡。只恨何時更壽公。</text>
<title>宇宙翁。自山中。因雲庵上人。投詩求和。用其韻。簡寄。</title>,<text>行裝一衲磨雲水。懷裏摩尼秪自明。猶可獨觀穿得榻。不須多事耦而耕。寅緣未盡言成綺。宦路何知爵是榮。白首欲存蓮社約。勒移還恐北山英。</text>
<title>書堂示故舊</title>,<text>地僻人俱寂。天寒月更明。相逢童稚舊。穩說昔年情。燈火三更席。琴罇二美幷。看君遲暮意。勿許復功名。</text>
<title>齋宿國殤壇</title>,<text>峯回川抱國殤壇。野宿齋宮十月寒。袍笏整時牲上豆。幽明交處髮衝冠。三更風露靈光動。百鬼嚶嚘燭影闌。恩澤滲濡和氣感。自無陰沴更相干。</text>
<title>眞休齋</title>,<text>欲退何曾退。言休未見休。盡成媒進計。誰主養生謀。山與古今遠。江從天地流。百年堂上老。眞箇辦長遊。何用幽居畫。已非平地仙。自拚身不辱。眞得坐能堅。世事多繩墨。罇醪亦聖賢。一堂江步上。穩送白頭年。</text>
<title>簡謝尹正之包黃致貽</title>,<text>今朝忽得浮羅信。滿帕黃柑眼倍靑。却憶故山鷄黍會。報書何日過南溟。</text>
<title>驄馬契會圖</title>,<text>勝事傳應遠。芳聲久更留。古來淸憲地。還有契蘭遊。共擬絃爲直。那思韋是柔。長途驄馬駿。不必讓驊騮。</text>
<title>送韓子純 淑 觀察江原道</title>,<text>曾刺眞珠興不迷。春風行盡嶺東西。水觀渤澥難爲大。山到金剛莫與齊。愧我往回空落魄。須君詩句再評題。豈惟民意思前惠。花待來蘇鳥亦徯。</text>
<title>奉送柳工部 希齡 赴燕都</title>,<text>探賾從敎白滿頭。却將詞賦摠莊收。編多已盡東方粹。採博兼須海內求。遼左火雲逢暮雨。帝城霜樹對淸秋。此行孰識非吳札。定把今時更擬周。</text>
<title>以病蒙特恩。不得赴京。移告在家。看駱峯瀑流。卽事敍懷。</title>,<text>病裏聞山雨。窓間回白頭。簷牙隱翠壁。屋角掛飛流。忽似疏煩想。還如長舊憂。眼看渾聖澤。何謂卜居幽。弧矢愆初志。經營負壯年。飮氷非受命。內熱本沈綿。展轉悲床簀。崩騫夢薊燕。恩私空耿耿。白首證蒼天。</text>
<title>謝仁卿寄油紙</title>,<text>廿幅溪藤白雪光。靑油着處假眞黃。明窓靜几深相稱。潤色先生舊土床。</text>
<title>七夕。謝陰竹宰寄酒肴。</title>,<text>田中辛苦猶怨暑。天上光陰已報秋。有酒有肴過此夕。使君爲政極風流。</text>
<title>被黃宰任 虎臣 武伯固邀。歸程。復登駕鶴。明日。約遊冷泉臺。雨作。適霽。又次前韻。示座上。</title>,<text>却爲江山主。高樓又少留。身疑成羽化。客似接仙流。零落詩千首。杯觴地一頭。東風吹雨斷。還助冷泉遊。</text>
<title>縣居金洸希。實同年。來誇卜有兩地林泉。求留一語。戲書以贈。</title>,<text>林泉又卜小林泉。兩地林泉一老仙。十年亦識林泉味。那得從君更討玄。</text>
<title>題靑山縣白雲亭</title>,<text>靑山縣裏白雲亭。天作名區擅勝形。惆悵白雲今望斷。故園回首萬山靑。</text>
<title>任君有和。復用其韻。</title>,<text>一帶淸川繞碧羅。玉簪峯影倒明沙。白頭倘有重遊日。須及嵒崖躑躅花。</text>
<title>任宰有別語。次其韻。</title>,<text>心肝豁露艱難際。奇遇溪山白髮年。夢裏琴歌雲雨散。異時相憶定依然。</text>
<title>任君追問行李</title>,<text>靑鳥來傳信簡芳。白頭傾蓋舊情長。月峯花壑翻成夢。回首煙霞墮渺茫。鶴峯羊壁劃中分。一水回流石作門。八區仙境雲藏六。未泝桃花細討源。</text>
<title>靑山途中</title>,<text>靑山白水路漫漫。隨處人家掩竹關。白首遠遊曾未見。却疑身過畫圖間。</text>
<title>送李同僚 春齡 赴燕都</title>,<text>亦作經時別。還分舊日僚。未成杯重把。那得恨兼消。萬國星拱北。千山路繞遼。憑將百年耳。送子聽簫韶。</text>
<title>到西原。哭姊壻進士李 弘祖。</title>,<text>白首逢君後。春村獨我廻。池塘人罷夢。亭宇笛生哀。戚戚看兄邇。嗟嗟望季來。唯餘蘭玉種。積慶以爲培。</text>
<title>送鄭耳齡以冬至使赴燕都</title>,<text>重逢此日論文地。白首分携更可傷。二十年來眞隱市。三千里外却朝王。周家禮樂開天繞。吳札行裝趁一陽。屈蠖欲伸前道遠。海雲燕樹政茫茫。</text>
<title>李同年可寬公。新造堂未就。約以堂且成。邀賦一詩。座上。口號以答。</title>,<text>相携取次坐松巒。人世論。交卅載間。待得堂成茨蓋畢。重來還欲賀江山。</text>
<title>復用姜主簿子始前韻</title>,<text>九日霜餘菊。百年憂裏人。夜深相對坐。月照兩殘身。未見書來慣。空聞雁過頻。故山應杜轡。遊躅更能塵。</text>
<title>題春坊契會圖</title>,<text>契託金蘭重。榮歸繪畫中。淸班陪紫駕。肅事輔春宮。象德星應聚。傳心石可通。須知歡會處。猶作聖時功。</text>
<title>朝日。虛谷老人。寄雉首以詩。步韻簡答。</title>,<text>無心出載贄。閉門冬欲至。珍重故山友。佳惠撤朝費。</text>
<title>次李判校 元和 韻</title>,<text>相逢更覺廿年遲。笑對彤庭各白髭。工部爲郞曾竝臂。江湖寄食獨無資。身還國子前堂上。夢落天民舊水湄。何意唱酬飄轉後。繭中同作老蠶期。塵間樂事已無多。縱欲酬恩奈老何。此味只應知者少。對君要與說江花。白頭城市嘆重來。踏盡黃塵未見苔。賴有君家詩架底。不妨携酒日三回。</text>
<title>送鄭僉知公 惟善 赴燕京</title>,<text>風饕雪虐歲崢嶸。使節侵寒向帝城。才大豈難傳兩喜。情深徒憫送孤征。幾時回首看雲數。何處攢眉得句淸。忠孝所存俱盡瘁。孰將親重較君輕。先獲我心詩有詠。霏霏還復歎依依。如今送別寒初動。想到來時絮正飛。客裏三時看亦變。鵬程六月肯相違。明年沙嶺郊前路。應拾芳菲壽兩闈。</text>
<title>戲次答義州板上江邊石契</title>,<text>誰道佳人摠不情。人情能重或能輕。江頭只箇傷心石。獨破剛腸送此行。</text>
<title>義順館。先送宋承旨 純。</title>,<text>江城風雨曉來多。同受君恩餞使華。客舍陽關身獨滯。東歸西出意如何。</text>
<title>挽尹判書 仁鏡 夫人</title>,<text>丈夫當自立。女子在從人。不有柔嘉美。難成富貴身。封爵宜貞敬。呼卿失愛親。無兒初未祓。鄧氏豈非仁。</text>
<title>送尹公 思翼 黃海監司</title>,<text>三十年前俊造群。當時淸選始知君。冥冥幾攪春花樹。靄靄空憐日暮雲。橫帶黃金重刮目。滿頭霜雪更論文。如今又作陝西別。宵旰深憂子獨分。君達吾還成兩喜。白頭何意更同朝。桃花時節重分手。棠樹風流定採謠。自保純心供歲晩。獨將淸德鎭時澆。奸贓消縮先聲振。西海無波雨亦調。</text>
<title>挽錦川都正夫人</title>,<text>早將貞質托公孫。奇禍當年可忍言。諸福未消猶享壽。淸秋何恨會重原。</text>
<title>挽申僉知 永洪 夫人韓氏</title>,<text>門閥韓侯盛。榮華世所稀。自從身獨處。還送子先歸。歲月看應厭。丘原往可依。悠悠拋萬事。行路亦沾衣。</text>
<title>送柳同知赴燕都</title>,<text>山雪河氷接帝都。白頭跨馬事征途。吹噓起廢時方泰。僶俛從公義豈渝。華表不須悲語鶴。首陽應爲駐鳴騶。皇朝禮樂新於舊。千載觀周更有吳。十八年間各保軀。愆尤追憶亦猶吾。揣摩固識君爲智。孤介偏憐我自愚。重忝諫臣憂補拾。敢遑王事說江湖。相逢白首還相別。祈子殷勤取遠塗。</text>
<title>挽領府事鄭公 光弼 夫人</title>,<text>穠桃當日聘嬋媛。積慶庭閭思所存。中饋始宜齊案婦。相門終見點頭孫。命兼福祿人難奪。禮極哀榮世共尊。七十七年偕老後。融融應亦會重原。</text>
<title>次梨湖韻。書一精禪師軸。</title>,<text>昔年多作寺中遊。白髮棲遲只愛幽。山林開寂元非異。說與顚師爲少留。</text>
<title>挽同年孔同知 世麟。</title>,<text>情親同榜後。別久退休時。白首重相會。黃粱已一炊。酬恩空有地。報德竟無期。閉却堂堂志。泉臺永夜悲。</text>
<title>醉書成繼禮進士望西亭</title>,<text>松林佳號望西亭。晧月殷勤嗣若英。日下長安看亦近。桑楡晩志會須成。</text>
<title>挽丁四宰 玉亨 大夫人</title>,<text>穠華當日早依歸。福正繁時願亦違。滿背春深垂鶴髮。盈門慶衍列烏衣。增封再見貞爲爵。一疾俄驚雀已飛。人世哀榮誰得似。紼邊簪笏摠成儀。</text>
<title>送洪參議 春卿 赴燕京</title>,<text>嘗看華譜知分派。得接淸標愜舊聞。已喜塵中人似玉。還憐筆下錦成文。欲將晩契通金石。何謂離襟隔樹雲。西極燕山征節遠。白頭佇立望夫君。</text>
<title>挽蘇貳相 世讓 大夫人</title>,<text>人事參差未可原。夭桃光歇晩須萱。鮐黃鶴白耄期壽。玉秀蘭榮百十孫。慶衍棘槐元有敎。爵封貞敬更無尊。悠悠未就升堂拜。欲奠生蒭竟莫奔。</text>
<title>雨中。臥病城南。寓懷。</title>,<text>昔年僑寓孤山里。積雨前川可繫舟。白首城南愁臥病。却將簷溜當飛流。</text>
<title>趙正 士秀 自書堂。送小白魚。解包盛盤。銀花滿眼。感而簡謝。</title>,<text>昔年叨入讀書堂。窓對東江政淼茫。曾見白魚頻薦網。銀花堆處興還長。暑雨濛濛久未開。白頭愁熱病恢台。茅包雪片驚相映。眼豁江魚白白來。</text>
<title>秋部官池卽事。示宋正郞。</title>,<text>渴雨池塘水暴盈。新荷無數蓋相傾。紅蕖一朶嫣然咲。似爲郞官媚晩晴。</text>
<title>書驄馬契會圖</title>,<text>柏老中丞府。霜淸御史臺。風流多古事。名望摠時卞。但使朝綱振。何妨舞袖恢。乘驄二十四。誰畫醉能 一作言 廻。</text>
<title>九月初吉。對舊翰林姜君。賞秋蓮。醉次愛蓮亭韻。</title>,<text>秋毫泚露小池蓮。得句深憑酒有賢。綠萼始敷空寄想。淸霜未倒已堪憐。孤芳忌潔餘金韻。一葉通中當玉船。物性向來人與近。更回靑眼對華顚。</text>
<title>夏官契會圖</title>,<text>衮衮登淸選。翩翩集夏官。要將罇俎用。擬試折衝間。晩景江山麗。平時酒盞寬。契心期助理。非敢狃於安。</text>
<title>立春日。次通津壁上韻。</title>,<text>凍合江連野。年彫雪滿村。觀瞻沙戶走。迎迓縣人喧。入館先看竹。開窓暫靠軒。菜盤今日事。誰與共深罇。</text>
<title>奉和羅牧仁卿令公沈蜜黃橘韻。簡謝。</title>,<text>南橘千頭早得霜。色從金闕借眞黃。鮮芳不入逡巡麴。雋味能含馥郁香。崖蜜合來甜更永。瓊漿嚼罷句還長。扶衰却老今如可。洗盡黃公湯餠腸。</text>
<title>感懷</title>,<text>憶舊心猶在。悲新淚不禁。老吟身可愛。能得到如今。</text>
<title>次釣臺韻口號</title>,<text>解道功名一羽輕。雲臺何獨有丹靑。誰將廿八尋常宿。錯比仙槎畫掛星。</text>
<title>題重林驛</title>,<text>春到川原雪尙殘。驛亭寥落小山間。庭前古樹枝柯少。誰擬甘棠且勿攀。</text>
<title>挽姪女金橫城 彌性 妻</title>,<text>少長年差後。情親若妹然。南容從可妻。女行遠移天。太守熊轓日。高堂鶴髮年。季兒猶未娶。何忍卽重泉。</text>
<title>題畿甸守宰契會圖 爲迎華使。集于碧蹄驛。</title>,<text>龍章鳳表耀靑春。天上絲綸雨露新。候館逢迎瞻漢節。賓筵罇俎走畿臣。周旋王事曾無墜。結托蘭盟更展親。旣畫縟儀傳盛事。諸君汔可答勞民。</text>
<title>和崔師傅將歸韻</title>,<text>故人無識故人愁。一着靑衫已白頭。客舍未成歸夢夜。春霜和月冷侵裯。</text>
<title>書內曹畫蘭竹圖</title>,<text>蘭自猗猗竹自姸。無情草木儘堪憐。山嵒氣味眞難寫。跡是因依妙不傳。</text>
<title>題宣傳官契軸</title>,<text>宣從紫禁趨靑瑣。職掌龍符下玉墀。淸選向來聯俊傑。芳盟要與契蘭芝。</text>
<title>蒙示鄭同知關東錄。乃有洪相題跋。且喩以繼續。書一律于後。</title>,<text>雄才久畜屈伸間。眼底湖山入筆端。東岳試觀天下小。秋河從覺海波寬。卷中歷歷皆親見。名下紛紛摠赧顏。還有匠園留一賞。從今拱把合成攢。</text>
<title>挽南大諫夫人</title>,<text>淑質生華閥。盈門配所天。親卿爲大諫。胤子是同年。末歲唯身老。孤孫只眼前。人間八十八。憂樂夢兼全。</text>
<title>津讀書南江</title>,<text>爲遣南江問讀書。書中有意定何如。淸明忽迫煙花節。莫與閑人事祓除。</text>
<title>與昌邦同賞古館梅花</title>,<text>眞珠古館春早回。眞珠館梅知誰栽。霜刀巧翦靑女勞。昌邦 玉容寂寞姑射來。淸香寒夜露微微。月色在枝春徘徊。漢之 道高意遠淑且眞。把酒自幸淸夜陪。近之可遜不可慢。昌邦 明道先生今在哉。瞻前忽後影凌亂。欲見眞面心難裁。漢之 好靜不厭詩書聲。騷人疊跡傾金罍。誰能採之貢玉堂。昌邦 美人渺渺維永懷。蘭盈九畹氣蕭瑟。蕙已充房香亦摧。漢之 君有好逑廣寒妃。禮以自防無所埃。天寒雪下蝶不到。昌邦 古意寂寂城西隈。明朝門掩人亦散。忍看落蕊黏蒼苔。漢之</text>
<title>聯句</title>,<text>雪盡沙村路。千山人獨歸。漢之 羸驂遠驅久。壑風吹我衣。可珍</text>
<title>聯句</title>,<text>去歲西樓倒玉巵。今宵古館著淸詩。昌邦 梅花樹下悠然意。明日山西幸見思。漢之</text>
<title>凌波臺二十韻</title>,<text>納納萬川不見溢。世間洪量壯東溟。前波欲折羲和軸。邦 遠勢明侵大白星。漠漠稍分雙度鳥。飄飄難著一浮萍。之 南鵬怨濕垂雲翼。玉兔愁寒倚月櫺。萬疊海雲蓬島隱。千尋弱水日輪傾。邦 天門此去知何許。大壑如今恐已盈。晴日轟雷聲拔岸。炎天崩雪爽携瀛。之 遙看白浪中天蘸。幾度黃塵桑下生。邦 古石凌波磨不盡。高臺度劫兀呈形。胸呑雲夢誰言闊。眼過扶桑自覺明。之 金斝滿春㪺美醁。玉盤堆雪膾長鯨。已招黃鶴罇前舞。欲採蟠桃子未成。邦 王母不傳靑鳥信。海翁聊與白鷗盟。之 羨門子晉同酬酢。白鳳驪龍剩炙烹。邦 雲遇洪濛遊雀躍。風驅御寇步趻跰。之 釣船欲縶珊瑚樹。詩句能收島嶼靑。邦 天外擬看銀闕湧。雲間初覺白毫橫。之 雄篇傑作啼幽魅。虎嘯誇談徹大淸。邦 醉眼襯霞高興動。歸程回首衆山平。之 阿鳴促膝馮夷笛。玉女牽衣不能行。邦</text>
<title>燈下聯句二十韻</title>,<text>謬忝瀛洲選。而晦 慙叨翰苑遊 漢之 詩書孤往躅。晦 忠孝愧前脩。之 綴拾須蘭杜。晦 文章擬炳彪。之 聖謨生死以。晦 大道古今由。之 賦與天非嗇。晦 明誠爾不求。之 有生空逆旅。晦 無地着蜉蝣。之 可冀桑楡晩。晦 難堪鬢髮秋。之 汲深憂短綆。晦 齊末咲岑樓。之 軔豈長途頓。晦 山應一簣休。之 刮塵明在鑑。晦 磨石玉成球。之 托契君同調。之 談懷我可酬。晦 明燈寒夜靜。之 促膝小堂幽。晦 歲暮形容在。之 閑中日月悠 晦 涓埃期少答。之 海岳詎能侔。晦 勖爾無相負。之 憐渠拙自謀。晦 漑根將食實。之 涉海必操舟。晦 上幸逢堯舜。之 身須許傅周。晦 圖南風借便。之 得玉釣無鈞。晦 欲展匡君略。之 寧懷抱璞憂。晦 言詩非偶爾。之 明月故相投。晦</text>
<title>送正朝使許南仲 磁</title>,<text>天涯遠作朝正使。客裏曼程歲月闌。遼左去時楓欲麗。薊門歸日雪猶殘。吟探物象奚囊富。看到山河眼界寬。聞說陶唐遺敎在。須論揖讓待君還。</text>
<title>次鄭雲卿韻 士龍</title>,<text>天高地闊値秋晴。誰信茲遊冠此生。華表柱頭聞語鶴。鹿鳴歌裏賦由庚。驊騮始展長途騁。故舊空懷遠別情。擬掇黃花時泛酒。月明遙慰客秦城。</text>
<title>蟾江公。有詩相邀。次韻簡答。</title>,<text>風傳蘭棹數聲柔。坐想春江淨似油。忽有佳期來眼底。已催歸意落滄洲。</text>
<title>鄕會。醉中。送尹君正之守關西渭原郡。正之先公。亦守是郡。</title>,<text>滿目秋原秀。停杯別意深。南隣鷄黍遠。西塞瘴雲侵。平世賢從事。將軍重自任。繼聲先父處。榮豈異重臨。</text>
<title>朴君長源。屢陪椿府。作山川之會。尹上舍衡之。有四韻詩以美之。次其韻。以示朴君。</title>,<text>農事今云畢。秋郊罷水車。俱爲百歲後。聊慰四隣居。白飯羹供雉。香醪膾薦魚。同遊異樂志。誰復仲長如。</text>
<title>奉送鄭仁甫 萬鍾 觀察海西道</title>,<text>罇酒論前後。相逢亦有緣。辦身知命日。起廢退休年。更忝吾從後。深推子在前。視心曾莫逆。投刃固無全。每擬簪須盍。多爲事所牽。黃花携別酒。白首惜離筵。節向西關晏。心回北斗懸。瘡痍民正急。鰥寡政應先。衰懶悲無與。經營羨獨賢。騑騑那復止。去去莫相憐。華屋芙蓉艶。秋山月岳姸。有時閑簿牒。何處採詩篇。竹蛤由來美。螺杯定幾傳。刑官眞可吝。牒訴苦相纏。休告情何賴。淸歡性自偏。只應西海月。相照駱峯邊。</text>
<title>客路。逢妹壻李德胤。敍別。</title>,<text>旅館相逢欲暮年。客程還借主人筵。生憎湖海多岐路。分手風煙一惘然。</text>
<title>舊識龍門僧一精。持其師祖禪詩軸。求改書昔年所題。旣書而還。因記一絶于末。寄遇長老。</title>,<text>龍門彌勒舊同龕。屈指僧年九十三。合眼飽看塵世事。愧吾猶受利名饞。</text>
<title>朴狀元不陋惡詩。遠勤酬復。寄以仙珍。敢用前韻。簡謝。</title>,<text>兩地無嗟信使稀。素書再枉未經時。神仙窟裏封新採。金玉堂中寫遠思。錦幅斕斑詞益麗。松蕈香軟雨初肥。令人忽起秋山想。杖策尋眞會有期。</text>
<title>敍事。奉送冬至使韓參判子純 淑 赴燕都。五十韻。</title>,<text>住本西山下。天低北斗邊。衣冠曾共盛。韋杜舊相連。負笈文成聚。彈棋席幾前。同心非挾友。兩世作忘年。回首俱塵跡。浮生各有牽。陞沈時與異。聚散事隨遷。臥病驪江外。移家華岳偏。幾傷零落盡。獨喜典刑傳。雨露蘇枯草。明光起冷煙。重來新白髮。復坐舊靑氈。感激追前好。情親在夙緣。纖洪雖錯序。名位幸隨肩。瑞節頒蓬島。金花照海堧。抱城公問禮。遼界我承宣。絶域同罇酒。漂萍會錦筵。靑娥還落拓。晧首更狂顚。倏忽歲將暮。支離病又纏。城東阻山北。刑部劇樞員。未見相幷數。徒悲舊計舛。靑冥聞命下。長至許朝天。病是沈痾痼。才非賦對專。廟謨宜定遠。公幹恐迍邅。天地恩私重。蠉蜎性命全。優言更簡選。危涕忽淸漣。壯節輸君徤。殘生重自憐。葉公多內熱。杜子本沈綿。長夏移衾枕。淸秋失靜便。知音嘗裹飯。平世任胝腁。忠孝元非貳。權衡在所銓。北山寧復賦。祈父尙須編。德驥開長路。秋鷹展老拳。恩榮出震極。文彩動星躔。試賞松臺月。應敲薩水舷。煙霞七佛寺。風雨九龍淵。再往墜空杳。重遊羨獨賢。東方吾所見。北地子能穿。轉眄閭峯出。高瞻鶴表褰。千年訪丁客。八月效張騫。碑古昌黎縣。薇殘首岳巓。金龜何肆酒。玉唾幾詩聯。山海秦城繚。燕京斗極懸。五雲開鳳闕。萬國最朝鮮。禮樂觀應徧。文章孰或先。寒燈孤館耿。殘雪一冬玄。篋重多千首。囊空少一錢。淸宵懸闕戀。白日望雲眠。旌旆歸宜速。升堂約豈愆。蘭房香益久。取友義彌堅。離別嗟吾老。經綸待子旋。羞將百年眼。空付萬回鞭。</text>
<title>詠歸堂十詠</title>,<text>松灘翫月瑟縮寒濤破碎金。爲憐秋月坐松陰。灘流亦會幽人意。遞韻翻光助賞心。松臺御風回首塵埃萬丈紅。人間蓊勃盡雌風。松臺別有泠然樂。借問蘭宮定孰雄。柳淵泛槎無底澄淵上應河。柳陰時復着浮槎。塵間漸隘君平去。誰識雲機看玉梭。龍嵒釣魚神功無跡擘奇嵒。下有澄流激作潭。誰道日斜魚更食。直鉤香餌不相參。中塘採蓴綠莖銀縷滿中塘。滑合香秔冷比霜。只愛季鷹歸後菜。令人不羨太倉羊。春洞牧篴花明兩岸錦成堆。草軟長堤雨欲來。黃犢正肥蓑笠在。夕陽吹篴倒騎回。長川落照長川一道澄如練。落照斜銜白似銀。天上光陰山下水。分明逝者警遊人。漁村夜火水外孤村夜氣冥。隔林漁火粲流星。明朝擬買西家酒。野老杯盤定膾腥。柹嵒朝嵐霜黃石樹畫淸秋。嵒上晴嵐午未收。陶子只知怡悅處。魏生眞得卜居幽。棲林暮煙依依羃羃渡川原。坐覺前林次第昏。最愛竹間淸露重。箇中深鎖夜啼魂。</text>
<title>通津客軒花月夜。次宋居士 璟 韻。</title>,<text>適從何處此時來。月夕林花霰似開。堪咲子猷乘興後。雪舟空棹剡溪廻。</text>
<title>宋留守大夫人挽</title>,<text>人間分雜佩。天上識麟雛。世德終堪記。幽貞更可圖。徐生宜有奠。臧氏恐疑踰。積得他年慶。繩繩定不孤。</text>
<title>銀臺契會圖</title>,<text>選是當朝彥。官爲禁署淸。星辰深斗極。雨露近蓬瀛。合有蒼生問。同承晝日榮。且修金石契。重結歲寒盟。</text>
<title>入齋京兆府。見蓮池有花一朶。於衆葉間獨開。</title>,<text>晝水淸齋日。官閑退簿時。納涼憑畫檻。揩眼俯蓮池。翠羽擎千蓋。紅粧擁一姬。幽思還攪靜。助我有新詩。</text>
<title>題錦川翫月圖</title>,<text>金莖夜寂寥。賞月集淸宵。影動蒼龍闕。光翻錦水橋。心應觀一照。詩可賦同僚。正合停杯翫。深恩盎白醪。</text>
<title>入直都摠府。詠盆池蓮。</title>,<text>埋盆貯水界蒼苔。數朶芙蓉盡意開。不是彩雲從鏡出。却疑仙艶自天來。</text>
<title>次默齋洪相公 彥弼 韻。書元上人詩軸。</title>,<text>幽居多病久。寂寞喜跫音。俗子難謀道。山僧解養心。駱峯秋欲動。蘭逕夢還尋。爲問寺中老。占燈應似今。</text>
<title>書部將契會圖</title>,<text>部下偏裨摠俊良。五雲宮闕儼分行。仗移玉陛旌旗動。班繞瑤臺劍佩長。畫比唐臣多一位。詩嫌秦俗薄同裳。功名幸際昇平日。却咲身馳萬骨場。</text>
<title>舊翰林申元亮 潛。簡寄銀鯽四尾。酬以郭索十箇。戲謝。</title>,<text>山齋夢踏蔬。朝得翰林書。何意四銀鯽。翻成雙鯉魚。飣盤先動指。膾腹更嘗腴。相酬十公子。應不咲形模。</text>
<title>朝臥不起。又發遠書兩篇佳句。蘇慰滿眼。且見拳栗。定是山中手拾。令人悵憶故園。來价臨門告忙。不可不和。寄韻草復。且想家山。九九已迫。感念舊遊。及之末韻。</title>,<text>今朝又得慶莊書。鳴鳳山前閉戶居。岷嶺自收工部栗。南陽誰問孔明廬。朝中每惜吟佳句。驢背何心羨廣輿。惆悵元亨舊遊伴。黃花無復滿頭諸。</text>
<title>挽申同知 景洸</title>,<text>交朋盡零落。肉骨且消磨。自爾歡情少。其如白髮多。愛才重悼惜。知命亦滂沱。益厭人間事。眞如夢入柯。</text>
<title>金仁卿寄五色華牋一封。兼有七言律。次其韻以謝。益壽</title>,<text>前宵頗怪夢春紅。今日眞看五色封。擬閱月團如見面。却驚雲錦照衰容。兼將麗句交酬處。應許深情氣槩中。白首久慙勳業淺。華牋聊可助詩功。</text>
<title>司饔院契會圖</title>,<text>尙食官稱古。承恩奉御親。張生箴適口。蘇氏對知珍。要試鹽梅節。終看鼎鼐新。還將金石契。不負畫圖人。</text>
<title>南風 乾坤如古。寒暑不易。而南風之薰。且時有不及舜世者。感而作。</title>,<text>乾坤離坎同分位。燠烈煦凄各異風。解慍阜財皆帝力。南薰何獨擅天功。</text>
<title>雲</title>,<text>如衣爲狗須臾事。羃海籠山竟若無。奇爾從龍能澤暵。莫隨風伯祕陽烏。形因山海騰成氣。澤遇陽和降作霖。變化向來元不定。無心那有蔽天心。</text>
<title>楊根江路卽事</title>,<text>逆旅曾爭席。今來是使華。龍岑猶戴雪。驪水欲生波。馬影橫危磴。螺音渡晩坡。經過山路熟。回首惜無花。</text>
<title>舞嵒途中</title>,<text>峯回地衍路逶迤。問俗觀風駟牡遲。莫道異鄕非樂土。酒星臨處舞嵒奇。</text>
<title>村前溪上次韻</title>,<text>村前溪水氷初釋。洛下衣冠會上流。雪盡嵒崖花未動。山城春半覺如秋。</text>
<title>次獨谷成先生韻</title>,<text>溪爲羅帶山爲劍。誰把溪山巧翦裁。催得岸花無羯鼓。東風那似李郞才。</text>
<title>永平途中</title>,<text>遶水崖成壁。沿崖水似油。逶迤空自好。寂寞更能遊。日月忙邊疾。江山靜處幽。停驂忽怊悵。春事憶西疇。</text>
<title>磨訖川寓興</title>,<text>川名磨訖磨未訖。碧石參差川低列。何當坐看磨訖時。只有淸流無可涅。</text>
<title>都摠府郞官契軸</title>,<text>禁軍參佐摠名流。蘭契杯觴幾獻酬。聞說庾公乘月興。老夫於此欲同遊。時爲摠管故云</text>
<title>會飮姜氏故宅</title>,<text>梨花開盡雪飄然。故宅重遊四十年。誰識當時舊賓主。白頭相對戀華筵。</text>
<title>縣宰追送官妓名楊津者。戲簡却送。</title>,<text>眞成一夜陽臺夢。還怪分明見玉人。靑鳥却含芳信去。落花何處問楊津。</text>
<title>送李監司季雅兼尹咸興府</title>,<text>千回路折鐵門關。不似噫噓蜀道難。節鉞建於頭白日。功名垂在汗靑間。天雲磨處山重出。魚鳥成來海益寬。看取海山歸眼底。化行都只要民安。</text>
<title>挽權三宰仲虛 橃 妻父</title>,<text>大樹鄕中寂寞濱。經過八十四年春。靑衫早棄微官累。白首終成不繫身。家壼久看三女士。館甥今作貳公人。一枝更有椒聊實。貽後長條萬葉新。</text>
<title>歲旱。汲馬湫。灌田。</title>,<text>風起黃塵滿野蒿。火雲如傘日如熬。龍菜小花初吐萼。馬湫深水僅容舠。桔槹未見收功博。黍稻何時有廩高。說與僕夫宜着力。要看秋實敢言勞。</text>
<title>挽朴知事 守良</title>,<text>屬望隆治日。如何耆舊衰。人悲三德寡。士嘆四維弛。賃宅無餘業。還山有故期。平生知爲國。蘭玉足吾私。</text>
<title>次仁卿韻。兼謝竹簟油紙。</title>,<text>竹似琅玕紙似霜。簟文油抹更爭光。企齋夏永薰生几。駱谷嵐深潤透床。二物倂能除熱惱。一篇還復助淸涼。北窓眞味君先得。乞與衰翁合退藏。</text>
<title>天磨山僧日誾。遙寄卷軸。求詩甚勤。次前人韻。書以還之。</title>,<text>寺古山深一逕微。想應方丈掛禪衣。遙看詩卷猶憐進。始識誾名敢較非。三昧已輸兜率樂。百年寧息漢陰機。紫霞舊洞心長往。安得尋眞款石扉。</text>
<title>七夕日。妹壻柳君。避寓東門外。採送雨節菊。白花爛熳可愛。爲賦一律。</title>,<text>一朶再開菊。移根從震方。流光初隕火。冷蕊欲含霜。色勝燕京白。香深金鳳黃。如逢七月七。故作少重陽。</text>
<title>用前韻。示閔希仲。濟仁</title>,<text>受氣何偏厚。奇芥散異方。繁英還觸熱。晩節竟凌霜。淡泊心從素。分明色讓黃。應憐桃與李。只得耀靑陽。</text>
<title>奉送湖西觀察使洪令公 敍疇</title>,<text>人事天時若不齊。白頭料理坐如愚。盈虛消長應須有。離合升沈未可無。雖識茅茹同氣味。難看杯酒一歡娛。秋風又送湖西別。擬作鵬程九萬圖。</text>
<title>薇垣契會圖</title>,<text>楊花江上是蠶頭。今古登臨檀勝區。共說諫臣淸議衆。剩看平世寵光殊。右軍脩翼應須有。司馬題名未可無。從此薇垣吾道盛。風流邊事摠成圖。</text>
<title>戶部蓮塘。嘗蓮葉酒。口號。</title>,<text>秔流雲子白。麴合洞庭黃。冷是淪荷露。甜非假蜜房。沈痾驚入口。腸肚覺生香。曾薦瑤池宴。宜盛碧玉觴。</text>
<title>挽鄭金化 龜年 大夫人</title>,<text>華壼貞姿鸞作彩。爛門祥禮劍相參。小蟲催日裘方獻。黃鳥飛時葛正覃。期後星霜添得六。眼前蘭玉慶餘三。哀榮到此應無憾。婚媾情深自不堪。</text>
<title>甲辰仲秋望。玉堂諸公。會于訓鍊院。翫月。適入直都摠府。不能赴邀。爲賦一律示同直本館兩先生。求和。</title>,<text>仲秋探勝諸仙會。斫盡雲窓古事亡。座上風流誰擅興。罇前輕脫孰能狂。天葩壓倒紅裙艶。月色翻成白玉堂。靑瑣夜深都寂寞。水晶簾外幸分光。</text>
<title>投宿眞休堂。次鄭湖陰 士龍 韻。</title>,<text>一上雲亭晩。招尋覺已遲。山含輕翠秀。江映落霞飛。天地從沙鳥。幽貞假寶龜。眞休如可學。吾亦欲同歸。</text>
<title>在奉恩寺。道源吟詩甚苦。戲之。</title>,<text>初來只爲禪林勝。不計詩魔解逐人。雲壑雪峯皆入句。法窓終日坐吟呻。</text>
<title>送金宰相國卿赴京</title>,<text>亦知衆所好。偏傷君子情。欲扶吾道直。宜有俗間驚。事業歸彝鼎。心期在遠程。此行觀禮樂。還覺別離輕。</text>
<title>館吏走報宣醞下館。戲寄鄭正字譍之。</title>,<text>山深風日苦淸涼。小吏來傳好語忙。恩下九重君飽德。獨能無意對書床。</text>
<title>次濟川亭韻</title>,<text>上有一層樓。下臨千犬流。晴雲粧遠岫。春艸沒芳洲。落照荒荒裏。閑禽淡淡浮。江山留▣色。我輩惜相留。</text>
<title>蠹書魚</title>,<text>磊落藏千卷。蕃滋有小魚。常憂蠶食盡。更嚙鼠穿餘。檢易黃糊亂。翻詩雪點虛。邇來偏作蠹。憎我不看書。</text>
<title>企齋曉坐</title>,<text>幽人早起營何事。淸曉銷香護性靈。朝日上時虛幌白。宿雲收處遠山靑。</text>
<title>義順館。留別李都事。</title>,<text>京國初相識。西關幾度逢。交情看漸熟。客思坐來重。鴨水煙波杳。胡山暝雨封。天涯離別處。罇酒未從容。</text>
<title>龍泉館。次董華使壁上韻。</title>,<text>辭家轉覺病還添。吟苦誰憐眉更皺。枕久悠悠夢午炊。山高磔磔聞春雊。心存尙記再觀遊。道遠不愁多徑竇。那識白頭迎慰使。昔年曾買杏村酒。</text>
<title>次遊漢江韻</title>,<text>靑春且盡始登臺。擬濯東華滿面埃。花鳥豈知人事改。江山如待使星來。賓筵敢以多憂廢。好抱聊憑一笑開。不是宿緣聯玉籍。雲間那得接行杯。天上河源落五臺。樓前澄景絶纖埃。楊花春盡帆歸遠。楮島煙消雁影來。物色不隨騷客去。芳罇今爲使華開。三韓勝地皆方丈。更借仙風進一杯。</text>
<title>次漢江樓韻</title>,<text>慣識眞源水與丘。却陪仙節導芳洲。回眸更覺乾坤豁。入座翻悲世界浮。杜子只題方丈句。陳生徒詠洞庭樓。歸朝定問三山事。須把淸詩記此遊。江上遙山列蟻丘。雲間飛棟揷鳧洲。眞看賓主東南美。始信乾坤日夜浮。聊倚詩成供小酌。不敎花發近高樓。眼前光景傷心麗。辜負絃歌佐勝遊。</text>
<title>次謁聖韻</title>,<text>詩禮亡來唱百家。士將仁義戰紛華。彌縫大道成條理。砥柱狂瀾作障遮。儒敎有依尊廟貌。女蘿猶幸擇松麻。觀瞻此日同親炙。更信周王不忘遐。</text>
<title>檀君祠</title>,<text>香火事報祀。古祠藤蓋宇。時應竝帝堯。德可同文祖。</text>
<title>箕子廟</title>,<text>離明入地中。洪範落泉臺。不有當時德。今誰薦祠來。</text>
<title>箕子祠</title>,<text>神依古祠深。靈風常滿右。八條世世欽。九歌村村酒。</text>
<title>東明王祠</title>,<text>東方是靑州。禹貢失記壤。雖無往哉命。分土亦世享。</text>
<title>次石將軍歌</title>,<text>千年對立閱侯館。射眸酸風吹不斷。撫渠遠思爭戰時。東海波獰地三判。民生糜爛極昏墊。欲濟無津又無畔。我今厭說古。爾應能記前。山頭幾見霧雨霾。身上今逢日月懸。不似秦俑作者無子孫。豈假楚巫招爾魂。桓桓儼峙鬼物依。眼前閱世何紛紛。曾將臣狀坐無策。遠愧防風恥長狄。陰謀壓勝在默運。走肉行屍空假息。頑然雙石足記功。無數登壇顏亦赤。不學石犀壓江水。不效金人鑄鋒鏑。應嫌據鞍試矍鑠。尙憐泣鏡空嘆惜。天地爲家席太平。萬古屹立知無敵。勇如項籍終包羞。忠如岳飛亦罹憂。悠悠成敗劇浮雲。不語長含無限愁。安得叱起兩將軍。目有所見耳有聞。威靈赫焰衛天子。一守西關一北門。誰何戎狄慴羌厥。張此空拳不旄鉞。千秋鞏業鎭不拔。五雲奉天朝萬國。君不見累累肘後繫斗印。辛苦沙場幾血刃。縱無田氏黃金帶十圍。尙保黃公白璧山千仞。</text>
<title>次華使謁聖韻</title>,<text>誘誨諄諄盡有餘。想看詩禮勸躊躇。顏回只見高堅卓。曾點先知氣象舒。師友久無忠矣告。廟庭空仰大哉居。皇華一語明彝敎。羞殺雕蟲賦子虛。</text>
<title>次大平館五絶韻</title>,<text>樓豈藏歌舞。筵非照珠翠。應憐大平人。未作大平醉。長留萬里心。不許重簾下。唯應天上月。分照客中夜。故國幾愁思。遠遊人未歸。應將黃鳥葛。已換暮春衣。華館耿無寐。金缸猶在壁。誰驚夜鳥棲。攪此窓間客。歸探玉樓春。幾作金閨宿。應思東海上。獨夜翦殘燭。</text>
<title>次慕華館記別韻</title>,<text>相看已恨逢知晩。未別先懷此日情。天地有生唯一氣。華夷無處不同聲。陽春白雪雖難和。霖雨崩山更可聽。莫怪臨風重把手。一杯要與淚俱傾。</text>
<title>次生陽館牡丹韻</title>,<text>豪奢未與魏家開。林館無尋細雨來。艶色自矜驚絶代。臙脂誰惜委荒苔。天敎邂逅逢淸賞。詩到沈吟合擧杯。麗質只應難可棄。金盤何待薦高臺。</text>
<title>次祁使重過淸川江韻</title>,<text>平世經營白盡頭。一心無復楚狐猶。天摧故國空餘恨。日暮鄕關未足愁。黃鶴已驚逢麗藻。藍橋還得共仙舟。孤臣此日眞多幸。千載能同陶謝遊。</text>
<title>次祁使六韻</title>,<text>舊國當年命又新。良金還似未離鈞。詩書敎可陶天下。鄒魯風宜變土濱。白雉貢來知有聖。包茅輸處孰非臣。榮生哀死皆恩澤。共荷皇明囿一春。星槎一道出東方。千里逢迎鶴野茫。遼左山河皆帝服。齊東藩翰豈要荒。繩承每見恩無替。歷數其如命有常。白髮老臣猶末死。敢期陳力贊重光。相逢末幾眼俱靑。四海從知一性靈。瑞世豈無麟與鳳。仙査還有月兼星。新音渙發流春澤。往事潛悲失夢齡。憂喜聚門恩顧重。五雲心往拜彤庭。天涯佳節過三三。未見幽花映斷嵒。客思攪時頻促駕。詔恩頒日已開函。張騫不免葡萄責。馬援終罹薏苡讒。只採風謠歸獻御。奚囊無底口無緘。山似瑤簪水作羅。四千行路與春過。手摩鶴表千年柱。眼入龍灣八渡河。醉裏已拚吟料富。天涯未覺客愁多。相逢不鄙成酬唱。應爲觀風列樂歌。目擊先知道可通。此心元不限西東。淵源想自程朱學。句律猶存李杜風。聖世卽今分繡鉞。男兒曾已到豪雄。經營四海終勳業。莫擬扁舟落手中。</text>
<title>次開城府大平館十絶韻</title>,<text>曾道難諶命自天。眼前興滅劇雲煙。永安城裏龍歸後。無復繁華似昔年。神崇悽愴失嵯峨。輸盡精英歲月多。擧目尙憐風景異。當年應有嘆山河。當日頒經帝命新。舊藏書局已生塵。百年移入絃歌俗。鄕社頻看學道人。讖歸靑木古名區。不說如今蔓草蕪。人物豪華消末盡。海東還有賦三都。頭白蒙茸眼亦昏。只今無計避塵喧。紫霞洞裏尋眞日。剝蘚題詩尙有痕。休道松關壯似嶢。分明行險喪前軺。興亡不管秦宮月。一曲誰吹玉女簫。山鎭雄都未了靑。世平誰復事縱橫。只憐敬德宮前路。除作皇華詔使程。綠樹重陰午景淸。荒基無處覓承明。罇前獨有靑山在。鬱鬱猶含萬古情。龍首山前望氣佳。只應煙雨鎖荒崖。神僧相宅妖僧廢。梁主功虧佞佛齋。誰識皇仁囿一春。百年東土靜風塵。名都士女昭休命。變作昇平擊壤人。</text>
<title>次箕子祠韻</title>,<text>藤蘿爲蓋古祠深。荔實椒漿祀豈淫。周武爾時能受法。魯儒當日是知心。八條有敎空遺愛。千載無人更賞音。惆悵未施皇極用。衢罇那復往來斟。</text>
<title>碧蹄館。次唐使韻。</title>,<text>東風曾報捲春歸。林館今來柳絮飛。勝賞已拚天下最。知音寧道眼中稀。幾回北斗瞻高標。能使東人識衮衣。縹緲未禁風馭返。鶴樓遺跡似煙霏。</text>
<title>次大平館六十韻</title>,<text>岧嶢華館入雲穹。境界遙連閬苑通。時有天人頒帝誥。憶曾仙節降詞宗。月星當日張査遠。樑梠于今傑句重。心慕文華翔彩鳳。膽驚詩力拉黃熊。長留勝跡三韓最。遂有飛名四海雄。能使遠人勤北拱。竟無遺稿助東封。光陰倏忽過如鳥。天地超騰望若龍。擬和陽春愁巨筆。任看光焰洩長虹。久聞帝載歸皇極。復道騷壇得聖功。舊學龔吳凌屈宋。新聲華薛陋王鍾。聯瞻威鳳儀東表。益信詞臣盛土中。物色雕鎪留更少。詩篇陶冶覺尤工。筆驚風雨龍初躍。章罷騫騰鶴欲沖。千載寵光天益近。五仙揮洒韻將窮。紗籠絶唱流傳盛。旈綴偏邦眷顧隆。每役吟魂降此膝。重添詩瘦病成癃。毛錐所豎眞殘壘。罇俎何心更折衝。天上金花新有慶。眼前冠素重遭凶。命從北極絲綸再。恩滿東方雨露同。折鏃怯看穿七札。高山驚仰聳孤峯。夢通仙籍排金戶。眞入雲霄對玉容。鬢雪自慙垂領白。筆花空賞滿牋紅。羞投木李瓊琚報。借指囷倉委積豐。暇日登臨收勝景。繞樓飛步躡仙蹤。還將大手推前輩。便覺雄鳴在上風。頗憶舊遊吟浩渺。却憐殘篆看朦朧。客窓遠興春兼淺。花樹高枝葉已茸。平世正宜聯駟牡。遇時非復累飛蓬。試師孔聖居夷土。不效張騫覓夏筇。萬里憑欄方丈裏。五雲回首奉天宮。聖神垂拱同文軌。蠻貊梯航共率從。漢女豈知悲朔漠。唐人無意倚崆峒。西枝欲折扶桑樹。東影遙攀月桂叢。擬償遠遊司馬志。應嫌窮道阮生慵。應憐國內三年制。猶結街頭五色絨。千里幸成陪咲語。八窓重得捲簾櫳。太平館號如增美。拱北山形更欲崇。聊以煙霞供物象。敢將交契托昭融。吾王誠意無前古。授子珍餐罄禦冬。能合兩情唯玉斝。解傳仙語是靑童。東南賓主於焉會。天地精英此所鍾。懷寶未應輕衣褐。夥頤初不數耕傭。韓公拔咲逢知己。楊子微言進在戎。白璧縱須攻假石。黃金那得鑄淆銅。文章發處元根性。夜氣淸時要擴充。知去穢荒終有獲。請將功效譬勤農。從來作者皆殊品。未必儒名浪得鴻。北學未成尋孔孟。東遊那復問鴻濛。天敎此日衣逢衮。自賀如今道在東。妙處正難移刻畫。喟然徒自嘆巃嵸。如參宣聖三千列。不比文園八九胸。腸藿未能維駟馬。藍輿不惡擧吾公。百年會合將難又。一統乾坤轉覺洪。黼黻眩來添舊瞽。雷霆驚後重新聾。空將遐算祈周斗。欲把遺音被嶧桐。轉眄星査凌汗漫。凝情仙鶴向穹窿。薊門樹色煙中綠。遼左山光雨後濃。千首有餘嫌篋重。一錢無着咲囊空。能皆奉勑諮詢徧。嬴得歸朝鬢髮鬆。別後相思何處慰。更敷文敎致時雍。</text>
<title>磚石途中</title>,<text>郭外靑山傍路斜。眼前荒壟盡蓬窠。古人未覺長年夢。春色先回幾樹花。佳節過來纔一日。白頭添得已三加。葉公受命媒心熱。役殺浮生只可嗟。</text>
<title>宿碧蹄館。次鄭湖陰三絶韻。書雲門上人詩軸。</title>,<text>靑春已負少年時。照眼花枝入皺眉。客路又成靡盬日。山僧何苦更求詩。相逢只說苦思歸。幾見緇塵化素衣。此語足成林下約。他年休遣故人非。逢師忽憶故山時。每被隣僧索好詩。惆悵白頭還作吏。只今空有白蓮思。</text>
<title>臨津卽景</title>,<text>高亭日午共登臨。無限煙光動客心。渡口風狂帆半落。海門潮逆岸全沈。兩邊石壁無今古。幾處花枝有淺深。莫道前朝亡國地。江山能自導荒淫。</text>
<title>行近松都。途中卽事。</title>,<text>迢遞征驂倦。蒼茫客思多。城春留物色。世遠只山河。苑破耕侵砌。鑾埋草上坡。遲回問舊俗。服賈變絃歌。</text>
<title>次吳華使韻</title>,<text>花開有餘景。院古不勝淸。客自憐新興。民誰悶舊情。簷餘風鐸語。門絶寺人令。砌晩蜂稀課。樑空燕有營。流塵屬芳月。遺恨滿春城。豈啻悲前事。深憂自飽更。</text>
<title>次劉禹錫送春詞韻</title>,<text>相隨千里不相離。君欲歸時我未歸。蘇句豈曾留作絆。魯戈何得更能揮。蕭騷鬢與流芳改。遊賞心兼樂事違。從此年光成強有。杜公眞解惜天機。</text>
<title>次祁順韻</title>,<text>行盡關西春又深。畫闌今日喜重臨。靑山有素非新面。白鳥相親是宿心。樓上客情還中酒。眼前詩債不論金。誰送落梅橫吹好。更敎泓底老龍吟。</text>
<title>次諸公聚勝亭韻</title>,<text>春正歸時日且曛。塞亭徙倚思紛紛。邊西遼戶遙看火。直北胡山遠作雲。萬里風光都聚勝。三方形勢此橫分。將軍罇俎無餘事。付與騷壇酒策勳。</text>
<title>次林錦湖 亨秀 韻</title>,<text>雲隨地角遠。日向帽簷斜。去去空貪路。悤悤却賞花。此間詩未就。何處酒須賖。莫說張公子。空乘漢使槎。功名看熟黍。學道費炊沙。客饋珠如月。昏眸字似鴉。崩山難和答。衰鬢益鬖髿。不是夢中草。翻疑天上葩。</text>
<title>次鄭湖陰統軍亭韻</title>,<text>千里龍灣四度過。慣看形勝此中多。華亭制豁新游刃。絶塞時平久息戈。水散薊門天外盡。山連遼左眼前羅。登臨賓主成酬唱。傑閣雄名兩不磨。</text>
<title>汲古。用其韻。衍爲二絶。復和之。</title>,<text>漫漫江路可無君。興入春空句似雲。只恨錦湖前日去。想應跂馬杏花村。</text>
<title>坐蔥秀山溪邊</title>,<text>往在屠維歲。曾從華使遊。如存三宿戀。復見一溪流。花映雲根出。泉鳴石竇幽。應知蔥秀勝。題詠滿中州。</text>
<title>座上。李從事有和。再用前韻。</title>,<text>誰此留佳號。吾今作勝遊。草生蒙翠壁。花發倒江流。客遠塗非畏。春深興轉幽。莫愁山欲暮。從事自靑州。將押州字不得。李從事逐報酒盡。因戲成。</text>
<title>屛風嵒途中。寓意。示李從事。</title>,<text>屛風嵒下路岐分。咿軋征鞍和睡聞。楊柳渚長靑勝錦。梨花村迥白如雲。無邊麗景還成惱。幾句淸詩更挹芬。誰畫此間雙使者。不應忘我敢忘君。</text>
<title>次南江喜雨韻</title>,<text>滿盈初象解。求得已占隨。湯旱空勤責。周年不暮祈。霏霏纔入上。幪幪欲成岐。共說豐登瑞。餘波定及嫠。</text>
<title>次龍泉館華使夜宿韻</title>,<text>群動夜已息。廚人猶汲泉。明朝授子饌。曉竈還生煙。國厄逢新慶。民勞敢告疲。登頓涉長途。山川遠蔽虧。安得一日閑。席此河之湄。河湄有石埭。萬柳垂長堤。不解管別離。空老黃鸎枝。幽事良足怡。餠餌香麥陂。淸陰勝花時。半山言亦知。深尋渡隴處。芳草行可披。悤悤且未遑。捨此復何之。人生百歲內。倏忽光陰馳。逢知旣云晩。好事還失時。</text>
<title>次劍水館華使韻</title>,<text>龍化騰空劍水寒。高軒開處但靑山。麟袍錦節盈門爛。幽草閑花滿目斑。使者只懷靡啓處。家人應賦不如還。題詩政要酬知己。安用留名在壁間。</text>
<title>次嘉平館韻</title>,<text>幽憂客且久。孰與開一口。公館喜遇知。披襟坐北牖。將詩擬心神。篋笥凡幾首。更逢白璧投。意重醉如酒。雲煙繞窓飛。眼底龍蛇走。高山安可學。自畫恥培塿。推君百尺樓。地下驚縮手。由來藐姑射。堯舜亦塵垢。小子復何者。得拾唾瓊玖。殷勤作報章。欲書還掣肘。</text>
<title>次納淸亭華使韻</title>,<text>不敢留詩最上頭。只憐佳趣儘淸幽。深潭露石偏宜釣。高柳垂枝半覆洲。何恨杜陵長作客。却成蘇子冠茲遊。差然未覺耽蕭散。朱夏森如水國秋。</text>
<title>次薛華使渡鴨江韻</title>,<text>天上仙査絶晩潮。魚龍驚怪避麟袍。湖山久擅千年勝。詞藻今逢一世豪。欄道威儀隨詔札。滿船簫管雜鉦鼛。咨詢此日應難徧。柳遠江村處處謠。</text>
<title>次賞杜鵑花韻</title>,<text>近如紅錦遠如霞。滿眼繁枝整復斜。春色豈能工逬淚。人看不似去年花。</text>
<title>次百祥樓韻</title>,<text>縹緲簾櫳近斗邊。兩江號汹拆淸川。天空俯視雲鴻背。日照遙分海岫巓。范子有憂何日樂。杜陵多病幾時旋。猶嫌詩句分留少。輸與奚囊物色鮮。</text>
<title>題天文地理命課三學世交契會圖</title>,<text>天文地理兼人命。誰識三家只一流。龍虎有形俱入象。吉凶無定摠歸繇。景山卜洛詩書事。齊政分疇舜禹謀。糟粕不遺觀亦達。向來鵬鷃自爲逑。</text>
<title>次肅寧館首夏漫興韻</title>,<text>挑得詩囊更可收。幾回來此每夷猶。片雲山樹長巢鶴。白石庵僧解牧牛。空憶少年悲蠟屐。却思春酒撫金鉤。殷勤爲報皇華使。須御吟鞍且少留。片雲。山名。白石。寺名。解一作善。</text>
<title>次林從事上山道中韻</title>,<text>挾水蒼山幾萬重。昔曾停騎政春濃。奇嵒日亂花初纈。細路人稀草未茸。戲數沙鯈臨絶澗。愛聽幽鳥坐長松。殷勤爲報林居子。雲碓他年會借舂。</text>
<title>次上山道中韻</title>,<text>緣雲石逕細縈紆。更遣何岐向九衢。今日孰如前日好。人間還有此間無。花漂世外桃成實。巢入雲中鶴養雛。吟得渠詩牽夢想。白頭那復到仙區。往在己亥。亦討此洞奇勝。故及之。</text>
<title>次泛大同江韻</title>,<text>繞郭滄江日向東。長林隱映勢浮空。遙岑天闊時歸鳥。占渡雲深或躍龍。訪舊正懷麟馬窟。繫舟還愛牡丹峯。樓臺最是西都勝。合着奇觀煙雨中。</text>
<title>翠屛山前溪上。梨花一樹。盛開如雪。</title>,<text>誰敎客路故縈紆。映柳淸溪曲曲流。一樹梨花繁似雪。翠屛斜日更回頭。</text>
<title>次鳳山洞仙道中韻</title>,<text>未識山藏鳳。寧知洞有仙。常懷騰翥日。難覓蔚藍天。摧倒棲鸞樹。荒蕪種玉田。榛苓遐想處。吟得白雲篇。</text>
<title>次堂於嶺韻</title>,<text>憂深眷重遠迎使。白頭西關行復行。逶迤嶺路曲幾重。幸無哀猨三叫聲。何言天上張公子。四海無人回眼靑。升高共望五雲深。願得聯鑣朝玉京。</text>
<title>次義順館韻</title>,<text>鴨江迢遞繞龍城。爲問乘楂渡幾程。星列從人皆國士。雲屯邏騎盡遼兵。囊中麗藻看來秀。座上仙飆襲處淸。不分玉堂成伴宿。夢中時接咲談聲。</text>
<title>次肅寧館首夏漫興韻</title>,<text>旅館無眠眼有花。老形常苦病搖牙。難成謝子生春草。不耐黃公到曉蛙。西塞光陰愁裏換。故山消息客中賖。題詩不敢成酬唱。誰識孤臣鬢益華。</text>
<title>次華使風月樓韻</title>,<text>宜風宜月自淸涼。古砌苔紋雨洗荒。絮罷樹頭猶着雪。荷浮池面已含香。從前景物應無限。此日題詩便有光。欲和陽春知不分。客情添得鬢滄浪。</text>
<title>次華使平壤登眺韻</title>,<text>箕封眞壯古。已非偏小壤。世德未作對。廟樂空遺響。分明畫井地。乃入騷人賞。江山儘多味。嗜者知取掌。誰將佳處會。領此未嘗往。悠悠今古間。物理元不爽。乾坤自控搏。日月若爭攘。興亡一鳥過。往事屬漁舫。麟馬跡已訛。朝天道亦枉。唯餘牡丹峯。誰遣雲樓敞。下有綾羅島。風煙杳泱莽。唐公萬里眼。胸次雲夢廣。收拾古錦囊。文光高萬丈。惟華曁張仙。瑞彩繼重晃。編成登眺什。物色打一網。還留不盡興。惹起千載想。椒斟禮古祠。九疇如再訪。王程亦有期。逝水春溶漾。星査歸意動。仙風摧畫榜。湖山一戰霸。孰敢爭王長。誰歟善畫者。寫此以相倣。還將寶唾音。一唱心慨慷。如承百朋錫。豈啻千金餉。交投托永好。願言終高朗。吾言豈善諛。君子本不黨。</text>
<title>次飮酪韻</title>,<text>嗜味誰能察所由。君王猶賞爛羊頭。不堪號爾隨兒鹿。何忍瞳焉望母牛。仁者豈徒充口腹。饞夫唯解利咽喉。顧生蔗境甜於蜜。張子蓴羹滑似油。</text>
<title>次錦湖聞許節度 碾 棄世韻</title>,<text>浮雲事業遠虞姚。善戰功成將自驕。雄略已歸周望呂。淸名不數漢宗蕭。靑春未覺霜毛變。平世何嫌髀肉消。誰報海營星已落。幾時笳鼓待還朝。</text>
<title>次別成韻</title>,<text>耳聞持虎節。目送拜龍廷。自許淸爲律。人知德可銘。時方期汝玉。天不欲民寧。只是才堪惜。無從涕自零。</text>
<title>次雲興館韻</title>,<text>解雨仍成雨。需雲已作雲。金花泥帶紫。瑞節錦生紋。山館空留詠。天香可挹芬。偏邦何得此。深荷聖明君。</text>
<title>次錦湖過同盧河韻</title>,<text>行盡關西程。山奇水又碧。屈指記離家。疇非遠來客。浮生宇宙間。百年何卒卒。知止少殆機。戒樂無愁日。如何白髮年。復事鞍馬上。經心春忽忽。客思雨莽莽。君能起往念。舊病喜無妄。曾移衾枕地。復此吟據梧。得喪付一詩。料理忽如愚。老夫或可爾。諸君宜勉力。方今急俊良。聖主求物色。勳業倘可致。時乎難再得。</text>
<title>次林畔館韻</title>,<text>歷盡雲山已送花。白頭停騎日西斜。堪驚孤館鸎初喚。曾記前村酒可賖。佳句只須消客恨。芳罇何計答年華。悤悤又負溪邊賞。唯有閑禽篆細沙。</text>
<title>次車輦館蟠松韻</title>,<text>爾性本自直。旣直蟠亦好。千年寒不彫。四時光可葆。西枝戀崑崙。東影思蓬島。蒼龍訝身偃。白鶴悲棲老。托根失處卑。歲月困積潦。無心作婆娑。自有風洒掃。還將鬱鬱翠。脫此離離草。受命本在地。低回猶未槁。邂逅舊仙儔。自幸臨官道。奏成龍鳳吟。相逢苦不早。知音世所罕。遠志亦同抱。悲涼久瑟縮。淸商回少昊。願保封植恩。庶幾免萎倒。</text>
<title>次良策館韻</title>,<text>春指東杓路不迷。仙査隨詔爛金泥。身持鳳節經華表。地入龍山渡玉溪。三錫遠頒憂喜竝。五雲偏向海天低。鴻恩寶唾俱難報。白髮挑燈坐塞西。</text>
<title>次韻</title>,<text>逶迤關路怯經丘。浩蕩風煙厭渡流。弧矢已圖前計壯。乾坤曾識此身浮。男兒意氣逢應罕。平世功名兩可收。自嘆井蛙徒局小。羨君能作子長遊。</text>
<title>戲用前韻。示栗耳 愼居寬，雲卿兩公。</title>,<text>剛被詩情未走魔。獨吟蓮閣日西斜。厭聽鼓吹還生肉。却羨宮壺雨露多。</text>
<title>竹山途中</title>,<text>征驂羸盡一冬深。白首懷君正不禁。家在石城歸亦好。朔風吹折倦遊心。</text>
<title>遊聖居山萬日庵</title>,<text>峯回峽急洞天深。忽聽風泉已洗心。聞說聖居遺跡祕。小庵孤絶寄雲岑。</text>
<title>與稷山宰閔君 璜</title>,<text>雪月交明裏。江湖獨夜時。天風生遠籟。北客動離思。白髮添新縷。靑燈照舊羸。他鄕無定業。只有主人知。</text>
<title>見枯竹叢中小桃間發。寓詠。</title>,<text>人間盡愛靑靑竹。誰賞枯枝葉帶黃。可咲小桃相間發。朝來還欲詫恩光。</text>
<title>奉酬大樹先生</title>,<text>白首重逢日。黃花正値秋。長開佳客座。一見故人留。書罷新詩在。車回舊徑幽。不知輕約信。如待問林丘。日月飛騰速。風光取次收。二篇金玉韻。驚我更回頭。駱洞前年訪。靑城九月秋。嵒松爽猶襲。籬菊眼曾留。悵憶詩中伴。俄成地下幽。頻來挑筆戰。作意築糟丘。義氣酬吾與。功名任爾收。忘年且忘勢。醉枕願交頭。</text>
<title>題司饔契軸</title>,<text>地禁司饔院。從來職亦親。尙菲精簡宰。師儉減封珍。鼎有能調手。廚無欲凊人。淸班供俸罷。蘭契幾修春。</text>
<title>題尙領相 震 所藏靈川子 申潛 畫竹障</title>,<text>常憐吾姪靈川子。愛畫梢雲妙奪眞。能事肯留堂上樹。風斤聊運郢中身。奇姿幻出千夫長。雪節中含萬古春。遲見鳳凰枝未實。幾經風雨葉如新。山嵒物色移黃閣。肉食軒名合綠筠。白首對君塵想絶。靑雲唯爾夙心親。子瞻去後無眞筆。與可亡來有此人。墨跡已能驅造化。聲詩添處更精神。寄駱峯叔父○潛靑門遠送荷情深。長路回瞻淚不禁。聚散一生多少恨。老年離別最關心。</text>
<title>次元亮韻。簡謝。</title>,<text>東紀嵯峨渤海深。離愁黯黯正難禁。行廚撤饌遙相寄。七字詩中見宿心。</text>
<title>次日本國正使僧安心東堂韻</title>,<text>異域新知舊意生。憶曾先祖過秋城。越裳雉瑞千年應。南海鯨波萬里平。雲舶二霜身再使。華筵一面眼雙明。金牋更擲瓊琚句。入袖琅𤨿覺有聲。日本有秋田城博施恩深欲竝生。彈丸小島保孤城。不思卵育干天討。自速漂搖梗大平。兩怒傳言能作患。一心偏愛亦難明。唯應誠信通金石。文敎漸來更被聲。</text>
<title>又和日本正使韻二首，副使韻。二首。</title>,<text>一見禪儀白璧分。願憑神水洗前痕。夤緣念向塵間絶。梵唄聲連上界聞。南海幾乘査貫月。東堂常對翼垂雲。歸舟定過徐仙廟。爲弔秦民莫酬君。淨業修來已十分。袈裟猶帶舊斑痕。篋中佳句今新誦。海外高名幾度聞。金象擬看朝衆聖。天花何日散仙雲。慈航欲濟顚崖苦。想見獠蠻共待君。齋蔬九食過三旬。泣血餘生未死辰。舊國已更新命主。承家還有老成臣。旅庭儀物供千品。集輻梯航屬一輪。共落乾坤中處混。顚連兄弟欲同倫。天監奏報已連旬。南斗文星客北辰。喪祭疊看三思使。禮筵重拜二名臣。還將道契能通石。自擬浮生可轉輪。韓子留衣情不淺。太顚應亦識吾倫。</text>
<title>贈日本正使安心東堂</title>,<text>雲海茫茫淨界分。使臣淸標玉無痕。心如師祖常持寂。道自瞿曇早得聞。手折扶桑朝拂日。夢尋方丈夜穿雲。東韓亦是神仙地。一繫星楂幸見君。</text>
<title>通禮院契軸</title>,<text>鴻臚舊寺今通禮。職禁官淸履不卑。爐獸熏時呼聖壽。陛螭蟠處引朝儀。百年文物丹靑見。一契交情貴賤知。共保歲寒從白首。幾回花月約無墮。</text>
<title>題金吾契會圖</title>,<text>金吾曾是衛將軍。沿革由來更近君。象設只今昭義禁。天高應已覺馨聞。朱簾窣地重門肅。烏几當中十座分。從此北扉長寂闃。白蓮池上契淸芬。</text>
<title>次安心東堂</title>,<text>浮雲去住信乾坤。幾度星楂出海門。南國別時花動菊。東韓歸口草生萱。却因文子兼爲使。幸識春官更有孫。欲借殷勤回造化。寒灰那得再成溫。</text>
<title>次安分堂韻。書靈機上人軸。</title>,<text>躋攀方丈幾仙臺。更愛孤庵送錫來。何謂塵中安分子。却緣眞夢兩參哉。塵緣淨業儘無端。夢裏相尋覺得觀。已識往來從一念。願隨飛錫出三韓。堪咲安期望不來。漢宮祀䆴幾回開。何緣一幅山中信。來雜文書案上堆。</text>
<title>送羅同知 世纘 赴燕都</title>,<text>淚盡攀髥白髮垂。孤懷誰與托深知。論文未有逍遙日。同事唯多鞅掌時。安得上床推子臥。每將高標作吾師。皇朝古樂無人識。抛却漫程且別離。</text>
<title>題婦人所畫蠶頭契會圖</title>,<text>金吾修契極風流。千古傳芳記勝遊。誰道畫成纖手裏。綠窓能寫老蠶頭。</text>
<title>挽節婦尙生 鵬南 妻</title>,<text>椒遠蘿依蔓。鸞孤鳳失棲。簡編稀苦節。門表合旌題。自喩融融樂。人悲夜夜啼。傷心舅姑所。誰復戒初鷄。</text>
<title>題金太僕正 天宇 所藏墨竹二絶</title>,<text>磅礴天機動。蕭森墨妙眞。從知成變化。造物亦由人。老節堅於鐵。風枝韻更淸。猶須着我句。添箇畫中聲。</text>
<title>題市井孝子契會圖</title>,<text>洛樹春深瑞霧濃。旌門修契孰能同。仁聲已被陶鈞裏。孝思猶興市井中。休道山川非禹績。只應風俗似堯封。長安多少飛蚊會。知有看圖面發紅。</text>
<title>詠洛陽紅二絶</title>,<text>百花春後掃餘芳。獨有嫣紅盡意香。至貴自然難品第。牡丹何得擅爲王。紅藥繁梢錦不分。輕香時和午風薰。洛陽擬見周家盛。應帶當年郁郁文。</text>
<title>題驄馬契會圖 國恤時作</title>,<text>官以人爲重。名因善可尊。時淸惟執法。事正在持論。簡與憂勤急。驄兼日月奔。有心空托契。無計罄芳罇。</text>
<title>奉送宋參判 純 入奏燕京</title>,<text>來往燕山路漸難。送君專對濟時艱。天朝截立通蕃禁。海賈潛交猾夏蠻。趙國干戈魯酒薄。吳人弓矢楚臣奸。從容入奏承明旨。想見鯨波也自安。夙昔男兒志。焉知事不平。支離悲老病。局束羨經營。未作遠遊賦。空吟入奏行。殊恩兼密旨。歸路重生榮。</text>
<title>病裏。詠園中草木。</title>,<text>山齋移榻臥。病久覺園荒。竹樹森涼葉。藤花映古墻。引枝縈五味。穿砌長三黃。最惜淸香菊。同生百卉場。碧桃紅葉謝紛華。小艸幽芳各自誇。莫怪品題猶有闕。鉛朱誰數鳳仙花。鳳仙花方開。而不見賦故云。</text>
<title>鳳仙花自解</title>,<text>天然造物孰尤工。達觀前頭色卽空。歇顏羞殺將安往。寧入佳人玉爪紅。</text>
<title>僧靈應。袖持金吏部 光準 簡。訪余于瀑泉洞。求詩甚勤。戲和軸中三絶。與之。</title>,<text>駱洞雲蘿逕。何從桃李尋。自是塵緣在。非關訪道心。從來瀑泉洞。未見有人尋。何謂求詩釋。還生假步心。今日重陽會。故山那得尋。逢僧菊花畔。還起昔年心。</text>
<title>詠百日紅 得瘧證避寓。故第三句及之。</title>,<text>皤皤白髮主人翁。曾見花開七月中。作客已經三十日。還家猶帶舊時紅。</text>
<title>次韻贈一見上人。</title>,<text>吾守駱峯老。僧看無盡山。欲知仁者樂。心靜是眞閑。爾自山中出。見山還愛山。吾山不在僻。忙裏亦常閑。</text>
<title>迎接都監契軸</title>,<text>帝所白雲迷夢馭。人間瑞暈上初暾。皇華前後雙持節。鸞詔聯翩再賜恩。憂喜吉凶同執役。死生貴賤可忘言。使歸應奏東邦盛。回指文星析木繁。</text>
<title>題薇垣契軸</title>,<text>明時多士靄如雲。揀入薇垣到十分。丹極正看鵬翼擧。朝陽何貴鳥鳴聞。唯言結契酬知己。豈識深盟在致君。閱盡題名千古後。座中誰最挹淸芬。</text>
<title>題金吾契會圖</title>,<text>契事歸新畫。風流摠舊儒。方期看玉汝。諧願作金吾。紫府開重闥。朱簾照九衢。圜扉閑白日。只可罄歡娛。</text>
<title>題宗廟增修諸官契會圖</title>,<text>祕殿增修自孝思。若工諧事摠般垂。孫謀肯爲宮庭小。世德當觀廟室知。奕奕過於奚所作。枚枚猶是魯之規。題名記績歸蘭契。更有遺芳載頌詩。</text>
<title>次金直講 禹弼 投山齋韻</title>,<text>耆德吾慙覓姓龐。時人貌敬白眉尨。崇班未合隨諸宰。多病端宜守一窓。兩道瀑泉明似練。三年雪竹大於杠。阿誰解道山齋味。屼硉心胸爲子降。</text>
<title>睡中聞鵲</title>,<text>支離病裏假從容。睡氣濛騰臂膝慵。山鵲一聲驚夜噪。蘧然身臥午窓風。</text>
<title>述懷</title>,<text>行年四十宜無惑。多少迷途却悔前。歲月支離空見病。風塵漸苒未成仙。旋抛地異尋山屐。急買天民上水船。不識不知人世事。堯民唯自解耕田。</text>
<title>題司饔院契會圖</title>,<text>人言四海皆兄弟。要在親仁且已知。攻玉深情詩有詠。斷金高義易垂辭。同僚自足同心臭。契合仍成契會期。千載蘇公論適口。美官誰數爛頭爲。</text>
<title>贈信性上人。嘉靖戊申正月朏後二日。夜久有扣門聲。適臥書齋。使童奚問之。則乃僧也。吾齋僻遠。雖新年。賀客不至。而僧之來。亦是適然也。與之坐。而問其所以來之意。則袖出一詩軸。求和甚勤。跫音足慰寂寥。況又能喜文辭耶。戲次首韻以與之。</title>,<text>松壑雲峯又發春。忙中還有寂寥人。月來入戶曾無客。僧到敲門更遠塵。書枕夢殘吾已懶。酒杯驚散爾堪嗔。安閑一念皆成佛。他日諸天倘可親。</text>
<title>題忠勳府所藏燕山倖婢綠樹家沒入牡丹屛十帖</title>,<text>嫣紅嬌翠尙輕盈。誰道毛生畫不成。已入彩屛非解語。看來知是便傾城。步出繁花便奪胎。當時光寵此徘徊。華堂一閉無人賞。付與銀屛邐迤開。繁華當日在昭陽。翠袖紅裙第一粧。彩筆寫來猶絶艶。從知傾國禍胎藏。天然富貴合稱王。壓盡群芳擅國香。莫道當時何事業。唐虞唯有煥文章。天工施彩本精眞。火齊彤霞敢比倫。何謂畫師磅礴妙。一堂花木絢長春。梅早無群菊已遲。稟形難得奪天時。含章一咲東風裏。百卉前頭獨自奇。好事東君效技奇。一春文物盛威儀。黃蜂粉蝶還多債。自擬生逢郁郁時。洛陽當日事豪奢。爭買名香各自誇。只恨靑春容易過。滿屛留得四時花。聞說姚黃第一科。寶屛初見數枝花。從來正色非紅紫。畫到名香亦不多。十帖中。只畫姚黃一朶。故及之。</text>
<title>龍駒道中。卽事寓懷。</title>,<text>白髮支離老病翁。靑春行邁路岐中。薰人眼醉桃花氣。透袂心醒楊柳風。世事不敎成浪跡。君恩何以更縻躬。舊園回首驪江碧。辜負元亨萬樹紅。</text>
<title>漾碧亭卽事</title>,<text>紅亭漾碧池。爲愛坐忘遲。松護通泉石。花明倒水枝。客心還濺淚。春思謾挑詩。莫擬宣驕聽。勞歌在所悲。</text>
<title>挽安陽城 珽</title>,<text>耳目聰明固爾奇。乾坤賦與似君稀。恰看白璧山千仞。宜著黃金帶十圍。晤語論文何日是。莊修進取與時違。空餘身後綿綿慶。回首南柯夢亦非。</text>
<title>駱峯夜色</title>,<text>終日耽看夜又深。更憐山色映燈吟。蒼松濃密雲幢黑。翠壁熹微水墨沈。造物怳能摸古畫。詩人偏向起新心。更闌興熟猶多債。露却眞形月且臨。</text>
<title>挽蔡監司 世傑</title>,<text>嘆吒疑天道。滂沱惜舊知。功名三按節。科甲再宏辭。欲作桐鄕葬。猶存峴首碑。眼前悲少婦。身後奈無兒。</text>
<title>題畫鵪鶉障子</title>,<text>苦遭人玩困籠樊。鸚鵡能言雉以文。何謂微禽還受紲。筆頭傳妙畫俱尊。</text>
<title>簡謝忠淸羅監司 世纘 寄黃粱</title>,<text>多謝忠淸觀察使。再傳消息問支離。應憐呂枕方酣夢。爲寄黃粱試一炊。</text>
<title>繼而有小白魚之惠。又謝之。</title>,<text>炊成金色黃粱米。眼亂銀花小白魚。珍重遠來情意厚。爲加餐飯報何如。</text>
<title>滯雨客館坐。惜花枝漸稀。用板上韻。夜示主人及同行諸公。</title>,<text>葉底殘紅戀雨前。明朝那忍更飄然。深愁幸免詩能聖。暫賞唯思酒有賢。老眼細看揩眼纈。昏花渾似隔花煙。沈沈淸夜還無月。欲動春觴孰可傳。</text>
<title>山齋窓外。竹林實成而皆枯。斫去之。有感。</title>,<text>心愛篔簹手自移。幾年培養長參差。千竿束處初看盛。一實成來便作萎。不惜碧梧棲易老。獨憐丹穴鳳長飢。小窓愁坐猶寬意。納盡終南露翠眉。</text>
<title>奉送耽羅牧金公 忠烈 之任</title>,<text>古域專遴寄。殘民應壽期。羅峯擎海極。老宿射天池。鎭重獠蠻靜。時淸橘柚垂。久叨同撰局。白首惜分離。</text>
<title>樂聖堂。次湖陰韻。</title>,<text>常思酒德着心期。生後陶劉恨已遲。欲識工夫尋聖處。先看容易遣愁時。百年老去人誰在。萬事忘來天獨知。堂上若敎無此物。庭柯能得使顏怡。</text>
<title>詠園中百日紅</title>,<text>南鄕佳樹到長安。歲久枝柯且屈盤。花事故應侵夏晩。芳心肯許妬春寒。光連白日紅方退。節趁重陽菊與斑。駱洞小園偏寂寞。天工留作主人看。</text>
<title>齋宿凝香閣。池荷方盛開。</title>,<text>瑣窓淸絶映方塘。祗祀齋心夢亦涼。白首暫來婀娜地。碧荷紅芰是凝香。</text>
<title>又戲題淸歡閣</title>,<text>紅裙美酒正闌干。多少風情自不閑。誰扁華堂淸意味。已應知我此時歡。</text>
<title>舍人司蓮堂板上。見先祖遺題。感而和之。</title>,<text>須斫墻槐納北山。古今人對此窓間。更看明月梨花句。懷抱含氷尙覺寒。</text>
<title>病中。詠階上三桃花。</title>,<text>三色桃淺紅交白映深紅。三色翩繁一樹中。試問東君焉得力。彩爲誰染刻誰工。碧桃花婆娑仙艶照階明。誰謂穠桃少世情。相對正宜衰鬢白。只應吾與爾俱淸。紅桃花翻階紅錦不勝春。扶病看來白髮新。應在詩翁評品裏。莫敎空怒李夫人。</text>
<title>題孝景殿祀官契會圖</title>,<text>鼎水龍初化。橋山劍已藏。殿開靑瑣闥。魂返白雲鄕。淚盡三年血。誠餘一瓣香。祀官今作契。應是不能忘。</text>
<title>仁卿以詩寄花牋一封。和其韻。簡謝。</title>,<text>幾幅華牋罄久藏。想應謀婦發書箱。染勝猩血光搖眼。畫出金蓮露滿房。多可惠來人似玉。更疑題處句生香。呼兒却展紅雲錦。先和陽春第一章。</text>
<title>夏日。避病西城外。憶駱洞企齋。寓詠以示仁卿。</title>,<text>栽桃種竹滿山園。春日携家出郭門。爛熳紅應今結子。交加翠亦已生孫。莎階雨菊荒深沒。石谷風泉靜更喧。回首駱峯猶避癘。最憐齋裏尙留罇。</text>
<title>仁卿公有和衍二韻。又和之。</title>,<text>東麓南岡各有園。靑山遙對兩朱門。忝敎箕帚修中饋。幸見裘氈屬外孫。同荷聖恩期共報。敢將塵世避群喧。不須稍待秋涼冷。徑掃吾齋擬置罇。</text>
<title>奉送西海伯周公 世鵬 赴任</title>,<text>濂溪遺敎世誰欽。五百年來緖可尋。前席屢承哀痛旨。窮閻常切撫摩心。丁寧格語天爲正。洋溢推恩海共深。贈送有詩期不負。莫言塵裏少知音。</text>
<title>謝黃海監司寄生麞</title>,<text>腸汚羊羹口厭鯖。大夫迷疾近來幷。塵間忽對山中吏。能使陳公眼更明。</text>
<title>挽尹判書 漑 大夫人</title>,<text>繁華餘慶日。高壽到髦年。國進褒忠爵。家生典禮賢。三遷曾有效。五鼎竟踰前。最悵庭闈北。春萱更不姸。</text>
<title>謝尙相公連惠酪粥</title>,<text>某今年七十一歲。且多風疾。已無上齒牙。凡遇強物。不得茹呑。唯所喜者。在於酪粥。而此物出於太官侍奉之餘。日供只及大僕。非市貿可辦。故難得而服。尙相公常兼是職。憐予老病。數撤朝供之費。委遣致惠。苟非誠推養老之恩。何以至此。予久在病中。不能躬謝。一日。因弊府錄事。敢達殷勤之意。相公答曰。子誠喜於此者。有謝詩云。相公顧護之恩。又及於辱收鄙語。雖在病中。吟呻乃其常事。起書七律。頓首上謝。粉醬凝酥異漢枸。日供常自太官牛。何能撤得黃堂費。應是誠如赤子求。齒割厭強長遇腊。舌存愁弊更茹柔。相公恩顧知難報。不見張蒼乳婦羞。</text>
<title>次寄季任公韻</title>,<text>杜牧年光半已徂。園花溜雨委荒蕪。還愁今日強爲有。却恐明朝寂若無。白首亂絲新病起。華牋佳句忽心蘇。枯形且對芳罇賞。尙保三朝雨露濡。</text>
<title>和尹希任韻。謝惠雉。</title>,<text>山梁春似舊。澤雉遠供時。物外君留彼。塵中我在斯。自悲深見縶。人說不知辭。零落元亨約。只今誰與期。</text>
<title>聞關東伯大樹公發行。病中爲起。強把凍筆。書一律。送之。</title>,<text>白髮蒼顏臥擁裘。夢魂時落海東頭。朱陳村裏無遺愛。龍鶴山中有舊遊。送子却將探勝眼。吟詩都付爲民憂。海棠洲渚鳴沙路。應見來牟地上流。</text>
<title>次南岡韻。書敬天上人詩軸。</title>,<text>渠是江南祖大梅。却尋香韻入山來。如今又被詩爲使。乞得千篇向五臺。</text>
<title>甲寅仲春初一日。病未參祭。賦律。以示諸兒孫。</title>,<text>罔極恩難報。追思祭見如。病多吾不與。誠在禮爲虛。春殷逢初吉。香升冀右居。兒孫承祀事。爾識慶流餘。</text>
<title>簡謝黃海監司朴公 忠元</title>,<text>雙鯉合爲一。遙從西海傳。加餐多病日。相憶又新年。</text>
<title>功臣都監契軸</title>,<text>當年天步屬艱危。歷數謳歌儘有歸。龜卜更能知越蠢。人謀自是協惟幾。丹靑已見褒忠赤。管蒯何嘗棄賤微。鐵券成來蘭契結。山河帶礪與無違。</text>
<title>題六曹承政院中書堂契會圖</title>,<text>出納通符地已尊。郞官元自應星文。淸高竝列中書選。晨夜誰論史院勤。要試先勞同結契。何妨後立卓離群。分明可畏圖留壁。指點題名數致君。</text>
<title>偶吟</title>,<text>空庭艸樹露華團。山氣蒼然暑氣殘。自愛企齋今夜月。淸光來照駱峯顏。</text>
<title>乙卯重陽日</title>,<text>萬物夷商九九時。人生況復白垂絲。黃花赤葉皆衰境。佳節重陽只可悲。</text>
<title>挽李知事 賢輔</title>,<text>昔日常從杖後行。高年幾仰輩先名。身抽宦海早休去。命下雲霄三召榮。白髮到稀皆樂地。靑山遺慶是佳城。悠悠塵裏終羈絆。爲寄些章達遠情。</text>
<title>愛百日紅枯樹。分泉久注。稍無生理。又詠一絶。</title>,<text>無使形存愛亦深。芳菲何處可重尋。分泉曉注雲猶濕。黃裏難回已死心。</text>
<title>癸丑立春書懷</title>,<text>浮雲事業夢中人。瘦骨崢嶸尙一身。臥看兒孫新上帖。欣逢七十一年春。封餘細細春盤菜。驚見京營又送新。白玉靑絲看亦老。百年知免轉蓬人。</text>
<title>詠春旛</title>,<text>巧翦靑紅蠟紙旛。先將春色上頭飜。年年此日長霑賜。滿室榮光摠聖恩。</text>
<title>送江原監司鄭公 浚</title>,<text>民彫物弊海山東。宵旰憂勤屬歲凶。命出金鑾推赤子。星分紫極鎭蒼龍。新聲載路歌謳遍。故里盈門孝慶隆。旣遂吾私恩寵盡。不知何政報成功。</text>
<title>送冬至使鄭大諫公綽 裕 朝天</title>,<text>往近燕山是帝畿。百年文物盛於斯。桑蓬再展男兒志。篋笥空探太史奇。相對定驚觀樂後。客中須憶贈言時。蛙生到老悲東海。況望沖天鶴所之。</text>
<title>簡謝江原伯林大樹惠雉麞</title>,<text>文章致翳澤中物。末日不良山上吏。騈首聚來供老病。馮生臥攘呼鷹臂。</text>
<title>又謝惠古之文魚</title>,<text>應憐老子口無齒。爲寄珍鮮腹裏腴。加餐味過張蒼乳。兼嚼文魚病自蘇。</text>
<title>簡謝朴公 忠元 云送一鴻十五鶉。來者不傳。故戲之。</title>,<text>林間十五鶉。更作田鼠去。天上一孤鴻。傳書又何處。</text>
<title>甲寅菊月朏。駱峯書事。</title>,<text>官閑地勝剩淸眞。僻洞人稀少有塵。沙岸黃花如咲老。瀑嵒紅葉欲爭春。輕嵐入室靑松近。落羽飛庭白鶴馴。誰識朱門還似此。寂寥應與道家隣。</text>
<title>甲寅九月九日。士經 任權，彥禮 尹思翼 諸公。會于上山臺。召與同遊。病不能赴。聊書一絶投奉。以佐粲然云。</title>,<text>諸公要作重陽會。獨向淸秋老自悲。未見興來空有病。南臺辜負菊花期。</text>
<title>挽尹座首</title>,<text>白髮蒼顏座主人。邇來同賞十年春。他時酒熟誰相就。却憶前遊淚滿巾。看到人間七十年。眼前蘭玉慶綿綿。從他富貴從吾酒。若比紛紛靜是賢。一作薤歌淚萬行。鄕遺比老又云亡。幾看白髮罇前舞。忍送寒山洞裏藏。</text>
<title>九日。設小酌于堂。示諸子弟。</title>,<text>黃花不負舊時期。遊興看看老漸衰。愛月暫成堂上飮。西風偸入鬢邊吹。</text>
<title>寄堂姪舊翰林元亮。求墨竹。</title>,<text>聞說海南蘇內翰。綠筠風味勝楊州。醉驅墨妙精神入。功奪天機造化休。雨葉未蒙山谷詠。霜根如帶雪堂愁。瞻前在後軒屛裏。欲識顏回太似丘。</text>
<title>偶吟</title>,<text>黃霧霾空日夜風。天中怪種落濛濛。方愁雲漢頭添白。豈料城花雨濕紅。誠意固知由聖主。豐年從此垂神功。冥冥斡化須臾事。始信人心造物同。花似宮粧傍輦憨。小園煙景媚春三。常思杜老從貪句。自比榮公幸作男。行樂及時須美酒。典衣何惜坐晴嵐。騷壇醉老多迷路。倘借高轅擬指南。</text>
<title>過飮福星洞村家。因宿留。明日。李使君先到家見待。有詩相贈。座上和謝。</title>,<text>仙班同列忝蓬萊。豈料孤懷到此開。昨日偶成村酒困。今朝還後使君來。[贈企齋] 驪州牧使李純十里松杉雜草萊。柴門隱映向陽開。當時不見人如玉。嫌却紛紛俗士來。</text>
<title>階上紅桃，碧桃，三色桃三樹滿開。花之奢麗。莫甚於此。戲書一絶。</title>,<text>紅於錦繡白於縑。種得三桃已害廉。開遍土階奢麗甚。主人無奈太幷兼。</text>
<title>謝平安監司送黃粱</title>,<text>三斗新舂黍。來從古井田。功名夢已熟。喚覺未炊前。</text>
<title>嘉靖乙卯夏。病中。聞有倭變。嘆未及救。書長律以寓意云。</title>,<text>形羸面皺背傴僂。七十年臨類孔丘。黃閣已無經濟意。白頭還有亂離憂。南倭野性餌忠信。北闕謀臣落獻譸。曲堗徙薪嗟亦晩。不知誰作上燋頭。</text>
<title>和邵堯夫首尾吟 八首○逸其餘</title>,<text>先生非是愛吟詩。却恨堯夫生異時。已矣莫如長已矣。思之不置又思之。百三十五空遺律。事物人天盡入題。珍重昔賢難可作。先生非是愛吟詩。先生非是愛吟詩。看到陰陽動靜時。一氣往來元有理。兩儀開闔自無私。五行纔肇分淸濁。四象初生本耦奇。稽首伏羲親畫卦。先生非是愛吟詩。先生非是愛吟詩。想見包羲畫卦時。象數元從六八得。陰陽都自耦奇知。胸中太極初非假。馬上圓圖亦是資。要識如環交變易。先生非是愛吟詩。先生非是愛吟詩。詩是經天緯地時。坤厚居中誰負戴。乾行包外自推移。四時不息循環去。七曜難齊先後飛。杳杳一身參得五。先生非是愛吟詩。先生非是愛吟詩。詩是先生味道時。語大不唯包覆載。至微那得小毫絲。精中便識心和性。麤處難遺食與衣。如此生來如此死。先生非是愛吟詩。先生非是愛吟詩。詩是先生慕父時。吾降四年悲不逮。宦成三釜欲何爲。羹墻有恨天難極。禴祀無愆神亦知。願得全歸終報德。先生非是愛吟詩。先生非是愛吟詩。詩是先生念母時。育我恩深期幹蠱。慈烏啼罷更依誰。常悲霜樹彫紅葉。未著斑衣到白髭。每食遇新難下咽。先生非是愛吟詩。先生非是愛吟詩。詩是先生愛子時。願學禮詩成德業。不憂名位竟卑微。陶潛責善言空費。孔鯉趨庭敎亦稀。多少深情無外假。先生非是愛吟詩。</text>
<title>有寄棋局者。戲題。</title>,<text>靑山來卜宅。白首老東村。近得新棋局。還如獨樂園。</text>
<title>淸和初四日。詠抱城客館薔薇。示兩從事，主牧，察訪。</title>,<text>西關春已去。高閣夏猶涼。鬢髮愁添白。薔薇露染黃。應羞隨俗冶。聊作古時粧。閱盡花經眼。從渠擅國香。</text>
<title>朝起。始啓北軒。見砌上薔薇三朶甚盛開。松二株。間生其下。枝柯相交。若道人燕坐。侍女傍立。更用前韻。戲成一律。以希僉公發粲。</title>,<text>花明釦成砌。松老韻含涼。自是添山翠。應非假地黃。軒褰道士服。高古侍兒粧。暫作嬋姸樹。何妨夜合香。</text>
<title>用詠客館薔薇韻。又賦五律。示四君子。求和。</title>,<text>風薰初入夏。雨過晩生涼。可愛千林綠。深憐一架黃。啼鸎驚混羽。嬌額訝塗粧。合薦中央帝。餘花不敢香。唯能守中正。肯自較炎涼。衆卉多矜綠。幽芳只保黃。參差漢殿畫。顚倒衛宮粧。春早梅先蘤。秋遲菊後香。砌上仙雲墮。花房露氣涼。只應分蝶白。渾不辨蜂黃。已覺枝垂睡。猶須燭照粧。正憐明月夜。撲撲暗傳香。淸和開北牖。風氣似西涼。苦被蒙頭雪。羞看滿眼黃。人應思化蝶。渠自學慵粧。栩栩垂垂處。分明夢裏香。砌近花逾艶。簾虛晝亦涼。輕風搖嫩綠。晴日媚酣黃。已謝春紅怨。猶嫌雨淚粧。何因甁貯露。吸得口生香。</text>
<title>次錦湖演韻</title>,<text>愛花心有素。嚼露齒生涼。嫩蕊仍殘蕊。深黃映淺黃。金錢絡繡褓。翠羽帶嬌粧。遙憶東園裏。誰尋雨後香。猶須鈴作護。故遣翦荒涼。架下抛金屑。梢頭着薾黃。自然能使貴。何用更施粧。不假荀爐熱。頻看百和香。已聞中鮮久。復道行疑涼。人未知全性。渠能守一黃。年年唯正色。處處是明粧。養得淸和氣。終敎尙德香。</text>
<title>朝起。見砌上薔薇花滿架。含露低垂。絶奇。愛其淸致。又次前韻。爲茲花賦。到十律。猶有餘思。因以見老夫於花與詩兼有兩癖。呵。</title>,<text>金錢露更重。水薾暑還涼。刻鏤天成巧。文章帝借黃。正宜金屋貯。能表水僊粧。誰比昭陽裏。露凝一朶香。簾幕花明曉。淸侵臥內涼。誰道三春艶。都輸一樹黃。還思靑瑣闥。曾賦玉人粧。怳惚龍庭裏。如聞苒苒香。</text>
<title>復用前韻。效演雅體。</title>,<text>花暖蜂聲咽。風輕蝶意涼。鳥應陰愛綠。鸎豈色偸黃。金鳳欹宵鈿。銅龍促曉粧。日烘雙寶鴨。燒盡鷓鴣香。</text>
<title>近又多狂風。見花色日益衰謝。非但雲物移易。半爲詩篇侵惱。可嘆。擬賦二律。以寓惜花之意云。</title>,<text>終風成謔浪。炎熱怯飆涼。不分愁衣綠。無心妬額黃。輕盈羞墮溷。悽絶斂殘粧。莫惜恩情斷。應留篋笥香。知衰方在盛。失意豈秋涼。夜露催零落。炎風助焜黃。低垂不因睡。愁絶更能粧。賴有遊蜂聖。深尋片片香。</text>
<title>萬里鷗賦 十九歲所製</title>,<text>湖山萬里。風月千秋。雪點雲閑。雨三箇鷗。素質不緇。霜衣無塵。浮沈乎煙波之裏。顧世間而反唇。出沒乎桃花之浪。伴漁父而相親。心本江湖。惡宦海之汩沒。性愛溪山。樂蒼灣之煙月。翺翔乎獨立高飛。自有樂地。逍遙乎帶雨眠沙。誰爭子所。桐江落客星之夜。垂翅而過釣臺之下。渭濱獵非熊之日。奮翼而升倒戈之野。高避大澤之禮羅。傲視鶴書之赴隴。棲遲於商山雲谷。四箇儀鳳。遊戲於五湖雪浪。一葉輕舟。輕千駟於鴻毛。視富貴如雲浮。江湖其生涯。山林乎菟裘。嗟我鷗性本超越。故不馴於人寰。豈愛彼都邑之佳麗。邈投身於阻艱。金山斷鶴。玉塞驚鴻。一觸塵網。十年雕籠。聲酸夕露。影怨春風。已矣乎。上蔡鷹逸。黃犬俱亡。淮陰鳥盡。良弓幷藏。鷗乎鷗乎。知機而勇退者乎。飄飄乎萬頃蒼波。全性命而遠害者乎。若余者則爲何如。倒冠落佩。與世背馳。希希焉夷夷焉。盟此鷗而相忘機者乎。</text>
<title>黃金臺賦 進士覆試</title>,<text>伊茲臺之權輿兮。自燕昭之求賢。當七雄之角立兮。亂相尋於戈鋋。紛旣莫能以相尙。弱之肉兮強之食。噫召伯之疆域兮。奄見夷於強國。在庸君猶不忍其恥。況昭王之明哲。方立朝於草昧。慮未遑其所先。將養賢而致士兮。雪前冤於重泉。國無人其知我志兮。感隗始之良策。經營禮賢之高臺。撰良辰與吉日。奄一朝而矗矗兮。聳英雄之耳目。分白璧之一雙。懸黃金之千鎰。非寶其物。樂育其材。嗟爾賢士。盍歸乎來。是用幕府之彥。將相之魁。爭唾手而奮臂。願與登乎茲臺。劇辛去趙而納忠。樂毅自魏而獻說。收多士之歸心。順諸侯而作力。忍小憤而雪大恥。卒光復乎舊物。嗟乎。懸金求士。雖非王者之盛事。所寶惟賢。亦有足道其知義。周開八百之籙。是賴渭濱之求。以叟爲韻。協下謀字。以故不得居魁。後正是字。 齊成一匡之業。實資仲父之謀。伊得賢之功。用將與彼而無同。然未能正始而圖終。竟不賞其大功。臺雖存而事則非。吾爲後王而忡忡。遂爲亂曰。有翼其臺。聿穹窿兮。以金爲名。物產之雄。非直爲觀美兮。賢士之所從。柏梁銅雀。世各有之。虛築宮闕。夫何爲兮。</text>
<title>大牢祀孔子賦 課試居魁</title>,<text>惟吾道之在天地兮。一元氣之磅礴。自周衰而秦亂。忽中斷之迷惑。焚燒夫子之六經。百家紛其是非。天下蕩然莫知攸宗。尊孔氏者伊誰。蒼生積百年之憾兮。初發憤於漢王。文不墜而在人。豈謂天道之蒼茫。哭素靈於中夜。聚彤雲於白日。竟假手於異人。復吾道之命脈。雖云得之於馬上。實規模之宏豁。擁衿旆以過魯。揖夫子於髣髴。陳大牢而起敬。見籩豆之有踐。新天下之耳目。擧千載之曠典。屈至尊於一日。綿國祚於四百。人心旣晦而復明。見天理之不滅。偉吾道之流行。若泉源之在地。當秦氏之焚坑。亦不塞而不止。及高祖之一明。復煥煥乎中天。然不能致斯世於唐虞。惜當時之無賢。徒竊禮樂之糠粃。盍長嘆於叔孫。重爲亂曰。神農虞夏忽焉沒兮。聖遠言湮。不有夫子。孰開我後之人。縱有夫子。微高帝吾誰依。猗嗟高帝。其亦聖賢之歸也。</text>
<title>先春嶺賦</title>,<text>惟天作高山之穹窿兮。限華夷之區域。伊先春之巨嶺。寔北紀之扃鐍。幾年覆沒於胡虜。爲龍蛇之所蟠。驚刀斗於一夕兮。達烽火於長安。蒼生力盡於荷戈。誰矍鑠而據鞍。偉麗國之有臣。云氏尹兮名瓘。心已壯於許國。豈患地脈之生殘。擁萬夫之衿旆。涉大江之漫漫。却山戎於千里。城大鎭兮額額。非好大而喜功。實規模之宏豁。登嶺頭而耀武。瞰殊俗之風靡。斸山骨以爲碑。辨內憂而外夷。安國步於盤石。絶北冠之窺伺。猗夫人之勳業。合作頌以封山。何後裔之綿遠。昧先易而後難。城旣復而爲隍。碑亦剝落而難看。吾固知惟德之可恃。山河非固國之寶。自我國之啓運。聖繼神而相保。戎狄棄甲而遠遁。敢自干於天誅。觀古嶺於今日。似有待於來蘇。蒙雨露之沾濡。聳濯濯之春容。雖大平之足誇。願長鎭於大東。亂曰。惟東有國。肇自開闢。江山回抱。大禹難績。由九而三。統三爲一。邈彼北荒。煙火不通。伊麗尹氏。人中之龍。穿山渡海。荒度土功。先春有嶺。實惟所封。今爲樂土。序此山戎。與國咸休。永世無窮。</text>
<title>病鶴賦</title>,<text>若有人兮山之中。廓獨處而無儔。聞鶴言於往牒。養眞身於丹丘。非群鷄之爭食。性固異於凡流。朝飮露兮蓬島。夕餐霞兮瀛洲。夫何性命之淑潔。一垂翅而嘵嘵。風雨飄搖乎棲遲。禿汝羽之翛翛。悲昏鴉之滿林。憐急景之彫年。江山闃其無人。托誰夢以蹁躚。唯三尺之長頸。閣瘦軀之崢嶸。望九皐而日遠。欲叫天兮無助聲。嗟驚俗之已晩。問乘軒兮何日。撫凌雲之逸翮。結長悲於腷臆。驚蕙帳之曉風。伴月夕之淸嘯。曾悄悄其幾何。悵無人之赴弔。道人於是出而撫之曰。嗟乎鶴乎。無戀華表柱些。城郭雖是。人民已非。纍纍聚前。易以生悲。嗟乎鶴乎。無戀玉皇家些。天門九重。猛犬唅呀。鈞天廣樂。屢舞婆娑。嗟乎鶴乎。無戀瑤池宴些。群仙畢會。笑語婉嬿。東迎西邀。控御紛悤。嗟乎鶴乎。無戀塵世中些。華亭人去。宦海多風。雲羅蔽野。雨血漫空。嗟乎鶴乎。莫我傷兮。汝呼我遊。我呼汝翔。優哉遊哉。等百年以倘佯。</text>
<title>遊絲賦</title>,<text>夫何造物之無爲。竊天機以戲劇。下咲人世之盆繅。作飛絲於頃刻。風伯卷負而翩翩。播餘緖於春空。初掩映於日邊。忽繚亂乎西東。經緯乎風光之錯綜。惹春輝以淹留。飛鳥訝而不度。白雲凝而不流。隨遊氣以上下。伴落花之飄茵。一線飛入乎紗窓。結美人之傷春。嗟兒輩之不諒。欲拳歐而經綸。非布抱之可貿兮。豈麻縷之能同。何屑屑之足嘆。任去住於東風。添白髮兮鬢邊。織愁緖兮胸中。曾無補於世之人。能使我以成翁。非刻雕之所給。願就質於化工。登長坂而肆目。逆高天而冥搜。老人愁春於南極。想臨風而搔頭。天孫休其織事。抛機絲兮誰收。欲髣髴其肖形。恨不明於離婁。將綵之以五色。補舜衣之有闕。不然索長繩之纚纚。繫西飛之白日。膠予衷兮莫能舍。類墨子之蒼黃。遂爲亂曰。絲之長兮。不可以絆年光。絲之白兮。適足以譏我衰。綸之柔木。比以爲德之基。</text>
<title>爲善最樂賦 東堂覆試</title>,<text>余悲不及古之人兮。常熲熲而在憂。求聲色臭味之悅我。汩東西而周流。無參也之歌聲。有子夏之癯色。惕覺悟而長嗟。識反身之最樂。惟天地之一理。在夫人而曰性。無賢愚其皆善。擴至論於鄒孟。期持蔗以倒啖。企予及乎佳境。然外樂之紛如。夫孰破昏而喚醒。綺紈奪我之心志。軒冕誘我之耳目。人皆曰此其爲樂。用大憂以自謔。偉東平之有言。實我心之先獲。旣識路而疾驅。又何病夫如登。追顏子兮陋巷。夢周公兮曲肱。心不愧而不怍。在隱約而逾弘。人欲無隙之可入。天理皎乎其昭融。具萬善於方寸。無反觀而自通。樂有餘於囂囂。憂何苦而慼慼。旣粹面而盎背。行無往而不慊。爲孝則孝。爲忠則忠。仁以及物。義以措躬。軒天地而爲量。立中道而從容。無秦楚之富貴。樂簞瓢之日月。澄一源之大本。致其施之元吉。天下之樂。何者爲最。哀我人斯。衆欲之會。樂在一身。心騖四外。亦終必亡。迷不知改。曰予志之有獲。矢從事而弗諼。渾萬善而爲樂。欲辨之兮忘言。</text>
<title>鼎湖賦 令湙賦之所作上二句。類賦體。因成其篇以敎之。</title>,<text>浮扁舟以適楚。泊仙都之上遊。山鬱紆而嵯峨。水混混而長流。覽江山以延想。懷不盡之遐愁。曰昔神農旣沒。天命軒轅。蚩尤受戮。萬國朝元。問道崆峒。法治華胥。功已成而制定。同四海之車書。爰採銅於首山。乃鑄鼎於茲湖。方其容成撰日。穎首獻模。形範二儀。足像三卞。勒功庸以呈器。告萬世於方來。乘龍上天。事已超忽。湖水至今其悠悠。弓劍祕兮安在。雲煙慘兮帶憂。蒼梧遠兮九疑長。會稽高兮禹穴幽。步湖上而徘徊。思美人兮不可忘。回予舟兮欲安歸。極勞心兮徒悲傷。</text>
<title>迎賓館賦</title>,<text>黃驪古縣。山水新州。地雄畿甸。邑居上遊。因峻址以雄起。煥華搆之崢嶸。轢淸心而高峙。軼雲雨於簷楹。滕閣檻外之長江。霞鶩已囿於新銘。洞庭御前之廣樂。魚龍猶舞乎餘聲。山川奇秀而蔥蘢。弓劍祕於先陵。想鸞輿之再臨。起予敬於閑登。瞻金額之炳炳。感徵名於迎賓。偉聖王之過化。黜異號於前人。唐樓漢閣望仙遺名。寧不於此乎知羞。雖一字之增減。實萬代之貽謀。矧茲宇之攸處。跨邦畿以開胸。豈徒冠蓋之相望。抑亦梯航之交通。伊賓旅之無忘。縱首止之善盟。奚覬王政之懷綏。足垂憲於九經。宜嘉客之逍遙。激恩感於中情。增俊彩於繡闥。發逸興於雕甍。蒼波白鳥。更想圃隱之節操。神勒鳴鍾。可繼禪坦之麗藻。吟范老處遠之有記。詠崔子上頭之題詩。欲援筆而鋪張兮。又何贅乎一辭。遂作歌曰。思樂驪水。爰採其蘋。王于出遊。古館惟新。羽毛揚蕤。鍾鼓殷轔。施仁鰥寡。致孝鬼神。登髦拔俊。抑異扶眞。旅行平平。農服畇畇。江山增色。魚鳥涵仁。岧嶢茲館。萬古長春。</text>
<title>喜雨賦 應製</title>,<text>戊戌之歲。月在六陽。乾坤交泰。慶運其昌。王于出治。右之以文。乃進詞臣。將試所聞。龍庭鵠列。郁郁芸芸。于時陽事小愆。旱氣將融。方需潭之欲降。倏矞雲之從龍。始萋萋以閣天。俄疏疏而墜地。觚稜濕來棲之鳳。螭首霑簪筆之史。望苑柳而增色。顧龍溝而添瀾。風度墀而響急。霤承隅而聲寒。慶初動於朝著。喜已浮於天顏。爰命臣等。乃賦茲喜。臣拜稽首。敢揚其美。竊惟陰陽之協和。實由上下之同寅。靡一事之或愆。釀天地之氳氤。曰雨而雨。曰晹而晹。民煕物皥。是爲虞唐。臣觀夫茲雨也。馨以至德。祈以和衷。風雲會合。協氣旁通。始於會朝。徧于農野。雲崩墱口。龜疇已沒於潦瀉。綠舞原頭。麥浪交走乎溝塍。歌將及於擊壤。頌已成於豐登。然則茲雨也。以爲朝廷之喜。則非止於朝廷。以爲農圃之喜。則奚啻於民生。擧草木其欣欣。若有賀於昇平。乃從而歌曰。天地着位。二氣時行。孰主調是。一人有成。一人之成。由上下和。上下旣和。一雨滂沱。一雨滂沱。豈惟足食。歸諸聖主。德與天合。德與天合。萬壽無極。</text>
<title>次正使車輦館蟠松韻</title>,<text>愛爾一株松。獨占淸陰好。盤根托厚地。偃蓋圍翠葆。山風響窸窣。驚濤殷海島。枝擧舞鶴翥。鱗蹙臥龍老。關河五六月。路上愁炎潦。披襟臥其下。熱惱方一掃。何須醒醉石。不要迎涼艸。鬼物尙訶護。千秋長不槁。縱未扶明堂。猶能蔭官道。遲遲含晩翠。肯數園花早。庶將保歲寒。不辭成連抱。大庇暍死民。亭亭拂穹昊。豈比倚江枏。委棘傷虎倒。</text>
<title>次副使蝶戀花韻 殘春風雨。用雲岡惜暮春詞。</title>,<text>樓頭客子春心小。蝶恨花愁。草草都忘了。芳信不傳雲杳杳。美人誰與開孤咲。庭院沈沈春欲曉。萬事思量。未見年還少。愁似繅車千緖繞。無端捲幔東風峭。終朝庭院廉纖雨。簾外小桃。借問人何去。海上三山隔島嶼。瑤英識我歸來思。芳艸萋萋迷去路。無數雲鴻。邇來飛不度。惆悵別愁難盡處。風花摠是傷心樹。</text>
<title>次憶王孫韻</title>,<text>無端花絮曉隨風。送盡春歸我又東。雨後嵐光翠欲濃。寄征鴻。家在山前萬柳中。</text>
<title>次菩薩蠻韻</title>,<text>若到曉鍾春已過。春光此日傷兼暮。誰送斷腸聲。黃鸝知客情。山花嬌靨濕。似帶傷春泣。綠酒瀉杯心。捲簾空抱琴。</text>
<title>次謁金門韻</title>,<text>對花月。病後還抛舊藥。忽憶去年垂柳陌。子規聲未歇。千里殘春孤客。愁見花紅頭白。不有小槽春酒滴。靑衫那禁濕。</text>
<title>次玉樓春韻</title>,<text>海棠含露臙脂濕。小雨霏微欺晩日。傷春人復捲簾看。目斷萋萋芳艸色。誰吹嘹亮江城笛。應惜風花飄錦席。金龜何處酒須賖。莫把菁華空枉擲。敝邦音調有異。不慣此作。然盛意不可虛負。錄呈求敎。伏希斤正。</text>
<title>次副使同盧河韻</title>,<text>河從西北千山底。兩岸招招有舟子。長虹臥波度行人。人影紛紛亂蜂蟻。當前碧嶺高嵯峨。借問雲興隔幾里。江山有待玉人過。龍節煌煌照河水。鼓角數聲波浪涌。一雙鸂鶒忽驚起。</text>
<title>次正使郭山孝女韻</title>,<text>斯人已云逝。遺跡寄煙蘿。誠同日皎皎。名與山峨峨。身是母遺體。一指於吾何。忘軀能報親。人紀從此扶。勇烈有如此。誰謂女非夫。英聲粲黃絹。不獨數曹娥。作詩潤色之。天仙今又過。短碣豎道左。萬古長不磨。却被採風謠。傳芳應更多。</text>
<title>次副使郭山孝女韻</title>,<text>人同孝心天所性。許國猶有不嘗藥。彼微一婦亦何知。名與郭山俱嵂兀。當時斷指血淋漓。此心耿耿終無歇。從來至諴物亦動。明神不與人隔絶。觀過知仁聖有訓。刲股失禮無足說。勿藥之藥自有喜。吉凶何須待龜灼。曹娥千載可同流。大書碑字龍騰躍。皇華一顧採民風。萬古文章同海岳。東方孝理著自古。況今聖明調玉燭。關雎首開風化原。女子有行男私淑。願爲彌縫獻天子。不有斯文亦何述。倘得諮詢徧東國。豈唯郭山有遺躅。</text>
<title>次正使新安道中有石如人形韻</title>,<text>風斤月斧天假成。有石形於不可形。蒼苔爲衣蘿作帶。便有村巫來乞靈。山下征途多鞅掌。閱盡塵埃辛苦狀。皇華戲語空是色。不須分別人與石。</text>
<title>次副使新安館迎詔張宴韻</title>,<text>休祥熊協夢。大慶鳳頒綸。夏后謳歌沸。周邦命脈新。多男符善祝。綿祚屬昌辰。頌溢群方喜。儀繁百禮陳。潛淵龍矯矯。趨陛鷺振振。共覩星重耀。從知帝有眞。需雲方霈澤。解雨亦隨春。專對紆隆眷。咨詢有偉人。驂鸞仙駕遠。超海壯懷伸。出塞軍容盛。沿途物色繽。風輕翻旆旐。天霽息氛塵。暫許開公館。時從燕上賓。手儀瞻肅穆。佳句襲淸淳。入室薰香臭。登門媿老身。方言雖自異。詩興不無神。准擬開懷久。欣蒙贈語頻。翻思成一別。後會更無因。</text>
<title>次副使古意用董公安定館韻</title>,<text>侵晨發安興。過午風不定。黃塵四面起。白日忽幽暝。正苦翳玄花。咫尺誰復省。江山一百里。摠是煙中景。林暄鳥弄音。溪淺柳搖影。煩襟擬一滌。滿椀須八餠。時時覓新句。顧眄勞脰脛。良辰與樂事。此地偶相倂。下里和雲璈。洪鐘揮寸梃。苦識不自量。猶欲試毫穎。縮手合退休。築壘本不整。空軒愛閑眠。脩路倦馳騁。念念已成灰。怳然如夢醒。</text>
<title>次副使觀射韻</title>,<text>箕城舊封古。周侯雉堞繚。繞江之陬。城中猛士雲爲屯。氣如快鶻翻錦鞲。皇華此日始觀德。百中不數連四鍭。弓燥手柔度則釋。鼓聲打破雙鼉頭。揖讓上下君子爭。坐中誰最能全籌。當今文敎覃四海。兔置干城皆勝流。桓文霸業只尙力。屛翰勳庸良可收。君不見隋皇開邊意未已。忍使百萬蒼生沈薩水。邊頭不收風馬牛。愛民天子保赤子。</text>
<title>次正使平壤登眺韻</title>,<text>有美兩詩仙。壯遊窮天壤。探奇騁遐睇。舒嘯發淸響。閒作采眞遊。頗恣心目賞。只愛富觀覽。不敢勞鞅掌。在處遇佳境。命駕輒一往。玉節駐箕都。孟夏景物爽。山水競秀麗。淨界無塵攘。城南百丈江。桃浪搖畫舫。相期事幽討。時復驅車枉。花欺錦袍鮮。柳拂玳筵敞。暖風茁新卉。好雨洗陳莽。德嵒屹而峙。井田平且廣。敷衽謁文廟。怳若登函丈。練光俯文漪。丹棟光炯晃。聯拳鷺立沙。撥剌魚入網。觴詠恣酣暢。蕭然散煩想。風懷好輸寫。俗謠勤採訪。容與澹忘歸。返照沈波漾。樓臺動絢彩。物色歸題榜。詞源與江水。浩汗爭雄長。顧我學捧心。刻畫難模倣。空負淸淨債。默默生慨慷。賴有麴米春。開咲成一餉。樂事與意會。襟懷覺淸朗。蓬心久倚麻。狂簡裁吾黨。</text>
<title>次副使棘城古戰場韻</title>,<text>蒼涼野日照荒荒。行人擧目知戰場。當年白骨化京觀。冤氣鬱結於焉藏。啾啾鬼哭晝或聞。夜夜陰火寒無光。云昔中原失撫馭。元兵十萬亂其行。橫行不戢將自焚。爲生爲死迷去方。奔崩到此勢自蹙。雲屯鐵騎如堵墻。長平坑趙命已迫。帳裏將軍初未詳。譬如雨雪見晛消。一朝殲盡蒼山傍。埋怨此地便終古。異域何人酹一觴。恭聞昔世行仁義。王師所至迎壺漿。時無疫癘民不夭。和氣乃與祥風翔。嗚呼虞夏沒已久。却爲無辜還一愴。文明天子撫四海。博施安民視如傷。漸磨德敎無內外。萬國兵革誰相戕。皇華此月一弔古。悲風颯颯歌聲長。</text>
<title>次正使洞仙館韻</title>,<text>嚴程初啓東風起。一別燕京四千里。共道前星光照地。鳳銜仙詔封泥紫。靑春得意四牡疾。玉簫晴吹兼紫螺。東方三月芳菲盛。紫燕初舞鸎初歌。叨承一顧江上亭。烹茶石鼎搴高髻。自慙汚溝映淸流。從此華筵接仙袂。金罇綠酒洞仙館。海邦春味兼蘭芽。珠璣咳唾聽下風。筆底飛絮隨落花。殷勤唱酬忝已甚。不鄙遐方牛馬走。風騷壇上得指南。始信迷心還易牖。論文何敢托知己。自幸天仙不阻誠。微言一聽妙百中。使人反顧求失正。海隅小儒那得此。鴻恩私荷隨明勑。從今不願萬戶侯。四海荊州欣一識。人間聚散眞須臾。轉頭光陰催屈伸。他年玉堂與靑瑣。倘記仙蹤隨侍人。</text>
<title>次副使冒雨至劍水館韻</title>,<text>雙劍落延津。何年來此水。地名托神物。物貴地亦貴。拂鬱斗間氣。不復匣中墜。白日雷雨起。乾坤變幽昧。凡物各有遇。相感卽以類。安得奉君子。用爲治世瑞。誅妖又斬佞。捲盡浮雲晦。使節偶過此。默與意相會。掘地如有得。儻可充雜佩。行行夜昏黑。前山泣魑魅。</text>
<title>次副使曉發龍泉韻</title>,<text>夜來雨新霽。㶁㶁鳴流泉。熹微曙光浮。壟頭猶沈煙。嚴程王事急。不知鞍馬疲。春光曾瞥眼。海月今幾虧。衝泥度嶺路。踏石行澗湄。宮錦照花樹。風旗搖柳堤。充飢餐紫霞。繼佩折瓊枝。才精百鍊鋼。量深千頃陂。一曲和者寡。峨洋誰得知。瓊玖忽滿手。讀之不停披。老我敢效顰。雕腎羞退之。空將駑蹇資。敢與天驥馳。猶幸得附尾。相追能幾時。</text>
<title>次正使雨後遊蔥秀山韻</title>,<text>浮生役役黃塵裏。萬事令人催早起。將身一縛名利韁。多少馳驅競靑紫。溪山寂寥誰得遊。蔥翠雙峯空對峙。皇華到此惜淹留。山下曼程忘迤邐。嵒花春後尙餘紅。一帶溪流淸瀰瀰。光陰冉冉不曾留。逝者如斯宜視水。況是淸和天氣佳。雲幕行廚集千指。眼中景物爭效技。紅紛綠駭風前靡。偸得一閑胡不飮。聖賢未免爲嗃矢。黃犬牽來走驚鹿。蒼鷹擊處落雄雉。少年舊興忽搖臂。却憶家山心未已。昔賢曾此留綺語。龜趺屹立山之址。千年勝跡去後思。峻岳高名同不毀。</text>
<title>次副使遊蔥秀山韻</title>,<text>峻嶺高入層霄裏。勢若夭矯雙龍起。雨洗鴉鬟黛色靑。霞蒸赤城煙光紫。峨峨翠屛亘其西。儼如冠劍屹相峙。篬藤翠木翳日月。洞壑窈窕爭迤邐。流泉激石碎玦環。跳波下瀨流瀰瀰。天上遊仙偶過此。驚見宮袍照綠水。觀魚縱獵供一咲。盡取奇觀歸點指。山鳴谷應萬夫叫。眼看草木從風靡。飛走無路呀且號。洞腋牙麞殪一矢。蒼鷹老拳亦一試。脫韝須臾掣錦雉。燎毛擊鮮最可樂。置酒傳觴歡未已。茲遊奇絶繼前蹤。昔人行樂有遺址。好將椽筆寫新篇。名與此山俱不毀。</text>
<title>次正使寶山館韻</title>,<text>金多出麗水。銅▒生蜀山。此地有何寶。名字托孱顏。山勢偶穹窿。尋常一土塿。蓊匌煙雲氣。其中卽無有。一自寶爲名。俚俗謾紛糾。千載眩名實。至理誰細剖。愚溪本非愚。酒泉寧有酒。無情了不知。欺誣在人口。珍重皇華詩。垂示良不朽。</text>
<title>次副使吾助川韻</title>,<text>靑山影蘸川水綠。川水滺滺轉山曲。長途倦客眼忽明。汀艸溪花散朝旭。朱欄板橋截淸流。落紅繽紛橫渡舟。囊中賴有舊詩筆。欲把煙光描寫出。眞源悵望未可窮。佳處便擬留石室。聞道三山失六鼇。渤海浩淼多風濤。那知昔日遊仙處。金銀宮闕生蓬蒿。吾助川漱嵒底。煙波彷彿桃源水。定有幽人臥不起。</text>
<title>次正使東坡館韻</title>,<text>解衣眼忽明。東坡名小館。平臨野三面。斜倚山一半。東韓西蜀地相隔。誰將華扁追逸跡。兩仙才調駕坡老。從此江山還潤色。古今雖殊氣味通。金蓮賜炬恩眷同。焰光萬丈草木驚。卓犖儷美文忠公。誰道他鄕各異縣。大雅風人今又見。皇家文軌混四海。不間要荒與圻甸。淸塵日日幸從之。不惜解我平生疑。</text>
<title>次副使至漢城禮成志喜韻</title>,<text>重明繼照進亨衢。廣運如天覆德宇。萬國歸心屬一家。率濱何地非王土。餘輝先及日出邦。遠人爭快披雲覩。謳歌大慶仰夏啓。對揚鴻休拜周虎。天書五色金花詔。共沐皇恩隨解雨。康莊蹈舞競驩呼。四月天氣同和煦。翩翩雙鳳下東方。文蹴歐韓筆鍾王。自咲蒹葭倚美玉。淺學難覰曹劉墻。謾將孤陋荷包荒。曲中幽眇誰張皇。</text>
<title>次副使太平歌韻</title>,<text>登高館登高樓。漢城佳麗是王州。霧閣雲窓淸且幽。平平俯周道。處處生瑤草。前峯與後嶺。琬琰上千仞。生祥降瑞氣蔥蔥。五雲常繞蓬萊宮。風流文物自皇朝。滿街玉珂搖玲瓏。城中百萬家。甲第連甍起。喧闐鼓吹窮朝晡。珠簾高捲飄羅綺。登高樓登高館。朱欄縹緲淸塵斷。回廊列楹同珠貫。銀屛繡戶次第開。簾外落花飛撩亂。天上眞仙宮錦袍。從來未厭樓居高。夢裏華胥干氣象。覺時分明揮彩毫。小秦晉隘齊梁。旗亭煙火何茫茫。鷄鳴狗吠達四方。和氣游祥風翔。大明天子開明堂。千官玉佩聲鏘鏘。調雨暘燮炎涼。東海無波今百年。感戴皇恩稱壽觴。賀昇平頌昇平。日月光華星文粲。綸音到處爭懽迎。醺酣更唱太平曲。枯草同霑雨露榮。君不見干戈昔日風雨未肯晴。洪濤殷地天柱傾。願歌此曲俾勿壞。萬世千秋拱玉京。</text>
<title>次玉樓春韻</title>,<text>來時浦柳未吹絮。歸日山花皆落去。眼前人事却多違。黯黯離愁天易暮。逐婦鳩鳴初霽雨。薊門迢遞迷煙樹。分明他日寄相思。水碧山靑相送處。</text>
<title>次正使同盧河韻</title>,<text>一水濎濙淸徹底。瀲瀲濃沫如西子。天晴石見魚可數。游鯈潎潎多於蟻。長橋臥波餘百尺。遠派抱村知幾里。便覺蕭然絶塵想。濯纓不用滄浪水。臨流賦詩亦一快。使我湛然心不起。</text>
<title>次副使太平館六十韻</title>,<text>皇家眷命應玄穹。一統車書萬里通。黷武勤兵卑漢帝。崇文敦化軼唐宗。百年禮樂三光靜。四海梯航九譯重。濟濟虞韶儀彩鳳。恢恢周獵得眞熊。京分南北邦基壯。山控東西地勢雄。玉帛篚筐歸禹貢。關河版籍入堯封。仁蘇枯枿施甘露。德照昏衢駕燭龍。麟趾休祥孚繞電。燕禖嘉瑞協流虹。盤根仙李新綿祚。奕葉猗蘭更樹功。慶衍誕彌開甲觀。歌登重潤勒洪鐘。欣逢解赦雷初作。正値離明日再中。震器有歸崇典冊。渙音方播舞臣工。生成化與陽和暢。曠蕩恩兼淑氣沖。萬彙涵濡忻有象。群生蹈抃樂無窮。星軺暫駐儀容肅。鳳綍新頒惠渥隆。漠北擡頭看細札。山東扶杖起羸癃。爭聞鼉鼓傳三夜。共喜狼烽熄四衝。和氣蒸薰呈瑞應。妖氛消散絶災凶。剩將宇宙歸昭泰。更荷雲龍屬會同。彩靄蔥曨籠萬戶。祥煙斐亹繞千峯。風搖路柳添娟態。露浥階蓂逞麗容。造化無私均發育。物生隨分自靑紅。耕桑樂業知民阜。稿秸堆場驗歲豐。佳節淸和饒樂事。勝區方丈有仙蹤。蒨蔥禾稼村村雨。隱約簾幃院院風。綠樹曉鸎晴晛晥。碧窓朝霧晩朦朧。殘霞襯岫舒赬絮。細草鋪郊簇綠茸。佳處正宜開几席。壯心元自在桑蓬。時輸景物供揮翰。好把乾坤入倚筇。身遠寅賓暘谷日。夢勞趨走紫宸宮。尋山凌頂期幽討。問水窮源任遡從。淸賞堪同飡沆瀣。奇遊不必訪崆峒。初看客院新松蓋。應長家山舊桂叢。高閣望時詩思湧。短簷幽處鳥聲慵。凝香燕寢圍霞帔。織翠華裾纈霧絨。琥珀酒光浮醆斝。琅玕竹影映房櫳。涼生枕簟園林僻。暖透觚稜殿宇崇。異卉奇花香泛泛。淸歌急管樂融融。黃梅欲熟初經雨。翠檜長寒久傲冬。晴旭弄輝翻大旆。綵棚呈戲走群童。聯翩俊乂才堪用。磅礴山河秀所鍾。鵠立階除諸扈從。駿奔籩豆幾夫傭。須知薄海霑聲敎。自是推恩遍夏戎。喜覩雅儀森玉樹。驚聞妙語選靑銅。承綸眷向鴻儒重。專對才宜遠使充。季札從知能採樂。樊遲堪咲學爲農。閑情有似翩翩鶴。高意眞如的的鴻。南徙已看風在下。東征誰嘆雨其濛。馳心鳴劍伊吾北。得意揚鑣瀚海東。準擬乘楂超汗漫。那嫌叱馭度巃嵸。蓬壺不隔三千界。雲夢曾呑八九胸。勳業定追周十亂。風流應倒晉諸公。陽春有脚情懷暖。滄海無津宇量洪。潛化芝蘭通氣臭。每承談誨啓昏聾。叨逢伯樂慙駑馬。幸遇中郞擬爨桐。管豹未能窺炳蔚。井天那得識穹窿。交情儘許金心斷。歸思休催粥面濃。還媿才窮詩律短。飜憂日落酒杯空。吟時秪益丹心苦。醉裏都忘白髮鬆。惆悵江頭分首後。風儀何處接雍雍。</text>
<title>次副使石將軍歌韻</title>,<text>西行路向東坡館。峻岳崷崒林麓斷。巍然奇峭石將軍。創自玄黃初剖判。當時天匠揮月斧。屹峙百丈層崖畔。茫茫不記年。默默依山前。冠劍峨峨鎭東陲。歲久尙帶藤蘿懸。區區據蜀咲公孫。不戰自懾天驕魂。頑骨不隨磨洗變。山風夜雨徒紛紛。千霜百霆曾不動一髮。偃蹇不怕崑岡焚。吾聞呂秦本無策。虛築長城防胡狄。亦有漢皇恣窮黷。飛芻輓粟民不息。兵交原野積屍滿。腥染河潼流血赤。沙場暴露萬骨枯。忍使無辜罹鋒鏑。驕將貪功竟阽危。未免菹醢眞可惜。豈如將軍逃名在海邦。凜凜風稜無與敵。緘口何曾有起羞。世晏不見干戈憂。炯炯元精貫斗牛。神光夜發魑魅愁。壯氣直壓百萬軍。鶴唳風聲那得聞。山靈扶擁鬼訶護。萬古鎖鑰雄西門。永絶侵戎玁狁與突厥。始知不怒威鈇鉞。終敎鍊成五色可補天。不復憂崩有杞國。天仙醉。墨妙傳文章印。摹寫奇狀恢餘刃。題詩擲地振金聲。胸蟠泰華高千仞。</text>
<title>次正使龍泉館韻</title>,<text>小野隔壟頭。賓館傍溪口。霽景媚平陸。宿霧褰高牖。嶺路度麞項。地名 山光迎馬首。炎塵忽着人。瞢騰如中酒。譁譁徒卒喧。急急馹騎走。川原少平坦。咫尺多培塿。唾珠每眩眼。駭汗還縮手。唯須丏賸馥。且復湔塵垢。看來喜彈丸。報之愧非玖。夜窓困曲肱。曉氣淸射肘。</text>
<title>次正使黃州道中望海韻</title>,<text>山窮野豁天低樹。茫茫碧海生煙霧。望洋忽起河伯嘆。秋水覺似潢潦注。驚波不揚纖纊息。豐隆敢與天吳妬。曾聞杜子說方丈。此間定有群仙住。白首黃塵未拂衣。桑田斥鹵眞朝暮。蟠桃一熟三千年。擬把長繩繫烏兔。天仙咲留一轉語。筆勢遠與潮爭怒。長風颯颯鬢颼飀。落日半竿雲呑吐。</text>
<title>次副使黃州道中觀海韻</title>,<text>我欲手折蟠桃樹。渺渺鯨波隔雲霧。我欲坐看桑田變。混混百川爭奔注。年來謬算坐濩落。始信造物多猜妬。但見朝暮日出入。如許流年那可住。幸陪天仙騁遐眄。不覺孤島斜陽暮。醉裏翻思斬巨鼇。興來一揮禿千兔。不用燃犀窮物怪。天吳驚走海若怒。玄虛巨筆如長杠。海天萬里虹霓吐。</text>
<title>次正使平壤觀射韻</title>,<text>觀德要須明以侯。畫布棲皮傍城陬。洸洸武士氣如虹。奮臂爭能絡帣韝。抨弓毛羽落虛弦。省栝還敎鈞四鍭。百中終日不出正。軍前可梟克汗頭。分曹決勝自閑暇。相與揖讓傳觥籌。客裏堪供一咲樂。不覺白日從西流。一視應知無彼此。寸藝片善期必收。終當平虜捍邊鄙。不敎飮馬長江水。屛衛皇家作干城。永絶拔旌天驕子。</text>
<title>次正使宿安定館韻</title>,<text>行行路不窮。漾漾心無定。困來投小館。前山已迎暝。村市暗戎戎。物色渾不省。猶疑輞川圖。更訝壺中景。風枝動棲禽。月林散淸影。杯浮竹葉酒。盤飣槐芽餠。邦人敬迓客。引望鵝伸頸。自愧薄劣資。獲與仙遊倂。詩壇掃千軍。安用刃與梃。秪襲蘭室薰。孰犯詞鋒穎。轉頭猶苦吟。冠側懶復整。但喜附驥尾。不敢憚馳騁。挑燈耿不眠。塵骨洗然醒。</text>
<title>次正使蝶戀花韻 肅寧道中。和雲岡惜春詞。</title>,<text>錦繡山前逢細雨。送客黃鸝似訴風光暮。白馬翩翩歸底處。驕嘶緩踏垂楊路。籬外幽花含夕露。粉蝶飛來翅濕多情緖。婭姹何人門裏語。去年崔子今歸去。殘醉厭厭成小夢。胡蝶翩翩飛繞閑花弄。覺後無端愁思重。悤悤却把年光送。又是暮春天氣朗。楊柳吹綿黃鳥交相哢。欲寄深情誰與控。薔薇花映風簾動。</text>
<title>次憶王孫韻</title>,<text>蘭湯浴罷挹淸風。彩鳳祥麟耀海東。天上金花雨露濃。送歸鴻。回首燕山瑞靄中。</text>
<title>次菩薩蠻韻</title>,<text>誰知別後寬圍帶。客行盡日雲山外。下馬坐芳洲。濃陰藏翠樓。驅車花落曉。景勝吟囊小。爲報惜春人。韶華易損神。</text>
<title>次謁金門韻</title>,<text>情索寞。相送江南江北。別後相思書不得。爲君含苦藥。雁斷魚沈消息。雨散雲飛旌節。歸去玉京朝紫陌。倘記離顏色。</text>
<title>次正使西門嶺行韻</title>,<text>石嶺峨峨劍戟攢。逶迤緣路如蛇盤。天上神仙遠來過。旌旗隱隱飛林端。僕夫喘息馬虺隤。初從平陸登層巒。洞壑窈窕蘿蔓合。時聞松籟和鳴湍。到得上頭望瀛海。海波浩渺連三山。溪花山鳥識儒衣。暖風晴日多好顏。皇恩汪濊霈洪澤。不間西戎與南貊。何況吾邦囿同仁。向來未有藩籬隔。</text>
<title>次正使堂於嶺行韻</title>,<text>石巃嵸樹楂牙。奔泉激激淸見沙。憑危望遠膽氣麤。袖裏三尺蟠靑蛇。旗角掩翳林木杪。逕轉路折行人少。深山有時聞磔磔。分明一聲江南鳥。堂於嶺嶺頭行。歸心正逐風中旌。鴨水鶻峯看漸迫。別袖明朝定沾濕。我僕已痡君馬黃。回頭却望愁羊腸。</text>
<title>次正使百祥樓觀射韻</title>,<text>天外斜陽映江樓。村官氣如鷹脫韝。張侯較藝弓力勁。飛箭疾於星火流。靑山殷殷雷鼓動。決勝終敎連百中。從容整暇賈餘勇。萬鈞強弩時自控。折衝罇俎籌策良。宋朝無敵羞稱揚。山東狗鼠百年靜。狐兔亦失三窟藏。從知屈人在不戰。偃戈遺風今得見。漢壘塵淸刀斗息。誰肯更虞蕭墻變。終須捍艱作屛翰。天子之邦期永殿。</text>
<title>蒙示奉挽大行王，慰寡嗣王二篇。非下臣所敢承。秪增摧隕而已。諭祭禮成。紀事十四韻。奉以辰讀。情文俱至。雖在疚棘之中。不敢無辭以答盛意。用綴荒語。伏希斤正。</title>,<text>遭逢千載會。玉帛萬邦先。恩顧便蕃日。虔恭四十年。文星頻委彩。華蓋遠相聯。共戴堯天大。方勤魏闕懸。妖徵纏海角。哀訃徹旈前。錫命金花爛。承綸四牡翩。維憂仍大慶。何力報皇天。渙矣恩波闊。屯如國步邅。明禋成苾祀。隆眷劃昭宣。俎豆靈光答。周旋禮意全。祚延新服遠。哀迫老臣偏。未有身裨國。空餘淚徹泉。秪應添白髮。何意和佳篇。願以餘生日。長瞻北斗邊。</text>
<title>次太平館王世子遣議政以下七君子陪宴韻</title>,<text>北極絲綸下。東方寵命新。星文驚照座。馨德覺薰人。禮重傾三接。筵高薦八珍。衣冠成一會。四海囿王春。</text>
<title>次宴慶會樓韻</title>,<text>地禁稀通籍。樓高正近霄。砌花悲榻廢。宮柳悵鸎嬌。和淚稱金斝。何心奏玉簫。露傾荷蓋瀉。香動獸爐消。入座臣多世。成園木有喬。北辰終不改。東海肯生潮。合有蓬萊使。宜留慶會宵。酬詩稽白首。瞻望五雲遙。瑤池溶漾匝高臺。淸切都無一點埃。蓬島已迷靑鳥去。玉闌曾見翠裘來。賓筵敢以多憂廢。禮意聊憑好會開。白髮老臣猶未死。雲間還得接行杯。</text>
<title>次大平館大平歌韻</title>,<text>大平館大平樓。翼翼東韓四百州。重闌十二仙居幽。上通步虛道。旁生不死草。雲窓齊峻嶺。去塵知幾仞。琪花瓊樹雜菁蔥。璧房璆殿連珠宮。自非天人孰可容。想聽瑤佩聲瓏瓏。玉籠睡鸚鵡。淸晝忽驚起。急傳仙馭下天衢。絳節雲幢擁霞綺。大平樓大平館。帝愁三山音信斷。復有玉籍名未貫。便蕃許賜金花詔。綵段文錦光相亂。箇中誰是着宮袍。地位分明淸且高。人間瞻仰隔風雨。瑞世五色眞鳳毛。開繡戶倚雕梁。落花飛絮春茫茫。雲篆天書散一方。御氣游驂鸞翔。不分凡骨伴玉堂。夢中仙語聽琅鏘。玉座凄寶扇涼。東海波寒靑鳥飛。蓬萊深處帝分觴。繼大平述大平。五雲樓觀更崢嶸。自天新命杖扶迎。能成王道終無感。霈澤潭恩盡哀榮。君不見扶桑瑞旭騰上曉正晴。下土葵心能自傾。由來物性固如此。何況東人向帝京。</text>
<title>次端午日小作五首韻</title>,<text>今日端陽暗自驚。白頭誰識老臣情。蒲觴獻壽年年事。已罷橋山羽衛兵。題濕宮衣降自天。迎陽門裏憶前年。西山此日腸堪斷。誰送蒲香到酒邊。大行王塋域在西山。去館未十里。丹詔頒來禮已成。無端歸意客中生。還將麗藻酬佳節。始覺隋珠夜亦明。新愁舊恨苦相纏。客裏逢辰是別筵。千里歸驂留不得。更酬知己在何年。客路逢端午。歸心憶帝鄕。罇盈今日酒。蒲帶舊時芳。佳會人俱勝。淸歡夜且良。只憑詩達意。還愧語音妨。方在疚中。稍無吟思。蒙示華什。不敢不答。且語音不同。所可同者。只在文詞。聊以達意而已。</text>
<title>次書東坡館壁韻</title>,<text>因名若責實。館號何以開。散爲百東坡。無乃一者來。旣被名所累。留詠亦多哉。虛名竟成美。或恐造物猜。</text>
<title>次高麗王故宮韻</title>,<text>運去難容挽。天心自可尋。山河新版籍。禾黍舊園林。往事留樵話。荒城動客吟。神嵩王氣盡。松老暮雲深。神嵩。山名。卽麗祖康忠種松處。</text>
<title>次狻猊館遇張吳二使韻</title>,<text>每承奬諭。益知不堪。四絶。詞逾高而意益新。非老拙所敢仰和。聊以不負答述之意云。平生杜老要人驚。用盡詞中抵死情。容易數篇還壓倒。騷壇無復有強兵。松江南望水如天。遠別高堂鶴髮年。夢裏壽觴酬令節。覺來身在海東邊。天上乘楂宦亦成。當時淸望屬蒼生。華亭萬里門閭思。應在遭逢佐聖明。欲別心知恨已纏。鴨江無幾作離筵。分明一派淵源學。那得重論未死年。</text>
<title>次金郊館韻</title>,<text>郵亭傍古郊。官路海山交。壞壁蝸行字。空梁燕有巢。菜盤供野鼈。廚味薦山麅。更試人間夢。分明呂枕坳。寶唾映金郊。珊瑚玉樹交。還驚荊棘裏。得見鳳鸞巢。問俗庭無訟。觀風野有麅。居夷曾不陋。東海豈杯坳。</text>
<title>次興義館韻</title>,<text>長途倦客方思睡。深樹嬌鸎故送聲。仍倚小闌閑眺望。一村煙雨映柴荊。華館前頭更築臺。不敎車馬踏蒼苔。尋常莫作郵亭看。留待皇華詔使來。挾路桑麻過雨痕。人間尨犬睡花村。從知天下都無事。不用重城早閉門。</text>
<title>次蔥秀山陳魚罶韻</title>,<text>山奇水亦秀。爲坐仍蔭柳。相逢四海知。肯挾貴賤友。溪人強解事。故遣魚在罶。何圖天上仙。酌此蒼浪叟。離合苦靡常。萬事無不有。他年憶茲遊。如散夢中酒。往日。兩大人暫坐川傍欲觀魚。以國恤辭。歸路。州官強欲解事。於川傍陳編箔。畜魚數隊。所缺者。猶不得張網設戲。以娛行路爾。</text>
<title>次洞仙館韻</title>,<text>靑山鳳舞海西邊。騎鳳相傳過海仙。欲駐朱顏無大藥。誰逢綠髮問長年。平生枉自趨塵界。此日眞成入洞天。禦寇車輿如借取。同遊汗漫馭泠然。</text>
<title>次館下望廣遠樓韻</title>,<text>昨日病暍。不得參宴。猶未加罪。示以佳什。禮意之厚。何以得此。敢和高韻。以寓謝情云。衰年病暍怯經丘。簇錦江船泊晩洲。高會未妨無此老。大杯那得免先浮。華篇更許傳靑鳥。仙語時聞下翠樓。好事向來還有障。白頭誰怨負茲遊。</text>
<title>次謁箕子廟韻</title>,<text>明夷爲易範爲書。誰指三仁更及予。命自靡常嗟已矣。道堪相授敢藏諸。今來古廟存瞻想。絶勝陳編謾卷舒。東土只今猶祀事。儒仙千載爲躕躇。</text>
<title>次謁箕子墓韻</title>,<text>天命吾無柰。殷宗喪本支。未應思授聖。非故欲居夷。自靖知能獻。先王恐不貤。應難堪集蓼。誰復悶遭時。古墓今荒矣。何人更取斯。石麟苔剝落。山鳥響參差。獨有深仁在。東人永繹思。</text>
<title>平壤勝蹟十六詠次韻</title>,<text>德巖神人昔驅此。幾時到海東。未作跨蓬島。猶存殺水功。酒巖物爲氣所寓。理卽無不有。誰知此巖中。尙貯玄古酒。白銀灘泉豈解貪寶。灘應色取銀。因名若求實。欲海更無津。錦繡山春山似楚壁。隨風飄錦繡。欲鑑敗由奢。故敎月如晝。乙密臺仙遊遠乙密。仙界作蓬萊。擬把蓬萊地。還看乙密來。牡丹峯如看花十丈。遠勝靑千朶。下有綾羅島。還宜着綵舸。浮碧樓樓爲岳陽樓。水是洞庭水。但無杜子舟。浮此乾坤裏。練光亭開軒目眩轉。練色明長川。不知我在亭。翻疑身上仙。井田遺制秦氏廢井封。民墮膏火中。誰知海隅地。還有古遺風。朝天石人去石不轉。至今留艮背。朝天亦超忽。千載悲墜佩。風月樓風淸境界淨。月明河漢淺。自無楚王夢。朝雲藏翠巘。麒麟窟江上生祥地。今成寂寞濱。常憐鳳不至。那復嘆傷麟。綾羅島鮫人勤織事。半夜潛出水。欲晒曉正晴。滿島成羅綺。快哉亭江山雙擅勝。天地一高亭。誰留萬里眼。共我此時淸。大同江滔滔大同水。遠色連海碧。方丈定何在。雲帆欲乘汐。挹灝樓軒高憑積翠。窓迥納空灝。回眸送百川。屈指記三島。</text>
<title>次百祥樓祖宴値雨賦別韻</title>,<text>相携仙侶上高樓。落日緗簾未放鉤。側席淸談拚好會。滿江寒雨動離愁。鵬程正向雲霄迥。藥物唯宜老病求。生別更知逾死別。不禁淸淚墮江頭。</text>
<title>次渡博川淸川二江韻</title>,<text>姑蘇城外泊孤船。落日寒山帶翠煙。遼海只今生遠思。吳江何用有愁民。吳江客船。亦有對愁眠之句。卽知作客懷吾土。始信歸魚樂故川。情在五雲應已切。鄕心還到五雲邊。</text>
<title>次控江亭韻</title>,<text>誰破神慳創控江。百年形勝萃雲窓。煙消古塞遙分岳。濤蹴寒磯遠有淙。共說使星來北極。大書華扁耀東邦。風流更被天仙詠。詩壘降旛欲束杠。</text>
<title>次齊山亭韻</title>,<text>亂山環作郡。高榭欲飛翬。地僻天留勝。風淸暑解圍。能令羈思散。更覺宦情微。囊有丹砂訣。山餘白石扉。偸閑如展步。端欲挾仙飛。</text>
<title>次納淸亭韻</title>,<text>松蒼柳綠映孤亭。石底泓澄一水停。啼鳥盡情如自慰。閑花多事爲誰馨。塵間有累頭渾白。世外無心山更靑。共說玉人留賞處。明珠時復得沙汀。</text>
<title>次郭山孝女墓韻</title>,<text>生在閨門膝未離。髫年應亦異貞姿。千金祕藥人誰識。一寸明誠爾自知。母病瘳來無妄喜。君恩隨處有芳遺。靑山碧草埋殘碣。能使皇華更起思。</text>
<title>次義順館韻</title>,<text>心經東注淚成川。眼入遼雲路杳然。北極已傳皇矣詔。西關來待使乎賢。龍亭鼓吹回春色。鶴野旌旗拂曙煙。共說掛星留賞處。朱軒先敞鴨江前。</text>
<title>次渡鴨綠江韻</title>,<text>區域雖分性命同。此心明處一靈通。知行有缺關難透。寂感無方鑑自空。孤陋未成陳北學。白頭能贊舜南風。如今幸被文星照。自賀親逢道在東。</text>
<title>次車輦館夜宴韻</title>,<text>山高迎使節。樹老識仙過。館前。有老松蟠屈。枝柯甚奇。前後詔使。無不寓詠。 燭影風搖轉。簷花雨送多。相逢成小酌。一話代高歌。異日追歡處。淸詩照不磨。</text>
<title>次林畔館喜晴韻</title>,<text>雲林初霽雨。物色媚芳鮮。窓納山擎日。簾虛水泛天。淸高瞻玉節。蕭颯嘆華顚。意氣如相許。何妨席近前。</text>
<title>次雲興館韻</title>,<text>渙澤仍成雨。需恩故作雲。金花泥帶紫。瑞節錦生紋。山館空留詠。天葩可挹芬。偏邦何得此。深荷聖明君。</text>
<title>次新安館韻</title>,<text>旅館飛飛燕傍簷。謂誰爲主喚呢喃。空憐海嶠遮千疊。未見家書達一函。無限客心寬怛怛。幾回高節望巖巖。滿牋險語還驚膽。讀罷令人汗透衫。</text>
<title>次安興館韻</title>,<text>江上逢知要盡歡。水紋靑簞淨琅玕。盈罇美酒香猶馥。滿幅淸詩韻更寒。淚眼便應和霈澤。棘人聊此掇憂端。誰知是日題名處。星斗他年異氣干。</text>
<title>次百祥樓韻</title>,<text>安州千古地。勝跡百祥樓。歲月空傷老。江湖未討幽。香山愁裏色。薩水淚邊流。磬徹煙霞寺。芳深杜若洲。幾年留宿債。今日辦茲遊。百感登來散。千窮坐可收。悠悠多古思。歷歷幾經秋。矯翼飛簷鳳。蟠枝臥樹虯。大平看治象。往事屬沙鷗。陳跡隋唐遠。漂萍世界浮。風波結雙纜。旌節擁方舟。白髮身迎詔。晴光涕滿眸。心傷逢國厄。慶重演鴻休。運値千年聖。天垂十二旒。不緣能恤小。誰復悶纏憂。爲盡陪高賞。先懷惜別愁。天空懸兔魄。江淨露龜疇。徙倚詩堪就。周爰俗可諏。遙聞選賓客。方待舊應劉。轉作憐風燭。漂看咲海漚。千秋留寶唾。一字換金鉤。指點曾題壁。宜爲最上頭。</text>
<title>次大同館韻</title>,<text>大同華扁重生華。四海推恩只在家。王道未應分彼此。人心元自遍河沙。唯將博施要先施。莫以無涯限有涯。蕩蕩平平今復見。天人來賞大同花。</text>
<title>次曉發大同江韻</title>,<text>夜宿大同館。曉擊浿江楫。重霧尙涳濛。稀星乍明滅。淸螺四五動。羽儀東南列。樓船截碧流。錦纜千夫曳。嚴程負勝賞。佳處心有嗛。人惟百年內。此身輕似葉。羈宦苦蒙塵。遠遊徒自切。平生殷大夫。萬里無惜別。亦有蘇內翰。南遊賦奇絶。況茲乘楂仙。興與淸景愜。獨愛舊箕封。山水未曾閱。洪疇庶得訪。廟貌還可謁。匆匆計未成。過眼眞一瞥。我時陪杖屨。傍觀亦鬱結。歸期天不阻。茲詩應已決。</text>
<title>次生陽館韻</title>,<text>山形隨紀盡東來。賓館憑高戶牖開。妙句更看留玉訣。仙雲應爲護瓊臺。茶煎方丈眞三椏。魚薦松江 大同江。一名松讓江。 亦四顋。風物足稽天下士。不妨移席坐蒼苔。</text>
<title>次曉發大同江韻</title>,<text>山樓無復隱悲笳。簇錦溪明映紫霞。官柳暗邊工蔽路。野桑陰裏盡藏家。應知到處罇皆酌。莫問何村酒可賖。歸作中和獻天子。北山寧賦獨賢嗟。</text>
<title>次遊蔥秀山韻</title>,<text>行窮原隰似峽裏。峭壁攢巒相對起。千嵒紅綠散如綺。返照斜銜煙半紫。紛紛今古經過者。着眼何人愛奇峙。當年天上董詩仙。貪覰雲屛開逶邐。差然不覺客行遲。盡日河邊臨瀰瀰。牢籠物色入龜趺。往事不許隨逝水。尋聲覓句繼者誰。前龔後華同一指。鏘然幽竇響宮徵。山下石竇中。有嗚泉。如水樂。 共愛此樂非靡靡。張仙自是乘楂後。定與湖山成永矢。登臨佳處意有會。孤雊凌晨同澤雉。遺璣墮琲雜瑟瑟。收拾盈囊吾得已。蔥秀增高翠屛長。更托貞珉留峻址。東人世世服香名。此名盡時山亦毀。</text>
<title>次遊蔥秀山韻</title>,<text>川源古竇西。詣絶使人迷。石老峯巒急。雲參樹木齊。徒然看面目。誰復問高低。賴有皇華使。留傳試品題。</text>
<title>次開城府大平館韻</title>,<text>紅粉池蒲學指尖。靑娥宮柳帶腰纖。繁華古國空餘恨。雲物當年尙忍瞻。野外卽誇耕有粟。城中誰嘆食無鹽。民生未識皇恩博。只道如今長吏廉。</text>
<title>奉別華亭副使大人</title>,<text>光漢祖父叔舟。於景泰年初。以館伴陪侍錢塘倪學士。祖父善華語。每與倪公從容開抱。倪公許以外國友。與之通信。終其世不絶云。倪公嘗撰遼海編。祖父名姓。亦與存焉。光漢。鄙人也。望祖。正所謂蟻蜂。而猶得與華亭學士作伴。忝已甚矣。於其還也。以久侍之分。辱留別語。盛引先祖父受知於倪公。褒及下賤。所不敢承當。非止十襲珍藏。以爲子孫寶。歸卽示諸宗黨。詫及朝中縉紳。榮莫甚焉。賜莫大焉。不敢無辭。仰答厚惠。謹賦七言長律三首。以達下情。且寓別後無窮之思云。吾祖叔舟字泛翁。曾從館伴侍倪公。文華已入編遼海。道德終歸勒鼎鍾。先代縱能基緖業。後孫那得繼家風。叨將駑質成龍日。一顧堪驚冀北空。華亭山水擅江東。天篤張家德業隆。黃石橋邊能隱忍。賀循船裏且從容。蓴鱸秋興非全敗。帷幄奇功未盡逢。丈夫出處關輕重。平世經綸要在中。傾蓋相逢鴨水濱。鳳章龍節照靑春。崑山片玉非三刖。淮海楊州 崑山在華亭府。府隷楊州。 是一人。目擊便成靑眼舊。心知寧似白頭新。秋鴻社燕難謀久。欲賦緇衣淚滿巾。</text>
<title>挽章[尙震]</title>,<text>文章亦餘事。人物昔賢儔。世仰霑霖澤。天催記玉樓。駱峯春自媚。麟閣畫空留。不廢長江在。聲名共一流。議政府左議政尙震</text>
<title>挽章[李俊慶]</title>,<text>家世芳聲遠。芝蘭奕葉猗。文傳吏部健。詩擅杜陵奇。桂殿花初折。鵬程翼政披。翺翔奎璧府。游泳鳳凰池。謀議參廊廟。功勳勒鼎彝。官高常戰懼。德鉅愈謙卑。未盡經綸業。何催殄瘁詩。遐齡踰七袠。餘慶秀雙芝。梁木那堪慟。村舂豈忍悲。含情空賦挽。哭不爲吾私。議政府右贊成李俊慶</text>
<title>挽章[鄭士龍]</title>,<text>弱齡朋好幾人存。又復承凶哭寢門。耆舊秪今無質證。文章從古少淵源。儀朝偉器須山立。餘事雄詞若水翻。末正台衡淹散秩。還騎箕尾返眞元。翰垣嗣職慙才退。學海窺深望道尊。那更追陪尋水石。駱峯牢落鎖空園。判中樞府事鄭士龍</text>
<title>挽章[趙士秀]</title>,<text>事業銘彝鼎。文章薄斗牛。道敦扶世敎。德厚領時流。無復典刑在。空悲蟬蛻留。平生羊季子。不忍過西州。知敦寧府事趙士秀</text>
<title>挽章[鄭惟吉]</title>,<text>星嶽千年降。文忠幾葉孫。學尋前聖統。詩入盛唐門。廊廟凌煙閣。溪山獨樂園。一身明進退。靑史炳然存。天柱欹傾日。邦家殄瘁時。典刑無耆老。風範有佳兒。簷竹春空長。嵒泉細自垂。沈痾不得哭。悵望若爲思。同知中樞府事鄭惟吉</text>
<title>挽章[洪暹]</title>,<text>斯文未喪尙斯人。餘事詞華亦絶倫。麟閣有圖留偉蹟。廟廊虛位屬洪鈞。不禁風樹驚搖落。無復儀形範搢紳。忍見琴書俱寂寞。駱峯園樹又爭春。藝文館提學洪暹</text>
<title>挽章[林億齡]</title>,<text>應期維嶽降。命世大賢生。瑞鳳翻蒼竹。祥麟踏玉京。方看周斗䣱。忽已泰山傾。隨化誠無恨。云亡涕自橫。僉知中樞府事林億齡</text>
<title>挽章[朴忠元]</title>,<text>豈但文章伯。由來道德師。淸癯同海鶴。靈驗似神龜。漁釣江湖上。經綸廊廟時。窮通皆自得。生死未嘗移。七十非無壽。兒孫亦有奇。山丘零落日。忍淚寫哀辭。承政院右副承旨朴忠元</text>
<title>挽章[李洪男]</title>,<text>山河鍾間氣。蓍蔡讓先知。忽値賢嗟歲。空吟國瘁詩。民情舂不相。天意柱如欹。詞館餘文藻。芳規千載貽。名遂功成後。居閑引疾時。猶參軍國議。不負廟堂姿。方善西周養。何慳大耋遺。實均朝野痛。一哭豈吾私。僉知中樞府事李洪男</text>
<title>挽章[金貴榮]</title>,<text>終始三朝倚棟樑。篤生名世輔垂裳。江湖亦抱憂心切。夷夏皆知姓字香。天奪稽疑悲不憖。士無矜式痛云亡。人間五福能兼少。大德從來有耿光。吏曹正郞金貴榮</text>
<title>挽章[金彌性]</title>,<text>天挺吾師周道東。應時豪傑宋煕豐。幾年居洛誦君實。今日還朝仗魏公。夷險一心安社稷。始終全德繼文忠。視予猶子情猶父。反築深慙我不同。門人僉正金彌性</text>
<title>挽章[權擘]</title>,<text>一代風流迥出儔。文忠家世繼箕裘。中年兒誦身居洛。晩節人推學接鄒。勳業不刊鍾鼎在。老成雖去典刑留。辦香敬爲南豐奠。忍道功言取次休。權擘</text>
<title>挽章[申濩]</title>,<text>有美天人秀。春風座上開。傳家唯翰墨。奕世卽醓梅。氣似氷壺淨。襟如霽月回。但知今作古。不信爵爲媒。威鳳須時下。神龍爲瑞來。雲衢方展步。簧舌巧如猜。未破江湖夢。空懷黼黻才。環從需澤賜。桃向狄門培。啓乃忠君術。亨能出地雷。勳名輕九鼎。官序近三台。治切歸輿望。招應被帝催。無端聞木稼。匹耐見山頹。憶昔摳衣謁。于今撰杖陪。孔庭無物色。魏闕有餘哀。白首侯芭在。生蒭萬念灰。門人承文院校檢申濩</text>
<title>中廟挽章</title>,<text>謳歌新數屬仁人。眼見龍飛四十春。三島瑞雲鯨息浪。九天恩露鳳銜綸。百年幸會君臣契。一語偏承父子親。耿耿緘封空在髓。尙監知國不知身。平日承恩侍九重。幾回經幄每從容。紅雲一散將何及。黃鳥空啼竟未從。天上吉儀歸帝所。人間遺俗襲堯封。橋山松橋迷弓劍。哭盡千年更可逢。昇遐月。東方有紅雲如龍形以散。</text>
<title>仁廟挽詞</title>,<text>精一傳心繼執中。自將知遇動昭融。商家未霈思賢雨。舜殿纔薰解慍風。事業縱隨浮世遠。江流不與盛名東。滿襟血淚無邊恨。豈爲微臣哭道窮。聖學歸時敏。天工屬日新。深憂唯述職。一念是安民。有實陵名孝。無私諡曰仁。千年知遇意。頭白泣遺臣。</text>
<title>書國葬都監題名軸</title>,<text>千年知遇盛於斯。天道胡寧忍此爲。還把經綸敦匠事。却將文物換喪儀。同心有約多艱日。白首無忘在疚時。監罷告歸相向哭。一篇題軸當哀詞。</text>
<title>鄙人於前春。叨作張天使遠接。逆于義順館。歸又送之鴨綠江。別來。歲且周矣。今又以命陪王天使。遊賞漢江。於舟中問其起居。則出使楚國云。不揆語拙。敢再用前韻。屬意于張公。以寓景仰不已之懷。幸恕狂僭。</title>,<text>欲達微情不敢干。憶曾江上對春盤。一年東海音書斷。千里吳洲 張天使家在吳江。今聞歸覲云。 雪月寒。別後未知能記我。思時唯願幸加餐。何方可化琴高鯉。更躍龍門上急湍。連年東服又南藩。四海名傳萬口喧。誰憐離別驚衰骨。爲愛珠璣集緖言。漢水卽今逢彩鳳。楚雲何處聽啼猿。歸朝倘問吾行止。報主無心返故園。</text>
<title>二聖實錄廳契會圖 幷序</title>,<text>嘉靖二十三年甲辰冬十一月。中宗恭僖大王升遐。翌年乙巳秋七月。仁宗榮靖大王又升遐。二聖繼陟。國家多事。越明年丙午秋。始設實錄廳。極選朝臣。皆職帶春秋。掌其事。分三廳。廳各有上官下僚。集史氏之記。而筆削之。又有都廳。考其筆削之當否。而證定之。又以三公中一人。爲之摠裁焉。然後乃成正稿。而印之以鑄字。其爲事甚重。歷五載而功告訖。庚戌十月初六日。奉安于內史閣。翌年春。乃洗草于遮日巖。賜酒樂而燕之。古也。以 光漢 爲太史。使之奉安于惟新曁星州之史閣。以參贊任權。奉安于全州。嗚呼。臣而不死。忍脩二君父實錄于一廳。當何以爲心。聊記成績。且畫其事。列書諸公名字于其下。夫記成績者。不忘其勤也。畫其事者。榮君賜也。書名字者。示茲會之盛。而且契于心也。其詩曰。堯傳精一舜祗承。二典編成歲五烝。天上祕書隨水化。人間遺事似龍騰。恩榮此日還堪畫。文獻他年亦足徵。未死白頭虞史在。列仙芳籍忝同登。</text>
<title>階上見蓼花。偶吟。</title>,<text>土階三級是因山。秋草荒涼露已團。最愛傍欄紅蓼朶。恰看曾映暮江寒。</text>
<title>送濟州牧林錦湖 亨秀</title>,<text>姻婭情親叔姪間。昔年婉㜻眼曾看。唯將翰墨飛騰速。未識風波道路難。弓劍久從臨北狄。節旄今復鎭南蠻。平時事業非浮海。擬作雲鵬九萬摶。年少寬心白首傷。海天何處送飛艎。鯨鯢浪惡雲中黑。橘柚林暄雪後黃。物象盡輸排句壯。情懷都付引杯長。一家管鑰分南北。兩地風煙接寵光。聞說耽羅古國雄。物華殷處水煙蒸。黃柑白蠟南中美。善馬嘉魚天下稱。鵬翼擺雲溟海角。杜鵑啼血瘴溪藤。知渠苦思應無寐。挑盡長宵一點燈。沈痛先王繼上賓。白頭誰憫老孤臣。西山吉仗明朝發。南海孤帆幾日陳。何處獨吟雲入眼。自然相憶血霑巾。想應萬里傳消息。賴有春來雁到頻。</text>
<title>山齋偶吟</title>,<text>三月淸霜着柳堤。朝暾初射竹窓虛。花枝欲嫩寒猶澁。鳥語思柔暖未舒。多病主人頭盡白。獨憐花鳥興全除。唯存舊習時相會。案上風飜太古書。</text>
<title>書孤山黃 耆老 梅鶴軒</title>,<text>學得新書獨絶倫。筆端花絮散餘春。添成梅塢紅芳怨。換却鵝籠白鶴馴。應使孤山還有主。豈容東洛久無人。他年閬苑相逢處。惝憶靑城舊姓申。</text>
<title>題銀臺契軸</title>,<text>銀臺欲曙燭花摧。閶闔初開佩響來。六坐數從南斗設。七魁提向北辰回。龍光共荷三時接。鳳製頻將五色裁。同盡乃心諧得允。更脩蘭契稱霞杯。</text>
<title>次來韻。答舍兄。</title>,<text>棣萼相望會面稀。暮年消息日三希。兄宜老爵君恩斷。弟任文衡國事非。椒井告休曾未遂。胎封歸計願無違。心如流水源源去。身被高人屑屑譏。</text>
<title>次安樂堂韻</title>,<text>樂在心安不願餘。堂成唯喜閉門書。右軍池黑功名薄。楊子經玄事業虛。漢水春容雲去後。角峯秋色雨晴初。百年分作風光主。人世居常少似渠。</text>
<title>奉送鄭仁甫 萬鍾 觀察嶺南道</title>,<text>前年送別任觀察。駱洞煙花錦似紅。今日送君花又謝。年年春事別離中。萬事隨緣可自由。經營不悔白添頭。三年七寶亭中月。還照天南矗石樓。三十年前識面人。只今眞箇是心親。移籌欲數論文會。醉折花枝更幾春。聖君惻怛勤南顧。使者何心賦北山。自有勞謙功可許。他年人作晏嬰看。</text>
<title>簡謝羅監司寄韓詩外傳，薛公讀書錄，畫龍寶墨。</title>,<text>老眼花昏世事疏。有心猶愛古人書。韓公文字先秦習。薛氏功夫盛宋餘。善誘知君兼博約。長途憐我竟躊躇。中山禿穎曾無用。硏得龍煤更起予。</text>
<title>家在驪陽元亨。去此只隔一息。以擬思歸之什。次竹山板上韻。</title>,<text>紛紛塵事轉頭新。貴賤雖殊是一人。今日驛途迎迓使。昔年公館傲看賓。重來雲物春還晩。依舊湖山跡已陳。家在望中歸不得。倚風料理更傷神。雲外家山隔舊遊。客軒終日念茲留。逢迎有主今誰主。花鳥無愁定欲愁。回首更聽鵑叫樹。披襟重上鳳棲樓。歸心每被君恩繫。鏡裏分明白盡頭。</text>
<title>奉送任武伯 虎臣 觀察慶尙道</title>,<text>玉節下重霄。星文照使軺。東風携惠澤。南雨洗枯焦。海闊雲臺敞。天長鳥嶺遙。相思成一歲。鬢髮白蕭蕭。年老傷春又惜離。一筵佳會十分奇。鷄城驛騎嘶門柳。駱洞山花映酒巵。靑眼孰堪論舊意。白頭何處要新知。嶠南多少風流地。儻憶相逢駕鶴時。十載前。與公始遇於黃澗之駕鶴樓。時公爲縣宰。</text>
<title>慶莊五詠。次葆眞庵韻。</title>,<text>貧樂窩山藏璞玉容常潤。水有驪珠內自明。瀟灑一窩貧樂地。若能圖畫帝應驚。松菊榭籬菊園松處士栽。自然風掃地無埃。幽香不禁秋將晩。涼籟深憐月下來。梅竹塢梅竹交成一塢春。想應觀物解傷神。世間憑取知音會。莫道同心是二人。五柳洲生得無何不管愁。淸陰唯佐主人遊。自同元亮門前柳。莫比禰衡死後洲。嗽玉嵒嗽玉嵒流徹底淸。只應茶味勝中泠。已無却曲傷吾足。何用臨溪更濯纓。</text>
<title>新造駱峯瀑泉精舍成。嘉靖丙午端陽後三日。有同年之子新恩朴君 民獻 相訪。與之坐。指示嵒石曰。城中。復有儷美于斯者乎。朴君遽曰。吾先人有莊。在峯南偏。嵒石亦奇云。敢將豈其然之意。書一律。戲之。</title>,<text>靑城一面駱峯奇。翠壁千尋瀑水垂。拄杖獨吟雲度後。開窓誰見雨來時。仙區幾處能如此。塵世何曾更有斯。何謂南莊新朴子。敢將淸勝等分之。</text>
<title>求瓊玉膏於趙甥季任。兼示洪明仲兩公。趙曾爲西伯。洪爲東伯。皆劑是膏。詩以求之。</title>,<text>人形鳥狀藥之良。須得沙淸與地黃。玉兔擣來成玉屑。瓊膏凝處合瓊漿。陰陽一伏傳神火。歲月千周用古桑。却老扶衰方亦祕。吾家誰識有韓湘。韓湘道侶如郉尹。竝世洪君是葛洪。自有仙才從一念。未應眞訣契參同。膏成瓊玉東西伯。惠及刀圭老病翁。他日蓬萊歸去處。不妨聯鞚馭淸風。</text>
<title>曉雨。階上晩桃一樹。餘花落盡。嘆而口號一絶。</title>,<text>如寄生涯白髮翁。三春看過却匆匆。風搖雨打今朝恨。送盡桃花滿樹紅。</text>
<title>意於曉雨。桃花落盡。晩起開窓。則濕紅滿枝。如帶怨淚。復書此。以寓愧謝之意。</title>,<text>今朝雨是催詩雨。未識花枝濕不飛。慙愧怨紅如帶淚。主人添却一年非。</text>
<title>有治腫醫金守良。不因方書。心得其術。雖遇無名惡瘡。治之則已。活人甚衆。嘗見其效者。鉅公文士。多詠歌其事以美之。間或病其不解方書。若有譏其天得之妙者。余亦嘗患面疣。賴此醫克去。以故。又求余言甚勤。因書一律以與之。</title>,<text>羲軒之上本無書。理寓人心道集虛。百草嘗來元自我。一垣看透孰敎渠。應師扁鵲神爲視。肯數庖丁刃有餘。從此怪疣隨手散。五音那復托仙居。</text>
<title>暮春晦前二日。趙吏部來訪。告以匆匆。未得圍棋。階上紅桃，碧桃，三色桃三樹始綻。又未能一顧賞而去。可嘆浮名絆身。</title>,<text>花滿洛東春已謝。風淸窓北夏初生。天機容易光陰晩。衾枕支離老病嬰。人世正難逢吏部。談邊能復對紋枰。三桃開處匆匆甚。可得重來拾落英。</text>
<title>挽徐處士 敬德</title>,<text>好古悲生晩。探源味道眞。燃糠繼匡壁。食糲任安貧。身臥花潭久。名編竹簡新。斯人今又歿。何處善爲隣。</text>
<title>金吾蓮閣卽事</title>,<text>官閣沈沈導睡魔。烏紗未整晩風斜。新涼暗與淸香渡。却到荷池雨便多。</text>
<title>酬李使君林居留贈</title>,<text>江干朱旆颺風飛。刺史行春過野扉。錦里敢言詩老在。習池還見醉人歸。三成薰浴期無躁。一挹蘭香願不離。官府雲山難數會。只今回首重依依。佳會俄成雲雨飛。幾時重見款柴扉。新詩已播千人去。小徑仍傳五馬歸。入眼停雲空靄靄。凝情春樹遠離離。看來意氣無新舊。倘得論文我欲依。桃花落盡柳花飛。一路桑麻護竹扉。皺面白頭驚歲晩。綠陰黃鳥恨春歸。空留佳句吟珠玉。欲改緇衣賦別離。遙憶淸心樓上望。暮江雲樹正因依。</text>
<title>題五部戶籍廳契會圖</title>,<text>五坊隨處咽笙歌。半是朱門富貴家。強項向來無不問。擧杯相賀戶增多。</text>
<title>送丁參議 應斗 赴燕都</title>,<text>百年意氣逢知少。兩世交懽父子間。靑眼不因婚媾密。白頭尤覺別離難。丹楓黃菊秋憀慄。鶴野燕山路渺漫。心切望雲身北極。却馱忠孝一征鞍。</text>
<title>亡妻姪林生。來訪林居。次其韻。</title>,<text>索居誰復問寒溫。山下孤村雪擁門。故國有情兄弟遠。閑愁無意兔烏奔。兒童始喜親朋至。隣里應驚笑語喧。萬事思量今白首。對渠那忍發長言。</text>
<title>農家意</title>,<text>旱久妨播種。苗生退盛長。農家常急急。稼事極荒荒。未厭今秋熱。還憂昨夜涼。無令怨鵜鴂。白露恐爲霜。</text>
<title>奉送朴狀元昌邦 祐 尹全州</title>,<text>自托心知四十春。白頭多病却如新。一年一榜君魁榜。三十三人我二人。南北更堪雲樹別。死生無負信書頻。桑鄕晝錦輝前後。絶代元方季繼仁。</text>
<title>題弘文館山水屛 二首</title>,<text>雲山疊疊水遙遙。江檻周遭勝會高。直待暝鍾傳古刹。月明歸去有漁舠。玉堂仙子極風流。負送湖山與壑舟。不是幻成黃面老。分明居士夢中遊。</text>
<title>景思殿祭官契軸</title>,<text>解道威儀不可忘。令人長誦斐然章。橋山萬歲蓬萊隔。閟殿三霜日月忙。空盡此時相向哭。更謀何處獨居場。餘懷只托芝蘭契。他日如聞祀事香。</text>
<title>廣川途中</title>,<text>雙馬聯軒駕病翁。小轎咿軋廣川東。溪雲釀雨屯屯白。石樹酣霜葉葉紅。物色正逢秋日好。詩情不與少年同。驛亭回首茅山杳。應有人譏蕙帳空。</text>
<title>季夏晦前一日。移寓南山權相 攬 舊第。仁卿用前韻求和。卽事酬復。</title>,<text>終南甲第舊名園。微幸人傳屢扣門。世祖屢幸是第 當日元功稱絶代。只今遺業付高孫。家主詠。權相之高孫。 聯階石壁苔紋爛。繞屋松杉乳雀喧。僑寓華堂猶視昔。不妨傾蓋共淸罇。烏鴨山中是故園。一來遊宦閉柴門。還參鳳席論王霸。不作牛經敎子孫。心上事稀寧有役。塵間機息自無喧。詩家五石能容酒。却笑莊周誤大尊。憶元亨故園。述已志。</text>
<title>題杜城令所畫 二首</title>,<text>紅蓼屛曾向江鄕夜泊舟。月明紅蓼滿汀洲。連拳白鷺叢邊宿。刺尾銀鱗葉底游。堂上久知無此物。屛間却怪似前秋。唯應京洛緇塵化。不獨陳公玉蘤愁。鷄冠花屛風流公子用功勞。奪盡天機入兔毫。晩節已應摹菊逕。幽芳先爲寫蘭皐。還令俗草尋常樣。亦作王孫品格高。有角也知菱見惡。鷄頭今復好生毛。</text>
<title>題山水障</title>,<text>花滿長春境。家藏小洞天。吟多紅雨夕。坐久白雲邊。瀑練明林杪。橋虹倚石巓。巾車歸亦晩。晴靄隔平川。</text>
<title>贈別堂姪元亮 潛 之任嶺東郡</title>,<text>楓岳東來嶺隔天。古城牢落海雲邊。永郞遺跡丹書在。應結三千作地仙。嶺東。舊有三千徒。永郞乃其一也。一萬峯巒又二千。海雲開盡玉嬋姸。少時多病今傷老。終負名山此百年。欲遊楓岳而不得追惟勝跡發長嗟。三十年來夢一過。疏雨落霞鳴玉路。馬蹄曾踏海棠花。曾刺嶺東。追記舊事。山齋寒夜燭熒熒。坐覺風來竹有聲。一作天涯知己別。春光空入洛陽城。別夜山齋書事平居不作尋常會。頭白還悲送別筵。落羽遠分驚到骨。政成唯待召歸年。</text>
<title>吟此絶。欲書荷葉。而不知荷葉元不受書。又吟一絶而戲之。</title>,<text>花殘紅白實初團。葉翦琅玕晩色寒。不去敗荷應有意。令人深省盛衰間。曾聞垂露點墻衣。欲卷盆荷寫所思。百遍書來無一字。仙姿不受世間詩。</text>
<title>梨峴路傍園墻裏。有紅桃碧桃兩樹交發。年年春日往來時。如二美人。倚墻媚嫵。深可愛也。今年。只有紅桃獨開。想碧桃枯死。感嘆成詩。</title>,<text>年年傍路園墻裏。紅碧桃花兩樹開。淡淡濃濃枝對映。來來去去首長回。風光一損偏多感。春事中分半屬哀。應是玉容羞伴俗。只今移向上淸㦳。</text>
<title>用靈運詩軸韻。書俊上人軸。</title>,<text>家住江南已六年。偶隨秋水放江船。重尋甓寺橋憐舊。一揖山僧性覺圓。宦味紅塵曾染指。儒林白首欲逃禪。題詩只記登臨日。不用人間萬口傳。</text>
<title>病中書事。效香山體。</title>,<text>春風吹鬢白鬖髿。已見淸明愁裏過。花未開時先釀酒。酒初香日擬尋花。從來光景詩爲使。每到佳期病作魔。景物不殊期又近。老夫多病奈詩何。</text>
<title>津營江舍于坡州。久而不還。書以問之。兼示㴒。</title>,<text>離別多時安穩無。山花初拆鳥相呼。靑春咲爾營田舍。白髮悲吾倦宦途。雖處江湖師范子。不應農圃學樊須。門閭日有躊躇望。莫負徐卿待二雛。</text>
<title>庚戌仲秋望夕。獨坐駱峯企齋。得慶尙監司季任公寄書。對月書懷。錄呈。</title>,<text>人事天時劇自傷。一年容易仲秋望。駱峯寂闃松無韻。蟾影婆娑桂有香。地似鷲龍詩思動。人如鸞鳳嘯聲長。難抛流轉今宵好。獨與氷輪對擧觴。獨與氷輪對擧觴。嶠南何處共淸光。無端別意中宵苦。有限生涯底事忙。夢裏難成謝池草。落時還照杜家梁。空將尺素三回讀。安得飛騰墮爾傍。</text>
<title>嘆百日紅枯樹。吾園。不植名花。只有百日紅一樹。愛其久賁荒階。今而且枯。寧不發嘆。</title>,<text>冬寒腓衆卉。嘉樹亦同罹。尙愛槎牙樣。寧思爛熳時。荒園添寂寞。老病更支離。欲買新花艸。華奢事又遲。</text>
<title>闋服。將赴驪興。在舟中作。</title>,<text>移舟撑近渚。日暮是何鄕。山翠侵衣潤。灘聲入夢涼。三年餘涕淚。一夜轉悲傷。却悔歸田晩。飄飄舍未藏。</text>
<title>贈送申博士 濩 奉使嶺南。仍過故里。省聘父。</title>,<text>靑春得意故鄕歸。遠赴持環舅氏期。龍縣已看生翼日。鷄窓猶記讀書時。盈眸物色多新態。遮道歡迎盡舊知。俱慶堂筵今復設。畫鍾雖在定潛悲。</text>
<title>題備邊司契會圖 幷序</title>,<text>惟我東國。三面受敵。戎與狄與蠻之患。自古有之。至麗季而極矣。我太祖啓運以來。布昭聖武。經略區畫。已無餘策。而歷世旣多。昇平又久。邊將玩寇。撫御失宜。或致不寧者屢矣。在中廟朝。始置備邊司。選朝中文武官。上自公卿。下至郞署。有能知邊事者。咸隷是司。如有邊計。不問大小。與兵曹商議處置。以故。鮮有敗事。近來。南倭效順。海絶賊船。西戎之逼居者自請遠移。是雖聖主懷柔漸被之所及。而諸公訏謨定遠之效。亦豈小補哉。於是乎相與蒙上之化。樂時之平。而修之爲契事。以擬折衝於罇俎之間。非故玩時而失機者也。李正郞戡。乃其郞署也。旣爲圖畫其事。屢來請記於 光漢。而詠之以詩。詩曰。三面山河鎭大東。安危唯有仗諸公。要將罇俎籌邊策。不用樓龜喜遠功。已道海南無戰艦。還聞塞外遁棲戎。深謀雲鳥歸綿蕝。好事金蘭入畫中。</text>
<title>挽宗室德林君</title>,<text>存亡追憶少年時。四十秋來海鶴悲。多折花枝春送酒。幾挑燈火夜彈棋。相逢白首重論舊。此別黃泉未有期。只賴滿庭蘭玉在。金貂無復映龍墀。</text>
<title>寄旌善宰金同年 守卿</title>,<text>曾刺眞珠過嶺東。小桃源裏躡仙蹤。林間崖蜜千房白。霜後山梨萬顆紅。綵鷁晩浮江碧處。玉簫淸徹月明中。如今臥病驪嵒外。聞說天官是葛洪。</text>
<title>題蘭竹梅屛四絶</title>,<text>離却瀟湘岸。托根天一方。涼風佐怨訴。折枝非所傷。右唐人所畫誰謂絢華子。而無食肉相。移我綠筠叢。生此高堂上。右叢竹 柳判書辰仝所畫孤山晩同調。首陽非獨高。應羞蘭蕙化。不與入離騷。右梅石古山門邃。幽蘭枝葉長。看渠應已化。對久不聞香。右蘭</text>
<title>有所思</title>,<text>秋艸離離白露時。夜深微月候蟲悲。牽牛只恨天津隔。不識人間有別離。</text>
<title>述懷</title>,<text>生於斯世志斯文。欲把疏才擬致君。江上田園荒一半。鏡中頭髮白三分。兒初解語能傳業。女已歸人可謝紛。自畫一身終老計。豈如高臥北山雲。</text>
<title>中宗大王國葬都監契軸</title>,<text>大平三十九年春。同是霑濡雨露人。吉仗忍裁新鳳翣。宮車泣換舊龍輴。禮成五月應無闕。淚盡三年尙有身。耿耿緘封還托契。異時知免白頭新。</text>
<title>水雲亭。次湖陰韻。</title>,<text>高亭臨水挾雲飛。剽剽淸塵不用揮。水爲雨肥分幾道。雲因風散解重圍。心能不競添新檻。意與俱遲隱舊磯。幽事已拚吾計得。邇來無夢到黃扉。</text>
<title>驪村寓興</title>,<text>國望山西白首翁。天民川上一絲風。黃花赤葉村醪熟。到處爭迎舊邵雍。</text>
<title>題尙方契圖</title>,<text>尙方高選摠名流。蘭契何人畫俊遊。綵線文添催刺繡。翠雲光惹進功裘。彌縫亦助垂衣化。黼黻應無補衮憂。歌得五絁公退後。大平餘事屬相酬。</text>
<title>次申博士 濩 韻</title>,<text>雲松洞壑少人窺。意到羲皇白日遲。名利有羈身告病。金丹無術鬢垂絲。關門或啓緣騷客。懸榻時陳爲善棋。看盡世情今喪我。從容一味老眞知。</text>
<title>余在昔年。頗有杜老之癖。凡遇可喜之物。便生詩思。必欲致工而乃已。邇來。衰病日深。擧目園中。稍無吟思。慨然強賦一律。以示諸子弟。</title>,<text>工部平生只愛奇。爲貪佳句鬢成絲。秋來始得休心法。老去都無謾興詩。庭菊想應開口咲。嵒楓寧有皺顏悲。從今駱洞園中物。如在軒轅夢裏時。</text>
<title>哭全庵處士盧生 檝</title>,<text>雲林城市竟悠悠。學得全心肯外求。筆絶草玄添寂寞。塵留穿榻罷藏修。慶莊十一亭誰主。鳴鳳千年山更幽。從此靑楓行路黑。桐花寺裏倘來遊。</text>
<title>吾伯兄同知公。今年八十七歲。久遜于淸之別墅。常與俗離山僧戒祖遊。嘉靖甲寅仲春有日。兄抵書與余。且寄空詩軸。爲戒祖求題曰。此吾晩年靜徒也。爾其爲我。書首題以還。余方在病中。奉兄之命。力疾。書一絶以副。昔唐會昌年中。有白公居易。結社香山。與九老人遊。年皆七十有餘。其中劉眞，吉旼二人。年俱八十七歲。正與兄同年。獨僧如滿者。年最高九十五歲。白居士年最少。七十四矣。今者。僧戒祖與吾兄遊。則年又高矣。吾年乃今七十一。少白公三歲。然書戒師之軸。托空林之社。以擬九老之末屬。以慰伯氏之勤敎云。</title>,<text>吾兄年已同劉吉。社主應如老滿師。若比香山嫌我少。不妨題擬九交詩。</text>
<title>次遠接使諸公韻。鴨綠江上。送鄭仁甫，沈孟容赴京。</title>,<text>持杯招與欲離魂。誰似深情此送君。同作天涯春後客。各隨江上暮歸雲。詩於別裏難成律。酒到愁時未易醺。直北燕山何處是。不堪回首又西曛。</text>
<title>甲寅仲春。因病久。四辭文衡之任。得釋重負。病若脫然。夜寢甚甘。曉聞簷霤。始覺雨來。卽事書懷。示松岡求和。</title>,<text>簷霤聲傳覺夜徂。凍融春雨灑寒蕪。穿林暗報花消息。度幕如探句有無。酒甕欲香時漸好。文衡初折病還蘇。安閑適會從心欲。深荷天恩到首濡。</text>
<title>病中。聞伯氏病重。具藥物食餌送問。兄有詩致謝。其末聯曰。不因珍味身何健。深荷公恩過歲華。其意乃曰。老病已深。藥不當服。莫如珍餐云。滋淚和韻。</title>,<text>八十七年七十一。弟兄長在別離何。兩鄕消息悠悠處。二豎侵凌日日加。諸藥縱良爭似命。同胞皆壽已云多。唯當努力加餐飯。各盡芳罇戀物華。伯兄今年八十七。次姊八十一。次七十六。次七十四。吾季也。而年且七十一。同胞皆壽者。謂是也。</text>
<title>送日本正使僧安心東堂</title>,<text>流霞九醞幸同分。身上猶存雨露痕。歸意忽隨龍舳動。先聲應入馬洲聞。恩添渤海千重浪。喜作扶桑五色雲。只爲別離難再會。白頭惆悵倍思君。</text>
<title>又用別韻</title>,<text>連年留滯客東韓。竣得扶桑使事還。郵館夜深應見月。水程春晩尙餘寒。詩從怏意盈新篋。花爲恩光滿故山。長風更借雲帆便。萬里滄溟一瞥間。</text>
<title>詠翦翅孤雁</title>,<text>雲羅一掛作羈孤。厭伴群鷄得食呼。轉眄幾看天外月。却悲聲落小庭隅。</text>
<title>詠史</title>,<text>堯巍巍蕩蕩又煌煌。精一傳心冠百王。當世不曾知帝力。至今何以慕陶唐。舜深山鹿豕吾爲友。天下謳歌自不知。千古▒罇皆可酌。至今人詠阜民詩。禹唐虞禪代非天下。堯舜相傳只一心。與子與賢人豈間。更留功績到如今。湯夏日如焚四海瞋。天心應爲濟時人。當年征伐非吾事。千載盤銘是日新。泰伯淸似夷齊道中權。髮毛雖毀此心全。誰知一邑岐山下。終讓謳歌與後賢。文經緯爲文更緝煕。乾坤俯仰契包犧。六州王業三分二。應許微心泰伯知。武天命人心一日新。殷商無祿牝鷄晨。由來皇極元非已。却把彝倫訪舊臣。周公吐握求賢坐待朝。殷勤王業賦鴟鴞。洛陽禮樂斯爲盛。風雨年年海亦調。孔子天高地厚參開闔。玉振金聲貫始終。四海當年空轍跡。六經垂敎百王同。顏子終日心齋坐默然。幾年鑽仰見高堅。閑中三月皆天道。陋巷簞瓢獨也賢。曾子曾聞一貫卽心通。門弟三千獨得宗。十傳有書功用大。分明次第古今同。子思綿綿道學自家傳。拈出中庸啓後賢。妙手不爲天下用。九經寥落托陳編。孟子人欲橫流道不明。一身難屈萬鍾輕。直將仁義閑先聖。千里殷勤見魏罃。周子墜緖茫茫道已湮。千年知復有斯人。還將太極歸無極。揭示分明二五眞。程子學有源流道有宗。折衷同異幾彌縫。一團和氣春風裏。親炙何人贊德容。程子表出遺篇斷簡間。一回瞻仰一回鑽。歸來心事無人會。蔬食簞瓢樂孔顏。邵子天根月窟幾經過。親見包犧問泰和。直到浩然歸順日。數間安樂是吾窩。張子把燭探思理益明。古來無此訂頑銘。莫言氣質終難變。須看先生化得成。朱子沈潛仁義盡精微。文在斯人道不墮。摠把群言歸有極。家家今得見餘師。啓歷數元來只在天。莫言大禹不傳賢。當時若未能承繼。萬國謳歌屬那邊。太甲一念操存是聖功。三年仁義自桐宮。幾多今古人能始。輸與商王獨有終。高宗恭默凝思道已存。分明心契夢相牽。而今不是天無帝。無復人君念在賢。成王周召何嫌略異同。流言能使聖居東。王心一與金縢啓。緣是聰明不是風。康王周家王業久彌敦。丹雘構堂在子孫。黃髮尙知文武事。召公雖去畢公存。宣王中興功業看巍巍。吉甫文章召虎才。誰識宣王心獨苦。讀殘雲漢尙餘哀。稷八年同禹奏艱鮮。農始耕田賈貿遷。若論雍煕應有本。到今猶得作民天。工垂土階茅殿巧何施。下法爲矩上法規。有指不曾奇技用。莊生那得攦工垂。契民生日用是彝倫。己德明來便作人。五敎自同時雨化。十分能事在寬仁。皐陶明刑弼敎古皐陶。四海風行九德調。有象只因無用設。後人元不識倫要。桃應設難孟持法。不擬皐陶木強身。也放大君遵海後。却將天下屬何人。伯夷典禮無踰天地人。從來大事在精禋。想應揖讓都喩裏。三百三千摠是仁。夔揉得剛柔盡協中。長言終合被絲桐。神人和順元由我。莫道鏗鏘在鼓鍾。益山澤蓁蓁草木春。鳥聞鳴鳳獸遊麟。當時萬物皆吾與。雨血風毛亦不仁。伊尹出處經權儘自任。彝倫雖變帝應臨。爭知莘野耕雲日。還有君民經濟心。傅說箕星沈彩混塵埃。一畫肖形夢作媒。卓軌正應驚僻陋。大才要在調鹽梅。呂望淸渭東流白髮垂。一竿誰見釣璜時。悠悠湖海多漁父。不遇文王定不知。諸葛才高世晩草廬深。日暮聊成梁甫吟。兩表忠言終不泯。至今猶見老臣心。夷齊飄然委國皎無塵。獨把丹誠傲聖人。薇蕨本非延我壽。一生唯解爲彝倫。微子商未淪時祭已亡。忍將宗器見周王。亦知天廢終難復。地下何慙乃祖湯。箕子欲獻先王靖自持。鳴琴誰識我心悲。歌成故國漸漸麥。明盡東方種種夷。比干知與無知盡己心。愛君那解愛吾身。刳腸白日明誠切。宜竝箕微共得仁。許由 許由之行如是。而不在逸凡之列。定是莊周之寓言。喧耳風瓢亦亂眞。欲傳天下是何人。箕山有塚吾疑史。聖論何曾失逸民。沮溺海內山河戰伐塵。耦耕非故亂人倫。世間一被虛名誤。應悔平生値問津。四皓皓首商顏四老人。放歌長占紫芝春。山中亦厭秦家亂。一起何嫌作漢賓。秦以不早定大子亡兩生風塵草草立規模。陸賈詩書說得無。禮樂百年聊復爾。叔孫那解識眞儒。嚴光天下風塵渠可濟。更須煩我事省形。尋常已識劉文叔。甘作桐江一客星。初來本不求聞達。豈是徘徊欲有爲。雖負故人相助理。漢廷無復賈生疑。陶潛欲折吾腰老更慵。不如歸去撫孤松。當時司馬無眞種。誰識南陽有臥龍。陳搏大華山中闡道眞。眼看花鳥一般春。醉者墜驢但可咲。豈曾留意屬猪人。范蠡不遺一老詩人嘆。范蠡何心與種書。西施有面終難掩。湖海扁舟亦以居。莊周驚倒狂瀾筆不乾。寓言巵語自無端。淳風一去難回朴。寧把荒唐弄世間。荀卿勸學修身次第開。謂言不苟竟無裁。却將人性都歸惡。還僞天眞做善來。楊雄玄經奧妙法言奇。百世無疑要己知。在亂自同千仞鳳。保身終異哲人詩。韓愈經世文章句句新。一篇原道見精神。不因自有天資近。那得能言孟氏醇。漢高天人歸德若江河。一劍餘威四海加。縱有詩書安足事。霸心終止大風歌。項羽堂堂氣力竟何如。學劍無成恥學書。密擊詐坑皆戰罪。八年空爲漢驅除。蕭何紛紛經籍摠成塵。誰識椽潛解養民。秦鹿一驚狗亦逐。漢家功業獨爲人。曹參身瘡七十未爲功。最在遵河約束中。淸淨載歌天下相。莫將刀筆錯論公。張良當時六國無豪傑。五世韓臣有子房。吾志已酬秦楚了。劉邦看作漢家良。韓信英雄意氣負多多。漢業成來聽楚歌。知勇竟爲兒女困。一生操縱在蕭何。周勃能恢漢業在寬仁。先帝三章代暴秦。太尉當年非失問。六軍都是爲劉人。婁敬漢世何功賞奉春。却須公主要和親。終敎枉殺毛延壽。口舌由來解誤人。狄梁公岌岌房州事已殆。死生誰任濟時才。梁公自有回天力。身入虞淵取日來。皇英潙汭之間共守欽。南薰幾聽在床琴。蒼梧一去湘江綠。淚血斑斑尙染林。陳皇后長門如許隔蓬壺。深鎖花枝露泣珠。錯道相如工作賦。千金難進汲長孺。明妃當日朝廷少藎臣。六宮無數盡佳人。早知一婦能平虜。錯把丹靑枉畫眞。寧國公主常隨阿保不踰壼。遠嫁花門却渡河。聞說荊釵能有配。莫須生在帝王家。</text>
<title>風雨。過月溪峽。</title>,<text>截壁嵯岈十里橫。緣江一路細紆縈。平生粗識安危分。脚底風波未足驚。</text>
<title>癸酉夏。夢遊異境。庚辰春。出守三陟。行入旌善。江山所歷。惋若昔至。惕然異之。乃舊日夢華遊也。噫。人之去就。豈有數存焉。戲書一絶云。</title>,<text>淸江白石尙依然。遙拜靈君禮百神。再入鳳城人不識。孰分塵世夢非眞。</text>
<title>宿沃原驛</title>,<text>暇日鳴螺過海山。驛亭寥落水雲間。桃花欲謝春無賴。燕子初來客未還。身遠尙堪瞻北極。路迷空復憶長安。更憐杜宇啼明月。窓外誰栽竹萬竿。</text>
<title>書野人林亭</title>,<text>一村孤寂萬山前。白石淸川儘可憐。徙倚小亭堪畫處。斷橋人渡夕陽邊。沿水循山盡日行。偶尋樵徑躡仙扃。若敎夜絶催錢吏。白日蕭笙坐可聽。</text>
<title>卜居驪陽。以便省覲。仍憶兄妹而作。</title>,<text>驪陽卜築資身拙。水落歸田始願違。兩地含情兄妹隔。幾時回首鶺鴒飛。一琴修去絃難續。三秀抽來茁已肥。淸夢幾迷趨殿陛。白雲猶喜近庭闈。</text>
<title>書信憧禪師詩軸</title>,<text>憧師飛錫好仙遊。今在頭陁最上頭。玄鶴養雛嵒竇暝。白雲籠樹洞門幽。朝看旭日生滄海。夜聽神龍徙古湫。物外逍遙他自得。江湖誰似使君憂。</text>
<title>鳴沙路。海棠盛開。</title>,<text>金沙粲粲玉鏘鳴。碧海波明夕照橫。騎馬踏殘新步障。却疑身向石家行。</text>
<title>詠海鷗</title>,<text>盡日窺魚立渚邊。有時拳足傍嵒眠。海鷗自是機心在。驚見遊人莫近前。</text>
<title>次竹西樓韻</title>,<text>遠客來登王粲樓。美人西望隔三秋。誰吹玉笛梅花落。獨倚朱軒涕泗流。陵谷自隨時世變。煙波空鎖古今愁。悠悠未就歸田計。日暮支頤對白鷗。江山元未負名流。歷盡艱危更倚樓。今古詩篇多鱠炙。登臨物色少分留。黃花但泛忘憂物。靑眼時回不下鷗。歸夢豈知身已遠。邇來偏繞鳳凰洲。</text>
<title>書銅山驛亭</title>,<text>蓬島茫茫落日愁。白鷗飛盡海棠洲。如今始踏鳴沙路。四十年來舊夢遊。</text>
<title>崔同年鏡浦別墅。卽事。次昌邦韻。</title>,<text>沙村日暮扣柴扉。夕露微微欲濕衣。江路火明聞犬吠。小童來報主人歸。</text>
<title>與朴昌邦。別三載餘。吾守三陟。昌邦作都事。會于凌波臺上。縱觀東海。極歡而罷。未幾。邦之伯氏出刺江陵。邦以故。換佐忠淸幕。行數日有招。約觀通之叢石亭。追到銅山道。暍而還。簡寄以謝。</title>,<text>嶺外三年別。溟州此日逢。凌波雲復散。叢石夢相從。空負招尋約。應憐病暍翁。隣江新得伯。尙喜典刑同。</text>
<title>海上口占。別京洛故舊。</title>,<text>蒼崖叢裏海聲壯。白鳥飛邊天色明。千里斷魂相送處。暮雲零落傍孤城。</text>
<title>次堤川縣板上韻</title>,<text>客況秋將晩。艱危路未平。千山村店小。萬木縣齋淸。世遠難回朴。身疏敢慮氓。蕭蕭遲暮意。起視玉繩橫。</text>
<title>次昌平郡板上韻</title>,<text>官居渾似野人居。簾外寒山暮雨餘。衙醞只因調藥設。席塵曾未爲賓除。民稀自可弛禁火。俗朴何須用典書。最恨石田霜早殺。空梁星月照無魚。</text>
<title>峽中逢雨</title>,<text>雨自峽中暗。我從湖外來。一春都作客。萬事獨登臺。導騎行相失。前峯望或開。悠悠復何向。家在海東隈。</text>
<title>星摩途中。得家信。</title>,<text>殘年初得嗣。消息恐傳非。客路雲頭盡。歸心馬首飛。重逢無使至。一向見人稀。庶托吾家舊。高堂有舞衣。</text>
<title>春遊觀音窟。訪僧不遇。</title>,<text>攢石峯巒急。參雲樹木齋。春遊拂杖策。獨往問山棲。芳艸西江暮。桃花古寺迷。無因見老衲。心遠鳥空啼。</text>
<title>途中感物。效韋詩。</title>,<text>迢遞靑山重。縈回流水曲。雜花散餘芳。衆卉紛舊綠。年華徂行邁。素心良不易。已矣難重陳。相思瑩如玉。</text>
<title>晩望</title>,<text>峽盡滄江遠。沙平水驛開。炊煙花外沒。夕鳥日邊回。故國無消息。孤舟有酒杯。前山侵道峻。何處望蓬萊。</text>
<title>海濱。送崔山人歸。</title>,<text>日暮臨東海。滄茫別故人。遠違荒徼雪。歸趁故山春。物棄君無跡。名存我自塵。天南與塞北。零落摠傷神。</text>
<title>竹西樓八詠韻</title>,<text>竹藏古寺佛殿虛無竹解圍。江山良是舊僧非。自同華表千年鶴。石塔猶存始得歸。依山村舍山下孤煙認遠村。槿籬喬木帶柴門。使君不擾民無禁。舂火初明野外昏。隴頭饁婦隣鷄喔喔具晨餐。往餉春耕斷隴間。縱有荊釵相對敬。更無人載後車還。牛背牧童陽坡柳葉已如眉。日暮騎牛雨滿衣。勤苦父翁耕㠏崅。芒芒無乃助苗歸。嵒控淸潭衝波逆浪作回川。萬玉崚嶒蓋古然。初怪蒼龍來飮水。忽驚雲影鏡中遷。臥水木橋長蛇日暮過前灘。略勺搖搖影倒瀾。誰信濟川切在木。往來人作等閑看。臨流數魚秋水澄鮮色若空。小鱗翻玉大鱗紅。濠梁此日知魚樂。一理參差萬不同。隔墻呼僧欲喚居僧寺已空。短墻頹盡木蘭叢。浮圖獨立春岑寂。花雨依俙落晩風。</text>
<title>昌邦傳昌世寄詩二律。次韻簡答。</title>,<text>十年狂簡不知裁。叨入金鑾殿上陪。西省夢驚環佩斷。東關心折瘴雲來。唯將白酒酬生日。時對靑山撥死灰。京國故人霄漢裏。因風投與夜光枚。別君三載廢言詩。更入蠻鄕去禮儀。陁嶺晩峯靑簇簇。竹江秋石白差差。相逢令弟吟俱邇。遠寄棠華賦爾思。共佐明王頻報喜。獨尋煙圃攬芳芝。</text>
<title>次烏竹軒韻</title>,<text>竹軒主人。奕妙于秋。飮過于伶。全二人之樂於一身。而又能愛此君。視世之齪齪者遠矣。嘗有四韻詩。求和甚勤。戲書以還。噫。竹有香。而世俗莫識。老杜獨有風吹細細香之句。於六及之。主人其亦有得於茲乎。辦得江湖未死身。一軒烏竹萬夫隣。家徒此物貧爲寶。識止於君懶是珍。棋局穩隨淸影轉。酒罇和送細香新。韓公錯有昏冥論。同被蘇仙俗了人。</text>
<title>次崔同年韻</title>,<text>鴛鷺彫零不作雙。蕭騷秋雨夜連江。跡關斗米頭將白。辜負陶潛一北窓。</text>
<title>與槐守別六載。迂道相過。又値出差。但對養猶子。次板上韻。簡寄。</title>,<text>春山落日下亭亭。瘦馬孤鞭指古城。一郡荊榛寒食後。幾村籬落白煙生。空看玉樹吟佳句。但寄魚牋達遠情。六載別離還徑去。不應留話爲題名。</text>
<title>次金密陽韻</title>,<text>白頭塵世尙虛名。更佩銅章典一城。只有歸心催歲暮。稍無遺愛在蒼生。向來勳業猶須重。老去江湖未可輕。聞道故人今臥病。山陰雪月幾回明。聞向湖山結好緣。畫堂新落鼓淵淵。樓因峻址呑三島。門對滄溟送百川。鐵限擬成終老計。金章能挽欲休年。春來定賦登臨樂。座上誰題白雪篇。</text>
<title>西軒四時</title>,<text>春勝日登臨霽景鮮。江山明媚艶陽天。傍籬紅濕桃含雨。繞渚靑深柳帶煙。造化着功還有象。物生隨分自無偏。已將白苧裁春服。欲試東風更喟然。夏欄外黃鸝韻綠槐。使君多暇日徘徊。岸高始覺前灘減。山暝還疑暮雨來。佳處屢因新句會。煩襟時爲好風開。琅玕靑簟寒於水。遮莫扶桑火日煨。秋軒壓層崖最上頭。窓含平野迥添愁。山呈列岫擎天立。水合群川學海流。金鯽雨肥江鱠細。綿屛霜晩楚楓稠。荊州信美悲王粲。明月歸心且少留。冬山外孤村少往還。雪晴江路細漫漫。田間烏啄空林樂。樓上人憑短檻看。銀界遠連滄海闊。玉峯高拱暮天寒。前溪一夜層氷閣。閑却漁家舊釣竿。</text>
<title>詠古客館庭梅</title>,<text>古館蕭蕭客不來。風霜依舊一株梅。暗香疏影無人管。且爲東君寂寞開。風驚簾幕雪紛紛。頗怪墻苔改舊文。起視南枝春信滿。天涯流落幸逢君。</text>
<title>用前寄韻重謝</title>,<text>衰年潦倒旅懷強。風雪侵人路政長。杜老只煩三夜夢。柳州空費九回腸。一封玉札投茅屋。萬里銀鱗到異鄕。熟薦已知榮遠賜。遺羹無所忍先嘗。</text>
<title>次佔畢齋韻。書普願禪師詩軸。幷序</title>,<text>往年。遇師於臨瀛。今年。師又訪余於海上。袖持二物。軸一簡一。軸是佔畢齋遺韻。簡是吾同年石軒寄余也。且勸余相和。噫。佔畢。吾所欽也。石軒。吾所善也。師之來振我也。豈但跫音之喜而已也。與之坐古館。偶値庭梅初綻。相視而咲。書以爲別。昔日臨瀛初遇師。別來幾度費吟思。却尋海上冥鷗伴。暫與山中靑鶴辭。佔畢丈人曾與進。石軒從事更求隨。相逢問道今何在。咲指梅花最下枝。語曰。與其進也。易曰。隨有求得。五六使此。石軒。朴昌邦號也。今爲關東都事。道自瞿曇已早聞。至今麋鹿與同群。靑鞋踏遍沙河路。白首行穿嶺嶠雲。心若死灰元昧昧。事如春夢漫紛紛。他年擬結蓮花社。八萬峯前更訪君。</text>
<title>次映碧樓韻</title>,<text>平生多愛子長奇。客裏春回靑草池。五馬未成歸去日。一官非負聖明時。天邊老子倚樓處。月下何人橫篴吹。鑾殿書帷雲渺渺。十年曾比帝王師。</text>
<title>次桃源板上韻</title>,<text>桃花源裏昔經行。靑嶂崢嶸繚似城。苔滿石門無客到。日斜江口有舟橫。雲輧一跌三年謫。仙界重遊萬古情。却恐夜深笙鶴過。月明端坐小軒淸。</text>
<title>季女兒。隨舅氏于錦山。辛巳仲春二十有一日。以嫁期告慈闈。曉發眞珠任所。時維淸明。煙花暗野。夕渡白伏嶺。山雪沒脛。一日之內。朝看花落。夕涉堅氷。可嘆山峻而路險也。口占一律。示同行表姪。</title>,<text>苦憶南州古錦山。別來稚女學粧鬟。邊城曉啓花初落。嶺路雲迷雪尙殘。念汝三年忘險阻。思親一日已汍瀾。如今去住從恩愛。行趁桃夭且早還。</text>
<title>寒食道中</title>,<text>冥冥風雨禁煙時。花木千村日色遲。無數鷓鴣啼翠竹。客程春酒當金龜。</text>
<title>山路卽事</title>,<text>春騎瘦馬睡低垂。却聽泉聲攪客思。與爾無情還惜別。嵒花回首水邊枝。</text>
<title>槐山。謁先祖文忠公影。時宗子濂爲郡守</title>,<text>憶在東湖賦別離。六年如夢隔長思。遠隨夕照投山郭。欲上朝香拭涕洟。一國愁容眉斂翠。兩朝勳業鬢成絲。應陪淸廟年年享。曾定訏謨百代垂。</text>
<title>淸川。過兄及妹村莊。</title>,<text>迢迢萱室海東陬。季弟如今欲白頭。日暮鶺鴒飛更急。紫荊花下重淹留。有妹三年貧賤離。天涯相對夢如疑。明朝嶺外雲重阻。不向慈闈說苦思。</text>
<title>淸川途中。逢堂姪舊翰林 潛 蒼頭。簡寄。</title>,<text>憶君何處可逢君。路入淸川空白雲。見說及春行入洛。爲傳消息客中聞。</text>
<title>題逆旅壁</title>,<text>光陰衮衮春山改。身世茫茫宦路行。呂枕小眠無一夢。只應心已厭浮名。</text>
<title>醮季女。夜宿珍山村舍。</title>,<text>客臥是誰家。夢驚天一涯。隣鷄鳴不已。山雨夜如何。暗水喧溪石。輕香濕野花。人生婚嫁畢。有酒且宜賖。</text>
<title>別席。走酬金密陽韻。</title>,<text>海上相逢地。淸和夏景宜。靑山同擧酒。白首敢傷時。零落神交遠。蹉跎末路奇。今朝又分手。回首一成悲。</text>
<title>晝直薇垣。偶吟。</title>,<text>力疾憑烏几。微涼院宇空。丁寧鸎喚友。霡霂雨隨風。只合成高臥。慙無補聖功。獨搔衰謝鬢。愁對海棠紅。</text>
<title>泛東湖</title>,<text>一舸秋風裏。長江晩景時。纖鱗盤上味。急雨望中奇。坐得悠然趣。行吟象外詩。高工豈知此。回棹說歸期。</text>
<title>雨中。適鑷白髮。友生寄詩來。仍次其韻。</title>,<text>忘時未果衆驚猜。行世都迷處不材。泣璧久悲知己遠。續絃今得好懷開。鑷殘白髮靑菱在。落盡黃梅細雨來。明日杖藜看野外。共君提酒籍蒿萊。</text>
<title>在讀書堂。聞李季雅，孫道源入直玉堂。簡寄。</title>,<text>寥落書堂早閉門。滿床黃卷一燈昏。礙墻雨葉秋先墮。落砌風泉夜更喧。三接寵光非我分。百年心事向誰論。閑中得句須相寄。爲報金鑾李與孫。</text>
<title>月夜。問伯圭家梅花開未。</title>,<text>童稚情親各老衰。憶君其奈月明時。城西二月春寒重。開到梅花第幾枝。</text>
<title>乞竹杖</title>,<text>有人傳說王孫宅。新斬階邊竹萬竿。乞與一莖扶老病。西風吟倚看雲山。</text>
<title>送李大立佐寧邊幕</title>,<text>聞道中原亂。胡兵夜襲遼。西關新構釁。北虜欲生驕。誰畫安邊策。君爲臥幕僚。平生翰墨手。草檄雪山遙。草檄雪山遙。夜中驚斗刀。雲深鐵騎陣。月苦犬羊巢。但使胡塵靜。寧要戰級高。天涯慰寥落。早報甲兵韜。</text>
<title>有公孫。以賤生不見錄。落爲編氓。力文字自樹。袖田莊所得詩蒿。以示余。因次其末韻。書其後。</title>,<text>龍鍾於世貴公孫。厭見風塵手覆飜。袖裏一編江海句。起人歸意落田園。</text>
<title>次松齋對雪韻</title>,<text>寒雲凝日暮。落屑自天明。欲作漫山去。還能着樹輕。怳添吾髮白。如助爾詩淸。獨立山陰靜。空留憶戴情。</text>
<title>送崔介之 世節北道評事二律 幷序</title>,<text>敍云。僕與崔介之。素不相識。聞其名。而願爲之交則久矣。今年秋。同備員撰集。始與介之相識。介之爲秋圍同擧。僕又叨從其後。已恨相知之晩也。未幾。北鄙有警。書記難其人。朝廷以介之爲選。噫。於朝廷安邊之策得矣。於介之之行。未爲甚得意也。詩可不作。以寓予別懷。文章藻鑑同分局。人物權衡共作司。晩歲相知還似舊。關山此別可無悲。葡萄醉後應橫槊。雪月明時定賦詩。千里故人南國老。莫敎空恨報書遲。今日朝廷方北顧。賢人一屈衆人驚。平生翰墨頭將白。此去風沙眼不明。老子尙堪期後會。山戎應已懾先聲。殷勤許國孤忠在。談咲安邊事業成。</text>
<title>送雲卿佐黃海幕</title>,<text>通籍聯班分已叨。幾回銀燭對揮毫。暫成幕佐垂鵬翼。要使邊氓識鳳毛。落日獨臨西海闊。淸宵遙望北辰高。吟囊領得江山句。莫惜斜封寄我曹。</text>
<title>送李宰相次野赴京奏請</title>,<text>秋氣凄凄短景催。別懷那得易爲裁。卽看國有非常事。誰道人無出衆才。金闕夜光多按劍。玉河明月定傳杯。知公此去應頭白。未雪先羞未擬回。</text>
<title>送韓恕卿赴京奏請</title>,<text>沈痛先王未雪瑕。須君專對富才華。精誠自可回天地。日月眞成照邇遐。能使民彝還得正。豈容皇史久傳訛。燕山過盡重陽節。故國無人就菊花。</text>
<title>書堂偶吟</title>,<text>官閑不與趁朝衙。恩許書堂管物華。高閣晩涼生枕簟。小池微雨淨荷花。十年多病身餘幾。此日悲秋意有加。襟抱欲開君不到。黃昏徙倚數棲鴉。</text>
<title>殘菊</title>,<text>寒花秋後不禁霜。步屧東籬謾嗅香。靑眼好收盈掬翠。白頭愁對亞枝黃。靈均旣放雖憔悴。元鎭餘生尙倔強。覽物憮然驚歲晩。更懷風雨近重陽。</text>
<title>九月十日。東湖夜吟。</title>,<text>黃花已負重陽日。白首來看江月明。誰識靑城舊洞主。玉笙猶記昔年聲。</text>
<title>榴花</title>,<text>名園岑寂葉交加。獨有安榴五月花。時過每嫌春事少。開遲還喜賞心多。紅雲嬌惹明苔砌。醉臉輕盈映碧紗。看取風霜朱實熟。莫敎顚倒委泥沙。</text>
<title>成都懷古</title>,<text>繁華昔日名都會。錦水花山鼓吹喧。訪舊不堪悲少帝。逢人猶自說公孫。千年戰伐遺金簇。萬古崢嶸有劍門。酒肆琴臺今寂寞。風流還憶病文園。</text>
<title>送韓節度赴忠淸水營</title>,<text>鑾署銀臺出入榮。久將衰朽忝同名。絲綸制誥曾看草。罇俎臨邊此送行。戰艦可輸滄海粟。鋤耰要事棘茨耕。軍門夜寂嚴更永。部伍還能讀孝經。</text>
<title>書堂。飮松葉酒。</title>,<text>却老扶衰非俗物。水晶杯到不辭頻。濃香賸借千年葉。臘味仍含萬古春。肘後舊方傳祕術。罇前奇事屬詩人。從今問字無須過。自倒華筵偃蹇身。</text>
<title>賓鴻</title>,<text>葦荷枯折滿江鄕。旅雁歸飛有底忙。天外叫群霜月苦。嶠南傳信道途長。冥冥自要防繒繳。急急非關爲稻粱。雲水洞庭無限好。只應來往避炎涼。</text>
<title>華表鶴</title>,<text>千載仙遊舊令威。俗緣猶在謾思歸。吟詩自覺今身幻。閱世還驚故國非。白日已拚雲作路。黃塵難化雪爲衣。眼前父老纍纍塚。未信悲心久更微。</text>
<title>次鄭雲卿韻</title>,<text>風色蕭蕭薄暮寒。閉門危坐整塵冠。年侵疾病衰容改。臘近園林舊雪殘。顧我淸狂眞自累。唯君厚意未應闌。兒童喜報花牋至。只是從前作慣看。海內才名少似君。九天雲翮看繽翻。胸蟠萬古詩堪誦。目擊當年道已存。酬唱亦觀交際重。涓埃期報聖恩敦。他時大廈要樑棟。杞梓應生匠石園。</text>
<title>送柳圭復節度北道</title>,<text>北門鎖鑰須方虎。今日朝廷拔擢新。征節遠衝天嶺雪。威名先懾虜中人。十載馬卿長臥病。三年關月送將軍。終南烽火平安信。日夕相思擬見君。</text>
<title>送金國卿觀察湖南</title>,<text>人道誰知貴作男。士生唯願代逢三。昭融契合風雲盛。天地恩深雨露涵。離別匆匆平世義。情懷款款故人談。周公召伯元無種。麟趾關雎是二南。公曾觀察嶺南，湖南。乃今之二南也。</text>
<title>次諸先生韻。送宋公 欽 尹全州。</title>,<text>平世功名衆所推。挹芬叨入蕙蘭帷。曾參舊學唯三省。伯起新聲是四知。盤錯正應須利器。經綸聊復試治絲。完山從古雄都會。赤子如今戀母慈。</text>
<title>哭申龍岡景源 涵</title>,<text>居常悒悒淚潛潸。親舊彫零數載間。漸老不知人世好。送君尤覺死離難。生平薄祿才爲祟。身後多男善足觀。四十九年無復化。哭殘何地是安山。年四十九葬安山</text>
<title>送副提學趙公 元紀 赴聖節</title>,<text>淸秋白日行裝淡。赤紱金章駟馬驕。王事有程須趁節。別懷無限爲停軺。黃河久擬千年應。紫極行看萬國朝。堪恨病夫徒局小。傍人唯聽說燕遼。籍甚聲名趙學士。素風淸白荷殊恩。却因專對觀周樂。肯向明時毀晉垣。天入浿江秋思杳。路經遼海暮雲繁。鑾坡末屬靑城老。揖送那能贈以言。</text>
<title>挽權水原</title>,<text>曾於開府挹淸芬。醉裏風標始識君。只恨數年中外別。不言今日死生分。忍敎鶴髮收兒女。空使龍頭載誌文。兩地謳吟遺愛在。鵬程回首但靑雲。</text>
<title>謝申仲容公 瀚 寄燕山段帽炷香花牋三物</title>,<text>辛苦萬回依舊面。殷勤三物寄燕山。烏紗巾角猶堪折。白首塵埃未足彈。紙樣正同雲錦幅。香材還似鷓鴣斑。三薰岸帽淸晨坐。欲寫花牋謝亦難。</text>
<title>題畫馬屛八絶</title>,<text>殊相窮來變化蟺。崢嶸瘦骨聳三山。人間哺乳看成牝。曾道驪黃辨亦難。六尺靑騾得意肥。自從生長識胡兒。牽來莫獻唐天子。恐踏峨嵋棧道危。西方勍氣毓成奇。雪色拳毛照夜姿。正可得名天下白。只應難受世間羈。鞭箠多見馬之傷。飮齕惟應性所良。是物亦能思脫馽。有身何用絆名韁。紛紛相馬盡王良。縱有千金無九方。誰覷天機摸得此。人間眞見牡而黃。胡兒湔刷異凡群。馬色成龍潑黑雲。金轡絡頭空受縶。擭蹄如怨漢明君。地上痒磨八尺驄。橫行千里足驍騰。黃金不必增高價。端合歸從鐵面丞。當年渥水孕房精。筆下奇姿世共驚。龍性不宜成地用。挐雲還欲上雲征。挐一作薾</text>
<title>奉送李同年季雅公 漕 觀察嶺南</title>,<text>人間此別寧須恨。流落深知更黯然。白首重看相遇日。靑春還憶竝遊年。金章豈合吾從後。玉署曾推子在前。枯草明光今復起。却瞻鵬翼海雲邊。擾擾浮生悲尙寐。漫漫長夜問何其。人心未見誠如此。天意猶妨欲有爲。寧使聖朝憂大祲。不堪民事苦流離。此行定採南中俗。須記棠陰蔽芾詩。未死重來兩白頭。豈知墮履竟還收。別情肯向杯中盡。詩興兼須嶺外求。矗石有時成獨詠。海雲何處付冥搜。此翁尙有風流意。鏡鑷年來定未休。</text>
<title>在驪江村莊。夢熊兒。感而作。</title>,<text>高堂白髮屬吾思。子孝那如父母慈。屈指離家今幾日。夜來先夢小熊兒。</text>
<title>送韓子純 淑 觀察江原道</title>,<text>童稚情親四十年。古人詩得我心先。尋常懷舊頭猶白。離別多時意自憐。末契已非朝暮淺。名途知保始終全。甘棠一茇應留愛。家世惟公孝性偏。</text>
<title>驪村雜詠</title>,<text>心休成大拙。夢怕涉驚濤。買地因耕秫。開園爲種桃。窓臨民水迥。門對鴨山高。悟得逍遙意。浮名摠是勞。</text>
<title>送崔公觀察湖南道</title>,<text>當年零落臥滄洲。幾度聞君出衆流。膽破奸權營怪事。心蘇賢俊贊嘉猷。吹噓起廢曾多力。摩撫醫瘡任獨憂。此去佇看南國化。相思應到歲星周。湖南淸絶曾傳詠。行過篔簹橘柚來。到處聚觀金玉節。平時要試琢磨才。新聲劃發隨風遠。舊弊曾蒙轉手開。想見政淸遊刃地。閑情應復賦官梅。</text>
<title>送趙甥季任 士秀 再赴燕都</title>,<text>天保吾門世有勞。黑頭君已到南曹。凌寒作別驚霜雪。切骨分飛戀羽毛。河伯再觀東海大。文星增彩北辰高。舊傳淸德人爭識。役殺皇朝史氏毫。</text>
<title>送李監司季雅兼尹咸興府。舅氏林公爲咸山半刺。時予作贅。館于二室。只今四十年來。一衙零落殆盡。送公之歸。感念存沒。追記惘然之意云。</title>,<text>追憶咸山思欲煎。不因離別已潸然。百川江上千株柳。七寶池中萬朶蓮。景物只應渾似舊。浮生那得摠如前。誰知白首天官宰。曾是衙門最少年。</text>
<title>秋官契會圖</title>,<text>分明象典儘昭垂。刑到無刑自有期。王敎佇看歸極日。民情難致協中時。持平不數張廷尉。直道何妨柳士師。珍重諸郞相助理。却圖蘭契要吾詩。</text>
<title>謝仁卿寄竹簟</title>,<text>截得琅玕織水紋。湘江何日割秋雲。綠陰黃鳥炎風裏。恰試恩情更謝君。</text>
<title>七月二十日。與驪興金使君。泛舟于興原赤壁下。兼示關東伯黃公 孝獻。</title>,<text>京國十年舊。江船此日逢。水深驪馬窟。雲隔鳳鳴峯。每惜追遊少。寧知禮法慵。因君問東伯。爲謝記衰翁。黃州赤壁蘇仙後。天下知名擅勝遊。只恨玆遊無二賦。江山誰識此爲優。</text>
<title>次安注書挺然黃花韻 珽</title>,<text>家在南山菊幾叢。北窓誰使老英雄。應憐晩節同心臭。着得詩中無限功。消息悠悠歲累遷。忽聞佳會菊花前。從知幽事傳芳久。只見淸詩興亦顚。二十年來始寄聲。豈曾看得種蘭榮。名園岑寂風霜晩。獨對疏花抱遠情。惆悵江湖未死身。更遮西日踏紅塵。東籬眞逸南山老。白首相逢愧古人。策策秋風動樹枝。故山何處鎖柴扉。白頭羞殺罇前菊。却咲黃金帶十圍。</text>
<title>次韻賦圭庵。兼賦吾廬。</title>,<text>城南地僻類吾居。亦識朱門生事疏。愛酒只宜頻問月。耽山何用更焚魚。歸朝幾度聞新政。入室唯應撿舊書。彼此欲論同氣味。小軒淸夜座須虛。</text>
<title>追憶前遊。寄問淸神主人。</title>,<text>福星溪畔客爭候。金氏樓中夜繼遊。當日笙歌人復散。只今雲雨事無留。靑山却似橫遮眼。白髮還能颯滿頭。爲問淸神安穩未。邇來消息月三鉤。</text>
<title>送江原李都事</title>,<text>人世情親二十年。白頭離別意茫然。看花相憶應回首。曾直西曹雨露邊。江山如待玉人來。三月將闌花始開。却憶鳴沙滄海路。夢中猶踏野棠廻。</text>
<title>題薇垣契會圖</title>,<text>蠶頭未與同脩契。鳳席曾叨七作僚。猶想紫薇回白首。喜看皁鶚上靑霄。應遵古事供疏紙。須盡忠言答聖朝。更擬題名身亦老。却慙廡劌已成雕。</text>
<title>夏部。與昌邦公同賞池蓮。</title>,<text>雲樹中分二十年。白頭相對兩依然。芙蓉自與人同調。爲送淸香到坐邊。</text>
<title>月窓彈琴</title>,<text>香撥朱絃手自提。數聲淸怨月凄凄。巫山神雨叢鈴散。湘水靈風寶馬嘶。吟罷獨憐平去楚。歌殘空笑甯窺齊。欲和猗蘭調不得。碧天寥落曉星低。</text>
<title>詠老驥</title>,<text>曾從少隊過西陲。霧鬣霜蹄絶世姿。銅櫪未看肥作病。玉閑那得臥思帷。空聞市上收金骨。無復人中相牝驪。更欲驍騰身已老。夜牕風雨齕枯箕。</text>
<title>題安亭</title>,<text>村號老人那不軾。里名貧士愛玆來。南陽耆舊龐公最。西漢文章楊子才。亭宇已空雲物改。酒旗何處杏花開。樵兒未解風流遠。猶唱蛇山別曲廻。蛇山別曲。安亭居士所撰也。稷人至今猶歌之。</text>
<title>三月三日。招尹，李兩君。同與踏靑。</title>,<text>秋佳春勝古今來。九九三三節序催。芳草似裙隨地綠。杏花如雪繞村開。多因遣興臨池水。却爲吟詩上石臺。欲償風光還有酒。等閑誰與踏靑回。</text>
<title>送錦山郡守之任。舅氏林公曾爲此郡。嘗因省覲。往來者再。郡有寺曰智藏。寺之山。乃七代祖栗亭尹氏族葬。故里有三狀元碑。因君之行。感念舊遊。且托松梓。俾無翦伐云。</title>,<text>山鎭名區錦作堆。只應傒我使君來。舊遊零落人誰在。此去登臨菊正開。七世墓荒空有棘。三魁碑古但餘苔。欲憑別語深相托。却愧仍雲是不才。右用錦之客館板上韻</text>
<title>病裏。山齋卽事。投寄終南季任。兼示眉叟兩令公。求和。</title>,<text>自是嬰衰疾。還如謝世紛。夢涼荷瀉露。衣潤石生雲。作吏眞兼隱。棲山不負君。淸芬誰可共。持此欲相分。</text>
<title>六堂鄕飮詩次韻</title>,<text>怡養堂忙時神馬坐猶馳。歸後庭柯看亦怡。江上有臺眞可庇。世間無地不成欹。貧能寡欲纔糊口。樂在安心少皺眉。却咲養眞山澤士。吸風餐月着功奇。娛老堂塵間蹩躠儘成虞。物外逍遙足自娛。有道可能眞喪我。相忘何用嘆猶吾。滿床書卷唯師友。入眼湖山是畫圖。娛老有堂仍序齒。幾回鄕飮倒甁盂。浩然亭高亭獨坐思翛然。仰面惟應不愧天。萬物向來看一馬。百年何處覓三蟺。神遊已熟淸塵鑿。逸興方酣棹玉船。醉裏拍欄歌浩浩。江山隨分亦前緣。觀瀾臺觀瀾臺下水漫漫。有本須知必有湍。風力細時羅縠蹙。浪花高處玉螭蟠。分明靜影臺沈碧。寂歷涼聲夜送寒。濯足濯纓皆自取。滄浪歌罷整巾冠。貯月堂將身如在月中央。庭樹飄香桂葉蒼。玉杵未賖凡已幻。銀橋何翅骨生涼。容光不必藏蟾兔。逃世非關學柳詳。夜久便成天上坐。廣寒飛入此高堂。嘆逝臺江流衮衮勢洄洄。嘆逝人今安在哉。道體元來長不息。年華一去竟誰回。及時行樂非無地。取比爲仁更有臺。今古如斯知未往。夢驚中夜一聲雷。</text>
<title>送堂姪元亮 潛 之任泰仁。二首。留所畫墨竹八幅。及之。</title>,<text>追惟玉署曾同直。銀燭高花看夜摧。白晝幾年憐賦鵩。靑雲今日欲噓灰。韓湘素有三山志。蔣琬元非百里才。暫試牛刀鷄亦可。武城要得古澹臺。萬事紛紛劇似雲。此身於世轉無根。百年聚散常如此。六載仳離未足云。衝雨征鞍何日定。先花回雁幾時聞。傳神有箇蕭蕭竹。相對軒屛擬見君。</text>
<title>春陰</title>,<text>濛濛漠漠又依微。欲雨將晴更作霏。氣應池臺滋碧蘇。潤生簾幙裛春衣。老知臂膝年年痛。愁覺花枝日日稀。九十風光空暗度。一罇相屬莫相違。</text>
<title>次嶺南樓韻</title>,<text>分明霞鶩水呑天。安得登臨落我前。官路春花開句裏。龍山秋色到罇邊。淸淮未賞籠沙月。黃鶴難尋入石煙。羈宦却悲韓愈記。勝遊空負子安筵。</text>
<title>仲秋翫月</title>,<text>卜居東洛城。地勝景俱淸。白首中秋望。靑山萬古情。人傳今夜好。月向此間明。浣溪兼吏隱。何得獨專名。</text>
<title>獨直內曹。聞夜雨。</title>,<text>江湖當日亦憂君。白首無眠夜向分。華省寂寥疏雨過。隔窓桐葉最先聞。</text>
<title>杜城令所畫白黑二鶻</title>,<text>奇姿颯爽異凡村。誰奪天機筆下胎。雪色羽毛寧掣去。錦文絛鏇肯呼來。風生朔野神應王。霜落寒空眼自開。堂上摶飛元不合。樑間燕雀莫深猜。胡山迢遞冷雲迷。曾托危巢羽翮齊。杜子解稱來自北。禰生寧賦挺於西。應慙莫黑林鴉識。故啄深紅錦鏇啼。誰道幻形公子手。異姿非復鬪回鷄。</text>
<title>夜臥。料理田園事。偶吟。</title>,<text>自笑心多事。翻令夜少眠。耕雲須有犢。釣水可無船。富貴應爲累。江山亦不蠲。歸從赤松子。超世學長年。</text>
<title>臘月望夜雨雪</title>,<text>常好看圓月。頻嫌有密雲。淸光何處照。暗響夜來聞。玉兔寒慵杵。靑娥獨斂欣。中天應皎皎。下界謾紛紛。</text>
<title>嘉靖癸卯夏。余方在病中。勉副朴侯勤請。爲作嶺南樓重修記。且次前韻。書之于卷。以示吾甥趙參知 士秀 公。慽然曰。姪昔年。因使事。得覽茲樓。先祖嘗從事嶺南時。亦和是韻。鑱諸板上。手跡尙宛然云。余夙遭凶悶。生年四歲。乃失所恃。未省先公典刑爲何如。春秋雨露。永慕無窮。卽聞趙甥之語。不覺嘆吒悲涕。復次其韻。追記卷末。以寓終天罔極之意。嗚呼痛哉。</title>,<text>髫稚年來解怨天。不曾知有過庭前。眠雲立月乾坤內。濡雨霑霜艸木邊。聞說碧紗餘筆跡。欲將丹荔事香煙。眼穿南斗空回首。金碧新樓謾錦筵。</text>
<title>中原朴使君 祥 遣問。且喩以流下草堂村。以詩謝之。</title>,<text>異鄕愁疾應無業。客路飄搖歲月闌。已怪鵲鳴驚野夢。忽看書問到林關。春山伐木思人遠。雪水乘桴下峽難。未就一巢鳩計拙。幾時容膝更怡顏。</text>
<title>趙參知季任公。投示詩卷。乃與雲卿令公。往復酬唱也。次其元韻三律。其一示季任。其一示雲卿。其一自詠。兼示二公。</title>,<text>浮世難看一日閑。白頭今復抗塵顏。自憐方朔全沈陸。誰識陶潛本在山。燕石隕星寧足數。隋珠抵鵲未應慳。哦詩憶爾寬愁思。靑艸池塘夢往還。右示季任身衰面皺覺神疲。文苑追隨憶舊時。江上琴高空有網。寺中鴨脚已無枝。元龍豪氣今消盡。子長文章老益奇。只賴吾甥還可畏。令人開卷慰相思。東江琴高，北寺鴨脚。乃書堂古事。右示雲卿。峯高木古且嵒回。門閉常稀爲客開。書室琴棋多病廢。土階花竹足煙堆。幸憐老馬長途用。只覺餘生白髮催。怊悵江淹今退筆。淸詩誰敵二公才。以病不赴燕都。使老馬長途之事。右自詠。兼示二公。</text>
<title>聖居山萬日庵</title>,<text>聖居迢遞列雲屛。誰創仙扃逼斗星。洞口早春氷雪白。海門斜日水煙靑。金龍歲久飛高棟。石佛天成坐鍊形。深處結茅吾欲老。德璋那得勒山庭。</text>
<title>權君 容 爲昭格署令。愼君 希說 鄭君 明善 二人爲參奉。三人者。皆擧甲午司馬。爲同年也。同年而同官。又結同心之契。是三同也。會于三淸洞。地名又三。三人又會于此。豈非天數存於其間也。嘉靖癸丑三三日。書此絶於軸。適及三年而還。亦恐無非數也。</title>,<text>三淸勝跡尋前契。依舊靑山入畫間。座上酒仙今已散。杏花空折祭星壇。</text>
<title>春寒</title>,<text>漠漠雲沈日。調刀遞樹顚。雪飛將近地。風逆忽昇天。病怯春寒重。愁添臘酒煎。顏紅儻可借。髮白柰蕭然。</text>
<title>奉送圭庵 宋麟壽 觀察湖南</title>,<text>欲托神交久未堪。白頭猶幸賦圭庵。虛懷幾度成相咲。莫逆由來在不談。知己別筵春草草。落花行路雨毿毿。操刀直割從茲試。定把湖南作二南。</text>
<title>踏靑于屋山。家僮折揷山花數朶。戲示座上。</title>,<text>兒童強解留春住。折揷山花最可憐。世上榮枯皆類此。爲君聊作暫嬋娟。</text>
<title>聞鄭郞衡。自京挐舟來訪。阻雨。宿月溪，龍門等處。</title>,<text>離別悠悠又一年。今朝消息忽眞傳。龍門暮雨迷行騎。月峽春花滿繫船。宿處幾同江上鳥。夜來先得夢中聯。想應泊近驪嵒下。鸛野民川眼欲穿。</text>
<title>奉謝留守朴壯元昌邦惠雉</title>,<text>庭空門閉客來稀。剝啄聲聞日午時。駱洞故人多臥病。松京留後寄相思。映氷形狀山梁物。滿筯膏薌澤裏肥。口腹亦知珍重意。白頭還戀野虞期。</text>
<title>食新麥有感</title>,<text>羹作官羊食太倉。向來名利入膏肓。街塵上鬢能欺白。隴麥先秋已報黃。終見爛頭成至味。更催炊黍試新嘗。令人悵憶元亨洞。餠餌風前十里香。</text>
<title>奉謝盧處士惠細竹簾</title>,<text>今朝忽有山中使。前月遙從發慶莊。編箔有人藏聖世。拜書無路薦貞良。雉陽自揀娟娟竹。簾額猶含細細香。從此企齋添一興。駱峯嵐翠捲秋光。</text>
<title>送林鵬令公赴燕京</title>,<text>流落相逢晩。仳離又値秋。燕雲行入眼。禁月幾回頭。未共黃花酒。空留白髮愁。皇朝新禮樂。送子擬觀周。</text>
<title>任君有和。復用其韻。</title>,<text>勝日尋幽取次來。不嫌游躅踏蒼苔。百年未事丹砂訣。靑鶴峯前夢獨廻。</text>
<title>次安城板上韻</title>,<text>當年潦倒過春城。仗節重來意未平。沽得濁醪知有主。杏花村戶不分明。</text>
<title>人日卽事。次板上諸公韻。</title>,<text>山圍古縣當層城。嶺帶氷泥作遠程。文簿困人還入夜。夢酣簷雨已春聲。</text>
<title>全庵主人。盧姓。檝其名。嘗試於世。觀其可行之兆。知其兆之終不能行。卷而歸之。卜得幽貞之吉。結庵而居之。自號曰全。請余詩若文。以志其事曰。全之義非一。有全其性者。有全其身者。全其性者。身亦無不全。全其身者。或不能全其性。吾於全性之說。何敢。然亦或庶幾焉爾。予曰。盧生乎。子眞所謂警余者乎。夫欲全其性者。出者難而處者易。出者博。收功難。處者約。用力易。吾出子處。其於全性也。吾難而子易。子旣得其易。而今反求其語於難。可乎。然姑以博說其約。子其志之。</title>,<text>出處窮通摠在天。錯將軒冕較林泉。山中事業無堯舜。卷裏工夫有聖賢。役役豈曾知義命。冥冥非故慕枯偏。一庵光景陶茲樂。忘食忘憂只自全。全得天眞分自甘。慶莊佳處結茅庵。嵒泉送靜心唯獨。山月窺幽影與三。聊復暫成春服詠。偶然時帶濁醪酣。居常處順從容意。長對顏回夢裏談。</text>
<title>題報恩縣衙草亭</title>,<text>山縣煙霞古。茅亭公事微。鳥鳴春晝靜。鈴斷吏人稀。鏡作蓮池面。苔成石砌衣。百年難會地。坐久却忘歸。</text>
<title>奉送趙甥季任觀察海西道</title>,<text>靑冥玉節頒黃海。白日金章映黑頭。離別不堪頻把手。經營其奈要分憂。陶成豐歲方能敎。惠此勞民尙可休。開盡芙蓉堂上坐。有時吟罷海西流。南溟北極將西塞。平世騑騑盡瘁身。氷在露壺寧比潔。玉磨山石却生眞。行敷至化龍光動。寫出淸詩海色新。每別瓊枝人自老。幾回思夢草生春。</text>
<title>中原兩朴使君。枉問草堂。卽席以謝。</title>,<text>小逕蒙茸長草萊。席門曾未爲賓開。稚子出看鷄犬亂。老妻驚報使君來。</text>
<title>朴使君於別席。爲吟老杜爲嗔王錄事。不寄草堂貲之句。用以爲韻。謝之。</title>,<text>元亮歸來千載餘。有誰眞解北窓味。而今懶性白頭臥。漸似楊朱多自爲。未退已悲爲物役。旣閑今得養吾眞。眼看左右圖書在。一任妻孥朝暮嗔。曾霑雨露潤枯楊。淸夢尋常到玉堂。敢有江湖憂世意。已無毫髮報明王。爲農爲圃且爲漁。舊業如今存不得。白頭經幄談王霸。靑簡終慙太史錄。自喜簞瓢學孔子。不妨畎畝樂莘摯。張生病後憂衣食。未信心中無一事。曾上蓬萊頂上遊。白頭湖海夢悠悠。西風此日吹孤興。琪樹瓊花似舊不。詩如古調軒轅律。文似大羹玄酒味。見說陶編新入梓。莫忘重寫遠相寄。州方印陶詩。曾許相寄故云。元亨樂土使君寬。自恨歸來苦不早。村西已卜楊雄宅。白首太玄猶未草。田家秋事少登場。紅稻微收酒熟香。栗欲過拳棗纂纂。竹輿何日到茅堂。思人空復賦緇衣。且誦岡頭別後詩。二十八珠藏篋笥。傳家應作萬金貲。</text>
<title>病不赴衡之約。簡謝。</title>,<text>聞說川原翠幙排。侯如雲白鼓如雷。村西老病秋憭慄。關得柴門午不開。</text>
<title>企齋八詠</title>,<text>東池春水芳草萋萋夢裏靑。雪消春水滿池生。微瀾不起淸如許。須信吾心一樣平。栗亭明月亭中雙栗報西風。白首靑琴一病翁。歌到華山三疊曲。夜深明月影童童。南畝農歌均均平野南東畝。揷盡春秧雨細時。絲管不曾歌此曲。山前山後聽橫伊。露石釣魚隣翁有約趁淸晨。石露爲磯蘇自春。蛭渡蝦行渾不管。錦鱗無數上鉤頻。坪里煙花織得天機造物工。滿空春氣暖初濃。望中村店依山際。花帶晴煙一萬重。民川遠帆東注長川遠欲回。兩山相對一門開。小窓納盡江南興。又見孤帆帶雨來。鴨山秋色烏飛鴨起紫煙凝。蒼壁無梯暗古藤。一夜淸霜和雁過。滿簾寒色落層層。鸛野晴雪黃雲回雪晩紛紛。原隰高低摠不分。孤棹擬穿銀海去。玉峯群處拜靈君。</text>
<title>保恩宰三從兄斐卿。來訪元亨村墅。夜對書示。卽申潤輔</title>,<text>萍水重逢亦有時。夜闌秉燭不勝悲。傾心各盡杯中酒。對面還吟夢裏詩。花硯可能謀後會。空林終擬訪前期。春風一杖猶堪策。見說名山是俗離。花硯。地名。空林。寺名。俗離。山名。</text>
<title>又書竹川上人詩軸</title>,<text>桐花未落鳳曾鳴。鳳去桐枯尙有名。千載客來僧獨老。寒山古寺不勝情。</text>
<title>哭李四宰次野 卽耔</title>,<text>臣罪宜無赦。君恩答柰何。風霜畝蕙老。日月隙駒過。名豈人俱沒。貞應死不磨。平生趙元鎭。歸亦作山河。</text>
<title>山鳥來啼小桃枝。寄詠。</title>,<text>春雲薄薄雨凄凄。宿醉初醒意自迷。山鳥亦憐花欲發。瞥然來坐嫩枝啼。</text>
<title>南陽途中</title>,<text>田園十載居常日。雪後柴門暖未開。白首更兼棠杜役。霜風煙月夜深廻。</text>
<title>詠虹 歲在丁酉。有感而作。</title>,<text>熒煌當晩日。倏忽倚秋空。托氣陰陽際。成形霧雨中。徒能資旱勢。未足補天功。赫赫瞻光焰。何人敢指東。</text>
<title>題古畫四短韻</title>,<text>琴將琴靜相對。人古琴亦古。千年曲未調。借問所擬鼓。應藏寂寥聲。而寓寂寥心。體用兩不立。成虧何處尋。棋仙子好棋着。是豈多機事。自以靜中人。愛茲塵外味。旣無黑白交。焉看成敗時。翻疑對賞處。動過千年遲。書世旣不喜古。古書存者稀。誰歟此間人。相對閱精微。願依造化迹。透此造化機。悟到書中意。資以希夷歸。畫畫者眞之跡。畫裏更安寫。畫以若寫畫。還成變則化。孰是畫之眞。孰是畫之假。難將夢中夢。分此畫裏畫。</text>
<title>哀尹生 沖</title>,<text>生篤信好學。嘗遭母憂。啜粥三年。環墓域。樹之松。後多枯死。戒守者勿伐。皆復生。人以爲誠所感。觀其志。若大有爲。卒早亡。哀而爲賦是篇。十年流落在窮鄕。問字初逢玉雪郞。顏氏不唯能好學。孝連曾是善居喪。常看慥慥憐方進。豈料嗟嗟惜則亡。福善禍淫何處定。白頭搔盡意茫茫。</text>
<title>僑寓中。聞燕語。有感。</title>,<text>咄咄浮生添白髮。年年僑寓負靑春。樑燕定知非舊主。傍簷飛舞喚何人。</text>
<title>獨釣天民川上。洪，沈兩齋官。寄英廟祭果。戲謝。</title>,<text>淸川宜號葛天民。白首垂綸是舊臣。見說一竿恩亦在。御珍還及釣魚人。</text>
<title>秋夜獨坐</title>,<text>華髮飄衰鬢。羸形寄短床。客愁秋悄悄。山氣夜蒼蒼。光細星爭月。寒多露欲霜。長思沮與溺。還怪果於忘。</text>
<title>紛紛</title>,<text>紛紛擾擾百年間。人事無窮歲月闌。醫得此身閑是藥。天民川上對靑山。</text>
<title>僑寓卽事</title>,<text>支板爲床苫代屛。終朝捫膝坐三經。白頭詩禮無心看。猶向兒童說過庭。</text>
<title>夏日。孤山僑寓中。</title>,<text>坐覺茅簷晝景移。百年身事入支頤。少曾好學終無術。老欲明農亟失時。一枕正宜供晩節。孤山聊復助新詩。猶須司馬消長夏。息慮歐陽亦我師。</text>
<title>驟雨。戲記所見。</title>,<text>雲容慘黑忽飛揚。雨氣濛騰作混茫。天地晦於唐五季。風霆驅似越三行。紛披草木初酣戰。零亂峯巒更豎槍。變怪旋消俱不見。碧空開處掛斜陽。</text>
<title>有五臺山月井寺僧信句。來乞詩。書與一絶。兼謝雙峯保上人。曾寄五味子一封。</title>,<text>臺山月寺吾曾過。盈耳雲林聽暮鍾。五味嘗來今老皺。憑師歸報舊雙峯。</text>
<title>迎賓館五律 幷序</title>,<text>臣負國厚恩。退居驪地。恒思愆過。雖文墨。未敢以自娛。十有一年于玆。一日。今牧使韓公叔昌來。謂臣曰。往在戊子年冬。我主上殿下親臨茲地。有盛事。合於王道者五。一曰謁先陵。二曰擧鄕賓。三曰賜民租。四曰黜仙號。五曰重賓禮。王者所臨。有玆盛事。而至今且六載。喑無歌詩。使美意鬱湮而不揚。豈非守臣之大闕。邦人之深恥。公曾作侍從。獨最久。今居州地。親覩盛美。烏得無言。前判書金公安國。亦在茲上。某旣屬以記。公宜作歌詩。以補其闕而泄其恥。不亦可乎。臣伏而思之。其言實大有理。身雖廢退。然常切仲淹江湖處遠之憂。霑茲德澤。亦在耋艾歌頌蹈舞之列。則無以爲辭。謹撰近體七言律五詩。以列其事。非敢有所贊揚。但備觀民風者採焉。欣瞻玉輦駐驪陽。來爲先王未敢忘。霜露幾年思怵惕。賢親今日見羹墻。香升登豆靈光答。孝錫烝黎福祚長。共說鬱蔥松柏路。祥雲五色更飛揚。右謁先陵文運方亨世已淸。臨軒試士示恩榮。爭將變化成龍虎。豈有沈淪寓釣耕。東國只收三豎子。西都唯得一張生。何如聖代求賢急。鄕里賓興摠俊英。右擧鄕賓王敎從來惟食重。聖恩先得及斯民。需雲解雨皆神化。鑿井耕田盡帝仁。盍徹豈知君自足。減租曾見粟相因。同涵至渥思無死。白首謳謠是舊臣。右賜民租服食金丹異敎成。人間信有可長生。心惟精一方能擇。道不偏頗始得明。漢帝自行祠竈怪。唐樓誰黜望仙名。王言昭示昏開牖。尙鑑前聾戒後盲。右黜仙號柔遠交隣禮意隆。百年王路此間通。往來賓旅迎將地。表裏山河觀閣雄。漢典有光添穆穆。齊盟還大更渢渢。流傳萬世黃金額。輝映扶桑日本東。右重賓禮</text>
<title>次韻 梨湖公。元有四韻。寓灣公。演爲八韻。元亨野人。再演爲十六韻。</title>,<text>獨擅南中勝。浮廬淸洛頭。山長曾入句。水遠更消愁。共說歸來好。眞看取次休。十年湖海別。難得一觴酬。浮廬詩。有山長水遠之句。寓灣。又號浮廬。自寓灣歸浮廬。故有此作。吏部同趨日。鳴珂紫陌頭。丹心曾爲主。白髮只緣愁。書札三回問。逢迎一半休。猶聞歸棹近。春酒擬相酬。家在雲山麓。門臨流水頭。心安難有夢。地遠似無愁。詩酒閑應數。招尋老自休。平生疏懶性。一飯未曾酬。自愧曾傷足。人嘲不出頭。半成無酒恨。全爲落花愁。身外名何用。生前事可休。詩情猶未盡。多向相公酬。</text>
<title>兒子掇蟬。令放之。戲示。</title>,<text>曾憐微物稟惟淸。免敎兒曹害爾生。拍拍欲飛應有感。夕陽何處抱枝鳴。</text>
<title>兒子次其韻。再和。</title>,<text>徒知吸露慕虛淸。多以無心喪有生。爾口三緘猶不戒。少兒那解恕能鳴。</text>
<title>秋夜偶吟</title>,<text>離思令人白盡頭。陰蛩那復夜鳴秋。月明更想牛和女。昨日懽忻已作愁。</text>
<title>詠蛛網</title>,<text>稟賦吾憐汝。謀生豈不仁。抽絲機自熟。結網妙如神。蠆毒宜遭害。蟬淸未必嗔。掛花原爾罪。猶解罩靑春。</text>
<title>廣津船上。望見三角山。有感。</title>,<text>孤舟一出廣陵津。十五年來未死身。我自有情如識面。靑山能記舊時人。</text>
<title>東湖舟中。用前韻。以復書堂主人。</title>,<text>東湖秋水渺無津。白首舟中遠遠身。一過舊遊恩賜地。瀧人還迓白衣人。</text>
<title>企齋書事</title>,<text>百頃陂池明似鏡。菖蒲新茁綠抽簪。春心却被春花惱。夢到江南自不禁。歸思無端夢自迷。先生今老小村西。杏花繞屋繁如雪。春雨霏霏山鳥啼。行坐從心祗自宜。年來事事摠無爲。湖山亦入尋常見。莫怪閑人懶作詩。</text>
<title>僦居雪城村舍。尹君衡之。簡寄三龜。戲謝之。</title>,<text>牢落柴衡且僦居。先生苜蓿不須餘。騈頭忽見三江使。滿腹還藏尺素書。羹鼎未和先動指。客盤誰嘆久無魚。放生竟破禪家戒。欲驗朝來夢踏蔬。</text>
<title>還到東湖。復次津字韻。留別親舊。</title>,<text>昔日東湖慣問津。白頭今作耦耕身。獨向龍門山下泊。只應明月照愁人。山長草遠水迷津。自顧罇前獨去身。日暮移舟相送處。煙波愁殺白頭人。</text>
<title>別親舊。夜泊楮子島。詠事。</title>,<text>江湖浪迹已多年。纔到紅塵意惘然。却怪酒醒淸入骨。不知身臥月明船。</text>
<title>泊馬灘下渚。初昏月色䑃朧。入夜雨作。</title>,<text>灘聲嗚咽月䑃朧。欲繫歸舟失舊楓。江上謾誇今夜好。客中還値雨濛濛。</text>
<title>夜分後。雨霽。月色如晝。舟泊長灘荻花灣。</title>,<text>孤舟一泊荻花灣。兩道澄江四面山。人世豈無今夜月。百年難向此中看。</text>
<title>蘇子赤壁。前遊七月旣望。後遊十月之望。殆未若長灘仲秋望也。又作一絶云。</title>,<text>蘆荻花明滿眼秋。一江中作兩江流。想應申子長灘月。勝似蘇仙赤壁舟。</text>
<title>花前卽事</title>,<text>病裏耽花坐屢移。開窓不覺困支頤。眼前胡蝶飛揚去。昨夢吾身果是誰。</text>
<title>送尹判官赴穩城鎭</title>,<text>去歲仲專西塞守。今年季鎭北門兵。渠家已信多名將。昭代方知重俊英。靑海要持新虎節。白頭安用老書生。想應射殺霜鵰處。鳴角徐回月下營。</text>
<title>挽申尙牧 潛</title>,<text>故國遺喬木。曾多嶽降申。君才繼父祖。時望待經綸。一跌差然屈。三超倏欲伸。還悲天不憖。豈獨爲商民。能書繼先祖。善畫是誰師。才調無雙美。文章又一奇。更看知遇日。未盡報恩時。萬古成丘隴。天心竟莫知。</text>
<title>奉酬李使君希文餽肉以詩</title>,<text>館宇湖山儘可誇。詩情應得近來加。僧歸神勒初成句。簾捲淸心已放衙。習氏池深空夢草。杜陵亭遠肯尋花。慇懃春信隨華藻。先到荒村獨樹家。拚得淸歡每自誇。茅簷春雪正交加。臥聞粥鼎違傳饌。坐擁烘爐想趁衙。汀柳岸梅吟有料。壁缸床卷眼成花。山妻又怪羊蔬夢。官餽頻霑野老家。</text>
<title>阻雨。信宿神勒寺。</title>,<text>好雨留人故不晴。隔窓終日聽江聲。斑鳩又報春消息。山杏花邊款款鳴。</text>
<title>在長湍村家作</title>,<text>行止元無定。淹留秪自塵。支離一春雨。漂泊百年身。隴草煙光秀。山花曉色新。韶華不貸客。鬢髮故催人。</text>
<title>趙出士秀登第。放榜日。寄喜。</title>,<text>紫禁傳呼曉漏催。曾從仙侶上蓬萊。龍庭肅肅鵷班立。玉燭煌煌寶座開。臚唱幾聲雲裏下。天葩五色御前來。自頭追憶渾如夢。還喜吾家出亦才。幾一作數</text>
<title>見薔薇盛開。有作。</title>,<text>心惜春歸醉不忘。夢探消息覺悲傷。東君也作中央帝。移入薔薇箇箇黃。</text>
<title>關西大同道。在赴京要衝。有命擇臺諫侍從臣。充察訪。俾令禁抑濫輸。名雖察訪。實兼御史之任。金君應是選而行。求別語甚勤。爲賦長律。贈之。</title>,<text>暫撤金鑾舊鳳毛。北山那復賦賢勞。方看雲翼開羊角。却怪官銜似馬曹。關路淸風猶鐵面。驛亭春色是仙桃。別來思夢歸應數。還掌絲綸玉署高。</text>
<title>夢回</title>,<text>醉夢初回事事慵。隔簾桃樹影重重。狂風未解憐花雨。吹送空階一膝紅。</text>
<title>三月十三夜月。聞杜鵑。有感而作。</title>,<text>人間望帝千年後。劍外迷方萬國西。明月梨花芳樹塢。靑山茅屋老夫棲。不如歸去聲中怨。何用飛來夜半啼。催得白頭添種種。更禁春草又萋萋。</text>
<title>石泉寺。寄盧，尹兩生。</title>,<text>紛紛交契盡知音。畢竟何人可斷金。遙想論文方丈靜。白頭猶起少年心。</text>
<title>聞鸎有感</title>,<text>黃鳥初聞處。淸陰獨臥時。飛來翻柳岸。啼去戀花枝。急喚方殘夢。如催未就詩。叮嚀求友意。曾謂爾無知。</text>
<title>宿神勒寺。夜雨。花盡開。</title>,<text>初來却恨尋春早。未見花開只見僧。一夜東風吹雨過。川原驚怪曉霞蒸。</text>
<title>三月初七日。卽事書懷。</title>,<text>三月正當初七日。三春二十又餘三。桃無消息杏初萼。燕未歸來鸎尙喑。好雨發生芳意重。新詩驅使醉眠酣。欲同狂簡如曾點。二十三春日日探。</text>
<title>七夕。詠女牛。</title>,<text>無窮會合豈愁思。不比浮生有別離。天上定成朝暮遇。人間看作一年期。</text>
<title>宿淸心樓。次鄭文忠公韻。</title>,<text>前灘流月落秋江。夢裏寒聲滿夜窓。柔櫓暗聞漁艇過。圓沙驚起宿鷗雙。</text>
<title>七月。餘熱尙盛。而一雨涼生。庭樹似添蕭瑟。天機固然耶。感而聽之者異耶。爲賦一絶。</title>,<text>滄浪絲髮等閑生。容易天機不暫停。一雨晩來涼氣動。庭柯如欲報秋聲。</text>
<title>中秋夜。聞雨。追想去年長灘月色。感而作。</title>,<text>三合從來月酒詩。中秋全勝古今稀。簷端此夜蕭蕭響。江上前年靄靄輝。去住有時人事異。陰晴無計賞心違。天公却閉分明眼。不欲人間照是非。</text>
<title>和邵子感事吟</title>,<text>觀時觀物刃皆虛。南郭如今已喪吾。曾學歸來陶靖節。正如安樂邵堯夫。鳳遙繒繳非無見。麟獲春秋豈有辜。要識古今難解處。陰陽百點合圖書。合圖書百點。陰陽各五十。朱子已前。無合圖書而言者。</text>
<title>癸巳三三日。寄茅洞朴瑞山。兼示虛谷李君，坪村尹君。</title>,<text>去年三月初三日。燕已歸巢花已開。人事天時多異態。別情春思重相催。前村後谷應無恙。舊約同遊抵不來。茅洞風流還可繼。善山雖去瑞山回。</text>
<title>九月初三日夕卽事 時家婦以寧親在京</title>,<text>坐怪雲黃天色改。忽看疏雨過江間。長虹垂飮驪龍水。落照斜銜鳴鳳山。蒼壁有霜楓葉麗。白頭無酒菊花斑。蕭騷獨客吟邊意。送子歸寧又閉關。</text>
<title>重九日。申君彥容。寄獐鹽。簡謝。聞到中原。將來訪予。有事徑還云。故以恨佳辰及之。</title>,<text>在難方知骨肉親。孰紆書札問沈淪。申君遠寄山中吏。葛子今成洞裏人。白酒肯同論舊意。黃花還復恨佳辰。割鮮未是爲災怪。杜老盤中更不貧。</text>
<title>次鄭郞衡秋夜雨韻</title>,<text>搖落山川風雨秋。客窓孤燭夜悠悠。有情應使乾坤老。無計能禁歲月流。舊業定從雙鬢改。寒鄕空爲十年留。如君才調身還健。莫把新詩更說愁。</text>
<title>一杯酒。送盧生還家。</title>,<text>驪江中割鳳鳴山。家住相望路亦艱。薄酒一杯君且盡。短童羸馬北風寒。</text>
<title>江上群山</title>,<text>江上群山看未厭。寒雲捲盡露嵸巃。分明朝暮十年面。定問高低知幾峯。</text>
<title>畫竹八絶</title>,<text>鏗金鳴玉不凡材。磅礴何人解奪胎。已識有聲元自靜。怳聞風嘯枕邊來。右風竹描得脩篁只數條。分明雨葉瀉瓊瑤。如何添箇蕭蕭意。正爲騷人送寂寥。右雨竹玄陰凜冽月依微。誰寫篔簹得意時。葉葉玉霙凝不動。白頭還似我低垂。右雪竹苔錦爛斑露粉侵。梢雲氣象已蕭森。年年只見初爭地。竟到何時長作林。右稚竹曾憐直幹入靑雲。折作笙簫尙有根。待汝兒孫春復長。一竿猶可遇周文。右折竹紛紛紅綠各榮春。未見疏枝雨露新。不啻首陽標格在。只應枯槁似靈均。右病竹初生恨不高千尺。苦節難看日又新。賴有琢磨風韻在。年年猶占四時春。右苦竹何人二子騈頭立。伯是爲夷叔是齊。相對凜然謀不食。淸風如在首山西。右立竹</text>
<title>次聚勝亭韻 幷序</title>,<text>嘉靖之乙未仲冬有日。延昌宰曺君。示予一書。嘗營一亭于邑居之傍。盛稱其地之勝槩。而借村於常所往來者。以成其美云。曺君爲政且三年餘。刃及於游觀。將以宣滯導和。而煩不及民。嗚呼。其知爲政之術乎。亭且成。命之以聚勝。而令人詠其事。得二絶句。兼以示余求和。余知曺使君久。菟裘且隣於茲邑。聞政化甚熟。雖未得登望。目領其勝槩。亦樂爲之賦云。亭在大野頭。而兼有山溪之勝。故取於潛野翁亭之意。而以及於山翁溪翁。極之於滁州之醉翁亭。華構墳岡往事空。向來興廢與雲同。野翁還似滁州守。兼把山溪作醉翁。檜老松長蔭小亭。勝區如待主人成。山圍水繞供仁智。安得登臨咲武城。</text>
<title>端陽節。偶吟。</title>,<text>都人羅綺爭相耀。舊國年年習俗傳。門外女郞喧笑語。綠槐搖影送秋千。</text>
<title>春日。臥病書事。</title>,<text>壯志初無計四方。漸憐衰病在殊鄕。歡情正與咿嚶去。白髮還隨展轉長。十日杏花三日臥。一番寒雨二番霜。扶藜強起看春事。只有山桃映短墻。</text>
<title>病起。對屋上着霜杏花。戲書。</title>,<text>屋上紅芳滿樹新。誰敎靑女妬東隣。巫雲昨夜難成雨。西子今朝巧作嚬。枝上更憐粘敗蕊。簾前無意散餘春。應知造物還多戲。不分繁華對病身。</text>
<title>舊有水落之夢。將買田園于是洞。寄示兄及妹。</title>,<text>兄爲東里妹西隣。好買山田奉老親。千載却嫌沮與溺。十年曾不負君臣。十年塵土謫仙人。暫作金鑾侍從臣。水落洞中尋舊約。只應春雨長芝菌。</text>
<title>詠麰</title>,<text>前年大雪盈三尺。此日來麰滿一區。翠浪舞時疑有雨。黃雲屯處覺先秋。天心衮衮元無息。人事生生自不休。舂相夜砧歌亦好。曉蒸何日見浮浮。</text>
<title>谿上。逢故舊小酌。次其韻。</title>,<text>日下藏遙岫。谿長進晩風。不愁村路黑。還怕酒罇空。見後情如舊。離時恨幾濃。相逢猶是幸。人事本悤悤。</text>
<title>哭驪興敎授金同年</title>,<text>同榜聯名後。爲僚一字行。升沈中世事。湖海故人情。白首吾編戶。微官子作黌。還將餞君酒。那忍奠丹旌。宦至名都會。還終冷廣文。人生皆在夢。客死最憐君。蘭玉仍遺慶。交朋但哭雲。一帆歸旅櫬。江漢水沄沄。</text>
<title>寄題淸神堂</title>,<text>淸風郡裏曾經過。寒碧樓中憶暫遊。欲說湖山難極口。未忘煙景尙盈眸。已知勝地因人著。更有新堂爲卜幽。遙想退公收爽氣。此心常在又何求。</text>
<title>奉送李復古 彥迪 爲覲親乞作南伯</title>,<text>蓬萊玉節下靑天。嶺表文星夜色鮮。唐帝不唯分命重。梁公緣是望雲偏。宮袍光映黃花路。萱草榮生白髮年。共約升堂吾不逮。闕門分手欲潸然。</text>
<title>駱峯夜景</title>,<text>嵒松凝翠月含光。山閣虛明夜氣涼。忽喜靜中生意動。西風吹送敗荷香。</text>
<title>金沙八詠</title>,<text>北澗濯纓人境俱佳世慮冥。一溪橫繞玉鏘鳴。臨流認取淸爲證。更有何塵可濯纓。高峯宿嵐遙開活畫翠雲屛。近覺涳濛未見形。山客睡餘朝日上。捲簾時露數峯靑。蓮池明月孤亭蔭柳逕苔封。嗒坐忘歸意正濃。霽月照時池水漾。紅蕖疑作玉芙蓉。南溪垂釣澄碧溪灣玉一圍。主人垂釣柳邊磯。閑中試看魚貪餌。誰識逍遙是靜機。龜潭浴詠無人看取安和分。春服成來點也知。浴罷詠歸遺意在。風流猶是魯南沂。東湖帆檣園林佳處翦霜茅。門對東湖斷客敲。未厭亂帆和雨過。忽看斜日照檣梢。竹塢淸風殷勤一塢斸蒼苔。幾箇篔簹手自栽。玉節已成風韻遞。滿襟如慰故人來。弓巖晩望下控淸流上入雲。一巖孤絶景西曛。人間快意無多地。默倚天邊數雁群。</text>
<title>次韻書事</title>,<text>種得黃桑長作苞。午簷晴日樹陰交。駉篇詩誦中三語。蠱卦占逢上九爻。綠蟻只須浮酒盞。白頭端可掩荊茅。靜觀物理還堪咲。樑燕經營亦爲巢。</text>
<title>喜朴君光佐登第</title>,<text>近聞國學收髦士。拔得千群第一人。須識病夫應不寐。春光多少在東隣。</text>
<title>送尹正之赴朔州鎭</title>,<text>南驪西渭三年隔。慰酒離筵半日逢。重鎭正須思舊將。香閨那解計增封。烏號寶鞬弓如月。血汗金羈馬似龍。平世不要歌出塞。只令遺庶事春農。</text>
<title>己丑年大旱。冬十月初二日雨。五日始霽。紀事。</title>,<text>今年夏旱如雲漢。冬雨連朝更作霖。瘴霧欲收山半露。寒流初出岸全沈。平原未穫多癉稼。比屋無煙少漑鬵。頭白始知農圃苦。孔門羞殺老須心。</text>
<title>簡謝李豐基仲豫寄鷹</title>,<text>少年投分期相挽。末路論交只可傷。三榜文辭同考試。一冬燈火異存亡。陶歸栗里今衰甚。汲臥淮陽尙倔強。珍重舊情看遠物。割鮮供病付諸郞。</text>
<title>送趙出士秀以書狀官赴京都</title>,<text>尋常別亦使魂消。何況天涯去路遙。塵榻任吾供老病。吟鞭輸汝指燕遼。靈均寓意徒能遠。子長耽奇未是要。須到皇朝觀禮樂。只今猶有舜蕭韶。</text>
<title>竹山途中</title>,<text>羸馬愁前道。寒天且倦遊。川長山白足。石古佛靑頭。戰伐餘頹壘。風煙獨弊裘。田園歸亦得。百歲此宜休。</text>
<title>題俱慶堂畫鍾</title>,<text>至寶元非琢。貞姿在不磷。畫成三世慶。陶得一家春。大酌祈周斗。高歌賀舜民。升堂如醉酒。猶足竝爲仁。</text>
<title>驪江舟中。贈姜主簿子始。卽終壽</title>,<text>聞君乘舸自忠州。策我蹇驢及渡頭。三夜夢頻曾見札。百年心在此同舟。休論塵裏陞沈事。且作罇前漫浪遊。更約後期何處是。暮江回首水悠悠。</text>
<title>挽同年金參判 正國</title>,<text>同時同榜契心情。進亦彙征退亦貞。自保丹衷天與正。相期白首道須明。君恩未報身先老。世事難堪病已嬰。地下重逢如有日。論文晤語更能幷。</text>
<title>送李僉知陳慰中朝</title>,<text>傳道皇朝太廟災。震驚猶及海東隈。天心譴告雖仁愛。帝詔摧傷已過哀。端遇聖明寧有此。遠陳欽慰豈無才。吾儕別恨那容說。辜負今年泛菊杯。欲送將行是別知。若爲秋氣此時悲。楓明北紀胡山秀。霜落東遼鶴表危。何處擧鞭吟浩渺。幾時回首憶仳離。皇朝慰罷應看樂。專對寧慙舊誦詩。</text>
<title>屋山中有麞。呼招鄕隣。撤秋耕。共逐之。網旣陳。竟爲他虞所得。衆欲中分之。虞托以公家之用。卽全而歸之。虛谷老人賦其事。求和。戲次之。</title>,<text>山中有吏出非辰。疏網初從一面陳。疾足豈云終與漢。耕傭誰識始謀秦。存亡兩失悲千世。眞夢中分咲一身。目裏泰山今復見。朶頤規肉是何人。</text>
<title>思蓴。寄李虛谷。且謝前惠。二首。</title>,<text>頗憶鳴魚洞。蓴生正滿塘。靑錢拳葉小。銀縷亂絲長。客久重爲客。嘗新再得嘗。憑茲牽酒興。持以助詩狂。蓴擅江鄕興。池深李氏園。滑宜紅稻飯。香合淥醽罇。鱸膾元同美。羊羶性不存。滿甁和水貯。重待款柴門。</text>
<title>偶到鳴鳳山桐花寺。有僧名祖義者。求詩。自云眞珠人。我曾宰是府。不能於此人無情。書一絶以遺。</title>,<text>今來鳴鳳山中宿。曾是眞珠舊使君。迎咲有僧如識我。昔年云住杏花村。</text>
<title>送子壻遊松都</title>,<text>春花落盡綠陰初。天氣淸和物意舒。學史不須治簡蠹。尋師要試放池魚。花潭洞裏留徐榻。松岳山中訪聖居。他日歸來應有得。作詩祈汝副躊躇。</text>
<title>立春前一日。偶書。</title>,<text>晴窓朝旭影徘徊。土堗深消榾柮灰。日月故應催客老。江山如已識春回。眠來只慣抛書卷。病後猶思把酒杯。依舊東風明日好。杖藜能復訪寒梅。</text>
<title>立春夜書事</title>,<text>東風入夜報春還。寂歷餘聲在樹間。搔罷白頭仍獨坐。滿庭霜月不禁寒。</text>
<title>有懷淸川兄妹。兼示諸姪輩。上元日作。</title>,<text>留滯江南歲月多。白頭無意到東華。煙雲漢樹丘原隔。燈火村觴骨肉賖。佳節淚滋書紙榜。春風心折賦荊花。相期久負査査鵲。妹嘆兄愁季自嗟。獨顧妻孥強自寬。別離空復見春還。風前落羽終難集。鏡裏衰容秪可觀。日日稻粱鴻雁病。年年霜露鶺鴒寒。而今却悔謀生誤。辜負閑田水落間。昔年。擬買水落洞閑田。依兄而居。竟未就。</text>
<title>和趙齋官見贈</title>,<text>悟得歸來便是仙。簞空蔬食坐無氈。還抛舊學三千卷。只愛閑身十五年。霜菊有花時又至。白頭於酒妙能傳。憐君更欲論齊物。爲起灰心寫此篇。門前小逕馬曾諳。閑裏何妨作劇談。秋月邇來明似鏡。舊醅今復綠於藍。詩如李白應無敵。懶甚稽康自不堪。須得合幷還作五。肯令怊悵但成三。何物微官當考槃。爲親寧爲祿須干。君方作吏來齋舍。我得携家入小山。重與言詩那可廢。相逢握手未宜還。百年意氣無新舊。難把悠悠出處看。</text>
<title>書懷。示鄭郞衡。</title>,<text>泣血餘身此獨來。鏡中衰鬢不禁催。蘋蘩舊宅人誰薦。禾黍荒田手自開。玉露幾凋封墓樹。白雲空繞望鄕臺。老兄寡妹無消息。一夕愁腸費九回。</text>
<title>元亨，虛谷，坪里三村。舊有三三九九之會。丙申九月初六日。預作申會之約。至八日。乃聞妹壻奉羅牧纘夫之逝。九日。悄坐悼懷。感念存沒。有作。</title>,<text>衰年強欲酬佳節。小甕先須與婦謀。白首更難開口咲。黃花還作滿襟愁。三村樂事墜茫杳。九日風光屬謬悠。重憶故山兄弟會。茱萸今復揷誰頭。</text>
<title>寄稷山宰閔君</title>,<text>當時作客里人家。縣宰朱轓幾度過。欲罄交歡供一笑。醉呼叉髻更徵歌。招尋相對縣西陵。白日玲瓏看納氷。被酒夜歸渾似夢。小村時點績麻燈。蛇山高頂放鷹回。風雪眞成造物猜。煙竈燎衣茅舍坐。只今猶記共傳杯。</text>
<title>霖雨不止。奉贈驪興金使君。</title>,<text>安穩驪興太守賢。別來衰鬢日蕭然。停雲靄靄迷千嶂。霖雨淫淫阻一川。矮戶蛛絲成小網。短籬匏蔓上空拳。村夫不出非無事。看到南華第二篇。</text>
<title>相思原春望</title>,<text>民水浟浟遠繞縈。美人何處日西傾。相思原上王孫草。極目萋萋春又生。</text>
<title>立春日寓詠</title>,<text>虛簷雪盡溜初殘。草木姸光暗已還。白髮豈曾饒客鬢。春光元不負柴關。誰家新賜金銀勝。此日空看苜蓿盤。綵筆舊題三殿帖。百年唯有寸心丹。</text>
<title>自適</title>,<text>虛簷殘滴雨纖纖。枕簟輕寒曉覺添。花落後庭春睡美。呢喃巢燕要開簾。</text>
<title>盧處士 檝 慶莊十詠</title>,<text>雉岳湧月瑞暈初分岳。寒光忽射空。半窺驚魍魎。全露破鴻濛。爽透林泉外。淸銜草屋東。慇懃來入戶。還照覓詩中。鳳岳橫煙鳴鳳何年事。寒煙盡日封。風來時掩腹。雨過欲藏容。卷作橫斜練。分成遠近峯。莫令空隱豹。終擬或從龍。柳渚鳧眠江水靑於染。楊花白似氈。鳧情元與稱。物性正堪憐。暖浴盤渦戲。閑依錦翼眠。無因驚自在。夢入石潭煙。蓮塘魚樂旣有濂溪愛。還存正叔仁。微風翻玉朶。細雨躍銀鱗。忘豈江湖大。知應子我親。悟到從容意。莊生亦可人。石潭撑舟亂石沿涯立。長潭到底淸。野航時獨載。山月照孤撑。留眼詩還就。仍罇酒更盈。醉眠篷下夢。鶴與問飛鳴。臺嵒垂釣平如呂尙石。高似子陵臺。綸擧淸風細。魚游碧藻開。鉤空元有待。星動豈無媒。最愛玄眞處。蓑衣雨亦來。原頭牧笛微茫春雨細。迢遞綠蕪平。知有騎牛樂。聞傳弄笛聲。隨風斷復續。送日亮還淸。欲和無心曲。同携荷蕢行。江口漁火山斷蒼煙合。江空暮色來。榜歌何處向。漁火望中排。亂點星同粲。孤光燐似開。明朝墟落外。將擬買魚回。斗峯花木默想誰雕刻。深知造化工。雲峯千古標。花木百年叢。染得啼鵑血。粧成刺繡紅。猶須朱粉裏。着此老蒼公。錦壁楓林錦石聯成壁。霜風染作林。白增騷客鬢。丹益楚臣心。晩色秋相近。寒聲雨更深。春花徒自媚。那得競光陰。</text>
<title>東伯尹公和前韻。兼有墨，雉，魚三惠。簡答。</title>,<text>窮年誰問此孤居。一月重開長者書。兼有好詩隨點漆。更看珍惠及嘉魚。逢人欲說空藏善。對客唯誇再踏蔬。磨頂幾時遺愛盡。揮毫長役病相如。</text>
<title>寄春官正郞鄭浩浩 卽彥浩</title>,<text>玉署久聞長侍讀。春官多暇近彈棋。宣尼有畏吾衰甚。頗憶當年角丱時。爲邀秋月上崟嶔。獨把瑤琴坐夜深。莫莫已多忘世意。硜硜難化戀君心。黃驪江上元亨里。三載飄搖始定居。惆悵別離人自老。西風聊寄一封書。</text>
<title>訪兄姊于西原。荊江公寄唐牋一幅外。題一絶。以求鄙語。欲爲面目云。書以還之。</title>,<text>金鑾門裏追隨後。一阻音容二十年。甲乙計吾今老矣。鬢鬚知子亦皤然。翎原却訪唐華樹。剡水難乘雪月舡。只有空牋留恨句。更堪回首着歸鞭。</text>
<title>寄舊翰林元亮三律。前一律。兼悼亡長興士潔。後一律。爲求墨竹。翰林。卽堂姪潛。長興。卽再從兄承藻。</title>,<text>自哭長興賢府主。謫中消息定何如。生離死隔悲無柰。祚薄門衰罪有餘。驪水我今專一壑。海雲渠已作孤居。前春書問今春報。雁斷魚沈到此疏。元亮平生愛此君。城中無土種孤根。常持筆墨麤模樣。未慣風霜細挹芬。眞得七年看苦節。何妨一日運風斤。憐渠更有燕山紙。爲掃湘江十幅雲。</text>
<title>上再從兄吏曹參判申公希仁 卽公濟</title>,<text>園林當日聚心親。四座衣冠盡姓申。惆悵此情那可憶。眼中今有已亡人。是會。從兄洪之與坐。而未十日。聞訃音故云。黃驪江上身將老。桃李門前迹已疏。舅氏有親須賴祿。近聞憔悴待吹噓。消息悠悠歲又新。離情更苦草生春。淸心保命香蘇合。時寄江南抱病人。</text>
<title>辛卯正月。病中作。</title>,<text>幽憂悄悄擁爐坐。暫得陽和撥火間。更怪曉來寒又甚。一宵春雪滿前山。是月。聞被謫宰臣。由此路過去。</text>
<title>書和離騷卷端</title>,<text>千古湘江事。如何恨獨深。分明猶有血。嗚咽尙含心。雲去蒼梧杳。悲來白髮森。唯餘不盡語。欲和更霑襟。</text>
<title>東方舊俗。以正月望候月出。占其歲豐凶。戲作。</title>,<text>籬落新春咲語喧。豐歉云候月初圓。先占早晩論前日。爭指高低擬某年。俚巷此言如可信。經邦舊說不須傳。強將上瑞誇今夕。爲報休慳買酒錢。</text>
<title>孟春晦。聞鳥聲有感。</title>,<text>陰陂忽見凍成澌。芳艸無情又自萋。春色已微他日恨。鳥聲還熟異方啼。亦知造次花當發。何待慇懃酒可提。誰道小山叢桂下。有寬天地合幽棲。</text>
<title>寄蟾江公新居</title>,<text>蟾江東畔舊荊榛。聞說幽居卜地新。錦服定爲山鳥怪。玉儀寧與野人親。林泉豈許終成滯。酒賦聊看暫養眞。將擬乘春挐小艇。落花流水泝煙津。</text>
<title>蟾江有和。復用其韻。一以賀還敍有命。且以自敍云。</title>,<text>詩人何意詠苓榛。聞道乾坤雨露新。蓬島已通靑鳥信。蟾江難保白鷗親。雲中飛步休來健。林下逍遙老復眞。空有興原春事約。仙楂幾日到天津。辛勤卜築破荒榛。存得妻孥白髮新。子美已無同學羨。樊須終要老農親。江山有宅非君事。花鳥爲隣是我眞。只恨松楸長不忘。更堪重出廣陵津。荒村逕路少披榛。墻底花枝嫩欲新。就室幸緣姻婭好。停杯聊敍肺肝親。纔看悟境身如寄。却憶迷途夢不眞。京國故人應有記。爲傳無意問通津。</text>
<title>蟾江有和。復用前韻。</title>,<text>頹垣不補樹榛榛。庭下萋迷艸色新。仙枕夢回聞剝啄。花牋詩至見情親。潯陽縱愧歸元亮。谷口那嫌老子眞。世路風波如夢怕。昔年曾亦略知津。身似枯蓬道塞榛。白頭於世更如新。臣心何間江湖遠。天語能忘父子親。罪大禍輕猶未死。簞空瓢棄幸全眞。春風送子驪江上。從此恩波隔幾津。昔年。中廟於經筵。夜深。面承天敎曰。義雖君臣。親則父子。言猶在耳。感而及之。</text>
<title>從姪淸風守 彥容。 以病罷官。逆于江上。送之洛城。</title>,<text>星溪一散又看春。會合無期迹便塵。江上更逢山郡守。罇前還送洛城人。花能濺淚愁方驗。病可全身福所因。末路升沈何足問。珠襦曾道羨懸鶉。</text>
<title>三人同在舟中。吾居民川。彥容歸王城。蟾江公當赴燕京。座上書事。以示之。</title>,<text>牽挽春期出野坰。江花初發雨新晴。輕舠泊處紅明水。佳句吟邊綠滿甁。人世罕逢親舊會。客情重見別愁幷。民川已與王城遠。況復燕雲隔帝京。</text>
<title>保樂堂</title>,<text>聞說華堂結構新。綠窓丹檻照湖濱。雲山亦入陶鈞手。月笛還宜錦繡人。進退有憂公保樂。行藏無意我全眞。風光點檢須閑熟。可使何人佐上賓。</text>
<title>舟中。次子始韻。</title>,<text>萬恨千愁共入思。十年人事亂於絲。驪江不盡東流水。長短離情醉未知。</text>
<title>家兒輩。折揷杜鵑花于杻籠。甚盛。戲賦。</title>,<text>折揷繁枝滿杻籠。小窓晴日映嬌紅。遊蜂不覺須臾事。還入兒童戲嬉中。</text>
<title>驪興金使君。與金宰相安國，金僉知欽祖，鄭僉知士龍會。翫秋月于神勒寺。遣人相邀。病不能赴。</title>,<text>聞說諸公會。江山數日同。東臺霜後月。神勒夜分鍾。淸話應無雜。深罇定不空。病來歡事少。孤負一秋風。</text>
<title>次朴訥齋韻。書靈運上人詩軸。訥齋朴牧使祥</title>,<text>耽水耽山是亦饞。利名誰數愛官銜。偶然乘興非尋寺。聊復吟詩暫上嵒。白鳥向來無累物。虛舟安用更須帆。高人出世僧離俗。一話雲窓也不凡。平生多愛子長奇。再到雲林覺已遲。一水兩肥天渺渺。萬峯秋瘦劍差差。丹梯試上瞿曇塔。蒼蘚還分幼婦碑。老衲莫須勤苦請。登臨吾亦欲留詩。</text>
<title>謝李使君寄雙鯉魚，一盆酒，五篇詩。用前韻。</title>,<text>雙鯉龍門未奮飛。遠隨書信到荊扉。誰知東閣吟詩處。不忘南山種豆歸。香醞更含無限意。新篇多賦莫相離。自公施惠慙難述。一托爲氓白首依。</text>
<title>明虛軒</title>,<text>目解全牛刃有餘。小軒開處絶紛如。暾銜岳色朝生白。月汰江光夜受虛。可獨魯儒能取水。只應梁相更知魚。一罇許坐宜何日。欲作過逢意未舒。</text>
<title>十詠</title>,<text>箭串尋春淡煙芳艸遍江郊。春到官園雨露饒。陶得昇平閑日月。幅巾聊作暫逍遙。奉恩聞鍾數聲何處送舂容。穿破江雲羃幾重。却似姑蘇城外寺。客船時到夜分鍾。南湖泛舟澄明一面雨新肥。風力微時棹正稀。知道放船宜落日。且須歌吹月中歸。北岡斸藥閑養靈苗日月長。朝回時復斸雲岡。人間信有仙間事。誰識兼携滿袖香。蘭渚朝煙休沐恩私免早朝。曉淸山閣倚岧嶢。渚蘭香濕滄江逝。一抹輕煙鎖未消。沙汀秋月江落天高渚色淸。露凝秋月冷沙汀。玉盤珠墮那容比。一夜疏櫺竟不扃。柳店漁火依依垂柳暗江濆。人語黃昏未掩門。忽怪雨中星宿亂。却聞漁唱辨漁村。楮島歸帆蒼山中立一江遙。直到軒前逝寂寥。日夕南風知與便。數帆和雨替蘭橈。遙村晴雪鴉翻凍樹晩生煙。雪縞茅廬迥似銀。誰畫寥寥寒犬吠。空林應有暮歸人。遠巘飛雨塵勞欲償坐雲亭。掛上疏簾未解酲。日脚下垂飛雨白。江風拖過晩山靑。</text>
<title>梨湖十六詠</title>,<text>英陵瑞靄參雲松柏鬱參差。龍虎峯巒看自奇。佳氣有時成瑞靄。幾回高詠美人詩。貝藪平楚林際煙鋪一望平。地雄猶帶貝區形。長江繚繞流無盡。春雨今朝洗又靑。雉岳浮嵐螺髻遙山縹緲間。翠嵐常帶少開顏。朝來彩暈東方日。簾外還成活畫看。龍門層翠江上龍門第幾層。入雲秋色翠崚嶒。西風坐想登臨興。欲擬崑崙定孰勝。梨湖月艇湖水澄明百頃秋。一篙撑放小漁舟。天中月色罇中酒。瀉盡騷人今古愁。楊津煙樹幾行浦樹遠參差。津口煙光日夕奇。遙指依依圖畫裏。昨來還憶繫舟時。交淵雨蓑交流淵上一蓑衣。江雨疏疏白鳥飛。天地有家還不累。自然來此却忘歸。長興雪驢蹇驢獨出爲尋詩。古寺閑房隔翠微。日暮倒鞭山路迥。飯鍾聲斷雪霏霏。盤磯禊飮江邊盤石掌如平。月斧風斤剗得成。村酒醉來春禊散。不妨身與臥長甁。姑城踏靑前宵小雨洗春蕪。撰得筇鞋步自徐。報道南隣曾有約。姑城今及踏靑初。大野耘歌溝塍綺錯雨微茫。禾沒肩腰麥已黃。誰送橫伊長短曲。却敎勞苦變時康。豆川牧笛川傍地沃草偏深。齕飽黃牛臥莫尋。山外夕陽紅欲斂。一聲橫笛野棠陰。南池賞蓮刳木分泉作小塘。八怡亭在鏡中央。應憐淨植同周愛。擬采秋華製楚裳。北墅尋梅春雲夜散豆楷灰。北墅今朝訪野梅。多少園林琪作樹。一枝何處送香來。丸灘漁火漁子淸晨報客知。訥魚初上杏花飛。丸灘一夜江流亂。把火如星粲復微。笠浦風帆逐水柴門摠向西。靑山曲岪斷黃驪。笠嵒便是神仙地。送盡風帆到卽迷。</text>
<title>園中感物</title>,<text>畦菜經新雨。疏花弄晩晴。蜂應忙爲課。蝶欲競何成。物豈能無累。人安免有營。只憐蟬飮露。終日等閑鳴。</text>
<title>哭秦隣丈</title>,<text>元亨洞裏君爲主。曾僦閑田我作賓。今日不堪賓送主。白頭何地更求隣。</text>
<title>洛中題墨竹</title>,<text>昔年相對綠筠軒。雨葉風枝愜見聞。人俗未醫吾亦化。緇塵京洛更逢君。</text>
<title>冬夜雨</title>,<text>蕭蕭歲暮雨。竟夜濕茅廬。燈火妻孥近。詩書老病疏。寒心添寂寂。孤夢忽籧籧。曾直絲綸閣。虛徐聽玉除。</text>
<title>挽李參贊 龜齡</title>,<text>昔日交遊伯仲賢。暮年鵬路望騰騫。功名已近魁三象。雨露偏深尺五天。白首永抛芳樹下。靑山猶臥落花邊。空憐一世風流盡。題罷薤歌淚點懸。</text>
<title>至後夜坐。示兒曹。</title>,<text>至後陽生未覺陽。西村應是沍陰鄕。連山白雪寒多少。背壁靑燈焰在亡。花眼可堪看細字。白頭聊復臥匡床。猶存舊學心無二。好聽兒曹讀夜長。</text>
<title>春詞擬古</title>,<text>簾卷輕寒襲畫屛。美人睡起燕呢嚀。門前柳色春應染。眉上愁容誰爲靑。</text>
<title>入直都摠府。詠盆池蓮。</title>,<text>省宇沈沈厭晝長。塵勞何處滌煩腸。誰開隙地兩盆水。却比江鄕雙井塘。翠蓋含滋工瀉露。紅房經雨細凝香。空將十里秋風意。聊作華軒一味涼。</text>
<title>山齋秋日夕望</title>,<text>行坐尋常地。登臨秋思微。層雲返照沒。寒雨暮鴉歸。燈火村舂急。帆檣賈舫稀。柴門惜未掩。漁唱遠依依。</text>
<title>螢火</title>,<text>陰出蜉蝣後。宵征蟋蟀先。雨中能自照。林下欲相燃。故故飛書幌。輝輝近白顚。十年囊亦澁。還愧對燈眠。</text>
<title>爲省伯兄一姊二娣。向靑川。連日冒雪。又迷失路。踰大峴。嶺上有老木。甚怪特。仍成叢祠。息馬其下。問道於村老。云。此去茂嶺村僅十里。村去靑川縣。五里許。馬上記事。</title>,<text>剛被恩情不自刪。白頭凌雪事征鞍。逢人問路人人異。窘步衝泥步步艱。老樹只應知我過。荒山全未識春還。猶聞茂嶺村非遠。擬扣靑川月下關。</text>
<title>寄忠原牧金公玉汝四絶</title>,<text>三人鼎坐茅齋夜。一笑相看玉局前。世事萬端岐路衆。暮雲春思又茫然。右追憶茅齋殫棋夜話鈴閣堆前摠簿書。雲篇點檢自相疏。三年篋裏黃山谷。想到還時已蠹魚。右聞前去山谷。尙未粧潢。戲之。靑陽白髮新年至。爆竹符桃舊俗同。忽憶㺚江春約近。輕衫何日試東風。右新年至。憶江上之約。胡桃醫喘猯醫腫。二病今須二藥治。珍重故人靑眼尹。肯煩衙史問支離。右患浮喘。求胡桃，猯肉二藥物。</text>
<title>不見二姊三十九年。謁罷。書一絶。示姪輩。</title>,<text>驚心落羽幾分飛。痛負萊堂舊舞衣。三十九年重見姊。白頭相對夢依微。</text>
<title>遊冷泉臺 以八景。列作四韻。示縣宰任君武伯。</title>,<text>使君峯下騎相聯。春入花軒 壑名 客未還。靑鶴 窟名 巢空飛乳鶚。白羊 壁名 行斷怨啼鵑。祗今留月 峯名 唯高岫。依舊醒心是冷泉。臺名 遺迹法尊嵒 嵒名 尙在。洞門煙雨鎖龍淵。</text>
<title>冷泉座上。書事。示任武伯 虎臣。</title>,<text>適從何處此間來。面面奇嵒步步苔。橫笛一聲山水綠。綵禽飛去又飛廻。</text>
<title>寒食後一日。過介峴金公 世弼 舊居。有感。</title>,<text>同時逐客幾人存。立馬東風獨斷魂。煙雨介山寒食路。不堪聞篴夕陽村。</text>
<title>曾奉詠懷之什。久欲酬復。宦劇。心思昏茫。今朝。修掃舊家塵榻。愴然之餘。忽披前韻。粗步其一。錄奉姜子始。</title>,<text>死已無今日。生能有幾人。翻疑眞處面。錯認夢中身。遊憶尋山近。交憐喚酒頻。相逢聊慰舊。不敢嘆緇塵。</text>
<title>奉送鄭參判仁甫 萬鍾 赴燕都</title>,<text>高皇功較百王多。整頓乾坤作帝家。遺憤傾來伊洛淨。瑞雲開處薊燕賖。城連一萬穿山海。路盡三千到玉河。空把壯觀今付子。白頭須要問中華。</text>
<title>送南宮都事 淑。兼寄親屬。</title>,<text>昔年相識今無幾。纔得新知又別離。落羽遠分山海隔。煩君要與寄長思。兄住東山娣末里。一州申李兩參軍。如今季弟頭渾白。只爲看雲似望雲。南家黃澗趙文義。女在中原刺史衙。三地別離書一紙。春風將淚又看花。</text>
<title>送洪參議 愼 赴燕都</title>,<text>離別從來解損神。況於姻婭舊情親。心關長路看雲數。座惜分襟勸酒頻。想到遼東花正發。憶留燕北月重新。星辰深處儀觀盛。萬國前頭拜一人。</text>
<title>辛卯四月初一日雨</title>,<text>已覺雲容盛。還憐雨意徐。綠添迎夏始。紅濕送春餘。叱犢將歸牧。披蓑未罷漁。病身臂膝痛。閑臥看疏疏。</text>
<title>奉送尹參議彥禮公 思翼 赴燕都</title>,<text>聞道燕京控北要。奉天宮闕鬱岧嶢。秦皇雉堞連雲壯。唐帝山河入望遙。萬國衣冠夷夏會。百年文物聖明朝。鹿鳴歌罷歸來日。應捲風光更渡遼。</text>
<title>秋夜不寐</title>,<text>止酒愁雲集。搜詩鬢雪侵。開窓聞雁過。呼燭坐更深。白露團衰草。明河沒遠岑。寒蛩鳴不盡。摠是說秋心。</text>
<title>春日卽事</title>,<text>雲含欲滴未滴雨。春滿先開後開花。誰問白頭申子醉。門掩綠楊堤上家。</text>
<title>三三日。寄茅洞朴大丘德璋。曾與虛谷李君，坪村尹生。約爲三三九九之會。今者。虛谷有疫。坪村阻水。能繼此會者。獨茅洞在。偶成一律。以示之云。</title>,<text>三三九九年年會。舊約猶存事獨非。芳草踏靑今日是。淸罇浮白故人違。風前燕語聞初嫩。雨後花枝看亦稀。茅洞丈人多不俗。可能無意典春衣。</text>
<title>送韓 㞳 都事。兼寄李使相 希雍。</title>,<text>山憶金剛水鏡湖。若論形勝更無優。春花開處須携杖。秋月明時試倚樓。今日風流新幕佐。昔年零落舊遨頭。相逢京洛還相送。欲說湖山不自由。殷勤報道關東伯。又作仳離相憶無。吾是林家季女壻。公爲貳室大姨夫。存亡入想空流淚。兒女羅前不解愁。姻婭孔懷垂老日。樂時須記少年娛。</text>
<title>哭領院事 鄭光弼</title>,<text>身任斯文重。班臨長宰先。風流今獨擅。德業古雙全。更望成霖日。難加學易年。陳三思正苦。不憖怨蒼天。</text>
<title>謝希仲公簡問 閔齊仁</title>,<text>今朝一紙平安信。遠慰殷勤盥水開。曾過定州花未發。想應留待侍臣來。君今來後花初發。兩地雖殊只一春。折得酒籌誰與醉。不堪分付瑣窓人。</text>
<title>次王敞韻</title>,<text>白雲黃鶴已悠悠。除是湖山肯着眸。二水中分眞有地。三韓方丈豈無樓。吟成幾首詩如玉。開到群花錦作洲。從此求仙知不惡。白頭緣爲戀君愁。</text>
<title>次董越韻</title>,<text>百年多病獨登臺。杜子如今安在哉。靑眼故應山似舊。白頭聊復我重來。沙鷗戲翼回翔過。賈客歸帆次第開。偸得一閑胡不飮。勸君須倒掌中杯。</text>
<title>次唐皐韻</title>,<text>摩頡當年畫輞川。只今追憶思茫然。空看香岳千峯翠。遠負驪江入藪煙。西塞鱖魚飛白鳥。東吳蓴菜泛孤船。二張心事吾能獲。猶取涓埃欲報天。</text>
<title>過滿月臺</title>,<text>名都佳處築層臺。當日豪華錦作堆。金殿曉煙迷古址。石橋春潤長新苔。山含雨意周遭立。松遞風悲次第來。故國只今人事改。夜深唯有月徘徊。</text>
<title>寄海州牧朴狀元 昌邦</title>,<text>人間知己嗟誰在。雲樹雖情入鬢斑。百世豈無同氣味。海州還有首陽山。</text>
<title>寶山驛途中感物</title>,<text>久辦餘身老草間。更堪銜命事征鞍。雉飛忽憶呼鷹洞。野燒還思採蕨山。觸意自生今日感。報恩尤覺暮年難。逢迎使節雖非分。猶喜開花處處看。</text>
<title>次上使華公韻</title>,<text>眞逢江上月星槎。姸媸還慙玉映沙。方語豈無隨土俗。此心元不限中華。皇恩渙作天飛雨。文焰驚看筆吐花。四海一胞何陋有。箕封應亦屬周家。</text>
<title>卽事。題納淸亭。</title>,<text>五星峯下納淸亭。一水雙橋當畫屛。經雨杏花渾欲白。怯寒楊柳未全靑。溪山似爲皇華勝。雲物還要驛騎停。說與野翁渠得意。却專煙景老嵒扃。</text>
<title>端陽後一日。書寶山館窓。</title>,<text>天涯迎送皇華使。山館如今四度來。郵吏走呼催換馬。縣人供具慣持杯。金巖上巳巖花發。簇錦端陽錦纜開。客裏再逢佳節過。故園歸意夢先回。</text>
<title>上巳日。追到鳳山。聞遠接使在黃州。錄奉戲語。兼示諸從事。</title>,<text>淸明寒食又三三。佳節相仍客興酣。老子風流元不淺。諸公鋒穎儘難堪。江山好處詩爲壘。罇酒開時戰必戡。可咲蹇跚空殿後。醉聞飛旆渡江南。客程三月初三日。歷盡春山未見花。應放先鋒鏖物色。却敎凡卉怯天葩。行塵瑟瑟時遺寶。野草蕭蕭始露芽。欲追歡事分留少。不怨東風怨使華。</text>
<title>次彥謙公晝睡韻</title>,<text>厭厭客睡滯邊頭。日午臨池敞小樓。千里別離心欲折。一春消息雨初收。紅稠屋角鳩聲嫩。綠暗官街柳色柔。且酌酒杯聊慰意。騷人曾道此身浮。春思無端客遠陲。塞城官閣雨霏微。重簾久下因朝醉。小夢初回未夕暉。鬢髮自添今日白。客顏已減少年肥。閨人不解榮君使。應惜風花一片飛。</text>
<title>端午日。到齊安。次蕃仲，公父，雲卿諸公韻。</title>,<text>公館消殘一炷灰。黃鸝啼，破夢初回。日斜金碧明丹檻。人靜鞦韆映綠槐。久矣吾衰芳意少。差然誰訝客行乖。氷團蒲玉前年事。忽憶楓宸獻壽杯。</text>
<title>往在丁卯年。客遊永柔縣。計已三十三年矣。爲主倅具君。歷過舊遊處。感念今昔。書事于梨花亭。</title>,<text>三十年前此地遊。只今猶記小紅樓。重來邑宰還靑眼。昔日佳兒已白頭。楊柳街深存舊意。梨花亭迥動新愁。琴罇半日勤牽挽。身在嚴程不自由。</text>
<title>次淸心樓韻。投寄驪興尹，成兩上舍。</title>,<text>寒江雪水漲氷端。鷗鷺依依識舊顏。遮道吏民同版籍。隔雲烏鴨是家山。當年流落浮休裏。此日驅馳局束間。白首任他猿鶴怨。幾時鷄黍更偸閑。</text>
<title>浮碧樓。次林從事韻。兼示丁令公。</title>,<text>長江不盡水悠悠。白首重來更倚樓。今日風流還入眼。昔年羅綺已成丘。聊憑從事吟新句。欲向丁仙說舊遊。城郭不殊人事異。存亡須信海中漚。</text>
<title>樓上。又次嚴從事韻。</title>,<text>江水悠悠江草靑。登臨二十九年情。春坊舊曲聞麗代。古寺微鍾記永明。帆影遠山歸極浦。浪衝危石送寒聲。繡峯羅島奢華地。開到繁花意自生。</text>
<title>己亥春。作都司迎慰。至於鴨綠江上。送鄭同知，沈僉知赴燕都。還到箕城。遇李知事，元同知又赴燕都。錄奉一律。以寓別情。</title>,<text>八渡河前分兩手。百祥樓上餞三春。天涯離別時兼晩。客裏相逢恨又新。頭白不分迎使節。眼昏渾爲送行人。江干一種傷心柳。折贈柔條何大頻。</text>
<title>天使華公，薛公。問及祖父姓名。仍問有子孫否。以詩謝之。</title>,<text>鳳彩騫騰一俊人。雲幢玉節照靑春。命從北極頒恩詔。詢及東方問姓申。地下有靈應識感。座中遺裔亦懷仁。却因王事成私願。歸告吾宗詫縉紳。欲繼雅詩好德歌。秉彝初不限中華。綸音渙至傾三祝。王敎漸成作一家。先祖受知倪學士。後人叨識薛工科。承歡更忝龍門接。他日相思鶴野賖。</text>
<title>次忠肅王韻</title>,<text>華構崢嶸換舊樓。錦囊煙景富新收。香山春草欺僧眼。薩水晴波學鴨頭。此去未成花下酌。歸來須放月中舟。浮雲不隔鄕關思。却勝當時鸚鵡洲。</text>
<title>次祁順韻</title>,<text>遠遊非復暮年宜。多爲平生只愛奇。高閣幸逢天子使。謫仙還畏上頭詩。吟探物象靑春晩。咲拍闌干白日遲。一夢覺來塵滿面。落霞孤鶩摠成思。</text>
<title>江路卽事</title>,<text>淸江再渡未從容。馬上看花只暫紅。珍重古人先得句。野桃開後却悤悤。</text>
<title>次宋四宰觀水亭韻</title>,<text>爲愛江干草閣寒。又供幽事更添欄。官從白首辭新命。身向靑山釣舊灘。動處正須尼聖取。盈時還擬子輿觀。分明水鑑淸無累。自照何慙見肺肝。</text>
<title>病中。安分堂 李希輔 投詩相問。用其韻。簡答。</title>,<text>事與乖初志。眉兼皺老顏。病多今日臥。花晩去年看。自愧朝參懶。人言吏部閑。淸詩空掉我。句法尙須安。</text>
<title>入直都摠府時。春寒尙重。百花未發。一雨開遍。聞諸公會于三淸洞。甚盛。戲示同直鄭右尹子仁 世虎。</title>,<text>岧嶢禁直靜無譁。簾外春深日又斜。白髮未看抛藥裹。芳罇何計答年華。諸公勝會三淸洞。一雨全開萬樹花。自咲門前桃李逕。不堪車馬病來多。</text>
<title>富平刺張公子剛 玉。寄生雁一隻。戲謝。</title>,<text>曾聞天上多鴻雁。今見眞隨信使來。月下擬看羈影獨。窓間難聽失群哀。放生正要存禪戒。宜麥先須試婦寸。我學庖犧寧作佛。向來詩禮是渠災。</text>
<title>張富平復寄死鴨一首。願贖前雁之命。又戲答。</title>,<text>冥鴻曾墮雲羅巧。彩鴨還隨尺素來。一死一生交道厚。三鳴三嗅聖情哀。子輿已識行仁術。莊氏終迷處不村。我自老來能制欲。口知爲怪腹爲災。</text>
<title>題畫障四景</title>,<text>幻境籠眞宰。風煙囿筆端。人間曾未有。何處是湖山。境絶山重疊。臺高水淼茫。何當泊煙渚。江雨聽脩篁。江南有樂地。畫裏夢逍遙。自買花村酒。分明過此橋。湖水含虛處。雲山送篴秋。看圖吟古句。眞似岳陽樓。</text>
<title>吳君 祥 爲守令關東也。因人寄華牋一幅。以求別語。而其紙去後乃傳。遷延間。歲月已周。吳君至於遞還。紙留于篋。書一律以謝之。</title>,<text>短幅金花紙。勤求別語留。藏心曾幾日。覓句兩經秋。嶺海歸來眼。塵埃白盡頭。三年得一律。終愧錦囊收。</text>
<title>題畫鴻雁障子</title>,<text>天淸山有雪。月冷渚無雲。寂歷寒蘆響。依稀宿雁聞。翻疑湘浦影。却似洞庭群。滿眼冥冥趣。令人厭世紛。誰將鴻雁樂。寫出海山秋。落照紅留岫。寒蘆雪覆洲。自無繒繳慮。寧有網羅求。天地飄飄意。何曾比一鷗。</text>
<title>送妻姪林君亨秀。以玉堂修撰。出佐會寧鎭。</title>,<text>渠家曾見弄璋時。膝上麒麟識絶奇。已許詩書成巨擘。不妨弧矢作男兒。玉堂金馬雲生步。紫塞陰河雪映旗。山合東西須將相。一身文武與爲期。乃翁今鎭穩州城。渠復從戎會府營。朝著久曾收重望。邊頭先已識威名。忠君孝父難將母。戀月題詩且賦兵。從此玉堂同直伴。却慙徒作懦書生。東風西塞同從事。秋雨陽關遠送行。還似當時詩酒會。更堪今日別離情。暾生海上滄波動。白秀山頭勁氣橫。文思化來成舞劍。丈夫安用語丁寧。</text>
<title>送金同年國弼公觀察嶺南</title>,<text>蓮花榜上聯名後。金玉堂中對讀年。同是菁華初沃若。如今白髮已飄然。枯蓬雨露難重潤。平世馳驅未獨賢。好把壯心思報答。不須將淚洒離筵。白頭臨別重含哀。罇酒何曾一咲開。湖外久稽經世士。嶠南還借濟時才。政聲佳處難兄弟。詩思酣時課竹梅。巡到蓬原看地盡。天晴應上海雲臺。公纔遞湖南。又作嶺南。二南乃公之伯氏所曾經。幷及之。</text>
<title>書靈運上人詩軸</title>,<text>追憶曾遊壬午年。客行維得雨中船。江流未往僧還老。天古長存月更圓。白氏晩多方外友。蘇生今愛佛前禪。酸辛甘苦人間事。五味何從嶺表傳。己丑季秋。乘下水船。偶到甓寺。靈運上人。可識前而。又持軸求詩。追憶前識。今已八年。烏得無情。上人面傳嶺東月井寺僧普願所傳五味子一封。七八及之。</text>
<title>題杜城令所畫尹二相鏡之公屛</title>,<text>誰道公孫自不羈。筆端還復寫秋思。已疑堂上生楓菊。却怪遊蜂更得知。寒蘡引竹實離離。葉底彈蜂又一奇。却似昔年林下見。令人還憶故山時。</text>
<title>題宋承旨守初俛仰亭。用蘇二相彥謙公韻。</title>,<text>爲卜林亭只愛幽。何如杜子浣西頭。湖山隱映臨風迥。松竹蕭森背日稠。淸禁直時空有夢。故園佳處摠宜秋。安能白首同歸去。俛仰乾坤一散愁。</text>
<title>驪江途中</title>,<text>頭白名韁更受羈。湖山入目儘依依。驛程煙雨蓑衣濕。還似當年罷釣歸。</text>
<title>申舍人 石澗 哀辭。君在時。送紅牋一幅。求記思亭。記未就而君逝。牋猶在篋。書哀辭于此。附諸挽軸。嗚呼。尙忍此哉。君死於椒井。歸殯洞赤本家。</title>,<text>中歲徒悲賦別離。暮年尤覺事多違。井椒浴罷人何去。洞赤家存櫬獨歸。黃甲功名終未達。靑氈世業更誰依。華牋一幅空留篋。欲記思亭奈已非。</text>
<title>送閔希仲公出作咸鏡南道節度</title>,<text>靑春相見晩相知。白首重來代諫司。出話愛聞憂國計。論文深托矢心期。玉堂士罕方須直。北管民疲正屬思。輕重一身關出入。當時文武少公資。公無遑日吾多暇。君得閑時我正忙。罇酒未曾成一會。朋遊今復負重陽。鏡中衰鬢愁來白。籬底寒花別後黃。平世學爲俎豆事。不妨聊試折衝場。</text>
<title>哭元同知 繼蔡 公使上都。與書狀同時而逝。</title>,<text>分携無幾時。不道死生違。白日西都別。丹旌遼海飛。諸公逢餞數。二使信書稀。染得天涯淚。空歸屋上衣。</text>
<title>過鳳城泉谷故人居</title>,<text>七度經行慣鳳墟。只今猶記故人居。一村酒旆斜陽裏。幾樹梨花春雨餘。西嶺煙霞渠自得。東華塵土我何如。莫嫌曾却秋花信。童稚情親未必疏。</text>
<title>次板上華使韻</title>,<text>客路春將晩。離心久不微。已生黃鳥葛。應製白絺衣。鬢髮年年改。花枝日日稀。故山看漸遠。遊宦幾時歸。</text>
<title>興義驛途中。口號。示汲古 李洪男。</title>,<text>吟思羈情奈此何。睡魔強似逐詩魔。岸花汀草翻成錦。十里湖山夢裏過。受命同行幸與君。抱州西路政連雲。春山過了應無盡。柳暗花明處處村。</text>
<title>到抱城。留數日。得趙甥季任在浿城消息。爲賦一律。馳驛相問。兼候洪京兆退之 暹 曁南，李兩從事文右。</title>,<text>爲迎華使客天西。白髮孤臣報主餘。千里相思遼塞月。一封消息浿江魚。情深未暇留歸使。喜極翻忘作報書。見說文儒連榻盛。兼憑鄭驛問何如。</text>
<title>思與徐處士 敬德 一話錄奉</title>,<text>聞說花潭有逸人。只應樵牧與爲隣。綦今喪我宜相問。翁已忘機自可親。靑草小庭燈照夜。杏花孤館雨聲春。同時不得同心話。尙友何如見面眞。</text>
<title>邀處士不得。再用前韻以與之。</title>,<text>木石心腸亦有人。寂寥應與太初隣。渠能自信非爲諒。吾未歸仁肯許親。三十六旬中作體。圖書百點半成春。邵雍去後還千載。今古何人悟到眞。處士深於邵易者。五六寓相質之意。</text>
<title>次天磨山人詩軸韻</title>,<text>開盡山花慣送杯。只今空憶寺樓臺。師耽淨界成長往。吾坐浮名尙未回。仙洞紫霞牽夢去。客窓春雨要詩來。悤悤却咲偸閑計。郵吏頻傳立馬催。</text>
<title>次王詔使 鶴 遊漢江樓韻</title>,<text>喧闐簫鼓擁朱干。石路沿回故作盤。雲岫遠銜江閣晩。雪波晴映錦袍寒。罇盈綠酎難投轄。膾薦紅鱗擬授餐。只恨陪遊春尙早。楊花空負泊淸湍。靑山屛對白雲藩。江閣淸高不受喧。天上鳳毛驚瑞彩。飮中仙語發巵言。群憂孤咲酬知己。兩首工詞效刻猿。莫怪一杯重強進。春寒猶澁杏花園。</text>
<title>次李判校 元和 韻</title>,<text>誰道陳生覓句遲。邇來全未損吟髭。詩於老日還多債。酒到愁時更少資。杜老久分工部錫。蘇仙曾泛穎河湄。白頭故國追隨盡。就醉論文與子期。人間後死亦云遲。勳業曾悲鏡裏髭。一日閑如三世寶。千篇詩敵萬金資。難將衰境居名下。儻有歸舟繫漢湄。却恐聖恩膠漆重。西疇終負耦耕期。</text>
<title>村居偶懷</title>,<text>驪龍江上鴨山前。眼見茅茨只數椽。人爵本非天爵貴。紫微能與少微連。淸宵寂寞憂君淚。白日參差聽鳥眠。勳業未應吾輩有。耦耕猶得送殘年。</text>
<title>慶莊盧處士 楫。 客寓洛城。投詩相問。步韻簡答。</title>,<text>舊遊追憶鳳鳴山。竹老禪房夜扣關。共討水雲同樂極。相逢京洛摠塵顏。吾爲官繫心猶熱。子被詩窮韻更寒。莫把升沈論得失。固知名利不如閑。</text>
<title>三月初八日。月溪峽中作。</title>,<text>誰畫吾行得意時。東風吹峽綠參差。倒觀江水捫蘿遠。背指山花榮馬遲。嵒斷忽驚帆席出。路危頻覺棧橋欹。微吟到處春無盡。一景看來一景奇。</text>
<title>驪興金使君。出示容齋相公送別詩韻。求和甚勤。敬酬而復。</title>,<text>夢作三刀尙黑頭。沿江一舸且須浮。功名盡道吾知足。富貴終看死便休。政簡好將詩遣興。心閑安用酒禁愁。悠悠得失誰非命。千古驪興亦巨州。</text>
<title>無題</title>,<text>病裏聞君入洛塵。駱峯冬雪故粧銀。一壺酒薄猪肩小。聊慰東隣舊主人。</text>
<title>過錦山珍山。赴驪江田莊。</title>,<text>珍錦江山幾往來。東風回首思悠哉。嵒花開處曾留眼。澗水鳴時慣送杯。雲物不隨人事改。客情空與歲時催。從今拚得田園趣。沒道襄陽棄不村。</text>
<title>寓興</title>,<text>村深幽事多。天與老生涯。日永閑居地。春留病樹花。怡情觀物化。回首立山阿。自有悠然趣。猶須放浪歌。</text>
<title>聞鸎有感</title>,<text>上林花落春將老。曾記一聲曉。堪憐今日小山中。垂柳陰濃啼罷又東風。綿蠻聲裏初回夢。竝坐花枝重。眼前光景去年同。白髮。孤臣唯恨酒罇空。虞美人</text>
<title>快分亭長短句。爲尹上舍作。</title>,<text>採木爲椽結草廬。柴門煙鎖槿籬疏。箇中云是主人居。嘯傲孤亭眞快分。夜深山月卷簾虛。有誰知道我何如 浣紗溪孤雲獨寄剛金麓。野水三重曲。怡然俯仰百年間。山色江光能寫此心肝。自無愧怍方生快。請看亭銘掛。紛紛。富貴誤人多。翁醉初酣風雨夢中過。虞美人天付散材隨分老。小山叢桂留君。儻來軒冕是浮雲。闌干高倚處。歌罷日西曛。萬事已成知命後。落花看到殘春。芳罇白髮意還新。巢由輕聖世。好在臥亭人。臨江仙</text>
<title>瀟湘八詠</title>,<text>平沙落雁 巫山一段雲。效益齋八詠。霜落長空杳。潮回遠渚生。水淸沙白暮霞明。風定數群橫。影亂蘆花色。聲連玉塞情。翻翻纔下又輕輕。宿處莫須驚。遠浦歸帆漠漠煙迷浦。遙遙水拍天。檣梢斜日亂帆懸。何處遠來船。和雁浮空外。連山映渚邊。開頭捩柁最堪憐。黃帽是長年。瀟湘夜雨暝色沈巴岸。寒雲接洞庭。若爲孤客此時聽。一夜鬢星星。篷底蕭蕭響。心頭箇箇經。湘娥倚竹獨伶俜。何處泣幽靈。洞庭秋月嫋嫋風吹夜微微。露洗秋。空明無際素光浮。影動岳陽樓。玉兔翻愁冷。湘靈定戀幽。千般騷思入搔頭。人艤木蘭舟。江天暮雪野迥風威動。雲深雪意催。斜斜整整映山回。誰送渡江來。蓑濕漁舟暝。燈明酒店開。何人得句倚樓臺。一望興悠哉。山市晴嵐墟市朝歸後。山雲晩翠重。戎戎淰淰淡還濃。杜句善形容。跋馬三湘客。回頭兩鬢蓬。欲沽春酒慰龍鍾。橋斷更誰逢。煙寺墓鍾日落寒山遠。煙參古樹齊。諸天鎖斷暝鍾低。風引渡溪西。欲遇僧歸問。還愁客路稽。只疑靈隱此間棲。獨立使人迷。漁村落照落葉明幽逕。孤舟閣淺沙。山頭返照耿將遮。門掩兩三家。鷺聚汀仍暝。魚跳水映霞。還收弊網理生涯。少女亦絲麻。</text>
<title>校生謠 虞美人</title>,<text>魯城從古絃歌地。時雨看方至。關睢不是詠周公。却到振振誰使任斯功。琪花瓊樹蓬萊島。曾掌絲綸草。東人何處保深仁。留與甘棠長作召公春。</text>
<title>敎坊謠 臨江仙</title>,<text>天上瑞雲開爛熳。慶星來照東方。恩風和氣與蜚揚。蛾眉齊拜處。歌頌滿康莊。士願生逢堯舜世。一文一武身兼。金章玉節衆爭瞻。風流誰似此。十里捲珠簾。</text>
<title>寒夜吟 玉漏春</title>,<text>短檠明寒夜永。獨照白頭衰境。眼花爛書卷昏。有心誰與言。孤飛雁鳴求侶。更向汀洲甚處。雪皎皎月娟娟。空留憶戴船。</text>
<title>滿江紅。戲贈歌妓滿園紅。吾東方人。益齋外。無作歌詞者。試爲之爾。</title>,<text>春滿名園。是何處西山南麓。正繁英初綻嫩條新綠。一陣東風吹雨過。眼前芳意知誰屬。出短籬愁絶倩人看。開還落。盈杯酒。紅侵玉。傍江路。靑遙續。惜世間聚散。亂人心曲。勸爾殷勤千萬壽。那忍負此燈前約。怨別離酸苦定何時。明朝隔。</text>
<title>長相思</title>,<text>花未開咲未開。客思冥冥小雨來。重簾新燕回。別瑤臺夢瑤臺。凡骨仙姿自有才。鳳凰那得媒。</text>
<title>念奴嬌 抱州送春</title>,<text>邊城春暮。更狂風急雨。客思撩亂。午醉微醺人欲睡。獨掩杏花山館。燕語簷間。煙霞夢覺。起拓斜窓半。雕闌倚處觸情景物難看。離別能使銷魂。韶華將去掛。長繩誰絆。花自飄零風亦擺。不道柔腸更斷。芳信綿綿。明心炯炯。願作聯珠貫。那知異日。念茲都入眉攢。</text>
<title>憶王孫一闋。戲贈童女八娘。</title>,<text>尋花太早誤開期。却恐重來較又遲。風擺成陰未幾時。歎仳離。莫負當年杜牧之。</text>
<title>夏初臨一闋</title>,<text>躑躅初殘。黃梅纔熟。客窓細雨毿毿。簾額低垂。營巢燕語呢喃。依俙夢到江南。賞靑帘麗日方酣。遽然吟倚。綠陰重闌。鬢髮鬖䰐。追懽人去。舊事悲涼。山長水渺。客思無堪。金罇綠酎。未成杯面輕添。見舊詩銜。在楣間字漫難諳。帶愁憨。欲寫芳牋。家在湘潭。吾東人。鮮有作詞者。益齋後。無復繼者。僕久病無聊。忽承玉堂直學士辱示所製三詞。且謂求正。此事。古聞而今始見之。奉讀再三。不覺沈痾去體。觀其詞意高古。格律森嚴。雖置古人作中。不多讓焉。況敢有所評議耶。且其所賦。實皆先得病夫未道之懷。謹依來韻和之。此亦相長之意也。</text>
<title>故山秋思 巫山一段雲</title>,<text>古寺石泉洞。小村秦井塘。紅翎白藕割鮮芳。却憶使人傷。舊病秋尤劇。歸心夜轉忙。幾時鷄黍薦馨香。靑眼對眞黃。</text>
<title>辭山後作 南柯子</title>,<text>猿鶴愁長夜。風光待主人。空將白髮首回頻。何物浮名能絆自由身。寂寞誰相賞。紛華竟胥淪。嵒居一日拂塵中。學士碧山應許更焚魚。</text>
<title>秋夜 鷓鴣天</title>,<text>衰病關心事更多。不眠聊復整烏紗。靜看虛幌風搖犀。時聽疏梧月墮鴉。垂領髮。亞枝花。蕭騷爛熳對流霞。故園明日重陽會。三一招尋有幾家。</text>
<title>次季任公何滿子韻 夏旱</title>,<text>春後花枝有待。窓間愁醉無醒。白首宦情仍晝困。夢回睡鴨餘馨。誰遣新詞起我。東峯正帶嵐靑。峯上鳴鳩喚雨。空庭柳絮飛零。大旱沖融焦土久。天聽不管民聽。風伯何心更怒。雲霓日望屛屛。</text>
<title>次更漏子韻</title>,<text>落紅飄。輕絮散。枯竹風枝葉亂。主病久。客來稀。簷前新燕飛。度淸晝。誰相告。未識憂心正苦。民胥痡。雨屯膏。碧天空自高。</text>
<title>寄大樹令公 南鄕子</title>,<text>駱洞是仙鄕。翠壁風泉夏亦涼。休道企齋詩料富。蒼茫。終日吟哦只短章。何日菊花黃。又見丹楓新着霜。一壑專來車馬少。酒香。應爲懷君白髮長。</text>
<title>次季任公武陵春詞韻</title>,<text>春晩駱峯人臥病。花落入房櫳。白首頻搔覓句慵。有信一簾風。沒道連朝春雨好。庭院綠將濃。消盡芳菲別恨重。寧睡擁錦衾紅。</text>
<title>次憶秦娥詞韻</title>,<text>逢佳節。吹簫何處弄明月。弄明月。人間幾許。參商楚越。猴山春晩音塵絶。玉笙聲斷淚如血。淚如血。㶚原殘照。斜銜陵闕。</text>
<title>次點絳唇詞韻</title>,<text>懶倚雕闌。東風亂我床琴韻。相思人遠。歌罷陶沙慢。綠柳煙深。已退黃金嫩。惜春晩。詩能排悶。欲寄憑誰問。</text>
<title>畿伯歌謠四章八句</title>,<text>天有五星。爲極于北。於粲奎璧。載施之列。衆惟瞻仰。象垂下域。○翼翼畿甸。是乃民則。公于作伯。有煌金節。式昭王敎。化以旁達。○惟經與史。言樹其德。歷顯敭要。著有聲績。搢紳之望。邦國之特。○蚩蚩者蒙。振之斯發。蔚彼甘棠。愷悌之實。勖我絃頌。詠茲膏澤。</text>
