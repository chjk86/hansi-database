<title>墨洞幽居</title>,<text>水雲交擁地。未許世緣來。已分林泉寄。從他歲月催。秋姿憑雪桂。春信占寒梅。箇裏有眞趣。無言心自開。</text>
<title>赴省試。留別盆菊。甲午</title>,<text>一朶黃花常對笑。如今遠隔漢陽千。好藏淸馥霜天裏。剩待還巢再結緣。</text>
<title>謁芝山曺先生廟宇。不勝景行之思。謹構蕪語。奉呈洞主。兼示四友堂主人。</title>,<text>先生已云沒。簡冊遺嘉言。祇今百載下。繙動襲蘭薰。載之行事者。百不宣其存。猶能聳四方。勳業足聽聞。絶絃誰能理。流光在門孫。賤子來歲暮。仰德思彌敦。再拜三頓首。天地日塵昏。</text>
<title>贈族孫童子望翕 宇常小字</title>,<text>我聞醫家言。百疾從口入。亦聞道人言。百殃從口出。謹口不弄舌。安身更蓄德。豈獨二氏有。吾學亦玆擇。謂尙口乃竆。大易昭訓揭。曰惟口起羞。壁經深戒切。河南四箇箴。於言多句什。上蔡鸚鵡譏。喫緊爲人告。余性何狂疎。入耳輒口泄。尋常酬酢間。言尤日來積。懲改未索性。喜獵時露跡。深慙依前狀。竟齎鶻突沒。一息尙存在。詎甘自㬥絶。蘧瑗知昔非。行年逾半百。武公作懿戒。九十加五劫。老齒持自比。餘光頗饒濶。從今猛着力。永蛻前皮甲。羡爾氣方盛。所向可碎折。匹馬單槍去。夫誰與爲敵。惟願借鄰光。助我昏老劣。千里追電心。伏櫪猶不滅。我日爾月邁。耋艾交相勖。</text>
<title>泛海吟二絶</title>,<text>億丈深無地。漫瀾際接天。從知成此大。不擇細流涓。扁舟凌大海。意欲指蓬萊。地偏心獨遠。吾豈匏瓜哉。</text>
<title>有感二絶</title>,<text>膚體元來父母賜。更兼恩育昊天侔。參乎養志方爲可。介甫如何妄自優。周公事業炳千古。亦匪人臣分所逾。此義分明看得審。世間那有僭凶徒。</text>
<title>中秋下澣。偶過陶淵。乃瓢隱先生棲息之地。飛瀑騰空噴洒溪壑。令人左右顧瞻。錯愕之不暇。而精舍所在之處。平岡疊障。環彎迤衍。曠然以舒。至此而心神翛然以靜。世間囂煩。不期除而自除。因像想當日自樂之趣。更起高山景行之思。先生之孫上舍子任丈時寓精舍。開牕岸幘。坐領一區之勝。望之不覺起敬。因陪丈宿。益聞先生高世之行。前所未及聞者。仰切感歎之懷。綴成數絶。拜上上舍丈案下。</title>,<text>仰止高山莫可親。依然江月尙精神。洪波噴掀天地。想得先生憤世辰。劃破山門勢莫當。銀河屈注鬼驚忙。我來盡日忘歸去。宛對軒皇廣樂張。遼鶴千年去不回。空臺只有白雲堆。風流更付贒孫子。談笑猶徵氣像來。</text>
<title>寄題趙宅仁 德鄰 別墅</title>,<text>四未堂成逋客返。山中物色倍精神。問君行止成何筭。笑指白雲長與親。</text>
<title>贈權一甫 萬 二絶</title>,<text>氣質元難純且粹。鰣嫌多骨橘嫌酸。工夫正好從偏克。莫把光陰拋等閒。心體元來無不管。上遊千古下來千。亦言喫緊用工處。非遠非高在眼前。</text>
<title>贈權方叔 榘</title>,<text>履險心亨惟義命。世人謾去著安排。佛恩欲報要修業。不在糜身與粉骸。</text>
<title>泛舟屛山寒碧樓下二絶</title>,<text>水面平如鏡。扁舟任泝洄。神界自蕭爽。無煩抖擻來。碧浪流千古。蒼崖起萬尋。相看意不斁。悠然生道心。</text>
<title>挽權護軍一之 尙精 丈 二首</title>,<text>叔父門人獨憗公。朗然晨宿海天東。微言縱未追前蘊。大義端能繼舊風。萬玉叢邊送歲計。三竿日裏集書功。新墳聽說封荒谷。回首那堪涕點胷。交際遺邊幅。言談任率眞。求人先善己。宜室本明倫。汲汲尊師志。遑遑鑱石辰。東風吹孝子。哀淚動親賓。</text>
<title>挽南來瑞 晉明</title>,<text>若士生東海。華藻正不羣。夭矯四難幷。不數八龍荀。爾月我日邁。梯空上秋旻。丹丘號多士。讓頭不敢鄰。槐花欲吐黃。去充觀國賓。惟兄及弟矣。蓮桂歲相因。子才豈不如。蹭蹬遂隱淪。竆通自有數。甘心不去貧。課農滿篝車。湑酒悅戚親。餘外儘悠悠。不敎眉毛顰。鬼物忽見猜。好事飜成屯。同宮叢奇禍。里巷猶齎辛。昨日西門路。蕭條難問津。但見遶屋杉。寒癡咽風晨。人間元促迫。世事日塵塵。顧步三歎息。勞結倍傷神。</text>
<title>虎溪講席。贈諸生三絶。</title>,<text>此道雖云高矣美。何曾離却應酬時。玉藻九容勤著力。做人坏樸此其基。天生一世幾豪英。聲利塲中競送款。居然星命成差池。秦不收來魏不管。帝降民衷仁義性。參三備萬理俱全。堪嗟斲喪還成小。一膜皮邊自占便。</text>
<title>奉呈四友堂曺仁伯 善長 二絶</title>,<text>柞櫟杉篁交擁裏。中間一屋好人居。多慚名利埋頭漢。猥邇淸光不見疎。君子堂前曾廁跡。木癡冰塞大冬時。楓林夕照供人玩。刮眼當年一倍奇。</text>
<title>贈曺聖瑞 世麟 三絶</title>,<text>深慚白首尙紛如。感子慇懃訪草廬。共對寒牕無雜語。好將陳蠧作菑畬。休言太極在昏墨。只在吾心動靜間。下學端能會上達。一簣終成九仞山。遼鶴千年去不返。白雲空鎖舊山臯。也知厚德天應報。貽厥于今有鳳毛。</text>
<title>次柳欽若 敬時 韻</title>,<text>憶君曾莅郡。人愛趙衰冬。胡卷澤民手。謾成爭席翁。世情一以險。吾道固當竆。長嘯仰天宇。千林吼朔風。</text>
<title>挽成梧陰國華 文夏 丈</title>,<text>掞天華藻逈離羣。猶復乾乾競隙辰。沿泝洛閩梯航遠。浸淫陶謝勾 缺 新。官微漢寢輿情鬱。慶溢于門百祿臻。耉造秪今誰憲德。南州蕭瑟日蕪蓁。</text>
<title>伏次家兄見寄韻</title>,<text>才慚孟博擬澄淸。妄謂今時古可行。阿弟有心兄能燭。飽溫曾不志平生。</text>
<title>道淵書院。贈權樂夫 藼。</title>,<text>存中發外貌如心。仁厚風儀夙所欽。勸我慇懃蛾述意。自慚殊欠大胸襟。</text>
<title>墨庄雜詠五絶</title>,<text>此道縱然上下察。始終要自不離欽。聖賢事業吾何敢。願學當年慥慥心。右慥齋光風霽月周夫子。仰止如今世已千。庭草猶將自家意。年年交翠草堂前。右光霽臺淸飈碧浪兩相値。寓目由來理自陳。盡日江干吟未足。却憶春風舍瑟人。右詠歸臺金莖綠葉超凡卉。未綻芳英已占香。若識幽姿更絶特。待看千樹掃秋霜。右夏菊萬物乘時各播碧。梅兄改色與同輝。迎霜一笑氷天裏。冷蘂踈枝更絶奇。右夏梅</text>
<title>虎溪洞主柳達夫 顯時 見招。同金振伯 聖鐸 諸人往赴。留欵數日。臨罷聊賦一絶。奉呈求和。</title>,<text>廬阜間關喚友聲。谷中幽鳥亦飛鳴。南爲大志吾何望。短翮空憐滯棘荊。</text>
<title>挽蔡晉州</title>,<text>東南人物日看稀。不說今公又至斯。碩果終敎食已盡。葵忱難與體俱萎。識荊未遂平生願。責沈謾供後死悲。待得宰林圍墓日。會須懸釰定何枝。</text>
<title>挽鄭塤叟皆春 萬陽</title>,<text>此道笆邊委幾年。奮興惟子發瑤絃。芸篇味雋塤篪樂。絳帳橫經弟子賢。聞百久知羞向若。疑千長恨未加鐫。徽言不逐薪俱歇。應有遺篇與後傳。</text>
<title>挽金德三 尙鼎</title>,<text>昔吾諸父唱斯文。夫子摳衣遠扣勤。陳跡西林封蘚色。高名南國播蘭芬。男兒聞道斯爲可。君子茹竆未足云。交義百年朝暮遇。可憐容易起初墳。</text>
<title>挽詞[延城李浹]</title>,<text>亭亭一喬樹。鬱彼振谷陽。淸風自生吹。靄靄揚芬芳。姸媚耻桃李。孤直比松樟。不受凡鳥棲。飛來者鳳凰。根結尺五地。可依日月光。晩有雨露澤。畢竟宜棟樑。寒條縱摧殘。老榦猶昂藏。終保雲壑趣。永免斧斤傷。有蘭生幽谷。紫莖冐朱甤。霜雪悴百卉。天香獨能持。端爲王者瑞。將紉充光儀。倘洽灑甘露。庶見九畹滋。終非衆草伍。欲芳還自萎。援琴聖人操。千載復歎時。遺芳薰有人。見者愛賞之。林壑香不滅。留與後人知。</text>
<title>挽詞[平原李光庭]</title>,<text>鹿門溪接武陵島。春晩山中有落花。惆悵前春期已誤。憑添一掬下東坡。</text>
<title>挽詞[永嘉權榘]</title>,<text>愚智雖殊趣味同。惟公愛我我知公。心榮道義無餘事。學紹家庭有實工。年德漸高時望重。儀容永閟士林空。題詞更起通泉感。垂淚回頭錦水東。</text>
<title>挽詞[永嘉權德秀]</title>,<text>孤墳大鳥遠。江山少微明。博學宜師席。虛懷厭物情。朝方賢士重。老覺世榮輕。廣矣西銘說。從今不復行。忽憶從遊事。于玆四紀綿。豈無聞一二。恨未講三千。各老簪稀盍。相思夢屢牽。錦陽回首地。遺緖悼無傳。</text>
<title>挽詞[聞韶金命錫]</title>,<text>衮衮徵賢禮。囂囂樂道心。吟時多好月。卧處足幽岑。事業詩書裏。生涯水石潯。翩翩何使節。勤苦爲相尋。充養求眞地。投閒實遠圖。恒云好消息。多在靜工夫。得味功宜大。資隣德不孤。山花莫更發。巖逕日榛蕪。厚積光輝發。衣冠儼若思。後生師表列。前席講官姿。政著爲家日。神安反簀時。傷心季處士。從此輟塤篪。南谷源流遠。西山道氣濃。今時無此對。往日數相從。久喜蓬麻益。頻叨禮樂攻。武陵春水在。何處更扶筇。</text>
<title>挽詞[聞韶金聖鐸]</title>,<text>瑤琴久塵匣。夫子理餘音。博大非迂濶。高明更切深。勤勤扶世意。眷眷誨人心。忍說斯文喪。空悲殄瘁吟。聖代求遺逸。英聲徹廈氊。姓名題殿柱。恩命赴林泉。好爵榮何有。幽居樂自全。還嗟天不憗。堪愧獨登筵。錦水波寒後。昏衢失路身。淵源猶未歇。門屛幸相隣。命面箴䂓切。憑書講討頻。秪今俱已矣。淚灑北山春。</text>
<title>挽詞[遂安金夏九]</title>,<text>家傳濂洛邃。儒望斗山齊。寵畀園陵秩。名登殿壁題。不知玄髮變。長向白雲棲。天遽斯文厄。少微氣慘悽。</text>
<title>挽詞[永嘉權萬]</title>,<text>斯文値陽九。又哭顧齋翁。星晦江天暗。龍歸嶺海空。後生誰復仗。吾道遂全窮。仍憶錦湖岸。兎葵飜晩風。霽山登對日。天語及公身。願見憐衰病。招來指暖春。年籌窮臘月。泉路幾時晨。可惜筵帷上。終違博學人。振谷亭臺好。風生大鞴罏。欲裁狂簡士。奈此小人儒。接引頻書䟽。提撕指轍途。從今韓宋輩。誰復戒空疎。萬登科初。先生引王德用語。戒其空疎。每懷先輩勉誨之語。末句云云。</text>
<title>挽詞[完山柳敬時]</title>,<text>性理微言玩賾專。知君家學是靑氊。閒中志業兼三願。林下名聲徹九天。先試寢郞纔一命。初開賢路遽重泉。斯人已矣今難作。何處新高四尺吀。孤陋眞同望鵠虫。遊從願作倚麻蓬。見聞博奧誰能及。器度恢弘寔有容。黃寺前冬成穩晤。岐堂後會阻重逢。當時訣語留遺汁。爲寫哀章和淚封。</text>
<title>挽詞[完山柳升鉉]</title>,<text>博帶裒衣在澗阿。典刑知有大方家。鉢傳存葛儒風遠。卷對程朱學力多。聖代佇聞徵士起。斯文不幸哲人嗟。二年零落山邱恨。追寫哀章涕自沱。</text>
<title>挽詞[烏川鄭重器]</title>,<text>籍溪家學自康侯。德義文章世罕儔。塲屋和光忘得失。江臯頤性任優遊。弓㫌纔被明時奬。杖舃飜藏厚夜脩。近歲法門消敗盡。靑山幾處白雲愁。</text>
<title>挽詞[完山柳錫斗]</title>,<text>蕭寺論文一月強。寢門哀淚忽盈眶。每欽寤寐求前哲。不復從遊見大方。昭代恩榮紆一命。別區松菊帶殘香。百年林下塤篪樂。講席凄凉夕照。</text>
<title>挽詞[豐山柳聖和]</title>,<text>存齋葛老大鳴東。家有賢咸趾美風。博識雄詞播衆口。英才華聞達天聦。方期碩德遐齡享。誰料微官一命終。振谷亭空人不見。可堪聞笛夕陽中。</text>
<title>挽詞[安東權相一]</title>,<text>薰陶擩染父兄傍。生長游居禮義塲。學溯淵源眞浩博。心全體用極包張。風波界外屋三架。松桂䕺中書一床。南士卽今何所倣。錦陽寒月共凄凉。篤實工程到鬂班。斯文雅望重如山。疎慵廁跡交游末。書疏論心往復間。有約淸秋尋講榻。無緣俗駕徂雲關。法門衰敗今如許。老淚空添碧海灣。</text>
<title>挽詞[全義李山斗]</title>,<text>墨洞之中一草廬。碩人於此自怡如。賢言聖訓心神著。世路名塲手脚疎。東土佇看開後學。北阡那意閉玄居。茫茫此世無由見。爲寫哀章淚濕裾。</text>
<title>挽詞[永嘉權謩]</title>,<text>寥落東南日。惟公德望尊。晦陶爲準則。存葛是淵源。經學平生事。賢謨自己言。如今乘化盡。吾道竟誰論。聖主急賢士。招延非暮朝。鶴書行赴隴。鳳彩忽藏霄。上意空虛佇。斯文遂寂寥。那堪武陵曲。鷗𪆽影蕭蕭。</text>
<title>挽詞[西原鄭玉]</title>,<text>去歲士林哭密庵。斯文雅望一身擔。家傳衣鉢眞源遠。跡賁邱園道味甘。鳳影忽看藏海外。鶴書無復到山南。平生未負西河笈。漬淚題辭只自慙。</text>
<title>挽詞[眞城李守謙]</title>,<text>儒林擅淸望。凝厚出天然。靜處深源泝。閒中至樂全。幾年違雅範。此日隔重泉。吾嶺今蕭索。題詞淚灑牋。學有淵源盛。名家詩禮餘。一官終漢寢。四壁擁朱書。忽報新阡築。那堪舊宅虛。空留雙棣樹。凉月影蕭疎。</text>
<title>挽詞[驪江李益中]</title>,<text>高陽八子里。程氏兩先生。詩禮家庭襲。文章嶺海傾。謾齎經國志。只署寢郞名。白首窮硏地。塤篪繼斷聲。</text>
<title>挽詞[驪江李濰]</title>,<text>亹亹東坡老。斯文屬望尊。身遊詩禮地。學究聖賢門。在澗娛圖籍。式閭接盖轓。臯音登象魏。野性守邱園。聖眷紆衡泌。老星晦瑞垣。橫經悲問業。擿埴衋無援。廣度容疎拙。多聞撥蔽昏。癃殘猶寄世。康健遽還原。永隔鸞停表。難聞蘭臭言。荊花驚又落。寢淚更添痕。</text>
<title>挽詞[綿城朴龍相]</title>,<text>志學伊顔見不偏。公車三黜老林泉。父兄師友淵源的。經訓精微講究專。俗士回心推定力。貴人虗己請要詮。奈何臯鶴聞天晩。一命纔能與表阡。記昨行車叩我門。衣冠顚倒接溫言。參隨偃室論文句。徵逐黌堂講理原。別去音書慙惠許。向來憂故苟生存。終敎後死違心素。追寄哀章重斷魂。</text>
