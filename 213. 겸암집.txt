<title>敬次退溪先生遊淸涼山韻 甲子</title>,<text>峭壁丹崖窈復深。雲煙明滅碧千尋。中霄月白山空寂。飛步瑤臺發浩吟。附原韻居山猶恨未山深。蓐食凌晨去更尋。滿目羣峯迎我喜。騰雲作態助淸吟。</text>
<title>書懷。上退溪先生。</title>,<text>聰明漸覺去年非。深愧元公聖可希。縱然自暴吾何忍。從此潛心抵死歸。</text>
<title>憩元績澗 丁巳九月。自杆城遊金剛。</title>,<text>途危難著脚。因倦坐溪邊。却問前歸路。雲煙幾重穿。</text>
<title>正陽寺</title>,<text>天地鍾精英。奇怪何勝說。屹然鎭東海。風霜幾經閱。溪楓紅似花。山骨白如雪。千峯巧刻削。四顧修眉列。雲生百尺嵐。風出千仞穴。急流何激激。殘溪少嗚咽。最上仙所遊。煙封人迹絶。扶藜穿薜蘿。往往衣冠裂。寺菴可千數。齊趺談寂滅。但恨塵界人。倏忽山與別。</text>
<title>杆城道中書懷</title>,<text>去家才一月。茫若隔三年。客路天低處。鄕心日出邊。病妻應自苦。癡子有誰憐。學道元無累。今朝忽惘然。</text>
<title>水山道中 戊午三月入洛</title>,<text>朝日未登天。漁村霧暗邊。携筐女涉水。荷鎛男耘田。客倦沿溪坐。馬疲傍柳眠。天涯行不盡。愁却路綿綿。</text>
<title>金灘旅店。曉起口占一律。</title>,<text>曉起開牕騪遠目。川林景物各爭姸。彌茫沃野天疑盡。圍抱高山水欲邊。漠漠煙籠漁店柳。依依雨暗賈客船。須看麰麥靑於染。却喜秋成占有年。</text>
<title>次題權彦晦 春蘭 鑑源亭辛酉</title>,<text>靜夜山齋月滿堂。細泉鳴玉落寒塘。鑑無翳處能全瑩。源到窮時儘自長。萬像會心元混體。千家多路謾分疆。從今便欲隣仁卜。肯借菟裘老一傍。</text>
<title>次權章仲 好文 寒棲齋韻 辛未</title>,<text>霜葉黃花斗起岑。三緣剩有混沌心。可憐半夜薰香處。水月蒼茫浩萬尋。</text>
<title>江郊。送別金惇敍 富倫。次金士純 誠一 韻。壬申</title>,<text>白日靑天暮。江郊無限愁。先生明日諱。痛哭欲長休。</text>
<title>次舍弟而見 成龍 韻。贈正安上人。丙子</title>,<text>病裏擡頭對晩峯。嗒然憑几死生空。霜風凜凜吹將夕。愁向秋山看落紅。</text>
<title>無題 丁丑</title>,<text>日暮北風涼。驅車向遠征。臨分不惜醉。脈脈暗悲傷。</text>
<title>次而見論學韻。贈李宏仲 德弘。二首。己卯</title>,<text>堪憐弱喪不知求。窘步榛荒白盡頭。羞向故人論舊學。端令老子汗如流。生來踽踽尙迷門。千里歸家未可言。試向故山修敝業。須知萬事摠由源。</text>
<title>送李宏仲南還 三首</title>,<text>心事惟君與我同。塵中相倚討深衷。如今一別天涯遠。獨立乾坤遡北風。四十餘年病裏身。客牕終夜淚霑巾。初心豈謂今如此。白首風塵尙昧津。一敬能明一寸心。萬般邪穢漫林林。却從荊棘狂奔走。深負當年座上鍼。</text>
<title>無題 辛巳</title>,<text>命矣人間事。惟當不怨尤。秋風江上夜。難盡去留愁。</text>
<title>竹山道中 二首</title>,<text>曉發竹山館。鷄聲聞遠村。路迷垂地霧。思攪滿天雲。衰草悲將老。靈泉咽向昏。頂門無一法。惟有臥溪軒。役役困行邁。居然兩鬢蒼。寒容楓帶露。淨色菊排霜。魚鳥應相怨。生涯正可傷。萱堂佳節近。誰稱壽筵觴。</text>
<title>次而見韻。贈上人。六言癸未</title>,<text>逝者如斯歎川。霜毛種種華顚。懽情日謝柰何。人事古來亦然。</text>
<title>許典翰美叔 篈。以昌原府使。投配甲山。路經商山。未及奉別。追敍幽懷。錄呈 三首。</title>,<text>聞君北去暗傷神。落日登樓望遠人。天道昭昭猶可恃。黃雲塞草好珍身。聞道郊松落萬丈。冷雲西日漲秋塵。秪緣消長關時運。未必文章解誤人。沙塞茫茫幾萬里。胡塵漠漠遠山平。從今後會知何日。邊月無情兩地明。</text>
<title>詠松亭</title>,<text>萬松曾手植。歲久鬱成林。夜靜寒聲遠。江空翠影沈。自多閒意味。贏得好光陰。散步乘涼處。炎氛不許侵。</text>
<title>次韻贈權章仲</title>,<text>來尋處士菊花秋。夜宿湖亭朝汎舟。已判此身也閒物。任他遊放碧波流。</text>
<title>金溪齋舍。次而見韻。</title>,<text>積雨連旬不禁愁。傾盆盡日更奔流。雲煙不改前山色。人事曾非去歲遊。俯仰已看今古換。乘除還苦此生浮。烏啼半夜誰知恨。悄悄沈吟獨倚樓。</text>
<title>芙蓉會席。次金惇敍韻。贈琴聞遠 蘭秀。二首。</title>,<text>知君卜築稱幽情。來見池亭便眼明。酒後談鋒雷殷座。更聞金石唱酬淸。幽居夙昔每關情。今日蓮華相映明。更好月明風靜夜。▣▣奇勝屬君淸。</text>
<title>輓李義城 寯癸未</title>,<text>去年趨拜郡齋前。深喜蒼顔道氣全。何意白鷄催入夢。忍看丹旐遽還阡。官居酌水名垂後。庭訓聞詩業繼先。三世最蒙提敎力。哀詞題罷淚行千。</text>
<title>輓金愼仲 富儀</title>,<text>姻黨如公最長者。胸中氷玉孰能知。在庭孝悌人何間。居巷廉貧德未涯。有學有才天獨厚。無官無壽命偏奇。挹淸從此無顔色。却憶平生不禁悲。</text>
<title>輓權章仲 三首○丁亥</title>,<text>鈴閣呻吟日。山齋屬纊辰。猶沈書一尺。遽結恨千春。德業誰相勸。襟期更莫親。琴徽永寂寞。難作九原人。天意誠難測。斯人而至斯。旣慳顔氏壽。更奪鄧家兒。觀物初沈響。靑城永有辭。少微躔復暗。眞隱更何時。小少情膠漆。芝庭幾挹芬。曾同盈尺雪。鎭逐半間雲。自愧墜坑甚。尤多守義勤。論詩今已矣。老淚灑江濆。</text>
<title>輓金明甫 農○二首○辛卯</title>,<text>同源同井又同心。博識宏才夙所欽。從此永違鷄黍約。曲江修稧與誰尋。病負都門哭。幽明隔此生。關河風正急。南望只呑聲。</text>
<title>白雲洞築臺。命名濯纓。留題 二首。癸巳</title>,<text>地藏問幾歲。鬼闢始知今。築石鳴淸珮。疏林列茂陰。奇巖初露面。佳賞已盈襟。寄語遊仙侶。應須取次尋。暖日沿溪曲。偸閒樂此今。塵泥浣逝水。光景惜流陰。脈脈思懸佩。盈盈積寸襟。蠙珠價自重。味雋愛難尋。</text>
<title>見仁俊上人軸中有先君子詩。有感次韻 二首。乙未</title>,<text>玉軸捲雲投素書。香蔬和露餉慵疏。神椎因聽霜鐘響。鴻迹無傷風雨餘。從前萬事摠成塵。頓覺空空有此身。爲問坐禪知幾日。曇花相對四時春。前以未見此軸爲歎。師因遠風寄示。寶唾墨花如昨。不勝悲感。以仰次焉。萬曆靑羊梅雨。</text>
<title>贈擎天上人</title>,<text>山人在山日杲杲。山人出山雨淋淋。山人出入晴復雨。造物應知出入心。</text>
<title>贈盧弘仲 景任 讀書謙巖精舍丙申</title>,<text>巖間松竹已成林。茅棟蕭然俯碧涔。獨向靜中求事業。如君端不負初心。</text>
<title>次軸中韻。贈仁俊上人。丁酉</title>,<text>狼居誰辦受降碑。六載空添滿鏡絲。太白山高千萬疊。雲煙杳漠欲何之。</text>
<title>道心村 戊戌</title>,<text>太白山中二月雪。道心村裏晝關門。傍人莫打眠鴉起。恐攪袁安枕上魂。</text>
<title>無題 己亥</title>,<text>空齋獨臥雨淋淋。牕外梅花太損心。不是天寒春意薄。却愁桃杏苦相侵。附西厓次韻 時削職還道心寓舍閉門三日困淫霖。江北江南空復心。正是風和好時節。不堪愁病日尋侵。</text>
<title>臨淸閣席上。贈鄭子孚 士信。</title>,<text>衮衮閒愁消未得。爲來江上暫淹留。多情賴有知音客。莫惜傾罇盡日遊。</text>
<title>追次金止叔 圻 韻 二首○庚子時金公爲陶山長。新刊退溪先生文集。</title>,<text>三十餘年始有今。諸公可見用功深。憑君莫道無尋處。千聖相傳只此心。昭昭至理古猶今。豈逐賢愚有淺深。若使此中勤著力。應知先正繼開心。</text>
<title>贈盧弘仲遊鶴駕山</title>,<text>曾將芒屩換塵簪。去上雲山千萬岑。俯臨下界風颯爽。人間何事掛於心。</text>
<title>贈金行初 宗孝</title>,<text>嘉樂村如許。松篁月正明。他年應入夢。雲樹幾多情。</text>
