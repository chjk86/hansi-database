<title>在鶴巖書齋偶吟 鶴巖卽晩喜閔公在汶書室</title>,<text>睡覺山窓曉。江南春已歸。鳥啼人不起。撩亂落花飛。行雲何處宿。流水幾時休。獨立迷歸路。江天日暮愁。又天中素月本分明。一片浮雲蔽不生。若使淸風吹破了。些兒精彩更光晶。自今負笈從師後。三十年前是十年。痛掃山庭茅舍靜。夜窓長倚月明天。</text>
<title>外城詠懷。呈沙溪先生。</title>,<text>淵深魚得所。林密鳥知歸。闕里春風好。吾生亦有依。</text>
<title>外城路中</title>,<text>野曠風來遠。川平水去遲。此行如有得。千載以爲期。</text>
<title>赴會試路中</title>,<text>二月行人苦遠程。水邊靑草漸看生。會須歸去家山下。十畝閒閑耦作耕。</text>
<title>在禧陵偶感</title>,<text>靜聽松風聲。淸令無限意。世間人語多。不到山中耳。</text>
<title>偶吟</title>,<text>坐到喬山月半間。謾然此世占淸閒。文公一冊潛心讀。聖學功程漸覺難。魚生不是水爲之。無水無魚理亦宜。性命須於形器在。氣能毋暴志方持。天機方靜處。人欲未生時。不是全無事。如何更有爲。瑞巖空喚做。司馬坐心馳。所賴吾家法。專功儼若思。一陽才動處。萬事已生時。天理愈難見。人心漸覺危。幼安方割席。墨氏正分岐。要是工夫在。眞誠毋自欺。</text>
<title>沙山歸路</title>,<text>主人送我別。携手到柴門。騎馬悤歸去。回頭見白雲。</text>
<title>偶吟</title>,<text>讀書要見理。居敬爲存心。理到心明後。方論學淺深。</text>
<title>贈趙滄江希溫</title>,<text>感慨當時事。凄悲此日離。春風一杯酒。掃盡鬢邊絲。</text>
<title>贈趙希溫 並序</title>,<text>壬寅九月。滄江希溫丈人過其甥申君杞城之寓。余方在草廬。聞卽往展。得數日之款。笑談之間。往往語其平生所嘗遊覽處。佳山一曲。佳水一灣。與草木之奇。雲煙之狀。歷歷皆描出。間以吟誦古人詩一兩繡句。聽之使人意思蕭散。但覺此身在畫圖中也。臨別求余書。笑謝不能則固要之。其意欲將以爲異時顏面資。感相與之厚。眷眷不余鄙也。見其目不見物已久。而其容和粹勝平昔。其心能辨人物是非。而其口不輕語。尤可學也。其身傴曲。倚杖而立則眞箇是病瘦一老鶴也。心固已奇之。故戲書以呈。贊曰。整爾容鞠爾躬。杖而立一病鶴。繒畫平生事。翎毛最入神。雲山老病鶴。喚做自家身。</text>
<title>偶題</title>,<text>室中淨如掃。門外雪色寒。行將謝煙火。羽化亦無難。松火能明夜。蔬盤可饋賓。此中眞意在。憂道不憂貧。</text>
<title>觀箕子實記</title>,<text>箕子千年國。朝解復聖朝。山河豈不寶。南漢空嶕嶢。</text>
<title>贈諸友求和</title>,<text>雲月自隨吾。鄕隣不干已。耕田而讀書。天下更無事。附和韻人情皆畏死。趨死不能已。須知所以死。然後都無事。石湖沮溺不告津。惟其耕屬已。由也不嗔渠。今人胡多事。尤庵</text>
<title>過恩津。謝李使君 紳夏 送酒。</title>,<text>入境皆和氣。凶年不殺民。還將春酒瀝。沾却四方人。</text>
<title>送南大諫 二星 珍島之行</title>,<text>此夕聞君謫。南荒路八千。人生須信命。窮達任皇天。</text>
<title>先諱日有感</title>,<text>不孝墜先訓。明時謫遠邊。更逢慈諱日。痛哭望南天。孤臣千里遠。聖主九重深。欲問當時事。誰知此夜心。</text>
<title>答人 與尤菴以禮謗同被遠竄。和士友韻。</title>,<text>禮制尤何罪。名場我不干。傍人休問故。時運定相關。</text>
<title>示兒輩</title>,<text>世間千萬事。到此却無心。獨爾勤經業。門衰望益深。</text>
<title>偶題 或問尹美村不絶尹鑴。口呼以答。</title>,<text>我識美君意。斯文共欲扶。雖然聖有訓。先覺是賢乎。誤讀黃庭字。人間久謫來。還羞乘鶴客。凌彼太淸臺。</text>
<title>示姪輩</title>,<text>二弟先吾逝。年皆未七旬。雖云千里遠。猶勝九泉人。登原悲落葉。倚杖怯高風。終日閉門坐。還同栫棘中。</text>
<title>次柳生 燂然</title>,<text>深夜叩山門。門開卽柳君。未思何遠有。簪盍却成群。</text>
<title>漫吟</title>,<text>吾於大化中。自有安身處。事物縱紛然。此心曾不與。</text>
<title>藥山東臺</title>,<text>藥石千年在。晴江萬里長。出門一大笑。獨立倚斜陽。</text>
<title>戲題</title>,<text>手折扶桑坐太淸。摩挲日月與齊明。却嫌天地東西窄。立蹴崑崙勢欲傾。水面天心一段淸。光風霽月箇中明。吾家自有平平地。何事崎嶇向險傾。氣容髭髮學之功。夏葛冬裘日用中。七十二年筋骨壯。分明人力勝天工。</text>
<title>書懷</title>,<text>自慙非國士。虛被聖恩深。一事未曾試。祗今多悔心。</text>
<title>贈別南生</title>,<text>萬事付悠悠。二年邊塞秋。如何來復去。徒使我心愁。</text>
<title>藥山道中</title>,<text>朝出瓮城門。暮到天水村。香山未百里。秋雨更催轅。未到開平驛。風寒雨不收。山村數家在。日暮復淹留。</text>
<title>贈香山僧</title>,<text>隨我老僧行。危巓山葉滑。禪窓更二宵。愧乏留衣別。魚川初發夕。日暮到龍門。釋子二三在。巖頭多白雲。</text>
<title>書與頎姪</title>,<text>九日寒風急。孤城秋意深。二三家侄至。聊慰謫居心。四海風塵滿。孤城霜雪深。天涯生死別。落日去留心。辛苦來千里。秋風道路長。還令急歸去。鶴髮在高堂。慷慨志方立。辛勤功可成。君歸語諸少。努力樹家聲。</text>
<title>書與須姪</title>,<text>意氣宜軒昂。襟懷要豁開。常伸萬物上。勿使少摧頹。事來當致力。事去勿留心。方寸絶纖累。春風長在襟。菽水盡其歡。人稱賢君子。朝耕夜讀書。此外無餘事。治事當從簡。看書不厭多。一心安靜後。氣象問如何。一日一相聚。上堂問起居。各歸房裏坐。勤讀古人書。</text>
<title>書贈𩒮姪</title>,<text>道路一何遠。往來徒自勞。相逢雖少慰。別後更忉忉。憂患已爲苦。又何戚戚爲。還爲憂患使。心力亦云疲。宇宙男兒在。聰明耳目身。不爲事物累。然後見天眞。暮年邊塞謫。故國歸未歸。讀書各努力。君去語諸兒。學業平生用。愁歡只一時。此心堅定後。他事莫營爲。</text>
<title>贈𩒮姪香山行</title>,<text>匹馬妙香去。寒風吹客衣。遙知滿山雪。興罷更忘歸。</text>
<title>寓感</title>,<text>弱草經霜死。貞松帶雪寒。讀書要得力。亶在寸心間。</text>
<title>贈別孫兒</title>,<text>相隨過一歲。所學恨無多。不變因循習。歸家亦奈何。</text>
<title>偶吟</title>,<text>落日下西山。春風吹面寒。巷深人語寂。城上角聲殘。</text>
<title>聞尤翁赴召口號</title>,<text>栗翁將作相。牛老已深憂。況今多事日。秪恐錯回頭。</text>
<title>沙山路中</title>,<text>落落靑松平地立。遲遲白日半空行。等閒識得東君意。萬壑氷消活水聲。千林葉脫風含響。萬壑雲莊月吐輝。再見濂溪周茂叔。伯淳何處詠而歸。大廈千間復萬間。窓櫳門闑盡摧殘。桑根無力天方雨。一箇侏儒撑得艱。</text>
<title>過荊江李竹牕 時稷 所藏有感</title>,<text>衮衮長江十里聲。靑山無語夕陽明。誰知一片西湖土。收盡東丘禮義名。</text>
<title>有懷三學士口占</title>,<text>人間但見千金重。天上誰知一日明。碧海漫漫流不盡。只應隨得魯先生。</text>
<title>次金滄洲仲文韻</title>,<text>丈夫何事淚空垂。離別人間自有時。史直蘧懷無二道。歲寒松柏共心期。不必亡虞在屈垂。正當齊楚合從時。春秋大義無墜地。直擣燕京可指期。</text>
<title>足徐孤靑 起 詩句</title>,<text>山垂雨陣三千丈。樓動風兵百萬聲。靑老胸中如許大。他人不得此詩成。</text>
<title>次兪校理 命胤 韻</title>,<text>山中寂寂客來稀。問子此行何處歸。更有山人共幽約。不嫌風雨打征衣。</text>
<title>幽興</title>,<text>積雨幽林晴復陰。吟詩久坐草堂深。呼兒頻問江邊事。華穀盈疇水半沈。山雨初晴山氣險。草蟲處處豆花深。倚筇獨立吟詩罷。雲在西峯日欲沈。</text>
<title>己丑疏進後偶占</title>,<text>怪底山蹤到赤墀。狂言一出世驚疑。年來病蟄門深閉。回顧平生祗自嗤。天挺男兒在世間。如何無事老空山。遙聞塞外多戎馬。撫枕中宵意未閒。聖德決非庸暗主。諸臣豈乏濟時才。如何未見治安策。空使生靈亦孔哀。</text>
<title>謝人佩酒雪中來訪</title>,<text>故人持酒雪中來。怪底寒齋暖氣回。昨夜西峯啼鵬鳥。童言有驗定非災。</text>
<title>次朱夫子韻</title>,<text>山中雪霽氣凄凄。小屋臨江曉霧迷。樵豎荷鎌來索飯。饑烏枝上向人啼。小屋平臨江上峯。雪深山逕斷人蹤。誰知日暮咸便至。酒一甁來書十封。春到柴扉晝不開。籬邊小逕已封苔。門人未見靑囊去。應怕天公放火來。三千丈髮鏡中白。一萬重山雲外靑。靑山白髮孤臣在。泣祝吾君度億齡。國祚千年復萬年。吾君仁聖德如天。如何一歲生靈盡。空使微臣夜不眠。牙齒動搖鬚髮白。精神無復昔年強。古人書籍空莊閣。卷卷抽看輒已忘。日月西飛東復來。年光忽忽此中催。回頭最是關心處。千卷經書架上堆。</text>
<title>又次朱夫子韻</title>,<text>春來風雨日日昏。閉戶空山寂寞村。世事紛紛何足說。不妨淸夜對孤樽。二月春風未解寒。無端急雪暗山間。空堂悄坐吟詩罷。翦盡燈花到夜闌。</text>
<title>憶孝廟當年事有感</title>,<text>天下輸財在瀋中。東王意氣一何雄。捲盡三韓萬萬士。渡江豈患未成功。天翻地覆丙丁前。物盡人銷亥子年。萬事世間皆有定。蒼蒼在上問無緣。包羞忍恥幾多年。秪爲宗祊一日延。等是無端人盡殺。何如埋骨彼燕然。</text>
<title>次唐詩韻</title>,<text>莫道山中絶世塵。夜來霜雪鬢邊新。少延一日終何益。台叟思誠摠福人。</text>
<title>觀箕子實記有感</title>,<text>曾聞泰伯東吳去。萬里終爲內屬邦。常恨舊封仍舊陋。祗今還勝限長江。</text>
<title>己丑疏後孝廟於筵中。有李某疏狂之敎。故述懷。</title>,<text>少年麤氣際燕雲。道路豺狼不足云。何事悤悤輕下手。疏狂褒語荷明君。黑雲四蔽難看日。洪水橫流不見涯。欲借玉階容足地。還從初服返山阿。</text>
<title>聞同春疏上。口號示諸友。</title>,<text>聞道懷川急奏章。甑翁書到判興亡。山林自此都無事。惟有孤臣白髮長。</text>
<title>文會堂。見大雨雷霆口占。</title>,<text>沱間鼓腹殷山陽。天上投壺笑帝傍。何處聖人衣服坐。禪家消息此中忙。</text>
<title>偶吟</title>,<text>家住靑山高處在。靑山高處白雲多。行人更在靑山外。誰識靑山有人家。博聞勉疆猶難記。因病如何久習忘。到得衰老還自愧。欲將思起更茫茫。</text>
<title>出峽。次韓秀臣韻。</title>,<text>憐君孤苦少相親。愛我誠心老更新。此別只增多少恨。休言此日是良辰。</text>
<title>示孫兒</title>,<text>不緊事爲妨大業。等閒游浪費光陰。要知病痛從來處。只在須臾操舍心。</text>
<title>遣懷</title>,<text>門外衆肩知所窄。室中孤膝有餘空。會看庭上生靑草。日日春心儘不窮。老年不似少年時。志氣還從血氣衰。看劍無端悲白髮。此中惟有鬼神知。必有事焉心勿忘。鳶飛魚躍在尋常。到得功深盎背後。塞乎天地更無疆。</text>
<title>題喜雨警兒輩</title>,<text>累月旱天新得雨。家家談說屬農田。雖然爾輩無他業。黃卷端宜心口專。</text>
<title>贈金察訪 槼○並小序</title>,<text>吾友士正作郵官。其行也。求詩於諸公。而余則詩未作。聞已歸矣。蓋念官無小其休退之意則美矣。視世之夜行不已者何如耶。余喜之。賡于諸詩之後以詠其事云。諸篇皆在送行時。千里南郵馹馬飛。今日賦歸還有興。後人須復見吾詩。</text>
<title>寧陵遷奉後與尤庵同舟到華陽。次舊贈韻。</title>,<text>溪山寂寞千年在。一日居然有草堂。造物爲人多費巧。風流此地好施張。已謝鄕隣不干己。曾誇雲月自隨吾。今來更覺仙區近。我欲從之可許乎。</text>
<title>金松崖葬會畢。尤庵向林江。與誠伯諸人同舟到錦江。次尤菴韻。</title>,<text>獨立沙頭如有愁。半天疏雨一江秋。嘉林定在西峯外。落日蒼茫急下舟。</text>
<title>過楊州。憶淸陰先生。</title>,<text>擧目中州戎馬侵。乾坤如漆夜沈沈。會看山上三更月。正是先生萬古心。</text>
<title>贈閔持叔鏡城謫行</title>,<text>愛爾孤負向鬱蒼。嚴霜一夜少摧傷。會須經過三冬雪。更見參天萬丈長。</text>
<title>寧邊途中</title>,<text>此路當年未始行。老來遠役亦恩榮。讀書七十知何用。歷盡艱危漸覺平。此身天地賦生初。不是匏瓜一定居。南北東西隨處在。心閑無事更紆餘。</text>
<title>謫中偶吟</title>,<text>少時名宦本無情。白首深慙大憲名。大憲不妨還奪去。林居何事到邊城。放曠却嫌忘世士。憂愁還似怨時人。閉門默默端居久。白髮秋來日更新。鷄鳴犬吠亦人間。到處心安身又安。閒坐空齋無一事。悠然終日對南山。邊塞秋風一夜吹。涼生虛館客先知。故鄕千里家人遠。病怯無緣覓故衣。</text>
<title>憶仲兄</title>,<text>暫違猶恨未同居。共約中間結一廬。白首不堪生死別。遠來西塞更無書。養疾平生久習忘。世間榮辱亦尋常。家無一事關心處。說到兄邊却斷腸。</text>
<title>遇生朝書懷</title>,<text>孤露餘生老已衰。明時何事謫天涯。更逢生我劬勞日。倍憶斑衣弄雀時。</text>
<title>先諱日有感</title>,<text>五月離家已半年。秋風吹髮白頭邊。天涯更値喪餘日。哭向南雲涕自漣。</text>
<title>開卷偶吟</title>,<text>仲素先生好讀書。羅浮山下兩年居。始知靜裏工夫在。氣味由來更有餘。</text>
<title>答人</title>,<text>新主聖明臣罪大。寧邊竄謫已寬恩。莫把旱災歸此漢。我心平坦自無冤。病痛由來在習忘。一經心目便茫茫。閒中靜養非無力。問學工夫最有妨。老去工夫摠大綱。家間細務付相忘。古人止謗能修己。回首慇懃戒二郞。莫言竄謫多辛苦。無事還同粥飯僧。要得古人書冊見。在家游浪遠相勝。</text>
<title>憶鬐累 聞尤菴移長䰇栫棘之報。口占。</title>,<text>孝廟不言無奈何。皇天幽默亦從他。海濱栫棘何時撤。聖主春秋望益多。早將榮辱付悠悠。到此如何更怨尤。家國存亡天意在。非關老病一人憂。竊視朝廷深意在。初非服制又非尤。所爭只是貪官爵。怪底山翁入此流。紛紛易變浮雲白。落落難鍾老柏靑。介甫此言眞有驗。晩來人事喚余醒。建國朝鮮三百歲。彬彬禮樂我東周。若將大義來相問。更有何言答錦州。四面周圍鐵瓮成。出門惟見藥山城。鬢邊日月空來往。一戶西南暗復明。出處惟看天下事。退來何復戀朝廷。只緣一二同人在。枉被山林遙執名。白首邊城不復悲。關心切切在群兒。群兒若得勤經業。何異家庭口授時。夏來鐵瓮城中在。九月初登古藥山。南望白雲天一色。不知何處是鄕關。</text>
<title>贈申監司 晸</title>,<text>麻衣席坐飮沙杯。垂簇圍屛對硯臺。遙憶漢江江水永。白鷗相喚幾飛來。</text>
<title>香山道中</title>,<text>秋雨忙投嶺下村。未登香嶽已開雲。平生抱疾深藏久。一見名山亦聖恩。</text>
<title>登香岳</title>,<text>金剛不見見香山。不見香山更憶山。七十遠來千里外。聖恩猶許見香山。</text>
<title>贈玄機師</title>,<text>一千里外南州客。七十年來始到山。山外許多人事在。山中却羨老僧閒。</text>
<title>香山歸路</title>,<text>香山九月雪初飛。三日周流却復歸。第一毗盧留宿債。明春花發定無違。龍門十月雨霏霏。遠客周流久未歸。安土由來仁在是。一心隨處更無違。風花雪月各天時。康節行窩處處宜。要得此心安靜後。世間無喜亦無悲。世道變嬗還薄薄。人情傾側更深深。出門大笑乾坤闊。綠水靑山只我心。旒贅搖搖不自持。狂風何事又來吹。西岡落照寒無色。正是窮山暗哭時。</text>
<title>憶亡兒</title>,<text>三十能无父母憂。暫時人世未曾留。祗今白首來千里。倍念泉臺淚自流。哀樂何嘗一定心。鏡中姸醜自來尋。安之若命非無意。惓惓憂時但有忱。</text>
<title>聞金文谷久之南竄。口號。</title>,<text>誤國奸人何代無。誰如今日兩賢儒。遙聞久相南州去。遶壁中宵更一吁。萬事悠悠付一嗤。此間身世亦安之。從知飮啄皆前定。北去南來更不疑。吾家自有惺惺法。千古相傳只一心。若使胸中長快活。世間何事更來侵。</text>
<title>贈柳燦然</title>,<text>人皆厭近劉輿膩。何事辛勤更遠來。後命方知朝暮至。故情猶欲一顏開。塞外經年久未歸。眼中人事已全非。君來多謝慇懃意。及到分携更一悲。</text>
<title>見淵明詩口號</title>,<text>三月東風花正開。客心何事更難裁。流光易失如翻水。且憶諸兒進一杯。花雨初晴水滿溪。東風乍動更凄凄。高齋獨臥無人問。垂柳籬邊聽午鷄。藥山雲物惹春情。鐵瓮崔嵬認舊名。要是此心隨處樂。不知久客在邊城。春深窮巷夜無聲。獨宿空齋夢不成。便覺形神兩超越。擁衾直到曉鷄鳴。有昊投來宜有受。他邦還見主人賢。不知香嶽神靈意。容許棲遲更數年。</text>
<title>答李長卿 殷相 髭髮勝昔之語</title>,<text>塞上秋風又一年。鏡中衰髮已蕭然。古人若復生今世。未必倍陵倍勝前。</text>
<title>過魚川。憶靜庵舊蹟有感。</title>,<text>事在先朝百載前。妙香山色見依然。魚川舊蹟尋無處。祠廟他鄕有衆賢。</text>
<title>聞國禫定日感懷</title>,<text>先王聖哲不知人。終始恩光一老臣。國禫傳聞明日是。謫中衰淚倍沾巾。</text>
<title>謾吟</title>,<text>服制期年儀禮意。庶升稱適是程朱。異論紛紛何足道。聖人復起必從吾。誤蒙恩典怨尤人。何事封章久未伸。莫道病中多苦思。此心無愧可安身。要使胸中常快活。久將生死付悠悠。如何誤落他人術。更惱封章不自由。誠意由來有感通。故人書札激余衷。要看眞實工夫在。不語先從噤默中。</text>
<title>贈申判官 琬</title>,<text>吾愛安州申判官。明珠錯落照金盤。丈夫事業要成就。一部心經正好看。謾將身世付悠悠。萬事胸中不復留。一笑出門乾坤大。靑山無語水長流。</text>
<title>示𩒮姪</title>,<text>屋下淸流屋上山。山中還有別人間。紛紛世事何須說。正好明窓一冊看。朱門旨訣自延翁。默坐澄心第一功。世上許多千萬事。要看大本在胸中。明窓淨几絶埃塵。默坐澄心意味眞。若使工夫無間斷。如何不及古之人。二月風光觸目新。世間何處不陽春。要將此意胸中在。南北東西摠可人。</text>
<title>書示梁生 以栻 所請空紙</title>,<text>二年邊塞滯孤形。遠札傳來眼幾明。更請慇懃書數紙。謾將荒拙寄深情。諸君爲我莫深悲。衣濕元非子厚爲。死生已將天命在。請看今日謫中詩。</text>
<title>書示𩒮姪香山行</title>,<text>白雪千巖一色寒。藤蘿絶頂定難攀。入山不識山眞面。却立峯前正好看。</text>
<title>卽景</title>,<text>曉雪盈庭月色明。客心寒館一般淸。胸中若得長如許。野火春風不復生。夜深窮巷絶人行。城上惟聞吹角聲。萬慮都休眠少穩。曉來心氣更淸明。</text>
<title>夢見尤菴</title>,<text>客牕孤枕夜沈幽。夢入圍中見舊游。款款平生多少說。覺來還是鐵城留。</text>
<title>自警</title>,<text>淨盡浮埃一鑑虛。此心元不死灰如。若將持養工夫在。直到光明更有餘。</text>
<title>憶家鄕</title>,<text>風光處處一時春。故國園林應更新。遙知兄弟堂中坐。共對松詹說遠人。白髮飄揚兩鬢邊。東風塞上又新年。莫道客牕春夜永。老人元不久酣眠。久將軀殼付相忘。自是靈丹向裏藏。不妨他人取頭去。只要天畀未全亡。莫將浮念攪靈臺。浮念須從外物來。斷置許多浮念去。靈臺圓淨向天開。聖法由來貴在心。千言萬語示人深。如何後世都捐置。功業還從別處尋。</text>
<title>寒食日書懷</title>,<text>東風寒食鐵城邊。日晩空庭懶欲眠。閉眼忽然成一夢。片時歸去故山前。老兄白髮幾千莖。遙想今朝舊壟行。萬里孤形惟有影。兩春何事滯邊城。</text>
<title>寄示孫輩</title>,<text>老祖今年七十一。餘生屈指更無多。天涯豈不相思苦。只願看書意靡他。</text>
<title>次李懿錫韻</title>,<text>恢恢天地更難容。五載邊城坐瓮中。灰冷已知煙不起。雲間空復看歸鴻。休言大水渺無津。白髮從他日更新。久把此心平地在。一身何處不陽春。</text>
<title>曉起</title>,<text>曉來殘月照牕白。咿喔鷄聲枕上催。驅遣世間多少事。却將淸淨護靈臺。</text>
<title>次仲氏韻</title>,<text>莫說田民一切無。此時猶幸此身餘。薜蘿不到山深處。牛角橫書手可鋤。</text>
<title>贈李擇之 選 龜城謫所</title>,<text>鐵龜相望等瓊雷。書札聯翩慰謫懷。商確古今方有趣。魔兒戲劇又何乖。男兒事業不區區。天地羅張在一軀。世間榮枯皆外物。澄心默坐好工夫。昨日炎光今夜霜。往來消息本無常。一時休歎窮途滯。更有前程萬里長。</text>
<title>偶題</title>,<text>鑠金銷骨皆虛語。老殼猶存萬死餘。終日靜中無一事。明窓閒對古人書。</text>
<title>贈義州士人白世赫</title>,<text>古稱灣上無文士。喜見靑衿拔俗來。千里慇懃因又別。滿山秋色意難裁。</text>
<title>贈趙臨陂 逢源</title>,<text>曾見古人詩卷裏。天時人事日相催。坡西老友相傳說。一句吟時百感來。</text>
<title>次香山山下人金鉉節韻</title>,<text>山中明日月。山外暗風塵。水石餘閑地。朝廷宥罪人。梁生遷海曲。杜子老江濱。偶値居停主。於焉寄此身。</text>
<title>登赤裳山城。次兪市南武仲韻。</title>,<text>空中樓閣更層霄。分明塵埃絶一毫。赤石似裳環立立。淸江如帶去遙遙。眼窮世界三千闊。身在闌干十二高。多少夕陽今古恨。鬢邊蕭瑟動涼飆。回筇一步一回停。萬壑千巖不盡情。庵隱白雲僧梵寂。路飛黃葉谷風鳴。尋眞自愧無緣業。遯世猶嫌有姓名。吟斷洞天寒日暮。亂山秋色撩愁生。</text>
<title>有感</title>,<text>人心出入本無方。涵養從容積漸長。要得分明天理在。鳶飛魚躍見尋常。遙聞海外鼓鼙音。誰識山中此老心。匣裏時看雄劍吼。寧陵回首淚沾襟。見朱子書胡澹菴薪膽故事。益慷慨封章淹速亦從伊。南北行裝惟所之。休向人間說多少。秪將心事鬼神知。</text>
<title>兔浦歸路</title>,<text>旣往無追亦聖恩。安閒行色返丘園。倘來榮辱都忘了。惟見胸中浩氣存。歎息人間萬事休。朔雲寒日共悠悠。鄕關定在蒼茫外。山木蕭森四面愁。</text>
<title>還舊廬</title>,<text>中同洞裏家何在。不改山容待我歸。無事靜中要養病。杜門終日客來稀。萬死歸來一室安。從前榮辱任他閒。山中寂寂長無事。坐看浮雲去復還。</text>
<title>述懷</title>,<text>天門一疏皁囊空。依舊山中白髮翁。六載周流眞夢幻。謾將鳩杖待西風。</text>
<title>次仲氏夢見韻</title>,<text>千里關河道路難。一書來處眼長寒。中秋五夜池塘夢。詩語凄然拭淚看。世路難於蜀道難。此心寒似死灰寒。生前面目憑魂夢。猶勝他年地下看。一入危途曲曲難。眼前人事已心寒。他年只合求原隰。此世無由得再看。</text>
<title>慕沙溪先生有感</title>,<text>嗚呼不可見。已矣愈難忘。海闊波瀾遠。天高日月長。探源何浩浩。尋緖更茫茫。獨立迷歸路。無端淚滿眶。</text>
<title>景仙源，淸陰兩先生</title>,<text>北洞有同知。同知生二兒。一生國存後。一死國亡時。顏杲死爲貴。蘇卿生亦奇。程家兩夫子。倘與肩隨之。</text>
<title>次某人韻</title>,<text>至德貴無迹。無絃便是琴。川流能至海。木立自成林。落葉宜山上。開花又水潯。何須別江嶽。不必問晴陰。</text>
<title>英甫尋山之約。以職名不來。卽席次武仲吉甫韻。</title>,<text>側耳跫音寂寞濱。客行多少近非眞。三春遲暮空留景。一約慇懃未見人。栗里先生何許姓。考亭夫子更多身。上書北闕應移疾。採藥南山正此辰。</text>
<title>兪武仲冠子賓席。次主人韻。</title>,<text>主翁身服古人禮。冠子追隨三代風。獨愧鯫生忝賓席。共嘉髦士愼而容。知明守晦朱夫子。酌古通今司馬公。知是通家分義在。未堪當日許登龍。</text>
<title>次權思誠韻</title>,<text>太極無形體。陰陽有定名。鳶魚飛復躍。草木落還生。源一分千派。根同達萬莖。分明見此意。何處得吾兄。</text>
<title>會東鶴寺。次尹吉甫韻。</title>,<text>秋風藜杖客。日暮到深山。笑語禪牕下。徘徊巖石間。莫言歸路險。爭似世途艱。邈矣漢江北。懷人不自閑。同春在京。故末句及之。</text>
<title>次吉甫赴召時見贈韻</title>,<text>自是纓冠異閉門。分明此意與誰論。故人復向明廷去。今日須知大義存。市老憂時常戒密。尤公獲我已先言。請君莫訝懷州說。一統方看孔氏尊。</text>
<title>會後塘尹汝望宅賞菊。次吉甫韻。</title>,<text>幾年山海別。相對盡衰翁。錯莫塵編在。棲遲壯志窮。菊花陶子宅。孤竹首陽風。談罷平生事。淸天月到中。</text>
<title>會孤雲。次吉甫韻。</title>,<text>嵯峨古木洞雲深。感慨平生此寺尋。俯仰師門千古事。逢迎禪榻二人心。論來舊業悲榛塞。說到今時痛陸沈。素髮風前共蕭颯。一樽無賴對相斟。</text>
<title>次觀魚堂栗谷，思庵韻</title>,<text>我家風致在仙洲。小閣留名古渡頭。水鏡山屛非外物。思翁栗老此中游。江深只見濠魚樂。湖遠何關范子憂。肯構百年基不棄。問君能作昔人儔。三浦何曾讓十洲。觀魚遺躅在津頭。誰知老祖當時趣。曾見名賢此地遊。不是潛昭非克樂。靡關進退謾相憂。百年肯搆思先業。有後來今亦寡儔。</text>
<title>次兪武仲謫中韻</title>,<text>暮年窮途樂追隨。此日那堪遠別悲。壹思不妨廷議異。寸誠無賴聖明知。更看東國夏侯勝。獨恥西州皇甫規。要是平生丈夫志。區區枉費兒女思。動輒得謗名亦隨。榮何爲喜辱何悲。正要君臣父子定。惟有鬼神天地知。直道方來垂善譽。妄言當日負良規。愧深不識關山路。夢裏無緣慰遠思。</text>
<title>山居偶吟</title>,<text>山窓夜靜響幽泉。月上松梢便悄然。柳浦江南秋色晩。煙霜天北雁行連。年光苒苒頭俱白。琴韻泠泠意不傳。惆悵鴻飛今又漸。獨憐漳水病無痊。</text>
<title>次族人</title>,<text>東南佳麗已聞初。新築菟裘遠寄書。地近松楸存孝思。川淸嵩洛供幽居。蘭亭自有林泉契。彭澤何嫌禮數疏。嘉樹佳期空悵望。夢魂惟有繞仙廬。</text>
<title>次武仲洛中書懷韻</title>,<text>枉費同人惜遠違。還來依舊薜蘿衣。天寒澤窟龍忙返。日暮遠林鳥迅歸。北嶽馳煙書未到。東皐舒嘯興先飛。天晴海闊無回棹。爭似秋風獨炳機。</text>
<title>次武仲韻</title>,<text>逢君失喜似忘情。靜對寒燈徹曉明。浮世升沈眞有數。長途風雪幾曾更。酒因心倒寧辭醉。詩怕人傳不着聲。肯許江湖遲暮約。扁舟吾已辦餘生。</text>
<title>次李長卿韻</title>,<text>天地恢恢一大圍。中間日月互生輝。顧瞻何處安身在。遐擧無緣奮翼飛。行遣明時誰怨悔。追隨舊載正依俙。重逢塞外欣然笑。忘却前頭有鉞威。時李台奉命判關西。故末句及之。</text>
<title>再用前韻</title>,<text>鐵瓮城高海栫圍。暮年奸黨倍光耀。魂迷故國家何在。心逐孤雲鶴與飛。舊業平生皆濩落。追思此日但依俙。君歸爲請王無小。大勇須加四海威。</text>
<title>次長卿行望哭後韻</title>,<text>八月今年又一期。老臣衰淚謫中滋。崇陵松柏遙相望。舜殿風雲久益思。邂逅舊僚邊塞館。依俙昔日晢庭儀。攀號普切終天痛。泣說當時荷眷私。</text>
<title>次申公獻 琬 韻</title>,<text>欲學涪陵髭髮好。鏡中霜雪已蕭然。自知罪釁當年積。詎望身名此日全。舊業摧頹悲己老。新詩褒奬愧吾賢。長沙鵩鳥愁將賦。屈子何須更問天。霜雪爲冬雨露春。往來誰復怨蒼旻。平生自失莊蹤計。世上還看切齒人。一綱高飛無兩翼。三年邊塞有餘身。悠悠萬慮都休罷。離別何須更濕巾。</text>
<title>次金上庠 兌亨 韻</title>,<text>淸和祕訣已窺斑。上古群僊若是班。靈境垂簾歷覽盡。天根躡足往來間。浮雲變白從他洞。老柏鍾靑只麽山。萬事應輸欹一枕。世間兒戲許多般。佳句吟來已灑然。仙客的皪亦堪憐。任他梅柳分兄弟。不復杯樽問聖賢。靑岳南山陶令宅。龍門流水伯牙絃。鳶飛魚躍天機在。掘地應看處處泉。</text>
<title>謫中偶吟</title>,<text>山人本在山。山中無故人。或與麋鹿游。或與水木親。良以曠吾心。兼之絶世塵。況復千里來。四顧非我隣。閉門坐終日。秪自喚形神。東風吹不斷。何處不陽春。</text>
<title>次申啓澄渭源謫中韻</title>,<text>莫道微臣悟昨非。先朝故事尙依俙。恭承嘉惠多年謫。誤被天恩此日歸。關海寒風仍客土。故山秋月負明輝。九重深隔書難達。遙望長安淚滿衣。故人何在鴨江湄。一夜嚴霜百卉衰。鐵瓮放回恩亦謬。岐城牢閉事堪悲。玄天不語茫茫遠。白髮多情箇箇垂。恨未早從空寂去。世間無慮又無思。我來邊城五年秋。萬事人間雲一浮。塞上老翁頻失馬。壑中莊氏幾藏舟。要須得道宜無怨。却是緣情又有愁。歷盡匡圍陳蔡厄。恭惟夫子樂忘憂。</text>
<title>聞時報偶題</title>,<text>宣仁賜社飯。元祐皆竄流。趙高恐失勢。山東不足憂。碧波南海闊。黃雲西日浮。三百舊宗社。搖搖如綴旒。竊聞鴟鳶輩。終日爭喧啾。野老呑聲哭。秋風吹白頭。</text>
<title>石門和答。二首。</title>,<text>元來此物吾家有。周孔，顏曾世世傳。千里江河爭入海。四方侯伯共朝天。亭亭上下无窮底。浩浩源流不盡邊。魚躍鳶飛隨處見。揠苗無若宋人然。巖石兩邊溪一邊。出門數里見人煙。始知築室宜因樹。却喜買居無費錢。天地久慳如有待。遊人不上自當專。棟成壹日居然我。朱墨何須記月年。</text>
<title>製進孝宗大王寧陵因山挽</title>,<text>聖人度量自天恢。海內蒼生若己推。萬里道悠悲日暮。十年功積逼神猜。虞階玉戚依然在。鼎水雲車杳莫回。千古永安無限痛。微臣草野倍傷催。</text>
<title>擬進寧陵遷奉挽 癸丑製而不進</title>,<text>鼎水遺弓度幾年。人民城郭摠依然。威靈固自山河壯。盛德須將國祚綿。鳳翥鸞翔隨玉馱。雷訇電掣動神鞭。灤朝三日儀刑近。泣向風 缺 在北邊。</text>
<title>挽愼齋金先生</title>,<text>三世儒宗道德崇。百年矜式國人同。須看詩禮趨庭日。要在曾思愼獨中。林壑豈無天下志。朝廷但計目前功。一時暫出空爲兆。千載齊名石室翁。</text>
<title>挽宋同春明甫</title>,<text>鸞鳳之姿金玉相。斯文正脈在吾東。聖賢事業功夫上。世道汚隆進退中。天意却從時節異。我心惟有死生同。黔潭物色渾依舊。白髮春風哭未窮。</text>
<title>挽宋尤庵英甫大夫人</title>,<text>南州殉節西宮拜。萬古綱常在所天。軌則可觀恒婦德。義方爭說克家賢。四男二女三孫抱。七十八齡五福全。小子升堂山壽祝。忍看丹旐拂新阡。</text>
<title>挽金滄洲仲文</title>,<text>文章道德傳三世。節義忠貞萃一門。南漢山城吾未死。大明天地虜猶存。激揚豈是謀身計。經濟元非媚主言。泉下已忘恩怨了。人間何事是非論。</text>
<title>挽金松崖由善</title>,<text>頎然其有古人風。何處得來嗟我公。己丑不妨丁丑異。今人無愧古人同。眞情可見死生際。大義須求去就中。行路亦皆悲夜哭。世間誰識此深衷。</text>
<title>挽兪市南武仲</title>,<text>一二人同志。相將千載期。嗟君遽不起。歎道一何衰。士子樑摧痛。邦家殄瘁悲。封來臨別語。未讀淚先垂。</text>
<title>挽尹八松丈改葬</title>,<text>十載儀刑隔。千秋節義橫。嗟嗟時事去。耿耿此心明。已拱吳胥檟。將觀越國兵。九原如可作。吾欲某皐聲。</text>
<title>挽尹石湖汝望</title>,<text>四海煙塵暗。江湖一病人。風神閒更好。精力老愈新。棄世還無迹。尋源却有眞。甑山奄寂寞。孤月照千春。</text>
<title>挽李迂齋士深</title>,<text>位極群僚上。名高士類中。屢見人事變。要見此心同。氷蘖平生志。權衡日用功。我公何處得。痛哭怨蒼穹。</text>
<title>挽尹汝望大夫人</title>,<text>毓德坡山先正宅。移天松老大人門。十年早服三從義。五福終知一代尊。膝下斑衣多孝子。眼前蘭玉見曾孫。忝親久仰閨儀懿。再拜題挽和淚痕。</text>
<title>挽閔持叔大夫人</title>,<text>爭道驪興大姓門。安榮壽福碩人尊。淸風家世華奢去。義訓閨庭軌範存。及第壯元承旨胤。生員校理佐郞孫。嗟余未及升堂拜。敬寫哀詞拭淚痕。</text>
<title>挽宋明甫內子</title>,<text>同春堂有兄弟號。淑人卽爲吾嫂尊。常時往來拜中堂。令德吾知有淵源。愚公自是名世人。宋氏豈不爲德門。略通書史知大意。從夫未嘗違一言。夫君抱疾三十年。寢居服食宜寒溫。藥餌賣盡嫁時衣。至今全活稱其恩。臨終不悲其身死。只恨夫君何以存。夫君垂涕親戚悲。有子賢孝又有孫。婦人至願先夫死。上壽下壽何復論。</text>
<title>悲三學士 洪翼漢，尹集，吳達濟</title>,<text>孔曰成仁孟舍生。千金不重羽毛輕。堂堂正氣乾坤大。耿耿精忠日月明。東海魯連天下士。南朝王粲石頭城。誰知一片中原土。收殺靑丘禮義名。</text>
<title>挽任監司 義伯</title>,<text>守夢嘗稱吾宅相。沙溪門下早從遊。平生大義知持守。末路多岐定去留。志在歸休何命促。官非卑小又才優。傍人莫怪長垂淚。始識靑春到白頭。</text>
<title>挽李參議 有謙</title>,<text>從事先生長者門。見聞言行有淵源。闔家忠孝諸郞貴。七耋安榮一代尊。常理死生元不免。暫時欣戚復奚論。羨深泉下歸眞宅。何似人間厭世喧。</text>
<title>挽申參判 翊全</title>,<text>曾見玄翁相國家。琳琅觸目盛光華。誰知天道終難信。又使仁人壽不遐。契誼平生情莫逆。存亡此日痛無涯。病中雪涕題哀挽。哭望西門不敢過。</text>
<title>挽宋師傅 時瑩 遷葬</title>,<text>儀形廿載隔重泉。時事中間屢變遷。今日我公何處得。每逢尤老共悽然。一家喪禍知關運。後世才賢責報天。聞說蒭靈改新兆。倍思平昔涕漣漣。</text>
<title>挽宋容甫 時默</title>,<text>早歲從遊伯仲間。兩家仍作一人看。二兄先後俱淪逝。運氣年來亦一般。</text>
<title>挽尹伯奮 元擧</title>,<text>疏脫平生坦坦途。爲人羞作小人儒。應知萬事都休罷。雲過長空與化俱。</text>
<title>挽閔參議 光勳</title>,<text>幸余昔歲承顏色。不問可知君子人。淸白家中傳素業。春風座上見天眞。三郞才雋爭兄弟。一代聲名冠搢紳。今日西風那忍過。欲題挽語倍傷神。</text>
<title>挽金南原 益烈</title>,<text>居官治績蓋餘事。孝悌由來百行源。宗族皆稱後愼獨。家聲不忝我文元。平生恩契期千載。一別音容遽九原。從此林廬長寂寞。豈堪他日過西門。</text>
<title>挽李參贊 一相</title>,<text>妙齡高第人爭艶。晩躡崇班望實隆。三世文章太學士。百年喬木故家風。平生不喜公孫被。末路能知西子蒙。垂死更將滄市淚。春風灑向大江東。</text>
<title>挽趙判書 啓遠</title>,<text>休老當時二判書。尹公先逝我公餘。蒼顏綠髮神僊在。白石靑蘿處士居。物外經營心自許。人間毀譽視無如。愧余早托忘年契。此日新阡負素車。</text>
<title>挽韓子耇 壽遠</title>,<text>師門豈乏知名士。宅相皆稱有德人。雲雨世間無變態。和風座上見天眞。七旬一牧才猶屈。五璧連城慶日新。萬事卽今嗟已矣。寄將衰淚灑靈辰。</text>
<title>挽宋參議 國澤</title>,<text>從游三十載。情義老愈深。不急名場志。還甘丘壑心。病扶國陵會。魂逐故山尋。共切云亡痛。偏傷白雪吟。</text>
<title>挽申㬅</title>,<text>吾友大明人。流離二十春。山河空擧目。天地不容身。遽爾歸泉壤。超然脫世塵。餘生猶未死。踽踽海東濱。</text>
<title>挽黃璡</title>,<text>顏賢三十二。賈傅一年多。大命誰能免。浮生亦可嗟。過庭思舐犢。入室見操戈。數歲俱零落。天乎奈我何。</text>
<title>挽羅星緯</title>,<text>天道茫茫不可知。故人今日至於斯。九原冥漠無尋處。忍看靑天一雁飛。</text>
<title>挽閔持叔內子</title>,<text>夫人毓德先生宅。早歲移天孝不衰。欲識壼儀無少闕。請看吾友淚長垂。</text>
<title>挽宋基厚母夫人遷葬</title>,<text>大人門閥早移天。君子之逑女士賢。一十年間先後逝。半千里外舊新阡。體亡孝子心爲大。合葬周公禮則然。令胤是吾年少友。敬聞斯役寫玆篇。</text>
<title>挽宋基泰內子</title>,<text>古聞哲婦順尊章。女史時時有過揚。爭似伯來賢有相。最宜尤老養無方。欲知世上無人比。須見堂中有淚長。箇箇五男皆雋永。天心應許後來昌。</text>
<title>挽人</title>,<text>大爺門人有若干。完山一帶最宜看。昏朝高節人難及。淸世卑官義亦安。壽到頤期猶體健。功深口默己心閒。中秋三日寢門哭。誰道辛年往復還。</text>
<title>挽閔綾州 汝老</title>,<text>平生自許桐溪節。晩歲從游愼獨門。窮巷瓢空淸操見。九重章奏血誠存。直聲動世官猶屈。詩禮傳家德益尊。不佞偏蒙恩契重。祗今心事與誰論。</text>
<title>挽人</title>,<text>古人不見古之人。良玉由來席上珍。十上誰隣羅隱命。一瓢還樂子淵貧。琪花滿後誰爭福。鳩杖推先剩得春。忠信吾鄕俱已盡。東隣西舍摠傷神。</text>
<title>挽李持平 光稷</title>,<text>早年在邦聞。爭道稱家兒。心性全天賦。才華出世奇。吾將以爲恃。胡遽至於斯。握手高堂哭。誰知此日悲。</text>
<title>挽朴參奉 弘祚</title>,<text>六十非爲壽。羈魂亦可悲。湖山返櫬路。風雨落花時。樹瘁枝先折。鸞愁鳳未歸。人生孰無死。此別重依依。</text>
<title>挽金廷益</title>,<text>慟矣夫夫也。今何而至斯。素心久有定。夙願竟無施。閨裏靑春怨。堂中白髮悲。猶堪慰泉路。蘭玉兩兒奇。</text>
<title>挽人</title>,<text>同知天爵貴。地上見神仙。儒素傳家遠。淸貧守道全。舊要四十載。末契一二賢。匍匐違先往。哀辭愧古阡。</text>
<title>挽金益炯</title>,<text>稟質自貞剛。家庭服義方。衰齡連巨創。孝性過哀傷。積善天申祐。多才德必昌。孤雲千古宅。咫尺近先藏。</text>
<title>挽朴時喆</title>,<text>材質異尋常。不閑人世事。讀書深玩究。靡室屢移徒。卒莫遂其心。今胡遽至此。未能哭送君。愧我平生義。</text>
<title>挽任弘挺</title>,<text>痛爾爺孃俱早逝。獨憐兄弟自相依。誰知孝友由天得。爭道英才出世奇。義合一家情最篤。心同千載誓相期。臨道欲寫哀詞去。不覺汍然已濕衣。</text>
<title>挽人</title>,<text>師門長者最高年。而我從遊二十前。苦節不嫌居璧破。工夫可見坐床穿。頤期共說仁人壽。智理誰知孝子賢。回首遯林行樂地。一川風月尙依然。</text>
<title>挽庾木川 植</title>,<text>何處得來嗟我公。休休其有古人風。尊賢可見持心正。抗論誰知闢異功。事契幾年情莫逆。存亡此日慟無窮。居官淸白猶餘事。德積應須後世隆。君子人歟君子人。在家貧又在官貧。春風談笑人無厭。鐵石肝腸道有眞。好惡平生分善惡。哀榮此日異疏親。故山回首雲蘿蔽。綿酒深誠愧此身。</text>
<title>挽韓鐵原 德胤</title>,<text>年尊兼德邵。事契又姻親。積善存門戶。崇論立紀倫。瑟琴宜室樂。蘭玉滿庭珍。劍合延津處。遽然八十春。</text>
<title>挽閔光霽</title>,<text>湖南同道客。草外比隣居。共許百年後。纔違數月餘。風燈何遽忽。春夢摠歸虛。一哭永相送。居然有舊廬。</text>
<title>挽郭昌源</title>,<text>已矣昌源乎。棄而父母去。鵬搏九萬期。花落三春遽。婉孌目存形。丁寧耳在語。空山寂寞中。魂魄尋何處。</text>
<title>挽李之益</title>,<text>已矣益卿乎。何爲遽至此。古人以自期。門戶之攸寄。朋友愛文才。一鄕稱孝子。其喪孰不哀。病拙倍心事。</text>
<title>挽柳進士 定民</title>,<text>自是同門友。高才邁等夷。早時丘壑志。不許俗人知。山水一何樂。吾心空自奇。君今何處得。雪涕寫哀辭。</text>
<title>挽閔德重</title>,<text>草里昔隣並。相從幾十年。詩書恒兀兀。金石志專專。好雨花方發。狂風樹忽顚。平生一掬淚。今日寄新阡。</text>
<title>挽吉光先</title>,<text>冶隱先生後。人稱風義存。少爲諸長許。年老一鄕尊。不見經三歲。驚聞已九原。平生最親厚。心事與誰論。</text>
<title>挽申侍直 碩亨</title>,<text>論議堂堂動一方。君家兄弟莫能當。存亡運氣相關係。哭向南天倍痛傷。</text>
<title>挽趙懷德 爾䎘</title>,<text>方喪踰禮至於死。忠孝平生斷可知。今日斯人何處得。不堪揮淚寫哀詞。</text>
<title>挽梁以松</title>,<text>早歲從游朋友中。欲將家世振餘風。可憐齎志空淪沒。後嗣休隆祝上穹。</text>
<title>挽人</title>,<text>爭道人間五福全。安榮六十有餘年。一宵旅館驚春夢。忍見丹旌拂舊阡。</text>
<title>挽柳復長</title>,<text>慷慨衰門興復志。十年從學最深誠。同隣有約今何去。欲寫哀詞已涕零。</text>
<title>挽宋進士 國蓍</title>,<text>三十年前太學人。門垂百柳舊時春。黃山一點天何吝。故遣風流不受塵。</text>
<title>挽金珍山 友淹</title>,<text>偉哉八十滄江叟。晩歲丘園白日長。一夕憪然乘化去。風煙千古但蒼茫。</text>
<title>挽李永川改葬</title>,<text>謂公舅者是吾姪。未接容儀意已親。俯仰十年人事變。更聞溝竁倍傷神。</text>
<title>挽禹進士 聖瑞</title>,<text>夭折吾兒三十二。君年加六亦悤悤。開渠門戶興衰意。痛惜深情奈此翁。</text>
<title>挽柳都事 時蕃</title>,<text>少年才子擅詩聲。有志蹉跎老不成。陋巷平生甘菜 缺。金吾一命亦浮名。</text>
<title>挽南進士 爀</title>,<text>南柳齊名一鄕士。同時俱逝奈而何。莫將窮達論天命。八十人間有幾多。</text>
<title>挽金監察 自鍵</title>,<text>休休其有古人風。早事師門執志同。回首世間知我幾。欲題哀挽意無窮。</text>
<title>挽蘇濟州 東道</title>,<text>奔走王門獨自羞。居官淸白更無儔。田園晩計還莊跡。世上但知蘇濟州。</text>
<title>挽鄭察訪 羽卿</title>,<text>文章不讓東溟叟。奇薄平生奈命何。世契情深無弔處。一張哀挽淚痕多。</text>
<title>挽李別坐伯實</title>,<text>憶昔師門從事日。與君情誼最相親。舊游零落殆將盡。回首西林倍傷神。</text>
<title>挽人</title>,<text>從事師門慕古風。昏冥半世醉鄕中。一官亦是槐安夢。萬事浮雲過太空。</text>
<title>挽具監察 瑩</title>,<text>湖南長光數三公。相繼云亡一道空。千載高山雲寂寞。誰知此日意無窮。</text>
<title>挽朴僉正 世基</title>,<text>吾友平生無外飾。一心淸直善居官。賦歸自詑聊乘化。挽紙投來不忍看。</text>
<title>挽尹林川 抃</title>,<text>痛哭石湖窀穸日。聞君微疾竟無訛。莫言風度收將去。寶樹庭中聲更多。</text>
<title>挽朴新昌 纘先</title>,<text>升庠知縣三賢嗣。六十人間又幾人。最是白頭衰病在。年年不耐哭交親。</text>
<title>挽金榘</title>,<text>師門恩契最知心。行誼平生夙所欽。泉裏相逢應不遠。挽章何必更悲吟。</text>
<title>挽柳濟民</title>,<text>坐觀萬化皆歸盡。除是達家齊死生。今世豈無嘗識面。故人惟有最深情。升庠不願龍庭進。避地仍酡山水行。一疾遽然刑範隔。不堪衰淚灑丹旌。</text>
<title>挽李濟州 𡐔</title>,<text>吾友銀臺舊學士。耽羅萬里遠之任。花村五月勤紆轡。錦峽三年更嗣音。自是仁剛人所服。如何福善理難諶。柩車草草過江去。誰識山中此老心。</text>
<title>挽慶上庠 賓</title>,<text>志氣平生不下人。一心謙抑最親仁。升庠共惜才猶屈。在巷誰憐老益貧。半載花村追逐久。暮秋山郭往來頻。已憂衰疾終難強。忍見孤兒理逮輴。</text>
<title>挽朴志薰</title>,<text>少時嘉遯久聯榻。旣歲忠賢更盍簪。同志幾人交莫逆。一心相愛老愈深。家聲不墜傳儒業。鄕評爭推重士林。微疾遽承凶訃至。不堪題挽淚盈襟。</text>
<title>挽柳定山 忠傑</title>,<text>風流宇宙奇男子。晩歲江湖日月長。始識白頭猶仡仡。更聞高論正堂堂。病中床席纔相問。泉裏衣冠遽永藏。回首世間知己少。不堪揮淚寫哀章。</text>
<title>挽金上庠 好義</title>,<text>洛陽才子老靑衿。流落幷州偶盍簪。期以百年永歡好。如何一疾遽兇音。門人經出薰陶力。朋友書來痛惜心。白髮在堂兒尙幼。孤魂應哭九原深。</text>
<title>挽閔公輔 光國</title>,<text>吾友閔公輔。良心天得之。少時遘大病。神明實扶持。好善出於心。一毫絶詐欺。貧富付之天。守拙甘自飢。平生無怨惡。鄕黨共許推。我來居水北。芳隣復在玆。豈無從遊者。惟公最深知。見我必開笑。小別卽相思。我得如百朋。千載將相期。舊疾忽復作。醫藥無由施。死生固有命。慟哭復何爲。鶴髮在高堂。行路亦且悲。享年近六十。又有業家兒。兒能得成就。門戶庶興衰。死者如有知。可以慰我辭。</text>
<title>挽韓鐵原 德胤 改葬</title>,<text>悲歡八十年前事。世上窮通幾飽更。廷議一言知節義。復官千載見褒榮。振振子孫貧何病。秩秩儀容德乃貞。惆悵比來先友盡。豈堪今日看丹旌。</text>
<title>挽南焴</title>,<text>平生書冊苦孜孜。妻子飢寒亦不知。同里不憚朝暮見。暫違還作死生悲。堂中白髮八旬老。膝下髧毛三尺兒。草草靈車歸故土。豈堪揮淚寫哀詞。同里平生莫逆心。往來無日不相尋。淸風明月樽中酒。流水高山匣裏琴。雪榻螢牕窮益固。碧祧紅杏恨猶深。壺山匹馬歸寧路。忍見丹旌拂晩林。</text>
<title>挽韓安岳 必久</title>,<text>余在少時床下拜。每承顏色見溫然。幾年京洛睽違久。半歲鄕廬疾病纏。身上簪纓非稱德。眼前蘭玉復才賢。七旬享壽無餘憾。爭道人間五福全。</text>
<title>挽人</title>,<text>人生命道固難全。萬事悠悠只在天。五十五年非爲夭。三孫三子亦云賢。九原冥漠誰知者。一死尋常理固然。最是不堪知舊淚。舞衣空寂北堂前。</text>
<title>挽金永同 廷望</title>,<text>孝友由來百行源。幾年從事大賢門。早嬰痼疾知神護。晩做郵官亦聖恩。半戚京華纔佩綬。一朝旅館遽招魂。佇聞皁蓋歸鄕里。忍見丹旌過弊村。</text>
<title>挽金龍宮 德民</title>,<text>小邦專擅三山勝。大谷流傳百代風。子女數同黃帝姓。春秋享似郭陽公。字缺 復一何兼四。旣不之西又不東。聚會哭歌皆此地。世間無比此山翁。</text>
