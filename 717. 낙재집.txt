<title>遇歲吟 二首○五言</title>,<text>丙申捨我去。丁酉又頹侵。夕死無多子。朝聞媿不任。辛丑爲何事。壬寅迫我來。廵簷索梅笑。有媿獨徘徊。</text>
<title>庚戌六月生朝題</title>,<text>幸至於今日。支離一病身。優遊六十載。陸陸是何人。</text>
<title>歷宿行仲新居。臨別吟。</title>,<text>野展靑羅帳。山圍紅錦屛。移尊復起坐。難盡此時情。</text>
<title>次孫幾道 處訥 釣磯韻</title>,<text>忘機鳥有情。直釣魚無恙。二客遠尋盟。孤舟凌滉漾。</text>
<title>次金有聲韻</title>,<text>孤吟萬花洞。幸見白衣童。更對元賓酌。衰顔借點紅。</text>
<title>舟中次孫幾道韻</title>,<text>偶作賞蓮行。同舟惠我好。帆風天與便。老氣強年少。</text>
<title>戊戌十一月在禁獄。次李槐丈 逢 韻。</title>,<text>敢有欺明主。愚忠證在天。雕開未信日。伯玉遽徂年。罪極寬三宥。恩深貸一懸。追愆血泣地。開卷對前賢。</text>
<title>次臣字</title>,<text>主辱曠前古。猶存未死臣。每思宜犴獄。其敢怨楓宸。自訟無他證。灰心只肉身。從來學力驗。都在飽酸辛。</text>
<title>和方伯李養久 時發 韻 二首</title>,<text>白屋無長物。遙分鶴膝枝。聯珠垂燦爛。孤艶奪光輝。人荷憐同病。花欣得已知。倘能因雪霽。乘月訪先歸。有脚春光透。窮廬有此枝。冷英分極僭。聲畵濫承輝。鐵石偏嫵媚。明霜特達知。楊州應再赴。愼勿遽言歸。</text>
<title>次呂義城 大老 韻</title>,<text>契分從先進。逢迎苦後遅。心人共舟日。高駕報來時。咳唾隨風落。瓊琚聯珮垂。翺翔榮幸甚。無復別離悲。</text>
<title>聞次星牧遊立巖韻</title>,<text>晩聞勾漏令。鳧舃絶塵緣。巧覔仇池穴。能通小有天。霞尊醉永日。丹鼎駐頹年。蕙帳飜成主。遙驚谷口仙。</text>
<title>臘月宿觀音寺</title>,<text>牢屋懸崖窽。僧分佛半龕。觀心心霽月。見性性空潭。聽法羣千百。尋眞客兩三。禪枝一宿夢。勝詩數篇箴。</text>
<title>泊浮江臨分。孫幾道留詩先歸。張德晦和之。余又賡之。</title>,<text>蘭舟載三益。半席飽風輕。高卧看山轉。深憑聽櫓聲。峽浸芳草暗。江濶玉沙明。數日仙遊勝。催君筆不停。</text>
<title>次李方伯養久留別時韻</title>,<text>瑚璉端木器。遷改仲由師。亹亹停車日。孜孜息馬時。臨分勖古義。留愛見新詩。千里瑤琴裏。無忘病子期。</text>
<title>初度日。謝次廵相李養久韻。</title>,<text>累逢初度日。虛老媿參三。孤露堪兒慕。單杯薦考龕。何人傳謬妄。恩賜特浸涵。更被新瑤佩。榮光耀嶠南。</text>
<title>遊俗離山。遇報恩倅子弟等讀書山房。吟贈。</title>,<text>雲壑盪胷後。更逢蘭室英。千尋水面月。萬丈峯頭瓊。一聲聽暮鐘。三笑悲晨星。况對瑞庵僧。惺惺警我情。</text>
<title>到福泉庵作</title>,<text>甚矣人心惑。難醒易醉酣。昔聞同泰寺。今見福泉庵。百僚無韓子。千官有瞿曇。勝遊飜作惡。留訣後來砭。</text>
<title>次張仲順 悌元 賞蓮韻</title>,<text>香飄金玉斝。光襯薜蘿衣。正爾神仙品。天然造化機。無言待月出。有意任風吹。欲去還忘去。乘昏更詠歸。</text>
<title>次孫幾道韻</title>,<text>幾日停雲苦。欣然此席同。慕堂靑眼老。彌樂白頭翁。道氣從今勝。蘭馨自古濃。簞瓢餘樂在。愼勿哭途窮。</text>
<title>次韓丈有卜鄰終負之韻</title>,<text>寡與眞堪笑。親仁敢望之。空留華山半。獨立暮江湄。海浪何時定。沙鷗儻可追。巖風與壑月。早晩鎭相隨。</text>
<title>臘月十六。大雪朝霽。</title>,<text>戰爭悲歲暮。雪積慘窮陰。帳殿夔龍凍。轅門虎豹吟。因天欣有勢。捷蔡恠無音。誰問袁安卧。崇朝涕滿襟。</text>
<title>觀梅吟。贈李景旭。</title>,<text>觀梅盡是梅。不識觀梅理。剝剝羣陰中。微陽擎雪起。</text>
<title>更用他韻</title>,<text>世亂無絲補。時危乏寸功。經冬仍抱疾。靡室更飄蓬。塡壑眞宜分。還鄕計復窮。夜來三白瑞。無意驗年豊。</text>
<title>追憶年初之事。吟寄主倅案下。</title>,<text>元月初三日。蓬門五馬過。對床梅兩樹。驚眼雪千葩。歡劇傾深盞。狂顚揷淺花。那知翻倒極。飄泊任長嗟。</text>
<title>辛丑暮春。與諸賢船遊琴湖。分韻得出字。朱子漁艇詩。出載長烟重。歸粧片月輕。千巖猿鶴友。愁絶棹歌聲。</title>,<text>春殘恨不堪。滿載烟霞出。心人自東南。雲霧欣初豁。伊洛始沿泝。源泉期濬發。麗日爲明媚。光風振林樾。搖搖入銀漢。直抵探月窟。淸風生兩腋。醉挾飛仙忽。收拾春光盡。滿却孤舟載。乾坤百戰餘。山河無恙在。沿洄擊空明。連天流浼浼。飄飄任所之。萬頃凌滄海。儒仙去不返。景物如我待。三盃豪氣發。宇宙皆度內。呂聖遇追思昨日遊。事過意何長。長幼數十人。一船爲醉鄕。隨風縱所如。去去迷其方。悠悠箇中樂。豈但在詠觴。暮投江上村。梨花來遠香。曉起囑諸勝。玆遊永不忘。張德晦淸流涵麗景。遠峀生雲烟。柔櫓擊空明。滿船俱英賢。搖搖棹復棹。點點山連山。雲影凈如掃。天光凝碧漣。撑蒿驗用力。俯仰知淵天。豪思若雲湧。此身挾飛仙。李景發長風輕帆遠。直向桃源洞。滿載烟霞趣。扁舟知幾重。李士彬春江生夜雨。桂楫問何歸。粉壁危松倒。古亭芳草菲。滿船仙客輩。應懷德星輝。宋仲裕我家在洛上。歸舟幾日粧。波濤何杳茫。津涯難可量。今來泛此湖。山高水自洋。度內鳶魚理。無邊楊柳光。少者眞易解。溪山勝滄浪。無寧人不識。何不學海長。張正甫紅花落紛紛。白鳥飛片片。東湖春欲暮。放舟因風便。新酒樽中滿。知心蓬底遍。鼓枻浮江去。淸風來水面。鄭君爕日暮輕櫓疾。疑聞楚峽猿。巖花紅綺爛。汀柳綠袍翻。追陪作高會。綢繆情更敦。何幸干戈後。重傾酒一罇。閒分白鳥雙。心逐孤雲奔。收將不盡意。更泝伊洛源。都廷彦芳洲風景好。白鳥方鶴鶴。桃花逐水紅。楊柳緣江綠。道人樂鳶魚。小子懼茅塞。從容陪談話。醉酒又飽德。高會是萍逢。後面何由續。江風吹西日。瀟灑興不俗。鄭平甫光風三月暮。邂逅東南友。滿載一葉船。繫馬巖邊柳。唱和百編詩。自酌一罇酒。先生樂有餘。小子分左右。濯足淸江上。何羡羊裘叟。只恨分袂去。何處追先後。都諧仲孤舟放夕風。忘却人間多少愁。憑虛浩浩然。任隨波邊閒白鷗。水綠欵乃聲。風輕楊柳洲。仙査初解纜。晩向浮江浮。中分二水間。坐客皆仙流。何處見天心。潑擲銀鱗遊。紅花杳然去。桃源此耶不。聚散水東流。後會期以秋。徐精甫江洲春欲暮。江山皆勝絶。道義四五賓。佳辰二三月。同舟下中流。欵乃歌數闋。帆急千山遠。棹搖萬頃濶。淸風左右至。香煙起欲滅。風光無限好。只恨明朝別。李而沃暮烟起春江。空明擊孤棹。舟中滿神仙。晩山春已老。水面花亂落。眼前風景好。淸風左右至。孤帆歸晩浦。借問今日會。興味知多少。朴汝順有朋自遠方。泛泛聞棹歌。靑靑楊柳色。灼灼桃李花。杳然雙白鷗。蒼茫千頃波。膾細翻霜鍔。紅肌散綺羅。飛觴亂無廵。不覺朱顔酡。中流任所如。疑是神仙耶。金汝謹</text>
<title>次旅軒長字韻</title>,<text>不約三杯餘。風流今日長。中流擊素光。恣遊雲外鄕。在在承警策。惺惺知向方。采石自狂顚。蘭亭是濫觴。我欽子張子。數句有餘香。幸願滿堂彦。此意莫相忘。</text>
<title>山中分韻。得屋字。</title>,<text>喚我東南友。集此雲中屋。時屬戊申冬。密雪灑松竹。頹我上上峯。圍爐酌更僕。隴西起良朋。惠然及要束。如何慕翁遅。終日愁心目。授簡迭吟哦。瓊珮爛盈掬。老病媿不才。倚壁還縮恧。泰山邈難攀。衡嶽追高躅。慇懃此日意。諸君宜佩服。</text>
<title>前城主以季友一盆留貺。未及傳受。玉山李季獻丈移入棠府。栽種階下。因以詩送我戱之。因次其韻。</title>,<text>久厭魯國塵。形容故憔悴。幸逢造化手。栽培沃新水。一誠貫四時。貴知非貴地。齋翁縱無分。竊有不寐喜。第恐誤權輿。臘梅同棄爾。廵相曾取苞守臘梅。花落後賤待。不沃水棄之。故末句及之。</text>
<title>船遊。用武夷一曲韻。七言</title>,<text>南北良朋載一船。桃花春水漲平川。搖搖直指仙源去。千疊靑山入暮烟。</text>
<title>仰賡金方伯守伯 信元 賞蓮韻</title>,<text>勝賞生來冠海東。荷衣相稱芙蓉紅。傾銀象鼻非吾事。竚立難忘無極翁。</text>
<title>鳶魚吟</title>,<text>魚躍鳶飛只自然。勿忘勿助亦同然。初非因此還明彼。於物於人莫不然。</text>
<title>山泉庵 在武屹</title>,<text>育德多時志養蒙。山泉庵結卦成蒙。三冬漳卧違求我。遠實堪嗟此吝蒙。</text>
<title>贈雞林尹李養久</title>,<text>千年故國經三姓。八載干戈得一儒。卧閤治聲吾不間。願將篇簡味眞腴。勸學嗚咽紫溪流混混。嵬峩道德想森森。瓣香祠下薰心處。繼佩何如有五箴。聞祭李先生祠文伯老成追莫及。望門乖奉愧緣魔。琴齋淸暇頻提耳。衛武當年悔豈多。憶孫文伯權妙美資今日鮮。覽輝翔集豈無心。槐黃少退三餘足。頂上如何下一針。憶權秀才遠甫朝露飮來飧文菊。明霞吸後倚蒼松。金風吹緊荷衣冷。更拾胡繩密密縫。蕭爲蘭冗長。茅化蕙離披。可貴惟玆佩。秋風偃蹇垂。右二首彌樂齋獨吟</text>
<title>和金方伯 信元 韻</title>,<text>手襲寒瓊卄八排。開緘璀璨暎屝柴。心期直指冬深後。悵望行塵獨下階。</text>
<title>追次孫幾道韻 晉高士傳。求仲羊仲。治車爲業。挫廉逃名。蔣元卿去衮州還杜陵。荊棘塞門。惟二人從之遊。時人謂之二仲。</title>,<text>二仲連鑣訪一時。𠅩云多病故人稀。東風細雨梅窓下。淺酌高談更後期。</text>
<title>水澁舟礙。推移甚難。</title>,<text>努力辛勤十七灘。一灘纔過一灘難。由來上上皆如此。他日逢原自在看。</text>
<title>宿玉淵之夜。得絶句。</title>,<text>搖泊蘭舟宿玉淵。月光如水水如天。夜深鷗鷺同成夢。飛入銀潢牛渚邊。</text>
<title>乘舟訪竹谷梅作</title>,<text>風雨掀江不肯晴。孤舟難發訪梅行。滿山紅錦非無意。玉骨氷魂獨繫情。</text>
<title>和鰲山守黃應性韻</title>,<text>小閣林間每夙興。熊幡花外望何能。鶯啼燕語春將暮。無限閑愁尺紙憑。</text>
<title>先和紫溪韻</title>,<text>蹄涔媿我同溝涸。沿泝多君得紫溪。䟽更敦澄定力。暗通從此有靈犀。</text>
<title>用諸君擁爐看梅之韻。以謝郭秀才汝達遠來垂問之意。</title>,<text>病裏衰容不足看。擁爐何幸賞梅寒。淸修共勉花前意。苦節同期伯仲間。</text>
<title>戊戌四月卄一夜。和苞山鄭汝明 遠 韻。</title>,<text>君詩可老亦堪貧。莫恠明燈擊節頻。只恨歸來歌更激。誰知茹草屬元人。</text>
<title>戊戌十一月在禁獄。次李槐丈 逢 韻。</title>,<text>涸中愁緖患心猿。恩霈何時見側盆。憂戚年來庸玉汝。吾儒夕死貴朝聞。</text>
<title>己亥元月立春日。余方流接西原淸州不屈之洞。翫閱朱夫子仁說圖。有感而得一絶。</title>,<text>觀物靜中皆動春。雞雛方覺荷諄諄。行年五十尋圖意。始識孔門專說仁。</text>
<title>六月生朝題</title>,<text>再當庚戌年今日。曾是癃殘不意中。永念劬勞塊獨坐。泫然無地寄心衷。</text>
<title>臘月初八。與李槐山入空林寺。途中口占。在淸安</title>,<text>謝屐追陪深復深。琳宮何處是空林。人間順境從深得。莫憚登登今日心。</text>
<title>奉次辛星州用錫 慶晉 韻</title>,<text>仰德徒勞望斗牛。一秋誰與共天遊。忽聞雲外雙鳧信。挐出蘆花月下舟。將欲奉次之時。忽聞㫌旆過山下。適與意會。末句語及之。白首迷津辨馬牛。故人心屬豈徒遊。自今沿泝窮伊洛。肯作浮沉絶港舟。寤寐閩山九曲遊。新村無計買漁舟。靈槎一夕來星漢。泝峽窮源百不憂。朱子遊九曲。買舟於新村。故語及之。</text>
<title>次都諧仲 汝兪 韻</title>,<text>人不自人人謂人。人中所貴讀書人。人言作聖在明誠。人反悠悠還愧人。</text>
<title>題伽倻立巖李善述精舍遺基</title>,<text>遼鶴孤飛一字天。依然華表證千年。想多山下曾孫老。不見同亭肯搆仙。</text>
<title>舟中次孫幾道韻</title>,<text>遊春偏愛早春遊。柳綠鵝黃白鷺洲。一葉翩然靑雀舫。訪梅來泊暮江頭。</text>
<title>羅秀才以病不得進及八月十五夜泛槎之遊爲恨。有絶句來。和以謝之。</title>,<text>小槎新就泛秋川。獨泝河源幾悵然。絶句長牋來起我。病中如見古和扁。</text>
<title>詠葡萄</title>,<text>池頭盤屈老驪龍。頷下明珠炯炯紅。童子自耽龍睡熟。摘來摘去昧呑躬。</text>
<title>端午獨坐有感</title>,<text>蘭湯佳節屬天中。角黍無人吊屈忠。盡日掩身兢惕坐。默愁羸豕觸羣龍。</text>
<title>次方伯李養久韻</title>,<text>驚把鏗然擲地金。繫余華佩坐棠陰。翺翔此日榮無極。莫道秋風豁此襟。</text>
<title>雪中憶寒岡鄭先生作</title>,<text>紅白黃交六出飛。坐看奇變弄神機。百梅園上方乘興。玉色深衣獨詠歸。</text>
<title>題漁牧亭</title>,<text>已分江湖寄此生。長簑短笠任陰晴。鳴橈細雨滄洲遠。繫舸斜陽畵閣明。</text>
<title>次江上吟</title>,<text>萬古朝宗晝夜奔。生生不息是眞源。君看河海終無洩。方信從來厚載坤。滔滔百折向東奔。始識如斯本一源。自此工程當不息。一生終不負乾坤。</text>
<title>賞蓮吟</title>,<text>小瓮能開玉井仙。移來堂上近床前。恍然太華峯頭坐。奉對光風霽月賢。</text>
<title>李叔 奎文 西行有句</title>,<text>令叔榮臨玉樹開。暗香浮動凍蜂來。只嫌明日陽關出。滿眼淸愁浩莫裁。</text>
<title>仲秋晦日。偶出西嶺。冠童二三。相逐問學。因出題賦詩。松下講學。</title>,<text>大禹當年惜寸陰。炳然經訓照來今。隨行隨坐勤相問。滿壑松聲助雅吟。</text>
<title>暮春望有感</title>,<text>千般技癢眞難抑。一脈平途苦鮮行。失脚古今同一轍。倚欄終日獨傷情。</text>
<title>歲舍庚子仲秋。一善金守伯相公以嶺南伯。因送客枉顧松窩。留詩兩絶句。又以曩制近體一篇出示命和。欣幸雖極。猥不敢承當。第念相公非今日傾盖之知也。昔余試吏湖西間。時以黜陟使辱知。辱愛之分甚深。蹇拙狼狽。多蒙救拔。此日相聚。奬眷尤勤且切。不敢強以茂拙爲辭。累日吟哦。只愁肝腎而已。萬不足以仰賡引商刻羽之妙。一哂之餘。伏冀斤敎。</title>,<text>人欲長危天理微。路分生死淚沾衣。若無當日焦毛髮。戊己庚來成一非。微字韻白水靑山一老梧。松間竹下閉窩廬。那期紫府行臺使。枉沐干㫌出亂蘆。梧字韻</text>
<title>辛臘念五。在谷內。</title>,<text>行年伯玉無時化。白首童心未盡磨。長篴不知人意思。數聲吹徹落梅花。</text>
<title>癸卯暮春。牧丹絶句。</title>,<text>有星而景有雲卿。寓物流形鍾此精。國色天香眞可翫。功成却笑斸繁英。</text>
<title>癸卯九月之秋。遊內延。尋先人遺跡。不見而作。</title>,<text>杪秋辛未先君子。偕蔡松灘過此山。兩日留題尋不得。小兒難禁涕汍瀾。</text>
<title>遊淸河內延山。次題僧學衍詩軸。</title>,<text>浮生心事繫人間。忙裏尋山不是閒。明日歸途空悵望。他年幾作夢中山。余自追竹郡到此。中途値雨。到寺乍止。作意登山。探入下龍湫。師言日暮當及下歸。故不得盡見上龍湫。是師亦知我輩牽俗速歸之意也。故及之。辛未季秋初吉。達城蓮亭稿。次 松灘寺在靑嵐杳靄間。東遊客子卧來閒。欲尋絶境迷前路。薄暮鐘鳴何處山。次 南澗攀緣微路石牙間。始見庵僧住着閒。第一峯頭看瀑布。佳名不獨擅廬山。[後序]蓮亭乃吾先君子也。南澗乃吾仲父也。松灘乃吾鄕長蔡上庠也。去辛未秋。同遊海山。先君子乃有遊山錄。備記之矣。辰巳兵火失之。後三十三年癸卯。不肖孤繼作內延之遊。兩日探討山中。終不得見先人留題可考之跡。下山之夕。不禁涕出。而留小詩于壁間矣。歲乙巳杪秋。淸河人尹洛遊伽倻而還。訪余于彌樂齋。乃癸卯秋同作內延之遊者也。袖出辛未年先君子遊內延遺跡。拜受而跪閱之。殆不任其涕淚之橫逬也。仍收泣而仰賡。以爲後日修己之資也。</text>
<title>乙巳拜見先君子遊內延韻。泣血伏次。</title>,<text>見背多年住世間。東溟霞洞昔偸閒。窮源未見先遺墨。哀淚空揮萬疊山。屈指仙遊癸卯間。邇來飛夢水雲間。那知此日松窩裏。泣見先詩出海山。</text>
<title>先詩次韻中松灘尊丈。乃後生曾受業焉。幷拜遺詩。不堪悲感之至。乃復仰次。</title>,<text>投分先人伯仲間。春風秋月飽淸閒。連筇幷屐遊仙洞。三絶瓊章賁一山。</text>
<title>仰次生員仲父韻 用武夷仙人同會亭事</title>,<text>同亭雲物九秋間。雙璧聯輝鶴背閒。當日曾孫猶未老。千年重得入仙山。</text>
<title>丙午仲春。讀易遇未濟卦吟。</title>,<text>花未開時春可賞。哉生明夜月堪吟。若須滿郭離披後。誰識羲文未濟心。</text>
<title>丁未十一月二十五日。盆梅單重葉兩樹盛開。有客過宿。呼韻賦絶句。因次其韻。折梅兩枝。分寄棠府琴軒之下。</title>,<text>地中雷奮撼窮山。兩樹開花一夜間。折寄相思人似玉。要須揷向膽甁看。呈廵相鄭夢興氷滿長江雪滿山。花開昨夜小窓間。窮廬不敢專消息。分獻鳴琴坐上看。呈府伯鄭愚伏</text>
<title>伯兄生朝。病阻不得進。以酒果梅枝送獻。因有絶句。</title>,<text>新卜初逢初度日。壽尊開處賀增新。可憐病弟頹寒谷。手折梅花獻小春。</text>
<title>臘月望日。李君茂甫折渠盆梅小枝。幷次看字韻送來。仍步前韻以謝之。文雨</title>,<text>雙樹花殘獨卧山。飛馳淸夢上枝間。可人會得心中事。分與瓊葩玉蘂看。呈梅花主人玉仙聞出藐姑山。積歲相思一嶺間。此日寒齋呈小面。何如全體對床看。呈梅兄小春消息出雲山。歷盡氷崖雪壑間。頗恠大難風雅手。竟慳瓊句與人看。呈李茂伯終歲騷人阻碧山。淸愁暗恨滿懷間。忽逢詩與梅仙至。玉貌依然合席看。呈李毅甫</text>
<title>江上偶題</title>,<text>從前四十九年累。千斛淸淵洗盡休。塵土倘能生五內。直今刳腹付長流。</text>
<title>高提督 應陟 以博約兩字。問指甚麽㨾云云。聊作絶句奉答。</title>,<text>博謂博文寧有異。約言約禮更無他。曾聞兩進如輪翼。小子何知㨾甚麽。約不資文寧免陋。博而寡約豈通功。從事兩言能不罷。樂齋之樂享無窮。循循兩字千年後。更有何人味靡他。末學工程多滲漏。儻蒙提督一言麽。</text>
<title>仲春長水馬官姜克裕來訪有詩次 戊申</title>,<text>共被餘馨願卜隣。芝眉何幸接梅春。銀鉤玉佩隨風落。驚動窮山友鹿人。</text>
<title>次孫幾道羣鴻韻</title>,<text>圖南曾笑鵾鵬化。窺鼠生憎鴟鶻盤。趁月隨陽知所止。宜從吉士共盤桓。雲影天光小沼中。霜禽何事更隨風。恍然坐卧彭蠡側。夜夜寒聲警主翁。</text>
<title>謝次孫幾道詠梅韻</title>,<text>團雪雕氷綴向空。倒池斜屋兩三叢。何緣更對人如玉。苦節淸修一味同。</text>
<title>又次隈字韻</title>,<text>聞說逢仙古澗隈。慇懃迎入破荒苔。想應永慕春岑寂。勵志同心戶不開。</text>
<title>拜和春府韻</title>,<text>林塘細雨陪諸父。百拜尊前祝萬年。九十春光今得得。不須消息問啼鵑。</text>
<title>拜和生員仲父韻</title>,<text>亂酌東風細雨時。紅紅白白滿園時。何方可縶西飛日。永侍高堂樂四時。</text>
<title>奉次李太虛 心海 韻</title>,<text>灸病歸來掩蠧經。尸居塊坐偶人形。吾家茶飯猶多闕。敢學飛昇扣玉扃。</text>
<title>和李玉山季獻 瑀 韻</title>,<text>謫仙肝膽照湖山。半世相思夢寐間。豈料千重雲水裏。玉緘開面看祥鸞。季獻有羲筆之妙。故使祥鸞。</text>
<title>次謝李丈垂敎種蓮之法</title>,<text>平生格物謫仙翁。慇懃指掌蓮生死。方知種活君子法。花發何因謝特地。</text>
<title>復次謝李 養久 棠案之下</title>,<text>出釣烟江入採山。鳧鷖麋鹿往來間。那期天外行㙜使。瓊佩仙漿寄隻鸞。時兼白衣使付金而玉之行。故末句及之。</text>
<title>謝韓廵相擇地 浚謙啓請</title>,<text>名區幾歲頌騰尊。慳秘相須有數存。永妥聖神謀大道。方知陳請召公恩。</text>
<title>賀落</title>,<text>喜聞韓廵相躬趍新廟。祗謁聖師。有詩頌落之奇。強引嘔啞。敢步其律。仰冀諸兄斤削垂敎之也。數架重安萬世尊。誰知井卽泉存。從今父父兄兄地。始覺先王有廟恩。</text>
<title>更謝相公出貨資廩。興學奬敎之盛。</title>,<text>鵷鷺羣班屬望尊。分憂南服聖心存。見挽一髮千勻勢。無媿當年推轂恩。</text>
<title>警吾黨</title>,<text>聖道雖如日月尊。吾人成性在存存。要須汗馬收功地。不負尊師立敎恩。</text>
<title>已臘念五。韓廵相益之令公。祗謁達城聖廟。賀落有詩。余亦爲之屬和。厥後廟還舊基。祠廡則未遑。忽已十三年矣。辛亥有從祀五賢之命。廡成東西。祀左右。此乃累代祈請。曠世不得也。今城主恭承香祝。奉安行祭。爲斯文不勝慶賀。探和昔年韓相之韻。投示病民。民惶悚伏讀之餘。不敢以刻羽絶和爲辭。又屬其韻。乃與前詩。乃五不韙也。伏冀城主斤正垂敎之也。</title>,<text>輩出偏邦道義尊。文明何待聚奎存。開來繼往人先後。報德酬功聖代恩。</text>
<title>庚戌春。孫正字季進自京歸山。以蘭畵一幅幷絶句先投焉。附諸壁上。仍次其韻。</title>,<text>昔聞空谷幽貞德。今見猗猗石上叢。莫恨無聲又無臭。有聲瓊佩一時同。</text>
<title>聞諸君觀瀑山城之東修道寺之下。其長幾至四五匹之永。廬山壯觀。遠不可致。而咫尺阻卧。慨嘆如何。因有絶句。</title>,<text>半生長詠謫仙篇。寤寐香爐落九天。此日隔岑違快覩。他年留約可乘便。</text>
<title>題桐華塔</title>,<text>憶昔躚躚黃小日。擔簦幾度水雲間。今來倚杖桐華藪。雙鬂星星暎碧山。</text>
<title>次飮酒韻</title>,<text>爭光日月非無益。蹈履淵氷敢自寬。西晉風聲今到耳。斜陽獨立鮮吾歡。</text>
<title>次雪</title>,<text>玉花飛舞謫仙簷。天雨瓊瑤豈害廉。何處程門牢脚立。皚皚沒膝少無嫌。</text>
<title>猥杼卑忱。輒用攀和。時余迎拜寒岡先生于花園。累日追陪杖屨。方有奉邀先生車馬之意。而先生以急向苞山。兼迫大忌。勢未果副余區區。有限十年不負約之敎。故詩中獨詠其志。</title>,<text>三日微誠未少休。遽蒙寬限十年秋。斜陽緩轡無歸處。步步躕躇步步愁。</text>
<title>奉和寒岡先生</title>,<text>名以梅花便不村。羣仙畢集倒芳樽。先辭小子還忘去。殘日暉暉已迫昏。</text>
<title>元月八日。杖屨偶及谷口。毁垣墻北。叢梅數蔓先開。折寄棠陰有絶句。</title>,<text>氷滿長江雪滿溪。瓊葩折得凍林西。遙分第一新春色。驛路應驚野鳥啼。</text>
<title>臘前賞梅韻</title>,<text>歷盡氷霜幾凍溪。忽逢微笑小橋西。沉吟盡日忘歸去。不覺參橫與鳥啼。</text>
<title>次申 弘道 梅字韻</title>,<text>卄載幽懷一笑開。小園驚動早春梅。天心又得良宵月。乘興還忘屢擧杯。</text>
<title>敬次退溪先生畵巖韻</title>,<text>道德吾東集大成。須知功力在窮經。慇懃題跋留詩意。醉夢昏昏儻有醒。</text>
<title>敬次退溪先生捴論書院韻</title>,<text>遅延夕死未朝聞。更見山堂會以文。科日至今河决海。閒愁依舊劇於雲。時院宇三間纔成。會試居接。故末句及之。</text>
<title>夜燈吟退溪先生詩</title>,<text>臘月正當三十日。悠悠終歲問何爲。剪燈遙夜塊然坐。諷詠新編退老詩。</text>
<title>答寄金廵相守伯</title>,<text>歲暮窮山老居士。天寒棠府病文園。無緣一室開淸晤。悵望江東一片雲。</text>
<title>次鄭汝明韻</title>,<text>造次工程在蟻封。胡爲此日陷泥中。靈龜舍爾非他罪。弱纜從今繫吾東。</text>
<title>四月晦。乘我小艇子。採蓮于河南。日沒泊舟。投宿竹谷。用和春初乘舟訪梅之韻。</title>,<text>風正波平遠靄晴。蘭槳桂棹採蓮行。蘆叢繫纜眠漁店。疊疊靑錢耿耿情。</text>
<title>採蓮河南有懷 五月初吉</title>,<text>河南揭號何年始。雙鳳千年倘再儀。採採更懷無極老。令人此地有餘思。</text>
<title>過牙琴巖 鄭林下師哲及子洛涯光天俱居于此。</title>,<text>盛德高風父子雙。鸞停鵠峙影澄江。幾回杖屨同心賞。此日孤吟咽老腔。</text>
<title>長巖</title>,<text>丹粉長屛護玉淵。風流不必憶蘇仙。我來一棹窮源委。感慨難忘九曲賢。</text>
<title>詠四季花</title>,<text>碧玉枝生靑玉葉。紅霞花變紫霞開。四時寄旺而純亦。相對床前起我頹。</text>
<title>次星字</title>,<text>親朋亂後動晨星。湖外何人記姓名。十載重逢眞一幸。孰能爲弟孰爲兄。</text>
<title>又次章字</title>,<text>劉蕡曾未上封章。兩鬢新添昨夜霜。翠栢明霞眞可餐。何煩杜子歎空囊。</text>
<title>題乞詩僧性浩軸</title>,<text>吾儒所貴潛修力。欲佛爲要入定功。奔走苦寒煩乞句。何如面壁萬山中。</text>
<title>三月十五日。泛舟止巖絶句。</title>,<text>兩月齋居多病故。今朝來泛水雲層。東風戱蹴桃花浪。短棹搖搖入武陵。</text>
<title>次曺芝山 好益 白鷗絶句</title>,<text>忘機人與物俱虛。一視飛潛認廣居。舞下相親元不約。要盟何必用濠魚。</text>
<title>絶句</title>,<text>匹馬單鎗指日時。吾何畏彼敢遅遅。敗成利鈍非吾計。彼亦能爲我亦爲。</text>
<title>答金巘書。兼示一絶勉學。金之來書。有一自承敎而歸。心神灑灑。如雲收碧落。霧捲靑山云云。故及此語勉之。</title>,<text>雲收碧落天依舊。霧捲靑山山露全。不向此時勤猛省。恐君雲霧更昏然。</text>
<title>贈孫幾道</title>,<text>辰巳干戈全失脚。風塵湖海已無顔。只今收拾傾甁水。鴆毒方知狃宴安。小屋新開寒鏡面。爐燻淸晝影蒼顔。從今坦坦幽人履。不獨身安心亦安。惟精心法欽堯舜。約禮工程學孔顔。萬事知君心下豁。躋攀分寸莫求安。</text>
<title>奉謝孫幾道候待盛意</title>,<text>虛疑江路衝泥怯。白首逢迎不用占。相對一樽山影裏。一眉新月掛茅簷。</text>
<title>次孫幾道聞張兄德晦赴闕韻</title>,<text>景仰平生子張子。翻然不必望都吁。賦歸趁逐梅花節。丘壑風流請改圖。聞張兄月初還松亭故云。</text>
<title>奉和孫幾道</title>,<text>松桂同盟大小山。偶然玉䫉抗塵間。有誰傳凂高人聽。勤致寒瓊拭眼看。</text>
<title>追和孫幾道</title>,<text>何堪三益枉巢居。一笑開襟積病餘。林畔友聲深意在。此時神聽敢虛徐。</text>
<title>贈孫幾道 以姬翁當國志明農。近體贈之。更有此一絶。</title>,<text>躬耕古道追莘摯。志學今功抗巷顔。右挈左提同勠力。存吾順事沒吾安。</text>
<title>仲秋卄七。出拜廵相及貳軒城主于前江舟上。命童子賦詩。因次其韻。</title>,<text>霜落琴湖碧玉流。蘭舟追奉二天遊。沿洄盡日窮源去。直到銀河賞桂秋。蘇仙赤壁擅風流。千載如何此日遊。日暮人歸洲渚靜。獨留𩿨鷺弄高秋。</text>
<title>寄郭益甫 再謙</title>,<text>小春分送老兄看。幾渡氷江雪夜寒。消息案頭應易歇。如何一樹種階間。竊聞齋下無一梅樹故及之。</text>
<title>次小有亭韻</title>,<text>憶曾負笈承師日。杖屨頻陪壁上家。百病無成餘朽木。西林何面再堪過。</text>
<title>遊公山桐華寺。將向修道瀑布。日暮止宿古修道庵。月夜聽彈琴。作一絶示同行諸君。</title>,<text>澁雲餘韻動禪心。流水高山深復深。消瀉一生査滓欝。龍湫無復洗余襟。</text>
<title>詠雪戴白</title>,<text>黃裳元吉知來久。素履幽貞識者稀。冷露嚴霜凉月夜。不文尼父會心期。</text>
<title>詠江城黃</title>,<text>名擅江城第一黃。人間歷試幾風霜。剛資毅態眞堪賞。無媿吟翁晩節香。</text>
<title>詠錦銀黃 此種最難養成。品貴失節耶。</title>,<text>每恨幽蘭種不榮。那知霜榦亦難成。辛勤春夏栽培後。艱見仙花四五英。</text>
<title>遊谷內上元洞。孫 處約 先有絶句。次之。</title>,<text>每恨吾人盡削稜。來看氷壁玉層層。窮奇搜勝歸來晩。山日輝輝下古陵。</text>
<title>用盆梅前韻。再呈府伯鄭愚伏 經世。</title>,<text>風流不必憶孤山。至月瓊花滿樹間。安得玉人齊命駕。一樽相對擁爐看。</text>
<title>敬次寒岡先生</title>,<text>一樹寒梅白玉新。滿堂香氣發三春。晴窓對汝消塵念。見此何須問主人。</text>
<title>偶吟近體一詩。以祈入齋諸員和敎不逮。七言四韻</title>,<text>簞瓢何敢望顔回。未信年來愧㓒開。生手到頭民蹙頞。疎才脫處吏橫腮。每慙昻鷺窺魚密。長羡歸禽擧翼催。默默針氊騎虎坐。一春深負故園梅。在淸安</text>
<title>更步前韻</title>,<text>白日看雲費九回。干戈天地塞難開。了無一術蘇三里。空有千絲被兩腮。肅祀朋簪情未已。隔窓風雨夜深催。更煩他日晨星地。珍重須傳越使梅。</text>
<title>又和奉謝</title>,<text>咫尺崇屛首幾回。忽逢犀角奉牋開。瓊璫燦爛驚塵目。瑤珮鏗鏘暎俗腮。小子風情隨酒怯。大人眞義與詩催。何當更待流霞熟。沂上追陪賞野梅。</text>
<title>更步前韻。用謝德谷老兄雨中枉顧之厚。</title>,<text>東風細雨小車回。五載干戈一笑開。花爲感時添白鬂。酒因逢友借紅腮。燈前夜話方期穩。陌上歸鞭詎易催。獨坐鈴齋吟兩律。箇中心事付庭梅。</text>
<title>仙槎憶崔學士孤雲</title>,<text>數妙巫山知學北。名通列宿錦還東。靑松黃葉憂違去。赤鯉飛鳧長往從。洗硯池存餘墨漬。爛柯㙜古想仙蹤。秪今一畒宮墻奐。笙鶴如聞月夜中。</text>
<title>次張仲順韻</title>,<text>乘月長懷邵百源。幽貞深愧鎖柴門。一生感慨顔回巷。三歲遺忘蕫子園。彌樂敢言魚産釜。遣愁休歎蟻空樽。有時多幸良朋集。臨別慇懃辱贈言。</text>
<title>次金都事 穎男 韻</title>,<text>萬古蒼蒼仰至公。鞠㐫何獨厄吾東。犬羊區域悲窮律。荊棘丘墟泣古銅。殊錫有時榮冠玉。捴戎無日罷張弓。風饕雪虐關山路。二百山河慘目中。年來廟筭誤羣公。未必奇殃自日東。寅恊不聞欺頂玉。撫摩何計望腰銅。民心已作傾甁水。聖武無緣耀角弓。萬死有餘猶未死。一區天地靦然中。</text>
<title>此時又聞天兵大至。再次前韻。</title>,<text>忍使吾王作寄公。申包項背接遼東。菁茅夙荷憐藩悃。唇齒非關界鑄銅。炮手三千皆暴雹。騎兵十萬盡雕弓。長驅犬豕如霆迅。再奠東民壽域中。</text>
<title>奉次汝明老兄</title>,<text>濟乏扶窮豈害廉。轍中無復斗升添。尋常對面嗟黧黑。造次論心苦菜塩。物議到頭煩上下。殘篇何地講洪纖。心憂叢裏逢奇幸。昆弟良朋共一簷。</text>
<title>丁酉初秋三日。和槐倅作。</title>,<text>霆震天威釰戟齊。腐儒三夜喜聞雞。人亡來谷萊夷侮。聖在南薰羽舞低。慨乏大風䧺覇上。庶看垂翅奮回谿。西原有將忘身老。革精忠放筆題。</text>
<title>承體察使分付領兵南下。有儒生受業者携酒出餞。因贈近體。</title>,<text>二妙携樽慰遠征。此時那復對羣英。三年未有鳴琴化。一別徒聞杖釰行。素友毋忘修舊學。將軍當勉死邊城。歲寒忠信吾堪仗。莫作離亭兒女情。</text>
<title>戊戌四月二十一日夜。和苞山鄭汝明韻。</title>,<text>湖外頻移斗柄春。每慙孤雊獨凌晨。同䂓節操甘攻苦。相勉工程在喫辛。百尺竿頭步更進。一瓢巷裏樂重新。朝聞夕死期方切。陳蔡棲棲不足貧。</text>
<title>戊戌十一月。在禁獄次槐丈韻。</title>,<text>舜禹欽傳愚敢望。銛鋒發處每思危。四年枳棘儀毛損。九轉丹爐火力遲。道與時違魂亦泣。心隨鬼質夢何疑。淸溪幸遇同襟客。白首峩洋擬子期。</text>
<title>次屠字</title>,<text>計失雙龍一釰屠。峨冠無復講唐虞。夏侯懲古期聞道。公冶從今請改圖。運落楊朱歧亦泣。魂招楚客病難蘇。聖孫幸有中和旨。夜夜呻吟德不孤。</text>
<title>辛丑元月初五。隣人有以一叢小梅見惠。因思棠府相公方收拾野梅之急。賦詩及之。亦道余幸慰之意也。</title>,<text>昔聞召伯求賢急。夢卜春宵問幾歟。淸洛高人能應幣。畵巖韻士想登車。開軒下榻心期密。索笑廵詹世味疎。昨暮山翁亦多幸。喜逢仙客枉窮廬。</text>
<title>六月奉別裵城主</title>,<text>枳棘元非鸞鳳棲。偶然翔集慰衰余。化霑父母歡無極。臭密芝蘭樂有餘。豈意共期三歲欵。翻然還作隔年疎。吳州見月相思處。莫負床頭萬卷書。</text>
<title>季春初五日。以上旬展拜事入北山。歷宿行仲新居。</title>,<text>五峯之內八峯橫。鳳舞蹌蹌龍躍形。花笑迎人偏欵欵。鳥鳴求友更嚶嚶。江湖我卧難重起。山澤君居有夙盟。白首無緣共姜被。往來談笑幾餘齡。</text>
<title>四月初一日。浮舟仙巖。</title>,<text>昨日春歸令日夏。畸人何處寫幽憂。風恬浪靜開寒鏡。桂棹蘭槳上玉流。靑鳥白鷗迎我友。野翁漁叟喚吾儔。山前荷簣無心久。只怕風流入虎頭。</text>
<title>七月卄一日。孫幾道，崔康侯來訪齋翁。翌日午後泛舟。沿遡至仙査書齋下。二友駕往浮江亭。期以明朝尋書院之約。余則入宿仙査。因次孫幾道昨日絶句。足成近體。朝有雲霧鎖洞口。末句及之。</title>,<text>兩翁遠出雲山谷。來泛烟波浩渺邊。霞鶩詩情窮變化。鳶魚眞樂妙天淵。聯鑣更訪浮江主。振策孤尋小洞仙。朝鎖武陵雲萬疊。還愁逋客謾回船。</text>
<title>癸卯仲春初三。余乃往賞平甫梅。因乘興騎牛渡江。往探蘇巒震甫之梅。北墻東壇叢竹之林。有梅五株。列立如兄弟。形容枯槁。蓓蕾甚稀。無一花開者。余甚恠歎。主人曰我梅年老壇高。厄於江風。時未有花。索莫無興云。余亦慨然失興。悲歎久之。直入壇墻之下荊棘之中。第三大樹赤立無春。頑如鐵石。老竹結根。疎篁交蔽。窺探一枝。頹然卧開於蒙翳之中。落己半。結子如小豆突出。攀枝驚歎移時。主人有慚赧之色。而梅兄欣然若逢知己之晩也。因灑掃庭壇。却立吟賞。仍成一律。以爲後日陳迹也。</title>,<text>騎牛斜日並山隈。來訪湖濱谷口梅。屈曲龍身枯半樹。輪囷鱗甲暗全笞。苦吟未索羣仙笑。半落驚攀獨卧開。不有窮尋彌樂老。一年心事委塵埃。</text>
<title>仲春十八。完山崔秀才喆重吉自苞山歷顧齋翁。適細雨霏霏。輟駕留話。以梅花細雨留佳客作題。命諸弟賦詩謝客。因先自吟。</title>,<text>簾纖絲細弄輕寒。香濕梅花滿院間。遠客欲行催駕稅。主人乘興舐毫端。何煩塲藿維駒苦。却笑陳遵井轄難。盡日虛齋消鄙吝。從今不必仰高山。</text>
<title>癸卯仲春訪慕堂</title>,<text>五十慕親誰繼舜。子妻君艾捴因遷。感風悲樹吾長慟。揭號成堂子克先。永慕松楸開小戶。講明終始對塵編。何因縮地承佳誨。百行源頭許執鞭。</text>
<title>癸卯三月二十日。冒雨登山。宿桐華藪古刹有吟。</title>,<text>平生性癖耽丘壑。冒雨孤行不肯回。血濕山花千簇錦。雪崩巖瀑萬層雷。僧稀似遇王喬子。寺古如登海上㙜。獨卧懸燈無夢寐。惺然已洗滿襟埃。</text>
<title>二十一日雨晴。登藍輿上念佛庵。</title>,<text>朝收雨脚山如沭。乘興筍輿上小庵。早擬峯頭參可摘。晩來城上鶴同驂。携壺故舊來雙隻。有約冠童忽兩三。同宿一龕相樂甚。寧知好事有魔慚。</text>
<title>二十二日。病卧念佛庵。</title>,<text>朝來誠仲告先行。出酌南窓賞晩晴。峽束谷風砭入骨。山高嵐氣醉如酲。因成大痛呻吟卧。晝闔深龕愁歎盈。咫尺難登㙜廣石。矧望西海與東溟。</text>
<title>二十三日。贈採藥諸君子。</title>,<text>三春作計無窮勝。讓與今行少輩賢。歷井捫參猶恐後。披崖搜壑共爭先。當歸滿抱雲猶濕。石茸盈䄡露浥鮮。藤杖檘筇齊小大。笑他滄海遠求仙。</text>
<title>癸卯淸和月卄八日。旅翁枉宿彌樂齋。翌朝汲湘炊飯于可止巖下。終日登舟沿沂。當夕李景任來登。並爲投宿齋中。又翌朝飯後出舟中。孫幾道昨宿諧仲家。朝會巖上。晩入船。夕順流下泊仙査。會宿書齋。分韻得長字。</title>,<text>閩山九曲淸遊遠。千載源流墮渺茫。一葉共登南北友。長吟同入水雲鄕。酒因隨量無多醉。詩或沉思犯令章。日暮爛柯㙜上宿。道風仙夢此宵長。</text>
<title>癸卯天中九日。乘小舠遡玉流。宿玉淵。翌日宿花田潭全毅甫茅齋。十一日掛席烟雨中。沂潭幾七八里。泊舟入畵巖精舍。午遊松潭。夕宿郭益甫家。十二日順流更宿毅甫書齋。十三日無怠諸友䂨膾追送娥江下。是夕搖棹月中乃還。</title>,<text>三益從來在上流。停雲幾日立滄洲。銀河前夕漂槎至。伊浦今朝小鷁浮。天遣順風帆腹飽。水因灘淺棹夫愁。每嫌王子輕回返。未及敲門詎自休。</text>
<title>甲辰正月病卧中。聞燕歧人吏來。忽有詩。</title>,<text>人言白髮好禁春。我入春來興轉新。觀柳晩風增浩蕩。看花曉露倍精神。吟詩皓月歡無極。對酒佳賓樂有眞。康節一生官守四。燕人何用更開陳。</text>
<title>題全毅甫洗心亭 僴</title>,<text>手劚雲根結數椽。今君此意豈徒然。濯纓卧閣醒心地。開卷臨軒洗性天。采石風流非所尙。溪東雅範是堪傳。小窩亦占烟江下。短棹時來講蠧篇。</text>
<title>泊舟入畵巖精舍</title>,<text>我從伊水掛蒲帆。繫纜花田入畵巖。堂爲愛蓮先小築。齋因鞠草未全芟。招賢養正留名切。呼寐醒羣媿質凡。白首重遊多感慨。願將餘日付書凾。</text>
<title>乙巳至月。與諸生談易因述。</title>,<text>小齋談易見朋來。正値窮泉一脉回。梅識天心先臘發。雪隨雷奮滿山堆。閉關媿我猶深病。抱卷多君捴敏才。却笑臯比未勇撤。誰知此日強扶頹。</text>
<title>戊申五月二十三。聞愚伏城主因上疏有拿鞫之命。卽馳往入府拜慰。又翌日有定罪之恩。私自慰幸。情見于詩。</title>,<text>良玉每嫌玷外累。席珍今始露全身。一時聖譴休言重。千載吾家喜得人。浩渺淵源憂有日。優遊堂室樂無倫。却憐窮谷投遺老。縮地靡由與問津。</text>
<title>次孫幾道韻</title>,<text>敢望幽人吉且貞。幸逢三益晤談成。一樽謀婦消愁恨。千卷頹床講性情。媿我工程隨歲晩。多君風節與秋橫。從今共勉追隨意。莫負滄浪可濯纓。</text>
<title>臘梅白梅。同揷一甁。</title>,<text>苗裔元從庾嶺分。兩般標致一般春。淡粧西子呈嬌態。黃面瞿曇現小身。不羡腰金橫玉貴。來尋嚼臘飮氷人。只愁花謝香狼藉。桃李如何接後塵。</text>
<title>次都諧仲韻</title>,<text>優遊苕雴老漁翁。聞道天津八月通。一葉風帆任所適。十洲烟水浩將窮。自慚凡骨多魔阻。却恨源頭未畢功。分寸更加撑進力。浮于他日與君同。</text>
<title>琴湖舟上。次孫幾道得嵒字韻。</title>,<text>天開粉壁與丹嵒。峀幌雲屛萬疊緘。野老溪翁投分密。沙鷗松鶴結盟咸。魚肥丙穴垂纖釣。芝嫩靑田斸短鑱。寡與年來堪自笑。那期淹駐使君驂。</text>
<title>六月晦患暍中。星山宋上舍學懋以梨花酒一小缸遠餉。詩以謝之。</title>,<text>本是氷霜露雪精。開花仙院暮春睛。勤收萬玉千瓊散。釀作三庚六月淸。博取凉州非子計。偏甦老暍屬余驚。蔗漿霞醞能爭快。却笑區區請步兵。</text>
<title>詠孫希魯所送碧菊韻</title>,<text>非白非黃金碧色。經霜待雪挺孤叢。誰送盆中妬玉姿。天姸絶世少人知。江城四季同成社。梅竹貞松共勵翁。凌霜縱有餘花好。最愛林塘物色宜。</text>
<title>贈方伯李養久</title>,<text>歲暮窮陰天地間。千林寂寂雪紛繽。誰知彌樂齋中老。獨對河南座上春。毅態貞姿強病我。淡交素履合幽人。連旬跨臘留馨德。堪笑羅浮夢接神。</text>
<title>孫希魯有十丈方園數椽茅齋花竹玉流之勝。足乎揭號。而只以五梅名亭。其雅志豈偶然哉。每索余一偈之先唱。余曾以尤味於風雅事也。歲甲辰淸和初。希魯自檜淵百梅園回程入訪余。又責余以梅亭之作。余不獲已忘慚嘔啞。以冀登斯亭。狀物相勉者先導也。</title>,<text>活玉源源足美名。名亭何獨取梅兄。氷霜共勵淸修地。雪月同期苦淡生。橫影小窓宜覔句。飄香靜榻可翻經。千株萬樹何須羡。五蘂三花裕德馨。</text>
<title>奉呈方伯李養久前日驛使一番往復後。梅落飄飄。主翁淸愁浩然難裁。更用七言仁字之韻。順附而玉金君之行。</title>,<text>信後寒花暗結仁。庵看床几落紛繽。冷冷刻漏催窮律。昧昧山童掃小春。訴恨幸同湖外友。論愁難對意中人。忍收殘玉封黃紙。披翫遙應一愴神。</text>
<title>鄭平甫墻角大梅。自正月開花。彌樂齋翁日來吟賞。適仲春初三雨雪。齋翁尤不勝乘雪訪花之興。而凍吟龜縮。未果能動。翌朝晴暄。杖屨乃及。又得近體一篇。掃題墻陰。望和梅主人。</title>,<text>有梅無雪虧佳致。天意前宵卽會神。竟日漫空飄玉屑。全枝頹地壓銀唇。非關子美衝泥㥘。實苦袁安凍卧呻。雲散霧收來覔句。果能幷作十分春。</text>
<title>贈孫幾道</title>,<text>南柯驚夢蚤歸農。塊坐何人振病躬。秉燭夜遊雖曰樂。漏盆儲水亦無功。慇懃警策時時勉。璨爛瓊琚箇箇同。敢向他人有此望。鞭繩從此獨憑公。</text>
<title>武屹。上寒岡鄭先生。</title>,<text>武夷雲谷聳閩中。千載䧺名仰晦翁。至澤縱嫌阻萬姓。斯文猶幸啓羣蒙。當年嫡統源流遠。此日伽倻會運通。縹渺林間開一畒。隱然眞樂自無窮。競秀爭流於此盡。幾年壺裏待先生。玉溪一壑虞韶奏。琪樹千章夏幄成。㙜闢棲雲天秘築。堂開靜樂地藏形。從今欲立庭中雪。止宿寮中儻許盟。</text>
<title>再用乙巳韻。重謝宋學懋白衣梨花之送。</title>,<text>醞釀春花雪蘂精。床頭前夕雨初晴。文園自急三庚暍。元亮先開一瓮淸。濡首風流君所笑。沃心符信我方驚。年年兩地無窮意。能謗何人比敵兵。</text>
<title>辛亥元月十九日。從弟思選自慶山來宿齋中。有讀書之願。故不勝喜動。更賦前韻以勉之。</title>,<text>喜君方寸早回春。正値天心斗柄春。萬卷潛功期白首。三年園草自靑春。從知不願膏粱味。佇見能開陋巷春。百病老兄驚起坐。梅窓又賦一篇春。</text>
<title>仙査書齋新成。都應兪汝兪來讀心經于此。鼓篋之初。知所向甚正。自此庶或警起我頹廢者。吟成近體。以爲交修共勉之地云。</title>,<text>重營小屋劫灰餘。正是升堂入室初。古訓千方要切己。世歧多惑貴回車。明窓始見吾雙弟。棐几新開第一書。老我亦今聞此事。敢將衰白歎窮廬。</text>
<title>有老梅雙榦若遊龍升天之狀。雖蜀苑梅龍。羅浮大樹。不得兄弟於此梅之奇古。</title>,<text>苔侵鱗甲老雙龍。接漢干雲入半空。花動廣寒宮裡月。香飄上帝檻前風。寄來陸凱嗟何及。賞到林逋計遂窮。十丈丹梯誰可借。徘徊下界笑吾儂。</text>
<title>次賞蓮韻</title>,<text>玉井金風灑嫩凉。紅雲靑盖擁淸香。評花品葉眞無比。授簡哦詩思未央。欲製裳衣榮楚客。肯分馨德藉蜂王。問渠無極先生後。能愛何人更襲芳。</text>
<title>次孫幾道五蒼㙜韻 㙜乃寒岡先生還山新築也。上蒼天下蒼波。前蒼松後蒼巖。以蒼顔白髮。頹然其中者。先生自謂也。</title>,<text>孫幾道因孫季進傳說五蒼㙜之勝。未及往拜。先有近體詩一篇。將獻於棐几之下。希魯亦和之。向倻山之行。出示余。余幸得以幷讀之。怳然如陪侍杖屨。徘徊於㙜上也。第念今兩兄幷作拜先生之行。此兩詩早晩若登先生案上。則必問余之賡和與否。將何以答之。玆不敢以昧拙於詩辭之。強此嘔啞。幷拜附達。仰冀大斤之揮敎也。㙜占中天絶點塵。蒼蒼四擁一蒼人。巖巖後揖千年像。欝欝前憑萬古春。仰對曾無少媿色。俯臨寧有暫留辰。頹然獨卧無窮事。都付先生自在身。</text>
<title>贐別宋監司仁叟 英耉</title>,<text>窮陋無聞積病人。江村寂寞養殘身。熊幡再接三刀日。玉節重逢一道春。亹亹多君敦信義。昏昏愧我尙因循。敢蒙小學偏嗜勸。更冀風頭警誨頻。</text>
<title>更步前韻 來書中有自此服藥修養。不復知人間事業云。又有白首浩蕩之戒。小學偏嗜之語。故後篇歷歷猥及之。知僭知僭。</title>,<text>人間事業屬吾人。修養何須世外身。天寵昔優三接日。聖恩應重再回春。旣知浩蕩今時戒。何似矜持古道循。服藥無如嗜小學。武公九十復猶頻。</text>
<title>和退陶先生和鄭子中詩二十首中對客韻。拜謝韓廵相枉顧松窩。</title>,<text>人言順境只山林。茅塞蹊間孰肎尋。一接雅知三益友。再逢傾倒十年心。召公時務雖靡盬。陶老遺篇可輟吟。自此頑躬蒙振德。襟期相質帝昭臨。</text>
<title>壬子七夕前一日。忽憶解東羅池蓮花之盛。病中不禁欲往賞之興。吟成數篇。用替折簡。遆寄郭益甫老兄。兼及池下諸君子。共成期會一賞之願。五首</title>,<text>前歲秋風過東野。敗荷殘藕歎非辰。想今十里開雲錦。愧此三庚阻病人。光霽高懷思莫及。淸通馨韻愛難親。羡君卜近專佳賞。來往風流問幾廵。右思蓮此月念前多事故。下旬遊賞卜良辰。餘炎尙熾那堪病。過雨頻沾豈可人。大葉香尊多不厭。累缻秋露亦相親。奉煩池下同心子。願逐諸賢看一廵。右期會我自懷蓮不能寐。中宵催發戴星辰。南隣北舍呼眞侶。挈榼提壺儘可人。來集水宮君子會。何須綵屋衆仙親。光風齋月森餘想。洗眼耽看不計廵。葉如許大花如許。問萬花中更有無。不染淤泥渠正士。不妖穠艶是眞夫。亭亭每笑支延草。濯濯生憎淟涊汙。感發特稱君子號。元公千載愛相孚。和順積中英發外。孰云天理本虛無。淸通暗與竹君子。凈植絶羞松大夫。知己晩逢無極老。非倫曾恥六郞汙。我來晩誦先生說。千載襟期敢謂孚。右三首賞蓮</text>
<title>追步辰字。以寓宋學懋，孫幾道希魯期不至之餘恨。</title>,<text>羅池勝賞無前古。正得新秋恰好辰。不料廣平還負我。難堪二仲亦欺人。同余始識濂溪歎。衆愛方知洛圃親。日落眼寒西北路。池邊步屧幾空廵。</text>
<title>立春日。題寄仙査書齋讀書諸君子。</title>,<text>豈知癃老又逢春。因憶山齋賀得春。梅析玉唇供索笑。鳥回殘語習鳴春。積功方篤篇章裡。逸興先催沂水春。獨卧漳濱誰與晤。強題詩偈試吟春。</text>
<title>更步前韻</title>,<text>觀物靜中皆動春。况逢今日是迎春。氷盤細菜家家勝。桃符題詩句句春。顧我沉痾疑去體。羡君新德頓生春。要須共勉斯辰意。克擴終流四海春。</text>
<title>李槐山陞遷爲南道別將而去。以詩送別。在淸安</title>,<text>鷹揚骨相合封齊。暫把牛刀試割雞。靈物豈宜容斗水。神籌終被感台奎。目中虜在閼氏泣。匣裡龍跳秀吉啼。南國後生叨末契。詎堪今日獨栖栖。莫詑田單獨擅齊。孫吳餘子揔醢雞。一生忠義根仙李。七步文章應瑞奎。同戰已拚知己死。分飛那禁向人啼。據鞍萬里鵬程濶。歲暮靑塘病鶴栖。將軍神畧裕全齊。下士功程媿舜雞。虛奬每蒙傷孔雀。實才長見動文奎。過誰箴矣吾偏㤪。釰孰當之虜獨啼。一夢南柯應早罷。達城肯許訪寒栖。</text>
<title>題檜淵百梅園</title>,<text>萬疊雲山萬曲溪。百梅花發小橋西。剪氷攢雪千柯亂。綴玉排瓊一壑迷。或卧或橫龍屈曲。半開半落月高低。座中別有春風面。玉色深衣未品題。雲谷遺芳屬退溪。百梅今見檜淵西。侵晨杖屨猶嫌晩。冒雨衣巾自不迷。縷縷淸香飄上下。溫溫玉色照高低。鄙生幸執藜牀坐。勝事追誇入小題。</text>
<title>盆梅</title>,<text>雪滿羣山氷滿津。小齋殘臘早回春。深衣座上迎司馬。玉色床頭對伯淳。馥馥生香盈几閣。凌凌冷氣襲衣巾。不須報道騎驢客。要汝深藏席上珍。</text>
<title>次宋上舍韻。上寒岡先生。前日陪床下賞花之日。竊有數聯之思。而先生時未有題敎一偈。故惶僭不敢發。今因上舍學懋來傳寫呈。</title>,<text>巖風溪月浩無邊。百樹瓊瑤鎖翠烟。鱗脫甲摧俱韻格。雪頹雲墮共澄鮮。兩株坡老吟三疊。八朶林翁詠累篇。爭似至人心賞處。一般灑落合淸姸。</text>
<title>小艇適成於仲秋旬一。喜吟一篇。</title>,<text>漁翁新辦木蘭舟。正値江湖八月秋。明世敢言浮海志。靈槎直欲上河遊。歸裝雪月山陰夜。出載烟霞九曲流。自此窮源靡不到。沿伊遡洛肯還休。</text>
<title>二十九日。遊八公山把溪寺。下山呼韻先占。</title>,<text>昔聞爲學如登麓。今信遊山似讀書。自下升高非躐等。先難後獲豈欺予。病我今行一簣。諸君此別勉三餘。蕩胷萌鄙消融盡。歸去神功莫自踈。</text>
<title>次孫幾道別後韻</title>,<text>開落今年五見梅。幾悲飢鶴啄靑苔。方懷永慕堂前樹。未侑心人別後杯。入手聯珠驚灑落。傍簷殘月起徘徊。從當遍探新春發。雪壑氷磎不肯回。</text>
<title>孫幾道聞寒岡先生將入境。喜吟一律。因次其韻。</title>,<text>泰山喬岳聳東南。覿德聞風化幾男。十二行窩通信息。三千衿佩遆候探。敎承山雨開樽日。舟泛桃花漲錦潭。忽後瞻前吾敢測。一時心醉見詩凾。</text>
<title>寒岡先生自洛江乘舟。風雨中向伊川。余屬孫幾道作詩。因次焉。</title>,<text>聞說先生物外遊。小篷撑出浪花頭。江通伊洛連影。思入風雲弄翰柔。詩詠落星嗟異世。棹歌今日幸同舟。搖搖萬里窮源去。却恐傍觀入海浮。</text>
<title>追憶平時蓮亭李昌城主舊題韻次之</title>,<text>心定身閒地轉幽。靈㙜曾不一塵留。山橫晩野蒼簪矗。荷擁雕欄翠盖稠。黃卷聖賢常獨樂。浮雲富貴任他愁。傍人莫笑門常閉。弱纜初迴此岸頭。</text>
<title>觀海吟。贈雞林尹李養久。</title>,<text>一起江湖累十旬。東窮山海又西廵。逢迎欵欵金蘭契。警誨諄諄寤寐人。濟勝每嫌睽我友。停雲幾苦望高闉。回程返馬歸奴促。忙錯誰知會有因。</text>
<title>奉次漢陰韻</title>,<text>水竹雲山晝掩門。迷津無處問眞源。那期赤舃紆花徑。共對蒼顔接緖論。禮極撝謙光白屋。珠隨寶唾照幽軒。只慙謬奬多非分。恐或南來失一言。天上台躔照席門。人間菊院講淵源。憂深待朝無餘念。志切同寅聽確論。觀野忠勤體舜禹。還朝啓沃返羲軒。腐儒自此彌彌樂。芰帶荷衣佩贈言。附本韻 漢陰四山蒼翠正當門。洛水伊川此會源。古貌古心韓子句。眞知眞得晦翁論。碧梧枝老霜侵檻。黃菊花繁月上軒。欲問主人彌樂意。醉中忘我又忘言。</text>
<title>更步贈別李方伯。方伯前詩多有好意思。故此篇及之。</title>,<text>成性存存道義門。從今左右可逢源。湖中血指憐迂拙。嶺外承顔幾誨論。憂國多年驚鬢變。拂衣今夕見眉軒。一篇詩思風雷動。始信歸來實踐言。</text>
<title>次張德晦老梧吟</title>,<text>塵劫餘存一樹梧。巍然相伴小庭隅。鳳枝晞露看全老。圭葉侵霜見半枯。奏水奏山吾已晩。吟風吟月爾非孤。幸逢上客留心賞。歲暮空山百不虞。</text>
<title>張兄德晦留三日賞菊。更爲移尊可止嵒。終日遊覽。作詩謝之。</title>,<text>潦盡秋江練復練。四山如畵又逢君。縶駒看菊連三日。移席觀魚更一樽。興逐四時同物我。心隨一本信乾坤。可憐宋玉無聞道。謾向西風拭淚痕。</text>
<title>次陸放翁務觀感昔詩韻。呈金方伯辭歸原州覺林洞。曾見相公出陸詩書壁吟玩。故用此韻。二首</title>,<text>同美於斯有子都。迷途覺處興何如。雲輕三道留侯印。寶重千年栗里鋤。此去神仙覺林洞。舊遊田父小蝸廬。樂閒自識非閒適。萬事如今一味書。覺林聞說近淸都。三島風烟畵不如。漱石枕流無點染。挑芝斸朮有輕鋤。曾知積病緣明主。誰訝短巾歸弊廬。何術費公能縮地。燈前共讀古人書。</text>
<title>余惟己亥歸山之後。例自臘初有探梅村野之癖。壬癸之間。邂逅樓灘之梅於荒墟劫灰之餘。携樽共友。一往慰之。將欲收入樂齋之下而未果也。今年前年後所探賞者。已有卄餘樹矣。昨日挐小艇渡江入訪。則老梅無頭僵卧。龍身如漆。鶴膝無餘存。余卽驚赴撫摩之。乃老樹曾爲狂颷所顚。野火所焚。樵夫䂨頭而去也。慘目久之。旁有一小枝菩蕾數十萼。如漆身呑炭。佩珠玉而頹卧之狀。余乃招請村人。掘而起之。載入于仙査書齋玩樂堂之下。因掇拙句以識之。</title>,<text>憶昨山翁返故山。尋梅幾度渡氷灘。每欣玉樹瓊花發。豈料樵斤野火殘。尙有孤枝攢雪萼。忍看全體滿瘡瘢。我今載入儒墻下。苦節淸標共歲寒。</text>
<title>次宋學懋啞軒韻 幷序</title>,<text>星山宋上舍學懋老兄。新結茅齋于倻岫天摩之東檜淵之西。淵翁出山後。仙區韻水。盡爲此兄所有。揭其齋號曰啞軒。盖不離於口而有志乎古人金緘甁守之戒者歟。有詩近體。徵和於余。余雖不及與之同登此軒。以償宿債。荷兄意珍重。不得不爲之續貂。其於效喑啞無窮之味。亦未得形容贊歎其萬一。寔緣躬所不逮。徒自懔惕。萬古仇池小有東。故人初結靜簾櫳。揭新扁額三緘處。刮舊功程獨卧中。每揖崔仙吟桂月。時邀陶隱聽松風。猿驚鶴卧何多日。服朮茹芝有此翁。</text>
<title>贈南上舍澤之 銑</title>,<text>世分曾深父祖間。况今姻結弟昆班。多君有志魚游遠。愧我無聞鬢已斑。一部明誠味雋永。三秋濶別恨辛酸。重過菊院風霜晩。尤見襟期屬歲寒。</text>
<title>次呂聖遇韻</title>,<text>憶昨羣仙何處遊。烟花三月武陵舟。遡沿伊洛窮源委。探歷亭㙜破吝愁。雲散烏飛人不返。春歸花落水空流。那期碧落天孫佩。投擲松窓棐几頭。年來天放任天遊。處世悠悠不繫舟。未發昏愚今日恨。全迷歧路昨年愁。千篇積案尋芳躅。三逕開荒望勝流。何日高軒能再屈。更搖孤楫上灘頭。</text>
<title>次金方伯 守伯 韻</title>,<text>憶昔湖西鵬鷃遊。風飛雲散夢難留。魚沉北海波增濶。鴈斷南天歲屢遒。分陜詎期蒙振德。對床猥荷共悲秋。紛紛世事無開眼。鞭策何如此路頭。</text>
<title>韓廵相以退陶先生所寫晦齋先生元朝五箴所印見貺。更用前韻以謝之。</title>,<text>紫玉山翁退陶叟。生連一世道相尋。五箴揭訓皆針骨。十幅排行盡畫心。印送須知方伯意。玩來難勝小儒吟。敬拈一瓣淸香後。展對先生左右臨。</text>
<title>用東坡惠州梅花韻賦百梅園。拜呈主人鄭先生。</title>,<text>纔有梅花便不村。况見百樹能返魂。先生當日皆手植。幾年埋沒荊榛昏。翩然前歲鶴馭回。縹緲溪邊巖下園。短筇披尋劫灰中。百龍卧穩噴微溫。千珠箇箇耀雪月。萬玉璨璨明霜暾。風流再續卄載前。萬死餘生猶及門。長吟敢擬三疊僭。勝事誇傳難掩言。况今花下結小庵。他日共傾流霞樽。</text>
<title>更用前韻。呈張兄德晦。</title>,<text>有梅隱約松亭村。橫渠之魄南軒魂。服玉多年自昭昭。餐霞敢近人昏昏。一味淸新誰我愛。十分孤靜愁荒園。雪操氷襟恒凜凜。深衣玉色常溫溫。天葩敢望雨露恩。偶然北面朝明暾。旋藏淸艶月明中。永矢不開松下門。平生結契彌樂翁。晩聞芳信人傳言。阻懷耿耿數月苦。向風延佇留芳樽。</text>
<title>安分身無辱</title>,<text>人人無咎素履往。不願于外心長寬。故能無入不自得。焉有外侮來相干。名言警世孰能是。安樂先生先所難。大專槃物有本分。百千萬億誰能完。窮通壽夭揔是天。富貴貧賤眞多端。是以君子喜居易。聽天所命安其安。飯糗茹草若終身。袗衣鼓琴同一觀。千駟寧回伊尹志。萬鍾詎換顔回簞。每有襟韻日逸休。曾無隕獲爲悲歡。區區木鴈各有喜。斥鷃肯羡鵬飛搏。遊吾分內樂吾樂。霽月光風淸一般。理亂不知黜陟遠。無妄况有刀鉅殘。隨其所遇物無礙。心廣年來身自胖。哀哉衆人多僭踰。昧昧頭上蒼蒼看。滔滔行驗以徼幸。矻矻終身猶未闌。僬僥不量萬勻重。蚊虻強負丘山巒。越王左纛聊自娛。誰知非分多欺瞞。東門黃犬望忽驚。藁街之夕心方寒。願爲孤豚那可得。回首慘淚空汍瀾。先生當日小窩中。俯監今古幾悲歎。旣自名窩以安樂。又綴緖言垂不刊。我今盥潄薔薇水。諷詠盡日開心官。取他貧女好梳頭。日夕乾乾整衣冠。</text>
<title>卧龍菴</title>,<text>大名千年留宇宙。風聲萬古懷難堪。因名象賢物雖頑。愛人好古眞耽耽。君不見匡廬卧龍石。表章遠出朱晦庵。廬山形勝聞幾年。靈蹤異跡難窮探。香爐瀑布縱有謫仙句。水石爭似龍潛潭。尋幽挑勝遠自揚龜山。舜兪大記非誇談。先生幾日思莫緘。承后皇恩心所甘。幽探奇絶果無倫。况有異狀中潛涵。蜿蜒屈曲欲飛舞。隱暎怳惚非二三。今余豈非古徐庶。託地美名眞不慚。誅茅縳屋臨淸灣。儼以繪事施朱藍。見物懷人我何抑。半壁奄對躬耕男。是耶非耶著則存。水間壁間眞相參。誰云九原不可作。梁甫悲吟傾耳諳。神交千載諒非遙。萬里南陽廬阜南。手酌飛泉奉明爵。英姿颯爽風悲含。煌煌楣上十六字。炳炳丹忠輝小龕。人來歲旱禱輒應。永以好事留烟嵐。棲遲申請竟未遂。惜乎遽返先生驂。嗟余生晩匏繫海外國。十載未醒昏昏醉夢酣。念彼窮山大壑一頑石。如何使人至今舋舋心所貪。人之爲善可不勉。當世貞忠不能遽忘。昭與日月光三凾。君看我國亦有卧龍處。武屹倻洞花𣰦毶。龍之淵卧確乎不拔日亦久。我願起作大霖大霔東民覃。</text>
<title>挽東岡金先生</title>,<text>氷壺秋月昔聞名。玉色金聲拜典刑。明善誠身宗北學。抽關發鍵自南冥。宣公抗疏匡君切。屈子多讒去國輕。一卧湖濱難再起。吾將安仰淚河傾。</text>
<title>挽朴知訓，知誡母夫人李氏。二首</title>,<text>執親喪日孝無疵。淑德全成處女時。一禮壯年參列傳。三遷四子自嚴師。結纓得正男猶獨。端拱臨終婦所稀。迭割兩兒誠血瀉。奈何天道苦無知。閫儀閨範傳家美。鵠白烏黔曠世奇。買肉義方元有法。斷葱䂓度本無非。天聾二子刲股日。神漠偏親拱手時。內則他年誰續筆。升堂訣拜淚空垂。</text>
<title>挽權方伯弟舍人</title>,<text>難弟難兄夙講聞。每慚無路襲餘薰。幸看棠茇翔羣鳳。開宴虹橋樂一罇。大廈方瞻饒棟柱。玉樓何遽喚修文。引章嶺外鴒原慟。字字誰知染淚痕。</text>
<title>挽李忠義 三首</title>,<text>流離西北兵塵際。幸接風裁辰巳冬。愧我纍然顚沛狀。感君惕若憫傷衷。旣敎令族通姻好。又指私囷幾賑窮。未及修橋報珠地。如何君子遽長終。英姿美質全天賦。雅度端操夙所欽。忠信旣將敦守己。泥塗何恨寡知音。尊師好德誰君右。樂善推賢倡士林。一疾無端遽厭世。臨風何禁淚淫淫。往歲冬初君命駕。來尋我病憫支離。比衰較老君偏健。全鈍無聞我特悲。連枕幾多承警㘦。崇朝反覆佩箴䂓。豈知今日窮山裏。一幅飛牋哭寫詞。</text>
<title>挽李景任 輈</title>,<text>秋水精神雪月襟。芝眉如畵語聲金。聡明雋譽傾羣望。英邁高風起衆欽。命與仇謀才未達。窮隨病極理難諶。親兼叔姪情蘭契。一慟餘期地下深。</text>
<title>挽孫上舍</title>,<text>七旬偕老享榮養。五福何人比上庠。前歲嵒齋參宿德。後生隅坐侍餘觴。尙嚴毅範敦衰俗。勤禮風䂓服衆狂。幸卜桐鄕遽見厭。吾今安仰淚汪汪。</text>
<title>挽安城主 憙</title>,<text>髭摘功名妙歲前。文成公後豈無賢。分城歷宰期民乳。憂國傷時入醉眠。我有二天承至化。瓜盈六載賀崇遷。如何遽作修文去。不使邦人借一年。</text>
<title>挽李仁可 宗澤</title>,<text>云是隴西雙寶樹。如何先折未霜前。從容愷悌因多質。端愨英明得自天。北陌東阡期又切。衰存少去計難全。兒呱婦叫纔三十。慈咽兄傷有百年。美質多天得。英標小等倫。寡言常結舌。有謗豈如唇。驥足方期展。鵬程竟未伸。誰知二竪患。都自一傷神。</text>
<title>挽李仲初 煕復</title>,<text>溫恭端愨出天姿。望表曾知是我師。絅錦惡文人莫識。櫝珠無缺自何悲。存心定力調痾日。養德潛功掩戶時。未再親薰虛夜壑。忍揮衰淚寫哀詞。松嵒門下豈無人。眞樂堂前玉樹新。靜默有功安素履。騰騫絶意向紅塵。百年琴瑟終偕願。雙朶蘭蓀早播芬。懵陋後生曾覿德。悲傷豈獨忝姻親。隱德古賢躅。端操今世欽。潛修百年願。靜養一生心。丹穴留雙鳳。黃泉沒一金。丁寧臨絶語。亦可斂余襟。</text>
<title>挽朴同知 忠後</title>,<text>六臣餘烈獨吾君。天賦才能特出羣。不學多聞吾謂學。有文少識孰能文。歷敭崇級蜚英早。屢守專城頌德繁。富貴風流高一代。那知此日遽收魂。</text>
<title>挽楊嘉甫 遇亨○二首</title>,<text>美質全天賦。眞純出等倫。才鳴試累日。學進讀通辰。由我伯仁死。埋君回也身。沉痾闕臨穴。相隔幾經旬。巢滿雛黃口。堂遺親白頭。慈深敎莫遂。孝篤志難酬。綠鬂孤鸞㤪。疎行陣鴈愁。巴山一抔土。埋却永開眸。</text>
<title>挽都子謙 慶益○二首</title>,<text>黃小躚躚日。追隨陸陸人。無聞開子學。有義視予親。方我望君葬。何君沾我巾。雙飛鳳凰馭。杳杳邈無因。拙朴得於天。好賢由少年。星山幾拜道。査院共開篇。展技參科雋。嗟洵同穴全。呼爺叫孃處。一子慟無前。</text>
<title>挽守聖廟全訓導</title>,<text>德宇休休若有容。下車當日許心衷。初修聖廟公來守。每設臯比我往同。黃卷襲芳推晩契。白頭從善占先鋒。同方合志襟期遠。一病那知夜壑空。</text>
<title>挽任判官 應得</title>,<text>世間七十餘生幾。况復五年兵火中。旣覩鳳毛留舊穴。更看蘭茁長新叢。樂全琴瑟歌偕老。福極鄕閭頌華封。南國後生叨縣吏。獲參耆德慰心胷。</text>
<title>挽朴大庵 惺</title>,<text>旣哭東岡又哭君。天何連歲喪斯文。東山已失蒼生望。南土誰持正學論。盖世高名千古遠。過房餘業一孤存。寢門慟哭吾猶缺。無面他時見九原。美質頗純粹。重關透不遅。歷堠功獨進。嚌胾味全知。世亂龍無窟。魂飛蛻獨歸。高風那復覩。山仰痛今稀。</text>
<title>挽鄭平甫 錘</title>,<text>君爲合紒我爲賓。君入倻山我漳濱。每約梅園重結社。那知白首失靑春。一生孝友誰如子。半世相從更幾人。凡楚存亡雖莫辨。向風那禁涕盈巾。素幔隨流水。親朋哭徹天。身痾阻撫柩。僕短未挽船。此日香留瓣。何時酒漬綿。平生情義負。無面見黃泉。</text>
<title>挽李太虛 心海</title>,<text>松嵒佳姪有斯人。天賦資能最絶倫。水月襟裾無俗累。芝蘭入室有眞純。跳龍雨粟靑年藝。睦族宜家晩歲仁。愷悌儀形寧復覩。病中把筆淚盈巾。</text>
<title>挽孫幾道改葬父母</title>,<text>事從癸甲多匆卒。誠動于今啓九原。禮極新阡佳氣欝。情隆大隧孝儀繁。鳳凰仙馭明相接。烏鳥哀號痛莫聞。一境六親紛擁衛。後生阻病拜空言。</text>
<title>惟德動天 乙亥鄕試居魁</title>,<text>驗上下之無間。究天人之一機。德在我而懋昭。感在彼而影隨。聞動天之有謨。偉聖人之至德。推方寸之一眞。格洋洋之冥默。覽惟辟之建極。配上天而莅物。然奠位之懸越。固茫茫而逈隔。非聲臭之可尋。孰階梯之能格。苟在我之不修。詎驗彼之陰隲。故聖人之奉天。務樹玆而欽若。克明明而不悖。體於穆而純亦。旣亹亹而不倦。又緝煕而敬止。勤湯銘而日新。入屋漏而不愧。惟五事之克乂。故庶徵之神速。縱蒼蒼而無語。而靈貺之不忒。惟曰暘而曰雨。又時寒而時燠。風不鳴兮雨不破。若四時而無愆。寔玆德之昭格。天自動於吾天。孰謂天之盖高。諒桴鼓之影捷。縱其輶之如毛。驗無間於毫末。非黍稷之惟馨。允神功之在德。旣天人之能符。矧小醜之不率。肆益贊之深切。昌帝德於舞干。仰唐虞之獻頌。歷三代而興歎。中克修而桑死。高反已而雉去。武叱流而師渡。宣側身而災祛。在一德之咸修。妙感應之叵測。道一墜於狎侮。悶應天之無實。蔑有得於行道。罪聽卑於幽隱。詎有望於動彼。反穢醜之登聞。悶叔季之蔑如。賀五百之聖作。務實德而能動。謹投䂓於有卒。</text>
<title>讀書如鍊丹</title>,<text>養珠曾異於淵龍。抱卵每貴於伏雌。縱事業之有異。諒專精則一致。讀書法兮如鍊丹。服至訓於先覺。功固貴於不怠。業須精於靜篤。臣嘗從事於氣學。試用力於火候。雖片勻工夫之易能。若水火鉛汞之難調。用志必貴於寸分。結胎難期於旬月。氣不絶兮藥乃凝。靡一間之或息。彼陽文陰武之殊火。抑抽添加减之異節。戒意馬而莫放。禁心猿而不納。入大靜而專篤。謇垂簾而抱一。篤存存而不忘。要不遅而不速。神心養於九轉。龍虎結於三年。成一片之大還。騰白日之飛仙。玆養道之盡法。詑奇勳於世外。故君子讀書之要法。取於斯而功倍。志必大於致用。功必須於堅固。味無味於塵編。惜分陰而慥慥。忘苦骨而勞筋。期鍊鐵而成針。慇懃刮垢而磨光。恒矾矾而專心。樓豈下於再序。園已荒於三靑。羗百鍊而益鍊。旣致精而又精。豈徒啖糟而咀粕。要以買珠而還櫝。切又磋兮琢又磨。力已久兮眞已積。道旣凝於三餘。胎又結於聖域。士爲賢而賢爲聖。信造化之叵測。佩壽民之靈丹。除札瘥於宇內。猗歟君子之功用。展也取法之爲大。玆夫子獨立於淵源。悶口耳之滅裂。笑鏤氷而畫脂。悲用力之鮮篤。推緖言於自得。惠刀圭於來學。彼致力於鍊氣。作造化之蟊賊。此移法於爲學。效窮神而知化。苟致志而專功。庶往哲之追駕。夫何術業之一荒。慨心志之鹵莾。自靑陽而亡羊。迄黃髮而貿貿。瑤琴寂寞於塵奩。萬軸空埋於蛛蠧。吁嗟乎不讀之大病。作南中多士之膏盲。幸聖上明見萬里。軫隱憂於一方。齎藥石於九重。救斯民於遐荒。微臣之幸忝文圍。若呼寐而得醒。拾零金於爐邊。雖深愧所學之不精。惟改範而鑄大錯。庶依歸於先正。</text>
<title>氣聽</title>,<text>折獄莫先於中正。鉤情亦貴於多術。中難掩於觀色。辨何待於片說。聽於氣而治訟。美周官之垂則。道雖愧於知本。術亦善於治末。俗已降於畵像。聽未免於猶人。天與水兮違行。剛又險兮雜陳。巧百端於笙簧。餙千般於鸚鵡。非與是兮相混。眞與詐兮交冒。渾指馬而莫分。奪誠僞於惟口。倘徒事乎察言。恐有累於淸問。彼容貌與辭氣。實有符於內蘊。知所窮於遁辭。中可占於外形。虛一心於對面。執雨端於無聲。彼莫良於眸子。此焉廋於滋面。情忽暴於目接。口空吃於虛喘。心旣失於和平。氣何充乎調息。凝寒氷於呼吸。熱焦火於中惕。言未起於雀鼠。田已荒於虞芮。縱其言之小有。亦不永乎所事。或掇患而逋竄。或從吉而食德。孰有怨於三裭。幷得情於元吉。雍子何由而納賄。邢侯無言而廢罪。是聽訟之盡道。懿寃枉之無滯。道一墜於鬻獄。㦖訖威之無人。紛辭說之徒煩。肆拘情於威民。浮寃氣於未達。枉曲直於片牒。孰留心於聽氣。又刑督於無辜。明其本大畏民志。深有望於明府。</text>
<title>立於禮</title>,<text>惕余學之晩頹兮。憫習俗之纏繞。紛事物之撓己兮。慨西傾而東倒。立於禮兮聖垂訓。悟着脚之有所。苟據守之得力兮。豈卓然之無日。曰自過庭之有敎兮。有興起其善端。嗟氣拘而物蔽兮。奈撓敗之多端。視聽流兮言動肆。四肢弛兮怠慢。非扶策之有術兮。懼上達之無緣。故聖人之有憂兮。必於玆乎惓惓。因天理而節文兮。作人事之儀則。經三百兮曲三千。信優優乎大哉。牢脚跟而箚住兮。自灑掃而應對。筋骸束兮肥膚會。豈弛慢而少懈。外自方兮內自直。達天德兮自此。脚日踏乎實地兮。允自蹈乎大方。信䂓模之森儼兮。物何自而撓攘。卓天下之正位兮。夫孰移而孰屈。諒不偏而不倚兮。又何變而何奪。是所謂把捉得正兮。脚力於是乎可觀。履虎尾而不噬兮。行蠻貊兮何難。功雖在於學之中。從可躋於聖域。何彼哉之猖狂兮。蔑天秩而頹塌。比蒭狗兮笑糠粃。賤土苴與弁髦。懵七顚而八倒兮。甘自莊而自老。余俎豆之未學兮。每是悼而是愴。儼履繩而蹈䂓兮。期白首而自強。硬脊梁於頹波兮。礪砥柱於中流。從脚下而直上兮。彼延蔓之何憂。參於前兮倚於衡。又可及於成樂。懼進步之或怠兮。作小箴而警策。箴曰禮主其减。人病苦節。立雖可貴。進必誠篤。不進則銷。有報爲文。能立能進。不負聖言。</text>
<title>挽[張顯光]</title>,<text>自分迂濶世難行。歸卧林泉畢此生。滿壁圖書窮亦樂。盈塢花竹隱猶榮。朋來講學閑中業。酒罷吟詩醉裡情。一夕琴陽已輟響。會文誰復主斯盟。張顯光</text>
<title>挽[趙靖]</title>,<text>平生山仰樂齋兄。高古風標瘦鶴形。巷裡一瓢安苦淡。日中三省勉誠明。槎通泗汭迷津豁。琴接溪徽荷蕢驚。豈謂斯文天不愸。遽看奎璧閟佳城。趙靖</text>
<title>挽[孫處訥]</title>,<text>同門同郡又同時。情義相孚出等夷。合席敬吾忠告友。連床事子喚醒師。盈箱尺牘施鍼法。聯帖瓊章救藥詞。屈指平生何忍說。重泉慟隔舊容儀。孫處訥</text>
<title>挽[李好閔]</title>,<text>樾下完人屈指誰。君亡閱月晩全隨。百年南北風流盡。蕭瑟山陰雪後期。晩全。洪可臣齋號。訪君前歲到湖潯。政見欹紗出竹林。此是人間長別日。只應湖海夢中尋。李好閔</text>
<title>挽[孫起陽]</title>,<text>琴湖江水本澄淸。也有幽人濯我纓。遯世工夫惟博約。窮年事業是明誠。天高鬼惡神難憗。骨朽名芳道益亨。聞道方喪二三子。只攀遺榻想容聲。孫起陽</text>
<title>挽[金允安]</title>,<text>有美南州士。高名北斗星。淵源遡伊洛。詩禮自門庭。天德兼王道。賢書雜聖經。窮年恒矹矹。危坐向惺惺。末學分蹊徑。先賢像典刑。漳濱殊寂寂。物表更亭亭。北極褒陞寵。西符政蹟馨。負臾驅乕豹。誨士化螟蛉。白日風塵暗。靑天霧雨暝。草玄揚子宅。穿榻管寧廳。磬室宵岑寂。衡門晝掩扃。老梅䨥綻白。新竹並抽靑。曲曲楓花岸。漫漫雪月汀。四時三尺杖。千古一癯形。丘壑身猶處。簞瓢意自寧。木盤登圃葉。甆鼎煑山苓。消日閒中詠。操心座右銘。和風拂楊柳。明月照窓屏。講禮如穿的。論文似建瓴。茅茨營泗水。杖屨送餘齡。義理綜微密。皇王索絶陘。水邊晴日永。門外小車停。太守誠知拙。平生不願醒。勸農傾皀盖。問字載香𨤍。椒雨添金醆。氷漿瀉玉甁。夕陽經水岸。微雨倚風欞。觀誨慚涓滴。撞鍾愧寸筳。浮生歸寂寞。抵死守虛靈。書帙悲哀動。銘㫌涕淚零。今宵看碧落。歎息少微冥。金允安</text>
<title>挽[蔡夢硯]</title>,<text>白首林泉下。琴書畢此生。凄凉孺子榻。寂寞少微星。蕙徑餘殘馥。梅窓只舊靑。梧桐一片月。如見昔儀刑。蔡夢硯</text>
<title>挽[都聖兪]</title>,<text>天挺眞儒惠我東。端嚴氣像総由中。操存旣篤追前緖。提警尤勤啓後蒙。鏟彩埋光名自大。安貧樂道德彌隆。樑摧無賴神明力。桐月凄凉鎖殯宮。都聖兪</text>
<title>挽[申之悌]</title>,<text>徵君拔俗三千丈。落落高標古士稀。投棘靑鸞聊暫屈。出雲黃鵠本冥飛。驚聞玉樹埋重壤。悵想靈芝冠衆菲。灑向挽牋無限淚。少微從此失光輝。申之悌</text>
<title>挽[李𥳕]</title>,<text>南國文星耀錦湖。錦湖江上鍾人豪。風神灑灑空今世。論議堂堂邁古儒。幾向泗濱求奧理。每臨仙舍講門徒。伊川他日那堪過。故宅荒凉竹逕蕪。李𥳕</text>
<title>挽[都應兪]</title>,<text>天佑吾東生我賢。天何降割又茫然。少微天上精還薄。宗匠人間法未傳。撰杖摳衣恩似海。攀輀執紼淚窮泉。凄凉此後伊川洞。忍見園林鎖夕烟。都應兪</text>
<title>挽[都汝兪]</title>,<text>吾道東來煥古今。五賢之後更傳心。明誠事業窮猶篤。敬義功夫老益深。準擬百年多士侍。安知一夢兩楹沉。忍將夫子悲回淚。重灑千秋泗水潯。都汝兪</text>
<title>挽[辛弘立]</title>,<text>襟懷自與萬人殊。局量知爲大丈夫。書幣舊聞徵處士。江湖今見老眞儒。詩書滿架貧何戚。榮辱無心樂不渝。歎息少微星已晦。南天惟見月輪孤。辛弘立</text>
<title>挽[徐思選]</title>,<text>太極周旋庚戌年。聖賢生後又生賢。準平繩直操持密。魚躍鳶飛體認全。歸自淸塘彌樂道。居連泗水更論篇。斯文忽被天將喪。小子何歸淚澈泉。從弟思選</text>
<title>挽[金宗孝]</title>,<text>不能君子不生時。天地元來正氣肥。古貌尸閒程氏範。新功勇老仲由師。數間齋號兼窮達。一派川流接泗伊。身上哀榮人莫問。數中來也數中歸。金宗孝</text>
<title>挽[都慶兪]</title>,<text>先生夫豈偶然生。天爲斯文降嶽精。涵養本心飛躍玩。闡揚吾道日星明。好占眞樂人知少。笑謝浮名葉落輕。萬事如今堪慟哭。柳風桐月只麽靑。門生都慶兪</text>
<title>挽[蔡楙]</title>,<text>生平嗜讀聖賢書。顔巷簞瓢樂有餘。暫試牛刀䥴美績。終全荊璞返初居。蒲車未起東山卧。藥力將期病虎除。夜鶴遽驚樑月夢。搢紳何處禮於廬。門生蔡楙</text>
