<title>舟上醉書</title>,<text>滿載人間酒。懸帆大海中。長風九萬里。直到廣寒宮。</text>
<title>酒席贈琴娥</title>,<text>洞庭月初落。孤雲歸不歸。淸霜深幾許。看取越羅衣。</text>
<title>甁花</title>,<text>好是沙甁裏。花開特地新。偏沾一勺水。永負百年春。</text>
<title>花下獨酌懷友生</title>,<text>疏雨乍晴後。暖風初動時。淸香如可掬。千里寄相思。</text>
<title>戲贈朴生</title>,<text>半臉偏紅爛。非關酒暈移。還家應有問。何處着臙脂。朴於酒所使氣。被人拳搏故云。</text>
<title>江夕</title>,<text>帶雨孤帆落。腥風入座新。呼兒催夕飯。定有販鮮人。</text>
<title>次隣丈韻</title>,<text>寂寞花源裏。耽看貝葉書。時因載酒客。知有子雲居。</text>
<title>題畫</title>,<text>始謂顏如花。煙霞蒙玉質。終疑花似顏。暗葉淸香發。右煙梅關塞三年笛。江城五月花。臨溪一朶影。應減舊枝斜。右落梅古槎雪盈尺。葉與花同色。不有淸香來。山蹊無處覓。右雪梅朱箔月斜影。綠窓花暗香。看花比顏色。對月理殘粧。右月梅</text>
<title>夜坐口號</title>,<text>缺月上林杪。疏簾風滿衣。多情雲外雁。日夜望南飛。</text>
<title>卽事</title>,<text>月出半江白。寒沙潮未落。南樓一雁過。萬里秋雲薄。</text>
<title>月夜贈影</title>,<text>山路獨歸人。月明影爲伴。君應不負吾。百年無聚散。</text>
<title>聞雁寄人</title>,<text>何處聞春雁。西樓月落時。破君千里夢。催我五言詩。</text>
<title>送朴弟仲漣 漪 往春川玄翁謫所</title>,<text>花下一樽酒。東風三月三。憑君問前路。春色亦湘潭。</text>
<title>西郊別席。口號贈吳肅羽 䎘。</title>,<text>別語何須遽。離杯且莫催。杯乾語了後。無賴駐行臺。風暖日長時。草深花落處。離恨向誰論。靑山聞別語。</text>
<title>花下待酒</title>,<text>影轉三竿日。香飄萬點春。獨尋靑草路。遙待白衣人。</text>
<title>西湖趙生來訪。戲書其便面。</title>,<text>寄語西江柳。春來拂地煙。輕條如可攬。繫我釣魚舡。皎皎沙邊月。濛濛水際煙。柴門休早閉。應有子猷舡。</text>
<title>卽事</title>,<text>秋花疏寂寂。朝雨冷蕭蕭。一枕孤眠起。鑪香半已銷。</text>
<title>渡銅雀津</title>,<text>九死猶今日。危途歷試曾。男兒須信命。騎馬渡輕氷。</text>
<title>詠盆梅</title>,<text>雪裏花猶發。春來葉尙寒。豈無燈下影。宜向月中看。</text>
<title>渡金谷</title>,<text>暮發玉山縣。曉登金谷舡。疏鍾何處寺。落月滿江天。</text>
<title>松京酒席口號</title>,<text>原隰成何事。徒驚髀肉消。春風回馬首。醉過橐駝橋。</text>
<title>送春日。書隣丈扇。</title>,<text>深院酒醒後。晩林花落時。韶光唯此日。春漏不嫌遲。</text>
<title>送春日。乞花隣丈。</title>,<text>晝刻東東盡。殘暉苒苒斜。無因住春色。須寄一盆花。</text>
<title>夜渡弘濟橋</title>,<text>不有去時苦。安有來時好。去來無休時。浮生忽已老。</text>
<title>訪隣丈酒後口號</title>,<text>落花芳草逕。垂柳綠苔門。岸幘歸來晩。前山日欲昏。</text>
<title>乞竹</title>,<text>風雨瀟湘岸。叢篁葉葉愁。須分一枝影。照我讀書樓。</text>
<title>讀杜</title>,<text>山岳精應盡。風雲氣不驕。古今無此老。人世太寥寥。</text>
<title>題華人扇畫</title>,<text>過雨靑山濕。秋風蘆荻花。孤舟落帆處。合有酒人家。</text>
<title>過君美墓 晉安尉柳公頔</title>,<text>一掬空山土。三年草又生。想君泉下意。知我路傍情。</text>
<title>寄送淸香朴兄 大華</title>,<text>茶夢初圓後。重簾睡鴨春。黃雲分一穟。傳與捧心人。</text>
<title>早發尼山</title>,<text>夙起燒殘蠟。催驅趁遠鴻。官杯深不厭。九十九隅風。縣前有九十九隅故云</text>
<title>家尊生辰言志 在完山試場時</title>,<text>今日斑衣會。天涯獨未歸。縱敎生羽翼。那得愜心飛。</text>
<title>藍田驛</title>,<text>藍田朝日暖。何處玉生煙。舊跡惟殘驛。長敎馬不前。</text>
<title>別席口號</title>,<text>橫海樓舡將。秋雲映錦袍。臨分含笑處。看取呂虔刀。</text>
<title>壬戌旣望</title>,<text>月豈今宵異。人應我輩如。竢醺方作賦。無使酒樽虛。月出東山是。匏樽可此樓。千秋留勝跡。不必汎舟遊。</text>
<title>重陽前一日。戲用俚語口號。</title>,<text>引用重陽節。村醪典當來。黃花太遲晩。分付眼前開。</text>
<title>春帖</title>,<text>日轉璇臺比。天回斗柄東。爐香沾滿袖。飄盡九街風。</text>
<title>雨中</title>,<text>政下北山雨。方生東海雲。沙鷗沾亦好。元用羽爲裙。</text>
<title>謾興 小敍</title>,<text>數日病謝事。寓居湫隘。無以遣聊。窓下有柚松薑三盆。雨中相對。悠然有操筆之興。爲賦三絶。畫之盆面。仍寄谿谷求正。谿谷。張公維號。碧葉杯心落。淸香勝劈柑。今宵窓下夢。風雨滿江南。鬱鬱三條老。叢叢萬葉低。卽敎千尺長。應有鶴來棲。卷葉抽針細。蟠根露玉寒。箇中生意足。餘地不須寬。</text>
<title>醉別閔殿中宰淸安</title>,<text>莫道淮陽薄。山川勝永嘉。何如柏府曉。霜滿殿中靴。</text>
<title>口號</title>,<text>未曉窓先白。前階夜雪高。酒醒仍不睡。欹枕戲兒曹。</text>
<title>書新曆。寄岳君謫所。</title>,<text>鳳闕頒新曆。蠻鄕憶老臣。靑春九十日。先卜北來辰。</text>
<title>題僧卷</title>,<text>病裏三春過。僧來半日閑。蕭然相對睡。花雨滿簾間。</text>
<title>汝固來訪。把酒口號。沙固。李公植字。</title>,<text>巷僻春無事。空簾但夕暉。貧家有餘瀝。不醉莫先歸。</text>
<title>口號</title>,<text>睡起黃鶯囀。千門碧樹深。雙柑斗酒興。想得古人心。</text>
<title>七佛寺。次淸陰韻。贈六虛。</title>,<text>曉日明禪榻。秋潮撼客堂。留雲與逝水。何事有閑忙。</text>
<title>新安客舍。與金行臺 地粹 同宿。枕上口號爲別。起而識之。</title>,<text>窓前一片月。照此對床眠。明日各千里。相思何處舡。</text>
<title>八月望。游朴淵書僧卷。</title>,<text>此地今宵月。吾詩寫未能。靑山一條詠。不復笑徐凝。</text>
<title>朴淵洞口</title>,<text>峽裏人煙少。茅茨只一村。初疑劉阮洞。莫是武陵源。</text>
<title>圓通</title>,<text>夜宿姑潭月。朝過北聖居。圓通借僧飯。山日一竿餘。</text>
<title>戲書淸風洪景澤  扇面</title>,<text>峽水秋如錦。淸風吹桂枝。鴟夷還寂寞。只載一西施。洪於舟中。載數姬以往故云。</text>
<title>題許高城 啓 扇</title>,<text>小雨茅簷濕。荷香落酒杯。東來雲一片。雲外是蓬萊。</text>
<title>重陽在直廬。簡永安洪都尉 柱元。</title>,<text>好是黃花節。樽無一滴淸。誰令洪駙馬。用意似王弘。</text>
<title>衙罷向寺 出宰南陽時</title>,<text>白日了公移。騎驢向前寺。山僧拍手言。太守太無事。</text>
<title>口號</title>,<text>白鷺起秋風。靑山送暝色。初隨海門飛。却向官樹宿。</text>
<title>同營將守申</title>,<text>滿酌羔兒酒。將軍玉帳深。三蟲訴不訴。吾醉到橫參。</text>
<title>簡寄畸翁 鄭公弘溟號</title>,<text>細細紅毛菜。團團紫口魚。江鄕好風味。分餉老中書。</text>
<title>別崔上舍 皖 入峽訪汝固</title>,<text>草草官齋飮。蕭蕭旅榻愁。人情不及雨。行客未曾留。春雨夜來歇。巖花紅滿枝。遙知峽中會。宛似曲江時。崔及汝固皆是司馬同榜故云</text>
<title>醉書宋鎭安 淵 扇面</title>,<text>雙柑一斗酒。白日大途邊。君爲宋榮子。誰是李謫仙。</text>
<title>復用前韻。答李上舍 從龍。</title>,<text>白日照春酒。班荊官道邊。華陰跨驢客。同是飮中仙。</text>
<title>卽事 小敍</title>,<text>病酒伏枕將浹旬。忽聞花事爛熳。強起舁往前磵。避風張帟而坐。令兒輩折花揷地繞坐。遂爲之紅陣。花下啜橘茶。戲作一絶。病裏尋春至。風流一倍加。已將茶代酒。誰道妓勝花。</text>
<title>復用前韻寄汾西 錦陽都尉號</title>,<text>酒戶春來減。詩情病後加。舞山香一曲。風送滿林花。</text>
<title>醉中呼韻</title>,<text>官樹夜沈沈。小燈明客心。殘樽對落月。歸雁海雲深。</text>
<title>東郊觀獵</title>,<text>斜日照平楚。晴雲生遠渚。何人工畫圖。畫我吟詩處。</text>
<title>夜別姜都事 瑜。姜以湖南佐幕。因官事入洛。而靈光倅任子瀞綄亦將行。是夜皆來會。</title>,<text>燈暈風微入。壺乾酒欲添。可憐今夜會。迎送盡江南。</text>
<title>題申別坐 濩 山堂</title>,<text>病起驚花落。東山賞暮暉。共拚松下飮。還向月中歸。煖酒收松子。移床趁月華。莫言春欲暮。猶對滿山花。近路花先落。緣溪草自春。不須看月影。相對已三人。夜色雲如海。春陰月似煙。醉憑松下石。風露不成眠。濁酒須生飮。春蔬可煮來。山童應笑我。不醉不曾回。山月照山窓。主人開小缸。不醉不宜去。相看靑眼雙。霜落石容瘦。酒多杯面肥。吾詩題幾首。四壁有光輝。</text>
<title>贈南聞慶 鎭</title>,<text>積雪蘆原野。層氷水洛山。天寒日欲暮。匹馬若爲還。</text>
<title>次南敵萬 以雄</title>,<text>蓬海神仙窟。歸心又見秋。何因隨玉舃。同臥太平樓。</text>
<title>謝羅太常 茂松 惠竹席</title>,<text>肅肅含風席。斑斑帶雨痕。瀟湘洞庭色。不意落吾軒。</text>
<title>西郊別席。口號贈鄭紫元 斗源 朝天。</title>,<text>白水西流急。靑山近夕暉。年年送客處。一別一沾衣。</text>
<title>口號送羅禮安 茂松</title>,<text>地專南國勝。人擁北方佳。何如三百日。日日太常齋。羅有端川妓妾。而且自太常除是縣故云。</text>
<title>關王廟。醉書東淮扇。送遊楓岳。東淮。東陽都尉號。</title>,<text>風雨東門路。蒼茫欲暮天。蓬萊萬千色。已在此樽前。</text>
<title>椒井</title>,<text>白雨靑林落。前山近夕陽。年年浴椒日。此地卽康莊。歇馬三田渡。呼船楮子村。鍾聲何處寺。前路欲黃昏。</text>
<title>口號別仁川李使君士以 行健</title>,<text>海邑閑無事。魚蝦又近秋。官齋終日飮。須憶洛中遊。</text>
<title>直騎省。夜訪春坊。上下番醉臥不起。戲書壁上。</title>,<text>學士醉不起。天香猶在衣。悵然出門去。明月隨人歸。上番臥如弓。下番臥如矢。可憐上下番。武士非文士。</text>
<title>汾西第口號</title>,<text>西日映疏雨。落花千點愁。不醉不歸去。春酒滿秦樓。</text>
<title>秋日出王灘</title>,<text>歇馬靑林下。城頭日半竿。煙茶乞隣火。嗽口石泉寒。</text>
<title>別嶺南伯</title>,<text>萬疊鯨濤險。千盤鳥嶺紆。送君歌一曲。此地卽平途。</text>
<title>詠滴露菜。戲贈睦湯卿 大欽。</title>,<text>滴露無根菜。淸香味最佳。茶山饞學士。滿腹又盈懷。茶山睦號。醉後懷之而去故云。</text>
<title>踏靑</title>,<text>欲向前山去。輕陰愁殺人。草無靑可踏。酒有綠相親。</text>
<title>永安第口號</title>,<text>庭草綠如苔。小桃花正開。秦樓無限酒。斜日不知回。</text>
<title>斗尾舟上。醉贈東淮。</title>,<text>江山自太古。來往幾人豪。今日相逢處。千年是一遭。</text>
<title>永安第。詠盆菊聯句。</title>,<text>壯士披金甲。天孫織錦裳。天章 時從紅燭下。吸盡滿杯香。汝固</text>
<title>安東羅使君 萬甲 農墅。醉書扇面爲別。</title>,<text>草綠踏靑後。花開穀雨前。朝來風水惡。辛苦過江船。山中時節晩。村杏已藏鳩。坐想田家樂。靑靑麥滿疇。軟菜收前圃。纖鱗網後川。芳菲無限好。怊悵此離筵。蘆筍初生日。河豚欲上時。江村好風味。別後幾相思。永嘉山水窟。形勝冠南州。刺史斑衣舞。春風水映樓。擬趁淸和節。輕舟泝峽行。山川兩地近。五馬倘來迎。</text>
<title>舍季家別泰安李使君 志定。醉次缸字。</title>,<text>窓外月如雪。窓間燈對缸。詩成搖五岳。筆落倒三江。燭紅頻見跋。酒綠更盈缸。惆悵明朝別。天寒雪滿江。</text>
<title>別保安車督郵</title>,<text>把酒蟾江月。題詩古驛樓。春花猶未落。亦足繼風流。</text>
<title>送畸翁回時。次君奭韻。君奭。東陽都尉字。</title>,<text>客行日以遠。別恨何時已。殘樽對寂寞。落日空江裏。</text>
<title>田家曉起</title>,<text>夜覺綿裘冷。朝看豆葉黃。農人憂歲事。錯認露爲霜。</text>
<title>九月十五夜 是日。乃舍弟生辰。而舍弟時在晉陽。</title>,<text>一病經三月。今朝始擧頭。擧頭誰與語。千里望南州。</text>
<title>題畫扇</title>,<text>岳色衡巫秀。江光苕霅平。山鶯淸客耳。不減聽猿聲。鸕鶿貼水飛。含得一魚歸。弄影白沙渚。刷翎靑草磯。</text>
<title>自嶺巡還原營口號 出按關東時</title>,<text>去國歲將暮。還營春欲生。誰言必歸魯。自笑却望幷。</text>
<title>月精寺贈雪淸上人</title>,<text>玉節東行路。春氷未泮時。誰知月精寺。又對雪淸師。</text>
<title>贈坦均上人</title>,<text>見渠伽葉舞。聞渠海潮音。老子不禁笑。憐渠初地心。</text>
<title>贈善奇上人</title>,<text>莫惜春光早。春深未此加。定無花有雪。何有雪無花。</text>
<title>大關嶺上</title>,<text>飮馬橫溪驛。山空積雪寒。東臨魯連海。天水碧漫漫。</text>
<title>別許裕善 𡧰</title>,<text>君應有道氣。我豈乏仙才。海上相逢處。眞成許李臺。江陵有許李臺。</text>
<title>題端相扇</title>,<text>丹穴靑雲翮。淸湘寒玉枝。貞心與秀色。舒卷可隨時。</text>
<title>別張都事 仲仁 南歸</title>,<text>洞庭見歸客。瀟湘生素波。悲秋有宋玉。憔悴近如何。張與宋上舍民古同鄕云</text>
<title>中元夜坐口號</title>,<text>夜靜灘聲近。樓高月影賖。佳人抱瑤瑟。一曲惜年華。</text>
<title>七夕鳳川橋上口號 橋在原州</title>,<text>水豈通銀漢。人疑坐玉霄。佳辰當七夕。無乃鵲成橋。</text>
<title>洪川道中示申正言 恦</title>,<text>紅葉隨流水。何時出洞門。却愁生錦浪。容易漏仙源。</text>
<title>贈雪淸上人</title>,<text>信宿臺山雪。重逢天吼菴。吾詩得何益。不及誦楞嚴。</text>
<title>贈道英師</title>,<text>絶粒非渠好。應緣有待煩。一年重見客。猶不免塵喧。師住楓岳。絶粒不言。</text>
<title>楡岾贈澄上人</title>,<text>磬出白雲端。燈明紅樹間。前峯知有寺。獨宿一僧寒。</text>
<title>還自毗盧。贈濟有上人。</title>,<text>三入蓬萊島。仙家有夙緣。憐渠雙白足。爲我再頳肩。</text>
<title>長安寺。送申正言 恦 先歸。</title>,<text>秋日長安寺。仙家少別愁。同來不同去。吾道又滄洲。</text>
<title>萬瀑洞贈太嚴師</title>,<text>不言亦不笑。相看兩心照。三生石上緣。一別千年少。</text>
<title>臨溪驛。別鄭達源 沄 向江陵。用加減集古體。</title>,<text>老爲關外客。看盡海東山。此別臨溪水。江陵幾日還。</text>
<title>贈大珠上人 小敍</title>,<text>曉起聞淸磬。疏星映佛燈。擁衾傾白酒。耽飮愧山僧。此吾於天啓甲子冬。到楊州之水洛山寺。贈玉瓊師作也。時當歲時。飮僧臘酒。醉中信筆以書。書後不復記也。今者楓岳山人大珠訪我於原州之營。自袖出此詩曰。偶於忠州廢寺。得一故紙於板壁塵埃之中。見紙末有公號。故持而來獻云。噫。今之去甲子十七年矣。不知瓊師之西遊在何年。而此詩之流轉他寺。又閱幾番也。始作於楊州。而忽遇於原州。初得者瓊師。而後有者珠師。此皆人事之預料者乎。紙樣陳久。墨色漫滅。稍久則將不能辨其字畫。此紙之陳久如此。書此紙者安得不老。遂易紙書以贈。</text>
<title>申正言 恦 草堂口號</title>,<text>何處獨無月。君家黃菊邊。一輿隨兩妓。呼酒過前川。</text>
<title>送淸陰入瀋</title>,<text>一死人誰免。孤誠上帝知。公身公自辦。不敢問前期。</text>
<title>玉井菴</title>,<text>偶向禪堂睡。山深午景遲。松風吹木枕。令我角巾欹。</text>
<title>金子珍 南重 第口號</title>,<text>風雨到君家。雨晴山日斜。今年秋色早。八月已黃花。</text>
<title>別李尙輔 景奭 貳師之行</title>,<text>同庚三甲會。異域貳師行。況當寥落日。何限別離情。李判書景曾亦以同庚來會故云</text>
<title>酒席戲贈琴兒</title>,<text>九歲彈琴女。人間第一娥。欲成他日約。其柰白頭何。</text>
<title>兵判第口號</title>,<text>兵判何知武。文衡不解詩。若敎糟作壘。盟主定爲誰。</text>
<title>加平途中。口號別楊判校 萬古。</title>,<text>風雪萬山中。獨來還獨去。世路苦多岐。相逢又何處。</text>
<title>夜酌。題一相扇。</title>,<text>燭跋更應盡。鷄號天亦明。天明酒罷後。客起汝仍行 時一相以質子入瀋。天明卽當發行故云。汝病身猶健。吾衰鬢未明。曾經石泉別。却勝渭城行。一相曾謫渭原時。送行於靈岩石泉寺。汝自多辛苦。吾何報聖明。西關非昔日。千里不留行。</text>
<title>瓮北河 以五臣入瀋時</title>,<text>瓮北河邊柳。無枝只有身。可憐生意盡。攀折屬誰人。</text>
<title>野坂題一相扇 野坂在渾河時。一相以質子留瀋中。</title>,<text>漠漠王孫草。悠悠太子河。孤臣獨歸路。春色爲誰多。</text>
<title>口號示直夫 李公敬輿字</title>,<text>虜地寧無酒。遼河亦有魚。臨溪成一醉。相對故鄕如。</text>
<title>義州外南山。留別朴德雨 潢。醉書扇面。</title>,<text>我能還故國。子去豈無期。痛飮龍灣酒。時時弄翠眉。</text>
<title>新安館先發。次直夫韻。</title>,<text>臨水亦無興。對花誰共吟。知君獨來日。先我此時心。</text>
<title>淸川舟上。口號示主人。</title>,<text>風高角聲近。灘急月輪忙。滿船皆骨肉。何處是他鄕。端相自京來迎。主人亦有族分。</text>
<title>大同江。書具景輝 鳳瑞 扇面。</title>,<text>長慶門前路。年年春草深。朝天空有石。斜日照江心。江有朝天石</text>
<title>廻瀾石</title>,<text>蘧瑗知非歲。鍾儀久縶餘。廻瀾千丈壁。立馬看游魚。</text>
<title>碧蹄示直夫</title>,<text>往返同千里。分携隔一宵。從今楊浦口。坐待馬江潮。時直夫將歸白馬江舊居莫惜千金散。天生李白才。吾無一錢直。徒得鬢霜回。與直夫被拘時。瀋中各收千金許還。</text>
<title>弘濟橋示直夫</title>,<text>詩到西郊盡。書從北闕休。明朝江海去。白首兩扁舟。</text>
<title>弘濟橋。戲嘲君奭。</title>,<text>東還先一月。到處樂如何。扶杖西郊日。知君感淚多。北使方於華館宣勑</text>
<title>棠山訪李相 聖求。舟上口號。</title>,<text>白首歸來日。君恩有鑑湖。還勝腐太史。抵死一金無。</text>
<title>一相草堂。示諸學士。</title>,<text>一雨逢槐夏。微涼近麥秋。病夫常早睡。今夜盡情留。夜雨溪堂宿。晨寒入戶無。老夫今始起。庭水滿階隅。</text>
<title>戲題答隣丈</title>,<text>昨日溪堂會。還應醉吐茵。今聞李太史。新得竹夫人。酒席。戲奪竹枕故云。</text>
<title>題律上人軸</title>,<text>小院逢秋霽。高梧送晩涼。吟詩消半日。吾却爲僧忙。</text>
<title>秋日贈元上人</title>,<text>滿院黃花發。僧來相對眠。明朝飛錫去。高臥白雲邊。</text>
<title>灣上觀獵 以貳師留灣時</title>,<text>花近酒杯香。水風生晩涼。醉來還一笑。此地是何鄕。野草茸茸碧。風旗獵獵紅。千夫行炙處。亦有出群雄。</text>
<title>與舍弟道章宿東門外爲別 時舍弟方赴平丘驛謫所</title>,<text>行路難如此。羊腸遍九州。白頭爲驛卒。何幸得平丘。</text>
<title>題徐淸風 貞履 家藏畫帖</title>,<text>沄沄百谷流。漲作一溪白。到海豈無時。回旋亦可樂。春雨暮霏霏。山光濃欲滴。水闊蒲葦深。孤帆何處落。巖逕淨如洗。層林生夕陰。孤坐不知返。靑山聞獨吟。冥冥山似雲。淡淡雲如水。明滅數家村。依俙見海市。已辭酒樓遠。又過漁村晩。相喚入深山。明朝採藥返。山童擎酒來。新月漏雲白。醉扣隔溪村。主人應未宿。徑窄不容驢。雁飛山欲暮。辛苦向何村。江空唯見樹。汀草細於毛。翩翩雙雁去。回看巖底村。昨夜維舟處。驢背聳肩翁。吟風聲斷續。非關剡谷遊。定是襄陽客。風雪暗前橋。天寒來客斷。微聞山後鐘。坐想禪房煖。</text>
<title>題碧紗團扇</title>,<text>團團月中桂。朱夏葉初舒。政想西河客。淸風爽滿裾。</text>
<title>戲次東淮韻 時東淮有疾</title>,<text>異床爲上藥。綺語亦妨禪。待君長健日。共賦滿林蟬。衰疾自然久。醫言未必眞。如何小愈戒。不到獨眠人。</text>
<title>宿奉恩寺。題太俊卷首。</title>,<text>宿霧濃如雨。濛濛鎖梵宮。我沾雙袖去。一洒滿江風。</text>
<title>舟上口號</title>,<text>極浦依依樹。斜陽汎汎舟。洲邊雙白鳥。同我雪盈頭。</text>
<title>題洪運判 處亮 扇面以別</title>,<text>乍輟明光草。初分御史臺。新秋湖海興。輸盡錦囊回。</text>
<title>蘇坡金生亭。示舍弟玄洲。</title>,<text>二水三山勝。孤亭四壁空。留人終日雨。不管石尤風。</text>
<title>甲申仲冬。與舍弟觀獵。會宿德寺。</title>,<text>向老兼多病。逢場興不禁。渠家定中舞。卽我暮歸心。</text>
<title>法聖卷</title>,<text>始向湘潭去。仍尋岳寺來。老僧多舊識。笑把佛前杯。</text>
<title>宿外院庵</title>,<text>萬念俱寂處。一塵不生時。淸香與淸磬。聲氣兩相宜。</text>
<title>贈影</title>,<text>人言金粟前身。自稱玉帝外臣。我已滄洲玄圃。君猶紫陌紅塵。</text>
<title>送仲漣往春川</title>,<text>去時莫問歸期。語到令人魂斷。君看峽路花飛。正是春光欲晩。</text>
<title>馬上口號</title>,<text>浮世孰無此別。人生長在路中。來日梅花雪月。去時楊柳春風。</text>
<title>松京途中。次金雲瑞 霱 韻。</title>,<text>麥欲秀時雉雊。花初開處蜂喧。數載長尋旅館。明朝牢掩荊門。前溪後溪芳草。南陌北陌杏花。未必今辰寂寞。爭如當日繁華。</text>
<title>送人</title>,<text>小雨梧桐滴滴。微風楊柳毿毿。相見相離幾度。此時此別難堪。</text>
<title>馬上口號贈東岳 李公安訥號</title>,<text>樹遠人家隱隱。沙平溪水涓涓。靑蒻綠蓑風雨。依然西塞山前。</text>
<title>題南陽郡壁</title>,<text>寒食淸明過了。春風裊裊花枝。玄江白石煙水。政是河豚上時。玄江卽楊湖。有小莊。</text>
<title>次南聞慶 鎭 韻爲別</title>,<text>綠陰千頃萬頃。黃鳥一聲兩聲。主人今宵盡醉。客子明日將行。午日槐陰滿庭。使君宿酒初醒。與君幾年相別。一笑雙眼回靑。</text>
<title>別具景輝 鳳瑞 西行</title>,<text>綠水紅蓮幕府。陽春白雪詞臣。腸斷西郊芳草。年年長送行人。浿岸柔桑拂馬。淸川垂柳藏鴉。借問巫山暮雨。何如香岳煙花。</text>
<title>俊師軸。次東淮，谿谷韻。</title>,<text>密葉粧林漲綠。殘花戀樹棲紅。且憐簷燕如客。莫問池蛙爲公。客至但評棊譜。身閑欲註茶經。睡起微聞剝啄。山僧乞句在庭。</text>
<title>醉題松溪草堂</title>,<text>十數年前舊路。白頭今日重來。政愛黃花滿地。不辭濁酒盈杯。</text>
<title>雨中促李丈來話</title>,<text>家在立石灘頭。合稱舟村居士。問君粲枕晝眠。何似披蓑渡水。舟村村名</text>
<title>題蔚陵主人壁上</title>,<text>家家翠竹蒼松。處處晴沙白石。依然三月風光。政似江南村落。</text>
<title>贈祥老師</title>,<text>萬千峯前舊路。十八年後重尋。明日思君不見。關雲嶺樹深深。</text>
<title>八渡河</title>,<text>積雪堆邊鳥道。孤煙起處胡家。極目黃茅白葦。誰知當日繁華。</text>
<title>小桃</title>,<text>寒食東風春事遲。小桃初發兩三枝。空庭盡日無人見。花底淸香蝶自知。</text>
<title>書懷用前韻</title>,<text>自笑平生見事遲。天門誤折桂花枝。年來牢落抽身計。付與靑山綠水知。</text>
<title>寒食日。炊煙四起。</title>,<text>千家朱火白煙新。死後君恩亦未眞。惆悵怨魂何處托。野燒應入介山春。</text>
<title>次臞髥韻 臞髥今改谿谷</title>,<text>莫向樽前怨別離。向來行樂已多時。炎風朔雪皆王土。差喜窮途有此岐。</text>
<title>偶吟</title>,<text>詩能排悶詩難就。醉欲忘憂醉不頻。四日江湖三日病。滿庭花柳爲誰春。</text>
<title>將入城。用前韻。代人嘲我。兼我答人。</title>,<text>屈指城中相識少。問君何事往來頻。塵心已了塵緣在。孤負名山又一春。</text>
<title>湖上待崔聖止 有淵</title>,<text>偶因行藥到江邊。徙倚危樓欲暮天。多少風帆看盡過。不知誰是博陵船。</text>
<title>燈夕。有懷洛中舊遊。</title>,<text>去年今日洛橋邊。碧樹風燈上下懸。一臥滄江春又過。落花啼鳥閉窓眠。</text>
<title>卽事</title>,<text>三月西湖十里花。花邊楊柳柳邊家。鳴榔去處潮初上。載酒歸時月欲斜。</text>
<title>無題</title>,<text>十二樓中第一層。萬年枝上九華燈。星冠玉佩朝元路。不信人間有廣陵。</text>
<title>月夜贈人</title>,<text>楊柳枝頭霽月高。晩涼欹枕聽風濤。從君欲向江樓宿。草露寒沾白苧袍。</text>
<title>與持國夜泛醉還。口號以寄。仍示荷冠。持國張公維字。荷冠今改汾西。</title>,<text>醉起蓬窓月已低。草深江路露凄凄。依然記得分襟處。白竹門前綠柳堤。</text>
<title>次東岳韻</title>,<text>春來三見使君書。江海迢迢信不疏。自笑季鷹歸計晩。秋風何必憶鱸魚。</text>
<title>贈李文叔 井男</title>,<text>日日江樓醉似泥。經春不到浣花溪。今朝欲與故人去。綠樹陰濃鸎亂啼。</text>
<title>寄呈白沙先生 未達而訃至</title>,<text>對人無語涕沾裾。三見羈臣病後書。六月南風吹海立。天池躍出北溟魚。</text>
<title>贈李士致 行遠</title>,<text>風雨長林淅瀝聲。大江波浪席邊明。仙山咫尺驂鸞會。怳若身遊白玉京。</text>
<title>夜坐呼韻</title>,<text>滿階寒草亂蛩鳴。簾捲秋樓待月生。山影在江江水白。夜深風露不勝淸。</text>
<title>別姜生</title>,<text>秦關日暮乏黃金。客裏鶉衣寸寸鍼。霜刃十年猶未試。送君多少不平心。</text>
<title>具景輝 鳳瑞 將往報恩。告別索詩。</title>,<text>故園歸客雁俱還。江畔相逢楚地顏。欲向樽前聞白雪。文星已照俗離山。</text>
<title>過城中</title>,<text>東林細雨濕靑蓑。驢背催詩日已斜。過盡長安仍獨去。白梁西畔楚臣家。</text>
<title>聞西報</title>,<text>太平天子坐明堂。六月興師擊大荒。一騎輕塵飛入塞。前軍已殺左賢王。</text>
<title>塞門靜臥。江風撼屋。</title>,<text>日斜蘆箔影瞳矓。八月江村竟夕風。榻下便爲他世界。不關窓外浪翻空。</text>
<title>擬古少年行</title>,<text>衣沾何處花間雨。酒醒君家柳下風。銀鞍白馬馱紅妓。直過長安金市東。章臺走馬夜深還。微雪疏疏撲醉顏。更向新豐尋酒肆。美人燈下整雲鬟。城中薄暮暗塵起。惡少橫行岐路間。忽見佳人曳履去。金釵奪得何時還。</text>
<title>雪後</title>,<text>九月江天雪政飛。喚船多少綠蓑衣。朝來試踏前溪路。忘却沙邊舊釣磯。</text>
<title>別竹陰 趙公希逸號</title>,<text>南遷萬里過京華。來路爭如去路賖。早識天心區玉石。楚山雖遠亦吾家。</text>
<title>奉別淸風君金公 權</title>,<text>受降城外逐臣歸。九月淸霜已滿衣。借問隨陽無限雁。幾群能向故山飛。</text>
<title>過延興府院君金公 悌男 舊葬地</title>,<text>十四年前過此山。望中飛閣出林間。遺墟破礎今無所。樵子高歌白日還。金天落日海雲間。樹外寒鴉點點還。試向行人問前路。孝陵西去卽靑山。</text>
<title>元日戲題</title>,<text>千家門巷雉毛飛。四里歌鐘咽暮暉。自笑壯夫今寂寞。閉門終日煮芎歸。</text>
<title>贈樂全 樂全今改東淮</title>,<text>都尉朝天白馬肥。玉鞭金帶有光輝。瑤池宴罷春燈亂。分得仙香滿袖歸。公子華筵勢不孤。水晶盤上赤麟腴。天廚別送黃封酒。御筆親題白玉壺。中夜悲歌望帝鄕。楚臣三載別鵷行。長安陌上騎驢客。不是東陽卽錦陽。</text>
<title>古意三絶。贈茂叔持國。茂叔。任公叔英字。</title>,<text>荊山玉出玉人疑。楚國君臣石視之。異代傳爲萬乘寶。當年賴有一人知。右玉三尺龍泉未發硎。古城風雨蘚花靑。無人更拭華陰土。紫氣中宵蔽斗星。右劍燕市千金萬馬來。虎文龍翼盡奴才。靑絲絡出雲臺駿。曾到瑤池一日廻。右馬附和古來害玉惟和氏。何事矜誇璞裏珍。竟被狂秦求作璽。不如藏采過千春。寶劍埋塵不喪光。千秋棄擲又何妨。若敎見用應非福。材美雖彰質漸傷。驥服鹽車莫自悲。猶然勝得穆王騎。任他振策馳千里。吾恐疲勞不止茲。茂叔白璧無言世莫知。卞和三刖古今悲。從敎看作梧臺石。不損虹光照夜姿。照匣秋蓮玉轆轤。染來蛟血半糢糊。風胡薛燭皆黃土。今世無人識湛盧。病驥摧殘兩耳垂。昔年毛骨擅權奇。春郊暖日眠豐草。夢斷天閑白玉羈。持國</text>
<title>東岳寄詩。兼惠魚雉。次其韻謝之。</title>,<text>旅舍何曾食有魚。氣含蔬筍病僧如。江鱗野羽投兼味。此日春盤也不疏。岸柳溪花春似海。竹窓微雨病相如。江潭把酒一爲別。明月樓中音信疏。附原韻苦憶靑蓮好兄弟。春來眠食定何如。江都老尹身多辱。未賦歸田鬢益疏。東岳</text>
<title>簡寄東岳</title>,<text>水雲身世白鷗如。漁釣春來活計疏。江海使君還雨露。明時不問篋中書。</text>
<title>三月廿二曉。過上林苑。聞杜鵑有感。</title>,<text>三月天津聞杜鵑。邵翁何事獨凄然。今逢聖代昇平日。占得農家大有年。</text>
<title>修上人卷</title>,<text>山人今在白蓮山。好是山深花發處。猶向人間乞句還。山花定待詩人語。</text>
<title>敏上人卷</title>,<text>咫尺仙山夢裏尋。竹窓風雨到西林。僧來不語對床睡。門外綠陰千丈深。</text>
<title>卽事</title>,<text>仗節胡爲北海傍。白頭辛苦笑蘇郞。明時剩有安邊策。枉斷忠臣烈士腸。千古綱常已矣夫。到今無賴管夷吾。君看屈膝胡庭者。白日揚鑣入國都。</text>
<title>寺門小酌</title>,<text>雨後垂楊裊裊低。暖風斜日晩鶯啼。東林醉客迷歸路。須伴山僧出虎溪。</text>
<title>夜宿朴卓爾 弘中 家。復用前韻。</title>,<text>殘花泣露近窓低。五月山家布穀啼。滿壁圖書燈火靜。一簾疏影落前溪。繞屋山高日已低。怪禽終夜盡情啼。涼生枕簟爐煙散。風滿前林月滿溪。</text>
<title>效古復用前韻</title>,<text>羅帷不動繡簾低。寶篆香消蠟燭啼。手折荷花無所贈。美人家在若耶溪。</text>
<title>憩柳下</title>,<text>渴喉焦吻欲生塵。五月炎程戴火輪。綠樹偏知明主意。淸陰分與路傍人。</text>
<title>伏日將向西湖遇雨</title>,<text>氣蒸天地入紅窯。六月南山草木焦。欹枕晩涼飛雨過。夢登江閣聽風潮。</text>
<title>陪家尊泛漢。與鄭襄陽 曄，吳同知 允謙 諸老同舟。</title>,<text>蘭橈晩傍綠蘋洲。細雨圓沙起白鷗。多少樓臺煙樹裏。幾人拈筆畫仙舟。</text>
<title>挽崔僉知</title>,<text>山抹微雲曲未成。秦家女壻尙知名。爭如自出能傳業。寫得陽春白雪聲。借屋南坡晝掩門。去年今日對淸樽。無端一夜梅花雨。欲問孤山何處村。</text>
<title>安山途中。口占眎持國。</title>,<text>滿地黃茅盡日風。海山西望夕陽紅。翰林物色分留處。工部題詩工未工。余曾爲工郞。而持國亦曾爲翰林故云。</text>
<title>龍仁寺夜話</title>,<text>淸梵疏鐘水石間。世人遙望只雲山。今宵幾處懸燈話。話在禪龕特地閑。</text>
<title>菡萏亭。次壁上熊天使韻。</title>,<text>水檻泠泠生夕涼。羅幃寂寞掩殘香。紅裙翠袖無消息。誰記當時白馬郞。隔簾疏月送微涼。入幕輕風不散香。五載重逢如一夢。少緣人對薄情郞。</text>
<title>百祥樓</title>,<text>浮生行役幾時閑。五載西關六往還。最是相看無厭處。百祥樓外妙香山。蘭舟落日下前灘。緩舞嬌歌此別難。待得月斜人散後。更持紅燭上闌干。朱樓迥出白雲端。三月江城水氣寒。天外數峯靑似染。妙香春色雨中看。</text>
<title>嘉平館。逢鄭大方 世矩。</title>,<text>分臺御史亦風流。醉擁紅裙上翠樓。看取龍鍾雙袖濕。過雲行雨別時愁。</text>
<title>別鄭僉使 忠信 還箕城</title>,<text>旅館悲歌各楚顏。鳳城歸路雪漫山。綾羅島上千條柳。須繫蘭舟待我還。</text>
<title>別柳行臺 汝恪</title>,<text>朝天御史碧麟袍。自倚三韓第一豪。萬里黃塵兵甲裏。行裝惟有膝邊刀。仙槎縹緲渡銀河。雲近蓬萊瑞色多。白玉樓中擎紫誥。黃金臺下振鳴珂。行行驄馬幾時還。萬里山河指顧間。已識淸文喧帝里。重敎紫氣滿函關。燕南擊筑動悲歌。行近金臺古跡多。易水長城如昨日。不知何處弔荊軻。秦時城郭漢旌旗。白草黃沙鼓角悲。此日分携當此地。天涯西去又天涯。</text>
<title>信川途中。懷洪，朴兩太守有感。</title>,<text>三月河陽一縣花。雨餘春色萬人家。風流太守今安在。泣向靑山山日斜。儒化淸名去後思。石橋東畔有殘碑。依然謝眺靑山色。想得樓前拄笏時。</text>
<title>安西途中</title>,<text>驛路春風處處花。可憐光景政繁華。南來北去成何事。每到佳辰不在家。</text>
<title>松京途中。次金雲瑞 霱 韻。</title>,<text>春深官路曉猶暄。山近海門晴亦昏。征袖乍沾金谷雨。吟鞭將指駱峯雲。</text>
<title>登家後小園</title>,<text>一年佳節屬繁華。岸幘平林日欲斜。莫恨關西爲客久。歸來猶及滿園花。</text>
<title>別奏聞使黃僉知 中允</title>,<text>銀河路接紫皇居。四月煙花擁使車。定遇日邊雙玉節。須傳洛下萬金書。</text>
<title>次崔聖止</title>,<text>白蘋風起水增波。點點輕鷗下遠沙。天外數帆看欲盡。夕陽遙在海門多。</text>
<title>夜坐口號</title>,<text>秋雨蕭蕭梧葉鳴。小軒孤坐不勝淸。生憎絡緯啼寒夜。織得愁人遠別情。</text>
<title>送鄭紫元 斗源 卜居關東。仍遊楓岳。紫元臨行索語。立書簡尾。</title>,<text>谷口幽棲占一區。更隨仙侶入蓬壺。山靈問我來何暮。爲報秋風病未蘇。</text>
<title>重陽宿高陽官舍</title>,<text>山下孤村碧樹圓。海門西望月如煙。今年又負茱萸會。客舍寒燈憶弟眠。</text>
<title>龍灣道上。別卞書狀 三近。</title>,<text>山店鷄號月欲低。酒醒離思倍悽悽。同爲萬里西關客。又送西關西復西。</text>
<title>淸江書千秋書狀扇</title>,<text>行趁初陽拜紫闈。馬前靑蓋疾如飛。橋頭暫借班荊話。分付歸雲絆落暉。</text>
<title>騎省夜巡。戲贈酒房李太醫。</title>,<text>金闕沈沈玉漏聲。禁城歸路遶西淸。此行只爲甕間飮。兵部行兼吏部行。</text>
<title>衛班口號</title>,<text>旭日初昇海色開。金輿徐轉柏梁臺。漢庭才子如雲盛。別有何人視草來。</text>
<title>戲贈吳注書</title>,<text>香案前頭秉筆臣。靑雲高步不生塵。爭如帶劍張弓客。晝閱殘駒夜內巡。</text>
<title>春帖</title>,<text>靑臺新曆逼三元。藹藹祥雲繞禁園。簾外春光深幾許。奏花鸚鵡已能言。</text>
<title>哀金將軍 應河 歌</title>,<text>牛毛山下陣如雲。烈士橫戈報聖君。笑殺胡庭行酒客。自稱東國上將軍。大樹悲風落日昏。亂山何處寄英魂。銀鞍白馬黃雲裏。獨領神兵度塞門。深河水接鴨江灣。塞上孤雲片片還。看取古今征戰地。幾人生入玉門關。</text>
<title>春帖 居首賜弓</title>,<text>天溝日暖解輕氷。梅柳爭春較孰勝。咸道太平還有象。上元看月占年登。</text>
<title>次張代言韻</title>,<text>文石花磚暗不分。九華燈影翳天門。銀臺此夜饒淸賞。點染蓬山五色雲。</text>
<title>送進香鄭書狀</title>,<text>寂寞仙桃玉座閑。只今春色在人間。茂陵疏雨燒香淚。未必平生識聖顏。</text>
<title>送崔點馬</title>,<text>西關消息近如何。聞道皇華已過河。昨夜東風花落盡。馬前春色亦無多。</text>
<title>端午帖 居首</title>,<text>紫殿晨赮欲啓初。趁班簪笏繞宸居。中官擎出穿金縷。內府呈回辟病書。</text>
<title>別陳慰使</title>,<text>天遣仙槎過海安。定敎風伯靜波瀾。君看薊北飆塵起。未必人間此路難。</text>
<title>送陳慰使書狀</title>,<text>橫海樓船劍色高。劃開氛祲鏟風濤。橈歌換盡將雛曲。歸趁淸秋拜赭袍。</text>
<title>挽李同知</title>,<text>休將勞逸較升沈。直是男兒報主心。一醉松都千日酒。驛村風雨古藤陰。</text>
<title>楊湖亭舍贈樂全</title>,<text>傍人錯道此仙區。不腆江山似畫圖。物色分留曾有待。問君輸盡錦囊無。</text>
<title>直廬西樓口號</title>,<text>醉臥西淸百尺樓。滿簾風雨敵涼秋。詞臣剩有凌雲氣。笙鶴飄然過十洲。</text>
<title>次入直諸公韻。寄樂全。</title>,<text>窓外高荷颭夕風。雨餘濃綠妬新紅。蓬山六月涼如水。不信乾坤熱海中。鎭書涼玉不勝風。輕薄飛花打案紅。銀鑰却收靑鎖靜。下簾聲在半天中。金盤仙露滴淸風。曲硯磨砂點易紅。好是夜深人散後。小樓高枕月明中。鼇背三山鶴背風。玉桃偸去幾回紅。終知大隱金門裏。等是藏名酒肆中。</text>
<title>次詠盆荷韻。眎持國。</title>,<text>翠蓋亭亭亂草邊。雨餘風定露珠圓。誰知一勺盆中水。涵得錢塘十里天。耀日新粧洛浦邊。睡顏猶着枕痕圓。何須遠向秦臺照。自有渠家鏡裏天。</text>
<title>逍遙亭</title>,<text>逍遙亭畔一逍遙。綠樹晴波影動搖。日暮篙師相喚語。潮頭已上鐵牛橋。</text>
<title>瓦村</title>,<text>把酒江樓日已曛。禁城烽火隔秋雲。西風不道羈棲遠。長樂鐘聲夜夜聞。</text>
<title>到昭陽下流。同任茂叔泛舟。</title>,<text>露洗江天月色新。酒船搖曳下龍津。南湖秋水詩仙會。誰是當年姓李人。</text>
<title>忠烈書院門樓</title>,<text>明月空山錦樹秋。夜深風露滿高樓。偏憎蜀魄當窓哭。一度聞來一段愁。</text>
<title>挽隣居公子</title>,<text>琴臺秋草日霏霏。惆悵王孫更不歸。白髮倚門猶有待。路人無語只沾衣。</text>
<title>夜坐寄別姜公獻 瑜</title>,<text>淸漏遲遲夜未央。想君燃燭檢行裝。明朝白鷺洲邊路。回首靑山是洛陽。</text>
<title>赴李文叔 井男 酒會</title>,<text>古木烏棲日落時。訪君非爲問靑旗。寒花一朶香猶在。昨夜狂風未盡吹。</text>
<title>關山月三絶。送端川奇使君 協。</title>,<text>關山月出戍樓寒。靑海孤城夜角殘。南雁盡時勞遠夢。北辰低處望長安。盤雲百八路如絲。天府金城大海涯。北地使君西道主。可憐榮落任明時。奇公曾經海西伯故云端州北望是氈州。古磧茫茫落日愁。夢裏山川依舊否。德陽遺稿至今留。</text>
<title>次題江亭</title>,<text>別浦收綸帶月歸。柳塘花塢影依依。黃塵九陌深如許。千仞岡頭獨振衣。</text>
<title>酒席口號。贈石門李丈 景稷。</title>,<text>國士閑居鬢欲凋。酒間豪氣未全消。春來掛得如雲席。直破滄溟萬里潮。</text>
<title>壬戌孟冬。發完山。體使石樓公與府尹送于龍巖川上。臨別口號。石樓。李公慶全號。</title>,<text>落葉蕭蕭逐馬蹄。暮山斜日下前溪。寒禽自是無情物。故向離筵款款啼。附次韻野草輕塵浥去蹄。小橋西畔是鳴溪。如何盡日勞勞處。不見芳菲掩袖啼。石樓</text>
<title>曉發參禮驛村。燈下口占。寄呈石樓。</title>,<text>淅淅山風曉撼門。酒醒身在驛西村。生憎席下寒溪響。斷盡前秋已斷魂。前秋。與石樓別於長淮川上。是日語及故云。江南佳麗最全州。千里隨公十日留。臨別無人啼掩袖。爲誰魂夢繞東樓。石樓方寓全州東軒</text>
<title>恩津道中</title>,<text>鷄龍山色馬前來。百里橫盤亦壯哉。何似終南天半起。萬年佳氣擁崔嵬。</text>
<title>題石城縣</title>,<text>夾路秋蟲卒卒鳴。石陽斜日雁南征。今宵定宿巖頭寺。半月城邊看月生。池邊楊柳柳邊家。十里香風萬朶花。惆悵芳菲易消歇。獨留叢竹占年華。</text>
<title>白馬江。示李仲深 穆。</title>,<text>日出前江曉色分。宿雲沙際有餘痕。荻花叢裏孤檣立。不是漁村是酒村。何處高臺何處樓。暮山千疊水西流。龍亡花落他時事。謾有浮生不盡愁。九秋爲客滯江潭。弊盡征南幕裏衫。千里歸來佳節過。晩楓飄盡落花巖。</text>
<title>口號</title>,<text>何事啼鴻夜半過。蘆花深處月明多。山長水遠莫飛去。未必江南無網羅。</text>
<title>柳堤村莊贈主人</title>,<text>無限城西十里餘。柳堤斜日到君居。郵人且莫催歸路。擬向前溪夜刺魚。</text>
<title>十月十五日夜。獨坐溫陽郵舍。</title>,<text>是日蘇仙赤壁遊。至今千載想風流。如何幕府三年客。獨坐郵亭對月愁。</text>
<title>驢背口號</title>,<text>驢背新詩雪裏成。還如歇後灞橋行。從知便面都無賴。又被街兒喚舊名。</text>
<title>夜坐口號。奉洪兄 霙。</title>,<text>坐睡茅簷月欲斜。強排詩句答春華。王弘故事無人會。且典輕衫向酒家。</text>
<title>僧卷次五峯韻 五峯。李公好閔號。</title>,<text>村巷寥寥燕子來。小爐香篆對淸煤。逢僧半日空門話。臥聽春天起處雷。</text>
<title>次南郭詠茱萸韻 南郭。朴公東說號。</title>,<text>好是城南熟食朝。滿簾風雨坐寥寥。書墻已卜移花日。莫惜茱萸借一條。</text>
<title>題壺面上岳君</title>,<text>江村夜雨濕黃梅。山下柴扉晩不開。惆悵一壺容易盡。可能留待主人來。</text>
<title>鷺江赴約虛還</title>,<text>少年豪氣未全消。江海淸遊不待招。免使街兒齊拍手。共携殘月過船橋。前宵一雨政迎梅。多少樓臺面水開。白馬翩翩何處客。夕陽揮手喚船來。</text>
<title>戲贈東陽鄭使君</title>,<text>三月東陽夾路花。橋頭立馬帽簷斜。紅裙緩步綠楊下。莫是錢塘蘇小家。</text>
<title>贈鄭上舍</title>,<text>酒醒孤館夜凄凄。風滿疏簾蠟燭啼。惆悵客中佳節過。杏花飄盡月輪低。</text>
<title>碧蹄館。次尹白沙 暄 韻。</title>,<text>梅花飄盡柳眉舒。斜日長郊跨尺驢。莫喚鑾臺舊學士。年來焚却碧山魚。</text>
<title>泛赤壁。次席上韻。</title>,<text>蘇子千年莫擅奇。江山不爲古今移。風流我輩差無愧。只恨當筵下筆遲。</text>
<title>挽李內乘小室</title>,<text>落花飛絮兩無情。一夜檀郞素髮生。燕子樓空春寂寂。更無人唱雪兒聲。</text>
<title>寄司甕李奉事 鳳龍 求磁杯</title>,<text>瓢樽太朴玉杯奢。最愛陶沙勝雪華。解道春來添渴病。免敎花下掬流霞。</text>
<title>酒席口號贈人</title>,<text>隔簾微雨送微涼。靑眼相逢故意長。合有深杯澆阮藉。可無佳句慰潘郞。座上有請悼亡詩者</text>
<title>登駱山。次趙正 璞 韻。</title>,<text>移席山頭石面平。滿衣風露夜凄淸。秋來一樣松間月。似爲吾曹分外明。</text>
<title>寄呈登極上使吳知事 允謙</title>,<text>海門秋日照仙袍。回望靑徐黛色高。爲問歸來更何狀。聖朝方欲記前勞。</text>
<title>別海西柳節度 孝傑</title>,<text>西關佳麗最黃岡。秋日樓臺菡萏香。想得總戎心獨苦。柳營元是舊桐鄕。休誇一日長乎余。未必書生劍術疏。多病十年餘勇盡。但將文字作儲胥。</text>
<title>次五峯韻。題三角山僧法正卷。</title>,<text>東林秋賞待淸霜。楓欲酣時菊正香。會待小山招我去。醉題佳句滿禪房。</text>
<title>友人家酒席。次座中韻。</title>,<text>前宵一雨滿城花。花底開樽到日斜。莫道芳醪容易盡。春衫已付酒人家。</text>
<title>自西關初還。口號題桃下。</title>,<text>梅花杏花俱無情。惟有碧桃留待我。欲箋天公乞春華。日日痛飮花樹下。</text>
<title>醉題崔大容 有海 小家</title>,<text>酒如澠處卽佳期。君欲眠時已夕暉。但使如花人薦枕。莫言浮世有生離。時大容將赴關西</text>
<title>酒席次鶴谷書示韻 鶴谷。洪公瑞鳳號。</title>,<text>不道月斜客欲散。秋花照影成三人。對我飮者卽我友。問誰爲僞誰爲眞。</text>
<title>挽南懷仁 鎭 子世薰</title>,<text>何處靑山何處村。柳車秋色返孤魂。傷心落日寒泉路。不見星翁更倚門。何處村名</text>
<title>挽金生內</title>,<text>白幅重封外面題。看來一字一含悽。淸秋換盡潘生鬢。摠爲孤鸞子夜啼。</text>
<title>南郭發引口占</title>,<text>城南風雨早鷄鳴。引路秋燈點點明。惆悵此生唯此別。只應相送不相迎。</text>
<title>挽人</title>,<text>官樹沈沈月欲低。白衣携酒驛村西。誰知此語爲詩料。賦得哀辭拭淚題。</text>
<title>次題高峯僧卷</title>,<text>醉睡林齋渴夢長。一甌新茗敵仙漿。逢僧喚起題詩興。海雨山雲滿卷涼。</text>
<title>對酒次鶴谷</title>,<text>以酒爲名何忍斷。婦言枉了劉家翁。貧家涓滴未全薄。亦足一洗磊磈胸。</text>
<title>寄別畸老還鄕 小敍</title>,<text>昨借東家驢。擬別畸老於江上。中道被荷冠公強酒。仍倒載以還。醒來皎然而悔者。皆醉時所料也。隣鷄四號。曙色將至。想公燈下俶裝時也。東家驢旣難再借。而西湖十里路。又乏長房之術。何由把一杯相屬而別耶。歲將暮矣。離思倍苦。東山自是少情人。何但作數日惡也。枕上率爾有得。或是實際語。遂擁衾呼火而書之。夢裏依然似有期。覺來離思倍悽其。多情一片江頭月。能使行人住少時。</text>
<title>高丈善行投橘贈詩。未開封。淸香滿袖。讀未終。牙頰生香。詩能香橘耶。橘能香詩耶。詩以謝之。</title>,<text>千里題封拆手忙。袖間沾得洞庭霜。君詩自有天葩艶。錯道華牋染橘香。</text>
<title>書簡尾寄南平倅</title>,<text>梨花羞白杏羞丹。秋後江城晩菊殘。若得千砧三色紙。佇看香露落毫端。</text>
<title>書簡尾寄河陽倅</title>,<text>潘岳當時滿縣栽。至今黃白紫交開。煩君奪取三花色。染得新牋寄我來。</text>
<title>送咸鏡朴都事</title>,<text>咸關嶺外海茫茫。一望家鄕兩鬢霜。驛路黃花秋正晩。不知何處作重陽。</text>
<title>送閔評事</title>,<text>幕府靑衫敗葉如。塞門歸路雁飛初。燕然事業輝千古。班椽當時是掌書。</text>
<title>迎祥 居首</title>,<text>午門殘漏趁班初。沾得宮壺拜及餘。舊俗共傳荊楚記。新符爭進祓除書。</text>
<title>白鷺洲。別睦御史 敍欽 向北關。癸亥反正初。以御史赴關東時。</title>,<text>鐵關南北嶺西東。馬首山川大略同。共說歸期花落後。不堪離思水聲中。</text>
<title>玉燈道中</title>,<text>夾路飛花點客衣。水聲嗚咽怨斜暉。明朝早向和川縣。穩着靑鞋上翠微。</text>
<title>金城客館</title>,<text>看盡西南峽裏花。驛樓欹枕日初斜。靑鞋布襪渾無恙。更踏蓬山五彩霞。</text>
<title>和川路上。聞行客出山口號。</title>,<text>和川細路入蓬萊。擬趁巖花爛熳開。想得山中春事晩。此翁今已下山來。</text>
<title>淮陽客館</title>,<text>行近蓬山意轉忙。俶裝初夜待晨光。從來錯道春宵短。似爲吾行一倍長。水聲如送又如迎。關樹沈沈蜀魄鳴。四面雲山千萬疊。不知何處望秦京。</text>
<title>顯佛菴</title>,<text>辛苦靈源洞裏來。劍峯千疊水千回。寒敲澗石生新火。煮得松醪飮一杯。</text>
<title>大松蘿贈妙眞</title>,<text>四月蓬山雪未消。萬千峯色玉岧嶤。高僧住在最深處。不信人間花已凋。</text>
<title>古寺</title>,<text>何郡僧歸何郡山。獨留風鐸響簷間。落花深院無人見。惟有閑雲自往還。</text>
<title>普德窟</title>,<text>鐵鎖高垂百丈餘。石門深掩一僧居。靑毛公子有時過。仙樂泠泠生碧虛。普德菴中絶粒僧。紙囊松葉貯三升。前峯月出後峯雨。巖上花開巖下氷。</text>
<title>萬瀑洞</title>,<text>蓬萊元化洞天西。靑鶴何時返故棲。今夜月明人靜後。試聞窓外戛然啼。</text>
<title>天德庵。書贈懷賢上人。</title>,<text>孤夢初回五夜鐘。宿雲如雨淡還濃。不知身在蓬山裏。却問蓬山路幾重。</text>
<title>臨別贈法堅上人</title>,<text>欲上肩輿故故遲。逝雲流水杳前期。洞天斜日獨歸去。誰道仙家無別離。</text>
<title>摩訶衍。贈尙玄上人。</title>,<text>師在摩訶近十年。不曾持鉢出山前。三時拜佛無餘事。桂樹淸風抱膝眠。</text>
<title>戲簡楊飛來 萬古</title>,<text>白洲居士自蓬萊。今日翩然下石臺。築室遺蹤無問處。飛來何不早飛來。</text>
<title>贈楡岾僧珪安</title>,<text>萬二千峯百八寺。每逢僧卷不曾辭。如何到此山窮處。又見沙彌來乞詩。</text>
<title>贈雲水菴祥老師</title>,<text>腹裏千箱釋氏書。幾年雲水絶居居。門前常滿四方屨。莫是世緣猶未除。</text>
<title>贈靈雲</title>,<text>看盡金剛內外山。鑑湖歸路入花間。芙蓉秀色猶回首。故遣藍輿緩步還。</text>
<title>贈惟正</title>,<text>淸都露氣濕晨鐘。罷夢瓊樓第幾重。看取落花漂水過。世間來去本無蹤。</text>
<title>題洛山僧義正詩卷</title>,<text>梨花飄盡綠陰濃。客到沙門聽暮鐘。會待氷輪生碧海。夜深移席最高峯。</text>
<title>別齊己</title>,<text>十載雲霞幾夢思。客中相見奈相離。秋來更着尋山屐。直到崇陽問舊師。</text>
<title>題鑑湖草堂</title>,<text>鳴沙細雨濕棠花。竝馬春風到習家。看取繡衣扶醉去。小橋南畔帽簷斜。</text>
<title>贈洛山僧</title>,<text>碧海紅濤撼客床。臥看初日湧扶桑。三山此去無多路。脚底金橋萬里長。</text>
<title>峴山道中</title>,<text>峴首飛花入馬蹄。滿城歌舞舊銅鞮。平生願踏關東路。今日關東却在西。</text>
<title>竹西樓。寄別奏請上使李知樞 慶全。</title>,<text>東來無復問行期。使節何時拜玉墀。此去漢陽千里遠。漢陽西去又天涯。</text>
<title>別副使尹同樞 安國</title>,<text>眞珠城畔舊名樓。五十川涵太白流。西海定如東海闊。想君行李爲君愁。</text>
<title>昭陽亭謝巡使</title>,<text>珍重佳人錦字書。爲君臨別幾蹰躇。春城萬柳渾無賴。不見長條繫別裾。</text>
<title>原州酒席口號</title>,<text>分司御史自風情。到處狂言滿座驚。爭似此行王事急。不遑留問紫雲名。州有歌妓而不在席上故云</text>
<title>挽金子瑞 珪 昆季 延興府院君之兩子</title>,<text>淺土荒山白露新。向來香火屬何人。纔看寶座臨黃道。已見珠襦出紫宸。弱冠交義我惟君。詞賦當時已出群。十一年前人日作。篋中猶有舊香聞。蘭摧玉折兩無端。五月燕霜特地寒。秋水形容長入夢。覺來衣袖不曾乾。孝陵西畔有靑山。破礎遺墟落照間。此是行人嗚咽處。可堪重送柳車還。</text>
<title>挽吳翰林 希道</title>,<text>江路沈沈紙炬明。曉風凄斷柳車聲。人間此別無回日。淚入南雲不作晴。</text>
<title>罷官 時以銓郞。晩赴政席。命罷。</title>,<text>倦馬長堤趁早衙。禁林初日散棲鴉。非關誤了尙書約。莫道眠他賣酒家。</text>
<title>送順天李使君 德洙</title>,<text>白梅靑竹間黃柑。花縣潘輿樂事酣。不是承明勞侍從。君恩欲試小江南。</text>
<title>簡謝永安送雉</title>,<text>五月胡鷹不下鞲。草深山路獵夫休。誰將彩羽周人急。方信君家百不憂。</text>
<title>別沔川申使君 敏一</title>,<text>公退携琴伴月樓。使君淸興滿滄洲。爭如破帽黃塵裏。鎭日趨衙不暫休。</text>
<title>挽李將軍 重老</title>,<text>漢家三十六將軍。幾箇捐軀報聖君。腸斷岐灘嗚咽水。不堪回望別時雲。</text>
<title>竹陰第。與汝固同賦。</title>,<text>小村花事向闌珊。數點歸鴉落照間。爲問殘尊深幾許。待看新月上前山。西淸玉漏報珊珊。萬戶春燈素靄間。醉着花前迷去路。夢中人對畫中山。</text>
<title>游中興寺。次題僧卷。</title>,<text>吹笛山樓霽月來。洞天寥闊興難裁。至今春色無多在。莫向尊前奏落梅。曾踏金剛內外山。馬前吹笛入長安。今來洞壑渾相似。且爲身閑盡意看。常恨漁舟入洞府。爲誰容易返人間。今來客是曾來客。已見山如未見山。落花流水洞門香。繫馬松根已夕陽。深院點燈僧語靜。滿山煙月夜蒼蒼。黃梅一雨過淸明。洞裏輕陰不放晴。花落武陵春寂寂。水聲如送又如迎。</text>
<title>端午帖 居首</title>,<text>日高紅繖影徐廻。香散金爐寶殿開。多少詞臣爭獻賦。就中誰是子雲才。</text>
<title>次僧卷</title>,<text>居士幽居遠市朝。小爐終日對焚椒。僧來共指蓬山路。天外殘霞點點消。</text>
<title>題三角寺僧卷</title>,<text>老僧辛苦下山來。乞得新詩日暮廻。何似蒲團成穩睡。灑然無夢到塵埃。</text>
<title>挽申楊州 景植</title>,<text>漢臣官序自雲臺。勳業終非百里才。不道平生生熟面。愴心偏爲郤方回。</text>
<title>別興海洪使君 靌</title>,<text>一帶鳴沙碧海頭。月松南去望京樓。要知御史曾行跡。爲向棠洲問白鷗。</text>
<title>書舍弟詩後。次其韻。</title>,<text>卯君詩格十分高。弱歲承恩近赭袍。讀破內藏千萬卷。佇看江海入揮毫。</text>
<title>自應敎移拜中書。汝固作詩妬之。次其韻謝之。</title>,<text>氷條猶帶編修官。漫客華銜轉不安。偶被花群句引去。醉來無夢到金鑾。</text>
<title>寄茯苓谿谷</title>,<text>雪白金堅鳥獸形。幾年松下祕眞精。題封寄與楊員外。共待丹成上玉京。</text>
<title>書堂別席。醉書嶺南伯李子時扇面。子時。李公敏求字。</title>,<text>落花流絮點人衣。三月江村燕子飛。惆悵孤舟南岸別。不堪空帶夕陽歸。</text>
<title>次子時韻爲別</title>,<text>花飛江路雨絲絲。南浦悲歌怨別離。爲報行人休早發。共携殘酒月明時。</text>
<title>送蔡書狀 裕後</title>,<text>昔年飛傳過宣城。西望孤山落照明。此是故人浮海路。想來那得不沾纓。泰山如黛近烏檣。萬里風煙繞筆芒。想到齊州爭拭目。蔡中郞是壯元郞。</text>
<title>贈水洛山人休靜</title>,<text>軟飯山家細菜新。老僧生理莫言貧。回頭落日陽關路。何限人間羨爾人。</text>
<title>戲作</title>,<text>十字街頭一字廬。竹簾三葉補前虛。休言近市盤飧美。臨水猶無自現魚。</text>
<title>龍仁客館 以安胎使赴湖南時</title>,<text>山館停驂日欲斜。小庭新綠淨年華。無端一陣東來雨。半爲開花半落花。近水樓臺特地淸。小村籬落午鷄鳴。遙看草際披蓑女。擬趁南陂餉晩耕。</text>
<title>振威道中</title>,<text>夜來風雨滿江南。春色留殘十二三。尙有餘紅披艶艶。漸看新綠映毿毿。</text>
<title>礪山東軒</title>,<text>客心凄切不成眠。窓外梨花有杜鵑。啼到五更聲轉苦。曉山如夢月如煙。</text>
<title>書長城妓秋香詩帖</title>,<text>南來爭唱滿庭芳。無奈殘紅過眼忙。獨有桂英雲外發。九秋霜後轉多香。香。嶺外老娼。桂英其字也。</text>
<title>光山遇高君涉 傅川</title>,<text>軟草飛花欲暮春。馬前光景逐時新。纔從洛浦逢神女。又向瀟湘見故人。</text>
<title>到金陵奉呈岳君</title>,<text>三年重對楚臣顏。說盡悲歡到夜闌。海上春山無限碧。但敎籬外別人看。</text>
<title>又呈一絶留別</title>,<text>來日先愁去日難。異鄕歌吹不成歡。平生制淚渾無賴。衣袖今行自不乾。</text>
<title>簡謝咸平倅朴大觀 炡</title>,<text>霜落靑楓雁叫群。故人消息隔南雲。多情一片湘潭月。來照窓前宛是君。</text>
<title>竹田觀獵</title>,<text>薄薄春氷澁馬蹄。夕陽移獵竹田西。山頭飯熟催行炙。一抹靑煙傍小溪。</text>
<title>秋夜對黃花。口號寄趙梨園 璞。</title>,<text>竹床蘆箔夜燈深。花下芳樽淺淺斟。想得故人淸不寐。閉門紅葉短長吟。</text>
<title>病中。次樂全寄示韻。</title>,<text>閉門羸病浹旬遲。春思闌珊不到詩。昨夜枕邊聞過雨。小桃應發向南枝。</text>
<title>夜直騎省。聞金吏部與玉堂兩學士同會銀㙜。病未赴邀。詩以謝之。</title>,<text>天郞夜宿右銀臺。玉署群仙竝步來。獨有西曹病司馬。滿窓花月夢初回。</text>
<title>復用前韻。謝兩學士來訪。</title>,<text>夜深環佩集仙臺。移向西曹步月來。未必明朝封事在。不關窓外斗杓回。</text>
<title>直廬夜雨。憶東巖草堂。</title>,<text>小雨廉纖不作聲。直廬人靜夜凄淸。悠然想得東巖路。煙樹沈沈松火明。</text>
<title>直廬口號</title>,<text>日斜宮樹影瞳矓。拍拍簾旌響夕風。銀鑰已收淸漏下。直廬深處小燈紅。</text>
<title>是夜三學士見臨</title>,<text>宮漏沈沈月半規。侍臣聯步下瑤墀。蕭然閉戶懸燈坐。宛似禪房入定時。小塘頹落不成規。分蘸東西數尺墀。待得新荷高出水。坐看涼露瀉珠時。午渴澆書日作規。醉看花霧暗前墀。忽驚萬點鮫人淚。錯落詞臣運筆時。</text>
<title>別吳肅羽口號</title>,<text>病裏抛書盡日眠。爲君拈筆染華牋。兩家他日成遺稿。半是西南送別篇。</text>
<title>別春川府伯柳公 舜翼</title>,<text>春城都護舊監司。曾攬淸平水石奇。莫道此行榮悴異。少卿勳業屬明時。官郊獵罷擁肩輿。江路燈明夜刺魚。穩睡鈴齋慵不起。案頭惟有道僧書。四月垂楊拂釣磯。夕陽歌吹放船歸。當時勝跡無人記。試句少鷗問繡衣。</text>
<title>天中日小軒口號</title>,<text>小軒孤坐愜幽期。山近疏簾水映籬。滿眼游絲晴晝永。樹陰涼處睡鷄兒。壘燕窠蜂各趁期。掠花沾水巧通籬。香蒲裙帶此村女。碧樹鞦韆何處兒。</text>
<title>直廬無事。飯後不禁舂睡。望見兄家後園。綠樹參差。黃鳥睍睆。悠然有柑酒之興。爲賦一絶。求正白洲奉谿谷。</title>,<text>微微風緖午陰涼。倦臥抛書睡味長。想得南軒棋罷後。隔林鸎語攪詩腸。</text>
<title>口號</title>,<text>栗葉藏巢梅子熟。山居白日偃荊門。無情布穀還多事。纔喚東村又北村。</text>
<title>送淸陰朝天</title>,<text>赤雲如火欲燒空。羽扇氷漿未策功。何限關河何限苦。晴塵千尺晝濛濛。督府旌旗海上多。漢臣消息杳銀河。鯨鯢出沒渾閑事。白日樓船倚劍歌。銀臺金闕望如雲。玄圃滄洲路不分。借得仙人雙舃去。隨風直拜玉宸君。蓬萊閣上望蓬萊。落日明霞蜃市開。一片殘碑堪共語。千秋重見謫仙才。臺端獨立映氷壺。進退何曾素節孤。自信聖明容直道。敢論衰病倦長途。少年持節日南鄕。一瞥風帆破渺茫。自有神明扶護力。卽今遼海亦康莊。文章獨步漢西京。曾擅紅蓮幕裏名。天上仙班多舊識。玉河環佩定相迎。處世曾無一日安。報君惟有寸心丹。分明夢裏曾行路。謾說人間此別難。</text>
<title>謝山人餽石筍</title>,<text>嘉蔬生在最高臺。多荷沙門採採來。此是山中好風味。絶勝相對煮靑梅。</text>
<title>書北窓</title>,<text>長簟疏簾五月涼。北風微雨灑虛堂。仙經一帙恒留案。此是閑人却睡方。高枕夢回初啜茗。小窓棋罷更燒香。最憐西塢梧桐樹。不礙涼風礙夕陽。</text>
<title>騎省直廬。次銀臺韻。</title>,<text>舊跡重尋六載前。素湌長愧水衡錢。何時借得東歸夢。送老煙江水石邊。嬌鸎相喚綠楊枝。蘆箔輕風晩景移。三日長番無一事。案頭時檢故人詩。長憶蒹葭倚玉時。退才猶復免逋詩。如今離索仍多病。舊筆拈來手自遲。</text>
<title>夜渡岐灘 以承旨赴灣時</title>,<text>夜渡岐灘月欲殘。水聲幽咽露華寒。千年怨碧原頭血。化作秋螢點點看。</text>
<title>次金去非 地粹 韻</title>,<text>關月蒼茫隴水流。宛然風物古涼州。可憐客舍窓前菊。也是行人去後秋。</text>
<title>發新安日。淸陰以行資辦酒。出城西五里外。臨溪作別。過飮晩發。到林畔。夜已三鼓矣。口號一絶。奉呈淸陰。</title>,<text>風雨凄凄鷄亂鳴。客窓孤燭到天明。河梁咫尺成千里。何況它時隔海情。附次韻孤館虛簷夜雨鳴。獨留燈火伴人明。朝來又作龍灣別。海上秋風一倍情。淸陰</text>
<title>車輦館雨中。書贈鄭子容情娘。子容。鄭公弘溟字。</title>,<text>銅山美女玉爲名。曾侍天郞儐幕行。泣說當時衾裏語。一封書寄萬重情。</text>
<title>龍灣歌</title>,<text>將軍出獵鎭江北。十里平郊春草多。落日歸來齊放馬。千人拍舞萬人歌。遼陽少婦顏如花。月下彈箏沽酒家。白馬翩翩何處客。金鈿奪去向人誇。九連城接鳳凰城。寶馬香車夾路行。惆悵百年全盛地。秖今秋草鬼燈明。處處胡笳月下樓。塞天寥闊雁來秋。山川最是無情物。自在靑靑自在流。</text>
<title>統軍亭習陣。戲贈灣尹。</title>,<text>山河百里壯儲胥。飛將聲名結髮初。黃霧滿城迷咫尺。請君先試指南車。</text>
<title>登龍骨山。望西洋寄淸陰。</title>,<text>此爲蛇浦此車牛。薪島西邊未辨洲。今夜使船何處泊。夕陽回首不勝愁。</text>
<title>小蓬壺。書贈日娘。</title>,<text>八月西風白露寒。滿庭紅綠已摧殘。葵花一朶香猶在。想得仙郞帶笑看。</text>
<title>圓通</title>,<text>滿山紅茜政酣霜。早飯雲興木耳香。好是一年今夜月。不妨携酒遠公房。</text>
<title>別龍宮洪使君 雴</title>,<text>風雨凄凄鷄亂鳴。離懷悄悄對寒檠。朝來擬作河橋別。爲問行人行未行。</text>
<title>別安邊使君</title>,<text>城頭日出早鴉啼。官路迢迢送馬蹄。行到鐵關回首望。長安遙在夕陽西。</text>
<title>獨坐 出宰南陽時</title>,<text>黃昏封印對前山。官樹沈沈宿鳥還。自笑使君爲政拙。下車三日訟庭閑。</text>
<title>水涯</title>,<text>掃牒公齋日未斜。舍輿乘馬出平沙。官童解事還多事。爭把漁竿走水涯。</text>
<title>果川道中</title>,<text>歇馬高原縱目初。暮山斜日一竿餘。旁人不識征夫倦。錯道臨溪看打魚。</text>
<title>席上贈辛堂后 應望</title>,<text>近侍辭朝遞傳初。使君臨水夕餐餘。行廚小酌無它味。草草盤中箇箇魚。</text>
<title>椒井</title>,<text>秋江水落露魚槎。江上初開木麥花。政是椒泉沐浴節。萬人張幕白如沙。</text>
<title>路上贈遼僧叔姪。</title>,<text>孤影伶俜萬里携。阿咸同去寄招提。可憐華表雙飛鶴。世亂何時返舊棲。</text>
<title>陽川</title>,<text>園林初訝仲長園。村落依俙輞口村。只爲東南官道近。有時車馬往來喧。</text>
<title>送汾西還京</title>,<text>永夜江城鼓角寒。平明送客入長安。長安親友如相問。爲說平原十日歡。</text>
<title>七月</title>,<text>七月江城紫蟹肥。軟炊香稻雪霏霏。爭如待漏銀臺日。嚼得黃菹減帶圍。</text>
<title>風雨</title>,<text>風一番休雨一番。海天陰翳晝常昏。堤防盡沒禾生耳。不忍催科近水村。</text>
<title>海倉收租</title>,<text>太守騎驢到海邊。村人指說老生員。無端一陣松前喝。驚起波間白鳥眠。</text>
<title>川上小酌</title>,<text>官橋候火照前山。每向溪頭盡醉還。自是邑人知我懶。不闕無事訟庭閑。</text>
<title>與水原府伯李公 時白 觀獵。觀海亦會。觀海。李公敏求號。</title>,<text>風雨蕭蕭江海寒。將軍躍馬萬人看。南山獵罷田間飮。何似平原十日歡。纔與汾西會飮郡齋</text>
<title>南陽郡齋檢書。得故友任疏菴茂叔所寄詩草。感而有賦。奉谿谷和之。疏菴。任公叔英號。</title>,<text>淸詩零落在塵埃。散帙今朝眼忽開。卷裏光陰磨不盡。玉樓高處幾時廻。附和高才陵替只堪悲。每憶疏翁骯髒姿。唯有故人同此恨。篋中搜得十年詩。谿谷</text>
<title>宿汾西第。邀子容。</title>,<text>主家新釀夜初熟。湖海使君明日還。爲報榮陽須早會。曉窓棋局待君閑。</text>
<title>夜坐戲次兒輩韻</title>,<text>十里官街霽月明。風光不減洛陽城。依然夾路揚鞭去。宛似旗亭載酒行。</text>
<title>簡寄澤堂 李公植號</title>,<text>昨夜分明夢李白。今朝有客自忠州。槎頭縮項今應飽。椴下團臍更不求。</text>
<title>書簡尾寄澤堂</title>,<text>峽田生理問何如。消息春來倍覺疏。想得茅齋煙雨裏。松明依舊照殘書。</text>
<title>醉中呼韻</title>,<text>三月江城花落時。故人持酒若前期。一春風景無多日。別後看花有所思。</text>
<title>生朝</title>,<text>花滿江城霽色遲。故人逢處卽佳期。氷輪二八淸明節。金粟如來現相時。</text>
<title>老妓携琴適至</title>,<text>少日風流擅敎坊。白頭飄轉寄它鄕。瑤絃玉柱皆零落。獨向殘花淚萬行。</text>
<title>歸來</title>,<text>紅杏花邊白竹扉。水禽相喚近人飛。明沙翠壁漁樵路。獵罷歸來已夕暉。</text>
<title>大風訪尹上舍</title>,<text>落花飛絮共閑愁。載酒春風到海頭。却笑行窩四不出。一生能得幾回遊。行窩一作堯夫相逢不飮柰春何。寒食淸明次第過。爲報東風莫相妬。一年花事本無多。</text>
<title>謝洪益山贈仙果</title>,<text>滿筐仙果露華新。玉液偏宜病渴人。想得山家閑日月。世間元有別般春。</text>
<title>金川橋上。別汾西兄弟。</title>,<text>江雨初晴水半篙。漏雲紅日照征袍。今宵借宿沙橋院。回望靑山幾疊高。</text>
<title>永保亭十絶。寄宋節度 英望。</title>,<text>海上孤城城上譙。城門吐納去來潮。城中鼓角將軍令。城外帆檣估客謠。海雨來時汀草腥。海煙銷盡遠山靑。中天鯨浪層層雪。極浦漁燈點點星。水南城北竹千竿。石室金函土一壇。壇下時時龍馬出。風雷白日滿江寒。內浦形勝兩湖最。水營城西天下稀。大艑小艑販鮮去。迎神送神扶醉歸。萬里金波落景低。十洲三島望參差。秦童採藥非他路。星漢通槎只暫時。壬癸年間亂離際。天捋之船來泊時。聽說中原無此勝。岳陽黃鶴謾稱奇。將軍意氣萬人豪。功業雲臺映彩毫。楊僕樓船天下壯。馬援銅柱日南高。轅門令肅百無違。魚鳥猶應聽指揮。壕粘醜石却成壘。鷺晒平沙仍作圍。天近高樓玉帳開。詩成橫槊羽觴催。鼉鳴庭下朝衙散。火照城頭夜獵回。一宿三淸月滿空。至今衣袖有泠風。眼前對景不能道。追憶成詩那得工。</text>
<title>謝遲川 崔公鳴吉號</title>,<text>一枰相對幾成虧。庭院寥寥午景遲。忽憶廬山白鶴觀。古松流水閉門時。送客柴門日已斜。獨留棋局向殘花。床頭萬卷渾無賴。病眼春來似隔紗。</text>
<title>箭郊</title>,<text>平楚微茫落景斜。望中煙樹幾漁家。溪風滿袖消殘醉。放馬東門十里沙。</text>
<title>公州村舍贈主倅</title>,<text>四月村村打麥聲。行人飮馬錦官城。風流地主來相送。淹却江南半日程。</text>
<title>惟敬軸</title>,<text>萬曆戊子間。家大人自鼇山入瀛洲。遊賞十餘日。時則有印悟老禪師。一見知非爲俗僧。聽其言。問其平生。蓋不平於世者也。不佞窹寐茲山數十年。崇禎己巳夏。拜舅氏於扶風。仍歷內外山寺。悟師已西遊。而詩卷則藏之舊龕。沙門惟敬持鉢出山。亦纔數日矣。讀其詩思其人。不勝李頎物在人亡之感。遂成一絶。書諸卷末。寺門松影晝參差。客到嵩陽問舊師。惆悵山人苦心處。世間零落幾篇詩。</text>
<title>早行</title>,<text>海日韜霞不放晴。板橋霜滑斷人行。鳧鷖自是安棲鳥。移向前溪軋軋鳴。</text>
<title>簡隣丈</title>,<text>滿園濃綠間殘花。日午游蜂懶趁衙。想得閑居同一興。藥爐茶臼似山家。</text>
<title>次謝隣丈惠來禽詩韻</title>,<text>年來脾病睡爲魔。不但文園抱渴多。佳實久聞靑李帖。一筐新自藥翁家。藥翁其號也</text>
<title>訪村隱不遇 老人劉希慶</title>,<text>山下孤村白日閑。隔籬溪水送潺湲。松陰滿地無人見。坐待劉郞採藥還。</text>
<title>次南漢僧戒淨軸</title>,<text>雲際微尖隔水山。小軒長對畫圖間。山僧偶自山中至。却說山中無此閑。</text>
<title>次慧遠軸</title>,<text>曾向東林訪遠師。至今猶記寺門詩。長安六月塵如海。師自山中幾日離。</text>
<title>簡謝咸平安使君 獻徵</title>,<text>一尺煙筒百鍊金。題封千里故人心。中通外直堅如許。不用東皐萬竹林。</text>
<title>簡靈巖倅李東野 坰</title>,<text>幽居地近上東門。五馬歸時此路喧。昨日未應辭北闕。滿城風雨宿何村。</text>
<title>別靈巖倅李東野 小敍</title>,<text>四月間。送端川李丈出松溪上。班荊呼酒而別。曾未數箇月。又送阿咸公朗山之行。是何一年之內。南北千里之別。偏在此一家也。況春府老先生爲完民所借留。不在乎朝已踰年矣。不勝前後別離之感。臨溪索筆而書之。野橋流水細𡑡彎。村落依俙夕照間。怊悵▣年今再到。路人應指打魚閑。</text>
<title>別鄭殿中 雲翰 出宰安陰</title>,<text>臺柏沈沈未散鴉。殿中聯騎已趨衙。秋花錦石江南路。今日爭迎太守車。</text>
<title>西郊餞洪兄 霙 迎慰之行。與樂全，汾西醉後呼韻。</title>,<text>征馬蕭蕭夾路鳴。水淸沙白夕陽明。酒醒何處得佳句。極目前郊芳草生。決決溪橋暗水鳴。雨餘風日愛淸明。休言少別輕千里。一夜相思白髮生。</text>
<title>道聖庵。贈乞詩諸僧。</title>,<text>風雪呼鷹過別村。夜深携酒入沙門。山人乞句眞多事。病我年來學不言。</text>
<title>次東岳韻</title>,<text>已看珍錯勝雙魚。更有新詩荷眷殊。元白傳筒眞不分。穢形惟媿在傍珠。請郡三年守海鄕。更隨鵷鷺入開陽。惟思薦禰酬恩地。不管推擠已備嘗。附原韻侍郞三十賜緋魚。再拜天官位望殊。聖渥卽今期報答。肯敎滄海有遺珠。粱肉如山醉作鄕。東銓豈復憶南陽。只應海胃名堪愛。舊味登盤合一嘗。東岳</text>
<title>箕城公子園林口號</title>,<text>名園佳會趁淸秋。公子華筵摠勝流。松影滿庭銀燭爛。更携明月下西樓。</text>
<title>政廳夜吟。奉朴承宣 弘美。</title>,<text>微雪疏疏翳月光。九門如海漏籌忙。侍臣自有煎茶興。夜半題詩政事堂。詞臣起草入明光。磚路沈沈曳履忙。應笑不眠醒吏部。破帷殘燭坐虛堂。</text>
<title>次朴承宣韻</title>,<text>病臣家在洛東城。歸路應聞五鼓聲。霜雪滿韡君莫厭。幾年江海憶春明。</text>
<title>戲贈分沙 李公聖求號</title>,<text>日日僮奴與疊騎。新年羸馬益成疲。從今欲避竹前路。媿殺街頭輕薄兒。竹前街名</text>
<title>次徐員外 挺然 韻 是日宣醞</title>,<text>蓬萊宮闕五雲高。玉椀交梨出內曹。堪笑漢臣空抱渴。可憐方朔謾偸桃。</text>
<title>賞梅永安家。次洪景澤  韻。</title>,<text>艶艶花開嫋嫋枝。素娥脂粉雪膚肌。君家自有藏春塢。不管東風盡日吹。</text>
<title>漢江舟上。別大觀，仲漣。次汾西韻。</title>,<text>高柳鳴蟬翳夕陽。江皐秋色動新涼。誰知巖下維舟處。斷盡江南送客腸。</text>
<title>奉大觀寄子容</title>,<text>寄語南原舊舍人。半年相憶鬢成銀。湘江佇見潛鱗起。昨日金鷄霈澤新。</text>
<title>寄題金察訪 忠愨 江陵草堂</title>,<text>竹裏漁家板作扉。草深江路露飜衣。依然記得回舟處。十里煙波帶月歸。</text>
<title>別盧察訪</title>,<text>露下靑楓葉葉涼。海山秋色雁南翔。郵亭對月無眠夜。應把吾詩憶故鄕。</text>
<title>李書狀 志賤 不入餞席。直向碧蹄。口號一絶戲之。</title>,<text>橋頭供帳爲誰開。惆悵杯盤落莫回。到處行臺如許過。也應明日抵登萊。</text>
<title>送鄭德基 維城 出宰順天</title>,<text>天官滋味食言肥。玉署烹茶冷逼幃。抛却世間榮辱事。江南春日舞斑衣。天官食言肥。乃俗諺也。</text>
<title>挽順陽君</title>,<text>東門煙樹綠層層。一帶淸川繞穆陵。此是王孫新卜地。獵村漁社十年燈。平生豪氣酒人乎。樓下調鷹櫪上駒。怊悵山丘今寂寞。夕陽村笛一聲孤。喬山風雪進香回。走馬尋君臘酒開。他日蘭亭修禊會。自憐生客爲誰來。</text>
<title>題監察契軸</title>,<text>星漏參差九陌淸。暗中孤唱殿中行。霜臺樂事渾非舊。冷落屛間記姓名。</text>
<title>次吳肅羽贈松蕈韻</title>,<text>眞訣無因學鍊形。病脾端合煮參苓。年年喚起天坡興。滿握香蔬當海腥。天坡。吳公號。</text>
<title>直廬口號。送權三陟 濬。</title>,<text>竹西西望碧雲鬟。萬點頭陀太白山。梅月石川皆有作。莫敎埋沒在塵間。</text>
<title>騎省直廬。戲贈李知申子異 聖求。</title>,<text>淸夜沈沈玉漏催。直廬殘燭照深杯。兵官醉盡銀臺酒。都令明朝白面廻。知申。例稱都令公。</text>
<title>守夢鄭先生 曄 故第。與羅夢賚 萬甲 飮賦得春字。守夢。鄭公曄號。</title>,<text>二十年前鼓篋人。升堂此夕倍傷神。梨花落盡菜花發。庭院寥寥猶是春。</text>
<title>交州歌十絶。別洪淮陽 雴。</title>,<text>水聲嗚咽路高低。山木沈沈蜀魄啼。此是行人飮馬處。松牌三尺麥灘西。四面靑山劍戟如。木皮爲屋夾江居。灘頭火照聞人語。報道官童夜刺魚。新安細路入長安。駕石橫槎渡幾灘。行到水窮山拆處。玉屛千疊半天看。靈源洞裏百花開。地獄門深鎖碧苔。城郭遺墟尋古事。新羅王子避兵來。松蘿危棧倚枯藤。顯佛庵空不見僧。山外花飛紅片片。山中雪積白層層。東西庵子後前龕。大小香爐上下潭。四月泠風吹雨過。鶴巢如髮落毿毿。石梁銅柱兩爭高。三面憑虛鐵索牢。夜半僧廚殘火在。洞仙飛去閃靑毛。摩訶深鎖穴望西。斷石仍傳現相迷。玉輦東巡如昨日。草名猶記鳳曾棲。梅檀環擁衆香城。靈境潛通白玉京。七寶樓臺攀不得。月明仙樂半天聲。萬二千峯看歷歷。百三十寺夢依依。堅師佳句古人逼。祥老草書今世稀。</text>
<title>姜公獻酒席口號</title>,<text>半生耽酒酒爲年。枉被旁人喚謫仙。酒肆逢君終日飮。滿城風雨落花天。</text>
<title>和谿谷大學士喜畸翁魁製陞秩之作</title>,<text>御史臺前低皁帽。舍人閣裏寫烏絲。靑錢萬選萬中日。白玉雙輝雙鬢時。三策江都早擅雄。一官臺署已成翁。新詩欲奪陽春色。殊渥能回造化工。</text>
<title>直廬口號</title>,<text>苑樹鴉啼日欲殘。直廬風雨送微寒。春心只在催花柳。多事詩人作意看。</text>
<title>書任禮山 振 扇面爲別</title>,<text>火雲千樹杮園紅。秋晩陂塘䆉稏風。試問鄕中諸父老。柳堤村落昔年同。</text>
<title>題德原君草堂</title>,<text>赤葉黃花溪上村。茅簷白日照芳樽。一枰棋罷客歸去。萬壑千峯還掩門。</text>
<title>自維楊還。又題德原君草堂。</title>,<text>綠蓑風雨過前溪。十里平沙信馬蹄。晩向君家春酒熟。小桃初發竹籬西。</text>
<title>早發向洛。口占離合體。</title>,<text>雨歇田家小麥靑。淸晨結束過前坰。城東此去無多路。洛水寒聲馬首聽。</text>
<title>昨自水洛還。倦臥閉門。中興信上人來求詩。書贈軸上。</title>,<text>秋日題詩水洛山。白雲紅樹畫圖間。明宵更踏中興月。笑殺閑人亦未閑。</text>
<title>鷺梁別子容。醉書君奭扇面。</title>,<text>十里平沙細雨收。夕陽離思滿孤舟。故人今夜過江宿。客裏題詩何處秋。</text>
<title>別定州崔使君大容 崔自松都經歷。移授定州。昨始肅謝。明欲辭朝云。</title>,<text>人人皆避定州城。六七年間五送迎。分司學士鬢如雪。昨日還朝明日行。</text>
<title>謝鄭元帥 忠信 寄惠仙丹</title>,<text>千疊山中鍊丹處。禪房十日不開門。還嫌上界白雲裏。却有劉安鷄犬喧。駐節淸江白日閑。道書千帙閉門看。應憐居士偏多病。欲試仙家九轉丹。土爐殘火曉猶溫。床下新醪不滿樽。烹飮一杯行藥力。坐看初日照南軒。</text>
<title>別沈書狀 之溟</title>,<text>船頭爭唱掛帆歌。雙島三山一瞥過。中國聖人恩似海。海無盜賊海無波。</text>
<title>寄楊使君道一 萬古</title>,<text>四月棠花處處開。寺門歸路入靑苔。風流太守驚人句。落雁峯頭謝眺來。</text>
<title>春日偶題</title>,<text>輕陰不散杏催花。江水初生荻吐芽。想得田家寒食近。麥田春雨滿三巴。東湖或稱三巴</text>
<title>別江界柳都護 汝恪</title>,<text>塞草蕭蕭塞日黃。塞城秋色似西涼。孤臣夜夜危樓望。不是行人戀故鄕。</text>
<title>永安第口號</title>,<text>秦樓高出白雲端。氷簟銀床六月寒。斜日晩風和雨過。滿城煙樹畫中看。</text>
<title>舟行向忠州。寄別畸翁。</title>,<text>四月桃花漲峽流。藥壚棋局共扁舟。今宵逗帆盆津雨。回望城西一倍愁。</text>
<title>別夢賚還畿莊</title>,<text>草草行裝雨滿船。還家催種木花田。閑居熟讀文公集。不復留心奏疏篇。夢賚纔以抗章忤旨罷官</text>
<title>過金晦汝 光炫 靑楓溪舊居</title>,<text>關山消息雁來遲。門巷依然客到時。忽見孤雲西北去。此心那得報君知。晦汝方謫三水送君無語只銷魂。衣袖如今有淚痕。昨過靑楓溪上路。雪中松柏滿孤村。</text>
<title>別瀋陽通信使</title>,<text>冠蓋翩翩向北庭。廟堂深計爲生靈。秦關且喜靑牛過。楚屋無忘白馬刑。遼陽西望淚沾衣。城郭居民已盡非。不識千年華表鶴。至今依舊向人飛。</text>
<title>癸酉九月。寓直銀臺。聞曉鶯。忽憶月城朴令丑 弘美 詞丈在臺時早朝之作。謾書一絶。它日見歸使寄之。</title>,<text>靑瑣詞臣聽曉鶯。當時秀句滿承明。如今海上逢秋色。鴻雁聲中一倍情。</text>
<title>秋日東郊雜詠</title>,<text>城頭烏鵲噪淸晨。夾路靑松白露新。誰向神祠遙下馬。世間多少苦心人。織蘆爲屋板爲門。禾滿前畦栗滿園。自是山中籬落少。沈家村對李家村。湖陰亭子祭壇東。隱映靑林似梵宮。看取世間傾奪事。主人三易百年中。箭郊秋水白於沙。疊石爲城十里遮。城下豆田如席大。可能收穫助貧家。忘憂嶺外路漫漫。駐馬王山十里灘。箭野官田秋後碧。廣陵漁火夜深看。天拆江門八字橫。朝霞初落錦紋生。漁村恰在微茫裏。風外時聞過櫓聲。水淸沙白草萋萋。江上靑山是月溪。始信田家經界正。一般林木辨東西。聽說溪居穀雨時。銀鱗躍水水平籬。村村社酒人人醉。夾路花枝映柳枝。秋來幽興滿山居。拾栗家園一石餘。軟飯交炊靑赤豆。新羹同煮巨纖魚。霜落風高罅栗時。赤丸如雨錦離離。山翁手拾家園裏。右袖空空左袖垂。</text>
<title>王灘口號。示汾西諸公。</title>,<text>問舍求田計亦疏。十年岐路謾踟蹰。何知宋玉臨江宅。偶作詞臣竝世居。</text>
<title>壬申十月念夜。會飮藥禊。書贈主人。</title>,<text>十字街頭販藥樓。小爐殘燭下簾鉤。知君欲效韓康伯。不用辛勤夜執籌。</text>
<title>別端川李使君</title>,<text>燈下題詩坐寂寥。藥爐茶鼎過寒宵。何當共獵天山雪。醉擁狐裘看落鵰。</text>
<title>夜過士致。醉還解嘲。</title>,<text>曉月氷壺解渴時。先生風味政相宜。人間謫下東方朔。醉後何妨殿上遺。</text>
<title>夜過樂全。酬見贈韻。</title>,<text>夜靜秦樓刻漏微。滿林晴雪落霏霏。無端喚起風流夢。睡鴨香消月半扉。銀漢初回玉斗斜。曲房燈燭笑聲譁。捧甌春筍寒多少。莫遣佳人勸客茶。</text>
<title>別崔督郵</title>,<text>桃花春水漲龍門。玉尺銀梭處處翻。自是琴高曾點額。不勞初化北溟鯤。</text>
<title>別江都留後尹仲素 履之</title>,<text>催花一雨細如絲。宿酒瞢騰午睡宜。忽報故人江海去。別懷寥落寫新詩。</text>
<title>寄奉淸陰 自忠州舟行過石室時</title>,<text>孤村隱映樹陰間。寶帶山連石室山。謾說經年勞夢想。舟行咫尺亦空還。附次韻淸江歸棹水雲間。江上虛亭鎖碧山。聞說悤悤不繫纜。興來他夜雪中還。淸陰</text>
<title>別冬至使</title>,<text>濕雲殘雨暗河橋。橋上淸樽擁使軺。借問歸期在何日。春風吹轉北辰杓。</text>
<title>鄭元帥 忠信 南還田舍將行。遺我一小爐。妙製也。賦一絶謝之。</title>,<text>百鍊精金製造奇。酒村茶戶摠相宜。從知雪水陶家興。不及篷窓獨酌時。</text>
<title>午坐山杏亭。中興僧能信叩門。戲書軸上。</title>,<text>火雲長日汗如漿。僧卷題詩憶上方。山映樓中高枕睡。不關人世有炎涼。</text>
<title>次畸翁韻。別鄭元帥南歸。</title>,<text>麟閣圖形正黑頭。中興勳業動靑丘。無端十二金城略。辦得田間恣意遊。</text>
<title>再酬淸陰見寄韻</title>,<text>淸時養疾臥田間。一日除書下碧山。只爲重輕殊外內。九重宣室待君還。時淸陰新除北伯</text>
<title>鷺江舟中。口號書畸翁扇。</title>,<text>江雨霏霏江草寒。江頭駐馬別離難。年來病肺同衰謝。懷抱無因借酒寬。病來離思倍無聊。一夜秋風兩鬢凋。從此閉門深巷裏。酒壚棊局摠寥寥。細雨孤篷酒一樽。留君不住黯消魂。今宵五馬宿何處。煙樹蒼蒼江外村。</text>
<title>次樂全觀海韻。別驪牧韓亨甫 會一。</title>,<text>年來羸病廢吟詩。攤飯終朝睡味宜。自是秋懷易憭慄。更堪江上送君時。龍穴探珠箇箇驪。侍郞都尉各能詩。自憐病後才全退。強賦新篇當別巵。山灘一曲有幽棲。雨後晴波與岸齊。君向此間應繫纜。滿江離思寄新題。灘名四十峽西東。一棹飄然上下通。記得江村沽酒處。荻花叢裏喚漁翁。靑簾白舫泝江門。壁寺鍾聲隔岸聞。暇日樓臺尋舊蹟。圃翁佳句牧翁文。苕霅淸遊更未能。夢中山水憶吳興。何當共酌篷窓雨。夾岸丹楓下廣陵。</text>
<title>寄題養眞堂</title>,<text>白石淸沙作四隣。門前咫尺廣陵津。漁村酒熟黃花節。更向灘頭喚主人。</text>
<title>別寧海池使君</title>,<text>秋日新乘葉縣鳧。淸霜纔詠柏臺烏。南歸莫說傳書遠。碧海洲邊有雁奴。</text>
<title>挽李察訪 必壽</title>,<text>曲江春日看花回。共許凌雲作賦才。消渴馬卿終寂寞。百年交義不勝哀。</text>
<title>西郊送肅羽。題扇爲別。</title>,<text>秋日依依下石碕。靑楓葉赤雁回時。今宵駐節碧蹄館。和我臨分相贈詩。小橋流水向灣碕。雲冷風凄欲雨時。此是昔年相送處。只今猶記扇頭詩。</text>
<title>遊水洛山</title>,<text>朝日寒鴉坐赤楓。隔溪人語水聲中。前宵借宿巖頭寺。雙袖猶含萬壑風。</text>
<title>中興輝上人軸。次五峯韻。</title>,<text>經卷詩函半在亡。秋陰空鎖舊禪房。沙彌報道丹楓晩。怪▦山中霜信忙。</text>
<title>纂局夜飮。與汝固，子時，德餘分韻作。樂全亦來會。德餘。鄭公百昌字。</title>,<text>一壺新釀莫留殘。風露凄凄夜色寒。十字街頭扶醉散。滿城煙月夢中看。</text>
<title>銀臺夜直。簡寄子容。</title>,<text>石室紬書逢白簡。銀臺起草擁靑綾。何當更作彈棊會。共對城西雨夜燈。</text>
<title>別利仁沈督郵</title>,<text>門巷依依落景斜。一壺來訪故人家。花前把酒還怊悵。明日相思驛路賖。</text>
<title>諧體二絶。謝李使君 志定 惠鹽及鯨鬚。</title>,<text>工部休誇掣碧海。翰林無賴破滄溟。爭如太守倚天劍。俯擊風濤千里腥。熬白曾添木公賦。撒空誰擬謝兒詩。商家梅鼎且調矣。吳地蓴羹須下之。</text>
<title>記夢 江都喪亂後作</title>,<text>此身如寄尙人間。以夢爲家夜夜還。覺後茫茫天地闊。更從何處覓容顏。</text>
<title>呼韻口占</title>,<text>小園新綠恰藏鶯。山鳥聲和水鳥聲。靜聽隣人農圃語。今春九十日長晴。</text>
<title>口號 是夜乃隣相發引</title>,<text>星月離▣午鼓鳴。曉風吹送薤歌聲。沙堤列炬知多少。不是朝天舊路行。</text>
<title>贈覺上人</title>,<text>雄師甁錫已西遊。誰復禪家第一流。遙想石南庵下路。白雲還似去年秋。</text>
<title>病中。別李士謙 行進 之任務安。</title>,<text>可惜明光起草姿。功名誰使十年遲。艨艟一葉鳴金鼓。却是先生得意時。</text>
<title>八月十五夜</title>,<text>病人無睡夜聞琴。窓外秋霜幾寸深。一曲未終先下淚。世間何限不平心。</text>
<title>舍弟晉陽別言</title>,<text>玄元皇帝是吾宗。柯葉千年布海東。絓組軒裳名世業。詩書禮樂大家風。文康勳業世宗朝。一歲三魁萬口謠。丙子年間松竹詠。堂堂節義日星昭。先人經術佐先王。天眷常依日月光。聖祖神孫傳一德。暮年名位冠巖廊。天下詞傳名海內。恩綸字字賁泉途。終天萬古斯文痛。不但人間泣血孤。承家末學愧銀根。早竊虛名荷國恩。豈有兒孫俱趾美。也能通籍入金門。卯君詞藻艶天葩。映座淸標玉絶瑕。不似乃兄空老大。鬢毛如雪眼生花。門闌盛事昔年歡。王謝風流世共看。父母弟兄妻子樂。不知人世有艱難。君家酒熟我呼賓。我苑花開君吐茵。鎭日東西陪杖屨。夜深門外有朱輪。昔謂斯何今謂何。光陰一世轉頭過。誰憐泉客啼成血。却有波臣淚是河。天飜地裂在須臾。國破家亡古有無。弟姝飄零兒遠謫。半年南海一身孤。暮春滄海獨行時。風雨完山再會期。南去北歸雙涕淚。此生無處不相離。三年奔走萬山中。君向西時我向東。自是神明不竟酷。未應天地盡途窮。草心何路答春陽。天地悠悠歲月忙。不信含靈殊木石。至今猶有未灰腸。蕭條人代自生哀。故里重尋但草萊。不識當時華表鶴。也能同着雁行回。誰敎土木復簪纓。重入脩門似隔生。我自識君君識我。更無同列舊知名。西省南曹兩侍郞。倦驂單僕共趨蹌。極知乘雁同來往。素食空慙耗太倉。君因火恐未安居。幸有先人舊弊廬。骨肉團圓差足慰。暮年身計欲何如。天恩新許謫臣回。一姝聯居鎭日來。擬與兒曹消晩景。間從都尉討深杯。化翁何意妬偏多。心欲諧時事有魔。洛下幸纔經歲月。晉陽今又隔山河。晉陽今又隔山河。臨別相看奈老何。爾自不來吾未去。一年應似十年多。晉陽形勝有高樓。百尺城臨萬丈流。不淺元規淸夜興。可堪西北望神州。晉陽城外野茫茫。蔓草寒煙古戰場。義士忠臣遺憤在。試依牛斗覓龍光。處處黃橙間白梅。竹林寒日鷓鴣來。落南人士多親舊。新釀誰家待爾開。魚鹽南海在門庭。官筍村薑可壓腥。何似嘉陵煙雨裏。翦葵炊粟釣沙汀。天恩早晩許三刀。未必瓊雷隔海遙。方丈東西無不可。驛樓秋月寺燈宵。會節雙溪亦一奇。倘來佳興只心知。書生薄相兼衰病。人欲天從未敢期。不然吾計有歸歟。十二灘頭結小廬。我圃君田同一壑。待君耕種待君鋤。天時人事日悠悠。中夜無眠涕自流。國計身謀俱未定。可堪孤露遽離憂。平生未作別經年。垂老誰知悵各天。去住商量無一可。莫如徑賦式微篇。江南秋草碧紛紛。獨有文無可贈君。蜀魄三聲能解意。不堪聞處也堪聞。</text>
<title>銀臺口號</title>,<text>監鑰知時報閉門。直廬風雨已黃昏。詞臣謾有文園病。敢望宮醪出上尊。</text>
<title>直廬寒食</title>,<text>春來羸病倦題詩。滿眼韶華摠不知。風雨一番寒食節。小桃開遍向南枝。</text>
<title>回文</title>,<text>紅桃映日落霞殘。碧柳含煙晩影寒。風轉語鶯新破夢。空階玉漏晝珊珊。</text>
<title>己卯十月十七日。以關東伯辭朝。宿東門外。十八日。早發到加平墓下。光陵僧淸遠隨來乞詩。自言將移居于墓下。新搆齋宮。次卷中韻贈之。</title>,<text>在世長懷出世心。逢僧一笑興難斟。灘頭結社歸來日。無限雲山共爾尋。</text>
<title>贈別趙敎官 休 歸湖南別業。兼奉元按使子建 斗杓。</title>,<text>憐君此去亦他鄕。暮景蒼茫客路長。湖外故人如問我。爲言相憶鬢添霜。</text>
<title>己卯至月萬壽節。與同事諸公。行望賀儀於州正廳。退而有感。</title>,<text>星斗迢迢隔九霄。夢驚風雪午門朝。瓊樓玉宇寒多少。一夜孤臣兩鬢凋。</text>
<title>橫城蒼峯驛</title>,<text>霜霰凄霏翳日華。曉泉淸咽隱鳴笳。天寒古峽人煙少。唯見蒼峯驛數家。</text>
<title>洪川泛波亭</title>,<text>曙色初疑月色殘。灘聲却似雨聲寒。酒醒孤館捲簾坐。十里江山和夢看。</text>
<title>春州閱武。贈申防禦 景柳。</title>,<text>將軍白首氣靑春。按使三秋病九旬。多難卽今同受命。答恩唯有各忘身。</text>
<title>春州途中口號 松楸在加平而方遷葬亡兒</title>,<text>淸平西去是加平。欲往非無水陸程。孤露百年雙眼血。更堪今夜峽猿鳴。</text>
<title>春州 三絶</title>,<text>昭陽水色碧於油。至月中旬似仲秋。無奈病身寒逼骨。江頭却要避風樓。香殘睡鴨夜遲遲。宿醉初消月近帷。前度繡衣頭已白。佳人莫唱紫雲詞。將軍躍馬一鷹隨。野色蒼涼欲雪時。風外數聲聞絶叫。望中紅錦落離披。</text>
<title>馬上口號</title>,<text>雅心咬菜不嫌貧。無限雲山可着身。長往未成吳市卒。暫遊還媿武陵人。峽民生計摠簫然。木石槎牙火種田。疏鑿也須知帝力。門前時到賣鹽船。</text>
<title>夜坐戲贈主牧鄭德基 維城</title>,<text>關東曲罷又新詞。淸唱寥寥刻漏遲。地主風流耽早睡。可堪燈下獨斟時。</text>
<title>衙後小園。同德基使君煮艾。聞宣傳官奉諭旨到營。徑還戲作。</title>,<text>山逕依微晩照明。隔溪供帳淡煙生。誰令老子同閑事。興盡東廂束帶迎。</text>
<title>贈公獻</title>,<text>相看却似少年時。到處浮生有別離。不是潯陽江上夜。琵琶一曲使人悲。</text>
<title>戲次申正言 恦 韻記實</title>,<text>寶髻輕拖楚峽雲。燭花紅映石榴裙。東家少婦工穿壁。不惜餘輝借一分。</text>
<title>醉贈南都事 鎰。兼奉襄陽府伯韓遠而 必遠。</title>,<text>襄陽行樂太平春。御史風流跡已陳。嶺雪向消吾便去。却愁花月更迷人。</text>
<title>雪月用羽化樓韻 樓在丹丘驛</title>,<text>淨盡纖埃一色澄。仙樓十二望層層。何須更踏山陰道。脚底銀橋可立登。</text>
<title>有人說中朝事。感而賦之。</title>,<text>三千玉女戴花紅。歌舞霓裳會月宮。天上虹橋今已斷。白頭沾灑赤心風。</text>
<title>次淮翁韻。贈鏡浦主人東還。</title>,<text>歎息人間萬事非。江山應待主人歸。春來物色還如舊。花滿長堤水半扉。日午鳴鼉無一事。亂山晴雪映官居。東行不待棠花發。鏡水淸氷看刺魚。</text>
<title>謝申正言惠冷菹</title>,<text>何人解事命氷壺。不必金城有土酥。直到夜深醒渴夢。先生風味世間無。</text>
<title>蟾江逢道章</title>,<text>二更星月動江郊。兄弟相携鬢雪交。吐盡滿腔悲苦語。老夫元不事推敲。去歲維舟三月時。出籬紅杏短長枝。誰知再到經年後。此地逢迎此別離。</text>
<title>蟾江雪馬戲次兒輩韻</title>,<text>水能爲陸陸能舟。好事天公借勝遊。淸興今宵兼雪月。山陰之棹武昌樓。</text>
<title>聞丹丘督郵春夜無眠。以帳下一歌兒與之。</title>,<text>千金駿馬換名娥。十里香街馱醉過。羽化樓前明月夜。當壚一曲落梅歌。</text>
<title>守申口號</title>,<text>星河欲落漏籌頻。坐到晨鷄起遠隣。抱病年來恒少睡。旁人不信守庚申。</text>
<title>次韻題畫竹扇</title>,<text>最愛瀟湘長短枝。月斜風定露珠垂。何人寫出晴窓影。歲暮相看無限思。</text>
<title>贈姪兒 元相 歸覲晉陽</title>,<text>乃翁行後爾隨行。垂老何堪又別情。若問近來吾病狀。隔窓明月聽琴聲。</text>
<title>神林驛。別鄭使君德基。</title>,<text>古驛蕭條雪擁門。客懷凄切對殘樽。明知此別無多日。岐路分時却斷魂。</text>
<title>神林途中</title>,<text>靑山漠漠水聲哀。十八年前御史來。風景不隨人事變。驛樓斜日又深杯。</text>
<title>魯陵</title>,<text>江木蕭森白日陰。越山靑映魯陵深。春來莫向西州路。苦月鵑聲淚滿襟。</text>
<title>平昌途中</title>,<text>激激風泉斷復仍。暮山回合碧千層。一村籬落聞鷄犬。不是天台卽武陵。</text>
<title>印巖</title>,<text>印巖書石嶺東西。好事何人費品題。獨有淸心千丈壁。不妨呼作鎭山犀。</text>
<title>金剛淵</title>,<text>魚在深潭聞我語。水中鬐鬣逝悠然。飛騰不待桃花浪。一蹴輕氷上九天。</text>
<title>鏡浦</title>,<text>驛路殘氷響馬蹄。江門橋畔水平堤。街童拍手爭來看。按使橫軺醉似泥。</text>
<title>庚辰閏春。巡到眞州。座有一丫鬟。爲觀海李子時舊眄。出一詩扇。乃子時按使時作也。感而和之。</title>,<text>佳人一語一沾衿。逐客三年怨別心。關塞極天來雁少。竹西歌吹夜燈深。觀海方謫關西</text>
<title>玉溪驛逢沈生</title>,<text>憐君同是洛中人。何事飄零到海濱。莫問歸程與歸日。故園西去尙風塵。</text>
<title>望洋亭。寄贈趙使君 珩，嚴都事 鼎耇。</title>,<text>驪駒整駕僕夫催。臨別依然又一杯。最是行人腸斷處。海天微雨驛村梅。</text>
<title>平海浩然亭贈主人</title>,<text>雲海微茫澹月華。小村籬落近鳴沙。春風一樹梅如雪。莫是孤山處士家。</text>
<title>無題</title>,<text>春來雲雨滿江鄕。不必巫山始斷腸。手把梅花歌一曲。座中誰是杜秋娘。</text>
<title>次卞上人軸中韻</title>,<text>拔地驚瀾撼岳雷。天機自斡孰能回。胡僧亦見人間事。約到何時有劫灰。</text>
<title>次卯君在晉陽寄示韻</title>,<text>消息春來靜未聞。阿咸歸路看南雲。臨書涕泣無他語。昨得淸陰撰定文。時淸陰撰送先人墓碑附原韻棹曲驚心不忍聞。回頭脈脈向彤雲。歸來掩淚看遺集。半是先朝事大文。玄洲</text>
<title>雨後將赴鎭巖觀魚口號</title>,<text>前溪夜雨足沾沙。官路春泥半落花。走馬觀漁宜日晩。綠蓑靑篛任風斜。</text>
<title>贈主牧鄭德基</title>,<text>細草長郊穀雨乾。桃花初發杏花殘。輕衫快馬遊何處。魚隊磨顋已上灘。</text>
<title>次金晦汝韻</title>,<text>東方千騎駐河湄。峽裏書回穀雨時。佳句未酬靑玉案。寸心長憶紫芝眉。受節分符共一時。江山咫尺阻佳期。君羸我瘁眞同病。進退思量百不宜。</text>
<title>戲贈申正言 恦</title>,<text>北里看花倒接䍦。西村酒熟又佳期。何當納節隨君醉。無限溪山任所之。</text>
<title>偶占</title>,<text>園林漲綠恰藏鴉。落盡前村萬樹花。想得山中紅躑躅。獨留春色殿韶華。</text>
<title>庚辰初夏。巡到淮陽。將由楓岳向高城。有一上人迎拜於斷髮嶺上。出一詩卷。乃余癸亥四月。以御史入山時作也。噫。自癸亥至今十八年間。亂離漂轉。人不能奠厥居。以至空門緇釋之輩。皆不免瑣尾之勞。爾能堅臥一山若是之久。足見爾有定力也。遂傷時勢之孔棘。感上人之舊意。復次前韻而贈之。</title>,<text>水自東流雲自西。十年多難少安棲。高僧白首一菴住。臥聽前山山鳥啼。</text>
<title>楓岳逢妙泂師。得友人詩。喜而和之。</title>,<text>白頭猶未擺塵緣。媿向禪家拱禮筵。同學故人勞遠夢。十王峯下雨花天。</text>
<title>雲水菴贈太嚴。寄示祥師。</title>,<text>此是祥師久住處。法門龍象爾知名。師今移住北山北。客到但聞流水聲。</text>
<title>佛頂臺。戲贈濟師。</title>,<text>雪岳山僧玉雪姿。遠來楓岳乞吾詩。吾詩倦矣無佳句。歸臥山中時見之。</text>
<title>海山亭</title>,<text>萬瀑洞前携一筇。百川橋下駕雙龍。細雨回舟三日浦。夕陽吹笛七星峯。</text>
<title>昭陽舟中。戲贈狼川李使君 命寅。</title>,<text>扁舟笳鼓下昭陽。按使歸裝錦一囊。借問水邊觀我者。古來曾有此猖狂。</text>
<title>營軒東十餘步。有方池荒廢。池中小島頹落。春夏水至。荷與蒲幷生蒙茀。不復有池㙜之興。命州人輦其穢而疏其蔚。砌其島而安之小閣。扁曰浮萍。以閣在島中如萍之浮水也。荷香水色。四面環映。爽氣撲人衣袖。暑月居之。甚可樂也。用遊手三日役已完。莫謂余擧贏也。詩曰。</title>,<text>的的荷花獵獵蒲。夜深風定月輪孤。炎天幻出淸涼界。別有人間造化鑪。</text>
<title>驢淵小集。觀原牧與申正言圍棋。爲賦一絶示之。</title>,<text>薄雲斜日半陰晴。透幕微風暑氣淸。却憶廬山白鶴觀。古松流水落棋聲。</text>
<title>蟾江逢李生。有懷石洲，東岳。石洲。權公韠號。</title>,<text>零落高陽舊酒徒。憐君白首寄江湖。詩仙一去風流盡。霞鶩千秋興已孤。</text>
<title>申生林亭</title>,<text>高柳凄風散夕暉。水亭涼透白單衣。蕭條野色同秋日。惟見寒鴉數點歸。</text>
<title>松石亭</title>,<text>山村小雨稻花明。隔葉鳴鳩已喚晴。一抹靑煙生澗谷。晩風吹送打魚聲。白日營門簿牒稀。午窓殘夢到斜暉。翩然一騎山前路。嬴得淸風滿袖歸。</text>
<title>醉題金使君 壽昌 扇面</title>,<text>三杯別酒病顏紅。轟飮何須用碧筒。雨欲留人留不得。扇頭詩作石尤風。</text>
<title>原州有唐太宗筆蹟。石本破缺。集字成詩。</title>,<text>再到靈山道已成。更邀方士學長生。金堂玉室靜無事。雲樹深深天樂鳴。</text>
<title>雨中。醉過鎭巖口占。</title>,<text>急風吹雨暗平蕪。幻出營丘水墨圖。靑蒻綠蓑扶醉過。暮雲官樹已棲烏。</text>
<title>題律上人軸</title>,<text>午倦支頤睡味長。綠荷風雨送微涼。營門盡日無公事。惟有山僧軸滿床。</text>
<title>中元夜坐口號</title>,<text>村家最重中元日。白飯香醪作佳節。天涯病客獨未歸。北望松楸鬢成雪。笳鼓知時報閉門。小樓人靜月黃昏。悠然想得前山路。淸磬依微出上元。雲影參差露氣寒。悄然無語凭欄干。分明雉岳山頭月。來歲今宵何處看。世味重經已年病。主恩三踏震方山。淸秋露冕又何向。求我白雲紅樹間。</text>
<title>蒼峯驛。贈洪，權兩生。</title>,<text>一樹臨溪葉半紅。驛村蕭瑟峽田空。相逢盡是流離客。世亂何時返洛中。</text>
<title>洪川贈主倅</title>,<text>夾水楓林映碧疏。秋光粧點使君居。憑欄盡日閑無事。細雨沙頭看躍魚。</text>
<title>峴山贈南都事 鎰</title>,<text>經年行役到天涯。筋力全衰鬢已華。賴有故人同作客。一樽相對當還家。</text>
<title>乾鳳寺。書文上人軸。</title>,<text>東南月出海雲深。古寺杉松夾路陰。吾與老僧同不寐。佛前殘燭照孤吟。</text>
<title>次觀海韻。贈乾鳳老僧。</title>,<text>老僧行住只孤菴。眉帶山光語帶嵐。今日爲誰忙半日。白頭旌節倍心慙。</text>
<title>花津浦</title>,<text>遲暮登臨感慨生。英雄千古幾留名。滄桑亦是須臾事。試見花津水底城。</text>
<title>新溪洞</title>,<text>濤聲漸遠灘聲近。日影未分雲影濃。仙源再到不迷路。白石蒼苔尋舊蹤。</text>
<title>新溪曉雲</title>,<text>行雲一抹閟靑山。山下楓林錦繡斑。恰似仙姬寶帳裏。輕羅小扇掩嬌顏。</text>
<title>圓通夜月</title>,<text>高秋一笛坐瑤壇。風露凄凄鶴氅寒。十二瀑前三五月。世間能有幾人看。</text>
<title>山映樓。復用新溪韻。</title>,<text>仙郞載酒入仙山。錦石秋花萬壑斑。遇興三杯吾亦醉。白頭仍欲駐朱顏。</text>
<title>松林寺。復用圓通韻。</title>,<text>再到玄都道士壇。山光依舊水聲寒。秋來處處皆紅葉。却似桃花千樹看。</text>
<title>摩訶衍。贈萬雨上人。</title>,<text>明朝約伴上毗盧。定有山靈不負吾。問夜如何頻起坐。月輪懸在衆香孤。</text>
<title>贈珠上人</title>,<text>千峯秀色汎晴雲。洞入圓通石路分。斜日晩楓紅映面。紫霞仙醞不須醺。</text>
<title>長安寺。送申正言先歸。復用雲字。</title>,<text>海山初日闢層雲。萬二千峯次第分。垂老未堪蕭寺別。一杯官酒不辭醺。</text>
<title>鑑湖。次別江陵金使君 素。</title>,<text>君馬騎時我筍登。驛村微雨寺門燈。相思一夜頭成雪。明日東南更得朋。</text>
<title>淸澗亭。贈南都事歸襄陽。</title>,<text>濤聲淅瀝海神廟。曙色蒼茫淸澗亭。此地相逢成一笑。明朝回馬峴山靑。</text>
<title>羽溪聞崔生悲歌</title>,<text>驛樓殘燭到天明。壯士悲歌聽羽聲。絶勝君家能賦客。寂寥黃鶴白雲名。</text>
<title>神興驛。贈三陟閔使君 應協。</title>,<text>驛亭秋日對黃花。海上行人政憶家。三過竹西頭白盡。尙留餘夢繞天涯。</text>
<title>秋日罷獵。口占奉淮翁求和。</title>,<text>天明吹角出轅門。小隊先驅過別村。緩帶輕裘齊放馬。射場南去是平原。</text>
<title>次淮翁寄示韻</title>,<text>按使歸裝紅樹裏。淮翁亭子白雲中。遙知待我吟詩處。獨立孤舟滿袖風。</text>
<title>申正言家小飮。口號留別席上諸人。</title>,<text>來趁黃花未落時。西還不必一旬遲。明年此會豈無日。吾在洛中那得知。</text>
<title>夜飮戲占</title>,<text>旅病經年髮禿翁。將行羞對妓顏紅。浮萍閣上三更月。別後分明入夢中。</text>
<title>贈淮翁</title>,<text>萬里嚴程萬死餘。一宵牢獄一生初。畸翁遠矣淮翁病。老向深山只索居。時以備局有司堂上。被詰灣上還。又被逯。蓋緣緩送淸陰之行故也。</text>
<title>聞永安哭子口號</title>,<text>生無生趣死何悲。爾未生時爾是誰。病臥不堪終夜泣。此心唯有乃翁知。</text>
<title>次元子建寄示 四絶</title>,<text>螢爝何曾裨日暉。暮年心計又成非。誰知一夜松京別。含淚無言各把衣。右西行 時淸陰入瀋還丹無計駐年芳。病裏唯思檢古方。活法付君醫國手。藥籠元有萬金良。右醫書不信今人讓古人。三仁易地共稱仁。聞君讀史多新見。曾見金元詰宋臣。時有灣上之役男兒一死在須臾。臨難何心敢愛軀。寂寞千秋留斷簡。後人多事謾驚呼。右讀史</text>
<title>題眞一上人軸</title>,<text>荒落園林近十年。移花欲趁暮春天。山中無限山茶樹。須遣沙彌帶土傳。</text>
<title>春日。與隣丈遊梅溪洞。感懷口占。</title>,<text>村落依俙半草萊。身如華鶴獨歸來。蒼松白石梅溪洞。到老過從復幾回。</text>
<title>別永興曹使君子實 文秀</title>,<text>北塞行人幾日還。龍興西去近龍灣。咸關一帶連天路。到處皆爲望子山。其胤漢英方被拘瀋中故云</text>
<title>申別坐山堂後臺</title>,<text>谷鳥參差送好音。薄雲斜日散輕陰。巖花澗草深深洞。門外客來何處尋。</text>
<title>別康津呂使君 爾載</title>,<text>金陵春草綠如絲。每憶官橋醉臥時。君去試尋巖下寺。壁間應有舊題詩。</text>
<title>偶占</title>,<text>四月柔桑綠滿枝。新蠶漠漠紙初移。辛勤亦是須臾事。看取繰成白雪時。</text>
<title>睡起偶占。示兩隣丈。</title>,<text>午枕拋書睡策功。日斜簾額影瞳矓。悠然想得東隣會。對坐吟詩山色中。天靳三春一漑功。朝朝出日看瞳矓。商家六責休專美。露禱宸誠感域中。報國元無尺寸功。暮途身計愧瞳矓。何時放跡平灘上。牛背橫蓑細雨中。</text>
<title>懸燈寺。贈一行上人。</title>,<text>嘉陵形勝世間無。到處溪山似畫圖。道子傳神猶費日。我詩那得盡情摸。</text>
<title>贈印煕上人</title>,<text>晩飯山家石菜新。相看一笑見天眞。重來擬趁楓酣日。爲問高僧嚬不嚬。</text>
<title>還自懸燈。喜雨偶占。</title>,<text>半年炎旱八方同。海渴山焦烈火烘。一宿懸燈終日雨。此行眞訝喚龍公。</text>
<title>香石亭口號</title>,<text>野草油油土脈膏。前宵一雨細勝毛。漁舟泊在靑楓岸。新水磯頭幾寸高。</text>
<title>李監司養伯 培元 家。有高君涉諸公江南酬唱之作。余詩亦在其中。感而賦之。</title>,<text>花月江南夢一場。舊遊零落幾霑裳。慙君篋裏詩千軸。醉筆欹斜不作行。</text>
<title>別崔賓客 惠吉</title>,<text>馬上鐃歌出塞聲。龍灣西去是新城。回看渤海連天碧。想得當時奉使情。崔於丙子前。由海路朝天故云。</text>
<title>戲次楊道一 時道一罷官家居</title>,<text>遯湖老仙絶塵事。白首放浪山水中。冬雷昨夜臥龍起。明日安知凌太空。冬雷記實</text>
<title>次汝固送文衡硯詩韻</title>,<text>攝官前後儗非倫。衣鉢家傳媿昔人。自是齊門容竊吹。世間誰復賞音眞。文盟曾許海翁先。心印宜從鄭老傳。大硯摩挲懷大手。重來薊子莫經年。附原韻父子文衡事絶倫。成蕃仲後更無人。靑氈今復君家舊。世美絲綸自有眞。重忝宗盟愧祖先。今將遺鉢屬君傳。天開地裂回春意。倘是曇花再瑞年。此時此任此詩此物。皆是文山夢中好事。幸勿說與他人也。德水李植拜</text>
<title>夜酌。次示朴中丞 遾。</title>,<text>浮海初心慕幼安。向人三拜笑方干。如何白首趨晨漏。啜得煎茶雪水寒。</text>
<title>挽崔大容</title>,<text>結髮交情到老深。暫時離別亦傷心。誰知轉眄成千古。永作高張夢裏尋。感恩知己數行辭。君亦看時涕自垂。結在肝腸銘在骨。此懷從此更論誰。兩家喬木一川分。江摠才華早出群。依舊靑山茅屋在。春來何忍子規聞。忠規長記石吟詞。舊約寧忘企老碑。哭奠單杯君不擧。九原他日又交期。</text>
<title>夢作</title>,<text>抱病江城臘雪殘。日來消息隔長安。今聞使節辭丹陛。政想遼河客夜寒。</text>
<title>永安第。口號贈鄭使君 沄。</title>,<text>谷口幽居晩計存。竹林長日獨開樽。君歸若問吾消息。多病年來簡出門。鄭是畸翁之姪</text>
<title>弘濟橋餞尙輔</title>,<text>一行再別何曾有。我勸君酬可得無。弘濟橋頭腸斷水。夕陽嗚咽與人俱。</text>
<title>寄題白鷺洲楊道一新居</title>,<text>身如白鷺洲邊鷺。心似白雲山上雲。孤吟盡日不知返。雲去鷺飛誰與群。</text>
<title>雨夜</title>,<text>急雨懸簷沸萬鈴。漏天如注夜冥冥。村鷄五喚街鍾動。不見東方一點星。</text>
<title>別長水李使君 大奇</title>,<text>秋日聯翩五馬行。江南山水舊聞名。文園病客偏傷別。閉戶孤吟白髮生。</text>
<title>壬午秋夕。以光陵獻官。祭罷口占。</title>,<text>虎踞龍盤氣象深。萬山松柏夜沈沈。西當落月鵑聲起。白首孤臣再拜心。</text>
<title>江上示李士謙 行進</title>,<text>洞庭歸客過瀟湘。江上相逢故意長。蘋葉蓼花秋色晩。醉眠篷底月如霜。</text>
<title>三淸洞。司馬同年會。</title>,<text>百百人今六六來。離筵又把送秋杯。蒼松白石聞吾語。此後重遊得幾回。</text>
<title>上元日。渡江宿湯站。次東淮韻。以五臣入瀋時</title>,<text>十分遼雪一分殘。甲帳無風亦透寒。藉草孤眠成小夢。午門燈燭月團團。</text>
<title>次淸陰韻留別</title>,<text>孤坐無言對夕暉。音塵咫尺隔重扉。分明夢裏陪遊樂。覺後餘香尙在衣。關河千里拜重暉。贖得殘骸返故扉。摠爲分携腸已斷。更將何淚抆朝衣。附原韻寂寥孤館日斜暉。病客無聊獨掩扉。千里同來不同去。天涯芳草益霑衣。浿城樓觀映春暉。處處靑楊護赤扉。遙想歸程一千里。落花香絮繞征衣。淸陰</text>
<title>淸明日示淸隱 李公敬與號</title>,<text>寒食淸明次第過。故園歸計轉蹉跎。何時放馬遼陽路。直渡三流八渡河。楊浦東西隔水居。百年同恨未歸歟。河豚欲上蘆芽短。須趁春江穀雨初。</text>
<title>示淸隱</title>,<text>塞天春日冷如秋。斗屋深居擁弊裘。休道罰金仍削職。與君新作睡鄕侯。</text>
<title>狼子山</title>,<text>狼子山傳駐蹕名。文皇何事遠經營。三流八渡重重水。故國歸人亦苦行。</text>
<title>車輦館。次直夫韻。</title>,<text>世間艱險備經之。春日停車野水湄。乘興莫愁前路遠。好花開處盡佳期。</text>
<title>林畔次直夫韻</title>,<text>官路蕭條大海頭。年年依舊水西流。浮雲蔽日長安遠。不但孤臣戀闕愁。千里同隨不暫離。行時聯騎臥聯帷。如何一夕迷歸路。咫尺盈盈費夢思。</text>
<title>練光亭。送許沃予 啓 先歸</title>,<text>江水無情却有情。風波不許放船輕。如何白首同歸路。竟負靑春作伴行。</text>
<title>滿月臺</title>,<text>孤臣萬死再生還。覆鼎三峯入望間。何似柵門初出日。九連城畔見龍灣。柵門在鳳凰城外</text>
<title>次日哦亭韻。贈張經歷 仲仁。</title>,<text>得歸爲幸敢言遲。客舍逢君亦一奇。秉燭相看眞似夢。却疑萍閣把杯時。張曾爲江原都事時。每會于浮萍閣故云。千金散盡始還家。嬴得孤臣兩鬢華。珍重故人多故意。一樽官酒滿庭花。</text>
<title>香石亭。贈主人李監司養伯。</title>,<text>雨足郊原草木柔。舍生無不荷天休。憐君獨抱匡時略。飢臥空山白盡頭。</text>
<title>寄別海伯朴尙之 遾</title>,<text>日高鷄樹影參差。奏語從容出殿遲。藹藹都門瞻送地。定敎車馬駐多時。晩來離思轉依依。燈下題詩雨入衣。咫尺河橋千里遠。可堪他日寄聲稀。</text>
<title>棠湖。訪分沙李相。</title>,<text>積雨連旬放一晴。暑風剛透袷衣輕。江空野闊行人少。遙見孤舟盡日橫。</text>
<title>申平城 景禛 返哭。感而口占。</title>,<text>平生部曲亦蕭條。劍舃先歸馬不驕。忽憶去年風雨夕。共誰觀獵㶚陵橋。</text>
<title>次題東淮畫帖</title>,<text>曲欄高處露簾鉤。不是秦樓卽寺樓。樹影初疑中隱月。江光忽似白雲秋。東淮所居。有中隱寺，白雲樓。綠樹深深春已歸。靑山遙對水簾飛。題詩肯似徐凝惡。盡日沈吟不下磯。</text>
<title>獨坐偶占</title>,<text>草鞋藤杖似僧居。一枕淸風午睡餘。老子禪機差已熟。不關糟粕滿床書。</text>
<title>松溪示諸學士</title>,<text>山外斜陽半露痕。夕風吹雨過前村。何人效得營丘畫。狀我披蓑擁酒樽。</text>
<title>次淸陰韻却寄</title>,<text>往事思量鼻自酸。閉門深巷蘚花斑。上林白雁空傳札。天遣蘇卿幾日還。</text>
<title>復次前韻寄遲川</title>,<text>世味嘗來梅橘酸。閑情付與鷓鴣斑。已聞秦地烏頭變。日望遼河馬首還。</text>
<title>秋月閑坐。東淮與吳汝完 竣 竝至。成小飮半酣。各有五紙草書。皆得意筆也。詩以謝之。</title>,<text>偶然佳會屬新晴。誰遣鍾王竝世生。健筆須臾空百紙。落花飛雪滿堂驚。當軒落日放秋晴。忽見雲煙席上生。喜得晉書爲世寶。慙無謝語使人驚。</text>
<title>題唐畫</title>,<text>靑山如黛水如油。竹色荷香共一樓。好是江南佳麗地。向來元有隔生愁。</text>
<title>別關東韓方伯 興一</title>,<text>原營無饌不堪留。海邑多風未放眸。只是蓬山遊賞後。汎波煙月度三秋。</text>
<title>挽趙生 汝瑚</title>,<text>駱山秋日下依依。衰草寒煙繞短籬。此是每年携酒地。不堪回首獨沾衣。</text>
<title>聞分沙遭火恐。戲寄一絶。</title>,<text>祝融爲戲不爲災。依舊靑山入酒杯。自是相門淸似水。雨師隨後洗餘灰。</text>
<title>寄子時</title>,<text>淸川西望藥山臺。却笑三年再往來。九月邊城寒事逼。何人折寄一枝梅。子時方謫居寧邊</text>
<title>高原李太守 坰 送一鷹。詩以謝之。</title>,<text>隔溪殘雪映疏籬。每憶春郊共獵時。忽有山童傳遠信。奇毛一尺錦離披。</text>
<title>寄子時 時子時量移過楊▦</title>,<text>山人傳到小詩無。我病冬深尙未蘇。咫尺江郊孤夙計。莫言開塞是長途。</text>
<title>病中。聞子容將南遊擬贈。</title>,<text>人言洲病甚畸羸。兩老分携奈後期。貯火焦腸消已盡。今朝忽有淚生滋。</text>
<title>甲申元月。示子容。</title>,<text>君隨春色欲南歸。我似殘星到曉微。手酌屠蘇爲別酒。人間此會百年稀。</text>
<title>題霜臺稧帖</title>,<text>霜臺別曲太平年。好事唯憑畫裏傳。白首重來叨上席。殿中風采媿諸賢。時爲都憲</text>
<title>甲申。又以貳師。陪世子入瀋。三月十六日渡灣。夜宿狄江。是日乃生朝也</title>,<text>去年今日汎淸川。把酒思家却悵然。何況狄江沙上宿。夜寒風露不成眠。</text>
<title>統軍亭。口號示金按使 世濂。</title>,<text>龍灣三月草新靑。白首登樓望北庭。漠漠海山氛䘲裏。祥雲一朶是前星。</text>
<title>迎春堂。復用前韻。</title>,<text>龍池柳色已靑靑。夢裏分明到闕庭。刁斗一聲驚客枕。曉窓殘燭對殘星。</text>
<title>川上偶吟</title>,<text>春來長作有情癡。客裏風光不到詩。醉睡沙頭君莫笑。却勝南澗獨遊時。三月龍灣始見花。春光隨我到天涯。臨江一醉非無興。只爲年年不在家。</text>
<title>迎春堂謾題</title>,<text>盤中蔬甲是新嘗。窓外桃花非故鄕。去路客爲來路客。迎春堂作送春堂。</text>
<title>安興館偶占</title>,<text>大定江頭逢暮雨。安興館裏把深杯。勞生宿債何時盡。來往如今十六回。</text>
<title>甲申端午省墓時。歷入香石亭。其主人李監司養伯氏把一團扇云此故李判書重卿所贈也。陳舊而不忍改。常在手中。願得台一絶以識之。余感而賦之。題其扇面。</title>,<text>忍將新扇換蒲葵。手裏淸風宛舊時。況與謝公墩咫尺。屋梁明月亦同規。李判書莊在相望地故云</text>
<title>士謙求驄巾。戲書以贈。</title>,<text>驄巾能住絶纓風。此物偏宜老禿翁。露頂閑居長謝客。欲將金紫盡輸公。</text>
<title>宿奉恩寺。題法心卷首。</title>,<text>新牋舊軸忽成堆。各說公門到幾回。我倦惟思借榻睡。此行非爲賣詩來。</text>
<title>贈性立庚師</title>,<text>現世俱當乙未年。相逢一笑兩依然。丁寧莫負懸燈約。了盡三生石上緣。</text>
<title>東湖舟中。留別舍弟。</title>,<text>江頭人與柳依依。過盡楸灘雁亦稀。可是西湖同一帶。東來明月奈分輝。時將往西湖亭舍。而舍弟方被謫不得偕行。</text>
<title>次淸隱在瀋寄來韻</title>,<text>遼河昔日雁爲群。共宿寒沙到夜分。今與誰來與誰去。來何所見去何聞。</text>
<title>次君奭寄示韻</title>,<text>遼河風雪昔追從。西望燕山夕照舂。八渡三流無限水。不知何處更朝宗。</text>
<title>夜飮示士謙諸人</title>,<text>竹籬瓜蔓似山家。粧點秋光有蓼花。時與故人成小酌。暮年閑興亦堪誇。門外張羅翟尉家。庭前猶有四時花。愧無佳釀留君醉。戲把新詩向客誇。</text>
<title>趙漢原 昌遠 第宴席口號</title>,<text>終南甲第醉相過。近席黃花艶綺羅。最是中秋纔缺月。比他三五却還多。</text>
<title>別關東伯南澤之 銑</title>,<text>曾拓原池結小亭。爲當孤島揭浮萍。秋來一把茅新蓋。可作花時按使廳。嶺西幽勝最洪川。入峽初疑小洞天。觀水泛波皆有作。邇來添得幾新篇。淸平山欲渡江來。白玉芙容面面開。老子當年還有興。滿船笳鼓夕陽回。新安以後欲無詩。詩拙山靈必笑之。天乙臺中多少詠。當時只有一僧知。萬瀑百川山內外。七星三日浦東西。縱使呼爲算博士。等閑文字不曾題。北臨叢石上懸鍾。南過仙槎到月松。一帶鳴沙海棠路。白鷗能記七年蹤。月封山海八珍餘。分餉陳人定不疏。最是昭陽移石約。故情那忍待申書。先壟碑石在昭陽。南公有運送之約。</text>
<title>寄題東郊李生草堂</title>,<text>十年漁獵遍西東。郊外親知半洛中。最愛君家幽興足。滿田禾黍滿山楓。深杯到手莫辭頻。林下重逢亦勝因。他日暮歸僧院路。叩門應笑不應嚬。</text>
<title>題沈僉正 暐 東郊草堂示玄洲</title>,<text>田間小雨豆花深。步出西籬坐樹陰。靑蒻綠蓑歸路晩。一杯還向別時斟。附次韻赤葉黃花秋色深。茅簷蘆箔夕陽陰。纔收香稻成新釀。留客開尊滿意斟。玄洲</text>
<title>會稽孟秀才榮光遺一幅畫。自筆也。感其高誼。詩以謝之。</title>,<text>西河風雨散萍蹤。夢裏依然玉雪容。一幅題封千里信。丹靑何似故情濃。以五臣在瀋時。孟是舊識故云。</text>
<title>謝淸陰</title>,<text>回雁從今定不頻。銅龍西去已經旬。誰知海上餐氈客。尙記人間負債人。</text>
<title>洪丈勉叔得淸隱在西河所寄畫軸。求我詩甚勤。淸陰，淸隱竝有作在軸上。感而次題。</title>,<text>東館題詩對夕暉。可憐同去不同歸。烏頭未變秦關暮。弊盡秋風季子衣。右次淸陰三絶元來世共珍。素衣終不染緇塵。題封自有丁寧意。豈但同爲奉使人。右次淸隱</text>
<title>韓生自瀋館淸隱所來。袖出一軸。軸有淸陰，遲川，淸隱詩。韓是五臣北行時同行者。爲題一絶以贈之。</title>,<text>日望遼河漢節回。憐君獨與雁先來。他時軟脚終南會。語到前春又一杯。</text>
<title>甲申九月望。道章生朝。余以病未赴江樓之會。聊寄一絶。以證後約。</title>,<text>天心應爲楚臣寒。一會分成兩日驩。縱欠樓頭端正月。不妨風雨對床看。</text>
<title>金正郞 光燦 以陽生前一月向龍灣。候淸陰相公之行。生方抱寒疾。未成郊外之別。不勝黯然。時有相公放還先報。作一詩以贈。用相公前日寄來韻。</title>,<text>灰飛新琯應新暉。海上蘇卿握節歸。想得浿江風雪夜。錦筵紅燭映斑衣。</text>
<title>風雪。抱病伏枕。龍潭李使君 時苾 來過。與使君關外相從。已六年事矣。久闊之餘。又作此別。病懷尤不禁惘然。家貧無釀。市遠莫沽。只以病人所服沈門冬數杯爲別。草草可知也。</title>,<text>竝馬銀山玉海間。吾猶未老子韶顏。珊瑚碧樹仙人館。淸夢時時獨往還。天門冬酒只三杯。小酌那堪別恨催。君到縣齋應一笑。臘前新釀雪中梅。萬疊雲山擁縣居。二南淸淑氣扶輿。禪宮道觀知多少。不有高人有異書。</text>
<title>雪後寄懷道章</title>,<text>碧落仙郞謾謫居。黃庭字誤不關渠。梁園雪後寒多少。昨日人來未見書。</text>
<title>甲申臘月初一日。余與白軒同受東西巡將之命。余宿於二所。許沃予乘夜來過。沃予卽數日前巡將也。新舊將對坐驩謔。至三鼓乃罷。亦近來所未有之事。朝日到闕門。白軒先有詩。次其韻。竝奉沃予求和。白軒。李公景奭號。</title>,<text>巡牌受納趁朝曛。岐路東西馬首分。自此廳中傳好事。今將軍對故將軍。</text>
<title>除日次寄道章</title>,<text>節日思吾厭市魚。氷江得雋歎離居。椒盤寄設銀絲鱠。滯氣胸中覺盡除。道章寄一大魚故云</text>
<title>題湖淨卷首</title>,<text>晩卜嘉陵水石磯。畫中煙樹看依俙。芒鞋竹杖春無恙。願與高僧作伴歸。</text>
<title>松橋。送一相赴金堤任所。道章亦自松楸來會。旋還配所。時有小雨。</title>,<text>漏雲殘日遞陰晴。沙岸蒲芽半欲生。莫怪病翁懽緖少。此來非送又非迎。雨後輕陰不作晴。水風吹面夕寒生。人間聚散還堪笑。纔欲行時却有迎。</text>
<title>題中朝八駿圖</title>,<text>秋日金臺滿橐駝。白雲黃竹夢中歌。天閑八駿終安用。不及唐皇有一騾。</text>
<title>立春</title>,<text>視官無錯聽根修。膈氣全除後疾瘳。飮食復常腰脚健。四時漁獵任吾遊。</text>
<title>挽汾西</title>,<text>兄弟相隨拜父母。地中還似世間無。君歸細報吾消息。令妹逢君必問吾。</text>
<title>踏靑雨</title>,<text>三月踏靑雨。小桃花未開。芳菲苦不早。時序暗相催。寂寞文園病。浮沈畢卓杯。柴門終日掩。猶怕俗人來。</text>
<title>自西湖將赴南鄕。適聞李行㙜 重吉 急有燕山之役。臨發。書短律爲別。</title>,<text>屬我辭金瀨。聞君向玉京。不緣方對壘。何恨遽登程。風待延陵辨。雲從太嶽明。吾儕元許國。此別莫關情。</text>
<title>夜酌呼韻</title>,<text>林短山當戶。庭虛雨撲簷。暗燈花欲墜。枯硯筆初拈。枕愛江聲聞。衣從竹露沾。流螢如有意。故故近疏簾。</text>
<title>中秋對月有懷</title>,<text>月轉空簾過。靑梧覆井欄。一年今夜最。四海幾人看。霜觀氷除淨。瓊樓玉宇寒。相思川路廣。消息隔雲端。</text>
<title>挽朴生 弘基</title>,<text>傾蓋休言晩。相逢卽故人。杜陵方出郭。王翰始同隣。風雨漁村夕。煙花酒店春。音容如夢裏。垂淚暮江濱。</text>
<title>次北渚寄岳君韻</title>,<text>江海多飄轉。湘潭足別離。功名兒輩得。意氣我曹爲。弱草含風葉。孤松帶雪枝。相逢須爛醉。莫作楚臣悲。</text>
<title>卽事</title>,<text>此是堯天下。曾經舜太平。山河終不改。文物幾回更。夜彗群星沒。冬雷萬蟄驚。聖人今罪已。明日鳳凰鳴。</text>
<title>過孝陵</title>,<text>古殿莓苔合。空山草樹深。斷橋初下馬。斜日獨沾襟。劍舃看如昨。謳歌聽至今。小臣生不早。誰識拜鵑心。</text>
<title>春日行聽松堂舊址</title>,<text>勝地家何在。遺墟客暫行。寒鴉山畔起。暗水草間鳴。阡陌纔尋逕。巖巒不記名。春風如有意。吹送暮松聲。</text>
<title>卽事</title>,<text>庭際開三畝。新蔥種數莖。今朝微雨過。不日細芽生。鷄鴨來仍啄。兒童踏又行。疏籬勤蔽護。斫取棘林成。</text>
<title>客至</title>,<text>睡起窓全曙。春庭靜日華。露含新展葉。風落舊開花。屋角蛛絲捲。簾頭燕影斜。時因載酒客。自擬子雲家。</text>
<title>送吳肅羽以陳奏使書狀朝京</title>,<text>玉塞添兵日。金閨簡使星。只應修禹貢。何必哭秦庭。奉主心常赤。防身劍獨靑。羨它吳季子。生得拜天扃。</text>
<title>四月雨</title>,<text>四月黃梅熟。千家綠柳深。短簷聞急響。高閣結層陰。暫起寒荊色。難蘇暵葉心。春來江漢闊。何處蟄龍吟。</text>
<title>哀金將軍 應河</title>,<text>四海無雙士。三韓有一人。大名垂宇宙。正氣作星辰。忼慨唯吾輩。綱常獨爾身。神兵應勦虜。西去賀楓宸。</text>
<title>舍弟生朝遣懷</title>,<text>撼屋風聲壯。當窓日影斜。無錢沽白酒。有客寄黃花。病肺宜高枕。傷脾戒飮茶。誰能載我去。直到卯君家。</text>
<title>直廬曉起</title>,<text>紫殿霜華薄。靑綾曉色寒。疏星伴月落。促漏報更殘。省裏鴉初起。人間睡未闌。少年江海志。羞殺侍臣冠。</text>
<title>直廬夜坐</title>,<text>蓬島迷雲氣。官曹枕席淸。寶書森滿架。蠟燭暗銷檠。硯借金盤滴。茶宜雪水烹。沈沈萬戶靜。時有下簾聲。</text>
<title>次持國韻</title>,<text>濁世知音少。窮途會面稀。偶乘西傳馬。先叩北山扉。鹺戶靑煙起。漁村白雪飛。慇懃同社約。它日莫相違。附原韻飮啄殘生困。逢迎好客稀。故人驅使傳。乘興到林扉。把酒燈花落。論詩雪色飛。別君當歲暮。寥落寸心違。持國</text>
<title>陽智縣齋</title>,<text>野館風燈亂。山城曉角寒。泉聲來枕上。月脚下林端。嗜酒仍成病。逢場且盡歡。供詩饒物色。前路幾停鞍。</text>
<title>醉後復用前韻</title>,<text>野菜登盤細。官醪蘸甲寒。客心懸日下。家信隔雲端。楚澤三年別。平原一夜歡。自憐多病後。無日卸征鞍。</text>
<title>冬日渡漢江。馬上口號。</title>,<text>鮫室梭應罷。靈妃瑟未操。長河成大陸。積雪壓層濤。不借黿鼉力。無煩烏鵲勞。終南看漸近。落日數峯高。</text>
<title>除夜示姪兒</title>,<text>合眼憑烏幾。兒曹任汝爲。自從多病後。不似少年時。博塞元無興。杯觴近欲辭。無因消永夜。劈紙強題詩。</text>
<title>平山道中</title>,<text>古縣淸朝發。譙樓粉堞高。春氷溪路濕。曉雨野田膏。日月催華髮。山川入綵毫。慙無醫國手。撫字只心勞。</text>
<title>挽梁平山 應洛</title>,<text>濁世看淸裁。窮途見素心。身名三獻玉。聲價四知金。驥步須千里。鸞棲只一林。無人懸古劍。春雨暮山深。</text>
<title>黃州道中</title>,<text>草際驛亭小。柳邊官路平。笙歌穿故國。鼓角近邊城。社稷偸安計。村閻寒乞聲。似聞哀痛詔。昨日下三淸。</text>
<title>車輦松壇</title>,<text>散步松林下。春郊夕望開。樽罍移曲砌。紅粉繞平臺。岸幘涼風過。披襟好月來。爲君拚一醉。隨意臥靑苔。曠澤春陰薄。平林夕霧開。天低出塞路。地盡望鄕臺。海雨銀牌落。邊風畫角來。羈愁無處遣。拂石坐莓苔。</text>
<title>代贈</title>,<text>掩月愁顏破。回星淚眼開。三年秦女石。一夜楚王臺。不道靑蛾老。頻敎白雁來。貞心猶不信。求我井中苔。</text>
<title>醉後口號示席上諸人</title>,<text>塞草蕭蕭白。胡山隱隱靑。雲橫華表柱。日落統軍亭。野菜登盤細。江魚入箸腥。夜深人欲散。風露不禁醒。水暖蒲芽綠。春深柳眼靑。連天皆去路。此地卽離亭。隴樹橫煙直。江風帶雨腥。相逢須爛醉。不效楚臣醒。</text>
<title>環碧堂。次家尊示李贊畫 時發 韻。</title>,<text>野闊天疑盡。山空日易傾。相逢俱絶塞。此別卽長程。祖席笙歌咽。官齋枕簟淸。明朝秋葉散。何耐獨歸情。</text>
<title>次西砲樓韻</title>,<text>絶塞華夷界。雄關上下牢。寒聲來畫角。暮色入層濤。山拆南溟闊。雲橫北漠高。古今形勝地。爛醉幾人豪。海內銷魂處。天涯送客亭。江分夷夏界。山擁鳳凰城。玉塞輝卿月。金臺閱使星。憑欄舒一嘯。千里暮雲平。</text>
<title>浮海向安岳遇風</title>,<text>欲向何方去。還從此地來。月沈孤嶼遠。風劃大帆催。世固無人惜。天應莫我猜。須臾波浪靜。簫鼓下山隈。</text>
<title>安岳郡齋</title>,<text>故郭圍荒野。靑山近海門。夕陽芳草路。啼鳥落花村。旅夢憑烏几。歸心對綠樽。少年長作客。愁絶不堪論。</text>
<title>發安西向白川</title>,<text>風雨江西寺。煙波御史橋。鄕關纔百里。旅館尙三宵。辦事才應拙。蘇民計或饒。檀公有上策。身世任漁樵。</text>
<title>江亭次諸公韻</title>,<text>范老先憂日。溫公獨樂時。古人俱可尙。易地則皆宜。易退由難進。居安亦念危。江村無限酒。誰爲細傾之。</text>
<title>卽事</title>,<text>午枕驚飛雨。秋聲碧樹來。遠書歸雁少。流景候蟲催。剝啄因奇字。優遊任散材。但敎身健在。料理淺深杯。</text>
<title>留別持國</title>,<text>不見臞髥客。吾將灣上行。銷魂已此日。回首幾前程。積雨榴花落。高秋梧葉明。去來俱物色。詩就屬誰評。</text>
<title>口號</title>,<text>秋氣日蕭瑟。單居誰與群。流螢雨後見。歸雁夜深聞。觸物詩多料。消憂酒策勳。田間逢暮獵。愁殺舊將軍。</text>
<title>春帖</title>,<text>紫殿朝儀闢。彤墀賀列分。日高旗影轉。風動佩聲聞。盤浥三淸露。牀低五色雲。相如方視草。詞賦孰超群。</text>
<title>次玉堂韻</title>,<text>曙月縈窓細。寒雲過殿遲。松聲來後苑。梅影落前池。睡起仍黃卷。公餘詠素絲。春山長入夢。歸及種花期。院院燒燈後。門門下鑰時。還如僧入定。却似客違期。簷豁流星遠。庭深過月遲。因風聞玉佩。遙自鳳凰池。</text>
<title>大殿春帖 居首賜弓</title>,<text>日轉靑臺靜。雲深紫籞平。春幡簪萬戶。天榜揭三淸。蓂莢堯階變。簫韶舜樂成。從今高閣漏。添得幾新聲。</text>
<title>寄贈林東野 堜</title>,<text>方丈神仙窟。孤山處士家。有懷遊汗漫。無夢到京華。染筆梧桐葉。拘衣枳殼花。還嫌句漏令。朱紱鍊丹砂。</text>
<title>次楊天使詠山臺韻</title>,<text>自天雙鳳來。特地六鼇開。隱約黃金界。玲瓏白玉臺。風煙入驅使。雲漢倬昭回。最是隨車雨。洪恩遍草萊。</text>
<title>送謝恩書狀 代作</title>,<text>好去同庚老。人間此路難。以吾纔往返。念爾亦間關。落日胡笳近。孤煙野店寒。依然舊遊處。傳語薊門山。</text>
<title>端午帖 居首</title>,<text>寶仗森丹極。祥雲藹紫微。正當端午節。初換尙方衣。日暖晴旗靜。風輕晝漏稀。微臣叨虎拜。拭目仰重暉。</text>
<title>送吳肅羽從事</title>,<text>才大還爲累。無官且未閑。西來纔幕府。南去舊江山。名豈因人著。詩應待我刪。懸和別後夢。日夜海雲間。</text>
<title>寄贈隣生遊叉溪</title>,<text>悵望叉溪上。淸樽知對誰。當吾無好況。適子有佳期。未報臨門意。深慙許馬時。天陰應早罷。歸路詑新詩。</text>
<title>送高君涉從事</title>,<text>江漢乘槎客。轅門載筆臣。世間唯我輩。幕下復何人。蜃閣通雲氣。譙樓倚月輪。遠遊俱物色。詩興較誰新。</text>
<title>巴山縣 以體府從事巡海時</title>,<text>晩飯巴陵縣。秋蔬淨短蔥。孤煙界水白。斜日闖雲紅。取酒宜無限。題詩笑未工。乘潮來往熟。不怕石尤風。</text>
<title>井浦</title>,<text>遠戍輕煙畔。孤城積水中。海山晴似雨。汀樹晩多風。橋斷衝泥過。崖崩疊石通。村官身手好。足見海防雄。</text>
<title>鎭海樓</title>,<text>天險江都府。其爲保障哉。京師百里近。舟楫萬方來。夜雨魚梁淨。秋風雁陣哀。奇遊仍勝地。高坐引深杯。</text>
<title>過安山寄持國</title>,<text>行止非吾有。相思柰爾何。常期枉道入。誰料望門過。昔疾今良已。新詩近益多。依然三載路。傳語舊山河。</text>
<title>曉行</title>,<text>馬入曾行路。鷄鳴已過村。殘星兼遠火。高樹隱平原。多難身何補。長程病未論。秋風江海闊。魚稻憶鄕園。</text>
<title>贈人</title>,<text>乍別長淮岸。重逢弱水濱。況兼賢太守。同是舊相親。古縣秋槐冷。中盤野菜新。蕭然成一醉。稍慰走風塵。</text>
<title>挽申文化內</title>,<text>可是吾賢姊。居然漢大家。杯筵常酒食。樓閣自煙霞。煉藥秋灰冷。吹簫曉月斜。從它五馬貴。仙路未堪誇。</text>
<title>朝宗峽中</title>,<text>嶺石秋如錦。山雲晩不收。一川餘十渡。五步欲三休。堆突蒸麻窟。欹斜嚇雀樓。只應深峽裏。猶未免誅求。</text>
<title>曉霧</title>,<text>遠望平如海。前來漸若空。自然衣袖濕。非爲露華融。乍轉瞳瞳日。方生淅淅風。須臾陰翳盡。川陸辨西東。</text>
<title>贈金伯厚 堉</title>,<text>細路黃茅裏。長流亂石間。羨君能絶世。築室此深山。白粟堪充腹。黃精且駐顏。應憐病從事。戎馬未曾閑。</text>
<title>挽趙大將</title>,<text>晩節辭雄鎭。樞曹帶將壇。威行三輔肅。令下一城寒。攻剽椎埋地。黃昏白赤丸。誰能重束濕。大樹日摧殘。</text>
<title>挽寧山君</title>,<text>數年前。白沙李相國先生寓居東湖之亭舍。某嘗一再造門。先生爲我道主人賢津津不已。一日。先生與主人公獵于東郊。某亦從之。烹酒班荊。遂有平生之歡。日月曾未幾何。而先生已不幸。公又下世矣。悲夫。其葬也。作二首詩。流涕而寄之。竝馬東門外。呼雁日暮歸。風流今寂寞。魂夢尙依俙。細雨靑莎濕。滄江白竹扉。平生載酒處。回首幾沾衣。濁世佳公子。翩翩第一流。輕裘灞陵雪。橫笛寶津秋。留像凌煙閣。藏名賣酒樓。明年春草綠。零落只山丘。</text>
<title>月先亭。贈灘隱。灘隱。石陽正號也。</title>,<text>萬壑松聲裏。王孫此靜居。家無魯公帖。案有杜陵書。獵手調新鶻。溪人薦小魚。何如寶津會。來往染塵裾。</text>
<title>飛鴻館 鴻山</title>,<text>早發飛鴻館。藍田驛路長。雲紅朝上日。草白夜來霜。短夢憑鞍續。歸期屈指忙。鄕書書已久。無使向咸陽。</text>
<title>永保亭</title>,<text>悄悄還如夢。依依似有期。日沈前島竦。風動遠帆欹。地勢西南缺。天根上下疑。仙居應咫尺。笙鶴月中宜。旅枕驚寒柝。重城報閉門。輕煙迷海戍。遙火認山村。撥興看孤劍。寬愁賴小樽。遺篇如可續。一弔翠翁魂。</text>
<title>蔥秀山。次尹陶齋 暘 韻。贈鄭使君。</title>,<text>地主能相送。劉郞今又來。夕陽山下路。芳草水中臺。且作厭厭話。因斟淺淺杯。陶然不知返。隨意坐靑苔。山館春宵靜。梨花霽月來。相要莫逆友。同上最高臺。詠罷馮驩鋏。胸澆阮籍杯。沈冥眞得計。封印任生苔。</text>
<title>汎靑州海</title>,<text>曉日生春渚。鷄聲到海船。白知鹽戶井。靑見牧村田。毒霧常如雨。驚波動拍天。蓬萊非異路。此去訪群仙。</text>
<title>家後理小圃。朝夕供出。此戲爲短語。</title>,<text>小圃依山麓。殘渠借井流。朝朝沾舃露。滴滴滿筐秋。性冷宜蘇肺。津甘可沃喉。何郞同一飽。不用萬錢羞。</text>
<title>挽一松沈相國 喜壽</title>,<text>內使將銀鑰。三更下玉墀。適當持被日。親覩遣醫時。晩節眞無憾。殊恩實在茲。終然邦國瘁。何但哭吾私。</text>
<title>憶舊遊</title>,<text>隱隱中興寺。泠泠山映樓。昔年遊此地。一臥散千憂。舊跡詩能記。仙源夢獨求。佳期嗟易誤。紅葉爲誰秋。</text>
<title>送黃海柳都事 汝弘</title>,<text>士望驚調外。官遊喜返鄕。靑衫仍彩服。蓮幕近椿堂。綺席繁絃咽。花牋醉墨光。金沙有遺恨。歸夢付君長。</text>
<title>送白川南使君 斗瞻</title>,<text>昔醉銀川酒。晩登金谷樓。疏鍾臨水寺。殘月過江舟。鶚薦叨三列。龍光讓一頭。依然舊遊跡。付與錦囊收。又過揶揄路。何時人送余。自憐遊舁彀。恭賀奉潘輿。野雪逢回獵。江燈見刺魚。湖居連一帶。書信莫令疏。</text>
<title>挽權佐郞 得己</title>,<text>汩汩皆如許。亭亭此獨幾。力微衣不勝。誠切日能揮。白首初心苦。靑山後事違。平生遇遯草。無復徹重闈。</text>
<title>送尹御史樂天 順之 以備郞巡檢嶺南</title>,<text>久帶籌邊局。新兼御史臺。此行須着力。何事不關才。飫嚼湘潭橘。閑吟庾嶺梅。南鄕多舊識。先問楚臣哀。</text>
<title>迎祥 居首</title>,<text>政屬三元節。初回九十暉。靑臺聞漏永。玉琯見灰飛。瑞色明仙仗。香煙傍御衣。瑤池銀燭亂。扶醉侍臣歸。</text>
<title>春帖</title>,<text>歲律葭灰換。春光柳眼多。宮壺沾法酒。仙樂聽雲和。欲盡龍墀雪。初生鳳沼波。微臣擬獻頌。摛筆愧陰何。</text>
<title>召公臺 以御史赴嶺東時</title>,<text>積水南溟近。遙山北極來。天晴鬱陵島。日落召公臺。王事身仍病。鄕書雁未回。東風吹客袂。歸路海棠開。</text>
<title>挽洪海峯 命元</title>,<text>士望徒虛語。天心亦謾推。公今二品止。人固百年期。惜矣經綸手。森然玉雪姿。此生惟此老。餘外幾男兒。</text>
<title>子夜春歌 月課</title>,<text>庭草謾多露。階花誰爲香。露如今日淚。香似舊時粧。夢去關山近。愁來春夜長。微風入羅幙。斜月照銀床。</text>
<title>別竹陰光山之行</title>,<text>用舍君何有。升沈我未知。時淸猶此別。地遠倍相思。秋橘湘潭詠。春梅庾嶺詩。郵筒雖不隔。樽酒若爲期。</text>
<title>端午帖</title>,<text>遲日宮槐暖。和風御柳陰。江心百鍊鏡。天上五絃琴。願戒終猶始。須思後視今。獻身仍獻祝。千載有張箴。</text>
<title>送張元帥 晩 出守松京</title>,<text>八道都元帥。雲臺第一名。自言功不早。人道賞還輕。參佐皆新望。旌麾且舊京。向來推轂意。宸簡果神明。</text>
<title>別三陟李使君</title>,<text>一宿眞珠觀。平生夢裏遊。川聲涼似雨。山氣晩如秋。別浦團團樹。鳴沙點點鷗。當時不盡興。輸與醉遨頭。</text>
<title>水洛山。次僧軸韻。</title>,<text>天半孤煙起。遙看寺後峯。斷橋初下馬。斜日獨扶筇。緩步緣溪路。微聞隔岸鍾。老僧迎一笑。相對愧塵容。</text>
<title>挽白玉峯 光勳 內</title>,<text>筆自鍾王法。詩能正始音。高才傾八斗。隻字重千金。碧海文星落。冥途古劍尋。傳家舊業在。春雨橘林深。</text>
<title>送黃澗李使君 碩基</title>,<text>小縣城如斗。秋山擁晩靑。露花寒映席。風澗夜生櫺。客至評棊譜。僧來問法經。時分松底菌。一洗市飧腥。</text>
<title>登瑞石山。贈高君涉。</title>,<text>瑞石聞名久。今來發興新。天晴十日雨。伴得一生親。落日西臨海。歸雲北望秦。重尋明有約。留語桂花春。</text>
<title>別鍾城李都護 景容</title>,<text>都護鍾城府。經筵舊講官。聖心徒得重。軍政務爲寬。衡浦書來少。關山夢到難。少年含笑處。垂淚却相看。</text>
<title>簡謝寧海</title>,<text>嶺路行人少。天寒尺素遲。誰爲子公力。又與阿咸離。悄悄無歡緖。依依入夢思。分明前夜雪。東閣有新詩。</text>
<title>簡謝興海</title>,<text>苦憶興城守。經秋不見書。今朝承問訊。近日好官居。遠貺兼藤箑。珍羞領鰒魚。無因把杯謝。東望意何如。</text>
<title>簡謝伊川</title>,<text>安穩兪監務。天寒峽雪深。世情看漸苦。身事病還侵。一別將經歲。相思謾費吟。何緣隨返舃。文火煮新蔘。</text>
<title>挽李知事 時發</title>,<text>未赴軍書辟。長懷國士恩。還珠猶隕涕。臨挽倍傷魂。益復憂西事。誰能護北門。曾觀出師日。百里不聞喧。</text>
<title>送咸陽李使君</title>,<text>嶺邑皆形勝。咸陽最擅名。山連智異寺。水接岳陽城。攬得淸泠氣。陶成正始聲。如逢北來使。寄與病夫評。</text>
<title>同持國，汝固遊企齋舊臺。次汝固韻。贈大容詞契。</title>,<text>爲赴陽元約。仍携謝眺歸。短墻從入草。昃石見生衣。冥契偏多感。幽尋且莫違。依俙芳樹塢。明月有餘輝。</text>
<title>次東岳韻。題僧卷。</title>,<text>遠巷無人過。深春抱病危。逢僧多舊識。索句若前期。草合緣溪路。花明近席枝。因渠問楚客。一憶一含悲。</text>
<title>題東巖草堂</title>,<text>地號小皆骨。家隣道聖庵。谷深風習習。林靜烏喃喃。白日明書▦。靑山近竹簾。花時重有約。携酒上東巖。</text>
<title>聞子規</title>,<text>始信村居僻。初宵蜀魄聞。依依小窓月。漠漠上林雲。剩得詩添料。難敎睡策勳。丁寧如有意。催我返耕耘。</text>
<title>次呂春坊 爾徵 寄示韻。兼奉玉堂。</title>,<text>玉署聲名重。春坊地望高。病臣同禁直。良夜接仙曹。乾沒違心力。沈吟愧鬢毛。分明江海夢。煙雨長春蒿。細漏如相語。官燈照壁單。月沈煙樹合。風定露花安。藥裹新經病。杯筵久減歡。推敲亦多事。趺坐睡蒲團。萬戶收銀鑰。天階夜月高。侍臣乘逸興。緩步到閑曹。報主慙微力。觀身等一毛。遙知江上築。蒲筍間蔞蒿。</text>
<title>簡謝羅州倅</title>,<text>四月江南雨。黃梅欲熟時。多情柳刺史。遠記李參知。雪白溪藤束。風淸湘竹枝。摩挲非爲物。持此慰相思。</text>
<title>次騎省壁上韻</title>,<text>病起添春瘦。公餘任晝眠。名途眞膜外。樂地是尊前。輕薄隨風絮。參差出水蓮。天機日相代。榮悴儘堪憐。</text>
<title>次院中韻留別 以承旨奉命關西時</title>,<text>此行亦千里。此別難爲情。秋日照宮樹。火雲燒驛程。東西畫省直。大小朔州城。何處頻回首。相思淚滿纓。</text>
<title>寄呈淸陰</title>,<text>爲問朝天使。何時欲上船。吾行雖倦矣。舊約敢忘旃。近趁箕都月。遙期薩水煙。却愁相見地。一宿又離筵。附次韻鯨海千重浪。烏檣萬里船。孤征慰藐爾。嘉客喜逢旃。玉轉瑤琴軫。花生錦燭煙。風流隨處在。莫恨是離筵。淸陰</text>
<title>練光席上。贈夢賚。</title>,<text>絶塞將王命。高樓對酒缸。千年箕子國。七月大同江。潦倒身仍病。飛騰氣未降。山川滿眼闊。還倚筆如杠。</text>
<title>將發車輦。口號贈安使君令丈。</title>,<text>昔赴征南幕。同吟行路難。中年千里別。此地一宵歡。急雨松聲亂。孤燈簟色寒。深杯出深眷。留飮莫留殘。</text>
<title>贈灣判</title>,<text>學士今戎服。行人且盍簪。旅情身已倦。王事鬢先侵。絶塞三更柝。孤城八月砧。春來靑瑣闥。重荷聖恩深。</text>
<title>別崔子迪 惠吉 之松禾</title>,<text>直士言多敢。明時退亦榮。官無簿牒鬧。地接海山淸。節序重陽逼。郊原萬寶成。優遊眞得計。離別莫關情。</text>
<title>送大同李督郵 後天</title>,<text>謾道西郵重。終非得意行。依依去國路。脈脈望雲情。親愛驚離合。疏慵廢送迎。題詩殘燭下。寄趁早鷄鳴。</text>
<title>挽閔參判 汝任</title>,<text>偃蹇風塵際。優游進退時。居然淸白吏。隱若老成姿。契許非因戚。驚呼豈爲私。川塗衣帶隔。永負巨卿期。</text>
<title>拜辭日。次谿谷韻。出宰南陽時</title>,<text>江雨曉沾衣。驅車南出圻。野橋沙草細。官路柳風微。萬寶秋將熟。千溪水政肥。逍遙多暇日。休道賞心違。附原韻零雨濕征衣。熊轓出近圻。中年別懷惡。亂世宦情微。秋杮登盤早。霜鱗入網肥。送君飜自笑。行止寸心違。谿谷</text>
<title>鳳林寺</title>,<text>馬上得佳句。入門僧乞詩。初携兒輩至。偶與獵人期。紅葉此山樹。黃花何處枝。溪邊烹白酒。前路日沈時。</text>
<title>衙罷向寺</title>,<text>衙罷適無事。獨尋孤寺行。海山靑靄合。官樹白煙生。洗酌石泉淨。題詩秋葉輕。蕭然不知返。僧飯暮鍾鳴。</text>
<title>九日</title>,<text>刺史秋多病。官庭生綠苔。今逢孟嘉節。獨上杜陵臺。白髮從吹帽。黃花可泛杯。山川政搖落。回首意悲哉。新酒夜初熟。故人今適來。共尋芳草去。仍待獵夫回。隱隱鍾聲起。蒼蒼海色開。莫愁山日暮。留與月徘徊。</text>
<title>郡齋夜酌。次汾西。</title>,<text>不飮奈君何。相逢古意多。涼風動官燭。微雨落庭柯。下筆見佳句。擊壺聞短歌。從知海壤僻。幾月幾經過。草木日搖落。蕭蕭江海秋。寒蛩和客夢。流雁喚人愁。邑有陶潛秫。山宜謝眺樓。使君無事飮。曾見似儂不。</text>
<title>海曲</title>,<text>海曲殊風候。經霜草未凋。有村皆種杮。無水不通潮。漁市依鹽井。商船隱浦橋。使君頻出獵。應爲採民謠。</text>
<title>次弘法僧軸</title>,<text>衙罷閉門睡。淸風吹滿襟。僧從何處至。寺在此山深。高唱誰能和。虛名爾亦歆。開樽成一醉。索筆且長吟。</text>
<title>弘法寺。書贈席上諸丈老。</title>,<text>海草春先綠。山雲晩更多。襄陽耆舊會。暇日使君過。隱約招提境。依俙襖靄歌。歸途逢暮雨。驢背倒漁蓑。</text>
<title>謝洪益山來訪</title>,<text>野寺杯筵罷。官門几杖勞。陪從兩日話。意氣百年豪。海色晴疑雨。風聲晩似濤。君看太守醉。水墨爛揮毫。</text>
<title>寄宋鎭安 淵</title>,<text>悵望江南路。何時五馬過。人煙寒食近。客夢故園多。白日圍書坐。靑山對酒歌。佳期知不遠。門外待鳴珂。</text>
<title>聞雁</title>,<text>一陣三更雁。蒼蒼海月斜。天涯孤客枕。塞上幾人笳。未必關兵氣。其如感歲華。春來多少恨。傳語故園花。</text>
<title>聞鵑</title>,<text>蜀魄聲聲苦。春山處處花。窓間人獨起。簾外月初斜。不盡千年怨。空消一歲華。江南芳樹地。莫近楚臣家。</text>
<title>喜雨作。寄谿谷，遲川，畸翁。</title>,<text>淸廟回鑾日。甘霖沛澤時。君心上帝感。民事小臣知。萬物回生意。三農滿願期。分明西太乙。應製有新詩。</text>
<title>小牛島</title>,<text>四月芳菲節。扁舟汗漫遊。海中諸島竦。雨後雜花稠。水路通三界。人煙到十洲。銀河纔一帶。的的近牽牛。</text>
<title>召忽島</title>,<text>大海千重浪。高帆萬里風。襟懷天地闊。世界水雲空。夜宿寒沙上。月明孤島中。時聞笙鶴過。寂寂老龍宮。蓬島金爲闕。桃源玉作堂。草靑皆是藥。槎老半爲香。怪石千形立。祥禽五色翔。平明扣栧去。雲水遠蒼蒼。</text>
<title>蜃市</title>,<text>七日遊三島。帆風便去來。衡山雲已捲。登海市仍開。晃朗金爲界。參差玉作臺。神龍應出戲。蜃氣亦奇哉。</text>
<title>石假山</title>,<text>始積一拳小。終成三面高。倚墻功易就。合土勢方牢。雨洗苔如錦。風吹草似毛。衆峯環擁裏。自有出群豪。</text>
<title>尼山縣齋。贈朴明府從兄 大健。</title>,<text>小縣槐陰靜。閑庭散晩衙。野田爭水道。官市近漁家。舊夢池生草。新詩壁滿紗。醉來催上馬。風雨帽簷斜。</text>
<title>別平海李使君 後天</title>,<text>颯颯終宵雨。蕭蕭出郭村。行人應未發。歸思共誰論。海樹秋先落。山雲晩更屯。回看故國路。天際夕陽痕。</text>
<title>挽吳生員 達晉</title>,<text>儒雅家庭得。才華翰墨精。玉樓催作記。金榜未題名。阿敬寧非命。安豐最篤情。山陽多少客。何忍聽驢鳴。</text>
<title>送谿谷左遷羅州</title>,<text>八座文章伯。無端困一麾。天高誰敢問。地遠倍相思。嘿嘿看時態。茫茫怯路岐。明朝還往絶。不復更題詩。附次韻行藏兩難得。閉戶客長麾。別後誰相問。天涯應爾思。浮雲無定態。直道幾多岐。歲暮江南路。看梅或寄詩。谿谷</text>
<title>挽權慶州 怗</title>,<text>渤海回槎日。炎州返櫬時。別離纔隔歲。存沒不勝悲。凄斷山陽笛。浮沈驛使詩。秋深道南宅。淚洒菊花枝。</text>
<title>題信行卷</title>,<text>颯颯秋聲起。依依暝色來。閑添新睡課。病退舊詩才。忽見山僧至。纔從洛寺回。東臺看月處。別後幾徘徊。</text>
<title>題眞一卷</title>,<text>日午山村靜。蕉陰欲轉時。僧來詩滿軸。坐久雨沾衣。卒歲安仁興。逢秋宋玉悲。偶成三笑別。各贈五言歸。</text>
<title>試院次竹陰韻</title>,<text>試院逢佳節。淸歡共一場。空庭罷蟻戰。暝樹見鴉藏。小閣沈沈靜。寒花脈脈香。迷離朱墨裏。相對了斜陽。翰墨風流地。看公早擅場。身非方朔隱。名豈謫仙藏。共抱文園渴。同違畫省香。却慙聯句會。添瘦病東陽。太學開闈日。諸生射策場。壇疏惟杏老。壁古宛書藏。鄒魯絃歌盛。春秋黍稷香。聖君敦敎化。龍德正當陽。夜月當深院。秋槐蔭滿場。寥寥同入定。嘿嘿似逃藏。跋燭猶垂淚。寒爐已替香。知君倚樓興。歸雁見隨陽。</text>
<title>挽李端川 尙伋 內</title>,<text>儜弱經時病。關河悵別餘。尙平婚嫁畢。刺史出還初。淚盡東歸櫓。魂隨北返車。天寒竟床簟。悽斷子荊書。</text>
<title>送眞一上人入楓嶽</title>,<text>洛寺看新旭。紅濤滿目吹。依俙七年跡。零落幾篇詩。雪岳亭亭立。風泉咽咽悲。丁寧再赴約。應有老僧知。</text>
<title>送全羅都事姜公獻 瑜</title>,<text>藹藹傾都送。棲棲佐幕行。應尋楚澤老。先過錦官城。地遠來書少。時危別恨驚。悤悤詩未就。傳我萬重情。</text>
<title>送長興崔使君 來吉</title>,<text>又作江南別。江南親舊多。明時同放逐。暇日幾經過。山擁方城路。天寒錦水波。憑君問消息。眠食近如何。</text>
<title>永安第詠菊</title>,<text>暮景風霜逼。孤芳殿歲華。春藏何處塢。香滿令公家。灎灎杯心凸。僛僛燭影斜。爭看學士醉。水墨爛如鴉。</text>
<title>挽沈德用 命世 小室</title>,<text>脈脈梨花夢。依依桃葉詞。忍沾開篋淚。虛對遠山眉。白日簾垂地。靑春燕語時。回看大小塚。江草綠參差。</text>
<title>送李直夫之淸州</title>,<text>去去誰能挽。棲棲歎獨蹲。行藏君得計。離合我傷魂。寒食終朝雨。黃梅出郭村。題詩還自笑。慣作送人言。</text>
<title>聞谿谷到水原。寄贈。</title>,<text>已是經年別。其如縮地難。忽聞千里至。猶阻一宵歡。北望紅雲近。南歸春雪殘。丁寧蕭寺約。脈脈在心端。遠客歸河早。微官去亦難。不成江上約。空憶洛中歡。抱病春將半。題詩日欲殘。送君無別語。世事太多端。附次韻謾道長安近。那知一會難。親交空在眼。契闊不成歡。嶺雪逢春盡。官梅過臘殘。憶君無限意。離夢杳雲端。谿谷</text>
<title>挽柳僉知 汝恒</title>,<text>昔疾因何狀。朝言宛若聞。須臾還往絶。奄忽死生分。漠上留人雨。天涯憶弟雲。年年載酒處。回首幾懷君。</text>
<title>挽權留守 盡己</title>,<text>大史春秋筆。承宣啓沃筵。才華爲世重。儒雅是家傳。京輔觀風日。分司養疾年。平生親串義。哭望上江船。</text>
<title>挽張玉城 晩 夫人遷葬</title>,<text>國悴人亡日。冥招劍合時。禮因祈塚盛。詩到曙星悲。太史名臣傳。張林婦德碑。平生門下士。揮淚寫哀辭。</text>
<title>汾西第送大觀</title>,<text>又作臨岐別。俱非得意行。世難容直道。天欲長詩名。漢水氷初動。江州木向榮。客懷何處寫。應過錦官城。</text>
<title>騎省直廬。寄諸學士。</title>,<text>雨氣消殘醉。春城見暮鴉。沈沈上苑樹。脈脈小庭花。久直妨幽賞。重來感物華。想君今夜興。佳句向誰誇。</text>
<title>漢江舟上。別大觀，仲漣。次汾翁韻。</title>,<text>在世誰無別。唯須會合頻。從來迎送地。何恨去留人。向老憐同病。浮名困此身。逢場拚一醉。歸路倒烏巾。</text>
<title>次題李直夫扶餘江舍</title>,<text>幕府回車日。秋風落木天。江山知有主。樓觀似登仙。隔水漁村近。緣雲鳥道懸。分留舊物色。魂夢尙依然。</text>
<title>次東岳寄示韻</title>,<text>養拙仍多病。投閑欲上章。平生遲見事。前後忝爲郞。綠蟻盈樽味。明珠燭室光。團圓詩酒興。回首水雲鄕。</text>
<title>別楊口李倅 元龍</title>,<text>小縣山爲郭。孤村板作扉。江淸官樹落。秋晩子規稀。整翮新鷹厲。登盤錦鯽肥。少年爲客興。輸與使君歸。</text>
<title>寄西伯閔士祥 聖徽</title>,<text>任重關西伯。名高汶上翁。華人趨約束。聖主識精忠。田野農桑遍。山河鎖鑰雄。他時麟閣畫。先數拓邊功。</text>
<title>病臥。寄東郊獵會。</title>,<text>今日東郊會。何妨少此翁。暖泉難嗽口。豐草苦多蟲。中暍心先醉。當陽面易烘。爭如高閤上。飽食臥淸風。</text>
<title>簡寄畸翁</title>,<text>安穩軍資正。相思欲白頭。遠書唯計日。多病又逢秋。悄悄籬邊菊。依依月下樓。待君開小釀。一醉散千憂。</text>
<title>秋日。送舍弟遊楓岳。兼寄樂全，觀海。</title>,<text>蕭史回車日。東州出峽時。相逢何處寺。同賦幾篇詩。彷彿靈山會。分明羽客期。應過水岾去。傳語老祥師。觀海。或稱東州。秋日尋山屐。聯翩出郭遲。酒壺經縣得。糧橐付僧持。蕭瑟還添興。淹留莫負期。毗盧當落雁。飛動謫仙詞。</text>
<title>寄嶺伯吳肅羽</title>,<text>不作臨江別。仍成隔歲期。半生長是別。同病倍相思。藥物僑居僻。梅花驛使遲。䨥溪住節處。和我舊題詩。</text>
<title>別朴德雨 潢 之靈光</title>,<text>冷落金華語。支離選部名。人生唯適意。親舊謾多情。半月千年寺。扶風隔水程。斑衣過楚澤。一笑卯君迎。</text>
<title>書堂會罷口號</title>,<text>夜月初當午。天星政聚奎。才名誰上下。地望愧端倪。錦瑟留人語。華牋勸客題。散來成一夢。回首各東西。是日會者五人</text>
<title>別永川李使君 重吉</title>,<text>每惜沈淪久。仍嗟會合遲。還爲今日別。又是幾年期。明月樓中夢。秋風嶺外詩。江南春色早。無限故園思。</text>
<title>別綾城鄭使君 沇</title>,<text>又輟郞官席。重乘太守車。人煙非嶺嶠。山水勝伽倻。詩續前年草。行經故里花。却憐頻遠別。春鬢共添華。</text>
<title>別李東野 坰 之康津</title>,<text>衮衮辭丹陛。依依向遠州。遷臣芳草恨。游子白雲愁。海暗魚蝦市。春生橘柚洲。少年爲客地。傳語驛南樓。</text>
<title>別冬至聖節使李參議 善行</title>,<text>賀節朝天使。工曹老侍郞。才華曾翰閣。行役復恩光。遼海三秋晏。燕雲六月涼。蓬萊討眞訣。不遣鬢添霜。</text>
<title>邀汾翁夜酌</title>,<text>六月連宵雨。千溪積水平。床如杜陵屋。竈似晉陽城。壁菌層層出。池蛙閤閤鳴。此時論酒價。直却萬金輕。</text>
<title>別祥雲金督郵 泰基</title>,<text>領略關東勝。襄陽占一頭。竹深留客館。花滿太平樓。洛寺偏宜月。蓬山又近秋。傳筒有驛使。不待雁爲郵。</text>
<title>寄贈順天李使君</title>,<text>少別驚千里。江南驛使賖。汀樓空燕子。官閣落梅花。海暗鮫人市。天寒洞客家。蠻鄕異風土。相憶鬢添華。</text>
<title>題三巴金生亭</title>,<text>津頭見高柳。沙上有孤村。汲水人歸浦。維舟客到門。炊煙兼暝色。漁火近黃昏。買地吾將老。琴棋共此軒。</text>
<title>次友生韻</title>,<text>懶性宜同舍。佳期又一丘。雨非魔好事。天欲續玆遊。駐馬呼棋局。披蓑問酒樓。臨風橫一篴。寥亮動新秋。</text>
<title>秋日遊上東門外</title>,<text>已近重陽節。那無半日閑。獨乘羸馬去。將與暮禽還。白石秋花冷。淸溪露葉殷。沙頭一壺盡。吾亦已紅顏。</text>
<title>別曺子實 文秀 之高城</title>,<text>境卽煙霞窟。人須翰墨仙。官居楓岳寺。公事鑑湖舡。片石埋香地。鳴沙過雨天。蒼涼山水色。留映壁間篇。郡志。雨晴沙乃鳴。</text>
<title>七槐亭。贈主人南生。</title>,<text>幽居近城郭。細路入田疇。大小麥初穫。東西瓜欲收。平蕪宜落日。高樹易淸秋。卽此長還往。何須向遠遊。</text>
<title>挽延平府院君李公 貴</title>,<text>議論廷無右。勳名國有今。人誰存宿憾。世亦服公心。師友依歸早。君臣際遇深。山河流峙壯。餘外盡消沈。特賜東園祕。親臨貳極尊。生來應間氣。身後亦殊恩。遺草皆封事。朝衣尙淚痕。忍聞將絶語。扶服向端門。</text>
<title>題尹生山堂</title>,<text>君家雙樹下。一坐散千憂。颯颯風連海。蕭蕭雨送秋。山從盤果落。庭許野禽留。我醉饒揮洒。兒曹任汝收。白露秋將晩。靑梧葉政飄。偶從田客飮。仍赴野人招。暝色前村路。潮聲別浦橋。不須風落帽。吾鬢未全凋。</text>
<title>月蝕口占寄持國</title>,<text>大地元無影。妖蟆豈有精。猶殘一鉤細。不掩萬方明。南粤終王土。東周亦帝京。小臣饑蝨賤。蹋額只輸誠。附次韻兩曜寧相掩。孀娥自喪精。初虧半分影。欲翳滿輪明。上帝紅雲殿。群仙白玉京。終能掃滓穢。應復鑑微誠。谿谷</text>
<title>題劉老希慶詩卷</title>,<text>決決三淸水。循階入小池。梅疏當戶影。松老出墻枝。早習文公禮。能爲近體詩。風期元不俗。佳會屬花時。</text>
<title>次子時見寄韻</title>,<text>海內山東白。人間謫下黃。官班聯北斗。樂府和西涼。往事春如夢。微蹤稊在倉。灘居秋興足。隨意宿僧房。碧樹見黃葉。秋風來颯然。寒蟲吟草露。候雁到江天。竝直同歡夜。追思已隔年。逍遙臨暮意。說與故人前。</text>
<title>口號走筆。贈和順李使君。</title>,<text>瑞石山南縣。蕭然似梵宮。煎茶疏雨裏。鳴筍落花中。往跡春如夢。離愁燕別鴻。溪頭無限竹。合作遞書筒。</text>
<title>景輝別席書扇。各贈景輝，可久。景輝以體府從事。可久以管餉從事俱會。</title>,<text>體府新參佐。天曹舊侍郞。才名誰敢敵。籌策又稱良。迢遞巡行地。蒼茫戰鬪場。山公他日啓。不但檢詩囊。飛輓催軍食。分司輟講筵。微醺法樽酒。尙帶御爐煙。氷蘖朝天日。風稜運海年。玆行委輸急。莫賦獨賢篇。</text>
<title>夜宿水鍾寺下。樂全逃酒先還。曉次其韻。</title>,<text>極目津亭望。仙舟曉已廻。泥沙尋舊跡。樽酒惜殘杯。剩有江湖興。慙無月露才。今宵落帆處。相憶幾徘徊。</text>
<title>夜泊</title>,<text>夜泊月溪邊。孤村遶麥田。鷄鳴隔籬屋。人語下灘舡。泥燕飛高下。汀花落後先。篙師候風色。日出半帆懸。</text>
<title>驪江</title>,<text>水到驪江闊。山從雉岳高。東西危作淺。上下險稱牢。疏鑿神功大。舟車聖製勞。長安知不遠。斗尾見秋毫。</text>
<title>神勒寺</title>,<text>神勒高麗寺。浮屠刻畫明。江山幾浩劫。風月漫多情。危徑攀棲鶻。深林度囀鸎。下舡催早飯。鼓枻向秦京。極浦明孤火。空江生白煙。千尋束峽過。百丈下灘牽。處處迎神鼓。村村買炭舡。往來纔十日。信宿亦前緣。</text>
<title>牛川</title>,<text>近渚芳草生。隔溪煙樹平。舟人曉相語。水鳥夜仍鳴。殘磬翠微寺。小村襄節塋。江行詩幾首。四十四灘名。</text>
<title>出斗尾次汾西</title>,<text>盡日雙橈役。還如上瀨艱。詩成猶近渚。睡起尙前山。霽旭紛金綺。輕雲媚黛鬟。沙頭高樹見。遙認舊漁灣。</text>
<title>別春川府伯沈公 詻</title>,<text>微雨濕行袂。使君朝出城。封疆連穢貊。形勝有淸平。書信池中鯉。光陰峽裏鸎。却憐頻遠別。非爲厭承明。</text>
<title>別子容之金堤</title>,<text>秋雨響蕭蕭。山扉掩寂寥。終宵對燈火。來日向河橋。碧蕙孤芳歇。靑梧一葉凋。良時易晼晩。此別更迢迢。少日憐漂梗。中年喜盍簪。無端同抱病。何事又分襟。蕭瑟歸田計。遲回戀闕心。還朝雙賜履南望海雲深。</text>
<title>挽高吉州 用厚 夫人</title>,<text>畫地驚三木。傾家乏一金。飛霜五月迫。如海九關深。可忍須臾痛。難爲晷刻心。恩波違咫尺。猶及舊堂尋。</text>
<title>病中寄谿谷</title>,<text>一病淹三月。秋懷倍悄然。狂風捲茅屋。寒雨怯椒泉。棊手從高下。醫書滿後前。想君同此況。相望只相憐。附次韻衰相關雙鬢。逢秋轉颯然。涼陰逗瓜蔓。新雨漲苔泉。世事拚身外。年光閱眼前。病來詩筆澁。知有故人憐。谿谷</text>
<title>挽權寧海 潗</title>,<text>柏府論思日。春坊侍講年。宦遊驚歲月。官況賴山川。地卽瓊雷近。家仍嶺海連。人琴無限痛。歸雁望秋天。</text>
<title>挽金佐郞 光燦 內</title>,<text>昭伯得歸葬。當時題輓詩。星霜今幾閱。存沒正堪悲。白髮堂中老。雙珠掌上兒。尊章稱孝婦。不必待張碑。</text>
<title>漢上口占。醉別嶺伯洪元老 命耇。</title>,<text>近臘天寒重。臨江晩眺賖。長氷連大陸。積雪際平沙。行役身將老。離愁鬢欲華。題詩還一笑。吾醉筆橫斜。</text>
<title>別求禮申使君 湸</title>,<text>出宰今山縣。爲郞昔水曹。路經湖北遠。地近嶺南高。同舍憐分袂。臨岐憶贈刀。知君樹佳政。不晩荷恩褒。</text>
<title>春臺搗史會。口號示汝固。是日宿造紙署</title>,<text>小傘遮微雨。輕鞋踏石稜。汗靑今有日。酒綠又如澠。亂瀑前溪響。濃陰遠樹凝。夜深連榻臥。佳句續殘燈。附次韻史筆眞成拙。詞臣本沒稜。完書追漢史。高會壓秦澠。一雨淸溪漲。千峯暮靄凝。君詩似明月。亦足替華燈。汝固</text>
<title>又次汝固韻</title>,<text>急雨朝來歇。泉聲萬壑同。境非人世外。身已畫圖中。勝會追前輩。狂吟笑此翁。醉書溪石上。歸興惜悤悤。</text>
<title>題僧卷</title>,<text>晩樹秋陰靜。風櫺午夢宜。半年常抱病。七夕偶題詩。下榻無佳客。攤書任小兒。僧來如舊約。一笑展雙眉。</text>
<title>赤石硯 夢作</title>,<text>本倭石也。崇禎戊辰秋。爲余得。得之夜。夢作此詩。丙子亂。漂至南海上。忽於完山逆旅中。得一無匣硯。乃此石也。吁異哉。遂刻于硯面而識之。赤石生滄海。良工巧削成。閱人千歲久。論價萬金輕。尙帶波濤色。如聞風雨聲。滔滔濡筆興。前後幾留名。</text>
<title>挽鄭弼善 雷卿</title>,<text>事或虞常坐。忠應傅監移。敢言千里畏。尙有一人奇。志決忘恩愛。魂歸感聖慈。平生彭澤詠。淚盡此哀辭。遠步終須展。奇章好是含。誰令嵇紹死。偏有巨源慙。席竝薇垣再。書從雪窖三。暮途迷所托。冥漠此心諳。</text>
<title>挽張經歷 遇漢 大夫人</title>,<text>海上驚塵際。人間泣血餘。羨他超禍網。作宰奉安輿。陸母慈方肉。王郞孝躍魚。傷心開篋日。尙有未回書。</text>
<title>次覺海卷韻</title>,<text>壞衲白雲凝。忽逢江寺僧。去今來世話。三十二天層。炯若摩尼照。能敎濁水澄。沈沈居士疾。忘却一年仍。</text>
<title>悼谿谷</title>,<text>竝世誰爭長。權時最得中。片言遺物則。萬理入神通。傳火來無盡。浮雲過卽空。靑燈抆血語。洒寄赤心風。</text>
<title>次兒輩韻</title>,<text>默默將誰語。悠悠却似閑。風塵猶極目。天地更何顏。鬢益緣愁白。衣從拭淚斑。愚夫愚亦甚。隻手欲移山。薪膽經營切。衣車進退閑。歡聲迎鶴駕。喜色想龍顏。北極宸居遠。西關戰血斑。腐儒心未死。握筆望燕山。抱病仍成趣。無營轉覺閑。看書妨老眼。對鏡怯衰顏。澗草逢春綠。巖花待雨斑。瀼東新卜地。回首赤城山。開鑿非無事。栽培好是閑。分來苔井脈。添得草堂顏。柳欲三行直。花宜五色斑。箇中幽興足。不必沃州山。</text>
<title>示姜公獻</title>,<text>弱國羈縻計。忠臣感慨情。眼驚旗彩眩。淚浥陌塵淸。隴鳥秦宮入。宛駒漢殿鳴。馬曹虛帶劍。投筆想班生。</text>
<title>己卯十月二十五日到營。至月初二日。與都事牧伯往審鴒原山城。出按關東時</title>,<text>雉岳千尋壁。鴒原數尺城。古來稱地險。卽事見民情。家國同天恥。英雄異代名。壯心當歲暮。西望淚縱橫。</text>
<title>次湖南伯元子建寄示韻</title>,<text>吏散文書靜。蕭然退院僧。手中携一冊。窓下對孤燈。垂老仍多病。臨危未效能。故人書遠至。千里兩心澄。</text>
<title>題僧卷</title>,<text>日晏鳴鼉切。晴窓乳雀喧。綠楊臨水驛。紅杏隔林村。睡罷仍欹枕。愁來獨命樽。山僧亦多事。乞句倚營門。</text>
<title>蟾江。別道章還晉陽。</title>,<text>不復游方戀。何心擇地便。南鄕多橘柚。東海足風煙。夢去猶迷路。書回且隔年。未須憐我病。君鬢亦蒼然。世代同泡影。乾坤且劫灰。六年雙骨立。一日九腸回。海暗溟州雪。春寒庾嶺梅。天恩時一會。不恨隔瓊雷。</text>
<title>上元朝。行望賀禮。感而有賦。示公獻。</title>,<text>貊國山河壯。新春景物饒。一年看月夜。千里望宸朝。聰飮憐吾老。敱聲聽女嬌。蒼茫東海路。明日又征軺。</text>
<title>寧越館</title>,<text>春夜不知曙。酒醒窓已明。嶺雲寒欲落。峽水曉仍鳴。梅竹樓何在。汀洲草又生。行人雙淚發。不待子規聲。</text>
<title>平昌途中</title>,<text>太白東南見。春寒雪半留。今宵經弱水。幾日發丹丘。採藥人皆阮。吹蕭嶺是緱。郵童催上馬。一步一回頭。弱水。丹丘驛名。</text>
<title>月精寺</title>,<text>品水同楊子。中臺配象王。先朝聞駐蹕。此夜默燒香。古塔新羅記。名山太史藏。東來皆淨土。不必問西方。塔影當樓靜。鍾聲度院稀。鴉啼山木曙。僧語佛燈微。漱口氷生椀。開門雪到衣。焚香看道帙。頓覺百年非。</text>
<title>羽溪途中</title>,<text>岳色兼天雪。風聲捲海濤。州居初日近。關路夕陽高。去住俱王事。登臨復我曹。樽前飛動意。不減昔年豪。白嶺春見雪。羽溪夜聞濤。三杯官燭盡。一笛海雲高。古壁尋佳句。能詩愛爾曹。胡床樓百尺。氣欲壓陳豪。彩筆誰江令。花牋有薜濤。春醪寒不厭。風笛夜能高。行役憐衰倦。從遊賴椽曹。波聲與岳色。孤嘯欲爭豪。獨石當遙海。驚風噴怒濤。雲雷迷咫尺。天地失卑高。汗漫終何極。登臨閱幾曹。千秋落雁詠。到此未全豪。蕭瑟山前驛。蒼茫雪裏濤。佳期靑草遠。歸夢紫宸高。酒興同賢聖。詩才愧鄶曹。逢場揮洒處。益覺少年豪。</text>
<title>三陟浦</title>,<text>古鎭城如斗。孤村屋似蝸。不曾經戰伐。猶自足生涯。海氣薰靑草。濤聲捲白沙。無端前夜雪。何處覓春華。</text>
<title>眞珠觀</title>,<text>弱水三千近。長川五十來。臺高風送笛。村遠雪藏梅。海色搖詩筆。山雲滿酒杯。樓頭星半落。獨與月徘徊。</text>
<title>交柯途中。又次前韻。</title>,<text>莫是尋山去。還疑入洞來。前宵三尺雪。何處一枝梅。樓迥簷留月。屛深燭映杯。平生松石老。先我此徘徊。</text>
<title>挽金鴻山 天錫 大夫人</title>,<text>晩慶眞堪慰。沈憂奈未亡。幾年同入土。五月昔飛霜。家秉寒仍舊。賓筵窘亦光。寸心銜截髮。餘恨失升堂。</text>
<title>題僧卷寄澤堂</title>,<text>寒食淸明後。孤村疊嶂中。柳風春細細。麥雨曉濛濛。吏散庭除靜。僧來几席同。題詩還一笑。歸計又成空。鳥自投林急。雲何出壑遲。詩功春後減。花信雨前知。勝會須蓮社。閑遊可習池。憑僧報澤老。咫尺阻佳期。</text>
<title>鴒原爲原州之保障。旣脩繕城堞。創建廳宇。積聚戎器。儲軍食。令百僧守之。意非偶然。僧將文玉本居春州之淸平寺。前使兪子脩以玉才器爲諸僧冠。遂易前將而代之。玉能事其事。使諸僧懷惠而畏威。此可見玉才器。而亦可見前使子脩之能知人也。世亂極矣。安知何處不可憂也。又安知何處得力而何人辦事也。玉乎勉之哉。玉能詩且能書。作一律示我。又以新軸五色牋。求余一言弁之。余嘉其意。次其韻贈之。得無犯汚佛頭譏耶。</title>,<text>一宿鴒原寺。山閑世念疏。有僧呈訴牒。知爾善題書。戶外嫌塵屨。盤中愛淨蔬。今來勤索句。孤館午眠餘。</text>
<title>汎波亭。次友生韻。</title>,<text>供世身全老。驚人語已休。病堪酬小酌。褊不怒虛舟。物態從輕薄。吾生任泊浮。求田與問舍。此計我先籌。</text>
<title>狼川</title>,<text>合沓山爲郭。參差樹作門。官疑句漏令。地卽武陵源。政化觀溪水。民謠聽鳥言。茫茫生物意。白日照深村。</text>
<title>正陽寺樓。題脩上人卷。</title>,<text>經春花未盡。連日雨初晴。地自因人勝。天應侈我行。雷鳴萬瀑洞。玉立衆香城。多少空門友。憐渠一笑迎。</text>
<title>通川李使君 大純 於廨右得一爽塏。爲觀政之所。命曰吏隱。堂成而余適巡至。詩以落之。</title>,<text>一畝方塘闢。三椽小閣開。晩腥官市散。疏雨海棠來。滿案唯黃卷。閑庭可綠苔。圖南鵬路近。莫滯士元才。</text>
<title>狼川途中</title>,<text>往返皆逢雨。山田水滿渠。天應欲肥麥。吾敢擬隨車。樂歲猶云急。無年可孑餘。却憐深峽裏。能得幾安居。</text>
<title>次題久上人軸</title>,<text>又宿摩訶衍。重臨佛頂臺。盪胸銀海闊。眩眼玉山堆。苔合曾題石。香殘半死灰。悤悤問前路。簫鼓爲誰催。</text>
<title>題乾鳳寺僧軸</title>,<text>楓岳西南麓。觀風此路非。未成孤寺宿。仍與上人違。一雨逢秋霽。千峯鎖夕霏。前期亦不遠。紅葉照行衣。</text>
<title>次澤堂韻。贈乾鳳照上人。</title>,<text>爾寺聞名久。非吾故倦遊。專心楓岳路。罷興洛山樓。旣去寧論晩。今行政屬秋。有詩堪作施。才退不全羞。</text>
<title>臨池偶占</title>,<text>不向浮萍閣。居然半月強。更無紅一縷。只見綠千房。寂寞風前艶。依俙雨後香。臨池默惆悵。觸物有炎涼。</text>
<title>寒溪瀑布。贈玉上人。</title>,<text>宿雨收昏翳。新曦輾碧空。瀑流肥舊白。楓葉媚初紅。客似仍皆羽。山疑到是蓬。一年淹使節。強半宿琳宮。</text>
<title>雪岳山萬瀑洞</title>,<text>四面千尋壁。雙流百折灘。雄蟠坤軸弱。遙注海門寬。開闢神功壯。扶輿淑氣完。題詩誇勝跡。留與後人看。</text>
<title>玄谷寺</title>,<text>玄谷何年寺。無僧逕轉幽。今朝經使節。他日記仙游。東海三山近。西風萬木秋。半酣書滿壁。橫笛下高樓。</text>
<title>乾鳳寺。示同行諸人。</title>,<text>原隰煙霞窟。巡宣汗漫游。三看洛寺日。再倚水城樓。勝友東南盡。名山次第留。驚人有謝睡。氣壓萬峯秋。</text>
<title>次朴仲漣韻</title>,<text>始向蓬山去。仍從茯嶺回。我能如約至。君似後期來。地僻魚書少。天寒雁陣哀。行藏違夙計。日覺鬢毛催。</text>
<title>奉次北渚寄示韻 北渚。金公瑬號。</title>,<text>上相陶甄久。孤生性命孱。偏懷國士感。共惜暮年閑。供世非耽祿。歸田不乏山。從來瞻仰地。拭目濟時艱。附原韻四海天章健。三韓北渚孱。須君方濟難。卜我暫偸閑。掩淚持淸醥。無言對碧山。殘生更可待。已喫六年艱。北渚</text>
<title>玉井菴。贈坦上人。</title>,<text>燈岳西南麓。新開玉井菴。法雲晴靄靄。靈草綠毿毿。淨業須眞界。隨緣是善男。平生貪佛日。頭白只心參。</text>
<title>別完山洪令尹 振道</title>,<text>豐沛興王府。龔黃出宰鄕。城隍來百濟。地界控三方。綵服金橫帶。蟠桃露浥觴。永懷修稧日。淸血獨承眶。</text>
<title>題金生江亭</title>,<text>來往十年間。相逢多舊顏。雨中盆浦樹。雲際廣陵山。簪笏憐吾倦。琴棋羨爾閑。不隨沙雁宿。應趁禁鴉還。</text>
<title>關王廟。別道章還晉陽。</title>,<text>秋日都門別。相携到夕陽。我留無一戀。君去有何忙。縱是前期近。其如此路長。明朝渡淸漢。回雁與爲行。病葉猶含露。寒花亦向陽。天機催代謝。人事異閑忙。暮客雲俱散。秋懷夜共長。吾詩聊戲耳。醉墨不成行。</text>
<title>次題尹新寧松月亭</title>,<text>供世身全老。歸田計已虛。羨君專勝地。要我賦閑居。淸洛回舟晩。秋楓過雁初。病懷兼別恨。疏雨對殘書。</text>
<title>戲謝金陵呂使君 爾載</title>,<text>可使秋無扇。須敎食有魚。朝來逢信使。歲暮見情書。退筆花何在。新藤雪不如。一牋當一字。猶得十牋餘。</text>
<title>送秋日。口號奉隣友。</title>,<text>病裏黃花發。柴門閉寂寥。可憐秋盡日。何事雨終朝。睡罷仍孤臥。詩成只獨謠。知君同此感。咫尺望還遙。</text>
<title>別密陽使君</title>,<text>三韓形勝地。第一嶺南樓。海近漁商市。村深橘柚秋。從凰同蜀客。乘鶴又楊州。得意非今日。靑春已拜侯。</text>
<title>戲贈能上人。兼寄覺老師。</title>,<text>覺老空門契。平生夢想懸。參禪吾白首。傳鉢爾靑年。卓錫浮雲外。歸裝落雁邊。明知度嶺別。夜雨九江舡。</text>
<title>玉井菴。次楊道一。</title>,<text>遯世初心在。迷途暮景殘。情知故人至。病有一僧看。坐數寒鴉去。行逢野獵還。灘頭成小築。擬占百年閑。</text>
<title>次畸翁寄示韻</title>,<text>供世非耽祿。歸田異卜居。寸心同進退。萬事任乘除。淚盡艱虞際。書傳夢想餘。今年看又過。何路更聯裾。</text>
<title>敬次北渚，南坡兩相公韻。南坡。沈公悅號。</title>,<text>東閤華筵敞。元臣赤舃來。雙台天竝耀。獨喝路先開。門映初舒柳。庭殘半落梅。樽前忽惆悵。未把竹陰杯。</text>
<title>挽李挺而 命雄</title>,<text>慷慨憂時語。辛勤報主心。當官忘毀譽。隨俗媿浮沈。一見開懷盡。殘年托契深。徵黃朝夕望。老淚倍沾襟。</text>
<title>次叔溫韻。示大容。</title>,<text>遠巷人煙少。名園水石幽。風光花已雪。時序麥將秋。懶慢仍成癖。逍遙可是遊。朝來問烽火。默坐政含愁。</text>
<title>別朴執義 遾</title>,<text>久覺詩情少。應耽酒興闌。聯居仍巷僻。此別奈天寒。漏憶銅壺永。香留繡被殘。明朝渡淸漢。回首五雲看。</text>
<title>次前韻。別南原蔡使君 裕後。</title>,<text>我病君游倦。相從興未闌。如何湖海別。又値歲時寒。換酒嫌村僻。論詩到燭殘。慇懃扇頭作。一憶一回看。</text>
<title>次舍弟韻。題宋上舍 民古 扇面。</title>,<text>久抱維摩病。初聞王粲來。相逢休苦語。故意各深杯。詩酒聲名進。江山歲月催。生材終有用。莫遣壯心頹。</text>
<title>次朴之英投筆亭韻</title>,<text>有何飛食相。遽欲效雄圖。爾筆曾千禿。腰章未一紆。新居雖可樂。宿債豈專無。待我辭文柄。長休共暮途。</text>
<title>挽鄭下叔 斗源</title>,<text>豈有長年者。誰爲獨往人。君能盟水石。我自走風塵。鄕信春初至。交情老益親。平生知己淚。後事問蒼旻。</text>
<title>次汾西韻。別仁同李使君 惕然。</title>,<text>世情多變態。交義貴知心。旣有游方戀。寧無懷土吟。洛江千水合。商嶺萬峯陰。五馬頻來往。淸風爽滿襟。</text>
<title>挽李承旨 惟聖</title>,<text>不爲同科好。非緣共閈親。愛君無俗態。到老獨天眞。騎省傳杯日。銀臺聽漏晨。平生相勖語。衰白只傷神。</text>
<title>送覺老師入日本</title>,<text>鍾鼎隨甁錫。慈雲帶福星。淸詩山鬼泣。妙訣海神聽。試把靑蓮舞。兼飜白馬經。爾家無二法。着處濟含靈。</text>
<title>挽東淮小室</title>,<text>悄悄孤眠起。依依宿醉醒。【遠山晴似黛。寒雨夜聞鈴。燭影留深幌。爐燻着故屛。春來沁園草。虛帶舞裙靑。】</text>
<title>車輦道中 以五臣北行時</title>,<text>擁傳非王事。行窩異使軺。天寒春尙早。地盡路還遙。報主無長策。憂時只獨謠。千年有遺堞。辛苦想前朝。</text>
<title>連山館。次東淮韻。</title>,<text>地已龍灣盡。人猶雁塞行。臨流思歇馬。落月更催程。欲語先呼譯。相看不識名。暮投孤店宿。猶對一燈明。</text>
<title>遼陽</title>,<text>河水半流澌。遼陽春較遲。日邊空有夢。灣後欲無詩。浮海何年至。尋源此路疑。茫茫天野闊。時見射鵰兒。旅夢驚殘月。鷄聲似故鄕。朝行積雪上。晩飯古河傍。開闢惟今日。興衰奈彼蒼。片雲經白塔。西去落何方。</text>
<title>次淸隱韻</title>,<text>秦地山川是。遼陽城郭非。人煙出塞少。鄕信過江稀。跡與浮雲在。心隨獨鳥歸。恩波霑少海。羈旅頓生輝。</text>
<title>冷泉</title>,<text>夷夏千年界。乾坤百戰場。草逢春亦白。沙與日俱黃。拭淚辭行殿。銜恩返故鄕。羔兒一盞酒。醉睡冷泉傍。</text>
<title>龍山溪上。口號示直夫。</title>,<text>瀕死憐臣命。全生荷聖慈。價慙燕市骨。費過露臺資。却恨回朝日。還如去國時。何心辭鶴駕。無語報龍墀。未去歸心切。將行告語難。從臣今又五。廝卒昔能單。幾日回鑾慶。千年合殿歡。龍樓陪問寢。小豎報平安。</text>
<title>新安館先發。次直夫韻。</title>,<text>泯泯春流去。萋萋汀草生。異鄕同作客。少別亦關情。咫尺三淸閣。參差幾日程。待君經信宿。方向浿江行。</text>
<title>自瀋還至安州。贈李節度。</title>,<text>澹月兼昏靄。輕颸且夕涼。人應歌入塞。馬亦喜還鄕。候帳樓舡敞。轅門畫戟長。病身經萬死。今夜盡君觴。</text>
<title>晴川舟上。贈主人。</title>,<text>此豈他鄕會。吾從何處回。天涯見骨肉。江上有樓臺。自倚千金價。休論八斗才。還家餘興在。猶趁晩花開。端相自京來迎。故第三及之。</text>
<title>玉溜泉示直夫</title>,<text>玉溜兼仙榻。丹書映海西。苔生石縫合。珠落水簾低。往事靑山在。深春黃鳥啼。從知避秦地。不必武陵溪。</text>
<title>次淸隱韻</title>,<text>久作囚秦客。誰非奏楚人。惟君偏意氣。與我夙心親。道可行蠻貊。誠應感鬼神。如何歸國後。猶恐往來頻。異域生還日。同時擯逐人。已將春送去。惟有病來親。身事慙無賴。君恩感若神。回瞻上苑樹。夢近五雲頻。</text>
<title>又次淸隱寄示韻</title>,<text>越橐雖云罄。奚囊却實歸。吳趨慙郢曲。土缶間金徽。勝會思前夜。淸樽惜暮暉。休言懸榻久。無使遞筒稀。</text>
<title>癸未淸和小旬。出寓楊浦舊居。感懷偶占。</title>,<text>宋玉臨江宅。傷心已草萊。濠梁魚獨樂。華表鶴重來。不復逢場興。非關作賦才。廚人篝火語。應報釣舡回。</text>
<title>次李祕書 進 石湖亭韻。</title>,<text>詩法逼方干。客居追幼安。樽前唯樂聖。林下豈休官。海氣雲生硯。潮聲雨入欄。暮年同社興。留得一篇看。</text>
<title>題嘉陵溪上新舍</title>,<text>築室三間半。裁松一尺餘。敢云存晩計。非爲賦閑居。庭闊堪旋馬。潭淸可數魚。西隣煙火近。兼有遠公廬。</text>
<title>別朴海伯尙之 遾</title>,<text>剡薦兼宸簡。材鋒始發揮。海藩今孔道。民事又仍飢。決水看初政。搏風待展飛。病人徒惜別。瞻送夙心違。</text>
<title>走筆寄申督郵孝思</title>,<text>昔我拘西館。聞君赴北郵。死生方草草。離合付悠悠。故國殘骸返。他鄕旅夢愁。來書似有約。隔月待新秋。</text>
<title>楊浦船上。次鄭應敎 知和 寄一相韻。</title>,<text>舊築靑山在。新盟白鳥知。幸逢人似玉。兼用酒爲池。後會寧無日。玆游亦不期。憑君謝谷口。莫負月明時。</text>
<title>別金自珍 南重 入瀋陽</title>,<text>歷歷纔行路。依依又送人。關河多雨水。遼塞政炎塵。此役同榮辱。當行各苦辛。如逢舍弟語。吾鬢已成銀。</text>
<title>次題李子陵 景嚴 所藏宣祖大王御書軸</title>,<text>日月留餘照。江湖感晩生。玉欄花幾發。奎翰軸新成。睿想雖嚴釣。旁招則尹耕。憐君未全老。寂寞一丘營。</text>
<title>癸未八月。昌陵途上。迎道章戲占。</title>,<text>宿霧兼初雨。侵宵又犯晨。暗橋還有穴。遙寺更無隣。忽遇風狂客。終違火伴人。雖先半日面。幾誤百年身。時道章以賓客自瀋還京。余與兒輩前期出迎。而路遇狂客狼狽故云。</text>
<title>秋日寄分沙</title>,<text>水岸秋將晩。蒹葭露欲霜。曾留楊子宅。新闢晉公莊。我去誰能挽。身閑却自忙。政當魚蟹節。虛負菊花觴。</text>
<title>別金雲瑞 霱 之任吉州</title>,<text>久視銀臺草。初分玉塞符。詞臣今岳牧。賢路亦崎嶇。書劍身千里。山川地一隅。回看鵰落處。憶我暮歸無。</text>
<title>挽朴承旨 弘美</title>,<text>酒賦周旋久。襟期許與偏。風塵仍契闊。歲月幾推遷。靑瑣啼鸎曉。滄洲落雁天。平生過嶺作。無復竹筒傳。</text>
<title>別寧越使君</title>,<text>閱盡關東勝。長懷古越游。燒香魯陵廟。把酒錦江樓。草草詩篇在。依依物色留。待君新領略。張我舊風流。</text>
<title>除夜。與畸翁及李士謙 行進 鼎坐聯句。</title>,<text>鄭老身猶健。章 逢場索酒頻。離筵當此夕。謙 暮景惜佳辰。山水東南勝。章 風塵歲月新。謙 可憐殘燭盡。夜酌莫論巡。容</text>
<title>嘉陵溪上。示楊道一。</title>,<text>我鬢鷗絲白。君顏鶴頂紅。相逢山影裏。同坐樹陰中。偶似求仙客。休云避世翁。題詩溪上石。重約九秋楓。童子隔溪喚。柳穿魚眼紅。解衣白石上。繫馬靑林中。對坐此山客。遠來何處翁。九霞傾一盞。雙頰已如楓。</text>
<title>宿奉恩寺。次題天圭卷。</title>,<text>輟棹前江暮。携筇古寺深。樓臺纔浩劫。風雨又秋陰。興廢聞僧語。閑忙愧客心。梅花庭畔約。不待雪中尋。寺有梅花堂故云</text>
<title>挽東淮</title>,<text>相國斯文望。先人莫逆親。典刑推意氣。孤露托精神。歷代名臣紀。皇王帝伯論。承家經世業。編簡照千春。宣廟儀賓選。名門奕世榮。風雲隨顧眄。星斗借光晶。御筆黃封濕。琱軒紫陌淸。回思行樂日。何幸及昇平。五子同時幸。虛名弱歲叨。飛騰齊賈勇。酬唱敢辭勞。一振洪鍾響。爭推白雪高。【平生揮洒地。無復壓筵豪。】罷獵田間飮。騎驢陌上逢。春霑穆陵雨。晨隔景陽鍾。不盡窮途哭。維新舊國容。四方兼上下。追逐更雲龍。氷雪三冬暮。風塵四海陰。擎天皆赤手。向日只丹心。同貫沾殘▦。羈棲和苦吟。全歸知化力。衰疾奈交侵。乍隔吾如失。將離子若癡。風期一代晩。交誼兩心私。凄斷班荊語。沈綿閉閤詩。死生臨訣淚。衣袖尙含滋。萬事可前料。百年無此材。書由二王進。文亦兩京來。追琢窮山岳。流傳到劫灰。堂堂去如許。吾道更悲哉。紅樹峽中秋。白雲江上樓。他時懸一劍。何處繫孤舟。笛自前村起。詩應滿壁留。山丘無限痛。不待過西州。</text>
<title>次謝畸翁重陽后日。在咸陽郡齋。寫懷寄示之作。</title>,<text>剝啄驚殘夢。南州消息來。辭應滿紙苦。淚不待緘開。向老參商隔。相看歲月催。杜陵存歿詠。先寫此心哀。附原韻重陽后日。獨臥郡齋。得澤堂白洲二書俱到。苦語滿紙。情事同然。悽黯移時。發於呻吟。寄遞呈兩學士求和。此不足相慰。只助沾襟也。澤洲兩學士。書札一時來。款款衷情在。濛濛淚眼開。朋知今已盡。喪亂日相催。故意兩如此。吾生獨自哀。畸翁鄭子容</text>
<title>宿外院庵。示道章。</title>,<text>丈室琉璃淨。層巖一逕微。佛燈明到曉。山雪白通輝。梅隱淸風在。麻姑故跡非。三宵連枕樂。此地最依依。</text>
<title>挽八川君</title>,<text>昔過蒼峯驛。孤村黃葉秋。入門看意氣。把酒想風流。疏傳家聲在。桐鄕吏績留。一詩緘淚去。東望萬山稠。</text>
<title>別秋曹鄭尙書 世規 之燕京</title>,<text>鳩省尙書貴。燕行貳价尊。君能盡臣節。天豈有私恩。關路煙花近。金臺夕照痕。感時無限淚。隨處駐征軒。</text>
<title>挽李金浦 以省</title>,<text>落落今誰在。滔滔奈爾何。春花依舊發。門巷忍重過。急水舟中語。行朝陌上歌。憶來眞一夢。老淚欲成河。</text>
<title>挽德原公子</title>,<text>國手皆餘事。風流迥絶倫。忍將知己淚。空洒落花春。座對平生酒。門疑剝啄人。他時上菴路。山色爲誰嚬。</text>
<title>題申生草堂</title>,<text>野外靑山北去。門前綠水西流。始疑嚴公釣瀨。宛是李白書樓。鄕射時兼禊飮。田歌互答村謳。輕輿小隊無恙。暇日不妨優游。</text>
<title>燈夕題燈</title>,<text>碧樹沈沈小院。明星燦燦高樓。依然蕊珠宮裏。宛是群玉山頭。心傳萬佛千佛。光普十州九州。借問靈鷲道會。何如葉師眞游。</text>
<title>夜坐</title>,<text>何處逍遙一散愁。小桃花畔月明樓。靑春興比▦規淺。白首詩如謝眺休。萬事丘園甘寂莫。十年塵土愧淹留。深宵坐覺綿裘冷。欲下疏簾露滿鉤。</text>
<title>次江都尹東嶽傷石洲韻 石洲舊居在江都</title>,<text>楚獄何年劍氣消。正聲千載已寥寥。楓林暗處魂應返。桃李開時恨轉饒。塞外謾留懸榻約。人間誰遣隔江招。依然謝眺靑山宅。斜日凄涼照斷橋。石洲被禍時。有桃花亂落詩讖。故第四及之。</text>
<title>挽李景三 省身 內</title>,<text>淚盡鴒原受玦初。病添鸞鏡掩塵餘。淸門活計貧無賴。美對才華鬱未舒。篋裏定留鍾氏訓。床頭新有子荊書。春風得意應非遠。忍見殘花繞故居。</text>
<title>戊午三月晦。送姑氏至漢。仍臥所乘船。順流而下。將抵楊浦新居。到龍山水悍。捨舟登岸。在舟也。無以遣懷。誦老杜秋興八首。誦罷步原韻。時春也。命曰春興。無筆硯。不卽刪檢定。多疵纇。任覽者安改。</title>,<text>天畔靑靑何郡山。夕嵐朝靄有無間。題名石古惟封蘚。負笈亭閑但掩關。【稚柳細如梳後髮】。【殘花嬌似鏡中顏】。惟思採藥金華島。換得鳴珂玉筍班。橘裏光陰一局棋。人間榮落幾回悲。書生志業惟三代。聖世經綸此一時。城市早知開眼少。江湖還愧退身遲。蓬窓睡起無餘事。寂莫何人問所思。他時論議此時功。萬事聞來酒一中。落筆可容傖父語。定交誰有古人風。王孫草色傷心碧。帝子花光盡意紅。莫問蓬萊獻賦客。釣魚磯上釣魚翁。十里金波漾夕暉。隔江煙樹望中微。篙師運柁穿蘋去。烏鬼銜魚掠水飛。岸轉洲廻新社近。星離雲散故人違。山童報道山家興。柳眼初斜杏臉肥。何處風帆整復斜。海門江口閱年華。雲邊買酒傳新桶。煙渚燖魚用老槎。採得篁根編作笠。摘來蘆葉捲成笳。携君欲向巖頭寺。看盡東湖十里花。江干石路細逶迤。籬落蕭條傍晩陂。看竹會除先病葉。賞花休折後開枝。回風鬧處門常掩。西日烘時席屢移。最愛鷗絲明似洗。對君衰鬢共垂垂。野老籬前樗櫟林。春來枝葉亦蕭森。蒼苔已蝕連旬雨。翠蓋常留半畝陰。早朽獨無山木壽。先零誰識歲寒心。惟堪斫就長生杵。日把松牋擣石砧。凄凄風日大江頭。今歲暮春如仲秋。明時燮理大臣在。濁酒有無狂客愁。高歌得意碎黃鶴。浪迹忘機隨白鷗。三畦種秫釀資足。何用買田歸沃州。</text>
<title>江居</title>,<text>花染輕霞柳拂煙。竹窓蘆箔日如年。東西瓜蔓山前圃。大小牟芽石上田。繞樹漁翁朝晒網。隔江樵子夜呼船。傍人莫問閑中趣。病起無心草太玄。</text>
<title>奉別日本回答使從事李公 景稷</title>,<text>南粤連年款漢庭。太中旌節過滄溟。秦關舊約靑山在。楚屋新盟白馬刑。納納方知恢大度。區區何用守常經。臨分爲贈防身劍。會見龍光拂斗星。倒盡三江萬里流。難敎一洒百年羞。從知大漢無長策。又見詞臣辦壯遊。蓬島煙霞迎使節。扶桑日月近仙舟。他時重趙勳應爛。錯料何人仰屋憂。靑春符采映仙曹。湖海元龍第一豪。筆陣聳如鸞鳳舞。詩鋒瑩似鸊鵜膏。身因許國輕千里。鬢爲思親易二毛。北斗定依南斗望。白雲飛處五雲高。</text>
<title>次東嶽韻</title>,<text>夢逐風帆竝海行。海山何處最關情。江都此去無多路。水部從來太瘦生。白日漁磯披短褐。靑燈書屋對長檠。相思欲和陽春曲。愧殺驚人語不成。</text>
<title>江亭夜飮至曉。醉贈席上諸君子。</title>,<text>虛閣淸風五月寒。淺斟高詠一宵懽。氷分玉井侵杯冷。雪壓銀鱗落紙乾。竝海商帆雲際識。隔林漁火雨中看。揮鞭且莫衝泥去。秉燭惟須待夜闌。</text>
<title>次成石田 輅 韻</title>,<text>寂寥空谷斷人蹤。入夜欣聞石路筇。花翦小釭輕粟絢。筆抽枯硯暗塵封。林疏不礙當樓月。簾薄偏烘隔水峯。聞道浣溪新卜地。一尊他日更相從。</text>
<title>贈訔師 師在三角山</title>,<text>山映樓前日欲低。昔年曾過武陵溪。名留石榻苔應合。夢入仙區路不迷。古寺殘花佳節度。晩窓深樹亂鶯啼。逢僧更結尋眞約。賦得新詩醉懶題。</text>
<title>別公洪崔都事 振雲</title>,<text>綠水紅蓮佐幕行。白雲黃鶴擅詩名。危樓百尺淸風峽。故國千年半月城。不淺元規登眺興。更堪王粲別離情。尊前日暮仙驂遠。江樹秋生旅雁聲。</text>
<title>送全羅趙都事 邦直</title>,<text>綠苔門巷候蟲秋。靑眼相逢又別愁。失路誰知天下士。臨危還把幕中籌。周南版籍三千里。馬首簫笳六十州。幾處新詩高紙價。一聲長笛廣寒樓。</text>
<title>自數日受寒伏枕。今晩始起。籬底小叢菊猶未吐蘂。感而有作。</title>,<text>獨登江上最高樓。醉破人間不盡愁。病爲佳辰無五日。花經今夕負三秋。床頭禿筆抽塵甲。袖裏雄刀動蒯緱。看取歲華消歇處。雁拖殘照過簾鉤。</text>
<title>挽李礪山 菶 遷葬</title>,<text>力盡金城馬不班。氣衝銅柱隘南關。沈沙斷戟行軍壘。宿草寒雲望子山。丁鶴有時華表返。溫生無夢洛陽還。他年點檢看靑史。名在忠臣烈士間。</text>
<title>次東嶽韻。別李士致 行遠。</title>,<text>看劍中宵雪鍔明。寸心千載詠荊卿。朋知落落燈前會。賢達寥寥死後名。萬國窮途無避地。四郊多壘恥談兵。最憐王粲登樓日。淸渭終南不盡情。</text>
<title>次士致留別韻</title>,<text>貂裘夜典酒人家。烈士雄心醉後加。古匣銀星衝劍氣。暗窓金粟落燈花。三霜楚戶魚書斷。九月衡南雁陣斜。最羨明朝浮海客。少風波處閱年華。</text>
<title>奉呈北渚案下</title>,<text>深宵渴夢劇呑江。欲啜新茶凍玉缸。趣撥寒灰煬宿火。輕挑微焰對殘釭。【鐘聲暗帶風傳枕】。【簾影偏隨月入窓】。醉語醒來渾不記。但將佳句寸心降。</text>
<title>次東嶽韻</title>,<text>山下孤村早掩扉。隔簾疏月傍城移。金鑪水咽傳觴促。銀箭風微報漏稀。秉燭須拚長夜會。飛砂欲駐少年姿。湖潭他日誰爲伴。浦雁沙鷗亦可依。前林日脚下荊扉。復照西窓影漸移。甲第笙歌當路發。孤村煙火近城稀。文從弱歲唯神造。病入窮途却老姿。賴是黃庭經在手。靜中心事得歸依。</text>
<title>次士致寄示韻</title>,<text>洛陽諸子不如君。妙歲聲華獨出群。鸞鵠聳飛東觀筆。珠璣錯落北山文。三更夢斷吳洲月。千里書回洛水雲。媿殺江郞才已退。欲將詞賦試風斤。</text>
<title>記夢 夢岳君與竹陰陪歡北堂。持國後至先賦。</title>,<text>嬌歌緩舞雜繁絃。朱李靑瓜泛玉泉。西海放臣同席上。南關遷子亦尊前。梁園待客相如後。驪穴探珠禹錫先。【最是北堂佳氣象】。【椿陰滿地日如年】。</text>
<title>次持國寄示韻</title>,<text>天不容吾二三子。東西契闊病纏身。十年風雨燈前面。兩地參商夢裏人。早以文章干氣象。仍將藥餌養精神。從君欲借還丹訣。此去仙山隔幾塵。</text>
<title>次汾西韻。示滄浪臞髥。滄浪。今改遲川。</title>,<text>自倚江湖舊習豪。平生不解拜蕭曹。章臺走馬春相過。廣澤呼鷹日以遨。彩筆新誇詩脫稿。靑旗頻報酒登槽。猶堪睥睨風塵裏。晩向吳門滅迹逃。附原韻鼎坐談鋒各自豪。秦城誰料復吾曹。唯憐依舊山無恙。更許從今老共遨。點檢囊中詩幾首。思量身外酒盈槽。王孫纔得除門籍。須信吾歸不是逃。汾西</text>
<title>次子謙，持國韻。子謙。崔公鳴吉字。</title>,<text>支離一病又經旬。玄晏平生是後身。白日閉門惟我輩。靑春得意竟何人。瓢壺貯水調松葉。石鼎敲氷煮茯神。自笑少年豪氣盡。任他懸壁劍棲塵。城南閉戶自前旬。潦倒生涯任病身。鑪下對燈燒藥婢。竹邊催杵碾茶人。元知嗜酒仍傷肺。更覺吟詩亦損神。獨倚書床成少睡。夢尋蘭室挹淸塵。附原韻去時風雪來時雨。客裏酸辛病裏身。世故不曾饒老子。天公似欲困騷人。百年行役偏凋鬢。千首文章謾有神。從此田居牢閉戶。不堪知己間音塵。持國一病涔涔又一旬。偏知造物惱吾身。還聞紫禁頒新曆。叵耐靑山隔故人。藥餌豈能留齒髮。文章只得弄精神。知君自有龍韜策。談笑從容靜塞塵。子謙</text>
<title>復用前韻。示子謙，持國。</title>,<text>思君不見今幾旬。我欲奮飛病在身。旣使吾儕竝一世。何時爾汝成三人。蓴羹鱸膾興無際。黃鶴白雲詩有神。自笑匡山讀書客。藏名酒肆老風塵。潦倒無堪醉十旬。文章從古不謀身。燈前荊楚歲時記。病裏東西南北人。老竹寒聲風動葉。斷梅疏影月傳神。仍思去歲今宵會。競逐香車夾路塵。</text>
<title>立春日書懷</title>,<text>曾賦迎祥春帖詩。去年今日杜門時。名逋白簡非初願。恩與彤弓豈素期。水岸秋風移晩棹。山齋夜雨落寒棋。銀幡彩勝無消息。故里歌鐘有所思。</text>
<title>別李景三</title>,<text>午夜微雲月露痕。九街人靜漏籌繁。靑春意氣懸燈話。白雪文章對榻論。王粲在門曾倒屐。陶潛閉戶獨開樽。南隣咫尺猶回首。更向明朝何處村。</text>
<title>次子容韻</title>,<text>少年多病壯心頹。榮落人間付倘來。竝隊枯魚惟有沫。同鳴雙鳥本無猜。秋深江漢常懸榻。歲晏鄕山獨把杯。大雅遺音重見否。喜君高臥富詩材。詩壇昔日共聯翩。淪落他鄕爾可憐。驪穴探龍誰閣筆。兔園司馬未登筵。秦中舊識靑雲斷。郢下新名白雪傳。滿地江湖魚雁少。一樽風雨夢相牽。看得夔州以後詩。方知萬類爲君疲。相如合受尙書筆。韓信須持上將旗。楚璧隋珠同皎潔。商彝周鼎兩瑰奇。扁舟老去終何補。千載空敎志士悲。</text>
<title>挽白進士 振南</title>,<text>南極文星動海門。玉峯詞翰萬人喧。驊騮墮地能千里。鸞鶴昂霄已九原。寶版金書懸日月。落花飛雪滿乾坤。休誇羲獻傳神妙。爭似君家祖子孫。又 代作早年文墨繼家風。碧樹珊瑚映海東。久識才難關世道。須將物化問天公。黃庭字誤淸都遠。白玉樓成翰苑空。何處靑山埋好手。橘林秋雨阻詩筒。</text>
<title>次汾西韻。贈鄭僉使 忠信。</title>,<text>北塞孤魂歸未歸。東山赤舃已苔衣。悽涼夜雨梅邊路。寂莫春風柳下磯。後事空餘雙璧在。遺篇欲買萬金微。人間不盡羊曇恨。同向靑山泣暮暉。鄭亦白沙門下人故云</text>
<title>仲春望。擬與朴就之 簉 訪持國。因過趙大亨 昌遠。屬有雨。徵詩以遣興。時國在靑楓。亨在丫流云。</title>,<text>月固宜人雨莫愁。雨中蓑笠月中裘。從君直向丫流洞。乘興因過太古樓。笑接將來奉常飮。還招原任翰林遊。歸途定是晨鐘後。不怕金吾夜禁稠。就之例遷太常。持國曾經內翰。</text>
<title>次東嶽韻却寄</title>,<text>銀臺淸夜閉金扉。水咽銅壺漏箭移。蠟燭影斜書字大。獸爐香盡佩聲稀。芭蕉捲葉抽心啓。松柏昂霄出壑姿。一臥滄江春寂寂。九重如海夢依依。曾在直廬。見燈下記草。故篇中及之。山村夜雨濕荊扉。籬外靑橙手自移。滿目芳菲佳節過。隔江雲樹素書稀。題詩擬和陽春曲。對酒長懷玉雪姿。他日萍蹤倘飄泊。荊州應許仲宣依。靑春紫氣海雲明。百里雄城借貳卿。當代子雲能識字。近時孫楚更知名。臨江節士空鳴劍。破虜將軍已進兵。聞道晉陽勤保障。任賢今日見宸情。</text>
<title>次東嶽韻</title>,<text>日暖江橋花近樓。滿城春色醉遨頭。循良漢吏二千石。節鎭王畿三十州。海內文章元事業。樽前意氣足風流。孤舟明月欲乘興。路過山陽無限愁。石洲舊廬在江都。故落句及之。</text>
<title>樂全酒席。次李士以 行健 韻贈行。士以將向湖南再娶云。醉甚。倩李德輿 碩基 書。</title>,<text>我曹今日尙秦城。靑眼相逢卽舊情。花滿故山鄕思亂。酒醒孤館旅魂驚。東床夜月乘鸞去。南國春風信馬行。紙價衡陽高幾許。喜君詞賦有新聲。</text>
<title>挽呂僉知 順元</title>,<text>久識純陽地上仙。恭聞申國盛名傳。贈之一品自三品。加以十年幾百年。卿月將星映膝下。玉符金帶堆牀前。哀榮於世更無憾。好向靑山何處邊。</text>
<title>晉安第煮艾會。次汾西韻。</title>,<text>採得南坡雪裏春。煮來風味勝吳蓴。仍炊菰飯香流匕。更薦松醪煖入唇。韋曲何須臨澗壑。秦樓亦自出風塵。華茵醉倒君休笑。分付傍人整角巾。</text>
<title>送人朝京</title>,<text>生憎鴨綠限遼陽。約束男兒老一方。萬里堯封新鼓角。百年箕壤舊冠裳。蒼茫落日秦城遠。蕭瑟寒風易水長。安得共君朝北斗。五雲多處近淸光。</text>
<title>送春日。還自箭郊。醉起口號。</title>,<text>雲暗風凄欲雨時。野橋歸興滿蓑衣。巖邊酒煖枯松子。溪上魚穿弱柳枝。禮法豈因吾輩設。江山應與俗人違。醒來已報春將盡。起向花前更一巵。</text>
<title>次岳君韻 時有深河之役</title>,<text>始稱元帥董天師。終作降俘拜月支。俯仰乾坤何面目。指揮君父敢言辭。休論家世羞千古。爭道恩光冠一時。看取廟堂吁咈處。建州書雜鎭江咨。</text>
<title>答士致</title>,<text>秦樓日暮散霜蹄。門外垂楊裊裊低。別語醒來都不記。新詩詠罷爲誰題。才名已返江郞錦。交誼猶存范叔綈。一紙書回驚午睡。隔林疏雨暗凄凄。</text>
<title>次壁上韻。題朴卓爾 弘中 溪堂。</title>,<text>同社秋山一壑中。百年身世灌園翁。花前對酒霑衣露。墻角吟詩滿袖風。雨洗魚梁春草綠。月沈棋戶夜燈紅。林泉剩得優遊樂。謾說人間此路窮。</text>
<title>聞子謙，仲淵訪張正國 綸 及持國於茂城第。甚盛會也。病蟄獨未赴。謾書一律。仲淵。錦陽都尉字。</title>,<text>嬌歌急管咽斜暉。萱草榴花映舞衣。兄弟交游皆挺拔。公侯樓閣復光輝。騎曹載酒聯翩去。都尉鳴鞭意氣歸。獨有馬卿長臥病。柳橋南畔掩荊扉。附和周南留滯已三年。一入長安卽勝緣。細聽佳人彈錦瑟。共携良友醉華筵。欣逢逐客眞亭伯。不見臞儒是列仙。今日得君詩寄到。舊遊回首意茫然。持國</text>
<title>聞子謙蒙赦</title>,<text>銜書丹鳳出金扉。雷雨春來蟄羽飛。螭陛尙憐離綵仗。鯉庭剛喜舞斑衣。何須便面章臺過。直擬隨肩夾路歸。今夜石榴花下月。故人扶病莫相違。</text>
<title>和子謙蒙赦後寄示</title>,<text>漢庭賓客集如雲。草奏何人奉聖君。方朔詼諧曾待詔。馬卿消渴獨離群。淸朝雨露恢殷網。紫塞風沙暗楚氛。君到鳳城應有感。十年長樂舊鐘聞。</text>
<title>和持國</title>,<text>秉筆曾爲玉帝臣。紫淸宮禁掌絲綸。人間謫下黃庭誤。海上移居白屋貧。宣室他年應雨露。騷壇此日復陽春。誰敎我輩風塵裏。共把虛名患有身。懶性元來任靜便。窮途猶不受人憐。昇沈儘我形骸外。許與唯君意氣邊。遇酒難禁開口笑。披書仍作曲肱眠。須將藥物供遲暮。同向滄洲理釣船。</text>
<title>苦熱</title>,<text>火輪當午熱雲升。旱焰燒空氣勢增。無路臨淵投赤狢。有時提劍怒蒼蠅。涼思漢殿金莖露。爽憶唐家玉井氷。聞說談河能止渴。舊銜猶喜水曹稱。</text>
<title>病中書懷贈任子瀞 絖</title>,<text>漏雲微月下西樓。散步閑階一散愁。雪路細鳴桃竹杖。露華輕濕木綿裘。團圓此日俱靑眼。離別他年欲白頭。最是江山搖落後。淺斟低唱亦風流。中夜悲歌獨倚樓。短檠殘燭暗生愁。風雲未化雷公劍。歲月頻驚季子裘。末路行裝難着足。暮年離別幾回頭。何時就得分山計。同向滄洲釣碧流。每憐王粲倦登樓。客裏風光摠是愁。醉後何嫌鸜鵒舞。醒來復典鷫鸘裘。詩傳白雪方開眼。語到靑雲欲掉頭。休道世間知己少。卷中楊馬卽同流。</text>
<title>寄鄭僉使 忠信</title>,<text>橋頭楊柳綠煙絲。記得西郊竝馬時。別後夢魂都不隔。病餘顏面兩相疑。紅蓮幕裏陳琳檄。靑草湖邊鄭谷詩。聽說元戎新謝事。妙香山色滿旌旗。</text>
<title>禁直</title>,<text>三殿鳴珂拜夕郞。九門收鑰履聲忙。朱衣引路天階下。絳燭分光御座傍。金井水寒初啜茗。玉爐煙盡更燒香。時淸敢擬投封事。且共仙曹醉一場。</text>
<title>守申日。在衿陽客館。懷子容，持國。兼示舍弟。</title>,<text>寂寥空館夜如年。坐數寒更耿不眠。上訴三蟲傳故事。同鳴雙鳥富新篇。山風吹面酒初醒。曙色入窓燈自懸。最憶杜陵諸弟會。恨無飛翼墮樽前。</text>
<title>夜飮高祕書家。受寒伏枕。隣友輩以余將有龍灣之役。置酒爲驩。余旣病。不能任酒。三杯卽泥醉。不復知有所酬唱也。醒來。舍季示余以步余韻詩。遂因此記之。果於醉裏有漫興一律。想醉筆胡雜。敢易紙書。留別席上諸君子。</title>,<text>南村細酌戴星還。風露凄凄鶴氅寒。扶杖只緣行藥苦。閉門非爲著書閑。黃河白首忘年契。斗酒高歌盡日歡。焉得携如謝眺手。雪中同臥妙香山。</text>
<title>送子容南還。兼示持國。</title>,<text>離懷悄悄動悲歌。郭外寒雲晩更多。秦地立春傳細菜。楚天疏雨濕輕蓑。樽前把劍心猶壯。帷下含毫鬢欲皤。莫說文園終寂寞。大名千古有江河。</text>
<title>荷冠酒席。復用前韻別子容。</title>,<text>休唱陽春白雪歌。由來此曲和無多。殘燈旅館彈長鋏。細雨煙波憶短蓑。歸夢不知鄕路遠。羈愁偏覺鬢毛皤。應將物色供詩料。臘後層氷正塞河。</text>
<title>松都</title>,<text>五年三渡橐駝橋。故國繁華轉寂寥。夾路垂楊晴裊裊。滿城寒草碧迢迢。千間古刹銅碑在。百尺危臺石棧燒。欲向前山尋舊跡。白雲秋色送征軺。</text>
<title>黃岡夜宴</title>,<text>黃岡形勝冠西州。十里長江抱郭流。白馬將軍春按節。靑袍從事醉登樓。金花揷處歌鬟重。檀板鳴時舞隊休。淸夜向闌人欲散。不論離別亦生愁。</text>
<title>統軍亭觀夜操。次李贊畫 時發 韻。</title>,<text>雪淨胡山海色晴。將軍出塞夜飜營。龍旗風掣千竿影。鼉鼓雷騰萬里聲。早識能文仍好武。誰言耀德不觀兵。蓬萊殿裏平安火。只在忠良衛漢京。</text>
<title>復用前韻。留別灣尹。</title>,<text>鴨江春色湛新晴。鼓角喧喧上將營。關月欲生官樹影。隴雲初散塞鴻聲。詩人袖裏千鈞筆。節制胸中萬甲兵。地近金臺應有信。煩君一一報秦京。</text>
<title>憶臞髥，畸翁。兼示汾西，樂全。</title>,<text>不見淸臞謔浪人。居然已過一年春。花前對酒誰爲伴。燈下題詩定幾巡。千里歸來猶在路。半生行役尙迷津。何時更會秦樓月。竝喚畸翁作好賓。</text>
<title>寄詠任子瀞 絖 草堂八景</title>,<text>白石滄江隱者居。暮年生計老僧如。靑梅未熟桐花發。黃菊初殘竹葉疏。煮菜燖魚村社靜。數帆觀月夜窓虛。仙經讀罷無餘事。時有茅山道士書。</text>
<title>雨中過白沙先生故宅</title>,<text>城南故宅掩荊扉。村巷寥寥燕子飛。芳草池塘煙漠漠。落花時節雨霏霏。英雄已矣靑山在。鍾鼎依然赤舃非。未必羊曇偏有感。路人猶自涕沾衣。</text>
<title>送千秋使金侍郞 大德</title>,<text>纔見吳人戴素柰。復聞虞帝狩蒼梧。攀髥已後千官列。執玉仍隨萬國趨。爲趁靑宮回慶節。還瞻白日繼高衢。烏蠻自此寬愁寂。故里衣冠對董狐。星蓋翩翩萬國來。少陽佳節屬秋灰。天寒八月盧龍塞。路盡千年駿馬臺。班近金莖衣有露。駕回黃道仗成雷。同時且隔尙書筆。謾擬相如作賦才。</text>
<title>送聖節使九畹李參判 春元</title>,<text>午門殘漏滿靴霜。躡得仙班拜紫皇。露下金盤涵月彩。風搖銀燭絢星芒。宮醪欲瀉杯先重。內帛將擎橐已香。從此帝城增紙價。使華爭道繡爲腸。</text>
<title>送人朝京</title>,<text>星軺計日度遼陽。節近長春萬國忙。闊步靑雲看氣象。高吟白雪見文章。天臨寶座星辰爛。花覆仙班劍履香。朝罷更添光祿酒。佩聲遙下紫宸傍。春盡金臺驛使遲。白雲西望淚雙垂。頻年此別三千里。一日相思十二時。魚亂未堪傳遠信。雁過無處問回期。煩君領我深情去。報道書中不盡辭。</text>
<title>牙山白石津舟上口號</title>,<text>綠陰遍地日如年。白石里前江可憐。迎神擊鑼此郡俗。擧網得雋誰家船。村鳧亂浴水平岸。海燕高飛風滿天。樓頭遷客鬢成雪。極目秦京阿那邊。</text>
<title>次岳君韻</title>,<text>羃岸驚濤打釣船。渚禽飛盡樹含煙。潛夫著論江湖遠。屈子離騷日月懸。病裏經春常閉戶。興來携酒獨憑舷。明朝匹馬沙橋路。回首新山更可憐。</text>
<title>次岳君韻。送鄭僉使 忠信。</title>,<text>相門賓客散如煙。澤畔相逢亦偶然。天意不曾遺一老。世間無復見眞仙。侯芭負土靑山日。王粲從軍紫塞年。去住卽今俱是客。晩風和淚洒江天。</text>
<title>次岳君端午寄示韻</title>,<text>海畔群山點點靑。逐臣何處望天扃。經春活計貧原憲。避地羈愁老管寧。花塢細煙移藥鼎。竹窓微雨檢茶經。相逢爛飮菖蒲酒。醉睡桐陰綠滿庭。一從王事客西京。春盡歸來鬢欲明。萬里江湖仍浪迹。半生文墨竊虛聲。將身已付無何有。嗜酒其如太瘦生。句漏鍊丹遺宿債。肯敎仙令獨留名。</text>
<title>次摩詰</title>,<text>少年裘馬洛陽城。酒後淸狂四座驚。阮籍窮途猶意氣。茂陵多病亦風情。從知許與違時論。肯使聲名付月評。疏懶卽今才已退。郢中高唱任君成。附原韻百里雲山隔鳳城。故人書到使人驚。羈蹤濩落元無定。喣沫慇懃謾有情。我比敬通差自適。君如武子不容評。詞場韅靷今眞厭。準擬雌聲一請成。摩詰</text>
<title>和寄高善行 用厚</title>,<text>馬卿詞賦氣凌雲。不待吹噓感至尊。爭覩鳳毛翔日下。更傳鵬翮礙天門。桐州歲月凋雙鬢。錦里煙花臥一村。應有寸心懸北闕。曉班仙佩夢中喧。</text>
<title>挽宋同知 英耇</title>,<text>卽似離塵絶世者。忽如枯木死灰然。適當事有難言日。自信誠無未格天。直氣肯隨凶歲餒。剛腸不受俗人憐。君恩尙借城東地。免使招魂瘴海邊。</text>
<title>次崔大容韻</title>,<text>向來漂泊苦西東。昨日淸遊恨不同。萬里江湖猶我病。百年天地爲誰雄。樽開滿座春風裏。筆落遙山夕照中。更待高樓人散後。快看新月輾晴空。露洗星河月欲流。水風涼透木綿裘。平林細火分漁店。暗浦輕槳識釣舟。我輩相逢仍勝地。世間何處更高樓。江山萬里堪乘興。無柰浮生別有愁。</text>
<title>代汪淪送李白 月課</title>,<text>桃花水暖柳橋平。二月村鳩相喚鳴。出屋靑旗初引路。入門烏帽舊知名。扁舟夜雨樽無恙。落筆江山畫有聲。怊悵明朝分手後。楚雲秦樹共含情。</text>
<title>承試官牌召闕下偶吟</title>,<text>左掖傳呼午鼓鳴。趁班仙佩響三淸。鸞書寂寂門先閉。鳳閣沈沈燭屢更。露綴崇桃微滴瀝。星臨紫籞迥分明。宮壺爛用銀泉水。添得詞臣病渴名。</text>
<title>送冬至使崔僉知</title>,<text>眞游不返白雲鄕。五十年光夢裏忙。已近靑臺頒鳳曆。忍瞻丹衮換龍章。卽今萬國傷心地。依舊千官滿眼香。此去靈車攀得否。小臣西望但沾裳。</text>
<title>送書狀高君涉</title>,<text>騎省郞官能記馬。行臺御史還乘驄。文章自許我輩事。節義肯虧君家風。黃塵此時暗紫塞。白露昨夜凋靑楓。哀鴻去去欲何向。雲盡湘山初日紅。</text>
<title>灣上口號</title>,<text>鴨江西畔鎭江城。萬里風煙接帝京。關吏已驚頻往返。使君端合倦將迎。誰家少婦吹蘆管。何處殘兵臥柳營。風物有餘邊思苦。獨登危閣引深觥。</text>
<title>直廬夜占寄持國</title>,<text>雲閣深深夜未央。短簾疏月隔淸霜。虯傳促漏頻來枕。鼠嚙殘燈暗度床。屈指半年長作客。強顏今日又潛郞。憐君更抱文園病。生死同尋肘後方。</text>
<title>寄朴兄 大健 江陵集慶齋閣</title>,<text>大海漫空嶺路賖。此行非爲鍊丹砂。雄心歲暮頻看劍。薄宦天涯政憶家。脚底群山浮翠黛。枕邊初日漲紅霞。名區濟勝渾閑事。何處思歸詠白華。</text>
<title>次玉堂趙學士韻</title>,<text>宮醪凸勺醉爭傳。竝着華堂繡被眠。暮歲行裝看一劍。故山棲息憶三椽。花磚曙月微吟裏。蓬島煙霞緩步邊。共道文星輝玉署。倚樓才格謫仙篇。長笛殘星和更稀。渭南才調冠當時。詞頭夜下呼銀燭。講舌初乾奉玉巵。漏靜鑾臺閑似定。佩聞磚路會如期。兵郞事業惟弓劍。謾向仙曹學賦詩。</text>
<title>春帖</title>,<text>衆象匀涵一氣眞。太平文物萬方新。和風已占豐登瑞。暖律仍催發育仁。爆竹前宵傳楚俗。屠蘇此日賜宮臣。丹靑別有難工處。無限繁華滿眼春。</text>
<title>三太醫持酒夜訪。醉席口號。入直騎省時</title>,<text>直廬風雪夜將闌。靑眼逢君盡意歡。國手應存醫國術。書生唯問讀書丸。燈前把筆猶含凍。帳裏開樽不受寒。多病故人來往少。百年高義此中看。詩情不逐宦情闌。到處開樽輒盡歡。但使風雲輸彩筆。休論日月劇跳丸。宮梅細浥春煙重。御柳猶含臘雪寒。此會百年知不易。畫圖留作後時看。</text>
<title>翌朝又寄</title>,<text>醉欲醒時睡亦闌。病夫前夜爲君歡。飛騰意氣雲千里。局束男兒土一丸。官序何嫌潘岳拙。詩才不數孟郊寒。朝來試問春消息。窓外梅花帶雪看。</text>
<title>夜會玉堂。金太醫寄詩。走次贈之。</title>,<text>庭畔梅花早得春。入簾疏影巧相親。風搖蠟燭星芒絢。月昃銅盤露氣新。此會可能無一醉。我曹相對卽三人。仍聞禁裏王弘在。虛擁寒爐坐到晨。蓬島煙霞脚底春。侍臣環佩望中親。丹爐照室綾衾暖。素月當窓練帶新。內閣封章多暇日。滿城歌吹幾閑人。龍鍾抱病仍無寐。手閱殘編每及晨。</text>
<title>大殿春帖 居首賜弓</title>,<text>靑臺新律逼靑陽。雪裏梅花暗吐香。秦地立春生菜細。漢宮傳燭暮煙長。班隨寶仗登仙陛。恩與銀幡出尙方。應有子雲文似者。欲將詞賦獻明光。</text>
<title>送定平防禦使</title>,<text>自天題處印紅泥。御札親擎紫殿西。舊任循良都護重。新兼防禦摠戎齊。應敎百里喧歌頌。可但三邊息鼓鼙。堪笑腐儒何事業。直廬燃燭到晨鷄。</text>
<title>次李侍郞 春元 韻 入直騎省時</title>,<text>宿雲平覆掖垣長。漏日微烘榜額黃。御柳壓簷簾濕露。宮梅墜硯筆含香。人間酒暖皆春色。禁裏官閑最寵光。滿眼芳華如可掬。倩公輸向顧長康。</text>
<title>復次李侍郞韻</title>,<text>瑣窓岑寂省庭寬。釀雪春陰作夜寒。風送漏聲欹枕聽。月移梅影隔簾看。病來吳漢杯心淺。夢罷江郞筆力殘。多荷老師容後輩。好將談屑破愁端。兵廚休說酒杯寬。疏簟綾衾夜直寒。暖帳誰家金縷唱。綺筵何處玉燈看。偏憐沈約腰圍減。早覺潘生鬢髮殘。無物可堪供嘯傲。強驅春色入毫端。詩腸較似酒腸寬。世味都兼病味寒。簪紱累人違宿計。芳菲隨節稱幽看。黃浮柳眼和煙膩。靑逗松顚帶雪殘。淸夜向闌宮漏細。下簾聲在彩雲端。</text>
<title>送謝恩使</title>,<text>恩承聖祖謝神孫。此去何因拜寢園。會使群臣重拭淚。益憐東土舊含冤。行穿鼓角連靑海。歸趁煙花繞紫垣。合有神明扶宿德。不煩申祝送征軒。</text>
<title>別問禮官</title>,<text>馬前高蓋若流星。玉署仙郞問禮行。野店山橋爭入眼。驛梅官柳幾關情。趨庭未覺他鄕遠。返節懸知不日迎。尙有臨岐兒女恨。敢言浮世別離輕。</text>
<title>次劉天使漢江韻</title>,<text>蘸江紅日絢明沙。山店漁家辨兩涯。繡幕翳雲蘋浦暗。牙旗拂岸柳絲斜。休將蓮燭催星駕。且住蘭橈待月華。得御龍門眞不分。更從深酌醉瓊霞。</text>
<title>端午帖 居首</title>,<text>瑞日初昇法殿東。切雲金榜麗晴空。人間酒暖香蒲葉。天上衣輕細葛風。此日爭持長命縷。萬年恭祝大明宮。千官賀罷瑤池下。正是南薰曲未終。</text>
<title>在騎省直廬。寄銀溪楊督郵 萬古。</title>,<text>方信君家道氣濃。謫官猶對萬千峯。危橋架壑通雲棧。小店臨溪響水舂。垂柳陰中調櫪馬。亂花香裏課衙蜂。仙山此去無多路。夢罷街樓五夜鐘。</text>
<title>送咸鏡李按使 弘胄</title>,<text>秋日褰帷大漠遙。塞天笳鼓引星軺。經綸玉壘三千里。方略金城十二條。雲際孤烽來遠戍。月邊哀柝警寒宵。蠻江萬折終何向。聞道西蕃且壓遼。怒髮衝冠劍躍鞘。一隅殘孼恣咆哮。徑趨遼塞應摧壘。直擣陰山可覆巢。今日朝廷須此老。百年疆域忍全抛。高牙大纛靑門路。已報妖塵淨四郊。</text>
<title>贈持國</title>,<text>寄語安山舊翰林。別時多事未重尋。題詩我必懷同調。對酒君應歎獨斟。近樹寒蟬催暝色。隔簾疏雨動秋陰。扁舟明日金陵路。安得相邀到海潯。附次韻多病誰憐舊翰林。向來歡會杳難尋。茶湯每遣山妻煮。麥酒時同野老斟。聞說扁舟遊海浦。可無高興訪山陰。遙知待我詩成處。紫綺烏紗映碧潯。摩詰</text>
<title>七夕</title>,<text>金井梧桐一葉飄。二星佳會杳雲霄。他時定欲趨牛渚。明日誰敎毀鵲橋。靑女生涯秋脈脈。素娥棲息月寥寥。長天碧海無終極。不及年年有一宵。</text>
<title>喬桐客館。次趙府院君 浚 韻。</title>,<text>數點殘星一雁飛。渭南佳句倚樓時。風光滿目渾依舊。城郭傷心半已非。燭下深杯濃琥珀。月邊遙海瀅瑠璃。良宵剩有胡床興。不覺秋天露濕衣。</text>
<title>別海西趙都事</title>,<text>靑衫幕府馬如龍。海上風煙接甸封。國値艱虞須鞅掌。政無濡滯卽雍容。詩成孤竹城頭月。夢罷金沙寺裏鐘。同舍故人今瓠繫。倩君重攬舊遊蹤。</text>
<title>次隣丈韻</title>,<text>至後初陽幾線長。撲簾飛雪攪詩腸。元知瑣力洪鍾噎。誰擬狂瀾隻手防。任重何容歸綠野。丐閑非爲厭黃堂。君看昨夜靑臺奏。儘道年來變是常。淸夜沈沈刻漏長。凸甌村釀緩枯腸。新開詩壘堅難破。舊壓愁兵弱未防。奇禍已驚嬰落弩。戒心無賴愼垂堂。從今點檢鷄豚社。咬得寒葵卽士常。</text>
<title>水鍾寺</title>,<text>暮倚高樓第一層。石壇秋葉露華凝。群山衮衮蟠三縣。大水滔滔謁二陵。煙際喚船沽酒客。月邊飛錫渡江僧。酣來暫借蒲團睡。古壁蓮花照佛燈。</text>
<title>文殊寺。次東岳韻。</title>,<text>吹徹江城笛裏梅。夜深徙倚寺前槐。僧從絶壑層雲下。客與前峯霽月來。殘磬依微兼遠籟。花龕剝落半靑苔。書生鞍馬還堪笑。喫盡人間幾斗埃。</text>
<title>拱北樓。次九畹李巡察韻。</title>,<text>粉堞逶迤浸水明。北樓秋思晩凄淸。千年割據三韓界。百里丘墟半月城。暇日開襟王粲淚。曉星聞笛渭南情。茲行不覺郵程遠。無限靑山馬首生。</text>
<title>快心亭。次石樓韻。</title>,<text>醉睡官齋不掩扉。竹簾疏影已斜暉。身如旅雁隨陽去。心似浮雲盡日歸。映燭誰家挑錦字。亂砧何處擣寒衣。遙知洛水橋邊路。一樹新梅待臘肥。微霰凄凄壓路塵。九街鐘動閑城闉。共驚湖海投身遠。不厭杯觴到手頻。家信只憑南去雁。鄕音未慣北來人。孤眠永夜寒無夢。隔幔疏燈影獨親。南溪形勝畫圖如。故國樓臺落照餘。市散官橋村路暝。獵回山店洞門虛。孤吟旅館懸燈後。淸興胡床倚劍初。珍重主人能醉客。幾回臨去幾躕躇。群山隱約翠屛舒。城郭周遭十里餘。傑搆何年留勝跡。舊聞今日未全虛。秋林正對霜酣後。水檻偏宜月上初。淸賞未闌歸意促。不堪臨別更躕躇。白雲紅樹萬重山。小傘輕輿岸幘還。天際獨存遺世想。公餘時有檢書閑。諸曹席末霑醺渥。衆象毫端破祕慳。千里躡塵催告別。寸心歸趁舞衣斑。附原韻羈懷悄悄掩重扉。野色荒荒隱夕暉。新月漸從峯頂上。暮禽多向竹林歸。三聲斷角聊憑檻。一陣凄風未授衣。遙憶故園無限好。火枝張傘紫臍肥。華館深深不起塵。女墻如畫繞城闉。戟門風約懸旗掣。官樹霜淸落葉頻。送老自然仍抱病。逢春長作未歸人。相傾賴有同遊伴。白髮樽前意更親。石樓</text>
<title>李奉事道吉家酒席。次壁上韻。</title>,<text>一頂烏紗岸夕涼。竹輿來往水雲鄕。厭看官饌豐排案。笑把村醪釅凸觴。【花塢尙留殘菊艶】。【菜園新摘晩蔥香】。東隣擊鼓西隣舞。不必繁華減洛陽。</text>
<title>洪宣諭 千璟 自完山將向羅州。臨發寄詩曰。吾已上馬矣。子能嗣音乎。免曳白爲幸。詩工拙不論也。走次其韻而寄之。</title>,<text>載筆轅門歲易遒。盍簪湖海値淸秋。休言世路經千變。共許詩壇第一流。錦里衣冠多舊識。江南煙月阻同遊。公歸若問吾消息。爲報羈棲暮翮投。</text>
<title>永保亭夜坐</title>,<text>夜深寒氣襲貂裘。波撼孤城百尺樓。風外雁聲來遠浦。月明人語在孤舟。千盤鳥道通三島。萬點鼇山近十洲。自笑吾生眞夢幻。乾坤於水亦萍浮。</text>
<title>挽友生慈堂</title>,<text>先朝耆舊典刑尊。媲德元稱積慶門。幾處魚軒專厚養。重封花誥煥新恩。八旬康健怡愉樂。七十曾玄內外孫。蓮幕下僚今白髮。不堪沾灑望秋原。</text>
<title>次汾西韻。兼示西華。西華。李公行遠號。</title>,<text>抱病深居遣日難。獨繙殘簡爲硏丹。閑如老宿初修戒。惱似憨娘久別歡。幾處嬌歌金帳暖。自憐孤詠雪窓寒。斑騅赭白前宵會。偶被都人夾路看。慣聞行散取功難。謾說仙家九轉丹。假使煙筒爲聖藥。豈於春酌混淸歡。茶稱石臼千敲細。水號曹溪一滴寒。誰會此方蘇肺氣。可憐陶穀已先看。記酒席問答詩思春來上瀨難。彩牋千疊束霞丹。東陽抱病仍添瘦。老杜逢場却盡歡。燈市繁華佳節近。杏花消息夜霜寒。分明十二橋頭月。乘興還須竝馬看。千曲羊腸取路難。任它門外轂朱丹。功名已付兒曹立。詩酒眞供我輩歡。剡曲秋藤吹管滑。㶚陵春釀澈甌寒。明朝便面章臺路。共向秦樓意氣看。</text>
<title>復用前韻。示西華與汾西和之。</title>,<text>咽咽銅壺住景難。上淸桃萼幾回丹。休誇弄玉山頭會。且盡銷金帳裏歡。題罷越裙香霧濕。戰回吳局曉星寒。春來行樂須聞健。久任街兒拍手看。自視鮎魚上竹難。冷灰無復再燒丹。詩壇約束聞新令。酒戶句牽減舊歡。春事不妨前夜雨。花心初放早梅寒。它時與馬成三去。更有何人白眼看。千尺竿頭步步難。寸心無處可披丹。陽和未散窮途恨。霈雨從添涸轍歡。家在西湖春水闊。夢懸長樂曉鍾寒。涼州已作人間曲。不恨當時下里看。癡漢方知戒酒難。醉顏非爲借仙丹。林泉入夢吾當返。猿鶴無猜爾可歡。沙塢種花須就暖。石床燒葉不敎寒。靑鞋布襪都無恙。滿眼江山盡意看。</text>
<title>挽閔同知 昌胤</title>,<text>記着門前把手時。勸君加飯問君歸。村花欲吐還如約。社酒初香更待誰。茅舍斷魂惟月色。草心無語柰春暉。千年不盡冤禽恨。未必人間死別悲。</text>
<title>挽淸風君金公 權</title>,<text>酒盡河橋上馬時。一言長訣淚雙垂。桑楡晩景元無幾。嶺海生還更有誰。浮世不關論議定。寸心猶恃聖明知。丹旌獨與陽和返。驛路開花滿故枝。</text>
<title>次題白雲亭</title>,<text>靑門瓜地接東畤。天闢華陽洞府寬。心與世違全素履。境因人勝改前看。尋春野老吟詩過。帶月村童得酒還。聞說九重虛夜席。肯敎泉石占長閑。</text>
<title>挽南進士 銑 小室</title>,<text>上舍才高尙布衣。十年憔悴壯心遲。誰知夜月乘鸞去。不待春風疾馬歸。【應有夢來惟枕在】。【更無人見只簾垂】。諸孩滿眼終何恃。淚盡窓間舊錦機。</text>
<title>挽金正字 德承 內</title>,<text>謝家蘭玉遍庭階。內學尤稱道韞佳。契闊詎堪勞遠夢。出還猶及見殘骸。非唯相府方移病。可忍孩兒遽免懷。最是伯鸞存舊約。幾回中夜泣荊釵。</text>
<title>別李參判朝京</title>,<text>絳節隨雲拜玉皇。岱宗秋色海茫茫。長風破浪帆無恙。片月懸空劍動鋩。一語恩褒何見晩。百年侯度此行忙。神明有護須公等。聽說延陵已帝鄕。</text>
<title>次題趙學士萬卷堂</title>,<text>淸絶南溪學士居。比來詩興問何如。殘紅戀樹花香細。軟綠粧林竹影疏。乞句僧敲門掩後。載醪人過月生初。煩君萬卷牙籤裏。倘有平生未見書。</text>
<title>挽黃僉知 汝一</title>,<text>天假詩翁晩節閑。筆頭輸盡舊江山。錄成銀漢乘槎去。賦就銅標解印還。身向糟丘存活計。兒從粉署輟淸班。齠年侍酒渾如夢。一紙緘辭滿袖潸。</text>
<title>次大容韻</title>,<text>遠游何處憶秦中。一別無端歲已窮。跋涉只因王事急。襟期元擺俗緣空。三行紅粉分司筆。一路澄淸御史風。自笑防身霜刃在。病來無夢到崆峒。</text>
<title>次贈日禪上人</title>,<text>負笈禪房憶舊蹤。閉門京口愧塵容。流光苒苒題名卷。孤夢依依罷梵鐘。抱病經秋無客到。對僧今日染牋慵。何由共踏鳴沙路。看盡東南海上峯。</text>
<title>挽申兵使</title>,<text>山西豪氣恥爲儒。投筆登壇是壯夫。萬里胡沙曾伏軾。十年邊閫幾分符。臨危擬獻金城略。遣興時揮墨竹圖。門黨祗今零落盡。可堪垂淚對雙珠。</text>
<title>送長淵鄭使君 世美</title>,<text>有時淸夢到金沙。仙賞分明覺後誇。江月細搖漁市笛。海風時送漢臣槎。官陞都護因人重。薦出巖廊屬望加。深巷見臨慙授簡。退才無復筆生花。</text>
<title>送宣川權使君 帖</title>,<text>幾年衝斗祕神鋒。晩試華陰亦繫逢。海日騰輝呈遠舶。塞星搖彩絢孤烽。臨危可但羈縻計。修擯非惟進退容。一片靑山依舊色。謝公詩興較誰濃。</text>
<title>送江原都事李汝思 景憲</title>,<text>觀風多事飮氷忙。飛舃難便理屐妨。暇日窮歡惟幕府。鎭時延賞卽仙鄕。鳴沙細雨棠花落。古寺淸霜桂子香。想到瓜期應有貸。萬千峯色一奚囊。</text>
<title>送許御史犒軍關西</title>,<text>塞門春色覺先廻。饗士恩書雪裏開。喜氣漫空噓暖霧。歡聲挾路殷晴雷。平沙列竈千夫膳。落日鳴鐃上將臺。北望深河應有賦。繡衣無謝李華才。</text>
<title>燈下口占別姜公獻 瑜</title>,<text>露如微雨壓輕塵。簾外餘寒閣早春。歡趣恐敎兒輩覺。交情惟許故人親。三年峽裏傳書遠。半夜樽前跋燭頻。浮世可禁催白髮。一番離合一傷神。</text>
<title>東郊觀打圍</title>,<text>薄雲微雪掩朝暉。竝馬春城看打圍。列隊傳呼爭趁角。上壇申令改懸旂。平蕪洒血胡鷹厲。利鍔吹毛野兔肥。自是吳兒忘死樂。肯敎人羨瓦爲衣。是日有小雪故落句云</text>
<title>翌朝。復次前韻。寄金東村 蓍國。</title>,<text>簇天兵氣壓春暉。百隊髇兒十里圍。山逕乍廻風斷角。野壇新闢雪飜旂。行觴列幕春添暖。洗鏃前溪水減肥。不怕田間逢醉尉。且從壚下典朝衣。</text>
<title>挽尹佐郞內</title>,<text>籍甚先朝太史黃。代言家世擅文章。當時擇壻須丹尹。少日知名是省郞。共恨仙桃遲結子。誰言寶婺遽沈光。驚心十載風霜後。不但人間死別傷。</text>
<title>迎祥 居首</title>,<text>雲物凄迷欲曙時。昃爐流月報更遲。香煙乍起仙班定。恩綍纔宣內閣知。御柳將舒春已動。宮梅初放雪相宜。詞臣幸有揄揚筆。擬續元和聖德詩。</text>
<title>春帖</title>,<text>朱衣儺鼓餞殘年。紫殿祥符揭半天。春菜細挑秦地雪。臘梅輕濕漢宮煙。紅雲正覆金爐側。瑞日初升玉座邊。飮罷衢樽仍虎拜。太平恭賀慶雲延。</text>
<title>天德庵。贈法堅老釋。</title>,<text>銀臺金闕夢中如。弱水蓬山未必虛。所謂眞仙無則已。倘非茲土更何居。星旗彷彿雲深處。天樂依俙月上初。我亦三生餘習在。丹成重過遠公廬。</text>
<title>江陵壁上。次先祖樗軒先生韻。</title>,<text>三榜三魁在一年。敎場新曲鷓鴣天。神功往蹟猶雲表。王事來孫又海邊。沙岸細鳴棠葉雨。野橋輕颺柳絲煙。依然玉節經行路。耆舊無人問謫仙。</text>
<title>別驪州尹牧伯</title>,<text>驪陽太守醉登舟。渺渺晴波接上游。趁月鐘聲來遠寺。渡江帆影落層樓。人回洞府言逢虎。吏散官庭見下鷗。最是終南長在眼。不關情處亦生愁。</text>
<title>送寧邊楊判官 萬古 之任</title>,<text>碧梧流葉報秋期。壯士辭家劍獨隨。王事陽關多舊識。主恩香嶽富新詩。危譙倚月寒生柝。列幕臨江夜卷旗。聞說向來推轂意。爾曹何幸得同時。</text>
<title>別居山金督郵 地粹</title>,<text>海天寥闊嶺雲平。關月蒼茫隴水鳴。自是征人皆下淚。可憐游子若爲情。沙邊苜蓿荒村路。笛裏梅花出塞聲。爭道此行還雨露。楚臣雙眼待君明。</text>
<title>挽玄翁申判書夫人 玄翁。申公欽號。</title>,<text>配德尙書百祿宜。淸江門範冠當時。平陽貴主調甘旨。申國夫人儼內儀。不待湘龍雷雨起。偏傷完鳥死生離。孤魂定與春光返。故它櫻花月滿枝。</text>
<title>挽金淸州 淶 改葬</title>,<text>喬山回首碧無言。東市悲風晝爲昏。爭道永寧猶截髮。敢論昭伯得還魂。重恢蒼籙千年運。一洗丹書萬古冤。禮盡哀榮無復憾。九原收淚拜君恩。</text>
<title>早朝大明宮 月課</title>,<text>三殿金扉闢曉涼。九街銀燭絢星芒。晨光乍辨凌雲榜。和氣微薰夾路香。壓帽繁花紅浥露。側爐流月澹如霜。詞臣別有新詩料。昨夜鶯聲度建章。</text>
<title>挽永昌大君遷葬</title>,<text>江海茫茫島嶼昏。楚招何處返孤魂。天晴上苑曾遊地。春滿東朝舊閉門。人事向時惟涕淚。主恩今日復乾坤。丹旌莫近王灘路。松柏喬山白露繁。</text>
<title>別金書狀 地粹</title>,<text>南方才子北方遷。一別無端近十年。白首還家重會面。靑雲得路又朝天。蓬壺隱約驚波裏。齊魯微茫落照邊。想得春來旋使節。對人先詑紀行篇。</text>
<title>挽呂淸州 祐吉</title>,<text>東方候騎盛如雲。朱紱新看老使君。誰道一春消息阻。便成千古死生分。朝班曉渴思聯步。湖社淸樽罷襲薰。想得桐鄕三月化。定留遺愛後人聞。</text>
<title>次玉堂諸學士韻</title>,<text>詩壘曾誇幾受降。病來歌嘯寄南窓。探梅學士官爲水。夢筆詞臣姓是江。交義莫論靑白眼。閑情都付淺深缸。男兒許與無新舊。未必陳雷本作雙。</text>
<title>銀臺直廬。寄贈許高城 啓。</title>,<text>樹頭初日媚新晴。別院微風暑氣輕。傲吏行裝仍勝境。侍臣銜命且嚴程。蓬山桂子秋先落。香岳楓林雨後明。兩地毗盧應在眼。一杯東望爲君傾。將有灣行。故篇中及之。</text>
<title>李太史東野氏承曝晒香山之命。瀕行叩我於西庠之寓曰。坰之家大人方按節關西。出巡龍鐵，間。坰於原隰之暇。欲奉晨昏於海上。千里父子之會。誠國恩也。子可無一言相贈乎。是日也。風雨終朝。街泥如海。余亦困於宿酒。閉門蒙頭而臥。太史氏蓑笠遠訪。致意至此。余實艶其行而多其意。作韻語一篇以謝。</title>,<text>星使無如晒史閑。奉綸治屐必仙班。趨庭且趁觀風地。枉道仍尋竝海山。喚曙嬌鶯官柳暗。弄晴酣蝶野花斑。自憐濟勝終無分。謾說年前入往還。</text>
<title>金可久 德承 朝天御史之行。具小酒夜飮爲別。旣別。成一詩贈之。</title>,<text>滿城風雨夜凄凄。送客門前聽遠鷄。浮世本來長合散。此行何耐遽分携。蓬壺隱約三千水。城郭依俙十二齊。一片蘇碑堪共語。病夫還欲寄新題。</text>
<title>挽靑雲君沈公 命世 大夫人遷葬</title>,<text>爾陵家世敵靑陽。朝典閨儀稱義方。千里晨昏隨遠謫。十年香火隔他鄕。諸孫翰墨聲名早。少子山河帶礪長。想得泉塗悲感溢。紫鸞新誥最恩光。</text>
<title>送趙監司 存性 出按關東</title>,<text>蓬山羽客髮如霜。不信仙鄕勝壽鄕。故喚耆英爲道主。共留餘景鬪身強。棠花細雨鳴沙淨。桂樹淸風洞府香。但待行春兼眺賞。雪窓唯檢少君方。</text>
<title>別洪書狀 霫後改翼漢</title>,<text>壯元才氣一時豪。萬里浮槎八月濤。共說朝京皆愼簡。獨憐通籍遽賢勞。慈闈信息憑魂夢。客路光陰見鬢毛。誰遣病懷頻作惡。更慙疏懶廁淸曹。</text>
<title>別嶺伯李子時</title>,<text>重對江湖舊酒壚。百年天地只吾徒。纔看幕府英聲動。早識書生膽氣麤。王事出門仍熟路。主恩持節卽名區。相思一片三星月。不道衡南雁有無。</text>
<title>端午帖 居首</title>,<text>細葛香蒲拜賜辰。聖朝文物屬重新。薰風已扇昭蘇化。惠雨仍添發育仁。佳氣擁來三殿合。淸陰分去四方均。誰人謾進江心鏡。前鑑由來在軫民。</text>
<title>挽沈中書 光世</title>,<text>政府深嚴老舍人。玉堂淸切舊詞臣。登筵醞籍談經細。請箸縱橫抗疏頻。病殢殊鄕惟涕淚。夢回行殿尙精神。風霜向日驚心地。忍說新阡近瘴濱。</text>
<title>挽林廣州 檜</title>,<text>白日都門劍色高。男兒七尺等鴻毛。平居默默知何狀。亂後堂堂見此曹。幾處綿蒭來義舊。千秋綽楔有恩褒。回思把臂臨江別。獨望南雲淚滿袍。</text>
<title>沈生歌兒悼語</title>,<text>病後東陽減帶鉤。比紅新詠寫新愁。梨花曉夢雲俱散。桃葉春歌水自流。誰遣微風開繡幕。空餘明月照粧樓。多情最是江南草。血淚遺痕點點留。</text>
<title>送吳肅羽朝天</title>,<text>不分夷險逐年勞。政坐才名特地高。未忍門閭垂鶴髮。敢論身世勝鴻毛。文星遠耀開昏䘲。紫氣先驅帖怒濤。待得周庭聞樂後。及春回節荷恩褒。</text>
<title>挽白玉峯 光勳 內</title>,<text>永和書法盛唐詩。美對聲名振一時。泉下幾年分劍怨。掌中它日隕珠悲。傳家舊業仍湖外。隔世新阡又海涯。遙想橘林寒食雨。柳車悽斷唱哀辭。</text>
<title>挽李二相 尙毅</title>,<text>金榜重呼第一名。汝南家世漢公卿。石君晩節猶無恙。丙相當時已有聲。接屋朱輪兄弟貴。滿庭瓊樹子孫榮。憑床片語成長訣。欲奠單杯淚濯纓。</text>
<title>挽林監司 㥠</title>,<text>骯髒形骸放達心。斗南家世錦城林。時危許國金橫帶。歲暮還家雪滿簪。掌裏雙珠殊可念。匣中孤劍會相尋。松堂妙法平生酒。哭向靑山不復斟。</text>
<title>別通信副使</title>,<text>昔在仙槎望外洋。火輪昇處想扶桑。風檣瞥瞥流千里。雲嶼微微僅一芒。誰向此間還此路。莫敎他歲殢他鄕。懸知返節還朝日。漢水煙花爛熳香。</text>
<title>別通信書狀</title>,<text>仙槎初出紫薇垣。八月濤聲滿海門。周禮職方何處盡。秦時遺跡此應存。淸風灑灑蔣卿幕。秋草萋萋徐福村。想覩扶桑新繫馬。赤雲堆裏看朝暾。</text>
<title>奉寄襄陽趙使君 緯韓</title>,<text>風海漫天雪嶺危。謫官消息雁來遲。纔乘桓子新驄馬。遽着山翁舊接罹。歲暮羈愁懸闕夢。月明佳興倚樓詩。徵書會趁薇花發。直送仙郞到鳳池。</text>
<title>送崔光山</title>,<text>陳情一疏感重宸。南縣新除輟從臣。蓬島煙霞辭禁直。杜陵花竹近鄕隣。年功報熟休增賦。兵籍稱虛罷束民。君去定應宣聖旨。滿城歌舞祝堯人。</text>
<title>次東淮韻。送通川李使君 井男。</title>,<text>千朶芙蓉萬頃銀。繡衣曾過海山春。棠花夾路交相映。鷗鳥隨人近却親。句漏鍊丹徒謾說。使君飛舃想傳神。翩然更欲乘風去。樓上孤吟是洞賓。仙臺日月耀金銀。洞府煙霞別段春。不但稚川爲令宰。更兼潘岳奉慈親。螺鬟入望應添興。驪唱催還各損神。況復羊曇偏有感。典刑何啻對元賓。</text>
<title>覺寒賜裘帽 月課擬作</title>,<text>饕雪宵侵毾帳單。聖心先軫露師寒。恩言不啻推衣惠。喜氣爭如挾纊歡。着去輝增龍虎節。戴來榮掩鵕䴊冠。從知剗廓殊勳業。只在人君一念端。</text>
<title>書堂餞席。延平相公與綾城君具公 宏 携酒出臨。醉後書一律謝之。時以安胎使向湖南</title>,<text>繁花弱柳媚晴春。簫鼓臨江送遠人。竝直鸞臺雙學士。中興麟閣兩勳臣。蓬山勝事聞前輩。范蠡淸風見後身。退筆昔曾叨賜暇。醉來還愧吐華茵。</text>
<title>挽鄭翰林 杺</title>,<text>滎陽家世盛簪纓。谷口聲名動漢京。喜氣曾誇金榜柝。驚心催報玉樓成。孤兒比却三珠少。短歲方之列宿嬴。最是鍾情無限淚。共誰聯步進延英。</text>
<title>別鍾城李都護 景容</title>,<text>淅淅山風曉撼樓。酒醒寒氣襲綿裘。仍思絶漠驚沙裏。想見孤城大海頭。誰道故人經歲別。更兼游子望雲愁。呼鷹躍馬男兒事。只爲明朝判去留。</text>
<title>別黃州南判官 銑 之任</title>,<text>使君終歲版曹郞。朱墨叢中只辦忙。何似城池稱壯地。更兼樓閣擅名鄕。呼鷹健卒氈爲帽。抱瑟嬌娥繡作囊。莫說品泉非第一。藥爐還有煮參湯。</text>
<title>挽曹承旨 友仁</title>,<text>分臺新詠感蒼天。文罔當年素節堅。聖主龍興宣召急。淸朝鵠立荷恩先。非關骨體違時樣。自是溪山有夙緣。千里徵書生死隔。只應緘淚到重泉。</text>
<title>送暗行御史嚴敬甫 惺</title>,<text>分臺御史玉堂仙。天語親承侍講筵。不待華星臨道路。先看惠雨遍山川。閑過野寺宵聞磬。借宿江村曉喚船。各問歸期花發後。較君多少紀行篇。時余將奉使光山。故末句云。</text>
<title>次趙梨園 璞 韻</title>,<text>居士柴門山雪深。渭南詞客夜相尋。輕風入幕頻更燭。斜月當窓已見參。到處酣歌吾輩得。任他榮落故人心。陽春和曲休言寡。一斗千篇愧翰林。</text>
<title>送高君涉之任興陽</title>,<text>縣城如斗渺天涯。學士分符此一時。身似鷓鴣南向遠。夢隨鴻雁北來遲。蠻煙夜濕寒梅綻。海旭朝烘露橘垂。饒得新詩酬物色。驛筒頻遞慰相思。</text>
<title>奉別尹都尉 新之 安州迎慰之行</title>,<text>浿西春色爛煙花。都尉風流溢路誇。虛負一生華國手。暫勞千里候仙槎。臨江勝席繁粧鬧。映壁新詩醉墨斜。最是三淸樓上月。夜深來照碧窓紗。</text>
<title>辭朝 以承旨奉命赴灣時</title>,<text>曉出銀臺拜玉宸。塞城迢遞大江濱。天題封下金泥濕。御藥分宣雨露新。萬里豼貅皆鼓氣。一方詞賦孰超倫。微臣報國惟筋力。不恨年年作遠人。</text>
<title>留別席上諸公</title>,<text>驪駒在路僕夫催。落日河橋勝席開。四海艱虞仍出塞。百年行役又登臺。憂時謾有封關意。奉使慙無喩蜀才。珍重諸公瞻送遠。不堪臨去更遲回。</text>
<title>次新安丁令宰 好恕 制勝樓韻</title>,<text>行人遙指定州城。天外孤峯劍削成。中有使君新建閣。向來游子幾班荊。危譙倚月笳聲迥。古棧參雲雁陣橫。【王事出關秋已半。欲從高處望神京】。</text>
<title>題統軍亭</title>,<text>悲笳一曲古涼州。徙倚孤城百尺樓。江外靑山依舊色。樽前黃葉又新秋。秦關仗節行人至。燕市懸金壯士收。指點孤雲何處落。帝鄕消息更悠悠。</text>
<title>龍鶻山。次汝固韻。</title>,<text>天半樓臺別界閑。兒孫列立海邊山。盤雲路却容聯騎。削鐵城皆倚絶巒。曠世恩褒前日至。暮年征戰幾時還。蓬萊殿裏平安火。只爲班超在玉關。</text>
<title>次澤堂韻。贈新安丁明府。</title>,<text>碧梧黃葉報新涼。遠客逢秋思渺茫。十日驅馳猶塞路。一樽離別卽河梁。還嫌寶瑟朱絃咽。莫詑鮮粧錦帶長。地主千金應謾費。古來誰見小姑郞。</text>
<title>別安東府伯沈公 詻</title>,<text>九街銀燭共鳴珂。漏院淸霜幾滿靴。江海一麾還悵望。人生五馬亦蹉跎。朝衙判筆無留牒。夜宴登樓擁醉歌。堪笑着鞭吾已後。向來乾沒較誰多。</text>
<title>寄子時</title>,<text>隴上行人逢驛使。林川太守寄書來。親知落落各星散。關路迢迢無雁廻。歲暮相思百感集。風霜滿地孤芳摧。勖君努力且加飯。不待靑春靑眼開。附次韻淸秋別夢散銀臺。獨伴霜鴻萬里來。垂老乾坤靑眼在。窮愁江海素書廻。梅花破臘初堪折。竹樹經寒半欲摧。遙想長安行樂處。故人尊酒爲誰開。觀海</text>
<title>送趙正 璞 謫牙山</title>,<text>歲暮寒侵逐客衣。一般湖路異前歸。芬華久付邯鄲枕。風月重輸采石磯。可是窮愁堪著述。更將何語白庭闈。平生不負楊臨賀。忍淚都門對夕暉。</text>
<title>別關東崔方伯 晛</title>,<text>一棹飄然上水船。病臣行色聖君憐。華御暫輟承明直。新命先從嶺海宣。地接鄕關仍驛路。山名楓岳又秋天。靈源洞裏尋眞錄。想見丹書剩一仙。</text>
<title>挽晉原府院君柳公 根</title>,<text>華國文章扈聖功。八旬遐壽貳公崇。晉朝淸潤元相竝。洛社風流較孰雄。病滯孤舟移客枕。夢隨流水繞行宮。千官從蹕還京日。獨送丹旌溯峽中。</text>
<title>別再從兄閔高山 後騫</title>,<text>廣文三載十遷居。家具何曾滿一車。湖縣新除差可慰。男兒壯志末應舒。山川信美堪延賞。簿牒無多可讀書。最是弟兄相憶處。小塘春草欲生初。</text>
<title>送聖節使邊僉知 應璧</title>,<text>秋來離思劇無聊。獨夜官齋井葉凋。燈下題詩尋驛使。樽前携手隔河橋。連雲秀色三山島。撼海寒聲八月潮。想到金華勞問訊。九江家世冠中朝。</text>
<title>挽西平府院君韓公 浚謙</title>,<text>先朝恩眷老成臣。聖代尊榮國舅親。德量恢恢千頃海。和風藹藹一團春。聲華自是文章伯。節鎭誰非部曲人。幕府少年知遇感。獨緘雙淚大江濱。</text>
<title>寄謝北伯南公 以恭</title>,<text>聖朝方岳老詞臣。冠冕靑春隔紫宸。高義敢忘生死際。苦心偏爲別離頻。芳緘遠帶關山雪。彩筆仍隨驛使塵。咫尺朱門常住馬。幾時呼酒醉華茵。</text>
<title>請郡後次東岳韻 出宰南陽時</title>,<text>二年喉舌再周章。每趁晨鍾入上陽。常侍倦來歌自苦。承明辭去病還長。郊畿地近朝京路。魚稻秋宜竝海鄕。只是殘生仍戒飮。十千官釀喚誰嘗。附原韻三十天官舊侍郞。新除不是漢淮陽。竇家仙桂連枝秀。謝宅春蘭奕葉長。履盛自生分虎計。投閑能占臥龍鄕。懸知合浦珠還日。報國初心見孟嘗。十日重尋一草堂。新詩句句孟襄陽。綠蓑風雨蒼山遠。玄鳥星霜白髮長。別夢幾驚關塞路。歸心常憶水雲鄕。逢君莫怪慇懃謝。險阻年來我備嘗。是日天章路中逢雨。口占絶句來示余日。樹遠人家隱隱。沙平溪水涓涓。靑蒻綠蓑風雨。依然西塞山前。故頷聯云。○東岳</text>
<title>次樂全韻</title>,<text>獵罷東門信馬歸。數村花竹映山扉。閑來几杖俱無恙。亂後圖書半覺非。野馬游絲看物態。飛鴉落日任天機。旁人莫道傳筒數。江海它時尺素稀。附原韻賦就歸來未得歸。端居祗合掩門扉。酒因病肺樽罍遠。書爲移家卷帙非。却悔半生經世故。但期垂老葆天機。下簾且試澄澄水。漸覺人間事到稀。樂全</text>
<title>次汾西韻</title>,<text>使君新詩短且長。客子故態醒仍狂。乍見官池掠海燕。已聞野草鳴寒螿。滿眼白醪不無分。登盤紫蟹還有腸。重陽此去幾多日。縱對黃花誰對觴。</text>
<title>次樂全詞伯見寄韻</title>,<text>滿眼榴花不賦詩。此翁於事百無爲。元嫌杜預書成癖。却笑揚雄字識奇。睡後雲山迎爽氣。興來池水弄淸漪。多情公子時相問。照室華牋筆似羲。</text>
<title>次觀海韻</title>,<text>臘前風日政凄凄。官況蕭條大海西。翰墨全抛才已退。文書欲判眼先迷。朝衙罷後留僧語。暮獵歸時見鶴棲。最憶隋城寒雨裏。一尊携手下山蹊。</text>
<title>別高原李使君 志定</title>,<text>漏盡重城宴罷歸。曙窓殘燭淡無輝。醒來已覺河梁遠。別後何堪信使稀。嶺路凄風吹斷角。海門寒雪灑征衣。丁寧記得臨分語。歲暮襟期兩不違。</text>
<title>送進香使洪同知 霶</title>,<text>北極星辰改紫樞。東溟波浪隔蒼梧。孤槎奉使春將暮。一瓣燒香歲已徂。淚盡悲風吹玉座。夢回流月遶金爐。遙知奏事蓬萊日。共指三韓上大夫。</text>
<title>春日郡齋。病起悄坐。有懷洛中諸君子。口占却寄。</title>,<text>桃花欲動杏花殘。江雨初晴春色闌。但使官廚新釀熟。肯敎漁社舊盟寒。端居盡日仍多病。強飮佳辰亦少歡。最是今宵三五月。十分淸景共誰看。</text>
<title>送閔侍郞 聖徽 朝京</title>,<text>按使還朝且一年。外臣京洛信難傳。春來幾作相思夢。病起仍題遠別篇。悵望河橋傾蓋地。寂寥江郡落花天。男兒報國須材力。不向明時歎獨賢。</text>
<title>大部島客館</title>,<text>雲海蒼茫澹月華。暮潮初落見平沙。鳩鳴小塢深深樹。雁唼長洲點點花。物色依然泉客室。人煙宛似洞仙家。分明此日三山勝。自是平生夢裏誇。</text>
<title>靈興島客館</title>,<text>船頭遙祭水神祠。爭唱橈歌日落時。孤嶼點燈煙漠漠。小堂欹枕夜遲遲。童男採藥何年過。星漢乘槎此路疑。浪迹人間游賞遍。海山深處又題詩。</text>
<title>醉次汾西韻</title>,<text>醉筆縱橫落數行。殘花故故近杯香。鵑啼古樹千年怨。月隱空簾五夜涼。最愛佳賓塡北海。不妨游子戀東床。江郞病去才情退。敢向曺劉目短墻。太守庭外槐柳行。太守庭中花草香。前山漠漠蜀魄苦。小閣沈沈官酒涼。萬里江湖常伏枕。一宵風雨又連床。酣來不覺更籌盡。星斗闌干欲隱墻。座中皆是列仙行。星斗霏霏花霧香。酒興倦如官燭爛。宦情閑似夏雲涼。歡同詞客揮銀管。醉憶嬌娥捲象床。最是西川饒蜀魄。夜深嗚咽繞東墻。</text>
<title>鷹巖雨中口號</title>,<text>急雨東來雷一鳴。陰雲漠漠四望平。虛無不辨瀟湘色。淅瀝時聞滄海聲。野客披蓑佇立久。漁舟蕩槳往來輕。歸途莫說衝泥苦。天際微明欲放晴。綠樹深深黃鳥鳴。柴門近海暮潮平。遙添草際霏微色。靜聽窓間滴瀝聲。官酒未消山靄重。袷衣仍透水風輕。天公戲劇還多事。一半陰雲一半晴。</text>
<title>次朴弟仲漣韻</title>,<text>縹緲高臺面水開。百年豪擧我曹來。長林偃伏沈沈雨。絶壁橫蟠隱隱雷。【鷗外明霞分一縷】。席邊驚浪涌千堆。傍人不識行春意。錯道登臨戀酒杯。</text>
<title>王母臺</title>,<text>春來長憶故園梅。日暮獨登王母臺。臺上蟠桃幾番熟。西飛靑鳥何時廻。蒼松陰落砑光帽。白雲影浸流霞杯。空裏如聞紫簫曲。萬里颯颯天風來。</text>
<title>次谿谷韻示子容</title>,<text>退食逶迤出殿遲。講筵朝夕贊文思。應傳蜀客賢臣頌。共和韓公聖德詩。吏部明揚符物望。廟謨奇正合時宜。功名勉力須公等。千載難逢際會期。右寄大學士滎陽消息近來遲。獨夜江城有所思。何日留連何處酒。幾人酬唱幾篇詩。中年聚散相知盡。末路襟懷此老宜。最是流光催別恨。碧梧新月又秋期。右寄畸翁。聞有叉溪之遊。二三句及之。農家六月雨偏遲。天意寧無慰聖思。志喜亭中刺史記。祈靈壇上從臣詩。良田已見黃埃起。瘦地還應白粟宜。民下亦知經用急。索租惟願少寬期。右答民事一章使君閑興與雲遲。佳處纔回靜處思。摠爲無民稀見牒。又因多病懶吟詩。秋初赤杮沈仍熟。雨後靑葵煮最宜。飽食一年慙少效。答恩空有寸心期。右自家紀實燈前細酌報更遲。郭外春遊入夢思。一臥滄江仍抱病。每尋孤寺獨題詩。河陽百里看花遍。彭澤三畦種秫宜。欲趁秋風理歸檝。煙波極目渺難期。附原韻午榻微涼破睡遲。故人書到慰相思。誰知牒訴裝懷地。却有彈丸脫手詩。翻覆可堪看俗態。酸鹹元不適時宜。琴堂定奏峨洋曲。借問何人是子期。欲和新篇下筆遲。美人爲政入長思。偶同光祿一麾去。應賦東陽八詠詩。簿領勞君身已苦。騷壇推我大非宜。秋風屈指無多日。河漢雙星會有期。當關呼起懶常遲。中散風流是我思。洛涘閑居曾有賦。漳濱臥病幾題詩。名途叵耐群猜倂。俗樣都無一事宜。知有黃公酒壚在。興來聊復赴幽期。谿谷附次韻勝日逢場每恨遲。暫時分手費吟思。夢中尙識緣江路。朝退纔擎寄遞詩。製錦好看才是妙。安絃直與懶相宜。枯棋一着君輸我。急送如泉肯負期。詩忌質言。落語祕之。周南幾載負棲遲。水竹分明入夢思。垂老豈知從宦樂。乞身唯有憶歸詩。致君堯舜元非分。廁跡皐夔百不宜。休遣北山騰誚笑。暮年漁釣赴前期。狂言吐口故遲遲。會意寧嫌戲出思。咋指常存韓子戒。觀身老檢杜陵詩。收名計利知皆誤。置散投閑分所宜。何惜借吾山水縣。簿書無失吏民期。畸翁</text>
<title>遊瀛洲口號</title>,<text>神仙官府玉玲瓏。一宿三淸萬念空。陰壑千年無白日。層臺六月有泠風。群山破碎平蕪際。大海微茫積氣中。伊軋竹輿迷去路。隔林僧語小燈紅。</text>
<title>謝谿谷，畸翁見訪。</title>,<text>數畝花田一尺籬。野夫多病此棲遲。賓筵不勸新豐酒。僧卷同酬鄭谷詩。世態本來無善相。我曹隨處有佳期。靑山暝色兼風雨。惆悵門前各散時。附次韻東城僻處叩荊籬。跋馬還愁赴約遲。留客樽空聊置醴。對僧吟苦強題詩。官身少暇難乘興。勝事隨緣豈問期。莫恨古人今不見。天敎吾輩得同時。谿谷窄窄柴門短短籬。相迎共說盍簪遲。語闌鞲馬休沽酒。棋罷逢僧且賦詩。僦屋倘能同里巷。杖藜聊復托襟期。人生得意忘年在。莫恨吾衰子貴時。畸翁雨足陂塘水映籬。小軒淸絶下簾遲。閑中趣味惟耽睡。病後風光不到詩。佳客會成終日話。韻僧來問入山期。歸途定有驚人作。興在披蓑出洞時。附次韻啾啾飢雀噪空籬。午榻風輕睡起遲。藥裹自憐居士病。華牋重得故人詩。議堂集鳳身虛忝。文苑雕龍子可期。休沐過逢眞樂事。幸將迂拙托淸時。谿谷江南小築揷疏籬。病客歸休訝許遲。中夜夢魂知舊路。暮年情事見新詩。浮湛却笑爭名日。憂樂寧忘報國期。隱几嗒然收視聽。試看香篆欲殘時。畸翁隣鷄日午唱疏籬。留客山家黍飯遲。白雨映簾堪入畫。淸風滿袖好尋詩。誰憐抱病同玄晏。自許知音有子期。朱墨數年雙鬢換。退才眞怯遞筒時。附次韻居士幽居荻作籬。客來敲戶出譍遲。偶然小集緣乘興。嬴得諸公各賦詩。伏雨闌風少晴景。官閑身健卽前期。詞場唱和朋簪盛。穹壤難逢此一時。谿谷十里煙波白竹籬。故園歸計爲誰遲。依俙處士村前路。零落漁人壁上詩。燕子不來秋欲近。榴花初動雨如期。西江舊事君能記。醉睡孤篷月滿時。</text>
<title>簡謝靈光朴使君 安悌</title>,<text>長路雍容太守車。倦游千里借光華。行時不覺身爲客。別後惟將病到家。寶箑新裁湘岸竹。香茶初摘建溪芽。題封遠寄情多少。絶勝江南驛使花。</text>
<title>送龍岡李使君 尙馦</title>,<text>國西三縣儘雄腴。從古詞臣鮮佩符。多難至今爲劇地。薦賢相繼輟名途。喧闐鼓角重關外。寂寞樓臺大海隅。欲問秋來鄕思切。鏡湖煙月夢中孤。</text>
<title>送鄭書狀 之羽 朝天</title>,<text>雲物凄迷向夕涼。病懷憭慄望河梁。星宮此日逢仙侶。玉節何時到帝鄕。地近楡關聞鼓角。天開華島送帆檣。轅門會奏平遼雅。試聽鐃歌演幾章。</text>
<title>西湖夜泛。次谿谷大學士韻。示子容。</title>,<text>蘇子休誇赤壁遊。天敎李郭得同舟。漁家酒熟仍佳節。散秩身閑摠勝流。近水樓臺偏占月。滿江籚葦早知秋。他時指點丹靑裏。脫帽狂吟是白洲。</text>
<title>別運判曹子實 文秀</title>,<text>運臣催漕管西南。秩視分臺道屬三。萬舶趨期風海晏。孤亭延眺水雲涵。漁舠喚客逢微雨。官壁題詩帶半酣。魚蟹飣盤柑橘熟。絶勝郞署只香含。</text>
<title>送谿谷左遷羅州</title>,<text>風雨蕭蕭晩作寒。別懷憭慄對秋山。平居謾說歸田好。老去方知行路難。多病政愁炎瘴毒。倦遊無賴水雲閑。江潭處處靈均草。只佩文無莫佩蘭。</text>
<title>復用前韻寄谿谷</title>,<text>落葉成堆擁壁寒。櫪空羸馬聳三山。兒貪梨栗徵求急。僕倦薪蒭折制難。收圃滌場元小入。墐扉修竈也無閑。何人錯說長安樂。剖竹由來勝握蘭。</text>
<title>謝新溪閔使君</title>,<text>萬疊靑山擁縣居。一溪流水繞官除。田間不見催租帖。案上空留乞藥書。秋晩洞門逢獵騎。日斜村路過樵車。公餘自有逍遙興。漁釣還應憶孟諸。</text>
<title>挽李承旨 民宬</title>,<text>漢庭才子盛如雲。詞賦翩翩孰出群。枚叔早時遊大國。所忠它日檢遺文。三年海邑鄕書隔。十月銀臺禁直分。最是灣行相贈錄。一回看去一懷君。</text>
<title>次聘君寄示韻</title>,<text>午倦句添飯後眠。楚鄕棲息夢依然。虞翻放逐歸何日。屈子行吟賦幾篇。多病要求京市藥。遠書猶帶瘴江煙。回看一點鳶飛處。此夕還應到海邊。附原韻盡日獰風撼客眠。異鄕歸思正茫然。連天但見黃茅瘴。下里誰和白雪篇。北極朝廷高紫氣。西關兵馬動烽煙。塵埃眯目身先老。夜夜龍光傍斗邊。梧窓</text>
<title>口號</title>,<text>霧雨濛濛日色昏。仲冬時候仲春暄。偶然舒慘觀天意。未必災祥驗物論。鴻雁不傳霜後信。梅花欲動臘前魂。半生漁獵眞成病。悵望江南酒熟村。</text>
<title>別李書狀 志賤 朝天</title>,<text>曉起西樓月半規。九門如海曙鍾遲。應知銀漢乘槎客。政是瑤墀奉表時。郊外豈無瞻送地。燈前先寫贈行詩。君歸定奏平遼雅。拭目明光起草姿。</text>
<title>別鄭紫元朝天</title>,<text>狀元文采照靑春。雅望朝端第一人。素節豈隨夷險變。故情偏惜別離頻。西浮萊海波濤穩。北望楡關氣象新。爭道壯眸宜健筆。岱宗秋色鬪嶙峋。</text>
<title>別金溝崔使君 尙謙</title>,<text>離合悠悠十載間。風流不減鬢先斑。南鄕本自多親舊。東里其如少往還。望裏不堪看竹興。公餘應有對棋閑。憑君記得曾遊處。村外長橋縣後山。</text>
<title>次東岳韻</title>,<text>文章千古盛茲辰。前輩風流仰後塵。飮餞都門留幾日。題詩官閣寄何人。團圓定有新知樂。懶慢須憐舊態眞。報政歸朝知不遠。暮年還往敢辭頻。附原韻白首靑雲參隔辰。濁泥誰料枉淸塵。雪中兼挈一壺酒。海內共推千載人。却怕醉言譏世僞。須憐豪氣出天眞。憑傳鄭李促家姪。別後詩筒唯待頻。東岳</text>
<title>次谿谷大學士元日早朝寄示韻</title>,<text>絳燭玲瓏黼座明。九門傳鑰罷嚴更。庭中瑞霧香煙合。闕角疏星玉斗橫。法仗初排鵷鷺序。仙韶欲奏鳳凰鳴。微臣幸沐衢樽化。擬綴新詞頌太平</text>
<title>次觀海韻。別關東申方伯。</title>,<text>鸞書新命出螭頭。擁節關東二十州。兩世承恩眞盛事。一方專制必名流。棠陰宛是趨庭日。楓葉依然滿壑秋。試向靈源尋舊跡。綠苔巖畔記同遊。</text>
<title>挽金沙溪先生</title>,<text>平生自幸望門墻。和氣曾薰滿座香。用舍實關時顯晦。去來應係道存亡。孤忠禁闥風雲隔。舊業山林日月長。忍使斯文終寂寞。百年庭訓有靑箱。</text>
<title>別湖南按使</title>,<text>帶礪山河第一功。節旄湖海舊元戎。文章早得傳神妙。志業初知蓋世雄。共被書齋如昨日。對樽漁社幾秋風。中年此別偏懷惡。須折梅花數遞筒。</text>
<title>簡寄關西伯閔士祥</title>,<text>亂後西關歲月多。向來形勢近如何。樓臺盡作屯兵地。絲管翻成出塞歌。海島安危都督府。中原得失大凌河。應知按使靑春鬢。摠爲憂時一半皤。</text>
<title>別淳昌林使君 㙐</title>,<text>使君雙鬢黑如鴉。再向名區領物華。棋局定隨谿上竹。藥爐應試雨前茶。筍輿鳴處春尋寺。笳鼓聞時晩罷衙。仍憶昔年登瑞石。至今魂夢繞煙霞。</text>
<title>別松都經歷金自珍 南重</title>,<text>宴罷江樓竝馬歸。至今風露在人衣。中年離合憐同病。末路行藏已息機。積翠排空參氣象。殘花戀樹殿芳菲。雲興寺裏懸燈夜。不信人間有是非。</text>
<title>送完尹李子時</title>,<text>侍臣冠佩日相從。宮殿春雲五色濃。佳句未酬靑玉案。御書常拆紫泥封。朝班密邇隨天仗。夜酌淹留到曉鍾。何意七年重接武。每將湖海付元龍。</text>
<title>因舍弟聞觀海諸詞伯復演前韻。敢效嚬四疊。</title>,<text>才彥逢時各景從。近臣偏荷渥恩濃。綸宣內府謄生紙。奏到中書割副封。殘燭影迷溫室樹。早鴉聲散午門鍾。何人獨唱陽春曲。第一雲間陸士龍。聞說蓬山二客從。至今嵐翠滿衣濃。纔經西掖三冬直。遽輟南州百里封。葉縣謾誇仙令舃。爰居虛饗魯門鍾。春風已暖桃花水。一蹴天門點額龍。名途摘埴欲何從。山色爭如世味濃。同舍忽成秋葉散。故溪長憶水雲封。端居寂寂開新釀。倦夢依依聽舊鍾。門外樹陰千頃綠。殿頭猶記舞槐龍。阡陌無人杖屨從。閉門終日黑甜濃。牙籤始整群書帙。塵匣初開舊硯封。數畝桑麻尋別墅。九街燈燭隔晨鍾。關心最是窓前竹。雨後斑斑長籜龍。</text>
<title>次睦承旨 敍欽 韻。寄題陶辭帖後。</title>,<text>絮飛春去兩無期。深院鶯歌漲綠時。多病未尋湖上夢。憶君惟檢省中詩。芳醪已報前村熟。新竹纔從後苑移。且待山郞休浣日。故人佳會莫敎遲。</text>
<title>贈別澤堂還扞城任所</title>,<text>使君文采自仙寮。雙舃東還葉縣喬。𤧫琢蜀山新鑿路。尺量秦海欲成橋。蟠桃映日紅初爛。庭草經冬綠末凋。最是昔年將命地。月樓笙鶴夢迢迢。</text>
<title>銀臺稧帖。次淸陰院相韻</title>,<text>雙鬢蕭蕭冷玉簪。七年三入省門深。周旋向日猶差健。羸病經春轉未任。紅藥影邊歸院夢。紫薇香裏對樽心。官曹聚散元無定。詩卷他時費獨尋。</text>
<title>睦承旨稧帖。又次淸陰院相韻。</title>,<text>九街風露滿衣簪。曉入銀臺燭影深。禁裏官曹人共艶。病來筋力我何任。杯筵不復追前事。車笠終須保此心。珍重畫圖他日面。絶勝陳迹夢相尋。</text>
<title>挽李延平 貴 遷葬</title>,<text>精爽何曾閟九泉。音容已似隔千年。誰能獨奏排雲叫。不復孤誠向日懸。中夜尙勞霖雨夢。臨朝爲輟蓼蕭篇。忠魂定恨終南遠。歸櫬遲回渡漢船。</text>
<title>蕩春臺。口號示汝固，子時，德餘。搗史會作</title>,<text>東觀曾抽石室書。一官前後十年餘。編摩敢擬追班馬。考閱多慙卞魯魚。萬杵砧聲兼水響。數村籬落似山居。它時洗草重修稧。免使流傳盛事虛。</text>
<title>歸路。次舍弟寄贈韻。</title>,<text>野橋齊馬到翩翩。勝集春臺翰墨仙。祕錄幾紬金櫃史。新題頻染彩花牋。屯雲暝色延山徑。過雨寒聲起石泉。從此漫郞無一事。興來惟向酒家眠。</text>
<title>銀臺直廬。奉知申事淸陰。兼寄東淮。</title>,<text>春幡纔下紫宸宮。正月餘寒雪未融。十疊屛深還似水。六銖衣薄不禁風。偏憐寶鴨香頻歇。最惜金甁酒易空。忽覺簷間禽語緩。日輪初轉上林東。去年非分佐南宮。和氣曾薰席上融。判牘共消春省日。行旌俄指雪山風。淸班更愧鵷聯序。往迹還同雁印空。成集一官眞盛事。先生秀句滿天東。斗柄初回木帝宮。卽看春色滿城融。前村漠漠催花雨。深院依依劈柳風。早覺榮枯都是幻。從知色相等成空。年來潦倒眞堪笑。小築何時出上東。多生結習蕊珠宮。謫下人間道氣融。竝直金門深似海。爭瞻玉樹迥臨風。班聯咫尺三台近。筆落須臾萬紙空。磚日欲斜牋奏少。坐聞春漏響丁東。千秋遙賀少陽宮。萬里精神咫尺融。繞榻香煙縈細霧。趁班環佩響輕風。臚人唱罷三階靜。仗士回時九陌空。自是梯航同遠邇。不關滄海隔西東。右千秋演禮時作瀟湘姿入洛陽宮。羅帕分珍寵渥融。始摘幾枝溥白露。纔傳一座散香風。懷歸鶴髮偏知感。投擲金盤未覺空。同省唱酬誇盛事。共瞻奎璧掖門東。右題李承旨尙輔黃柑帖附次韻平生章甫厄儒宮。脚底常思徧結融。病渴遂霑金掌露。遠遊仍隔閬園風。靑山黃髮去未去。石室雲臺空復空。早晩群仙問我處。蓬萊西畔海天東。右次謫下人間之作瑞節重回太子宮。祥光喜氣想融融。芝函去歲馳專使。綿蕝今朝襲古風。漏刻盡辰排御仗。鑪煙噴獸藹春空。百年慶會龍池水。正似王心萬折東。右次千秋演禮之作○淸陰蔥籠佳氣擁三宮。雨露無私日月融。花覆掖垣開小霽。香分講席引微風。淸朝封事應全簡。令節芳尊也不空。公退徑須朝相府。沙堤直接上林東。時時歸夢到禪宮。淸水明燈想法融。曲沼波生寒食雨。小園春媚妬花風。機鋒藏盡諸緣了。頡滑消來萬慮空。垂晩恩休棲息得。數椽要結秖林東。東淮</text>
<title>敬次李承旨尙輔侈賜柑及老之作</title>,<text>炎方苞實獻丹墀。近侍均霑雨露垂。聯璧兩朝偏感激。雙親大耋拜恩私。流傳定使臣隣聳。歌詠終爲藝苑奇。接武登庸須及早。一家忠孝聖君知。</text>
<title>寄谿谷</title>,<text>小園新綠恰藏鴉。屋角蛛絲罥落葩。世味悠悠身已倦。年光忽忽鬢先華。政當辰日須移竹。爲近靑門欲種瓜。聽說河豚初上瀨。且携笭箵踏晴沙。附次韻詩牋濃墨字飜鴉。妙語眞堪配正葩。老去此心都變化。春歸何處覓韶華。早知浮世身如夢。難得仙翁棗似瓜。却羨東屯無事客。輕衫游騎踏江沙。谿谷</text>
<title>別金晦汝迎慰使之行</title>,<text>九年西海斷仙槎。極目腥塵薊北遮。儀覩漢官應感慨。星從天市倍光華。宣綸喜過鯨濤險。候館驚非鴨水涯。謾說將迎惟束幣。不妨餘暇壁籠紗。</text>
<title>次湖伯李直夫憶史局舊遊。兼寄廣寒新墨之作。</title>,<text>一段淸氷映四筵。當時接武摠詩仙。觀風乍阻靑綾直。閱歲初傳白雪篇。報政復膺宣勑召。檢書須續對牀眠。賡吟莫怪才情退。老學今同逆水船。玉杵寒聲撼玉樓。玄霜碾處彩華流。丸同上谷名應別。配得中山價更優。驛使傳筒看意氣。詞臣起草見風猷。王生註易須神助。數滿河圖不復求。</text>
<title>別東岳朝天</title>,<text>錦繡心肝玉雪姿。謫仙豪氣少陵詩。山河保障重臨日。關塞巡宣特簡時。獨冠兩朝諸學士。爭推一代大宗師。回天自有千匀筆。早奉鸞書下赤墀。泰山西望碧嵯峨。燕地風煙接玉河。白雪樓空餘古迹。黃金臺廢尙悲歌。文章四海知音少。意氣千秋攬涕多。此去縱觀天下勝。一方匏繫奈吾何。</text>
<title>別長淵楊使君 萬古</title>,<text>釀雪寒陰閣早春。病懷離思倍愁人。張燈看奕還無興。拈筆題詩豈有神。簪笏本來妨傲吏。江山隨處屬詞臣。白沙汀畔金沙寺。一洗籠紗滿壁塵。</text>
<title>秋日箭郊。示樂全。</title>,<text>落日孤煙靑草磯。晩涼微雨綠蓑衣。分曹共博聊爲戲。乘興重來且莫違。漢水樓臺看縹緲。廣陵村落望依俙。平生此樂忘人老。我病猶能一醉歸。</text>
<title>別江陵府伯睦湯卿 大欽</title>,<text>蕩漾蘭舟放彩毫。風流不減少年豪。滄洲逸興仍瀛館。碧落仙郞本水曹。東蹴蔚陵氷海闊。北連楓岳雪山高。遙憐歲暮看雲恨。官路蒼茫雁使勞。</text>
<title>次贈程副摠 龍</title>,<text>幕府文書屬望勞。河南家世擅名高。雄圖破浪孤颿劃。逸興凌雲大筆操。佳譽已聞登劍薦。奇功行見降綸褒。山城駐節臨淸漢。氣壓陳樓百尺豪。橫海樓船擁節來。扶桑繫馬志雄哉。虞卿白璧新承幣。郭隗黃金舊築臺。歲暮淹留江上寺。天涯物色臘前梅。懸知一箭遼城定。幕裏何人勒石才。</text>
<title>別奏請使洪汝時 靌</title>,<text>金榜曾題第一名。少年麟閣主勳盟。朝廷禮樂須天子。使价才華摠月卿。碣石晴臨滄海闊。岱宗秋望白雲生。登萊自是觀周路。試辨泱泱大國聲。</text>
<title>別成川金使君 琂</title>,<text>巫山十二沸江流。形勝關西第一樓。神女相逢那待夢。仙家少別幾經秋。朝天麟馬今何在。乘漢星槎不復留。想得使君新上府。滿城歌吹古涼州。</text>
<title>挽李同知 惟侃 夫人</title>,<text>天上神仙莫謾誇。人間壽福更誰加。承恩父子三金帶。積慶兒孫萬石家。四節歌鐘兼旨瀡。九重包匭倍光華。年來未展升堂拜。忍向南阡哭素車。</text>
<title>挽靑雲君沈公 命世</title>,<text>中興勳業貳卿尊。冠冕靑陽世德門。白玉照人裵叔則。黃金結客竇王孫。琴棋零落經年病。藥物便蕃抵死恩。最是鄕山千里隔。九原應有未歸魂。</text>
<title>挽鷄林府院君李公 守一</title>,<text>山西豪氣濟南風。弓馬詩書領略同。密勿台司須遠算。雍容麟閣自元功。平生部曲三邊壯。晩節閑居四壁空。好武能文皆有托。福門餘慶到無窮。</text>
<title>挽錦洲君朴大觀 炡</title>,<text>淸時遭遇少年勳。曾草行封應製文。敢直特爲餘事耳。通明不愧古人云。長羸只恃神逾王。早貴常憂世罕聞。自是彭殤同一幻。欲將斯語慰尊君。</text>
<title>別沈源之 之源 赴永川</title>,<text>陳情一疏感精誠。近侍新誇五馬行。自是聖朝推孝理。非關禁直厭承明。淸宵北望星辰隔。滄海東臨瘴霧生。聽說樓臺堪嘯傲。定留佳句續宣城。</text>
<title>挽吳參判 百齡</title>,<text>尙書文彩侍郞賢。聯璧淸朝望實全。兩世傳家雙赤帶。百年遺業一靑氈。和光益勵行藏際。雅量先超毀譽邊。選部昔曾叨下佐。此生慙負屬來篇。</text>
<title>別平山洪使君 </title>,<text>憐君七尺倦行藏。老傍風塵尙崛強。小縣功名鸞在棘。早時詞賦繡爲腸。長卿慢世仍多病。常侍逢秋倍憶鄕。想見官池芳草歇。上游煙月夢蒼蒼。</text>
<title>別安東洪使君 雴</title>,<text>少年傷別老何堪。五綰銅章四嶺南。傲骨未應妨世務。簡遊非爲懶朝參。地連商谷新居近。官似桐鄕舊俗諳。認得分司同此感。續名廳壁淚雙含。時洪公之伯氏方守松都。而松都，安東。皆公先大夫曾莅之地故云。</text>
<title>別海伯吳肅羽</title>,<text>三路觀風七載間。況經浮海客燕關。將行不作幾微色。相視俱非少壯顏。簡出宸衷符物望。任隆方面屬時艱。書生拙業眞堪笑。徵酒逋詩也未閑。</text>
<title>別關西伯張顯國 紳</title>,<text>中興方伯今荀羨。邊事艱虞屬聖時。地望豈惟流輩出。功名早已古人期。丹書鐵券山河壯。繡節金章雨露私。應笑舊遊同甲子。手携殘簡鬢成絲。</text>
<title>挽金判書 起宗 大夫人</title>,<text>潘輿衛幕荷恩頻。天借斑衣塞外春。三拜十連巡察使。重封入座大夫人。世間榮落眞無憾。膝下悲歡足愴神。聽說掌圍徒步去。至今行路盡沾巾。</text>
<title>贈馮副摠 馮寄送畫竹請詩</title>,<text>萬里仙槎破瘴氛。十行宸札爛星文。恩涵左海千重浪。喜結層霄五色雲。客舍蒯緱看意氣。將軍大樹憶功勳。名家舊業書香在。宅相詞華早出群。蠻牋十幅染柔毫。慘憺經營意匠勞。寫出淸風吹渭畝。狀成煙雨暗湘皐。斑抽嫩籜龍鱗細。翠擘新梢鳳尾高。乞與南征橫笛處。武溪流水想滔滔。</text>
<title>寄舒川李使君文伯 楘</title>,<text>江南地遠更早湫。白葦黃茅極目愁。海錯無多還易厭。簿書雖簡亦難休。淸宵迥憶銀臺漏。暇日重尋錦水樓。早信明時容直道。四年何事再爲洲。</text>
<title>瑞蔥臺親臨試射時擬製</title>,<text>幄殿崔嵬近斗魁。夾城淸蹕響輕雷。松官偃蓋笙簧韻。花使催鈴錦繡堆。滿月烏號隨落照。蘸香宮醞共春醅。宸情不是耽游豫。爲軫宗英執靮來。</text>
<title>次銀臺壁畫靈隱寺詩韻</title>,<text>東浮萬里鷲山停。石塔煙藤上下冥。大海平呑吳下白。長天不盡越中靑。忠臣抱怨空留跡。韻釋哦詩孰辨形。千載照人生氣在。可無佳句弔英靈。五色雲中絳節停。上淸仙路杳層冥。鼇身半映波濤黑。蜃氣常留島嶼靑。咫又銀臺眞似夢。分明羽客共忘形。從知春日嘉陵畫。摠爲神遊養性靈。</text>
<title>病中。次谿谷己未聞余病苦寄來詩韻。幷序</title>,<text>己卯七月二十一日。在中書直所。得病幾絶。至於上聞。扶曳還家。到今幾一月。尙在人鬼關頭。再昨兒輩閱家中故簏。余偶拈一紙。乃新豐張相公。於萬曆己未中秋節。在安山。聞余病苦。寄來詩也。悲夫。自己未至己卯爲二十一年。其間經歷幾番兵火。家傳書籍。十無一存。此一紙能得保存於亂離播遷之餘。固奇矣。己未聞病之作。復出於廿年後垂絶之際。而今年又是已年。其憂愍慰勉之意。惓惓於一篇之中。不啻面對而口語。眞若爲今日道者。豈非尤可奇也。且其枉詩之日。與再昨同爲八月望日。此亦可謂奇矣。豈冥漠之中。有所相感而然耶。悲夫。不佞尫羸虛弱。兼又不能將息。常爲公所憂。而當死不死。以至今日。公雖淸瘦善病。能擺脫煩惱。專心攝養。期以白首同歸。豈料一朝公先千古也。把紙嗚咽。一字一淚。字有盡而淚不盡。淚有盡而情不盡。遂於病中。索筆扶首而書之。書罷。亦無平生故人可相示者。獨光山鄭侍郞子容氏知此心耳。適逢新按使元子建令公之行。竝其原稿與吾所和者寄焉。冀早晩因驛使和敎耳。已年嬰疾後猶前。線命何期再獲綿。半世親知誰在者。當時筆札幸存焉。詩名天地長留卷。交義泉臺更結緣。想得昭州同逬淚。白頭思舊愴心偏。附原韻消瘦驚心把臂前。別來聞說尙沈綿。精神挺動何憂爾。玄理扶持定有焉。知是苦吟能作崇。但將淸靜省諸緣。張生亦自無佳況。鍼灸經旬魄奪偏。谿谷</text>
<title>次觀海謫中寄示韻</title>,<text>思量往事只驚呼。人世仍敎我輩俱。千載同鳴何日再。三年遠別各天孤。書傳一紙啼成血。詩到連篇語是珠。奮翼搏風猶不晩。願言加飯勖前途。</text>
<title>別羅州金使君 尙宓</title>,<text>地拆天分萬死餘。錦官城外半年居。人情慣見殊湖嶺。國手應知有卷舒。亂後行藏難任性。病中離合易沾裾。搏沙眷屬元無幾。欲向茅山寄一書。</text>
<title>訪延川君李子陵斜川莊。醉後口號。出按東伯時</title>,<text>每讀斜川卷裏詩。羨君衡泌得棲遲。餘生共抱終天痛。未死飜成此地期。嶽色當簷煙似雨。溪聲繞舍樹爲籬。明年納節西歸日。盆上黃花更幾枝。</text>
<title>春州客館。次鶴谷洪相韻。</title>,<text>春讌江樓雨滿觴。繡衣當日我爲郞。仙區一去煙霞隔。使節重來歲月長。嶽寺可忘津北路。官梅初動臘前香。籠紗映壁無人和。爲有新詩逼盛唐。</text>
<title>洪川道中</title>,<text>峽水沈沈響石橋。二更風雪灑征軺。煙中髣髴劉安犬。嶺上依俙子晉簫。茅舍點燈明復暗。松牌記路近還遙。驅馳政坐多生債。塵露無因報聖朝。</text>
<title>和湖南方伯元子建寄示韻</title>,<text>湖南山水亦稱奇。到處佳人俛仰詞。玉節重臨州五十。蒼生可察事毫釐。樽前病起年將換。峽裏書回月幾虧。惆悵芳塵攀不得。夢中猶許竹筒隨。</text>
<title>夜坐有感。示鄭德基，姜叔久諸人。是日頒曆</title>,<text>公館沈沈暮角殘。客衾如水一燈寒。盡輸行樂供年少。獨伴牢愁坐夜闌。滄海泛舟非舊役。靑臺頒曆異前看。孤臣抱病仍成老。千里神京夢到難。</text>
<title>平原客館。次道章在晉陽寄示韻。</title>,<text>半年相別十年如。消息惟憑驛使書。客裏茱萸摩詰詠。夢中花竹杜陵居。涓埃未效艱虞際。筋力寧論疾病餘。報政他時看魯衛。勖君名下士無虛。附原韻長公消息近何如。霜雁南時未見書。池草砌荊勞夢想。嶺雲關樹怨離居。羈愁叵耐孤眠處。官食應妨久病餘。却悔當年俱許國。向來心計摠成虛。道章</text>
<title>示叔久</title>,<text>簪盍他鄕盡勝流。逢場一笑擺千愁。不辭京尹成輕薄。自是山公喜出游。沙步對樽官市散。夜燈爭博嶽僧留。佳人莫奏關東曲。去國孤臣又白頭。</text>
<title>除夕</title>,<text>兀坐非關惜歲移。老來無睡臥常遲。身閑未免親杯勺。眼暗猶堪看奕棋。幕府淸談從亹亹。兒曹戲舞亦僛僛。村鷄乍喚街鐘動。却憶金門聽漏時。</text>
<title>蟾江逢道章</title>,<text>行止由吾敢自期。此生虛擬鎭相隨。誰敎一夕分飛遠。政屬三秋病起遲。山以鴒名來豈偶。江同蟾字會尤奇。孤村秉燭眞如夢。腸斷春風草綠時。晉陽，原州。皆有蟾江。而原則又有鴒原山。故篇中及之。江村暝色欲迷鴉。正月行人感歲華。君到洛中還是客。我來關外本無家。宸居北望孤雲隔。驛路東臨大海賖。行過越松猶極目。春光虛對滿汀花。</text>
<title>太和窟</title>,<text>急吹先驅鬼物愁。火城當晝破陰幽。人間喚作丹砂窟。地下看爲白玉樓。賢劫以前何世界。化公於此極雕鎪。從知佛力深無量。現相觀音在上頭。</text>
<title>月精寺</title>,<text>于筒水自上元遙。一滴曹溪香滿瓢。山靜惟聞怪鳥喚。雪深不見靈芝苗。空懷漢史閱金樻。謾比天台尋石橋。斜陽出洞更回首。淸磬數聲生碧霄。</text>
<title>庚辰閏春。巡到平海郡。與寧海纍客羅夢賚會于禪庵。庵在兩境間故也。雪汀夏寧君曺子實遞寧海。方寓郡北。嚴亞使 鼎耇 亦以覲親至郡。與盈德趙使君 珩，峴山南都事 鎰 皆至。主倅嚴令公 愰 設小酌於寺樓。時當望夜。月色如晝。鐵篴寥亮。使人心骨皆淸。實海上奇會也。醉後各有所賦。一相，星斗輩。皆從而和之。平陵李督郵 時苾 旣能賦且能書。亦可謂張吾軍者也。</title>,<text>枯槁驚心楚地顏。相逢無語只相看。人生未死前期在。世事多端此別難。借酒孤懽還錯莫。應猿淸淚自汍瀾。情根宿業誰禁得。且就禪燈問懶殘。右贈羅夢賚 萬甲金丹無賴駐衰顏。且向仙山恣意看。芳草佳期尋更遠。白雲高唱和皆難。杯傾玉斗吹瓊液。筆捲滄溟倒紫瀾。一榻禪燈淸不寐。老僧蓮漏報更殘。右贈曹子實 文秀寺門晴雪照孱顏。五馬春游意氣看。平世功名從偃蹇。暮途人事轉艱難。神君化洽車隨雨。良史才高筆湧瀾。最是渭南長笛詠。海天寥廓數星殘。右贈趙君獻 珩夢裏分明拜聖顏。覺來西北五雲看。孤誠耿耿憂時切。別恨愔愔制淚難。身逐飛蓬常在路。心如古井不生瀾。當筵莫唱陽關曲。去國離家鬢易殘。右贈嚴重叔 鼎耇</text>
<title>越松亭。次嚴重叔韻。</title>,<text>橫吹鐵笛俯滄溟。人倚高樓月在甁。劉阮何年來避世。喬松此地住延齡。梅村亂蕊初疑雪。漁戶寒燈遠見星。西去東留俱是客。暮途行役愧勞形。</text>
<title>竹西樓。敬次先祖樗軒文康公韻。</title>,<text>人間不廢大江流。天上眞遊白玉樓。召樹春陰寒未落。巴陵物色久仍留。殘粧寶瑟圍紅燭。別浦輕榔起暗鷗。前度繡衣今按節。壁間攀詠又溟州。三榜名高五鳳樓。碧雲佳句映千秋。汀花近淚春多感。峽水無情夜亦流。滄海未窮仙路迥。長安不見客心愁。奇遊轉眄皆陳迹。看取沙頭點點鷗。先祖以一年三壯元。受莊憲不世之遇。晩節以入道都體察使。江陵與此府。皆有題板。不肖於天啓癸亥春。以御史承命到此。仰瞻遺墨。不勝羹墻之慕。作數語。曾付溟州壁上。故篇中幷及之。</text>
<title>春日偶占。示原牧鄭德基 維城，姜亞使 柏年。</title>,<text>村村種麥曉驅牛。峽雨前宵不滿疇。春菜已咬靑苜蓿。冬衣纔脫白羊裘。雲開嶽色當深院。風送灘聲上小樓。抱病年來消瘦盡。等閑光景亦生愁。二月山村已放牛。今年寒食綠盈疇。花開古縣須尋寺。酒熟誰家可典裘。泉脈細分池畔路。柳絲新颺驛邊樓。何人解道閑情賦。情欲閑時別有愁。</text>
<title>桐華寺。別完尹韓振甫 興一。</title>,<text>寺門流水細彎回。二月黃梅欲半開。風雨一番寒食過。江山千里故人來。孤吟未就春宵短。老興無多別恨催。南客見君應問我。爲言羸病不勝杯。</text>
<title>平原客館。別申丈 敏一 南歸。</title>,<text>五載重逢萬死餘。中間消息再看書。韶華已謝風流在。飮啄雖艱志氣舒。北去定隨王令舃。南歸非爲武昌魚。樽前一笑還怊悵。嶺樹參天夢亦疏。</text>
<title>挽李直夫大夫人</title>,<text>每羨尙書乞養歸。得歸猶得慰慈闈。哀哀我豈生人數。泯泯天胡孝子違。兩世交情眞莫逆。百年孤影只相依。臨江執紼如泉淚。白舫靑簾舊見非。</text>
<title>宿金城客館</title>,<text>靑春衣繡此淹留。按節重來已白頭。山近金剛多秀色。江從鐵峽少安流。冤禽竟夜催鄕淚。芳草連天喚客愁。極目丘墟經戰地。李華詞賦絶難酬。</text>
<title>四月十五日。正陽東樓夜飮。示春川，淮陽，襄陽三使君曁南都事諸人。</title>,<text>桂樹淸風萬壑涼。洞天明月夜蒼蒼。將軍新望兼遺愛。按使重臨只舊狂。何幸峴山逢叔子。還憐汲直臥淮陽。酣來各有凌雲氣。轟飮誰人是葛彊。</text>
<title>次湖南伯元子建韻</title>,<text>千里音書驛使回。故人佳句竹筒開。雄風大陸層雲起。爽氣前山霽色來。三鎭劍門身亦倦。再經蓬海鬢先催。南樓此夜胡床月。幕府淸歡想擧杯。</text>
<title>挽吳汝擴 端</title>,<text>不因同病解深憐。闊武須伸且壯年。乍別誰知先奄忽。此生無復更周旋。靈車欲發應相待。古劍猶存愧未懸。想見新阡當落月。露歌凄咽白門前。</text>
<title>是年秋。巡嶺東。歷襄陽之雪岳天吼。高城之新溪鉢淵。從楡岾復入山中。遂窮毗盧峯，白雲臺，兜率，圓通，安養，雲墀，靑蓮，神琳之勝。皆前所未曾見者。噫。再見多於初見。三見又加於再見。可見人見有限而山之可見者無限也。山以楓名。而今行政當八月之望。始信前二游之不爲游而游始於今也。趙使君以地主又至。而同游者江陵金使君 素，通川李太守 大純，平陵李督郵 時苾，申正言 恦，許上舍嶨，尹秀才遇甲諸君。而兒子端相亦復隨焉。</title>,<text>天恩偏許外臣私。三到蓬山似赴期。落雁峯高通帝座。褰鵬水闊俯咸池。人間對月須今夜。秋後看楓只此時。不必丹書留姓字。千年薊子自心知。天爲名山別有私。楓酣不待九秋期。丹霞點點生衣袖。滄海洋洋入硯池。遊賞幾人曾此會。風流我輩幸同時。神慳鬼護深深洞。白首居僧亦未知。</text>
<title>酒泉淸虛樓。贈鄭德基使君。</title>,<text>東行千里飽山川。歸臥淸虛却爽然。時候政當風落帽。縣名因是酒爲泉。浮雲流水客將去。錦石寒花秋可憐。此別詎無三宿戀。與君關外已經年。</text>
<title>宿東淮江閣。醉後書贈。遞還東伯時</title>,<text>答恩無路效初心。經歲還家病獨深。已分此生常寂寞。更從何處有追尋。憂來雨雪同歸詠。醉後陽春寡和音。今日盡情啼又笑。滿江星月夜沈沈。</text>
<title>挽仙源金相國 尙容 夫人遷葬</title>,<text>江都大節日星懸。正氣千秋共際天。獨有遺衣仍故兆。可無神劍復前緣。家疑返鶴春俱至。鏡待回鸞月竝圓。感舊傷今雙逬淚。輓歌嗚咽不成篇。</text>
<title>挽李子方 景義</title>,<text>蓬山恩暇早追歡。莫逆交期保歲寒。高義敢忘郊外送。遠書長記篋中看。君黧我瘁憂常切。死別生離淚未乾。不復銀臺聞奏事。可堪時勢日艱難。</text>
<title>挽尹含章 元之</title>,<text>陌上相逢握手回。憐君未老鬢先催。仍聞柏樹攀號去。不見芭蕉啓事來。迹與孤雲投遠峽。魂依西日返南陔。傷心昨過平生宅。一朶荊花向客開。</text>
<title>次題具生詩帖</title>,<text>王灘東望境偏幽。喬木依俙某水丘。久識漢阡仍杜曲。今聞謝墅又莬裘。君當盛歲須勤業。我有隣莊可請休。會趁春花携手去。獵村漁社共沈浮。</text>
<title>挽李弼善 元鎭 大夫人</title>,<text>尙書文采動詞垣。冠冕榮華祖子孫。餘慶不隨人事變。晩年仍享母儀尊。春暉欲報誰無憾。天理難諶或抱冤。最是黃岡來去路。至今嗚咽別時言。</text>
<title>敬次分沙李相庇雨堂韻</title>,<text>相門淸節世同科。不起其如士望何。進退完名前輩少。安危憂國老臣多。生涯冷淡三椽屋。詩法崢嶸七字哦。自幸通家偏契好。醉歸頻怕夜巡訶。</text>
<title>次東村金祭酒 蓍國 燈夕韻</title>,<text>翩翩游騎集名園。向夕傳呼谷口喧。竹影含風搖翠幙。燈光和月照淸樽。臨池石角排成嶽。近戶松根老拆坤。自有佳篇誇盛事。病夫才退合無言。</text>
<title>贈韓山李使君 時楳 還任</title>,<text>東門咫尺阻離筵。向老孤懷只黯然。尙喜卯君淹玉舃。還憐學士遠花磚。江泥浥雨官梅熟。峽樹參雲石棧懸。鴻燕莫愁湖嶺隔。夢魂應與竹筒傳。時李公之仲氏宰襄陽。故第六及之</text>
<title>別端川宋使君 國準</title>,<text>驪歌一闋動離愁。官路泥乾積雨收。北去城池多近海。南來書信每憑秋。氣能夜識山呈祕。政若川流案絶留。頭白羅姬今在否。落梅高唱夢悠悠。</text>
<title>別醴泉兪使君 㯙</title>,<text>紫殿晨赮九鑰開。使君雙舃趁班催。風傳玉署曾聞漏。露憶金莖舊賜杯。池草遠連趨幕路。嶺雲低近望鄕臺。音書莫說賓鴻少。劈峽秋濤泝漢來。</text>
<title>次朴尙之韻。別趙司書 全素 還瀋。</title>,<text>峽村辛苦度千岑。摠爲氷壺一片心。洛下又成靑眼會。樽前還愧白頭吟。銅龍報命驚秋晩。金馬懷才歎陸沈。垂老傷離無遠近。不妨閑日鎭開襟。</text>
<title>夜坐示趙叔溫</title>,<text>鏖暑新飆勢不孤。夜深濃露浥平蕪。淸光政滿月中桂。涼韻初生井上梧。自是年華催晼晩。可堪人事少歡娛。明朝又別銅龍使。鴻雁南時向北徂。透壁寒風暈作霜。却憐殘月曉窓當。矜豪幾處銷金暖。進諫何人翦帖忙。報主涓埃寧有路。返身江海不無鄕。知君更起題詩興。細菜登盤酒壓床。</text>
<title>次惠禪軸上韻</title>,<text>雪窓朝日映書巢。一榻跏趺坐獨牢。忽見高僧來遠寺。恍聞淸磬出層嶅。行經庾嶺雲隨錫。興在曹溪水滴槽。孤露世間頭已白。欲從方外托眞交。</text>
<title>和朴尙之次杜詩臘日韻</title>,<text>南隣北陌路非遙。醉踏前街雪未消。漫興吟來詩幾首。深更度盡燭三條。年衰我已懷長暇。身健君胡厭早朝。聞說廟堂新薦鶚。佇看風翮上雲霄。</text>
<title>別安東林使君 墰</title>,<text>暮途行止欲相隨。無奈閑忙造物私。揚鶴敢望飛舃穩。沃山曾恨卜隣遲。官樓映水偏添爽。嶺雪逢春半作澌。莫道南昌勞判牘。較如鍾漏趁▦司。</text>
<title>日本國日光山詩 承命首製以進</title>,<text>外院誰傳閟太空。道場新報闢琳宮。孝光幽顯鴻休集。技極般倕象設雄。暘谷日先天下白。蓬山雲見海東紅。神橋異績歸宸翰。寶氣蔥籠萬里通。</text>
<title>挽睦參判 長欽</title>,<text>每憶西曹寓直年。對床文酒幾周旋。塤箎忍說亡琴痛。蘭玉曾叨接席緣。疏節縱慙頻問訊。寸情常繫久沈綿。南郊一哭成千古。極目春江上瀨船。</text>
<title>李東野 坰 郊莊。醉題一律。示畿伯李汝思 景憲，宗伯李汝省 景曾。仍別海伯任子瀞 絖。</title>,<text>十數年前此會頻。君顏未老我靑春。乾坤莽蕩身猶在。人代蕭條迹已陳。花塢晩風低燕翅。石灘微雨戛魚唇。餘生到底無歡緖。小酌初開別恨新。</text>
<title>楊浦晩泛。口號示汾西永安諸人。</title>,<text>江路晴泥點客衣。兩三游騎趁斜暉。黃鸝喚友穿林語。烏鬼含魚貼水飛。天地豈知人代閱。山川不待劫灰非。相看莫灑新亭淚。且向沙頭盡醉歸。</text>
<title>次汾西韻</title>,<text>王瓜未熟麥先秋。野興同懷出郭幽。人事本來多戲劇。天公何意妬風流。床聞戰蟻新添病。樹送鳴鳩只喚愁。想得閉門棋酒會。却勝蓑笠走街頭。雙鬢蕭疏早覺秋。舊游長記野亭幽。親朋有幾君差健。畏日無多火欲流。病裏詩書皆長物。夢中花竹亦閑愁。明朝竝馬西郊路。不復殘紅見樹頭。</text>
<title>別鄭德基之東萊</title>,<text>東南海舶簇萊山。一面城池控百蠻。執憲名高須得重。答恩心切敢求閑。蕭條國計兵荒後。雜沓賓筵簿領間。關外舊游能記否。老懷臨別不禁潸。</text>
<title>題東淮白雲樓</title>,<text>光陵秋夕進香回。轉向淸平水路開。君與白雲留別墅。我携明月上層臺。百年勝會仍佳節。四海何人又此杯。灘急夜深寧變色。滿江風浪放船來。附次韻山樓半夜送君回。樓外疏簾手自開。遙望仙舟下急瀨。空敎明月滿高臺。詩情錯莫難成調。離緖繽紛獨擧杯。徙倚危欄淸不寐。龍門爽氣渡江來。別後欲成一語不得。五句及之實際耳。台作末句極壯王可喜。東淮東淮水落雁初回。十里煙波霽色開。天下豈無閑世界。山中還有此樓臺。相逢菀爾只孤笑。臨別依然更一杯。我老尙堪舟上臥。明年寒食可重來。附次韻到箭串橋上。遲諸益徘徊間。報冢宰坐政。諸公亦皆不來云。遂向舟次馬上。用前韻。口占一律。立馬郊原首幾回。江門秋霽片帆開。平橋影落溶溶水。遙渚沙分曲曲臺。自笑殘生同泛梗。每將行色寄浮杯。芭蕉啓事應無暇。不是故人期不來。東淮</text>
<title>別關東伯李師魯 德洙</title>,<text>我回東節亦秋殘。霜霰霑衣早覺寒。窮峽豈曾逢歲熟。餘氓今幸望時安。江流送鷁平如拭。嶽色當軒秀可餐。萍閣數椽仍在否。媿無人作召棠看。</text>
<title>挽柳統制內</title>,<text>每憶將軍醉後辭。暮年唯願樂妻兒。誰言白首還家日。遽是靑山葬玉時。笳鼓競來偏有感。簟床空處倍含悲。齋居未展單杯哭。瓜葛深情但自知。</text>
<title>贈孟畫師 榮光○孟是中朝人。余以五臣留瀋時。詩以請畫。萍齋其號。</title>,<text>算來身計百無諧。中夜悲吟涕滿懷。一木敢期支大廈。千金還愧買殘骸。閑花細草春郊外。白石晴沙野水涯。貌得行裝須好手。試將縑素屬萍齋。</text>
<title>龍泉館示直夫</title>,<text>山館停車日欲低。晩涼孤坐意悽悽。魂驚虎穴身餘幾。跡似鴻泥夢亦迷。自是淸時難永訣。豈無殘景可安棲。仍思小築西湖上。花映前溪柳映堤。平楚微茫燕翅低。客中光景易含悽。山因近海雲常合。路爲還鄕夜不迷。桑下尙留三宿戀。林間長憶一枝棲。吾居亦有沿江柳。豈減蘇公舊築堤。</text>
<title>平山途中示直夫</title>,<text>中宵默算往來程。經歲奔忙笑此生。魋鼻卷髥，何忍對。虐風饕雪若爲更。極知霜鬢緣行役。豈有秋毫補聖明。最是承華長在眼。白頭西望淚縱橫。</text>
<title>淸平江上。擬贈東淮，士謙。</title>,<text>積雨初收霽景新。嘉陵一棹又龍津。才傳鄭谷吟仙佩。詩記瀟湘見故人。芳草不迷江岸路。殘花猶想洞房春。如何白首相逢處。半是曾經萬死身。</text>
<title>題白雲樓。兼示士謙諸人。</title>,<text>看盡嘉陵萬疊山。小舟容與夕陽還。身行道子丹靑裏。興入秦樓縹緲間。往事莫論千里役。此生能得百年閑。蓬窓細酌仍成趣。醉後停橈倚綠灣。白雲樓對白雲山。雲與山人共往還。滕閣風光晩晴後。瀟湘水色虛無間。擁書千卷亦云富。把酒一杯方是閑。曉酌瞢騰篷底睡。月痕移在碧藍灣。</text>
<title>晩泛楊湖。洛中諸學士聯翩來會。酒半口號。</title>,<text>積霖敲暑兩難支。炊甑深居病獨知。出郭偶當初伏日。泛江何幸始晴時。層林隱約遙村見。平楚微茫落照宜。浮世百年無此會。滿船佳客滿船詩。</text>
<title>楊浦江樓。別江都留守元子建。</title>,<text>白舫靑簾海上開。琱軒繡節日邊來。宸心政軫分司寄。廷論應推濟世才。牘判秋曹新籍籍。刃游湖臬久恢恢。淸漳一帶門前水。書信潮頭待幾回。</text>
<title>挽金判書 時讓</title>,<text>江湖歲暮隔風期。萬死歸來幾夢思。病已十年猶望起。官曾入座却憐遲。淸名終始心如水。佳政西南口是碑。爲有平生知己感。輓歌凄咽不成詞。</text>
<title>挽姜相 碩期</title>,<text>仁憲勳名震海東。降精奎璧又明公。松筠獨保凌霜操。岳瀆潛收潤物功。語到時艱惟有淚。望傾朝著若無躬。百年寧順知何憾。殄悴興悲走卒同。</text>
<title>挽金晦卿 光爀</title>,<text>一生淸瘦略相如。却羨君剛勝我虛。蘆嶺別來添幾病。尒陵休後向何居。空聞淸漏傳晨院。不見仙鳧返玉除。湖路極天迷處所。望中誰是范卿車。</text>
<title>病中。次東淮韻。寄示畸翁。</title>,<text>小窓微雪一燈紅。牢落殘年萬計空。誰遣子眞還谷口。又聞蕭史出淮中。陳篇乍閱仍添暈。甲帳重垂亦畏風。面壁三旬長閉眼。惺惺惟對主人翁。伏熱如潮上面紅。玄花着眼忽迷空。殘生已分呻吟裏。萬計終輸寂寞中。秉燭每懷前夜謔。傳筒還媿古人風。秦樓小雪成高會。倘憶東村半死翁。</text>
<title>別湖西伯金友古 尙</title>,<text>騎省中書歎積薪。漏廳殘燭敎場塵。暮年原隰非閑事。暇日湖山是勝因。擁傳何如乘內馹。登樓還似侍重宸。營門藥物多新採。倘把刀圭及病身。營有拱北樓</text>
<title>挽趙生 顯陽</title>,<text>壯元才調固無倫。屬我提衡喜得人。鳳穴苞開皆異彩。龍門躍出豈凡鱗。年同列宿生何促。地有修文死亦伸。最是西河臨老痛。等閑行路盡沾巾。</text>
<title>挽豐寧君洪汝時 靌</title>,<text>儉節平居混布韋。崇勳一蹴壓金緋。榜連學舍隨肩忝。會憶黃壚撫跡非。臨老每憐嬰病久。契心何恨問書稀。到門號擗先聞外。未近靈筵涕已揮。</text>
<title>銅雀江頭。別鄭子容咸陽之行。</title>,<text>星回一甲又南麾。不是行裝誤聖時。傲骨本無供世興。閑情長有故山期。沙明遠渚初疑雪。日射層氷半作澌。十里江郊非近路。我來何事却忘疲。</text>
<title>觀獵書贈洪灣尹 瑑</title>,<text>平明吹角出東門。獵騎如雲處處屯。絶塞山川夷夏界。夾江墟落古今村。雕蟲敢擬誇身健。鞍馬無因報主恩。賴有使君文武憲。聖朝行見壯西藩。</text>
<title>車輦館。次李校檢 進 韻。</title>,<text>延州詞賦擅才華。白首胡爲失路嗟。自笑暮年頻虎穴。向來陳跡似鴻沙。書傳灣館初逢雨。詩到宣城已落花。最是銅龍消息斷。塞天笳鼓夢魂賖。</text>
<title>挽分沙李相 聖求</title>,<text>潭潭相府儼風猷。志業居然第一流。自是胸中如水鏡。豈曾皮裏有陽秋。生涯蓬蓽三椽屋。豪氣江湖百尺樓。回首去年携酒地。秪今沙岸繫孤舟。圖書零落酒壚虛。忍過靑門故相居。孺子百年休下榻。巨卿千里始回車。風期晩代誰知已。冥寞重泉尙起予。言行它時應有錄。江河文字定何如。</text>
<title>挽尹參判 墀</title>,<text>花磚高步五雲邊。三十金緋玉署仙。訓襲巖廊期遠到。習湔紈綺愛孤褰。共驚羸削年來甚。誰遣賢勞病後偏。最是西河臨老戚。路人猶自涕潸然。</text>
<title>挽鄭參判 廣敬</title>,<text>蓬山仙籍相門高。瑞彩爭看鳳穴毛。望屬公孤華譽早。身經夷險素心勞。羔絲異日傳歌詠。蘭玉同時遍省曹。爲是交親非一世。白頭臨挽歎滔滔。</text>
<title>蘇坡江上。奉別沔川倅朴兄 大華。次道章韻。時道章方謫居東湖。約與來會。</title>,<text>無限溪山載酒行。對歡誰不似公榮。磬聞蕭寺心先爽。舟自湘潭眼忽明。少日只知同處樂。暮年何耐此離情。江村暝色歸帆盡。獨倚篷窓雨滿纓。令弟無端受玦行。老兄何幸佩符榮。孤懷耿耿秋多感。雙鬢蕭蕭雪半明。江外又成今夜會。尊前不減少時情。酣來欲作顚狂語。一任傍人笑絶纓。</text>
<title>次淸隱在瀋館寄示韻</title>,<text>公子風流已冥漠。淸詩看罷寄誰家。晨星落落牙絃斷。秋日蕭蕭潘鬢華。詠爲停雲兼逝水。淚因隣笛想邊笳。歸途莫近遼河店。故榻經時愴倍加。時東陽纔逝附原韻秋懷一律。奉寄白洲。兼呈東淮。繡戶笙歌公子宅。朱門車馬上卿家。秋來正覺添愁思。露下應驚換歲華。況復此時持漢節。那堪異域聽胡笳。交情却向窮途見。白髮須憐鏡裏加。淸隱</text>
<title>贈道章 甲申秋。與道章及兒輩。同宿沈槐山草堂。仍過德原公子山亭。劇飮而散。洪兄澤芳氏父子亦來會。</title>,<text>逐客雖嫌近郭行。散臣猶可出郊迎。山留萬壑經霜染。天放孤村盡日晴。靑草詠回池上夢。紫荊班去路傍情。遙憐獨馬東歸處。夜過王灘候火明。附次韻騎驢如入畫圖行。況有山翁一笑迎。父子弟兄兼叔姪。郊原風日半陰晴。朋簪暫盍班荊地。小酒差寬夢草情。岐路東西分散恨。可堪回首憶春明。道章</text>
<title>挽李生 朴思菴外孫</title>,<text>思相眞游六十年。易名新渥始開筵。早知袁尹淸風在。却喜陽元素業傳。夜靜歸街鍾欲動。雪深窮巷榻猶懸。雲山一隔仍千古。泣把床頭擬和篇。</text>
<title>次金溝客館澤堂韻。寄奉李使君 梣。</title>,<text>高才自合鳳樓修。散跡唯甘酒市遊。仙邑任君爲隱吏。醉鄕呼我作閑侯。尋眞每憶金山路。奉使曾經水竹秋。千里傳筒當歲暮。白頭歸思轉悠悠。</text>
<title>乙酉正月晦。出宿舍弟玄洲寓所。將還書示一律。</title>,<text>悤悤回騎趁斜陽。每到分岐各斷腸。等是無家君又客。爲因何事我還忙。山寒逼水添孤迥。野色漫空接混茫。報道春宮春共返。坐看雷雨遍江湘。附次韻人非潮水限潯陽。山是尖鋩割別腸。靑草詠時纔會合。紫荊班處便閑忙。心隨西去窮湛樂。路算南征覺杳茫。且趁阿咸留洛日。一帆春漲泝瀟湘。玄洲</text>
<title>別完尹蔡伯昌 裕後</title>,<text>豐沛山河地力饒。名臣出宰自先朝。丹靑原廟瞻依近。碧落仙曹步武遙。驛使梅花春滿路。官橋燈燭夜聞簫。殘年作別偏懷惡。三疊詩成兩鬢凋。</text>
<title>次題鶴谷洪相國家藏簡易及東槎諸公詩帖</title>,<text>從他世界落空亡。萬古斯文一脈長。星斗于天地岳瀆。麒麟於獸鳥鸞凰。神慳晉帖初傳本。淚濕周詩舊廢章。獨有靈光尊配極。方流元氣滿朝堂。</text>
<title>別嶺伯兪方叔 㯙</title>,<text>龍喉高選壓籌司。聖眄頻回奏對時。妙歲聲華雙壁盛。新春雨露一方私。行經枌社身仍錦。巡到桐鄕口是碑。媿殺珍牋虛在案。白頭才盡久無詩。</text>
<title>乙酉三月十七日。麟坪大君以謝恩使將赴燕。前二日。一洞人齊會。各進一杯以別。乃禊中故事也。酒半。大君令某賦詩。惶恐不敢辭。退而錄七言近體一首。謹再拜奉呈。</title>,<text>塡門車馬似前年。天屬如何又獨賢。禮屈梁園叨授簡。會當春社悵離筵。箕封驛路兵塵後。燕地山川夕照邊。到處登臨應有感。渾河西去倍依然。</text>
<title>挽任賓客 絖</title>,<text>一字題時一涕垂。有情那忍此哀辭。生平不作隨人態。死後能令擧國悲。始伴新春尋故里。還依落月踏前岐。魂來魂去冥冥裏。再往呼君君豈知。</text>
<title>送千秋兼謝恩使李侍郞 弘胄 朝京</title>,<text>金鏡千秋節。銀河八月槎。紅雲瞻鶴闕。紫氣壓龍沙。皇帝方推轂。將軍早建牙。斥關充虎豹。探穴磔蟆蝦。六合元同軌。三韓本一家。封疆雖外服。文物卽中華。父子情無間。君臣義有加。毫毛皆納錫。筐篚亦登嘉。歲受靑臺曆。常供白鼻騧。祥期延發穗。優詔屬頒麻。陛謝宸恩大。嵩呼寶算遐。使乎元地望。行矣卽天涯。風翮摶溟渤。霜蹄騁渥洼。明珠騰異價。良玉絶微瑕。健筆臨池絹。新詩映壁紗。瑣窓曾視草。宮雪幾煎茶。詠罷當階藥。名留滿縣花。南藩纔繡鉞。西塞又鋒車。許國身輕葉。揚庭啓卷芭。午門隨綵仗。法殿敞晨赮。燭影初分象。鍾聲已散鴉。香飄麟不動。樂奏鳳爭挐。濃露仙桃熟。殘星御柳斜。去依黃道日。歸訪赤城霞。自笑摧翎鳥。眞如着足蛇。百年唯浪跡。萬事只長嗟。宇宙生何晩。江湖興獨賖。離懷看楚劍。別路近胡笳。扶漢誠徒切。觀周計或差。直愁東海隔。唯恐北辰遮。附驥心猶往。雕蟲手謾叉。瑤池聞七德。來向小夫誇。</text>
<title>春日灣館。書懷贈李贊畫 時發。</title>,<text>絶塞龍灣館。嚴程鴨水濱。相逢關外客。半是洛中人。號令轅門肅。規模節制新。乘驄看仲郢。閱馬得元賓。喜酒杯嫌窄。探詩紙患貧。奇遊須勝地。良晤卽芳辰。野雪初消日。官梅欲放春。隴雲低出漠。江樹遠浮秦。羅綺塡華屋。氍毺間彩茵。嬌歌含淺笑。軟語帶輕嚬。未必寬羈思。無堪結好因。他鄕仍抱病。窮海獨迷津。此會誠非偶。平居亦不頻。樽前飛動意。白首莫緇磷。</text>
<title>送進香使</title>,<text>銅柱南雲外。金臺北斗傍。仙槎淸海氣。神劍動星芒。昔奏先皇帝。時爲左侍郞。家君同受節。小子亦騰裝。絶域晨昏遠。微官雨露長。譙笳催塞日。戍笛隕胡霜。區別華夷界。分携骨肉傷。去來移節序。榮辱信穹蒼。末俗名爲累。淸時病見妨。遲回猶造化。離索杳參商。魑魅縱橫地。龍蛇戰鬪場。葉人迎玉舃。稽吏走銀章。感激君山淚。差池應邵香。火雲燒橘柚。腥霧潤檳榔。海闊超歸夢。山尖刃別腸。有時傳翰墨。無路接杯觴。跋涉應吾道。賢勞卽我常。兩家無暖席。連歲迭承筐。熟路將新命。同行得季方。我歸仍寂寞。公去又輝光。任直須前輩。功多且厚償。嵩呼今夏啓。虎拜昔春坊。銀海深無地。金堆閉不陽。無因攀帝駕。何處叫虞皇。昇日賓天痛。龍飛鳳曆昌。喣噓滋衆息。剗刮淨邊疆。如渴人求舊。相須佐得良。普天輸版籍。窮海湊梯航。雜種巾裳怛。仙班佩玉鏘。天階同進退。雲路共翺翔。萬國觀瞻處。三韓禮義鄕。使乎符物望。行矣喜身強。緩急安危際。艱難險阻嘗。世情看用舍。王事任行藏。不是思鄕切。還應就道忙。神明宜保護。將息貴周防。自笑潘生拙。誰憐阮籍狂。襲薰曾入室。侍酒慣升堂。驥尾違初願。螭頭阻遠將。羈愁兼別恨。握筆愧鋪張。</text>
<title>挽守夢鄭先生</title>,<text>尙矣唐虞際。寥寥輔拂臣。替興看曆數。契合想精神。白日回黃道。靑雲繞紫宸。諸公扶社稷。夫子任經綸。密邇華筵曉。雍容曳履春。贊宣將至化。知顧亦殊倫。學業師儒重。風稜長憲新。庠黌恒滿屨。臺閣動埋輪。世誦三千牘。人期咫尺鈞。誰言罹霧露。遽報返星辰。末語催朝服。遺書泣搢紳。蒙年隨帖帖。成訓荷諄諄。始借周郞宅。重僑孟氏隣。義存師弟子。情比父兄親。警咳疑如在。風猷杳莫因。高名懸北斗。大筆記貞珉。多少登龍士。平生置驛賓。九原爭負土。何但受經人。</text>
<title>送日本回答使鄭參議</title>,<text>籍甚烏川子。曾爲馬島行。古來須宿望。今去定齊名。幕下埋金氣。毫端振玉聲。家家椰酒出。處處櫂歌生。漢使乘槎路。秦童採藥城。煩君問眞訣。歸日許詳評。</text>
<title>啓運宮挽</title>,<text>大族連珠府。殊稱啓運宮。聖心勤孝理。慈訓叶陰功。夙歲嘉姻貴。先朝睿眷隆。丁寧畀異夢。感激誘神衷。胚育須文母。資成卽化工。世方當轉斡。天欲濟昏蒙。遺意眞能體。貽謀實自躬。家憂經憏絶。國養備亨豐。冥漠天難恃。沈綿歲且終。御衣宵未解。玉色露仍烘。靈騭山川閟。神方藥餌空。廞儀光舊典。嬰慕徹高穹。日卜形家吉。塋移縣地雄。千秋破慳護。百里擁蔥籠。寶算祥彌遠。遺奩痛不窮。漢雲春瞹瞹。巴樹暗朧朧。素仗臨江曉。哀笳引路風。從臣皆雨泣。不敢仰重瞳。</text>
<title>題張元帥 晩 西征別帖</title>,<text>元帥西征日。春郊帳殿開。千官鳴劍佩。十里霽氛埃。軍服升壇拜。溫綸近榻來。小心臣老矣。專命汝欽哉。故事親推轂。殊恩手勸杯。榮光湛雨露。肅氣迅風雷。感激臣隣動。超騰士馬催。雄名聞四海。峻秩接三台。新律軍容整。先聲虜膽摧。靑油舊從事。搦筆愧凡才。</text>
<title>別湖西權按使 盼</title>,<text>昔赴征南幕。曾遊拱北樓。關防八路最。形勝兩湖尤。自古巡宣重。公今寵渥優。聲華從夙歲。履閱冠同流。嶺服纔宣命。畿民又請留。艱難經濟急。外內重輕侔。受節丹墀曉。開營錦水秋。衣冠塡祖席。笳鼓引征騶。滯直違瞻送。題詩寫別愁。棠陰召伯路。梅信豫章郵。況有玄圭贈。其如白璧酬。徵黃應不遠。淸漢候仙舟。</text>
<title>挽芝峯李尙書 睟光</title>,<text>不復玄微論。誰能正始聲。山川日蕭瑟。星斗謾崢嶸。館閣思先輩。銓衡失上卿。家藏獲麟筆。壇絶執牛盟。零落山公啓。流傳許邵評。堂堂埋玉樹。鬱鬱閉佳城。一代三蘇盛。同朝萬石榮。爲郞曾末照。連婭又深情。每憶摳衣地。多慙倒屐迎。西州春草綠。立馬淚縱橫。</text>
<title>瀛洲記遊口號</title>,<text>乍歇淸林寺。仍投助道菴。登雲月明過。佛住海仙探。鉢瀑東西洞。金巖上下潭。蘇來學士筆。實相大師龕。文彩前朝盛。風流後輩慙。漫山皆木果。塞路盡香枏。金佛香爲殿。蓮經玉作函。磨天獨石立。倒海衆峯涵。陰壑千年雪。層顚白日嵐。平臨碣石北。俯視老星南。小少煙霞疾。平生水石貪。蓬山曾理屐。瑞石亦停驂。福地元無二。神山本有三。奇遊今始辦。勝事昔曾諳。約束佳賓至。留連韻釋談。香爐煙欲散。風榻酒微酣。宿習兼多病。迷方笑太憨。懸雲垂鐵鎖。悵望只心參。</text>
<title>次子時詠大雪韻</title>,<text>東郭先生宅。西湖處士家。全埋門與逕。不辨渚兼涯。翳日疏還密。隨風正復斜。吳門誰見馬。秦柳未藏鴉。皛氣朝偏積。寒聲晩更加。粧樓呈態度。珂馬助光華。越犬疑群吠。淮鵝想亂譁。普天頒漢絮。匝地種潘花。淸冷頭簪玉。迷離眼隔紗。探珠休赤水。留舃卽琅耶。愛映書窓近。忘尋酒巷遐。竹垂停鸑鷟。松倒壓虯蛇。海闊塡愁衛。山高觸怒媧。檠寒烘少暈。鑱短劚無芽。影亂飜巢鶴。涎凝着壁蝸。八方皆淨土。萬里是恒沙。積處都藏角。融來盡滌瑕。日窮夸父逐。陰閉燭龍呀。樽獸同沾化。宮貂舊拜嘉。煙收香吐鴨。水凍硯含蟆。機靜纔收杼。園空已卷芭。誰將鹽擬柳。還訝玉爲葭。銀界須臾幻。瓊簾次第遮。白生蒙叟室。明照魏王車。晃朗星橋遠。參差月殿賖。畫蕉堪遣興。授簡謾傳誇。撥火幽居勝。銷金舊習奢。無心任飄拂。得意轉紛挐。地勢爻無坎。江形字失巴。翻思漁社會。氷底夜魚叉。璀璨瓊姬院。靑熒玉帝家。疊岑靑露髮。遙海白迷涯。欲墜還如懶。方飛故作斜。紛紜皆化蝶。點綴只歸鴉。受月光偏積。乘風勢更加。翩翩辭閬苑。咠咠散金華。比潔仍相妬。聞聲却不譁。有田唯種玉。無樹不開花。翦取澄江練。裁成浣石紗。書文縈篆籀。劍鍔淬將耶。勝地平無險。孤村近覺遐。崖崩僵虎豹。澤涸凍蛟蛇。竹韻吹簫史。松鳴鼓瑟媧。任他埋菊徑。加意護蘭芽。洒衲疑呈絮。粘階類綴蝸。散星宵隕石。霾日晝揚沙。不辨高兼下。都藏美與瑕。山隨愚父轉。巖合巨靈呀。賦憶梁賓盛。詩傳謝女嘉。色應欺瑞雉。精不蝕妖蟆。散漫時窺幔。憑陵欲過芭。漢臺留翠柏。秦水變蒼葭。寺井氷初斫。溪橋葉共遮。野寒逢獵騎。山晩返樵車。北海飡氈久。藍田見驛賖。騎驢吟獨苦。披氅興堪誇。楚簟含風滑。隋宮照夜奢。悠揚來復去。撇捩靜還挐。臥冷貧同洛。堆珍富埒巴。烹茶看疊浪。呵手下簾叉。</text>
<title>挽張玉城 晩○代先府君作</title>,<text>執友皆淪喪。姻親半在亡。今君又冥漠。老我益凄涼。孝友思張仲。謀猷想子房。旌旄曾岳牧。紳笏久巖廊。運智誅狂逆。殫忠答寵光。勳名爛竹帛。事業勒旂常。鎖鑰三邊壯。江河萬古長。風流隨化盡。疾病造朝妨。牢落新開府。蒼茫舊戰場。時危失良將。老淚日沾裳。</text>
<title>別冬至奏請使韓元之 仁及</title>,<text>令譽從游泮。淸班早館瀛。詞華稱獨步。墨妙冠群英。玉牒黃金刻。牙籤寶軸成。廟宮新上號。屛障幾留名。題品紆天眷。風流邁月評。謁來皆滿願。藏去盡爲榮。國有初頒慶。公膺特簡行。顯揚綸誥煥。輝潤海星明。後請兼前謝。覃恩在積誠。才難非節使。事急是嚴程。勝氣關門迥。妖氛岱岳晴。聳瞻鸞鵠立。爭趁佩環鳴。藻思奚囊溢。龍光御札擎。驅馳身未老。際遇運方亨。送子無多語。憐吾太瘦生。臨分䨥涕落。世好本爲兄。</text>
<title>別東萊府伯洪公 雴</title>,<text>欲作萊州曲。萊州無限愁。天低過嶺路。地遠望京樓。節序梅爲信。音書雁是郵。烽煙看白日。瘴霧失淸秋。城壓蛟人室。潮迎馬客舟。關防憑象譯。風俗聽漁謳。方岳纔宣化。洪崖舊宦遊。聯芳應有錄。物色爲分留。</text>
<title>別尹完尹 煌</title>,<text>豐沛龍興地。衣冠月出鄕。山河百里壯。城郭萬家藏。節制新明府。銓衡老侍郞。淸時猶諫草。素業只書香。丘壟聯桑梓。封疆映棣棠。一門偏雨露。五馬倍輝光。花滿名玄觀。江深揭碧堂。參差十年跡。看我舊題章。</text>
<title>日本國日光山詩 大提學時特命製進</title>,<text>孝理光三界。文明闡一邦。敎先行禮讓。俗已入淳庬。冥薦洪休答。神威衆魅降。道坊開祕奧。福地壓崆㟅。彩蜃珠爲闕。飛虹玉作矼。名區稱下野。寶座擁層幢。海日春生殿。山雲曉滿窓。靈杉看鬱鬱。法水聽淙淙。配極追權現。歸尊絶等雙。經營增舊制。輪奐集豐扛。赫業輝前烈。新謠叶古腔。祠官晴閉戶。浴室夜明釭。貝帙堆牙軸。茶甌間酒缸。磬殘聲尙隱。僧老語無哤。燕賀隨陪列。龍吟應擊撞。布金通覺路。登岸信慈艭。精白誠應格。深嚴魄自𢥠。風聲同激仰。交好賴心悾。東照垂千紀。南能過九江。題詩寄回棹。還愧筆如杠。</text>
<title>挽綾城府院君具公 宏</title>,<text>尊屬兼勳業。名臣是典刑。家無領袖白。國有簡編靑。銓席曾懸鑑。銅標久勒銘。讞淸疏玉石。令肅走風霆。地踣滕公馬。天流蜀將星。殞身當氣數。報主想精靈。謝遏新壇闢。羊曇故宅經。姻親還揖客。世好又寧馨。趁日衙常早。憂時淚竝熒。平生沙苑路。唯見樹飄零。</text>
<title>挽平城府院君申公 景禛</title>,<text>奕世威名盛。元勳位望高。姿凝絳侯重。習刮謝家豪。三事和匀在。千年鐵券牢。斡旋符物議。跋涉任賢勞。意氣徐君劍。平生范叔袍。籌司陪几舄。灣路逐旌旄。摠爲時艱急。眞慙國士叨。寸心唯雪涕。微命分秋毫。遽奪應天數。全歸幸我曹。槐陰空滿地。獨向寢門號。</text>
<title>挽達城尉徐公 景霱</title>,<text>都尉先朝盛。唯公見太平。光輝隨顧眄。禮數備恩榮。喪亂中年事。交親兩世情。幾經投轄飮。長記掃門迎。瓜葛纔申好。膏肓奈宿嬰。花應玉欄賞。草自沁園生。痛哭南阡送。蒼黃北塞行。賦詩當輓曲。泉路鑑精誠。</text>
<title>挽白沙李先生</title>,<text>白髮先朝老大臣。天生豪俊任經綸。文章李杜爲餘事。德業皐夔是後身。霽月光風佳氣象。金剛玉粹好精神。行藏有道龍初蟄。倚伏無常蠖必伸。綠野琴樽新社靜。靑門花竹故侯貧。身因許國常輕死。語切匡時豈待詢。屈子恩深悲世隘。任公言直賴君仁。咸關暮雪連靑海。秦嶺孤雲隔紫宸。十二樓前床下客。三千里外夢中人。離違已久書盈篋。消息難眞淚滿巾。暮境沈痾嬰瘴癘。異鄕羈思飽酸辛。存亡錯道皆關命。媢嫉端由獨出倫。未見虞翻沾雨露。空敎傳說作星辰。鶴歸華表家何在。鳳去丹山跡已陳。膾炙新篇傳鵬鳥。淸高遺像冠麒麟。鴻名不逐浮漚盡。隆渥還從入地新。一瓣燒香唯刻骨。百年含訓只書紳。梁摧棟折將安仰。失步迷方更孰親。築室於場慙子貢。移家于柳負盧遵。唯應它日修文會。談笑重薰座上春。</text>
<title>殷復前王道 幷序○讀書堂。宣醞應製。居第二。賜豹皮。</title>,<text>伏以詩云繩其祖武。書稱監于先王。蓋古者繼序之君。自有傳授大法。故後之中興之主。必欲光復舊章。是以須禹之功。夏有少康之盛。行湯之政。殷稱太戊之賢。今我主上殿下九五時乘。五百年作。周武纘太王之緖。誕膺歷數之歸。漢光符高祖之仁。允協神人之望。彝倫斁而復敍。人得以人。宗社危而再安。國乃爲國。克修祖宗之成憲。丕變叔季之瘉風。乃於武定之餘。首闡文明之化。蓬山賜暇。無非儲養之方。延閣宣綸。盡是導率之意。茲致拔茅之吉。咸囿偃草之休。屬當發春之辰。渙降需雲之澤。宮壺濃雨露。感春氣之浹身。御札爛星辰。覺天香之滿袖。大哉王言。足見將多之盛烈。書諸史冊。永爲不朽之美談。此數十年來所未有者。顧一二臣等何敢當之。臣學未知方。才非適用。囊螢穿壁。初無對雪之勤。搦管含毫。又乏凌雲之作。幸依白日之末照。猥廁靑雲之後塵。窺玉府之祕藏。目眩仙籍。承紫泥之新命。口誦天書。旣叨與宴之榮。復膺言志之寵。臣謹百拜稽首而獻詩曰。玄鳥開基六百年。至今垂戒在商編。將興將替天心見。惟一惟精大法傳。穀自生朝妖不勝。雉雖鳴曉德無愆。君心會使終猶始。邦化端由聖得賢。莘畝久閑耕後月。傅巖空鎖版時煙。重看仁網開三面。復喜甘霖遍八邊。桑野更瞻新氣象。桐宮不改舊山川。今周後漢功何讓。儷帝馳王道則專。禮備三千逢此日。時乘九五御于天。宸情政在唐虞際。殷鑑無勞戒席前。緬惟殷道中興年。事業班班太史編。一代儀章皆舊物。百王心法幾相傳。天之所啓人何力。運屬將興道不愆。須信前衰後必旺。方知主聖佐仍賢。康衢復見堯時月。靑海將銷漢戍煙。八域農桑甘雨裏。九霄環佩瑞雲邊。弘猷直欲超三代。絶學還須障百川。再闢玄圖功莫竝。重恢蒼籙美難專。巖廊濟濟經綸地。宵旰兢兢對越天。文墨小臣逢盛際。不惟光復願多前。</text>
<title>航海朝天 文臣庭試。居魁賜馬。</title>,<text>五星遙拱紫宸傍。四岳同趨太室長。萬國圭璋隨象緯。百年遼薊輳康莊。常因籲事勤脂轄。詎但逢辰罄祝岡。久識潛芽乘圮運。忽驚狂鏑閡邊疆。天開漢使浮槎路。地接秦皇駕石梁。雖在向時猶汎役。況當今日益虔將。行艱敢或虧常度。處僻還能趁近方。已見殫精輸錫貢。更聞將命簡忠良。同文共喜通虞服。重譯休煩比越裳。海伯撝▦迎玉帛。風威妥息護帆檣。黃頭打櫓飛烏避。畫角掀溟蟄鰐僵。木道已穿蓬島影。輶車仍指泰山芒。荒吳且復觀周樂。遠宋何難達衛航。領略堯封新版籍。間關箕壤舊儀章。靑徐餘俗今非是。鄒魯遺風尙在亡。玉節遠隨西日轉。琅函遙奏北辰忙。黃塵匝地連秦驛。紫氣臨關識漢裝。倍覺皇恩無遠邇。定由侯度出尋常。王師未遠殲殘寇。邦命如今屬再昌。何幸小臣逢聖際。佇看西塞定搶攘。</text>
<title>挽完平府院君李公 元翼</title>,<text>獨斡璿璣贊泰和。曾提玉尺正群訛。默延倫緖開煕泰。誓竭忠猷滌細苛。宗國憂深卽劉向。元臣禮絶又蕭何。一裘淸著初無與。八柱功高却任他。漢閣丹靑遺像肅。沔祠香火後思多。平生大業徵良史。咫尺新封阻輓歌。可耐宸心悲失鑑。偏敎義故淚懸河。暮年華屋榮鄕里。零落他時不忍過。</text>
<title>挽玉城府院君張公 晩</title>,<text>曆數先朝將相才。玉城勳業最雄哉。咸稱方叔謀猷壯。早識婁公度量恢。領略山河歸約束。走趨金紫視輿儓。千年幸際中興運。白首重登上將臺。位近三階班自絶。禮隆雙闕轂親推。時當逆豎干天紀。義激王師指日摧。蔡卒已驚丞相至。蕃人爭拜令公來。園陵一掃妖氛靜。渭水初迎法駕回。戰士黃金分爛熳。元戎麟閣起崔嵬。功如大樹人誰撼。謗似中山事可咍。晩節優游偏雨露。餘威燀赫尙風雷。江湖范蠡扁舟在。花石文饒別墅開。畫省香爐曾末照。南樓淸夜幾追陪。窮途汲引慙高義。大府周旋愧散材。病裏憂時聞款曲。語間開抱絶嫌猜。山丘零落風流盡。部曲凄涼雨泣哀。死葬衡山開馬鬣。身騎箕尾壓河魁。平生劍舃陳如舊。哭向床前奠一杯。</text>
<title>挽九畹李參判 春元</title>,<text>周旋樽俎緖言承。何幸龍門早獲登。爽氣怳沾金掌露。淸姿宛對玉壺氷。才從弱歲聲名重。病到明時感慨增。繡節臨湖多惠化。銀臺視草想風稜。鵬程水已三千隔。鳳穴雛皆五彩騰。無復騷壇聞白雪。輓歌凄斷愴難勝。</text>
<title>寄題閔按使士常 聖徽 用拙堂</title>,<text>扶蘇山外水雲鄕。用拙爲名按使堂。家世聖門推德行。功名昭代荷恩光。箴同韋佩存吾道。志擬莬裘守士常。地近東吳元擅勝。舍隣南阮卽聯芳。雕鎪剩發千年祕。涵泳全拋四序忙。版籍參差箕準國。城池寂寞義慈王。中書古石封寒碧。蕭寺殘鍾落晩涼。夾路蜂喧花似海。繞堤鶯擲柳爲莊。微霜淺渚魚罾細。亂雪深窓酒漉香。鹽市腥塵迷雨氣。官橋候火絢星芒。風生賈氏褰帷路。春滿姜公共被床。社席金緋交野服。夜船簫鼓間漁榔。茶經竹譜評應了。藥圃花畦藝不妨。恣取風光供點閱。分輸佳興討揄揚。虛名誤擬三王後。退筆慙無萬丈長。惟有病懷兼別恨。一時撩亂入詩章。</text>
<title>禍轉亡胡歲 湖堂應製。居首賜虎皮。</title>,<text>節屆商金歲又庚。氣專秋殺屬澄淸。星窮一紀周而復。運際千齡否則亨。漢帝揚威先朔漠。唐家止亂自幽幷。纔聞塞土妖氛豁。復見關雲喜色呈。上將新兼丞相府。前軍已出度遼營。東收丁鶴重來地。北拓秦皇舊築城。定武功爲郊祀曲。胡無人作凱歌聲。勢同破竹初迎刃。禍必除根可折萌。卯宿何勞看月掩。狼煙不復報塵驚。他年會檢天官曆。歲紀先書北虜平。</text>
<title>穆陵遷葬挽</title>,<text>小臣生世敢言遲。曾向堯衢仰彩眉。夢裏簫韶猶髣髴。望中松柏已參差。軒臺劍舃天崩慟。原廟衣冠月出儀。久識喬陵治命在。卽看渦水舊封移。揄揚羽衛神行肅。拱挹山河象設宜。不待三千還白日。那堪咫尺想丹墀。趨蹌宛是朝班舊。動植誰非德澤遺。銀海飛鳧深幾許。瑤池回馭杳無期。春風吹淚重經路。雪夜燒香獨拜時。四十八年眞過隙。至今窮谷有餘悲。</text>
<title>仁穆王后挽</title>,<text>喬山松柏未成陰。白日長秋鎖鑰深。否泰相乘關國運。彝倫不廢見天心。泉臺一洗丹書痛。壼極重瞻寶座臨。視膳三朝敦孝理。陳衣一夕閟徽音。靈隨虞帝蒼梧駕。讖應吳人素奈簪。花發玉欄春漠漠。雁飛銀海夜沈沈。宮壺水咽曾傳漏。門榜塵埋舊貼金。吉仗漸移仙馭遠。從臣淸血各沾襟。</text>
<title>挽鄭判書 經世</title>,<text>經術文章早致身。兩朝恩禮極儒臣。病還東洛方加額。痛切西河久損神。講語幾回淹午漏。履聲無復上星辰。周旋敢忘同曹日。薰挹長懷滿座春。藥裹關情頻寄信。書函留恨已棲塵。遙知送葬三千乘。半是平生問字人。</text>
<title>挽李知事 慶全</title>,<text>辭命前朝稼牧雄。代生燕許闡宗風。榮名早襲箕裘業。晩計全收翰墨功。醉後乾坤人是蠃。興來湖海迹如鴻。官兼盟府三階近。家比文園四壁空。霑接敢忘迎節地。陪歡長憶候仙宮。臨岐把袖春醅冷。對榻題詩夜燭紅。禮數豈拘還往際。精神不隔別離中。他年草市看遺稿。淚盡香山舊遞筒。</text>
<title>待東岳不至。分韻得右字。</title>,<text>雨餘江色佳。水落石面瘦。斜日在高樹。旨山湧座右。佳客有佳期。隣翁亦邂逅。痛飮不計巡。朗詠詩篇富。半酣倚高樓。淸風滿衣袖。泠然欲輕擧。意氣彌宇宙。窮途少知己。好會誠難又。扁舟鼓枻去。欲向沙頭候。</text>
<title>古劍篇</title>,<text>我有一古劍。劍光白如雪。黃金絡其柄。玳瑁粧其室。銀星半零落。老龍手中吟。豈惟懾百神。使我無邪心。我欲倚崆峒。直斬樓蘭首。西去賀天子。拜獻南山壽。不然劈滄海。快截呑舟魚。羞爲里中兒。宰肉以求譽。</text>
<title>觀身</title>,<text>觀身向世慵。在家謀生拙。無錢可買肉。對案唯疏糲。病妻強解事。山廚有兼味。春初石耳羹。夏日木頭菜。鹹淡幸調和。亦足充腸胃。一飽萬事足。坐睡茅茨下。須臾進濁醪。旣醉仍復臥。坐臥兩無違。我本如斯者。</text>
<title>憶餠師曲</title>,<text>深宮春晝永。睡起鬢不整。坐見簾頭燕。雙飛照雙影。年年來舊巢。不復分炎冷。誰云五侯鯖。却勝餠師餠。</text>
<title>夜坐口號</title>,<text>白露濕靑草。流光餘幾時。君子有所思。出門迷所之。忽見西來雁。飛飛天一涯。欲問塞上事。去影何由追。悄然下簾坐。此懷無人知。</text>
<title>偶吟 以體察從事巡海時</title>,<text>昨夜宿何處。月明孤島中。三山失所在。此地卽蓬瀛。泠泠洞仙家。隱隱龍王宮。鷄鳴海天曙。鼓枻乘長風。</text>
<title>和五子詩</title>,<text>鄭行人子容 弘溟行人有盛名。子眞豈其卿。枯槁巖穴間。皭然遺世情。可憐丞相家。舊業秋水淸。畸人不畸天。此道要一明。崔兵部子謙 鳴吉員外素多病。閉門發孤詠。淸羸若不持。乃心金石硬。朱紱視浮雲。靑山有誰競。蕭然數間屋。一掃塵垢淨。張內翰持國 維內翰大家數。受材雄且䆳。生之非偶爾。泥者豈天意。江山占國士。風月困驅使。不見且久矣。懷哉淚雙墜。申都尉君奭 翊聖東陽抱高調。華聞自幼少。文章乃家事。筆法更精妙。爲人自奇士。奬許受宣廟。天題白玉壺。至今猶炳燿。朴都尉仲淵 瀰錦陽貴淸疏。文事乃其餘。眼底無全牛。腹裏開祕書。棲棲江海間。去來三尺驢。頗憶往時否。琱軒乘玉除。</text>
<title>持國酒席。口占贈子容。時子容將南還</title>,<text>君有幾斗酒。我有千首詩。一杯詩一首。我勸君莫辭。豈無它日會。與君將別離。此地卽故鄕。捨此欲何之。厄君亦久矣。天意或可知。江南信樂土。親舊復有誰。西湖十里間。風月本無私。我舟君可棹。我釣君可垂。以玆爲活計。亦足此生涯。請君休早發。爲我少遲遲。別後千萬言。何能慰所思。</text>
<title>艮嶺逢虎</title>,<text>近海寒氣早。十月氷雪深。艮嶺屹嶺間。白日松檜陰。一路細於絲。老虎草間蹲。御者馬前立。錯認爲山豚。近之不盈尺。大吼蒼崖裂。同行十餘人。束立不敢發。移時掉尾去。始得投前驛。險哉此山川。苦哉吾行役。</text>
<title>稷山道中 二首</title>,<text>明月照溪水。水底石可數。遊子戀京華。夜深行未已。犬吠此山村。燈明何郡寺。風露滿衣袖。遍身襲寒氣。鷄鳴到山館。耿耿仍不寐。僕夫足無襪。夜草寒霜稠。不辭今夜行。欲於明日休。莫言前路遠。已報愁店到。歎息謂汝曹。行役令人老。</text>
<title>三陟道中</title>,<text>隴西騎牛人。素有煙霞疾。東來太白麓。俯觀滄海日。赤雲騰紅窯。六龍髥欲爇。扶桑在眼底。西枝手可挈。坐井莫言小。望洋莫言大。不知天際天。何知海外海。始信中原人。論說皆爲虛。中原在我西。何處見日車。設令有所見。所見特吾餘。天地一聚塵。衆生誠微眇。惟有廣成翁。飛翔入極表。</text>
<title>蔚珍道中</title>,<text>碧海長風生。白日晴雷吼。海中三神山。出沒如鼇首。瀄汩萬餘里。天水日相洶。人生不觀海。何以曠其胸。可憐秦童男。樓船何處求。所以曇無竭。浮來乘石舟。</text>
<title>三陟道中。得一美石。</title>,<text>我行東海邊。慣見風濤惡。大者拍天起。小者如山岳。先者怒未已。後者鋒已觸。當其瀄渤時。天地皆辟易。況此一拳大。去來安敢息。無乃三神山。其一卽此石。磨涅又磨涅。積久成錙銖。錙銖又未已。畢竟至於無。今幸入吾手。吾手有蓬壺。滄桑在頃刻。天地亦須臾。旣見大者小。小者大亦可。是以西方人。無生無死者。</text>
<title>別聖節使權僉知 晵</title>,<text>古稱三神山。萍浮東渤內。琅瑘赤玉舃。棄之如蟬退。樓臺隔雲霓。恍惚迷所在。鍊石飛砂人。褰裳濡足輩。徂徠碣石間。簇立成群隊。欣然庶幾遇。注目歸鴻背。翩翩何處船。絳節鳴珠佩。皆言神山人。邂逅落闤闠。爭來問丹訣。應之應不昧。若問眞仙人。將以何人對。</text>
<title>別咸平使君朴大觀 炡</title>,<text>未別懷已惡。旣別情何已。豈無言可贈。欲語還復止。江南卑濕地。可憐多病士。秋風隕碧蕙。衆芳日以委。願言持此操。相期保終始。</text>
<title>別伊川使君兪子先 伯曾</title>,<text>濁時怨離居。淸朝困直士。處世誠不易。昇沈非一理。皎皎玉雪姿。蓁蓁深峽裏。何處不宜勉。主恩無遠邇。相憶卽寄書。去來應有使。</text>
<title>別江東使君羅夢賚 萬甲</title>,<text>皎皎玉堂仙。翩翩向西鄙。西鄙多艱虞。此行誰所使。有母不得將。不爲營旨瀡。去矣莫回顧。男兒行處是。看君頭角高。定非空老士。</text>
<title>歇馬松下。前有古墳。</title>,<text>我坐松樹下。前有千歲墳。縱橫荊棘叢。出沒鼯鼠群。當時四尺高。春秋香火勤。世代易推遷。古今同朝曛。子孫未必無。路人誰能分。山川盡變改。況見銘石文。沈吟不忍去。有靈應有聞。</text>
<title>簡謝永安寄贈李澄畫山水扇</title>,<text>秋雨抱書眠。柴門有人扣。瀟湘洞庭色。不意落吾手。蕭蕭水草寒。遠遠風帆走。爲謝李畫師。筆下有天趣。只欠數行雁。點綴歸雲後。</text>
<title>別羅夢賚謫海州</title>,<text>入門老親啼。出門小兒挽。依依秋日低。蕭蕭野色晩。親友路邊立。握手勸加飯。病夫別有贈。薄物愧深悃。紙以比皎潔。香以取淸遠。墨以重膠漆。筆以寫繾綣。</text>
<title>六月十九夜。錦林公子要我賞蓮。見沈香石上有一楓樹。殊可愛。戲贈一詩。</title>,<text>請以一局棋。賭君一拳石。愛君石上楓。蟠根苔蘚碧。置我書案上。呼爲小楓岳。</text>
<title>次持國七夕寄示韻</title>,<text>宂病苦相迫。止酒仍廢詩。佳辰阻良晤。鬱結勞我思。天上有會合。人生多別離。淸篇荷遞示。愛玩忘午飢。秋炎亦無幾。宋玉易生悲。過從趁新月。不負城西期。附原韻久覺口生臭。不讀李生詩。中心積湮鬱。夜夢仍晝思。昨感牛女會。爲賦生別離。三友幸聯鑣。慰我長如飢。座上不見君。歡劇仍生悲。君如同此意。請問汾淮期。汾，淮。指汾西，東淮。○谿谷</text>
<title>復次前韻。寄持國。</title>,<text>靑山送暝色。雨脚映新詩。詩成謝故人。日夕費夢思。咫尺不相見。不須傷遠離。田家白麥飯。亦足充我飢。役役爲誰故。偪側令心悲。願言携手歸。白首以爲期。附次韻我抱公幹病。懶作漳濱詩。端居守鼎爐。萬緣都不思。平生金石交。咫尺成暌離。籠中海鶴瘦。櫪上天馬飢。牽率偶拈筆。寄興仍娛悲。知音幸可託。許爾是子期。谿谷</text>
<title>夜坐次兒輩韻</title>,<text>枯腸已貯火。衰鬢半成雪。端居世念息。却掃人事絶。新愁蝟毛集。往事鴻蹤滅。舊作雨中檢。陳編燈下閱。寒依暮雀棲。淚逬冤禽血。草壁只四立。麻衣從百結。逢人恒愧忸。觸境先怳惚。含情長脈脈。顧影空孑孑。風痺怯蛙口。濕腫憐鶴膝。湖圻念棲屑。關塞傷離別。夢去或連夜。書來常隔月。世事付荊凡。人情視秦越。一句見失 河飜玉斗斜。漏盡銅壺咽。君看歲寒姿。風霜不改節。</text>
<title>平原客館。送姜公獻 瑜 還峽短歌。</title>,<text>歲晏霜雪繁。天寒古峽內。游子問前路。東南白雲在。豈不戀京華。相逢非舊輩。非無獨往意。未忍辭親愛。悠悠百年間。局促難進退。撫劍忽流涕。五嶽生肝肺。歎息謂傍人。此子有狂態。</text>
<title>麟蹄縣齋。次暹上人軸中龍溪金公韻。</title>,<text>曉發藍橋驛。南望寒溪寺。日午憩縣齋。山僧追我至。軸中有二詩。讀之情何已。死別久呑聲。生離亦苦思。龍溪金公於余爲從祖。下世已十年。且詩中所謂惜別人。叩舍弟道章作也。道章方出宰晉陽。故篇中及之。</text>
<title>臨別。信筆贈姜公獻還峽。</title>,<text>鷄鳴天欲曙。結束行人起。豈不思少留。前途近百里。吾衰易爲感。此別又它鄕。世事信悠悠。後會知何方。山家木麥田。種鋤須及時。待吾納節歸。歲暮以爲期。</text>
<title>峽村雨中。得絳字韻。無聊口號。</title>,<text>奔湍曉風咽。疊嶂朝雲絳。孤村靜無隣。廢邑小於虹。林深鳥雀喧。野曠鸕鶿降。極備與極無。湯旱同堯洚。哀痛切宸極。愁歎溢里巷。到處見菜色。誰家聞醉閧。憂天杞人愚。哭漢賈生戅。短策欲叫閽。蓬力愧鐘撞。</text>
<title>挽李應敎 行遇 內</title>,<text>久疾本無醫。好物寧有堅。人豈不知命。奈此情意牽。哀哉亦徒耳。舍之卽悠然。終焉泉下會。可結無窮緣。達者知此心。我爲夫子傳。</text>
<title>瀋館。次淸陰韻。示直夫。</title>,<text>留亦何所憂。去亦何所喜。去留非二途。喜憂惟一理。平生嗜古義。齒髮忽遲暮。良由時命屯。豈爲文字誤。天有定不定。誰人問其故。片言亦相契。終身或未悟。先聖素位訓。達士齊物論。願言各書紳。有改無則勉。附原韻吾三人者不相見六七年。哀戚憂患。幸而不死。而又各在數千里外。無由一邂逅也。寤寐思想。蘄天之使或相遇於林壑江湖之間。少慰此餘生。雖不能成其至願。詎意飽之以陰山大窖嚙雪飧氈之味也。天之意亦異矣。噫。明夷聖人所不免。於吾等何哉。但當自盡其道。庶不負君子素位之訓。聊述短章。用寓鄙意。人生期百祀。一半憂與喜。況當艱虞際。所遇皆逆理。愁端結腸肚。危辱迫朝暮。平生慕仁義。仁義豈相誤。屈子亦有言。莫好脩之故。問天天不語。問人人不悟。常聞聖人訓。素位有至論。顧余同志士。作詩重勸勉。淸陰</text>
<title>次李白紫極宮詩韻</title>,<text>潯陽紫極宮。謫仙初詠竹。後來和者多。靑山土幾掬。祗今霜雪中。貞標此君獨。雖無螻蟻侵。詎有鸞凰宿。千竿淇水澳。幽居我新卜。知非自今歲。猶爲不遠復。淸陰山窓下。對之杯可覆。客至莫問我。我醉睡正熟。</text>
<title>白如雪</title>,<text>白如雪者水邊沙。明如練者沙際水。沙如增白水增明。月影落在空江裏。我吟蘇軾赤壁賦。擧手邀月迎風舞。呼兒取酒立飮之。俯視大江流一縷。翩然乘鶴欲輕擧。散盡世間千古愁。上朝三十六上帝。醉臥白玉樓上樓。</text>
<title>夜汎醉號</title>,<text>落日未落兮江之水落。靑山暝兮白鳥飛。榜有響兮灘有石。岸欲轉兮舟欲移。舟人謂沙而爲草兮。捩拖回棹不敢近之。魚龍寂寞水府深。纖雲四散淸風吹。淸風吹綠波興。恰似金樽美酒玻瓈光。我醉而歌君起舞。月明白露沾衣裳。</text>
<title>行路難</title>,<text>行路難。我從牙山白石村。欲向水原莎阜去。大風掀天滄海立。沙頭喚舟尋無處。秣馬東歸大澤中。早潮落盡泥汩汩。急雨如注兮驚電倏鑠。蓑衣蒻笠皆摧折。雲陰陰而曀日兮。時早晩之難決。平野闃其無人兮。路長短其誰詰。行路難。千山欲暝兮。宿鳥投林。流螢閃閃兮。村路沈沈。山深疑有虎豹伺。路險如逢盜賊隱。拔劍夜行五十里。魑魅慴伏不敢近。羸馬十步九顚兮。僮僕呼飢却不前。燈明犬吠尋一村。斗杓已垂東南天。</text>
<title>戲書天下圖</title>,<text>我之生也何局促。一生老此彈丸國。旣未能鞭雷御風歷天衢。又未能鼓枻乘桴環八區。假令早晩持節覲上帝。不過遼燕路一帶。三峽三河吳楚間。大水名山如隔世。以此發憤欲狂呼。赤脚蹴踏天下圖。</text>
<title>夜過于橋口號</title>,<text>禿頭兒携瘡背驢。山路沈沈無月夜。天際長江練帶斜。白者爲煙紅者火。風外遙聞犬吠聲。暗記前村老樹下。</text>
<title>俠客行</title>,<text>同是悲歌士。相逢酒肆邊。爲君提劍出門去。萬戶月沈人已眠。</text>
<title>贈金伯厚 堉</title>,<text>山客出山山雪深。窮途歲暮衣裳薄。曾爲同隊學道魚。今似尋家返鄕鶴。憔悴君猶澤畔容。沈冥我自甕間樂。醒來不省別時言。昨夜天寒何處宿。</text>
<title>寄呈降仙樓主人</title>,<text>我爲金粟之後身兮。公爲玉帝之外臣。玉帝置公香案前。公騎白鶴朝玉宸。問公何事人間來。瑤池誤折蟠桃春。三年謫下降仙樓。巫山綠水之悠悠。淸都露氣猶濕衣。安期玉舃留丹丘。鸞笙鳳簫引香風。羽蓋星冠欲輕擧。金字題詩七寶扇。不是世人煙火語。陽春白雪誰和之。三十六宮隔仙侶。顧我身如看泥絮。安得隨風向爾去。昨夜西樓一雁過。陽關夢斷無尋處。吹我法海無孔笛。借公仙家不死藥。飛丹砂兮拾瑤草。採綠髓兮飡金液。然後飄然凌太淸。相逢拍手雲間樂。</text>
<title>記夢</title>,<text>東海之墟木帝所居。銀臺金闕望之如雲兮。羽蓋星冠雜沓繽紛。伊余絳節朝天門。夢裏分明超世氛。鸞笙兮引路。王女兮成群。帝乃呼余於靑城兮。賜余以金光之靈草。曰汝之持此以壽汝親兮。壽與天而偕不老。余拜余手兮稽余首。靈椿樹下開春酒。千歲桃花萬歲核。鳳脂麟髓羅左右。余與余季綵衣舞。當筵喜氣春愉愉。白鹿眞仙授祕訣。靑牛老子傳神符。脚底煙霞五色濃。蓬萊萬二千芙蓉。白石淸潭千尺松。松下丹書苔不封。雲爲車兮風爲馭。倏忽東西無不之。仙之人兮坐如麻。勸瓊漿兮啖玉芝。正是壺天白日長。人間此樂心自知。笑彼褰裳濡足人。樓船一去無消息。何似吾家宿緣隷仙籍。上帝丁寧降之福。書之所以志喜也。故余不可無此作。</text>
<title>送龍湖主人趙同樞還鄕</title>,<text>龍湖主人酒酣擊壺歌激烈。秋雲不動秋天闊。歌罷愀然獵纓而危坐兮。不語不笑有若心懷鬱結不敢泄。寂如眞僧念珠經。窈如靈妃奏瑤瑟。寒如千尺靑松壑底臥。古如一寸斷戟沙際出。昂如映日之翔鸞。快如橫霄之俊鶻。凄如秋兮暖似春。始陽終陰兮轉鬱鬱。余方操筆援篲立待乎門庭兮。跪而進兮仰而詰。形何居而采不定。意何居而口若蜜。將悲草木之搖落兮。昨夜淸霜今夜雪。將悲日暮途遠兮。少壯幾時易衰歇。將離塵絶俗而遐擧兮。采鉛飛砂鍊金骨。將揮戈躍馬而橫行兮。出塞登壇建玉節。將同屈子之處湘潭兮。望美人兮隔天末。將同宋玉之送將歸兮。水遠山長音信絶。不然將如汎汎之虛舟兮。物無我忤兮無所怵。不然將如屹屹之砥柱兮。獨遏狂流任嵲屼。公乎爲我試言之。凡此數者必居一。公猶不答心悠悠。促席催觴飮不輟。忽然投觴擲杖拂衣而起坐兮。更向樽前歌一闋。大海翻風水拍天。魚蝦踔踔蛟螭沒。雷霆倏鑠兮雨雹交至。地維欲摧兮天柱折。爲牛爲馬兮惟所召。一榮一悴兮何足說。孔孟兮棲遑。嵇阮兮放達。吾誰取法兮誰托業。衆好文文兮獨皎潔。驥服鹽車兮鳳棲棘。美者見妬兮賢者嫉。投河兮不可。浮海兮難必。非山非野靜散地。煙霞吐納神仙窟。翠竹靑莎白石路。草宇三椽可容膝。今我歸來歲律暮。圃有新菘園有栗。寒衣飢食兮不願餘。聊以逍遙送日月。來無却兮逝無留。昔無伸兮今豈屈。蹴我兮起我。執我手兮將訣。貰酒千金裘。題詩萬匀筆。烈士腰間劍如水。平生未試鯨鯢血。古匣塵生龍虎鳴。銀星錯落蓮花缺。臨分含笑欲有贈。與我肝膽不楚越。相將意氣出門去。不是世間兒女別。</text>
<title>挽李永柔 有吉</title>,<text>爾不能立石記功燕然山。但能暴骨黃沙白草間。男兒死國是常事。自古死者非一二。夫何使我傷精魂。仰之不啻星斗尊。不有于禁屈膝降。安知龐德節無雙。噫吁嚱。爾今差可報主恩。爾家尙書宜有孫。</text>
<title>代贈</title>,<text>二月關河雪正飛。新安道上行人稀。新安女兒顏如花。淺斟低歌金縷衣。蘭燈欲滅繡幕深。含笑向君君莫違。</text>
<title>醉時行。西湖舟上口號</title>,<text>家在西湖白石里。有樓隱映垂楊裏。五月六月苦炎熱。開簾四面淸風起。二三佳客携酒至。此日淸遊偶然遂。兀坐高舟劃然嘯。水府老龍初破睡。金波盪漾光有無。橫空素月明如洗。湘妃漢女爭出迎。貝闕瓊宮迷眼底。安得仙人躡月橋。坐我桂影婆娑處。安得靈波汎漢槎。送我天孫飮牛渚。蓬萊弱水接渺茫。漢使秦童竟何許。三淸露氣冷逼身。兩腋泠泠欲輕擧。我醉而歌君起舞。大袖張來隘九宇。參橫月斜夜如何。極浦點燈聞暗櫓。東方漸高天欲曙。淸興未闌還悄悄。回舟欲繫短篷宿。水悍前山未易繞。此會奇絶孰主之。爾輩何曾辦好事。好事鋪張須好手。握筆鬱鬱凌雲氣。俛仰之間易陳跡。古來英雄皆寂寞。何人解唱浪陶沙。噫吁嚱。古來英雄皆寂寞。</text>
<title>走筆送人</title>,<text>先朝濟濟盛文士。所稱作者非一二。爾家伯父草間來。蓬萊三賦雄無比。始若有爲誰泥之。可憐有才終無位。見爾少年能文辭。爾家遺聲爾不墜。是我結髮同閈交。我不爾尋爾必至。太白園中百尺樓。兀坐盡日無餘事。爾來相對淡一笑。詠罷必飮飮必醉。醉來握筆更揮洒。萬古寥寥不滿意。短衣高冠徒步行。射策君門時不利。長安季冬雪滿袴。旅舍悲吟凍不寐。涔池豈容伏神龍。長坂行應展逸驥。我今擲筆爲瘖夫。又欲合眼無所視。送爾天涯一鉤月。帶得三星作心字。</text>
<title>別海西李按使 溟</title>,<text>海西新方伯瀕行索詩曰。毋少必多。多固難。小而工益難。謹聞命。我見海西百不支。雖有知者亦難爲。使蓋旁午無休時。官倉罄懸無餘糜。軍興戊午至今玆。府帖日選征西兒。聖朝虛惜露臺貲。有司不察蒼生眉。驛路不絶堇如絲。汚吏剝民無完肌。千颿駕海海若馳。萬牛拔山山靈移。我欲殫計指亦疲。中夜仰室徒悲嘻。不有更張何所施。闔之闢之者監司。廟堂推擧屬之誰。李侯此去無不宜。此去可以滌民疵。此去可以贍軍資。此去貪官不能私。此去姦胥不能欺。此去風俗振低垂。此去城池修廢隳。李侯爲政試如斯。一域便可春煕煕。李侯早年到鳳池。玉署步武靑雲隨。可人眉宇好風規。花牋醉墨何淋漓。可憐於世亦嶔崎。數年廢逐同湘纍。向者江海把一麾。舒民畏威而愛慈。南封已見幼婦碑。西臬定遺甘棠思。我與李侯新相知。一見直欲去毛皮。辱過陋巷徵文辭。漢也不文何能之。昨夜淸霜下東籬。籬底黃花開數枝。我有斗酒侯不辭。人生聚散無前期。男兒七尺未全衰。腰下寶劍光差差。爲問持被上天墀。何似癰節靑海陲。忠臣受命無險夷。國家使人隨安危。請侯亟行且莫遲。海人待哺方苦飢。噫吁嚱。海人待哺方苦飢。</text>
<title>題淸平山僧卷</title>,<text>白雲居士雲爲裳。翩然下自北宸傍。朝回三十六玉皇。看盡萬二千金剛。脚底長風萬里生。扶桑曉日如燈明。述郞之徒南石行。爲我硏朱書我名。南尋聖穴北穿島。踏盡金沙拾瑤草。太乙眞人遺火棗。問我歸來苦不早。笑指寒松鍊丹處。沙明水碧山無語。霓旌欲動廣樂擧。回車更向崑山去。</text>
<title>次東坡四時詞韻 月課</title>,<text>鴉鬟半嚲鳳釵落。翳袖含嬌出翠幕。開奩改畫八字眉。步向前階映花萼。琤琤香佩冷襯肌。淚和鉛紅心恨誰。春來自道太消瘦。猶趁淸明裁舞衣。右春靑槐葉暖鶯歌永。金甖遞水沈瓜冷。琱欄徙倚刺繡慵。膩日挼煙花影靜。芳眉斜對遠山顰。嬌臉新滋紅露匀。街頭光景爲誰好。鬪草藏鉤皆別人。右夏久惜殘紅殿晩綠。又見霜華封翠竹。芳菲滿眼易消歇。泣把靑菱掩孤屋。啼蟲有恨故近扃。素月無情空滿庭。蕭關千里夢中路。腸斷西隣寒杵聲。右秋微雪疏疏響簷角。一夜孤眠錦衾薄。鈿箏絃澁不堪彈。愁對銀釭金粟落。蠻牋呵筆字拖鴉。酒暈嬌顏吹紫霞。傍人不信沒情緖。勸向粧樓簪綵花。右冬</text>
<title>定州留別南敵萬 以雄</title>,<text>我在臺中儤直時。都門咫尺似天涯。無端來到地盡處。却使君先送我去。世間來去本如此。相携痛飮新安市。</text>
<title>龍灣館。次金書狀 地粹 韻。奉淸陰。</title>,<text>獨向龍灣道。龍灣無故人。故人在何處。遠隔雲海津。欲往從之行路難。關河歲暮衣裳寒。自是行人情不極。笳聲四起夜漫漫。附次韻莫作乘槎客。乘槎愁殺人。鯨鵬戲雪浪。牛斗迷天津。日落虞淵萬里黑。中宵月出風露寒。三山何在不知處。極目雲海空漫漫。淸陰</text>
<title>龍灣館。次淸陰寄別韻。</title>,<text>南望沙浦雲。西臨鴨江水。水流向何處。雲飛應到此。心隨雲水傳。恨隨雲水起。天涯地盡處。一見亦偶爾。人情有深淺。愈久愈難捨。別語不忍說。欲起仍復坐。王事有程期。僕夫催上馬。依俙醉夢間。忽已不在前。滿眼千疊山。望望憂心悁。龍灣舊池臺。四顧無人煙。秋懷兼別思。悄悄待明發。何因借得費公術。夙約更趁乘船日。附原韻新安郭門西。淸淺寒溪水。溪邊祖席開。萬里分自此。澹澹秋色高。蕭蕭西風起。座中各愴別。苦心吾與爾。相携未能捨。日晩起還坐。我舟不可繫。何人縶君馬。君行指日旋。奏事銀臺前。望我隔雲海。戀我思悁悁。春風忽東來。楡柳變新煙。西郊草色深。沙峴花枝發。此地相迎一樽酒。明年是我歸來日。淸陰</text>
<title>宣沙浦別淸陰</title>,<text>八月籚葦寒。蕭蕭海上路。朝天萬里船。曉發宣沙浦。借問幾時還。浦口花發春。離歌欲輟棹歌起。雲海茫茫愁殺人。</text>
<title>鄭節度 忠信 擊賊歌</title>,<text>西關之西有名將。南斗以南無等人。壯年持節値時危。男兒有膽大於身。二萬狂賊擁城闕。一朝迅掃如掃塵。功成不居人所難。飄然返節淸江濱。大駕還都急召公。煙花三月朝紫宸。席前賜酒散黃金。命錄一等三功臣。其一元戎其一公。一時禮遇無比倫。馬鞍峯頭百丈石。大書特書詔千春。勖公此心西擊胡。然後永奠三韓民。</text>
<title>別茂長楊使君 萬古</title>,<text>蓬萊之子居蓬萊。去歲新從香岳回。秋曹小椽上前席。奏語剴切天顏開。景先稱爲一時秀。士元豈但百里才。臨行稽首上疏言。臣有一策胡可摧。臣自西來慣西事。事之得失臣能裁。如是而安如是危。其言闔闢何奇哉。可憐當世少知己。一麾寂寞歸海隈。海隈名勝有瀛島。蓬萊香岳爭崔嵬。小縣如斗少公事。庖刀割鷄游恢恢。左手碧海螯。右手流霞杯。醉後白眼望靑山。靑山秀色杯中來。千碪側理雪勝白。大筆鼓舞生風雷。男兒得意無遠近。富貴在天誰能媒。白洲居士骨稜稜。日穿敗荷趨紅埃。旣不能發策縱橫淨四邊。又不能放跡遨遊窮八垓。街頭長見拍手笑。夢裏紡紼金銀臺。歲暮天寒霜雪深。此時此別令心哀。渺渺佳期渭北樹。遲遲芳信江南梅。渭北樹江南梅。別一回老一回。僕夫在門驪駒催。</text>
<title>挽金生</title>,<text>去年今日日將暮。與君竝馬柳堤路。柳堤東北上舍家。醉臥街頭爲誰故。今公歸葬故山岫。聞說上舍新在疚。可憐離合一年間。人間哀樂何相謬。昇州刺史鬢全改。泣說平生予無罪。</text>
<title>如意嶺</title>,<text>如意嶺不如意山。石犖角行路難。人脚酸馬蹄穿。黃泥汩汩無時乾。君不見東南大道平如砥。舍而不由吾何嘆。</text>
<title>喜雨</title>,<text>四月不雨至五月。南陽麥田一半枯。海邊靑稻亦已黃。鋤者罷鋤泣路隅。惆悵銀河不可挽。大江百里誰能注。人言州西國祀山。山有神靈作雲雨。太守齋戒宿於外。爲作祭文三百字。酒香牲肥燈燭明。三更四點請行事。祭罷星河微掩翳。倏見東蜺復西吹。天明日出轉杲杲。長天瑩瑩靑玻瓈。卯時稍寒午時熱。未時復涼同酉時。自念太守不蔽職。神不我應民誰賴。忽見霓光西北來。風脚光驅後雲靄。一點二點初洒面。乍密還疏無定態。須臾大霈如建瓴。水田山畦盡破塊。枯者復蘇黃者靑。萬民欣欣望西成。始知神惠與聖化。感激豈由吾精誠。自此甘霖遍一域。太守坐享豐年樂。</text>
<title>戲贈桂陽韓使君 會一</title>,<text>桂陽山明月寺。登臨俯見長安城。海上秋風萬里來。太守樽中新酒淸。何似長安城裏屋數椽。四壁圖書終日眠。安得翩然過江去。與君醉倒禪窓前。</text>
<title>別珍山宋使君 淵</title>,<text>君爲宋榮子。我是李謫仙。南陽春酒碧於海。白日相携大道邊。扇面題詩能記否。魂夢依依六年事。今君又作湖邑吏。遠訪東村荷高義。村沽味酸不成醉。別語寥寥未堪寫。酒無新釀奈君何。詩用舊作無不可。可憐人事不如故。容鬢相看已覺老。江南小邑公事少。官俸雖微官酒好。竹林佳處對芳樽。驛使來時寄詩草。</text>
<title>別北靑李判官 曼</title>,<text>白洲居士出隣舍。靑海行人虛枉駕。臨行遠訪闕展對。敬奉華銜再拜謝。人生會合固有數。仕路升沈誠可訝。憐君此去遠庭闈。欲綴離詞淚已瀉。北海漫天鐵嶺高。東越遙看白雲下。薇垣接武隔年事。每憶行宮記草夜。願言努力早還朝。溟翮搏風天所借。李之大人方莅寧越</text>
<title>送元帥出征</title>,<text>中營水銀鎧。後營黃金甲。馬軍鐵鞭垂。步軍勇字帖。前驅淸路隊。左建司命旗。行人塞路看。上將西出師。借問上將誰。上將男子奇。手握尙方劍。身騎天馬駒。元勳判京兆。少年執金吾。獨領御營兵。新兼句管司。夷險不擇事。左右無不宜。精誠感激貫金石。號令闔闢生風電。山河草木威名知。壁壘旌麾氣色變。一鼓淸北罷刀斗。再鼓遼陽歸版籍。中興功業振三韓。璽書褒嘉動萬國。君不聞九重一札下八路。義士忠臣淚如雨。君不思行朝君臣泥路邊。莫使再見丁卯年。</text>
<title>次竹陰韻。謝沈槐山 暐 惠松酒。</title>,<text>茆簷曉日影瞳矓。病夫獨臥書室中。故人遺我酒滿筒。試飮一杯顏已紅。想君幽居松竹叢。秫畝藥圃連西東。興來何必待秋風。沽我醑我唯任公。且佩漁家織竹籠。褰衣打魚煙草濛。</text>
<title>別習靜李丈 厚基 之任潭陽</title>,<text>先朝名臣淸江公。文章節義一世雄。公之聞孫習靜翁。俊如快鶻橫秋空。居家孝友居官忠。食報享祉親於躬。大兒少日稱神童。有才不遇未爲窮。務安在西潭在東。晨昏往來一日中。小兒昵侍明光宮。風稜柏府御史驄。早晩請暇感宸聰。擁傳光輝恩渥隆。元方舞綵季方同。稱觴迭壽翁面紅。父子兄弟樂融融。坐令百里皆春風。我病三秋鬢成蓬。翁乃再臨憐羸癃。臨行所贈非所蒙。情誼三世一家通。坐對淸江筆如虹。右挹雙松蒼翠籠。報翁何以表心衷。病中得句工未工。</text>
<title>戲書謝丹丘督郵</title>,<text>靑州從事何爲者。丹丘督郵今過之。平原客舍忽相逢。臘雪初放官梅枝。翩翩靑爵含書來。人生一笑是佳期。卷中何勞對聖賢。此君風味眞吾師。銷金帳暖夜厭厭。參橫月斜吾不知。</text>
<title>臨行。信筆別崔生信叔南還。</title>,<text>昔我遊襄陽。逢君大堤上。愛君眉宇秀。喜君襟抱爽。洛寺東樓竝枕宿。夜半蹴余看日出。別來無日不思君。川路迢迢不可越。四月煙花爛熳香。楓岳之仙招我雲深處。赤玉舃綠玉杖。葛巾羽衣風爲御。正陽前峯素月升。君又翩然隨月至。握君手撫君背。感君穿山度水遠來之厚意。琴一弄。歌一闋。勖君靑松白雪之故心。濯足萬瀑流。露頂松桂林。朝發衆香城。暮宿山映樓。南從鉢淵北叢石。踏遍三山與十洲。行竝馬臥聯床。十日之游百年樂。今我西踰大嶺去。君獨南還海上宅。可憐離合劇悠悠。好事由來不常有。毗盧九井有遺恨。後約丁寧九秋後。我病猶堪縱遠眸。君身無事君脚健。共挹浮丘發一笑。然後奇遊副夙願。不然肩輿過峴首。直到君家與君酌。左信叔右士重。裸裎驩娛呼六博。醉來揮筆任橫斜。滿君高堂之素壁。</text>
<title>浮萍閣</title>,<text>浮萍閣小蓬萊。天光水影同徘徊。摩訶衍躑躅杖。萬二千峯前日回。沈沈樹陰靜。艶艶荷花開。三更獨立發孤嘯。一輪明月靑山來。</text>
<title>夜臥無眠。記前日鳳川橋游。作長句一篇。請同遊諸益和之。</title>,<text>畫角烏烏秋日昏。平原客舍初閉門。墻外遙看一火過。月明前橋人語喧。張公在前鄭公後。座上無非洛中友。良宵好會誰主張。妙瑟淸歌擁左右。老夫早臥非爲寐。病廢看書更無事。禮數於吾何有哉。衰倦甘爲少年棄。肩輿急往人不識。恰似潛師夜襲敵。相携一笑各盡驩。世間百年無此樂。人影翩翩月影中。怳然身在水晶宮。十里長川百尺橋。銀河之鵲月殿虹。三淸露氣滿衣涼。夜深興闌歌太康。白首倒巾扶醉歸。月沈官樹煙蒼蒼。</text>
<title>瀋陽東館謾題</title>,<text>啞啞烏夜啼。査査鵲晨噪。烏啼鵲噪報何事。二月遼河春尙早。病臣生還似有期。鶴駕回轅何日是。緘辭欲付赤心風。天上人間九萬里。</text>
<title>贈孟畫師</title>,<text>棋一枰香一炷。古松流水下子聲。竹屋蕭然落花雨。岸烏紗揮白羽。扁舟垂釣綠楊洲。醉後閑眠芳草塢。非仙非釋是何人。泉石煙霞作盟主。丹靑亦有不可狀。一片靈臺含萬古。</text>
<title>挽朴弟仲漣 漪</title>,<text>我年十六入君門。世稱兩家王謝婚。樂公氷淸心所尊。諸郞力學行誼敦。長公得我寢食忘。君以少弟日在旁。見君才調不可當。文追秦漢筆鍾王。不但眞長座上賓。亦有效音東山人。君纔結髮我靑春。勝友尊師皆在隣。壬癸以來人事變。十載悲歡一轉眄。終南故宅人不見。汾水楊湖各漂轉。陽春不遣寒谷暖。海曲仍與魑魅伴。我迂官行一宵款。萍水之會風雨散。北來鳴萬人魁。大庭大對何雄哉。靑雲跬步館蓬萊。爲養百里非君才。國破家亡萬事後。復玷朝行備趨走。逮受東節媿蚊負。君因我嫌解仙綬。峒戶僑居閱寒暑。野老村翁誰識汝。歸來數月一再語。每恨東西不同處。汾翁遘疾成坐啞。君侍湯藥淚暗瀉。東淮逝後知音寡。獨向君家手一把。君雖善病年可恃。使仁不壽天豈爾。却願晩節全素履。男兒有志莫浪死。一日訪我多苦辭。長安乞米無已時。身無新絮腹常飢。賣靴向市酬者誰。語罷一唏還一笑。窮達在命非人召。不嫌室人徧我誚。會作一州飽兒小。隔夜人來聞健在。繼傳急報走莫逮。豈君厭氛樂遊岱。視去世緣同蟬退。豈君憂患損天和。轉入膏肓無奈何。脩短與奪誰管他。好物無堅理則那。三品烏臺豈有位。萬選高才不一試。弱妻無歸一孤稚。寄葬何山新買地。病兄朝夕望君還。欲語不忍難爲顏。死生之別咫尺間。靈車曉發誰來攀。憶君憐我老無家。爲言眷屬如摶沙。有時夜飮至晨鴉。醉看君鬢驚半華。我今有懷向誰愬。爲誰更向城南路。江山蕭條歲時暮。松炬明滅氷上渡。老夫力盡不能及。哭望丹旌路邊立。春來一騎奠一榼。舊墓新阡草應合。</text>
<title>別一相赴金堤任所</title>,<text>七事皆眞切。行之豈易哉。燈前書贈意。非爲對銀臺。</text>
<title>觀漲</title>,<text>積雨靑蕪沒。層濤白雪寒。高樓百尺望。大海一杯看。</text>
<title>春帖</title>,<text>有好方爲慶。無憂便是安。固知皆有命。唯願命無艱。又四座佳賓滿。千樽美酒深。圖書聊遣興。藥▣▣關心。</text>
<title>次士以</title>,<text>促漏深深夜。殘醪淺淺樽。離懷何處苦。山月子規魂。又良夜逢佳客。靑燈對綠樽。春光深幾許。疏雨動梅魂。</text>
<title>酒席走筆邀洪兄</title>,<text>美酒盈樽熟。殘花滿眼愁。欲尋靑草夢。徙倚夕陽樓。</text>
<title>次彥上人詩卷韻</title>,<text>隴水南連海。門雲北指燕。相看俱是客。把酒各凄然。</text>
<title>春帖 居首賜弓</title>,<text>寶座星辰逼。寬書雨露深。微臣參虎拜。無限祝堯心。</text>
<title>題華人扇畫</title>,<text>夕露濃如雨。同枝穩着棲。絶勝三匝繞。失儷夜深啼。</text>
<title>題扇贈行</title>,<text>此別亦千里。此酒君莫辭。西洲花滿路。幾處有佳期。</text>
<title>迎祥 居首</title>,<text>瑞色明宸極。歡聲動泰階。相如方視草。詞賦孰能佳。</text>
<title>端午帖 居首</title>,<text>聖主方臨宁。賢臣盡在廷。直回三代盛。先使四方寧。</text>
<title>夜還</title>,<text>偶與山僧會。仍隨暮獵廻。官橋知不遠。簫鼓馬前催。</text>
<title>王孫第。醉號贈畸翁。</title>,<text>意氣王孫盛。襟期鄭老親。但令終日飮。莫問主家貧。</text>
<title>士以仁川別</title>,<text>海邑閑無事。魚鰕又近秋。郡齋終日飮。須憶洛中遊。</text>
<title>送姜叔久</title>,<text>令節吾何往。君歸未敢留。前期須莫負。春半海棠洲。</text>
<title>辛巳初秋。李都憲尙輔，李知樞汝省適來訪。與余俱同庚。偶然三甲會也。感占短絶。</title>,<text>落日在高樹。微風簾幙淸。偶成三甲會。相對百年情。</text>
<title>茂朱兄聞余有謝恩之行。冒雪遠來。留一夜告還。病懷惘然。口占書奉。</title>,<text>風雪遠來意。慰余千里行。依然還告別。老矣不勝情。</text>
<title>訪道章晩泛東湖</title>,<text>天地容吾懶。江山待爾詩。雖無鎭日見。豈有隔旬離。</text>
<title>船上醉後。戲占示道章。時一相隨往。而新兼纂局故云。</title>,<text>多事春秋館。長閑上護軍。何須率子弟。匹馬可尋君。</text>
<title>寄申丈 敏一 謫所</title>,<text>小札兼新曆。緘封有所思。天恩天赦日。無負早春期。</text>
<title>別姜生 復中</title>,<text>一年強半在江城。旅舍秋風白髮生。明日南登王粲路。峴山回首若爲情。</text>
<title>高君涉 傅川 將向湖南。仍過驪江。</title>,<text>萍蹤一散暮江頭。不向湖南卽上游。莫問歸程誰近遠。兩鄕雲樹等離愁。</text>
<title>將向黃岡。陪別家尊朝京師。留別朴兄 大健 之任關東。幷敍</title>,<text>別何必遠。春明亦天涯。別何必久。一日亦三秋。內焉而無眷顧之懷。外焉而少羈旅之感。逢迎未必生客。應接率多佳致。聲歌悅耳。衣食便體。旣不知他鄕可苦故鄕可樂。又安知見日常少而別日常多也。然其一去一留之際。猶有所未能釋然者。驪駒在門。旌旆啓道。臺邊贈柳。江上回棹。去者傷神。留者銷魂。不復以春明之近一日之易而有所間焉。則其遠而久者。尙何以爲心哉。噫。此別也何以爲心。留者不能留而又有行焉。去者不但去而復有送焉。關東距此地。不啻千里。而此地之去黃岡。黃岡之去燕山。又不知幾千里也。雖使留者無行。行者卽還。重逢非數月可期。況留者之必有行而行者之未必卽還者乎。噫。此別也何以爲心。遂書此。爲留別詩敍。詩曰。海棠煙雨近名山。棧道連雲百八盤。雖敎夢裏長相見。夢裏猶應行路難。</text>
<title>春日泛鴨江。次柳行臺 汝恪 韻。</title>,<text>千家山郭夕陽明。滿地風沙鼓角聲。極目孤鴻天際去。五雲多處是燕京。</text>
<title>偶吟</title>,<text>經春關外篋中書。萬事浮雲過太虛。獨有寸心磨欲盡。薊門消息近來疏。時家尊以使臣。方在北京。</text>
<title>夜坐口號</title>,<text>候蟲何事不平鳴。風露長林滿意淸。自是愁人聞有感。草間微物本無情。</text>
<title>夜夢朴兄 大華 將娶良家小嬌。門黨交喜。弟亦把杯爲賀。覺來。詩以戲之。</title>,<text>佳人三五玉嬋娟。喚起雲庵十載眠。珠箔月斜鎬燭爛。滿缸春酒買紅纏。</text>
<title>風雨下山時。有一老釋追至憩房村。乞詩甚勤。問其名。敏行也。時屬悤悤謝未遑。今到洛山。其友僧齊己又申敏師前請。急於督逋。信筆寄贈。</title>,<text>春宵一雨漲前溪。雲衲飄然古驛西。臨別依俙遺宿債。洛山詩對介山題。</text>
<title>竹陰第。與汝固同賦。竹陰時有光山之行。</title>,<text>水聲禽語共珊珊。無數飛花入座間。案有新篇樽有酒。小窓終日對靑山。露如珠淚落珊珊。雨後殘紅着樹間。安得共君湖外路。更看前度未看山。</text>
<title>遊中興寺。次題僧卷。</title>,<text>處處看花步步吟。更携餘興度西林。不妨朝日三竿上。但使春醪百丈尋。</text>
<title>書秋香詩帖</title>,<text>九華燈影度窓明。仙馭冷冷向太淸。咫尺銀橋難再躡。白雲黃竹夢中聲。</text>
<title>直廬戲題。奉銀臺。</title>,<text>白玉堂中白玉杯。一雙分下右銀臺。侍臣亦是人間客。不許西曹暫借來。</text>
<title>舟師將別</title>,<text>公行無亟亦無遲。行未由吾止是誰。到處神明應保護。歸來須趁落花時。</text>
<title>一相草堂。逢同隣諸學士夜飮。弘侄彈琴。元侄歌以和之。醉後口號。</title>,<text>倚絃高唱動梁塵。佳語無端過十人。借問旗亭當日會。座中能有幾詞臣。</text>
<title>沙峴松林下。題道章扇面爲別。</title>,<text>臨分莫作去留悲。數月經過只暫時。却勝前春渾水上。異鄕之別隔年期。</text>
<title>夜坐聽琴昇平曲。感而賦之。</title>,<text>燈明崑玉照秋毫。曲奏吳絃響海濤。莫說梨園太平事。侍臣無復昔年豪。</text>
<title>李進士 尙胄內 挽</title>,<text>來緣漠漠去緣忙。斷盡巴猿幾寸腸。試向延平津上望。雙虹應照斗牛間。</text>
<title>爲羅祕書。戲簡端川。</title>,<text>羅綺叢中薦枕娥。天涯飄泊鬢婆娑。使君自有丁寧約。莫遣風花被𢞓多。</text>
<title>挽許監察</title>,<text>海門春水送丹旌。一別那知隔死生。最限年來淪落久。舊銜猶喚殿中名。</text>
<title>在可興。寄安東羅使君。兼示宋通判。</title>,<text>官路迢迢驛使稀。峽雲汀樹望依依。憑君報道賢通判。江上題詩舊約違。</text>
<title>贈府尹留別</title>,<text>十日征南幙裏遊。舊京賢尹最風流。今宵欲過城西驛。何處思君獨倚樓。</text>
<title>醉後戲書贈南使君 鎰</title>,<text>故里重逢十載餘。我鬚君鬢雪紛如。鸞棲枳棘休言屈。却勝襄陽借屋居。</text>
<title>隣相第口號</title>,<text>相公新自問安廻。和氣應醺萬壽杯。詞掖舊臣今白髮。五雲回首隔蓬萊。</text>
<title>銅雀江頭。別鄭子容咸陽之行。</title>,<text>人欲行時欲白頭。酒如繩處是佳區。江南雪盡梅花發。誰與題詩共倚樓。</text>
<title>納淸亭逢瀋使。寄贈淸隱李相。</title>,<text>去年先過此亭時。爲寄新詩借暫離。今日重來臨水坐。朔雲關樹但相思。</text>
<title>玉井菴。次楊道一韻。</title>,<text>此去花山山幾疊。山間石路細縈回。飄然白髮老仙子。辛苦年年尋我來。</text>
<title>挽朴伯游 濠 內</title>,<text>積善家何報。哀音屬此時。尙書方澤畔。刺史又天涯。夢續將行路。魂隨已別兒。傷心故山下。不改舊門楣。</text>
<title>挽李僉知 安謙 內</title>,<text>東岳詩翁伯。容齋相國孫。將星纔掩彩。仙障復還魂。弱女堪傳業。慈親尙倚門。丹旌紛字煥。遙指大江濱。</text>
<title>題白麓草堂</title>,<text>盡日茅簷靜。緣江石路斜。擁鑪披短褐。隔竹喚新茶。琴豈因人罷。詩堪向客誇。柴門欲相別。山外已昏鴉。</text>
<title>挽權明川</title>,<text>北塞回車日。東城下榻時。自言身已老。誰料病難醫。度漠班生遠。封侯李廣遲。空餘雄劍在。大樹日凄其。</text>
<title>挽任宗伯子</title>,<text>宗伯家聲遠。階庭玉樹榮。龍門纔點額。雁塔未題名。子較三珠少。年方列宿贏。賓筵那忍弔。夷甫最鍾情。</text>
<title>柳兵使 琳 子挽</title>,<text>昔與將軍飮。梅花玉帳春。能文有稚子。佳句示行人。擇對纔經歲。居憂遽滅身。從今西去路。不忍過延賓。</text>
<title>次趙學士韻書簡尾</title>,<text>剝啄驚閑枕。邯鄲學士書。晩風醒酒後。微雨點茶初。濟勝慙無具。探奇計欲攄。楓酣月圓夜。同宿遠公廬。</text>
<title>挽韓淸平夫人</title>,<text>相國高軒過。童年侍酒頻。晩隨諸子弟。時候大夫人。每憶蒼黃際。還如骨肉親。傷心百里養。不及古京春。</text>
<title>湖南許都事拜辭日。過直廬求詩。走筆爲贈。</title>,<text>卽向關王廟。仍投楮子村。無因住征旆。幾處擁離樽。禁直煙花晩。江郊霽景暄。憑君報楚客。玄度舊情存。都事語及唐津岳君謫所故云</text>
<title>次別南聞慶 鎭</title>,<text>五月湖西路。南風麥熟時。憐君爲客久。尋我此行遲。契闊親知少。飄零世事悲。那堪分手處。官柳綠絲絲。</text>
<title>病中聞瑞山趙使君出城。不勝微之風雨起坐之懷。遂書短章爲別。</title>,<text>又見辭朝遠。誰言報政遲。離違吾獨居。進退子何知。黯黯連江雨。蕭蕭出郭時。病懷兼別恨。悽斷不成詩。</text>
<title>挽李永興 壽俊 夫人</title>,<text>前輩論人物。咸稱志范翁。夫人得母道。令子繼家風。福善天無報。推恩孝有終。三千送葬客。淚盡大江東。</text>
<title>挽辛寧越</title>,<text>白麓斯文望。賢孫有父風。期君元不淺。浮世遽成空。素幔西歸櫓。靑山舊遞筒。死生俱別語。悲咽此難窮。</text>
<title>別南擇之安岳</title>,<text>政屬開言路。如何掇諫臣。爲經湖外吏。方軫海西人。進退皆恩渥。功名任屈伸。病夫偏惜別。書札莫辭頻。</text>
<title>春日閉門。老吏池得龍携琴來訪。謾贈一律。</title>,<text>人皆趨利欲。爾獨愛風流。筆自楷書妙。詩能古法侔。鳴琴多逸興。載酒幾閑遊。每憶童年事。留連月下樓。</text>
<title>守申夜。書懷寄玄洲。</title>,<text>啜茗喉猶渴。挑燈眼却明。強歡須六博。欲睡奈三彭。火冷爐燻歇。河翻斗柄傾。遙憐澤畔客。獨坐到鷄鳴。</text>
<title>別宋陜川 錫胤</title>,<text>水石伽倻勝。孤雲舊跡多。郞官今出宰。幕府幾經過。羸病嗟吾甚。棲遑奈爾何。唯須報政速。賢路不蹉跎。</text>
<title>送李吉甫永川行</title>,<text>每憯沈淪久。兼嗟會合遲。還爲今日別。又是幾年期。明月樓中夢。秋風嶺外詩。江南春色早。無恨古園思。</text>
<title>玄軒申相國先生卒。旣葬。其孤都尉公出一紙示余曰。此先人絶筆也。先人病且革。聞僉君有所酬和。遂有此作云。某奉讀未終。不覺聲噎而目腫。巴人下里之唱。乃徹於臥閤之暇。隋珠崑玉之寶。得睹於遊垈之後。此實斯文之所共侈。而吾輩之所增痛者也。遂用其韻。復成一律。使當時酬唱諸君子同和而同此感也。</title>,<text>誰敎作相十年遲。不盡平生贊贊思。海內蕭條收爽氣。人間零落有淸詩。微痾遽結斯文痛。剩馥終霑後輩宜。華屋山丘俱已矣。一心惟是九原期。</text>
<title>擬挽白沙李先生</title>,<text>說到當時淚滿襟。致君堯舜老臣心。恩分柳播年初換。病度關河雪政深。十二樓前床下拜。三千里外夢中尋。懸知魚水脩文會。一笑相迎有漢陰。</text>
<title>次岳君扶風新居壁上韻</title>,<text>一帶靑山湧座隅。楚臣隨處有江湖。幾年澤畔蘭爲佩。盡日花間鳥勸壺。霽月浮空宜捲箔。獰風拔地怯巡廡。淸池鯫鰅成蠻語。壁上聯名愧小夫。</text>
<title>夜飮次隣丈韻</title>,<text>樂處休論酒濁淸。歸途不必火爲城。黃花照我如相笑。好月隨人故有情。塞馬由來無得失。昭琴遮莫較虧成。煩君莫問吟詩興。杜老緣何太瘦生。</text>
<title>李師魯 德洙 內挽</title>,<text>侍郞家業本淸貧。內相爭稱婦德眞。楚塞風霜經遠謫。謝庭蘭玉盛連姻。恩旌未換初封日。孤夢空回故宅春。路隔京鄕違執紼。但將哀挽慰安仁。</text>
<title>昨自備局訪東淮。爲終日飮。還與趙使君胤之對酌。至漏下鷄號。始開眼。兩函詩與一椀氷偕入手。快哉快哉。方在煙霧中。何能和月露也。</title>,<text>蓴鱸何待季鷹秋。咫尺郊居水石幽。我自不歸誰苦挽。君如有意亦名流。他時惠好須乘興。今雨相逢可散愁。京兆故人能解事。酒旗新建禁橋頭。</text>
<title>次寄道章</title>,<text>行役年年鬢雪明。暮途離索又沾襟。休誇弄月淸潭興。不耐看雲白日心。耳自無聞仍已塞。口惟言病更何吟。從知一葛宜長夏。却笑菑川強布衾。時有耳病。道章送書憂之故云。</text>
<title>次道章韻。奉別沔川表兄。</title>,<text>湖郡西南幾處行。天恩應許孝爲榮。螺聲隱隱平橋穩。舞影翩翩彩服明。政化已徵臺使奬。光輝先感路人情。如吾又抱分離恨。永夜唯將淚濯纓。</text>
<title>除日前夕</title>,<text>南隣擊鼓。北里鳴鍾。我有旨酒。與子相逢。又夜如何其。三星在戶。今我不樂。歲律其暮。</text>
<title>平陵驛館。有人折梅佩壺來請詩。立書三五七言以贈。</title>,<text>酒一盞。梅一枝。送我白雪村。求我白雪詞。看梅把酒意不盡。明日回頭空爾思。</text>
<title>如夢令</title>,<text>二十四橋明月。今夜一年佳節。行樂在誰邊。我獨與君傷別。休說休說。欲去山長水闊。</text>
<title>阮郞歸</title>,<text>去者不來來者去。相逢又何處。月落參橫天欲曙。殘樽誰爲御。洛陽人邯鄲女。相思玉筋垂。梅花一枝白如絮。似爲情人語。</text>
<title>星圖張殿中賦。壬子漢城試。以二上居第二。</title>,<text>出流孛於天鯨。乖一氣於靑臺。宵警柝於玉圖。聞社鼓於晴雷。軫宸憂於觀文。見銅渾於龍墀。不虛應者上天。天子以之榮之。北辰居而星拱。南渡後之君臣。靑衣遠於五國。三尺劍於風塵。日未回於虞淵。乃宵旰於衣食。欲開濟乎中否。再神州之王業。尙胡馬於中原。老王師於黃沙。星霜阻於北望。膽幾嘗而枕戈。冀皇天之助順。庶太白之入月。胡不靖乎晉國。反承孼而取謫。羞常切於喪地。天又爲之示警。彗彼星兮在東。擾黃道之天綱。交輝映於紫薇。掩帝坐之祥光。射三辰而通暉。占妖彩於中陸。寔昏迷乎天象。走庶人於草澤。一封奏於司天。皇帝於是降服。爰乘幔而息音。思反身而修德。災可轉而爲祥。盍仰觀而俯察。移天象於一幅。低半空之星辰。可捫參而歷井。儼上帝之對越。遂高褰而在目。于彼殿之中央。森躔次之不遠。悟一理之甚明。固昭應之不誣。文可觀而時察。本災祥之無門。惟一念之警忽。命不僭其若草。天視聽之自我。撫瑤鏡於中宵。心敢弛於戒懼。志一修於靈臺。星已返於舊躔。收華蓋之孛芒。佳氣來於東天。機桴鼓之遄動。天與善而無常。必恐而後致福。誠感應之不忒。倘操捨之無間。可三元之叶吉。璇璣在而政齊。貞可調於玉燭。是皇天之愛我。諒至誠之可期。何有始而無終。致災戾之疊臻。日有蝕於中黃。狗動尾於靑辰。轅未回於胡天。付皇圖於句芒。絹空傳於半臂。老北海之風霜。</text>
