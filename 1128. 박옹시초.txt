<title>郊居 甲午</title>,<text>顚沛竆途暫僦居。古人比我定誰如。行將隱矣只須屐。對卽㗳然猶勝書。花尙幾窠宜爾飮。茅纔數把足吾廬。千軸牙籤貧散盡。審思何物不空虛。晝無剝啄少開扉。牆雨迷濛林木圍。懶識枕痕長着面。貧看酒涴亦生衣。晩花常愛扶踈影。輕蝶秖工欹側飛。零落親朋無一戀。不如簑笠下漁磯。</text>
<title>與舍弟士鎭，士寬同賦。</title>,<text>藏書書㬥富時家益寒。每拱披閱歲華殘。喜將眼鏡除花易。悶是藭香辟蠧難。可使屋間堆塞破。翻敎世代鎭長看。最憐兒輩知斯樂。晴日和風好曬欄。散書千軸牙籤掃地寒。古人寃業劇䕺殘。傾家已識燎毛易。拚命雖求得寸難。勢客還將空手取。癡僮不直一錢看。零星四聚浮雲散。陳迹蒼茫獨倚欄。借書床脚支高本分寒。僮肩擔赤爾軀殘。邀如佳客來何晩。移似名花乞得難。富戶偏憎充棟積。友情多謝閱秊看。靈心慧識將培養。最苦斜暉易下欄。送書蠧魚苦癖半生寒。雙眼將花燭燼殘。桑下宿來留戀劇。柳枝老去割情難。赫蹄相促頻違限。包裹還思未盡看。借我數秊應快了。終悲一入鎖窓欄。看書飮酒看花閱歲寒。心蓬交塞眼塵殘。平時遊戲追思悔。中歲文辭已用難。黃卷咀華方有味。靑燈剪穗細成看。五車那得三冬了。妙策無如不下欄。種花淺土堪憐受薄寒。病根拋却恐春殘。蕾繁枝幹披還易。膚潤生枯驗不難。妙用占風須晩折。人功灌水爲先看。半庭香馥堪怡悅。預爲憑觀葺小欄。乞酒依樣書頭問雪寒。罇罍奈此已傾殘。白衣勝事休專美。奇字玄談可詰難。乾肺漸令塵土起。寬腸直許洞庭看。醱醅且莫論贒聖。恰好含盃月上欄。命僮東隨西挈奈饑寒。竆道劇憐恩澤殘。雨墮無爲縛箒可。庭寬多事灌花難。頑何笞罵當殊遇。嘲或鬚髯作好看。田事歸鄕都聽汝。須治豚柵與牛欄。</text>
<title>客至</title>,<text>客至柴扉已噪鴉。冥冥聚落送羲車。名心香爍餘孤炷。戲事雪翻成數花。世界那堪消此恨。溪山已喜寘君家。街頭臘酒應浮綠。踏月行沽倩小叉。</text>
<title>晩春</title>,<text>去秊如此又今秊。吾道秪須飯後眠。老態漸來無避地。機心已息不爭天。竆生常比花遭雨。宿業何堪柳襯烟。夕景敎人多暇意。纖雲過鳥見晴空。</text>
<title>過尹文卿 周欽 墓</title>,<text>草芽露白柏抽枝。尹子荒墳實見悲。哀樂須臾何得失。彭殤畢竟合如斯。千磨百折吾猶住。葉落花開爾不知。解說死眞生是幻。癡人休謂妄言之。</text>
<title>行役</title>,<text>驢子凌兢山角遙。誰家池館夕陽饒。秋心寥廓悲何已。雲性虛空影易搖。萬木忽高齊聽葉。一溪旋折屢過橋。此行詩料無多得。噪鵲匏蘺供白描。</text>
<title>記行</title>,<text>淨是巖阿淸澗濱。馬蹄鬆快絶氛塵。昏鴉曉鴈如相失。去雨來雲故未親。老大石身憐過佛。嵌空松腹許容人。雙叉山路縈如髮。只賴樵兒指點頻。溪畔孤松死與濱。倒垂枝葉尙離塵。縱橫蒼蘚多般苦。棲宿幽禽一意親。孤起踈烟交細靄。相依老石拱行人。袖鞭短僕憐癡相。膚粟濃寒索酒頻。</text>
<title>書寓所壁上</title>,<text>城裏多忙山裏寂。此心自擾無閒時。三千世界蒲團闊。一百光陰燭火遲。名已不爭差少謗。生惟無幾暫過悲。喜看豚圈接牛柵。種種田翁契活奇。</text>
<title>古寺</title>,<text>卵色彤霞斜照凝。周遭葉落記垣層。古龕正蹴辭巢燕。閒院空留捆屨僧。衰盛到頭誰不悟。荒涼滿眼自難憑。幾秊敲磬今休歇。無復淸晨警耳能。</text>
<title>贈僧</title>,<text>寒僧禮數送如迎。楓樹西偏曲澗鳴。留與一言終繾綣。非緣三昧自高明。念珠元是隨凡例。乞飯秖應備苦行。未識何邊眞極樂。西方人亦願東生。</text>
<title>觀刈</title>,<text>上下田頭歲計深。閑看最得老農心。根猶靑澁嫌泉脉。穗或輕沾悟樹陰。爭得天晴誰肯後。長愁霜損亦非今。秖思塡送柴扃破。不覺全秋割境侵。曠然平畒僅唯阿。人健鎌長衆力加。結束靑蟲跳躑乍。披離白鷺主張多。勞歌壠底衝喉發。細話耘時曝背過。多寡中除雀鼠耗。農夫斟酌不曾訛。</text>
<title>村俗</title>,<text>百年只願碗中豐。歌哭隔山相不通。人事舌饒俱鄙瑣。客程頤指混西東。極憐轉朴仍成野。將恐多癡更作風。眼底稻黃垂兩壠。每言比歲更前凶。</text>
<title>野望</title>,<text>高鴈縱橫破字回。雲纖風緊野悠哉。僧籃始見靑梨熟。樵擔忽驚黃菊開。爲客淸秋偏愛惜。多愁斜日共徘徊。閒心點竄詩從好。原本少留吟轉來。</text>
<title>持來書策。已經屢日。眼從心厭。不耐再翻。鄕里無可與語。又借書不得。懷殊惘惘。</title>,<text>書如雅士竟難求。大覺荒村不足留。未解從人看碁奕。劇知比屋借鋤耰。寥寥已是無佳意。炯炯何堪負兩眸。可惱茅簷消一日。農談闖座苦喧啾。</text>
<title>午過山下。只成上截四句。夜歸續之。</title>,<text>短屐披幽樵徑曛。霜前山菊炯無羣。松根穩似憑烏几。石勢平宜展古文。蟲近牢騷何可說。鴈遙寥亮尙餘聞。閑來洞客乘明月。枕畔殘盃夜已分。</text>
<title>重陽</title>,<text>李氏莊幽閑屧頻。殺鷄炊黍午餐新。細看庭菊如常日。忽見家書當好辰。夢裏悲歡曾閱地。罇前潦到見成身。蕭條何處非重九。底事偏傷作客人。</text>
<title>憶弟</title>,<text>客中偏苦送居諸。聚首當期白下廬。秋盡聞鴻同此意。夜分剪燭檢何書。少秊心易尋常別。隔日身如一半虛。憂患頻經情自弱。可堪黃葉墮階除。</text>
<title>幼女</title>,<text>連歲南征信馬還。長貧更不問辛酸。家人杳杳應看月。幼女憨憨與倚欄。補綻寒衣空尺寸。抹塗雙頰解鉛丹。正如絮襖行林裏。梢棘句牽步步難。</text>
<title>九月二十日夜夢。與崔學究鎭默聚首悲歡。宛如辛壬。良久而寤。月翳窓欞。幽燈半床。梅山是我三秊苦行之地。偶一念之。神寒骨驚。而今夜作如是觀。未知常時感崔之義。更悲其已爲異物而會耶。又未知今當作客。多觸往事而發耶。崔卽謫居主人也。</title>,<text>輪劫是身已自拋。三年無恙寘書巢。顚風仆雪迷何向。覆雨翻雲盡故交。死去應爲救苦佛。淚乾長媿報恩鮫。堪持小事警衰俗。客馬無蒭捲屋茅。</text>
<title>寓庄猧子。爲虎所噉。</title>,<text>驚人噀血赫然光。殘飯尙看留近床。未與結仇何世虎。自來宣力底心倀。深松疊嶂身餘幾。走月漂星勢太忙。縱識今宵甘一飽。對頭寃債倩誰償。</text>
<title>歸家拈前韻</title>,<text>耳熱猶酣何郡酒。入門仄仄已寒陰。竆人况値秋冬運。老屋誰非逆旅心。竹葉正胎空盞媿。藜羹眞戛破鐺音。貧愁且寘吾還富。胡草詩篇槖裏尋。</text>
<title>拜懶漁 乙未</title>,<text>隱約茅茨隔小丘。危機歷盡卽相求。燕非薄俗竆猶到。花似佳賓挽不留。江色全供依杖綠。槐陰半覆散碁幽。前銜校理偏閑散。取次殘醺睡與謀。</text>
<title>友人至</title>,<text>自是竆人眼易生。芳醪千斛儘難平。不知春葉如斯變。卽見寒鴻爲底行。妄想休敎爭造化。殘詩只恐近浮名。如何分解吾生事。蕭瑟黃花暫住情。</text>
<title>江行</title>,<text>送者皆從厓上返。帆檣戛戛動蕭晨。垂楊澹靄微凉態。白鷺輕波宿世因。與俗難諧宜削跡。去仙無幾便離塵。胷中悲恨貯千緖。拈出何堪說與人。</text>
<title>題友人畫扇</title>,<text>無多便面裏。高想自安排。仔細靈心到。空濛道氣開。仙人長似豆。滄海大於盃。偶爾能成妙。畫師云是崔。</text>
<title>客至</title>,<text>扶踈冷暈澈肌膚。雪與梅花德不孤。不有化工能布設。絶知道品自淸癯。捱過妙境思難覓。句引同遊遠費呼。人已瞢騰渾熟睡。撚鬚苦詠似余無。大布一斤飯一盂。將身只可處閒娛。良宵有限何須待。明月無鄰更覺孤。天亦會心淸掃靄。人能好事遠提壺。與論今古枯澹物。先數古梅其次吾。</text>
<title>穎草齋。與桃峽晩菴共賦。</title>,<text>逶迤行屧日懸車。一意君家路不賖。幾句能輸緣未了。數人猶足會無遮。浮生自覺過空鳥。流歲誰禁赴壑蛇。小小悟頭難把捉。燈前梅影等身槎。</text>
<title>除夕</title>,<text>流光誰可力牽回。一直茫茫不見隈。何限癡獃添得酒。無多把翫落來梅。過前飛鳥如相約。垂別行人不待催。已識消磨窓下隙。殘書舌畫作高堆。人言此歲轉頭無。仰看星河亦不殊。殘雪能留前事白。寒梅未免此心孤。空敎名節臨書見。追想悲歡與燭俱。兩對題詩殊未惡。卯君筆舌慰竆途。</text>
<title>漫述 丙申</title>,<text>聖人雖在上。君子有竆時。李覯作是語。古人亦許悲。觀世驚齷齪。觀我厭支離。腹裏車輪動。至悲說與誰。哭當爲人怪。笑當爲人癡。筆墨心之餘。粗可代言辭。腸曲四照人。玲瓏太無遮。所以言出口。粉飾不增加。此事徵何所。閱歷便咨嗟。先言目所到。請君靜無譁。子弟生富貴。自知但自家。十九白如瓠。食玉衣綾紗。閒閱縹緗帙。眼膜翳成花。門戶乘旺運。雲蒸更霞鬱。輪蹄塡巷口。屋頭炙手熱。竆人有緩急。近前便嗔喝。其心大忍人。一言可轉日。福田何以廣。寃業終難脫。眼前所捨施。所活不償殺。半世多知舊。此類附蟣蝨。在家稍了了。出脚便凡流。骨頭何媚嫵。傍人牆壁求。沾沾一臠炙。感恩不知休。贊揚主人贒。前代寡其儔。矜寵似婢妾。步步衣椐摳。旁觀不忍笑。自言百無憂。又有一種人。不喜坐家裏。人心不收管。搖蕩似活水。招羣結朋類。東西無定止。只管閒是非。偏愛搖唇齒。向人忮且求。要業造何已。善人一不幸。行路尙淚視。本是師弟好。朝夕供拜跪。極力搆無形。巧言亂朱紫。當死莫之然。得生胡忍此。天地愛生成。蛇虺能不死。此世蓋棺前。此心常咄咄。流落宜不偶。胷前自突兀。交遊非惡人。門地非華閥。我家雖貧寒。累世傳淸節。衣冠三百秊。讀書綿不絶。先君立志苦。爲國當死義。文章已其賸。應世更爲累。貧竆處下流。多遭時宰詈。浩然蟠胷氣。踽凉無所寄。平生少經營。脫略哂微官。因人成遠遊。聊復慰歲闌。滄溟撲地流。遼野倚天看。暮境漸廓落。高名益辛酸。交際失黃閣。故人掩靑山。環顧無可語。圖書屋數間。寅秊 缺二字 疏。語及內家事。人所不敢道。一筆數百字。忠義斷無他。庶幾回天日。急雷發無妄。天地俱陷缺。執政張膽力。抱寃不容說。朱門傾奪際。細人事口舌。搆捏誰無罪。不肯一分別。古贒立名節。後世傳嗚咽。視死縱如歸。九原痛下徹。引蔓瓜多少。燎火俄頃滅。何可誣別人。相與入陷穽。親知不敢問。無辜畏首領。秋月千古士。友誼衰世警。誇驢白門曉。把手淚如綆。竆奇害善類。鬼蜮中人影。是歲彗星出。文運掃四境。雖有五男兒。縲絏不許代。仰天天何高。血灑臍欲潰。不孝當死罪。嶺海並竄配。累累解枷鎖。鬼形言可再。稚弟僅十齡。宛轉哭相對。剃髮纔覆額。先人所鍾愛。寃極仆地哭。骨寒肉猶顫。同係十餘日。出獄似初見。握手爪痕透。接面血痕濺。俱言愼勿死。抱頸盡情戀。一門九人並。刑吏數一遍。已被鷄犬逐。世世皁隷賤。拘束聽所之。南荒各異縣。散去地盡頭。雖死有誰報。痛覺慈母心。水火恐可蹈。禱天更不得。蹋地死心倒。庶冀一面別。向吏叉手告。哀痛不動人。怒號一何㬥。奴僕竄何罪。昏黑哭攔道。貧家少恩澤。連累汝多負。呼號街路側。挽衣競先後。徒亂方寸地。强嗔還不受。是身問餘幾。魂魄蕩已久。兩吏持關文。怳似導靈幡。押赴康津縣。遠近那敢言。驛卒本鐵腸。鞭扑踵血奔。欲步脚不隨。况又霜雪繁。路邊有植碑。云是孝於親。㫌門不爲貴。彼誠是何人。犬不食我餘。頑忍到今辰。彷徨蘆嶺脊。躊躇錦江濱。引決易投骨。撫體更逡廵。謫所海濤壯。剩携一影來。竆荒信佛地。居人爲之哀。松竹成籬老。橘柚倚門栽。觸目似異域。懷抱安得開。熟思無非痛。延拖一縷纔。要將半死身。獨面寒窓壁。家書千里至。鵲噪屋之脊。書封纔入手。雙淚不待坼。此生復何望。慈母又枕席。劫後破落戶。扶持勞寸尺。經紀辦辛苦。頭髮無可白。穉妹仔細報。我心元非石。義訓敎畏約。不信山河隔。何以慰母心。長恐病成劇。年華到骨悲。絶處春光麗。花開何不歇。鳥語猶常例。聞見只增慟。逃避百無計。劫火大元會。燒盡三千界。空諸所有物。然後悲可制。永日腸百折。長夜魂九逝。夢亦竆人夢。流淚盈枕際。弟兄散之四。一書動費歲。行人或急至。消息恐死契。驚定仍叫苦。字字向誰訴。饑寒爲學究。瘴癘成病痼。幼弟不糊口。伶仃半衢路。何事不相觸。痛哭海山暮。日月遽三易。愁中亦一驚。將心寘何地。黃卷眼猶明。百好消磨盡。宿業尙燈檠。餘魂收更小。昏瞀苦難淸。得後已遺前。復搜觀姓名。慧心一路開。披榛似獨行。往往得佳處。幸無人所爭。奇觀嫌易盡。徐讀便低聲。覷破作者意。竆後學乃成。今世焉用文。只可送平生。豈好爲人師。困頓我生初。村落小學生。執卷悶起予。聒耳强叫吼。粗氣不可除。衆兒俱一律。問義墮空虛。狗子有佛性。鈍根還不如。主家淡然燈。手塡麤殺書。記姓粗可休。願言早把鋤。其父聞不喜。家麥十斛儲。爲口費心多。飯粥嗟賴渠。是身眞木强。如是抵竆陰。居人重節序。香火追養心。寒鴻叫遠浦。白露墮庭林。他鄕待家信。只看血沾襟。眞是廢佳辰。不啻抵萬金。天心忽斡旋。放釋得喜音。兄弟緣未了。子母恩尙深。生人易聚首。遺慟死可禁。客子辭磬折。斗頓賴至今。三秊救苦恩。垂別情不任。萬般苦行地。回首尙梅岑。風雪撲瘦馬。凌兢故路尋。山川我何堪。據鞍淚涔涔。生踏漢陽土。流離豈所圖。入門肝先摧。一號死更蘇。阿母此何狀。撫背哭更扶。凜凜氣息微。凄凄顔色枯。可懼不可悲。暮境迫桑楡。弟與兄後先。差遲皆遠途。齟齬不卽認。瘦黑俱丈夫。屈指宛成數。面面悲與俱。來時聞人哭。親病久不慵。醫生親自邀。藥石手自攻。天理小可伸。天秊尙謂凶。比我誰尤痛。餘哀繞四峯。七顚八倒去。先墓哭大冬。霜雪是何心。蓬科不開封。噴薄皆寃血。較量幾斗濃。竆劫悲不竆。只覺劒攢胷。小子獲來側。俱是傴僂蹤。如近還似遠。九地尙重重。可望更可攀。楚楚只短松。延我父子緣。今世如不容。絶海遵當居。竆鄕賤作傭。磨頂放於踵。怡怡疏水供。此事兩至樂。遺恨奈何從。衣錦與衣薪。達觀將無同。終然爲人子。凡百太忩忩。後天償短緣。天屬倍加隆。累代墳墓荒。相距僅百弓。亡父在世日。丘木痛餘風。祭享潔白誠。門楣扶植功。祖先陟降靈。向來危急中。何不傍上帝。破涕訴危衷。有子某在下。大厄遭人竆。三世傳孤子。不忍見其終。小弄造化權。一時文字工。其罪乃薄譴。天道况至公。有孫雖衆多。摠不似乃翁。癡迷有若無。只可贖一躬。何待後時告。血氣本相通。幽明事多違。未能得蒼穹。果然想凄絶。不然隔朦朧。想竆無不到。死氣身不重。經歲守者倦。悲風吹故隴。斬伐到松根。餘者只臃腫。因境欲斷魂。呑聲更旋踵。先公有文章。大家知者寡。平日視涕唾。落紙更不把。圍墨與覆背。塗者兼乙者。雖未脫草藳。何擇更何捨。家人眼如㓒。安能辨眞假。誤認作簡牘。禍色怕人惹。天又喪斯文。箱篋火俱赭。方冊與連紙。曾寄他人寫。不朽不在多。十一餘今也。金銷而石泐。永傳千載下。圖書一萬卷。辛苦何能免。務多不務精。小說與墳典。宋刻字如手。監本紙如繭。十口雖屢空。百憂忘舒卷。晴窓試手蹟。卷卷分訛舛。選文半硃評。抄詩多墨圈。目錄隨其得。牙籤仍其件。俗客擾天機。對之常黽勉。阿參頭觸屛。殘更燭屢剪。術士歲言庚。嗜好久不能。噓唏仍顧影。在傍涕垂膺。不祥仍成讖。如是我聞曾。輪劫又書厄。聚是散之仍。何論外物假。床架掃層層。搶來皆勢途。偸去半市廛。缺裂不復惜。所直輕一錢。老婢亦犯手。飢寒驅使然。牆外引書儈。荷擔赭兩肩。常時揀風日。拂晒列窓前。貯箱憎蠧蝕。近壁嫌蝸涎。豈料到爾輩。爭奪任手邊。漢高所創立。新莽所棄捐。大小雖不敵。乘除理何懸。我歸室如磬。滄桑俱變遷。錐也地並無。家徒壁又穿。牛籠殘書秩。一篋舊衣綿。不言生理苦。誰知阿母贒。缺盤朝闕菜。冷厨午無烟。感激從憂患。天眞更俱全。卯君字士鎭。性方智且圓。常患才不少。所就屢百篇。邇來好觀史。胷貯三千年。廢爲踐踏劇。動輒是非纏。癡黠小兒輩。何意競翩躚。身分本磊落。不肯受人憐。金浦先楸下。瘠确數頃田。麥熟下就食。草草結短椽。安穩是天民。將老於斯丘。跨馬到卽賣。山市易一牛。披簑引流水。把鋤劚平疇。移書報阿兄。風味不勝稠。團臍蟹初肥。香稻酒新蒭。爲此大已贒。我去亦乘舟。炊黍卽鹿門。種瓜非故矦。曆圖半壁粘。農書滿床抽。仍爲盡室計。可意是靑嶂。柴門縛井字。葛巾製村樣。何必株守若。信宿任跌宕。衝泥長齒屐。度險過眉杖。是時木葉脫。溪山分定位。遺墟申相國。古洞魯參議。亭榭擬久視。當初二公意。文學誇獨擅。功名赫無二。死去應覺夢。今人倒是寐。聚落凡幾家。更無道姓字。興亡固如此。替人枉灑淚。險釁所經來。剛腸已屢換。不可久離居。數日心已亂。火急賣我屋。債錢當其半。長往仍歸宿。餘秊少把翫。半生成一笑。漁樵已自斷。竆巷人不買。大計恐渙散。小屋絆人行。生涯亦可歎。</text>
<title>秋熱。與同人共賦。</title>,<text>晝雨差强意。衝破殘暑會。羣遊壞美蔭。獨往驚急瀨。晶瑩閉虛窓。淸凉不索外。常恐過優逸。不堪事衣帶。買苽苦求益。沉水此爲賴。闕然內無香。老蔕雨仍害。雖非久長物。盤蠅惱人大。</text>
<title>與明遠拈程雪樓</title>,<text>秋樹苦風雨。乾淨葉當落。身世兩無策。中年任止泊。夜吟頻失睡。午困多因酌。此事未堪廢。劇知情無托。鳥雀眞多事。陰晴語强作。可人不期來。夕暉在䕺薄。與君須跌宕。本分宜邱壑。</text>
<title>金元二子。携酒見過。</title>,<text>不飮負百秊。無詩是半人。未能行胷懷。秖可供嚬呻。紙滑兒女膚。罇湛醍醐春。言辭失詮次。醉人何當嗔。二客無間然。聽我放天眞。樹影忽縱橫。素月側其輪。瓦溝露如瀉。蟲語細無倫。只恨人未悟。天機照眼新。</text>
<title>記行</title>,<text>禽啼窈窕不成喧。梵舍西偏嶺勢繁。忽値樵蘇驚絶險。遙聞鍾磬恐黃昏。厓懸但看前人踵。蘿禿猶攀亂石根。小憇只緣理苔屐。平林意外得孤村。峽中不復記秊華。境轉佳時忘路斜。巖罅皓凝竆臘雪。峯巓紅坼上旬花。寒暄偶爾氣相異。造化均停意豈差。日力垂垂纔五里。山家樹木澹生霞。過盡松陰迥不遮。夕陽驢耳影尖斜。盃憐久涸添溪水。衣惜輕沾破嶺霞。何意試飛靑項鳥。自知設色碧臺花。迷離籍草頻思睡。行記幽芳字抹鴉。</text>
<title>丙申除夕</title>,<text>小少光陰苦太遲。驟驚鬢髮欲成絲。殘盃定是留何客。舊曆秖堪繫此詩。孤燭替人傷往淚。踈梅出世耐寒枝。回頭便作無涯想。三十吾生亦易衰。</text>
<title>悼殤兒</title>,<text>乃翁經百變。涕淚盡平生。幾點心頭血。信難爲汝傾。人言懷抱物。胷中遣易平。空花當眼墜。小鳥過耳鳴。暫住有餘跡。見此恨始縈。敎婢火垢衣。命奴覆藥鐺。始知了了語。如燈更死明。幸不似我活。危途偪側行。病妻要壁面。枕席委殘更。只緣不聞道。終是未忘情。君與我猶是。風火暫聚成。劈劃得千歲。到頭遽一驚。翻盡楞嚴義。虛窓雪打聲。</text>
<title>舟行 丁酉</title>,<text>兩邊踈柳喜重過。尙憶江村酒味和。卽事雲移藍色峀。底心鷗亂錦紋波。順風商舶誰能後。返照漁情已肯多。蕩槳蠶頭同朴李。不須詩格問如何。汩汩浪花證棹過。迅波還似住羲和。宿因楊柳相依岸。浮世蜻蜓略點波。樵艇受風偏愛小。水亭選勝互爭多。隨余百里惟雙眼。溯看摩尼更若何。次第峯巒惜易過。中流氣候失淸和。直驚風力仍移岸。復恐帆頭混入波。竆相定知如我少。天公未信爲人多。半生欹側行難得。比着危舟可奈何。</text>
<title>與士寬拈後村韻</title>,<text>江鷗嗔我暫渝盟。耐住塵埃厭薄情。借看古圖疑僞本。賖來市酒盜佳名。僧誇高瀑雙條壯。友約晩楓千樹明。已把餘生供戲劇。山遊料理杖先橫。</text>
<title>題雙山子詩稿</title>,<text>吾友雙山子。凡百迥無羣。心地如朗月。炯澈掃塵氛。文章似晩香。歲久定生薰。我死百年前。何由一見君。我生百秊後。或能讀此文。眞見今世愈。詎期異代雲。未害不知者。嗔我妄云云。</text>
<title>蛛絲</title>,<text>蛛絲自張勢。憑人簷角依。經綸要殺生。豈知與天違。蝴蝶無邪心。蜻蜓自忘機。春風喜作姸。悠揚不肯歸。枉被一網打。騎危事遂非。何恨渠少恩。應悔自妄飛。尙得逍遙樂。蜉蝣會夕暉。卑之母甚高。可全性命微。</text>
<title>錢塘紅。卽友人吳子明所眄。戲作絶句。</title>,<text>咄咄襄陽縣。但聞山水淸。何處無此勝。竟蔽佳人名。茵溷何分別。郞癡恨更甚。但恐所墜花。未爲第一品。酒醒池館夜。急雨打荷鳴。點茶爲消渴。鬢亂釵半橫。妓坊千丈泥。是身一蓮花。請郞嗅淸香。有何滓穢耶。囓臂留前盟。相思苦何已。芙蓉看秋霜。香死根不死。儂面易渝花。儂心永持玉。憐貌不憐心。還珠買空櫝。春水何心碧。春花底事紅。一一惹離恨。閉戶罵東風。黃金秤可數。明珠斗可量。儂情無斤兩。何以報阿郞。箱衣擢痕細。釵股蛛絲懸。未堪爲別人。强笑作春姸。郞言雖未眞。道情死可了。癡絶焦仲卿。風流張京兆。才子數多奇。佳人事好乖。只願兩癡獃。再造命安排。</text>
<title>哭秋月南丈 玉 因追挽</title>,<text>默數大千一歲中。尋常病死幾人同。豈知斯世文章在。最是平生義氣空。一色邱山誰得失。兩般造化奈竆通。悲寃吾作是言已。無甚高論見笑公。後生晩契藹如雲。百不能猶愛十分。終使是心先摵摵。更將何語可云云。因循已到柏之實。落拓仍空馬也羣。今日剛腸題到此。溘然恐闕悼公文。</text>
<title>幽居</title>,<text>掃去凡心媿老莊。自知一壑也難忘。植花全闕終秊菜。買鶴仍殘計口糧。老去情緣偏此輩。春來蔥蒨爲斯堂。科頭野服俱佳客。百見如初喜擧觴。</text>
<title>次徐文長韻</title>,<text>曉雪巧遮春色迴。濃寒柴戶閉江隈。素娥縱使谿同谷。靑帝猶難杏趁梅。漸看蟄蟲行自引。已知候鴈喚相催。殘釭枯枕客歸後。紙與床齊墨作堆。小舫移家溯下風。殘書無復發雄虹。人間歷試諸緣苦。老去逾知一切空。菜甲已交勤圃客。鷗羣不亂慣漁翁。湖霧汀烟收向夕。上流靑嶂揷叢叢。可數來禽毛羽明。臨江窓影夕尤淸。古人望望心逾迥。造物茫茫力可爭。懶似誌公貪佛溥。閑從蒙叟息天黥。手抄十紙繩頭字。纔了茶經又酒經。恰望二毛欠數年。所經不啻閱桑田。千愁常較抽絲繭。雙涕長如洒血鵑。自是迂踈何益世。方知濩落不由天。無心更復看春去。一㨾寥寥禁足禪。</text>
<title>悼鶴</title>,<text>里老不仁甚。晨寒拔氅毛。未安養鴨柵。可試割鷄刀。華表魂應返。孤山命未遭。可贖幾凡鳥。平林競噪號。不聞瘞死者。何望放生之。衰世少完物。古人亦許悲。閒雲殊不極。明月更何爲。全失亭臯趣。凄然一賦詩。</text>
<title>題元謙之遺稿</title>,<text>是身如電露。今日又謙之。浮世堅牢物。靈牀一束詩。</text>
<title>獨吟</title>,<text>閒敎藜杖試身健。懶散油窓弄筆尖。秧是後生幼束髮。麥從何事喜掀髯。蟻行過水斜知避。蝶翅同花動認粘。小小排成貧景致。綠莎如剪檜陰含。</text>
<title>養虛宅</title>,<text>馬孱如狗蹴泥曛。木覓微茫雨未分。逢處忽驚孤鳥度。愁端俱引百蟲聞。牆怕半頹姑種菊。簷驚餘滴且看雲。豈憂今夕難消遣。翁有新詩絶不羣。更取高燈繼夕曛。對君情緖卽難分。深盃已復忘衰相。佳句何須藉舊聞。屈指交遊驚逝水。回頭閱歷悟浮雲。不辭客夜淋浪雨。秖是聯床喜作羣。泥深意欲取舟回。簷角頑雲悶不開。蕉敗轉悲催老至。禽窺側想怪余來。懶於改字長留草。喜或拈碁小用才。不見金生多悵望。茲遊當續菊花盃。枯寂虛翁挽不回。翻因雙樹板扉開。灌園只揀黃花在。避俗惟通白鳥來。政欲圍棊邀客子。還孤折簡罵奴才。去宵燭跋知情懶。詩不更添只吸盃。</text>
<title>過養虛宅。與明遠同賦。</title>,<text>離家秋夢多江曲。斜月亭亭出郭高。稀粥村奚才可屨。殘秋客馬瘦知毛。松杉並長滕爭薛。梅菊相持劉對曹。何害不知一奇字。煩人輔齶未曾勞。闌風伏雨動經日。秋向鳥行頓覺高。俗物何堪供阮眼。古人秖得效潘毛。竹交美蔭經誰躅。蟬足餘凉及我曹。安得嵌空石注酒。遞相抔飮廢觴勞。</text>
<title>石村漫詠 己亥</title>,<text>閉戶非高卧。偶然松栝深。飮猶煩靜界。詩亦損靈心。洞勢排寒石。籬根補小林。床書刪百卷。可忘歲華侵。</text>
<title>觀梅思明遠。仍兼呈野叟達夫。</title>,<text>踈花新未穩。似爲及時奇。紗隔鼻先悟。月遙情可知。未輸野叟酌。當續達夫詩。吾不信蒼髮。居然失數枝。</text>
<title>題畫</title>,<text>水流花復香。偶坐蒼厓晩。使有一詩成。從知淡而遠。芳樹坐更高。鳴澗意逾靜。不與一人來。已恐損幽境。韻折層厓瀑。香來絶壁花。翛然如有悟。衣袂捎風斜。親植淺紅樹。花葉不謀合。乍嗔小兒折。翻悟當寒臘。</text>
<title>試筆</title>,<text>頹卧有何得。竆秊只大床。榮枯雙眼久。顚沛一心長。㬥富抄詩卷。素封占醉鄕。自從梅入室。眠食亦淸香。</text>
<title>殊無賴閑書遣之</title>,<text>月來寒亦喜。迎接掃堦除。會見孤村靜。逾知萬木踈。交遊殊古道。文字慰竆居。漸覺無機性。眞能處牧漁。</text>
<title>竆處</title>,<text>竆處無依倚。迥隨江月孤。僮奴從鴈鶩。門戶入菰蘆。雪後蕭蕭者。罇前浩浩乎。梅零無一句。慧業硯池枯。</text>
<title>示友人</title>,<text>奇愛烟成篆。閑知月入門。世情淡蠟味。歡趣減潮痕。石丈無名氏。竹君多子孫。疑文頻乙字。燒燭更抽翻。</text>
<title>偶書</title>,<text>燈花書字細。香炷道心微。雪屋周遭合。洲禽影響稀。妻能隱米桶。吾復卧牛衣。崢嶸只可望。事與前修違。</text>
<title>與舍弟士鎭。拈明人韻。</title>,<text>無因獨自悟。萬象入空門。寂歷松圍屋。虛明水接村。奇書折福力。綠酒瀉悲痕。老去仍觀道。心香一瓣存。</text>
<title>與友言別</title>,<text>北風湖上屋。燒燭到晨鷄。眉宇有新詩。輕輕把筆題。</text>
<title>冬日閒居</title>,<text>促令倒深酌。寒威萬木平。風禽非爾力。雪月爲誰生。晨夕先湖澨。悲歡倂洛城。槎枒猶不遣。放筆作歌行。江籟生虛夕。孤亭因樹迴。正從黃卷得。未訝白頭催。友札封官曆。妻言試臘盃。名根猶不着。心死倂無灰。</text>
<title>除夕</title>,<text>星星已到髮。咄咄竟隨人。甁粟躬耕盡。床書手撰新。竆居况改歲。堅坐可迎春。情緖無堪樂。淸罇與我親。老形看已具。孤舘似行人。更覺鷄聲惡。方知酒德新。舊觀秖有雪。絶處幸逢春。身與名俱幻。蕭然未足親。</text>
<title>仲春斯和。喧寂異致。怡然自發。亦復慨然。士鎭請予賦詩。乃得門字。只許同韻。不拘多少。</title>,<text>已復仲春來。學道無可言。形骸是鄕里。哀樂乃籬藩。平生如有悟。紙墨未能煩。我心靜不起。澹然滿一罇。偶醉卽佳日。衆綠入柴門。山禽爲晝寂。飛來試一喧。花發豈無漸。恣意養其根。細瑣從各體。化工用心繁。看取記早晏。名山共盤桓。</text>
<title>鋤苽</title>,<text>種瓜山脊田。五月苗仰枯。漑種惜枉費。未忍竟荒蕪。往視色不悅。揮鋤瓦礫俱。靑草未卽辨。泫然露所濡。往往自能長。支蔓稍相扶。功力罕及此。始知土膏腴。稚弟得新詩。流汗走示吾。意秀而句圓。咨嗟用韻粗。犂然欲相和。餘畒且須臾。心與手不應。屢誤傷根鬚。未能自强作。呴愉命小奴。</text>
<title>田舍雜錄 在桐泉作</title>,<text>借守田廬李珀奴。西風每到數寒條。不敎一箇嘗秋實。剝栗都空拍棗無。繽紛打稻喜西風。仄岸荒陂結束同。艱苦一年收易盡。收時那及喫時空。野飯蜂來盞蟻緣。繞場禾穗坐如秊。打殘秋日翻嫌小。何獨渠田雨露偏。藉草斜陽與睡期。田夫酩酊任渠爲。眼前飯椀如山凸。村婦何曾數米炊。霜粒收來眞可哀。蕭條十口漢之隈。老奴押運無全石。雀鼠方知果壯哉。朝收楊子豆初黃。暮刈陶公秫又香。辛苦百秊設如此。斷無餘力到文章。指點溪山屬雨餘。閑逢田叟問何居。竆儒不得讀書力。翻怪生涯足一鋤。翻覆殘碁眼耐寒。竆秊林下寘身安。蓑衣草屨平凉子。粧束誰編野史看。井字柴扉晩始開。溪深厓仄逕仍迴。守苽棚敗旋觀稻。推測殘年夕景催。蕭瑟舊觀山菊花。悵如三宿老僧何。不曾培灌人功力。一朶雖開已覺多。露濕芒鞋獨往時。桐泉洞主愛圍碁。傍觀勝敗何關我。擔閣秋窓改舊詩。少日抄書妨老眼。强知酒盞更添悲。不消心力閑隨筆。敗菊殘楓捏合詩。牢騷胷次事難平。到處相逢喜麯生。窄世不憂行不得。一壺可隱是蓬瀛。傲骨初年仙不凡。凡心何以晩禪參。方知好事都捱過。目以能詩面發慙。毫端藻粉略成言。餘子高名滿耳根。唐宋藩籬爬不到。無如來處妄稱尊。只趨平淡不趨奇。老去方能格力知。縱受今人輕貶駁。後楊雲始愛吾詩。短景難消髮欲華。寒鴻一一客邊過。重陽與我無干涉。山菊雖開酒未賖。阿弟遙遙衝薄寒。夕烟何店卸驢鞍。秋窓聽雨新詩在。待爾燈前下字安。聽盡寒鴻梧葉俱。客邊秋月解愁無。依依入戶如相覓。酒盞元來德不孤。吾生不偶與誰同。燈下唐書閱一通。興歇纔能隔數紙。盆花眞是霎時紅。浮世秖圖不朽奇。暫時榮貴暫時悲。唐家瓠白平章事。爭及寒郊瘦島詩。世間得失不悲啼。末抄區區飯椀齊。拾取平畦無滯穗。霜天井臼倚寒妻。寒知黃菊漸增寒。爲客蕭條遣夜難。細寫桐泉看月作。歸家擬與子由看。田家信宿歲華催。客意搖搖紅葉來。醉倒乍忘身世苦。倩他蟲語替關哀。今年又負菊之香。阿弟何當共對床。屈指捱過期日子。遙知征馬骨如牆。</text>
<title>送鍾城使君 缺</title>,<text>愁州使人愁。把酒慰路永。汪洋撲地海。磅礴界天嶺。丈夫不經此。安知艱險倂。但憂官事重。豈言官况冷。一條豆滿江。女眞攬要領。居民悍未馴。要利冀僥倖。易牛私予牝。採蔘妄過境。爭端起豪末。十分詗動靜。點汚官長累。搶攘邊塞警。治法寧失和。不可一以猛。簿牒朝衙罷。簷日未移影。搘頤小白山。烟嵐變俄頃。邊風夢仙漏。漢月憶畫省。異日循良傳。條理記井井。敢處贒人名。贈言從公請。</text>
<title>友人宅觀梅</title>,<text>香爐擯却帳遮塵。硯北靑枝點檢頻。衆卉稱尊無佛處。數人多幸有仙緣。欲開更止經營久。乍澹還濃造化新。身分寂寥偏似我。幽懷歲暮與誰陳。</text>
<title>僦舍弇巖。在金浦郡西。 又値玄冬。懷緖寥慄。與士鎭拈長蘇韻作。</title>,<text>比如元是此村人。已把衣巾擺洛塵。轟飮俱忘無賴世。殘書尙逐不才身。少游出處何稱善。元亮門蹊未害貧。舍下薄田聽老僕。芋魁栗子占來春。植杖柴門送野人。紆迴沙岸淨無塵。江因木落輸全面。月爲天寒剩本身。浮白誰知平世恨。苦吟惟判此生貧。殘梅一樹當扶護。待破竆陰見早春。</text>
<title>臘之廿八</title>,<text>悲歡動與歲時俱。强記詩來塡宿逋。客趁社醺聞響屐。鄰分臘肉各喧厨。雪晴遠峀方知數。烟起踈籬可入圖。久矣同人多落落。蕭條邱壑記余無。茶竈筆床剛取閒。崢嶸風雪抗柴關。苦辛世味黃連上。點染天機素萼間。江迫數村依似泛。雲迷一鴈去如還。西窓政好吟詩處。收管斜陽若箇山。終然懶惰似初稀。且待梅花墨灑衣。臘後杯盤雞黍在。社中甲乙牧漁歸。殘生較死無多少。好事輸人豈是非。京口渺然書不到。情知風雪與心違。癡坐還如飽此時。森羅往事入追思。悲多歡少盃中酒。雪落風凄卷裏詩。博塞夜遊何限燭。梅花歲計有餘枝。與君潦倒猶堪說。來日雖多我不知。</text>
<title>翌日卽除夕</title>,<text>刹那流光始覺賖。村人𤒺竹夜俱譁。障邊山喜曾遊徑。卧內梅疑欲作霞。歌哭雖殊同此夕。壺觴不約競鄰家。疲驢寒櫪思經歷。半是峯顚半水涯。叉路縈迴林木賖。漸聞村落賽神譁。竹陰着地明還雪。酒候憑爐煖卽霞。櫪馬喧仍工部夜。壁燈寒似蜀州家。何堪守此無聊歲。鷄唱更如天一涯。卽見屠蘇㝡後傳。今宵雙鬢欲皤然。山家無漏鷄堪信。洞客不吟梅肯憐。黯黯孤懷支枕上。茫茫萬事集燈前。穉兒衣帶摺痕細。一例隨人媿拜秊。詩成不遣外人傳。似囈如俳得偶然。梅落老槎歸遠斥。林寒宿鵲被空憐。海潮自到柴荊外。松火猶明井臼前。定識漁樵無得失。已將今歲證來秊。</text>
<title>對雨 二絶</title>,<text>披盡床頭卷。淋浪竟日聞。未敎鳧鴈睡。池面起圓文。蕭條敎燭暈。淅瀝任松吹。茅屋如篷底。翻思水宿時。</text>
<title>獨立</title>,<text>輕盈月色倚門時。斷麓虛江攬可知。蟾冷魚龍還倂窟。桂踈松竹更連枝。玲瓏萬象誰非悟。悽惻平生始欲悲。來夜淸輝應滿滿。情人愼勿誤幽期。</text>
<title>元村晬席。與諸人作。</title>,<text>伯玉眞知當五十。桃花浪語發三千。揮盃欲駐無情日。滯谷應回有眼天。贒弟偏能親杖屨。竆人只是供詩篇。公家儼作靈光殿。往事殷勤話共連。</text>
<title>淸潭。與洪令遲稼 樂任 兄弟同遊。</title>,<text>山靈不喝近澄潭。槐影依然相府參。富貴已徵溪石萬。文章俱現華峯三。白衣相失浮雲壑。碧屨先登老蘚巖。秖恨淵翁不見我。晩來寂寂落花探。行知急澗慢爲潭。休笑分身曲曲參。得酒此樓當歲萬。如花我輩應春三。靈能發畫痴看壁。情或成頑恐化巖。不着景中烟火語。曾携桃峽丈人探。花影難欺徹底潭。皺顔應異去秊參。不勝淸境衣斤七。已破幽蹊屨緉三。閒若持盃心絶巘。聲如出瓮語空巖。山游汗漫休嘲我。我得惺惺佛界探。桃花便喚桃花潭。如是花花悟境參。應接他峯身幻百。淡濃此酒德還三。勤留樊客牽情鳥。親見淵翁皺面巖。盡用春風無不可。綠陰傳語後人探。</text>
<title>漾月樓春會</title>,<text>未來光景幾登亭。衰髮東風不許靑。芳樹四圍流水出。幽禽一散好花零。仙丹已誤空煩訣。春酒多狂欲毁經。彈送疏絃空外響。痴人秖向指頭聽。重來花落滿柴門。春酒俱空舌獨存。俗病只堪遊竹所。塵緣未可覓桃源。詩如狂蕊寧知種。愁與遊絲不見根。消盡爐烟香欲動。欲言今我頓忘言。</text>
<title>又拈放翁韻</title>,<text>此間吟弄歲華多。光景方來定若何。自致靑雲應善舞。誰將白雪尙高歌。有情舊燕千迴雨。無力竆鱗一轉波。較看是心丹一粒。玲瓏着處不曾磨。不禁白髮鏡中多。情極浮生喚奈何。行處淸狂都使酒。竆來痛哭變爲歌。靈光欲盡傳他燭。駭浪纔平起後波。囓斷枯藤憎二鼠。秊華頓覺半銷磨。秋遊十步一芳多。滿地荷花客謂何。觸境因緣留作夢。平生懊惱散成歌。藏書屈戌渾爲蘚。聽句陬隅或出波。誤指雲屛當暑飮。近人靑嶂兩肩磨。塵事蠶絲孰許多。有涯生未寘無何。竆雖忘世猶觀局。老不如人是唱歌。已遣橅書從海嶽。誰能餉酒似雲波。自憐文字偏奇怪。儘受中年大折磨。</text>
<title>又拈</title>,<text>曾向如來如是聞。生如泡露幻如雲。拔毛衰處稀遺種。握臂痾餘減半分。酒斷宿香憐雨蝶。吟開行響笑秋蚊。天生慧業磨難盡。共隱壺中更用文。不能淸暑苦蟬聞。東墅相過足片雲。林氣收回秋一變。雨聲除却瀑三分。魯連何黠猶稱鷂。惠子多能亦比蚊。終古高人還積謗。未堪煩作解嘲文。學佛定妨多所聞。秖堪蕭灑卧閒雲。空山答響誰還在。流水傳神我已分。英氣低垂惟討蚤。小言零碎更題蚊。妻言友道俱私諡。生喜奇文死合文。</text>
<title>夜拈</title>,<text>濯足淸泉一事無。今宵有月不爲孤。盡看兒戲猶支枕。欲做仙遊可入壺。偶坐依依松共駐。狂吟遠遠鳥相呼。明將持被東齋去。囑我巨然之幅圖。</text>
<title>苦熱</title>,<text>高哦無賴古松存。淸想只要亂瀑喧。荷欲紅燒應急性。蟬將禪學不多言。欹眠索水簷鈴動。靜坐候風床卷翻。薄暮攻蚊知下策。更愁烟火滿西軒。</text>
<title>甁蓮 並序</title>,<text>蓮之奇品。生於玉井。蓮之奇觀。在於西湖。非玉井西湖。不足以盡蓮之奇矣。夫土甁之用。或貯酒或貯醋或貯醬。而今十丈之華。折而矮之。十里之香。强而拗之。納于甁裏。此固蓮之厄。而臭不移于醋。色不染于醬。氣不淫于酒。此又蓮之妙。而若以一尺甁謂非玉井。以數升水謂非西湖。則是豈知蓮者哉。今甁蓮詩。無酸味無甜味無鹹味。但有香味。苟非主人翁父子文章之妙。何能發之。然余詩或帶一滴酸味。恐累全體之香。戊申初秋書。雲華降號是昭容。湯沐移將白水封。火浣輕裳渝色甚。少秊豪侈老還慵。巧笑持來恃晩風。如逢玉井綠波中。信知佛性無寬狹。着處天然一樣紅。粟紋生冷影成雙。月滿空欄露滿窓。照得冰心明作鏡。爲翻新曲解嘲紅。除來滓穢綠還肥。一朶玲瓏入夜輝。重建此中甘露社。淵明判不攢眉歸。夢中浩蕩化爲魚。一抹彤霞氣所噓。百折不回君子德。中郞小吏未曾書。丹候差遲換骨癯。珊瑚出網影相扶。方壺下視蓬瀛淺。眞本仙人寶蓋圖。仙舟纔放一泓回。佛坐分從特地開。大陸相逢開口笑。已知關令幻形來。舜陶堯啜德爲倫。七竅疏通卽聖人。媿殺邵翁空見性。已敎根撥屬前塵。隨緣榮悴盡良能。擧扇流芳墜粉承。紅頰傳神何處畫。熒煌齊放九枝燈。芳質輕盈㥘素秋。可憐回笑作儂愁。立來水國無乾土。幻起空中結綺樓。未敎金屋下珠簾。移用傳筒玉露添。沾得醍醐無上味。丐人殘馥送纖纖。</text>
<title>愁霖</title>,<text>已過三日雨。漭漭滿西東。星宿强知畢。朝昏莫問風。泉根衝虎落。山氣入鴻濛。先甘後作苦。穡事恐無功。瑞暉先睹快。雲黑又千重。鷄散隨漂麥。鶴翻還避松。瓦溝器自滌。澗道碓誰舂。樹下科頭立。未逢危坐容。階除已浩淼。偏有陸沈愯。拄杖鳩猜一。投鞋鳧訝雙。潛蚊喜自得。亢魃悔仍降。懶把潘文讀。還嫌文似江。</text>
<title>苦熱</title>,<text>今世無寒士。戊申三伏時。炎官火傘大。日御赭鞭遲。葩寂詩風動。林遲酒雨施。九遷松樹坐。蟬亦未安枝。朱明眞苦客。不去孰能揮。甚畏注紅酒。少欣褰碧衣。風期憑鳥解。氷語與蟲違。稍可梧陰卧。煩人白板扉。如坐炊甑裏。臂酸搖扇催。怪圖雲漢色。靈穴水晶堆。月亦猜窺座。風如巧避臺。微凉翻入想。荷葉度身裁。前生逃苦債。火急化翁嗔。言語全無味。形骸還不親。緣塵解兩襪。汗雨墊高巾。行處翻休夏。靑松白石廵。吾將乾沒死。妄想苦相淹。毛孔瓊樓起。掌中仙露沾。淸風列自馭。赤日陸應粘。雪裏芭蕉葉。右丞畫不嫌。</text>
<title>喜凉</title>,<text>坐我凉風裏。氷壺無一間。麈玉持還重。扇紈拋已頑。淡雲全拖水。踈雨半開山。詩撥玲瓏竅。秋來蕪語刪。溪月知吾意。在堂仍滿堂。蟬情從此薄。燕語向誰長。蘿壑塡茶量。松門繞畫腸。詩圓未九轉。更欲問丹方。便見蕭蕭髮。侵人不近情。山川孤鳥過。風雨一燈明。細唾翻珠散。淸詩刻玉成。可堪他夜夢。枕畔又蟲聲。</text>
<title>仲秋到長川共賦</title>,<text>無容將黠可嘲痴。重到芳華半歇時。喚夢提壺渠不醉。號寒促織自無絲。寫來嘻笑文應浩。閱盡流離畫亦遲。純是一生秋氣得。西風不畏鬢邊吹。眉頭奇氣略相同。除是靑霞卽彩虹。快諾侵來應石爛。淸詩洗出尙蓮紅。常遣夢魂交夜月。卽將尤悔對秋風。山家消遣空寥甚。賴有奇書一百叢。剛占晴色淡雲飛。自怪淸遊似我稀。獨有幽禽思喚起。豈無芳草愛當歸。陰知酒德如鳴耳。頹卧詩愁似委衣。留與後來知我狀。傳神溪水搨斜暉。</text>
<title>歲暮樊川又會</title>,<text>布衣先識一壺氷。半減行秊錯道增。鄰鬼文章降一杵。騎危富貴戲長繩。月中𧀬瘦龍蛇出。雪後梅明蛺蝶承。更問芳醪幾時熟。當場沈醉老猶能。所謂伊人玉與氷。淸宵伴讀燭花增。禪工頓悟應翻案。詞律傷嚴每重繩。雪陣團團狵喜逐。月弦帖帖鳥驚承。英雄末路元多酒。胷裏槎枒遣未能。中冷瘦肌姑射氷。梨紋鏡裏每看增。狂吟屢誤宜重勘。名酒多愆已痛繩。皓雪平頭松叟在。朱砂塗䪿鶴兒承。月明好唱光明偈。此夜倍思盧慧能。黑衛深穿澗道氷。重來霜髮幾莖增。元央妙製頻添線。傀儡空場已斷繩。世態烟隨雲起滅。天機梅與菊交承。樊川直接蓬瀛水。好待春風一溯能。明月時時自往回。松間懷抱板扉開。詩成今舊多山雨。燭閱悲歡是劫灰。欲放狂歌幽鳥怪。未禁素髮老梅猜。不煩重著家僮約。臘底沽春勸此盃。莽眇寒禽何處回。遠烟收盡瞑山開。茶淸待客鞋聲雪。飯凸如村椀色灰。圓月當歸完璧好。新梅臨發獻珠猜。同人酒後多風浪。况復西流大 缺 盃。卽看道嶽了靑回。每憶蓮峯似半開。睡局已輸償苦茗。談鋒不露畫寒灰。爐烟晻翳屛圖幻。簷雪熒煌卷字猜。已識梅香常撲鼻。濃寒三日口膠盃。燈前殘卷歲之餘。霜髮全如百事踈。缺月光多猶自吐。枯梅香動果誰噓。尙喜老年看獵鳥。寧欺稚子問鄰猪。柴門認是嘉平近。一力提壺雪未除。常畏危途身幾餘。零星齒髮更憐踈。雪融大塊寒應𣌑。風寂玄冥噏欲噓。通意可知冀北馬。虛名孰辨沂陽猪。淸談不到當時事。曉月須臾已半除。易盡淸歡明月餘。透寒肌理薄紗踈。畫屛眼霧山先塞。菊枕頭風香更噓。庭雪搏堆猜伏虎。村醪撓濁訝過猪。百憂眉上何能數。人盡除時我亦除。</text>
<title>自樊社來長川復集</title>,<text>與我後先明月來。纔過踈樹已溪隈。依人還作寒言鶴。翫世同歸冷眼梅。靈氣如丹壺裏放。年華似雪鬢邊堆。天機不欲吟輕出。隱在雙眉每被催。破盡芒鞋不憚來。此心常在此山隈。飮狂客欲呼明月。吟瘦妻應妬老梅。惜死名香魂不散。憐情孤燭淚多堆。每嫌林末昏鴉翅。拍拍相將短景催。勞唱樵靑犯黑來。狵如豹吠短籬隈。愁淸未可妳呼卷。骨傲尙能兄事梅。雪意圍燈孤碧暈。酒痕點袖亂花堆。別留盡解東林樂。七尺枯藜去意催。愁絲颺颺雪邊來。籠盡山前與水隈。遠客參禪先悟竹。佳人入夢已猜梅。悲歡臘尾盃全瀉。貴賤饅頭土共堆。見說東岡饒杞菊。壞來淸境吏租催。</text>
<title>仲春會于永祐園齋。共賦各體詩。</title>,<text>荷死情存不可過。虛池猶是薄鋪羅。酒濃等乳城中別。菜細如毛澗外多。吏面依俙還類鶩。童書靈活欲籠鵝。好官未識誰家做。堪笑公移沒印窠。老去全除海氣豪。罇前不作一言牢。微官豈復從他笑。竆士安能獨自高。千古虛名皆兔角。一生慧識是鳧毛。直廬睡夢如漁舍。錯認潮音松有濤。終日岸紗恰看山。尋詩我亦不能閑。百回番次成文錦。一轉歸心付劒環。未散齋香正月饗。尙沾衣露百官班。邇來少別無新語。到處相逢便好顔。少須布德望春陽。可耐生心是衆芳。花煦白丁應挾纊。雪寒靑帝未治裝。蓄葅冬後知修菜。成藥山中辨禹粮。老去濁根猶未去。名山入夢記難詳。梅退逾知事事虛。此生瓠落竟何如。淋漓瀉瀑看轟飮。詰屈深山解僻書。請客閑談還襯切。哦詩公事太勤渠。蕭然去拜如來像。凉界誰回火宅車。細澗踈松淸可娛。舊琴如友是卬須。魂追月裏同遊白。身葬書中久學朱。好句多方誰究竟。枯棊不着豈贏輸。煩君乞酒松江宅。我祖曾傾此老壺。雪後東簷鳥喜鳴。輕寒春色尙平平。傳盃愁退方三舍。結帶詩圍已九嬰。學士請人應毳飯。相公去國亦魚羹。傍觀從古商量別。冷暖終知自着枰。一遊山澤得歡咸。心許澄池面識杉。竆態求魚仍及乘。宦情有蟹欲無監。一春詩富都成卷。百里書多未達凾。不是樊溪應晦谷。百花發後試輕衫。</text>
<title>又拈多字</title>,<text>詩逋堆向我身過。春困沉沉戀被窩。泥滑纔憑禽語屢。雨淋先驗蟻行多。神遊易蕩從寥廓。夢事雖空亦揣摩。吾輩今春應縱浪。濫觴已識發源河。花鳥應嗔不我過。堪敎筆硯寘行窩。豈嫌竆谷靑春薄。不厭情儂白髮多。小榻解來誰是穉。大床空後我應摩。休言使酒終難近。一曲何妨千里河。一月一窩十二過。㝡應極樂是春窩。朋遊無色黃金少。歌曲非時白雪多。午夢團團碁破壞。吟喉癢癢酒搔摩。提起文章千古話。看君舌底劇懸河。春風盡意好經過。老去吾將不出窩。虛阱可堪蒙錦遍。靈機終是隔紗多。文何奇巧玉人琢。仙亦悲凉銅狄摩。借問吾生終底似。一沙流轉大恒河。閱盡風波百遍過。到今頑石作彈窩。虛窓夜氣工夫細。小酌春風罪過多。候月君應寒足累。評花我亦老瞳摩。文章自是關時運。隻手將看障决河。</text>
<title>各賦五律</title>,<text>歸心無着處。姑與飮淸宵。峯月何從缺。松風孰使搖。醉言同鱉咳。詩瘦作蜂腰。枯枕還驚夢。不知春水遙。昔來荷泛水。今到月開宵。行把梅枝嫩。坐隨松葉搖。官醪佐縮項。僧飯貸長腰。烟颺靈心去。依依近却遙。酒事皆由我。長壺住短宵。碁聲星欲落。畫影燭先搖。白髮方垂領。丹經尙在腰。天遊無大小。何處不逍遙。衆生方熟睡。二客有今宵。明月誰能狎。高松不可搖。村醪爭馬勃。齋軸較牛腰。世事何時定。低頭意自遙。齋冷常如雪。溪明不肯宵。眠痕穿混沌。酒力上扶搖。風珮鳴山骨。雲衣掩樹腰。詩魂何處到。千里不曾遙。</text>
<title>又賦</title>,<text>屐爲循池理。簾從納嶂開。花心寒地忍。詩事大天來。小吏輕三語。微官戀一盃。欲歸還復坐。溪水作喧催。</text>
<title>以簡齋春生殘雪外。酒盡落梅前。分韻共賦。</title>,<text>古人皆已死。只留文字看。紅者是珊瑚。靑者是琅玕。五色睨之久。熒煌眼欲酸。生時飯籮空。沾人口裏殘。園中多花樹。梅花愼莫折。不惜蕊若珠。令人傷離別。奇影覆酒缸。淸香消酒渴。不須閑商量。我頭如梅雪。嚔鼻只要瓜。灸額只要艾。欹器兩不堪。適與好時會。靑山不脩飾。明月無中外。正看異側看。觀詩如觀貝。白髮何太奇。復飮齋中酒。明月知我心。花枝入我手。詩成不須寫。形骸不復有。烏紗問何物。塵中走卯酉。饑蝨宮吾腋。長爪爬不忍。吐詩滿虛空。春天碧不盡。佛亦不必排。儒亦不必引。此意大無當。人怪我亦哂。澗石多磊磊。高士多落落。白眼不遭歡。白髮不侵諾。人生多離合。過前如輕籜。㝡向東齋宿。飯酒笑歌樂。日月不可駐。一瀉掌中盃。功名不可久。一霎盆中梅。看梅眼苦寒。把盃心苦哀。澹然觀我心。無去亦無來。</text>
<title>共尋淸凉寺。用常建詩曲徑通幽處。禪房花木深。爲分賦。</title>,<text>羣遊不擇松。孤刹先倚谷。春日住我杖。春風牽我足。世緣如溪水。欲斷還復續。山鳥皆相怪。狂歌又一曲。白衲不迎客。何心更擊磬。汝慧金爲口。我聾石不聽。無帶不可施。無衣不可贈。萬法圓通象。指示松間逕。我性好漱濯。空門流水通。炊飯借僧鐺。須臾滿其中。吾聞西國米。炊多色更紅。見佛莊嚴相。始欲問苦空。休松思臨水。臨水思松休。靈性跳不定。水虛松更幽。常見東土人。至樂西方求。使渠生西方。更願東土遊。泥佛在上方。眞佛在何許。松樹漠不知。巖石老無語。我心卽是佛。不拜泥佛處。殘僧乞一盃。我飮不醉汝。喜觀名山記。遠遊當十年。偃松九里間。怪石太湖邊。楚楚小伽藍。何足久留連。堪作如是觀。聞諸黃面禪。昨日看佛書。今日見道場。空香何處至。回聞流水長。前身疑是澤。今生悟是房。誰壓蔬笋味。塵債未盡償。佛前多揷香。日日會無遮。爲惡佛嗔呵。爲善佛咨嗟。不容私一髮。緇徒漫虛誇。今我空手來。家貧無紙花。我其爲大甁。終日酒盈腹。幸免琉璃破。巖厓屢跌撲。罵佛佛還笑。金剛先努目。不足安尊拳。我形拚土木。春詩無邊際。春盃無淺深。烏帽寫蒼壁。布襪坐靑林。後當畫此遊。添一拊杪禽。曾有如此客。歌笑登期岑。</text>
<title>次放翁韻</title>,<text>東君老手已翻風。未試林端着小紅。定想經營非一日。團花裁葉費奇功。</text>
<title>次石湖六言韻</title>,<text>蠶生種桑抽葉。蜂出筒花吐香。不須預度生計。只堪對坐齋房。二月花時恰好。過是熱曾是寒。狂歌不必終曲。戲着何須滿盤。</text>
<title>共讀楊誠齋詩。戲題十絶。</title>,<text>東坡錯著水。山谷多動風。此志無上味。未知同不同。癡人難說夢。此詩謂病風。須把唐詩看。一字將無同。鮑昭眞嫡派。李白大宗風。陶鑄黃金面。花溪恐不同。多讀還多作。筆下多變風。他人有正聲。與此迥不同。千里不畏人。言是萬里風。參看石湖卷。三十里不同。易傳皆寶翫。聽詩馬耳風。此詩靈妙理。三易元不同。主客閒無事。卧閱東齋風。奇中同擊節。還與誠齋同。不得詩要領。始立先生風。向來誦已背。今看無一同。洋洋墨如海。陣陣筆如風。同墨不同筆。我何不能同。俗詩常如霧。掃之以大風。欲學誠齋詩。還與偈語同。</text>
<title>古木聯句</title>,<text>庭前有古木。煕。 枝勢尙盤挐。虛腹多容蟻。緯。 靈根欲化蛇。未消春後雪。煕。 猶住夕餘霞。苔幻全身葉。緯。 雲分半體花。老容猶偃蹇。煕。 奇狀更橫斜。溜雨疑矦柏。緯。 漂星訝使槎。靑黃渠豈願。煕。 繩墨自難加。全力堪支廈。緯。 緘陰尙滿家。天年能不閼。煕。 文理復無邪。匠石何能用。緯。 封來久識嘉。煕。</text>
<title>芳草聯句</title>,<text>雨餘芳草色。隨處好芊芊。緯。 嫩綠朝含靄。深靑晩拖烟。煕。 迷應平岸外。沾更滿溪邊。緯。 有是勾萌認。無那野火燃。煕。 鞋光濃欲奪。袍影漸相傳。緯。 巧襯季倫障。偏分子敬氈。煕。 針尖縫野合。絲細繡蹊偏。緯。 冶女魂先纈。王孫恨暗牽。煕。 斜陽遲亦戀。纖露浥還憐。緯。 小院飄紅後。菲菲駐一秊。煕。</text>
<title>殘雪聯句</title>,<text>東風初破暖。殘雪欲成泥。煕。 陰谷尋應遍。陽坡望更迷。緯。 平分荷一沼。細辨麥千畦。煕。 陳跡同銷印。輕痕未刮箆。緯。 村牛無曉踝。野馬沒春蹄。▣溪笑揩靑發。山皴鑷白齊。緯。 狂全稀吠犬。陰已失蹲猊。煕。 韻缺朝煎茗。醒虛夜折虀。緯。 紅爐從點液。素鬢更移棲。煕。 勝似人情薄。沾滋禿筆題。緯。</text>
<title>怪石聯句</title>,<text>何秊靈石老。奇怪亦堪看。緯。 精巧非人刻。玲瓏若鬼剜。煕。 雲心生點綴。山面假巑岏。緯。 地媼摶時結。皇媧鍊後團。煕。 奇文猜豹隱。靈狀訝龍蜿。緯。 盡日霞長噴。無時雨未乾。煕。 蘇憐供老佛。米惱獻高官。緯。 道侶餐非易。奇人拜不難。煕。 謝名猶未改。諧志亦同觀。緯。 他日吳舟載。依然一片寒。煕。</text>
<title>橘盃聯句</title>,<text>我家無長物。惟有橘皮盃。煕。 却向懷中出。仍從掌上擡。緯。 仙翁初化後。巧匠細模來。煕。 黃面疑金鑄。素心驚玉槌。緯。 乍寬椰讓窄。自馥竹添醅。煕。 瓠欲浮江興。瓢應掛樹猜。緯。 松癭同德矣。蕉葉下風哉。煕。 香味從渠趣。文章豈是災。緯。 春還竹林晩。秋入洞庭催。煕。 佳種得何處。醉鄕吾欲栽。緯。</text>
<title>硯滴聯句</title>,<text>滴來如漏水。枯硯小丁東。緯。 方有還無外。如虛更實中。煕。 仙人呼吸近。文士指揮同。緯。 湯沐分毫賜。磨礱助墨工。煕。 高才從海大。靈竅與潮通。緯。 汩汩資時澤。沾沾潤物功。煕。 瀾翻生句藻。漸漬作書䕺。緯。 吐納天機熟。盈虧地理公。煕。 無欹殊器滿。久建訝瓴空。緯。 欲效涓埃報。眞誠揷化虹。煕。</text>
<title>催花聯句</title>,<text>爲底春風到太遲。滿山芳卉杳花期。煕。 重華共望桃眸孔。老草偏呼杏面皮。緯。 紫浥千叢應後日。紅蒸萬朶定何時。煕。 濃烟先動輕營苦。細露頻沾造化奇。緯。 燕自眼瞠徒作怪。蜂全腸衍枉敎癡。煕。 將沾神筆丹靑墨。欲剪靈機錦繡絲。緯。 方解胚胎須地媼。要還魂魄孰神醫。煕。 梅先發跡元英物。礬欲呈身是妄兒。緯。 香界盛衰從有數。化工操縱豈容私。煕。 堪嗤槿帽催聲鼓。造物專權在此詩。緯。</text>
<title>待月聯句</title>,<text>遲遲圓月出東隅。悄倚高樓望却孤。緯。 踈抄依微濃靄盡。晴空點綴斷雲無。煕。 欺遮眞相山何剗。偸徧靈光水已鋪。緯。 羞佛欲開旋閉眼。奪龍將吐半呑珠。煕。 宿禽漠漠終非慧。長谷沉沉更是愚。緯。 虛白求呈先暗室。分明希指最冥塗。煕。 頗驚露網能淸導。剛恨風輪尙緩驅。緯。 思覲耿光眞僥倖。願瞻明化少須臾。煕。 蚌心易感垂寒涕。兔色應衰拂白鬚。緯。 大落金霞初地影。婆娑巾服政堪圖。煕。</text>
<title>自東齋歸復拈</title>,<text>恰向春簷聽慧禽。回憐老酒自溫斟。淸談細唾花生袖。山夢初醒碧滿衾。雨裏來書應玉潤。塵中散句許珠沉。平生易着輕輕屧。只待芳菲是處深。亦知相樂是林禽。如水交情孰不斟。山近淸遊拋蠟屐。春寒奇事覆綿衾。輕吟藝圃苗先揠。小酒愁城版不沉。庭樹半邊生色甚。雪花先試百花深。</text>
<title>復會樊川。見留三日。聽秋對酌。</title>,<text>曉月半規斜隱窓。蓬鬆亂髮現成雙。蝶迷忽忽翻如鳥。豹動殷殷錯是狵。先見荷花占雨敗。危心梧葉望秋降。聞性如今圓自悟。何煩空外遠鍾撞。呼應俱無已靜窓。覺來靈覺本非雙。入缾竆技堪憐雀。趁塊狂心可叱狵。豈以忘緣偸鉢得。須敎惡道竪幡降。怨恩畢竟歸平等。已厭交嗔慧釰撞。大家文物早排窓。歷數前人不足雙。散去靈珠驚罔象。交揮瑞雪吠狂狵。仙翻瀏亮堪偸唱。武庫森嚴豈悔降。自笑雷門砰礚裏。謾勞布鼓百桴撞。鎭日靑山常在窓。我來芒屨始成雙。家貧盤訝撏毛鴨。客絶階疑氂足狵。險句寧敎奇鬼效。牢愁難制老魔降。心行爲聽虛中樂。一壑琮錚水石撞。已知一世不窺窓。勳業文章看作雙。詩好惟甘拜蹇衛。勢尊誰敢呵狺狵。三光不隕名難朽。五嶽可移心豈降。好是樊川家數大。小兒用手敢來撞。奇書拄屋劣開窓。歷覽千秊慧眼雙。追及逸蹄憐跛鱉。咋來枯骨笑饞狵。竆途詩放柳州謫。早歲文招牧老降。豪氣輸君大床卧。可容鼾息或交撞。悠然歸夢滿篷窓。快事柳陰魚慣雙。久識身名驚璞鼠。卽看世態幻雲狵。共拈小酌千流解。自發孤吟萬籟降。得失相爭還一致。胷前只遣鹿兒撞。澹淸池色切朝窓。痛飮無疑酒盞雙。巾影屢捎初倚樹。屐聲先識舊迎狵。秋從雨歇因輕襲。山似樓高盡請降。險韻牽彊留我久。髮根白處幾胷撞。池上逍遙跡不踈。挑來春酒幾瓢餘。婆娑柳蔭玉絲鷺。撥剌蒲根金色魚。是物俱乘凉雨快。我吟秖管夕陽虛。高門樹德滋淸福。從上繁愁便破除。數來竹樹不吾踈。從此淸吟日計餘。臂不能飛焉識鳥。尾猶可畏靜觀魚。玉壺徹底孤心烱。明鏡無臺萬象虛。安得香山參會上。他人塵慮未消除。漾綠池紋羅殼踈。信情揮灑墨華餘。久游公亦從文豹。遐擧吾將跨鯉魚。莫遣痛心投瓦礫。儘敎洗髓入淸虛。非仙非佛拈斯語。聊向淸林暑氣除。怪底天敎我性踈。人生百願儘無餘。酒腸堪敵三升鼠。銅臭嫌猶一石魚。窅爾霞箋光景薄。冷然風袂往來虛。休言城底軟紅染。湖氣如今尙不除。山家位置極淸踈。松外池塘綽綽餘。林宅逢迎猶白鶴。莊生問答只游魚。沙邊畫就孤彌勒。鏡裏人行百子虛。上帝餉公淸福厚。山扉但恐下書除。閱世悲懽兩不踈。有如白水涕痕餘。晩來每覘過都鷁。暮遇猶爲縱壑魚。但寘十壺須酒美。莫安四壁作亭虛。大賞荷花過頭上。浮生一快鬱煩除。萬本蓮花種莫踈。堪知香國亦扶餘。難移物性當奴橘。無盡生涯懷子魚。波定靈心元不皺。月浮閑話亦歸虛。歸來旁晩初醒酒。柳浪松風滿石除。</text>
<title>辛亥秋。復到樊川共拈。</title>,<text>不料生眼拭雙靑。今日依然雨滿庭。漠若千秊須酒熟。眞堪一死嚥詩馨。偶憑苔石同醒夢。靜聽松風亦語形。數疊晴巒雲影幻。錯看戲墨點虛屛。秋來踈鬢不餘靑。苔跡斑斑踏舊庭。江海未收明月魄。亭臺尙住落花馨。前遊更好魂交夢。舊詠雖多影贈形。東社重修虛一座。玉川佳句寫金屛。池華紅褪水空靑。我不來時寂寂庭。推與全枰心界活。留翻內典指尖馨。貧來濁酒成仙骨。竆後奇文入鬼形。衰颯先看螢火冷。幾何收扇更圍屛。歸夢故園喬木靑。佇看喜色上天庭。先生會處元直率。天下誤來誰寧馨。古砌松虬還赤甲。踈籬杞狗化蒼形。不堪世態移朝暮。耐住雲烟八疊屛。山莊信宿見山靑。披拂閒雲散戶庭。厨雨芋羹分夏劑。簾風秔酒引春馨。竹深王子淸凉所。蓮退張郞嫵媚形。床角快談除老暑。琉璃欲掩雨中屛。</text>
<title>又拈凉字</title>,<text>同遊鷗鳥夢悠揚。淸簟元來似水凉。秋響易搖樹因屋。雨痕全沒土扶牆。僕猶多恨酒邊瀉。公欲無名山裏藏。更比前遊添白髮。未知吟哢幾秊强。雨裏相過衰鬢揚。高梧深碧逼人凉。屐聲槖槖靑苔徑。巾影鬖鬖白石牆。暝架松森奇鬼立。荒田瓜敗老狐藏。不堪模寫秋懷細。筆舌秊來太木强。對硯靑山眉色揚。蒲團打疊一牕凉。竄風鼯跡雷過屋。寫雨蝸涎篆滿牆。書眼全衰猶一疋。酒腸半吐亦三藏。定知床上多憂疾。通夜睡魔不敢强。自知使酒觶還揚。吟骨如秋但禀涼。嵇阮之間無大戶。曺劉以後盡低牆。平林流水還輕出。虛谷閑雲已善藏。自是繁憂埋地窄。較來萬斛亦云强。檐雲鋪作豆稭揚。燕子橫飛不耐凉。醒後秋懷搖似葉。吟來花骨兀如牆。盡翻雨色應孤注。半失年華孰慢藏。庭畔老梧頭盡禿。西風一陣是何強。</text>
<title>又拈橋字</title>,<text>燕子西風別意搖。洞天未肯放晴饒。偸回斜照盤陀石。慵着纖雲略彴橋。靑果未甜彌子口。老梧全瘦隱矦腰。百過未敢辭重繭。乘興何須折簡招。長歌霜落皓頭搖。樂在淸泉白石饒。眠裏古刀倚靑壁。醒來芒屩墜虛橋。如禪老樹臨溪影。似畫晴峯抱月腰。大界善男多落拓。酒船普渡急招招。蒲葵扇子懶不搖。却說津津野趣饒。鑱柄數弓營菜畒。釣絲三尺度溪橋。莓苔終蝕談龍舌。陰雨先酸墮馬腰。我與浮雲閒處宿。大山招後小山招。專擅淸區彩筆搖。平泉何羨李文饒。二松似語初傾蓋。孤鶴如期已在橋。黃卷流芳頻盥手。丹方諱老尙懸腰。歸應無惡留還好。去豈麾之來不招。</text>
<title>章陵齋舍。與齋郞李見心共賦。壬子</title>,<text>不堪雙鬢白繽紛。黃栗留音又入聞。天將浴佛行踈雨。客欲看山斂宿雲。落盡奇花詩獨在。倒來名酒路難分。漫勞乞米模眞帖。堪笑揶揄任細君。</text>
<title>季秋見心齋居同賦</title>,<text>良宵風露可人淸。山徑騎牛苦不平。罇揷黃花蘇病色。詩題落葉半秋聲。巖泉滴滴通心細。峯月娟娟入目成。醉後塵緣都掃却。不知烏帽是何名。浩蕩淸江十里村。華顚詩事與誰論。白雲不散瞻仙寢。淸磬依來認佛門。伴直情緣花作客。移居歲月竹生孫。未堪肺疾秋來甚。菊下芳醪一盞昏。寬赴幽期始出村。水邊林下此心論。蟲鳴世事徒虛壁。葉落秋悲欲掩門。淸醉秖應酬石友。狂吟不復寫雲孫。千章松櫪圍齋舍。白晝回疑已薄昏。晴江喜與白鷗遊。又對山中螢火流。淸霜吟晩黃花院。細雨漁歸白板舟。隻眼病餘猶愛月。剛腸老去不悲秋。齋官慧識竆天下。倘記吾家有子由。少時喜與酒人遊。老去閒看江水流。遐踪未躡匡廬屐。危道重經灩澦舟。淸談只可消良夜。華髮偏宜管素秋。秋裏牢騷多下淚。茫茫下筆不知由。竆人契活也堪憐。收拾秋光滿硯田。孤嶂愁來霜集鬢。虛簾醒見月留肩。出林幽澗當淸磬。在草悲蟲付促絃。且寘世間多少事。與君肱枕做酣眠。輕薄烏紗冷可憐。池華尙說葉田田。客將好句靑雙眼。僮借奇書頳兩肩。我是恨人多楚曲。君曾韻士拂牙絃。今宵詩令何寬放。容得燈前枕手眠。</text>
<title>冬雪訪見心齋居</title>,<text>吟苦撚髭短。才華盡似江。銅魚夢何郡。雪鵲語寒牕。晩計存丹鼎。奇緣托酒缸。寥寥我去後。梅樹坐成雙。借看郡齋畫。幽居亦水涯。斷雲依澗石。踈雪覆庭槎。酒浪浸來竹。文星現似瓜。從君佳趣在。待臘咏盆花。</text>
<title>癸丑人日。見心齋居。與地主南 寅老 同作。</title>,<text>喬木空庭古畫如。徘徊遐想月升初。梅花漸澹慵無句。燈火多閒老廢書。自得南侯狵弗吠。還煩李令雪頻除。竆居但識田家樂。差喜新詩已夢魚。</text>
<title>得筵字</title>,<text>輪迴設麵似齋筵。關雨林遊斷復連。架揷誤抽訶媿鶴。椀蒸偸舐惱含蟬。早逃黑業徵眞偈。晩學朱文認嫡傳。鏡裏玲瓏雙鬢雪。方知是處積吾秊。枕藉松陰作翠筵。醒來衫袂澹霞連。厭看雲影還成狗。靜聽琴聲變捕蟬。飮少子瞻方妙理。詩奇山谷是單傳。知君百事同前輩。更剖竹符當卯秊。侈几瓊樓參內筵。霱雲中半壽星連。未堪蘿服還鳴玉。叵耐氷啣更珥蟬。香近延英新月動。鍾稀長樂細風傳。金輪佛偈煌煌籙。更祝九重千萬年。</text>
<title>得稀字</title>,<text>大笑相看華髮稀。定非樊墅我焉依。玄談亹亹三經席。仙骨珊珊一品衣。蟬咏遙追虞伯施。獅圖重榻陸探微。却嗔詩債如薪債。妻病兒啼不放歸。三十秊來大過稀。玲瓏淨地可皈依。貧來白石惟當飯。竆後明珠尙繫衣。塵債未逃三劫重。靈心終隔一絲微。怪來一種西洋學。非佛非仙底處歸。飯若蒸沙羹又稀。畸人生事轉依依。白肥籬瓠終何食。靑瘦牆蘿亦自衣。文續正聲今下墜。家傳屢葉亦中微。竆途遮莫愁乾沒。泥滑滑啼不得歸。村中好客本來稀。與酒相親德是依。杞狗經秊應吠影。屋龍未雨已更衣。晩回衲白鷗汀淺。遙點樵靑兔逕微。靈心不與槐根老。耐看蕭騷落葉歸。可與語人天下稀。蒼松白石老相依。異書艱覓藏蘿幌。奇士陰求到葦衣。英氣勾回秋酌動。道心間斷夕鍾微。鄕愁寄囑簾間燕。汝未歸時我未歸。塵間遊戲識余稀。自指文星末照依。林咏淸香留客座。山談碧唾滿僮衣。荷花明澈霞痕淨。蕉葉通靈雨點微。嗑嗑西樓傾一榼。啼禽莫道不如歸。古來作者賞音稀。閑裏文章倣七依。姑與淸歡浮蟻盞。劇知衰氣泣牛衣。三生已悟傳無盡。一死何堪敵少微。詩草分酬如闘草。投之芍藥報當歸。</text>
<title>李石見 復鉉，南進士 履愚 見過賦月。是夜十四日也。</title>,<text>指點些兒桂樹邊。劇知圓處未全圓。靈丹蕩漾將還九。彩壁玲瓏不値千。縱惜謙光時自益。猶嫌凉德寵無專。使人欲悟乘除理。宛轉中天揚影懸。</text>
<title>遲稼軒拈韻</title>,<text>未遣閒愁徧倚楹。生因大歇悟因生。溷茵貴賤千花落。天地文章二鳥鳴。眼慣輸贏俱可喜。心虛榮辱更何驚。休休觀世如斯足。叵耐吾曹未忘情。松凉且可取西楹。閑處愁根倂日生。勳業平停三雅老。文辭突過一夔鳴。渝花定被頻看惱。怪鳥猶爲屢度驚。縱覺浮生爲寄物。桃萍無跡不無情。仲夏山莊物事奢。軟紅那復踏東華。泠泠聲律巖頭瀑。蔚蔚文章雨後霞。錦㨾綠陰全裹屋。珠論紫菓大量車。前人豪侈須添記。不讓弇園筆吐花。竆人心事四時凄。意到何曾待赫𨂜。陳子豪情投井轄。顧生苦癖去樓梯。長箋月裏全堆墨。大盎花前屢坼泥。一鼓詞垣全屬漢。鴻溝未敢割東西。漸覺浮生到老稀。如今白髮亦光輝。雲霞掩翳山無改。花藥離披春又歸。貧亦何求成蟹舍。竆猶不趾卧牛衣。只圖過去留餘跡。墨瀋紙堆牀一圍。雨歇淸遊始可諧。看花以後破麻鞋。孤庄萬斛溪流瀉。晦刹三叉路草埋。特地玲瓏拈起句。半生寥廓放開懷。知公昔日還愁絶。待漏頻衝十字街。</text>
<title>送金孝廉 履道 隨上价入燕</title>,<text>稼齋行後壯遊能。關外靑霞奇氣升。萬里山川鋪雪錦。千秊王伯轉風燈。較量觀史眉稜展。邂逅逢人筆舌增。遮莫裁詩探勝槩。幅巾遙拜毅宗陵。</text>
<title>閑吟</title>,<text>香篆烟籠繭紙屛。稚兒攪睡罵寧馨。遠懷淺立春風澹。病睫痴開雨嶂靑。榮悴劇知翡翠羽。文章近在牧丹甁。牕蠅弄脚看微哂。悟似絞繩從字形。</text>
<title>浥香亭小會</title>,<text>綠池春賞晩來過。是夕吟多酒復多。淸聖一間將寘我。白痴千態合輸他。殘眠先破更羞月。沉醉不知還問荷。曾有顚顚如此客。浥香亭主亦婆娑。纖雲點綴住高歌。苦惜良宵最易過。病眼慧猶謀白月。皺顔痴欲問淸波。唐眞蕩矣詩情麗。阮亦竆乎酒徑多。把看蓮心通七竅。欲稱花聖爾云何。可道鬢毛正色蒼。晩花多種映村庄。全迷廣界蜂穿紙。後悔奇文麝噬香。飮器一生那可璺。遊鞋五嶽易爲芒。商量還是無邊際。露葉垂翻月過塘。</text>
<title>過洪聽軒 樂信 與諸人作</title>,<text>飽來麥飯願無餘。拄杖無忘問僦居。癯骨津梁疲已甚。狂吟草木使難除。山家老死都非是。時輩喧名竟若虛。松筍酒濃頗可愛。敎吾滿腹下奇書。紛紛華髮是吾餘。公亦能安老屋居。未使生天文底用。寧圖作佛 缺 難除。竆緣屯相回頭貴。貧自登秊負腹虛。此句以前皆故我。醒應未解作何書。使得稀秊後幾餘。未言巖壑不稱居。飛蟲見月相忘夜。幽草隨人自到除。酒力能推孤悶去。眼花不與舊觀虛。諸家不待吾分雪。常欲云云各自書。一笑逢君生有餘。如非酒盞樂奚居。身參天地竆何棄。氣放雲霞老未除。夢兆徒求甑上溢。足音聊試谷中虛。如今顚沛先知命。却怪前人咄咄書。相看言盡意還餘。未耐艾人傍戶居。使我不孤新月在。與鄰何惱舊杉除。才名噉盡饑無救。宦跡尋來夢亦虛。空洞惟堪多貯酒。腹中老去已亡書。是身自看等雲孤。着處淸吟未可無。魔豈皆猜猶好事。鷃如不笑未雄圖。山從我愛長相見。月與誰親不待呼。最是留人多款曲。何堪皮相缺唇壺。流水逶迤松勢孤。此丘誰似我遊無。偶如陶令斜川景。尙欠元章淡墨圖。付與幽芳蜂自鬧。揀來美蔭鳥相呼。地偏心遠皆堪隱。戲劇何煩共入壺。劇知村酒德還孤。暑困添蒸未使無。我輩元多河漢語。此時端合北風圖。悶看慢慢榴低色。差賴惺惺鸎快呼。束帶只堪除妄想。想來逾熱是氷壺。宵霽益知江月孤。午酣全使霽峯無。一園蕉葉空凾札。半缺松籬省筆圖。捉蝶小兒能閉影。數鷄癡僕錯連呼。名心未免隨村俗。不怪得來長柄壺。</text>
<title>又次聽軒韻</title>,<text>餘戀道峯晴滿簷。臨行更捲夕陽簾。林如宋畫靑蔥密。荷似元詩淡泊纖。雨罷歸心淸瀑息。春過老眼怪花添。如敎隔竹呼相應。欲結草庵頭出尖。</text>
<title>更拈</title>,<text>賴是高陽酒獨宜。茗茶異色到竆知。錦紋蝶現塡詩艶。綿㨾草圍遷坐遲。情死片肝終不朽。憐生屢牘更相移。周旋作我君言戲。明月云多念我時。恰得覆肩霜髮宜。大家詩事寸心知。行蝸粘壁流涎細。刷鶴當空矜咳遲。庭樹溜靑巾角墊。溪沙蹋白杖頭移。狂吟恐忘歸家日。只限榴花半落時。孤抱縱橫百不宜。君言最是勝吾知。倚來玉樹葭何賴。把與金針繡莫遲。皓首頻猜明月入。芳心多惜綠陰移。榴前愼勿添深酌。怕被嘲狂醒却時。春來種菜合時宜。眞箇經綸未許知。物議未平惟待定。吾秊餘幾且須遲。永依西佛饑難負。重到北山文孰移。每被見寬頻使酒。顚狂還是不多時。衰相駸駸共處宜。枯藤短幘托深知。縱云地大埋憂窄。易遣河淸發笑遲。命駕同然千里至。論文依例一罇移。閒中成就詩當曆。細記今風昨雨時。石竹尖明雨退庭。磨來山日十來零。一生斟酌心如水。千古秤量眼似星。薑鼠智搬盎地負。醯鷄才弄甕天經。殘生窄世流離久。安得顚毛不化靑。曠士傷時久立庭。榴花解與涕交零。深盃洽是及時雨。衰髮踈於傍曉星。蝶粉何由移卉譜。燕泥無意墮禽經。披來異錦沈腰瘦。揩得狂華阮眼靑。浮陰妨却晒花庭。何處風禽細毳零。出仕未擎丞相日。歸農惟覘丈人星。霑眠菖酒高舂起。負咏藜筇近局經。新句成來同子舍。恐敎藍本更勝靑。誰敎閉我雨盈庭。爲看香箋彩墨零。濯以文章回錦水。揚之糠粃借箕星。健如難得當還朴。奇亦何爲易不經。一語頂針無所惜。空來竗訣但囊靑。但敎晴嶂滿階庭。已遣塵緣雨灑零。竭海詩逋追十日。薰天酒德聚參星。村盤禁臠丙魚至。客榻私言乙鳥經。使得醉吟同立傳。留名勝殺竹皮靑。飮似飛川灌洞庭。詩如瓊屑不殘零。終知此事多因月。可耐吾生易散星。不約贒豪俱合酒。何求仙佛尙留經。靈心索解從前少。終曲空敎峯色靑。山鳥來啼更幽庭。難將小句慰飄零。憂愁判醉須千日。生死爭名只一星。戀戀風花懷袖入。顚顚雨蝶几床經。縱敎信宿終歸別。從此柴扉掩蘚靑。茄花寂寂做空庭。夏事無多踈雨零。寫恨暫敎留鬼錦。逐竆安使護奴星。茶鐺耳亦憂頻咏。藜杖眼應知屢經。粥叟遲來多敗意。麯生留得拭眸靑。已遣芝蘭映一庭。不憂華髮更凋零。人間自有大宛馬。天上誰看南極星。閒地詩篇新得格。暮秊心事欲傳經。凉風踈雨二宜去。斜照晴峯一抹靑。野鶴幽踪易度庭。榴花別意耐還零。贈來團扇遮塵土。留與尖毫繪月星。竆道易將雙淚下。浮生欲辦百回經。詩成惟信樊川眼。捲送明朝抹紫靑。</text>
<title>投宿</title>,<text>土銼徒旅集。紛紛纔解屩。渴睡混死生。惡卧交頂脚。笑他鼻息鳴。殷壁殘燈𤒺。更使何人笑。俄頃渠還作。</text>
<title>次士鎭村居卽目韻</title>,<text>穉子讀書箝在口。纔過騎腹溺臍時。儘敎一鑿通靈竅。草木蟲魚自在詩。老父迷蹊彈淚來。汝墳無數草花開。辛勤欲訪眞消息。斜日空看魂蝶回。老鷄秋卵又成雛。歲色從收菜莢枯。隔壁厨簾風脚動。纔言醋罄又鹽無。黃斑苽對紫紋茄。彼界我疆齊着花。老婢喃喃耘始了。暝炊辛苦抵蒸沙。眉公小品笠翁傳。收拾靈心似散珠。手扇停搖翻紙葉。矮簷殘暑霍然無。高車載禍餉朱門。奇貨多令老智昏。爭似宗人分似處。紅犀苽子大於盆。迷離困睡思方枕。卓午低簷草氣薰。頓悟形骸爲外物。死拋螻蟻活拋蚊。蕉葉空階衰萎地。蘭芽幽谷老爲薪。秋心大使槎枒出。從此堪親酒盞仁。倚欄多在夕陽時。獨鳥纖雲我得之。結搆現成交手勢。尖奇未屬腐毫遲。一生寒熱遞如瘧。榮悴雖殊共一憂。村老時逢如郭禿。諧談揚肘笑休休。近探洪二滯京師。文彩頹門賁飾不。當日牧丹人取去。何園富貴又秋愁。耦山之李雙山金。技癢難禁蟲鳥吟。約我布帆乘月色。誰家罇蟻綠沈沈。</text>
<title>驅雀兒</title>,<text>我黍炊飯香滿口。我粟釀酒淸到臍。不念我家盃椀空。各自枝間飽後啼。石田崎嶇無餘力。旱播雨鋤可憐人。車前覆粟如珠撒。何不去啄說眞眞。撑揭偶人欹簑笠。纔得閒口山花歌。昨日鳥疑今復下。還向偶人笑罵多。只願黍粟生針芒。一啄傷吻滾倒渠。畢竟舂磨兒不管。我家丁男力有餘。兒未來去鳥去來。羣飛黃穗一半除。今秊未熟逢嗔死。明年種黍無鳥處。</text>
<title>贈碧蘭舘主人</title>,<text>柳枝鸎喚夢全賖。梧葉蟬嘶意未涯。得酒良宵勝有月。非詩佳境似無花。世途九曲折吾屐。人海一漚浮爾家。奇士異書如不遇。名山未老共餐霞。</text>
<title>一朶蓮花</title>,<text>香質輕盈態有餘。胡爲獨向泥中居。高陪帝座紅雲以。閑泛仙舟綠水於。片玉修成生魄兔。一珠啣送結恩魚。憐郞恰好將渠喚。一種情根死未除。</text>
<title>葡萄架格</title>,<text>草龍不雨掛崇朝。庭實離離露未消。閒弄玄珠探得海。遠携靑玉擲成橋。欲酬淸德難容口。不換凉州免折腰。添寫文章九華錦。千秋悵望漢槎遙。</text>
<title>桐</title>,<text>獨繭商量媿碧梢。希音踈雨滿虛郊。解傳銀浦牽牛信。佇望丹山儀鳳巢。纔可揮毫題絶句。戲將酌酒勸新交。周王想似若干尺。取作封圭勝柝茅。</text>
<title>瓠</title>,<text>狀如囫圇畫靈雷。六月何堪早斷來。犀潔却敎利齒妬。身懸詎忘敗船迴。雅音未用明堂器。至樂惟當陋巷盃。不食何能肥似此。出靑枝蔓未曾摧。</text>
<title>悼殤女</title>,<text>月虧他夜滿。花落明秊開。汝死無斯理。吾何不作哀。眉眼轉依依。嬉笑逾歷歷。形忘神不忘。此淚一生滴。圍屛偸照鏡。緣檻引折花。約眉花揷鬢。春色向人誇。睡後苦多啼。百好一不弄。始知非壽相。浮世不如夢。汝生大千世。恒河有一沙。今作須彌塔。重重情所遮。彈指爲渠祝。再生轉作男。作男我安識。妄想百無堪。骨肉還父母。汝獨向何處。怱怱今世緣。不將恩愛去。窅如渠望我。忽如我忘渠。相見無一日。痴心望居諸。</text>
<title>蚊 五首</title>,<text>飛揚草昧起。昏暮每期門。麾屢肱應折。敺虛拳不尊。穿胷罵底憤。歃血誓何言。一榻隱如敵。敎人坐未溫。戶庭幺麽物。喓喝禁人行。急報披帷怯。虛聲撼壁驚。膚應金粟幻。鬢欲白霜生。團扇揮餘手。頻煩計暑程。雷音徵急雨。雲陣導微風。食肉經營鄙。文身刻畫工。攻熏策未下。課睡考難中。辛苦遠窓白。壯心翻作翁。無悶盤蠅集。始憐褌蝨遊。肩山撼不去。血國破應休。今夕苦如海。是心孤似舟。任渠弄七尺。羞汗不勝流。蕭然機事歇。但坐誦經長。共掠股肱郡。分圍枕席鄕。未支縈帶苦。寧受撤簾凉。草檄倩誰手。毫端凜挾霜。</text>
<title>閱眉公詩集。仍次聞蟬五韻。</title>,<text>隱几自蕭然。踈陰鳴一蟬。虛心從歷落。圓性易推遷。感作夕元會。爽爲秋大全。空林影翳翳。寂滅竟成禪。裊裊山逾迥。冷冷樹欲踈。頑根應寡和。潔癖豈羣居。落日終何已。淸風自有餘。誰言口不慧。人外吐玄虛。貂啣非宿願。螂捕詎知音。熱界情偏冷。芳林氣獨森。故人生遠意。少女尙哀吟。塵累並忘殼。淸虛每索心。渠應知竗處。斷續未能休。自好千峯夕。先憂一世秋。奇男豈欲靜。高士不曾求。最得天時感。悲腔似急流。是非緘口默。哀怨訴心寒。自叱淸風馭。誰傳白露餐。性虛寧受觸。翼薄不堪彈。因汝圓通悟。低吟弄細翰。</text>
<title>壬戌九月。丙舍有感。</title>,<text>平生過境夢俱虛。葉落蟲鳴不出廬。碧酒初醒江似鏡。白頭偏照月如梳。菊衰已了今秋事。鴈度難逢故友書。鄰艇笛聲寥亮起。爲誰凄切却愁余。</text>
<title>病中聽士鎭樊川詩。仍憶樊川。次其韻。</title>,<text>命帶桃花春不違。依依蝴蝶去年飛。企窓病脚仍忘屨。貼席離心似委衣。山近白雲過面去。樓深淸澗洗心歸。如敎酒所元無我。未使虛驚雀啅扉。</text>
<title>贈千驥</title>,<text>頻勸濁醪沾入脣。村盤菜色見情眞。精神已是淸還水。文字端宜淨掃塵。雲意經營翻作雪。花心含蓄放開春。常言酷似吾何喜。雙鬢皤然潦倒身。</text>
<title>贈八駿</title>,<text>應門驚喜甚。眉目見雙淸。抱犢靑山色。讀書春澗聲。風吹奇翮動。林邃異花明。茅屋貧猶樂。眞憐病妹情。</text>
<title>贈三女姪</title>,<text>生來茅屋裏。三女自嬌嬈。不乞穿針巧。肯敎吟絮飄。渦圓迎舅笑。蛾細學兄描。家貧婚嫁晩。汝母髮根蕭。</text>
<title>松園宅。與斜川 缺二字 同作。</title>,<text>已是負佳節。黃花不復開。秋風吹酒盡。明月與詩來。我遣漁舟待。君題鴈塔回。脫巾較霜髮。歲色莫敎催。</text>
<title>洪友有書。以花盡開。少麴醱醅。河豚亦烹。共作春遊。余病不赴。有詩要和。</title>,<text>多情洪進士。邀賞碧桃花。鵑釀霑唇戀。魚羹染指誇。江長吟不極。春老鬢爭華。病咳負佳節。漁村十里賖。</text>
<title>秋日會飮碧酣亭。沈校理 銖，李知縣 章垕 亦來。</title>,<text>高秋襟抱不勝淸。一笑澄江縞帶橫。戛戛苦吟蟲息響。森森短髮鴈流聲。閒來黃菊稱贒弟。醉後空壺喚老兄。劇飮重陽前二日。並除寵辱不須驚。</text>
<title>和呈湧金樓地主</title>,<text>傳道金陵佳麗州。使君况是儘風流。煩催好句還甘愛。却被芳醪每苦留。楊柳參差沙上路。朝霞隱映水邊樓。回看宿處餘淸景。山鳥從知有後游。</text>
<title>輓台村鄭丈 鐸○六首</title>,<text>與公託晩契。每醉楓樹下。今日靑楓樹。雪花作淚瀉。金陵耆舊盡。朢若魯靈光。不識後生輩。誰能繼躅芳。叔度無行蹟。季野有默識。海東隱逸傳。有公始生色。高山榻屢解。淸水座頻虛。從此甕頭酒。生醭與相歔。聖世少徵士。空山澹不羣。酒盃終不亂。翰墨自生薰。淸濁情何失。程朱尊所聞。平生無媿事。誰手撰碑文。山林經術慕先贒。虛負初心過暮秊。可惜文華違世用。偏憐儒雅得家傳。垂名未附靑雲士。乘化仍歸白日仙。北海尊前三十載。如今對酒涕潸然。</text>
<title>次道泉</title>,<text>荻花滿漁艇。閒望入淸秋。誰使江湖闊。我爲鷗鷺遊。澹霞收北坨。明月在中流。已覺瀼田熟。芳鄰酒可求。</text>
<title>道泉拈農巖韻共賦</title>,<text>散策溪雲亂。仍敲松下扉。碁聲留二屨。花影照單衣。秋病觴稀擧。閒愁筆懶揮。從今來往易。黃犢一鞭飛。每起相思處。淸蟬自送聲。蒼松憑遠眺。白鷺引閑行。孤憤有封事。遐情不入城。招邀多洛社。衰白媿詩名。白髮不須鑷。秋光到幾分。交遊從落落。風雨劇紛紛。竆處過東野。孤吟待子雲。惟將溪上月。淸夜獨尋君。</text>
<title>石見地主枉過拈韻</title>,<text>苦惱銅章尙繫衣。使君詩竇透靈機。花殘酒盞春猶在。潮退租船夕未歸。竹自生風飄粉細。蓏纔浥雨吐香微。更敎沈約來鄰曲。樹底幽禽不遠飛。</text>
<title>後集</title>,<text>碁罷郡齋夕。重逢喜似初。花飛從此老。竹綠使人踈。少日詩輕作。平生酒不餘。留約南池上。紅蕖暎我裾。</text>
<title>初春石見又過</title>,<text>登樓初試脚。江色正堪憐。雪盡荒蘆澤。春生宿麥田。高歌散白石。盃酒入靑天。太守乘淸興。烟雲一紙贒。</text>
<title>題滄海子楓岳紀行卷</title>,<text>往歲遊金剛。題咏徧流歭。一萬二千峯。盡入奚囊裏。歸來同社人。傳示相驚喜。嵐翠猶滿眼。琮琤尙在耳。名山似佳人。夙緣却復起。遐想生碧痞。命駕輕千里。草木知咳唾。魚鳥記名氏。看山如作文。重遊有妙理。悟處皆奇峯。迷來爲死水。未撰好記述。何殊鑽古紙。吾今贈此言。滄海是奇士。</text>
<title>香字八十首 並序○選四十首</title>,<text>如是我觀。被窩裏蠢蠢作一病裸蟲矣。咳寒如鸛。涎枯如蝸。如蟬不食。如蚓不飮。如毛間之刺痛。如瞌睡之昏倒。備諸蟲苦。與人幾希。精神如一絲。但未亂耳。每想東社諸公。文彩風流。照暎東山。黃冠野服。芒鞋竹杖。澹蕩之遊。眞率之會。今日樊川。明日晦溪。花下烏絲。溪上羽觴。晴雨俱佳。林巒益勝。坐處生香。唾處成珠。濃淡均適。之樂。往來簡易之狀。歷歷入想。如鏡中之象。心已了然。如水上之影。手不得把。宿昔悵然。復依香字韻。聊寄托焉。情障綺語。障終未斷去乃如是矣。藥石之間。靈性烟浮。慧識塵坌。思或澁而且寘。手或滑而易成。得八十疊而止。都是冥搜暗索。几煩枕悶。死心宛轉而已。其對壘賈勇。英氣蓬勃。不可得矣。方其叫痛互作。如蠶之抽腹。緖未竆而不已。呻吟遞發。如鸎之弄吭。音屢變而不休。又添二蟲之苦焉。嗚呼。緖已斷續。何可爲玄黃黼黻。音已寒促。何可爲宮商鍾鼓哉。使之村襪縫可也。使之土缶聽可也。今春恨不能翺翔於樊邱。游泳於晦溪。故東社之會。模寫爲多。附以自述。昔李伯時畫西園雅集。彩色絢爛。如坡翁烏帽。纖悉無遺。又聞海上靈犀。見物輒形諸角。如壽星扶杖。宛然成紋。玲瓏透撤。倂爲傳世寶玩。今此塗抹。彩色不足。未能如伯時三昧之畫。奇文又不如靈犀千年之通。是又可恨矣。僧貫休臨水自寫眞。以足羅漢之數。以此爲例。附以自述云。曹溪流水本來香。遊計花零已入房。閒界遠朋來夢數。衰徵稚女引情長。文章大道醯鷄口。出處徧方璅蛣腸。運木搬柴皆妙用。遠求何必破鞋忙。閒知艾納久爲香。緣檻山禽信到房。膚慢多毛春瘦甚。顴高偏皺午眠長。花開底處無新語。酒後何人不好腸。葉葉奇書無貫築。白頭藍抄鎭成忙。無情似蝶已收香。向老如蠶自葺房。殘卷引眠寧計頓。枯筇倚病不須長。婢村未怪漢兒拜。交絶難堪俗子腸。買赭買釵當嫁女。家人爲底自多忙。病似薰爐寂復香。晩來窓扇呀開房。寬人柳色帶圍緩。悅我山容眉約長。老去自循蒜子髮。悲來誰拔蒺藜腸。村吟欲趁炊彫熟。飣餖同排韻字忙。每讀仙經手判香。近知妙處勝君房。花飛輕薄靑春瘦。燕語支離白日長。小酒遲人酸濺齒。殘詩供客苦回腸。鬅頭夢裏從誰諾。慣聽呼茶習性忙。我已無言花自香。病間書帙欲塡房。李雖多子姓無得。緯但美髯才不長。當世可觀驕吝色。平生不作忮求腸。哦詩添却牛齝疾。霎地神明吐納忙。將欲排當花藥香。草堂先作是阿房。瘦因母恚偸吟細。傷爲妻規戒酒長。佞佛何煩金布地。結交須耐鐵支腸。生來何處死何去。還向吾心索我忙。死心無賴祖洲香。醉隱堪從壺裏房。卿自愛卿妻亦老。我寧作我友難長。芒鞋已驗經危足。藥臼先知受苦腸。慣噉漸多旁出味。元脩菜種雨鋤忙。心似揚灰無點香。勃豀兒女一間房。藏啼强作纏綿久。失學難爲覆蓋長。小說可諳天下體。淸罇直見聖人腸。不知前事還爲妙。行蟻紛紛未雨忙。病裏還愁社甕香。悠揚夢蝶暫離房。嘲無可解竆惟極。物不能裁傲已長。高士千秊應隻眼。快男天下豈多腸。幽居不立閒文字。一樹飛花向孰忙。麝歸何益草留香。龜老猶堪荷作房。索索奇男靈氣盡。嘵嘵季世語言長。誰饒藥石間關命。自媿錐刀齷齪腸。遠想分明如水影。情人書跡把開忙。經營小句拾春香。兀似慵眠闔戶房。此道漸如江水下。古人偏與夢魂長。衰從車敗丹收輔。悲耐輪過血破腸。飢歲蠲租聞漢政。我私黃麥割來忙。席有餘珍坐有香。逢花輒詠老文房。似珠靈性難跳定。如酒芳年孰瀉長。畫杜每愁非正面。塑程偏喜有眞腸。免爲傀儡末場笑。收取桑楡仄景忙。江村投老宿心香。已負丹經九籥房。挑菜蛣奴些子雜。接枝牛奶過人長。靑霞酒氣非常態。流水文心不腐腸。花影已欹閑課晩。來禽小帖掃來忙。偶如劉子愛焚香。多媿郭生慵掃房。風絮罥簾留自靜。雨花粘屐去還長。書從獺祭仍圓法。酒引猩狂奈慧腸。巖谷採詩成一束。晴窓倩寫半行忙。春愁百結似丁香。厭看藥方多貼房。酒戶柳風裁幔剩。漁舟桃浪使篙長。蝶憐塗粉名姬性。鸎喜調笙蕩子腸。明月好將幽夢去。樊山樊水遍尋忙。除非蕕臭卽薰香。天下先知不出房。貴賤終當同就盡。悲歡可使獨能長。蟹奴附勢旁行脚。蟢子營生右繞腸。世態區區看盡處。怕渠知笑扇遮忙。遙爲南豐供瓣香。晴光灑翰竹間房。久離芍藥枝應大。小飮葫蘆柄不長。病裏靑山空拄頰。餓來奇字好撑腸。英男伎倆知何限。一段同歸老境忙。掩鼻頻挑半炷香。牛欄近接讀書房。菜憐園子求根益。鹽許鹺郞討價長。晩覺風柔春柳性。明知鷗澹夕陽腸。行將硯席侵花寘。迎合家僮好事忙。廵園竹粉惹衣香。白石爲磯是我房。翁和閑居心界澹。兒敎急就筆花長。情人陰憶多藏腹。小酌陽狂不易腸。霏微數點沾紅藥。知是小龍行雨忙。坐令蜂蝶竊園香。春服看輕閒掛房。眼慧還知流水皺。髮靈强記去秊長。當場恕醉元醒語。賞句猜才是愛腸。病後追吟塡過景。如花被折更花忙。落花試步欲生香。開戶未知誰掩房。仰看白雲情不遠。閑聽黃鳥韻逾長。晉人愛竹多踈節。貞士憐梅太冷腸。嘉樹敷陰堪醉卧。不謀新綠婦篘忙。亭午纔聞煑麥香。小叉哄動每厨房。春中熟睡茶功薄。病後佯聾酒債長。偸取朱黃兒點稿。閑工四六弟搜腸。林鳩爲底偏呼雨。濕盡毛衣却自忙。隔壁如聞句子香。弟兄分住兩頭房。拋書白日逾知永。捲幔靑山復看長。選竹誰能多健脚。洗梧我亦暫淸腸。多情東社投成藥。草率裁書道便忙。久渴近澆茶灶香。陶甁姑許借鄰房。剖魚尋素交遊遠。養鶴添丹卜築長。衰境看蕉知妙喩。畫前成竹悟奇腸。子雲後出還堪畏。藏拙吾文手定忙。牙後新吟儘好香。可憐酒病活埋房。扶持春事山丹小。慰藉詩情野綠長。向老未能拋愛境。送人今已作柔腸。雨中虛白非晴色。笠屐東鄰先借忙。庭梅閒較在龕香。鳥喚梳頭病起房。隔雨漁歸如豆小。斜陽鷺立似碑長。潮聲聽慣多圓夢。山色看慵已滿腸。詩境本淸愁客擾。不妨中着落花忙。淨癖未除每蓄香。借梅稱屋改村房。病中兔缺關愁少。榻外烏圓許睡長。客有堪嘲時飯毳。神無可惱但蔬腸。人情尙憶靑春速。戲劇楊花作雪忙。佛會多年燒我香。硃評藤軸散堆房。庸中生妄羞元美。腐後爲奇喜子長。白日未臨親肺腑。淸氷獨貯別肝腸。人間義氣須高唱。萬曲如閒一曲忙。東遊社飯一匙香。能憶今春養病房。愁比落花都許散。情隨流水共爭長。壽星扶杖多生角。仙宅昇空獨拖腸。不遣文殊來問疾。桃紅遍地幾番忙。每歲相思著述香。桂爲中棟葯爲房。千篇出色花前細。高話更端酒後長。未見其人空有位。已知卿輩可容腸。擁書只取山中樂。喬木雲菴歲月忙。枕却奇書睡更香。閑消麗日照吾房。花飛誰惜爲經紀。鳥語何猜有短長。舊覽熹微如賣眼。前期索莫每鉤腸。玉川近住洪厓宅。金柒屛風醉莫忙。夢裏甁花鼻息香。大床蕭灑抵禪房。奇談自倒冠先弊。傲骨生稜帶不長。盃爲戒淫模爵狀。筆能搜險透羊腸。老來畏日兼憂雨。入夏松檐補葺忙。澹蕩風來聞遠香。騎牛出洞穩如房。渚田種荳蘆芽細。沙港移荷檉葉長。迎曉酒醒方解襪。送春詩就又銷腸。靈根自惜從蕪穢。碎務山家分別忙。山居焉用甲煎香。日日燃松赤土房。揩盡雙靑開復翳。搔來踈白墮還長。雨窓早晏看猫眼。泥壘綢繆惱燕腸。明歲老應今歲異。何人戒飮亦關忙。淸明又是捧茶香。上塚僾如問寢房。王粲未收千卷散。緹縈安在五男長。豈聞廷尉平反案。敢道相君刻薄腸。父子再緣祈萬劫。痛知今世劇怱忙。遺藳他家捃拾香。忍言劫火已燒香。兒無塗乙今猶緩。世有摸揩孰最長。或見同題多顫肉。每思亡篋又崩腸。故交零落將誰示。賴有樊亭泣把忙。牧丹供病一枝香。甁史東皇記在房。居易文章吟不易。仲長田宅樂何長。已經變滅烟雲眼。更耐盈虛水月腸。箕斗縱橫皆失次。雨間曬麥集千忙。宋洞殘花偏覓香。元家奇帙苦充房。性靈如雨先踈放。筆舌同河大廣長。冷局智愚無善着。深罇淸濁不平腸。字呼汝亮同陳亮。潦倒奇懷一第忙。令人幽絶雨中香。未愛苔錢塞破房。峯遠類雲看欲改。逕微從草取偏長。荒池來浴鷗隨意。殘樹還尋蝶戀腸。春去作文如送客。篇名太息寫情忙。</text>
<title>洪令叔道屛居樊里。與余淸水村舍一江隔之。花開則見招。酒熟則携往。逢輒醉吟。聊以排悶。</title>,<text>晝聞禽舌弄尖新。庭宇松風不起塵。芳徑仍成三宿地。香醪更酌一家春。阮生未達竆來哭。楊子多痴逐去貧。遲稼窩名眞頓悟。從今巾服倣山人。閑心已是伏魔兒。通計怨恩爭一絲。韓國大官蹇是命。盧能餘債偈爲詩。乞嘗鄰酌三而竭。闖看林花半出奇。世界未知如許闊。蒲團放脚占便宜。現在罇前舊宰臣。隨緣我亦作歡歡。平勝貴氣雙高屐。絶倒儒名一小冠。乳燕乘風玄已化。早櫻涵露赤方團。秊華如此那無感。亦做閑人日弄翰。</text>
<title>遲稼軒。與盧漢源，洪晩香同賦。</title>,<text>西風又是到儒冠。把與新詩舊眼看。跡在泥沙那免俗。身違日月詎無寒。雲工只約山眉蹙。秋瘦何堪柳帶寬。問我如何東到意。交情凾蓋頓成安。樊上十年着葛冠。雲嵐遞變拄頤看。從今相馬非千里。在昔交人幾百寒。翻水文章終就淡。向秋懷抱若爲寬。明朝鑷白憑誰問。雙玉埋來地未安。軒昂老氣尙衝冠。不恨前人未及看。談着千秊無剩在。眼橫四海只森寒。決來塵網蛛絲細。劣作寰遊藕孔寬。每到蒼茫從指點。同歸鵬鷃各相安。屬漢源大家中廢不彈冠。眞氣臨罇更好看。上國山川詩裏畫。仙家水火熱中寒。英雄末着情皆弱。諸子多方路亦寬。聊與洪厓同喫飯。丹方向我示心安。屬晩香闘吟飄動幾莖髯。先遣淋浪雨滿簷。芳草情根猶小岸。落花香色已空簾。君看晩魄心偏苦。我向秋方睡未甜。濁酒何須一絶處。鬆寬衣帶莫相嫌。急澗琮琤亂玉敲。未聞餘語見眉梢。睡媒不許奇書近。閑伴終難破扇拋。庄事少多桃樹實。秊功成就燕兒巢。吾詩久廢行當悟。古井無波蹊有茅。模盡茲丘松與杉。涎涎筆舌本來饞。呈身怪鳥疑淸澗。獻笑秋花媚老巖。倦跡春歸都似掃。素書山裏不須緘。寰中不有名相奪。並與散人非我銜。枕邊似是酒香聞。呼起再三還未分。風力輕搖將落月。雨徵仍用不多雲。林開剩得山如髮。沙敗纔緣徑似齦。每日新詩當蓐食。未知秋思爲誰勤。輸君風景盡臯牢。窘色毫端空未收。敗葉來爲秋使令。淡雲留作夕周遭。遊淸僧不嫌驢禿。文臭人應罵狗臊。到此儂情方底物。笑看甁裏寄芳醪。荷花蕉葉倂時枯。行樂山家且復圖。髮短仙工心更嬾。君來貞疾我其蘇。捧桃兒捷猢孫跪。買酒奴遲丑產呼。古笥植經都不講。輕將半世供胡盧。草蟲如續我吟餘。一雨沉沉境入虛。食返淳風多木實。飮成仙品有樓居。床移難覓春遊夢。燭滅猶存夜寫書。常怪悲秋人作賦。吾今反說鬢華踈。小字如蠅大字鴉。瞢騰酒所是吾家。情根曉活此溪水。句子秋成何處花。白學徒令回老耳。玄言只可豎淸牙。屋梁卧看文遲就。妙處依微隔一紗。荷衣綻盡洗紅痕。坐久泉聲却不喧。殘局當官爭一路。濁醪爲政惡多門。歸心西佛終難負。專意東方敢自尊。偸果羣童緣樹杪。畫邊重累負孫猿。</text>
<title>訪晦雲寺。寺纔訖重修。</title>,<text>改刹無丹雘。僧言今歲貧。肩壺渡溪僕。手卷坐松人。怪鳥行偏獨。狂蟬說不眞。將心觀水凈。文字未除塵。</text>
<title>遲稼軒次三淵鞍字韻。各賦十八疊。選九首</title>,<text>狂吟緣道滿驢鞍。小酒欺人熱復寒。可使梅花專水部。已看雲物抵天官。愁根太亂雪千片。語次奇溫春一團。硯北無多佳境在。癡如燒燭待情歡。每到樊川便解鞍。布衣常苦北風寒。寬期藥債如聞赦。用智詩篇等攷官。月裏此心成玉朗。雪邊誰手作花團。今宵不可無多醉。一盞平生若是歡。天馬行空不用鞍。神遊廣漢入森寒。玲瓏好手從花判。儻蕩靈襟備酒官。卽地掃雲憎變態。平生弄月惜刓團。駸駸不覺成衰相。遇物尋常已少歡。行處漫吟屢扣鞍。縱橫筆舌不禁寒。綺言入酒爲浮物。纈目當衰作冗官。歷歷踈梅從我瘦。亭亭白月向人團。已知消遣無多法。卷裏雙眉一展歡。此中信宿已投鞍。情入溫存辟苦寒。只取千篇供我老。寧將一笑望人官。吟邊境界從烟黯。醉後形骸寄土團。梅萼方知無語妙。淸宵不足有餘歡。雪飄驢背作珠鞍。呵筆今朝洒浙寒。丹頂鶴猶頻下食。蒼髯叟尙未遷官。竆來交道多氷炯。老去吟腸破錦團。蕭索心香餘一瓣。燒殘不惜爲儂歡。左高肩勢避風鞍。梅樹寒時竹亦寒。天下英雄還有敵。山中宰相豈非官。月欄醉宿柑黃破。雪拍歌淸扇白團。潦倒狂言休掩笑。欲生愁處轉生歡。已將明月載歸鞍。卧內藏梅夢半寒。竊飮我能違漢法。采詩君可作周官。靈知鴻鵠經天末。瞑訝狻猊幻雪團。醉後奇談歡已足。燈花太結又何歡。有衣老牸可當鞍。獨訪高人卧雪寒。竆後文章仍入道。山中僮僕不知官。淸言不再梅花落。奇影成三桂魄團。稱竹爲君呼酒汝。我將底處別爲歡。</text>
<title>酬洪篠淵 㙉 郡齋韻</title>,<text>小樓不下坐如秊。閒聽漁歌自遠天。花氣氤氳將細雨。江光蕩漾已蒼烟。一生惟遣持盃笑。萬事都輸枕肘眠。綺語淸朝成疊疊。情緣從此苦相牽。篠軒每到兩眉開。聽盡林蟬更快哉。常怪好花秋後發。偏憎明月夜深來。金風候近披黃卷。銀杏陰踈覆綠盃。微雨可占殘暑退。明朝垂釣過江臺。解帶高樓復共臨。却驚離鬢雪偏侵。有痕霞彩終消歇。不變江光獨淺深。簾燕忽來當客語。甁蓮自發悟禪心。春來醉吐如茵草。伊後孤吟滿故林。金陵酒味勝靑州。蘊藉春風滿此樓。佳句知應天上落。快談當向古人求。君緣花鳥情多惱。我被風流罪已浮。指點柳邊汊港出。今春苦勸種鷄頭。</text>
<title>湧金樓</title>,<text>滿庭槐影碧參差。新月多情偏我隨。把盞呵呵欹幘沒。按笙戛戛炙簧吹。緗簾雨細螢先度。汞鼎灰殘鶴不期。慢和艶詞三十六。芳秊屈指苦難遲。弱雲眞似病餘情。愁緖侵尋奈爾生。白鷺只應收雨色。碧梧竟是屬秋聲。大界三千藕孔窄。浮緣十二蜃樓成。世事除來須痛飮。勸留明月抵三更。豁展奇雲碧色羅。寫來豔語墨香和。床頭濁酒黃金盡。鏡裏新霜白髮多。明月留人成影事。秋風使我動悲歌。有情從古誰無感。蛩響纔來蟬響過。</text>
<title>臘月十五夜湧金樓</title>,<text>蠟燭通明卧二壺。白頭淸醉劇歡呼。不知今歲今宵月。座上何人更見無。</text>
<title>賦雪。次道泉李注書 章垕 韻。幷小引</title>,<text>今年元月二十六日雪中。道泉貽書。盛說近作雪詩四疊。顯允堂亦大加稱賞云。忽作夸詡之語。蓋欲起余之懶而催余之詩也。階上映山紅一樹數尺許。時雪又大作。覽書之頃。纔見樹杪山鳥拍拍。檐間甕醪浮白。冬菹酸綠。道泉有心人。眞能會人作詩境界也。余亦心閒無事。顧影獨吟。遂得三十餘疊。忽憶舊遊。飛觥對壘。酬白傅之韻。醉黃公之壚。十年之間。零落殆盡。此事便廢。今日率尒牽强。風氣沓拖。沙礫未汰。麤塗亂抹。如小兒之狂走雪中。無一善跡。不足觀矣。或有人嗤點我詩爲宋調。是不然。我詩自我詩。胷中有可悲可喜者。遇物而起。衝口而發。自哭其悲。自笑其喜而已。顧何有於宋哉。世人以奇才玅手。畫唐人之眉而强笑。借唐人之面而强哭。余何可及哉。但恐其哭善而不足悲矣。其笑巧而不足善矣。胷中無故而隨人悲喜者也。古人曰諸物色之中。賦雪爲難。如坡翁之奇杰。山谷之險怪。荊公之幽眇。放翁之豪健。后山之沉着。簡齋之遒放。何可模畫其妙哉。曾茶山最爲淸勁。南渡以後。恐未多見。金松園季謹入燕時。聞翰苑人語。茶山詩今始入梓云。宋人文集中放翁集最爲晩出。而茶山學詩於山谷。得三昧法。呂東萊其外孫。放翁其門人。自南渡至乾隆末年。迨近五百年。其集始爲刊行。何太晩也。文章之顯晦。大關氣數者。亦可悲矣。未知後五百年。或有見賞我詩。如我今日之愛誦笠重歸來竹院僧之句者耶。此茶山雪中詩。癸亥元月二十八日雪夜。偶題於淸水洞書娛軒。雪裏書來眼不昏。故人情以憶爲根。嵯峨回望重峯洞。淡泊逾知淸水村。素髮聯華移蠟屐。藍袍出色照柴門。莫敎險韻來撩我。吟到蘇公便失魂。積後明知落際昏。新春先試百花根。賦形巧手皆因物。粧樹餘閒更點村。似勸殘盃勤度牖。應催好句急吹門。雖知用六玄冥數。却怪梅花共一魂。凾三意像劇昏昏。亂擲狂拋不着根。入蔡元戎方是快。烹茶學士亦非村。頓生精采吟詩壘。耐住空明悟佛門。脉脉向人如遠別。無端消盡黯然魂。琳琅觸目洗眠昏。整整踈踈悟六根。政合淸談天上事。未容塵跡鏡中村。飛來峯起靑苔砌。頃刻花翻白板門。寄語春明賀瑞客。漁簑如畫可醒魂。山河大地失黃昏。漠漠空花不見根。戲掬粉團嗤女巧。擬量麵屑笑婆村。鴉靑幕闊天垂野。雲母屛空月到門。胷次從今無宿物。玉壺淸徹灌氷魂。滕六吹噓一氣昏。肅然寒粟起靈根。漸侵牛目迷深巷。已築猊形出遠村。衰後廢書猶映案。竆來僵卧孰除門。可憐凡聖同歸白。從古文章未斷魂。㬥降紛紛令智昏。誰能試手撼天根。驚飛蝴蝶眞堪畫。催發梨花自作村。暫借光華成別界。終知消歇屬空門。登山赤脚狂猶快。附火寒兒可警魂。一色令人眼力昏。同雲聚散本無根。低徊凍鵲還過樹。躑躅跛羊不辨村。久識高陵變深谷。平看蓬戶等朱門。灞橋詩思差强意。左手欲招驢背魂。强數天花巧歷昏。重憂坤軸欲翻根。行疑上世無名氏。坐忘吾家何處村。豈有春風到竆谷。忽驚桃李在寒門。鋪來白地光明錦。亂抹麤詩喚醉魂。悶見塵塵大界昏。衆生從此悟頑根。奔回明月姮娥殿。馭返泠風列子村。素髮鬖髿閑植杖。靈心炯徹洞開門。山邊溪幅多修飾。只恐衝寒更悸魂。今日淸賞絶氛昏。鳳團可以佐龍根。空聞墮石猶殷谷。遠有踈烟不見村。高士豈憂埋捷徑。醉徒秖畏塞圭門。莫敎素論高聲語。可道梅馨是醜魂。帳暖銷金羔酒昏。何如去斸黃精根。休徵可占文明世。遁跡仍成太古村。但憶故人閑泛棹。不敎天子夜敲門。和詩作嚥猶堪飽。甑裏生塵未惱魂。紛紛萬事向衰昏。潤我東岡杞菊根。突兀靑山迎遠客。婆娑老樹記孤村。素乎貧賤忘溝壑。邈矣唐虞閉席門。倚杖斯須觀百變。向來經歷更傷魂。熹微已結燭花昏。灑淅先吹白髮根。陣陣飛揚千里夢。寥寥現在三家村。芭蕉展盡右丞宅。柳絮飛殘太傅門。靑帝縞裝知幾日。也應收召衆芳魂。點衣沾醉野橋昏。今日騎驢却鈍根。夜已結氷綾被院。天應下糝莧羹村。誰能作賦擬梁苑。吾欲高歌和郢門。忽覺靑山半虧處。春風冉冉暗吹魂。薄滿窓欞不肯昏。淸吟撚斷幾髭根。玉臺新搆詩人宅。白㲲初裁學究村。始悟禪機同入定。强知天道不窺門。莫須淸景從廝壞。竹塢松籬淨寫魂。歲頭壯觀付酣昏。栢酒復呼盈竹根。變相馬應求別寨。慣看狵亦吠空村。融痕缺陷知浮世。着處虛無示法門。驚道漫空薝蔔朶。恨渠終是欠香魂。天公戲劇巧乘昏。復道奇巖沒舊根。定識紛紜今世務。却看瀟灑老夫村。生來當把梨花酌。死去應題白玉門。忽憶故人從此去。天邊招斷楚些魂。淨掃迷籬塵色昏。快除濃艶世情根。千林綽約梅花樹。萬壑玲瓏明月村。容我吹蛆上元瓮。煩君騎鶴太淸門。冷然脚踏琉璃界。却恐騰空把住魂。堅坐吾心烱不昏。任渠打倒槲籬根。風旗借勢纔喧洞。日馭回光暫現村。牢約詩朋當卜夜。勤留飮客更關門。莫言但識菴中事。羣玉山頭飛我魂。飄然興像莫須昏。萬點飛花不計根。今世難逢戴安道。令人却憶武陵村。未嫌欹笠捕魚舍。那惜沾衣沽酒門。家僮莫掃林間徑。昔我羊求未返魂。未判鴻濛如是昏。寂然萬物盡歸根。人家盡入萬花谷。鸛鶴齊飛百丈村。血熱猶堪咽虜窖。脚衰那復立師門。始知鄙吝全消處。頹盡茅茨爽夢魂。天氣敎人醒後昏。低窓洒點攪眠根。短筇戲試淺深巷。破屐閑穿上下村。稚竹折腰先拜路。高松强項獨持門。不容淨界立文字。况復東回白月魂。堆積無休礙日昏。坤輿重蹋抵金根。誰知孤鶴橫飛浦。秖見高松獨立村。茲事騷壇元有禁。此時酒政已多門。熟來年穀占三白。天下何憂有餒魂。人家不復辨晨昏。物物玲瓏未晦根。持燭看梅還靜夜。擁爐煨芋更深村。客衣已點散花室。樵斧應翻修月門。顧影陶然還獨醉。堪憐檐鵲耐寒魂。繽紛應接不勝昏。一陣掀翻天地根。纔認曬毛烏啄木。新看印跡虎過村。機鋒太捷先投戶。谿谷難量已滿門。千億化身輕散去。園林幾處附精魂。風起翻如浪勢昏。萍浮人世不留根。天機太洩詩成處。狂態何多酒熟村。箒弊猶堪開小徑。裾霑那復曳高門。劇知把翫無多日。收拾花箋灑落魂。駭機偸發使心昏。片片輕飛各淨根。零落偏敎思故友。蕭踈猶遣着荒村。老能解事看藜杖。竆不依人有蓽門。欲把禿毫答淸景。山長水遠但飛魂。平生眼膜刮開昏。隨處經行盡活根。碎却珊瑚初見海。鋪來紗縠强名村。不知明月在何處。只遣淸風入我門。映地鬚眉眞可數。曉來孤咏自驚魂。却疑明月破窓昏。一色嬋姸射眼根。剪巧化工皆入㨾。來遲風氣已收村。不誇淸骨從仙府。可遣輕姿倚市門。細潤陽坡消息好。茸茸芳草悅春魂。忘機看熟不知昏。豈有微塵更染根。千里梅枝誰寄驛。一壺竹葉自賖村。急投瓊玖應傾廩。慙被光華倒閉門。衰相借看卧遊畫。玉峯高處更危魂。松自淸寒鴉自昏。劇憐過迹已陳根。厚埋千尺積憂地。遮斷十年行樂村。穉子政模飛白帖。老翁未啓草玄門。麴車縞帶相隨處。賴汝竆途可慰魂。望眼熒煌更欲昏。分司先問老梅根。白衣錯認江州使。素髮孤吟錦里村。政想風流披鶴氅。可知豪致賞龍門。如今授簡知誰在。應笑長卿冥漠魂。</text>
<title>淸水村居。與舍弟士鎭同賦。</title>,<text>依然京口隔秊顔。歸宿自知丘壑間。屋似盧仝添數樹。屐如靈運欠殘山。弄姿夕靄偏嫌細。饒舌春禽不耐閑。筆硯偶從潮水罷。中流蘯槳釣翁還。松前巖石半苔顔。幽意因之屋數間。潮落漁舟空在岸。烟橫樵唱漸離山。交雖喜絶猶尋夢。詩不求工只破閑。申象村西曛買酒。鬅頭一點似鴉還。魚鳥漸親老大顔。如除江上卽林間。茶烟自造偶然篆。屛畫仍移仔細山。薄酒猶當京口味。苦吟不及社翁閑。盆花堦竹經冬病。種樹新書更借還。卷裏古人如對顔。較吾材與不材間。野客村醪慙北海。題崖寫壁效寒山。庭杉詰屈晴猶翳。階鶴支離病似閑。與子偶然植杖處。釣臺平沒夕潮還。吾園位置對歡顔。穉竹踈松伯仲間。縣吏宿逋徵白地。宰官別業禁靑山。雪融野鵲營巢急。春淺田牛帶犢閑。之子西行過浿水。巖花落盡計應還。滿案牙籤罷檢書。夜深明月下絃初。庭暉隱約烟波近。竹影扶踈藻荇如。歷數蕭閑人是幾。極知風景雨之餘。僦居閱歲情緣熟。洞客頻尋李氏廬。燈前細字兔園書。村稚咿唔入學初。閱去悲歡聊自遣。老來濩落定誰如。交遊數鴈依沙小。文字寒蟲食木餘。蒻笠漁翁侵夜過。港汊虛白接茅廬。對君安事十年書。連紙張燈放意初。破膽詩能收蔡了。打頭屋亦借荊如。孤村臘味殘盃在。空渚晨光一鴈餘。認是比丘桑下戀。隴雲關月贅居廬。</text>
<title>知其所。與洪篠淵同作。</title>,<text>名士藍袍尙如許。畸人蒜髮未能禁。厭看碁局世間事。喜讀離騷林下心。可使卧遊靑嶂近。何堪酒渴大江深。輕衫還惜草頭露。未了淸談西日沉。眼花頭白須臾至。鼎鼎流光孰可禁。何與盛衰天下事。不忘丘壑十年心。後人應笑詩寒瘦。我輩惟知酒淺深。憂患向來經歷甚。不妨十日醉沉沉。桑麻閒話且休罷。賓主依依睡未禁。村酒頓忘都下味。唐詩尙愛少秊心。圃烟漠漠苽棚靜。田水涓涓蟹柵深。遮却斜陽白團扇。閒看林杪淡雲沉。移坐隨風看樹葉。走街束帶汗何禁。從吾所好江湖樂。歡若平生鷗鷺心。衰惱飮腸從汎濫。竆嫌詩逕入艱深。近來倂與淸談少。可使神州免陸沉。</text>
<title>白園賞春。與諸人作。</title>,<text>淸晝卜來不遠遊。靑苔古徑轉幽幽。紅桃村巷夕陽淡。白鷺陂塘春水流。却趁歡娛藜杖在。都輸風物錦囊收。此軒欲倣香山體。仍聽垂楊黃栗留。碧苔幽徑使人迷。牽着遊衫芳樹低。山裏幾花猶未發。春來何鳥不能啼。欲憑古石三生近。郤把深盃萬物齊。嫩草藉來吟哢去。幽行眞似向樊溪。線路逶迤小榭通。芳辰消破此山中。溪邊把酒添重綠。花下題詩點亂紅。蜂蝶緣深留夕景。燕鸎情密共春風。堪嗤香國吾將老。已許龎家所有空。</text>
<title>過樊里。見洪天賚 世周。話舊感懷。遂走筆書此。</title>,<text>未死吾能尙復來。今無舊舘燕空迥。呵呵談次幘仍倒。得得逢場罇復開。石剝尙留奇蹟在。花枯應被好詩催。公歸天上惠連在。明月長川踏綠苔。舊交如在叩松關。巖壑層層我迹斑。汎出硯池鰐魚海。橫看酒盞釰鋩山。滄桑已閱三生短。天地今無一事閒。今度情知無哭處。昔秊問疾向溪間。山木蒼蒼山鳥喧。我公何去只東園。風吹盡捲千篇錦。花落俱空五石罇。却怪淸泉無改響。堪憐明月不留痕。不須與爾同悲慨。我豈石人長自存。輪劫千回淚滿巾。風流久絶白頭新。落花芳草曾來客。流水高山不見人。始覺淸篇爲惡物。不知濁酒是何神。天香舊篋衣猶在。病起苔庭植杖頻。劫後千篇散不齊。逢場欲破玉東西。龍亡古澤鰌鱓喜。鵬過層溟斥鷃啼。我欲無言奇氣歇。來何所見白頭低。却揮一掬羊曇淚。三笑當秊過虎溪。如霜白髮老江村。耐看鷄窠五代孫。誰選奇文延虎觀。只要名士上龍門。人生倐忽風輪轉。世事飛騰碁局翻。百歲猶應遊此地。可憐圓澤舊精魂。</text>
<title>文峯洪都正 樂倫 山居</title>,<text>忘形賓主未能分。怪石奇松亦作羣。罇下周旋惟許我。世間文藻屬之君。履穿始覺頻行雪。衣重應知多贈雲。客枕數宵頗蘊藉。醒來春意鳥聲聞。直見琉璃江水心。今來屈指一回尋。竹開苞處經宵雨。花養胎時多午陰。未辦山遊憐病馬。欲題春詠愛新禽。難敎老去情根淺。每到君家酒盞深。長歌一發百秊勞。廡下生涯欲寄臯。自許輪囷腔貯血。不煩英彩頰加毛。毉巫須駕寧稱老。嵇阮同酣詎獨高。回看齷齪皆當世。秖要好官任汝曹。來宿山房夢亦淸。送回明月又花迎。吟邊眉與千秊接。酒後胷無一事橫。交已白頭終耐久。行當赤脚不須晴。瓊枝琪樹多文采。頻向春風好寄聲。</text>
<title>會飮篠淵齋</title>,<text>忽覺踈簾燕語微。醉中得句捷如飛。綠莎路熟何憂遠。紅杏花開預怕稀。斜掛驢鞍惟酒榼。縮裁僮踝是琴衣。燒盡無聊官燭燼。好將明月不如歸。</text>
<title>丹邱韓侍郞 用鐸。以江都留守。歷存于金陵敝居。復要一覽海山之勝。蓋慰余竆愁也。遂於秋晴往遊。唱酬數則。錄于左。</title>,<text>獨上燕尾亭風淸日朗上高臺。却見孤帆漢水迴。選勝未敎名士至。把盃差喜老兵來。層城繞嶂於斯壯。折戟沉沙自古哀。頭白儒酸君莫笑。閱來滄海變黃埃。尋傳燈寺喜晴出郭却悲秋。我馬飄然已遠遊。佳句忽來風滿腋。深盃屢倒雪渾頭。終知碧海流應盡。猶見靑霞氣未收。感慨擎天柱尙在。南樓光焰尙浮浮。老來豪興不禁秋。意到輕裝便出遊。勝國重關孤堞裏。忠臣烈魄故樓頭。滄桑往劫詩猶在。江漢餘波淚未收。倦宿禪房醒醉夢。世間榮辱悟浮浮。丹邱三峯鼎立望中秋。一炷燈傳方外遊。却見莊嚴金佛頂。始知凄切土饅頭。醒來海色衣裳濕。鍾後松陰筆硯收。石室深藏典謨在。僧言其上五雲浮。登參星壇。丹邱置酒于磨尼山頂。待余已一宿。是日醉劇。復用前韻放懷。御氣泠泠不復秋。他峯歷歷似曾遊。籃輿窸窣緣巖角。芒屨逶迤罥樹頭。麗國英豪飛鳥沒。檀君靈蹟片雲收。海色茫洋無畔際。登臨更覺此生浮。海口平臨灝氣秋。秋遊定是勝春遊。波光萬里澄無際。人事重來白滿頭。危石稜稜雲半入。遙山歷歷霧全收。胷襟暫豁名場外。方識乾坤到此浮。丹邱參星壇勢壓高秋。相顧茫然得壯遊。卽見魚龍淸盞底。便知吳楚大航頭。曠懷悽愴何由定。灝氣淋漓不可收。免作廬山生面客。醉題巖石墨花浮。一入名區已卄秋。寺僧謂我好奇遊。靈源路變還生面。苦海緣長久沒頭。山水百年蠟屐在。雲烟萬里錦囊收。西風飛下猶餘興。湖上觀魚大白浮。丹邱</text>
<title>沁齋。與李令 章垕 作。</title>,<text>濩落骨猶傲。江湖迹太奇。纔傾留守酒。却和殿官詩。山鳥飛無遠。秋蟬響不遲。勝遊未易辦。被笑菊花枝。一遊爲雨阻。知我數還奇。孤鴈傳秋信。凉螢照客詩。官罇甘露滑。歸艇好風遲。飽飯還眞朴。其餘儘騈枝。</text>
<title>四月十二日。芝汀元侍郞 在明，西漁權參判 常愼，潁上吳承宣 淵常，李校理 潞，李參判 惟命。舟行攜妓人簫鼓。下碇于弇巖。過余丙舍。留讌一宿。翌日同舟溯踈江。李黃庭 台升 以饔官。爲漁監在杏洲。遂與之同作。通計吟觴凡五日。酒居四而詩其一也。</title>,<text>搖曳蘭舟極望悠。諸公懷抱始無愁。風吹漢水幾千頃。月滿金陵第一州。歌吹繁音花繞座。登臨幻界蜃噓樓。餘生判作漁家傲。滿眼璚琚慰滯留。拾盡芳華酒汚衣。宰官風韻共忘歸。饔人膾具槎頭少。歌妓詩評豔體稀。未使勾回斜月住。誰能管領亂花飛。波光一道分南北。却恨蒲帆影易違。</text>
<title>再疊</title>,<text>落花錦浪意悠悠。共濯塵纓無一愁。忽覺茶香浮建渚。遙看鶴影過楊州。吾家痛飮千竿竹。是處高吟百尺樓。還說風波船上少。墊來巾角雨中留。聽唱佳人金縷衣。山禽休道不如歸。芳心豈與花枝老。勝境難敎酒盞稀。輕槳應通銀漢去。吟毫欲化彩雲飛。看吾鬢髮星星白。努力淸遊愼莫違。</text>
<title>三疊</title>,<text>白鷗泛泛鏡中悠。一笛泠風破世愁。今見奇男傾北海。昔聞高士在南州。芳筵妓隊開花市。彩舫盃盤作酒樓。諸宰秖要詩句好。烟洲物色少分留。錦囊將滿解琴衣。花落舟中醉不歸。風雨何來鳧鴈亂。大江東去曉星稀。搔回白髮吟將死。挽住紅裙輕欲飛。紗帽籠頭公事至。葦魚供上恐時違。黃庭以漁監事。中流先去故云。</text>
<title>四疊</title>,<text>湖上流光轉謬悠。不知何處寄芳愁。眞情白酒回千載。癡想靑鞵遍九州。漁父生涯元小艇。尙書富貴但虛樓。羨他古石如人立。閱世誰能耐久留。已典壚頭藍色衣。懽心酬得盡如歸。觀魚誰發莊生妙。飮水自知陸羽稀。酒暈半銷靑嶂出。簫聲中斷白鷗飛。金陵地主饒風致。悔失前遊後莫違。</text>
<title>五疊</title>,<text>船頭旗脚見飈悠。消散大江千斛愁。彩筆速令還我輩。芳醪快意博何州。幅巾雅集應模畫。長笛餘音更倚樓。近世絲綸誰復掌。承明下直莫稽留。翻看梅雨潤何衣。無計留春春遽歸。烟草迷茫沙際迥。風花頃刻樹邊稀。游魚波闊常隨隊。好鳥林深不肯飛。此世元多遊戲法。湖山佳處莫相違。</text>
<title>六疊</title>,<text>目送歸帆江色悠。斜陽一半是離愁。衣緋學士先迴駕。垂白漁翁不入州。鷗鷺有時隨小舫。烟霞終日滿虛樓。戲將蟾妓纏頭錦。忙寫新詩行不留。粉香墨瀋賸沾衣。爲看潮生宿不歸。葫醋多供魚柵近。桂醪高價米船稀。靑綾被㬉花全落。白紵歌長鷺更飛。聞說西園芳樹好。幽期不遣夕陽違。</text>
<title>七疊</title>,<text>烟波不盡思悠悠。酒散芳辰更欲愁。絲竹終然悲曠士。風流如復見中州。遠花自照初移艇。幽鳥空啼昨宿樓。借問知音誰最是。白頭吾欲少遲留。枕籍樓中朝士衣。今宵明月不思歸。兔慳搗藥憎詩瘦。鳥許提壺恐醉稀。政思烟渚蓴絲細。久飫蓬池膾縷飛。食帳今來支幾許。衰秊一飽願無違。</text>
<title>八疊</title>,<text>犂然芝宇我思悠。簫鼓中流生遠愁。佳句先酬誰白傅。薄醪同醉是靑州。無端風雨過良夜。可奈繁華盡此樓。磯上晴鷗新浴罷。夕陽境界更淹留。披來無縫白雲衣。說與遐情緩緩歸。奇命屬花詩易老。芳緣禁酒韻全稀。迎風新燕紅衿語。劈浪游魚翠鬣飛。賴有斗臣奇氣在。頹齡吟醉莫相違。斗臣卽黃庭宇</text>
<title>踈江歸路。訪洪進士 在壽 幽居作。</title>,<text>我是洪厓之父友。滄桑三閱鬢毛長。衰如病柳風流蕩。顚似狂花臭味香。傳餐遊客棗餻設。洗酌鄰亭春酒嘗。餘年復欲煩君輩。攬取烟江物色芳。芳洲遊遍又名亭。風信一任舟子聽。燕語鸎歌成曲譜。姸花濃柳點丹靑。金尙書宅乘潮發。石彌勒庵聞磬醒。緩步尋迴松下路。喜君書屋久居停。</text>
<title>李侯 復鉉 郡樓同賦 李侯號石見。前以章陵齋郞來。今又爲地主。</title>,<text>重來乘五馬。復踏九分橋。橋名九分。在郡東。 蘊藉梅依閣。玲瓏月在霄。吟詩公事罷。酌酒故人招。邂逅捧香騎。沁津雪裏遙。是夜江都殿官李令亦來。故及之。鳧舃來何晩。南池負賞花。樓陰連遠柳。江氣散餘霞。短髮西風集。孤懷曉月斜。田間飮濁酒。不復問京華。</text>
<title>郡矦席。與朴永平 齊家 作。三絶句。</title>,<text>神交盡化土饅頭。永守誰知是故侯。請看先王韶濩作。一聲淚滿湧金樓。郡樓名。上揭正宗朝御製詩。偏受天恩雨露滋。衆香城裏一花奇。薺英菜葉謾相喜。盡道春風復我吹。華顚漂泊大江頭。幸得詩人作郡侯。雪裏一罇黃菊酒。未除豪氣更登樓。</text>
<title>余有文簟一領。李侯以一詩換去。遂次其韻。</title>,<text>桃笙無孔一凉通。巧織宜輸記考工。傳看奇文回薤碧。劇知高節錯藤紅。夢魂渺渺湘中雨。書帙翻翻淇上風。彩筆揮來輕奪去。野夫長物本來空。</text>
<title>李令自沁齋攜酒見過。同作。</title>,<text>先問我居杉樹西。芳醪恰是坼新泥。春風萬里花魂動。湖海千秊士氣低。素髮緣愁寧有種。醉吟多誤更無題。靴尖尙着江州雪。捧罷仙香兩袖攜。</text>
<title>過樊川</title>,<text>但見樊川樹。不見樊川人。渺如山河遠。非是向要津。是身經百變。書問無所親。吾今負竆交。往日枉嗔人。心與口相語。身世兩涔寂。凌兢跨馬影。留着夕陽壁。胷次隱難平。隗礧不當哭。急取灌夫傳。擧白林風讀。</text>
<title>追次贈持平姜公 玳 戊申勘亂後詩韻</title>,<text>先生遺躅尙班班。裂檄全摧賊勢頑。應說盛名東國史。仰看奇節太華山。臨機已憤湍過顙。拚命寧辭血汚顔。追想此心生亦好。况稱純孝里閭間。公溫州人也。英廟戊申。賊起西原。檄到本郡。郡中惶劫罔措。公仗大劒入公堂。洞陳彜倫。嚴斥恇㥘。裂檄投火。斬价懸街。指揮吏校。招集官軍。還家募丁。治戎械演武藝。爲赴戰計。遍喩閭里。使皆按堵。當宁甲戌。以忠義贈職。自幼少稱姜孝子。溫之境有太華山名。</text>
<title>江郊亭子暮秋</title>,<text>寒杉欲靜夕雲平。老去漸知邱壑情。霜積孤花猶抗氣。江空一鴈易爲聲。是身潦倒無堪惜。中歲分離未敢輕。亭沼今宵携二客。寄言林月倍還明。</text>
<title>汶上暮春。共拈石田韻。庚申後初會。</title>,<text>未死今春又復來。年光眞見急潮催。百端我甚文通恨。十倍君勝姚合才。老境猶乘上山屐。韶華尙駐泛花盃。平生怊悵雙眉色。每到文峯一霎開。</text>
<title>又拈徐文長韻</title>,<text>餘秊都瀉一罇中。喚我詩人面發紅。細雨纔分山上下。飛花不隔水西東。啼鸎語燕今如許。白髮狂歌孰與同。且喫河豚做閑話。任他窓外作顚風。借來蹇衛覓君廬。一笑犂然喜若初。應見舊遊松樹在。似聽高咏澗聲餘。酒乾良夜風流減。花落名園文采虛。韶齡休說烏帽早。遍看帳裏舊藏書。</text>
<title>與地主李 儒亨，嚴都事 哲，柳注書 之翊，柳進士 之習，徐令 相祿。泛舟共賦。</title>,<text>遊袂飄然三五逢。蒲帆半掛意先濃。拍浮新酒驚眠鷺。絶叫狂詩懾老龍。靑嶂喜迎名士韻。淸流好寫散人容。舟中指點斜陽外。棲鶴庵鍾出故松。折花臨水作奇逢。地主風流幾分濃。甘露官醪傳舴艋。明珠佳句奪蛟龍。景中人影東坡偈。畫裏湖光西子容。金陵絲竹何煩奏。淸籟泠泠滿壑松。從君一笑宿緣逢。來歲誰知此酒濃。夢裏翺翔應化鶴。文中遊戲是眞龍。花風盡過延芳信。柳浪初平見皺容。怊悵齋郞侵夜去。遙知騎火照深松。新交剛恨白頭逢。奇氣如霞滿座濃。仙道成來當跨鯉。文章死去亦騎龍。沙邊白鳥憑誰語。鏡裏靑山爲我容。已識東方漁艇窄。那愁久繫佛巖松。舟行却喜好山逢。苔澁題崖墨未濃。春後遊人多似鯽。古來奇士見如龍。飛花點點傷春色。垂柳絲絲悅水容。十里歸來衣袖濕。夜深淸露滴高松。賞心樂事兩難逢。花已飄零柳半濃。樓與江浮應幻蜃。客如雲集孰爲龍。秖要佳句何人見。欲隱深壺幾輩容。任運騰騰須醉死。丹方裂棄傲喬松。諸君何在晩相逢。恰是江淸酒復濃。風落簫聲天上鶴。日斜纜影水中龍。衰眸霧峀神先往。散性塵寰道不容。誰是日休誰魯望。金陵醉裏錯呼松。</text>
<title>又拈</title>,<text>名亭位置古。重過喜如初。花石景中畫。雲霞醉後書。江流隨意闊。松韻使襟踈。夕照塵緣淨。烟洲見釣魚。郡侯攜好客。晴色上樓初。諧謔嚴都事。風流柳注書。花飛詩自在。江綠酒還踈。何處琴仙在。波頭見鯉魚。出遊公事少。小吏似虞初。鷗鷺窺組綬。雲烟散簿書。醉痕花片減。芳恨柳絲踈。賴有招邀去。猶勝閱蠧魚。</text>
<title>又賦亭字</title>,<text>物華領略盡茲亭。向夕空欄多遠聽。江作鍾鳴危石碧。鸛爲人咳老杉靑。詩中佳景還同畫。醉裏淸談却似醒。假號金陵卽眞可。湧金門外泊舟停。不逢亭主但空亭。如是楞嚴妙義聽。鷗若渝盟如水白。鸎纔求友負春靑。君能爾雅應多識。我亦離騷未可醒。莫道未除麤氣在。醉吟口業苦難停。</text>
<title>又賦拈秋興八首韻</title>,<text>翰墨今秊已作林。湖山一半眼中森。玉壺春酒落花岸。白袷靑驢芳樹陰。宓子琴聲動詩調。向平嶽色發仙心。臨風寄語舊遊侶。布襪材須火急砧。風袂泠泠烟笠斜。日遊不足攬秊華。宿酣弱絮縈泥滓。衰詠殘葩着醜槎。過鶴夜聽漁舫笛。歸驢曉趁郡樓笳。還看春色吾家在。香露濕衣紅藥花。不遣登臨怨落暉。芒鞋更恐露沾微。游魚江闊應知樂。啼鳥林深不見飛。平世奇籌吟裏錯。故人佳約酒中違。落花芳草供佳境。濃寫華箋晉體肥。偶來山墅共看碁。翻作爛柯流歲悲。勝地奚囊喚長吉。佳賓遞騎見當時。綠醪一盞花無數。山鳥百啼春不遲。亂皺衫痕從露濕。醉眠芳草我何思。靈芝三秀桂陽山。文采難言伯仲間。綠酒流鸎情已熟。姸花麗句氣相關。春光如此無餘憾。江色依然奈皺顔。深惜藍衫起居汪。漁翁沙鷺與之班。屬柳注書君亦知吾俱白頭。春遊始此抵高秋。淸談臿齒輕輕醉。奇句攢眉漠漠愁。星斗河邊還照鷁。釣絲灘上不驚鷗。我曹去後馨香在。酒榼詩筒滿一州。屬嚴都事花飛春事已成功。乞得閒身簿領中。瀉酒名亭當喜雨。詠詩漕舶動長風。人歌叔度韶光暮。我惜文通彩筆紅。謂是風情頗解取。招邀淸水釣魚翁。屬地主提壺啼過徑逶迤。勝與岑參泛渼陂。樓迥先題黃鶴背。陵深盡記碧松枝。山添晩翠酒筵改。浪蹙輕紋花舫移。天上麒麟奇氣在。彩毫揮酒不低垂。屬徐令</text>
<title>崔原父送詩要和已閱月。今始潦草搆呈。</title>,<text>留約尋春春已歸。貽書望月月虧輝。花枝殘後分詩瘦。竹色浮來助酒肥。堪惜妙彈復誰解。便知奇氣似君稀。石湖流水紺湖接。容易輕橈泊釣磯。誰信不驅貧鬼歸。瓊琚投贈動光輝。濯來江漢魄應烱。染盡烟霞腸欲肥。買洒靑蚨飛不返。傳書白鴿去仍稀。待君一讀雌霓句。題遍春湖上下磯。山人不復寄當歸。我髮年來作雪輝。酒瓮盡乾千筭錯。瓜田大熟一家肥。漸知塵世淸談少。已見柴門熱客稀。閱盡平生奇怪象。何煩犀火照牛磯。樓頭目送遠帆歸。飛雨靑峯映夕輝。讓與酒籌君獨健。勝來茗戰我應肥。枕常少夢遊仙近。琴欲無絃賞曲稀。寄語要津傾奪客。爭雄赤壁作漁磯。</text>
<title>七月旣朢。與地主李臺泛舟。</title>,<text>重尋夏五躅。草樹已輕秋。江與漁謳遠。月隨帆影浮。酒情多此夜。韻事在滄洲。誰復續蘇賦。閑吟上水樓。衰髮颯然起。復拈重碧盃。秋風連夜至。明月與人來。沙際禽猶喚。柳邊潮自迴。丈身雙怪石。閱歷記蒼苔。</text>
<title>文峯與洪菊圃 緯榮 三昆季菊人 世周 同賦</title>,<text>騎馬尋春又復過。且看白髮更如何。病餘佳境憐花晩。衰後幽期愛酒多。老柳烟光承雨露。閒鷗身世閱風波。劇知逢處歡娛少。君嘯然我短歌。却向靑天懷抱寬。今春筆墨太翻瀾。花前已許輸君句。醉後何妨倒我冠。友道山光雲復雨。世情碁子㬉還寒。詩豪不敢題來處。好是花糕趁午餐。剩被山花喚鬢絲。自知奇氣斂雙眉。好詩百歲幾回詠。綠酒人間不可辭。薄俗相嗔行兀兀。情人每恨到遲遲。茲遊却起前遊感。怊悵春光似往時。衆香滿谷不能名。終日流鸎自說情。三斗綠醪應笑發。千莖白髮與愁生。却從蠟屐春山滑。更憶布帆江水淸。不用桃花與楊柳。眼前韶景亦平平。詩愁已得我生初。鬱鬱雲霞寄久居。奇士深藏囊裏釰。散仙多解世間書。媚春新燕紅襟錯。妬雨緗桃碧跗踈。不用閉門閒種菜。輕衫來食上江魚。一去應生靈運天。可憐難及是芳秊。詩篇急就春風動。酒席圓通曉月懸。花香撩我持禪戒。彩筆輸君侍法筵。忽覺今遊顚態甚。黃鸎啼殺白頭前。</text>
<title>己巳十月。拈韻述懷。</title>,<text>吾王盛德誕儲宮。慶籙無疆占大東。始覩勳華天屬在。政知文武聖人同。歡欣萬姓忘饑歲。悅豫三靈現瑞虹。當日高禖應撰頌。詞臣誰是筆花紅。蕩滌父寃降紫泥。無量感祝但悲啼。數來聖壽恒沙積。較得君恩泰岳低。自隔幽明誰告母。卽當哀樂詎忘妻。空看衣上成斑迹。雪涕寒阡風更凄。獄上呼囚生獨悲。海邊分竄死何爲。兄携弟手將安往。母挽兒裾更未追。仰不視天空漠漠。行如逐鬼豈遲遲。天涯骨肉流離後。兀想餘生若夢痴。行遣未知藳葬時。誰憐葦笥罪惟疑。好生元是聖君意。嚴法由來丞相知。痛是崔生元作史。寃於坡老自吟詩。絶悲倉卒天倫盡。償得今生待後期。行幸園陵幾上書。陰崖未易太陽舒。彷徨息影千官仗。唐突哀號六尺輿。吉語望他傳喜鵲。羸形視我負塗猪。恩綸一夜從天降。感激眞甘萬死歟。聖主那知蟣蝨臣。偏蒙雨露一家春。松扉剝啄投竆鳥。楓澗呴濡放涸鱗。余偏荷窮途之感於松園，楓臯二公故云。 還說慈悲應佛笑。但祈榮貴亦公嚬。導迎和氣無寃獄。再造東方堯舜民。度盡危峯一線天。得來平地夕陽前。已知歸路無多遠。有恨餘生亦可憐。宿業塵銷猶戀酒。淸貧壁立不言錢。遺編乙覽辰年在。爲泣天香尙浥然。相羊草澤發狂歌。天地蕭然不願它。閱世炎凉心已了。看人榮悴髮如何。梅花約訪林君復。煙水許從張志和。梨棗種來材已老。遺文收拾劫灰多。</text>
<title>久雨試筆</title>,<text>閑愁端緖巧相連。細點誰能數萬千。別作逢迎誰遣鷰。恐添撩亂自休蟬。黏膠計闊終沉日。補石年多易漏天。獨覓蒲團乾淨睡。圖書梅醭散床邊。</text>
<title>余生於庚午。與汶上洪都正 樂倫 同庚。是歲回甲。汶上寄酒兼贈縞有詩。遂和呈。</title>,<text>悲歡閱盡似更生。公與同秊降在庚。酒榼分沾汶舍味。縞衣先贈海槎情。余於來春。發海槎之行故云。白髮皤然觀我生。曉天一點是長庚。記來舊客回初度。菊釀雉羹多荷情。仲孺今朝媿獨生。詩名安用大庚庚。囊中筆墨經桑海。難寫吾人一寸情。偏憐父客是同生。霜柏秋蒲較舊庚。祝壽餘歡送蓂莢。先知愛日及人情。右洪紀榮兄弟。汶上之三胤也。見寄新曆。兼有壽詩。又賦寄之。周郞曾與伯符生。公是先庚我後庚。余生日在十二月七日。後於汶上故云。 當世英豪無一着。君能解取酒邊情。富貴無多是歲生。我公壽席喚同庚。今朝不待伊川語。忍許兒孫置酒情。百折千磨了一生。屈平庚日我秊庚。今朝飮泣殘盃酒。恩重經中可奈情。</text>
<title>又以七言寄呈汶上</title>,<text>豈與山中宰相期。始知奇命不遭時。平生眞負蓬桑志。今日只添莪蔚悲。耆舊風流誰可畫。羣兒富貴自相嬉。倘容一席同庚祝。玉樹靈芝影滿巵。</text>
<title>辛未正月。將赴海役。上塚辭別。一宿墓廬。述懷。</title>,<text>竆命相依最可憐。一生痛恨在寅年。文章尙賴先人業。門戶猶持阿母贒。薄酒難追太倉米。生魚未買度支錢。白頭復向東溟去。淚逬雙阡下及泉。哀樂相關夢見之。百秊貧賤足堪悲。酒醪漸薄傳方少。衣袖從穿倩手遲。海岸春風花自發。虛堂夜色月空虧。滿前兒女憐相送。獨卧靑山知不知。行處怱怱纔一言。我家先照扶桑暾。斑衣試罷憐無母。白髮鑷來媿有孫。貧賤只堪依本分。文章多是出寒門。從知天道有消息。今世誰爲山巨源。子弟雖佳天運睽。嫌渠才氣苦難低。隨身書籍移淋屋。計口來牟課夏畦。世故未諳須簡出。詞場多忌莫先題。衰秊戀戀知情弱。千里長程信馬蹄。</text>
<title>奉贐泊翁詞伯日本之行 並小引</title>,<text>泊翁先尊公濟庵 雨念渡海時號也 戊辰渡和。今泊翁又能趾美。與辛卯行壺谷太學士子南聖重泛叟。百餘秊僅二人。辛卯有和刻槎客通筒集。戊辰有二邦連璧錄。錄中源東郭與濟庵最多酬唱。其子四明秊十七。亦能屬和。今如在者。年當八旬矣。泊翁必訪之也。何羨翩翩泛叟行。應驚犖犖泊翁名。定知多續槎筒集。無限不經浪速城。一代選英看濟美。二邦連璧重家聲。舊詩膾炙誰偏誦。試向諸源訪四明。斗室居士沈象奎十秊盤鬱氣。千里壯遊時。彩鷁如高屋。雲鵬擊大池。詩應幽怪伏。名始異邦知。書記緣君重。何須歎鬢絲。松園同庚金履度烏山屋裏萃詞英。三十年前慣姓名。白首新知還遠別。扶桑如蓋向誰傾。東坡冠下碧羅袍。書記文瀾又海濤。藤橘平原多舊裔。索詩應問謝家毛。楓臯散人金祖淳</text>
<title>西臺送春日。陪竹里，南霞二使相作。</title>,<text>辛未之役。上使金承旨 履喬 號竹里。副价李學士 勉求 號南霞。製述官李 顯相 號太華。又書記金 善臣 號淸山。是日同讌于西臺。厭薄塵寰事。從公萬里遊。仙山帆外出。滄海枕邊流。名酒易爲盡。美人難復求。西臺風雨至。還作杏花愁。</text>
<title>月夜上永嘉臺。次淸山韻呈竹里。</title>,<text>喚取一輪月。催登百尺臺。靑天欲寫句。碧海共傳盃。歌曲雲猶住。妓圍花盡開。不須愁遠涉。公是濟川才。</text>
<title>又次前韻示李太華</title>,<text>明月引人去。逍遙有此臺。老顚常脫幘。纖手不勝盃。紙箭天星落。紗燈夜萼開。平生信筆力。觀海未爲才。</text>
<title>春次竹里令公述懷見寄韻</title>,<text>竆命相遭喚柰何。從公入幕慰蹉跎。行盃偏許分紅玉。拈韻先敎寫碧羅。感淚三生夜雨足。憐才一念春風多。經來駭浪人間世。終識滄溟少起波。</text>
<title>奉次南霞學士寄示豪字</title>,<text>登臨絲竹使人豪。馬島東邊盡碧濤。鷗鷺風迴飛不遠。帆檣潮落影還高。秖憐妓女臨明鏡。堪媿蠻兒佩寶刀。膽㥘華筵仍袖手。雲烟滿紙使家毫。白頭不復論英豪。閑看天風萬頃濤。花氣迷離詩草亂。歌聲寥亮月華高。名亭地主先賖酒。殊域行人好帶刀。東指依微烟靄外。馬州山色寫尖毫。平生膽氣儘麤豪。斜日西風盪海濤。天際扶桑如薺小。舟中南極去人高。寧求三島神仙藥。欲買千金俠士刀。咫只慨然蠻舘在。明珠安有詫揮毫。</text>
<title>雨中走次竹里令公寄示李菊隱 文哲 韻</title>,<text>客愁不斷酒無功。午睡初醒燕語工。喫得防風新菜味。菊詩淸絶愈頭風。</text>
<title>會讌映湖樓</title>,<text>麗代高樓風景多。平湖芳樹影交加。從公聞樂初過嶺。使我停盃更憶家。垂老詩篇惟古錦。新春妓隊是名花。回看文筆山光秀。安得金生上海槎。</text>
<title>寒食。次竹里使相韻示相之 太華字。</title>,<text>春風送我至。客館見桃花。綠酒終無賴。白頭其奈何。人生俱有限。滄海獨無涯。上塚知今日。故園芳草多。</text>
<title>自釜山發船。奉次竹里。</title>,<text>花影扶踈柳影髿。開帆風日喜淸嘉。已將春色消文酒。更遣潮聲雜鼓笳。冠幘舟中皆我國。山川夢裏向誰家。滄溟利涉斯須望。聊寄鄕書醉字斜。</text>
<title>將泊佐須浦。夜登船樓。酒半次東坡月夜渡海七言韻。</title>,<text>好占風端不變更。長歌三老喜天晴。故園如夢情根弱。浮世無塵眼界淸。却向茫洋看斗柄。忽從島嶼聞鷄聲。迎賓和使懸燈至。遙拜舟中禮數生。</text>
<title>留佐須浦。次南霞使相韻。寄示季良 淸山字。</title>,<text>旅舘寥寥對碧湖。共忘遲日坐如愚。故園花落憑魂夢。異域山明入畫圖。幕客垂緌庸玉汝。和人執戟倣金吾。雨中酬唱還聊爾。且與酒人遊衍乎。滄溟餘勢匯爲湖。移却環山計欲愚。波似練澄謝家句。雲如墨潑米顚圖。席上之珍應數汝。酒中所好且從吾。馬州明日將誰見。不識君乎與牧乎。一行未見琵琶湖。不及前遊更是愚。自和新翻水仙操。誰摹奇狀海神圖。詩成多疊宜從衆。酒到幾廵其次吾。却向鄰舟供鱠具。坡冠照水笑來乎。</text>
<title>復疊前韻。示淸山太華諸友。</title>,<text>奇巖斗絶轉平湖。千里離愁共智愚。鰐浦急潮誰可射。神山靈草亦難圖。橫琴好僕能從我。看月閒人惟是吾。堪笑諸君誇彩筆。將令島主見之乎。放作滄溟穿作湖。未知儂智與傖愚。萬方昔被神堯德。百怪今輸伯益圖。情惱詩逋多倚閣。腸枯酒力每支吾。何須遠憶歐陽子。竹里使家知我乎。海上落帆因入湖。峯嵐峒霧使余愚。休言蝌蚪尋遺跡。但閱山川較古圖。未辨殊言思介葛。還憐左袵憶夷吾。壯遊從古多經險。似喫河豚敵死乎。逆浪回船過幾湖。逗遛還媿賈胡愚。一談一笑蓮芝客。何水何山熊野圖。誰贈縞衣殊季札。那求寶劒向昆吾。風餐雨宿隨緣去。行止元無不可乎。</text>
<title>自佐須浦行二十里。大浦停舟。菊隱見寄要和。立次却寄。</title>,<text>荒浦避風入。沿洄廵海邊。芝函輸去幣。彩幔引來船。晩飯仍朝淅。高帆解曉懸。程遙違好日。春盡失芳年。河伯勢惟恃。飛廉權自專。松多山匝港。星少井觀天。僚契頻浮白。和供偏擊鮮。曬衣惱梅醭。解醉喜茶烟。鄰舫往來熟。依梯上下緣。波中明月出。意像更蒼然。</text>
<title>西福寺</title>,<text>船頭富岳碧層層。西寺雲梯登復登。撒葉棕櫚風緖亂。垂枝石柳雪花凝。藤牋已到雙罇酒。茶褐先飄半剃僧。淹雨蓬窓涔寂甚。歸來剪燭一吟能。天上樓船問幾層。朝昏打鼓響登登。詩心裊裊爐香合。別恨迢迢燭淚凝。隨客目成多蕩女。逢人頂禮盡緇僧。住帆長日消碁局。其柰坡翁三不能。高卧柁樓百尺層。誤人豪氣是陳登。晩鍾蕭寺潮音雜。春酒郫筒藥味凝。禹貢闕來多怪石。周官廢後更胡僧。東遊霞幕慵還甚。少不如人况老能。相將飮食海雲層。我筏何時彼岸登。經歲包柑香未歇。凌晨網鯉沫猶凝。峯巒煩問重來譯。詩句曾聞異域僧。十日舟中開幕府。吟風鼓角睡難能。</text>
<title>南霞使相作泊翁五能詩。仍命解嘲。遂卽和進。更乞瓊和。</title>,<text>使相吹噓高一層。解嘲楊也敢先登。撥愁詩澁雪髭短。却老盃深朱頰凝。困卧雲臺猶道士。戲過魔室亦高僧。秖堪飽飯殘秊過。百事憨憨都不能。富嶽蒼蒼到上層。應竆眼力抵萊登。日華所照齊州小。風候方來急浪凝。詎採珊瑚要海賈。擬將瓊玖報詩僧。不須傍覓吾妻鏡。和刻父書讀未能。先君濟菴公昔在戊辰。以使和之役。入江戶大板城。與和人唱和甚多。和人貴重之。刊出先君詩文寄余故云。和史名曰吾妻鏡。</text>
<title>西泊浦遇風不得發</title>,<text>泊浦停橈不悶風。留看靑嶂半開蓬。不勝盃酌君應笑。大放詩聲我已聾。積水虛明同晝夜。濃霞杳漠隔西東。危橋一版昏愁滑。歸去吹燈照巷中。喧豗終夜未驚風。西福庵前已繫蓬。不見鄕書頻說夢。未酬蠻語故佯聾。身如鵬在筠籠裏。舟似魚游蓮葉東。遲速秖憑三老去。仙山遙指有無中。</text>
<title>柑</title>,<text>始見南方種。何時聞妙香。密陰留步屧。低葉罥衣裳。客眼經花白。歸心恐果黃。不愁沾滴露。夕熱更移床。滿樹離離子。嗅來幾瓣香。梢竹偏欹幘。鉤藤却破裳。送鴈纔能熟。聽鸎猶自黃。竗喩喜柑者。伯溫書在床。</text>
<title>拈陽明韻</title>,<text>畫扇半開破卯酣。酊庵回牘禮和南。夢痕却引杉筒蟻。愁緖爭抽橘葉蠶。每怪鳥言頻唶唶。還驚蠻府亦潭潭。幕賓酸腕酬書去。聞說裝潢揭佛龕。</text>
<title>和呈使家韻放船</title>,<text>此行最奇絶。運來時晩通。綵纜龍遊水。大帆鵬擊風。佳詩傳棗板。名酒計杉筒。自有乘除理。淹留浦雨中。回憶離家久。繁愁不可書。老宜荷鍤飮。竆亦帶經鋤。風動浮坤軸。波高浸日車。隨槎太縱浪。何似故山居。</text>
<title>竹里令公示二詩。卽席促和。</title>,<text>五兩飈遲春欲竆。柁樓屢瞰水晶宮。淨緣却在蓮花界。傲骨可忘邱壑中。閒處改詩芳草雨。病餘溫酒落花風。苔厓故友題詩在。當世風流誰與同。山色濃如睡。斜陽更媚人。折腰知石丈。纈眼見金身。花影全侵席。松風任墮巾。却從塵壒裏。他日想淸神。</text>
<title>濡滯馬州舘。適當浴佛日。竹里，南霞兩使家念良辰之虛擲。變殊方之華風。自幕賓曁篙工給黃蠟白紙。各造一燈。大小通計三百有奇。和人伐竹爲架。次第懸燈。漆齒花鬘。帶劒執戟。攢頭闖看。與鰲山花棚。同作希有觀。可以供歡喜佛矣。酒行樂作。有詩命和。卽步三首。</title>,<text>十日逗遛東海濱。高帆不復問天津。中州已過傳柑日。異國誰知浴佛辰。病後顚狂悲白髮。醒來游戲憶靑春。森羅燈下思京國。通夜不眠三百人。點點燃來犀幾通。光明遍照老龍宮。滄溟已覺水標遠。鍾碧還疑蠶嶺同。軟履追隨花市月。輕衫呼喚酒樓風。親朋今夜應思我。閒坐題詩橘樹中。頳肩碧竹架層層。奔走和人揭彩燈。物色何堪佳節負。宣風詎向異邦矜。盡情鼓吹何須歇。匿影黿鼉不敢騰。謾喫豆蒸槐葉餠。爲排羈思却還增。</text>
<title>和丹厓禪師</title>,<text>是何酊庵多皎然。瓊篇珠句每聯翩。病憐藥草迷三島。老畏詞源瀉百川。殊域光陰花似霰。故人魂夢柳如烟。此時信息眞奇遇。暇日行參說法筵。草深一丈過禪堂。却惱春遊白髮長。客恨雨花如許老。詩心風絮不爭狂。竹林宿債千鍾酒。蓮社奇緣一瓣香。怊悵錯過觀海路。臨風擧扇碧蘿牆。</text>
<title>遊西山寺 先君濟菴公。戊辰信行。以書記至江戶。歷過是寺。六十四年後。余又遊此。</title>,<text>往蹟森羅滿酒壺。一行絲竹少懽娛。白頭能到西山寺。碧海曾看日本圖。奇士難逢紀國瑞。勝區休說琵琶湖。可憐怪石淸池畔。老衲生涯種荻蘆。寺中僧無一人說往事者。感恨而已。</text>
<title>和滄洲子</title>,<text>馬州記室子無雙。才與安仁較大江。橘葉題來迷石逕。鯨波夢裏動蓬牕。宿緣應續無量界。佳句當傳有道邦。筆說纚纚多慧悟。令人叫絶擊床杠。</text>
<title>和贈瞎驪山樵隱長老</title>,<text>山門已識路叉分。未接蒲團一笑欣。絳節纔過鴨瀨浪。彩船遙見虎畸雲。禪心欲問維摩疾。老眼還驚惠遠文。童習辰年風雅集。酊庵如是我曾聞。</text>
<title>觀音院。逢滄洲子共賦。</title>,<text>賓館閑愁賦別離。可堪怊悵綠陰時。乘舟蓬海同仙侶。着屐名山訪法師。盃行花影啼禽緩。詩就棕陰打磬遲。江戶未聞消息至。何時東向老松枝。獨將靑眼向山開。喜色西庵見辯才。襟袍稍寬滄海界。夢魂常住碧雲堆。煩君泡露金剛偈。惱我沉冥竹葉盃。添寫虎溪三笑畫。幅巾草履共登臺。</text>
<title>五月四日。使相移席南軒有詩。要諸幕賓同和。遂率次其韻。</title>,<text>髮短情仍弱。定非遠遊時。離歌腸屢回。別淚睫猶滋。重館深如夜。眠食久於斯。哺雛營巢燕。結菓看花枝。罇酒映新晴。須臾午陰移。詩草亂塗乙。醉問我爲誰。使相如親戚。離家不須悲。衆中濫竽吹。千載得鐘期。雅望鎭浮囂。吾生信所之。海上多陰雨。出遊占晴時。已經波濤險。更看物華滋。杜宇啼一聲。忽驚我在斯。細綛碧蘿衣。閑把橘花枝。床褥多卑濕。瘴氣疾屢移。杏衫只憐汝。菖酒共勸誰。已無令節歡。徒使兒女悲。幕僚多嘲謔。一笑以爲期。朝暮鍾山碧。開牕閑望之。</text>
<title>次寄滄浪子</title>,<text>黯黯鄕愁對酒壺。逢君未怪語音殊。濃眠漸化扶桑繭。佳句每投滄海珠。晩蕊未知春已去。啼鸎猶識友相須。西山蒼翠觀音院。隨處淸遊亦可娛。</text>
<title>和樵隱長老韻</title>,<text>鯨濤閱盡虎畸潮。彩舫褰帷擧手邀。心淨先敎明月照。詩香翻作散花飄。星槎河漢元通路。銅柱東南詎限標。已結奇緣桑下宿。瞎驢山色暮還朝。</text>
<title>和丹厓</title>,<text>國書留奉過端陽。通信終期海變桑。絳節聯翩隨使駕。黃衫飄拂接賓堂。愁邊已見枇杷熟。句裏尙含蔬筍香。秖想淸凉參佛界。滿山松栝匝千行。</text>
<title>次以酊庵韻。歸呈兩使相要和。</title>,<text>入定未容賓主分。一重紗隔兩眉欣。鯨濤旣濟閑觀海。鷲嶺難尋遠撥雲。淸却俗腸盤筍味。浣來塵跡逕苔文。令人怊悵歸棲晩。信息頻傳玉磬聞。招提佳境話難分。函裏新詩共賞欣。忽訝波瀾翻海水。堪憐態度散春雲。牂牁久繫東溟纜。貝葉今看天竺文。慙媿江郞才已老。俚音斷續不堪聞。</text>
<title>失題</title>,<text>行李迢迢記王春。絳節黃旆向東鄰。舊約通信信如潮。半途留滯馬州津。同行徒御三百人。久飫南烹忘酸辛。江戶使价次第到。更占吉日與良辰。奉來國書會別館。盛禮賓筵秩秩陳。兩國交懽接雅容。一笑還如舊相親。霜露所墜海內外。煕煕皆是同胞民。俱以千里無相畏。辭令溫恭每主臣。東來白髮充書記。詩效杜陵酒伯倫。奇才欲見天下士。詎問珊瑚席上珍。今日始逢盛如齋。歡然使我解呻嚬。滿袖瓊篇爛霞綺。爲君一採前江蘋。</text>
<title>次寄氏江左職奉行</title>,<text>高鶴昂然立鷄羣。來看墨客灑烟雲。衆中先向泊翁笑。翁髮吟詩白雪紛。</text>
<title>用相之韻。賦示季良。</title>,<text>卧看蓬牕日月生。驚波枕底尙崩騰。鄕音無異聞鷄犬。土產皆奇見橘橙。聘禮每探江戶使。詩緣謾結酊庵僧。莫言鄒衍荒唐說。海外諸州見未曾。</text>
<title>五月晦日。與相之季良。共次放翁韻。</title>,<text>困炎畏見紅榴發。深館還思帆影凉。使供熱猶氷飮少。僚吟才較襪絲長。翫如摩詰爭求畫。迎似釋迦先爇香。迎接使座先爇香。和人求詩不如書。書不如畫。索畫者每塡門。 一醉陶然忘得失。周旋罇下與碁傍。</text>
<title>次呈竹里使相韻</title>,<text>乘潮着力一帆懸。我思悠悠碧海邊。月衲訊來通舊誼。石生別後寄遺篇。芝林僧爲戊辰加番長老。與先君多酬唱。其孫月江貽書說辰年時事。余以五古詩與序一篇答之。又石川卽江戶人也。聞余來。送鸞迎集。亦戊辰唱酬錄也。 水中眠食憐雙鷺。風便吟哦訝老蟬。幕府優遊多闕事。綠池慙媿喚紅蓮。</text>
<title>萬公壇</title>,<text>萬公海上有高壇。吹薄西風膽尙寒。歌誦猶傳皇帝力。鯨鯢自退小邦安。酒盃只遣依花影。筆氣惟堪抵海瀾。使相風流今夜永。佳人錦瑟有餘歡。</text>
<title>和贈相之學士二詩</title>,<text>深館固多病。誰能破一閒。藥香凝帳底。筧滴引厨間。急管吹愁緖。淸盃照皺顔。狂吟留過迹。萬竹墨應斑。未逢飛錫白雲深。行嗅淸香薝葍林。不識誌公面如鏡。詩中先照玉壺心。</text>
<title>見豐洲醒翁詩。以二絶句求和。</title>,<text>想來如隔一重紗。咫尺居停迹更遐。具體先知香色品。君詩吾欲譬名花。如令知己白頭親。萬里東溟卽比鄰。但恐一朝交臂失。東歸長作夢中人。東溟之東。當作滄。</text>
<title>接待官送扇求詩。以五種花草粧扇。扇小不能書。以他牋寫去。白扇歸之。</title>,<text>嵐山 缺 種子。的歷幾花明。忽起故園思。秊光已薦櫻。可憐款冬樹。冬後始開花。肺疾緣詩苦。嗅香到日斜。花性似吾性。自然傾太陽。畫中堪繪彩。句裏可傳香。百花掃地盡。紅葉作秋景。偶然題我詩。何似吳江冷。一望無邊際。芳草碧如羅。不須看花去。春光此處多。</text>
<title>水車</title>,<text>作車還用水。古制入玄微。隔嶺輕霞集。過庭急雨飛。劇知出人力。還訝弄天機。惠澤有餘寸。餘波潤 缺二字。</text>
<title>旅次排悶二絶</title>,<text>海色蒼茫計遠程。馬州留滯不關情。桃花落盡枇杷熟。再度應回浪速城。未到扶桑日已夕。旅牕癡絶對鐘碧。詩情遠漾琶湖淸。畫意先模富嶽白。</text>
<title>和贈負暄禪師</title>,<text>上方花木入重重。隨意同人步屧從。已識酊庵高足在。雙眉奇氣碧霞濃。</text>
<title>渡海行</title>,<text>打鼓發船釜山口。楊柳依依迷遠渡。永嘉臺上盪朝旭。絶影島外開宿霧。長秊三老喜潮來。瞥過小島不勝數。奉行彩舫相後前。其餘舴艋浮如鷺。水嵏急浪千仞高。欹檣側柁使人懼。嘔吐眩暈發水祟。人如中酒起還仆。芝函國書舵樓上。海神風伯倂呵護。嗚呼未報壬辰役。追說聲淚先呑吐。長蛇封豕食我東。鑾輿播遷龍灣路。二陵松栢已無枝。九重宮闕劫火聚。逢男劓鼻築京觀。俘女作使着蠻布。皇朝盛德孰敢忘。掃蕩凶鋒帝東顧。月中廟貌返神靈。秋後園寢掃霜露。秋毫莫非我帝力。提督經略金可鑄。罔極崇禎甲申變。我師未能湯火赴。夷狄有君不如無。當時廟筭多謬誤。滄桑屢變二百秊。講和姑息自親附。珠顆玉粒三萬斛。使渠飽嬉舟航具。志士猶齎飮頭恨。快男尙含係頸怒。江戶初約馬州止。絳節支離三夏住。幕僚暗合孫吳略。記室肯數枚馬賦。賓館少事恣飮博。牛腰大軸聯詩句。鯨魚鱠細金盤堆。地黃酒甜玉盌注。手香嘗新枇杷熟。衣汗納凉棕櫚樹。街童十歲帶劒行。浦娘雙釵蕩槳度。黃梅苦雨十日垂。鍾碧山光朝復暮。鯉魚在水鴈在天。故國音信稀尺素。南方卑濕不可居。山嵐海瘴恐沉痼。尉佗答書無傲態。通使傳語少緩步。使家檢勑如冰玉。不問明珠與翠羽。春醪百斗肉千斤。三百徒御皆仰哺。風流文采照鄰國。扶桑紅日光爭互。涓吉理楫知不遠。西風歸見桂輪兔。</text>
<title>遊以酊庵</title>,<text>宿雲披盡上高臺。萬里長風儘快哉。圈日旗傳關伯號。駕湖帆認奉行迴。眼竆島嶼淸霞散。吟滿松篁午磬催。忽覺白頭無後約。重持樵隱水晶盃。</text>
<title>又次絶句贈丹厓</title>,<text>燒香簾箔篆烟遲。午睡西窓喚起時。三錢不聿鷄毛細。閒倣中唐近體詩。</text>
<title>六月十一。海岸寺納凉。</title>,<text>已翳扶桑照。先迎松韻吹。乘舟無盡景。騎馬不多時。孰聽鸎啼樹。自看鵾化池。絲竹傳淸曲。斜陽把酒遲。</text>
<title>乘船</title>,<text>爲客經春夏。乘舟似故鄕。愁從靑橘結。心與白鷗翔。遠嶼烟霞淡。淸流漱濯香。殷勤老酊衲。相送到斜陽。潦倒自忘我。方知在異鄕。波光元浩淼。山勢欲翺翔。島飯聞魚臭。江醪嗅藥香。掛帆西去後。誰復記和陽。靑山圍客舍。留作卧遊鄕。今雨籜龍化。新巢乳燕翔。官供收亥市。蠻舶賣春香。更上柁樓望。先思紫閣陽。殊俗拗天性。蠻方異我鄕。潮聲驚復定。風信喜將翔。解纜橘林綠。登盤海藻香。送詩須急就。使相是歐陽。癡嘲仍雅謔。逃入麯生鄕。知樂波鮮泳。忘機海鳥翔。畫要金子潔。書乞李生香。老去閒無賴。謾吟憶漢陽。衰境重分手。少年輕去鄕。痴將乘鯉躍。狂擬駕鸞翔。風引仙山近。春迴藥草香。漫言西寺到。尺素鴈隨陽。但嫌明德少。何陋住玆鄕。露頂日光炙。輕衫風氣翔。倩人題古畫。迎客爇淸香。古賀眞奇士。辛勤說紫陽。</text>
<title>夜宿舟中</title>,<text>潮聲喧浦口。山色滿舟中。晝雨多飛白。秋花少抹紅。海程忘近遠。詩事記西東。莫向篙師問。自生蘋末風。忽然風雨急。篷底曉驚眠。鯨吼雷殷几。蛇翻電掠船。詩多償酒債。香盡結禪緣。心界空諸有。何勞數昔愆。</text>
<title>二十日發船</title>,<text>滄波萬里眼前平。蕩漾歸舟故國情。風滿白帆同豕漲。日遮靑蓋似葵傾。桶中花影先秋發。籠裏鷄聲向午鳴。瘴氣蜒腥都滌盡。吸來芳浦一瓢淸。</text>
<title>馬上</title>,<text>年光倐忽馬蹄輕。送我靑山却有情。月照藍衫何處宿。風吹羽節不留行。先知藤橘多蠻姓。頗喜檜杉皆酒名。一去直竆滄海岸。不須官燭計歸程。</text>
<title>句</title>,<text>筆談異域還同啞。鏡聽今秊可免聾。失題。 竆後壯遊聊騁快。老來浮謗未傷聾。上同。 現在吾身疑是非。此臺猶憶酒盃揮。錦帆無恙鯨鯢伏。絳節不期烏鵲飛。橘葉題詩從散落。蜒燈說劒已依俙。山迎故國如親戚。鳥去遙天若夢魂。新月猶懸滄海檝。踈梧已墮大官罇。經來辛苦眞堪喜。小妓休嘲鬢雪繁。上二首。七夕鶴巢臺作。而上篇缺末句。下篇缺起句。故錄入之。 風少鵬應息。波長魚或飛。佐須浦舟中。</text>
<title>辛未九月十日。偶吟呈松園要和。海行歸後第一試筆。</title>,<text>茫然意象苦難裁。頭白西風爲底催。尙訝硯池鯨欲動。誰憐城郭鶴重迴。舊觀不改南山在。遊跡仍隨秋雨來。只望和陽舘裏月。豈知還把案頭盃。霜葉千林錦欲裁。行如急景意先催。好須籬落菊花發。詎羨滄溟鴻鴈迴。匝坐華夷佳句出。繞看兒女遠書來。依微過境都如夢。雨夜虛牕又一盃。久客還家衣未裁。秋風日夜爲誰催。獨聽城裏鐘聲動。却說天涯帆影迴。老母已歸情若住。故妻不在夢應來。雪綿銀錠將何用。更對兒孫淚滴盃。離愁更說不能裁。病弟扶將喜淚催。跡滯烏蠻潮自動。心懸象魏月空迴。新居尙遠尋還到。舊釀已乾期未來。余海行未還。移居新舍。又家釀待余屢藏云爾。 縱浪往還遲泊岸。誰言滄海小於盃。堪笑惡詩火急裁。未歸家日日須催。峯巒猶想靑千疊。橙橘今應黃一迴。剃髮建邦自尊者。日本之始祖卽不合尊者。持一鏡圓。自天而降。立國爲帝。 燒香迎客比如來。馬州人士。每迎客輒燒香。又必頂禮。 東遊最是難忘處。長在南霞竹里盃。</text>
<title>奉次楓臯公梅花詩央字五首</title>,<text>疏牕閒靚意差强。掃淨浮埃獨自芳。冷㬉苦心寧改節。氷霜浩劫不渝香。影摹曉月當追憶。身被春風還坐忘。肯許白頭看數去。罇前索笑樂渠央。獨破羣陰力復强。誰知婉媚作新芳。天邊細月依微暈。雪裏春風斷續香。隱士作文猶可見。佳人有德我何忘。悵然花下聯吟少。騎火朝朝朝未央。公比梅花瘦半强。公之句子更流芳。影寒洽受全輪月。心苦惟燃一瓣香。桂樹叢中眞可隱。玉樓高處最難忘。堪憐潔性無人會。長夜漫漫殊未央。觀梅光景幾秊强。老醜還添對汝芳。孚尹先知和氏玉。栴檀元是佛家香。滿天風雪能相見。擧世塵埃更欲忘。歲暮犂然迎一笑。罇東硯北許中央。苦寒閱盡又風强。顔色天然絶世芳。淸士肝腸通月色。散仙衣袖浥天香。投閑佳句情堪托。垂老神交秊已忘。玉磬齋中眞得所。茶槍交錯酒旗央。附短牘見公詩。竊想託意於梅花。自題小照。卽白模觀音畫也。世之觀梅者甚多。只論香色之間。少知梅之品政在高潔。讀詩者亦如觀槑。則庸詎知意象之何如哉。不佞奔走雅望久矣。右五疊荒陋不足觀。或可當拈花一笑否。</text>
<title>奉次松園尙書見寄梅花詩和楓閤韻 幷書</title>,<text>嚮以此韻五疊呈楓閤。覆以險韻多疊雖足誇富。未必爲垂後之能事爲評。故不敢更作。忽於雪夜讀公之詩。奇癢又發。且以二篇仰塵淸几。未知藻鑑以爲何如。某今亦老矣。留此世吟弄此花。能復幾年乎。將與古人同歸。其誰與歸。比於放翁詩則果如何。低一格耶減一分耶。秤量金尺。幸勿一星差錯更如何。某於放翁之詩。其婉曲澹蕩奇崛蒼健無憾焉。但見先生阿好放翁。號爲第一詩宗。欲令人人俎豆之尸祝之。想當以某渺然晩生於放翁七百餘秊之後。以一布衣生老病死於東海之濱。粗知搦得一寸尖毫。吟得幾篇歪詩。妄自比擬於放翁爲大呵。則某亦無奈何矣。然直欲突過放翁則有罪。强欲比擬則論罪惟輕耶。伏悚仰呵。微陽扶得一枝强。從此春風作衆芳。忍冷袁安眞有骨。闘姸西施本無香。踈燈寫影神何在。明月愆期夢未忘。愼勿錯驚吹鐵笛。詩魂孤唱水之央。苔剝老槎猶崛强。秀枝依倚更姸芳。塵中自有泠泠韻。人外時來寂寂香。妄論衆花醒復悔。貪看孤蘂句還忘。佳緣只待孤山月。已過黃昏夜又央。</text>
<title>奉和斗室沈相公怪石十二韻</title>,<text>石品奇仍怪。物象甚可駭。頑鈍久生慧。比擬笑他騃。觀者欲驚走。狀如聞雷蟹。屢閱篆籒文。詰屈稍可解。老禿丈人行。觀場隨病矮。苔跡從巨谷。晞髮沐渤澥。精靈避石鏡。躑躅忘鐵柺。數衲語相顧。囉𡀿未移躧。禹貢未及搜。綱吏詎能買。有誰鑿靈竅。罡風出洒洒。側想飛走勢。禿筆追李廌。現前變殊相。斜月夢新罷。</text>
<title>乞酒松園宅</title>,<text>秖捫酒腹負便便。衆謂吾顚可質顚。平子繁愁仍季世。長卿消渴况衰秊。漢官挏馬香無賴。杜曲新鵝色可憐。此物引人入勝地。桃源那復問漁船。</text>
<title>辛未病中。聞官軍出征。</title>,<text>士馬飛騰迥出班。征夫衫袂幾人攀。已調兵食河山外。誰草檄書風雨間。尙怪彗星干北極。初疑浪語動西關。莫敎百姓煩騷屑。掃蕩嘉陵自好還。</text>
<title>夢樊川公</title>,<text>風前把袂共登樓。問我槎詩整頓不。語次不提過劫事。眉稜尙蹙此時憂。燈前隱映蓮花發。枕畔潺湲澗水流。夢中木蓮花盛開。鳴玉亭下澗水細流。覺來猶怳惚在眼。 忽覺是身猶在世。黯然情境淚難收。舊遊歷歷滿窓中。我夢公靈來往同。罇酒多空傾北海。心香盡爇薦南豐。百千萬劫灰猶黑。二十四番花自紅。宿世情根除可得。每當佳節却無竆。扶桑遺恨獨徘徊。公與同遊更壯哉。寧負名山佐須浦。不孤明月永嘉臺。江醪痛飮百千盞。江戶船載來酒。如地黃酒，忍冬酒，保命酒。俱是上色。 蠻紙分題十萬枚。文采風流成索莫。誰能起得九原來。樊川文酒百年期。火劫風輪只剩悲。公已仙遊兜率界。我今怖死亂離時。忍言此酒那堪勸。欲定吾文誰復知。可與少秊治筆硯。冥冥應笑白頭痴。</text>
<title>淸遠亭秋日</title>,<text>芳遊屬過境。池閣隱蒼烟。秋鳥聚還語。曉蟲淸不眠。香殘燃欲細。壺重挈知偏。光景半蕭颯。那能幾十年。閑望竆斜照。微晴翳數烟。柳魂銷遠別。山色破新眠。病酒風流盡。耽花性癖偏。自從頭白後。不復問行年。爲見紅蕖發。閒人動似烟。凉風誰與善。細雨自敎眠。虛境蟬聲繞。斜暉樹影偏。前遊多悵惘。今復憶前年。</text>
<title>汶舍洪孝廉 紀榮，緯榮，緖榮 三昆季。同舟來訪。留宿酣飮。次放翁韻共賦。</title>,<text>可道交情薄似紗。鞵尖不肯踏東華。孤懷幾夜惟懸月。望眼秋來却翳花。携得蓮峯輸好句。汲來江水試新茶。君看庭畔釣竿竹。契活漁翁浦上家。中外靑山不設門。雲霞起處一絲痕。留看竹色移遊袂。快遣江光散碧罇。換骨秋風輕四海。傳神曉月掩孤村。新詩脫手呈汶上。今世靈光見獨存。</text>
<title>淸水村舊舍有感雜絶</title>,<text>不見故妻在。徘徊庭宇寬。生憎明月影。猶照一樓寒。欲留自悒悒。欲去復悽悽。弱雲無處着。獨鳥與影棲。畜鷄及種黍。聊爲偕隱樂。卧念虛堂月。令我更濩落。柳庄値歲荒。爲余釀斗酒。未須擧一盃。醺然情已厚。漸覺騎牛穩。自堪田舍翁。京都矜駟馬。閒意未曾同。小吏弄刀筆。村閭不自安。龔黃治一本。未將守宰看。勑米色從麤。旱田灾半減。贒哉觀察使。纖悉無遺憾。秋江風雨蕩。不及彼要津。籉笠無憂物。蓑衣不染塵。篩酒濃於粥。劈蟹醬如柒。縱識田家樂。行年已望七。漁篷泊杏洲。買肉醵浮白。鯨膾地黃酒。忽憶馬州舶。</text>
<title>次春樹樓趙 哲永 韻</title>,<text>知君持被日。酒伴挈詩朋。嗅蕊春猶在。覘晴雲不凝。廢笙纖似妓。醉筆禿於僧。歸去不須燭。月華衣上澄。大千世界內。來往數三朋。酒事諸緣淡。年華亂髮凝。吟高君是鶴。花落我如僧。看月眼衰老。曉天同澄碧。</text>
<title>送別申紫霞 緯 入燕</title>,<text>行塵悵望未能從。讀史中州似舊蹤。英傑已過春酒灑。山川因勝彩毫濃。醫巫閭外惟烏鵲。皇極殿頭皆蟒龍。垂老難容奇氣放。靑邱苦恨小提封。龍灣流水不濡車。誰道中原天上如。輕別玉堂同入直。吉行銅閾已陞儲。會心名勝三分酒。過眼山川萬卷書。烟靄應迷飮餞處。半途回看鴈飛初。</text>
<title>送柳貞碧 最寬 隨价入燕</title>,<text>出門天下大。懷抱入秋風。塞鴻飛帖帖。薊酒碧翁翁。奇士髮猶薙。新書語半叢。紫霞有慧眼。萬里與君同。</text>
<title>奉答松園公惠酒 幷小記</title>,<text>乞酒於公。惠以竹瀝酒一大壺。及坼封泥。乃梨薑釀。亦復佳矣。連倒四盃。酒沁于心。詩隨出焉。其感可知。昔庾子山奉答賜酒詩云此恩無以謝。但知就竹林之句只一篇而已。此詩雖蕪拙。篇數加三。此恩或可當謝耶。滿壺春色挈來重。求得今朝喜可知。胷裏擬成千幹竹。掌中翻化五升梨。流星落椀驚何定。甘露承盤待亦遲。劈脯燒魚倂沾丐。感恩不已詎云嗤。已知善釀卽名家。何郡封來印道斜。甁史殺靑無竹葉。醉鄕生白是梨花。自看衫影同翩鶴。乍覺鬢華回老鴉。除拜由來大司馬。步兵能代阮銜耶。時松園爲兵部尙書。故末句云。</text>
<title>再疊</title>,<text>古來載酒問奇字。此事寥寥公獨知。變化無端仙子杖。恩榮尙數大家梨。攜壺屢覘奴顔改。洗盞猶嫌婦手遲。快果所成須冷飮。更羞蒸食被他嗤。枯腸數去醉公家。還復笑看冠影斜。前世有因成正果。此生無蒂等空花。善心救濟憐如蟻。饑噪荒寒媿似鴉。好酒撩人狂語發。未知藻鑑謂何耶。</text>
<title>文峯與汶上 洪都正樂倫號 翁同作。諸少秊亦賦。東役後初集。</title>,<text>借君蹇衛更尋君。依舊衡門溪水分。𨤍醁剩沽須好句。蓬瀛未到少奇聞。名花盡落惟啼鳥。明月將斜始散雲。鹿隱應沾西店雨。時洪江西聞余來。自城趁約。號鹿隱。 老懷怊悵久離羣。</text>
<title>復拈宋人韻</title>,<text>苦索狂詩惱據梧。漫消一夜酒乘壺。溪水不禁閑鷺盪。春風未及晩花孤。老去破爐應走汞。貧來空櫝已亡珠。讀書伴侶秊來少。林下周旋君與吾。世情漸淺把盃知。芳樹濃陰亦一時。映發君詩花在鏡。婆娑我鬢柳爭絲。海中自覺仙人妄。天下孰爲男子奇。莫笑崦嵫楡景晩。風流秊少許羣嬉。</text>
<title>輓金尙書松園公 祭文附</title>,<text>維歲癸酉四月二十三日。完山李某操數行文。隻鷄巵酒。哭訣于松園金公之靈曰。嗚呼痛矣。公昔在世。我爲完人。公今乘化。我爲半人。公喜踈宕。公是古人。公憎齷齪。公豈今人。同庚垂白。未見似人。徊徨躑躅。我爲何人。殼漏虛物。不昧千春。閑曠之地。常欲結鄰。今焉已矣。山皺水粼。還顧宇內。又何多人。嗚呼痛矣。詩曰。奕世倫綱重。大家詩禮名。羣心爰作相。緩步乃爲卿。談笑春風至。緖餘治化成。公今何遽去。天不欲昇平。風儀何俊整。淸約自持安。試士皆傳誦。按藩咸得歡。危時扶大節。頹俗遏狂瀾。不忍爲時態。慙他做大官。文史將娛老。蕭然獨閉門。功名爲外物。忠孝乃天根。最被先朝德。不由當路恩。飮來井水處。孰不識松園。名節從先業。文章自老師。追思孟光德。肯負樂公知。逼眞右軍帖。酷肖放翁詩。但許遊嬉看。孰從高處窺。頭白父寃訟。誰能爲半辭。人皆避傳染。天亦厭支離。與我周旋力。乃公矜惻之。此恩無路報。陰德後昆垂。公心本散朗。交契自虛閑。喜說田家樂。深知世路艱。許飮盃涵月。和詩硯對山。泠泠佩玉意。常在布韋間。擧朝爲大贒。風局亦神仙。開口心無隱。奮髯言不然。公私畫禹界。義理判龍淵。大有可觀處。鹽梅未及煎。翛然一夕化。倘復見先王。搖曳霓㫌下。趍蹌象設傍。碁枰翻覆易。陵谷變遷忙。痛哭仍流涕。英靈敷奏詳。邦國已知悴。民生誰復憂。山頹將底仰。樑折更何休。舊札漫藏弆。遣篇絶唱酬。山邱華屋慟。北洞是西州。行色似偕隱。丹旌新舊訛。漢江流浩蕩。驪峀碧嵯峨。奠婢採蘋薦。榜人爲輓歌。同庚後死恨。眼淚散千波。</text>
<title>金明遠 照 見過</title>,<text>今朝先識故人尋。鵲語査査踈雪林。北巷跫音雙屨在。南山顔色一廬深。酒盃未了人間事。梅樹應知我輩心。已厭浮生多閱歷。喜看衰鬢歲華侵。過境迢迢不可尋。春來風雨滿東林。未遊天下看書盡。詎向山中隱酒深。馬島雲蒸蠻子氣。燕京雪灑俠人心。兩家詩草今俱在。閱去應須曉漏侵。落落東西何處尋。初如二鳥共棲林。艱求我酒攢眉細。畏見君詩納手深。山外欲隨明月影。塵中猶作白雲心。空階一尺蒼苔色。絶喜雙鞋日見侵。</text>
<title>有感</title>,<text>未知日月幾何殘。舊製我衣無復完。不羨他家三婦艶。我憐當日一兒寒。梧桐冷雨悲零落。蟋蟀殘宵話苦酸。二十八年如昨夢。吾猶不死喜重看。</text>
<title>讀雲臺詩軸。追寄趙羽堂 秉鉉。</title>,<text>公然鎖直杏花時。春色寧能爲我遲。烏帽籠來達觀笑。靑鞋飛處散仙知。高歌天末奇雲住。行酒山前急雨垂。圓坐綠蕪看似缺。回頭暗恨是誰思。坐對圜扉赤土牆。令人一夕髮如霜。蕭條偪側生東國。文采風流見羽堂。紅萼欲供千眼佛。靑山爲畫十眉粧。芳遊却羨無虛日。獨負佳辰員外郞。</text>
<title>聞明遠拜峯官居。邀晩兒同賦十詩。遂和寄。</title>,<text>逢君輒大笑。鬢畔雪同過。千里馬應老。九方臯不多。雲林隨縱飮。日月送閒哦。誰挽三唐運。痴人效李何。我屋舟橋上。君曾日日過。神遊天下小。歌曲百秊多。妻皆憐酒病。鄰不惱詩哦。交道散還聚。餘生果若何。相馬驪黃外。知君莫我過。奇才間世出。老眼閱人多。塵劫幻三界。風雲變一哦。鄭園沉醉夕。評泊未知何。喜君元倜儻。奇氣古人過。但恨酒錢少。寧知馬足多。坐須萬卷擁。行與二松哦。每恐歡娛盡。流秊奈汝何。千里孰先騁。馬曹官不過。鹽車力已盡。鼓駕寵猶多。孤憤人皆笑。我聽君復哦。詞垣掉鞅去。慧眼辨陰何。</text>
<title>次贈李孝廉 啓宇</title>,<text>邈矣二王何可攀。今看變相霧中斑。奇情迥出塵埃外。秀氣橫生竹石間。名士風流飄錦帶。佳人姿態整雲鬟。晴窓愛欲新臨蹋。十指如縋移泰山。</text>
<title>趙洞天 秉璜 來與之賦詩</title>,<text>風雨一番如許凉。秋詩能使幾人傷。蟬聲晩暮徘徊曲。鴈字春秋斷落章。衰髮終難看鏡綠。寒花遲欲把盃香。小池光景遙爭勝。浸動南山一點蒼。犂然晩契共忘秊。冉冉舊遊過眼烟。梧葉盡飛誰復記。蟲吟互答我何眠。醉魂飄蕩霑踈雨。詩竇玲瓏通碧天。倘得金丹延壽術。只要觀世不要仙。</text>
<title>洞天歸後有餘紙謾寫</title>,<text>遐心不盡碧天涯。倚醉題詩字半差。未識秋風來底處。還看明月在吾家。那堪此夕聽飛葉。却怪前遊惜落花。自笑醒來多妄想。中泠水與密雲茶。終南幽徑夕霏晴。所謂伊人與目成。佳約月圓完璧影。高吟笛散倚樓聲。君心漢水連千里。我恨秋風吹一生。屈指奇才元不易。尙求異代况同城。</text>
<title>酉堂金尙書 魯敬 初度臘月十七日。見招有詩。</title>,<text>十里但持一笑去。琴湖晴色滿柴門。緣深赤岸如曾到。情重靑山欲與言。雨散風收纔過劫。鷄鳴犬吠自成村。我公今日宜歌頌。才退年殘豈敢煩。</text>
<title>次陶雲汀百花潭韻。留示權晶山。名永佐字左衡。</title>,<text>奇氣崢嶸酒滿觴。如今老死着東方。風流不盡殘春色。光景無多抵夕陽。芳草微微經雨濕。高花冉冉過雲香。陶詩吳卷吟哦久。留聽晶山屧響廊。晶山留期未來。留觀陶舍人，吳學士詩卷。故末句及之。陶吳遐想瀝飛觴。怊悵伊人水一方。山海限之當暮境。文章爛矣暎秋陽。鍾鳴撤曉敲餘響。花發逆風傳異香。望蜀杳然仍憶隴。羨看高鳥度長廊。</text>
<title>三月三日 舍妹祭日</title>,<text>可憐行素日。秖惜踏靑辰。何似飮脩竹。未須歌麗人。病中花自發。晴後月應新。詩就寄同好。吾終不負春。</text>
<title>與鄭彌山 漪 赴招華溪</title>,<text>吾年默數半遊東。記取松間細徑通。舊聽菴鍾聲不盡。新知谷鳥語還同。雨晴定爲佳賓至。花落因疑勝地空。約與彌山相對飮。森森往跡現盃中。</text>
<title>次呈李尙書 堯憲 送酒絶句</title>,<text>霑醉芳鄰荷盛情。自知未必勝公榮。朝朝許領三升醞。白首甘爲一老兵。鎭日門庭如水淸。誰知金印在腰橫。從公泛愛忘麤鹵。又發狂言是麴生。</text>
<title>南鄰諸友共至。遂開酌命韻。</title>,<text>老去梵書熟。貧來麴侶稀。夢涼聽雨簟。唾碧話山衣。好月誰能看。頑雲不肯歸。經過非韻士。未可揖柴扉。</text>
<title>和李聖鄰 鼎臣</title>,<text>定交梅樹下。園邇板扉遐。已識心如玉。翻驚筆有花。咳音疑曉鶴。鬢色媿林鴉。囊底靑銅少。誰憐酒不賖。令公不好武。文士得優遊。夙契李昌谷。前身趙倚樓。月斜生酒渴。梅瘦對詩愁。可以卜良夜。吾廬淸且幽。</text>
<title>仰謝楓臯相公惠扇</title>,<text>蒲葵多敗葉。褦襶本來竆。折節撲驢上。漏光行日中。高才須贊雪。淸德欲揚風。生怕赫炎熱。吟詩苦不工。</text>
<title>洪天賚，鄭淸夫見過同作。菊人字天賚。彌山字淸夫。</title>,<text>莫笑婆娑白髮垂。少秊詞疊更添奇。携來明月無可飮。看到梅花自在詩。漫嗅柑香仙榜缺。秖談鯨膾海舟移。絶知名勝紫霞洞。須卜淸遊與我期。</text>
<title>次趙奇玉 學琦 韻</title>,<text>喜君閑性少相親。獨許靑山與結鄰。奇石對頭如揖客。啼禽匿影似嗔人。詩多僧字塵緣澹。癖有梅花慧業新。但恐酒顚不吾怒。涴來樓壁吐來茵。</text>
<title>和寄李紫琳 鼎寅 韻</title>,<text>東鄰人似玉。宿昔未堪忘。名酒易爲德。新詩別作芳。劒靈龍自合。香遠麝難藏。但恨投分晩。幾回任我狂。</text>
<title>陪楓閤遊玉壺洞</title>,<text>洞天三十六。獨愛玉壺淸。閱歷花爲史。陰晴月入評。城闉得絶境。軒冕見高情。憐我作詩苦。饑來不噉名。仙居山更好。風度與誰鄰。安石不攜妓。元規敢汙塵。半輪詞客月。一席酒人春。泛愛容畸跡。騎驢澗水濱。浪遊方外久。百拜華山光。殘客終懸榻。高談自上床。文章蒼玉珮。契活紫芝香。澹若無憂世。霜髭見點蒼。玄天只尺五。更覺北山高。莊是輞川靜。詩誰夢得豪。圖書曬石壁。鷄犬入松濤。俯視迷烟霧。南柯着夢牢。</text>
<title>竹石徐尙書 榮輔 寄示梅詩律絶各二首。卽日和呈。</title>,<text>炯然心事白頭知。逢處蕭閒語不枝。慧業玲瓏看自悟。痴情顚倒說相思。多秊獨潔迷塵界。永夜孤明踈雪時。草木世間驅使盡。花前艶體更吟詩。淸香可以引遊仙。一見塵中是宿緣。靈氣從來分雪月。羣芳散去作風烟。閑愁不亂白頭後。佳句復尋踈影前。未使靑紗龕裏貯。那禁袖手入寒天。塵障劇知足有情。依微相見眼還明。天眞偶似眉公畫。縱使仲圭模不成。竹石公籠中花。酷似陳眉公所畫云。末句及之。風氣灑然林下至。羣陰掃盡倡孤芳。素心不改塵沙劫。肯數閑花弄紫黃。</text>
<title>洪今軒 樂有 偶過口呼</title>,<text>破屋靑山入。衰毛白雪侵。巷沽新熟酒。槖有遠遊金。不改江湖韻。自多風雨心。倚樓傳好句。乘興出東林。</text>
<title>無題</title>,<text>春猶難遣况蕭晨。行若憑虛無着身。萬里未成江上別。八秊猶向夢中親。葉飛故里仍爲客。月滿虛堂不見人。點檢一生多涕淚。又將數掬剩沾巾。懷麓可堪秋雨晨。孤墳悽惻較吾身。情隨境現應相識。影與想來如復親。舊契還拋爲異物。餘緣可遣屬他人。幽愁那得傾家釀。遺掛空傷漉酒巾。</text>
<title>柳檢書 本學 過同拈</title>,<text>冉冉春光自好還。枯筇秖合置巖間。深林向㬉呈紅萼。虛閣乘淸集碧山。顧影酒波憐點滴。詠詩琴韻喜幽閒。眼塵心垢皆消盡。叵耐逢場老醜顔。</text>
<title>斗臣自牧場來。拈簡易韻。海役後第一吟也。</title>,<text>衰年厭薄俗。悃愊欲無文。今夜不孤月。是身都散雲。乘槎誰識我。騎馬易知君。豈畏關西賊。詞垣張一軍。踈梅寫月影。滿眼是奇文。說劒回飛雪。行盃住斷雲。虛名誤是我。詩道屬之君。醉後橫斜筆。不須王右軍。俱爲卓犖士。焉用雕蟲文。我詠已竆野。君知勝後雲。無方備它盜。何面報吾君。草木關西路。風聲作我軍。詩人判不畫麟臺。泥醉惟堪卧碧苔。千里關山多虎落。一行滄海見鵬迴。世間我已惱生老。林下君能閑往來。新茗偃旗蔬解甲。淋漓此席可重開。</text>
<title>具綾山 行遠，李絳茶 祖默 見過。</title>,<text>病骸叵耐苦炎侵。詩侶翻驚陋巷尋。曳履先迎紫閣色。虛襟已會碧雲心。風光聚散回秋氣。花影低垂尙午陰。却憶吾兒苕霅境。未知茶酒幾篇吟。時晩兒適赴洌上之招。</text>
<title>沈小楠 能淑 爲泰仁宰。寄詩與酒錢。謝之。</title>,<text>老去未曾置後期。使君佳句起相思。移來蘭洞吟詩處。那及楠園把酒時。遠夢悠揚隨月影。芳遊迢遰贈花枝。靑銅五百終嫌少。憨醉其餘摠不知。</text>
<title>永明洪駙馬 顯周 海居齋晝集</title>,<text>未接聲光若古今。我情還較海齋深。新秋遽至驚山氣。久雨纔經畏日陰。高士惜名如白玉。達觀重義幾黃金。逢君未可輕虛度。力疾含毫始一吟。翠微老屋紫苔侵。佳賞此時何客尋。倚晩片雲多異色。弄晴幽鳥動遐心。山根深巷餘紅藥。水影空庭盡綠陰。已敎不唾淸泠地。誰有新詩着一吟。</text>
<title>玉壺洞。陪楓閤共賦。</title>,<text>百花都屬一番新。濃綠芳陰接晩春。酒是遠沽須地忍。詩因急就見天眞。世間正是雲霓望。山裏何堪木石親。蒼壁淸流境如許。知應對話少閒人。</text>
<title>酉堂席上。走次浴佛日韻乞和。</title>,<text>萬竿闘起東西廂。燈火今宵佛業昌。慧眼何須遲玉兔。老牙終是怕羚羊。紛紛競逐波仍浪。耿耿相望參與商。指點登高還更俗。携君痛飮挽銀潢。擬將佛相畫瑤廂。是夕光明占吉昌。鍾動曉音疑吼象。燈搖風力恐吹羊。酒帘半掩游千騎。花市俱空息萬商。拚死貴遊同極樂。已敎靈魄濯天潢。玉磬淸音出曉廂。酒星一點傍文昌。公當成道應馴虎。我豈封侯未爛羊。已見文章添黼黻。誰知詞律協宮商。蓮花燈下虛延佇。名勝傳盃注九潢。軟紅踏盡月斜廂。復見風流世道昌。沾丐仙爐嗤舐犬。乞降詞壘媿牽羊。花將剩馥依新夏。麥送凉颸作季商。更許禿頭容讌會。敢言蹇衛困陂潢。催遣笙鏞動二廂。人生行樂及時昌。神仙畢竟飛華鶴。富貴歸來卧石羊。偸飮衆中休笑朔。言詩老去孰知商。從公更向玉壺洞。倒瀉詞源一曲潢。</text>
<title>趙景成 洞天字。與韓酉園 永元 過。</title>,<text>卓午柴扉半扇開。只看幽鳥啄靑苔。閑官偏惱行常縛。名士固知招不來。晴嶂堪爲樓上畫。奇雲却在掌中盃。白頭粧點秋光景。乘雨辛勤黃菊栽。</text>
<title>送彌山之任華城通判</title>,<text>晩來屈通判。奇氣尙翩翩。寧學裁新錦。自知彈古絃。漫遊拄杖禿。沉醉跨驢偏。城裏誰同樂。秋愁當一秊。</text>
<title>牆東沈大林 啓錫 見過</title>,<text>依舊今年似去年。虛堂欲息未歸田。燈殘老氣猶餘照。灰冷名心不復然。持策遠追武夷老。耽盃添箇竹林贒。牆東幸有隱侯在。鶴膝蜂腰討滿前。近讀朱書。頸聯及之。</text>
<title>效寒山子</title>,<text>去來適然耳。何喜復何悲。眷屬旣非我。朋交竟是誰。繁華無寔事。文字摠虛辭。莫向靑山哭。須傾眼底巵。</text>
<title>北洞賞春。敬次楓閤韻。</title>,<text>靑春甚怪太奔忙。欲挽誰能腕力强。柳色便娟爭綠水。花情迢遞戀斜陽。名園彩閣題紅粉。綺陌芳醪號碧香。刹那之間吾已老。俄裁艶體又旋忘。斂霞稍稍茆廬生。溪上桃花萬樹明。特地繽紛爭亂眼。一時駘蕩便移情。山光欲寫從皴色。歌曲將終作送聲。休笑老夫春望苦。趙州八十打包行。隨處芳華盡我園。先行蜂鬧蝶飛翻。老石醉醒來笛韻。虛亭風雨聚花魂。淸流不作相留意。好鳥常多未了言。垂白尋春成獨往。去年遊侶衆星繁。碁散人家占一園。筇前霽色白雲翻。政憐淸麗偏侵骨。却惱芳菲更引魂。持酒先看靑嶂面。裁詩欲代絳桃言。我頭如雪花如雨。倂作閒愁一樣繁。</text>
<title>直中偶吟</title>,<text>薄遊城闕送年華。忘却捕魚兼種苽。白髮未歸須縱酒。靑春可惜且看花。芒鞵寧乞歌姬院。席帽羞過高士家。歷落嶔畸成一笑。卧看曉月半窓斜。癡想慨然來世長。却披殘稿改詩忙。春光倐忽鳥何語。人事蕭條花自香。候月五更肝肺冷。望山三載髩毛蒼。直廬但見南山。 點燈荒署又來宿。不耐繁愁已滿床。</text>
<title>賦燭次李天民 懿喆</title>,<text>權柄自持擅此宵。虛光不定易搖搖。開花結穗人歡占。酒熟詩成友喜招。消息月猶有限在。光明雪亦可憐銷。但令五鼓膏不盡。送客分輝過遠橋。</text>
<title>又次賦雪</title>,<text>今宵不爇燭。戶牖盡通明。細撲猶搖箔。亂添强覓觥。尙能增慧業。未敢着濃情。耐可留淸賞。老氷光自晶。</text>
<title>丁酉山 學淵 過。喜次東坡。</title>,<text>重陽風氣髮根凉。之子之來宿處香。便死淸宵無可恨。眞逢佳節倍生光。氷蟾吸酒終應倒。白鶴聽詩已在傍。却使黃花無數發。五更秋夜不知長。苦心香爇印灰銷。萬木含霜意欲飄。菴裏甘眠三劫頃。山中燕坐衆靈朝。君收好月多相贈。我對寒花只獨謠。不有燕鴻來去事。碧空還是太寥寥。</text>
<title>李景臨 河錫 過觀驟雨走筆</title>,<text>俄看嵯峨火色雲。斯須急雨劇紛紛。老龍奔走聽誰令。大海斟量減幾分。三伏半催蘇老我。一凉全辦餉夫君。泠然好趁蓮花會。竹葉新醪起綠紋。</text>
<title>花朝後一日。與楠園諸友作。</title>,<text>柴門呀響破苔封。聯袂佳賓喜色重。已有衰梅猶及見。若無新句不如逢。歡娛處恨遲來酒。煩惱時思快打鍾。夕照西窓遊戲法。熒煌老眼筆花濃。春思如有待。遠眺在欄頭。禿筆應雲滯。急觴從瀑流。可堪佳客去。但許老梅留。自此多花鳥。吾園不外求。</text>
<title>復次天民。戲效離騷體。</title>,<text>任作秋風厲。九秋渠亦衰。已敎霜露早。却使蕙蘭悲。老桂元無恐。高松不自疑。芳菲多過眼。衰歇盡如期。</text>
<title>暮春南磵。拈許用晦題崔處士山居韻同作。</title>,<text>逕仄巖欹出草堂。依然古色見苔荒。縱知遊事緣吾懶。絶恨韶光爲底忙。幽鳥無人獨解語。好花終日自薰香。主人未自香山返。且盡狂歌夕氣蒼。</text>
<title>南磵又集</title>,<text>病後枯筇獨見憐。乘晴遊袂動如烟。一春老蝶初回夢。萬樹飛花盡解懸。試筆奇雲生壁面。擧觴斜日照溪前。招邀名士無他勝。適至琴師弄數絃。</text>
<title>又拈孟襄陽韻</title>,<text>歡娛着處作吾鄕。未覺春光竟杳茫。琴客淸溪忘本領。酒人明月少他腸。晩來蹊逕尋紅藥。老去風流付綠楊。五步一芳疲更甚。何妨醉字不成行。不迎喜客任敲扉。但使虛亭納翠微。偶坐荒邱當受賀。狂歌老石頓生輝。綠罇恣許春光在。烏帽大慙詩事違。秊少莫嘲鬚髮禿。落花飛絮較看稀。刳竹縛成卍字扉。開山以後徑微微。紅萼急風終憤怒。黃鸎宿雨少光輝。名園長鎖客何負。佳句欲圓天不違。消受良宵酒三斗。斗杓移次小星稀。</text>
<title>綾山過留宿同賦。仍呈楓閤斤正。</title>,<text>朱炎那得嘯東臯。下直歸來卧更高。燕子盡飛空舊壘。葡萄未熟洗新槽。憐吾醜面還多皺。喜子靈心有幾毛。催送秊光園樹在。好花纔落食甜桃。近日周旋吾與吾。有時遐想入虛無。髩毛蕭颯秋聲賦。禿筆扶踈夕照圖。鳥困蒸炎飛輒重。蟬經淸露響仍孤。舊遊歷數多凋謝。賴有眼前靑玉壺。綺習難除翰墨情。蹣跚那及少秊行。君如急瀑無停響。我似衰蟬不惜聲。弄月千回圓魄缺。尋花十步衆芳生。落紙還多神到處。只須人解不要驚。夕鳥歸時孰不還。踈迂此漢本來閒。酒淸一笑回千載。詩險孤懷出萬山。髮短已從秋管係。夢凉應到月中間。赫蹄先會跫音喜。殘夜松扉且莫關。縮地居宜步屧從。中開巖壑樹重重。秋來多想聞高鶴。老去無眠數遠鍾。鈔看我詩忘舊作。嘗知鄰釀坼新封。吾曹堪置竹林數。只少當時阮仲容。常畏苦炎赫赤暉。淸凉一片得來稀。芳林高葉知風動。深夜羣蟲見月飛。君惱碧觴應使氣。我憐華髮久忘機。試吟十紙將塡滿。蔬飯相留不放歸。久久懷氷未覺寒。朱炎老子着何冠。秀篁塵世宜淸問。缺月醉人相怪看。一日奇遊勝福地。平生噩夢度危灘。得來佳句爭狂叫。却惱比憐睡未安。如水天街絶市喧。惺惺堅坐復誰尊。於人伏熱皆深怨。與我雨凉非少恩。桑海仙談繙竹榻。蓮峯畫意滿柴門。新貴不能容快士。千秋膜拜繡平原。酒中何物不能齊。叉徑猶知東復西。四壁蟲應喚惺語。五更驢亦告饑啼。縱令留約碧雲合。最是銷魂明月低。淸廟來晨秋享至。肥羊莫道飮過溪。</text>
<title>金竹下 箕書 見過空虛堂同作</title>,<text>君來頓使直中淸。三宿虛堂是苦行。未恤蒸炎覘囚色。那堪徹曉撼鈴聲。詩筒酒榼我家物。早李新氷鄕思生。一出翩翩同羽化。共乘晴雨賞荷情。</text>
<title>西池賞荷</title>,<text>苦熱難爲夕。爽襟誰與同。萍浮憐聚碧。蓮吐畏深紅。揮筆住明月。停盃取遠風。吾將諱短髮。遊戲少秊中。</text>
<title>城南首夏</title>,<text>我有幽憂不可書。微吟落照到鄰居。厭聽春後皆啼鳥。眞見海中多大魚。罇酒不乾故人少。夕風何急好花踈。得來五色佳瓜子。筋力如今恐未鋤。</text>
<title>梨園庚子夜。與鄭彌山，李澹石 缺名字 作。</title>,<text>曉鍾聽慣吼鯨魚。到處歡娛便我居。閤蘂可知春幾許。鄰沽不問酒何如。管絃聲落月斜後。詩句情留客散初。默數今年多應接。翠微移席轉愁余。聞說西湖叉大魚。松筠久鎖好樓居。嘉賓自有坐氈在。竗句誰能囊錦如。現住餘霞看酒半。灑來微雪憶梅初。不堪年少嘲無賴。君亦須臾白髮余。彌山近買江亭。故起句及之。彌山鄭姓用鄭虔之氊。澹石姓李用李賀之錦。</text>
<title>種竹山堂小集</title>,<text>君愛籜龍出。洗來持酒歡。朱炎行自伏。白髮欲吹寒。信馬洞名熟。聽蟬園意寬。奇花俄頃現。妙思落毫端。</text>
<title>梨園又會</title>,<text>劇憐斯世小如池。萍跡其間合更離。但把深盃何事管。已敎明月此心知。殘年不足看梅日。薄宦猶多跨馬時。逢處定勝看奕局。共留芳躅却題詩。</text>
<title>與菊人作</title>,<text>逢處爲詩春復秋。又乘新霽遠相求。花應無隱香人飮。月亦餘明照我遊。偏惱輪蹄迷紫陌。忽思鷗鷺散滄洲。世間情障須超脫。碎却明珠且莫愁。菊人哀殤。故末句及之。</text>
<title>贈洪菊人赴任稷山</title>,<text>知縣相門出。盛時如復逢。沙堤連雨壞。槐巷晩陰濃。官好五湖長。酒淸千戶封。已空詩社去。我亦看梅慵。</text>
<title>次玉壺洞茅亭韻。仰呈楓閤。</title>,<text>小有洞天蔭碧條。茅亭一角坐還高。筧流點滴從碁局。林籟淸泠引洞簫。邀入仙壺非俗士。拾來靈箭或山樵。窅然松裏狂吟發。莫怪何來木客謠。</text>
<title>敬次玉磬齋庭松韻 楓臯公齋名</title>,<text>斲得雲根揀秀林。龍顚虎倒護持心。乃公元是擎天柱。難撼狂風着脚深。材與不材知一林。見來經濟古人心。辛勤扶護龍鱗大。石貌應癯苔色深。遐想何須更入林。淸風謖謖赴庭心。踈襟自是多閑曠。脫帽看書綠影深。定勝消夏憇芳林。含蓄山雲野鶴心。高手秊來渾不着。一枰閑遣午陰深。朱門托跡自山林。百歲之寒不改心。賴有主翁撑拄力。通身雨露入深深。</text>
<title>偶吟敬呈。乞酒楓閤。</title>,<text>絲竹通宵惱四鄰。貴人生態近前嗔。黃金多鑄功臣印。無救腐儒沽酒貧。墨客詩朋共萃辰。家貧不恥恥罍貧。坡翁浩浩看人飮。要作當時把盞人。</text>
<title>奉贐桐漁李尙書 相璜 使燕</title>,<text>公是天下士。乘軺北燕聘。文章今賈董。詞律古韓孟。千載信斯言。肉眼怪相瞠。明後文氣弱。漢唐生未倂。中州四萬里。一行可掩映。悲慨山川古。想像禮樂盛。仰看經天飛。自傷垂翅病。</text>
<title>斗室沈尙書以矮磁甁種小梅方開。置在丌上。命次原韻。</title>,<text>床前勒住歲華馳。苔潤梢頭氣息吹。妄想金禪丈身化。低呼玉女豆人宜。敎來鶴子棲難穩。喚得蜂兒嗅不遲。眞是鵝籠中物化。傳奇東國更添之。弱身關造化。慧性辨寒溫。花外風霜集。枝頭日月翻。瓊瑰夢已幻。金粟佛同尊。天下已知冷。敲氷曉灌盆。銀蟾牕隙忽驚馳。輕擧淸風恐急吹。斜影阮壺對頭好。半枝荀尺度身宜。封來香國彊雖蹙。傳得春王信不遲。幼婦玉容眞絶妙。勸裁黃絹更籠之。幻悟分身細。微知具體溫。蕾爭燈穗結。香入筆花翻。影瘦心逾苦。枝低氣獨尊。笑看爭長好。故傍矮松盆。</text>
<title>又次斗室矮磁甁小梅花韻。轉呈酉堂乞和。</title>,<text>漫向野橋蹇衛馳。春風却在案頭吹。仙逃壺裏魂遊着。佛坐毫端頂禮宜。隱几兀吟同耿耿。隔紗偸看故遲遲。白頭續寫小言賦。那免傍觀微哂之。忍使情人寄驛馳。秖堪看去襲香吹。細呵硯凍寒相及。小罵牕颸撼不宜。測候弱絲添繡近。通身徑寸化珠遲。園林半樹稱奇絶。但恨孤山未見之。少坐留觀神不馳。送來香縷是誰吹。屛圖模易折枝錯。甁史添從細草宜。好看化工小兒弄。煩探花候貴人遲。未將絳雪二三點。灑向枝頭潤色之。葩從甁膽放。馥應管灰溫。枝細指端捻。影嬌掌上翻。强迎生客笑。偏倚主翁尊。吟就隱侯宅。分陰移酒盆。折香補枝短。先春顔色溫。濃霞猶恐重。纖月自羞翻。對案齊眉敬。障紗移步尊。有妻如許妙。沐浴用金盆。寄生一撮土。弱植自奇溫。把枝已盡分。攬影不餘翻。戲破高僧戒。感回靑帝尊。養來若干尺。來歲更移盆。庾嶺秋毫細。氷枝抱玉溫。花從茵上數。影轉曲中翻。月皎知心貴。霜嚴見道尊。豈知世界闊。魚似泳回盆。</text>
<title>奉送李南霞之任龍灣</title>,<text>梅花驛路雪飄零。塞上離歌五馬停。院燭無眠他夜漏。海槎猶記去秊星。天寒朔氣龍堆黑。野曠邊愁獵火靑。擬古登臨應作賦。可能不醉統軍亭。</text>
<title>賦呈斗室沈尙書使燕</title>,<text>偏方碌碌固無奇。名士神州願見之。老不能從還自壯。擬留雙眼讀公詩。頭白竆年迹太奇。誤充書記日東之。蠻兒頂禮公名姓。爲誦扇頭金字詩。中原目擊儘多奇。史策圖經未盡之。自是金元遞爲主。朔聲消作艶穠詩。不見東方男子奇。使車軋軋更何之。逢人諱說皇朝事。未敢輕爲慷慨詩。紀行留與後人奇。過去山川潤色之。名位文章俱第一。幾人能和乃公詩。未見中州却說奇。東人痴習孰憐之。鴨江如帶多拘束。更恨身留只送詩。䕺書近歲頗多奇。行槖餘金可購之。爲是離腸繞薊樹。不曾漫作入燕詩。</text>
<title>賦雪</title>,<text>先灑梅枝試一奇。留看百變朶頤之。迷濛不覺自相壓。揮霍未知誰所爲。林木影多爭映發。烏鴉衣重見歸遲。天花拈取無裁擇。自犯前人禁體詩。收來一陣不重奇。眞惜瓊瑤踏碎之。與世塵氛俱隔絶。令人淡泊少營爲。月明樓閣元無缺。花發林園亦不遲。佳境何須尋隱士。玉壺春酒自題詩。</text>
<title>賦梅</title>,<text>誰試芳華乃爾奇。飄然獨立欲何之。槎應老佛精靈幻。花是高人眉目爲。元自枯淡疑欲墮。行當爛漫望還遲。詞垣衆作冥搜盡。頭白猶題年例詩。寒姿瘦骨不誇奇。衆卉爭名乃恥之。魁占應專香國在。兄呼堪使玉人爲。不煩點筆形容足。但覺回燈讚歎遲。一見可知消鄙吝。雪中先着浩然詩。</text>
<title>次菊人韻</title>,<text>覓得新詩作許忙。擁來奇帙欲專房。遍尋梅樹吟髭短。耽看仙書手爪長。老去良辰那可負。古來名士亦難忘。金蘭晩契仍違約。爇盡殘更幾炷香。欲向仙源問去津。厭看世態白頭新。君如梅樹馨香座。我似酒罇傾倒人。家近南山迷捷徑。行過東海杳揚塵。已知散性難收拾。丘壑終來合置身。</text>
<title>紫霞約會秋史，菊人。而諸君未諧。予亦病不能。紫霞其夜。與徐內翰斐然，柳檢書伯敎。達曙吟詩。送示全卷於余。遂走筆和呈。</title>,<text>鱉咳寒宵惱病身。看梅盡發不知春。詎須燈後未來佛。已覺罇前大有人。徐榻高風依故事。柳塘佳句寫前因。喜君能用圓通法。世本淸閑自擾塵。潛動蠕蠕蠖屈身。寒圍潰處放陽春。酒盃徵逐多良夜。文字歡娛盡好人。月有光明雲易綴。梅生情境雪相因。消磨不得狂吟癖。借問經來幾劫塵。虛樓先拂席。高興復如初。茶集月中約。梅吟雪上書。英秊君不及。狂態我何如。欲與諸君話。山棲轉郭居。</text>
<title>與彌山遊夢遷菴</title>,<text>信步華溪晩。孤菴出兀然。茅茨容幾衲。草創在何年。貴主爲檀越。稼翁題夢遷。燒香便愈瘧。快果詎能痊。未 缺 宮娥 缺。還驚釋子傳。立談松影靜。餘語磬聲圓。撫背須彌遠。掩啼萊子贒。君憐粉侯胤。我憶洪厓仙。遺跡滄桑劫。神交山海絃。淨心應化佛。慧業定生天。棲鴿影猶好。啼鸎聽可憐。布金靑嶂內。造塔白雲邊。眞是薦冥福。蒼茫證老禪。與我周旋久。桃花已暎門。琴絃徵雨候。茶味辨泉源。桂魄期圓郭。蓮峯見遠根。春光入老境。衆綠滿南園。銷愁煩把酌。覓句每敲門。奎宿誰噓焰。酒泉何發源。鸎啼都慧性。花發卽靈根。藜杖在吾手。興來遊沁園。</text>
<title>與彌山同作</title>,<text>駘蕩韶光晩。思君又出門。詩應翻樂譜。罇欲挽河源。幽鳥自忘語。飛花不戀根。只憐筋力短。處處是名園。</text>
<title>送別李南平 鼎寬</title>,<text>百里雷封小。隨車雨色迷。黃梅當酒摘。碧竹待詩題。政擬扶搖上。還看枳棘棲。芳鄰仍寂寂。別意聽鸎啼。</text>
<title>與鄭彌山會飮</title>,<text>悶看浮沉苦海波。山中擘劃未爲多。足量成圃容鋤菜。目巧爲菴缺補蘿。茶品猶能從韻士。詩名那可定歌娥。桃谿柳巷同鄰舍。我不來時子亦過。已拋舊夢散烟波。一度逢君酒韻多。春事留連惟芍藥。山心牽挽是藤蘿。禁方爲酒眞紅友。從者彈琴勝素娥。高處妄評須勿怪。子眞可及廣文過。</text>
<title>與彌山，斗臣集杏屋。</title>,<text>林中共就話。暮色已蒼然。芳草爲何夕。飛花計我秊。晩炊應數米。轟飮不知錢。古洞三淸近。塵根漱石泉。</text>
<title>與南村數友看花</title>,<text>芳蹊那復限西東。蕉袷飄然自擧風。應有宿緣今日到。不留佳句此山空。隨行澗水千回碧。移坐桃花四照紅。春酒引人來勝地。散仙元是隱壺中。春風引我出柴門。底恨黃鸎啼百番。臨水徘徊如有待。折花惆悵更無言。層城漸近晴光動。佳節初過酒韻存。何處貴遊來覓句。可憐芳草欲黃昏。</text>
<title>與同人遊南園</title>,<text>鬱鬱蒸紅積。芳林覆四鄰。遊情寧選日。晴色復連春。不耐閑啼鳥。已嫌衰酒人。絶勝蓮峯翠。斜陽畫不眞。杏花倉卒至。盃酒更招鄰。軟履便宜晩。尖毫管領春。老蒼松似我。淸慧鳥如人。幽絶山中境。醉醒都是眞。</text>
<title>和寄彌山</title>,<text>逃暑入壺裏。陳言不欲聞。春吟多和鳥。山夢半爲雲。風氣自稱快。雨絲誰解紛。吾曹花後阻。蜂蝶獨成羣。閒人常晏起。幽鳥已多聞。花遠照虛水。山來送斷雲。仙心丹未熟。衰髮白應紛。五嶽筇頭出。淸遊不可羣。貞疾卧三日。朱炎不可干。玄談生塚裏。奇氣落天端。窺井虹應渴。望林梅正酸。酲腸將浣酒。須寄一壺看。</text>
<title>絳茶生朝。與菊人金秋史 正喜 次香山韻。</title>,<text>今日是初度。榴花一笑開。幽禽何處到。微雨不期來。詩寫粉侯紙。醺思秋史盃。不愁蹇衛去。昨已萬山迴。我與絳茶好。百回靑眼開。玄譚已迭出。白髮不虛來。返照連書幌。奇峯入酒盃。薔薇幾許在。冒雨亦遲迴。</text>
<title>贈別經山鄭閣學 元容 出宰寧邊之行</title>,<text>奎彩西輝香嶽尊。靑絲千騎擁名門。舞嬉萊子衣爲樂。專養荇人城是恩。時經山以副學出宰。孝有兩親。友於兄弟。美風姿善文辭。世皆稱譽而豔羡焉。 桃李垂街承奕葉。鷓鴣傳曲動新翻。離筵劇醉知應恕。外系公家水竹孫。余爲水竹齋相公外玄孫。</text>
<title>次柳梅下 相東 見贈韻。仍謝惠酒。</title>,<text>醉嚥詩香牙頰留。始知酒力勝何侯。垂垂斗柄移虛檻。滾滾江流盪小舟。定向梅花探細徑。欲因鶴影起高樓。春風多謝殷勤意。使我都忘兩髩秋。因李靑鶴聞梅下信息甚大。繼以白蓮葉甁盛來芳醪。厚意可掬。曳杖野橋行不留。問奇今世見桓侯。多情風雪同連榻。快意江湖共放舟。碧卣何須千里驛。靑帘不數九街樓。大壺兄喚小壺弟。足了沉冥春復秋。平生歡伯許勤留。我亦醉鄕之故侯。獃態欲量星是斗。狂心直把月爲舟。却疑淸露從花架。更見流霞作綺樓。散盡愁端千萬緖。高風未斷竹林秋。</text>
<title>竹下水橋寓次同作</title>,<text>半扇衡門見老成。幽愁還復較陰晴。病婆堪作居停主。蹇衛眞憐太瘦生。婆能供具。驢亦病蹇。記見。 簾底壺觴延市色。枕根車馬過橋聲。須看髩髮今俱禿。肯遣牢騷作不平。</text>
<title>三益來過。同拈劉滄韻。</title>,<text>窈然蒼壁第三層。閑望寥寥夕照增。佳句未圓塡菊蕊。鄰沽初熟敵蘭陵。山川氣迥金風集。蟲鳥吟淸玉露凝。逢處何須煩禮數。見今短髮簪難勝。</text>
<title>鄭黃坡 煥杓 過拈茶山韻。是夕觀燈。</title>,<text>韶華還似久留連。落絮飛花滿眼前。西佛浴來天欲雨。東皇送去草爲烟。石泉詞客猶堪飮。楡葉貧家未當錢。掃地焚香元潔性。燃燈今夜更參禪。夜到三更白日連。朱樓綺陌放光前。星文錯落迷淸漢。月影朦朧隔淡烟。般若湯佳堪注玉。長干塔湧孰施錢。百家生息皆延壽。我獨閑爲結夏禪。</text>
<title>留別李文山 載毅</title>,<text>石壁移精舍。夕陽紫翠紛。城闉山色出。烏鵲市聲分。別酒如過雨。孤吟寄片雲。留花亦有眼。看我獨離羣。</text>
<title>次文山韻</title>,<text>臨發行人聽遠鍾。誰將畫扇戲魚龍。世情易變花衰盛。交契多經酒澹濃。驟雨忽疑佳節換。片雲將欲好山封。直廬三載那無戀。回望觚稜綠樹重。</text>
<title>與文山對酌</title>,<text>如霞老氣散難收。欲覓新詩每此樓。絶喜夢魂淸入月。已知肝肺冷過秋。黃花纔綻蜂何至。白酒初醅蟻見浮。欲待畢婚雙脚倦。衰秊五嶽何能遊。</text>
<title>酉山過留宿放言</title>,<text>果是人生秉燭遊。連宵揮酒喚靑州。老去詩篇驚疊疊。病中酒氣自浮浮。君當讓與千金鑄。我獨難登百尺樓。茅屋文星相暎發。童孫述作讀東頭。癡人漫說子長遊。遠跡何嘗盡九州。偶値忽如萍葉聚。相逢宛是鴈羣浮。獨留秋後皆奇樹。遠暎江流盡畫樓。空手呵呵竆老死。再來莫到海東頭。空庭無樹着秋聲。白髮先知搖落情。卽席還看罇酒在。前宵獨賞月華明。只將緗帙如斯活。縱有藜筇何處行。喜君詩骨寒如玉。漱濯平生苕霅淸。</text>
<title>權天遊 復仁 過</title>,<text>斗覺秋光晩。微官使我忙。蛩音催歲月。鴈字挾風霜。見酒衰毛短。寫詩來世長。鄕心忽冷落。溪雨蹋茅堂。</text>
<title>偶吟</title>,<text>鷄犬相聞不記鄰。病中方是作閑人。掩扉明月爲誰夜。掛履好花非我春。常惜舊書如拱壁。漫思淸酒欲傾銀。平日題詩詩當曆。一年點檢未盈旬。</text>
<title>和寄酉山</title>,<text>萬人如海泛虛舟。忽覺吾行地盡頭。勳業誰高華嶽頂。文章豈竭銀河流。歡娛自散五更月。離別還同一歲秋。坐客都無田舍計。元龍未敢獨登樓。我秊迅似下灘舟。閑思不容傷白頭。隨處狂談眞快事。但令痛飮是名流。月光滿地爲淸水。雪候漫空隔素秋。自怪萬林零落盡。明朝試脚最高樓。綺樣吾詩落彩霞。微吟擁鼻病衾斜。世情縱欲恒圓月。人壽寧爲不落花。燈照天衢看佛界。酒香鄰甕喚仙家。妄擬東園公舊號。座中最管大年華。移席遨遊爲碧山。狂吟劇醉未知閒。元來異鳥無多語。一往奇雲不復還。孰使崚嶒置巖裏。尙看精悍在眉間。莫嘲更踏陳人跡。豪氣携君欲出關。</text>
<title>見金斗翁 晉淵 書。喜賦旋寄。</title>,<text>忽如携手上高樓。定是眞遊非夢遊。靑眼交情元澹澹。彤雲異態自浮浮。薄官人謂才難盡。衰病吾將行不留。朝起梅枝聞鵲噪。旋驚錦鯉自湍州。</text>
<title>謝人送綺饌</title>,<text>符到卽行問似誰。居停此世太支離。貧常丐貸人皆厭。老去顚狂我亦痴。遙想氳氤稱壽酒。未攀照爛祝釐詩。缺二字 裹飯猶粗率。况是珍羞滿盒兒。</text>
<title>輓人</title>,<text>儒雅名家幸見之。韶齡翰墨可爲師。骨淸不受塵埃氣。情厚寧移冷暖時。忍遣西河慟貽父。那知伯道命無兒。殘春酒伴山中會。髣髴英魂繞酒巵。</text>
<title>送人赴燕</title>,<text>萬里神州宛在天。此中名士望如仙。胞生華嶽眞形外。匏繫東溟逝水邊。購讀新書餘淑氣。聘觀古蹟定奇緣。應驚小國令公在。道似前贒似孰贒。</text>
<title>苕泉金奉賀 履陽 枉過</title>,<text>白頭懷抱苦難寬。無處銷愁筒曲欄。名酒能令老秊健。新詩却使滿家歡。自明雪色五更遠。獨發梅花天下寒。傍晩軒車驚里落。德星相聚喜爭看。</text>
<title>秋懷</title>,<text>人間作客久。始能諳物情。秋深羣木秀。夜靜百蟲鳴。亂帙供閒坐。枯筇慣獨行。欲尋無舊伴。還喜小逢迎。</text>
<title>嚴寒</title>,<text>寒威一夜凍。緊迫沒人情。翻動風扉語。坼驚氷鼎鳴。全軀非我有。急勢與誰爭。吾豈堯秊鶴。新詩臆代成。</text>
<title>鄭彌山樂院直中夜飮 壬申</title>,<text>喜君樸被近吾廬。汶上酣呼昨夢虛。院裏畫圖多樂記。關西消息盡軍書。直敎㶑灩盃心凸。稍覺依微桂影踈。老去詩情猶不淺。芝園留待彩箋餘。曉來微雪蓋茅盧。一世商量事事虛。薄宦君能賖好酒。竆愁我欲著新書。但聽邊吹梅花落。未赴戎機髩髮踈。不恨上元無月色。留看淸篇圓有餘。</text>
<title>與淸夫賞荷作</title>,<text>行見荷花發。秋風入髩邊。雨聲動苕霅。酒氣帶幽燕。佳句留琴曲。淸遊引月弦。漁磯新水漲。遙想不能眠。</text>
<title>喜南雨村 尙敎 至</title>,<text>兒歸已信宿。聽說衆香城。奇士隨緣至。新詩使眼明。衰菊還增彩。高鴻却遺聲。送迎猶一笑。太上未忘情。</text>
<title>景臨直廬。與綾山夕陽賦詩。限以曉鍾爲令。</title>,<text>共醉洪厓餘老身。今來此署海揚塵。蓮無我見應消瘦。蟬爲誰聽獨苦辛。忽對靑山何處客。如知明月意中人。近來目我顚狂甚。莫怪登樓便倒巾。己酉洪公直于此署。與余痛飮二日。有詩三疊。今我復來。已三十餘年矣。不禁悵惘而及之。藩溷三宵燭淚斑。君詩我酒倂連環。渴來直欲追夸父。高處終當拜華山。借馬於人行古道。牧猪爲吏作何顔。奇文自昔無多數。畢竟鍾譚爭一間。未飮大江寧食魚。堪憐宦跡出遊踈。百秊快事終成夢。一夜奇談可著書。畜牧誰能看茁長。煩寃吾已度空虛。典獄有空虛堂。典牲有茁長軒。 老來麤氣俱消盡。病酒烹茶卧直廬。詞人稱物本無芳。松有淸陰花有香。終怪龍蛇翻大陸。可憐燕雀戀華堂。神交君亦思千里。禿髮吾猶志四方。酒德中和當作頌。頹齡不恥作潛郞。靈山會上見何年。記得瀛洲蓮葉船。應與酒星同隕地。須看文焰尙橫天。梧桐暮響聽如夢。蟋蟀秋愁鳴不眠。怪疾從知吾可免。一瓢乞得玉壺泉。秋晨漫憶舊漁燈。藻荇中間擧蟹罾。達士不埋憂萬斛。小官何戀酒三升。漸看佳境月遲到。忽覺衰痕潮㬥增。老未嶽遊無畫本。閑看雲片作邱陵。茶槍詞壘燭光纖。淸夜寂寥三令嚴。花盡秋遊新摘果。肴乾曉飮剩拈鹽。蒸炎梅醭生衣襆。淹直草蟲棲帽簷。痴問詩中何句好。笑看管子禿頭尖。</text>
<title>失題</title>,<text>故舊皆零自踽凉。虛堂卧念底商量。招邀花月開詩國。收召風雲作醉鄕。諱却他人心盡對。談來茲事口應香。天將何事今遺老。一咏因敎把一觴。床書寂寞對朝昏。英氣摧頹欲復援。歷歷身過千里道。依依夢入九重門。固知萬物眞何變。更訝虛空亦自存。未省吾生根蒂弱。吹噓月季 花名 水澆盆。詩爲煩惱苦相因。但使在家霜髮新。較計佳遊凡幾日。乘除雜病已殘春。先鳴幽鳥還驚我。復見閑花不記人。頗怪烟霞猶粉墨。抄成一集寫吾眞。寒花委地尙留黃。借問鄰酤幾許香。病起高秋餘落木。夜深明月滿空廊。向來好客爲風雨。是處竆生當雪霜。慙媿人憐飢色看。放慵覓句我應狂。</text>
<title>權石浦 奎應 過。次天民金吾直中寄示韻。</title>,<text>平生可喜李金吾。脫手新詩寄老夫。岸幘高花從距踴。策驢明月作先驅。君應發願春長住。我已攢眉酒欲無。衣食何時待粗足。餘秊嘯傲送江湖。詩壘周旋君與吾。相憐俱是號潛夫。綠壺聽向流鸎去。畫扇撲來疲馬驅。嫩柳新花隨處在。淸詞麗句可能無。興餘喚泛蠶頭艇。雙影紗巾寫碧湖。霖雨計來沙復沙。今朝霽意日翻斜。溝奔遠澗作平陸。牆壞近鄰爲一家。獨坐直愁添白髮。餘閒剛喜種黃花。德輿豈醉酸醪濁。眼亂毫端五色霞。日日恒看風捲沙。岸形迂曲復回斜。未知悲喜歸何處。但信陰晴在我家。銀漢盡傾天下雨。世間猶有百番花。始開酒戶迎親友。雨際莫論朝夕霞。</text>
<title>次趙竹間 鎭簡 韻。寄示貞室。</title>,<text>已知午渴坼茶封。一線淸風底處從。花盡飄零猶美蔭。雲常起滅自奇峯。閑行林下同眠鶴。老向酒中爲懶龍。定愛君詩仍欲和。愁端眉上更重重。雙屐庭苔破碧封。更治筆硯少秊從。舊觀不變蓬瀛水。奇氣應高太華峯。畫久桃花瘦於馬。醒來竹簟冷爲龍。已知陋巷芳鄰結。不遣烟林遮一重。</text>
<title>仰贈竹石尙書出華城留臺</title>,<text>裘帶風流盛。焚香宴坐深。松高 缺 府望。荷淨似公心。秖賴吹噓力。難攀正始音。倘從文字飮。大慰尙居今。</text>
<title>雨中無悰。信筆和寄金評事 在元。</title>,<text>傍晩尋幽約。橋西第五家。欣然把竹葉。忘却見荷花。衣皺從踈雨。跫音出亂沙。作詩愁豈有。老境發光華。長歌昌谷會。痛哭次山家。綠暗鴉藏柳。紅稀蝶戀花。高吟爭華嶽。多酌數恒沙。已悟浮生理。如斯送歲華。</text>
<title>六月二十四日。菊人宅。與彌山會飮。</title>,<text>意到便來不作期。君家最愛古槐枝。洪厓初度吾應老。鄭谷新詩世未知。片雨花香何處至。微風燕子不勝吹。竹床淸晝勤留客。沽酒南鄰故故遲。</text>
<title>次寄鄭夢坡 世翼 見寄韻</title>,<text>江上春來憶我家。官人晩契亦光華。太平欲做耒鉏在。至樂可尋盃盞賖。通德五經詩似錦。廣文三絶筆添花。勸君大設無遮會。翰墨如林老手誇。飮食相娛少在家。新年却媿髩添華。殘茶醒世潮音動。小雪欺人春色賖。芳物猶稱書帶草。荒秊欲種米囊花。木瓜莫怪煩投擲。爲愛潘郞不我誇。五十年前城裏家。如今老鶴獨歸華。蹣跚兩屨名山幾。浩蕩一帆滄海賖。奇趣從人分竹葉。例談避世種桃花。勸君連紙一通寫。揭示熒煌老眼誇。夢坡大開墨壘。連篇屢帖。困此老人。若反旗鳴鼔則吾將敗矣。以一枝兵備我東壁耳。</text>
<title>竹醉前二日。與洪鹿隱作。拈三淵韻。</title>,<text>可牋奇士上天通。大阮携咸硯席同。花市新交渾未記。糟床細滴老猶聰。每嫌遮扇狂塵裏。不妨墊巾喜雨中。一段淸淡眞卜夜。松間曉月坐來空。蹇衛先知此巷通。老來光景幾人同。蝶飛魂夢方開眼。蟻闘聲名每患聰。佳句尙留花落後。神交或遇月明中。平生偎磊將澆盡。數到君家罇不空。</text>
<title>次人壽席韻</title>,<text>屢閱滄桑華髮新。喬松氣槩鶴精神。官應腐臭敎他做。道是文章見得眞。琴瑟壎箎當世樂。瑤芝玉樹大家春。秊秊長把今秊酒。醉後兒呼絳老人。</text>
<title>借人賦梅卷。讀而評之。仍次卷中韻。自唐宋以來。賦雪賦梅最多。見者與說者亦支離。今人之梅雪。尤多於古人。余又不能免俗。聞人賦梅輒和之。</title>,<text>劇憐和氣玉猶濃。餘子不知無慍容。使有高情應拜石。本來遐想欲從松。雪痕歷亂窺斑豹。燈影分明點眼龍。歲歲此花催我老。不須更恨五更鍾。</text>
<title>落梅</title>,<text>惋惜當時嚬笑工。麗人心緖佛靈通。碎來楚璧天新雪。奪取驪珠夜大風。芳運遽衰先覺少。謏辭未定後言公。山蹊山店開應滿。晩景終然盆景同。</text>
<title>朝起看梅花盛開。詩又忽成。呈楓閤相公。</title>,<text>劇知芳質會應終。諦視生香自不竆。幾度依光惟彼月。一番過化是誰風。高吟孟浩豈非我。婉賦廣平還似公。墨畫當時能感帝。難追玉佩響玲瓏。妙觀無始亦無終。望乞新詩照劫竆。春候陰晴鳴以鳥。花神迎送鼓之風。瑤臺下見惟茲樹。佛地中來是我公。寓目且須歡喜去。空空色色儘玲瓏。</text>
<title>用前韻呈黃山金侍郞 逌根。仍復要和。</title>,<text>行年八十不知終。天遣梅花慰道竆。氷骨寧愁侵曉雪。玉顔休道藉春風。貧家泛酒應酬我。盛世和羹許付公。深媿惡詩獻魚目。瓊琚望報意玲瓏。</text>
<title>兪葉山 致翼 具酒見邀。與金寅庵 相喜 看梅。</title>,<text>老矣吾才不敵江。那能句子與渠雙。氷肌直恐臨春釋。玉骨何愁被雪撞。月現驚應如佛影。鶴行喜是似人跫。要看側面與正面。持燭敎開兩扇牕。</text>
<title>寅庵宅夜飮。又賦梅花。</title>,<text>我梅先發漸踈緣。忽到君家滿眼前。自厭老枝當暮境。劇憐新萼較芳秊。了牲署事影添酌。讀馬訾詩香破眠。竆臘自然惆悵甚。何由寄遠望靑天。石腸猶復對歡歡。中有溫存氷雪顔。放覺經營緣自苦。衰憐憔悴被人看。久持月影空完璧。爛用天機大弄丸。沈醉不知何處去。悠悠我思滿虛欄。梅邊三宿幾花餘。衝雪又來狂孰如。持酒定憐香韻減。迴燈自笑髮根踈。紗龕渠亦思雲水。塵網吾猶羨鳥魚。老去未堪輕出手。古今芳什可盈車。</text>
<title>金徯卿 應根，趙元七 斗淳，李白潭 培秀 諸人。同集寅庵書屋看梅。</title>,<text>白眼一回忽破靑。更驚花瘦較吾形。細模踈影從蕭散。强覓新香入杳冥。欲陞隱迹添仙籍。爲廣幽懷讀酒經。今宵邂逅皆名勝。同賞諸公細寫屛。雪何太白燈何靑。瘦影無言可贈形。老石驚心詩險怪。踈枝亂眼酒沉冥。香餘去歲不能吐。花似前人所未經。流水空山多遠想。安能詰屈掩深屛。</text>
<title>李靑渼 鎭泰 與綾山過</title>,<text>南曹北署路橫斜。常有停雲意不遮。老去空聞遊雪嶽。索居誰與賦梅花。每憐偪側竆如蝨。却喜荒寒聚似鴉。名酒沽來何太晩。還看楊柳映人家。</text>
<title>直中</title>,<text>小許歡娛多許愁。閱來浮世白渾頭。酒當快士迷濛雨。夢別情人索莫秋。明月盡看靑眼冷。梅花多賦石腸柔。扇頭倩寫息觀筆。期我新晴更上樓。李在絅工於畫山水。號息觀。</text>
<title>直中以近體二篇。仰贈酉堂吏部乞酒。</title>,<text>忘秊交契且忘憂。千古麴生第一流。荒塚終應陶赤埴。彩繩那得縛靑州。江湖幾曲堪分劑。嵇阮何人獨拍浮。此語眞同飢夢飯。渴來遐想洞庭秋。獄裏衆生視如傷。欲將良醞試新方。澆來可散愁寃氣。噀去應聞枷鎖香。庭鶩退閑花押亂。池魚聚蔭杞棚凉。公今吏部猶嫌飮。須寄葫蘆十柄長。</text>
<title>直中送晩兒作湖行</title>,<text>收拾湖田鴈鶩餘。名場積苦又歸虛。未知佳士榜中得。可道奇才蔡下居。應念直廬長竭酒。遙憐旅店獨繙書。楓公奬詡當高捷。千佛名經較不如。</text>
<title>積氣忽發。幾死回甦。擁被呵毫。滲藥汁寫此。</title>,<text>重重紙帳藥烟遲。亂髮鬅鬙松雪垂。世界本空行便窄。平生多險病尤奇。月非爲我自應照。梅亦如人何遽衰。親友素書來數問。不知何處更爲期。寒宵數問月何遲。客去庭杉影獨垂。對雪獨謠猶是快。尋梅凍死始爲奇。直遊天外應差病。偶到人間剩許衰。絶恨吾詩何可作。知音過劫哭鍾期。浮生久寄自嫌遲。鬼伯催人氣欲垂。兒謂病根觴或濫。友言死法句多奇。回頭牕月俄盈缺。彈指盆花已盛衰。成佛生天歸去好。來時我亦不留期。流年八十太遲遲。我足鬼門九分垂。生喚酒狂聊復喜。死稱詞客有何奇。紛披已見梅情短。俛啄先知鶴氣衰。寄語親知花月會。遊魂處處遍爲期。大限臨時誰復憐。孤魂杳杳漸如烟。迥隨月色經天外。忽覺鍾聲到枕邊。珍重親知無所托。秖殘翰墨有餘緣。何須自作淵明挽。且吸燈前一盞贒。</text>
<title>病中十四夜月</title>,<text>大物終非風力驅。吹噓誰使上天衢。玉盤睨視依微薄。氷魄旁招取次蘇。更較將虧猶可喜。但須全滿豈非愚。若敎病死前宵在。知是孤懸我句無。趁將滿處未徐驅。已見峯頭又市衢。形影幻來惟太白。盈虛悟處是長蘇。千秊不變常衰盛。萬里無疑同智愚。欠是些兒莫須恨。長看此際幾人無。承光星斗夾旁驅。仰想仄輪礙九衢。蟾浴銀河寒欲曝。兔嘗丹桂病應蘇。姮娥玉鏡看將老。眞宰金丸弄亦愚。天問以來多弔詭。裁詩莫辨有耶無。</text>
<title>夢中山遊作</title>,<text>篔簹谷裏卸驢鞭。欲寫吾詩髩髮寒。遊鹿相隨行落葉。飛鷗自下聽鳴灘。雨餘雷發釣魚竹。秋後風吹打棗竿。倚杖老僧煩指點。溪中落日赤瑛盤。</text>
<title>自挽</title>,<text>幸及白頭了。敢辭黃壤深。殘骸除物役。才鬼笑狂吟。魂欲尋思夢。淚休漬斂衾。祖車誰執紼。靈几孰彈琴。螻蟻鑽頭骨。烏鳶啄腹腸。逐飛竹可續。防穴石堪藏。智勇運皆盡。痴愚計不臧。珠襦與藳葬。白草一茫茫。酷愛非山水。眞耽豈醁𨤍。剖何成畫石。葬不願陶甁。閱世髭全白。觀書眼自靑。泉臺將此去。應對豈冥冥。何時復見我。眷屬悵然同。遺躅尋花下。凋顔想酒中。蓬科結恨草。陰雨發雄虹。萬劫庚寅痛。寧愁一切竆。修文不快活。兜率果淸閑。靈性厭拘管。虛空任往還。跨鯨朝四海。騎鶴暮三山。俯看塵寰窄。死前何太艱。俄看我猶在。哭聲魂亦驚。藥椀未乾冷。斂衣已縱橫。貧羞乞米帖。竆避賣文名。凋謝盡朋好。郊亡私諡貞。前輩豈吾欺。死而亦有知。幼情坐父膝。缺 愛接孃腮。追恨歸來晩。方悲倚望遲。靈魂長不壞。至樂無竆時。客破竹床日。馬殘紅藥時。物皆有定限。人豈無歸期。八耋居停久。衆緣解脫奇。遍看無掛戀。還惱我兒悲。永斷家中事。何由關我爲。酒醪思巧婦。書籍付佳兒。久養汝何恨。遐齡我底悲。才名折福力。君子亦羞之。今古爭蜂穴。贒愚共貉邱。終秊長擾擾。到底入幽幽。勸學爲名士。誦詩作善流。我嘗不爲惡。陰騭亦非求。不朽千秊業。遺文今在茲。拔毛爲不律。漉血代隃麋。此事終難辦。來生豈易期。噫乎應不暝。渴葬亦同悲。難忘遲稼公。每憶漢源翁。急響出空峽。奇香送逆風。卷中眼似水。盃底氣如虹。錦帶指先數。終歸會合同。</text>
<title>差祭延祐宮。與鄭文學 德和 登冷泉亭。</title>,<text>漸惱秊來英氣殘。踈眉復見我心寬。丹榴開後烘人熱。碧樹圍中露坐寒。沽酒每嫌佳品少。聽詩未覺大家難。冷泉亭賞休呵禁。自是鴻臚殿上官。代祝下驢晨月殘。相看庭宇豁然寬。林櫻薦後筠籃少。宮井渫餘磁碗寒。廊壁相通聞語細。更籌稀到遣宵難。勸君休洗淸齋服。潔癖元章亦汰官。</text>
<title>白雲山行錄序 幷序</title>,<text>菊人要余東遊。余以筋力不能當歡娛爲辭。而心固許之。菊人亦自知之。十五日往菊人所。驢已鞴鞍。秋史忽至。不知余之同遊。余亦不知秋史之同遊。菊人故使兩人不相知其同遊也。酒間余恠秋史有行色。未及問焉。雨又作。秋史先起催行。菊人與余隨起。三人始知爲東遊伴侶。相視大笑。因作東遊三笑圖。誰是陶令誰是遠法師誰是陸道士。俱未可知也。丙子四月十五日。戱題于徐五郞店雨中。</text>
<title>與菊人作東遊。曉出東門。</title>,<text>東峯回望在西邊。往往白雲行復連。幽澗潺湲寧作雨。晩花開落詎關天。堠丞已卧疲官道。驢子先鳴望店烟。少壯輕迴千里別。被嘲慵倦奈衰秊。</text>
<title>出</title>,<text>自來是閑漢。出更知閑。行試烹茶水。留看潑墨山。幽期無遠近。高興孰添刪。休道店醪薄。猶勝世味酸。秋史多奇話。洪厓作吏閑。幅巾拋墨綬。詩卷入靑山。訪古碑文缺。逢僧酒債刪。且聞行處遠。雙脚自知酸。羣遊還似鹿。獨往不堪閑。前世疑枯衲。初行似故山。塵根隨處染。綺語未全刪。漱濯泠泠澗。淸吟徹底酸。</text>
<title>馬上口拈</title>,<text>飛花歷亂惜芳春。侶我蕭閒有幾人。城裏管絃應落月。山中筆硯不棲塵。新鸎欲喚支離夢。流水仍觀現在身。鷄犬松籬淸淨地。吾將置屋與誰鄰。</text>
<title>過樊川憶遲稼</title>,<text>遺墟滿目極荒凉。昔以詩文爲道場。白石難攻點瑕玉。黃金未買返魂香。遲遲月出如相待。寂寂花飛詎可忘。仰質神明無死罪。風流但是太弘長。已爲過客但悲凉。滄海桑田話一場。卽見張羅門亦壞。未知投轄井猶香。此心負負那無媿。世故駸駸久若忘。常喜吾詩如己出。今來雙涕一吟長。</text>
<title>次菊人丙舍韻</title>,<text>那堪上塚踏蒼苔。眼閱滄桑淚不開。辛苦使君墨綬重。嶔畸舊客白頭來。高風勝韻從誰說。華屋山邱亦自哀。好是眠羊飛鶴處。美陰已見萬松栽。</text>
<title>過安窩墓</title>,<text>灑淚容霑埏道苔。常憎俗客款扉開。平生元祐惟言是。何處歐陽復得來。浩蕩應從天上樂。盛衰謾作世間哀。已知碩果存玄理。玉樹孫枝取次栽。</text>
<title>次菊人拜墓韻</title>,<text>花甲人間有此辰。壽觴翻作誄詩新。盛時不染芬華氣。閱世方知磊落人。逢處形骸元兩忘。別來魂夢未能親。已須奏稿煩寃雪。公倘聞不淚浥巾。</text>
<title>午炊梁門店</title>,<text>懸厓聚落不成村。小憇槐陰勝樂園。仁政君應春有跡。好詩我欲月留痕。黃粱已熟初圓夢。白酒新醲更返魂。山徑莫愁苔蘚滑。紅塵尙漲東華門。</text>
<title>抱川道中作</title>,<text>溪水淸空照鬢華。仰看老樹更咨嗟。行人色動聽談虎。古墓神傷見噪鴉。欲寫新詩蒼壁石。剩沽濁酒獨松家。春來駘蕩忘時序。只記刺桐初發花。</text>
<title>永平縣</title>,<text>求友如黃鳥。相隨到綠陰。忽看平野闊。未覺衆山深。竹葉須人熟。海棠要我吟。未能逢地主。一笑共題襟。</text>
<title>金水亭 溪中二石。各刊瓊島釣臺。</title>,<text>休笑吾詩涴壁間。一生無媿對山顔。老松已禿蒼厓急。花影自搖流水閑。瓊島遊仙期不至。釣臺高士邈難攀。楊公彩筆多粧點。塵夢惺惺却忘還。主人供薏苡。遊脚似輕雲。綠水今如許。落花餘幾分。釣臺魚已化。瓊島鶴應聞。大小同爲樂。須看莊叟文。</text>
<title>秖拜玉屛書院</title>,<text>俎豆先生國有光。仰瞻遺像却彷徨。只敎經術救時急。更見文章持世長。懷古幽禽如可語。流芳凡卉若聞香。淸神時似楓臯在。最是文忠未敢忘。</text>
<title>禾積淵</title>,<text>拂拂衣巾雲氣興。澄潭俯瞰碧千層。定知久蟄爲神物。欲話無生少慧僧。壁下驚波敲石磬。松間急景轉風燈。蟾津一曲逶迤去。縱有漁舟溯不能。奇遊不待快晴興。叫絶蒼蒼雲壁層。松末人疑生咳鶻。灘聲石化聽經僧。靜看淸晝花吹鏡。極想深宵鬼點燈。叵耐森寒容久坐。着來綺語老猶能。山光雲影共蒼蒼。苔壁麤痕斧鑿忙。巖起老虬持闘角。石穿靈釋浣回腸。淸冷頗賴壺觴力。空寂惟聞筆硯香。生老塵間多苦惱。始知星髮入山長。</text>
<title>農巖舊宅</title>,<text>老屋瓦盡飄。短椽蠧半蝕。通計六七間。何堪容偃息。書籍羅左右。賓主隔門域。公當己巳歲。寬於世窄逼。公遊溪益淸。公名石不泐。風韻有餘吹。老松疑手植。皆稱我農巖。四鄰不孤德。見位未見人。垂老眼誰拭。衛霍無奇節。金張少學識。恐令人笑拙。峻宇競華飾。智愚三十里。未知誰失得。</text>
<title>過淵翁墓</title>,<text>蒼蒼松栢使人迷。老氣森然下馬低。詔我先開金屈戌。酹公當用玉東西。同經奇禍那堪說。縱有新詩未敢題。湖洛如今分黨論。閒聽黃鳥隔林啼。手掃苔碑看色絲。嶔崎歷落使余悲。高才可惜海東死。當世要爲天下奇。道統難兄農老學。文章眞嫡薜溪詩。我祖遺篇知舊誼。淸陰昔日有題辭。心香爇盡久徘徊。未及登門後學哀。泉下高人徒夢想。眼中俗物是塵埃。無方遊屐山爭出。不盡詩料花又開。先子每稱楓岳作。留名萬瀑響如雷。</text>
<title>三釜淵</title>,<text>上抗浮雲下如墜。搜奇到此幾名流。瀑聲轉激爭多氣。嶽勢相持讓一頭。亂樹穿來遊鹿渴。枯藤斷處老鼯愁。泠然古樂出虛壑。始畏吾行太賾幽。奇絶巨靈力。割來銀漢流。晴雷出洞口。飛雪灑山頭。寂寞禁人語。森寒使鬼愁。舂撞無底鑊。俯視碧幽幽。幾節筇枝禿。辛勤觀瀑流。退飛霑鶴翅。破睡縮龍頭。終日山皆響。空林我欲愁。淵翁本磊落。詞律破荒幽。</text>
<title>桃李洞</title>,<text>村落占平衍。閒情愜晩遊。桑麻影翳翳。鷄犬意幽幽。春事花猶在。我行雲共浮。賞心那計脚。且莫共遲留。</text>
<title>華陰洞</title>,<text>要作休粮道士奇。喜君紈袴不知疲。孤懷只與溪雲約。浪跡寧敎谷鳥知。契活山中啖木實。榮枯夢裏揷花枝。何煩紙上塗鴉去。滿腹窪隆都是詩。右行槖垂盡。僕夫告飢。菊人每携筇先往。待于松陰盤石。同遊追到。卽喚起又先之。</text>
<title>又賦</title>,<text>長老盤桓所。懷抱漸開朗。山花映文采。巖石散易象。諸公共分華。想像依藤杖。園過元美弇。莊勝摩詰輞。經學與文章。祇今山斗仰。晩生未聞道。豈是異趨嚮。托足悲無門。投老於酒黨。使我恣縱浪。古人皆已往。故墟徘徊久。却驚棲鶻響。</text>
<title>元化壁</title>,<text>仄峯接橫嶺。圍繞樵逕長。如入九曲珠。一線蟻行忙。似與俗子語。了不見快腸。漸入漸鬱鬱。奇處忽叫狂。千丈鐵色壁。削立自開張。新看闢混沌。深意入洪荒。渾是無縫跡。一幅天衣裳。衆瀑會同流。鉅谷直相當。欲創大局勢。不容閑商量。側想巨靈意。着手久彷徨。謾作玲瓏界。令人不能忘。空巖皆應答。奇石欲翺翔。可追道子魂。壁面盡老蒼。金佛千億相。隨筆放圓光。</text>
<title>白雲嶺</title>,<text>嶺在白雲中。絶頂聞天籟。衆生接夢魂。大界覆雲靄。俯視昨宿處。老遊無已太。搜異如潛夫。縋險如鄧艾。緣壁引如猿。度棧負如狽。石平思布體。松大量圍帶。忽驚怪禽叫。聲出深藪外。隱身摘葉吹。頑童作狡獪。寺名只與白雲餘。羅代靈僧往跡虛。布地金亡沙礫出。傳衣繡落薜蘿踈。經函多汚翻棲鴒。塔級重頹繫客驢。爲問龕中堅坐佛。閱來塵劫意何如。臨水倚松手屢叉。追摹過境禿毫差。僮遲政貰逡廵酒。驢蹇仍看躑躅花。異釋難逢緣尙淺。茲山盡踏髮應華。燒餘巖石春耕苦。四角烏犍喘日斜。右二首白雲寺</text>
<title>仙遊潭</title>,<text>銷磨花歲月。擔閣酒平生。梵筴爲耽看。仙遊却晩行。珠波欺定性。錦石寵題名。啼鳥猶閒曠。寧敎我濁淸。</text>
<title>崔孤雲影堂</title>,<text>山川淑氣七分收。異代丹靑但一樓。檄草猶傳斗魁在。姓名長與海東流。公靈烱烱應如昨。我髮森森更欲秋。昔日沒雲臺上望。欲尋高躅使人愁。</text>
<title>斗尾嶺</title>,<text>經險得奇賞。今晴改昨陰。溪聲撞碧玉。花瓣散黃金。吟骨從山瘦。醉魂倚樹深。㝡嫌名蹟少。但說採人葠。</text>
<title>鳳咮泉 斗尾泉。秋史改名以鳳咮。題于壁。</title>,<text>登頓苦崩厓。躋攀怯幽壑。奔湍如赴程。逼峯若相搏。呀然得淸曠。金箆新刮膜。雪瀑珠沫迴。苔壁繡紋落。樵蘇稱斗尾。意義無所着。高士韻自勝。佳人名被惡。改號爲鳳咮。嘉名出雅謔。坡翁古硯名。今爲君所掠。玲瓏改舊觀。不爲死法縛。題壁者元春。讚之菊與泊。寄語後來人。淸遊當控鶴。</text>
<title>十七灘</title>,<text>一溪十七渡。騎步俱卒卒。溪上花開晩。冷暈侵花骨。行逕轉巖稜。步軟愛苔滑。俄驚我馬顚。還笑君驢蹶。遙望嘉樹陰。喜如歸家歇。亂石互起伏。危橋聽窸窣。先渡觀後渡。倚筇如拄笏。老脚幾將仆。垂胡將欲捽。非憂關性命。常恐霑鞋襪。士夫一失足。終身任乾沒。每恨迷津者。此意常咄咄。少秊自壯遊。朝氣超溟渤。草庵如一笠。沽酒看細月。</text>
<title>疊石臺</title>,<text>疊石如書帙。老眼光自短。梵經可等身。仙籙不勝筭。搨自蒼頡氏。𢎥縛從爛斷。卷卷多沒字。浩劫墨漫漶。緬憶山中人。應有讀書伴。飢來煑石芝。畫如薤粥椀。對坐討玄解。月下松影散。勿敎塵跡汚。溪水勞濯浣。老學恨殘星。空冊丌上滿。本來疊書臺。訛傳失識款。</text>
<title>籠水亭</title>,<text>松吹先生風。月照先生影。仙骨苔斑斑。靈光星耿耿。巋然草亭在。傍徨我思永。阿大與中郞。撰杖娛晩景。農丈談簡略。淵翁氣馳聘。隱几處其中。牽動汲古綆。骨肉芝蘭臭。心腸丹靑炳。短碑字剝落。手捫發深省。賜書嚙松鼠。故瓢破木癭。餘韻滿山谷。夕陽僧話冷。</text>
<title>白雲潭</title>,<text>碧潭空諸有。歷歷照鬚髮。我遊如白雲。隨意恣行歇。晩歲盡淸娛。何羨遊金闕。醉死便埋我。草書酒人碣。談與狂瀾瀉。詩從怪花發。平生槩如此。山靈聞嗟咄。我心九曲迴。行復憇踈樾。</text>
<title>白龍潭</title>,<text>空潭龍已去。癡坐挐雲氣。靈物多變化。葦間縈細緯。浸皮冷人骨。吐涎香人胃。甁裏揮霍去。雷雨令人畏。因貪爲豢物。蠢蠢甚無謂。虛名釣龍臺。古蹟後人貴。</text>
<title>七仙洞</title>,<text>相羊方外跡。猶在古松林。凡骨換山影。陳言變澗音。携瓢行吸月。彈局或驚禽。我輩題詩去。神仙亦愛吟。</text>
<title>影堂</title>,<text>聖贒異代合。香火影堂淸。日月形容在。春秋義理明。盛時雖未遇。大道欲同行。願作竆經士。衰遲恐不成。</text>
<title>宿谷雲吉姓家</title>,<text>峽中人性善。款曲客留庄。煑鹿能全味。挑蔬常帶香。不知奇字快。只許濁醪狂。堪喜抱眞朴。遂令頭髮蒼。</text>
<title>華溪。與杜溪小華諸名勝作。</title>,<text>東遊雙袖拂天風。滿眼山川入酒中。夢遠只隨孤蜨白。詩淸盡洗百花紅。高人漸老茶爐在。太守纔歸草徑通。曾見接枝今食實。其間歲月澗流空。春風倚醉接罹斜。歡趣眞如歸我家。萬段經綸還種菜。一番衰盛且看花。古今詩品誰開眼。南北禪宗莫豎牙。羅列奇峯滿庭戶。遊驢枉覓四方遐。滿地綠陰多去時。春能未解見攢眉。山遊太險方知快。名酒何酸我到遲。新句忽圓明月影。芳心尙繞落花枝。古琴一弄輸閑適。多事不須鍾子期。不買靑山小隱君。老松西麓可能分。深林好鳥何相見。亂石流泉有所聞。那望滂沱天下雨。但愁掩翳日邊雲。終知探賾天機減。嬉笑寫來皆好文。</text>
<title>安洞逢今軒同賦</title>,<text>莫嫌紅瘦綠全肥。爲愛名園舊徑微。情似丁香猶百結。身同乙鳥偶雙飛。歡娛何極鬢華改。衰感無端春色歸。未辦高陽酩酊醉。過牆濁酒送斜暉。芳遊隨處惱情緣。春夜千金詎一眠。揩汝靑眸須看月。數吾白髮不知年。却拋藜杖酒多力。每倒芒鞋花有權。詩是靈機多未解。吟休莫遣外人傳。</text>
<title>病中送李友 命運 赴任拜峯</title>,<text>奇氣相憐作暮霞。隔溪經過到昏鴉。歡心紫禁天行健。宦跡靑門地不遐。晩自吟詩倚松樹。時看牽馬入桃花。且須就話同元直。林下先敎煎茗芽。</text>
<title>用紫霞扇頭韻。呈南宜齋 周獻。</title>,<text>衆中自厭白頭新。一笑溫存別作春。圓會佛燈緣已熟。細觀文藳道惟眞。臨齋淸韻來相襲。壺谷高風望更親。休怪平生無所事。罇東硯北往還人。</text>
<title>丙舍聞丹邱韓尙書使燕。漫吟遙呈。</title>,<text>到老低回鴨水濱。神州北望更傷神。豈知痛飮爲名士。未使新詩見古人。壯觀都輸皇極殿。遺書可購大明民。平生已識荊州久。萬里難隨馬足塵。</text>
<title>陪楓閤賦盆柑</title>,<text>琪花未有見根知。珍重磁盆數尺枝。不覺滄溟南渡遠。多憐雨露北來滋。淸香冀向玉盤設。絳實勤敎羅帕垂。欲使坡公作小傳。伯溫還是賣渠痴。異邦奇卉我曾知。絶勝懸懸萬樹枝。十紙品題花倂綻。一甁功德葉先滋。凝香莫遣仙翁嗅。結夏仍隨佛手垂。硯北只堪淸賞好。待他雙蒂聽鸎痴。</text>
<title>彌山宅。與申李諸君作。</title>,<text>蹇衛相尋谷口驢。雪中心肺入淸虛。已過如夢癡何說。所遇皆詩莽未書。渺爾秊華浮瓮螘。蒼然海色上盤魚。諸君莫笑龍鍾老。畢竟梅花白髮如。郤望朝班鳧舃還。犂然點燭畫屛間。雪翻酒重高陽郡。嵐濕書來小華山。官裏梅花須折贈。病中明月自投閒。已知荒歲催科急。未許吟詩叩竹關。</text>
<title>翌日復會</title>,<text>君心嘗似玉壺淸。更喜山家絶市聲。梅發將爲隴頭別。雪飛偏憶剡溪行。老來自畫曾遊嶽。深處誰知可隱城。不約跫音空谷至。梅扉白鶴每先迎。</text>
<title>送別赴燕行人 失名</title>,<text>玉署羣仙孰更優。出疆方覺小靑邱。一生磊落蟠胷氣。千古迷茫滿眼愁。史熟定知幽薊路。詩豪眞敵帝王州。竆秊匏繫衰仍甚。慰我離筵大白浮。</text>
<title>次鄰友軸中除夕韻</title>,<text>忽驚衰髮亂秋林。始悔從前不惜陰。疲甚送迎梅亦老。慣於寒暖雪猶深。淸罇不管明秊事。孤燭應知此夜心。惱是舊遊行已盡。可堪追逐少年吟。</text>
<title>次晩兒上元韻賦月</title>,<text>良宵消受可飛觴。白髮那知千丈長。丹候熟時方蕩漾。潮聲滿處劇迷茫。兔毫政寫山河影。蟾吸應通桂樹香。未喚靈僧兼韻士。與渠露坐話淸光。蓄意多歲問天公。底敎圓滿一宵中。浮生未見千回朢。本體終疑萬劫同。放處佛光蕩乎海。候來仙馭颯然風。西邊精采猶如許。却想扶桑大樹東。古來奇賞孰爲眞。白髮無猜現在身。慧是解來瞳子客。騃他看到點頭人。玉樓太冷誰褰幔。明鏡無塵可拭巾。消得徘徊春酒少。淸光獨在我家貧。孰使東昇孰使西。極淸還使醉人迷。不分遠近烟波艇。最是淡濃楊柳堤。玉斧常嫌忙斲缺。金輪但許緩驅齊。玲瓏境界眞堪悟。白鶴一聲天畔啼。羣心競欲望山頭。自有時來且坐休。隱現一秊從雨判。盈虧萬事撥灰愁。才高難及謝莊賦。興到誰非庾亮樓。同儕凋謝無吟處。留取餘光與汝遊。不死千秊只數公。浮花浪蕊在其中。丹心終是爭光在。玉貌依然出海同。吟哢幾人承末照。徘徊使我挹高風。曉來莫遣多惆悵。他夜輪回西復東。造化小兒欲白頭。弄丸經劫不知休。劇知寥廓三千界。絶想玲瓏十二樓。藥杵淸香仙不老。玉弓虛影兔何愁。森羅萬象無遺照。魑魅潛形敢出遊。林塘幽雅雪餘奇。光景常新人未知。靈自動搖情不着。迥無依倚影難遲。定看圓缺同三界。始覺悲歡亦一時。曾爲行籌王母壽。空餘仙桂萬千枝。</text>
<title>呈洪杜溪晬辰 樂受</title>,<text>蓬戶朱門易變遷。居然鬢髮盡皤然。用之邦國風流厚。道在山林佔𠌫傳。過劫誰頒蠅蚋錄。多秊自廢蓼莪篇。先生從此享遐福。戲綵諸郞滿眼前。</text>
<title>過竹西金侍郞不値</title>,<text>堦前芍藥半離披。垂老始驚春不遲。白塔徒高無佛處。靑驄太瘦有官時。自從滄海詩仍澹。久闕寒暄病亦奇。却望南山蒼翠近。閑人意到不留期。</text>
<title>送南平李使君 鼎寬 赴任</title>,<text>使君襟抱是淸流。荒歲南州未解憂。已識歸舟無載鶴。先敎帶劒作耕牛。移來風俗循良傳。增飾亭臺子弟遊。可飮無何卑濕地。能分竹葉寄吾不。</text>
<title>送彌山使君赴任上黨</title>,<text>六印腰間取次新。黑頭判作宰官身。可堪歷落嶔崎者。又別風流儒雅人。罇酒詎須錦城樂。歌謠應續沁園春。葩經已熟康成註。溫厚詩情自愛民。</text>
<title>李士賓 觀夏 過</title>,<text>濟勝平生具兩鞋。蕭然又復作秋懷。魂隨急雨浮于海。送盡芳辰返自厓。孤鳥影空斜照薄。一蟬吟兀亂林排。西池消息荷花晩。詞客酒人誰可偕。</text>
<title>送任實金使君 元根 之任</title>,<text>大家風氣滿踈襟。爲政南州惠澤深。俸盡買牛寧賣釰。累無隨鶴只彈琴。先將補袞熒煌手。少試專城報答心。安得相思千里駕。竹陰多處放狂吟。</text>
<title>新晴與同人西池賞荷</title>,<text>我與蓮花結社頻。每秊花發意還新。思量空性歸靈佛。薰染幽香作澹人。但許亭臺留素月。已忘風雨送靑春。直須淸暑碧筒飮。安用當場不落銀。高閣登登不厭頻。初花晩葉更鮮新。微風香襲坐談客。返照紅酣止酒人。勝運淸泠都是水。芳華蘊藉本來春。聞說藕絲同佛髮。照看今夜月如銀。</text>
<title>送洪連山 哲榮 赴任</title>,<text>老見使君華蓋飄。傍江門館免蕭條。滄桑已是經三劫。雨露猶然仰九霄。祿米難追曾擔負。官罇應憶舊招邀。劇知山邑淸何有。瓜熟相逢但恨遙。</text>
<title>奉送酉堂公按節嶺藩</title>,<text>文章政事兩兼之。幢節鷄林又復移。荒歲已令畿內飽。淳風更採嶠南詩。離亭行酒仍初度。驛路逢春少舊知。莫道官梅閑索笑。隔秊淸夢繞丹墀。</text>
<title>敬次斗室寄示賦梅韻</title>,<text>肌粟不生雪寒隆。帶來林下灑然風。閤因久閉延高士。鼎欲調新賴此公。薦寵宜藏金屋裏。寫眞應置玉山中。一枝留賞當春色。那復策驢橋斷虹。</text>
<title>又次斗室賦香韻</title>,<text>槑府薰衣氣易和。蘇州凝寢夢相過。輕涎誰見龍蟠石。細噴猶思象渡河。靈性無從起樓閣。吟魂欲返亂山坡。儘敎金鴨先驚睡。字印未消題碧羅。</text>
<title>南雨村過。與韓李諸人共吟。</title>,<text>久別筇鞋床不移。城居野趣在松籬。靑山遠在輸他畫。幽鳥先鳴倡我詩。雨意已敎花漠漠。風光只管柳絲絲。賴君英氣多吹起。老去高談更覺癡。</text>
<title>病中追次李友性之東門柳韻 性之。卽李拜峯字。</title>,<text>細雨濛濛烟景遲。數行濃綠映溪湄。牽來醉客歌金縷。喚起佳人畫翠眉。春色那禁先洩處。風流只在未衰時。柔條自是多情物。可奈斜陽管別離。</text>
<title>金竹下忽來賦詩</title>,<text>詩思已看眉宇黃。待君毫墨置藩牆。未妨禿髮追迂叟。但惜靑衫喚寢郞。流水高山元舊曲。娼花冶葉是新香。柴門風雨當初霽。願秣歸驢放酒狂。苒苒紅間葉淺黃。居然使我憶東牆。甁花蜂證曾修史。橋柳馬嘶前度郞。佳景消磨三宿酒。新詩捏合百和香。逢場握手傷春老。故我全癡今我狂。百盃春酒瀉鵝黃。鎭日須敎睡倚牆。一樣飛花悲范子。多生楊柳見張郞。閑身隨處成喧寂。禿筆如今掃色香。遠眺新晴無不可。衝風絶頂未爲狂。</text>
<title>次竹下與家兒同作韻</title>,<text>高談稷下已蕭條。槐樹新陰自滿橋。林醉數盃通蝶夢。海吟何句直鮫綃。韶光駘蕩猶如昨。老氣低垂那復朝。二鳥不須分大小。天遊隨意各逍遙。春來萬樹出芳條。流水斜通紫閣橋。豪客盃盤行白玉。麗人歌曲散紅綃。劇知明月無多夜。通計名花亦幾朝。行樂須從光景好。鏡中霜髮不曾遙。</text>
<title>和左衡韻</title>,<text>舊觀過水不熹微。尙記君顔映半扉。往世已空花盡落。是身如夢蝶紛飛。忽驚奇氣橫藜杖。常怪狂言出布衣。酒椀詩筒許留住。衰秊免得寂寥歸。</text>
<title>陪楓臯，竹里諸公。遊北屯作。</title>,<text>垂柳東門拂麯塵。溪流漱濯一番新。但添詩話石林寺。不管芳緣桃葉津。黃鳥豈知春後事。靑山更見景中人。未堪應接花千樹。惱殺罇前潦倒身。每見淸泉欲化魚。此心一轉泛江湖。繁紅競入桃花發。蒼翠但看松樹孤。眠處芳蕪沾更嫩。酒中靑嶂有還無。林間休道斜陽近。我已將身隱玉壺。</text>
<title>燈夕次少秊軸中韻</title>,<text>續竹懸燈照滿城。相將今夕踏歌行。繡旗帖帖帆檣出。匏鼓鼕鼕星斗生。一切圓明因佛性。五更寂寞息人聲。朱門蓬戶爭多少。春酒終同一酌傾。</text>
<title>自拜峯牧場來過洞天宅 是穎草舊居。不禁羊曇西門之悲。</title>,<text>草間二仲徑摧三。獨上高樓我不堪。駿馬已過空冀北。美人何在望江南。剩留文藻爭明月。秖遣花心照碧潭。頭白如今迷去處。擬將甁錫掛蓮庵。</text>
<title>金竹下送鯉魚。作詩謝之。</title>,<text>雨裏故人餽鯉魚。金鱗撥剌上竿初。風雷直恐斯須集。波浪還愁咫尺虛。任我好饕添軾賦。從渠未化廢譚書。遐思笠澤多漁具。着屐高吟魯望居。</text>
<title>寄竹所 時竹下在水橋旅舍</title>,<text>苦被竆愁睡未成。喜聽高語當天晴。我先老屋知風雨。君獨疲驢問死生。醉後方山多悍色。詩中越石少雌聲。傍人門戶堪羞殺。詎似耦耕田上平。鬢毛俱白集愁成。細靄籠山未肯晴。復續鼎聯寧厭怪。先傾家釀不嫌生。回風燕巧違簾勢。積雨蟬癡翳葉聲。敗約淸遊持被去。閒人韻事亦難平。但見雲形毁復成。未知其雨豈知晴。境仍翻動孤禽去。矚漸微茫數樹生。除是高樓延嶽色。可邀遊騎聽江聲。不堪汩沒塵中老。始覺惺惺獨向平。半扇衡門見老成。幽愁還復較陰晴。病婆堪作居停主。蹇衛眞憐太瘦生。簾低壺觴延市色。枕根車馬過橋聲。須看鬢髮今俱禿。肯遣牢騷作不平。</text>
<title>淸州。與主牧彌山共賦。時阻雨淹留</title>,<text>衰白猶堪賦遠遊。怡然地主見勤留。鞋尖任與沉雲色。巾角寧爲墊雨愁。印疊簿書三度濕。燈深酒盞五更收。知君好用高禪法。中等人來始下樓。翻從巨浸復淸遊。奔浪混茫勢不留。移窟蛟龍仍作怒。迷洲鷗鷺始知愁。郡城只恐周遭沒。野岸那能邊幅收。藍石橋頭騁眺望。挹淸當改快哉樓。</text>
<title>嶠南澄淸閣。醉後走筆。</title>,<text>平生蓄眼恣遊覽。出門一笑髮如霜。藕孔之天礨空海。萬匝吾邦當八荒。竆人出處陰有數。是何風雨太顚狂。篙師舟楫動伊軋。估客鈴鐸響郞當。危棧急灘懸性命。未知顚沛爲底忙。登高壯懷鳥嶺險。弔古悲歌㺚川長。我吟我詩無人聽。吐滿虛空天籟凉。官道儒冠傭賃賤。况是一錢羞空囊。本地圖經尙未熟。沙漠蹊逕誰消詳。荒店買飯疥兒椀。暝燈借宿死人牀。山川儘非生面目。憶曾辛秊浮海航。余於辛未。作海槎之行於日本。過此南道。 樓船百丈斬鯨鱠。醉墨蠻牋生輝光。冷跡不曾見生貴。那記姓名播殊方。嶠南方伯是故舊。我往從之千里强。七十州是周封域。二千石爲漢循良。閽卒見人欲生噉。却嗔羸馬臭聞瘡。禰生刺紙毛欲厚。公庭如海稍彷徨。一道紗籠明蠟燭。引我游魂忽飛揚。廵庭畫戟百十隊。繞欄金釵八九行。歡然道古若布素。天半高閣徒飛翔。寒暄輒問紀行錄。堪媿狂吟搜篋箱。夜深延我燕超室。食客無數少空廊。蒙茸綠氈許我坐。演漾紅醪緩我觴。松江嫡派金嶼子。座中奇氣獨昂藏。沙溪耳孫桂巷老。倦遊南北鬢欲蒼。玉芝先生頎然瘦。閱盡百海與千桑。萍聚鷗浮偶相値。安蔬老人復桂陽。高談如霧壓四座。直接兩漢與三唐。山泉是兄寅庵弟。天賦何用而不臧。滿肚奇文錯繡線。脫手新篇截玉肪。谿谷贍富晉庵健。才兼得之氣堂堂。令公隱囊迺中處。錦帳絳節何輝煌。風流已漸江沱頌。文采新濯雲錦裳。調停黨論慼眉宇。擔着民憂硬脊梁。文簿如山烟似掃。判斷生殺却嗟傷。江河世道日趨下。駭浪狂瀾手欲障。獻酬羣心有餘暇。文恬武嬉遊不妨。紅蓮碧水誇入幕。粉白黛綠矜專房。雨漫絃索方換柱。夜闌笙蕭更炙簧。釰仙騰空虛舞席。韻僧說法移道場。投壺古禮罰貫耳。射帿妙技賞穿楊。徐山月斜靑絲騎。琴渚風緩紅牙檣。敎坊已演赤壁賦。樂府新翻秋水章。鬮題難字刻燭玉。射覆險韻粘蠟黃。五更燈火下樓閣。遺簪墮珥拾餘香。勝情更饒濟勝具。浮瓜沉李色甘芳。吾友黃庭居硯北。詩與王李遙相望。燭下寫詩吐豪氣。直亘屋梁生光芒。斯須諸公詩各出。使之讀之聲鏗鏘。上抗浮雲下如墜。口眼相應雜宮商。三分是詩九分讀。共憐頭鬚半滄浪。令人淨洗絲竹耳。盡日華筵風泱泱。我東名藍海印大。萬瓦千楹南斗傍。丹邱一燒五百歲。蜚廉祝融共譸張。重見茶毗佛之厄。法堂兀餘赤土牆。焦頭爛額僧有幾。乞憐衙門趨踉蹌。欣然舍施三十萬。其徒攢手獻吉祥。韓衣蘇帶一般義。豈爲功德請無量。嬌娥乞詩六幅錦。楡葉萬片浮瀟湘。缺口鑷子毛不拔。聞此瞠然媿且惶。雄都不下百萬戶。此心休養樂時康。我遊盡是芬華夢。邯鄲客舍熟黃粱。</text>
<title>酉堂拈韻。與黃庭，山泉，寅庵作。</title>,<text>冷然引領望淸秋。鵬鷃逍遙自各遊。酒碧江山千里駕。燭明風雨五更樓。蠟屐已尋溪北寺。錦帆將溯洛東舟。秖愁公等來相壓。遮却霜毛行不留。却恨英才少禮羅。快談傾倒九天河。文章定價金針去。黼黻添光繡線多。棠樹留陰來去路。峴山長碧古今歌。布衫老暑翻嫌重。墨瀋三分半酒波。</text>
<title>送桂陽還忠州</title>,<text>金井梧桐已動秋。白頭邂逅嶠南遊。淺斟王績三升酒。同卧陳登百尺樓。無賴雲霄多故舊。只須歌管作風流。吾行又落征驂後。替作華筵別段愁。</text>
<title>燕超齋同賦</title>,<text>南曲山花似竹枝。蕭然鬢髮覺絲絲。山川但信君言好。風雨從爲我數奇。達後宦遊俱是客。衰來痛飮更多師。菴僧起去爐香歇。偈語玲瓏轉作詩。緗簾月掛水晶盤。嘉客於焉且卸鞍。蠟燭成花知夜短。碧醪如海使人寬。秋娘歌曲千金少。東野詩篇五月寒。三宿官齋淸絶甚。留將錦瑟寄餘歡。北社看花度盛秊。嶠南松竹更新鮮。縱談翠幕霜毛短。醉寫紅裙艶體圓。公已崇嚴邀揖客。我堪生老作頑仙。高牙大纛寧爲貴。掉鞅文垣早着鞭。風流方伯過英秊。選勝西山物色鮮。百日名花春獨在。千秋聖節日長圓。羅叢錦隊携來妓。緩帶輕裘望是仙。頌祝瓊樓天上曲。遲遲歸騎不須鞭。</text>
<title>臨歸。又與諸人走筆。</title>,<text>依依玉樹踐芳塵。知爾高情一段春。官酒三旬香不沫。名花百日色還新。雙星會合孤行客。江漢東流北去人。莫道相思音信少。天中鴻鴈水中鱗。却掃高樓無一塵。梧桐落葉斷餘春。靑鞋已覺經行遠。玉麈難忘發語新。酒猛卽令爲俠客。詩姸可使媚佳人。秋來已識多風雨。點額龍門是巨鱗。秋氣却令瘦骨淸。頻看斗柄夜深橫。詩囊惜是千金重。酒盞歡如四海平。誰復長生能了債。我今欲死爲多情。不須絮語終歸別。征馬駸駸野水明。樓頭共聽晩蟬淸。渡口行看曉月橫。風雨多於人聚散。山川險似我生平。題詩老竹遊時迹。勸酒高梧送後情。老去留期那可緩。須看白髮向人明。</text>
<title>旉山宅錢席。次左衡韻。</title>,<text>一鳴中國子爲先。獨與寒梅意寂然。世遠悲歌誰和楚。吾衰寶劒不求燕。東瀛淸淺拋行酌。北斗闌干照贈篇。壯觀當傳花發後。情函須寄鴈來邊。老手爲君自折梅。未知春色向誰來。華夷分界縱橫淚。山海關頭歷落盃。膽力那觀天子氣。筆談應識漢人才。倘逢皁帽遼東士。物色征軺愼勿催。太和殿在五雲端。可奈威儀少漢官。奇氣誰禁飄拂去。衰腸終是別離難。明月全虧應取去。梅花半發欲留看。偏方最恨黃金少。爲子詞垣未築壇。</text>
<title>臘夜竹下來過。梅下小飮。</title>,<text>淸詩政在雪籬間。相對笑紋百摺顔。列郡送迎君自在。幾家歌曲我常閒。相隨幽約惟明月。不改舊親秖碧山。痛飮年來無好處。回思淸水荻花灣。秊如流水世如篷。從壯得衰誰不同。英俊自知當世務。文章已動古人風。君將淸韻依梅下。我寫眞形立雪中。放杖茫然成一笑。還驚却在海之東。破籬風雪未周遮。却送夫君月影斜。夜闌北斗方揚彩。春盛南梅已落花。文字誰奇蟲蝕木。功名易毁塔成沙。淡交自是閑來往。問答漁樵便兩家。</text>
<title>竹下除堤川縣。來訪話別。</title>,<text>除書邸舍見還奇。晩暮烏紗作郡遲。臘享豚膰出宮廟。春分蓴菜向官池。旅愁堪破三盃酒。公事應輸一局碁。已是今行惆悵盡。餘懷難作送人詩。銅章晩出相門寒。須把照人雙鬢看。慰藉名山爲小縣。稱停文采直高官。君因惠好贈梅易。我是情癡割酒難。已識和平詩有道。治聲不在古琴彈。</text>
<title>竹下具酒見邀。同作留別。</title>,<text>使君筆下起彤霞。聚散城南似曉鴉。邸舍已羞先見綬。別燈何喜更占花。詩情梅後多方在。觴政山中一倍加。魂夢輕輕不期會。纖雲薄霧一重紗。相看鬢雪更森森。行復挾書松桂林。靈境畫分宗子嶽。知音詩賽宓生琴。留歡數夕酒錢少。來別幾人車轍深。應到官齋回想處。梅梢新月入孤吟。燈靑似喜對情親。頭白還嫌引照人。籬落俱虛圍積雪。歲華全弊補新春。老猶結友從風雨。貧欲求官被笑嗔。慙媿放翁吟萬首。自梅開後硯生塵。一匹靑騾去作州。自今都下少風流。奎星似履還成隻。酒德如春忽變秋。名士欲親皆悵望。仙山難到却優遊。月中一日爲公事。二十九篇寄白頭。</text>
<title>浦舍看伐荻蒸食大蟹。謾賦。</title>,<text>野人罇俎作秋容。公子元來風味濃。自有雙螯堪敵虎。先將一穗每輸龍。橫行却帶江湖氣。躁擾尙迷雷雨蹤。何幸菰蘆生此物。老饕隨處輒相逢。</text>
<title>李淸風見心過傳竹下之信息。喜賦近體。</title>,<text>竹君信息寄淸風。咳笑如聞側想中。彩筆題詩應感帝。藍袍作吏不慙公。晩秊光景支筇住。隨處歡娛放盞空。癡說經春離別苦。我魂君夢異床同。衰世文章入變風。君才獨在古人中。狂呼北海爲兒輩。妄斥弇山作巨公。多取流秊隨手盡。久耽勝事轉頭空。老來强學金鍼法。看繡元央同不同。</text>
<title>奉贐趙學士 萬永 瀋陽書狀之行</title>,<text>徧踏幽燕未盡奇。半途行役易前期。異聞應熟芝園說。遐矚只憑雲石詩。南望帆檣聯錦纜。東遊鹵簿颭黃旗。氷心一片堅如玉。瀋水炎蒸定不知。</text>
<title>十五夜。逋仙具酒見邀。賦上元。李性之號逋仙</title>,<text>少秊多負老人期。却對靑山勝舊知。已看梅花渾作雪。自驚鬚髮盡成絲。尋常癭酌通腸冷。十二虹橋試脚遲。今夜難孤明月色。莫言春後盡芳時。颯然衰髩識天晴。曉露凄淸可獨行。我輩去來關酒氣。國家衰盛係詩聲。任敎客散龕梅靜。催却月斜街鼓驚。蒭偶紙鳶俱斷送。新秊惆悵也同情。探詩奇癖自天來。米芾雲根君復梅。浪痕淸淺爭光月。山骨嵌空潤色苔。雅量無多蕉葉盞。盛時未上柏樑臺。忽逢勁敵來磨墨。香印全銷燭半灰。</text>
<title>洞天雨村過</title>,<text>少秊春望老餘身。盡日顚風影不親。我惜園花方植杖。君隨巷柳半欹巾。却驚高論惟今世。不襲陳言更幾人。魯酒一罇相就飮。未妨自號作閒民。韻士相交影倚形。奇才可以草玄經。君來苦待如花候。我死應知爲酒星。幽鳥忘機深樹息。遙岑會意淡雲停。種苽春雨餘閑在。淸夜街鍾共坐聽。</text>
<title>南園呼韻</title>,<text>今日何遲山逕斜。始知高坐傍雲霞。細分街巷通楊柳。明見樓臺倚杏花。未盡人情俱有恨。欲竆春色迥無涯。玉壺新酒今餘幾。一宿芳林便我家。</text>
<title>空虛堂直中</title>,<text>逃名酒黨跡還奇。投老漁磯歲亦遲。已見鬢毛如許短。自知章服未堪癡。抱關末路何言困。奉檄殘生不洎悲。卧看空虛題額好。此曹元屬白雲司。欹棚枸杞綠陰饒。伴直無人獨坐謠。讀律寧爲侵刻吏。放囚眞遇聖明朝。劒光隱約星猶動。寃氣輪囷酒可消。聞說看荷乘霽去。氷壺濯魄羨逍遙。百回番記錦文圓。一樣牒呈花押偏。地獄還應多酒食。仙家亦復用皮鞭。山行已退空遊鹿。詞客不來但聽蟬。一線淸風恩到骨。乍忘赫日永如秊。束帶何堪癢不搔。衰秊尙復氣麤豪。漢庭獄吏元來貴。唐代詩人自許高。感是先鳴蟲以股。羞爲俛啄鶴之尻。老炎橫斷新秋令。北澗淸流擬一遭。竆秊官㨾使人憐。欲作中和聖德篇。世以虛名招謗易。天如私覆受恩偏。婆娑庭畔數䕺杞。淸淺欄邊一眼泉。休說直廬光景少。西山爽氣滿襟前。晨昏席帽走疲驢。自在蕭閑恐不如。未給俸錢沽市酒。難支官燭閱私書。人生江海浮漚在。夕景桑楡幾疋餘。親友未知聊復爾。問余何歲佩銅魚。</text>
<title>奉贐斗室沈公按節關西</title>,<text>一品尙書衣紫荷。朝辭玉陛鬢華多。湖山淸絶留高蹟。官府太平當晩歌。過浿舊觀應不皺。登樓衆作欲無哦。莫須燕寢燃香久。居鼎調梅更若何。</text>
<title>偶吟忽憶竹下</title>,<text>賦性閑漫喜出遊。亦嫌勝地久稽留。老來倒屣迎詞客。病後垂鞭過酒樓。久憶江湖仍缺月。正愁風雨却新秋。喜君松桂讀書富。有蟹無監少許州。</text>
<title>奉贐荳溪朴侍郞 宗薰 按節湖南</title>,<text>湖南淸絶寄名流。忠孝世家公更遒。袞闕彩毫須潤色。班空玉筍爲分憂。可辭厚祿二千石。丕變淳風五十州。掃盡簿書多暇日。爲看詩槖蓄衰眸。</text>
<title>空虛直中次杜韻</title>,<text>每思淸獄當炎蒸。讀律平生我不能。罪業誰諳道傍雀。赦書先洩筆頭蠅。舊遊倂與烟花去。老屋不堪風雨仍。騎省十鈔爲宦味。沽來白酒和殘氷。</text>
<title>挽趙碩士 漢錫</title>,<text>痛哭爲生三十年。竆途最識夫君贒。魂飄廣漠曾經劫。手抉浮雲始覩天。大廈奇材違末世。長虹傑氣掩重泉。白頭晩計娛文酒。灑淚梅前作是篇。</text>
<title>竹下，小楠，羽堂夜集。</title>,<text>煞覺前生是古僧。晨鍾一下便神凝。芭蕉已老秋風落。鴻鴈欲來湖水澄。盡遣炎蒸空四壁。尙餘哀樂赴孤燈。煩君遠慰崦嵫景。能伏睡魔盃酌勝。</text>
<title>石瓊樓夜集</title>,<text>雨衫風帽賦詩豪。擺落塵緣放鶴臯。僧去翻疑松影在。酒醒方見月華高。空山自是生靈籟。淸瀑何須作怒濤。仙竈烹茶還一快。丹方堪笑九還勞。</text>
<title>奉贐沈恒齋 能岳 赴任義州</title>,<text>出餞西亭酒起波。緋衣玉署一麾過。心懸鳳闕月輪轉。行到龍灣秋色多。射獵健兒從義氣。送迎官妓足淸歌。已知雅望安邊俗。爲寫新詩數幾何。</text>
<title>苑署直中</title>,<text>笑殺微臣似馬蹄。終朝雨雪踏春泥。松枯此苑噫吁矣。梅發吾家歸去兮。誰使贒愚同是老。竟知哀樂摠爲啼。閑曹政被風流勝。留見紗籠壁上題。成公所植爲重尋。五十秊前滿苑陰。悵望當時應訪鶴。盤桓其下幾携琴。忽經霹靂知高節。久飽風霜見苦心。猶惜于今根撥在。魂歸冥漠漫長吟。踏來陳跡老苔斑。往事森森滿此間。孤詠舊詩餘白月。同遊先友盡靑山。蓬瀛淸淺吾猶在。華表悲凉孰復還。破帽殘秊爲底㨾。高松不見免慙顔。良宵詩什出多門。酒氣濛濛和睡痕。九陌香塵迎羽衛。三淸斜月返仙魂。猿狙性惱藍袍窄。花木簿嫌硃印繁。少事還同了公事。官僮閒睡我忘言。</text>
<title>九月旣朢。陪楓閣諸公泛舟西湖。</title>,<text>閑地相逢懷抱寬。重陽更展夜遊歡。車過鳳闕雷殷轂。舟近龍山風落冠。匝岸亭臺紅樹晩。滿江霜露白鷗寒。倉卒莫言勞供具。諸公飮啗亦堪看。晝遊繼夜置期寬。厓返輪蹄爲盡歡。少以沈冥多放跡。始知拘束誤彈冠。泠泠絲竹供陶寫。落落詩篇詎瘦寒。携到北山蒼翠色。夕陽帆外喜重看。紅葉亭皋沙路寬。逢公十里不禁歡。事過風雨仍虛艇。意遠烟波欲掛冠。富貴神仙今世重。江山翰墨此生寒。高吟停櫂蠶頭下。朴李淸詩較量看。匝坐舟中禮數寬。一生湖海作淸歡。銀刀玉尺翻踈網。豪竹哀絲危古冠。酒滿乘壺黃菊熟。衣添半臂碧江寒。塵寰爲底多忙事。明月不須誰好看。月光沙勢許相寬。琴客犂然歌者歡。鴈起數行傷律呂。江高千尺會衣冠。中州碁局終爭奪。是夜酒盃同煖寒。秖恐流秊洲渚換。題詩船壁後遊看。杳茫萬頃望中寬。白露蒹葭憶所歡。淸夜歌聲猶擊節。衰年酒氣尙衝冠。筆頭蒼壁蘇公老。鏡面澄湖西子寒。旣望泛舟依故事。不堪癡絶大家看。漫郞行處着身寬。本地風光我自歡。樓閣諸公皆玉佩。山林高士或黃冠。徘徊漁唱世何遠。慙媿鷗盟秋又寒。灑墨苔磯從洗浪。錢郞百絶好誰看。秋氣崢嶸觴政寬。本來閑性共歡歡。披胷白月休遮幔。露頂靑天不用冠。羽化夢魂十洲遠。水晶宮闕五更寒。亦知淸福能消受。滿面雲霞入畫看。</text>
<title>苑署直中。金趙李八公畢至。共拈杜韻。</title>,<text>千金難買十分春。喜客連鏖綺陌塵。過澗苦遲挈壺僕。畫山添寫岸紗人。遙天忽碧鶴橫氣。返照深明松見身。嶺外使君貢蔘至。初聞信息病中新。好鳥一聲天下春。遊鞋從此蹋芳塵。平生喜結看花伴。末宦因成獻果人。佳節易遒留物色。浮雲忽改覺吾身。貧司亦有誇張處。一眼瓢泉試茗新。此意憑欄已渺然。蒼蒼遠眺却無邊。盡空山澤來奇士。直對壺觴當少秊。羞澁花心經雪虐。嬋娟草色受人憐。冥搜我欲爲奇語。孤嶂雲生落照天。數公衣袂共翩然。閒性相尋樹石邊。酒氣過人輕萬里。韶光假我抵千秊。良辰美景詩難廢。苦雨顚風花獨憐。聚散只堪供一笑。斜陽皓髮映靑天。</text>
<title>趙貞室元七至共賦</title>,<text>靑驢可喜響山扉。病後園官生意微。楊柳漸垂迷午酌。杏花將發換春衣。虛名媿我交遊曠。高調多君絶世稀。今日對吟慰涔寂。芳筵不恨昨相違。</text>
<title>苑署直中寄竹下</title>,<text>記得相逢一笑新。靈山會上有前因。尋梅仍作多情客。賖酒難爲了債人。貂弊旅遊君已倦。磬懸空室獨知貧。倘令吐出蟠胷氣。能使寰中萬物春。</text>
<title>貞室作詩送酒。仍和謝之。</title>,<text>春眠隔世如紗縠。忽聞虛室香馥郁。新詩已判旃檀片。名酒引入幽蘭谷。使我掃却塵夢噩。白雲滃然起滿酌。詩當不朽酒易醒。請君明日思方略。</text>
<title>李金浦 章顯 壽席韻和呈</title>,<text>頓覺春回秋色邊。桑弧花甲設芳筵。孟光夫婦元多樂。君實弟兄俱永秊。潦倒烏紗非絳老。聯翩鳧舃是巴仙。堆來飣餖紅榴子。可見孫枝雨露天。我亦秋霜點鬢邊。前期春酒共華筵。久要相隔同千里。善頌惟多過百年。兒已乘龍知俊物。翁能挽鹿亦閒仙。詎勞九轉丹砂熟。且與優游自在天。</text>
<title>苕泉公過直廬。因招斗臣。轉向花開洞。亦苑中地也 各用一花字同作。</title>,<text>黃是散金紅是霞。花開洞裏遍開花。極知多費化工力。可奈偏傷鬢髮華。園客尋泉還自汲。洪厓送酒不煩賖。春來應接無閑暇。行欲題詩日已斜。共載葡萄酒一車。人生樂處便爲家。劇憐遷坐牽情柳。但恐狂言觸忤花。盤上河豚江色動。幔間風蝶夢痕斜。豔體春詩殊樂府。白頭慙媿李西涯。瞥見紅裙油碧車。佳辰唱曲是誰家。數遊不妨嘲驚蝶。老眼猶能別好花。綠酒沉冥春雨細。烏紗輕薄晩風斜。與公從此逍遙樂。登了山顚復水涯。</text>
<title>苕泉公以本署提擧。枉存直廬。招金竹下，李黃庭諸僚。永夕酣暢。各賦五古一篇。以記其盛事。</title>,<text>苑中多喬木。羣鴉共棲托。寒廳三日直。困於三日瘧。急腸誰能緩。苦調詎爲樂。提擧文章伯。雅志在巖壑。偕我諸僚佐。卜夜不宿約。筍輿松石間。翛然下仙鶴。平明陪仙仗。衣香尙錯莫。仰看星次換。俯聆巖溜落。灑翰鳴琳琅。行厨剩餺飥。誰是妙語掾。仍命無量酌。脫帽見顚狂。散帶從盤礴。寄語上元月。恒圓如今昨。座中金衛率。高該集雅謔。風流動山川。茲事久寂寞。皓首屬下秩。畢生慰落魄。願言聊申寫。毫墨詎徒作。</text>
<title>對雪</title>,<text>北風驅雪至。急勢迥沉深。旣灑蓮峯面。復散紫閣陰。落花兒競拾。亂艹客誤簪。屋瓦響馳鼯。欄楯集飛禽。萬萌未達春。一寒更森沉。忽破空濛氣。遂發昭曠心。荷鋤劚黃獨。緬想幽人襟。兀然棲荒署。試彈白雪音。</text>
<title>苑署具道如朝過。要余賦詩。喜可知也。綾山字道如</title>,<text>休說吾秊已過稀。騎驢赴約未曾違。西山層瀑猶淸耳。北渚飛花已滿衣。酒保菜傭俱可隱。戟門蓬戶亦同歸。秖憐俗子輕衰髮。每作閑詩說是非。</text>
<title>月夜訪紫園。黃庭已在。共拈。紫園。張孝廉照之號。</title>,<text>鴻鴈一聲破帽寒。踏來街鼓露華殘。盡酬明月餘詩少。欲哭秋風下酒難。名士忽逢如異境。流光力挽奈奔灘。此樓信宿奇緣在。顴影回燈仔細看。</text>
<title>三月晦。小楠携酒夜過。賦送春。</title>,<text>東君慣別鬢絲斜。相送山長水復賖。渺爾計程何處客。凄然掩戶幾人家。强持淡燭爲明月。留取新詩當好花。老去風流何了語。尙期來歲會無遮。</text>
<title>送申翠微 在植 按節東藩</title>,<text>當世淸標見令公。分憂㫌節海之東。察眉竆戶艱難色。解綬貪官想望風。佛座金剛還復重。仙班玉筍暫仍空。西淸曉夢蓬菜什。滿帶烟霞寄遠筒。</text>
<title>奉送竹里按節關西</title>,<text>少別全空北巷居。諸公意想定何如。盍簪此地軒車盛。持服今秊飮餞踈。陵改先王那復見。田荒箕範詎還初。西歸取次開東閤。報政明春且莫徐。偏蒙汎愛不材身。醉後尋常恕吐茵。絶海從遊魂尙悸。好官强覓笑無嗔。文章不問東廳士。惠澤先沾西土人。羊檻牛欄同滯直。那由行部望飛塵。時余在牲署直中</text>
<title>送趙北海陳奏赴燕</title>,<text>鴨江重渡鬢添星。祖席紛紛酒獨醒。官不因人從雅望。文多閱世更芳馨。未分忠逆當刊史。可解悲寃詎哭庭。尙記雍容兵亂日。安州往蹟使車停。</text>
<title>送李書狀 元默 赴燕</title>,<text>屢作槎詩語不新。喜君元是讀書人。辨于萬曆猶悲憤。行矣幽州多苦辛。奇士誰貽包裏紵。遺經堪購賞餘銀。燕庭倘復須章奏。到底掀翻筆若神。</text>
<title>甁中桃花</title>,<text>屢閱韶華鬢雪如。紅葩一朶慰端居。名園折處驚棲鳥。活水澆來學養魚。色是劉盃解酲後。看同宗畫遠遊餘。浮生元自無根蔕。榮悴終須付太虛。受折孤芳意晏如。渾忘昨日已移居。吐紅踈蕾疑萍實。漲綠浮英占鱖魚。香色三生成佛界。夢魂千載接秦餘。簪花却笑壺公老。忽覺繁華鏡裏虛。問渠契闊復何如。與我周旋硯北居。已見薰濃春是酒。安知活潑汝非魚。塵埃阡陌香應沫。風雨林園身幾餘。吟哢小題還狡獪。袁家甁史此篇虛。</text>
<title>景臨直中</title>,<text>秋後蒸炎一倍加。微凉留待夕陽斜。深巷未沽多美酒。吾詩不入盡凡花。蟬鳴垂柳知閒署。魚泳芳池似貴家。斯世醉吟其次我。雅遊來日莫相遐。秊少場中割酒分。燈光羞照白紛紛。醉來喉嗄難呼月。秋後身輕欲趁雲。盡悴蓮花誰復見。未衰梧葉已多聞。不須點染殘高墨。水上風行是我文。</text>
<title>奉贐酉堂金尙書以正使赴燕</title>,<text>逐秊伊軋使車行。直限鴨江桑樹生。髭髮誰憐君子老。文章定使漢人驚。每携子弟美無度。復見山川喜有情。彳亍扶筇行不得。欲將雙眼遠懸旌。神州豈是一家物。天運由來遞往還。華夏英豪皆折戟。金元皇帝互連環。至今慙媿三韓使。終古悲凉萬壽山。倘遇遼東皁帽客。竆塵往事話辛酸。老去看書每失聲。崇禎末運任聰明。金湯自潰收盧左。帑藏多慳散獻成。漢代衣冠從毁裂。秦家城郭漫崢嶸。倘見今皇除薙髮。中州少慰士夫情。</text>
<title>贈山泉陪其大人入燕 山泉名命喜</title>,<text>彷徨不已掩柴關。我老君行作別難。直向幽州風雪去。但令中國畫圖看。如令魏屈遺民盡。畢竟金元古蹟寒。縱有文虹橫碧落。長城驅馬踏氷殘。幽燕半道曠懷偏。史料無多馬首前。寥廓山河四萬里。紛紜事業二千年。離腸已繞薊門樹。老眼難竆碣石天。楊柳依依詩句好。壯觀留讀記行篇。</text>
<title>送金季良入燕</title>,<text>軍官裝束舊書記。最是君才三絶饒。彩筆寧爲大方笑。畫樓嘗許上賓邀。東遊鯨浪同舟濟。北望燕雲獨酌謠。惆悵寸心延萬里。秊當西夕氣非朝。</text>
<title>山泉餞席。走筆贈李友 善永 赴燕。</title>,<text>嶠南一見歡如舊。落落吾曹少盍簪。白髮朱門聊爾跡。紅蓮綠水澹然心。令人氣壯北平虎。閱世悲多華表禽。袴褶忽生精悍色。薊風遼雪去誰尋。</text>
<title>贈吳君 昌烈 隨上价入燕</title>,<text>爲爾高歌酒欲波。此筵明日隔山河。詩從溫李傳神久。學在岐黃起死俄。望海亭頭東國小。太和殿上北風多。歷看三世垂垂老。燕市求來靉靆何。</text>
<title>金酉堂尙書充上价赴燕。副行人卽金侍郞 啓溫 也。灣上與上价子弟金山泉 命喜，幕府金 善臣 迭相唱酬。殆近千餘篇云。而見寄一軸詩。見甚宏麗。遂以七古走筆和寄。</title>,<text>聞道副价金侍郞。放膽爲文大鋪張。撒珠綴玉色炫爛。行雲流水意迷茫。長亭短亭入興會。纔到定州八百章。山川却添花上錦。草木渾被筆頭香。官妓磨墨腕欲斷。書史鬮韻汗且僵。詞垣掉鞅凡幾客。恨不携來看在傍。行臺鼓角噴轟壯。驛使鈴鐸響郞當。寫去豈視張子布。誰是行中識峨洋。貂裘犀帶酉堂老。左圖右書處中央。家中名士山泉在。幕下奇才金季良。善臣字季良。 傳呼二帳詩筒至。忙手披函出尋常。定應幷張左右翼。直破中堅入商量。我酬十之彼酬百。千里畏人徒彷徨。却忘寶珠繫衣在。口呿目瞠他人藏。滿天飛花彩牋散。觀者駭然迷四方。火頭食子亦喪箸。疾雷破山孰不忙。燭痕鉢響爭數刻。催花打鼓聲相望。壯觀濤打廣陵岸。驚魂火急赤壁艎。諸君喑如呑栗棘。文人習氣豈頹唐。撚髭苦吟不足數。蚓鳴苔竅但荒凉。東五西三少敵手。白雪陽春獨擅場。洪鑪打成金玉器。天河濯出雲錦裳。觀書已與五嶽等。强記何論三篋亡。久蓄毫端來汩汩。八面應敵氣自揚。一時壁壘變精采。莫論豎旗與牽羊。應接無暇但啜墨。思而不屬欲括囊。唱歌休作緩緩曲。被之管絃促柱商。多多益辦善用法。勝人少許豈云强。曳地光明無畔際。豈有妄男敢先嘗。練光樓上氷蟾動。統軍亭頭遼鶴翔。奇想滿空始酣暢。象胥何知催束裝。方有公事且緩轡。玉節娿娜凝曉霜。陽關三疊方倚韻。快意當前飛急觴。東來彩虹萬丈起。使星誰看奎宿光。前頭計程抵萬里。可載騾車而充廂。文章欲攄無盡藏。吟滿中州餘大荒。裁來五紋成黼黻。潤色昇平佐明堂。如當風雨孤注戰。電光草檄不亂行。徐李以後宿儒少。燕京文運恐不昌。徐乾學李光地。 相逢唱酬難復作。慧解曉嵐富贍綱。紀匀號曉嵐。翁覃溪名方綱。 五山自道馳馬去。題滿連紙秦城長。鵬汝百韻纔歠茗。庭藻千篇未熟粱。指沈李二人。 謝家七千以氣勝。迭酬竟輸闘草芳。詞令嚴束似軍令。酒旗茶槍限夕陽。漢源大言才亦副。我文三匝朝鮮疆。五山車天輅號。漢源盧兢號。 平生聞見疑仙鬼。今日所傳更徜徉。誰爲搏兔誰搏象。隔靴奇癢欲發狂。後遊指點題詠處。墜墨遺香滿藩牆。蹶然驚起信息大。我欲從之無糇糧。翩然袴褶擊孟勞。御風泠泠醫巫岡。白頭此事亦妄想。轉生中國祈彼蒼。牛腰巨軸寄近信。一氣快讀恐不妨。海水可竭僧難負。老眼雙珠尙光芒。</text>
<title>牲署直中。送金毅卿 弘根 出宰義城。</title>,<text>毅卿天下士。爵祿不曾干。捧檄爲親喜。披衾別弟難。康莊寧試驥。枳棘可棲鸞。行就竹林飮。秋風憶所歡。同城任阻闊。遠別若無依。衰境情多弱。竆途事易違。千秊鴈有信。兩地月同輝。愁煞陽關曲。不如桮一揮。</text>
<title>觀茁軒偶成</title>,<text>赴公日日走風埃。歸見黃花自在開。人性不如花性澹。花前懺悔薦淸盃。齋宮朔奠負猪來。共待承宣集露臺。着帽人皆圖作宰。終知志業摠堪哀。晨鵲初飛斜月懸。依依人影動如烟。山磎犖确城門遠。落葉詩愁已滿前。</text>
<title>四月八日。與山泉兄弟同作。</title>,<text>每到君家不寂寥。佳辰飮食喜相招。山緣太淺城猶隱。扇畫多情夢更遙。時華人送寄扇畫於山泉。 鸎語猶傳春去日。桃花自獻佛生朝。留看萬象歸銷歇。月影燈光竟不凋。燃燈歡喜上春臺。南北道場城裏開。淨念忽生鐘響動。虛心反照月光來。豔詩換作維摩偈。綠酒强名般若杯。因境生情如是度。歌行欲緩莫相催。</text>
<title>下番還家。春盡月殘。不禁悵然。又次夢坡前韻。</title>,<text>斂盡浮華跡未收。誰知閱歷許多秋。飛花漠漠三千界。落月依依十二樓。夜寫玲瓏燈滅在。春遊跌宕酒醒休。靑山一去誰爲誄。泉自悲鳴鳥亦愁。隨手芳華我盡收。不敎黃落更悲秋。三槐綠覆平章閣。萬軸新開文選樓。花片豈知何處落。鸎啼底恨不能休。人生聚散元無定。奈此歡娛竟作愁。月落燈殘酒盞收。人生一度草生秋。高名定寫黃金榜。竟死誰題白玉樓。曠世交遊從磊落。殘秊光景寄浮休。莫嫌老筆翻饒舌。橫嶺側峯爲破愁。</text>
<title>奉贐旉山韓尙書遊金剛</title>,<text>雲錦裳飄華嶽奇。此遊千載欲相追。羣峯倂峙斑筇拄。衆瀑爭流綠酒持。靈境未添宗炳畫。異僧還少皎然詩。山神遭遇應相賀。大筆公來潤色之。</text>
<title>過明遠山栖。絳茶携酒至。秋谷，黃坡諸人亦會。</title>,<text>玉洞曾遊未畫前。惠泉澄綠散爲川。花隱畫玉壺洞天於軸頭。洞中有惠泉亭。 一時邂逅鸎啼處。百歲幾何花落天。芳草可堪爭少日。高松與爾孰多年。縱令寘在寬閒地。使酒依然騃且憐。亭主昨朝下。林風吹洞門。池淸魚自在。春去鳥何言。隱隱殘紅見。駸駸衆綠翻。醉歸誰復記。過處有詩存。故交不可忘。山色滿柴門。此酒誰先把。君詩我欲言。霜髭情自颯。風袂影相翻。知近玉壺路。蒼苔轍跡存。</text>
<title>直中復續昨日韻。寄示明遠要和。</title>,<text>慙媿詩名較後前。因君勝絶此山川。洞深四月聽鸎地。家近三淸騎鶴天。痛飮狂歌如昨日。悲歡聚散亦多年。烏山故舊柏之實。白髮相看後死憐。雲澹風輕霽色前。玉壺畫意倣斜川。坐來楡景匹餘地。行近華峯尺五天。吾輩幾時遊此洞。我公歸後說當年。一花一石誰摧伐。不戒閒人人愛憐。傷春獨立落花前。消盡芬華見逝川。松下狂言聞白石。盃中快死信靑天。茅茨瀟洒依仁里。笠屐婆娑送老秊。行逕崎嶇自來往。詎敎扶着受人憐。啼鳥游魚滿眼前。淸和一氣散晴川。花香空寂堪醒世。石氣靑蒼欲補天。綺語君猶當麗景。禿頭吾亦度芳年。一場歡樂同歸去。每到斜陽摠可憐。蒼崖卜築日觀前。分汲壺公一半川。草光淸淨如初地。雲氣冥濛已老天。孫喚庭桐留待月。丈稱巖石詎知秊。乘來暮氣頻過訪。我不憐君孰復憐。飛花落絮遞過前。蕩漾春愁若涉川。但見芳菲饒此地。未知風雨起何天。放吾歌嘯幾多處。騃爾顚狂許大秊。已喜絳茶多雅韻。鵝黃酒味復堪憐。</text>
<title>送韓伯春酉園遊金剛</title>,<text>衣塵擺落一鞭催。瀟洒山裝見快哉。何處春城不花落。到時靈嶽自雲開。筆華點染衆香散。酒浪霏微萬瀑迴。不在中州參五嶽。曠懷於此想徘徊。</text>
<title>君子亭晩秋。與明遠諸人作。</title>,<text>松樹圍中避暑幽。尋常濯手盡淸流。九街牛喘塵埋轍。四壁蠅僵風滿樓。是處逢迎應有月。可憐鬢髮幾經秋。諸君看殺荷花盡。葉上題詩記晩遊。</text>
<title>賦呈竹里公六十一歲壽席</title>,<text>松柏靑靑晴雪吹。我公初度在茲時。浿營惠澤河應潤。兵部重權山不移。追慕盃盤終少樂。過情頌祝更多辭。回思鯨海同舟濟。厚德秖供輕薄詩。南極流輝霜髮皤。華筵重設百年多。桂枝暎座萊衣粲。棣萼聯床象笏峩。有數文章模日月。多方雅望鎭山河。尋常泛愛容顚態。其奈車茵醉吐何。</text>
<title>直廬漫吟。仰呈楓公乞和。</title>,<text>竆來何怨復何親。又惜秋歸似送春。黃卷喜逢行義士。白頭恐作負心人。江湖聽鴈常遐想。城闕看花亦宿因。摟指數年將了債。羲和能復緩驅輪。書牆兀兀小屛親。梅意朦朧未解春。雪擁門除多負月。夜闌燈火似懷人。劇憐桑宿添新夢。休道蓬心戀舊因。朝日過來還昨日。羲車何事苦催輪。楓臯</text>
<title>用前韻和呈楓公</title>,<text>久識竆交亦許親。公詩感激一端春。豐秊每念糟糠士。聖世深悲囹圄人。曉月偏遲爲宿戀。春梅欲發定佳因。衰來多仗芳醪力。餘日長隨玉洞輪。</text>
<title>送沈參判 能岳 按節北藩</title>,<text>諸公莫恨唱離歌。正解宸憂北顧多。千里鎭邊知重泰。三秊激濁見淸河。縱喜毬庭觀獵去。應思玉洞賞梅過。良宵每被霑深醉。別後其如明月何。</text>
<title>淸水洞舊居。夜宿丙舍。夢得一詩。覺以記之。村酒差强尙復春。植筇墟里意行頻。剪花伐竹同髡髮。園色蕭條似老人云云。遂足成。</title>,<text>村容散落少芳鄰。不到故園經幾春。忽見樵童生白髮。漫栽松子化蒼鱗。鳧鷖易散知浮世。江水漸枯欲起塵。話舊燈前煩灑淚。長年度世亦癡人。荒蹊自在漸熹微。舊宅依然見竹扉。詞客醒回紅葉落。漁翁夢化白鷗飛。江湖一色無今古。道路多歧有是非。老馬今瘏船亦漏。未知何處我將歸。新晴延晩照。孤詠散靑天。山木蟬聲遠。烟沙鷺夢圓。愁人添永夜。志士入凋秊。故舊成邱壠。此心已惘然。</text>
<title>上塚</title>,<text>那禁上塚南軒哭。忍說呼囚北寺悲。俯仰不知有天地。啼號無賴訴神祇。煩寃未遂歸田計。遺恨還非立節時。擊鼓贖身纔一着。追思倉卒未遑思。姓名能記鈍根兒。每夜寒幃課若師。舊讀猶餘丌上冊。弊衣已斷手中絲。萬般辛苦嫁婚畢。百歲痛寃門戶持。官俸劇知非養志。耕田契活復難追。露葉霜花滿眼迷。意行那復辨東西。若爲謦咳松杉響。替作哀號烏鳥啼。已覺世緣斜日短。追思劫運亂雲低。無竆骨肉相依計。山足便埋此願齊。</text>
<title>有感</title>,<text>爲見伊人到。荒墳乃在茲。生平知我恨。死後認君悲。麤布着無恥。嘉言聞輒怡。難忘淸婉質。未遂白頭期。</text>
<title>直中</title>,<text>淹直孤如燭。空床病似僧。壺觴爲眷屬。書卷是親朋。花暗眼揩鏡。珠明鬚結氷。苦寒寧復畏。硬句敵難能。直日幾雙隻。今朝又復昏。杞憂枯葉墜。魚畏凍池翻。署押勞公事。放囚寬聖恩。濁醪門卒賣。羣飮老猪盆。</text>
<title>十月十九夜直中。楓閤公寄詩兼饋牛酒。是夜極寒。醉飽大勝於挾纊。敬次絶句。復謝以近體三首。楓公詩曰一夜寒威曉更多。泊翁官署意如何。一甁燒酒幾斤肉。寄與三篇醉復哦。</title>,<text>憂國平居白髮多。奕棋世事復如何。梅前菊後餘閒在。散擲瓊琚與客哦。時李天民，元義民在傍聯吟。合軸寄來。一身漸重受恩多。酒肉分甘感若何。何以報之無所有。新詩但向碧天哦。富貴只爭醉飽多。自今竆鬼其余何。歐陽文采韓公德。作頌晨燈百遍哦。</text>
<title>楓閤覽余詩過詡。翌夜寄示近作四篇命和。復餽酒炙。旋次原韻。兼謝感頌。</title>,<text>傳筒貴价夜過庭。包裹牛心荷酒甁。消渴便差歡伯舞。聞韶已久胃官醒。吠門錯罵成精狗。響索方知解語鈴。十六年來多救濟。自己巳蒙恩。多荷公力故云。 死前爲著報恩經。松公乘化泣竆途 指松園公。楓閤垂憐我不孤。綺樣明霞生翰墨。疋餘殘日下桑楡。已鐫厚德三生石。欲報深恩萬斛珠。蒼士樓高饒勝槩。公之書樓額曰蒼士。 不須五嶽老筇扶。天眷東方乃篤生。猗歟事業孰能評。金甌圓缺知幾動。繡袞文章潤色明。疲矣津梁公欲卧。合於邱壑我當行。他秊老圃耆英會。倘記樽前老泊名。不是私言世必傳。抱來遺集到華顚。崑岡燎矣玉何變。江水濯之錦更鮮。釋子繙經墨爲血。歐公作序筆如椽。棗梨千本粗酬願。妄費平生沽酒錢。先人詩文刊行時。欲請楓公作序。則楓公曰稍俟幾年。見雨念公表忠以後。當放膽作序。以效微忱。兼續七世舊誼於弁卷一事爲敎故云。</text>
<title>南至日</title>,<text>竆愁散去綠醪巵。煞覺天機自轉奇。雷隱茶鐺知起處。灰飛蠟燭見吹時。四圍冷暈雪留住。一脉陽春梅護持。正想鵷行靑瑣入。微官可奈翅低垂。</text>
<title>咏蟹二詩。寄陶厓洪使君 錫謨。</title>,<text>奇族菰蘆出。橫行動草泥。勁螯堪敵虎。堅甲欲過犀。何以斷俱集。定爲雷所迷。佐酒增風味。佳賓共品題。勃窣三辰動。占逢下酒辭。過江蒸靄濕。縛葦怪風吹。饞已許蘇換。醉何專卓持。使君饒勝致。十輩可文移。</text>
<title>又詠蟹二首。寄南陽李使君。</title>,<text>網收烹老鯉。槎泛膾長鯨。介士信奇特。酒人俱大驚。來時看海色。思處起秋情。大者爲千里。我曾聞郭生。海澨竆居久。喜從此輩遊。稻黃知納穗。荼白想吹漚。風雨物形怪。江山酒氣浮。賣文秖爲口。能博粲然不。</text>
<title>十二月初七日有感</title>,<text>以子禦竆泉戶封。最難堪遣幾秋冬。雪飄魂魄此宵訣。月滿形容何處逢。契闊艱難誰與說。參差歸去詎相從。如今未定寅秊痛。忍涕今宵衣上濃。薦福營齋亦大癡。薄衫就木念常悲。死何如生未曾報。死亦有知吾所疑。喫飯着衣老更癡。見人寬譬更添悲。猶勝薄命紅顔在。鸞鏡靑山畫九疑。踽凉自覺負心癡。葉落花開事事悲。誰在荒山誰入夢。一時彈淚一邊疑。酒食惟供外若癡。念來慧性更堪悲。却嫌涉筆稱芳艶。汚子淸姿使子疑。同床舊夢說來癡。祿食猶思藿食悲。是日祭餘爲晬饌。君亡未悟我亡疑。悠悠萬事半成癡。我不爲悲孰爲悲。摟指年光俱老醜。眞逢陽界恐相疑。</text>
<title>楓臯公謂余作四願詩。走筆和呈。</title>,<text>一身空諸有。撒手如還債。百骸與九竅。靜爻爲變卦。老少爭鴻溝。一朝分兩界。持鏡還覓我。自驚形狀怪。蒼茫造物情。竆秊不可解。筋脉絡石藤。頭鬚冒霜薤。尋丈漸迷視。雷霆難破聵。病自小敵㥘。齒誰長城壞。柔腕約枯枿。姸皮搔鱗介。醜形外已具。不待蚊蚋嘬。歲月曾幾何。氣短拄杖喟。本來少恩怨。化兒遽見賣。行當打包僧。菴頭草鞋掛。憶昔我生初。五官無闕敗。天地之禀賦。父母所脩戒。肌膚滑如凝。眉宇淸如畫。黑髮光可鑑。紅頰潤沆瀣。玉樹惠風吹。蘭芽新露洒。明辨吳門疋。慧聆天竺唄。奔牛快行彌。生彘健啗噲。來時旣如彼。去時莫衰憊。完歸元面目。無日炙風曬。六親泉臺會。殷勤敍情話。只愁本質毁。不畏死期屆。自少無戕賊。與衆何凋瘵。宿昔發此願。平居常惱殺。詩成夢神告。爾言老狡獪。形變不變在。怳惚驚且拜。捫汝方寸心。不變百年邁。萬物齊變化。達觀任運快。右一願白日下西海。返照纔餘疋。須臾萬象晦。大界渾如柒。鄧杖趕未及。阿膠粘無術。昏衢迷所如。衆眼明若黜。人神或亂行。形影恐相失。屯膏爇薪殘。借光穿壁窒。昏然入夢寐。萬事都未畢。徊徨訴玄穹。賤臣微蟣蝨。老年所大願。自陳不煩詰。彼日隱崦嵫。卽今明月出。繼體瑞光滿。遞明靈氣溢。羲車傳聲殷。姮轍踏跡密。弦朢不須待。太陽同圓質。烏逝兔仍興。晝宵均勞佚。鍾動明爲兩。漏盡較如一。玉環連無竆。金丸跳何軼。黃昏回白晝。幽隱見纖悉。懷金自知媿。投珠不受嫉。爲善日不足。淸夜乃貞吉。行客不愁暮。老人無嗟眣。織梭暮始鳴。耕牛夜更叱。添課文史就。但戒歌酒泆。造化開闢初。鈍未用此律。呼月喉酸苦。繫日繩短咥。朝朝復暮暮。通明爲大率。誰復怨落照。素魄上崒嵂。盜賊底方窺。魑魅何處逸。寒暑元不忒。人畜俱無疾。時序常平停。邦國當寧謐。不復秉燭遊。舒長同化日。右二願鰣魚自珍品。人皆所嗜焉。三月頭綱至。嘗新不惜錢。和之甜醋下。芼以細蔥煎。先詑動食指。及見垂饞涎。銀鱗雪花肥。臟神舞翩翩。奇味旁出口。未飫喜欲顚。渾身都是骨。撏撦少下咽。宛是鑷鬚白。滿盤見森然。堆來床可支。積處車亦專。芒刺却竦背。針鋒欲避氈。置無一蠅泊。投亦羣犬捐。老饕更欲瘦。箸撓壞烹鮮。欲待魚長食。亦復骨如椽。人生百秊內。食帳最爲先。造化豈印板。更變物百千。河豚勿使毒。山羊勿使羶。此魚只與鬐。無骨好方便。骨少肉應多。請君且稱權。登饌溫於玉。入吻軟是綿。放肚頓頓喫。頹然隱壺邊。徐煕牧丹圖。閒翫更嬋姸。人願天必從。靑詞欲上箋。右三願我有第四願。願力更蕭凉。貧家常淡食。自髫至髮蒼。屠門羞快嚼。脾官惱膏粱。丹田百種蔬。了無一跡羊。黃薤破多瓮。白韭傾幾筐。邪蒿與穢荽。名惡未曾嘗。菜譜惟晩菘。久交年已忘。每見美無度。顔色達甘芳。葉翻翡翠影。莖抽琬琰光。擇來白露濡。洗以淸水湘。爽朗牙後響。咀嚼動宮商。先生氷壺族。定是好文章。吐絲乃經緯。五色亦輝煌。未補粉米繡。不縫雲錦裳。藕絲爲寶帳。兔絲充藥囊。但向人齒吻。罥掛翻自忙。不足累淸德。老蠶籠扶桑。持與園客彈。留許鮫人藏。快刀割愁緖。吹送散大荒。萬束沒一線。醋鹽調百方。柔豈較烹葵。滑應勝葅菖。加飯當玉屑。解酲代璚槳。誰省肝肺冷。自知冰雪香。快活不可言。休告肉食腸。斯須造化功。何處用不臧。右四願</text>
<title>北渚賞春。和呈楓閤。</title>,<text>芊眠嫩草自生薰。行惜芳游易夕曛。盡瀉春光爲綠水。久蒸花氣作紅雲。悠揚戲蝶不知老。窈窕啼鸎秖可聞。恣意化工濃艶景。那禁渲染彩毫分。</text>
<title>次李天民金吾直中寄示韻</title>,<text>奇句欲酬何以迎。眞珠酒滴玉盃明。花枝連陌長春國。月色通衢不夜城。俗子腥膻羣蟻集。麤官生死一毛輕。故廬已破麥苗短。頭白將行不得行。直欲相招虛坐迎。逢君不恨鬢毛明。絳桃行密爲紗障。綠柳圍深作錦城。從此會神俱歷歷。阿誰出手敢輕輕。何時酒榼華牋幅。臨水登山放意行。</text>
<title>直中</title>,<text>坐曹治簿苦無閒。虛擬題詩萬竹間。塵念浣腸應倒海。遐情送目欲排山。雨晴過鳥皆新語。風亂名花少好顔。料理誰家行乞酒。喜聞朋屐過苔斑。癡想慨然來世長。却披殘藳改詩忙。春光倐忽鳥何語。人事蕭條花自香。候月五更肝肺冷。望山三載鬢毛蒼。直廬但見南山。 點燈荒署又來宿。不耐繁愁已滿床。</text>
<title>敬次楓閤韻</title>,<text>獨往踈襟拄杖携。高槐吐葉柳垂堤。觀隨流水遊魚樂。意在靑山好鳥啼。芳草已堪披綠錦。落花應惜踏紅泥。佳辰到處追呼喚。脚力尙能東復西。詩朋一二共提携。細草飛花上大堤。老蝶繽紛驚午夢。嬌鸎情緖惜春啼。澗遊頻洗杖頭蘚。林醉新開壺口泥。暮色蒼然題滿壁。欲歸西郭却忘西。</text>
<title>楓閤寄示賞月詩。意像飄然。在玉壺竹欄傍矣。</title>,<text>瞻望淸光月在霄。直廬孤詠復誰邀。未隨阮子遊仙洞。但羨劉郞赴午橋。遍照無遺蓬戶細。極明堪數桂枝遙。玉輪那得追魂去。傍坐樽東度永宵。</text>
<title>寄示黃庭</title>,<text>人生難遣欲西曛。况是綠陰已七分。數點閒花愁外得。一聲高鶴酒中聞。夢遙佳境隨流水。慮淡晴空送白雲。昨日不逢今日憶。如何三載久離羣。</text>
<title>送趙承旨 寅永 雲石令公按節嶺藩</title>,<text>大家方伯又英秊。南國棠陰尙芾然。政欲補龍先製錦。但須騎鶴不言錢。風流早見香山吏。簿領何煩瀛館仙。酒熟勾城多竹色。白頭恨未醉罇前。分憂㫌節下晴空。正値榴花照眼紅。攀熊轓處勞徠德。着繡衣時想望風。虛坐崇班期報政。持衡文苑見稱公。嶠南風景元佳勝。燕寢凝香詩幾筒。</text>
<title>追贐李江西 駿秀 之官</title>,<text>五馬連嘶惠嶺雲。梅花病未一枝分。少時詞苑輕餘子。海內名流數使君。許劒竆途交誼在。彈琴高閣政聲聞。久知山水多佳麗。破帽何由醉錦裙。</text>
<title>竹醉</title>,<text>此君之出七贒林。托足朱明護碧陰。渭水浮瓢知妙理。淇園荷鍤見虛心。迷魂低仰隨風亂。濡首淋漓冒雨深。通計一秊才一醉。錦綳脫去佇龍吟。</text>
<title>石瓊樓。與黃庭陪酉堂尙書作。</title>,<text>云是名亭數把茅。午飧來往澹烟郊。一條瀑壯嶙峋石。百尺松高磊砢梢。碧碗出林伯倫席。緗編圍座放翁巢。懶龍呵作通宵雨。竆後工詩可解嘲。</text>
<title>上元夜。風雨雪月。遞作陰霽。政爾愁惱。沈英叟攜吹簫客來作數弄。適有晴意。喜招李斗臣。共賦十三篇。天始明。亦一遊戲法耳。選六首</title>,<text>簫聲吹徹落梅多。良夜駸駸奈老何。何處可竆千里眼。此心徒亂百年歌。酒行未半生燈暈。風末猶剛欲雪波。造物知應無盡分。玉盤它夜更重磨。仰看靑霄俯綠池。擧觴邀月已多時。神仙天上長相見。風雨人間了不知。老桂雲衢芟亦翳。病蟾河漢浴何遲。自來太極元虛圈。放出光明在筆枝。抖擻衣巾煞覺淸。雪華如錦覆春城。盈虧月色因人事。衰盛梅花觀我生。會意醉醒俱是竗。狂遊風雨不須晴。莫嗔供具饅頭厚。爲愛今晨令節名。直到三更月滿庭。何由盡喚衆生醒。遠鐘似海潮音動。曉木如人偈語聽。芳醞難求瓊露滴。殘詩自惜錦毛零。且除談笑紛紜事。開戶忽看山獨靑。賓主鶡冠一樣斜。癡憨還問是誰家。此心皎皎月如水。卽事紛紛雪闘花。珠唾何堪遺地上。錦篇容易得天涯。自分鄰沽酸骨死。少錢猶喜也能賖。殘枰不着豈云高。僕恨龍鍾淚滿袍。敢遣詩人輕此世。那知官職坐何曹。癡心誰復參三絶。酒氣吾常罵二豪。示汝剛腸多熱血。臨時視死等鴻毛。</text>
<title>孟春二十一日斗臣宅</title>,<text>我家井臼結鄰邊。聞說孟光從汝贒。陪過羽旄儲慶仗。是日參儲慶宮動駕班而歸。 恰逢蘭玉祝釐筵。把開春酒行三酌。賦與仙香浥一篇。且聽高歌金石出。好懷難負月明天。</text>
<title>次山泉</title>,<text>開帖怡然笑滿顔。一時梅樹坼花斑。淸泠曉籟生虛洞。澹蕩春雲起遠山。老去千篇非我有。古來三絶盡君還。何人可與論佳處。此夜蕭然獨掩關。見詩吾不歎凋顔。滿紙龍文或豹斑。暮氣十分橫白酒。春遊一出盡靑山。高鴻落落仍長往。暝雀蕭蕭各自還。久惱良宵多雨雪。忽看明月暎松關。</text>
<title>偶成</title>,<text>病裏春宵月已過。林園雪色復如何。獨憐梅後新詩少。追想燈前故友多。世味遍嘗閒骨董。衰毛盡禿老頭陀。閒愁千種消除去。我有手中金叵羅。</text>
<title>賦爐</title>,<text>竹爐漫擁紙帷間。窓影風禽接翅還。氷溜層層懸古井。雪花漠漠翳空山。絶知奇士燒茶淡。遐想高僧煨芋閒。吾黨崔君眞好手。素屛畫意倣荊關。</text>
<title>賦燈</title>,<text>冥冥星漢有無間。滿室光華夜不還。一點長明繙道籙。五更猶照夢名山。迎春彩蕊應知墮。吐氣玉蟲終不閒。欲盡蘭膏愁絶處。待人竹牖不敎關。</text>
<title>次斗臣與晩兒賦春雪韻</title>,<text>玄冥偸弄意幽幽。盡發天機不肯休。照耀奇花明在夜。繽紛幻葉隕如秋。融爲流水滲芳徑。散逐輕風入畫樓。婆餠焦多傳語鳥。今年麥熟百無憂。</text>
<title>手鈔曾茶山詩集有感</title>,<text>茶山八十賦詩多。悵望同庚奈老何。未信琪花元少實。可憐銀漢不生波。與公有子能相和。較我無朋只獨歌。聲色俱泯方妥帖。自來狂叫壓驚魔。</text>
<title>余以司饔院。劃出供上魚官。來留海上。霧雨風雪。淹留多日。仍作排悶絶句。</title>,<text>今歲漫拋花月夜。去年重冒雪霜天。勞生未可酬塵債。拚死也應了苦緣。上塚人人傍暮還。我家寒食酒盃殘。人生元是無根蔕。流轉浮萍自笑看。山木蒼蒼山鳥啼。鑾輿仙寢露華迷。長生峴北如繩路。鹵簿新過濕紫泥。忽憶洪亭詩滿筵。佳辰行樂大江邊。迷離宿醉桃花雨。淡蕩漁情楊柳烟。爲問騎驢何處於。荒郊記見不勝書。採桑蠶婦馬頭鬼。泅水漁夫人面魚。世道險夷不足吁。前知高士默如愚。狂風倐忽帆檣失。大雨欲來鳧鴈呼。昏昏海氣濕衣衫。供上魚苞謹署銜。病卒汀洲疑倦鷺。危亭風雨似欹帆。自來湖上老漁郞。粉署郞潛鬢髮蒼。海岸桃花無氣色。老秊烏帽少輝光。碧海金鯨斫膾時。泛槎書記日東之。如今草地數魚尾。畫省郞官乃復爲。鼕鼕晩鼓賽江神。雜坐村翁我不嗔。便着簑衣爲釣叟。暫來束帶做官人。亭是陸居却似船。下臨碧水上靑天。濛濛烟霧蓬壺遠。欲跨琴高喚酒仙。江翻浪黑雨兼風。愁絶淹留幾處同。明日發船賈客喜。暮霞頃刻滿江紅。太惱魚腥滌茗甌。僧寮許我可焚修。春來雖是聞韶久。休買山墟瘴死牛。海濱吏卒盡漁師。歡喜河魚大上時。鯉魚鱖魚風有信。每看蘋末已先知。北客南估倂坐愁。逆風排蕩如山舟。那由力發狼牙弩。射却怒濤過穩流。花信今番風急吹。秖愁倒折未花枝。南鄰酒熟應須我。揀取名園賦好詩。吾詩佳惡自能知。更向韻人評泊之。後世子雲誰復待。沈矦雌霓讀來奇。吾詩字字化明珠。賣與豪家持作襦。不但微官饑不救。詩名多取少歡愉。魚官稱號也堪憐。江海元來有宿緣。親友相邀邾莒會。此詩出讀共懽然。</text>
<title>鄭耕石 海聲，崔愚山 憲秀 過。</title>,<text>之子來何晩。好花披我園。誦詩仍脫幘。留話却忘飧。嘉賓似道侶。芳醞卽情根。還惜前宵月。寥寥獨掩門。勁敵如君少。將何爲贈行。禿頭尙佔畢。摧翮欲飛鳴。薄酒在深巷。高花出遠城。却嫌春日短。不盡話生平。我詩將滿萬。搜剔歲華枯。洞邃奇花摘。山冥怪石驅。苦心入死境。遐想得生途。剩欲翻瀾寫。芳醪十斗沽。</text>
<title>歸家與晩兒作</title>,<text>薄遊海上遠歸情。鞍馬駸駸趁晩晴。依舊軒窓來嶽色。隱然床榻動江聲。陞爲魚監從文鯉。退自鵷班聽早鸎。滿眼花枝知少損。定緣鄰友覓詩行。</text>
<title>西園陪酉堂公賞花</title>,<text>柴門春日劇淸閒。愧色吾行塵滿顔。深巷苔斑來畫轂。芳林花落見靑山。唐巾題壁稱三絶。閒地起樓秖數間。豈許尙書休沐久。淸遊老去數難攀。散朗隨緣較我閒。春風襟契解人顔。花光浩蕩成香海。詩骨巑岏對碧山。圖畫移看魏居外。風流當在謝墩間。老來共作傷春賦。林影夕陽高可攀。</text>
<title>謾吟</title>,<text>河豚思與坡翁喫。花餻欲對劉郞寫。豈是老年膽力張。非癡非妄卽狂也。</text>
<title>追次西園送春韻</title>,<text>詩似明珠照四鄰。盡情慰藉送殘春。玲瓏鳥語參天性。散落花枝捨佛身。不許高名題蘚壁。終知遺躅見芳塵。西園之遊。有二客從花下來見會中。賦詩各次一詩。詩甚悲慨。一座皆異之。竟不道姓名而去。 莫將紈袴偏輕世。山澤古來多異人。</text>
<title>惜春</title>,<text>嬋娟春色易爲衰。去自怱怱來太遲。高會憂愁多敗了。芳遊風雨半除之。依然月落參橫際。何似酒醒人去時。一種情緣何揀擇。送春詩較落花詩。</text>
<title>西亭晩眺</title>,<text>眼前街巷幾人家。風颺輕塵白道斜。柳岸挈壺僮似鳥。桃蹊回轡馬如花。彩樓暎發憑斜照。粉堞逶迤或斷霞。遠色蒼然生畫境。殘紅嫩綠一重紗。</text>
<title>黃坡過。共拈茶山韻。</title>,<text>恨不彈琴巖壑中。烏紗塵色已濛濛。今宵月滿終應減。每歲花開還自同。佳醞難於除一郡。新詩可以敵千竆。莫誇多享芳春色。我未重遊春亦空。</text>
<title>與洪德汝 羲人，李季鳴 義聲，李文叟 在絅。共飮斗臣宅有詩。</title>,<text>如鳥晩來集。寧愁雨脚斜。淡心相照月。彩筆不凋花。良夜若干客。名醪凡幾家。年年圓此席。老我減精華。曉來飮幾許。冠影漸斜斜。老我今如木。舊僚猶似花。少資山未買。末路海爲家。隨意留詩去。圓明佛上華。少時千里近。竆後一身多。歷歷山川在。怱怱歲月過。坐深嫌老態。頭禿任狂歌。終是情無極。花殘可奈何。</text>
<title>向安山。歷訪黃坡郊居。</title>,<text>草驢尋逕細。山氣晩霏微。公事袖鞭緩。閒居裹幘稀。酒情聞石澗。畫意見松扉。喜看芭蕉句。因之澹忘歸。閒鷺沙中語。行人草際微。貧家恒食晩。春詠到花稀。流水滲幽逕。斜陽入半扉。未諧聯轡約。興盡我當歸。</text>
<title>到舘</title>,<text>宴坐仍忘世。空菴似病禪。亂山爭赴海。一鶴獨橫天。遠信春潮落。此心明月懸。老來多漫詠。莫向外人傳。</text>
<title>泛舟</title>,<text>晩晴江色淨。孤艇信輕風。箏笛來天上。蛟龍戲鏡中。酒淸重復碧。花遠暎多紅。待客西崦下。良辰可與關。</text>
<title>上山絶頂</title>,<text>望海登高散遠情。我衫飄拂白雲生。形神作柁風仍御。咳唾化珠龍欲爭。島嶼相分多世界。古今何隔少豪英。夕陽冉冉空垂淚。頹盡羣山百感平。</text>
<title>雨</title>,<text>海濱陰雨積。白日幾時明。風挾亂山動。潮呑鉅野平。茅茨常隱現。禽鳥自悲鳴。獨坐茫然境。孰令移我情。</text>
<title>漫吟</title>,<text>供仕笑紋靴皺皮。悄然如恐負佳期。不愁有監還無蟹。只恨吹毛强覓疵。領客淸談當賜璧。嘗詩膚色勝餐芝。春潮已落無來信。五六云云說夢癡。</text>
<title>苦吟</title>,<text>老去吟多苦。沉思微逕橫。百靈散更合。萬象晦還明。嫩發謝花葉。新抽解籜莖。霍然如病已。披寫見眞情。茲事憑神契。偏從靜處生。飛昇泯舊跡。應接掃凡情。濯以銀河色。敲之玉磬聲。是身覺在此。方怪久經營。强覓天機淺。優遊度一春。奇情摸易曠。虛景攬難親。安字移星斗。飛魂攝鬼神。自知心半破。索解是何人。</text>
<title>次夢坡寄示韻</title>,<text>厭薄塵寰出遠遊。濛濛霞氣導吾牛。玉簫吹作千秊調。彩筆留題百尺樓。喚月靑山還獨酌。掣鯨滄海未同舟。夢坡置約不來。寄詩要和。 終爲倂世蕭條恨。但恐風流遜一籌。</text>
<title>南村諸少秊。皆至漁所。喜而同作。</title>,<text>來太遲遲魂欲消。半規山日露凝條。七寶粧嚴詞客面。千金橫帶酒人腰。鞭梢定數鷗邊嶼。衣影應遮柳外橋。怪底老夫傾倒甚。始知南郭不曾遙。觀海覺吾着處虛。婆娑宦業一時踈。白頭寧怪同班鷺。靑眼還驚逐隊魚。不及晩潮違友信。始看朝雨濕家書。粲然合席花爭笑。却恨題詩意有餘。海上靑山一望賖。未逢還似隔天涯。無多夜酌看斜月。幾許春詩數落花。客子去來羣鴈鶩。吏人巾服濕烟霞。樓名海嶽新題額。爲愛風流護碧紗。癡談渡海駕虹霓。浩蕩那分東與西。瓢子島浮盃底蟻。蝶兒郊暗枕中鷄。安邑有瓢島，蝶郊。 雲光漸薄風絲亂。草色還靑日脚低。君詩泥土拋珠玉。賴有衰翁眼不迷。可把魚監較馬曹。誰知形役不辭勞。塵寰倦矣何山隱。雲漢飄然彼鳥高。莊叟心虛風盪壑。陸郞才大海翻濤。三宵笑傲當千載。喜看白頭生黑毛。</text>
<title>次同遊客先歸韻</title>,<text>獨坐繁愁欲滿堂。紛紛鞍馬使人忙。羣峯磅礴浮元氣。滄海茫洋見大方。名酒不開留滯色。好花還作別離香。從看紙筆行啣袖。隨處題詩白日長。</text>
<title>漁所記見</title>,<text>消閒補郡誌。時月坐婆娑。厥土宜蔥芋。其民事蚌螺。鳧鳴蒲葉老。雉乳桑陰多。明媚江村景。誰敎畫筆過。吏憎風雨白。天賜海山晴。夏花多絳色。水鳥自金聲。人事罇前樂。年光鏡裏驚。漁樵爲晩契。勝結貴遊情。誰復哀吾老。窓欞瘴氣蒸。官僮頻魘夢。海鬼或窺燈。閒鳥晴呼雨。供魚夏負冰。幾時了公事。癡性百無能。遲日無聊賴。依筇攬物華。漁童緣葦葉。農叟看蒲芽。魚白鱗如錦。鵝黃羽似花。多生思細瑣。天意及竆遐。卧聽黃梅雨。來時見作花。崎嶇謾索米。淸灑未餐霞。地濕堪除酒。海腥難敵茶。百年哀樂半。餘景亦無遐。任誕好題目。呵呵髮已華。濡頭十分酒。過眼幾番花。未解古人哭。詎知今我歌。平生盤鬱氣。天畔夕爲霞。</text>
<title>諸客歸後黃坡至。同次前韻。</title>,<text>如許海上非我居。漫郞行跡世相踈。騎牛客去思英物。送鯉人來見素書。貪看蜃樓遲倚杖。却忘苽圃早携鋤。可沽芳醞酬淸話。殘俸靑錢問幾餘。供上魚監耐久居。俯看滄海鬢華踈。大魚未捉愁綱吏。羣雀相投閱化書。愧吾衰歲行欹帽。似汝奇才獨把鋤。世路崎嶇思已熟。殘年飽飯願無餘。</text>
<title>迢遰</title>,<text>迢遰海天色。夕陽正可描。蜃樓雲似綺。鮫舘霧如綃。忽覺風吹盡。但看人影搖。變更塵世事。頻遣酒相澆。</text>
<title>次楠園軸中韻示黃庭</title>,<text>花骨化碧苔。玉顔爲黃土。不容閒思議。玆事乃終古。把酒吹綠蟻。斫膾散銀縷。衆賓滿堂醉。筇屐互撑拄。舊氈照華燭。高閣懸夜雨。此宵可虛度。䦰韻各拈取。不復知漢魏。詎須揀徐庾。客去留此紙。墨鴉亂無數。</text>
<title>我詩</title>,<text>我詩多採花。爛用不惜春。春色仍摧謝。天公生暗嗔。促令鬒髮變。怳然坐秋晨。黃金用還來。靑春去難親。熟看數卷書。徹底自了然。他日閒繙閱。奇處忽現前。譬如捕蟣蝨。搜衣盡緣邊。斯須搔癢至。還復在縫穿。不須恨遺漏。心目當暮年。豕突終見縛。鷄飛還見羈。至死竟未悟。但緣一口飢。俊鶻度海去。神馬挐雲馳。歷數高尙士。啖松或茹芝。回看醉夢人。此事知不知。夢與故人別。枕上霑淚痕。樊山火雲結。濟州鱷浪翻。殺却了一局。聽命百怪奔。栴檀破更香。文章死猶存。知音餘白頭。斷絃獨煩寃。</text>
<title>次楠園喜除酒禁韻</title>,<text>邈若山河壚畔過。常知竊飮恐如何。幾時荷鍤伯倫少。一世攢眉元亮多。忽見麥風開禁網。喜聞梅雨作恩波。靑帘莫遣看生眼。芍藥花前醉復歌。</text>
<title>與文山，小楠，斗翁，愚山。遊白園。</title>,<text>園主在不扇撲扉。山中意像散淸輝。董仙賣杏古來貴。郭槖種花今已稀。橫道亂藤牽袂住。驚人怪鳥掠冠飛。納凉又向西園去。新月槐陰行不微。</text>
<title>竹沙酒席。與文山作今秊第一會。</title>,<text>白日堂堂於我何。詩成此日不虛過。卽看深巷雪融盡。行覓誰家花發多。酒韻却令人自遠。春風元是聖之和。汞橋一去憑誰報。莫怪前波接後波。時聞沈七之別世。七之號汞橋。</text>
<title>遊錦山菩提菴 山在晉州</title>,<text>泊翁八十錦山遊。咄咄山靈恨九秋。楓葉題詩銷赤憤。菊花浮酒作淸流。奇峯忽起將捫斗。大海何竆欲盪舟。釋氏西來多舊跡。燒香欲散望鄕愁。風景南遊眇眇予。籃輿秋後問僧居。星河影落千峯亂。鴻鴈聲來萬木踈。秖有拙謀惟谷飮。漫思佳處擬茅廬。此山已負重陽過。更恨吾詩錦不如。</text>
<title>寄呈晉陽使君李次叟 魯俊。約遊錦山。</title>,<text>逢場我醉聽君歌。取次銅章鬢已皤。爲是荒秊心筭細。應因德政口碑多。五更晨鼓瓊樓月。余自厨院。來莅此土故云。 千里春帆碧海波。寄語錦山傾蓋好。要題傑句大盤陀。</text>
<title>官齋賦落花</title>,<text>一片撼來萬樹情。固知果滿不須驚。殘紅墜粉何關汝。黃鳥枝頭惜別聲。入簾墜席惹人情。虛送春光見輒驚。把鏡今朝何太瘦。緣渠晨夕畏風聲。已知榮悴自同情。推思新開喜若驚。雨雨風風多閱歷。使花解語亦呑聲。白蝶黃蜂自弱情。忽然枝禿亦相驚。損之又損空空界。倚杖老人聽澗聲。</text>
<title>衙後新得蓮花井。泉味甚佳。</title>,<text>蓮花峯影落泉心。綆級還看千丈深。一吸怳然淸自悟。泠泠遍灑讀書床。</text>
<title>次叟寄示七律。和呈三疊。</title>,<text>久矣荒陬麋鹿羣。好風吹到見夫君。天敎會合重圓月。世事紛紜易變雲。冬柏花翻誇絳色。春梅朶亞挹淸芬。應知官酒瓮頭熟。潑墨題詩滿妓裙。塊然我與我爲羣。且說平生寄使君。與世相踈隨怪鳥。仰天太息起荒雲。回看禿髮橫僧影。還讀殘書嗅古芬。官俸綿花捃拾去。儂家兒女始完裙。海神山鬼豈爲羣。好是淸心對竹君。萬里長風吹急浪。五更缺月出崩雲。如許殘醪輸蟻綠。若干佳句丐花芬。近來氣節男兒少。可與腰圍靘色裙。</text>
<title>矗石樓。次板上韻。晩兒同作。</title>,<text>脫然臨亂不區區。壯士佳人過此樓。磊落義腸爲巨石。嬋娟香魄化淸流。已迷塵劫落花岸。遂有笙歌明月舟。八十老翁餘禿筆。薄遊千里記南州。</text>
<title>又次李次叟韻</title>,<text>頭邊歲月遽如流。今古茫茫始欲愁。矗石義聲千丈屹。菁川浩氣萬波收。靑春騁目無它勝。浩劫傳名有此樓。好事淸宵吹鐵笛。浮雲盡捲散鳧鷗。</text>
<title>再和</title>,<text>滔滔不息大江流。到此浮生未暇愁。已落花枝空自住。將歸春色被誰收。百年踈雨常懷友。萬慮斜陽獨倚樓。自去自來機性少。吾無媿色對閒鷗。</text>
<title>獄中睡起</title>,<text>我望南山悲。南山見我喜。山靈夢語我。如跛不忘起。閒行空地人。子以神仙視。一席亦故廬。安心方可矣。豻狴小如斗。蒸炎火迫人。汗流臭生蟲。大患是肉身。須臾盡腐爛。烏蟻兩嚬呻。常惱八荒窄。此難容捽曳。已任五體拚。久使六用閉。老年爲貧仕。郞潛苦淹滯。角帶三條斷。皮靴十易弊。憶我狼狽前。商量一麾遷。頹戶復重建。先集刊當傳。此事乃大謬。牧馬南海邊。肌膚爛菵露。骨骼濕瘴烟。顔駟不遇命。馮衍知己少。種種困頓狀。見慍於羣小。恨不掛冠去。獨遊萬物表。何關葛藤事。壺蘆自纏繞。未知孰主張。欲殺如報仇。廷尉不欲當。平反非所謀。賦性自白直。掁觸爲罪尤。老悖可憐生。何快作死囚。千牛去一毛。四海滅一漚。閑若無事人。常欲安所遇。花枝摧有時。竹牀破有數。我死自有命。渠輩豈分付。急打登聞鼓。獨子叫閽悲。弱質被毒杖。衣袴血淋漓。病婦哭如喪。稚女喚如癡。老來剛腸銷。石人亦淚垂。吐咳冷於鸛。移腿重如石。如何儲百病。我軀纔七尺。嶠南有良友。心通恨形隔。自苦欲自裁。四顧忽躊躇。但恨不快人。撫掌稱慶如。欲令梨棗熟。先敎荊棘除。任人自踐踏。今我如糞蛆。禍因奴婢事。恥說頭還搔。黨錮非可論。名節無可褒。誰能好出場。欲觀長秊度。此詩寧爲案。戲筆燈半炷。</text>
<title>燈下檢閱先集遺草。涕泣書之。</title>,<text>遺集必傳來世中。喚醒文苑破鴻濛。傷心後裔未能跋。弁卷當年石室公。體素先祖文集。淸陰相公作序。刪之又削少餘篇。若割今生父子緣。倘未刊行梨棗板。我魂幽咽抱遺編。聖主何曾有分付。當年權相已灰塵。自知頑骨非人子。爲父報仇多少人。</text>
<title>記夢</title>,<text>驚喜故妻忽返魂。春風滿座使人溫。遭罹宜泣還相笑。傍坐夷然語不繁。星月滿空影遞翻。繽紛愁緖似旗旛。何人吹徹五更笛。是處招回一片魂。</text>
<title>病卧</title>,<text>十月寒蘆簟。五更枯竹扉。瘦肌生菽粟。乾唾失珠璣。已是世情盡。秖緣心事違。病中看壁笑。如掛死人衣。</text>
<title>病起</title>,<text>驀地飄然欲上征。區區度世惱余情。秋冬永夜難爲遣。八十行秊却自驚。卽見梅花如許發。不知月色幾回明。尙餘眷屬塵緣在。坐守寒燈抵五更。</text>
<title>次東坡獄中二韻</title>,<text>耐過杪秋又送春。始知憂患有吾身。祜贒豈是先遺鴆。參魯寧爲自殺人。壁面幽吟誰索解。燈光禿髮可傳神。鈍根未悟三生事。果報秖應有宿因。照鏡眉間劇慘凄。從知湖海氣全低。忽聽仙響雲中鶴。自覺悲音籠裏雞。美味霑濡憐酒母。子婦以酒糠作粥。 佳緣紹介笑梅妻。戶掾曺俊民。送梅花一盆。 如令今日能蒙宥。歧路已忘東復西。桃杏盡開非我春。尙能留住幻泡身。披繙何處死生簿。銷泐此間金石人。厄會不須占季主。善心何必禱明神。泊翁八十坡公少。未了佳因了惡因。不語先悲白髮凄。平居士品論高低。競傳影響多嘷犬。縱欲啼呼已縛鷄。叫閤血書憐有子。持家糠籺負亡妻。人生一宿仍成覺。况是東流不向西。轉眄奄過八十春。都除閱歷但餘身。極衰豈做立功士。强活難爲卓節人。題扇何奇驚水伯。歸田不早忤山神。西僧戲作荒唐語。詎有人羊互殺因。啼哭擧家白日凄。石腸聞此氣應低。偏憎臭穢牛同驥。却羨飛昇犬與鷄。高義周旋寧遇客。眞情患難豈忘妻。法官能具慈悲性。成佛終歸極樂西。氣蒸媿汗雜冬春。名節何依無着身。未死幾爲九泉客。更生不直一錢人。筆端蠅出疑傳命。甁裏雀留誰放神。恨不靑衫翻作衲。老來乾淨脫塵因。敢言寃氣夏霜凄。蠖屈餘寒首尾低。變爲羊鞹褥間豹。誦與貝經窓外鷄。鎖裏香生嗤韻友。鄭友來誦春詩甚富。 劒頭炊熟泣魂妻。死囚牢裏黑如漆。聞說外間日未西。通看朱炎接麗春。何如過去未來身。今誰卽命相思友。古亦難逢知己人。窄若蜂房收七魄。遙憑鶴馭訪三神。可憐奴輩利吾死。恩養多年是底因。尙愁詩案硯氷凄。我筆雄虹氣不低。欲騁遠遊千里馬。旋聯傑句五更鷄。掃除糞屋呼頑僕。爬癢絮襦思故妻。觀書萬卷有今日。尙愛牕明坐向西。常時吟弄送殘春。不是雲霄自致身。他自歡欣當此世。我惟摧敗爲何人。枉魂古屋皆悲鬼。驚魘虛牀多亂神。沉醉安能百千日。頓忘十二諸浮因。無端風雨作凄凄。黝黑矮簷頭更低。枷鎖夢猶尋白鷺。鋃鐺魂欲聽金雞。俠家昔有解仇伯。釋氏今無法喜妻。三世團圓終有日。牡丹花下玉東西。家有書樓一間。名曰大牡丹亭。</text>
<title>到中和配所。困頓之餘。令人悽然。</title>,<text>黃昏到吏舍。山郡飯多沙。斜月故鄕夢。亂峯何處家。添愁酒似水。歎老妓如花。枯榻雙趺隱。出遊天一涯。禍福誰能數。衆生沙復沙。歌聲起底處。噩夢在吾家。客裏送明月。愁邊見好花。外孫辛苦甚。當返自江涯。我遊凡幾歲。舊跡浪淘沙。不作尋芳客。胡爲逐臭家。猪欄白蹢子。牛柵牡丹花。狂發山頭望。滄溟不辨涯。信馬悠悠到。朔風吹起沙。吏言停此郡。我坐是誰家。耳冷孤行鴈。眼空無數花。此行多亂水。記渡幾何涯。直是黃泥坂。當言千里沙。吟茲賦鵩舍。思我捕魚家。梧陰盡落勢。匏蔓已開花。量海平生淚。知應不見涯。</text>
<title>次春人韻 金生號春人。失名。</title>,<text>嘻嘻都濩落。萬事又秋風。能奮見高鶴。自危知老桐。榮枯拋鏡後。憂樂滿盃中。欲訪君平卜。何時馬首東。</text>
<title>信筆</title>,<text>忠義千秋屈賈論。江河日月見常存。遷人動說長沙客。被笑二公天上魂。胡笳哀怨十八拍。花蕊興亡一百篇。一首一手聊復戲。豈效兒女作可憐。七斤布衫粥三碗。日日胷中大煩懣。未若看書且賦詩。今日明日可消散。明月一片二分影。半邊爲樂半邊愁。胡不均分遞愁樂。何獨令吾集百憂。俗子偸詩稱自作。頑僮竊酒問不知。一笑爾我無相勝。乞酒於人閱古詩。細思南山故鄕是。夢醒枕席故鄕非。故人來話故鄕事。便覺南山翠滴衣。左對松石當家口。右顧魚鳥若親友。湛然晨夕無言說。更勝推擠舊情厚。石閒面南淸水洞。自號江湖大散人。秋燈爛醉沈東老。春月題詩鄭子眞。余在金浦鄕廬時。與沈鄭諸人。日夕吟醉。昔時亦有超海勇。今日其奈囚山何。用則爲虎不用鼠。莫論誰少與誰多。人事元來每苦遲。天機自用有誰知。看花欲發已發後。誰見忽然自坼時。六花大衍歎奇才。萬樹梅花一夜開。闊展白地光明錦。擘窠大字掃千回。白放遷人兆眹奇。翺翔鶴之與鷺之。南山我廬同歸去。巢汝長松千萬枝。右二首贈雪。秋風刀剪汝心碎。遠自日邊來寄衣。其雨其雨尙不雨。曰歸曰歸我未歸。右贈鄭姬。其雨。望有天上澤。朱評萬點龍鱗甲。藉藉聲名招八州。聖主觀文呼太白。大人題卷稱子由。代人作。八路壯元。御批滿篇。呼以太白。家大人。題私卷曰子由。早年詞賦世間無。淸骨奇才閒且都。濩落如今生理拙。天機太泄在竆途。右二首。贈舍弟士鎭。天上老人贈銀盤。汝生之夜滿心歡。熒煌文采猶奪目。更勝白玉無缺刓。夜夢老人自天下。與大銀盤。曉聞兒啼聲。橫絶海東才太奇。鬼忌人猜命可知。年來眞欲代父死。使我當秊媿百之。右二首贈晩兒。</text>
<title>除夕</title>,<text>百計商量一死多。天應不殺奈天何。明秊快活吾眞死。痛哭誰知還當歌。霜鬢明朝不患多。主人驅逐奈竆何。人間自少留人處。坐泣漣如行且歌。</text>
<title>漫吟</title>,<text>怳惚雪爲仙萼開。玲瓏月是桂宮來。天公弄出番番巧。試我吟腸一百回。</text>
<title>贈李而習 學魯</title>,<text>從古多悲少知己。君詩雖好與誰看。狂歌自覺百年短。病骨先知天下寒。仙鼎被誰恩愛破。神絃移我性情彈。莫須山澤求奇士。可恨伊人才亦難。傳聞苦海風濤惡。寄語柁工客好看。可奈英秊乘暮氣。縱云老健是春寒。欲放幽愁仍發嘯。都除本領已忘彈。年過八十多離別。未有今朝送汝難。昨送晩兒還家</text>
<title>送別晩兒</title>,<text>吾豈鎭長在。汝應恨獨歸。門前看馬迹。關外望雲飛。但使水相送。忽如山更圍。問余幾時返。兒女共牽衣。掩扉豈遠志。騎馬已當歸。尙喜有身在。誰能無翼飛。山川憐獨往。風雪恐重圍。今日宿何店。夕陽應曬衣。曾看圓嶠畫。扶杖送兒歸。慘憺雙眉結。飄颻一意飛。缺籬滄海入。隱几碧山圍。此幅當時淚。又霑今我衣。杳杳汝當去。翩翩我欲歸。影形孑誰引。魂魄散將飛。老犬猶傳信。小騾難潰圍。贒哉病子婦。辛苦寄春衣。但信天公在。任吾何處歸。西南豈擇蔭。風雨惜驚飛。憂入地千尺。悲餘腹十圍。難跳圈子外。搏蝨破綿衣。</text>
<title>吟病書空</title>,<text>乃翁其罪重。病又與時爭。孫畏鴈書急。兒號鶴駕行。鬼神應有祐。天地豈無情。夜思此景狀。一度百年程。</text>
<title>病起</title>,<text>旣生大界內。豈復有踈親。眷屬百年客。故鄕千里鄰。溪山爲舊友。鳥獸乃佳賓。獨處塊然久。况當風雨晨。此行天遣我。未破寸心丹。長樂鍾聲遠。離騷玦影寒。熱應餐沆瀣。淸欲食琅玕。倘遇佳賓話。何憂送歲難。</text>
<title>與山泉使君同賦</title>,<text>誰謂新知樂。舊知樂未央。手高擬丹桂。腰瘦惱銅章。我媿峩洋曲。君嫌時世糚。何年了債後。山水共相羊。送上雲霄後。想應朝未央。點頭陪御坐。平步就奎章。賦豈千金買。才堪百寶糚。老我歸田日。當騎化石羊。</text>
<title>題鄭水使妙香卷</title>,<text>三寸令公筆。化工爭一般。詩翻靈佛窟。記就老仙壇。草木增新彩。山川換舊觀。胷中藏萬甲。不許俗人看。麟閣功臣尙可圖。瀛洲學士亦堪呼。名山留待小寰宇。老歲出遊眞丈夫。奇數未能封萬戶。高文何讓賦三都。從知收拾桑楡景。橫帶黃金行犬途。</text>
<title>漫吟</title>,<text>我思美人不可望。對花而泣看月愁。秊華畏晩天又雪。獨立江潭何所思。一朝陷大僇。爲善更蹉跎。兒欲負遵海。妾應行逐坡。世事紛紛改。秊華冉冉過。隱忍遲吾死。煩寃使汝多。偏被咎繇恤。實由虞舜仁。每疑猶是鬼。今覺復爲人。夢迓西方美。心祈北極辰。我衣煩勿濯。城闕舊行塵。撰來聖德頌。邑號有光輝。出獄兒孫大。度關魂夢稀。若經眩毒藥。如復潰重圍。明主無遺照。生行豈死歸。</text>
<title>述懷</title>,<text>微臣罪大不勝書。驚被殊恩一律除。誦德心長楡景短。效忠計拙雪毛踈。死爲靈草供湯劑。老作駑才駕鼓車。子子孫孫知此事。捐身報國敢虛徐。</text>
<title>鵩舍秋日</title>,<text>我於斯世欲浮休。不可堪多爲白頭。從古狂生元落落。至今强活亦區區。梧桐葉墜百年短。蟋蟀聲來天下愁。誰愛騷人送明月。却憎遷客作竆秋。配軍頭相鏡中唏。最是虛名多是非。晩採芙蓉爲紉佩。初何薜荔不裁衣。聽鴻政恨秋將盡。送客方知我未歸。縱有百端交集處。山靑江白筆如飛。</text>
<title>贈山泉子</title>,<text>君家兄弟難又難。華嶽高峯削玉寒。詩淸五綵新裁錦。談快三巴倒瀉瀾。金叵羅宜樊素勸。烏絲欄復薛濤攀。須臾無死還癡絶。騰上雲霄我欲看。</text>
<title>登山頂</title>,<text>秋風吹短髮。軟履上崔嵬。雨色黃州隱。夕陽平壤開。高歌今邈矣。醉舞亦荒哉。望遠爲襟豁。鄕愁積此臺。</text>
<title>次明詩韻。與全斗南共賦。</title>,<text>壯遊多遠志。衰病愛當歸。媿我今荷佩。惜君猶布衣。凝思紅蓼亂。極望碧山微。擺脫人間事。飄然欲奮飛。</text>
<title>狂吟</title>,<text>遷客狂吟起月開。直至闕月可休哉。忽生錦紋月臨席。忽吹花影月照盃。使我平生任吟哢。與我白頭不相猜。俠客看劒增光彩。佳人臨鏡偏昵偎。玉輪去人亦不遠。興極直欲上瑤臺。高吟擊節月低昂。衝口奮發不敲推。九霄白鶴驚墮翮。重溟老龍畏縮鰓。有客閒言且姑去。我詩滿眼未盡裁。萬家鼾息迷塵霧。不見月應獨徘徊。人生本性自虛閒。歡喜皆如見如來。老兔獻毛願爲裘。爲言霜露寒氣催。寒蟾又乞騎我去。漱濯銀河消百灾。渠曹何知都不管。我愛我吟勝瓊瑰。無端風雨大發作。崩騰誰復更驚愕。翻盆急勢入沉沉。拔屋洶聲連漠漠。滿天光華倐忽掩。口不停吟目如矐。媒糱其端乃修羅。太陰元精敢大嚼。詩不滿萬當不止。天下無與易其樂。修羅元是戲魔類。閉光匿影帝未醉。須臾頓生大光明。我放厥聲方快事。傍人笑之聲益高。風送淸輝亦天意。至于濛澒月盡夜。暗中㗅嚨幾箇字。詩成我欲撰靑詞。海墨山毫難盡記。</text>
<title>漫述</title>,<text>自我爲遷客。居停亦云難。眞與拘械同。空舍但長歎。一步不出外。一客不接歡。鄕愁浩如海。烟霧共漫漫。艱食病且苦。瘦骨何巑岏。精神極蕭爽。兀然坐更端。入定淸水滿。煉氣明霞餐。已知梨棗熟。盡除荊棘殘。靜極詩情動。吟望新月團。郡矦恤老病。感極鼻還酸。庖人鮮肉稱。厨子生魚盤。今瘳服成藥。一飽空數簞。珍果破淸香。名酒吹碧瀾。一飯尙報德。此心至蓋棺。仲叔居安邑。太守送猪肝。口腹何累人。慨然度山巒。我則異於是。種種有所干。口腹更累我。人我懸殊看。易地問何如。所遇皆可安。金鷄何日唱。千里迅飛翰。</text>
<title>拈明詩韻</title>,<text>人皆看月去。明月在柴門。魂魄游三界。親知滿九原。醇醪世味澹。衰髮歲華繁。我有新詩作。今無可與言。殘夜明燈忽翳然。得於卷後已忘前。天遙來往故鄕月。樹老少多遷客年。玉絡珠纓 佛氏纓絡 今自在。孤鸞別鵠 樂府曲名 有誰傳。人生皆有乘除理。已送災時疾又纏。聞說紛紜笑一場。始知觀世亦多方。買瓜還憶稚孫抱。蓄茗秖敎佳客嘗。短髮寧爲明日計。新詩剩作百年香。我心濃極人看澹。牕下繙書是夕陽。閱盡傀儡百千場。弧矢初秊志四方。山僕頳肩柴有課。村婆皺面醋先嘗。風簾自到笙歌響。宿幔猶薰書卷香。死去舊遊無一字。等閒樵笛盡山陽。</text>
<title>次杜</title>,<text>枯骨煩相迫。死生曾已知。苦吟神不動。淹病鬼常隨。花影覓何處。月光元在茲。客來饒舌久。君慧我尤癡。</text>
<title>次寄山泉</title>,<text>羈棲消遣法。斯世借書癡。起山不借稗海。 黃菊難爲節。白醪能及時。古人收好料。天下少新詩。誰道重陽勝。低回不出籬。沉痾秋色暮。良夜閉門癡。明月不遐我。寒花空負時。寂寥尋好夢。憂樂盡佳詩。歎息久留計。松枝補缺籬。頹齡方有悟。慧業更由癡。所遇皆佳日。我生曾吉時。寧耽猩屐酒。眞感蟋床詩。忽覺歲云暮。黃花已滿籬。身賤白居易。顔凋黃大癡。達竆元有命。才力在乘時。滿恨仍欹盞。塞悲還吐詩。却嗔鄰犢角。觸破我藩籬。</text>
<title>謫居遣懷</title>,<text>山疊水重雲不開。繁愁又上望鄕臺。秋風政爲騷人發。明月能隨逐客來。老惜氷紈新裂扇。病思蕉葉舊持盃。却羨長空鴻鴈影。夕陽隨意去還回。</text>
<title>呈廵相酉堂尙書</title>,<text>金氣代朱熱。西來日月忙。氷盤退碧實。紗幔宿淸香。行部農夫悅。分曹武士良。時都試校射。 遠聞瑤浦勝。遊思海雲長。廵相秋廵後。書示瑤浦勝槩。恨不同遊。</text>
<title>聽郡樓歌吹</title>,<text>滿天明月樂無方。歌舞誰家夜未央。金闕瑤臺行看影。羅叢錦隊去聞香。翻驚華嶽浮盃浪。直怪雄虹起筆芒。見笑大家仍覆瓿。太玄同去更榮光。</text>
<title>漫吟</title>,<text>願聽遷客百秊歌。比我古人爲孰多。聯唱香山無友稹。和詩坡老有兒過。家僮能解盃常滿。官妓任嘲髮盡皤。天上應無終缺月。且觀圓夜更如何。俄來看萬變。一坐未移欄。冷戶知人好。豪家見客殘。菊花黃未落。楓葉赤猶寒。癡望片雲去。我心何處安。形影羈棲久。炎凉謫限兼。病蘇三世藥。疑決二人占。塵界爭豚犬。仙宮靜兔蟾。竆秋行不得。山雨又廉纖。癡人元妄想。楊鶴豈能兼。斗犯君平解。泛海之役。 箕夷焦贛占。繫獄之厄。 山中應抱犢。天上欲騎蟾。堪笑去留際。鏡中添白纖。魚是我常嗜。得熊那望兼。雨徵起風驗。月暈缺灰占。笑看蠻爭觸。悶知蛇闘蟾。自來已久蟄。物化悉幽纖。爪長留不削。蚤蝨一爬兼。念淨方佳夢。運通眞吉占。破肝仍食馬。援臂欲爲蟾。我病已無困。化兒元是纖。</text>
<title>偶題</title>,<text>良夜惜爲短。夢陪仙駕臨。屢遷營小築。久縶發悲音。月色誰延袤。明河自淺深。殊恩何敢度。孤詠露華侵。</text>
<title>贈趙芝園秀三</title>,<text>思之不見久。髣髴似曾親。君是夢中影。我爲燈下神。臂酸握透爪。面皺淚濡鱗。今乃送秋日。何時話此辰。倚依無所托。秖是閒商量。繫悶元非帶。割愁豈有鋩。頹齡將酒住。竆道以詩昌。我似彼孤月。天涯自放光。古來勞逸各爲歌。我曲誰憐髮盡皤。山似獨醒紅葉衆。林同新沐露華多。秊光銷落今如此。春物經營曾幾何。康節但知行過處。未知宿處是行窩。</text>
<title>信筆</title>,<text>籬東紅暈已蒸霞。折取花枝感歲華。忽覺春風吹袂急。手中還坼未開葩。</text>
<title>李而習送薔薇糕。以詩謝之。</title>,<text>薔薇煎一捻。芳色笑容開。索蜜蜂先集。探花蝶忽來。嚼因情味久。詩被化工催。糕字誰能用。香山與我裁。</text>
<title>地主煑花於梨花亭。而習拈韻。乃東坡出獄中韻。似是吉兆。</title>,<text>朔氣苦寒不省春。陰晴盡閱但餘身。銅章皁蓋逍遙吏。臨水登山離別人。病裏詩成吟似鬼。夜來花發雨如神。須看蒼翠滿南麓。十載重遊記宿因。孤臣一謫三年遲。生面相忘眷屬悲。明月寫眞還自見。浮雲寄語有誰知。賣驢過活憐餘尾。借犬傳書訝久氂。汝輩莫愁吾太瘦。菊英蘭露可療飢。</text>
<title>老鳩</title>,<text>老鳩如哭我。新花如笑人。我歸誰爲喜。我留誰與親。造物莫惡劇。微命安足嗔。我豈牧羣龍。失龍謫世塵。何水不蕩潏。何山不嶙峋。去住俱大難。最患我有身。一聽金鷄鳴。卽去不逡廵。</text>
<title>夢遊</title>,<text>好在西江水。鳧鷖識舊遊。吾生經百變。汝輩若千秋。繫馬情依柳。觀棋影着樓。題詩誰復見。日下片雲浮。</text>
<title>偶題</title>,<text>自把禿毫記南園。每思嘉樹老夫村。親於知舊惟書卷。歡若平生是酒罇。斜日花邀迷底向。虛窓鳥喚覺吾存。衰詩蕭颯孤春色。桃李深愁亦不言。</text>
<title>聞士鎭病重</title>,<text>自聞病報夢頻驚。一氣牽連故不平。汝以憤憂疽已發。我因藏怒癭斯生。眼寒桑海同經劫。魂散風烟不住情。死別生離無一訣。餘年可媿爲人兄。遠在半千里。傳書十日期。老吾聲咯咯。病汝氣垂垂。兄弟俱爭死。兒孫孰爲悲。縱知次第事。未面永相思。</text>
<title>夢歸</title>,<text>坦然歸路晩山靑。苦恨迷離夢始醒。花影先敎幽鳥宿。松聲留與老僧聽。雲霞暫亦生奇彩。木石久能通性靈。孤旅還多竆鬼力。好詩寫滿梨花亭。</text>
<title>又賦五古</title>,<text>冉冉孤魂返。南山見靑蒼。初若猶編籍。輕如脫鋃鐺。舊溪水聲小。古塗草色荒。怳如經亂離。悽絶獨彷徨。回顧身如影。入門自飛揚。未記誰某某。眷屬皆滿堂。卒然驚我來。相見反蒼黃。寃哉阿弟鎭。我死汝代償。汝墳草已宿。獨生我石腸。不暇容一語。悲喜淚滂滂。日月曾幾何。病婦頭點霜。幼孫慧於父。稚女大如孃。懽聲宛如昨。供我少商量。圃中折露葵。厨下炊黃粱。汝曹俱菜色。可憐久絶粮。開我破窓牖。移我棐几床。書籍霑屋漏。乍披發暗香。衆心在謫所。生理已兩忘。奴婢不耐饑。包裹走他鄕。古屋數十間。何有亦何亡。老馬騎西阡。有盜夜牽韁。誰不爲賊手。衣裳但空箱。聽來煩搔首。如過古戰場。萬事皆由我。莫言是誰殃。不幸免僥倖。人死亦多方。或被烏喙毒。或犯河豚戕。汝輩皆無恙。我身亦强康。老松破鄰斧。名花掘過牆。旣無納凉處。扶杖藥欄傍。園色蕭條甚。我行更踽凉。待來非今日。白醭生酒漿。一盃發浩歎。三盃我歌長。楊愼參大議。柳州富文章。倂謫荒徼死。千秋爲悲傷。顧我負死罪。薄竄閱秋光。邦慶當恩宥。塵刹報聖王。</text>
<title>沈友月夜送酒於梨花亭。驚喜欲狂。令人飛舞。露坐痛飮。恨無一客在旁。顧影相勸。一杯一句。隨手亂草。明朝視之。酒氣花香。尙淋漓濕紙。滿天明月。了無餘痕。恨未傳神。何夜無月。何人無送酒。是夜光景奇絶。追後記之。不能一二。但以詩謝之。沈友名彜鎭。今在箕營幕府。</title>,<text>花影滿地月滿天。驚看人影踈籬前。酒浪泠泠若泉鳴。大腹鴟夷皁隷肩。不問誰何席地吸。僮在我盃我自傳。花香酒香月亦香。月中桂香濕涓涓。倒注喉孔大於海。但聞汩汩何時塡。一盃陶然三盃快。五盃十盃浩浩然。久看斜月頗窈窕。流眄欹花亦嬋姸。狂興無處可告訴。打破竹椅裂坐氈。起舞擧袖碧天橫。老鶴踈毛垂白顚。靑城佐卿影鬅鬙。華表令威形蹁躚。傞傞幾回怳惚境。直疑飛昇天上仙。金丹共餐喚葛洪。玉液分甘待偓佺。超度塵世千百劫。解脫浮生十二緣。莫誦金剛六如偈。且爲綠酒萬金捐。造汝是儀誰送汝。沈東老比王弘贒。餉於高士傳千載。波及無名竆謫遷。醉中狂言莫掩口。我勝淵明詩萬篇。爲問天公有月來。曾見如許酒興偏。捉月入海餘光少。咄咄可恨李靑蓮。聖君亦當恕醉漢。此酒未醒解帝懸。寄聲造物我去後。日日花發月長圓。賁飾太平好氣像。罨畫夜夜花月烟。聖壽直與嵩高齊。八域蒼生仰萬年。</text>
<title>戲題漫堂宋犖模本東坡笠屐圖像後</title>,<text>坡公千載魂。我因識神記。目擊道存處。靈光寄所寄。胷衿自散朗。天遊無一事。認是黎家來。半途風雨至。木屐高欲折。篛笠欹如醉。狼籍泥中跡。淋漓濕巾帔。學士幻農夫。仙佛無定位。自來吠邑犬。誰令禦山魅。回風與驟雨。似作笑罵意。我自不耐熱。看書亦束寘。今日是何日。默契笑相視。靈氣元不散。往劫同卽地。使人忽颯爽。光景難一二。風若衣裳亂。雨如几案墜。灑灑毛髮森。泠泠心肺漬。朱炎顧何有。頓生秋意思。不能寫髣髴。禿筆七分媿。渺然亦遷客。曠感聊復識。</text>
<title>造物</title>,<text>造物畏人見。起手無人處。靈壁繪萬象。山鬼不敢語。一朝倜儻人。見之亂心緖。風露藉地坐。自然不能去。靈心發天竅。彩毫落何所。化工在旁窺。驚叫遽如許。肉眼實不知。汝知我色沮。</text>
<title>次東坡遷居臨臯韻</title>,<text>階庭踏舊迹。如驢團行磨。湯網雖寬大。那敢自右左。高義在竆厄。秀句出寒餓。無端甘受詈。遷居難默坐。舊雨人不來。今雨誰經過。陸犬無遐蹤。賈鵩有餘個。兒子借新書。絶勝金滿馱。樹根安井臼。老甑行當破。弔我亦何悲。旋見在門賀。痛飮是良謀。不須誦楚些。菜腸驚臘味。官庖一斤肉。小僕提壺去。南鄰酒新熟。本來無多願。竆旅無不足。歲華裊弱縷。一斷那可續。上帝自聰明。一一裁歌哭。振履商聲發。此詩還自讀。</text>
<title>次東坡熟睡韻</title>,<text>蟣蝨穿敗絮。利爪思爬背。十年食太倉。知今與飢會。急竄不容別。寄書報我在。煩惱呑紅炭。肝腸翻雪瀨。人見頹卧床。神遊九天外。百謫不知他。但知聖恩大。</text>
<title>次東坡別子由韻</title>,<text>我於天地間。鷦棲一枝蒿。飮啄非私分。厚餉媿無勞。靑天如明鏡。姸醜無所逃。破爐誰爇香。孤燭自煎膏。薄俗楊朱學。敢希乞一毛。仰看南飛翼。一擧白雲高。</text>
<title>次東坡至黃州</title>,<text>居謫如居喪。一秊廢櫛浴。骨冷何煩洗。髮禿詎須沐。忽如中風走。採詩入山谷。困眠少假借。夢驚猶在梏。天眞漸斲傷。老僧削方竹。富戶苦多憂。貧家常自足。柴門十字縛。一出遭詈辱。死生任自然。不要百計熟。</text>
<title>林下晩憇</title>,<text>晩炎猶未艾。暍死却纔醒。妄想金莖露。且啖蒲鴒靑。空山無伴侶。獨坐聚精靈。久客多塵垢。林蟬自蛻形。此心卽如佛。澹然無北南。二年老子苦。千里旅人甘。物色誰留在。天時自熟諳。高飛黃鵠遠。仰看我多慙。</text>
<title>自家</title>,<text>自家無樂有餘哀。賦命誰憐甚怪哉。死別經年金鎖解。生還卽日玉門開。感恩秋部驚黃葉。痛哭春宮卧碧苔。至竟悲歡何處着。醒來沉醉但空盃。</text>
<title>夢歸</title>,<text>舊路了然某某山。故園林木亦歡顔。夢中尙畏公家法。乘夜歸家曉自還。苦短人生來世長。每於此段意荒凉。醉痕不沫靑山骨。詩料尙餘白月光。宿客鴈行應索債。家貧多債未報。 歌娥狗曲孰分香。中和妓不能歌。 今秊度厄還竆巷。藜杖茫然天雨霜。</text>
<title>聞赦喜吟</title>,<text>伏聽赦文悲喜加。直當大酺濁醪賖。未見毛羣皆炳蔚。自知焦穀不萌芽。誰其從者雲千里。我所思兮水一涯。恐是桑楡餘景短。歸歟石洞把耕杷。感淚無從盡濕巾。九重丹詔十行綸。恩波共沐八方雨。德澤同酣萬戶春。是日歡聲動天地。幾人蟄跡擺泥塵。堯之孫卽舜之子。世世宗祊祝慶新。歸去吾年餘幾何。却看鬚髮已全皤。千里山川還復近。二年憂患亦云多。槖中義氣親知淚。卷裏詩聲離別歌。大雪紛紛過一陣。怳然爲鸛更爲鵝。做得新詩閱古文。百憂都遣集眉紋。崢嶸癯骨刮於蝎。戌削羸肌飽是蚊。久住身應爲大患。暫過秊已不餘分。行當一夢惺惺覺。善地惡州那復云。是耶非耶向帝城。回看宿處似前生。黃花已老吾猶病。白鴈先歸誰與行。歌哭俱空孤燭在。詩篇逬散亂泉鳴。頹齡未識幾何盡。聖德如天不敢名。</text>
<title>主倅寄詩要和。走筆和呈。</title>,<text>拜辭道伯與衙官。萬水千山得得還。不皺澄觀知某水。難忘秀氣記何山。親朋久阻皆新語。眷屬相逢亦老顔。冒雪入京誰可畫。放翁相似大散關。</text>
<title>臨發曉題</title>,<text>鷄欲膠膠駕更催。計程關外雪霜堆。寂寥獨看燈花落。嘹亮驚聞鴈響迴。行欲復沽京口酒。不須煩折隴頭梅。曾孫學語今經歲。應問渠翁何處來。</text>
<title>忽成</title>,<text>聞赦歸心如電奔。古松流水老夫村。愁中月炯難尋緖。鬢畔霜堆未見根。竆道猶爲歡伯頌。平生不受孔方恩。逢迎少似古人者。欣賞千秋著述存。</text>
<title>和呈廵相金尙書 學淳 韻</title>,<text>八十謫來千里身。玉門關外喜逢春。多端懺悔燈爲佛。無數愆殃酒豈人。忽見山川如破夢。不勞車馬已飛神。大同江水湛湛綠。遠挹恩波洗舊塵。</text>
<title>憶亡弟</title>,<text>歡喜欲誰見。入門所見非。弟應悲死別。兄獨恨生歸。地下聚奇氣。世間多殺機。悠悠信馬去。釋敎欲皈依。</text>
<title>賦雪</title>,<text>肅然風氣候靈官。大雪令人迷不還。細點似詩尋竗境。亂飄如畫入深山。梅花顚倒不論命。松色婆娑亦改顔。僵卧其中何許老。夜來頹壓古柴關。天上玄冥是大官。靈機爛用可收還。神工有迹花開樹。鬼斧無聲玉削山。潔處眞堪着芳躅。景中那許照塵顔。不須乘興詠招隱。松竹蒼蒼是處關。</text>
<title>元朝 壬辰</title>,<text>兒孫賀歲各歡顔。翁坐上頭罇在間。哀樂人情應屢變。吉祥天道好猶還。但思親友時相喚。却悔微官日不閒。最恨杖藜筋力短。漫遊何處少靑山。鏡中猶覓少年顔。自怪支離住世間。飮快銀盃常恐化。詩多彩筆詎敎還。宦情已斷去人遠。家政無關從我閒。登覽何煩畫障子。開牕好對眼前山。</text>
<title>送沈楠園 英叟 下第還官</title>,<text>功名可致騏千里。造物猶慳桂一枝。堪笑簿書偸絶去。龔黃文采未聞奇。勝境初逢好地主。飛觴遙賀郡中山。多君豪氣凌湖海。百尺高樓朗詠還。楊柳都門春色新。强扶癃病望行塵。眼光老去明如水。須寄瓊章未死人。</text>
<title>漫吟</title>,<text>八十三秊倐忽至。重提哀樂儘堪悲。世間榮貴傍看好。身後文章更讀奇。許大春光無主管。若干盃盞可維持。盧楊元白皆先逝。獨似長庚到曉遲。眼根昏霧脚風麻。秊至無靈祈釋迦。隔牖猶諳春氣色。披衾忽覺月精華。種蔬仍問看花處。煑藥還探賣酒家。屛護幔遮深作洞。此間隱遁世相遐。出門藜杖向何處。意到誰家非我家。心覺淸香惟竹葉。卧看佳句是梅花。貧常丐貸人多厭。老被嘲訕我自誇。更恐少年躙藉甚。每言雙鬢雪霜華。從此堂堂負歲華。衰容那可更周遮。摩挲銅狄誰爲薊。淸淺蓬瀛我是麻。移老入來閒世界。放慵還占醉生涯。松間睡鶴忽驚起。一曲狂歌曉月斜。</text>
<title>上元夜。海居齋同作。</title>,<text>催令晴捲畫簾鉤。賦月吾今登此樓。擧酒自應爲蕩漾。向人偏是照歡愁。幾叢桂樹萬年出。全局山河一夜收。更看諸君須盡樂。平生究竟雪盈頭。</text>
<title>呈沆瀣使君</title>,<text>太華三峯競秀生。東西遠望翠崢嶸。大才從古多間氣。小邑如今有美聲。花發無言誰解意。鸎飛相喚若爲情。文章五百年來出。不待子雲傳盛名。</text>
<title>次贈朴星伯 永輔 韻</title>,<text>誰恨竆來道不容。喜君詞客夜相從。枕邊風爽時聞鶴。筆下雲蒸初見龍。迂計飛昇因老學。靈心悟解入禪宗。江樓聚散看沙鳥。人事紛紛限暮鍾。</text>
<title>金荷屋 左根 見過。追次北里韻寄呈要和。</title>,<text>先公文采有餘光。嘉客滿堂歡滿堂。噓起片雲仍作彩。拾來凡草盡爲香。已多閱歷吾生短。更有商量來世長。佇看天衢騰踏去。其如白髮倚斜陽。老我宜歸留不宜。自疑餘影病相隨。奚徒富貴平生樂。好與文章後世知。愛聽林鸎求舊友。喜看山木有新枝。今晴舊雨當行止。造化誰能喚小兒。</text>
<title>扶杖路傍。仰瞻幸行羽衛。以志懽忭。</title>,<text>人似畫重累。病軀猶突衝。披雲瞻日表。截雨喜天容。繡轂輕雷轉。紅旗和氣濃。昇平擬萬選。護從盡夔龍。</text>
<title>酉山至。共次陸放翁韻。</title>,<text>盛朝何可入林深。良友頻頻往復尋。送盡浮雲天下事。尙留紅葉百年心。前遊自寫山川畫。殘燭猶明樓閣陰。置驛當時風俗厚。令威况復是仙禽。</text>
<title>見某人家。菊花五色。植於磁盆。列置檻內。圍繞畫屛。扮作富貴氣像。都無寒花蕭雅之致。故戲題。</title>,<text>霜露所霑是素封。居移驕氣貴人從。元來山澤癯仙骨。換作金屛冶女容。燭影迷藏知色愧。爐香噴薄認情濃。從今別族東籬外。可着黃單見本宗。</text>
<title>吳大山推去施註蘇詩。仍爲戲題。</title>,<text>借書索去對床塵。無賴奇觀入眼新。黃鳥未知何處客。碧松應是我家人。慵來佳境漸相遠。老去少秊寧欲親。獨有蕭閒巢穴在。其中醒醉度三春。</text>
<title>寄呈洌樵丁承旨 若鏞</title>,<text>常恨先生已白頭。陳人猶說舊風流。坐吟閑是房中樂。夢見奇於天上遊。梅欲盡開花自惱。月難恒滿影應愁。始知苕霅眞千里。水遠山長預具舟。名節思來每厚顔。都無別計處人間。奇花易落香何着。好月雖虧明自還。千里知心如對語。三春勞憶未能閒。榮辱紛紛耳根聒。寂然何有掩靑山。頎然秀骨綠瞳方。奎宿放光千道長。世已閱碁收黑白。士如相馬略驪黃。晩披靑篛風吹艇。早吸金莖露滿觴。只願寄名耆舊傳。環山草木亦流芳。</text>
<title>次酉山</title>,<text>頹齡不恨雪渾頭。幸見夫君第一流。共啜茶湯如夢境。先知廬井每神遊。眼光懸鏡千魔匿。腕力揮毫萬象愁。憂患掃除從喜握。便風須使小漁舟。</text>
<title>偶吟</title>,<text>登高望遠岸巾橫。寬我胷襟大界平。南贍部洲淡靄合。東瀛海水綠鱗生。光陰易度誰留影。今古茫然不着情。收拾靈心飛下緩。叢間鳥雀可憐鳴。</text>
<title>送石見之任谷城</title>,<text>詩成用善政。敦厚及南民。去作荒田雨。行爲蔀屋春。文章求實事。潦倒就贒人。摻手海居宅。誰知有夙因。曾莅金陵郡。已聞來暮歌。驢鳴殷洞大。江色上樓多。詩麗把花笑。酒香携月過。秖今俱白髮。後約問如何。君我今爲二老人。那堪逢別每相因。桃花朝日含山岸。楊柳東風暗水濱。歡對綠罇猶舊面。喜觀銅綬更長身。未能出餞緣衰病。幸借高樓望遠塵。</text>
<title>奉和海居齋</title>,<text>取次藩牆植衆芳。名園位寘始山房。夾牕紅透新花影。曲檻靑侵嫩柳光。參座盡從榮啓樂。曠懷姑許接輿狂。尋常折簡皆詩令。聞命飄然掃百忙。</text>
<title>柳檢書 本學 過同作</title>,<text>冉冉春光自好還。枯筇只合寘巖間。深林向暖呈紅萼。虛閣乘晴集碧山。顧影酒波憐點滴。詠詩琴韻喜幽閒。眼塵心垢皆消盡。叵耐逢場老醜顔。</text>
<title>自荳浦具舟向平邱。酉山，耘逋亦舟以迓於中流。</title>,<text>具舟東下迓斯翁。回望蓮峯面不同。久處憂愁仍缺月。此心歡喜作和風。忽看阡陌柳添色。閒數樓臺花幾叢。瘦骨畏寒篷底卧。郵籤頻問未過中。潮頭亦白沒鳧翁。諦視飛翻乃未同。二水分爭光蕩日。雙帆先後影分風。隨雲詭觀山如畫。掩幔閒披書是叢。家裏待賓常苦悶。舟中遙望日過中。造化小兒老爲翁。斯須劈劃不相同。誰知船裏占佳日。已見春來多怪風。遠水橫流淸滾滾。亂峯盡走碧叢叢。自從錢起江行後。物色休尋舊套中。四十以後可稱翁。未識諸公歐六同。烹茗絶勝魯望水。買魚多媿子陵風。啼鸎勸惜飛花片。語燕勤留亂石叢。詩草相酬如闘草。輸來白酒一堪中。</text>
<title>廣津逢海居都尉。渡頭店舍。呼燭同作。</title>,<text>我與大江胷次寬。急灘過了起輕瀾。春涵罇底誰全領。月在舟中可把看。老覺歡娛銷夜易。煩提會合待人難。衣巾抖擻除塵想。悔不烟波共釣竿。碧海靑天如許寬。狂詩潑墨大翻瀾。酒亭宿債吹旗喚。漁舍奇緣秉燭看。方外神交嵇阮少。君家勁敵弟兄難。可驚可涕何須說。抵老騎危百尺竿。</text>
<title>廣津送海居都尉。與酉山諸人東溯。</title>,<text>折花悵送晉卿還。留着餘歡尙慰顔。常聽佳句魚應化。更證舊盟鷗自閒。君有遐心臨白水。我無媿色對靑山。散仙洞府知何處。指點烟霞浩渺間。</text>
<title>東湖次酉山韻</title>,<text>危坐虛欄搔白頭。我思長與大江流。誰令新月延行處。已有停雲在上游。向㬉桃花應自醉。弄晴黃鳥不知愁。山家且莫憂支供。詩料輸君滿載舟。江頭勝似望樓頭。安穩蒲帆但信流。噀酒香沾閒鷺睡。詠詩驚散大魚游。同來明月千秊樂。付與浮雲一世愁。堪惜此行春已晩。岸花飛落半虛舟。黃鳥回聽楊柳頭。白鷗行看拍浮流。平分草色當場醉。折取花枝劇意游。樵笛一吹忘世故。漁歌三唱掃塵愁。淸江秖可好看客。老醜能容元禮舟。</text>
<title>江鳥</title>,<text>渺渺江天多遠思。吾於彼鳥性情移。羣飛呼喚月明夜。聚族浮沈水綠時。爪迹沙平成字亂。羽毛風冷起花遲。閒人老去無機事。磯上同應伴侶知。</text>
<title>舟中次香山韻</title>,<text>進艇溯灘苦。側帆下峽輕。高吟驚鷺宿。衰眼數魚行。風勢翻迴轉。山光遞晦明。春江花月夜。却恨白頭生。篙工百折灘。使舟如平地。雅遊及春好。過時自少味。賦月千古情。看花一大事。吾輩八九人。知心乃所貴。一生竆與達。造化任處置。仙莊機緣遲。朝發過午未。</text>
<title>舟行始下陸。到品石亭。次洌叟韻。</title>,<text>未信摧殘命數奇。歡然有若劫前期。此生便死終無恨。所見勝聞今始知。世故多經魯殿在。吾秊雖短德公隨。兩家淸讌猶同吉。新葉丰茸花已衰。</text>
<title>懷海居</title>,<text>所懷名士可憐宵。畫扇 海居有桃花幻夢圖扇 同看不在遙。露浥溪花還的的。烟遮江柳更迢迢。幾年安靜尊庚壘。此地優遊勝午橋。打疊錦衣箱子裏。夢中猶記紫宸朝。</text>
<title>次洌叟</title>,<text>窅然忘我問於人。苛禮煩嘲不着巾。流水千波催逝景。浮雲一片見閒身。從衰盃酌俱爲夢。較古詩篇更隔塵。康濟山家傳秘訣。重添本草李時珍。今日之遊老眼靑。肩輿直到蓋茅亭。正憐草色延窓牖。却惱花光滿戶庭。佳句稱心爲樂地。新醅到手引韶齡。金剛分派五臺水。筆力須公補酈經。昆季分居一麓靑。眼前突兀認名亭。揀花蝶影還粘幔。隨柳鸎聲尙繞庭。茶水嘗看懷陸羽。林園欲畫倩松齡。耆境復遊那可得。歸家淸夜夢應經。評泊烟霞眉宇靑。公歸忽覺作虛亭。風吹花影還垂席。日晩山光盡在庭。天竺禪龕留宿願。岱宗仙籍有餘齡。喜看是處德星聚。更恐奎輝漏石經。</text>
<title>先人遺稿攷正後。泣書卷末。</title>,<text>遺藳編摩閱一春。卷中如復見吾親。聲音不隔泉臺近。毫髮無差畫本新。碣石扶桑遊覽地。宰官名士唱酬人。倩書誤字思難改。恐似韓家根與銀。先集序文猶在茲。楓公又序此編奇。淸陰公弁卷於體素先祖文集。今先親遺稿。乞序於楓臯公故云。 敢援文擧通家誼。詎待揚雲後世知。先友靑山今盡去。孤兒白髮亦如斯。畜來殘俸從剞劂。萬本流傳詎塞悲。著述平生可等身。起於庚子至庚寅。某公代作多碑碣。餘草收來閱劫塵。名節艱難思雨夜。先人以平生風雨夜。卧念名節難。號雨念。 神靈髣髴返花晨。先人常謂親知。我去後魂魄。月明花開之夜。當歸來些。 散拋文字都無惜。應有後生藏弆珍。亂後生男共訂奇。晩兒與之校正。可喜。 叫閽攔駕未遑悲。將治筆硯手先顫。每檢巾箱淚已滋。爲善誰知禍所伏。有名還與謗相隨。痛寃父子緣何短。來世斯編倘續之。</text>
<title>和申紫霞九日韻。寄徐篠齋 淇修 要和。</title>,<text>茅堂積雨始晴時。明月今宵遲不遲。輕薄人情仍缺界。荒涼歲色見踈籬。風催白鴈成何字。霜綻黃花索我詩。祖子孫今同室會。屠穌異例孰先持。回頭却憶少秊時。九日之名何太遲。屈指佳辰常踊躍。抽毫極力破藩籬。但憐衰境黃花酒。漫誦古人紅葉詩。風雨屢經門戶蹋。佳兒分付好扶持。幽棲如鳥去何還。萬變誰能出世間。瘦策孤吟懸白月。空床遠夢滿靑山。醉來未信百年短。老去方知天下閒。元是此心從浩蕩。有何愁緖可增刪。</text>
<title>偶吟</title>,<text>秋光急欲斂芳菲。倚閣遊筇望翠微。白鶴玄翎風動易。黃花紫葉雨沾稀。絶交書至還孤笑。自祭文成尙未歸。究竟毁譽都不管。垂垂霜髮映斜暉。掃却愁端解復圍。覺來斯世入熹微。忘骸藥裹猶收拾。會意詩篇尙是非。浮念鍾聲飄曠陌。夢痕月影在踈扉。病餘腳氣還臨帖。因病悟書人亦稀。</text>
<title>曉枕偶作</title>,<text>此身元是堅牢物。泡幻其言更未通。遍遊柳雪花風境。散入天堂地獄中。卧想故交森滿壁。仰成圓句轉翻空。一聲曉鶴覺吾在。還復惺惺剪燭紅。</text>
<title>待人</title>,<text>有客期來日已中。開門奉箒見家僮。沾沾茗飮遲微雨。冉冉篆烟遮細風。遠水投閒惟宿鷺。長空留影豈飛鴻。古人卷裏精神集。眞是西窓返照同。</text>
<title>晩兒拜湍上歸。仍作此。斗室相公時在臨湍丙舍。未及還朝。</title>,<text>汝見勝吾夢見公。聞來悲喜自無竆。鬚眉森列燈光現。咳笑丁寧鍾響通。洛水神龍還起日。曲江仙鶴復回風。白頭猶在滄桑後。相對凄然話未終。</text>
<title>漫述</title>,<text>病柳如吾較帶圍。近秊銷瘦出門稀。主人獨坐鳥相語。舊客何來犬嗅衣。好夢淸宵遊福地。新詩破屋發光輝。仙宮佛塔俱無着。究竟未知何處歸。</text>
<title>初冬</title>,<text>寒威束人急。天何促迫情。但聽門扉軋。仍看几案淸。片雲欺日色。餘葉畏風聲。使有一盃酒。大恩寬衆生。</text>
<title>元朝 癸巳</title>,<text>八十四年無可言。千磨百折尙頑根。鬢明鏤玉梅花點。帶重垂紅猩血痕。南極光華祈聖壽。東溟浩蕩感天恩。且須除禁爲春酒。歌詠昇平芳草園。是歲以蔭官壽職。始陞資。</text>
<title>偶吟</title>,<text>本來閒性喜閒居。誰識南山有我廬。吟望千秊梅蕊發。神遊萬里竹牀虛。樓臺歷歷燈懸處。河漢寥寥鴈過初。直恐淸宵佳景失。呼兒火急筆之書。大耋之年蕭索時。自然調攝不相宜。老因人煖今因酒。香歇燈殘睡不知。未信丹砂粒粒靈。皤然霜髮詎還靑。靑天永夜長相照。君是文星我酒星。</text>
<title>夢作</title>,<text>白髮佳辰更惘然。熹微老境隔雲烟。文章舊繡無餘線。生息死灰能復燃。欲趁歸程常視日。多經憂患自忘年。人寰禁酒少和氣。鸚盞螺盤更共憐。</text>
<title>呈海居</title>,<text>街巷騎驢如夢境。茫然不記亦能思。芳醪巧値禁湖日。寒食重違上塚時。望遠雨蒸紅杏暈。來遲風亂綠楊枝。昔何勇赴今何嬾。公每徵逋無數詩。</text>
<title>謝鉏里柳尙書 相亮 送酒</title>,<text>玉壺春色碧翁翁。酒德歸之頌我公。和氣已知竆巷遍。衰顔更見少年同。一盃荒歲爲甘雨。三盞炎天作快風。况復得魚吾所嗜。今朝食帳命初通。</text>
<title>西湖晩泛</title>,<text>午暍旋消見泛篷。便風已聽禁城鍾。蒼凉月出此江水。縹緲雲來何處峯。頻執銀盃寧化羽。閒投竹杖乃爲龍。相看不似人間意。是夜共疑天上逢。</text>
<title>偶吟</title>,<text>始知全負日多佳。花落草靑空滿齋。病後孤心親几案。老來斂跡忘筇鞋。山川遠隔還相合。風雨芳遊每易乖。逢劇歡娛盡一席。莫敎異日難爲懷。擬於埃壒外。置屋且於焉。人去風流在。名高面目傳。淸醪重水力。明月稱詩權。有客無陳語。亦能起老秊。久覺乾坤大。百年誰是親。茂林猶困鳥。滄海尙竆鱗。不醉蕭條日。無詩寂寞春。騰騰佳節過。斜日掛西鄰。瘦顔如削瓜。儉歲入貧家。困比蔡還甚。瘠於秦更加。飢當煑白石。渴亦吸明霞。恨未學仙訣。兩眸空眩花。</text>
<title>聞酉堂尙書自謫還第。喜賦奉呈。</title>,<text>賜環依舊見夫君。一笑去來何所聞。人客歎衰還咄咄。兒孫狂喜劇紛紛。胷中皎若全輪月。眼底閑過變態雲。經歷我今爲木石。情餘一線盡茲文。</text>
<title>呈秋史內翰</title>,<text>人間久住自忘年。一碧琴湖滿眼前。是處牢騷梅已落。君家會合月初圓。解衣在古猶難事。裹飯如今亦宿緣。添寫放翁畫扇裏。知茲交契後來傳。</text>
<title>苦雨</title>,<text>夜來風雨滿虛樓。煞覺煩胷盪滌愁。殘葉正憐秋色在。曉窓可使月痕留。白頭欲作千秊調。雙眼曾經萬里遊。久在塵埃十丈裏。怪看鳧鴈大江浮。</text>
<title>偶吟</title>,<text>絲樣短毛覆於肩。已上忘之莫問年。山水晶光通酒氣。吟哦老手擅花權。但知風雨恒連夜。卽看星河已滿天。綺習平生俱淨盡。蕭然況復有塵緣。許多煩惱苦相因。但使在家霜髮新。較計佳游凡幾日。乘除雜病已殘春。先鳴幽鳥還驚我。重見閒花不記人。頗怪雲霞猶未散。抄成一集是傳神。</text>
<title>喜晴</title>,<text>苦霖遽然霽。淸界迥無遮。散住雲猶憤。輕飛鳥欲誇。月來如舊友。香遠此何花。吾有新詩作。靜聽君莫譁。閉戶添霜髮。今宵聊散頑。吟聲搖北斗。河影動南山。絳葉飛何急。黃花意自閒。酒酸難强飮。愁緖孰能刪。</text>
<title>見園中楓樹。忽憶楓皋公有感。</title>,<text>文章功業許多編。百歲光華一日仙。楓葉春靑秋更赤。乃公現聖風泠然。從今陵谷幾變改。日日思公無歲秊。</text>
<title>厨院直廬次人 拾遺</title>,<text>秋冬內苑樹多靑。上直烏紗慣所經。事往孤燈皆見影。心迷亂雪亦忘形。酒壺猶濕花遺馥。詩草艱收鳥墮翎。寸祿縻人行不得。故山何日醉還醒。遠色蒼蒼打曉鍾。雲心不耐久從容。梅花自發天機泄。雪月交輝人影重。風味虛堂飛酒爵。雷音古鼎識茶龍。平生喜色上眉處。久別詞朋忽聽跫。</text>
<title>禁酒</title>,<text>揭榜街頭印道紅。申嚴酒誥古文同。三雅橫飛桑葉落。七贒俱散竹林空。沉酣委巷應拚死。解戰寒簷直送竆。醉吐車茵當恕罪。相公燮理屢秊豐。禁吏何咆哮。酒星垂死芒。縛人一家哭。破瓮九街香。盜飮相看鏡。私醅竟倒囊。荒秊醉爲瑞。禁網又何張。</text>
<title>夏夜看月</title>,<text>常以蒸炎苦。月明方喜睛。此時夜雪白。何處老氷淸。竹亂皆因影。河傾若有聲。泠然乘此氣。萬里可孤行。</text>
<title>厨院直廬重陽</title>,<text>重九多佳什。題詩不敢豪。寒花稱令節。欹帽笑渠曹。翻覺禁中直。已登天上高。空罇還省事。應望白衣勞。</text>
<title>送竹下</title>,<text>一匹靑騾去作州。自今都下少風流。奎星似履還成隻。酒德如春忽變秋。名士欲親皆悵望。仙山難到却優遊。月中一日爲公事。二十九篇寄白頭。</text>
<title>貞室諸名勝過</title>,<text>雪打風吹捲茅堂。南山晴色大包荒。悲歌欲發春天碧。短髮秖殘河水黃。季世再生魂夢苦。高人已死姓名香。須看時到桃花發。滿樹韶華蝶過牆。忽省蕭凉滿此堂。多年筆墨一何荒。竆閻獨卧心猶赤。聖世重逢髮已黃。今夜寄言孤月影。明春復見百花香。浮生隨處堪消受。道在虛空與堵牆。往來斯世撒輕塵。九十前遊如隔晨。早覺雨徵先痛骨。老看花影已欺人。賤貧富貴同歸盡。螻蟻烏鳶誰與親。但恨藜筇筋力短。可遊靑嶂眼中新。</text>
<title>生朝。洪使君 吉周 與其季氏海居都尉枉過。同作。</title>,<text>醜於石貌老于梅。生意蕭涼强把盃。却訝去年何處在。渾忘此日幾番迴。使君馬策翻除雪。都尉車音轉動雷。慙媿貧家留貴客。秖供月色滿高臺。</text>
<title>辛卯三月晦日</title>,<text>八十二時送春盡。春歸孰是似吾情。頹齡酒有幽幷氣。季世詩無鄭衛聲。別後閒花如宿昔。病餘明月若平生。無賴枯筇還倚壁。癡於久坐嬾於行。</text>
<title>西歸後。酉山，匡山過。</title>,<text>歸來千里始開堂。踏盡畏塗今古荒。須看摧頹人瘦黑。可知辛苦馬玄黃。茶鐺重設生新韻。書卷閒披有宿香。浮緣聚散元難定。佳句今宵寫滿牆。</text>
<title>贈關東伯趙聖敎 容和</title>,<text>一座金剛天下聞。願生東國昔人云。宦遊却在烟霞境。行部應從鸞鶴羣。先代梅詩猶合契。今秋楓牒是移文。休言持贈元無物。萬二千峯多白雲。</text>
<title>聞酉堂尙書美疹霍然良已。賦呈近體一則乞和。</title>,<text>藥香三日繞重屛。仙骨支牀幾鍊形。祈向岱宗魂始返。聽回廣樂夢應醒。枕頭初月明珠炯。窓外羣峯亂筍靑。九十病軀猶在世。賀公詩句祝康寧。</text>
<title>孫女受綵日喜賦</title>,<text>竹箱木屐古人多。嫁女貧家年幾何。烏髻陪行雙蠟炬。朱簾依例七香車。猓然褥表求殊域。孔雀屛風借貴家。天上人間同吉日。淸晨牛女渡銀河。</text>
<title>偶閱放翁詩八十二歲作。余亦八十二。故恭次元韻。以謝感慨。</title>,<text>曠世同年友。放翁憐泊翁。靑城傷箭鶴。碧海避繒鴻。盃淺滄桑後。爐寒灰劫中。千秋如隔紙。未語自怱怱。始覺歸家病已蘓。歡欣未暇恨竆途。曉燈銷鑠光猶在。春酒流連德豈孤。可奈淸愁推莫去。何妨白髮損仍無。飄然遠遁姑難定。半是深山半是湖。</text>
<title>簡寄嶺伯雲石</title>,<text>敬問嶠南伯。音書久闕然。吏皆畏淸德。天爲享豐年。廊廟須增秩。歌謠採幾篇。竆交生計拙。籬落食簞懸。</text>
<title>李息觀 在絅 過</title>,<text>小許歡娛多許愁。閱來浮世白渾頭。酒當快士迷濛雨。別到情人索莫秋。明月盡看靑眼冷。梅花多賦石腸柔。扇頭倩寫息觀筆。期我新晴更上樓。人謂竆愁我亦愁。今無可待末梢頭。萬緣圓缺池中月。一士踽凉天下秋。將欲棲山心苦硬。未能阿世語溫柔。散懷共約諸名勝。飮酒看花何處樓。</text>
<title>與彌山飮</title>,<text>舊酤看折菊花酸。倩客牀頭置帽安。坐久心如參淨社。吟成肩似據危鞍。燭搖牕暈多欺曉。雪點庭柯未作寒。始信無何鄕里土。彌山虛倒泊翁觀。</text>
<title>辛卯除夕</title>,<text>戲劇多端老更催。慣看迎送了無猜。山禽驚散梅花句。天漢橫流竹葉盃。守歲五更誰奪去。尋春萬里我邀來。常愁腰腳頑如石。擬待元朝試上臺。</text>
<title>和呈海齋</title>,<text>攬鏡茫然驚白頭。我生以後始知愁。少時朋友皆星聚。老去詩篇與月留。落拓牢騷無可托。浮雲流水有何求。誰憐香火情緣重。爲是人間綠畫樓。</text>
<title>西園。與諸人賞春。</title>,<text>扶病看春不負春。天憐竆我晩晴新。欲傾甘釀逢情友。易謝名花悵老人。官解舊銜齒增久。詩忘本領首搔頻。如令遠綆中泠水。卽日離家當結鄰。未識誰收天下春。老憐懷抱歲華新。情緣常結夢魂境。顔面依然聚散人。良會復看明月幾。空罇無奈落花頻。諸君不必勞携杖。四海元來是一鄰。卽看冉冉別殘春。老眼憑高返照新。歡若歸來千里客。悵然迎送百年人。癡蜂嬾蝶風相引。淺綠渝紅雨太頻。今見羊求有述作。更開荒逕卽通鄰。任遣堂堂春復春。誰憐衰髮雪華新。畫看遊覽猶多本。夢見友朋餘幾人。月影婆娑依杖久。花香汗漫出門頻。徒令粥飯還無賴。要得詩聲聽隔鄰。略有殘紅不當春。將何供我眼光新。酒樓已絶許多客。詩社誰爲第一人。正惱蝶飛香灩灩。生憎鸎舌語頻頻。芳遊未足多風雨。何日招邀共四鄰。</text>
<title>偶吟</title>,<text>竹筇勝情在。春色晩難圖。花發我當往。月明誰可呼。少時輕節序。老境惜歡娛。愼勿向衰髮。徵詩如索租。春氣昏如睡。山光濃可圖。獨行乘雨霽。閒處聞鸎呼。尋柳不知老。看花聊自娛。荒年多變怪。政待遠州租。</text>
<title>奉邀海居都尉。與綾山，蓉城，黃坡諸人作。</title>,<text>自厭羞言白髮垂。須看淑景刹那移。秖殘姿態紅桃色。未減風流綠柳絲。昔有此遊驚幻境。如何今夕樂新知。蕭閑無事長相見。北渚西湖儘好時。老境支離不耐閒。快晴喜見碧天顔。滿城塵漲如浮海。倚壁筇留夢入山。花爲誰看猶未落。月知我在自能還。百年以後應相憶。堪畫蒼蒼松石間。</text>
<title>海居以大盒子送餉。故一絶謝上。</title>,<text>先唱雲霄一曲歌。回思諸客苦吟哦。休言綺饌皆珍味。風韻還勝綺饌多。</text>
<title>夕暉</title>,<text>夕暉仄仄苦相催。吟望靑山皆欲來。春盡從憐黃鳥老。人閒始覺碧桃開。莫須佳句留千載。豈博村醪醉一盃。暫出柴門還復入。那能風景抵徘徊。</text>
<title>次鉏里韻呈鉏里</title>,<text>磊落難消舊性情。遠聞名士意先行。半面論交多宿昔。一詩見賞若平生。誰從碧蘚能開徑。又送飛花已滿城。垂老逢公奇氣少。詞壇金鼓怕三鳴。</text>
<title>奉送友蘭徐閣學 憙淳 按節嶠南</title>,<text>西京旅店見相憐。癃耄書函久闕然。欲致唐虞應夙願。豈令召杜共稱贒。經桑閱海猶高躅。服玉餐丹復盛秊。秀句古來寒餓出。幾枚遙寄薛濤牋。</text>
<title>海居都尉，絅堂，輔德，酉山，蓉城同過。</title>,<text>雨中動植意頗寬。幽逕終南接彩欄。色畏榴花當日熱。心知碧竹使人寒。千年同調還相憶。一代數公能見難。賓從昨遊今散去。曉來明月與誰看。</text>
<title>奉呈斗室相公乞酒</title>,<text>秋來病渴復誰憐。可耐形神共索然。忽看風端翻赤葉。却聽空外瀉淸泉。官貧豈有三升醞。店遠都無一陌錢。莫道相公嗔老悖。黃封挈去帝王前。</text>
<title>酉山過。喜而拈韻。</title>,<text>假寐無人還自驚。仍思憂患折平生。新春冉冉花應發。短夜寥寥月獨行。形影纔分殘燭在。夢魂初返遠鍾鳴。柴門竆巷奇緣至。定有佳賓倒屣迎。</text>
<title>謾吟</title>,<text>髦齒無歸可奈何。翻驚白髮不勝多。送迎親友仍沈醉。解脫塵緣發浩歌。珮劒在腰買耕犢。朝衣疊笥換漁簑。浮生消得一碁局。寧直樵童爛斧柯。</text>
<title>大駕迎勑幸行。瞻望謹述。</title>,<text>萬姓欲爭覩。遊塵共息吹。逢迎燕國使。勞動漢官儀。鵷列天行近。龍旂日馭遲。回思陪鶴駕。哀淚滿襟垂。大道平如鏡。人聲寂若空。鸞車轉曉日。御仗起春風。公子剃頭黑。皇華抹額紅。金繒多盡力。弱國何生中。</text>
<title>留春 甲午</title>,<text>行年九十百無稱。愛惜韶光在昔曾。是處不留人也去。他時縱挽我何能。影踈楊柳情如月。紅落桃花心似冰。願把留春千歲酒。南山獻壽望觚稜。</text>
