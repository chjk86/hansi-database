<title>夢遊賦</title>,<text>幼余靜而氣壹兮。形穆穆而神遠。目送黃鵠之曾擧兮。窮八表而須臾反。胡余生之匏繫兮。塊獨守此偏晩。無山水之玄對兮。俗物紛其心損。中紆欝其誰語兮。願瞥天而無緣。精誠發於宵夢兮。歘騰身而泠然。高冠聳而切雲兮。風珮鳴以蹁躚。雄霓縱以直度兮。云余止於岱宗之標顚。何水廣而不帶兮。何山崒而不拳。知宇宙之分內兮。出甕天而蟬聯。飾玉檢而誣典兮。戒夸辟與佞臣。唾五松而不憇兮。陋霜節之汚秦。朝發軔乎日觀兮。夕嵩高余駐車。何玆氣蜿蜒而磅礴兮。生甫申而有餘。揖許由於璇房葯室之中兮。潁一曲而淸風。因羽人於龍穴兮。棋泬㵳兮流水古松。從天門而左轉兮。指西岳以高馳。凭靈掌以獨立兮。眺黃河之如絲。年三千之漠漠兮。報昇平兮令誰知。遇毛女之撚花兮。問興亡以慇懃。頩玉色以不對兮。指太空之浮雲。謇誰搖手以招我兮。云希夷與淡成。許我以神仙之骨兮。侑我以千日之觥。約分華而鼎居兮。留後期而遂行。路迤輾以南爲兮。聞祝融之相迎。紫盖幢幢以鉥前兮。朱鳥翼其承㫌。俯半腹之晦冥兮。仰星月以倍明。方下土之有人兮。禱開雲以虔誠。雖感通之可嘉兮。笑邈絶於鷽鵬。武夷之君來赴兮。爲我鼓瑟而吹笙。天台之二女作使兮。挹流霞以盈盈。携長源曰可人兮。再造唐以蜚英。倐朗吟以飛下兮。慕紫陽之襟情。就重華於九疑兮。儼垂衣以卿雲。乞絺繡之餘絲兮。歸補裳於吾君。吾君聖而無臣兮。願借才於八元。變淫朋以寅協兮。代嘵舌以昌言。耳髣髴於都兪兮。精皎皎以黃昬。湘妃倚於脩竹兮。怳臨風兮有訴。曰余玆水之二神兮。謂堯女者何誤。此開闢而固有兮。彼南廵而不從。胡誣神而誑人兮。亂名實而相蒙。爲百世而辨惑兮。竊有望於夫公。台潛聽以敬諾兮。溘埃風而北征。奮筆鉞以草檄兮。檄常山之山靈。爾居一於五鎭兮。壯關防於邊庭。謇素餐於望秩兮。每越視於塵腥。不東西而不南兮。亂華夏者北狄。雖天賦之悍桀兮。抑鎭守之失職。空包括而綿長兮。又焉用夫襟帶之鎖鑰。匪風飄而心怛兮。余不忍乎遊目。昔宣尼之欲乘桴兮。又何懷乎方域。薄言出於大荒兮。指窮髮而縱轡。玄武縮墳羊深兮。氣肅殺而贔屭。窮奇虎而又翼兮。詰造化以何意。牛黎巍以無骨兮。漫炰烋而自恣。雖燭龍之執炬兮。奈九陰之難鐩。凜乎其不可留兮。回余車以復路。南溟沸以波淫兮。又屑窣以恒雨。余欲拯濟其羣靈兮。招應龍以明諭。殺蚩尤而致天討兮。固上帝之攸嫭。何過畏而塊蟄兮。使漏天而偏苦。盍騰鱗而天游兮。普厥澤於九宇。聆噦噦以起余兮。覿丹穴之羽儀。翔千仞以度世兮。微爾吾將誰歸。然焦僥之滿地兮。陋不可以居之。西洋潏以詭特兮。富奇觀以幻眩。彼金母虎齒而豹尾兮。飾蛾眉以花面。又有丈六之億化兮。矜恒沙之身遍。危危之永械兮。挈天網以窮宙。窫窳之不自愼兮。守巫陽以奚救。夸父之至愚兮。不量力以逐日。倘移步於景行兮。用此誠於瞻忽。㪺學海而快飮兮。又何患乎死渴。顧鄧林之蔚然兮。奈不中於棟梁與琴瑟。紛弔詭不可以惑明智兮。拂若華以袖瞥。東之海何有兮。物厥初之生息。余摘扶桑之大繭兮。托天孫之機軸。織黃綿之襖子兮。延袤兮若千尺。與四海以同袍兮。纊寒士以皆足。夔皮兮作鼓。雷骨兮爲橛。聲震動於山河兮。冀助威於復雪。鰲之足亦可貴兮。柱補天之罅縫。此皆東海之所産兮。東眼肉以不知用。顧漆齒之蕞爾兮。與魚鼈以雜處。唉吾力之瑣瑣兮。曾不能乎扞禦。沛網瀁以浮游兮。倐臨睨夫鰈域。蚊雷殷其如昨兮。政酣酗於蠻觸。征馬蜷而僕懷兮。蹙余顙以無言。安能以吾氣之孔神兮。復受俗之昬昬。聞蓬萊之密邇兮。慕衆眞之所存。鍊營魄而不死兮。葆虗靜以爲門。匪朝宅之冀幸兮。竊天機以利身。唉道喪而莫反兮。不先後而余辰。採寶訣而延佇兮。或究竟於天人。濯余纓兮十洲兮。晞余髮兮三山。結瓊芝以淹留兮。肅羡門於巖間。羌不笑而不語兮。對精粹之脕顔。遂鍾歇而入夜兮。爛星斗於雲關。步靈壇以徙倚兮。忽流眄以反顧。正路鞠而茂草兮。安宅曠而不住。人自有此樂地兮。胡爲弱喪而遠騖。昔堯夫周流乎四海兮。歸百原以道在。不撫壯以復初兮。時冉冉其不再。騰電策以迅邁兮。沛風馭之無碍。桑梓僾以入望兮。信吾廬之可愛。梧柳森以交影兮。拓入窓而天光。遊子悲故鄕兮。心踴躍其若湯。歘驚墮於枕席兮。遊在目以的歷。皇天憫余之顓蒙兮。挾精神以誘掖。收緬邈之虗想兮。蹈前修之繩墨。撫兩儀而弄雙丸兮。不出戶以自得。系曰。三光岳瀆兮。吾氣之塞。精通往來兮。一瞬四極。晝想夜夢兮。可喜可愕。君子因之兮。卜我所學。鳶飛鴻順兮。玆遊之樂。持語井蛙兮。能不適適。收斂天飛兮。床琴丌易。易有乾坤兮。琴有海嶽。</text>
<title>太和湯賦</title>,<text>上之十三年丁巳。上以黨論裂。必爲亡國之禍。命以八月十八日。大會諸臣。上御仁政門受朝參。使都承旨讀御製廣諭文。文武百官聽敎訖。三品以下罷退。上還御煕政堂。只命文臣侍從卿宰以上入對。宣醞。上曰。不遵予敎者勿飮。飮者歸語子子孫孫勿爲黨論也。臣光運十年退居。不與朝紳爲進取。又杜門謝交游。雖駑下百不肖似。而無黨則自保焉。特以名忝卿宰之末故。亦與聞於播告之旨焉。羣臣以次飮。至光運。擎盃越席而伏。略陳勉戒之忱。仍謂其酒曰太和湯。盖用邵堯夫語。而上方欲保合太和故也。上嘉其名。臣旣退。遂賦太和湯賦。上以頌我殿下蕩平之德。下以媿羣臣揚觶前席而忽焉忘之者。休德昭以升中兮。煕事備而四謐。人情癢安而驕娭兮。競曹好而朋軋。兆逐靡以成俗兮。猋勇起而罔弘。羣龍背馳而不調兮。雲施屯其未凝。皇穆穆而𣅺思兮。表民德焉建極。不難夫㩜威而底剭兮。恐國脉之有劚。又欲玄冠而縞武兮。匪靳娸之所可革。寧祖洽而匡翼兮。庶幾簫勺乎羣僻。天門開詄蕩蕩兮。趁辨色以鋗玉。瞻邃延以儼臨兮。沛允令而顒若。紛繩繩其意變兮。疇不釋其回德。桂窅窊以便殿兮。復密邇而直寗。霆聲殷其警瑱兮。台出壧以亦聽。側罇瑟以用棜兮。玉醴湛其在中。惟玆酒之可貴兮。非五齊之爲功。以禮義而爲麯兮。用仁德而爲米。溢玄膏以百和兮。泛玉液而千洗。天地爲壚甕以貯兮。陰陽爲水火以濟。慶雲滃而三重兮。元氣淋而九醞。回北斗以揭柄兮。㪺恩波以砰隱。咸越席以拜稽兮。遂頤霤而沾吻。始發色以灑如兮。漸舒氣以言言。少焉油油兮太和溢於乾坤。若有鉥汝以前路兮。指純白之無垠。春臺煕以馮翼兮。甘露凝以紛紜。光風藹其轉蕙兮。景舒長以不迫。何民物之啿啿兮。淫淥澤以如沐。追蝸角以反顧兮。怳一夢之驚噩。般呑刀以飮灰兮。沆瀣塵兮紅爐雪。羌德醉而終世兮。亮浹肥而淪骨。播是氣以霈普兮。與羣生以春祺。永詔穆而錫雲兮。有如酒以誓辭。</text>
<title>恨賦</title>,<text>步出都門。丘原轇輵。英雄骨兮春蕪。志士氣兮雲結。鬼多猜忮。界稱缺坎。男兒有此不平。撫千古兮不盈。攬杏壇春風。諸子摳衣。顔氏之子兮。棄予安歸。爾年方壯。爾學方幾。天實喪予。予將疇依。嚭舌如篁。屬鏤如霜。東門眼兮如電。墓上檟兮如樑。烏夜棲兮鹿生麑。君雖悔兮何及。騎白馬兮轟怒濤。臣未禦兮越甲。惠王信讒。騎刦莅戎。金㙜曖以景晏。薊植颯而悲風。追仙馭以莫攀。指黑子而拋功。謝麾下兮依然。天日臨兮精忠。澤畔行吟。余馬蜷顧。楚多蒼蠅。儀如脫兎。靈瑣旣以邃遠。又武關之西閉。黃昬忽其屢改。但回風之搖蕙。重厚者嫉妬。木訥者謠諑。有道兮恩薄。治安兮痛哭。奉宣室兮只此日。望衣裳兮復何時。欲老才兮老不至。天嗇年兮君不知。昭陽歌管。長信金鑰。新人兮如花。故人兮如玉。辭同輦兮如探湯。藏篋扇兮如甘飴。修正兮未蒙福。蹈邪兮欲何爲。首辨漢賊。獨有臧洪。攀曹附袁。能者諸公。臣劉報劉。吾死吾忠。雍丘鐵壁。上摩蒼穹。烈烈陳容。同日捐躬。煌煌義旅。農彼渭野。叡已網中。懿若泉下。高皇大業。白帝遺詔。秋風一涕。皇天不弔。狐鼠視操。螻蟻視權。赤兎橫轡。四海無前。英雄運去。竪子成名。奮髯千秋。有面如生。南晉人物。一箇士雅。蒼天在上。江水在下。吾不負水。水不負吾。敦耶淵耶。不成功者天乎。毋謂胡無人。彭城其卓。淸比延陵。忠邁博陸。功盖國兮來讒。節驚世兮罹辟。蘭雪襟兮棟梁才。何遭世之棼濁。大呼南八。北拜者再。斷指飛動。怒齒粉碎。爲厲殺賊。成就李郭。彼哉賀蘭。狗彘不若。宗臣討賊。中途不起。國讐未雪。臣何以死。渡河渡河。張膽瞋目。悠悠河水。王業半壁。岳軍如岳。無敵不摧。胡命朝暮。金牌飛來。挈簞壺兮扣馬首。士女哭兮沸天地。墓樹生兮南枝。枝枝雨兮北淚。捧日兮君實甫。擎天兮文山子。負袞衣兮已蹈海。卧小樓兮不履地。颶風黑兮雲慘慘。正氣歸兮寃氛紫。三精臨兮百靈布。人自靖兮獻趙氏。此皆宇宙以來欝紆盤結。金火遆塵沙閱而不可解者也。鳥獸悲號。山谷皆譍。草木震盪。金鐵沸騰。矧人生之氣類。異土石之無情。安得不曠世興感。髮衝冠而淚沾纓也哉。彼其愁紅恨紫。殘山剩水。煙沉兮歎富貴。薰歇兮傷羅綺者。烏足與論於此哉。每當篝燈永夜。鬼神如泣。秋窓落葉。風雨驟集。掩縹帙而無言。命管城而於悒。雖使竭精衛之海注硯水。補不周之天以爲紙。紙有盡兮水有涸。恨綿綿兮何時已。</text>
<title>別賦</title>,<text>山川綿邈。歧路縱橫。浮雲兮無極。芳草兮關情。昔淳古之結繩。民莫來而莫往。何後世之擾擾。使浮生以惘惘。盃三傾以淚飮。車百轉以腸回。離鴻矯以躑躅。別鶴驚以徘徊。情千緖以各異。別萬族而不侔。小者氣短百年。大者色動千秋。盖聞水有瀟湘。山有九疑。鳥獸兮如叫。極浦兮如思。瑤瑟怨兮雨鳴。斑竹染兮春滋。目眇眇兮雲鄕。靈馭返兮何時。亦粤齊駟如雲。晉桐凋葉。公子懷安。從者呫囁。丈夫心兮如鉛。女子腸兮如鐵。妾有酒兮館甥醉。妾有劒兮桑婦血。秦嬴強兮宜嫡。狄隗婉兮信誓。崇明德兮撫諸侯。妾空房兮終世。若乃覆楚者子。存楚者我。忘父謂何。忘君則那。指白日之昭昭。橫一劒以兩心。爲冦讐兮明日。如弟兄兮只今。江山淼以告絶。鬼神衋以共臨。至若奉子以紵衣。報我以縞帶。何所獨無芳草。貴子珮之藹藹。吳之山兮漠漠。溱之水兮漪漪。一別兮弦脫矢。此生兮無見期。親鳳章以自幸。覿未厭而歘擧。挹香風兮難久居。灑蘭雪兮杳何許。憑豐隆兮遡飛廉。望寥廓以延佇。復有易水寒風。白衣送將。撫劒兮虹上下。擊筑兮日低昂。離別重兮泰山。性命輕兮鴻毛。醫閭爲之怒雲。渤海爲之壯濤。到裂眦而不淚。載俠骨以勞勞。又聞滄海烈士。宜陽世臣。男兒有膽。交道有神。沙中霹靂。四海雲擾。君責已塞。吾債未了。鳥一沒兮東溟。島嶼微兮靑杳杳。若夫君留塵土。我向蓬瀛。季慢籍悍。餘子竪嬰。駕鸞鳳而遐逝。謝龍虎之相爭。昔與子而遊戱。賭天地於一擲。今與子而少別。撫千年以瞬息。方內外以一絶。邈虫鵠之奚攀。君自愛兮珍重。鼎钁多於人間。至夫河梁携手。淚盡爲血。窮途義敦。異域情結。陰山崩兮瀚海竭。亮會合之無日。化雙鵠以奚得。爲一鴈而獨翔。生死訣兮復何言。有日月兮不同光。別有郞已龍成。客亦毛殊。逢大巫以氣索。掃一局而全輸。顧藥師以流悵。寄信息於東隅。虬髯拂於海雲。山萬重以一驢。歷選千古。此其離別之大者也。彼東都之祖帳如雲。河橋之禿柳不春。聞猿嘯而秋淚。倚䲶機而春嚬者。紛瑣瑣而昵昵。詎壯夫之吟呻。噫登山臨水。雲起葉飛。扁舟艤渡。驪駒在扉。請歌此以一闋。侑離觴而依依。</text>
<title>露梁疑塚賦</title>,<text>江水兮蒼蒼。夕照兮橫津。蜀魄兮如啼。芳草兮撩人。憑舟子之指點兮。眺山坡之纍纍。何所獨無蓬科兮。人到此而必淚。謇下馬以展敬兮。掇汀蘭而侑觶。自古誰無死兮。死莫憯於夫夫。方草草以掩骼兮。曾皁隷傭丐之不如。彼銀鏤兮黃腸。轀輬車兮誰家葬。執孤手兮貴戚。相愼紼兮卿相。樹豐碑兮何屹。封玄甲兮何壯。紛行路之掉臂兮。或遊子之顧唾。况數傳而埋沒兮。玉燈碎而石麟卧。荒煙蔓草走䗲飛螢之間兮。樵童牧竪躑躅而誰何。胡玆塚之可貴兮。人百世而護呵。嗚呼夫以諸君子之才。屈匹夫之志而同享太平。則固知笙鏞治道。黼黻王猷。富貴福澤。爲十世九族之光榮。而終不肯以此易彼。赴鼎钁而揚揚。豈不以一鴻毛之力。維持天地三光也哉。方其禍烈彌天。闔門騈首。義士暫以收骨兮。氓俗遠而信手。父老傳疑。歧說不同。人有六而塚胡四。地或洪而又云忠。此仁人志士所以流恨於無窮也。然自公而言。則正氣浩然。參宇宙以長存。區區支幹之復土者。其同異眞贗不足論。自後人而言。則九疑孤墳。未必重華。而忠臣悲吟。湘浦沉塚。未必皇英。而烈婦傷心。箕山一坏。誰見許由之埋骨。而高尙者興起。燕人晉哭。錯認先壠。而不害其爲孝子。塚雖疑而從厚兮。况玆信多而疑少。忠臣葬兮勿毁傷。百神森其臨照。</text>
<title>惜餘春賦</title>,<text>皇天平分四時兮。竊獨惜此靑春。光風轉兮萬有。太和充兮八垠。氣商量兮寒暖。晷折衷兮促舒。靑郊漫以布韶兮。目瀏瀏兮歡予。撫沂服以案志兮。忽傾寤而流眄。時瞹瞹其欲暮兮。天穆穆而將小變。花覊縻以在樹兮。草谸眠以愈光。援雅琴以入闋兮。奏姑洗之不可長。東君嚴裝而欲發兮。橫四海而焉歸。灑莢雨以淸路兮。飛棟風而揚旂。吾令太昊弭節兮。又使句芒而駐轡。折瑤華而拂日兮。向高舂而勿駛。及餘芳之未歇兮。賞心目以逍遨。捐余玦兮江潭。解余佩兮漢臯。蝶感夢以栩栩兮。鳥恨別而嚶嚶。亂飛絮以撩愁兮。編遊絲以繫情。溘余遊此桃李之芳園兮。秉夜燭以補煦。桃李粲以娛玩兮。奈浮華之難住。惟玆蘭之可貴兮。春旣晏兮香不衰。聊采采以盈掬兮。矯以遺夫佳期。時不可乎再得兮。怳臨風兮浩歌。顧胷中之藹盎兮。亘四時而春和。攬風光於本地兮。又何惜夫花晨。散此氣於宇宙兮。闢春㙜而躋民。</text>
<title>幽居雜咏 八首</title>,<text>靑陽布祺命。雜萼生園林。逗袖芬未已。承眶色淺深。翼彼黃栗留。惠我綿蠻音。簾閣䟽以達。歡言撫瑤琴。勞酒上其氣。爐薰與浸淫。從風入人懷。疇不開靑衿。黽勉愛芳時。毋負發生心。右春永晝豊暇豫。恢台境轉嘉。草木昌以繁。靑蕤亂交加。筦簟淨如拭。氷盌調甘瓜。松颸流倦枕。逋髮任鬅髿。褦襶日以踈。塵䢆日以遐。看奕如小刦。起視桐陰斜。鵲偸含桃盡。移啄石榴花。右夏吾園誠易知。菀菀松間楓。豈無靑縟美。懿此錦玲瓏。時菊更明媚。發色照房櫳。遙空滌龍氣。木梢收斷虹。久痗亦云除。身勁似燕弓。九辯非吾事。撫玆收斂功。持觴對鳴蟬。朗彈流希風。右秋四運紛可玩。雪賞絶緇塵。脩林舞羣鶴。華岳玉嶙峋。南城一以眺。萬瓦粲銀鱗。澂景漸窓歇。嚮晦入安身。明燈曖重幔。紙屛亦已陳。密爾娛文史。留歌待陽春。努力崇明德。龍蛇以存神。右冬暝色來無極。東峯如可明。檐角漸韶擧。階戺皓已盈。明明那可掇。蟬媛空復情。靜夜無物役。琅然琴復淸。玆言命金罍。勸影以細傾。珍重毋西轉。西轉事易生。誰喚萬家睡。同我坐水晶。右對月羣動皆物役。孤雲獨閑暇。浮游無適莫。卷舒孰枋欛。橫來月却走。騰上峯腿卸。罨階花影失。羃林鳥驚乍。快哉無夭閼。八極須臾跨。一洗靑山好。砲車雨如瀉。朗讀大壯卦。融焉覽神化。右看雲裁紙爲內障。築土爲外障。利用豈不適。生意無足尙。犧尊木之灾。棟樑其天喪。走爾虬龍形。作我琴書帳。後凋當座銘。活機寓器樣。塵來自扇外。山聳歘屛上。寒蟬夏彷彿。霜雪益自强。右松障鬐鬣蔽蓬萊。雲霓黭天姥。神𨓏夢亦迷。閟眞以終古。恠石出滄海。水嚙疑鬼斧。巨靈失其掌。夸娥借其股。縹緲若吐霧。䆗窱如藏虎。一拳有多少。造化無精粗。仁智在所遇。玄對窮宇宙。右假山</text>
<title>塞下曲</title>,<text>月黑交河北。潛師縛左賢。朝來萬馬跡。一一層氷穿。</text>
<title>春閨怨</title>,<text>樓前金色柳。本意爲郞栽。郞遊不繫馬。寂寂小鸎來。</text>
<title>漁父</title>,<text>鷺鷥似漁父。漁父似鷺鷥。可憐蘆影裏。相對雪霜姿。</text>
<title>牧童</title>,<text>漠漠烟郊望。亭亭牛背兒。夕陽無限色。留與笛聲遅。</text>
<title>咏秦</title>,<text>狂秦不怕天。黃帕座巍然。亂殺英豪盡。澤中多少年。</text>
<title>過滿月㙜</title>,<text>芳草寒烟萬事非。古㙜斜日上征衣。千官劒佩今何處。一鳥不鳴春自歸。</text>
<title>大行王奉諱後。中秋聖壽節初回。望月有感。</title>,<text>每歲中秋祝萬歲。今年望月不勝悲。明如金鏡將何獻。滿擬烏弓怳若遺。天上淸輝長此夜。人間佳節異前時。依依莫照龍樓曉。恐向嚴廬觸孝思。一作依依忍照龍樓曉。無復周王問寢儀。</text>
<title>比隣李生挽</title>,<text>倐忽存亡夢幼疑。眼中如昨兩髦垂。斂時鮮潔新郞服。殯處依俙舊講帷。忍見明春人赴試。且期他日弟生兒。不堪更近東墻坐。朝暮西河咽咽悲。亡人發解。將赴明春覆試故第五云。</text>
<title>漫吟</title>,<text>昔年科第恐來遅。登第憂深下第時。不識心中無限事。一聲黃鳥過喬枝。</text>
<title>閏六月初七日夕。咏牛女。</title>,<text>脉脉盈盈待素秋。羲舒戱劇故淹留。雙星恰似黃楊厄。一月差遅赤火流。烏鵲閑過河耿耿。梧桐巧耐暮颼颼。明朝還慰前期在。猶勝蕭晨別後愁。</text>
<title>七夕</title>,<text>河漢溶溶靜。星辰的的明。此中有何事。千古世人情。</text>
<title>次思卿韻。示諸君子。二首</title>,<text>詩人方夕坐。庭木有秋香。對此山容肅。兼之月氣凉。雲霞自今古。鴻燕各行藏。倚檻成長笑。形神極莽蒼。澄霽軒窓闢。蕭然一枕安。野空秋眺外。雲遠夕愁端。汀月孤鴻晩。山霜萬木寒。廵階爲何事。菊上露團團。</text>
<title>淸明道中</title>,<text>楡烟杏煑媚新晴。物色堪憐亦可驚。日日鳥添前日語。年年花作去年情。橫崖缺處何峯出。大野開時遠水明。羸馬似知詩境界。偶逢佳景卽停行。</text>
<title>送靈巖使君鄭來仲</title>,<text>肺肺庭前柳。折之花如雪。朝贈太守別。暮贈太守別。柳禿已無枝。繼以芳蘭折。柳枝猶易衰。蘭香竟不滅。</text>
<title>聞恩窩先生理屐楓岳。謹呈。</title>,<text>除非四海大心胷。不見金剛衆岳宗。無盡滄溟無限月。靑天一萬二千峯。公堂美錦刃游裁。移製詩囊不染埃。萬二千峯迎馬首。何峯先入錦囊來。奎璧精光照嶺天。山靈多意掃雲烟。玉蓮萬二千峯出。每箇峯頭詩百篇。萬丈毗盧一振衣。揷天峯勢欲飛飛。恠來積水灮芒少。摘得星辰滿袖歸。鳧舃凌空入翠微。中天沆瀣嗽珠璣。山僧易識留題處。白日蒼崖虹雨飛。海若鎔金浴太陽。琳宮曉鶴喚蒼茫。烘霜萬壑楓林色。染出先生錦繡膓。縹緲蓬萊頂上身。猛驚蹤跡久風塵。永郞莫用相廻避。同是瑤臺籍裏人。羽客貽公一卷書。世間文字不相如。披來了了心中解。知是前生熟讀餘。鰲扉風月蓬山烟。內外君恩到處仙。半夜正陽鍾漏響。何如長樂夢醒邊。附次韻前秋。永伯正字聞余理屐金剛。寄惠九絶。盖傳之者誤也。然詩語爽朗。若在碧霞潭上。縱看跳珠噴玉。留諸篋久矣。今春始登正陽寺樓。步其韻以謝之。了無些子芥吾胷。天下徒知有岱宗。一種巉巖千萬仞。何曾得似玉爲峯。雲葉蓮花色色裁。海中天半絶浮埃。可但鸞驂能獨往。試看鳧舃亦飛來。玉立峯峯盡入天。齊州九點眼中烟。塵埃野馬摶鵬底。暗印南華第一篇。春天氷雪欲生衣。脚下遊雲片片飛。潭洶黑龍終日吼。臺空靑鶴幾時歸。蘿逕通人一線微。層層高瀑散瓊璣。眼迷不省眞山骨。似馬如鷹盡欲飛。萬壑中央是正陽。登攀天地浩茫茫。毗盧氣勢衆香色。洗盡十年塵土膓。紫府仙班夢裏身。邇來滄海幾揚塵。白頭始到蓬萊頂。林下能無撫掌人。聞說山名在貝書。試從禪侶問眞如。縱然不遇曇無竭。靜者猶能意有餘。倚石攀蘿躡紫烟。風塵老更强名仙。能於勾漏丹砂外。得到天臺桂樹邊。</text>
<title>直中拈薛逢韻</title>,<text>不妨門外有囂塵。嘯傲乾坤自在身。今夜星河如昨日。百年詩酒隔前人。蛩吟鶴唳千山靜。露下風泠一氣神。誰向樓臺駐淸景。明朝軒盖又迷津。</text>
<title>直廬。聞上苑鶴唳有感。</title>,<text>老鶴時鳴上苑幽。街燈郭樹揔生愁。雲情莫問瓊樓月。仙夢初驚玉露秋。羽翮極知天萬里。精神終是海三洲。直廬適有滄浪客。中夜聞之憶片舟。</text>
<title>拈許渾韻</title>,<text>靑梧碧茘雨過初。端的仙居似我居。棋敵偶逢論舊譜。道朋相訪索新書。山光均抹宜濃淡。松影商量適密踈。最恨東隣違借網。秋來尙負食溪魚。與數三親知。爲西郊獵魚之約。而無網未果。</text>
<title>拈李白韻</title>,<text>北闕風雲隔聖君。虗名羞向世間聞。梧聲鶴夢驚秋到。虫語人情感夜分。嚴皷寥寥乃生月。虗簷往往得逢雲。百年心事如今夕。應入江鷗不亂羣。</text>
<title>秉燭讀章䟽 十韻排律。文臣庭試入格。賞賜虎皮。</title>,<text>重辰寤寐想賢良。丙枕無眠刻漏長。內竪忽傳投匭進。宮娥不覺獻衣忙。玉音連促金蓮秉。丹血先令暗室光。夜氣澄神恢聽納。君心化燭照封章。條陳尤急儲宮導。克復端宜化本匡。蠟淚傾如憂國涕。燈心燃似忍讐膓。招弓正恨雲林遠。讀䟽疑看鬂髮蒼。燼積案頭知夜久。烟熏紙上繹文詳。明朝散局飜垂命。昨夜空言豈格王。恭祝昌辰輝玉燭。一堂魚水聖聽張。</text>
<title>酬李悅道秋宵有懷。用柳州韻見寄。</title>,<text>塗塗霜露氣。翳翳林木叢。懷抱凉夜發。長嘯入流風。仰視雲月馳。千古莽無窮。所遇罕此物。願言中心同。疇能喩中心。奏我綠綺桐。桐聲一何感。庭樹摵以空。是曲傳者誰。海山有其功。曲終一俯仰。歎息子耳聡。</text>
<title>與士瞻氏聯轡赴花郊川獵。書道中卽事。</title>,<text>良辰曖欲暮。嘉會不可違。逝將盪幽默。振策出郊畿。惠好有同志。綢繆結風徽。逶迤客馬倦。屈曲野逕微。陟坡送遠目。並溪挹凈輝。乍見江一曲。或入山四圍。曠然出谷口。朝日射我衣。秋風忽高厲。雲陰拂崔巍。鳧鴈閙稻田。鷄犬靜村扉。楓岸佳可賞。菊籬亦芳菲。時見墟落間。田夫立依依。篛笠驅黃犢。一生無是非。余心竊樂之。顧慚猶塵鞿。經過多會神。逍遙憺忘歸。何况到別墅。酒熟溪魚肥。</text>
<title>川獵</title>,<text>北海有大鯤。東海有巨鰲。虹蜺作釣竿。拂之靑天高。顧我抱玆懷。世故苦相綢。會心何必遠。愜願隨所遭。薄從二三友。行行止濮濠。東鄰借網罟。西隣借桔槹。桔槹竭澤瀦。網罟截川濤。澤鮒似金梭。川魚似銀刀。僕夫能寘力。潛伏將焉逃。白沙擲錦鱗。腥風動颾颾。香葱灑金盤。紅葉爇林臯。作羹侑粲飯。切鱠佐菊醪。村夫盡歡呼。吾亦醉陶陶。夸者好放生。貪者惟饞饕。强辯知魚樂。莊惠亦云勞。忘魚復忘言。澹焉聊逍遙。</text>
<title>觀漁憇巖下。逢山僧。</title>,<text>不道漁梁寒。不言野逕迂。篛笠覆我首。蹇驢駄我軀。且持漁網入。勿問魚有無。有魚且食魚。無魚亦傾壺。叉牙一靑巖。斗起漁梁隅。得此却忘漁。摩挲復踟躕。因復枕巖眠。起視山日晡。偶然値林僧。形貌古而癯。問余何爲坐。問僧何爲徂。欲答兩忘言。只覺心欣愉。此僧未必高。此巖未必殊。余心適相會。隨境興不孤。下視擧網夫。咥咥方懽呼。</text>
<title>白花桔梗</title>,<text>蓬島産金光。華井出碧蓮。路遠莫致之。虗想彌山川。桔梗垂白華。乃在窮崖顚。根老如人參。花色玉雪姸。少餐可療疾。久服能作仙。聞余竊相慕。委身植庭前。客來問主人。輒復一囅然。倘令斯言信。孰不羡彭籛。家家應服此。地上少人烟。桔梗亦笑客。夏虫語氷天。口有五味爽。心有膏火煎。日服安期棗。何益壽命延。貴家或好名。移我金堦邊。花草百餘種。桔梗上頭專。桔梗與眼謀。八珍與口便。歷年冀見食。芳菲空自捐。雖幸一甞之。辛烈僅下咽。芻豢競蹴我。我亦避甘羶。心口淡相宜。得此主人賢。終朝采其華。泛之藥玉船。長跪獻高堂。容顔長好娟。主人𧬄桔梗。培植不敢愆。豈無南陔蘭。懿此引長年。</text>
<title>花郊別業曉枕。聞鷄唱牛鳴與舂聲迭和。隱然作一部樂。偶成一絶。語士瞻氏。</title>,<text>喔喔村鷄和石舂。牛鳴時復動黃鐘。無人解聽成新譜。落月蒼茫下遠峯。</text>
<title>持被槐省。睡起咏槐。</title>,<text>省中啼鳥夢驚回。回自靑山綠水隈。庭樹不知高士意。安排蟻穴待魂來。</text>
<title>福淸縣府城外東山。有榴花洞。唐樵者藍超逐一鹿。入石門內。有雞犬人烟。見一翁。謂曰。此避秦地也。留卿可乎。超曰。歸別妻子乃來。與榴花一枝而出。後再訪之則迷矣。事見方輿誌。與桃源相類而有顯晦者。獨不遇陶元亮故也。遂步元亮桃源詩韻。</title>,<text>洞雲橫古今。洞天限人世。處世心不夷。滅跡洞中逝。臨泉濯衣巾。開雲墾荒廢。幽情一何愜。窈窕皆可憇。歡言結隣社。愛榴勤樹藝。榴花隔秦雨。榴實無秦稅。花實自灮陰。仙狵未曾吠。山翁養一鹿。放逸不能制。出洞引樵客。忽漫林莊詣。思家糾分慮。學道奈素厲。花開復相見。努力指來歲。贈花手堪把。記逕眼未慧。仙凡旣殊塗。造物閟靈界。山外日月駛。山裏烟霞蔽。顧我墜世網。寄想泠風外。勖哉紫淵子。携手作神契。</text>
<title>榴花洞絶句 十五首</title>,<text>仙扉剝啄爾爲誰。始道東隣乞火兒。少頃聞聲驚起坐。語音稍別古秦時。滿身花影卧瑤壇。俗禮拋來拜起難。丹液恐違賓食性。强將鷄黍飣仙盤。刦塵飛不到雲棲。今日逢君意忽悽。秦漢隋唐長語了。月輪移在石榴西。童男童女入蓬瀛。秦帝長生計未成。我欲無生逃世去。無生方得學長生。無曆山中節自移。春來秋去我何知。庭前新見榴花發。記得依俙四月時。白鹿閑遊不喚騎。東隣西舍步相隨。樵郞莫恠臨分苦。八百年來始別離。仙路迢迢接世塵。山禽恠看俗衣巾。雲莊不種河橋柳。只折榴花贈去人。不敢栽榴近水潯。恐浮花去度千岑。終然漏洩樵人手。却笑藏春枉費心。烟霧重重鎖碧山。悔將消息落人間。丁寧顧向仙童語。小鹿從今莫放閑。樵柯爛盡石門幽。歸去人間歲月流。不是榴花看在手。判應知道夢中遊。石門深處有佳期。隱隱靑山再到疑。芳草白雲迷洞壑。巖苔猶似鹿過時。仙莊信宿亦仙因。薄見仙莊有幾人。勝似武陵徒手返。不曾携去一枝春。瑤籍無名念有塵。靈山那得到來頻。春蕪何處藍超骨。長作仙翁笑裏人。古制衣冠世表居。也應經籍有周餘。樵郞只把榴花出。未索秦爐火外書。聖世生逢未忘情。隱居猶自近京城。榴花影裏無塵事。何處人間不福淸。</text>
<title>夕坐呼韻</title>,<text>酒後容顔却解嚴。閑愁寧遣上眉尖。窮通戀主仍留世。終始看山不下簾。隱隱松含天籟遠。徐徐梅得月鉤纖。靑衣偶借新書至。應費宵燈一炷添。</text>
<title>次李伯崇見寄</title>,<text>積雪城南巷。因之霽月新。靚幽當此夜。虗白自高人。塵世夢占夢。雲山嚬不嚬。惠夷雖異性。直道盡安貧。</text>
<title>甲辰大殿春帖子 居魁。賞賜上弦弓。</title>,<text>蓬萊雪盡五雲低。玉陛迎新彩仗齊。華萼樓春飛並鶺。長秋宮曉趁初鷄。辰年復見堯天大。寅月爭攀漢詔題。講席邇英三接罷。瑞暉移下午門西。歲首。降勸農備忘記。</text>
<title>高堂外寢春帖</title>,<text>平生意望本非奢。高枕烟霞送歲華。門巷斷無醫客到。堂筵長有友朋譁。仙家日住紅榴影。壽酒春濃白梗花。鶴髮韶顔頻帶笑。小孫題帖字如鴉。</text>
<title>次李和仲早春詩見寄</title>,<text>文社棋塲未忘情。早春詩到要逢迎。江容已作長㠶勢。野意方掀百草萌。蜡酒臘梅如昨夢。雨鳩晴鳥揔新聲。園遊剛恨遅三日。好事侯芭强挾經。和仲邀我要作閑園藉草之話。而有問字人適至。當費三日工夫。故末句及之。</text>
<title>偶到海村友人精舍。望三角峯。</title>,<text>半落靑天翠影重。五千仞外玉芙蓉。浮雲一朶空中出。添作岧嶤第四峯。</text>
<title>又望曹溪瀑</title>,<text>不必雷聲近枕喧。但敎虹影捲簾存。九天銀漢猶嫌俗。凈對飛流無一言。</text>
<title>寒食。得恩窩先生在峴山書。書曰。海上風氣殊惡。疾病無已時。賢何不以一詩寄我。慰豁我愁欝乎。臨便忙卒。畧呈一律。</title>,<text>三歲關山路杳漫。鄕愁無極海雲端。書隨燕後來寒食。地接鰲頭住冷官。京國烟花離別慣。習池風景醉醒難。遙知宮燭金蓮影。厭照琴堂宦夢闌。</text>
<title>北使絡繹。國不能堪。戱題示觀棚兒童。</title>,<text>百年胡運未曾窮。鴨綠那能限北東。漠漠駄來女眞使。揚揚入去大明宮。兒童只說山棚好。羯虜寧嫌地部空。莫笑書生心膽小。劒氣能作薊門虹。</text>
<title>幽居卽事</title>,<text>雨過山徑一塵無。高枕琴書興不孤。深淺山容憑几望。短長春夢倩禽呼。杏花天氣濃濃酒。柳色村堤艶艶圖。莫恠勤探遊舫價。携朋準擬泛江湖。</text>
<title>曹內翰彛甫作五臺曬史之行。送詩牋勤索別語。遂書贈二首。</title>,<text>天畔芙蓉五朶開。勝遊應助子長才。晴雲常護藏芸室。白日偏明曬簡臺。公服熨乾山靄濕。馹驂衝着海鷗來。仙官亦是瀛洲客。永述諸郞莫避廻。靑箱玉牒照晴空。兼曬羣書在腹中。洗硯金潭龍吸墨。題詩月嶠鶴驚虹。雲邊酒醒高樓逈。鏡裏花開極浦紅。待得綠陰飛騎返。相逢先閱錦囊豊。</text>
<title>棲雲水閣。歸路和綏彦。</title>,<text>斜陽悵別寺門扉。回首高亭在翠微。峯頂僧憑孤檜望。花陰童荷一箇歸。殘芳染袖蝶頻上。返翼衝烟驢共飛。四月桃開留後約。山中特地住春暉。</text>
<title>復和綏彦 二首</title>,<text>庭深晝永掩柴扉。別緖撩心興轉微。北麓泥痕雙屐在。南天草色一人歸。吹花風自何村至。帶雨雲移別峀飛。閏歲芳菲常較晩。後期猶趁豔陽暉。楊柳深深白板扉。淡風吹袖自輕微。樹間殘蘂權宜住。雨後餘春大决歸。約伴湖亭烟水濶。懷人嶺嶠暮雲飛。閑來點檢諸君什。滿腹珠璣吐艶暉。</text>
<title>李參判 楨 挽</title>,<text>粹容厚德福宜全。一理蒼茫或未然。蓮桂交輝摧玉樹。巹牢重設換靈筵。笑咷身世非圓界。賀吊堂閭問邃天。耆社更嘆蹉一步。南星▣月遽空躔。</text>
<title>別江陵使君權丈 世恒</title>,<text>淸朝不遣大才舒。墨綬棲遑遠玉除。茶竈烟中新簿牒。御爐香裏舊衣裾。棠花踈雨鷗迎路。雲錦高樓吏步虗。莫恠蓬山仙桂短。再經攀折上枝餘。權公登重試</text>
<title>綾城使君蔡丈餞宴。卽席次洪大而韻。</title>,<text>浮世難逢一笑開。離筵竟夕有深盃。留連正惜雙鳧去。惆悵那堪匹馬廻。劒舞黃昌虹上下。歌傳金縷月徘徊。臨歧莫恠情懷苦。兼送長亭彩服陪。</text>
<title>大妃殿端午帖字 居魁</title>,<text>法筵纔罷候平安。節届天中更奉歡。鸜舌工偸金尺曲。蒲觴初換玉桃盤。女圖森列何須鏡。慈化馨香不浴蘭。鳳輦在前靑駕後。榴花影裏日三看。</text>
<title>五言律詩</title>,<text>忱誠感北極。康復賀東朝。坤化方涵海。需雲尙在霄。年隨金縷永。德以練裙昭。不獨垂彤管。爭騰萬姓謠。</text>
<title>效長安古意</title>,<text>長安大道如靑天。龍首終南灞渭纏。舊俗周文復秦勇。遺風楚屈與齊田。千尋百雉金墉屹。五劇三條紫陌連。天地高懸唐日月。關山不盡漢風烟。風烟日月迷城闕。隋氏籧廬太倐忽。金觚上矗翬飛逈。繡闥中開龍氣發。繪畫麒麟壯劒佩。神仙瀛舘輝簪笏。樓前紫馬來逶迤。陌上班騅去滅沒。兩騎相逢揖路傍。下車共入王侯堂。庭前七十紫䲶鴦。帳額一百金鳳凰。鳳凰䲶鴦宛相遇。寶帳流蘓垂戶牖。虹矗銀橋素月中。露凄金掌秋風後。秋風一曲興衰異。漢火生輝唐葉墜。蘭宮絃管夜喧天。槐路風塵晝羃地。羃地喧天樂不窮。千門萬戶春玲瓏。錦㠶乘風太液浪。鑾輿避暑翠微宮。新豊二月宴枌楡。宣德三元結綵珠。萬方樂事神京最。八節遺風歷代殊。赤丸暮染袁絲血。霜鋩曉斷元衡顱。闘雞縱博千金盡。轉海移山大膽輸。秦虢芳茵桂酒斟。金張綺宴蘭燈深。街頭柳拂張京兆。市上花迷李翰林。斫桂燒金錦繡閣。蜂喧蝶駐笙歌幕。白玉爲床恥獨眠。黃金作盌羞孤酌。百歲皆從笑裏遒。一時不肯死前休。人人求富滄溟窄。士士耽榮白日流。田竇門庭月滿虧。牛李堂筵花盛衰。纔見高車道上覆。復看豊屋天中危。自言功業河山護。自謂繁華金石固。河山金石誰能恃。富貴豪奢幼夢寤。歌㙜舞榭今如何。鳳殿龍樓亦黍禾。昔時文物大都會。碧眼胡雛牧槖駞。欝欝葱葱華岳盤。千年萬歲小長安。北望悲歌下泉什。星文地脉注東韓。</text>
<title>京都八景</title>,<text>太乙鉤陳瑞靄間。王京表裏壯河山。秀淸地驗文明化。廻抱天成複疊關。勢挹八方尊斗極。氣鍾多士滿朝班。麗羅卜宅皆枝葉。神爲吾邦久閟慳。右畿甸山河萬年佳氣藹鴻都。雉堞橫空勢欝紆。威重漢宮翬鳥壯。儉過周囿鹿魚無。濃春花柳昇平畫。凝曉雲烟德化符。日轉禁林門軼蕩。滿城山翠動嵩呼。右都城宮苑環闕曺司象紫冥。拱來辰極燦繁星。宮雲畫省爐邊近。禁漏靑綾夢後聽。列峀勢分宗泰岳。百川派別赴滄溟。欲知勤恪羣工意。看取晨街列炬熒。右列署星拱一代繁華布九逵。諸坊錯落密如棊。轟雷車馬朝朝熱。垂柳門街處處疑。歌管聲中風澹蕩。樓㙜影裏日舒遅。平明市價喧嘩地。比屋醇氓自不欺。右諸坊基布逶迤玉道國門東。五校周旋習九攻。陣壓風雲容整肅。士騰豼虎氣驍雄。皷聲霹靂掀長野。劒色虹霓舞半空。戚氏遺方難備北。隨時通變在元戎。右東門敎塲諸路漕輸湊此江。齊山粒米壯京邦。收來南畒千夫力。簇立西汀萬斛艭。阜國風吹飛席帆。福民星照揭蓬窓。篙工倉吏爭喧閙。車馬塡塗酒滿缸。右西江漕泊江流衮衮送迎頻。北去南來喚渡人。終日波禽閱冠盖。四時沙印蹄輪。雲帆有影長勞望。汀柳無枝可寄春。風定烟開舟楫穩。招招誰復歎迷津。右南渡行人直北郊墟雲錦張。縱橫萬匹冀州良。平原漠漠隨蹄濶。春草離離滿意長。殷野風雷聽飮齕。翻空星電見超驤。房精幸値修文日。閑放年年似華陽。右北郊牧馬</text>
<title>春坊直中。次趙子餘。</title>,<text>桃笙羽扇凈中堂。雨滌蒸炎颯過床。地近九霄風景麗。意關千古話言長。終朝書帙官非熱。入夜湖山夢亦凉。吏散空庭金鑰響。上林雲色帶曛黃。</text>
<title>景宗大王挽 代沈尙書作</title>,<text>奉諱以後。余以外任。不得與於製挽之列。而隣丈適有所托。余文詞蕪拙。雖不能摹天畫日。而聊憑攀輴之辭。小洩褥蟻之慟云爾。三皇以後此煕煕。一掃繁文奠泰基。運處周王不大色。嘿中殷辟有深思。仁行霜露天皆敎。物自姸媸鏡豈私。琬琰簡編書弗盡。東民千古永含悲。儆戒人心出入機。夙宵恭己儼垂衣。明同日月猶遵晦。量過乾坤不可圍。德海涵春羣物潤。政絃䟽越大音希。臣民無祿天難信。祈永周書一理違。機務閑時䆠妾踈。穆淸端坐玉皇如。殷勤歲首憂農詔。寂寞朝端諫獵書。土視黃金風已革。恩覃白骨役初舒。請看儉德逾神禹。一襲山龍不復餘。十箴徽訓受寧王。冲歲溫文德日將。代理密承心法運。侍湯潛損夢齡長。廐龍只識先陵路。法酒惟斟壽殿觴。曉色東朝承候地。仙驂陟降白雲鄕。斷自淵衷付大基。賀庭仙樂用塤箎。傳心訣妙同衾夜。分痛情深灼艾時。靈沼有飛皆並鶺。上林無樹不聯枝。機閑每聽離筵講。幾向銅樓御榻移。五載蒼梧景再曛。四朝餘物寸心焚。賜書怳似攀遺劒。臣壽那能效獻芹。進鏡節回非舊日。乞骸䟽在隔仙雲。遅遅蟻褥猶殘命。萬事人間負聖君。</text>
<title>西行雜咏 三首</title>,<text>北風滿天地。之子欲何之。關外多氷雪。京中足別離。依依出里巷。步步落情知。惟有君親念。長程著處隨。罷眠坐淸曉。村色正陰森。馬影星邊動。雞聲雪裏深。路成千里勢。客有五更心。况復年華暮。寒盃獨自斟。漠漠窮陰日。迢迢去國身。曠郊無所遇。遠樹忽如人。關塞成孤嘯。京華有素親。此行非五斗。百里試經綸。</text>
<title>奉板輿 二首</title>,<text>安得分形影。作吾兩箇身。一留陪嚴親。一行隨慈親。影中又有影。願作三箇身。一身奉君王。兩身侍兩親。</text>
<title>行到箕城</title>,<text>天高野逈樹冥冥。依島村烟點點靑。氷下鳴聲大同水。雪中飛影練光亭。麄豪人物多邊氣。奇秀雲山有性靈。欲向遺墟尋古迹。客心惆悵酒初醒。</text>
<title>次白雲上人詩軸 二首○上人自桓岳來說萬二千峯勝。令人杳然神遊。</title>,<text>蓬岳烟霞有素期。風塵何事鬢成絲。僧言淡淡亭中景。只合行人憇少時。只合一作耐可休說公門事有期。淡亭春色正遊絲。鳥啼吏散焚香坐。何似林僧退院時。</text>
<title>發殷山過薩水。逢寒食。</title>,<text>塞上兼旬卧病人。誰令騎馬又紅塵。殷山雨細生薇蕨。薩水雲荒有鬼神。野燒不知寒食節。笛梅稍似故園春。年前妄許無愁客。今日關門憶老親。</text>
<title>將支使客。向嘉山站。至安陵有吟。</title>,<text>祈張遺迹薩江濱。左海孤臣百感新。西塞樓臺猶舊日。皇華道路彼何人。陰陰朔氣常如暮。往往山花自作春。馬上看書成一笑。被誰驅去輾勞薪。</text>
<title>與安陵倅姜思卿。聯枕談到四皷。風雨凄凄。四面雞聲喔喔。此境此懷。惟吾與思卿知之耳。</title>,<text>樽酒相看一燭深。塞雲無際四更陰。雞聲不是他鄕別。風雨關山志士心。</text>
<title>夕坐縣齋東軒。軒外有杏花一大樹盛開。而明月初上。巧當花深處。甚奇景也。</title>,<text>老杏當軒爛熳春。忽驚虹暈入床茵。花間令我得明月。誰是當年種杏人。</text>
<title>淡淡亭川邊。植一行柳。</title>,<text>淡淡孤亭雲外翔。藍輿雨後挹春光。了無嘉績留傳後。只向川邊種綠楊。</text>
<title>將往艾倉分糴。道中見花柳中村庄粧點頗密。犂然當心。有吟。</title>,<text>村莊掩暎碧雲隈。玉洞深深路轉廻。羃地柳陰人不見。滿溪春水泛花來。</text>
<title>艾倉道中記所見</title>,<text>登登山路入雲層。絶壑危巖曲曲仍。十里人穿花影去。終朝禽與水聲譍。愚氓累石因成鬼。僵柳橫谿遂渡僧。敢喜藍輿經歷穩。僕夫長歎撫心膺。</text>
<title>淡亭川邊。賞落花。</title>,<text>水面落花何處歸。隨波一點正依依。中流逢著多心鷺。含向靑山影裏飛。</text>
<title>降仙樓</title>,<text>徙倚飛樓酒半醺。方輿書裏舊知聞。粉粧愛作凌波影。嵐氣渾成入夢雲。賓主欲仙呼白鶴。江山如畫帶黃曛。羣峯箇箇當人意。十二何須強解分。峯名十二。而數實過之故結語云。</text>
<title>廵相李公 廷濟 修復箕子井田。又築箕子壇。趙內翰稚晦以近體頌之。李公出示余要和。卽席步韻。</title>,<text>仁賢德化此邦流。殷禮何須向宋求。山似冔冠羅億數。江如白馬走東頭。井源從古羞通洛。田尺于今不用周。薇蕨首陽奚足羡。淸風吹麥在西疇。第五說箕子井。第六說公用家禮古尺事。公初以周尺量田不合。遂於禮經得古尺制量之。如合符節。盖周時稱古尺者必殷尺也。</text>
<title>卽席。又次廵相韻。</title>,<text>誰令西出又東還。一笑浮生鞍馬間。好雨幾滋曾種柳。白雲應護舊栖山。嵇康章服終妨。句漏丹砂亦不閑。今日荷公寬禮數。林塘坐到夕陽殘。廵相令脫公服穩話。故第五結語云。</text>
<title>與大同督郵登乙密臺口占。次金仲綏韻。</title>,<text>浮碧居然下。雄風第一臺。綾羅熨復熨。牧丹開未開。遠水丫頭合。孤城乙字廻。興亡君莫問。天地有深盃。綾羅島名。牧丹峯名。</text>
<title>練光亭 二首</title>,<text>雄城鉅野兩相宜。淸勝繁華各闘奇。極目江橫一疋練。從容山掃千蛾眉。平林濃淡長烟外。萬戶高低夕照時。自是化工生色筆。人間須廢畫兼詩。憑欄一笑練光橫。十里烟沙島嶼縈。日月淸明箕子國。山河壯麗大同城。龍閑愛抱朱樓影。鷗慣猶驚玉笛聲。酒醒斜陽下梯去。晴川芳草若爲情。</text>
<title>登浮碧樓</title>,<text>東南霽色正嬋姸。一碧乾坤意渺然。拍拍島將超水去。浮浮壁似入雲懸。高過城影何年木。滿載山光盡日船。麟馬嘶風今不見。朝天石老古時烟。</text>
<title>遊永明寺</title>,<text>石棧縈紆上碧空。一藤徐步到禪宮。樓浮斷雨殘虹外。僧老山光水色中。㙮影儼然人立逈。磬聲超忽鳥飛窮。興亡往事憑誰問。草沒銅駞夕照紅。</text>
<title>洗印紅</title>,<text>繡衣白簡論守宰者相繼。迎送紛紜。民不堪命。而新者不必勝舊。此不救本而救末也。余適在外邑。目見其弊。遂作洗印紅以歌之。守宰新到洗印紅例也。去年洗印紅。今年洗印紅。且莫頻洗紅。印刓字朦朧。印刓尙云可。民刓誰補葺。舊紅曾在紙。番番千百葉。葉葉使民愁。葉葉使民泣。新紅又在紙。新紙行新令。洗紅不洗黑。新令如舊政。</text>
<title>百祥樓</title>,<text>漠漠關山夕。歷歷楡檉林。朔氣江上來。振我遊子衿。高樓一極望。春色寒以陰。陰寒此何氣。對酒不能斟。昔聞隋家卒。敗死薩江潯。鬼燐生戰塲。積骸成山岑。大江激其波。鳥獸多悲音。遊子髮衝冠。匣劒吐龍吟。乙支何如者。曠世感人心。此兒如復作。單于可生擒。毋謂秦無人。光嶽無古今。</text>
<title>西京遊冶</title>,<text>西京盛繁華。物色多姸芳。女子好粧束。翠鈿明月鐺。男兒好粧束。銀鞍紫絲韁。東隣盧莫愁。西隣蘇小娘。人人撫朱絃。戶戶飛瓊觴。百金買同醉。千金買同床。金鑄賈客身。錢鑄倡女膓。儂不食桑葉。有絲自盈筐。儂不上織機。有帛自盈箱。監司宴浮碧。使星遊練光。朝觀永明寺。暮賞愛蓮堂。長江瀉碧油。中流浮彩航。一頭載酒肉。一頭載粉粧。上楡柳陰。紫騮誰旁羊。佳人忽流眄。是儂昨夜郞。歌管天地沸。諧笑日月長。達士懼樂極。君子戒太康。何人把鋤苦。何人弄杼忙。何人衣百結。藜藿當膏粱。草萊生井田。寤歎我心傷。</text>
<title>皇華歌</title>,<text>楚調且莫奏。吳謳且莫誇。四座須傾耳。聽我歌皇華。皇華自何來。來自天王家。天王眷偏邦。詔使光東瀛。觀風歷山川。陪臣有送迎。不倚天使重。不道陪臣輕。靈蛇一在握。四海卽弟兄。一見新知樂。再見肝膽傾。浮碧敞華筵。觚墨紛縱橫。儐卿讓天使。天使讓儐卿。却略持毫揖。然後有先鳴。儐言天使詩。玉佩與琚瓊。使言儐卿詩。珊瑚與水晶。談笑未及竟。剞劂爛四楹。良時不須臾。日月沒皇城。城中牧槖駞。朔氣陰崢嶸。皇華那復見。浿水空盈盈。吾欲竟此曲。此曲多苦聲。誰憐李飛將。猿臂悲晩生。</text>
<title>箕城艶曲</title>,<text>男兒箇箇邊方語。女子人人京國聲。同是遠人那得爾。蕭郞多自漢陽城。</text>
<title>采蓮曲。次鄭知常韻。二首</title>,<text>江上相逢女伴多。采蓮歌答采菱歌。靑菱只覆靑波面。何似蓮花逈出波。一別龍沙歲月多。采蓮舟上唱吳歌。男兒百戰心何壯。妾自微風畏白波。</text>
<title>大同江上別</title>,<text>浮碧樓中酒已傾。大同江上柳輕盈。可憐折盡行人手。枝禿春來不庇鸎。</text>
<title>別殷山士民</title>,<text>邐迤殷州山。浩渺殷州川。中有一高亭。淡淡爲其扁。亭中有華筵。亭中有美酒。白雪崖蜂液。金色鷮雉炙。知縣殊不樂。睠言懷故居。揮手別士民。浩然咏歸歟。士民長跪問。君居果何如。吾居誠易知。易知復難忘。直出崇禮門。園林欝蒼蒼。雙松蔭我門。百花暎我堂。經史數千卷。堆積東西箱。白鶴鳴中庭。引翅舞蹡蹡。靑衿六七人。挾策登我床。精語討洙泗。大語論虞唐。主人無所爲。調琴方未央。</text>
<title>向京師道中作</title>,<text>欝欝京城裏。甲第何崢嶸。借問誰家宅。云是公與卿。銀燭晃紫陌。玉佩鳴琤琤。輪蹄恣遊戱。呵喝亘曛明。灼灼陽春木。豈不一時榮。榮華難久恃。風雨會縱橫。溟桑一朝變。刦火須臾驚。今日歌鍾喧。明朝草萊生。自非名利客。何爲向此程。出處懷靈脩。深藏亦近城。近城無塵染。養眞覺物輕。歷歷禁苑樹。依依禁鍾聲。以此近耿光。永言謝簪纓。藥山漫稿卷之二</text>
<title>步韻謝友人見示 二首</title>,<text>苦海風波不可居。先憂一念亦消除。乾坤開眼無君實。榮辱終頭是子虛。山鳥如期當酒榼。午風欺睡擺床書。故人愛我情珍重。却把新詩賀遂初。身健心閑數畒居。華綏長劒可乘除。松林蟬噪壇逾靜。茶竈烟消洞自虛。凈對靑山忘笑語。高懸明月照琴書。新歸且慰憑閭望。絶勝前冬捧檄初。</text>
<title>述哀</title>,<text>鶴鳴山之陰。躑躅顧其子。四歲誦千字。五歲廬江史。時偸諸兄管。大書天地字。六歲學通鑑。數月卷五四。七歲學唐音。瞬息揮數篇。八歲文益進。九歲頭嶄然。凝儼若成德。春和滿周旋。一日誦百行。阿爺猶嫌遅。一篇十警語。阿爺不稱奇。非爲誦讀遲。阿爺過望兒。非爲語不奇。兒也容易爲。夕寢王母側。朝晝隨王父。阿爺得西邑。去留兒心苦。欲留戀阿爺。欲去戀王父。王父問阿兒。爾情須暫吐。阿兒嚬雙眉。良久對王父。暫願隨阿爺。卽歸省王父。王父聞之喜。爾言何婉美。依依拜王父。裝束登轎子。袍如春草綠。足躡烏絲履。肌膚玉雪皎。頭髮鴉雛色。眉目畫不如。盈盈豊犀角。行路千百人。一一稱兒好。躊躇發歎息。如逢世外寶。或來詢從者。年齒幾何哉。人但賞其貌。那得知其才。雖使知其才。那得知其德。阿爺嘿嘿喜。門戶殊不薄。王父自送汝。食息恒愁悒。朝望阿兒泣。暮望阿兒泣。書來百餘字。字字阿兒想。阿爺體王父。投紱遂長往。阿兒扶王父。王父抱阿兒。王父如解渴。阿兒如解飢。坐兒西牗下。哺兒蜂液飴。書卷方點檢。疾病來侵之。城東迎甲醫。城北迎乙醫。百藥無一幸。沉沉浹數朔。兒相萬不憂。阿爺奈沒福。阿爺負神明。兒今日冥漠。孝友與聦明。束縛就一木。王父抱尸哭。汝何至於此。四歲授千字。五歲廬江史。時偸諸兄管。大書天地字。六歲授通鑑。數月卷五四。七歲授唐音。瞬息揮數篇。八歲文益進。九歲頭嶄然。凝儼若成德。春和滿周旋。一篇十警語。一日誦百行。謂言大吾門。爲世棟與樑。何爲欺父母。奄忽卽長亡。性行豈近夭。骨法豈近殤。望汝殷山日。猶有見汝期。汝在殷山日。心知見我期。我今抱汝卧。見汝汝不知。見汝惟今日。萬古無見期。王母撫尸哭。恃汝汝何負。如此裁衣服。送汝聘娶否。如此陳酒果。汝能一甞否。昔寢王母側。昔隨王父後。王母卧無汝。王父坐無汝。皇皇欲喚汝。汝今去何處。上慰王父母。爺孃能忍汝。眦邊雖禁淚。心頭那禁淚。有物來相攪。滴滴心頭墜。汝有猩紅几。文房燦相暎。彩管數十枚。靑紅各異柄。陳玄亦數十。長大如手掌。燕市卵滑牋。疊積色輝晃。兒也生時玩。人亡物誰賞。收拾付蒼頭。焚之葬汝處。又有一小轎。西行曾着汝。可憐轎上兒。玉貌誰復見。亦命深藏去。不忍入顧眄。獨留一小卷。汝詩復汝筆。傳家示後人。影響存萬一。老親日哭泣。汝柩寧久舍。汝有萬里行。相送只今夜。今夜一何短。鷄鳴一何催。灼灼西傾月。入懷更徘徊。門前薤歌發。去去從此訣。阿爺扶老親。不敢隨汝紼。慟哭止巷口。隨紼惟季父。遙出慕華舘。西邑歸時路。行行至新院。素轝偶暫住。季父心忽驚。駐馬久環顧。記昔自西歸。汝時告飢甚。此地停轎子。命進餱漿飮。駐柩又此地。山形宛如昨。得非汝有知。踟躕念疇昔。素轝非轎子。餱漿那復進。黃壤忍埋汝。千歲無歸覲。阿爺猶望歸。忽忽日夕疑。晝容爲親和。夜淚爲兒滋。親戚或覺之。寬辭慰諭之。莫呼兒爲兒。兒今非汝兒。阿爺對親戚。君何爲此言。豚犬長侍側。百年何足論。九年爲父子。勝他人百年。今生長已矣。來生結後緣。來生復來生。世世爲父子。在山爲喬梓。我喬兒爲梓。在水爲蚌珠。我蚌兒爲珠。來生固爲好。今生何爲乎。昏夕定老親。寂寞歸私枕。甲夜不見兒。乙夜不能寢。乙夜不見兒。丙夜夢不成。斗欹始夢兒。音容宛平生。或卧在床褥。或坐對書帙。或枕我一腕。或撫我雙膝。或如平安日。課汝誦且讀。或如疾病時。勸汝湯丸藥。覺來急撫汝。汝不在吾側。拓窓天漠漠。魂魄何以求。夢時太瀄汨。未得叙綢繆。恨不寄一語。歸詰冥府幽。吾家祿薄不。阿爺惡積不。抑亦失保嗇。病祟長路不。此亦阿爺罪。誰怨復誰尤。方汝初死時。倉卒殊怳惚。如悲如不悲。五臟如俱失。因之歲月久。心定悲益切。孰云忘悲術。歲月爲良藥。遌目皆成思。強排亦無益。花開思阿兒。葉落思阿兒。草綠思阿兒。鳥鳴思阿兒。月明亦汝思。雨鈴亦汝思。風雪與陰晴。何時思不觸。離離石榴下。宛宛舊行跡。依俙吾昌錫。折花倚樹邊。髣髴吾昌錫。摘實獻爺前。况復子與姪。列坐如夙昔。環顧第四座。座空無所覿。呼汝兄弟名。錯呼時呼汝。應聲淚如泉。滿座慘不語。書社有白日。疾馳無停行。社中讀書兒。隊隊皆長成。幼稚成童子。童子成冠者。冠者有室家。各各媚膝下。汝獨何爲者。長寐廣莫野。哺烏中夜鳴。阿爺起彷徨。遊魂若不昧。聞此淚滂滂。</text>
<title>沈稷山 周觀 挽 二首</title>,<text>琉璃甁子洞如空。中密曾無一點風。可笑世間多肉眼。幾回看作太䟽通。跨鵬却怕乾坤窄。策驥還愁邛坂危。聊借雙鳧歸碧落。暮雲無際故人悲。</text>
<title>寄蔡綏彦 三章</title>,<text>我家爲一子。君家爲一婿。那得不寶重。此子况聡藝。君自愛君婿。我自愛我婦。愛婦當如女。愛婿如子否。愛之當何如。愛之無姑息。若非阿爺側。當宿婦翁側。</text>
<title>李永柔 聖臣 挽</title>,<text>風雨蕭晨落葉飜。期君萬事更何言。竹符投去廚烟冷。桂殿登來鬢雪繁。影合雙龍先壠近。聲悲一鴈塞天昏。倘敎四日宜人住。忍見崩城換扣盆。</text>
<title>送蔡綏彦歸湖西。因轉向湖南 三首</title>,<text>滿城風雨歲崢嶸。氣色湖山何處橫。一笑省槐無俗夢。悠然鞭馬雪中行。今年我把送君巵。頗似前年送我時。剛羡橘中雙白髮。一生相對不相離。驛路迢迢萬木寒。南州柚子已登盤。欲知歲暮心期在。淇澳靑靑雪裏看。</text>
<title>出郊次秋興 八首</title>,<text>一氣淸泠遂滿林。玉壺歌罷髮森森。黃花獨笑江山肅。白雨欲來天地陰。野老支頤不肯語。渚鴻矯首有何心。蟲吟露滴猶惆悵。况復隣家亂夕砧。高葉飜空露脚斜。殘書古劒自年華。明明難掇雲間月。泛泛如乘海上槎。秋氣生虹橫荻岸。風泉滿谷雜樵笳。玄都春物從他事。老圃閑看淡淡花。訪友前峯已夕暉。歸來野逕轉熹微。何村績火蒼茫小。極浦霜禽彷彿飛。三秀靈芝丹訣在。一聲鶗鴂素心違。眼前且盡田家趣。香稻登塲紫蠏肥。半局丁丁忽掃棊。恐因蠻觸作歡悲。翛然倚樹鳴蟬下。無極看山落日時。釀菊未濃秋稧晩。網魚初返夕炊遅。蘭香采采空盈手。玉宇瓊樓願寄思。本意鳴琴坐碧山。偶將文字戱塵間。雲韶法醞如前刦。賜扇恩弓阻九關。禁漏聲中思鹿伴。漁燈影裏夢龍顔。人生起想無窮極。畢竟懷鄕定遠班。萬事紅塵已掉頭。最佳山水最宜秋。樊川意氣能開口。宋玉才情始解愁。釣艇無人多立鷺。蠏燈和月照眠鷗。那堪明日登高會。入望寒烟點點州。四十男兒未建功。天長水濶朗吟中。埋書古嶽千年雪。藏虎深林盡日風。曠野鳥沉寒靄碧。斷橋僧帶夕陽紅。偶逢樹下嘯相對。短鬢如蓬何處翁。鸛巢西畔路逶迤。小聚人烟接古陂。遼落如臨千里別。蕭森可數萬林枝。飛來雲鶴誇天大。卧笑漁翁閱岸移。領盡秋光無遠近。洞門偏愛薜蘿垂。</text>
<title>韓生震坦挽 二首</title>,<text>吉日看看近鴈鳴。新郞衣服已新成。新衣斂汝靑山去。不是親迎白馬行。樂事書帷已隔晨。每看玄草益悲辛。如何新哭童烏日。又哭門前問字人。</text>
<title>諸益來訪。賞梅同賦。拈杜陵韻 三首</title>,<text>騷壇二妙聯騎出。雪後詩情浩難裁。漢陽城中散親知。獨向城南藥峯隈。剝啄松陰栖鳥驚。入門山光倂人來。主人一笑靑眼迎。床頭酒熟梅花開。梅花侑酒酒正綠。梅花照詩詩佳哉。誰家暖屋無梅花。誰家賓筵無酒盃。看梅飮酒何處無。何人能得好詩回。方冬天地閉。凋剝萬木哀。梅神運機緘。滿室菀雲雷。馨香中夜發。隨風入人懷。靑靑之子衿。自然向風開。割然撤長帷。素月千里來。橫斜影亦好。四壁以徘徊。徘徊滿枕席。中心不相猜。豈無東園桃。懿此氷雪腮。努力保榮華。永言侑金盃。妾本羅浮女。弱質好自持。蘭麝爲氣息。氷雪爲其肌。縞衣碧玉簪。瓊瑰絡參差。時俗薄玉顔。嬌笑向阿誰。盛年處空谷。珠淚自淋漓。一朝奉君子。華屋以貯之。願因香風發。贈君以賤姿。芳華能幾何。嬿婉須及時。歲晏抱貞心。懼君不察知。</text>
<title>世綵歌</title>,<text>公家有綵衣。五彩揚其輝。世傳今幾二百年。色若初出機。借問誰始着。云是通津與文忠。借問誰相傳。文忠四傳。今至金堤公。借問誰所織。云是天孫織女之女紅。繰以扶桑大繭之煒煌。染以日下五雲之葱籠。上機終日七襄成。奇文異彩相玲瓏。玲瓏間以壽福字。字體不與人間同。浣之銀漢之澄波。獻之紫皇之瑤宮。紫皇赫臨鑒人世。人世何人可着此。咸川公子力行善。大耋皷缶侍兩子。長子通籍佩魚符。專城百里供甘旨。少子登第入蓬瀛。綠鬂未凋已拖紫。五日一出銀㙜直。道上光輝聳閭里。奔走庭前若僕隷。誠孝通天紫皇喜。五色之綵久在笥。命德可以五章哉。南極老人奉其凾。雲之君兮。繽從而下來。二公拜受叩頭謝紫皇。咸川見之顔亦開。瑞彩畧約百餘尺。交刀剪斷分其半。通津君一段。文忠公一段。借問誰制作。通津公之淑人。文忠公之夫人。廣袖長裾斗熨平。衣成穩稱孝子身。着來對舞咸川前。仙鶴蹁躚鳳蹌蹌。和風爲之揚其袂。春日爲之駐其光。名公鉅卿滿四座。畜眼不見此文章。洞洞屬屬擎壽觴。衣上何曾有酒痕。孝子不匱永錫類。大孝不止榮其門。文忠別有五綵絲。上補堯舜衣裳。火藻彰其色。文忠別有萬里袖。下庇一國寒士。父子歡皆得。援民溝壑授孝經。掃塵乾坤開壽域。嗚呼文忠公。不負紫皇賜。然後大孝爲世敎。嗚呼公家靑氊。豈獨是綵衣世傳。遐齡與至孝四世。五公得年四百餘。皆以白髮奉其親。李氏之福猶未艾。金堤丈著彩。心如受賜新。金堤丈有道。不得施當世。容色充然捧檄書。金堤丈着綵。拜壽太夫人。顧眄背後玉立有來初。來初二十登進士。三十摘第如摘髭。年未四十拜承旨。年位畧似文忠舞綵時。金堤丈位不滿其德。錫羡其子有如斯。我祝金堤丈。乘除功名以壽考。厚享天下之一樂。班爛之衣服無斁。萱闈長獻萬年酌。又祝來初。揚名顯親似文忠。不但相似齒與爵。况我曾拜文忠像。來初惟肖眉與目。祝罷寄語世上爲子者。孝如文忠。天必錫此服。</text>
<title>次李丈落齒歌 二首</title>,<text>李丈示我落齒什。今年九月落一齒。先零有似桐飄葉。復種難同樹落子。錦囊貯之酬爾勞。六十六年勤服事。吟咏新詩微失音。咀嚼古書尙容易。吟詩嚼書公且休。奪公一齒化翁忌。白石之城三十二。石色皚皚城齒齒。蟊賊來攻一城拔。堅守愧非子墨子。隣邦有唇唇不救。赴訴無賴寸舌使。恃強曾謂金城固。守之甚難攻之易。守之如何有柔道。剛強古有老氏忌。</text>
<title>丙午正朝。哭亡兒墓。</title>,<text>汝死吾生節序遷。歸雲逝水一茫然。那能地下知新歲。若在人間始十年。陰壑松平無白日。陽坡氷釋更悲泉。元朝省禮渠忘否。須趁燈殘夜枕邊。</text>
<title>姜安陵大夫人挽</title>,<text>雙鸞地下會。孝烏地上忙。烏哺苦日短。鸞分苦年長。本不戀地上。暫爲兒彷徨。藉手見大夫。兒今已立揚。雙㫌導板輿。三牲祭瀧岡。大夫喜可知。有兒吾不亡。豈獨資庭訓。斷機亦義方。</text>
<title>沈承旨 仲良 挽</title>,<text>少日靑雲器業洪。昂然自別百人叢。立時高柳含春月。談處長松起爽風。投老低飛州郡下。有誰端坐廟堂中。韋家兄弟鳴珂里。花樹盃樽一夢空。</text>
<title>洪尙書 萬朝 挽 二首</title>,<text>陽和襟抱鶴精神。如水門庭宰相貧。福履萬全無缺界。世途千變有完人。西樓雪色三朝鬂。南國棠陰八路春。地下應陪雙彩服。不徒龍劒會延津。望欝蒼生髮已黃。誰令一步阻巖廊。射工難伺神仙影。血䟽能爭日月光。褥蟻喬山周歲後。卧龍淸洛十年強。春雲麗藻公餘事。老圃須看晩節香。</text>
<title>贈李孝源謫行 二首</title>,<text>忽然山立萬人前。血盡蒼梧更叫天。伯玉恥爲君子獨。淳夫䟽許友朋聯。一身西塞風霜苦。千古東韓日月懸。寄語兒童莫驚歎。此家名節本靑氊。扶倫行色有光輝。客散離亭淚不揮。節過道中驚熟食。春寒關外怯生衣。搖搖沙磧隨鴻去。寂寂妻兒感燕歸。京國僑居須莫賣。仁天早晩鵲書飛。</text>
<title>送權子相謫行 二首</title>,<text>靑燈黃卷小床聯。宇宙論心二十年。曾約景仁同一傳。今看祖逖着先鞭。倫常撑在寧無地。生死忘來竟有天。垂白老親含笑送。情朋不必惜離筵。鐵嶺橫天出北關。忘情釋老亦應潸。孤臣去國淸明節。萬磧無花黯淡山。梧野歸雲愁裏色。春堂斜日夢中顔。吾王仁孝推恩澤。好熨斑衣待赦還。</text>
<title>入三淸洞。訪崔士集。</title>,<text>藥欄棊閣望先知。緣澗依巖步上遅。繫馬倉庚啼樹後。叩門黃蝶繞籬時。白雲滿逕如迷客。流水浮花欲入巵。隨意作行因得意。桃源洞裏遇鍾期。</text>
<title>四月初九日。與綏彦，大而入靑鶴洞 二首</title>,<text>携手靑山惜物華。千門淑氣望中賖。洗盃巖上泉流凈。繫馬㙜前柳色遮。火樹已成前夜夢。風烟斷送一春花。浮生閑日知難得。直待林間返暝鴉。衮衮天機鬂上華。滿山春色爲君賖。坐來笑語泉聲合。望裏樓㙜樹影遮。驢背掠過何谷鳥。盃心飛落別峯花。詩成亂寫蒼苔壁。醉墨淋漓字似鴉。</text>
<title>林措大 范 挽 二首</title>,<text>孤山瓊樹好風姿。安得移裁向玉墀。忽被狂飈吹折了。春光三十夢中悲。雲物平分藥峴隈。兩家堂宇隔松開。不堪從此成孤賞。曉月依俙暮笛哀。</text>
<title>尹及第 師完 挽 四首</title>,<text>棲棲塲屋爲慈闈。雲路纔通奄落暉。忍向人間鳴玉佩。且從泉下舞斑衣。母子相違僅月餘。行原他日可㫌閭。一聲薤露同時發。彷彿生前奉板輿。晉陽城畔仙鳧杳。萬里波前大鵬夭。驚起連呼可惜人。竹林蕭瑟悲風遶。大阮纔歿於晉陽任所。有子承縗至行純。蒼黃指血滿衣巾。徑情死孝渠何敢。喬木門閭托一身。</text>
<title>許兄光甫氏挽</title>,<text>我髫君冠已蟬聯。淡水交情四十年。風月精神玄度在。江山詩什卯橋傳。秋深賓客驢鳴後。日短門閭鶴髮前。搖落乾坤悲獨立。論才更覺淚如泉。</text>
<title>夜吟</title>,<text>重雲自成夕。明月出更遠。景氣漸澄灝。如可數列巘。有懷誰能眠。褰裳步蕙畹。蕙畹豈不美。多露不如返。</text>
<title>安侄 廷弼 立後。有感題眎從兄安士瞻。</title>,<text>漭漭乾坤暮。賢姪果安之。瑤光逐逝水。形往不顧歸。影響日以遠。芬澤日以衰。姪年今四十。常爲身後思。當日聞之笑。今日念之悲。生時未有兒。死後方有兒。生時不見汝。死後知汝誰。欝鬱庭東樹。亦抽庭南枝。根本在地中。氣脉通百支。上堂拜大父。藹藹生孝慈。孝慈增感傷。一座淚淋漓。詩書有付托。祖考有憑依。努力持門戶。高大以爲期。安姪連擧二女而未擧子。每以身後事爲憂。余笑曰。汝年方壯。何憂無子。當時以爲是妄想也。今而後知其言之有所思也。故篇中及之。</text>
<title>沿溪坐石 二首</title>,<text>春山有秀色。春水有餘淸。春鳥鳴其間。遇以成我情。獨鶴擧逸翮。一日橫八綋。不及玆遊樂。五步一留行。窅窅風珮遠。泠泠玉洞陰。老木聞妙香。閑雲見古心。因之有嘯意。萬壑遂愔愔。邃僻人如在。風泉感我深。</text>
<title>中興洞得村字</title>,<text>三朶金蓮揷太元。訇然玉洞自乾坤。神扶獅座空中寺。崖着蜂房木末村。雲去水流溫祚國。鳥啼花落北城門。千巖歷盡招提歇。預喜今宵月滿樽。</text>
<title>夜宿中興寺。諸益以無月爲遊賞大空缺。口呼以答。</title>,<text>烟花山水對良朋。那復今宵得月明。山暎樓前淸不寐。石泉松雨一時鳴。</text>
<title>行宮</title>,<text>先王駐蹕此山中。羽盖霓㫌拂半空。仙馭不歸春日暮。落花流水閉行宮。</text>
<title>臨瀑傳詩句</title>,<text>臨瀑傳詩句。喧豗不辨之。不辨爲眞境。水聲是汝詩。</text>
<title>瀑潭</title>,<text>連呼君說瀑流奇。我愛深潭注目時。不有涵停成此物。奔飛百折欲何爲。</text>
<title>下山呼韻</title>,<text>歸路艶陽天。羸驂已郭前。雲深宵憇寺。雨漲昨過泉。後夜依依夢。今行步步仙。慇懃出林送。老釋亦因緣。</text>
<title>洪承旨挽</title>,<text>擾擾黨論塲。招招名利津。風波少登岸。末路疇完人。人生貴晩節。退者超等倫。開眼得洪公。薑桂老益辛。立身事三朝。本末絶緇磷。坦步滄桑界。夷色漢廷薪。夢裏銀㙜漏。衣上燕薊塵。夙夜與原隰。分義臣少伸。悠然遂高枕。倘來輒逡廵。嫌官俗所恠。客到問公頻。公言老病甚。老病豈其眞。世人諱老病。死前無閑身。公門扶傴僂。簿牒忍吟呻。公病豈至此。年又未七旬。灼灼玄都樹。豈不媚陽春。懿此老圃花。淡泊風霜辰。公身日沈寂。人望日嶙峋。倚之如棟樑。寶之如荊珍。忮猜何奪速。造化誠不仁。書輓無愧色。泣涕沾我巾。</text>
<title>金黃州挽</title>,<text>寶劒寃氛斗外賖。幾年潘縣卧栽花。醇醪心醉三千客。冷竈烟生七十家。左契天將純福與。虗舟人絶惡聲加。伯陽遺德須看取。老少情癡淚盡斜。</text>
<title>感遇 九首</title>,<text>秋風何嫋嫋。鳥尾何荒荒。惡木布西岑。珍樹陰東岡。公子挾金丸。遨遊珍樹傍。金丸快心志。不避鸞與凰。義不棲惡木。珍樹亦招殃。彷徨吐哀音。哀音叶淸商。志士聞之悲。感激奏瑤琴。鳥飛入靑冥。下來謝知音。藹藹艶陽輝。灼灼桃李芳。靈飈激丹轂。神仙畫其堂。緩帶酌蘭酒。發爲采色揚。乘春各自媚。誰肯語雪霜。亮無山岳固。何惜廣餘光。秉燭那可及。斗柄易低昂。庭前雙桂樹。斫爲東家薪。主人在時賞。而今誰呵嗔。千里遠行役。十里近送將。君馬骨雖瘦。悲鳴志四方。離離老栢葉。可以爲馬糧。秋風振中野。洪波湧大荒。以我同袍志。憂子無衣裳。男兒耻紈綺。贈以鐵裲襠。與君南浦別。離歌不能長。嘉運不汝從。黽勉蹋雪霜。雪霜不憐人。無乃有損傷。日暮天之末。誰使告心膓。安得掇明月。長時掛中堂。如見君容顔。起居抱月光。淸夜九華燈。美酒金屈巵。蹉跎不成飮。鷄鳴淚如絲。盛年秉淑靈。遲回將惠誰。汀洲蘭有秀。春山木有枝。杳杳車從馬。超超舟渡水。貴人欲得仙。欲仙有何意。金玉滿其堂。不忍捨之死。使汝果得仙。金玉棄如屣。南山白額虎。咆哮君所知。十年磨一釖。期君共斬之。拔劒出門去。我心忽躕踟。白虎未必得。恐君亦負期。寶劒玉轆轤。紹繚用黃金。匪敢持截雲。本擬持照心。今朝殊作恠。隱隱吐龍吟。龍吟一何易。良時苦未至。不記初鑄時。刃上銘忍字。八角流蘇帳。角角玉螭蟠。低垂象牙床。孰知中無歡。南海明月珠。西城翠琅玕。昔日歡所贈。與君朝暮看。歡心一朝變。此物不忍對。不敢持還君。恐君謂怨懟。</text>
<title>汎湖八景</title>,<text>朝朝北城望。朝朝北城嵐。豈無夕嵐色。愛此朝日含。右北城朝嵐鍾聲來遠寺。人夢在孤亭。依依落月裏。寥亮滿江聽。右甓寺曉鍾江汀送夕眺。漁火耿長天。一點已奇絶。數點尤可憐。右笠澤漁火莽蒼烟中島。寂寥牛背笛。吹者何村兒。遙遙不相識。右桐島牧笛江烟杳無際。江樹平如剪。孤帆此中去。烟樹不相辨。右燕瀨歸帆大江明一半。金箭亂空波。彩翠空中起。牛峯落照多。右牛峯落照沙禽逈驚呼。江水忽空徹。月出無纖雲。明明如可掇。右驪湖霽月望裏龍門雪。雰雰日暮天。瑤㙜萬白鶴。飛舞下亭前。右龍門暮雪</text>
<title>送安州牧使鄭來仲</title>,<text>安州富麗稱雄都。安州府內多歡娛。多少㙜觀壯邊望。十千夫家足官租。土官烏帽紅團領。妓女裙拖碧葡萄。手下親兵氣麁豪。罽服長身繡蟊弧。奇文市積江南錦。玉勒人控薊北駒。戶戶銷金遅日遒。家家筭緡長夜徂。臨水閭閻闘鴨欄。曠野笳笛牧羊徒。紅粧揳琴百祥樓。樓上宴客紅𣰽毺。節度營前百花深。七佛寺邊明月孤。聖代百年烟塵靜。宴安或忘備不虞。知君性不愛紛華。眉際隱隱深邊謨。登臨薩水古戰塲。百萬隋兵骸骨枯。朔氣陰風江上來。萬葉颼颼戰白楡。對酒高樓不能飮。書生腰下鳴湛盧。况子靑雲久潦倒。得一緋袍已白鬚。高車駟馬滿長安。米塩叢中棄文儒。邊山廓落多愁思。去國昂藏一丈夫。且爲君王牧塞民。升沈何必問洪匀。須看杜若關山路。憔悴行吟有幾人。</text>
<title>燈夕。與諸益登藥峴 二首</title>,<text>令節王京氣色殊。笙歌樓觀萬燈鋪。金門鎖後光初盛。玉漏殘時影漸孤。千佛散花縈寶樹。羣龍捧壁湧澄湖。顧癡亦必沉吟久。休道詩家有畫圖。涅槃遺俗詭觀殊。火樹高低一色鋪。烟燄摠成雲彩去。光輝肯與月輪孤。初疑珠放諸天瑞。忽似星涵百里湖。甲第千門窮勝賞。遠方流殍孰呈圖。</text>
<title>題尹治詩卷</title>,<text>並世人如隔世聞。梓桐終古遠風斤。長安陌上逢何識。隱隱靑山多白雲。</text>
<title>寄鍾城使君 二首</title>,<text>長安大道如靑天。珂馬何人矜日邊。欲向愁州知近遠。射鵰胡箭落山前。塞草關楡愁殺春。白頭山下白頭人。雙㫌五馬猶堪慰。此地前年送逐臣。</text>
<title>與蔡綏彦遊三浦。邀江上諸益穩話 三首</title>,<text>鰣魚膾細雪輕輕。白飯香醪竟日情。簾下滄江江上雨。一時聲入笑談淸。三浦西江一望通。烟沙漠漠雨濛濛。披簑曠野來驂小。遙得承卿活畫中。栗里飛書促好期。午鷄江檻恠君逢。君言放馬平蕪遠。待得牽來山影移。</text>
<title>與諸益觀社稷</title>,<text>肅穆令人坐正襟。社宮門闥欝沉沉。雲雷滿苑神靈意。日月臨壇聖主心。黃鳥芳林淸晝永。蒼虬老木歷年深。幾回支拄安危地。緬憶前脩對碧岑。</text>
<title>送茂朱倅 趙丈裕壽○二首</title>,<text>聞說靈區奧。泠泠洞府天。人參生谷底。蜂蜜溜崖顚。宦業爐丹裏。吟情印綠前。朱溪一曲水。政化共澂然。霞氣生何盡。寒風吹不休。恩窩旣高厲。夫子又遐搜。誰敢無詩往。難逢有眼遊。連飛一盞賀。山水莫深愁。</text>
<title>題曹彛甫所眎二幅畫</title>,<text>山氣淋漓樹色新。似濃如淡染初匀。茅亭閴若無人在。倘有主人非俗人。右題濃畫古木如鳴哀壑幽。四山寥廓遠霏收。蘆花岸畔秋無際。滿地江湖獨倚舟。右題淡畫</text>
<title>鄭獻納 雲柱 挽 三首</title>,<text>襟抱陽和氣藹哉。早期公輔量恢恢。季方夙並難兄譽。無忌爭稱似舅才。竹樓歸袂拂淸風。傲骨稜嶒丘壑中。聞道丹丘足仙窟。神仙何似美髯公。新遆三陟府使。居丹丘。衰遅珂馬復朝天。南麓淸晨歘蛻蟬。禁掖薇花如昨日。朱衣喝道吊門前。</text>
<title>鄭正言 行五 挽</title>,<text>騏驥盛時吾不見。鷓鴣芳譽老逾新。科名夢續昔年夢。朋輩人多中古人。長者鬚髯三尺雪。盎然腔子一團春。巖廊器度終雷邑。士類相看淚滿巾。以年高先進。罷榜復科。</text>
<title>李參判 正臣 挽</title>,<text>文墨淸芬繼白洲。冲襟臨事更優優。鳴沙踈雨春行脚。玉漏銀㙜地管喉。福祿天無違左契。風波人有怒虗舟。修門纔入泉塗迫。猶勝招魂澤畔秋。</text>
<title>拈大復韻 二首</title>,<text>唐虞事業夢悠悠。鬢髮蕭蕭守一丘。細膽近因經畏道。豪情常似卧高樓。藏來梅萼平分座。買得簑衣準備遊。睡起怡然成獨笑。人間不信有牢愁。蒼蒼鬢髮入新年。萬事看來一莞然。今世從他小兒戱。古人先我大名懸。梅花氣韻偏宜夕。楊柳光陰欲作烟。面面靑山添秀色。曲欄終日坐頻遷。</text>
<title>洛昌君大夫人挽</title>,<text>欝欝駱山下。華屋何嶙峋。白玉爲堂楣。黃金爲堂茵。堂上駐愛景。安坐郡夫人。中庭布若木。枝葉殊氤氳。禮樂三公子。各乘朱丹輪。聯翩赴燕薊。車盖動殷轔。歸來上高堂。再拜問昏晨。孫曾五十人。長者已牧民。崇朝圻輔縣。絡繹送八珍。生時富貴極。身後福祿純。孝子垂白髮。朞功巷陌陻。貴戚爭護送。輜輧暗路塵。觀者起咨歎。薤歌不悲辛。徽範徵彤管。天道信棐仁。</text>
<title>直玉堂夜對。天語從容。如家人父子。臣進曰。臣以無似。昔侍銅龍。每見殿下。以堯舜自期。臣喜不自勝。歸語父母妻子親戚交遊。及殿下踐作。庶幾見堯舜之治。而前後政敎。毋論視堯舜瞠如。下與漢唐賢君較絜而有不及。臣窃慨然。上動容曰。胄筵勸講時儒臣之望於予者。豈止如今日乎。予學力未充。不能塞儒臣之望。良自愧也。臣曰。殿下此一念。卽堯舜之門也。殿下視今日如一初。大奮發。以堯舜爲必可做。何憂不及也。上曰。其言好。當體念焉。前席旣罷。夜過三鼓。詩以志感。時戊申暮春。下番同入對者。李檢討顯謨也。</title>,<text>蓮燭煌煌玉漏長。今宵重惹御爐香。唐虞日月應須惜。疇昔宮僚鬂髮蒼。</text>
<title>戊申三月。逆亂起。奉命勞軍松坡。所經過。人烟斷絶。感而有吟 二首</title>,<text>十里無烟火。村墟夕照紅。春山不可望。花發亂離中。漢水流如此。氤氳草木春。淫朋負天地。嗟爾太平人。</text>
<title>勞軍</title>,<text>虎旅傳呼鳳使來。轅門歡動一聲雷。紅旗細柳春風裏。靑瑣儒臣緩轡廻。</text>
<title>勞軍歸路。宿津亭。</title>,<text>江山元歷歷。鬼火自陰陰。身與滄浪月。蒼然獨夜心。</text>
<title>海恩府院君吳右相 命恒 挽 四首</title>,<text>雲出山川雨四方。中興人物頌宣王。深蟠龍虎胷襟壯。再造乾坤鬂髮霜。台閣經綸飛景短。角巾歸卧大江長。丹書鐵卷渾如昨。不忍回瞻第一行。蒼黃夜殿奏兵機。赤膽携來七尺頎。事到安危天語細。策論中上漏籌稀。乾坤共怒臨推轂。星月爭明滿賜衣。穩曳尙書履聲去。傍人那見色幾微。獰風捲旆皷聲瘖。屭黑轅門入太陰。刺客靑萍光閃閃。元戎玉帳卧深深。千尋大岳誰能撼。萬斛危舟遂不沉。社稷之臣如勃者。得來何處更于今。秋盡山河氣肅森。蛟龍風雨暮陰陰。南樓獻䤋知男子。東郭逃榮聳士林。烟閣如生留黑面。江湖不死是丹心。休言了得人間事。夢卜重宸注意深。</text>
<title>李知事挽</title>,<text>牛刀一擲養淸閑。滿室蘭芽足破顔。長子生前圓作界。重牢宴後強名鱞。官齊八座科名外。容帶三春悼耄間。紫氣浩然觀化順。薤歌何事咽塵寰。喪長子文學李國休。</text>
<title>送林潭陽仲弓</title>,<text>十條封䟽見君才。此去南州可試哉。黃卷靑燈耿何意。秋原寡婦莽堪哀。笋迎太守車前出。梅似孤山宅裏開。更是慈顔頻有喜。公庭白鳥入馴來。</text>
<title>孝章世子挽 三首</title>,<text>湯孫禹子位明離。日角欣瞻嶷嶷儀。始服衣裳若干尺。新㛰鍾鼓幾多時。薦珪理必三靈佑。喪匕天胡萬姓欺。漬淚宸章垂琬琰。玄堂應慰孝心悲。靈幄陰陰異講筵。官僚不改舊班聯。休徵尙憶呈龜夜。春色空回放鳥天。曾子正終由積學。劉皇知命在高年。爭如貳極方冲歲。却藥迎師性自然。玄冬乖雨入眉嚬。燕處微言藹至仁。心上孝經元一部。醮時朗日是重輪。丁東玉漏龍樓曉。葱欝祥雲璧水春。物色依然緱鶴遠。三千輿幅哭臣民。</text>
<title>陶山</title>,<text>立巖千仞仰。盤逕百廻穿。心內先香炷。堂中怳瑟絃。洞天如昨日。雲月滿前川。惆悵疑醒酒。瞢騰四十年。</text>
<title>安東暎湖樓。次板上韻。</title>,<text>燭天宸額瑞光多。春影涵湖景氣加。圃牧雄才樓上語。金權大姓邑中家。峯連三峽霏微雨。樹閱前朝淡泊花。此水元來銀漢比。使臣今日泛星槎。題額。卽高麗恭愍王筆也。巫峽列其左故第五云。高麗白文寶暎湖樓記曰。凡水之源派首艮而尾坤者。在天謂之河漢。</text>
<title>過丹陽</title>,<text>春衣染盡赤城霞。流氷聲中使者車。絶磴廻廻開玉洞。奇巖箇箇削丹砂。穿雲馬去愁無地。隔葉鷄鳴訝有家。寄語居人留後約。不須牢鎖落來花。</text>
<title>歸路擬訪龜島潭。親候違和。歸意甚忙。終負勝債。</title>,<text>咫尺仙潭素賞違。初霞落日閃依微。金屛隱隱藏西子。簾外行人悵望歸。</text>
<title>過忠州</title>,<text>上游民物此繁華。夾岸樓㙜畫裏家。炬路常催連驛馬。米船多揷可倉花。長時天籟彈琴嶠。千古江聲折戟沙。欲酹將軍先壯涕。荒荒野日更西斜。</text>
<title>謝崔承旨文吉惠韻 文吉以傳諭承旨。在領相江居。</title>,<text>風塵消息鬂絲絲。驛路愁顔破向誰。北極星辰分斗舌。東湖烟月傍台司。園亭易識花明處。谷鳥齊鳴客到時。剛恨怱怱王事迫。逢君欠却百篇詩。</text>
<title>李貟外 時恒 袖示箕城古順和卜築韻。仍叙思歸之意。求和甚切。遂次贈。</title>,<text>江碧雲晴敞白沙。何峯輕抹又彤霞。枕邊隱約開三島。畫裏從容着一家。漁社幽盟留潁上。禁鍾飛夢隔天涯。此儂亦有簑兼笠。苕霅他年訪志和。前列三島云。</text>
<title>申處士 必貞 挽 處士臨終。朝士多薦之者。胡仲方落梅詩曰。自孤花底三更月。却怨樓頭一笛風。自古才德之士。少不得展。飄零衰老。已晩矣。</title>,<text>斗南人物早聞知。晩過商顔拜皓眉。暗室森羅河洛理。大床頹卧棟樑姿。賞梅玉笛臨風際。買駿霜蹄化骨時。楊柳梧桐無限意。飛鴻寥廓井潮悲。</text>
<title>季夏晦。拈山谷韻。與玄巖同賦。</title>,<text>日長山靜嗒忘時。望裏奇雲閃火旗。帶雨龍腥歸別峀。隔林鸎語在何枝。塵機未凈心棋動。午睡如期手卷持。流火飛灰從衮衮。明朝付與井梧知。</text>
<title>又拈簡齋韻同賦 是日。楊牧洪大而送酒。</title>,<text>紫陽綱目倦時看。事到安危敗好顔。東郡酒來仍舊雨。西隣樹缺忽新山。身兼懶病疑高尙。舌不和柔得放閑。庭柳葱靑殊可意。恨無蟬噪着中間。</text>
<title>又拈放翁韻同賦</title>,<text>薪火天機自不窮。高梧疎柳摠詩中。婕妤容髩蕭蕭改。牛女精神耿耿通。仙掌凄淸曾賜露。蘭㙜寥落舊吟風。生來恥作悲秋意。快覩無雲萬里空。</text>
<title>送宋參判 成明 燕行 七首</title>,<text>終古龍灣使盖飛。紅船舊曲夢依俙。令威莫弔遼陽郭。文物人民一㨾非。朝鮮衣服入燕疆。拍手鬼童見未甞。鶴髮老翁垂淚道。九分中國舊儀章。腥風羶雨蕨薇殘。孤竹祠邊夕照寒。寄語精霛休望望。行人頭整古殷冠。文相祠堂何處尋。乾坤正氣髮森森。人從大報壇邊至。不愧吟君塚上吟。萬壽山前草不春。茫茫桑海此何人。遺民泣說東林事。歸戒箕封世祿臣。燕市誰騰勑勒歌。熱河秋老咽寒波。槎還應奏綢繆策。六世金宮尙枕戈。鶴野長空薊樹烟。山河猶可壯詩篇。知公常詑東湖勝。回首扁舟亦甕天。</text>
<title>賀沈奉朝賀 檀 致仕 二首</title>,<text>河幾波淸海幾塵。新年休退感孤臣。人間已老崇陵樹。天上難回壽閣春。臨訣依遅瞻寶座。欲言嗚咽頌恩綸。塡街士女爭誇說。若有神仙卽此身。四朝舊臣只有一人。而肅廟入耆社故三四云。休官猶結戀君誠。羅雀閑居邇禁城。百兩都門還近俗。片帆吳會太忘情。園中老木生香發。欄外方塘止水明。隱几夢魂朝紫極。不知身已蛻簪纓。</text>
<title>挽李來初 五首</title>,<text>眉龍一脉子心勞。濁世超然占岸高。韋布行裝忘宰相。鬚髯意氣自人豪。探文石乳千尋穴。見事秋鷹百里毫。名士風流那復得。時時痛飮讀離騷。父子金貂動奕輝。笑咷俄頃夢熹微。家氊舊有天南宿。世綵今傷篋裏衣。詩禮虛堂疑汝在。門閭斜日更誰歸。平生圖報君親念。一結泉㙜萬事悲。梧里精神畫裏明。恭瞻仍復勉吾兄。典形曾肖三分貌。年位終蹉一半程。家世生渠應有用。天公奪我奈無情。不須事事方先躅。只看淸忠繼美聲。早日詞壇才不覊。中年自得法門師。諸文悍似單刀入。五字蒼然古鼎奇。粱肉熏腥無一語。烟霞意想在雙眉。善鳴今世如君少。奎璧西淸不盡悲。弱歲交情晩益堅。並時諸子是奇緣。超游覆雨翻雲外。淡泊風花雪月邊。同社燈樽渾似昨。滿箱詩札可編年。從今勝事山河邈。小雨凄迷又禁烟。</text>
<title>洪僉知 尙容 挽</title>,<text>再試屠龍晩跨𩣭。天眞渾是古人風。弟兄霄漢三峯立。人世光陰列卦窮。緋服漫隨新譖至。粉㫌還與舊銜空。𡼲崎歷落公休恨。生氣長存一䟽中。陞資後抹摋。無實職。</text>
<title>趙都事 九鼎 挽</title>,<text>夙仰高風丈席前。嚴君况又與同年。低回郞宿金吾地。錯莫泥塗玉汝天。身世莊盆歌疊疊。家庭王帖字娟娟。太中曾識濂溪老。是父宜成是子賢。</text>
<title>寧陵幸行 亂後憂虞。故諸臣極諫。余亦陳䟽。而上不許。以發於夢寐爲敎。</title>,<text>鹵仗輝輝日。旗旄淡淡風。排雲亦臣節。發夢奈宸衷。民物烟塵後。山陵雨露中。百霛應護駕。佳氣藹春空。</text>
<title>田家卽事 五首</title>,<text>笭箵魚商掉臂過。小兒啼哭惱翁婆。翁婆搔首向兒說。囊裏零錢新買簑。栗里柴門盡日關。一塵那復到靑山。無端犢齕西隣麥。平地波瀾似世間。柳外簑翁鬢似銀。一生談笑只比隣。何如衮衮長安陌。車馬相逢白眼人。小雨纔沾土脉腴。木花田上破靑蕪。丫童怒罵畊牛道。緜發年年無一襦。一把誅茅倚一臯。多情雙燕忽翔翺。憐渠新自深深島。不識長安甲第高。</text>
<title>田舍。奉銀㙜除書。未赴。</title>,<text>昨夜除書降。榮光生蓽蓬。香烟衣袖隔。仙漏夢魂通。野曠靑天下。鷄鳴白晝中。欣然素性愜。長愧渥恩隆。</text>
<title>村舍浴佛夕</title>,<text>歲歲玆辰會友朋。如今孤卧白雲層。高懸一片松梢月。不羡長安萬戶燈。</text>
<title>鑿方塘種蓮</title>,<text>新鑿蓮塘繞百廻。和根帶藕盡情栽。波心已喜天光滿。莫想秋花開不開。</text>
<title>大行王大妃挽章</title>,<text>皇天眷宗祏。毓慶在維莘。女舜風雷驗。星軒日月賓。玉音溫小學。華奬動重宸。孺慕攀弓舃。純誠溢綍綸。至今傳巷誦。伊昔感庭紳。錫賚私門絶。䂓模聖母遵。憂深周大器。策定漢重輪。荐疊天崩慟。馮依地載仁。國惟宗統重。嫂有母儀親。宮設長秋兩。盃稱萬壽均。驚心勘亂錄。抆血辨誣辰。大義明穹壤。徽言泣鬼神。豐登陰有隲。慈孝藹如春。已識鞏基密。云胡降割頻。承華悲往歲。素奈哭今晨。襦匣寧傷儉。經謨只殉身。更聞遺敎切。深軫版曺貧。簠簋惟仍舊。羹墻益覺新。山陵諧至願。松栢喜相隣。輿幅三千里。哀號罄萬民。</text>
<title>送冬至書狀官尹學士 彙貞 之燕京</title>,<text>左海翩翩玉署臣。遼氷燕雪動征輪。千年鶴弔言何幻。去歲麟生理或眞。虜地新陽逢子夜。周天舊朔憶王春。迢迢銀漢支機女。應識君家再問津。彼有河淸麟生之瑞。聞諸前使故云。</text>
<title>送李加平 益炡 陪大庭密昌君冬至上使赴燕之行</title>,<text>斑衣隨節向燕都。腰下珊瑚劒轆轤。仙李靑牛今叱馭。碧梧丹鳳又將雛。詩書浩刦寒烟積。笳笛長城片月孤。從古含氷遼塞路。幾家庭鯉阻晨趍。</text>
<title>靜女歌示大觀</title>,<text>西北高樓入靑天。緗簾十二夾丹霞。中有一人淸揚婉。玉貌朱唇絶世姱。鸞釵雀扇繡裌裙。雲屛繡幙重重遮。不嚬不笑整巾帶。隣里那得窺容華。春風東園蹯靑伴。秋月西江採蓮娃。日日經過繡閤前。笑我芳年獨守家。環珮珊珊待姆行。下階手摘幽蘭花。馨香在袖秪自知。或恐因風聞邇遐。</text>
<title>題亡兒舊製燈篝</title>,<text>每歲新凉入墟。簡編在案。父子共一燈而坐。一日兒命從者韓景垕。削筠裁紙以爲篝。要以遠烟煤而護阿睹。用之未浹旬而兒病作。此物遂屛閑處矣。兒亡數月。霜氣凄淸。書齋寥落。圖書如昨。凝塵滿目。余遂起立彷徨於廊廡之間。遇篝焉。乃長號曰。篝乎篝乎。汝尙在於人間耶。何其人命之不如紙也。遂題詩以志感。物在人亡血淚紛。如何秋日又黃曛。深深地下無燈燭。寂寂人間有典墳。玄草半生惟汝共。淸光後夜更誰分。虛堂月黑悲吟坐。莫遣流螢透帳纁。</text>
<title>夕坐聞砧有感</title>,<text>東波西日夢依依。虫入書床葉打扉。萬戶砧聲催薄暮。寒衣幾處待兒歸。</text>
<title>寄慕軒 二首</title>,<text>赤葉何曾掃。松門風自開。君到如明月。無猜直入來。蒼厓鴨江去。慕軒鳥嶺去。依依藥山子。獨與黃花語。</text>
<title>送地部右侍郞洪大而以冬至副使之燕</title>,<text>海內心期。洪厓最篤。人間離別。遼薊最長。詩不盡言。不如無語。短絶爲贐。至情不文。此以少爲貴之禮也。焉得傾情濶幅牋。除非遼野一張天。君行莫怪無詩別。看取蒼茫薊樹邊。</text>
<title>菊對謝崔士集</title>,<text>夷惠淸和各絶馨。對花宜醉亦宜醒。兩家得失何須問。露下風冷月滿庭。</text>
<title>菊戱酒</title>,<text>千秋知賞再堪誇。湘岸東籬一色姱。笑殺漉巾纔壹遇。楚醒無分似梅花。</text>
<title>酒對菊</title>,<text>屈陶醒醉揔非眞。往往詩騷瞞却人。終古酒經評品在。木蘭墜露最淸新。</text>
<title>菊戱人</title>,<text>阿誰堪對菊花黃。不有騷詩不可甞。湘岸東籬人去後。淡烟疎雨幾重陽。</text>
<title>人對菊</title>,<text>二子何須更畫眞。醉時靖節醒靈均。詩成問菊菊應語。三度看花前後身。</text>
<title>乙卯立春門帖</title>,<text>吾王聖德叶玄穹。奢侈淫朋晛雪融。準擬冲天鳴大鳥。從看集澤奠哀鴻。憂勤日昃周文后。警戒年來衛武公。九陌鳴珂鍾漏曉。竟誰圖報渥恩隆。</text>
<title>乙卯正月二十一日元子誕生。拜稽首志慶。自甲寅秋。有星光耀倍常。皁隷皆能指之曰。此前星也。誕生前後數日。皆天無纖翳。</title>,<text>斗電祥光鼓四更。於休宗社與民生。元回一甲寧王祐。時屬三陽泰卦成。向者有星皆指點。比來無日不淸明。雷歡八域葱籠氣。都入龍樓萬壽觥。乙卯。卽肅廟元年也。</text>
<title>將訪舍弟齋所。渡漢江登鴨鷗亭。</title>,<text>欲雨還休造化心。一春多病始登臨。神仙樓閣有存沒。鷗鷺烟波無古今。雲綻時時花暎日。天長漠漠鸛鳴陰。迷津車馬知多少。幾箇臨流詠謝簪。</text>
<title>沿江路向靖陵</title>,<text>身出紅塵事不違。輕風獵獵弄春衣。數聲啄木紅襟鳥。兩岸垂楊白板扉。春暮花心猶戀戀。江明雲葉逈輝輝。知君待我雙梅下。凝坐沉吟向翠微。</text>
<title>漢江江亭</title>,<text>依依分島嶼。莽莽信乾坤。別業通魚鳥。漁翁長子孫。㠶飛搖樹影。潮過驗苔痕。偶到成眞賞。江湖道乃存。</text>
<title>江亭。拈岑參韻。</title>,<text>韶光酒面欲爭殷。盡日江湖憺忘還。無數花開豆毛浦。有時雲抹道峯山。搖搖舟楫長如此。拍拍乾坤遂不閑。摠是耽功操網罟。釣磯誰破綠苔斑。</text>
<title>江路 楮子島有櫻桃藪。每年供御。</title>,<text>翛然野服出烟郊。滿眼遊絲弄馬鞘。御貢櫻桃仍作樾。離亭楊柳不勝巢。靑春樓閣花陰遍。白日江湖帆影交。蕭寺歸來餘興在。不堪淸磬隔雲敲。</text>
<title>山路</title>,<text>羸馬逶迤逕。微霞點綴朝。虎蹄和蘚凈。鶯語暎林驕。遠水時明野。輕雷或轉霄。思君折芳草。惆悵碧雲遙。</text>
<title>行路難 三首</title>,<text>君不見金張七葉珥漢貂。又不見王謝衣冠奕舃光。門前槐柳綠相向。花間畫棟如雲翔。曙窓鶯啼火城行。主人新築沙堤長。八龍蜿蜿背後隨。氷銜紫誥何煌煌。奴子平頭鐵𩣭驕。女婿侯家第三郞。衣香撲地退朝歸。賓從颯沓盈中堂。妙舞淸歌侑樽酒。作使筵前蘇少娘。朱輪翠盖皆姻親。轉海回山勢莫當。西閣蟠螭九華燈。北堂蹲獸博山香。雙烟一氣合氤氳。香霧迷人樂未央。須臾燈滅爐亦寒。行樂如漚海茫茫。金玉盈箱不將去。日暮偸兒窺畫廊。故吏不來門寂寂。里兒傳言鬼嘯樑。富貴榮華且莫說。明朝散髮歌滄浪。君不見非非是是甘陵部。又不見恩恩怨怨牛李敵。秋蓮之劒新發硎。急雪凄霜夏淅瀝。何人呑下喉舌間。化作談鋒恣閃擊。噓成羽翮歘天飛。推下深淵又石落。鯨波厓海若登仙。槃水飮似流霞酌。恰如東周戰國士。借軀報讐無所惜。又如西秦敢死卒。脫兜解甲趍矢石。迷藏竹馬戱東西。賭勝蝸牛動蠻觸。仙翁大笑樵柯爛。坐閱人間幾奕局。君不見陳餘昔日好張耳。又不見朱穆當時喜伯宗。君有然諾重白璧。儂有心肝比靑松。君贈儂七絃綠綺琴。儂贈君三尺劒芙蓉。琴調高山與流水。劒氣蜿蜿作雙龍。不怕南山白額虎。四海男兒君與儂。一朝琴心與前異。劒亦索莫無顔容。黃金滚滚床頭盡。白眼悠悠陌上逢。何不抱琴携劒廣莫野。一彈一撫滌心胷。</text>
<title>陵幸</title>,<text>黃帝衣冠葬喬山。佳氣欝葱連四時。玉宇瓊樓有霜露。舜孝益切羹墻思。文昭武穆二十陵。宗伯年年請所之。愚民種禾侵御道。御道那得平如砥。君王不忍傷民天。太史改筮涓吉期。四野黃雲已登塲。男聲欣欣女展眉。丁丁伐木山之幽。夾道將作火城資。傳聞新令罷植炬。樵子擲斧行委蛇。靑繩輦路向東門。玉露洗塵金風吹。漏盡天門響琅璫。玉階仙仗引葳蕤。千官儼列七校徐。霱雲行繞蛟龍旗。白叟黃童擁路左。吾王無疾吾心夷。去春無食食賑粥。不圖今朝見威儀。生見威儀是誰力。聖德如天感淚垂。</text>
<title>近別離</title>,<text>近別離。近在銀漢之浦玉宇之傍。銀漢盈盈玉宇隔。雙星脉脉遙相望。遠別離無奈何。近別離長相思。秋風嫋嫋長信宮。玉暎氷心空自知。如花宮女三千人。畢竟當熊知是誰。君恩不改妾顔改。日月西馳晝夜敓。日明明兮照妾心。月耿耿兮何時掇。白雲在天丘陵出。弱水茫茫九萬里。遠別離無奈何。近別離心何已。莫道銀漢淸且淺。褰裳濡足妾所耻。</text>
<title>除夕到坡山展墓。明發不寐。撫時志感。</title>,<text>一樂當年萬事閑。樗蒲節序酒燈間。飛光如鳥今安在。空谷無鷄夜亦頑。臨去步莎疑繞膝。縱來攀栢豈承顔。責奴踈慢還慚汝。猶勝吾身乍往還。守奴慢於養木。故責之而有感。</text>
<title>與善應，子淳，大而，士恢，元博聯騎出奉恩寺。爲含桃會。同賦 二首。</title>,<text>淸漢山川氣欝葱。聯騎飛出郭門東。烟霞甲第年年鎖。楡柳漁村處處同。晒鷺眠鷗分媚景。菱歌樵唱泛輕風。寺僧知我含桃會。提出筠籠翠藹中。氷盤雪膾細調葱。隨興巖西與寺東。往事糾紛隨日化。玆遊寥廓隔年同。櫻桃籬落暉暉日。薝蔔林園澹澹風。小坐禪樓眞一快。過江微雨有無中。</text>
<title>歸路登狎鷗亭。次大而。</title>,<text>江漢悠悠不可停。綠陰虗閣自風鈴。鸎歌似識嬋姸塚。鷗夢無痕相國亭。岳勢平分脩檻盡。夕陽留與半江靑。漁翁大笑支頤坐。喚我烟磯勸綠𨤍。問韓明澮舊跡。惟有宅後妓塚云。</text>
<title>墻外有麥田。雨後斗熟。</title>,<text>烏犍箬笠望中宜。城市農功又一奇。綠浪高低微籟下。黃雲深淺夕陽時。雨天寂寂功還斂。鳥雀啾啾物自私。辛苦田翁思鼓腹。豈知身入畫兼詩。</text>
<title>幽居</title>,<text>幽居近物理。感遇一徘佪。黃口生成去。紅英結實來。乾坤元大度。歲月且深盃。珍重春㙜事。時賢爾勉哉。</text>
<title>謝西州曹雅仲步示江漢詩</title>,<text>城居忘雅仲。江海始思之。無數知人面。森然獨子眉。林塘相與晩。魚鳥澹爲詩。從古才如此。乾坤莽可疑。</text>
<title>雨後江路</title>,<text>深居意不愜。騎馬綠陰中。萬古江流水。前宵烟雨濛。幽光魚鳥合。秀氣地天通。捲釣斜陽外。依依何處翁。</text>
<title>雨後觀漲</title>,<text>呑野涵山衮衮波。望中銀屋漸嵯峨。六丁震疊雷公鼓。萬甲崩騰雪色戈。天地驅來渾氣勢。魚龍乘去欲如何。㓒園枚叟空言快。持比吾遊果孰多。</text>
<title>送申校理 致謹 以書狀赴燕 三首</title>,<text>燕薊望蒼然。山河萬古色。搖搖東海臣。日暮情何極。遼天靑未了。薊水白於霜。炎程愁鬂色。此地又淸商。默祖觀周日。玄翁有贈言。百年還此別。感慨兩家孫。</text>
<title>次晦之見寄</title>,<text>鞋杖夫誰遠。廵簷共索春。眼毋雙王覇。心自一天人。永此壺中日。從他扇外塵。脩程萬里意。突兀爾長身。</text>
<title>赤池歌</title>,<text>偶閱新行三淵集。有赤池歌。卽度祖射龍事。惜其詞不甚瑰偉。遂倩傍人濡筆。漫興口呼。人闘龍不覿。龍闘胡我白。鞭長不及龍之腹。夢與龍語覺莫適。飛鳥依人人亦憐。矧爾三百鱗虫伯。鵲血調弓弓有威。神人帶出鬼辟易。鼉靜黿睡鏡面平。靈意蒼茫雲脉脉。宛在中流忽異色。霹靂挾出龍二隻。飛沫倒射四十里。怒濤起立三千尺。左望如茶右如墨。無乃潢池刦晉柵。不然黑鵝軍縞素兵。旗鼓相當光注射。共工頭觸天柱非壯觀。長鯨跋浪滄溟眞小劇。天吳海若皆走藏。野老村氓不敢眽。風雷大麓神揚揚。玉立高歌視蜥蜴。誘兵開合伺敵便。雲邊揭出穹窿脊。玄甲怒張八有間。流星應的其聲砉。電碎雷死若山崩。雲陷霧裂如地坼。殘鬐敗鬣不敢掀。十丈蜿蜒水心擲。戰勝霜髯拂天高。感人冥冥無諾責。風雲長護窟宅尊。澎湃蕩潏萬古赤。我聞此語叫奇絶。何况臨池壯心魄。龍乎且莫貪天爲己報。累仁積德開王迹。嗚呼聖祖得三矢。乃於肅愼之遺宅。嗚呼一矢兮。當日射淵龍。嗚呼二矢兮。太祖定國斯怒赫。嗚呼三矢兮。遺我神孫待天時。北射天狼靜沙磧。</text>
<title>山海關歌 幷序</title>,<text>藥圃子凈掃一室。焚香默坐。客到爲塵俗語。輒閉眼睡。有談經談史。談古逸事。談山水風月。則犂然喜。客有道兒時遇大明遺民寓我者。說甲申事甚詳。尙記其一二。吳三桂求救於虜。虜長驅至山海關。止軍不肯入。三桂使三四至。虜猶不許。有頃三桂至。虜曰。必盡薙軍中髮。且毁城一角。方可。三桂許之。虜左手執三桂頭䯻。右手拔劒薙之。遂傳告城中。未幾。千萬男䯻蔽空而墮城外。知三桂軍已薙髮矣。又毁城。城堅不可毁。毁未半。虜引兵入城。設布障百里。藏虜兵馬。詰朝。流賊挑戰。卽决障。虜軍容甚盛。流賊大驚。三桂請合勢攻賊。虜曰。將軍先。吾請後繼。三桂屢請不獲。遂獨提師出。虜旣送三桂。凝坐鐙床。令軍中曰。先動者斬。瞪目遠望。有塵二道起接天。上下開合。知三桂與賊戰方酣。頃之。塵一道少靡。知賊衰。乃躍起上馬。援枹鼔之。千兵萬馬。如一塊流轉。東馳西突。流賊爛盡。積尸遍野。流血成川。黠虜用兵如此。以三桂齟齬顚妄。不能制流賊而能制虜乎。三桂誠能與左良玉合。立朱氏以討賊。蔑不濟矣。大明之亡。如人中毒暴死。天下人心未去。盜賊羣居。無終日之計。使三桂，良玉左提右挈。以鼓天下之義聲。明之興。指日可待。其亡其興。乃關內家事。虜何與焉。三桂不開關迎虜。關內雖亂。虜何以飛度關哉。失天下於自成。以三桂，良玉討之而有餘。失天下於虜。擧天下之豪傑圖之而不足。滅皇朝者非自成。乃三桂也。其罪可勝誅哉。噫。史失其詳。或徵之野。以客所聞。生色如畫。史氏所不及。令人怒髮起立。遂援筆作山海關歌。以爲後王之戒云。山海關城壯萬古。靺鞨望之無飛羽。前人設關欲防虜。後人開關反迎虜。虜酋憑陵氣無前。到此遅廻疑滿肚。虜劒截髮如春葱。三桂尻高帳下頫。城中萬䯻擲城外。落葉飛毬墮無數。城中漢人哭沸天。城外淸人手爭拊。獸角忽摧虹腰截。地蹋山崩霹靂怒。吳門練色百里障。藏得胡騎人莫覩。敵來挑戰始决障。黑鴉長雲亘部伍。紅兜雪戟耀朝日。滿磧寒光髮森竪。流賊驚叫女眞來。賈勇聲絶皆戰股。猾虜傳訣舘竪子。袖手欲觀試兩虎。按兵如山不可動。牢坐胡床大旗樹。鷙鳥將擊故斂翼。百里秋毫睇平莽。平莽漠漠何所睇。兩道狂塵際玉宇。鯨閧大海浪花高。龍闘長空黑霧聚。飛騰上下驗氣酣。凝結慘憺知力拄。須臾乍見一邊靡。飛身上馬大擊鼓。鼓聲砰急山河震。萬馬一足騰風雨。處女脫兎眞善喩。何物胡兒乃爾武。東西蹴踏賊殺盡。蹈膓履血滿野土。嗚呼賊殺盡莫稱快。天地公然一擲賭。赤眉黃巢易撲滅。戎狄豺狼不可怙。羌髳微盧且莫證。德非武王皆受侮。周依隗狄晉契丹。前轍如鏡可看取。擢桂之髮罪難贖。引盜入室盜作主。嗚呼帝王好家居。窶子居停不修堵。萬里長城虗突兀。西湖雲氣何時吐。城頭明月誰忍看。城上蘆笳哀怨苦。千秋萬世守城者。珍重華夷大門戶。</text>
<title>金都正 弘權 挽</title>,<text>北山羣鶴飛無數。一鶴不飛斂玉羽。天與年德人爵隨。達尊者三其福五。家君遇公眞卛會。何相得晩揮談麈。醇醪盎欝玄顔發。一座春風布和煦。公亦衆中屬眄睞。陋巷光臨蘭氣吐。小子適違操拔篲。紫氣仙風恨未覩。肩輿往就專城養。養之維何列三釜。飛鴻山下孝烏哺。飛鴻亭前馴翟乳。烏哺翟乳物色異。躑躅哀鳴一何苦。彩衣銅符化欒棘。牛眠只在行春塢。桐鄕父老虞歌送。一一松楸和淚樹。相戒松楸勿剪伐。今之少連昔召父。洛社春還花意動。花外小車已千古。家君對花若有思。小子志之眞德宇。</text>
<title>送任學士聖方以新胡主立。奉書狀命赴燕。</title>,<text>學士詩囊古錦姸。此行將貯大山川。茫茫沙刦何多日。草草穹廬換少年。榕海烽傳明滅戍。薊門花暗醉醒天。歸來密勿綢繆策。蓮燭催宣舊講筵。</text>
<title>送潔城使君許仲若。潔城以盍朝出。革附保寧。今始復設。洪州使君。卽仲若之元方。而潔與洪隣也。</title>,<text>休嫌利器試朝歌。邑陋寧廻墨子車。贅附新分貧産業。鴻濛再闢舊官衙。王喬鳧愧聯飛鶺。潘縣桃非並蔕花。縱有瓊雷差可比。隔波明月亦云遐。</text>
<title>春日有感</title>,<text>春山不可望。窅暎轉堪悲。鳥起相忘裏。花開獨見時。今年又寒食。此世更何期。三五誰家子。褰芳綠鬂宜。</text>
<title>對客</title>,<text>輕陰玉洞晝。花木儼神仙。一一禽啼柳。雙雙蝶上天。雲霞嬌不動。賓主對翛然。何處無春色。幽居春可憐。</text>
<title>春雨霏微。花心欲動。正思元博。元博書來。已定盡室下鄕之計。悵然援筆以送其行。</title>,<text>我愛春樹之芳菲。入城花繁出城稀。我思賓友之經過。住京人少住鄕多。我不入城不住鄕。花事交遊兩蕭索。有客不必常滿堂。看花不必窮九陌。庾嶺花下一元博。相視而笑心莫逆。年年對花長如此。問君舍我將安適。從今有花無誰語。啼鳥遊絲俱脉脉。安得桃源洞裏栽千樹。與君百年分一壑。如雲車馬吾豈羡。扁舟載君不落莫。乘興扣枻紅流月。波心散作百元博。百元博吾不厭其多。一元博此世排擯一何薄。嗚呼元博靡吾誰與歸。少別樽前花雨飛。</text>
<title>送舍弟以司饔奉事。往安山捉魚所 二首。</title>,<text>二月濠梁魚漸肥。前宵穀雨又霏霏。海門花柳冥濛裏。漁父迎官日暮歸。猩盤雪膾暎天門。八彩憂民不忍飧。須遣漁郞知此意。滄浪一曲感君恩。</text>
<title>謝延豐使君崔士集 四首</title>,<text>夢多贈君詩。千篇不記語。書來索詩急。無詩寄夢去。雲霞心事是。松桂政聲宜。珊珊洛陽道。珂珮問爲誰。深深吏隱卧。啼鳥訟庭閑。輕約花間雨。來從四郡山。燕石千金重。蛙黽日夜喧。惆悵風騷事。閑花獨掩門。</text>
<title>病中卽事</title>,<text>三春卧病落花堆。紙閤蘆簾晝未開。山史今年文有闕。不書某日燕歸來。</text>
<title>春日病起感興</title>,<text>經旬卧病氣機明。起坐閑愁觸眼生。道士種桃仍物態。王孫有草自人情。日邊微雨雲如戱。花外輕雷鳥不驚。一事林泉眉少展。無塵可濯十年纓。</text>
<title>長日無剝啄聲。只命園僮移花接木。悠然適意。仍題一律。</title>,<text>君恩未報鬂霜驚。紫閣書灰豈誤評。蝸角乾坤容小隱。鸎啼門巷有餘淸。賓筵迎峀無寒暖。友道栽花感死生。欹枕尋思還獨笑。大都春夢不分明。</text>
<title>病起春暮</title>,<text>新衫輕幘試芳辰。背塢殘花帶雨嚬。一日心閑長似歲。百年身病每當春。燕爲華屋炎凉客。柳似名塲醉夢人。莫恠幽居窮物態。不貪方得識金銀。</text>
<title>春序云暮。牧丹開落。歘忽無人來賞。悄坐感懷。</title>,<text>病起殘春望欲遐。晴烟漠漠燕斜斜。也因離合添詩卷。莫把悲歡問鬂華。終日關情楊柳色。每年如夢牧丹花。山河莽莽星辰濶。剝啄聲稀玉洞霞。</text>
<title>白鷗歌 三首○幷小序</title>,<text>歲丙辰暮春。舍弟季應觀魚江海之上。有鷗爲漁人所得。賴季應救以免。季應知其兄有江海之思。遂走价送鷗。余與鷗素相好也。然家無池塘泉水之勝。非鷗性之所安也。仍思朋友之中性喜鷗如我。而又家有池水者。宜莫如菊圃。乃以鷗贈焉。菊圃果喜。謂將以詩謝我。余待之三日。詩不至。豈菊圃眞喜鷗不如我耶。何金玉其音耶。余於鷗窃有感焉。盖自海上翁以來。多爲高人逸士所狎。雖漁父傖儂。不敢以鴻鴈鳧鷺輩同視。故不聞有網羅弓弋之患者。盖古矣。今鷗一朝入於漁人之手。豈今人之機心。異於古人。而後世網羅之設。密於前世歟。抑鷗之不幸歟。然鷗從季應之惠以免。又得吾與菊圃。爲之依歸。亦鷗之幸也。而鷗在顚沛倉卒之頃。能不失其所爲主者。亦君子之義也。其亦异哉。然鷗終非池中物也。待毛羽漸長。將放于江海之上。吾與菊圃輩。將扣枻長歌而狎焉。使鷗毋忘漁梁。使哲人君子以鷗爲鑑。此詩所以志也。余初欲待菊圃鳴而後附和焉。菊圃詩旣不至。懼勝事遂寂寥。乃援筆作白鷗歌三篇奉呈。菊圃𥷋與同志數三君子竟此曲。以張大池塘之事焉。第蒼厓子汨於車馬之塵。不知鷗之爲何鳥焉。待其卯申稍閑。亦宜轉示以要和。江海莽蕩蕩。白石粲離離。魚兒長尺許。搖尾何簁簁。有鷗戱魚傍。相看不相知。漁父設魚網。鷗來代魚兒。魚鷗身相代。世變良可嘻。羅者見鷗喜。君子見鷗悲。歎息裂網羅。羽翮多摧隳。不惜羽翮摧。所嗟機網罹。高鴻抱遠意。潛虬養幽姿。不與世相干。心性隨所之。請謝彼其子。何乃相厄爲。因之戒丘冥。毋忘路險𡾟。蓮葉遊靈龜。梧桐來鳳凰。物性各有托。鷗鳥在滄浪。時俗薄湖海。爲誰一旁羊。聞君好奇毛。竊自儛蹌蹌。遐路豈不隔。氣感或相當。邂逅承嘉會。得充君池塘。塘中泛泛藻。塘上肺肺楊。主人勿遽前。待我整容光。圓頸像雲鶴。皓襟暎雪霜。努力供君賞。杳如江海長。豈無園中禽。懿此含淸揚。因君爲羽翼。願言長頡頏。喧喧城市塵。歷歷林塘邃。中有禽百種。嬌聲各春媚。爾非魯鶢鶋。何爲歘來寄。豈不好君子。海思安無地。口腹以爲累。黽勉從火食。鎩翼置庭中。誰辨鷗鴨異。烟波日以遠。毛羽日以瘁。昔我鴻鵠伴。磨天振高翅。不念交頸好。棄我如遺棄。物性有如此。廻徨失志意。高士在闤闠。焉得不憔悴。願爲雙黃鶴。雲海恣遊戱。</text>
<title>金大司成 尙奎 挽</title>,<text>萬石全家謹。高陽擧族仁。禮詩黃髮奉。簪笏白眉嚬。弱貌膓逾鐵。端襟氣欲春。驥馳常按抑。鶴病更精神。名利遙登岸。嗔猜不到身。雍容翔近密。愷悌長成均。定力存心處。危痾啓足辰。酬君勉諸弟。養老托夫人。所後呱呱小。臨終盻盻頻。圓甌成缺界。左契錯洪匀。忽大培風翼。將埋照乘珍。壽星前夕宴。湛露自天新。老鳳將雛日。哀猿哭子晨。曠千看盛禮。少一感重宸。忠孝魂應耿。才猷手未伸。交期雖歲晏。談笑卽天眞。琥芥仍投分。樽醪輒醉醇。每言蘭可恃。尤敬玉無磷。濺淚韋花樹。興咨漢積薪。蒼茫何奪速。隣笛更悲辛。</text>
<title>浹月淫霖開霽。志喜。</title>,<text>蛙將通竈突。舟欲到巑岏。一夕神功斂。千山霽色寬。不愁大地漏。始覺日星乾。多謝淸凉意。蟬吟又曲欄。</text>
<title>幽居</title>,<text>一枕城南萬事輕。小詩終日答鸎聲。簾櫳可識休官氣。眉宇仍深友古情。老栢風雷長颯爽。紅榴日月自淸明。却愁漏洩龍眠手。贏得人間俗眼驚。</text>
<title>送曹學士 命敬 出宰金化</title>,<text>鳴鳳朝陽峙碧桐。偶然棲棘戱關東。巖崖鬼斧商量削。雲樹官居曲折通。借爾讀書山色裏。使民無訟水聲中。爐丹會向親廚獻。此去仙緣勝葛洪。</text>
<title>澆觀兒墓</title>,<text>荒山萬木裏。寂寞壯元郞。白頭阿爺在。來奠歲時觴。</text>
<title>送曹雅仲出宰朱溪 雅仲進士及第俱壯元。賀長樂宮成。卽其登第表也。朱溪一名赤城。</title>,<text>詞壇濶步早旁羊。聖世遭逢鬂已蒼。長樂新成都料匠。曲江前度壯元郞。城標霞氣眉間得。溪泛桃花政裡香。考績寒風樓上板。三侯詩課孰閒忙。茂朱與詩人有分。蔡希菴，趙后溪皆有樓上懸板物色分與雅仲故落句云。</text>
<title>淹病五朔。玄巖三度書問。及春一鞭馳來。叙別勞苦。聯枕兩宵。留約待花辰。泛舟廣陵。</title>,<text>湖雲漢樹各風烟。老去情懷倍黯然。書札三來皆病日。鬚眉相對又新年。浮生出處篝燈裏。萬事悲歡曉枕邊。多小商量渾一夢。不如同泛廣陵船。</text>
<title>菊圃有子勝冠而歾。將往嶺南求螟兒。不忍行者屢聞。已决行。詩以慰之。</title>,<text>城隅春色柳絲絲。菊老羸驂事可悲。欲去不去終自去。有兒無兒忍求兒。龍湫白日三時動。鳥嶺靑天四望垂。須盪襟懷爲曠語。登臨愼莫作情癡。</text>
<title>自前秋伏枕。歘已暮春。病懷無聊。漫吟自遣。</title>,<text>病餘雙鬂日添蓬。藥竈愁看宿火紅。眼底古今常的歷。身邊仕隱兩䑃朧。春方忽忽輕陰際。人自悠悠啼鳥中。問柳尋花成舊夢。一樽寥落倚東風。</text>
<title>亡兒佐郞墓。設石床華表。病未能躬往蕫役。又逢冷節。感而有吟。</title>,<text>雨露新楸長幾枝。窮天一別髮絲絲。春陰脉脉爲寒食。病思荒荒獨下帷。不去掃墳芳草裏。猶疑望子夕陽時。從今華表旌神道。化鶴歸來倘有期。</text>
<title>李判書 眞望 挽 二首</title>,<text>褒衣張拱氣翛然。高士儒林合一編。耐有烟霞容宰相。了無風浪到神仙。鴻冥日月君王近。鳳閣文章父子傳。終許淸標扶世敎。聖朝優渥大如天。甲觀新春覩盛儀。于于林下孰來遅。此翁鴻翼非生客。今上龍潛卽舊師。事外星辰閑履舃。朝端霜雪古鬚眉。宸情不盡哀綸內。每到書筵別有思。</text>
<title>李壽長追挽 二首</title>,<text>李壽長號貞谷。能書。夢以鉅筆仰天揮灑。其書大進。肅廟聞其名。命金書御屛。嘉歎宣醞。後隨使价入日本及燕京。乞書者無數。官爲監牧官。宮壼拜賜玉階前。金字屛風日射姸。摘繭扶桑供作紙。攻駒坰野想奔川。人間窄窄論才地。夢裡恢恢放筆天。莫歎微官終落拓。至今名姓滿幽燕。此人隨槎日本。又爲牧官。故三四引蘭亭紙及渴驥奔川。名位看人俗可羞。銀鉤誰識景洪儔。死嗟左海今無腕。生晩中原昔有眸。筆塚流光新拱木。墨池遺迹夜移舟。要令後世知貞谷。何限浮生等滅漚。石峯遇華使歎賞後。其名始顯故第四云。</text>
<title>感遇 十九首</title>,<text>瑤㙜何偃蹇。高丘欝嵯峨。宜余佩玉儺。因之巧笑𤧳。朝飮廣都餞。夕宿汪氏坡。玉駄與檜楫。豈不遄經過。盈盈析木津。日夕有風波。不瑕濡余軌。漸裳又若何。迢遆望余美。屛營發浩歌。冉冉苦匏葉。靑靑在中阿。蹙蹙周京道。糾糾葛屨霜。五刃在諸侯。三革離天王。蒼生不堪命。摟伐日以張。趙武與屈建。銷兵豈不臧。君子正其義。萬世有大防。春秋貶輸平。聖心一何長。橫流滿天地。捧土不自量。所以孟夫子。不忍毁明堂。駟驖車粼粼。天地崦嵫暮。山東日匍匐。燕雀尙呴呴。上堂各自媚。誰肯相言諭。樓闕入靑天。歌舞籠香霧。中有長姣女。被服羅與素。弱肉强呑食。禽獸且人惡。子順遂高卧。仲連東海赴。蒹葭所謂人。無乃是同趣。欝彼石上桐。縹靑艶朝陽。枝枝中琴瑟。葉葉含宮商。上有百尺柯。窈窕待鳳凰。鳳來一何遅。蟬鳴露爲霜。根節豈不固。茂豫恐無光。請謝少年子。何爲又損傷。小人薪芳桂。君子重甘棠。一日遇伶倫。不怨災靑黃。灼灼雨中花。立立天外嶂。雙闕百餘尺。霱雲捧鹵仗。爽塏列甲第。赫赫皆將相。觀者塞道路。軒盖何彯颺。左顧生春陽。右顧起波浪。笙歌娛賓客。百年恣跌蕩。寂寂顔眞卿。天子不識狀。寄語靑雲子。所用非所養。吹萬散宇宙。衆竅皆風穴。人生憂患中。端倪誰能挈。諸姬畏羋氏。羋衰秦益烈。晉憂在欒郤。趙魏甚前轍。鐵木方高躍。南朝賀金滅。君子貴自强。禍竇非所窒。下民孰敢侮。桑土薄言撤。睠彼滄浪水。自取有汚潔。枯桑易天風。浩浩陰陽徙。燕雀日衰老。悲鳴入海水。華堂玳瑁筵。作使燕趙妓。忽焉已易主。後人復如此。諒無金石固。矜咳一何恃。生時竟體香。死後蕕臭起。高琴一以思。撫化情何已。附熱長如騖。嗤嗤者誰子。風折常佳卉。連雲是惡木。造化忌才明。人生貴庸碌。顔淵昔短命。仲尼不能贖。萬古丘原上。春草黃復綠。所以人間世。絶無來鸑鷟。縱來不須臾。惟恐染棼濁。百鳥日啁啾。羽翼紛獨遬。因聲寄丹丘。何時一來復。門有萬里客。冠佩何陸離。滿堂皆美人。與余獨相宜。豈曰子無衣。紵衣以奉之。圓領象君德。大袖章君儀。吳山杳幾許。溱水流如斯。浮雲一飄失。會面安可期。人生天地間。一心貴相知。願爲雙黃鵠。八極長追隨。生不及古人。死不待後人。古人同我心。後人通我神。乃與今人遇。今人奈隔塵。欝欝對妻子。依依顧松筠。蓬丘有羽人。壹氣葆淸眞。願因東飛鳥。附翼送我身。鳥辭羽毛弱。瀛海浩無津。揮手謝鳥去。努力理尻輪。太虗運槖鑰。融結爲山川。千巖競奇秀。萬壑爭潺湲。魚龍在其下。日月生其巓。紫霞儛空中。神風浩無邊。哲人通一氣。玄對卽怡然。振衣發朗嘯。凌虗挾飛仙。雲自山䧙出。來去橫八埏。余獨何爲者。繫匏區中緣。漠漠玄谷內。煌煌紫芝莖。一年有三秀。甘露汎光榮。而人禀淑靈。胡爲獨無成。羲和敲玻瓈。光景每西傾。蘭枯倘無香。何異菉葹盈。元凱侍薰殿。雲星一何明。賡歌樂未央。何必羡長生。悲吟遠遊篇。乃知屈子情。寸草生陰谷。猶願報陽春。時雨未徧物。誰敢怨洪匀。凄凄白頭吟。决絶兩意人。彼哉再醮婦。此義安足陳。鄒聖論報復。語君不語臣。谷風謂怨誹。團扇疑妬新。固哉高叟詩。何以得情眞。努力崇明德。毋忘燕婉辰。靑霞標石室。荒塗橫古烟。籠薈結雲松。璚瑤嗽石泉。萬籟夜遂靜。悲嘯入靑天。音響一何悲。洞陰爲悄然。借問嘯者誰。冥跡似蛻蟬。傳聞丘壑底。同胞有顚連。採採山中芝。欲餐不下咽。因心偶如此。勿爲世人傳。天地莽蕩蕩。神化浩無方。孰知天地大。黃鶴翅旁羊。暮宿西若華。朝遊東扶桑。一擧從心志。萬里或彷徨。擾擾蟪蛄墟。紛紛螻蟻忙。小人矜車馬。黃雀搶楡枋。蒼然復何有。日夜歸霰霜。去去勿臨睨。臨睨多惻傷。幽蘭托孤根。雜卉同其陌。薪者豈知蘭。手鎌將不擇。君子見之歎。移向瑤㙜側。枝葉日峻茂。光風泛顔色。時俗賤國香。獨賞無人識。采采盈懷袖。將以遺所憶。不惜馨香晩。所嗟賞心隔。碧雲橫天末。嬋媛復何極。倭墮玳瑁簪。雙珠明月珥。結帶言死生。無不可君意。君意一朝變。對此顔色異。綢髮不云旟。垂帶不謂悸。雕文博山鑪。氤氳百英穗。靑烟盤其上。化作雙龍戱。君懷今不開。香風焉所寄。山中木有枝。搖落知後翠。志士欲移山。小人好毁瓦。移山積仁功。毁瓦灾大廈。桂蠧與蓼虫。物性非所假。功遅海無畔。灾速甁水瀉。穀洛佐闘衆。孟門捧土寡。睠彼東注水。淸濁俱不舍。俯仰陰陽積。僶勉成冬夏。亮無喬松壽。誰見畢竟者。客乘混莽鳥。出入無窮鄕。濯纓萬里流。晞髮立大荒。暾出扶桑間。照我雲錦裳。雜佩紛馥郁。草木昭回光。前有萬古遠。後有千世長。浩蕩身無碍。前脩共頡頏。臨風忽傾寤。西汎正蒼凉。歡言𠟰太和。聊以不永傷。</text>
<title>沈注書 景先 挽 爲正字早夭。有兄先亡無子女。家奉聽天不遷祠。聽天於余爲外先。</title>,<text>黃庭一字暫徘徊。正得人間幾字來。荊樹橘林無吊處。聽天祠下問天廻。</text>
<title>夏夜獨坐。題示蔡郞。</title>,<text>病魔如戱巧侵尋。何藥人間抵萬金。念我九廻曾折臂。憑君一法是安心。嫰陰經雨新機活。靜夜看天積氣深。淸境會來誰語者。東床相憶獨沈吟。</text>
<title>磁器五咏。爲舍弟作。舍弟時在燔所。</title>,<text>落花啼鳥最心期。臨水登山亦手持。夜夜藏仙人不見。世間惟有月光知。右壺太和元氣醱新醅。海水泓然亦此盃。莫恠頻傾淸不醉。天光雲影盡含來。右盃沆瀣千年一氣寒。蟠桃靈顆㨾團團。和枝摘出何仙手。露滴春風碧玉盤。右桃盃螺丸龍尾一囊同。穎脫何人不處中。分付陶匀開別館。負墻林立黑頭公。右筆筒紫海玄雲欲槁時。觱泉零露爾功奇。虗中止水無人見。妙用方從瀉處知。右水滴</text>
<title>李尙書 廷濟 挽 二首○過成服未幾。夫人亦逝。同日合窆。</title>,<text>文政通才不盡悲。那期斷手度支司。巳年從古爲賢厄。辰日于今驗聖知。寶婺忙隨箕返後。老親猶倚暮歸時。須看朝論咨嗟外。別有三方墮淚碑。靈輀欲發似蜷連。半結萱闈半細氊。長短幾勞虗較日。隆深尙有未酬天。全牛世務恢游刃。萬馬名塲緩着鞭。頗恠精神宜壽法。憂勤無乃折高年。</text>
<title>晨起望南城。燈火熒然。少頃鶯聲四起綠陰間。暑氣未布。淸境可愛。</title>,<text>南城大道直如絲。曙色曈䑃萬柳枝。擊柝烏啼官炬駛。賣餳人語里燈遅。囂塵走馬成何事。凉界聽鶯只此時。推枕悠然仍一笑。山門百事捴無期。</text>
<title>夜坐。拈歐陽韻。時舍弟在廣陵。</title>,<text>庸醫留病七分強。散帙蕭然卧竹房。北斗流雲增遠色。西山積雨進微凉。君恩紫閣書灰晩。世事春婆說夢長。三日廣陵音信阻。烟郊離夢共蒼蒼。</text>
<title>拈明人韻</title>,<text>良宵不用小燈懸。虗白簾櫳嶽色連。一一星生今雨後。遙遙月自古人前。天光四面渾如水。暝意千村合作烟。何必蓬山與瀛海。會心隨處可詩篇。</text>
<title>季夏小晦新晴。拈唐人韻。</title>,<text>午睡靑林息漸微。炎天褦襶客來稀。暑催金屋班姬扇。秋近銀河織女機。宿雨捲龍歸海去。白雲如鶴掠林飛。新移庭菊殷勤護。老圃生涯但汝依。</text>
<title>新秋老炎不肯退舍。拈明韻。</title>,<text>新秋流火更煩蒸。苔壁菌簷溽暑凝。返照漏成虹一道。亂雲低壓蜃千層。將歸酷吏饕何减。欲退孤軍氣益增。兒捕流螢庭畔戱。城南遅汝讀書燈。</text>
<title>花郊卽事 三首</title>,<text>屋上靑山柳外泉。鸛飛蟬語淡風烟。行人或騎將雛馬。流戶多因過毋錢。好畤秋光雲匝地。輞川生畫樹浮天。憑欄長歎儂何意。寡婦秋原莽可憐。長郊一抹淡濃霞。若箇山村邃樾遮。椓椓田童驅鳥雀。依依隣叟語桑麻。桂陽雲盡簷橫峀。檜浦潮歸日閃沙。薄暮罛師來趁飯。穿魚先向柳邊誇。野色村容稍不分。高原獨樹泛黃曛。烟中績火蒼茫見。月裏秔舂寂歷聞。立鷺忽如逢野老。遙峯幾認逗孤雲。沉痾習靜塵機盡。鳥獸從今不亂羣。</text>
<title>金尙書 東弼 挽 三首</title>,<text>藹暎看眉宇。雍容聽履聲。與人無怨惡。爲國養和平。福祿宜心得。榮華不色盈。重宸悲弄印。臨纊尙銓衡。霜威袖中草。忠勇果如何。鷙擊心爲鳳。慈悲劒斬魔。完名波岸是。先見刦塵俄。厭世翩然去。辛甘不可和。去歲至今歲。龍蛇厄搢紳。誰非當木稼。最是動絲綸。舂絶千闤闠。炊寒幾友親。橫流又如此。那得起誠臣。</text>
<title>夜久獨坐。雪月縈窓。樹影滿庭。俄而鄰鷄四動。一氣孔神。人世勝境。惟不寐者知之。</title>,<text>今年四十九年遒。獨夜無愁似有愁。世事卧聽風漏永。山盟吟對壁燈幽。雪蒸萬屋鷄聲沸。星絡踈林鵲影流。誰解評玆冬月色。姸於春月皎於秋。</text>
<title>咏曙燈</title>,<text>腷膊天鷄喚曙還。世間羣動有誰閒。殘缸一點靑熒色。慣照千年舜蹠間。</text>
<title>偸兒夜過。家中警號。枕上有感偶占。</title>,<text>無月山窓邃薜蘿。挐烟驀雪瞥然過。渠應面目非魑魅。何限人間白日多。</text>
<title>至月二十四日。梅花初開。</title>,<text>衆芳搖落有誰同。莫怨孤高獨倚風。老我淸癯如病鶴。亭亭伴爾月明中。</text>
<title>菊圃子愛菊不愛梅。一日與蒼厓子來。賞梅題詩曰。天地孤花在。亭亭歲暮寒。余賞其警策。明朝。菊圃伻來乞小盆一枝。客有謂菊圃不解梅。不可與。余用其言。旣而賦詩。爲菊圃解嘲。</title>,<text>梅不在灞橋邊。梅不在孤山裏。梅花精神在象外。世間癖者兒戱耳。獨淸獨醒是梅評。傳神只有三閭氏。香到神品不敢名。兒呼蘭蕙僕蘅芷。此外評梅萬古空。傖父公然惱玉蘂。花邊凍雨靑濛濛。洗盡惡詩梅神喜。菊子不以梅癖聞。乃知梅癖眞菊子。一語能令芳意重。天地孤花耿未已。明朝乞花是寓言。傍人錯認花鳥使。健步遠移太多事。驛路相贈何足擬。志和垂釣非取魚。海山琴工超物累。參橫月落天蒼茫。亭亭玉立情猗靡。含光凝睇向知己。千載玉顔持贈爾。</text>
<title>余爲菊老解嘲。菊老密爾無印可語。信乎其不可語梅也。獻窩於菊老席上。見余詩。以一絶若小序來。勘菊老之不解。笑余之多事。遂爲梅兄解紛。其風致淸婉可掬。余知梅而未必知菊老。獻窩知菊老而未必知梅。造物之許多設障。有如是者。遂步䪨演爲三疊。以謝獻窩。兼欲激怒菊圃以致師。</title>,<text>梅訟紛然也一奇。閑中忙事惱芳姿。風流公案誰能判。除是孤山隻眼知。世上應無此影奇。氷心玉暎歲寒姿。菊君方作癡人夢。月落參橫捴不知。風雪乾坤獨立奇。夏虫誰復語氷姿。黃花縱有凌霜操。猶遣寒香蝶也知。附菊圃藥山多蓄梅。甞許我以小盆一枝。旣而不與。余觀於世。慳者類錮花果而專之。今藥山之不與豈異也。然以藥山而累於俗不可。至惡其食言也。而借客而爲之說。借客而猶惡其不誠也。而文其辭而爲之詩則又不可。余慨然久不答。徐而思之。藥山之失。固累於私狹。而其心未始不欲无私者。今余旣知其然矣。不一告而止。則余亦不可。遂和其所爲詩以遺之。恢蕩其私狹之意云爾。我不知愛黃白菊。又不知愛樓子萼綠之梅花。但知梅菊爲公物。西家可以移東家。區區私閉欲專有。俗人不達誠可嗟。藥山居士旣我友。庭戶蓄梅多於麻。種在瑤盆隱花文。貯之芳檻增幽華。旖旎縞樹明星亂。燈前月下橫復斜。昨日許我分一枝。今日書要還見呵。嗚乎藥山今復不免俗。余於斯世誰望耶。况復君子重一言。言而棄之將謂何。得梅失梅非所恨。彌日深居感懷多。我欲携君同之廣莫野。聚得羅浮大庾千柯與萬楂。連手招呼擧世人。不限地角天之涯。薰以鞮狄所無之奇音。襲以氷雪不如之殊葩。春氣絪縕協大同。物累昭凈無私邪。向者區區一枝何足道。然後我笑君爲歌。藥山惡我閉壁。又借獻窩語。欲激我而致師。爲三絶以投我。向者古詩之役。猶可曰載書而輸平。今則幾於袒而罵者。况獻窩牽強之攻。初是全甲以向。而今必欲分過而解圍。藥山之師。於是乎老矣。但獻君格致語硬。重恐不能勘伏藥山。而徒累梅花而已。要亦不可謂善攻者。遂不得已步三絶以代旗鼓。自將而臨之。以待藥山因壘而降云。藥老橫辭但騁奇。獻君談理累淸姿。爾來一種梅花案。且待人間知者知。檢到寒査短處奇。圃家移得定添姿。西湖栗里休分別。天地孤花我獨知。深屋囚梅漫自奇。幾家埋沒雪霜姿。角弓嘉樹千秋意。寄與君邊幸察知。</text>
<title>藥山再桃菊老。菊老偃旗息鼓。曠日無聲。或曰。其自守者乎。曰。非也。是誘我也。其出。將如脫兎也。曰。然則子其秣馬厲兵以待之乎。曰。毋庸。將自服志。曰。師直爲壯。曲爲老。未幾。菊老果銜枚大出。若刦寨者。藥山方與客燕語。殆所謂雨射營中。中酒樽者。藥山談笑不動。師旣退。藥山笑曰。菊老將自來矣。向也菊老從隙中窺一小枝。故吾命執蟊弧者。先撤其藩蔀。卽所謂梅不在灞橋邊。梅不在孤山裏者是已。於是乎菊老始望見廣莫野。知有千樹萬楂。較向者管中之豹。亦大矣。然但知其千樹萬楂。而不知千樹萬楂之爲一本。以其孤城爲之蔀也。孤城不日拔。則其蔀也亦不久矣。噫。盜憎主人。竊我之粗而角我之精。信其枝葉而欲攻其本根。多見其不自量。而適足爲往遺之禽也。然余不以一矢相加遺者。欲不戰以詘人也。遂磨墨楯鼻以檄菊老。</title>,<text>我有大梅樹。樹之無何鄕。上枝拂天桂。下枝接扶桑。淸風吹萬古。馨香動四方。藥山子盛酒五石瓢。撚花四顧春茫茫。亂摘星辰着繁英。老査蒼然鰲骨霜。大兒傅說許取實。小兒林逋敎嗅芳。何遜渠敢齒末席。浩然劣容奉壺觴。邇來菊老可人意。準擬花下同旁羊。菊老蓬心嗟未袪。自設藩籬限春光。匍匐籬邊乞小枝。梅神大笑一哄堂。有如春滿洛陽城。千紫萬紅爛盈眶。兒童不識皆我春。要私一枝窺隣墻。余適廵簷撫掌道。寧分賓主梅花傍。騎驢覔驢一何愚。夢鹿訟鹿一何狂。吾無隱爾爾知否。滿龕月色滿院香。春在枝頭已十分。何事尋春路彷徨。梅不遠人人自遠。若人與梅相迷藏。菊老菊老眞可憐。君方醉夢囈何妨。待得酒醒夢覺時。無邊雪月何蒼蒼。猛省虗白堂前一樹梅。大庇天下淸士影許長。慳者是美德。君莫笑我慳。若說天地無慳德。靈區異境天胡慳。若說王道無慳德。惟名與器王胡慳。若說聖人無慳德。性與天道聖胡慳。除非道骨如淡成。花鳥應慳分華山。靈均滋蘭九畹內。肯許芳根移闠闤。元亮採菊東籬下。無人乞花扣柴關。和靖獨專孤山植。瓊枝豈容俗人攀。菊圃平生不解慳。士無淸濁皆歡顔。知君貴和學柳惠。敦薄亦自同廉頑。或恐不如魯男子。一塵易到梅菊間。菊性恬和尙云可。梅自高絶超塵寰。縞衣佳人慳一顧。不言不笑意態閒。雪爲肌膚玉爲心。錯落珠璣縈翠鬟。香淡盃樽春似水。影斜簾閣月如彎。天生秀色眞可慳。俗眼那能容易覸。願君歲暮崇明德。不惜西津解佩還。[附菊圃]向余竟愚吶。以復藥山。繆謂藥山是讀古人書者。見之當懣然服義。俄而又出二詩。語益橫。若疆大諸侯傲然負力而恃固者。余亦莫如之何。然藥山今不反之身。而徒以口爲事。則雖假辭於子貢。吾見其愈出而愈窘。豈不誠愍然矣乎。君子曰。朋友苟有過。不渴告而止非忠也。余於是益倒囷廩而報之。以冀其萬一警悟。庶幾詩人匏葉檀籜之義也。藥山子聽我言。我有古漆琴。瓌材斸龍門。緪以朱絲淸廟絃。飾以玄暉太古文。爲君彈出黃鍾大呂之希音。春風習習停幽軒。一彈洗君私惱塵。再彈還君醰稡源。亦我有名醴。灧灧盈雲罍。釀以乾坤太和之元氣。挹以南斗天梁之建魁。春霏藹藹春雲熱。爲君滿酌千百盃。東海之鰜持作殽。南郭先生幸相陪。一飮二飮盪胷懷。物我區區安在哉。彈我琴湑君酒。我且爲君歌吾歌。其歌有思歌維何。中谷有嘉植。枝枝吐華滋。貞玉以爲質。皚雪以爲姿。苦心嬋媛歷四時。幽芬菴薆終自持。俗人稱潔非所喜。愚夫謂隘非所悲。笑彼芳樹高占地。南北東西不設籬。其下成蹊固自可。其流病俗將何爲。辛夷躑躅爭藉口。浪蘂浮花隨所之。防閑無賴紅守宮。禁勒難借靑女威。群物猖披無可恃。蘭蕭變化紛委蛇。眼前所遇無故物。孤居嘆息者爲誰。當瓜理屨誠可戒。折柳樊圃不須疵。山有木兮木有枝。此心悠悠君不知。珍重藥山翁。勿愛梅花樹。梅花豈不愛。在君誠可惡。近者桑癰累。直以梅花故。芹谷全師攻牽強。花山片言勘吝痼。菊老猶然不置懷。所恨君勞枉回護。辭枝語蔓竟何益。醉者諱醉醉逾露。煩君莫復爾。拔梅棄諸路。魏收藏拙無過此。王導移罪非所懼。不然君宜反之己。君子由來貴善悟。楊家一毛是私根。信手拔去莫遅誤。荊人一壺是血障。如意擊碎休回顧。然後始覺境界別。脚踏層曦廣地步。旣無形跡置忌嫌。又不容心避猜怒。東西南北眞不碍。雪月風花可分付。回視昔日安身地。絫瓦初不離塵汚。呵呵一笑同尸解。壤虫居然黃鵠羽。菊老往賀藥山謝。何以謝之梅花樹。菊圃[附與菊圃書]夜來令侍履。伏惟珍廸。弟子婦病劇。憂惱無世况。奈何。近日詩筒。出於閒事雅謔。而朋友責勉之義。世道殷懃之慮。亦未甞不寓於其間。昨來上篇。殊令人警策。辛夷躑躅。自是門牆外物也。若門牆之內三尺之童。皆知貴王賤覇。進狷退愿。不以三公易其介。令此漢足樂以老也。出牆一步。則辛夷躑躅不暇論。女娘之浪蘂。合昏之浮花。紅紅白白。千態萬變。無不有也。方與二三年少。相對憂歎。令詩適至。不覺噴飯滿案。然聖三傳而莊周磨頂。宗於腁胝。周公太公知齊魯之末弊。而不能預爲之制。尊德性而江左頓悟。道問學而學究陸沉。惟當益勉吾道。詔誡同志。不失繩尺於跬步間而已。不可逆憂其流弊。先自收身於昭曠廣大之域。而閉藏於隙壁突奧。以狹小之也。然此就自家心地而論也。其出也。所謂昭曠廣大。在於同人之野。其處也。所謂昭曠廣大。在於一室之中。雖終年閉戶。世無一人同我者。而不害其爲太虗往來也。不審高明以爲何如。其所謂折柳樊圃者。果道義也。將與相愛者助之樹不暇。果私狹也。惟恐剗拔之不快也。惟在省察之如何爾。弟以兄敎爲空谷之跫。兄以鄙言爲他山之石。不亦可乎。向以魯男子說。奉似於高明。旣而自檢。有悚然慚汗者。杜門屛居。自謂盡省人間事。而客來爲道義說者絶少。輒以塵俗敗人意。苟有以曉之。不惟鍾鼓之駭爰居。薄俗機弩可怕。不得已學爲皮辭膚說以送之。有時自笑曰。此漢在家浮沉如此。况出以供世乎。嗟乎。斯民也三代所甞直己而行者也。何其習之至此也。詩道所貴。一唱三嘆。意在言外。直說非詩。微諷易疑。須以此札爲梅訟破陣樂。不必復爲詩也。兄什前後三幅。幸別牋謄一本。與鄙作連幅。尾殿此牘。使後之覽者。知吾輩交誼不在於花鳥啽哢之役也。獻什送去。亦同粘梅花軸也。某日。藥山病弟拜奉菊圃案下。</text>
<title>丁巳臘月十六日立春</title>,<text>簾額幽禽喚睡驚。起看殘曆忽關情。雪中歲色深深盡。烟際春心漠漠生。粼酒微風香篆暗。寫梅姸日小窓明。彤弓恩賜如前夢。題帖歐陽鬂雪盈。</text>
<title>高堂春帖</title>,<text>竹裏棋聲榴下樽。南山發色納晴軒。步來花影拋鳩杖。自摘蟠桃與小孫。</text>
<title>大門春帖</title>,<text>拱北朝軒瑞色瞻。千家欝壘媚門檐。微臣已戴恩山重。頭上何須彩勝添。</text>
<title>奉謝芹谷步示放翁歲暮韻 二首</title>,<text>點易山窓不覺暝。爐熏小歇藥欄東。依依事集孤燈裏。黯黯春生薄藹中。前夢大都蕉葉鹿。舊遊強半雪泥鴻。周公憂畏宣尼樂。借問誰通孰是窮。閑齋手弄雙丸坐。改色雲烟巷北東。世事松醪深淺外。人情梅信有無中。百年地僻難旋馬。萬里天長可放鴻。多謝夫君平等法。爾來登岸視亨窮。芹谷小序及兩篇。皆以窮通結之。故其答亦然。</text>
<title>丁巳除夕 二首</title>,<text>縱遣吾生百歲躋。鴻溝一半此東西。知非伯玉燈前感。覺是淵明醉後題。赤帶怱怱餘短尾。黃驪特特動新蹄。誰知鬢髮相催者。讀易窓前舊養鷄。淵明斜川對酒詩曰。開歲倐五十。吾生行歸休。當年志氣一何狂。羞落人間第二行。韓富平看凡宰相。偃商慳許大文章。曾無鰲力支山健。漫有魚情慕海長。四十九年何事業。鏡毛贏得兩邊霜。</text>
<title>初擬趁除夕裭鞶。以軍銜進參正朝起居。病單爲喉司所阻搪。拘於實職。不得冒出點班。瞻望雲天。聊寫感懷。</title>,<text>宮梅苑柳入新年。第一仙鷄瑞氣邊。彩勝微分▣殿戶。瑤凾高捧八方箋。寒銷劒佩風鳴 鳴一作聲 緩。春滿山龍日色姸。惟有文園病司馬。每逢時節倍瞻天。</text>
<title>閱松雲大師遺稿。步軸中趙后溪韻。</title>,<text>松雲大師壬辰之亂。諭倭止殺。糾義旅討賊。有大勳勞於國家。亂平。獻戰馬歸雉岳。及茶毗。享祀表忠祠。緇徒又建舍利浮屠。可謂偉人也。郭將軍，孫尙書，盧承旨。皆師同閈人。而一時倡義。亦異事也。其法孫南鵬上人。持遺稿及趙后溪題語來。求詩甚懇。遂步韻以贈。西山傳筏鎭南溟。正値風濤跋巨鯨。虎聽楞經收殺氣。魔逢慧劒伏威靈。君恩佛債三生了。寶㙮雲臺萬古幷。地聚星精非偶爾。諸天同力掃塵腥。</text>
<title>與蔡敬彦留驪湖泛舟之約。病不能踐。一日風雨作惡。梨花滿庭。惆悵有吟。</title>,<text>烟波一夢苦差池。目送雲鴻獨卧時。千古無人都了債。三春有病耐如期。梨花玉洞天明夕。柳色蘆簾雨暗詩。惆悵驪江江上叟。靈珠採採欲貽誰。</text>
<title>錦平都尉朴公 弼成 抵書曰。某頃蒙不世之殊典。賜法樂宴需。以娛暮景。又賜宸章以侈之。老臣不勝惶隕。席上有詩。以寓頌祝之忱。仍要在座諸公屬和。如吾執事雖未蒙辱臨。以某忝在世好之末。亦必不恝然。玆送薄牋。幸毋吝金玉之音云云。寧陵六駙馬。惟朴公在焉。五朝一老。年廹九袠。甚可貴重。聖上敦親優老之恩。出尋常萬萬。有足以感動群聆。玆步原韻。庸謝勤意。</title>,<text>六鳳齊飛獨鶴存。奎章法曲煥殊恩。雲間河鼓仍星壽。樓上秦簫尙月痕。往往神仙儀聖世。煕煕天地有深樽。少年珂馬花邊至。新尉風流又一門。新揀駙馬錦城尉。卽公之世孫。</text>
<title>浴佛俗節。携諸君上山觀燈。</title>,<text>登陟驚身老。昇平送目長。星辰渾世界。天地極文章。歷歷誰能數。溶溶殊未央。驪光與佛瑞。闘勝一看塲。</text>
<title>曹彛甫以其從氏請送三幅畫求題。各題小絶。</title>,<text>其一 山雨茂林中。着茅屋疎籬。有人自外而來。嵐雨濃陰裏。吾廬吾自知。今朝偶出返。更覺吾廬奇。其二 懸崖瀑布下。有人泊舟岸嘴。回頭望瀑。平生江海眼。山瀑一回頭。回頭如不錯。歇泊是扁舟。其三 層峯刻露。古木槎枒。有人欹笠而行。笠上微黑。如雨過狀。明遠多翔氣。蕭森更瘦容。欹斜篛笠重。片雨自何峯。</text>
<title>申校理 致謹 挽</title>,<text>春婆一夢鬂蕭然。玉立塵埃獨蛻蟬。人好高官儂飮酒。世爭時論子談仙。滄流岸視寧無地。白日簧言自有天。慚負向來玄晏托。山河淚盡舊同年。曾以金剛錄索余言故結云。</text>
<title>洪進士 明彦 挽 五首</title>,<text>何處懷之子。詩壇與展襟。相逢問近作。半醉輒微吟。鼓掌天機活。搖頭字眼深。驢鳴今送去。絃斷不成音。何處懷之子。香醅醱瓮新。淳眞爲世界。盎藹發陽春。言不醒時怕。眉無醉裏顰。人皆君酒德。禹戒豈申申。何處懷之子。踈簾看奕碁。機心無一點。爭氣凈雙眉。程尉羞奇道。王良貴範馳。倘君供世者。高着亦如斯。何處懷之子。翳然林木幽。淵魚知暗合。花鳥更深愁。頻乞梅兄去。長邀石丈遊。趣非今世有。質向古人求。何處懷之子。鳴珂滿鳳城。詞人多薄命。竪子或成名。寂寂翰林宅。蕭蕭上舍㫌。脩文如不信。墳桂也應生。</text>
<title>授兒光武紀。咏嚴光。</title>,<text>別時人紀一茫然。何處乾坤着釣船。今日故人相視笑。富春山色復堯天。</text>
<title>楚懷王孫心牧羊。劉盆子牧牛。一日爲人所拉去。豈有奇才遠略。兒子讀至盆子嚙棄符。失笑不已。遂題一絶示之。</title>,<text>英豪大澤奮干戈。猶自榮觀玉葉柯。楚漢山河衰草後。牛羊口下贗王多。藥山漫稿卷之四</text>
<title>太伯檀</title>,<text>東方初無君長。有神人率徒三千。降于太伯山檀木下。謂之神市。國人立爲君。國號朝鮮。以東表日出之故也。古記云與堯幷立於戊辰。壽千四百八年云。或曰。檀氏傳世歷年之數。非檀君之壽也。至若熊化爲女。昏而生子之說。尤荒誕。不幷記。鬱鬱蒼蒼太伯檀。問誰栽者盤古氏。枝聳一千仞。香聞三千里。飈輪龍馬君所止。身披扶桑黃襖子。手抉雲漢末派水。堯耶舜耶吾不聞。漠漠雲海開神市。</text>
<title>黃河歌</title>,<text>樂志。周武王封箕子于朝鮮。人民歡悅。以大同江比黃河。頌禱其君。昔見大同江。不見黃河水。天回地轉黃河來。白馬冔冠覯之子。浩浩漾漾涵德澤。千秋萬歲流如此。</text>
<title>聖母祠</title>,<text>在慶州西岳仙桃山。聖母中國帝室之女。名娑蘓。早得神仙之術。來止海東。久而不還。遂爲神。世傳赫居世。乃聖母之所誕也。中國人讚。有仙桃聖母娠賢肇邦之語。仙桃山神仙宅。仙桃花發不知夕。帝子騎來鸞一隻。虹橋架海九萬尺。鮫人獻綃龍獻璧。星斗衣裳爛金碧。玄鳥卵巨人跡。荒荒人道誰能晣。留與子孫指邦歷。峩峩桃核倚天積。</text>
<title>林中雞</title>,<text>新羅脫解王夜聞金城西始林樹間有雞聲。遣瓠公視之。有金色小櫝掛樹枝。白雞鳴於其下。王取櫝視之。有小男兒。王喜曰。天遣我令胤。名曰閼智。以出於金櫝故。姓金氏。名其林曰雞林。兒娟娟在金櫝。烟漠漠林樸樕。樸樕夜遂深。靜聽鷄如鳴。鷄鳴一何長。長長復綿綿。餘音滿辰韓。誰知一夜鷄聲一千年。</text>
<title>憂息曲</title>,<text>新羅訥秪王二弟。曰卜好。曰未斯欣。久質麗。王思見。求辯士朴堤上。往說高勾麗主。麗主許以卜好同歸。王曰。我念二弟。如左右手。今只得一臂。奈何。堤上復請使倭。謂倭可以謀紿。不可以口舌諭。佯若得罪逃者。及行。王囚堤上及斯欣家屬。倭聞而信之。以堤上，斯欣爲鄕。導堤上與斯欣同舟。遂送斯欣歸國。堤上獨寢舟中。倭主怒。欲降堤上。堤上曰。寧爲雞林之犬㹠。不爲倭國之臣子。刈蒹葭。使趍其上。問曰。汝何國之臣。曰。雞林之臣。立熱鐵上。曰。何國之臣。曰。雞林之臣。乃燒殺木島中。王聞之哀慟。使斯欣娶堤上之女。斯欣之來。王命六部郊迎。握手相泣。置酒極娛。作憂息曲。紫荊花。風吹各散之。一花鳥啣來。一花猶掛扶桑枝。鳥羽翛翛口流血。飛飛又過鯨海湄。花飛來。鳥不歸。花令我憂息。鳥令我心悲。</text>
<title>黃昌舞</title>,<text>羅代有黃昌者。年可十五六。善舞劒。謁於王曰。臣願爲王擊百濟王。以報王之仇。入百濟。舞於通街。觀者如堵。聞於王。召至宮中。使舞而觀之。昌擊王於庭殺之。遂爲左右所害。其母聞而喪明。人有爲其母謀還明者。令人劒舞於庭。紿曰昌來舞矣。前言誣耳。母驚喜還明。臣有劒臣有劒。勝君十萬師。百濟市上霜雪翻。百濟宮中血雨飛。三分天地一震驚。童踦慶卿奪光輝。母兮母兮收淚視。黃昌小兒提劒歸。</text>
<title>斬馬巷</title>,<text>金庾信兒時。偶宿倡家。母戒之曰。我已老。日夜望汝成長。立功名。爲君親榮。今乃遊戱淫房酒肆耶。呼泣不已。信於母前自誓。一日醉歸。馬遵舊路。誤至倡家。倡且欣且怨。垂泣出迎。庾信斬所乘馬而還。落日母倚門。白馬又誰門。門前刺桐樹。昔日繫馬痕。迎門女兒啼紅粧。桃花顔面柳腰肢。芳緣忽與馬首斷。泣別騅姬豈男兒。</text>
<title>王毋去</title>,<text>羅眞平王好田獵。金后稷苦諫不從。臨死謂三子曰。瘞我於遊畋路側。他日王出獵。有聲曰王毋去。王顧問之。從者曰。金后稷塚也。王潛然流涕。遂終身不復獵。火焚乾坤騰六飛。白日君王好打圍。王毋去王毋去。野田草間若有喚。昔人以尸諫。今臣以塚諫。宸心惻然廻鸞輿。絶勝生前諫獵書。</text>
<title>陽山歌</title>,<text>羅太宗使金歆運屯陽山。百濟乘夜來襲。歆運橫馬握槊待之。從者控馬勸避曰。賊起暗中。咫尺不辨。雖死無知者。况公王之寵婿。國之骨貴。若死賊。我之所恥。歆運曰。大丈夫以身許國。何計人之知不知而易心乎。揮劒突陣而死。從死者三人。曰驟徒，曰狄得，曰寶用。皆曰。彼骨貴。猶且輕死。况如予者乎。時人作陽山歌以哀之。莫相思秦樓月。但知戰塲沒。不知金屛沒。金屛從古無香骨。戰塲于今有貴骨。四鬼雄兮死不孤。同一生面竪怒髮。陽山雲不平氣。驅駕雷霆常勃勃。</text>
<title>破鏡合</title>,<text>栗里薛氏父老當防秋。女恨身不得代。少年嘉實願代。父許以女。待其歸成禮。分鏡以爲信。留一馬遂行。六年未還。父曰。始以三年爲期。可歸他族。薛固拒之。日至廐見馬流涕。及嘉實歸。形骸枯槁。薛不知。嘉實示破鏡。薛遂涓日成禮。分鏡妾爲父。合鏡妾逢夫。君旣代父身。妾敢愛吾軀。鏡隨君復歸來。馬如妾啼更悲。洞房今夜娟娟月。三五團圓君到時。</text>
<title>朝蜀槎</title>,<text>唐明皇播蜀。羅景德王遣使水路至成都。帝親制十韻詩。手札賜王。滄海星槎遠。靑天鳥道危。天若不事大。北拱星何爲。地若不事大。萬折江何之。使乎使乎乘槎去。天地星辰江海之所護持。君王若問道遠近。日出扶桑第一枝。從此莫輕君子國。四海奔問幾男兒。</text>
<title>玄鶴琴</title>,<text>羅景德王時。玉寶高入智異山雲上院。學琴五十年。自制新調三十曲彈之。有玄鶴來舞。杳杳新羅國。深深智異山。瑤徽三十曲。愔愔綠雲間。雲間玄鶴聞徘徊。白楡影下盤碧空。一色蒼蒼九萬里。月明飛舞下天風。</text>
<title>萬波息笛</title>,<text>羅神文王時。東海中有小山浮來。山上有一竿竹。命作笛。吹此笛則風定波平。號萬波息笛。歷代傳寶。後亡失。龍王獻竹。君王作笛。笛中昇平曲。四海鯨鯢不敢作。鷄林昨夜風雨聲。笛隨黃葉共零落。穿雲逗月今何處。南國風濤莽極目。</text>
<title>月明巷</title>,<text>羅憲康王遊鶴城。忽有一人奇形詭服。詣王前歌舞。從王入京。自號處容。每月夜歌舞於市。竟不知所在。以爲神。後人指其歌舞處。名爲月明巷。至今爲處容舞者始於此。處容來軒軒袖。不是上雲之康老。願效虞庭之鳥獸。臣貌甚詭臣服奇。爲君緩舞爲君歌。歌聖德舞昇平。春滿雞林海不波。三市九街皆影好。不知何處月明多。</text>
<title>上書莊</title>,<text>在金鰲山。新羅崔致遠知麗祖必受命。上書。有雞林黃葉鵠嶺靑松之語。羅王聞而惡之。致遠卽入伽倻山。羅人服其鑑識。名其居曰上書莊。松靑且莫喜。葉黃且莫傷。黃葉昔日靑。靑松有時黃。浮雲流水長如此。寂寂仙莊幾夕陽。誰知仙莊主人長坐伽倻山。笑撫瑤琴望蒼蒼。</text>
<title>鮑石亭</title>,<text>在金鰲山。流觴曲水遺跡宛然。新羅景哀王與妃嬪宗戚。出遊此亭。置酒娛樂。忽聞甄萱兵至。倉卒不知所爲。君臣妃嬪皆被禽。石鮑有尾難掉水。金鰲有骨莫柱天。香霧濛濛花簇簇。六宮粧束如神仙。流觴曲水樂未央。鐵騎騰騰踏華筵。猶有月城當時月。長作千秋寶鑑懸。</text>
<title>釣龍臺</title>,<text>扶蘇山下。有一恠石跨于江渚。石上有龍攫之跡。諺傳蘓定方伐百濟。臨江欲渡。忽風雨大作。以白馬爲餌。釣得一龍。須臾明霽。遂渡師伐之。故江曰白馬。巖曰釣龍。王不辟兮將失國。龍不神兮徒喪身。粘天怒濤敵百萬。孰謂龍不神。龍神豈曾昧天命。衛國山河是臣職。龍神豈曾貪香餌。順天所命亦龍德。惟餘石上蜿蜒跡。往往白日雷霆作。</text>
<title>落花巖</title>,<text>在釣龍臺西。義慈王爲唐兵所敗。宮女奔逬登是巖。自墮于江故名之。唐兵來羅兵來。妾在深宮那得知。文臣足武臣足。傾國傾城我能爲。爲綠珠爲息嬀。其死其生妾知之。年年花落東流水。猶似佳人墮巖時。</text>
<title>朝天石</title>,<text>在麒麟窟南。世傳東明王養騏麟馬于窟中。乘馬行地中。出朝天石升天。石上有馬跡。可憐漢武帝。好仙好馬浪得名。尋緱訪海豈天遊。宛駒渥馬但地行。爭似東明騏麟駕。飛上靑天如鶴輕。苔蘚不敢蝕麟趾。至今如聞空外鳴。天上地中誰見者。憑巖一笑大江橫。</text>
<title>城上拜</title>,<text>唐太宗攻安市城。不克班師。城主登城拜辭。臣有罪抗六軍。六軍本討臣叛君。臣不守城亦叛君。赦臣罪班六師。無於禮有於義。城上之拜千古奇。</text>
<title>薩水捷</title>,<text>隋師九十萬五千。乙支文德禦之。敗來護兒於平壤。敗宇文述於薩水。隋兵還者二千。隋皇四顧欲無人。海外大有人。人爲誰乙支子。天文地理蘊經綸。隋兵百萬血千里。浿水薩水多鬼神。浿水北流薩水絶。乙支之名不可湮。</text>
<title>絶影馬</title>,<text>甄萱献絶影島𩣭馬於麗祖。後聞讖云絶影名馬至百濟亡。乃悔之。使人請還其馬。王笑而許之。昔何心献馬。今何心還馬。濟若亡非馬也。麗若興非馬也。甄萱竪子一何愚。天也非人可推遷。會待外廐牽來日。馬齒加長幾箇年。</text>
<title>昌瑾鏡</title>,<text>王建夢見九層金塔立海中。自登其上。羅景明王二年。唐商客王昌瑾於新羅市中。見一人狀㒵環偉。鬢髮皓白。頭戴古冠。被居士服。以左手持三隻甆椀。右手擎一面古鏡。方一尺許。謂昌瑾曰。能買我鏡乎。昌瑾以二斗米買之。其人散與乞兒去。昌瑾懸其鏡於市。日光斜映。隱隱有細字可讀。略曰。三水中四維下。上帝降子于辰馬。先操雞後搏鴨。此謂運滿一三甲。振法雷揮神電。於巳年中二龍見。一則藏身靑木中。一則現形黑金東。昌瑾献于弓裔。弓裔物色求之。見東州勃颯寺。有鎭星塑像如其狀。左椀右鏡。天地大金鏡。萬象森照之。愚智皆從鏡中行。智者不語愚不知。誰將一小鏡。持照羅麗遞運時。自古興亡多符命。鏡乎鏡乎太神奇。</text>
<title>聖帝帶</title>,<text>眞平王元年。有神人降于庭曰。上帝賜王帶。王跪受。凡郊廟大饗服之。麗祖問羅使金律曰。新羅有三寶。丈六金象，九層塔，聖帝帶也。律對不知聖帝。太祖笑曰。卿貴臣。何以不知。律慚歸告敬順王。徧問羣臣。無言者。有皇龍寺僧年過九十者曰。聞眞平王所服。歷代所寶。藏在南庫。遂開庫覔之。風雨暴作。白晝晦冥。擇日齋戒然後得之。敬順降高麗時。献于麗祖。聖帶非眞寶。南庫非善藏。一朝風雨晝冥冥。舟徙夜壑雲荒唐。浿江水一條帶。金鰲山一條帶。白馬江一條帶。眞寶帶藏於德。萬世守之孰睥睨。</text>
<title>文曲星</title>,<text>高麗姜邯贊之生也。有一使臣夜宿。見大星隕于村人家。心異之。取以養之。是爲邯贊。後宋使見之。不覺下拜曰。文曲星不見久矣。今在此。上淸文曲星。下界姜邯贊。何人強解天文。不以人看以星看。星耶人耶吾不知。再造光輝一何煥。星乎星乎。歸去上淸七百年。何不重來王業贊。</text>
<title>百死歌</title>,<text>世傳鄭圃隱百死歌。使忠臣志士千古捫淚。謹依其聲而韻之。因結之。此身死復死百廻死。白骨塵沉復灰飄。䰟兮有也無。向君一片丹心那可銷。可憐天壽門前水。千古東流善竹橋。</text>
<title>女戴笠</title>,<text>松都之亡。簪纓世族。降在皁隷。其女子皆戴箬笠行路。不得見其面。至今遺風尙然。靑箬笠綠雲鬟。怕見蒼天怕人見。人見應笑高麗粧。粧賤如今身亦賤。金屛繡幙不得住。羅襪盈盈霜露履。路逢冠盖廻身泣。儂家父兄昔如此。</text>
<title>杜門洞</title>,<text>松都之亡。有一洞杜門守節。名曰杜門洞。渠知杜門死。不知開門生。相枕白骨箇箇香。長與日月爭光晶。落花芳草深深洞。到此春風亦不情。藥山漫稿卷之五</text>
