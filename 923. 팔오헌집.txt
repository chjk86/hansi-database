<title>答太白山僧 少時携季氏進士公。讀書太白山中。有僧呈一絶曰世上雙才子。山中一老吾。誰知儒與釋。今日反吾徒云云。</title>,<text>虛無寂滅汝。明德新民吾。今日雖同席。吾徒豈汝徒。</text>
<title>竹嶺 癸丑</title>,<text>大嶺撑空立。遊人行路艱。歸雲擁馬首。踈雨過前山。白茯宜療病。黃精亦駐顔。如何舍此去。投袂向塵寰。白茯，黃精皆此山所産。</text>
<title>首山驛</title>,<text>秣馬淸溪畔。秋山錦繡明。僕夫醒我夢。催向日邊行。</text>
<title>登智藏峴。用地名戱成一絶。</title>,<text>智藏惟所願。聞達豈余求。困志成何事。忘憂酒滿甌。智藏峴，聞達院，困志巖，忘憂里。皆道途所經之地。</text>
<title>雙嶺</title>,<text>忍說當年事。興亡四十春。生靈嗟不幸。師命奈非人。白骨應無主。冤魂自作隣。平生有壯志。今日倍傷神。</text>
<title>利孚峴</title>,<text>客路餘千里。天時近九秋。終南遙入眼。西望意悠悠。</text>
<title>挽裴都事 幼華</title>,<text>風流文雅出羣英。詩禮傳家繼舊聲。脩短固知元有命。榮枯不是滯歸情。三秋旅舘同歡戚。千里殊鄕異死生。哭送丹㫌遝故道。也應行路亦沾纓。</text>
<title>健元陵爐冶所。次壁上韵。甲寅○時顯廟賓天。先生以刑曹正郞差爐冶所郞廳。敦事于健元陵。</title>,<text>爲敦匠務滯江村。秋雨霏霏野氣昏。追想去年今日事。不堪哀淚自成痕。癸丑九月二十九日。寧陵破舊塋時。臣以兼春秋入侍。成服于思賢閣前庭。偶然念至。乃此日也。不覺潸然。吟成一絶。以寓哀痛之懷。</text>
<title>咏懷 三首</title>,<text>湖山薄暮客懷悠。一曠晨昏歲已周。終日小窓無語坐。爲看天際白雲浮。已將身世付虛舟。擬掛塵冠趁晩秋。痛哭先王弓釰遠。微誠惟欲效珠丘。人言世路似羊膓。我說羊膓是坦場。多少險艱經歷盡。故山歸興入秋忙。</text>
<title>陵所有感</title>,<text>四聖喬山揔接塋。英靈應不異幽明。誰知數疊靑巒裏。鎖却三韓罔極情。</text>
<title>挽柳鎭安 元之</title>,<text>良玉溫溫絶點塵。相公門下稱家人。謙恭孝友遺風在。詩禮忠貞舊業新。半世功名非素樂。一區煙月送餘春。樑摧此日吾安放。涕淚難堪哭寢辰。</text>
<title>偶吟 二首</title>,<text>有山有水不㱕去。無德無才尙滯留。一年東洛成何事。剩得浮生兩鬢秋。莊周爲蝶蝶爲周。萬事塵寰一夢悠。若使世人能解此。浮生應得暫時休。</text>
<title>浮石寺僧雲霽來傳家鄕消息</title>,<text>冷雨初收午夢醒。僧言來日過雲扃。靑山綠水渾依舊。鶴怨猿驚不忍聽。</text>
<title>偶吟 藏頭體</title>,<text>月白寒窓客夢淸。靑山流水隔川城。成何事業遲歸計。十載紅塵鬢雪明。</text>
<title>偶吟 織錦體</title>,<text>燈殘照枕冷。月落倚窓寒。鵬大困池小。鷃微知野寬。興歎感觸物。發嘯壯遐觀。肱折已辛苦。思歸有冷官。</text>
<title>患手瘡偶吟 二首</title>,<text>我手生瘡已月餘。苦聲先發握毫初。靜中默會天翁意。嫌我時裁入洛書。潦倒東華又一年。邇來痾痒苦相纏。養生處世迷方甚。隨事生瘡理則然。</text>
<title>十月二十九日朝。自大殿賜帽掩一件香醞一鐥蜜果兩色。自念微臣奔走效力。乃是職分當然。而有此格外異數。感隕無地。吟得近體一首。</title>,<text>效力惟臣職。軫勞荷聖恩。輕溫分尙院。瀲灧酌螭尊。斗覺乾坤大。偏驚雨露繁。啣盃仍戴帽。感淚自成痕。</text>
<title>寄贈孫員外敵萬 萬雄</title>,<text>我有山林約。君懷經濟心。何時靑眼喜。久作白頭吟。東洛風霜重。南州歲月深。莫辭頻寄信。一字直千金。</text>
<title>思鄕</title>,<text>千里辭家客。悠悠歲暮情。酒仍多病廢。詩爲遣懷成。憂國丹心在。思親白髮明。蘧然前夜夢。尋向故園征。</text>
<title>思鄕</title>,<text>家鄕千里絶音塵。歲暮鄕心倍損神。賴有兩鄕能慰客。睡鄕還與醉鄕隣。</text>
<title>述懷</title>,<text>世事悠悠鬢欲斑。小窓終日對靑山。雲含雨意歸三角。溪帶氷聲入廣灣。百代光陰駒隙裏。一秋烟月馬蹄間。故園猿鶴多驚怨。投紱明朝决意還。</text>
<title>山陵開塋日書感</title>,<text>痛哭遺弓釰。今朝已啓塋。山含梧野色。江送鼎湖聲。典禮壞還正。彝倫絶復明。誰當秉筆者。睿旨動羣情。以邦禮釐正事。自上再三下敎。使之明白載錄於行狀誌文中。而撰進官嫌避不肯故及之。</text>
<title>遣懷 四首</title>,<text>歲暮幽吟卧漢濆。鏡中衰鬢欲紛紛。歸心遠逐東流水。世事都輸北去雲。月白寒窓梅欲動。雪晴江舘酒微醺。無端夜夜魂飛越。不在于親定在君。倚樓何處計行藏。荏苒年光又一陽。冬暖似春官獨冷。夜長如歲睡還忙。金章紫綬非吾願。流水靑山是故鄕。莫道世間公道在。邇來雙鬢欲蒼蒼。乾坤隨處此生浮。潦倒東華歲月悠。璞出荊山多卞泣。釰埋豐獄有雷愁。行藏在我惟當去。得喪由天不可謀。世事如雲何足道。百年憂樂付西流。牢落乾坤志。飄零歲月流。孤燈京國夢。三逕故園秋。得失徵隍鹿。存亡付邑牛。淸宵歸思切。火急酌忘憂。</text>
<title>文生尙周佩酒來訪。厚意良勤。吟贈一律。</title>,<text>境僻無人問。山空獨掩門。孤懷驚歲月。壯志信乾坤。南嶠雲千里。東湖酒一尊。多君今日意。稍慰病中魂。</text>
<title>冬暖</title>,<text>四序推遷可歲功。今年冬盡尙春瀜。無衣千里南州客。深荷三公燮理工。</text>
<title>咏雪</title>,<text>歲暮羈心獨掩關。小窓無語對孱顔。誰道遠客生涯淡。月滿前溪雪滿山。</text>
<title>送金咸平 千鎰○二首</title>,<text>數年東洛鬢絲明。此日離亭倍愴情。人世悲懽眞一夢。哭咸平又賀咸平。閔汝能以咸平倅作故。金丈代之。禁城殘雪夕陽明。客裏難堪送客情。珍重邑名須記憶。賦征詞訟務咸平。</text>
<title>有感 差孝敬殿祭官。以殿庭緩步。被責於領台。</title>,<text>久識塵寰行路艱。是何濡滯損朱顔。却將難進紅塵脚。誤着王庭駿走間。</text>
<title>挽張用卿 龍變</title>,<text>藥老遺風久未湮。我公文彩尙超倫。傳家孝友人無間。滿壁圖書自不貧。壽過稀頤仁果驗。庭多蘭玉慶宜新。東華潦倒違攀紼。回首南天攬涕頻。</text>
<title>挽金豊基 啓光</title>,<text>東國無雙士。南州第一人。襟懷元拔俗。文雅更超倫。吐鳳雄詞在。騰蛟健筆新。肥家敦孝悌。臨政務寬仁。得喪寧欣戚。行藏任屈伸。林泉十載興。詩酒百年身。空抱希文志。能安原憲貧。軒裳非所樂。魂夢斷紅塵。近屬朝中望。方期席上珍。忽聞㱕厚夜。直欲問蒼旻。豊賦年還嗇。多才命則屯。去留分昔日。存歿隔今辰。潦倒違攀紼。悲凉漫濕巾。原堂一片月。千古是精神。</text>
<title>挩金茂長 以載○二首</title>,<text>藍金崑玉是天姿。養拙江湖咏五噫。十載浮名蓮又桂。百年家業禮兼詩。安貧原憲終非病。棄世君平不願知。萬事人間眞一夢。竹巖風月卽前時。追憶拚瓊已去年。一區煙月坐超然。閑中遊泳寧無地。浮世窮通信有天。寶樹滿庭傳舊業。隋珠盈篋揔新篇。夜臺冥漠文星晦。江漢秋風泣涕漣。</text>
<title>戊午正月上日。戱吟示弟姪。仍令和之。四首</title>,<text>少年曾抱壯懷奇。誰道無聞四十垂。楊子家貧猶愛酒。杜陵多病尙耽詩。春回嶺嶠梅心動。雪滿溪山柳意遲。勳業不須頻看鏡。任他雙鬢剩成絲。平生自許謝離奇。堪笑龍鐘鬢髮垂。孟曰不如荑有熟。孔云何莫學夫詩。箇中芻豢惟當悅。分外功名勿患遲。寄語諸君無我忽。曾聞百練始成絲。世路從來險且奇。千金愼勿坐堂垂。持身賴有朱文訓。戒酒須看衛武詩。多病始知幽事悅。不才何恨省郞遲。行藏隨處君恩重。報效無毫亦蔑絲。春入林園淑景奇。太平今日衮衣垂。佇聞耕鑿康衢樂。誰道明良舜殿詩。漢帝方宣議賑詔。齊民何恨發棠遲。寄言三百分憂者。撫字須毋急繭絲。</text>
<title>新屋成戱吟</title>,<text>林泉吾計宿。卜築此寬閒。北戶宜瞻極。南窓可對山。溪深魚自樂。谷邃鳥知還。寂寂春將半。荊扉盡日關。</text>
<title>次朴上舍 施雨 韻。呈姊兄春軒案下。二首</title>,<text>蕭灑錦水邊。小軒春揭號。鐘鼎非素志。稼穡惟吾寶。謝絶塵寰事。惟稱隱者號。聖明今在上。何必長懷寶。</text>
<title>除夜</title>,<text>入耳鼕鼕儺鼓鳴。一年將盡曉雞聲。年來减却紅塵念。世味酸辛已飽更。</text>
<title>送金宗伯 海一 奉使之燕 幷小序</title>,<text>金君宗伯將奉使之燕。踵門而告余曰啓轄有日矣。君其無一言乎。予應之曰噫。余何言。欲言山河之美乎則山河帶羞矣。欲言文物之盛乎則文物掃地矣。將言原濕之勞耶。不避夷險。臣子之分。將言惜別之情耶。君無幾微出於言面。噫余何言。抑余因君之行而有所感焉矣。嘗聞南楚有鄭詹尹。成都有嚴君平。世之治亂。人之吉㐫。事之成敗。無不前知。今世必有傳其術者。君其爲我握粟而問之。浮世之是非紛紛。不知何時而可了耶。金君囅然而笑。余亦一笑。遂書之以爲贈行詩序。弧矢當年志大觀。莫言今日別離難。只緣原濕賢勞役。暫輟庭闈舞彩歡。萬里客程遼海濶。五更歸夢薊門寒。滿天明月相思處。應把詩篇仔細看。</text>
<title>次洪內翰宗之 萬朝 瑞雪韻</title>,<text>癡雲釀雪落虛簷。禁苑今朝瑞色添。浩蕩乾坤初撒玉。紛糅庭院已堆鹽。騎驢客去堪乘興。閉戶人寒也不嫌。欲向明時齊獻賀。定知盈尺有年占。附原韻瓊花琪樹繞宮簷。點綴須臾景色添。撲地渾疑頒漢絮。漫空正訝撒吳鹽。詞臣授簡榮堪詑。學士煎茶冷不嫌。聞說靈壇纔有事。明年豊熟可先占。</text>
<title>以詩替札寄靈光守孫敵萬 知居昌時</title>,<text>虐雪飄零朔風吼。未諳兄履今何如。憧憧一念結夢想。此懷何殊兄與余。由來吏役不須言。觸事皺眉難可舒。上司何譴急星火。朋知訶責還盈車。建節別星多氣勢。着枷鄕色增欷歔。開窻有山且有水。對案無肉兼無魚。預差監試太促廹。錄名計偕其虛徐。兵符紙牌何纍纍。黃冠野服空居居。倥傯半載顧何事。坐使黧元困侵漁。邇來三月隔音塵。多病今知故人踈。栗里田園是僊庄。范野風煙吾所廬。衡門泌泉可棲遲。勝水佳山宜遂初。五斗功名解誤人。歲晏湖山未歸歟。寄語靈光今太守。北魚南鴈無相䟽。萬萬離懷姑不宣。遠惟情照德休書。附次韻珍重一札千里至。客裏煩懷頓豁如。半幅銀鉤驚拭眼。滿紙瓊屑摠起余。還念君我生同世。用舍行藏任卷舒。由來奔走緣底事。七八年間不停車。戀闕此日增憂惱。思親長夜獨欷歔。靑霞奇意尙未摧。偏苦賢勞坐銅魚。同推預差何數數。明査牒報其徐徐。譴責關文無虛日。和緩意義果何居。過客毁譽隨所待。上司題品孰言踈。前擁後呵縱云樂。不如田園樂樵漁。佳山美水結舊夢。栗里虎坪有弊廬。南湖雪落梅綻後。東洛霜寒鴈回初。天涯歲晏鄕思切。余今不㱕復奚歟。鵝林太守知心舊。脉脉離懷和書䟽。自餘縷縷唯神會。丙至初旬敵萬書。</text>
<title>李逸士大方 榘 墨竹八幀詩 幷序</title>,<text>昔年嘗進謁于嗒窩公軒屛。出示八幅墨竹曰。此乃故友李上舍榘大方之所揮灑而贈吾者。藏之篋笥。時時展閱。則不禁物是人非之歎。杜工部之悲高蜀州人日詩。蘇東坡之感文與可墨竹。良以此也。子其爲我作數句語書諸其上。以爲暮年披玩之資。鯫生不能詩。不敢着穢於琅玕之傍。而重違尊老之勤敎。拜受而歸。因循不得承命亦五六年。今年夏又進謁則更尋前敎以促之。辭不獲已。不計陋拙。謹書五言絶句如其幅數。以謝逋慢之罪。抑吾於此而有所感焉。噫李丈以文鳴於世。而不事科業。終身沈屈。不得有爲於時。可謂坎壈矣。然不以世間榮枯得喪。有所欣戚。孝廟庚寅年間。因浮議將有文廟濫祔之擧。而李丈力排之。屹然有抑邪扶正之功。觀於龍洲趙公挽詞而知之。其平生勁氣。直與此君之凜凜凌寒不受撓屈者相符。水陸草木之可愛者甚蕃。而李丈之必畫此者。可見氣味之同。而又以此相贈於同心人。更相勉勵。則其意可謂勤矣。今公又能不虛故人之賜。托其心期而愛玩之。愛玩之不足。必欲歌咏而張大之。使八幅中新枯笋老之狀。煙雨風雪之態。常在几案間。共結歲寒之盟。則公之於李丈。可謂同其襟韻矣。詩云瞻彼淇澳。綠竹猗猗。有斐君子。終不可諼兮。詩人之興其德於竹。而咨嗟咏歎者。有由然矣。遂書所感於心者而奉還焉。至於畫品之高下。覽者當自知之。且鯫生不識畫不敢評。新竹初篁帶粉籜。活葉自蕭森。無人重高節。徒抱歲寒心。枯竹古有孤竹子。餓死首陽山。君今與之同。苦節可廉頑。筍竹籜龍已出墻。亭亭傲雪莖。伶倫去不返。誰制紫鸞笙。老竹偃蹇丈夫身。猗猗老益神。依俙釣璜翁。獨立渭川濱。煙竹前村夕烟生。羃䍥蒼蒼玉。隱見須臾變。相看愈不俗。雨竹帝駕南廵遠。斑斑啼血痕。至今猶帶淚。欲吊二妃魂。風竹凉飈日夕起。此君最先知。時作鳳笙響。蕭蕭中夜吹。雪竹皎潔雪精神。淸寒君性情。相逢奇絶處。詩畫兩難成。</text>
<title>康津聽潮樓。侯風戱吟。己未南遷時</title>,<text>自許平生不偶然。那知忠孝兩無全。昔聞中使臨門日。今見喉司請對年。萬德寺前山幾疊。聽潮樓外水如天。男兒事業由辛苦。海上何妨一放船。</text>
<title>留康津偶吟</title>,<text>許身夔卨計何愚。敢向明時怨向隅。長孺拾遺前後一。靈均紉佩古今殊。螳螂黃雀宜存戒。乘鴈雙鳧豈足虞。極目滄波迷去路。括囊方信是良圖。</text>
<title>留康津偶吟</title>,<text>孤臣放逐聖明時。出沒驚舟瘴海湄。瀧吏一篇模寫盡。我行都是退之詩。</text>
<title>㫌義客舘。次壁上韻。</title>,<text>孤嶼彈丸地。茫茫大海中。人多耽國語。俗帶乙那風。天賦無今古。民彝豈嗇豊。惟將恩譴意。撫字慰殘癃。</text>
<title>次林錦湖韵</title>,<text>瀛洲稱別域。形勢擅吾東。異跡三山最。民風一軌同。秋深楓葉亂。霜落海天空。頭白江南客。悠然坐嘯中。</text>
<title>又次壁上韻</title>,<text>蠻鄕禦魅客。曾惹御爐香。韓子藍關馬。坡翁海外檣。憂時忘毁譽。處世昧圓方。極目滄溟濶。歸心萬里長。</text>
<title>次李鳴瑞 鳳徵 韻 四首</title>,<text>西山蒼翠入危欄。詞客南遊已一年。半夜殘潮孤夢裏。數聲征鴈暮雲邊。龎公只合山中去。賀監偏工水底眠。若使居今行古道。何如轅越欲歸燕。鰲戴神山紫府連。投荒猶幸訪羣仙。迢迢歸夢滄溟濶。耿耿孤忱白日懸。賈傅不須愁野鵩。靈均何事問蒼天。壺中日醉流霞酌。太勝人間錦瑟筵。淪落天涯客影單。荒城秋角曉聲殘。悠悠世事三盃足。冉冉年光兩鬢寒。南極壽星欹枕見。北辰佳氣倚樓看。諸公衮衮多新貴。誰記徽之一馬官。秋風江海一高歌。竹塢梅軒費日哦。投紱子應焚帶玉。遂初吾欲製衣荷。綴金橙橘家家是。披錦驊騮處處多。奇壯一觀知有數。不妨終夕飮無何。附原韻客子悲秋倚曲欄。蟲聲在壁夜如年。迢迢骨肉關山外。落落朋知嶺海邊。强引淸樽陶老酒。難成白日杜陵眠。官僮忽報新消息。大尹兄今又赴燕。人說東溟上界連。五雲今下玉京仙。驚波震盪魚龍怒。異樹森羅橘柚懸。夢踏花山千里路。首回銀闕九重天。何年弱水重逢處。共酌流霞醉錦筵。月夜飛鳴鴈影單。風塘傾潟藕香殘。也知湖海秋光晩。斗覺髭鬚雪色寒。身似萍蓬隨處寄。夢尋梅鶴與誰看。可憐萬里滄波外。學士蹉跎老一官。海內誰吟白雪歌。紛紛俗客謾相哦。舟驚韓子春風浪。衣綴靈均澤畔荷。半世朋知驅去盡。此生天地別離多。丹心欲訴君門遠。佇待陽和奈老何。</text>
<title>次權春卿 斗寅 韵。呈李御史成大 增。</title>,<text>長掩公門雀可羅。彈丸孤嶼卽天涯。人心不似吾心事。滄海爭如宦海波。歲暮離懷君自遣。故山歸夢我偏多。相逢此日能開笑。其奈他時作別何。</text>
<title>呈李御史</title>,<text>三陽回泰日。絶域未㱕臣。遣興題詩急。消憂把酒頻。靈源塵似舊。衰鬢雪添新。志業嗟吾晩。行年已四旬。</text>
<title>次李御史次鄭廣文韻索和</title>,<text>歲換天涯客未還。蠻鄕何處可開顔。年來多病渾忘病。老去偸閒只暫閑。戀闕三更瞻北極。思家千里隔南關。深杯無賴衝愁陣。誰道奇兵在酒間。右南門樓翠壁扁舟任往還。更留歌管慰衰顔。雲收海國風濤靜。雪盡仙區白日閒。男子要探寰宇勝。丈夫須透利名關。謫來猶作瀛洲客。知我前緣在此間。右龍湫泛舟</text>
<title>自濟卅歸。道中遇雪。次韓文公韻。幷序</title>,<text>文公從孫湘。能開頃刻花。以金字題花葉曰雲橫秦嶺家何在。雪擁藍關馬不前。文公初不解其意。後貶潮州到藍關。則有人冒雪來迎。乃湘也。文公始感悟。足成一篇曰一封朝奏九重天。夕貶潮州路八千。只爲聖朝除弊事。肯將衰朽惜殘年。雲橫秦嶺家何在。雪擁藍關馬不前。知汝遠來應有意。好收吾骨瘴江邊。萬曆己丑。東岡先生謫會寧。次其韻曰十年經幄九重天。豈識鰲山路數千。錯擬野芹堪獻御。不知秋菊可延年。雲橫鐵嶺家何在。雪擁咸關馬不前。孤臣魂魄何須喚。自有丹心向日邊。余於戊午冬。宦遊洛中。三兒汝鏜年甫十二。方學詩。送書於余曰邶風北風章爲父誦之。盖欲其退㱕也。心竊笑之。而不以爲意。前年以言事有海外之竄。兒穉偶爾之言。雖非有意而發。到今思之。有足警省者。雪中忽憶前事。不勝悵然。仍次韻。杞人癡絶浪憂天。瀛海茫茫路幾千。北闕靑袍如昨日。南荒白首卽今年。雲橫八嶺家何在。雪擁耽關馬不前。豈獨韓湘先見眹。邶風幾諫在吟邊。</text>
<title>咏懷呈李御史</title>,<text>萬里離家客。三危放逐臣。鯨濤攪枕急。蜑雨打窓頻。戀闕丹心苦。思親白髮新。南來多歲月。朔易未盈旬。</text>
<title>又呈李御史 二首</title>,<text>遠客歸心折大刀。朝來臨鏡怯霜毛。題詩敢擬今詩伯。牧馬還同舊馬曹。南嶠雪殘猶臘色。北溟風動已春濤。浮雲世事何須說。榮辱人間等一毫。萍水蠻鄕覩鳳儀。偶然爲別已多時。方嬰楚國河魚痛。虛負陰山大獵期。浮世是非何處定。僊區風月此邦奇。相逢莫道相離事。語到相離意轉悲。約同獵而有病未果</text>
<title>登漢拏山絶頂</title>,<text>縹緲神山壓八垓。龍蟠鰲戴勢雄哉。南臨楚粤雲千里。北望中原海一盃。萬古興亡如過鳥。百年哀樂等浮埃。若非聖世蒙恩譴。爭得仙區恣意來。</text>
<title>白鹿潭</title>,<text>頂上寒潭自在淸。洧盤難濯俗人纓。仙翁且莫回吾駕。曾是前身玉界行。</text>
<title>奉別李御史 二首</title>,<text>我獨留天末。君今向日邊。升沉元有數。離合豈無緣。故國春將盡。殊方月幾圓。驪駒愼莫唱。罇酒尙如泉。莫怪罇前淚滿衫。天涯去住恨難堪。思親戀闕無窮意。添載龍驤到海南。</text>
<title>次鄭敎授 維卨 韻</title>,<text>吏散庭空午夢回。官名太守亦堪咍。南墻最愛千竿竹。北砌偏憐一樹梅。郭外靑山春意動。鏡中霜鬢壯心摧。破除萬事無如酒。對榻何時更把盃。</text>
<title>偶吟</title>,<text>昨夜無端一陣風。滿城花柳揔成空。紛紛世事何須說。君欲無言我欲聾。</text>
<title>送歲貢馬有感</title>,<text>送爾今朝入帝城。嘶風何日謁承明。臨行別有丁寧語。立仗應須戒一鳴。</text>
<title>次愚伏先生韻</title>,<text>一卧蠻鄕歲月深。白雲長惹故園心。明時雨露均添足。瘴海孤臣獨越音。時李懷德鼎基移配巨濟</text>
<title>六月十四日。乃去年除授本職蒼黃去國之日也。感吟一律。</title>,<text>追憶前年事。蒼黃去國辰。循環瞻日月。幽縶度昏晨。危鬂朝朝換。羈懷夜夜新。扁舟能解意。長載夢中身。</text>
<title>排悶</title>,<text>蠻煙蜒雨劇紛紛。朝晝晨昏不可分。避暑强爲河朔飮。思歸長望嶺南雲。拏岑紫翠排窻入。大海波濤攪枕聞。耿耿丹忱猶未悔。天門擬獻野人芹。</text>
<title>書懷</title>,<text>中宵塊坐似齋僧。病客危魂日九昇。最是箇中愁絶處。海濤聲裏對殘燈。</text>
<title>前日所吟。不無憂愁之意。聊書一律以自解。</title>,<text>蕉葉當年夢覆麀。已將身世付虛舟。溪神自是能招柳。嶺海由來不死鄒。雲護蛟龍歸洞裏。山拏河漢掛岑頭。瀛洲從古稱仙窟。何恨蠻荒作楚囚。</text>
<title>遣懷</title>,<text>人言世路似羊膓。我說人心險太行。萬事乾坤堪白首。百年簪笏等黃粱。東西南北無非命。倚伏盈虛不可常。聞道安心爲上藥。坡翁千載已先甞。</text>
<title>偶吟</title>,<text>古國千年地。蠻方六月天。炎蒸雲似墨。湫隘室如船。世事殘潮裏。鄕愁暮角邊。平生忠孝志。今日兩無全。</text>
<title>咏懷</title>,<text>霏微蜑雨灑窓欞。苔滿前階水滿庭。醉裏不知瀛海濶。醒來便覺漢山靑。悲烏夜半空啼血。病鶴何年更刷翎。渺渺鄕關音信斷。任敎霜鬢自星星。</text>
<title>述懷</title>,<text>去國三千里。方知四十非。急流宜勇退。塵世昧危機。補衮心徒切。衣斑計亦違。何時蒙聖渥。寸草報春暉。</text>
<title>夜坐</title>,<text>北來魚鴈盡。西望海山橫。永夜思家意。殘年戀闕情。孤雲知客恨。落月爲誰明。幸近神仙宅。瓊瑤可掇英。</text>
<title>戱效玉聯環體</title>,<text>一年寥落坐蠻煙。因病身輕太减眠。民語侏離憑譯舌。古城隳圮枕窮堧。大癡小黠眞堪笑。天怒人非只自憐。牛角哀歌無解聽。心潛默禱聖恩宣。</text>
<title>遣懷</title>,<text>有嶽瞻南極。無樓望北辰。酒從今歲减。詩較去年新。心似傷弓鴈。身如處涸鱗。西風吹客袂。難蔽庾公塵。</text>
<title>七月初一日。乃慈親壽辰。而前年過於康津。今年又在絶海。情緖難聊。</title>,<text>此日年年獻壽辰。樽前彩舞有三人。如今佩玦滄溟外。反哺微誠我未伸。</text>
<title>送問安人</title>,<text>送爾今朝去。何時到我鄕。倚閭應望遠。織錦不成行。瀛海波濤濶。湖山道路長。丁寧贈一語。莫報鬢毛霜。</text>
<title>自遣</title>,<text>已將身世任乾坤。榮悴悲懽摠不論。氣泰身淸無一事。此心何處不羲軒。</text>
<title>新秋</title>,<text>客邊時序又新秋。默數平生一笑休。負郭旣無田一頃。中洲寧有橘千頭。十年東洛思家夢。萬里南荒去國愁。世事悠悠吾已老。是身天地一蜉蝣。</text>
<title>效晦庵先生十二辰體</title>,<text>某氏家鼠被燻滅。齊王釁牛免觳觫。虎在檻中誰解憐。得兎忘蹄世情一。伏蒲當年批龍鱗。珮玦如今儷蛇蝮。塞翁喪馬焉知福。臧穀亡羊均是失。故山猿鶴應驚怨。鄕隣雞黍違宿約。黃大難通萬里信。獻豕遼東猶自責。</text>
<title>七夕</title>,<text>天上雙星會。人間獨客情。井梧纔墜葉。邊鴈已秋聲。壯志乾坤晩。孤忱日月明。無人問愁寂。坐見玉繩橫。</text>
<title>待問安人回</title>,<text>有燈聊夜卜。無鵲可朝占。北鴈頻驚夢。東窻幾捲簾。伊威棲短壁。星漢落虛簷。期逝多爲恤。何時六日詹。</text>
<title>秋夜</title>,<text>忽忽年光又一秋。故園歸思政悠悠。滿庭蟾影三更後。獨撫瑤琴萬古愁。</text>
<title>缺月皎然明甚。自六月以後初見。</title>,<text>瘴雨昏昏浹數蓂。氷輪今夜最多情。鎔銀萬頃蛟宮冷。掛鏡千尋桂殿淸。濕霧遙鬟何處倚。望雲雙鬢此時明。中庭步屧膓堪斷。忠孝俱虧愧此生。</text>
<title>夜坐</title>,<text>去國飄然一葉身。釰鋩山割客膓頻。方言只可通名姓。氓俗惟知說鬼神。舂杵哀歌星主曲。卉皮殊服乙那民。投荒海外猶寬典。其奈離違白髮親。</text>
<title>苦雨</title>,<text>兩月淫霖三日晴。今朝又聽雨泠泠。小窻寥落無人問。一陣西風午夢醒。</text>
<title>遣悶</title>,<text>世事固如許。吾生行且休。蜀天恒少日。越瘴本無秋。誰問文園病。空登王粲樓。一聲荒戍角。吹起朢鄕愁。</text>
<title>孤懷</title>,<text>三月蠻方雨。新秋遠客情。黑風吹海立。腥霧繞山橫。世道曾多難。孤懷苦未平。一身惟兩膝。誰復說卿卿。</text>
<title>七月旣望夜。追思去年今日。自海南舘頭發船。吟得一律。</title>,<text>一點孤帆海外天。悲凉行色指蠻煙。漁歌沽酒淮南楫。明月淸風赤壁船。補袞未能酬聖主。括囊惟可送殘年。安危不必長垂淚。濟濟巖廊揔俊賢。</text>
<title>卧病無聊中。用白香山枕有思鄕淚門無問疾人爲韻。</title>,<text>卧病又高秋。遠客愁難禁。人生足別離。薄俗多譏讒。括囊羲象晣。三緘孔訓凜。狂言觸駭機。萬事邯鄲枕。世情我備嘗。雲雨飜覆手。落井猶下石。索瘢仍洗垢。金多若甘醴。利盡如棄箒。人間難托些。去入無何有。絶域逢秋日。湖山欲暮時。一身惟許國。雙鬢已添絲。咄咄成何事。悠悠坐似癡。哀歌鄰杵急。惹起白雲思。節序堂堂去。蛩吟夜夜忙。魂迷瀛海濶。秋入鴈聲長。罇酒無銀渚。尖山有釰鋩。淸宵歸思切。何日好還鄕。處世若方輪。豨膏安可施。一言批龍鱗。千里隣鬼魅。去國同王粲。哀時類賈誼。君親俱未報。不禁斜陽淚。敬通宜却掃。阮子可無言。宿霧埋前嶽。歸雲失後村。觸蠻均勝負。凡楚孰亡存。萬事渾如夢。秋風獨掩門。西風吹碧樹。落日照襟孤。臣罪宜膏斧。君恩許剖符。傾陽憐野藿。反哺羡林烏。好事時憑夢。如今夢亦無。用舍便行藏。洋洋有古訓。龐公不入城。閔子將歸汶。獨昧坎流機。遠投炎海郡。旣知由自作。何必蒼天問。佩玦已逾年。賜環知幾日。消憂賴竹葉。扶病惟參朮。兩部蛙鳴閣。三更虫語喞。支頤消永夜。頭上光陰疾。聖朝方側席。昭代起沉淪。廊廟皆時彦。飄零只此身。透簾山海色。擁座柚柑新。芹𣌑無由獻。微忱愧野人。</text>
<title>遣興</title>,<text>香霧霏微擁橘林。西山蒼翠送輕陰。陶然醉後油然卧。一榻淸風抵萬金。</text>
<title>卽事</title>,<text>脩竹千竿碧。名花百日紅。可憐花竹裏。那箇着衰翁。</text>
<title>戱題</title>,<text>碧簪高揷聳雲間。滄海周回作玉環。莫道使君貧且儉。連天銀屋列煙鬟。</text>
<title>憎蚊</title>,<text>形如巢睫觜如針。嘬我肌膚攪我心。只賦蒼蠅於汝闕。歐翁猶失重輕斟。</text>
<title>蚊答</title>,<text>萬物洪纖各有天。賦天形性孰能遷。吾無點玉營營事。若譬蒼蠅不亦賢。</text>
<title>效演雅體</title>,<text>病鶴悲垂翅。孤鴻困踏淤。縮頭看鼈殼。上竹笑鮎魚。猿哭應驚夜。鷗鳴更喚余。蠻煙恒漠漠。蝶夢但蘧蘧。誰記雙鳧去。難憑一鴈書。蛙喧當兩部。螢亂憶三餘。得馬誰知禍。亡羊事反虛。蒼蠅天地足。空羡灞陵驢。</text>
<title>述懷</title>,<text>書夢無虛壁。懷愁打屋烏。峽猿啼曉急。邊鴈叫雲孤。隱几頹南郭。忘言兀老蘇。無端朝嚔數。誰記澤邊枯。</text>
<title>效八音體</title>,<text>金風昨夜動碧虛。白石哀歌秋夜永。絲毫無補聖明朝。佩竹天南愁短綆。匏苽一繫瀛海茫。戀土思君心耿耿。馬革裹尸古有人。木鴈何論幸不幸。</text>
<title>效建除軆</title>,<text>建號耽羅後。于今歲幾周。除殘知上洛。伐叛憶崔侯。滿野驊騮色。懸林橘柚秋。平沙翔鳥集。神嶽彩雲浮。定是仙翁宅。應非俗客留。執迷臣罪大。寬死聖恩稠。破却塵寰械。超然物外遊。危途從此遠。人世更何求。成瑨弘農嘯。鍾儀晉國愁。收心味聖訓。面壁學禪流。開眼滄溟濶。鉤簾北極悠。閉門終夕坐。㱕思繫孤舟。</text>
<title>遣懷</title>,<text>憂患縱橫滿世間。十年簪笏鬢毛班。天恩幸許神僊宅。瑤草瓊花可駐顔。</text>
<title>夜坐偶吟</title>,<text>萬里他鄕遠。孤燈半壁微。羈懷秋轉苦。㱕夢覺還非。不惜身名晩。堪嗟心事違。誰憐庭下菊。歲晏自芳菲。</text>
<title>漫題</title>,<text>積雨纔收瘴海濱。楚天寥濶鴈來賓。千竿翠竹娟娟凈。三寸黃柑冉冉新。神武未留弘景服。江東偏憶季鷹蓴。此生那免窮途哭。萬里滄溟一葉身。</text>
<title>偶吟</title>,<text>不改南山色。其如事事新。衣冠非昔日。文物卽今辰。王室袁安淚。中原庾亮塵。滄江驚歲晩。蘭佩自紛繽。</text>
<title>讀心經有感</title>,<text>五蠧除時邪賊退。一旗揮處主翁閒。須持高壘深溝計。無使秦兵再出關。</text>
<title>書懷</title>,<text>一卧蠻荒歲月流。思親無日不回頭。家貧菽水傷難繼。誠薄筒魚愧未浮。戱彩晨昏違養志。倚閭朝暮反貽憂。人生到此膓堪斷。仁覆旻天庶燭幽。</text>
<title>寄孫公州敵萬 時孫公以无妄之厄。被彈在家。</title>,<text>世事何須說。浮生迄可休。公州還栗里。㫌義卧瀛洲。湖海難靑眼。飄零易白頭。分明前夜夢。寄送濟南舟。</text>
<title>遣懷</title>,<text>人誰悲正則。世已棄君平。碧海渾無際。靑山若有情。酒因多病廢。詩或遣懷成。萬慮都消盡。方知止水淸。</text>
<title>遣閟</title>,<text>悠悠世事揔浮雲。一甕乾坤一蚋蚊。南北東西惟所往。吉㐫榮辱不須云。淸風皓月宜樽酒。凈几明窓可典墳。到此男兒休歇大。百年何事苦紛紛。</text>
<title>謾題</title>,<text>一病經旬卧小庵。旅懷鄕思兩難堪。夢中每似㱕田里。醉裏還忘到濟南。韓子幾搖潮海扇。蘇翁新釀惠州柑。腥風瘴霧魂將斷。關外靑牛愧老耼。</text>
<title>用陶彭澤富貴非吾願帝鄕不可期爲韻</title>,<text>北客久南烹。頭邊歲月走。吟痾須藥物。遣悶惟醇酎。橘柚擁前後。喬松來左右。誰云太守貧。可傲朱公富。險道苦難盡。含椒知世味。塤箎少伯仲。箕錦多讒誹。末俗旣如斯。人心不可謂。小山䕺桂幽。五鼎何須貴。報國身將老。酬親計亦違。心丹懸象魏。雲白隔庭闈。世道看看變。羈心夜夜飛。醉鄕眞樂地。無是亦無非。翳翳山將暮。悠悠意轉孤。還飛知倦鳥。亂噪見飢烏。仙嶽當門戶。安期可招呼。塵寰應有事。頻對執金吾。彼蒼臨下土。瞢瞢玄且遠。豐釰未消冤。荊玉空三獻。鍾子楚音悲。鄒陽齊獄怨。曠哉南山皓。軒冕非所願。世兒誇疾足。今古幾顚蹶。東市歎黃犬。華亭悲鶴唳。榮枯何足道。倚伏自相繫。永謝人間事。驂螭朝玉帝。悲秋今宋玉。撫鬢舊馮唐。夢懶知家遠。愁多覺夜長。潮聲底意急。虫語爲誰忙。天日昭昭在。吾將好返鄕。吾生多抹摋。動輒爲人咈。憂世謾區區。懷君空欝欝。長沙賦鵩賈。楚澤紉蘭屈。非不制鄕淚。逢秋不得不。世路狹如船。針氊無穩坐。不願金魚袋。何須紫綬嚲。蚍蜉撼大樹。鴻毛試猛火。物苦不知量。取困其亦可。吾行緣底事。揄袂舊愆追。酒薄邯鄲急。猿亡野木悲。曉砧驚客夢。殘月入虛帷。海國秋將半。言歸已負期。</text>
<title>用杜工部落日心猶壯秋風病未蘇爲韻</title>,<text>身如不繫舟。飄蕩何所泊。鋌鹿難擇險。窮鱗甘處涸。寧嫌噲等伍。但與湛輩樂。吾生一魏瓠。堪笑太濩落。家山隔萬重。音書抵千鎰。未負仲由米。難懷陸郞橘。天涯歲晼晩。海國秋蕭瑟。帳望摧肝肺。監臨惟皎日。萬里靑衫客。三秋碧海潯。嘶風悲北馬。棲木見南禽。物理渾如許。人情自不禁。結趺書咄咄。誰識此時心。窓外三竿日。天邊一葉秋。頻看工部鏡。獨倚仲宣樓。政値觀濤節。難堪去國愁。五雲迷北望。心折此夷猶。碧落纖雲盡。中秋月旣朢。千尋銀闕湧。萬頃金波漾。霽景今宵最。淸光往歲樣。一輪天下共。自詑吾觀壯。蠻方饒瘴癘。絶域寡朋儔。一枕還鄕夢。孤雲戀闕愁。年光磨上蟻。人事邑中牛。畫角催遲暮。寥寥又一秋。地盡天窮處。茫茫絶海中。忘親已失孝。負國又非忠。樹背萱無力。盈樽酒不功。歸舟難解纜。誰阻一帆風。君子貴安分。達人能知命。升沉在彼蒼。貴賤非趙孟。案上雜經史。罇中對賢聖。次公本來狂。原憲終非病。旣不愼桑龜。焉能知忌諱。寸筳試洪鍾。天涯困罿罻。江淮足短狐。南山看薈蔚。遙想故園秋。松菊猶存未。初謂秋風病未蘇以未爲韻。後考本集。乃欲字。故復用其韻。𪆽白非緣浴。鳧短不願續。天賦旣如此。好惡難隨俗。仙區饒景物。浮世忘榮辱。嘗聞安樂法。惟在除五欲。客久仍多病。形容澤畔枯。投書悲賈傅。著論憶潛夫。閉眼談玄牝。開襟散白烏。人生戒識字。千載折肱蘇。</text>
<title>送濟州牧 崔寬 入拜京畿水使</title>,<text>萬里同辛苦。今朝異去留。孤帆歸北洛。隻影卧南陬。寂歷荒城雨。蕭條瘴海秋。舊遊如有問。憔悴雪渾頭。</text>
<title>新月</title>,<text>遠客三秋夜。滄溟萬里天。娟娟一片月。應照北堂前。</text>
<title>夜坐偶吟</title>,<text>寂寂門長掩。無人問馬卿。時携木上座。閒訪麴先生。世事浮雲改。孤忱海月明。是非何處定。寒枕對殘檠。</text>
<title>感懷</title>,<text>忽忽年光晩。天邊事寂寥。百年雙鬢換。萬里一身遙。軒挹蓬壺氣。窓臨浙越潮。平生飛動意。今日此蕭條。</text>
<title>送濟州判官 姜聖佐 入拜訓鍊院正</title>,<text>牧伯超陞向帝畿。判官移拜赴彤闈。不知㫌義何如者。長送人歸獨未歸。</text>
<title>次杜陵傷秋韻</title>,<text>蕭瑟秋將晏。蒼茫對翠微。孤雲歸暮壑。幽鳥入寒扉。睡小盃添酌。愁多帶减圍。何當揚彩服。吾已製荷衣。故國音書斷。他鄕笑語稀。遙憐數叢菊。應待主人歸。</text>
<title>待鄕使</title>,<text>萬里黃花節。三盃竹葉春。風光隨處異。民俗自相親。回鴈何時到。孤雲入望頻。心膓非鐵石。那得不沾巾。</text>
<title>雨夜獨坐</title>,<text>荒城秋雨夜蕭蕭。半壁殘燈萬里潮。魂夢亦知嚴譴意。借眠難得做還朝。</text>
<title>詠懷 二首</title>,<text>秋盡南荒客未廻。菊花時節鴈流哀。光陰滾滾家千里。天地悠悠酒一杯。霜落漢岑楓葉晩。月臨瀛海暮潮催。蠻歌起處愁膓斷。夜夜鄕心未易裁。十年叨竊愧無能。萬事投荒分所應。客裏逢秋臨大敵。愁中對酒見良朋。魂驚落葉三更雨。波撼孤城半壁燈。書一架邊香一炷。使君身世淡於僧。</text>
<title>立春</title>,<text>天地三陽節。蠻荒一病身。固知臣罪大。難冀聖恩新。戀闕魂將斷。思親鬢欲銀。傍人不解意。惟勸洞庭春。</text>
<title>桃符詩</title>,<text>今朝煖律到天涯。處處陽春德意加。動植飛潛俱自得。定應枯木亦生花。</text>
<title>次鄭桐溪贈別成濟州 安義 韻</title>,<text>鶴怨猿驚想弊廬。一身萍掛島中居。天涯魂夢迷㱕路。客裏光陰逼歲除。山接蓬壺仙府近。潮通江浙海門虛。思親戀主空多感。心折如今幾寸餘。</text>
<title>咏懷 辛酉</title>,<text>漠漠春陰久不開。客窓塊坐思難裁。君親兩地關心切。一夜危魂十往來。</text>
<title>戱吟</title>,<text>天君久在愁城裏。坐使靈臺照夕烽。賴有奇兵歡伯將。靑州時奏建瓴功。</text>
<title>卽事</title>,<text>忽忽春將盡。悠悠歲月深。蕭條萬里客。牢落百年心。返照依殘堞。歸雲擁漢岑。支頤終夕坐。愁絶杵歌音。</text>
<title>送遞任馬有感</title>,<text>三載勤監牧。今朝送帝城。嘶風宜戀主。蹴地若含情。爾得承天寵。吾猶滯絶瀛。蠻鄕分去住。人物異枯榮。</text>
<title>無聊中忽憶前年春。與李繡衣成大唱酬事。不覺悵黯。仍次其韻。</title>,<text>坐羡雲端倦鳥還。朝來拄笏對孱顔。塵寰轉覺乾坤窄。物外偏知歲月閒。添雨澗聲來㶁㶁。弄晴禽語聽關關。三盃竹葉陶然醉。寵辱榮枯一夢間。</text>
<title>送春</title>,<text>鏡裏流光兩鬢殘。一春虛送病吟間。故園花落歸期負。遊子何時得賜環。</text>
<title>遣懷</title>,<text>豐獄冤氛射斗牛。濟南千里一孤囚。家山渺渺音書斷。天地悠悠歲月流。世事都輸烏有子。浮名剩得醉鄕侯。跕鳶毒霧愁方寸。深愧當年馬少游。</text>
<title>偶吟</title>,<text>三載虛稱太守名。顚連無救愧民生。淸風一榻閒眠穩。時有流鸎喚晩晴。</text>
<title>天久不雨。麥苗焦枯。望霓之餘。得膏澤可喜。</title>,<text>玄機旋斡在須臾。潤物功深萬品蘇。天地由來均雨露。此身猶作澤邊枯。</text>
<title>雨中書懷</title>,<text>三年海國病相嬰。節物催人鬢欲明。魂逐暮雲天外去。愁隨芳草雨中生。傳書萬里無邊鴈。喚夢千般有晩鶯。獨倚寒窓恨難寫。颶風時送怒潮聲。</text>
<title>送鄭敎授還京 二首</title>,<text>休怪南來易白頭。祇緣頻動別離愁。幾年海曲同辛苦。此日殊方異去留。世事已隨流水逝。孤雲長向故山浮。憑君添寄橆窮恨。三老應嗔滿載舟。思鄕人送返鄕人。把酒臨歧欲損神。蜒雨瘴煙窮海日。落花芳草故園春。浮生聚散渾如夢。塵世悲歡豈是眞。京國舊遊應有問。爲言牢落鬢絲新。</text>
<title>又疊前韻以贈</title>,<text>芳草萋萋古渡頭。送君兼起望鄕愁。三杯殘酒難重酌。伍兩輕飈不暫留。湖海莫言相別恨。乾坤眞覺此生浮。秋風我亦休官去。夢裏煙霞一釣舟。膏火由來煎迫人。不如高卧谷吾神。爲緣圓嶠三生約。虛負終南萬里春。隨分自能安性命。息機堪可葆淸眞。頻驚歲月堂堂去。又見天中節物新。</text>
<title>卽事 回文體</title>,<text>晴晩喚鶯藏岸柳。雨斜飛燕語階苔。淸風午睡閒窓靜。綠篆封來煖酒盃。</text>
<title>戱題</title>,<text>客思悠悠不可刪。賞心惟有六鰲山。却嫌仙分吾偏厚。相對三年未許還。</text>
<title>雨中夜坐。用崔孤雲窓外三更雨燈前萬里心爲韻。</title>,<text>白日門長掩。無由聽喜跫。蕭條危鬢換。寂寞壯心降。得酒甁難卧。題詩筆不杠。何時解佩玦。寄傲對南窓。明時肆妄言。速辜宜顚沛。西瞻山漠漠。北望雲靄靄。已經九折肱。可蓄三年艾。人生貴適意。軒冕浮雲外。莫道人間事。蘧蘧一夢酣。功名滿腹鼴。身世聽雷蠶。只合孫登嘯。何須景略談。無人捫我舌。可復白圭三。遠客南天夜。孤臣北望情。狂踈迷出處。書劒負平生。後嶽多雲氣。前林送雨聲。愁人元少睡。獨坐數殘更。庭前有高樹。夜夜啼杜宇。亦知不如歸。兩腋難生羽。官居雜蛙鼈。羈懷向誰吐。絶域惟高枕。蕭蕭聽海雨。暄寒不並北。况乃病侵凌。入室衣巾濕。開窓霧靄蒸。初非謝世士。今似在家僧。默數平生事。靑熒半夜燈。挐岑高揷翠。靈境古今傳。漢帝求仙日。秦童採藥年。樓船東海濶。秋草茂陵芊。三載遊觀富。吾何讓在前。世多鸚鵡言。俗尙麒麟楦。枘鑿苦不合。好惡亦相遠。人間行路難。林下宜肥遯。浮生能幾何。百年日三萬。可恃蘭作艾。渡淮橘爲枳。植物豈獨然。人心亦如是。誰保歲寒姿。競尙桃與李。世情似波瀾。無何眞我里。靑山長引興。白雪少知音。有趣徐公酒。無絃陶令琴。簷花來馤氣。槐樹落輕陰。漂泊兼衰疾。茫茫遲暮心。</text>
<title>偶吟</title>,<text>海曲暄寒苦不齊。一番蒸熱一番凄。重裘搖扇須臾變。欲叩天閽恨未梯。</text>
<title>老杜詩云四更山吐月。殘夜水明樓。此殆古今絶唱。東坡因其句作五首。仍以殘夜水明樓爲韻。戱效之。</title>,<text>一更山吐月。遠客獨憑欄。萬里今宵色。三年絶海看。桂花秋不落。玉兎夜應寒。欲做三人會。其如隻影殘。二更山吐月。客窻寒影射。徘徊巧相覓。似欲羈愁瀉。我愁深如海。欲瀉無物假。淸光秋更多。歸對故園夜。三更山吐月。天際浮雲起。白衣變蒼狗。蔽此輝輝美。月色本自如。雲氣徒爲爾。何以洗眸子。明河千斛水。四更山吐月。梅影上簾㫌。渺渺驚鴉亂。嗷嗷旅鴈鳴。故園當北斗。孤客卧南瀛。十載滄浪鬢。應添此夜明。五更山吐月。殘角動邊愁。爲悶寰區窄。仍成汗漫遊。仲連思蹈海。魯叟欲乘桴。從古固如此。何須獨倚樓。</text>
<title>戱題</title>,<text>雨兼昏霧霧兼風。如在鴻濛混沌中。須臾開豁分高下。我是三皇以上翁。</text>
<title>卽事有感 五月十三日。見西歸所助防將高山厚所告。有荒唐船一隻浮留於草島禿島之間。卽報于大將。自此所告連續馳至。而輒報于大將。達夜不得交睫。</title>,<text>一葉漂船掛海臯。將軍氣勢凜秋濤。平生謾讀書千卷。不向兵家學六鞱。</text>
<title>西歸所。次壁上韻。以荒唐船事。率軍至西歸所。自五月至六月而罷。</title>,<text>南北兼山海。東西挾兩淵。城荒餘古堞。溝隱引長川。城中有隱溝。入自東城。出注南城內。 世事愁眉外。羈懷醉眼邊。悠悠日將夕。蜒戶起炊煙。</text>
<title>又次壁上韻 二首</title>,<text>萬里南溟捲晩霞。此身重覺在天涯。夜來穩做還家夢。正値秋風理釣絲。獨倚欄干俯紫溟。海天空濶客心澄。白猿啼罷三山色。知在岑頭第幾層。</text>
<title>謾吟</title>,<text>心灰如道侶。面壁似禪參。柳子三逢黜。嵆生七不堪。丘山臣罪大。河海聖恩涵。未效涓埃報。孤忱只祝男。昨日迎冊封中殿赦。故末句及之。</text>
<title>食新瓜戱題</title>,<text>寥落天涯一繫瓜。今年重見濟南瓜。秋風會待瓜期滿。急向靑門學種瓜。</text>
<title>庭前百日紅始開</title>,<text>憔悴三年客。嬋娟百日紅。吾顔隨日改。花色逐年同。晩蝶尋寒蘂。殘蟬咽暮空。悠悠歲將晏。歸思轉匆匆。</text>
<title>七夕</title>,<text>天上靈槎一水通。良宵離合轉匆匆。年年乞巧吾猶拙。睆彼明星亦不公。</text>
<title>次牧使金忠烈韻</title>,<text>瀛洲形勝接蓬丘。征鴈初賓海氣收。物外烟霞知舊債。客邊時序又新秋。百年憂世杯添酌。萬里思親雪滿頭。北闕南州音信斷。一心忠孝兩難酬。</text>
<title>戱次蘇東坡次王荊公韻 六言○二首</title>,<text>叫雲征鴈聲苦。滿榻秋風夢酣。白髮丹心魏闕。靑山綠水江南。雙鬢崢嶸歲月。百年漂泊東西。思歸蹔假蝴蝶。碧海天長路迷。</text>
<title>次李鳴瑞韻</title>,<text>牢落襟懷底處開。客窓聊獨把深盃。殊方節序欺人去。故國烟霞入夢來。風動橘園香揜苒。月移梅砌影徘徊。此時悵望愁多少。况奈秋空一鴈廻。</text>
<title>玩月</title>,<text>一陣金風掃碧空。氷輪高湧橘林東。分明此夜娟娟月。北闕南州兩處同。</text>
<title>得家書。漢望 汝鈵兒諱 始受史略。而頗解文義云。喜不可言。</title>,<text>驥子三年隔。丰容滿眼森。今聞學字敏。且道解文深。義理惟當討。功名不必心。朢乎須着力。可怕馬牛襟。</text>
<title>無聊中偶題</title>,<text>一病三秋白髮鬙。危魂日夜任飛昇。韻無適俗陶元亮。語必驚人杜少陵。北極天高瞻紫氣。南方地熱足蒼蠅。蓴鱸政似江東興。緣底吾身不季鷹。</text>
<title>卽事</title>,<text>天欲今朝雨。山㱕昨夜雲。騷人無一事。塊坐篆香焚。</text>
<title>八月十八日。乃顯宗大王諱辰。三逢是日於絶海。不勝感淚。</title>,<text>鼎湖龍馭遠。梧野暮雲凝。八月今辰又。三年絶海仍。深仁民髓浹。大化泰階升。沒世難忘痛。西風獨撫膺。</text>
<title>初度日 八月二十日</title>,<text>瘴雨蠻煙滿海城。小齋寥落思難平。應知此日門閭望。語及天涯倍愴情。</text>
<title>咏懷</title>,<text>明時叨竊愧多顔。旣有絲麻可棄菅。紫氣想應丹鳳闕。白雲長見太行山。羈魂旅夢迷千里。瘴雨腥風暗百蠻。心折大刀勞北望。任他衰鬢鏡中斑。</text>
<title>戱效俳諧體</title>,<text>觸事搔頭不蹔閒。旣多覯悶且多訕。着枷上使朝朝令。星火施行暮暮關。牧子來呼屯馬斃。鮑人泣訴鰒魚艱。淹留五斗繁霜鬢。却憶陶潛放白鷼。</text>
<title>次濟州觀德亭韵 亭在城中。屋制最宏敞。凡有軍旅宴享。皆設于此亭。後有臺。㙜上有老槐數株。垂陰連𤱈。有矢道粉革對樹。卽州之射塲也。左右列植槐柳。</title>,<text>曾聞耀德不觀兵。且道安民在結情。昭代百年覃惠化。妖氛千里見澄淸。冲庵遺蹟秋山色。上洛餘威大海聲。除却名區遊覽富。客中愁緖若爲平。</text>
<title>毛興穴次金淸陰韵</title>,<text>樹老苔荒帶晩煙。欲尋遺跡已千年。悲凉城郭遼陽鶴。縹緲雲霞碧海仙。臺列七星餘業在。石留三射舊痕傳。一區耕鑿豐平久。民物依然太古前。</text>
<title>聞衙中菊花盛開。送人折來。時繕修衙舍。移寓客舍。</title>,<text>冷蘂踈枝照眼明。折來偏動故園情。賦歸元亮尋荒徑。去國靈均餐落英。脆質不渝霜後節。貞心能守歲寒盟。摩挲三嗅勤相對。爲掇金錢泛酒觥。南菊三逢客未歸。傲霜寒蘂正菲菲。天涯歲晏無人賞。獨挹淸芬倚落暉。</text>
<title>夜聞雷聲 十月初一日</title>,<text>曾聞十月雷爲變。驗得年來信不虛。半夜無端聲隱隱。濟南孤客意茫如。</text>
<title>雨中書懷 六首</title>,<text>霏霏凍雨不成泥。公舘蕭然旅夢迷。欲寫羇懷無可晤。橘林深處午雞啼。愁來無賴醉如泥。極目滄溟去路迷。欲換雙龜人不到。孤懷謾唱鷓鴣啼。此島守令例兼監牧。故佩兩龜。時新倅金應運辭陛已久云而尙未見到。功名富貴等鴻泥。擧世昏昏此醉迷。已向浮榮塵慮息。趨庭何日小兒啼。曾聞蜀道有靑泥。世路艱難去去迷。顚躓十年經歷盡。楊朱何獨遇歧啼。明珠何恨在沙泥。肉眼從來取舍迷。懷寶不須求衒價。笑他當日卞和啼。已將軒冕付塗泥。回首紅塵夢亦迷。南畝把鋤吾計晩。豐年那免細君啼。</text>
<title>夜坐 二首</title>,<text>殊方何事此遲留。雙鬂難禁滿鏡秋。耿耿孤燈寒夜永。一聲殘角動邊愁。絶域何人挽我留。飄零行色已三秋。一帆歸去無多日。强把深盃莫浪愁。</text>
<title>登戀北亭 十月十五日。發行到十里地。與新倅交龜。在朝天舘侯風。</title>,<text>昨別瀛洲舘。今登戀北亭。三年投絶域。萬里俯滄溟。驚盪魚龍闘。微茫島嶼靑。飄飄歸興逸。兩腋欲生翎。</text>
<title>書悶 在朝天舘</title>,<text>涉月淹留古渚宮。天翁何愛一帆風。遙知朝暮門閭望。多少行人指點中。</text>
<title>夜坐</title>,<text>古館孤燈坐寂寥。撼城波浪徹寒宵。天翁若解吾心事。應遣黿鼉作海橋。</text>
<title>次林白湖海濤撼城韻 十一月初三日。北風大作。上城頭北望。則驚浪大起。海天若接。千疊厚雪。飛洒相湯。滿眼皆成銀界。尤不堪客懷。</title>,<text>黑風驅海若。厚雪灑孤城。攪枕魂先悸。掀天夢亦驚。中宵來萬念。塊坐到三更。何日田園去。潺湲聽水聲。</text>
<title>贈別三童子 幷小序</title>,<text>余自投荒以來。魑魅之與處。魚鰕之與儷。悁悒幽鬱。無可晤語。一日邑子金羽京，金興緝，吳廷臣三童子。執束脩之禮。請學於余。目其貌。醇雅而靜。叩其中。聦穎而好學。講文義則雖不盡解。能通大義。亦荒裔之傑然者也。朝夕與處。提撕敎導。不無進益之效。足以破却窮愁而消遣世慮。亦謫居之一好事。夫閩越瓊州。乃是偏荒絶海之地。有大賢者出。變爲禮義文明之邦。則天之降才。不以內外遠近而爾殊也。今此三童子。皆年富力強。因此不懈。日邁月征。則安知異日不成就其德。蔚爲世用。使海外遐裔之地。化爲禮樂文物之鄕乎。諸君其勖哉。若夫安於小成。不求進就。終止於今日而已。則甚非所望於諸君。然諸君豈爲是哉。解歸之日。遠來爲別。遂書二絶以贈之。虛設緇帷愧滿顔。相傳句讀二年間。曾聞不息工夫大。一簣終成九仞山。男兒志業在伊顔。千里行從一足間。莫道耽羅爲絶域。瓊州曾亦有瓊山。</text>
<title>在禾北浦題壁</title>,<text>潮生禾北浦。雲擁漢拏山。萬里思㱕客。蕭然獨揜關。</text>
<title>朝天舘。次金斗巖韻。</title>,<text>金雞飛下海天涯。千里家山入望賖。歸程正値嚴凝節。不見當年驛路花。</text>
<title>輓李懷德 鼎基</title>,<text>淸江門下有斯人。文彩風流尙未湮。葉縣飛鳧由異蹟。湘潭愁鵩泣孤臣。庭多寶樹方知慶。壽過稀齡可驗仁。乖拜前春今又訣。此生何處更追塵。</text>
<title>題雉岳山人宗學軸 甲申</title>,<text>門掩蒼苔晝不開。小軒便腹睡初廻。蒔花澆草無餘事。時有山僧乞句來。</text>
<title>輓李參判鳴瑞 乙酉</title>,<text>范馬爲兄弟。其惟姓不同。芝焚那忍慟。白首泣西風。</text>
<title>寄贈湖南伯洪天叙 重夏○丙戌</title>,<text>一別東華隔幾年。舊遊回首祗依然。君今仗節湖南去。我亦頤神嶺外眠。浮世是非何日了。暮途離濶更堪憐。雕輿行李人爭艶。報答其如聖渥偏。</text>
<title>挽姜鍾城 汝㦿○二首</title>,<text>襟懷蕭灑絶纖塵。人道吾南第一人。粉署薇垣優聖渥。虎符龍節映殘春。官終頂玉猶多憾。廉到辭金亦罕倫。耆洞風流今寂寞。西門他日更沾巾。憶曾東洛識荊州。世事悠悠二十秋。塞北風霜公剩飽。濟南波浪我偏愁。自歎隔歲違靑眼。誰道今朝哭白頭。泉下想應逢酷似。匣琴流水舊聲收。</text>
<title>送李使君之任耽津</title>,<text>春盡東華客未歸。送君南浦倚斜暉。聽潮樓上應相憶。一札遙憑北鴈飛。</text>
<title>葛庵李公 玄逸 挽</title>,<text>粹氣鍾河嶽。惟公禀賦全。高文追大雅。邃學繼前賢。巖壑探眞趣。瑤琴理絶絃。風雲千載會。雨露一時偏。淸廟華鍾韻。明庭瑞鳳躚。日三筵上接。歲五太中遷。啓沃資皇道。論思荷聖憐。少微環北極。卿月耀東銓。進退關時命。滄桑互遞傳。丹忱憂漢室。白首吊湘川。天地流新渥。田園送暮年。靑襟紛考問。黃卷幾磨硏。跡屈心逾泰。道窮操益堅。斯文嗟蹇厄。吾道覺迍邅。木稼災還慘。儒林痛忽纏。踈蹤曾忝御。末眷賴推牽。笑語春生座。襟懷月照淵。秖今知已矣。追憶倍潸然。惆悵眠牛卜。悽凉飛旐翩。夜臺長寂寞。泉路若因緣。衰老兼嬰疾。單杯阻漬綿。公私無限淚。遙灑錦江邊。</text>
<title>輓趙持平 德純</title>,<text>龍庭再進再居魁。名動京城吐鳳才。驥足方看千里展。蘭芳那意一朝摧。春萱幾日門閭望。琴瑟雙旬生死哀。孤櫬獨歸偕去路。鴒原酸痛若爲裁。</text>
<title>輓張進士仲文 璇</title>,<text>蓮榜聯名托弟兄。襲薰深結歲寒盟。相逢幾得團圝好。蹔別猶嫌鄙吝萌。豊賦嗇年天不必。有才無命理難明。盈庭停峙皆鸞鵠。少慰朋知痛哭情。</text>
<title>輓李大憲 元祿</title>,<text>堂堂超俗士。蹇蹇匪躬臣。美玉無瑕累。良金絶點塵。高名懸斗極。重望動朝紳。按轡澄淸日。持綱振肅辰。層霞展逸翮。大壑縱脩鱗。鴈序維邦翰。鸞停又席珍。于門容駟馬。楊室盛軺輪。方賀餘休遠。俄驚巨禍臻。芝焚咸歎惜。玉碎共悲辛。剝復元相敓。陰陽自互因。洪恩施霈澤。深枉快開伸。將雪窮天痛。還爲入地人。阿咸應列侍。棣萼定同茵。爲報塵寰事。難堪血涕頻。重壚今忽閉。厚夜幾時晨。夙昔尋軒屛。踈慵荷眷親。十年猶恨別。萬事遽成陳。殄瘁云亡痛。呑聲淚滿巾。</text>
<title>挽金大諫 邦杰</title>,<text>漆室憂時事。靑山送故人。吾宗嗟不祿。孤抱向誰陳。存歿惟雙涕。乾坤尙此身。一歸終不免。泉下更相親。</text>
<title>柳百拙庵 稷 挽</title>,<text>白玉樓成四十春。忽聞脩墓更傷神。鳳凰芝草皆知瑞。薰臭蘭芳舊愈新。百歲庶幾斯道正。一封非爲此身陳。追惟先友今誰在。孤露人間鬢已銀。</text>
<title>挽柳▣▣ 世輝</title>,<text>追憶班荊已八年。繼尋先好倍驩然。猶嫌隔歲違顔範。那意今朝失士賢。浮世五旬仁不驗。眼前雙玉慶宜緜。平生分義吾偏厚。一字題來一涕橫。</text>
<title>挽柳諮議 後章</title>,<text>在木楩枏在玉琳。相公遺澤未銷沉。春坊淸顯人爭艶。秋月襟懷我獨欽。溪院昔年歡共枕。夜臺今日哭知音。南州冠冕蕭條甚。一慟公私爲士林。</text>
<title>輓金文瑞 漢奎</title>,<text>伯仲塤箎迭唱酬。平生何處不同遊。靑燈溪院硏磨夕。白酒枌鄕稧飮秋。一別前冬兼醉夢。九原今日隔明幽。知音四海終誰在。雙袖龍鐘淚未收。</text>
<title>寄贈金懋哉 懋○二首</title>,<text>旱餘靈雨灑林坰。慰滿田家喜氣形。恨隔南山豹隱老。悠然終日倚窓欞。淸秋霽景滿郊坰。雲捲南山始露形。安得墻頭數斗酒。共君終日對風欞。</text>
<title>輓琴司藝 聖奎</title>,<text>少年歡最甚。白首意偏深。孝友由天賦。寬仁起衆欽。人言才且藝。我愛貌如心。流水瑤絃絶。從今廢匣琴。</text>
<title>輓金護軍 煃</title>,<text>吾宗從古固多賢。世德惟公屬望專。穆穆家庭遺訓在。彬彬詩禮舊聲傳。三尊天下誰兼有。五福人間獨嚮全。前輩風流今寂寞。鶴山新月更悽然。</text>
<title>輓權丈 澄</title>,<text>南嶠文星半夜明。騷壇聲譽幾崢嶸。功名落魄逢三刖。詞賦瑰奇學二京。不設畛畦人共慕。獨專丘壑世誰爭。年來前輩凋零盡。一字題時一涕橫。</text>
<title>挽趙季昌 大胤</title>,<text>詩禮家聲遠。風流逈絶倫。襟懷元豈弟。氣味復溫醇。怡色承顔際。開心接物辰。工程堅素履。純性感氷鱗。病爲居喪善。窮由賦命屯。林泉頤晩景。水竹養閒身。已識天無定。爭如鬼見嗔。盆歌纔隔歲。鶴夢俄成眞。福善神何昧。行仁禍反臻。踈蹤曾托契。半世幾追塵。分誼婚姻重。心情骨肉親。幽明恨自結。存歿痛還均。惻惻孀孤女。哀哀病棘人。餘生堪涕淚。泉下定悲辛。波咽長川水。雲悽甲峀垠。西門那忍過。殘笛夕陽隣。</text>
<title>挽權爾楫 涉</title>,<text>相公遺澤久猶存。詩禮家聲屬後昆。加五稀齡知種德。有三庭樹足持門。閒中日月無功酒。靜裏乾坤謝眺軒。追憶陪遊今寂寞。秋風哀淚灑荒原。</text>
<title>挽金懋哉</title>,<text>早騁詞華業未成。晩家溪里保安貞。自無邊幅爲人態。更有中心不世情。壽嗇仁賢天可必。灰飛池底夢還驚。塵埋螢榻書千卷。春老苔階竹數莖。殘日笛聲偏感耳。空樑月色倍沾纓。庭前幸賴雙蘭茁。餘慶將看世世榮。</text>
<title>喜雨</title>,<text>坐看前溪水已生。東窓睡覺又流鶯。農人來報桑麻喜。茅屋三間卧太平。</text>
<title>輓詞[權斗寅]</title>,<text>邦國應須士。東南賴有公。竟無宣室召。忽向岱山怱。耆德鄕閭盡。哀傷遠邇同。白頭愁獨立。天地又春風。又踽踽將安放。茫茫只自悲。無端憶姊淚。又灑哭公時。不但吾私慟。其如世運衰。驛南春草綠。那忍更攀輀。</text>
<title>輓詞[趙德鄰]</title>,<text>華胄遙遙代有承。舊家遺範至今稱。南河講道塤箎盛。北海傳經次第升。並蔕芙蓉三朶萼。雙淸官閥一條氷。蓬山自是公歸處。知在瓊樓十二層。又天上德星今夜晦。庭前玉樹昔年傾。傷心起看淸霄色。减却從來幾箇明。</text>
<title>輓詞[李棟完]</title>,<text>妙年治學上天衢。文彩傾人望實俱。洗滌寧君歸凍蔗。皎廉爲郡復明珠。林間龍卧天時乖。嶺外山摧善類孤。惆悵從今無所仰。空留秋月照氷壺。</text>
<title>輓詞[權斗經]</title>,<text>詩禮家聲赫世傳。銀臺玉署見儒仙。施爲澹泊身心靜。進退從容望實全。福祉優優鄕里艶。科名濟濟子孫賢。無端一枕驚春夢。南國衣冠道索然。</text>
<title>輓詞[裴正徽]</title>,<text>自是先賢胄。端知舊業持。揚名從世路。嚮用効經帷。飽嗜辛甘味。頻經進退期。居然成故跡。聊以哭吾私。</text>
<title>輓詞[李浹]</title>,<text>聞韶舊華胄。衮衮挺英偉。公襲家庭學。梗枏拔凡卉。妙年闡甲科。委佩近丹扆。金精價自定。玉切器益貴。風裁諫草袖。當時分涇渭。泛泛瀛海槳。不憚蹀蛇虺。滄海忽大變。十年瞻象魏。進塗閼而闢。夙夜恭厥棐。耿介老彌操。朝議重端毅。職親惟允地。亢亢無所畏。都門風雨亂。去國發歔欷。歸來洛北村。掬流洗膓胃。倚伏叛洄泬。投杖且强慰。翛然保幽閒。世事任集蝟。靈光獨巋然。君子信有斐。今年不在酉。遽返山河氣。鯫生早見知。竊幸識風味。幼侍先子側。談論聽亹亹。南來忝同籍。形阻心不諱。歷數舊簪紳。存者復有幾。耆老木已拱。少壯亦半鬼。慟哭非但私。此悲公知未。嗟乎長往日。朝服始復衣。行將餞蒿里。春暮月初朏。丹㫌拂晨光。溪堂蔽蘆葦。無心嶺上雲。傍簷猶靉。千秋良史筆。名在諫林煒。</text>
<title>輓詞[張璶]</title>,<text>考德宜崇秩。明時反隱淪。論思違近密。獻納遠星辰。專靜心多妙。餘波善有隣。方憂殄瘁日。又復失斯人。</text>
<title>輓詞[權聖矩]</title>,<text>澡身正色立淸朝。讜說𧮯言出庶僚。世道百紛行不躓。精璆三火彩彌昭。如斯舍達看髭髮。能遣蠻蜒奠荔蕉。多少悲歡無與語。可堪知舊日零凋。</text>
<title>輓詞[金聖佐]</title>,<text>高才日陵替。嶺運何其否。頻題悼亡章。幾逬知己淚。獨有此令在。吾黨有所恃。江雲與渭樹。一別如弦矢。十年不見書。一面安可冀。今聞又騎箕。浮生嗟已矣。纏緜卧枕席。不覺自驚起。默念薰蘭室。四十年前事。鬚生叔起頤。氷淸退之齒。各以少年稱。通籍金門裹。霜滿待漏靴。環壓朝天轡。騷壇細論文。酒樓時同醉。池上有鳳毛。幷騫千仞翅。繡衣霄漢立。騘馬人共避。綵服庭闈趨。花塼草交視。交歡父子間。百年期生死。滄桑變一夕。缺隙騁六驥。嬴博旋號日。紼謳聊寓意。仁期必得壽。天胡不憖遺。忍將當日淚。重濕此挽紙。承宣官豈滿。方伯位亦未。况復代索誄。尤覺心如燬。昌黎未耋艾。三世哭馬氏。人世何如也。感無今古耳。素車負元伯。束芻慙孺子。緘辭瀉一悲。英靈知不知。上爲邦家慟。下而哭吾私。塵箱有遺篇。重傷懷舊志。昔余守子春。分手各千里。臨歧惜解携。爲題送別字。今朝眼忽開。幽吟淚如水。</text>
<title>輓詞[李杲]</title>,<text>妙年高議動花塼。晩節懸車樂自全。敎得兒孫擢蓮桂。任他滄海變桑田。淸寒誰道前方伯。痛飮爭稱舊酒仙。吾嶺達官從此盡。故家喬木但依然。</text>
<title>輓詞[權斗紀]</title>,<text>玉署銀臺職最親。當時子父映儒紳。文星先隕精英閟。耆宿獨懸光彩新。白屋淸寒心自潔。黃堂惠愛化彌循。平生奬掖慙情眷。哭望龍門淚滿巾。</text>
<title>輓詞[李栽]</title>,<text>開老東岡伯。連倫振大猷。惟公肯堂搆。於世映琳球。玉署遺芬在。銀臺舊跡留。怱怱悲殄瘁。薤露不成謳。又京邸趨庭日。公來貳度支。愧携鬷蔑手。欣接紫芝眉。世路升沉異。人間契濶悲。祇今還一慟。忍賦八哀詩。</text>
<title>輓詞[金世欽]</title>,<text>開巖之後見其孫。風味溫溫玉不言。靑鎖赤墀垂沛渥。白雲蒼海惱羈魂。功名葉薄尋初賦。榮辱毫輕付酒樽。十載未收東野淚。可堪今日又荒原。</text>
<title>輓詞[李琓]</title>,<text>靑春拔擢荷龍光。白首丘園遠廟廊。豈是聖心移愛惡。都緣世變有滄桑。漢家宣室期前席。王子天棺遽下堂。昨日嘻咍今不見。可嗟南嶺屬凄凉。</text>
<title>輓詞[朴希閔]</title>,<text>開翁種德世多賢。衣鉢看公早得傳。昭代功名皆極選。平生淸福獨能專。只緣老閱悲歡事。猶喜身如盛壯年。吾道忽驚蕭索盡。韶光空滿虎溪邊。</text>
<title>輓詞[丁惟愼]</title>,<text>南國家聲大。開巖厥有孫。妙年通桂籍。高步上金門。淸白光先業。詩書裕後昆。風儀今永隔。吾嶺復誰存。</text>
<title>輓詞[李學標]</title>,<text>厄會偏吾黨。南州公又亡。儒林今寂寞。經幄更凄凉。直道難容世。淸名秖自香。他時人物論。父子共傳芳。</text>
<title>輓詞[李後榮]</title>,<text>君是吾南碩望人。妙年文彩動朝紳。家聲父子孫三世。事業淸忠孝一身。二品功名寧稱德。七旬光景未徵仁。堪嗟嶺運從今盡。也爲公私淚滿巾。</text>
<title>輓詞[金昌錫]</title>,<text>江左吾宗大。開巖有厥孫。家聲稱趾美。庭訓得尋源。鴈塔題名早。鵬溟擊水飜。簡簪懷直氣。粉署掌弘論。汝北愁狐立。潮陽喜鰐奔。在家瓢有樂。蘊櫝玉無痕。天上風雲合。人間雨露繁。庭趨經幄士。身帶月卿恩。海曲辭熊節。池邊笑鳳蹲。波瀾掀地脉。蹤跡阻天門。龍蟄寒威緊。鴉喧暮色昏。尤天重擲杖。憂國細傾樽。白日喬棺下。靑山謝宅存。廈摧樑楝屹。國失蓍龜尊。小子將安放。高風永不諼。頂鍼規每切。世榜分愈敦。霎夢成千古。音容隔九原。何時陪杖屨。獨立涕空捫。</text>
<title>輓詞[李簠]</title>,<text>妙齡通桂籍。中歲作筵臣。啓沃誠恒切。歸休樂有眞。悲哀聞巷哭。殄瘁悼廷紳。白髮餘生在。緘辭淚滿巾。</text>
<title>輓詞[柳後光]</title>,<text>玉海源流遠。開翁有是孫。美質如玉潔。和氣似春溫。濡染承庭訓。沈潛服聖言。早持南國朢。俄化北溟鯤。整笏金華省。含香建禮門。直聲螭陛動。芳譽𪆽班喧。庾子連矯翼。王門共醉恩。細氊方奏議。宦海忽驚翻。得喪身何與。夷險志益敦。收將廊廟手。來把野村樽。淸洛雙龍卧。浮雲九闕昏。髮黃經世變。心泰任時屯。卷牘羅鱣席。兒孫食草根。淸寒人共服。禍福數還存。子夏纔枯眼。莊周又叩盆。尙看公不老。爭道壽應尊。復起蒼生望。重來洛士論。如何三日疾。遽作九原魂。玉折輿情惜。樑摧大廈掀。誰擔當世任。無啓後生惽。白筆看良史。靑氊屬後昆。顧余樗櫟質。結義朱陳村。半世思無厭。百年擬莫諼。哲人天不憖。疲苶世誰援。化鶴遙華表。寒煙鎖古園。公私無限痛。今日哭荒原。</text>
<title>輓詞[權泰時]</title>,<text>夙歲飛騰耀羽儀。玉堂金馬摠相宜。淸脩苦節羣公表。密勿嘉猷聖主知。世變已經千疊浪。化翁還嗇七旬期。東南俊乂從今盡。雪涕長吟殄瘁詩。</text>
<title>輓詞[柳敬時]</title>,<text>家聲赫舃有從來。園木深根也自培。妙歲名譽推孔禰。淸朝文彩動鄒枚。鳳毛浴處恩波濶。驥路通時遠武開。佩竹曾聞治暫試。伏蒲誰料禍爲媒。三年瘴海歸唐介。百歲高堂舞老萊。忠孝一身全懿德。古今何代乏賢才。論思密席趨香案。敷命喉司應斗魁。洛北歸舟惟載鶴。湖西故宅早尋梅。多翻世事碁看戱。高卧閒情酒滿盃。韋氏有經傳子姓。冦公無地起樓臺。南陽邇歲偏蕭瑟。東璧中宵忽隕摧。已負烝黎霖雨望。誰堪廈屋棟樑材。生平幾切高山仰。此日長違丈席陪。千古悲凉無限意。都輸一曲薤歌哀。</text>
<title>輓詞[金台重]</title>,<text>華宗聲望擅圭璋。玉署淸班早歷敭。世路危機棋一局。田園歸興酒千觴。碧梧秋冷鸞曾逝。丹穴雲深鳳忽藏。回首靑巖十年事。可堪衰淚灑哀章。</text>
<title>輓詞[金始鑌]</title>,<text>霄漢曾鳴白玉珂。似公儀範世無多。甘棠陰外驚槐夢。寶樹䕺邊泣薤歌。閱去桑田頻海碧。蟄來茅屋謾頭皤。居然七耋風燈瞥。可奈蒼天不憖何。</text>
<title>輓詞[李萬敷]</title>,<text>赫閥嶠邦冠。雅儀鵷列髦。功深長煎鳳。名致早釣鼇。庭下傳經學。殿中認赭袍。貊區轡未按。江邑心空勞。每食銀生夜。不憂衣染膏。任他風漲潦。自在舟無篙。箕宿還仙籍。靈光失少曹。堪流遺馥遠。誰入筆波濤。</text>
<title>輓詞[李瑞雨]</title>,<text>朝陽昔日鳳將雛。回首丹丘影也無。但使韶廷勤擊拊。五章應見兩啣圖。</text>
<title>輓詞[嚴緝]</title>,<text>淸時雅望動朝端。前後恩榮近密班。百變滄桑名不玷。十年林壑跡仍閒。文園久抱長卿疾。宣室終違賈傅還。垂死舊交空涕淚。嶺天回首渺雲山。</text>
<title>輓詞[洪萬朝]</title>,<text>靑春黃甲氣昂然。趾美名家舊業傳。一代朝班眞學士。十年田舍老承宣。朋情久隔滄桑後。人事無端薤露先。嬴博向來遺慟在。秖應萊服拜重泉。</text>
<title>輓詞[權瑍]</title>,<text>憶昔逢君日。回頭五十年。君顔花映紅。我鬢漆凈玄。芹宮對朝虀。杏壇引春絃。臭如蘭薰襲。情同藕絲牽。遺經究終始。奧義勤窮硏。白笈夜雪映。靑焰曙燈懸。豹窟班初成。鵬程步共騫。藺車堪避回。祖鞭愧着先。騘馬帶曉霜。雕鶚凌秋天。直氣金矢發。溫文玉圭鐫。聖朝硎新化。柄臣竊威權。高門盈菉葹。周道委蘭荃。公時坐栢府。欝欝懷憤悁。思將一封奏。意欲千金捐。伏蒲誠雖切。撞筳力已綿。雷霆虩不寧。日月照還偏。中宵朢北辰。落日向南埏。窮溟歎地極。十載見天旋。蕙茝芳彌烈。茅茹拔更連。摶扶上九萬。契合際一千。超羣驥步逸。將子鳳羽聯。出納司王命。夙夜匡君𠎝。賢路不崎嶇。吾道豈迍邅。時運乃大謬。人事倐變遷。風霜瘴癘地。放逐相聯翩。濶焉君臣隔。懷哉父子憐。楓宸九重深。荒野幾歲跧。晨星久落落。秋水空涓涓。夢逐南雲去。書阻北鴈傳。每歎猿啼岸。誰謂龍返淵。生離尙悽其。死別何茫然。英姿値末運。雅望閉重泉。高穹問無憑。此理誠難詮。身寄窮峽內。淚盡寢門前。遙思哭靈几。長道阻歸鞭。黃壚遺舊迹。靑山起新阡。紼謳寄千里。哀辭寫一篇。秖應餘慶遠。看取二郞賢。</text>
<title>輓詞[李玄紀]</title>,<text>河山秀氣鍾豪英。玉署銀臺地分淸。可遣高標淪濁穢。終敎逸駕阻夷庚。朝端接武新知樂。嶺外論交舊友情。人代存亡無限痛。欲題哀挽涕交橫。</text>
<title>輓詞[蔡明胤]</title>,<text>家弟曾從嶺邑歸。慣聞幽墅絶塵機。夢懸宸北丹衷切。名重山南素髮稀。佇待淸時來補衮。忽驚窮谷報臯衣。神交半世成千古。遙望孤雲淚不晞。</text>
<title>輓詞[蔡彭胤]</title>,<text>憶公啣命到東湖。春晩南樓對法壺。禁掖並時盛寶樹。林扉一去限神都。朝中雅望聞猶重。嶺外耆賢筭欲無。川路茫茫緜絮隔。病鱞愁滯玉山符。</text>
<title>輓詞[沈檀]</title>,<text>旅窓聯枕謫還時。尙欣髭髮未全衰。連承華翰心常慰。忽報㐫音痛莫追。羊胛光陰催七耋。鳳毛文彩有雙兒。平生一樣西河淚。羡子昇仙摠不知。</text>
<title>輓詞[沈橃]</title>,<text>向來同出處。老去幾悲懽。天地容身窄。山川會面難。有憂生亦苦。無愧死猶安。忍想重泉下。西河淚始乾。</text>
<title>輓詞[南致薰]</title>,<text>淸朝學士久沉淪。太白山中一散人。粉署銀臺如夢境。琅玕芝草養天眞。堪嗟行路終多隘。誰意冥途不復晨。世聯蓮榜交情篤。南望歸雲淚滿巾。</text>
<title>輓詞[李震休]</title>,<text>先輩風流幾箇遺。公今捨世我心悲。雲程慣閱滄桑變。鄕社頻驚歲月移。卄載功名方岳重。七旬光景逝波馳。莫言嬴博無窮痛。好把籝金付兩兒。</text>
<title>輓詞[李衡祥]</title>,<text>淵明昔自挽。早終非命促。看君近七壽。爵又非彭澤。蘭陔慶方新。嬴博旋禍酷。悲懽縱如此。大抵皆風燭。憶曾壬癸年。公牧驪江曲。我時仗左戎。扈駕同馳逐。謔語仍探酌。篇什輸悃愊。及今客寓後。乃返阻寒燠。豈無剡棹興。槩蟄窮途伏。况此死別苦。欲寫懷尤獨。厚夜不再晨。永閉千年宅。所冀遺慶在。繞室紛華郁。物理終歸盡。久暫何須惜。但恨形永閟。笑語空懷昔。且孤漬綿訣。雲月傷心碧。</text>
<title>輓詞[李徵龜]</title>,<text>曾將謾語慰西河。更忍今朝作挽歌。昭代鳳儀天北闕。暮年龍卧洛東波。銀臺玉署名猶在。華屋靑山夢忽過。屈指同庚零落盡。生離死別痛如何。</text>
<title>輓詞[權珪]</title>,<text>洛中親懿半重泉。嶺外㐫音又此傳。浮世功名眞夢耳。平生骯髒尙依然。猿膓幾斷三聲淚。謝樹猶看兩璧賢。追恨前年書未報。至今披讀涕漣漣。</text>
<title>輓詞[金一夔]</title>,<text>南國名家代有人。早時聲價聳朝紳。十年丘壑優閒地。半世風波寵辱身。北洛靑雲疑幻夢。東湖白月想精神。德門餘慶寧無驗。雙璧聯輝揔席珍。</text>
<title>輓詞[洪重休]</title>,<text>天奪良臣悼聖情。哀綸代撰屬鯫生。雍容玉署談經義。密勿銀臺聽漏聲。素履常存寒士志。浮榮仍帶按廉名。前冬承誨還如夢。淚爲公私自滿纓。</text>
<title>輓詞[丁思愼]</title>,<text>傳家詩禮肇開巖。雅望當年重嶠南。文彩早膺經幄選。閒情晩付酒盃含。一庭蘭玉先埋半。七袠光陰却少三。基木從遊渾似夢。嶺雲回首痛何堪。</text>
<title>輓詞[朴行義]</title>,<text>風流雅望擅簪紳。自嶺之南卽一人。諫議大夫聯步日。瀛洲學士過庭辰。十年世事嗟何說。兩代交遊跡已陳。怊悵寄詞千里意。掩門京口雨花春。</text>
<title>輓詞[李延休]</title>,<text>聞韶世出鳳毛奇。曾上天朝作羽儀。靑瑣追趨榮父子。丹墀獻納替官師。誰憐暮道經三宿。更感浮生劇一炊。積善幸看餘慶遠。庭前雙玉禮兼詩。</text>
<title>輓詞[洪百源]</title>,<text>憶昔逢君結交初。君是紅顔我丈夫。君今老死我白首。世間七十眞須臾。吾儕冀北數嶺南。况君人物兼詞翰。步穩瀛洲上銀臺。平生歷敭皆華貫。紛紛世事等碁翻。㱕卧田園十數年。自謂重尋樽酒歡。安知遽斷峩洋絃。連天竹嶺病未攀。春後衣巾葬何山。莫說當時哭庭鯉。猶有兩兒俱佳士。嗚呼君死有如此二明珠。絶勝我生螟蛉死。</text>
<title>輓詞[嚴纘]</title>,<text>人才枚數嶺湖間。望實如公父子難。高武迭看躋玉署。淸標重惜葬靑山。不緣誼篤偏垂淚。只爲時艱更發歎。浮世可憐餘此物。秖今牢落鬢全班。</text>
<title>輓詞[睦林一]</title>,<text>銀臺步武昔聯翩。一別滄桑問幾遷。自恨吾徒俱老矣。常嗟後會益茫然。朝從大嶺長爲限。天向窮途不與年。纔哭太華相繼盡。忍將餘淚寫哀篇。</text>
