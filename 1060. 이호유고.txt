<title>湖舍新成</title>,<text>十年山水志。梨浦 在松京西四十里。 小齋成。長物一絲釣。生涯十束經。曉潮看去颿。夕路問歸畊。心下無冗計。高枕聽禽聲。</text>
<title>漫詠</title>,<text>新居小屋多春林。竟夕人稀閉戶深。或駕扁舟隨白鷺。時從隣老聽農談。村牛喫飽前阡意。野鳥飛過遠壑心。眞樂世間那有此。暮朝絃誦數靑衿。</text>
<title>醉題</title>,<text>昨年塵世人。今日江山好主人。頹然林下醉。自擬羲皇以上人。</text>
<title>戊辰閏七月旣望後三日夜。與得龜，伯和，智叔，樂之泛舟同遊於梨湖上流。以朱子詩月色中流滿一句分韻賦詩。得月字。</title>,<text>五歲江湖人。所親何等物。泛泛風前棹。皎皎山上月。載得一二朋。飄然夕潮發。淸光散空平。璀璨奪人目。問酒狗吠村。移舟宿禽側。浩蕩消世慮。無言但催酌。中流任去留。虗白生秋色。浪吟蘇子歌。千古爾先獲。歸來霜滿衣。蟲鳴一村宿。</text>
<title>挽詞[閔贊善 遇洙]</title>,<text>蘭秀初生谷。蓮花早出池。寧論太山閥。不愧汝南兒。雜服常居學。蒙泉正得師。儒門究竟業。命短一何悲。尙憶壽原洞。蒼黃禍故驚。氷霜唯疊嶂。涕淚但餘生。子有仁恩厚。吾常感抱縈。悠悠酬報義。惻惻悼傷情。邂逅開心素。睽離度歲年。雅懷空悵望。哀訃忽來傳。朋友存高義。詩書斷宿緣。于今眇人物。如子更傷憐。子木之喪。朋友周旋終事。其不偕死之義。有足聽聞。故下詩及之。</text>
<title>挽詞[朴諭善 聖源]</title>,<text>豪傑從來不待文。寥寥末界罕余聞。詩書禮樂賢儒事。闤闠中間始見君。泉門受業子先登。激起諸朋盡擔簦。可獨眞工能自篤。古京儒化賴雲興。自從夫子棄儒林。鄕塾滔滔草丈深。唯有西湖絃誦盛。知君能不負初心。此理茫茫莫詰天。云胡有志竟無年。淸癯不是塵間相。眞界唯應去作仙。依然鶴氅朴淵頭。從此天磨忍復游。爲向螟兒勤致意。賢翁遺業繼修不。</text>
<title>挽詞[李參判 宜哲]</title>,<text>神崧鬱岧嶢。梨水會其右。古來稱兩絶。文章被澗藪。知君出俗姿。好學志不苟。發軔就長途。委身事泉叟。洋洋書社誦。經訓勤乃受。雲雨發苕穎。淤泥出荷耦。歸來掃一室。講讀集諸友。圖書披滿座。江山淸入牖。布衣學士名。君子亦有取。我昔造其居。爲之留連久。參證鄕儀古。縱觀厓瀑吼。別來向三載。人事無不有。誰知廬堊餘。奄忽歸山阜。平生同所趨。垂老失可偶。深期阻長夜。舊學誰與叩。尙思花院側。咏歸同携手。心負蒿里餞。目斷衡門柳。鄕里日蕭條。齋居無講授。惟有數學生。寂莫舊業守。相思述存沒。爲君資不朽。</text>
<title>挽詞[張參奉 昌復]</title>,<text>執手相看未浹旬。那知凶問到今晨。寢門一痛成千古。不覺潸然淚滿巾。寒泉立雪弱冠年。克己求仁用力全。痛矣九原難可作。今從何處得君賢。生於吾後死何先。美質無年古或然。可惜西湖明月夜。鶴梅家計托誰邊。</text>
<title>挽詞[許增]</title>,<text>生涯書帙志關閩。眞箇吾鄕矜式人。坐處從容和氣像。物來酬酢好精神。求仁事業平生蘊。持敬工夫一味醇。講學從今誰管領。山梁餘淚更沾巾。</text>
