<title>已下詩 奉呈養一堂主人 戊辰六月流頭日。○十景。</title>,<text>雨過前村草色新。滿園桃柳共爭春。携琴獨坐溪邊石。曲奏峨洋興更眞。石上彈琴蒼竹猗猗出短墻。淸風搖翠暎溪堂。招致園翁何所戱。着碁終日坐藤床。竹間圍碁窓外寒梅已發花。自憐踈影爲誰斜。嗅香滲入吟脾冷。倘是西湖處士家。風前嗅梅風生虛閣月生初。點綴浮雲暗又明。寓興難堪淸意味。吟詩聊可見心情。月下吟詩一生於世領淸貧。閑卧園林任送春。昨夜前山微雨過。穿雲采采蕨芽新。雲裏采蕨寥落空庭雨乍晴。春禽多事百般鳴。但得身閒隨處樂。栽花隙地播芬馨。雨後栽花數畒山南有石田。躬耕種豆雨雲邊。天敎樂事輸吾輩。肯向人間取次傳。山南種豆萬事人間我自閑。釣魚溪北弄微瀾。日暮欲歸衣半濕。綠烟和雨暗前山。溪北釣魚治圃長年手自鋤。滿畦甘草也扶踈。栽培擬作閒中業。要識神農劑藥初。圃中鋤藥露竹風蟬昨夜霜。碧雲秋色滿仙鄕。籬邊燦燦開甘菊。欲掇黃英泛酒觴。籬邊掇菊</text>
<title>敬次養一堂惠韻</title>,<text>投之荒拙報瓊琚。可見君詩獨起余。欲和多慙才極短。凝思把筆謾長歔。一把淸風一客卿。情多物少愧平生。承看句句深陳謝。面發先紅豈是誠。</text>
<title>冶溪八詠 養一所居。戊辰七月旣望。○巫山一段雲體。○崇禎元年。</title>,<text>谷口雲初捲。峰頭雨乍晴。月從海底轉靑冥。大地自分明。蕩漾開銀闕。玲瓏掛水晶。始看東上又西傾。對影獨含情。命峯霽月峽裏韶光遍。山中霽景新。千花飽雨媚靑春。艶蘂睡風晨。罩樹交羅帳。黏巖展錦茵。可憐無語解留人。我去自逡巡。道洞新花地避疑仙境。村稀訝化城。靑烟澹澹帶風輕。捲入掩苔扃。隱隱川原過。茫茫草樹平。山含落照不分明。失去問前程。松村暮烟浩浩從山起。冥冥漲野平。森森萬木立無聲。空翠襲人晴。鏡裏雙蛾斂。機頭匹練橫。隔林何處鳥飛鳴。朝日翳還明。妙谷朝霞雲海連天暗。朔風捲地吹。濛濛飛雪下還遲。山色粉蛾媚。似與梅花闘。還成柳絮嬉。莫言寒氣透書帷。擁褐醉吟詩。樂山飛雪野暗雲初起。天陰日欲沉。俄然燁燁振雷音。雨勢滿平林。淅淅斜風縷。霏霏碎水砧。斷虹殘照暎遙岑。爽氣入琴侵。敬峴驟雨石磴迷靑靄。蓮坊住翠微。遙看林杪鳥驚飛。樵路一僧歸。草露沾芒屨。松花落衲衣。無端折桂入烟霏。認是近禪扉。禾寺樵僧巨谷千巖秀。長川一派流。漁翁垂釣立磯頭。影落水悠悠。玉尺懸鉤躍。錦鱗逐餌游。風烟十里似滄州。身世等沙鷗。巨川釣叟</text>
<title>附養一堂詩問</title>,<text>幸托徐卿二子知。摳衣堂下幾多時。年來憂疾踈人事。莫怪龍鍾往拜遲。水北山南有二老。蒼顔華髮兩相同。昔誇騎竹今扶杖。可識交情一始終。此使其孫應泰作也。應泰號龍崖。宋尤菴門人。</text>
<title>題密陽驛南樓懸板</title>,<text>臨江百尺起高樓。特地奇觀氣像侔。雲外碧岑看漸沒。檻前晴靄斂還浮。釣依沙渚雙雙艇。眠傍蘆洲泛泛鷗。花錦草茵俱可賞。客情詩思儘悠悠。</text>
<title>登公山拱北樓</title>,<text>生平願得見熊州。此日登樓始聘眸。檻外靑山棊一局。簷前湖水月千秋。景多幾引騷人屐。地勝長留過客舟。徙倚曲欄心拱北。瑤京指點彩雲頭。</text>
<title>再游葩山泉石</title>,<text>此地曾遊問幾年。今來景槩尙依然。驚波怒聒雷聲壯。白石平鋪雪色鮮。林下摘蔬甘食美。溪邊藉草侈文氊。歸鴉落日渾成畵。始信人間別有天。到此華陽閱幾年。山高水駛摠依然。石間名字休磨去。認取吾儕舊日鐫。奇絶盤陀世共傳。滑於氷玉白於氊。我來盡日忘歸去。寧作華陽洞裏仙。</text>
<title>奉寄族孫錦伯 禾谷遆任歸時。來祭高祖廟。有七絶。</title>,<text>按察湖西李令公。文章氣度挺吾東。妙年科甲先朝壯。今日觀風一道䧺。玉節來臨山色裏。金盃對酌水聲中。逢情未洽翻成別。悵望星軺恨不窮。</text>
<title>弘有伏見書院賜額之慶。不勝感祝。有七絶</title>,<text>吾王重道尙文明。此地英才最擅名。配德先賢褒盛典。橫經後學振仁聲。祠堂㟮屼增輪奐。賜額頒宣荷寵榮。何幸病慵叨縟禮。不勝哀感淚沾纓。</text>
<title>敬次四友堂韻</title>,<text>曾聞卜宅水雲鄕。更築臨溪四友堂。孤竹矮松同節操。白梅黃菊異尋常。辨安賴有身心定。忘老何關歲月忙。名譽損人宜退屈。一瓢眞樂子非凉。</text>
<title>詠月</title>,<text>纖雲散盡月生汲。出自東溟漾碧羅。山戴玉盤光奪燭。水涵金鏡影侵娥。征人萬里空垂淚。騷客千秋幾費哦。徙倚小軒仍對坐。淸宵浩興果如何。</text>
<title>上嶺南霞亭 三首</title>,<text>好事何人傑作亭。刪收目力做亭名。水分大野橫如練。山截遙空曲似屛。漁笛棹歌渾聒耳。落霞孤已忘形。我聞此地風流最。奚獨江南擅洞庭。洛東江上起高亭。霞南中獨擅名。檻外長江明寶鏡。天邊列峀擁雲屛。畵簷遠暎魚蝦窟。嘉句都輸月露形。惟恨主人今白髮。十年懷祿走王庭。紅樓縹緲入雲端。俯壑長江碧水寒。沃野遠連三十里。遙山高聳百千巒。淸懷滿腹憑詩遣。世事關心得酒寬。知有主人饒趣味。謾吟霞倚欄干。</text>
<title>柳雲峯 濟夫 回婚。設宴日吟。</title>,<text>六旬還甲今猶罕。八耋回婚古亦難。子女稱觴相忭賀。賓朋滿座共團欒。飛花撲帳春將晩。衆樂搖空日未殘。安得龍眠居士筆。鋪張勝事作圖看。</text>
<title>仙遊洞</title>,<text>平生夢想今來見。水美山佳協舊聞。瑞霧祥雲迷洞府。層巖絶壁匝溪濆。林花照岸渾成錦。石髮侵沙巧作紋。詩思客情俱攪我。浪吟趺坐對斜曛。</text>
<title>金剛山</title>,<text>萬二千峰皆骨石。䧺蟠鰈域擅名山。平臨大海蒼茫外。逈出重霄縹緲間。虎攫龍挐應地秘。神呵鬼護恐天慳。浮生直欲尋眞界。一去蓬萊定不還。</text>
<title>上墳菴望俗離山</title>,<text>離嶽撑穹地勢䧺。雲烟隱暎有無中。奇形恰似神仙窟。恠狀疑非玉帝宮。凈慮冥觀輸短日。閒情逸興駕長風。此身直欲乘雙翼。飛上危巓倚碧空。</text>
<title>奉寄洪通判 元九</title>,<text>武溪新卜作高亭。鳳踞龍蟠控地形。逗檻寒潭明似鏡。連簷疊壁擁如屛。一庭花草供詩料。四壁圖書當座銘。松菊主人曾有約。願爲鄰比托殘齡。</text>
<title>奉呈宋參議尤庵 時烈 道契 又有七絶</title>,<text>平生志業在窮經。樂道安貧晦盛名。手弄長琴成晩趣。身被短褐飽幽情。光風霽月心方凈。幻世浮榮念已輕。休說靜中無與伍。輒開黃卷對朱程。</text>
<title>敬次再思堂公百祥樓題詠韻 丙午三月南征時</title>,<text>千里思家獨倚樓。客懷都付錦囊收。傍江小店排螺殼。逐浪風帆舞鷁頭。浮世功名三界夢。此身天地一虛舟。嶺雲浩渺迷前路。怊悵無言俯碧洲。</text>
<title>悼金將軍 應河</title>,<text>古來何代乏英䧺。大節當今獨有公。扶漢一心思報帝。臨機六計擬平戒。兵單力屈雖緣勢。效死忘生足謂忠。惆悵壯魂何處托。鴨江遺像凜生風。</text>
<title>李奉事 志淵 大夫人朴氏挽詞</title>,<text>享壽嵬嵬過八旬。貞操懿德播鄕鄰。每悲隻影鸞棲鏡。還喜雙魂釰合津。有子有孫由積善。宜家宜室本宣仁。白眉世好叨深契。題挽何堪涕滿巾。</text>
<title>吳正郞內室河氏挽</title>,<text>華腴締好配于贒。琴瑟偕歡問幾年。淑愼幽閒天賦性。齊眉剪䯻壼儀全。俄聞一疾驚三復。竟使孤魂向九泉。歸塟故山埋玉骨。獨留殘月照新阡。</text>
<title>山村謾吟</title>,<text>雅性偏憐山水窟。人間富貴摠無心。生涯已托巖邊屋。事業惟憑膝上琴。排憫豈妨賖酒飮。遣懷聊不覔詩吟。老來自信身閑適。溪友園翁次第尋。</text>
<title>謹次霞亭懸板韻</title>,<text>傑搆飛甍接半天。淸江一帶更洄漩。巖霞弄彩棲林表。野分行陣渚邊。開戶夜迎東海月。捲簾朝入北山烟。主人飽得觀瀾趣。隨意沿流棹酒船。</text>
<title>渡漢江 九月</title>,<text>欲渡東津津上立。遙岑極浦一望通。水涵天宇澄心碧。霜落秋山刮眼紅。粉堞洛城圍百里。朱甍江閣倚層空。無人畵出千般景。只就新詩愧未工。</text>
<title>閑中 二首</title>,<text>世事多端揔不知。呼風引月爽襟期。經年謝客常因病。屢朔廢吟每歎衰。閒倚小窓看玉馬。靜招隣叟着瑤棊。箇中亦有寬懷地。要伴兒孫一笑嬉。我在明時作隱倫。逍遙物外任天眞。水山已托身兼世。風月相忘主與賓。揷架牙籤書次第。當窓劒嶽玉嶙峋。靈區自擬安終始。萬劫淸游結此因。</text>
<title>挽申平甫 諱得治</title>,<text>莫謂世間仁者壽。那知吾子遽如斯。寡妻惠妾依何處。偏老孤兒賴是誰。喬木風聲無限恨。高軒月色有餘悲。未能執紼緣衰病。回首難堪涕自垂。</text>
<title>挽卞承宣 癸巳</title>,<text>如論齒日十年遲。半世知音托子期。頭角相踈中歲恨。幽明永隔此生悲。可憐會面偕歡地。翻作題詞獨泣時。惟幸白眉才且俊。家聲應不負裘箕。</text>
<title>訪李 吉甫 末里谷溪庄</title>,<text>夙聞宅里多形勝。今我追尋試歷臨。一盖龍蟠松矯矯。千竿玉立竹森森。飛泉觸石聲如瑟。疊嶂撑空簇似簪。借問幾人來此賞。雙淸入座最關心。</text>
<title>登獨樂亭 二首</title>,<text>畵閣崢嶸俯碧流。滿山松桂最淸幽。漁村隱約踈林下。釣石高低斷壠頭。倚檻正臨紅蓼岸。開窓遙見白鷗洲。客懷無賴增悽感。獨樂翻敎盡日愁。枕江高閣煥丹靑。曾是林公獨樂亭。浩渺長波明奪鏡。巉巖列峀翠堆屛。風光月色前時色。地勢山形昨日形。何處笛聲添客恨。倚欄秋夜不堪聽。</text>
<title>窮居</title>,<text>編茅覆屋僅容身。菽水歡供白髮親。半世支離司馬病。長年汩沒子輿貧。催科里胥臨閭叫。索債鄰翁逐日臻。盈室啼飢聲更苦。悄然塊坐膽輪囷。置散山林分所宜。芒鞋竹杖動相隨。尋花問柳春風日。種菊栽松暮雨時。醉裏暢懷吟好句。閒中破寂着殘碁。人間至樂無如此。餘外何心別有思。</text>
<title>溪堂偶成 有七絶</title>,<text>枯筇短褐岸烏巾。十載林泉一病身。翠竹蒼松藏小宅。淸風皓月屬閑人。圍碁已結庵僧約。避世何嫌俗客嗔。點檢生涯猶淡泊。知心惟有硯相親。</text>
<title>上獨樂亭 二首</title>,<text>朱欄縹緲石崖邊。結搆玆亭問幾年。分野瓦灘橫素練。際天鷄嶽揷靑蓮。滿壁佳篇留勝跡。凌庭遠客若飛仙。登臨我亦忘歸路。露草寒烟共杳然。勝地曾游歲幾更。登臨此日恨難平。亭㙜寂寞芳春色。巷里蕭條暮鳥聲。亂竹殘花無盡景。江風渚月有餘淸。憑欄悄悄多增感。強作新詩記我行。</text>
<title>寄洪 元九</title>,<text>弱歲文名早擅塲。登科傑作壯元郞。金門待詔辭螭陛。玉殿趨朝肅𪆽行。解組便爲閑處士。居山尤愛水雲鄕。乘除得喪雖關數。只恨良工棄豫章。</text>
<title>奉呈中表兄養逸軒</title>,<text>蕭灑茅亭只數間。栽花隙地助淸閒。梧桐庭畔迎新月。楊柳池邊對碧山。病裏生涯惟藥物。書中事業已衰顔。慇懃日日誰相問。溪友園翁自往還。</text>
<title>憶堂兄上舍 至能氏。己卯仲父校理公祥期已過。故末句及之。</title>,<text>弟北兄南各異鄕。嶺湖伊隔路茫茫。鱗鴻已斷書何寄。日月爭奔老可傷。壽樂同歡眞一夢。襄陽共別亦三霜。筭來人事成今古。怊悵難堪淚滿裳。</text>
<title>驟雨</title>,<text>玄雲慘惔動輕雷。怒號狂風捲地來。雨脚橫空飛電掣。濤聲振壑走龍迴。氛消白日因昭晣。霧决靑天卽放開。杜牧豪吟誰繼躅。濡毫欲和愧非才。</text>
<title>寄洪 元九</title>,<text>夫君一夕謝簪紳。退卧林泉作逸民。紫陌金門身已遠。靑山白首興堪新。澆愁喚酒禽相勸。得意題詩筆有神。試問東華揮汗走。何如物外葆天眞。</text>
<title>送許肅川赴謫所</title>,<text>嗟君遠作謫中人。千里蠻鄕與鬼隣。去國天涯空掩淚。思家地角幾傷神。世情莫恠多翻覆。時命須知有屈伸。聖主方勤求輔佐。徵還可擬薦良臣。</text>
<title>謹次堂兄上舍寄弟韻 柳上舍子建便。四首。</title>,<text>嶺嶠橫分兩地間。弟兄消息隔暄寒。音容迢遞徒勞夢。心事蹉跎只厚顔。芳草落花今日恨。暢懷承眄幾時歡。丁寧後會秋期近。南望千山復萬山。草草浮生寄世間。堪憐氣味苦酸寒。春來斗覺添新興。老去方知减舊顔。誰與笑談能自慰。偶仍詩料強爲歡。此中何物還成趣。朝暮烟嵐鎖碧山。今年花發去年叢。百歲光陰一夢中。弟在石村 石花 長抱病。兄留金谷 醴泉金塘 已成翁。天遙地濶情無限。鴈斷人稀信不通。矯首嶺南魂欲折。想應心事兩相同。一命猶存萬事叢。窮年臥病草堂中。任看塵世翻新局。堪歎山民作老翁。鳴澗水聲環珮碎。滿庭花影半窓籠。棲遲物外渾閑興。風景隨時自不同。述懷。</text>
<title>洪 元九 晬宴日 二首</title>,<text>遐齡八十尙康強。彩舞高堂獻壽觴。四座親賓盈錦席。三行紅粉倚新粧。金樽酒冽春方暖。玉管聲催日載陽。幸此踈慵參盛會。歡情旣洽亦生光。落花芳草暮春天。簾幕高張敞錦筵。嘉客滿堂羅俊彦。美姬分座擁嬋姸。暎日玉盃浮綠蟻。遏雲金縷雜朱絃。良辰勝會寧無記。可倩龍眠繪素傳。</text>
<title>鳳棲㙜 梧根後川金公益久之亭。○有七絶。</title>,<text>好是鶯花四月天。鳳栖臺上久留連。山圍大野金成障。水抱孤村玉作淵。半日領他林下趣。一時來伴酒中仙。強滋枯筆非能事。要博高賓錦繡篇。</text>
<title>謹次諸先輩相和玉溪韻</title>,<text>人間自有神仙境。九曲靈溪萬景臺。山勢北來飛鳳舞。水流東去怒龍迴。平生活計書千卷。半世忘憂酒一盃。佳遯十年塵慮斷。草鞋藜杖任徘徊。</text>
<title>枕溪亭 州西弓峴趙氏之亭。○有七絶五律。</title>,<text>草堂幽僻隔塵囂。寄傲南窓任寂寥。松壑風淸聞鶴唳。菊潭波定見魚跳。尋思陶趣開三逕。慕效顔貧掛一瓢。俗念俱灰心境爽。時時散步自逍遙。</text>
<title>訪後穎判書精舍有感</title>,<text>穎曲仙庄沒草萊。多情風月滿亭臺。靑山隱隱當簷立。白水溶溶背檻迴。歌管變成春鳥哢。綺羅留作野花開。相公已逝空陳迹。我獨扶藜自去來。</text>
<title>寄李司諫 靜伯 情契</title>,<text>緣別違顔過一春。杳然無計更相親。君爲漢北靑雲客。我是湖西白髮人。地逈剩添千里恨。月明兼照兩鄕身。悠悠會話誠難必。須寄音書莫厭頻。</text>
<title>寄李原州 冲遠 兄</title>,<text>林下長年獨閉門。自憐多病易銷魂。看花對月應懷我。臨水登山共憶君。心逐片雲歸漠漠。夢隨莊蝶去紛紛。不知何日重携手。連袂茅堂聽澗喧。</text>
<title>卞生 廷彪 新搆茅亭。索題至勤忘拙搆呈。二首</title>,<text>主人新搆是何年。倚遍高亭氣浩然。長嘯有時臨曲檻。短橋聊復渡平川。雲烟暗淡埋靑嶂。樹木參羞礙碧天。祗好憑詩仍遣興。題名肯欲後來傳。絶勝峰巒玉一叢。初營茅棟碧溪東。林間▦靄舒還捲。野外晴烟淡更濃。潭水俯看疑泛艇。石崖斜倚似登空。偶然坐我翛然境。誰傳名區在此中。</text>
<title>同李相禮 德厚 訪仙游洞 時宋尤齋▦此</title>,<text>仙游洞口盤陀在。特地奇觀擅一州。白石橫張平似掌。淸流怒聒淡如油。峯巒彷彿環三島。笙鶴依俙向十洲。我也始知眞上界。求仙何必訪丹邱。</text>
<title>盤石川</title>,<text>尋眞爲問華陽洞。疊巘危巖挾路歧。遠近風光▦▦態。空明水色古今姿。人間只說仙區勝。物外何知佛界奇。收拾烟霞多玩賞。尤翁想富錦囊詩。</text>
<title>過辰頭里有感</title>,<text>此地曾經吾弱歲。今來訪舊却茫然。閭閻散盡啼春鳥。樹木參差鎖暮烟。初見牧童難識面。更逢鄰老不知年。悲懷滿腹情何限。㗳對靑山最可憐。</text>
<title>挽尹校理 芝男 兄</title>,<text>同居一境又同庚。隱顯元來各有程。折桂搴蓮君早歲。棲雲釣水我平生。三男儒妙傳家業。五品官高足宦榮。七十餘年驚大夢。獨留斯世自傷情。</text>
<title>挽表從兄上舍洪 頤中 氏</title>,<text>今聞㐫報表兄亡。九十年光石火忙。才捷藝塲登馬榜。卧堅林壑夢犧皇。賢孫白面穪奇鮮。令子靑雲擅歷揚。衰病未能臨穴哭。敬將菲薄奠儀床。八十九年延壽筭。平生素業尙淸閑。安身僅庇三間屋。選勝偏憐萬疊山。富貴忘心寧枉己。功名絶念豈相干。不耕地擇開新兆。回首蒼茫日色寒。</text>
<title>次洪醒庵 德哉 惠韻 二首</title>,<text>唐城赫世冠朝紳。更有明公絶等倫。玉潔襟懷同雪月。氷淸志節托松筠。悲歌擊釰知音少。拈筆排愁▦句頻。瀝血危言雷萬口。也應名字動千春。斷斷王廷一介臣。湖西作客幾回春。心懸象闕難忘主。跡滯蠻鄕未返身。應是思皇專事漢。肯敎爲帝共尊秦。他時想得通朝籍。會見聲名聳搢紳。</text>
<title>彈琴</title>,<text>月白風淸夜。彈琴下手遲。聲聲誰解聽。曲曲祗自知。</text>
<title>麻浦暮景</title>,<text>日暮滄江上。孤舟沂碧波。漁郞乘醉興。倚棹發高歌。</text>
<title>病中偶吟</title>,<text>一病纏身苦。呻吟度日難。體羸慵不洗。塵垢鎖愁顔。</text>
<title>春日偶成</title>,<text>六十人間事。渾如一夢中。送春多少恨。都付落花風。其二紅杏初飛雪。香醪滿玉甁。莫辭今日醉。長恨屈原醒。</text>
<title>書感</title>,<text>世變如風旆。年光逐逝川。盈盈滄海月。夜夜幾虧圓。</text>
<title>咏月</title>,<text>盪海金波動。騰空玉鏡圓。騷人今古在。詠月幾成篇。其二却訝黃金餠。還疑白玉盤。淸光流萬古。夜夜五更寒。</text>
<title>贈別金 子公時爲參奉</title>,<text>今朝相別後。聲息幾日聞。有酒寧辭醉。題詩爲贈君。</text>
<title>暮春</title>,<text>狼藉山花落。風光屬暮春。箇中多少景。題品賴詩人。</text>
<title>漁父</title>,<text>江上老漁父。一生此釣竿。無心臥蓬底。風日滿船寒。</text>
<title>暮秋。坐遯軒。偶寫卽景。</title>,<text>轉眄山中路。千峯落葉裏。茅簷日欲斜。淡抹村烟起。</text>
<title>謾吟</title>,<text>半世多閒暇。琴書足可娛。園翁欣托契。出處未應踈。</text>
<title>書懷</title>,<text>紅塵奔走日。役役果何爲。不如山水裏。詩酒動相隨。</text>
<title>川漲</title>,<text>雨注若河傾。前川漲欲平。行人臨渡口。急喚棹舟行。</text>
<title>偶題</title>,<text>山水因成癖。功名意已灰。乘閑時一步。拂石枕蒼苔。</text>
<title>贈洪醒庵情契</title>,<text>托契何嫌晩。新情若舊知。夫君珍重意。可驗手題詩。</text>
<title>閒中</title>,<text>欲寫三春興。忘心句未成。知應經病後。太半失魂精。</text>
<title>過扶餘有感 有七絶</title>,<text>擧目山河異。傷心故國秋。客行歸馬促。回首水悠悠。其二遠客今來過。秋山一笛風。多情尋舊跡。立馬問村翁。</text>
<title>挽洪 元九 別家 有五律</title>,<text>小婢悲無主。稚兒失母啼。可憐芳歲歇。霜月照金閨。</text>
<title>贈梅竹軒主人</title>,<text>梅吐三冬雪。竹含四節風。主人閑自在。淸韻也相同。</text>
<title>書懷</title>,<text>我已忘身世。生涯百不憂。山林長自在。水石亦堪儔。</text>
<title>遣懷</title>,<text>富貴誠非願。功名本不期。一生多少興。風月酒琴詩。</text>
<title>咏月</title>,<text>月出東山上。盈盈一鏡寒。淸光流玉宇。遍照八荒間。</text>
<title>枕流亭 在靑川縣北無量洞。主人。卽黃公敬身也。</title>,<text>彩閣臨無地。雕欄俯碧漪。我來尋故跡。塵掩壁間詩。其二山壓當簷後。水流繞檻前。主人閒自在。還訝洞中仙。</text>
<title>憶三歧村 燕歧縣南村名</title>,<text>歧村今古擅。勝賞甲熊州。月岳攙天立。東津入海流。俯臨橫大野。遙見壯高樓。想望吾何及。依俙夢舊游。</text>
<title>寄送洪 誠甫 兄</title>,<text>去歲溪堂話。依俙似夢中。各陳貧計苦。且說暮途窮。笑我頭添白。憐君面减紅。邇來多濶別。何日更相逢。</text>
<title>挽李相國 元翼。有七。</title>,<text>報道完平卒。難堪爲國傷。晉時裵綠野。唐世郭汾陽。淸白傳家業。經綸冠廟堂。蒼生方繫望。天奪又何忙。</text>
<title>重九日。講會退定於二十四日。而右日乘醉。放筆寫短律。以視諸君子。有七絶二首。</title>,<text>好是重陽節。親賓會一塲。菊花含白露。楓葉爛金霜。聒耳喧歌笛。澆胷挹酒醬。日沉人盡散。乘醉劇顚狂。</text>
<title>春日卽事</title>,<text>草屋臨溪靜。春暄日許長。庭梅初綻白。澗柳已肥黃。得雨魚魚喜。營巢鷰鷰忙。此時無客至。扶策獨彷徨。</text>
<title>入華陽洞口占 甲寅三月晦日。訪宋尤菴。</title>,<text>雅成山水癖。乘興此來遊。萬疊奇峰立。千回曲水流。崖危苔逕小。樹密草堂幽。倘若神仙在。應從此處留。其二漸入神仙境。山奇水亦奇。飛花紅錦繡。瀉瀑碧琉璃。寺廢塵棲榻。松枯鶴踏枝。淹留忘去路。爲賦勝游詩。</text>
<title>上水精峯觀望</title>,<text>緣崖登絶頂。眺望豁雙瞳。隱約層樓壯。逶迤邃谷䧺。尖岑銀棨戟。衆峀玉芙蓉。極目饒淸賞。携僧訪古蹤。</text>
<title>贈柳 泌</title>,<text>報道溪亭好。參尋我自來。山高圍似嶂。水咽殷如雷。稚竹森森立。明窓面面開。多君享淸福。世念却成灰。</text>
<title>挽黃忠義 遵</title>,<text>處世身安分。投閑卽病休。有田勤稼穡。無子繼箕裘。二祟俄成患。孤魂永作遊。老夫難執紼。含淚寫哀謳。</text>
<title>題雙璧亭壁上 玉華㙜。有弟弘復所搆。</title>,<text>爲此登遊好。臨溪結搆新。是知今有主。何患後無人。水凈魚堪數。林深鳥自親。村兒猶未識。謂我去來頻。</text>
<title>余往訪申冶溪庄。適主人出他。不遇。仍題短律于書齋壁上。</title>,<text>爲訪故人居。蕭條一弊廬。淸溪流汩㶁。碧樹影扶踈。鳥聒輕風外。花飛細雨餘。多情無語立。欲去更躕躇。</text>
<title>奉寄表姪。海州判官卞 榥。壬寅二月。</title>,<text>一職兼三道。驅馳鎭海邦。向來勤奉養。此去轉輝光。島外逢新歲。南中作故鄕。幾時催稅罷。歸馹到滄浪。</text>
<title>寄送洪 元九</title>,<text>山水元成癖。丹溪好卜居。行藏賢聖酒。事業古今書。賞月寒眸凈。吟風凍筆噓。淸閒無外慕。此樂問何如。</text>
<title>次洪 元九 惠短律韻</title>,<text>暮色迷紅樹。風光屬九秋。矮松橫磴傴。踈竹蔭庭幽。喜作眞居士。非關老督郵。感君來慰我。斟酒對淸流。</text>
<title>製進孝宗大王挽章 有二絶</title>,<text>天奪仁明主。新君亦聖王。風雲歸獨御。日月載重光。痛憶仙游遠。欣瞻寶祚長。唐堯雖永訣。還賀繼殷昌。</text>
<title>挽羅內禁 代家嚴作</title>,<text>少吾差一歲。癸丑甲寅生。叔姪雖踈族。心情若弟兄。無兒誰繼業。有死尙安靈。未吊緣衰疾。難堪哭失聲。</text>
<title>軒前伐木</title>,<text>當軒繁茂樹。斫伐出無端。直以心期遠。非貪眼界寬。捲簾通大野。臨檻數靑山。只恨高飛鳥。離巢去不還。</text>
<title>挽卞承宣 癸巳年。有四律。</title>,<text>風標禀自然。和氣一團天。處世常如拙。行身淡若仙。謂宜延上壽。何遽閟重泉。飽德深悲慕。難堪涕泗漣。</text>
<title>奉呈金 子公 吟契</title>,<text>夙歲聞名久。今朝偶爾逢。初看通肺腑。晩契托麻蓬。健筆回元氣。淸詞淬利鋒。對君始許可。惟願躡高蹤。</text>
<title>溪堂秋日</title>,<text>居閒身自適。一室坐超然。露菊金全坼。霜楓火欲燃。圖書堆案上。水石繞窓前。莫道無機事。床頭對聖賢。</text>
<title>挽申 壽翁</title>,<text>己卯年秋日。訪君溪上亭。對床論舊抱。連枕打新情。各自分弦矢。誰知隔死生。至今魂夢裏。時復見儀形。</text>
<title>奉呈坡州牧使李 聖淵。字冲卿。受由省墓而來。歸路歷訪於此。有七絶。</title>,<text>子是坡山守。吾爲老病人。地雖分遠近。情豈異踈親。不改初心契。休忘故意新。暫逢還卽別。携手但沾巾。</text>
<title>贈李 的春家在淸安趙強谷。自號居士。</title>,<text>子本幽居好。無官隱姓名。專忘榮辱事。共結水雲盟。把筆題新句。穿床閱古經。浩然身與世。方外等閒生。</text>
<title>挽申平甫 有四律及七絶。霞隱申公之子。自號樂愚堂。</title>,<text>逢君初識面。歲在甲寅年。托契情頗重。忘形分益親。謂宜延鶴筭。何遽値蛇辰。却灑羊曇淚。題詞慰穸窀。</text>
<title>卞生廷彪。新搆茅亭于小溪之上。而索題至勤。可謂好事。然拙澁之文。未足以副厚望耳。但求之不已。故肆忘鄙拙。只將近體。姑爲塞責。有四律。</title>,<text>新搆多奇觀。捲簾縹緲然。溪聲龍吼怒。山勢鳳翩𦒘。領他林下趣。來伴酒中仙。不勝遊覽興。試上似登天。</text>
<title>謹次卞院丈 景福 惠韻</title>,<text>地濶村猶小。郊平路自分。池通澗水。開戶入山雲。鳥變春前響。花餘雨後芬。箇中饒勝事。塵累不須聞。</text>
<title>敬呈韓兵使行幰</title>,<text>忽聞吹螺響。前途節度行。煌煌撑玉節。颯颯拂牙㫌。過客停驂避。村童倒屣迎。定知巡歷後。策馬向兵營。</text>
<title>表從姪洪一運慈親初度日。予進參宴席。口號。</title>,<text>尊堂初度日。玉友暎金昆。祝壽呼千歲。斟盃倒一樽。舞衫回急雪。歌曲遏行雲。醉罷人歸散。東山月欲呑。</text>
<title>挽洪 元九 別家</title>,<text>春風三十盡。花落寂無言。蛛網香奩鏡。塵生繡篋裙。居家穪美婦。入地托孤魂。最有傷心色。空閨月一痕。</text>
<title>雨後觀漲</title>,<text>大雨連三日。長江漲欲平。驅風銀海亂。觸石老龍▦。行客疑深淺。村人候濁淸。四山沉碧靄。殘照透▦▦。</text>
<title>憶枕溪亭 在州西弓峴。卽趙生之亭。臨溪作▦頗有蕭灑。</title>,<text>一區泉石上。誰敢搆玆亭。水淺沙痕白。雲開岳色靑。圖書粘半壁。花竹滿中庭。把筆難成句。奇奇恐未形。</text>
<title>憶柳 濟夫</title>,<text>一別三春久。風儀入夢頻。看花偏惹恨。對月幾傷神。自苦相如病。還憐叔度貧。不知何日子。團會討情眞。</text>
<title>謝柳濟夫見訪</title>,<text>杜門長抱疾。虛負一年春。忽報來佳客。相逢卽故人。連床談亹亹。奉袂喜津津。欲謝慇懃意。難將筆舌陳。</text>
<title>書示憲兒 余之長子進士萬憲。自少多病。及至暮年。窮且病矣。困於竆愁痼疾。心懷欝邑。不能自抑。余作此以慰之。</title>,<text>草屋依山面。蕭條寂寞濱。雲烟供白晝。風月媚淸晨。寓目書千卷。論心友四鄰。此間知足味。且莫恨家貧。</text>
<title>訪後穎族姪碧梧別業</title>,<text>欵曲今來訪。風烟若舊時。飛川鳴淅瀝。疊嶂欝參差。花暗松間屋。雲藏竹下池。緬懷心自感。欲去更躕躇。</text>
<title>題花遷精舍壁上</title>,<text>小屋依山麓。林深地自幽。排窓看翠壁。坐澗弄淸流。景象歸吟筆。風烟入醉眸。倦遊成晩趣。身世信悠悠。</text>
<title>悼鄭圃隱先生 奉審先生廟時</title>,<text>先生立節爲高麗。可想當年改革時。一片丹心須莫問。只應殘月曉星知。孤忠大節際艱危。效死忘生志不移。名滿一時傳萬古。至今天地鬼神知。</text>
<title>過三年城。有感。馬上口號。</title>,<text>借問何年築此城。連雲粉堞翳榛荊。興亡百變山無語。過客停驂却愴情。</text>
<title>送別</title>,<text>君今遠去無窮恨。我獨仍留不盡情。握手臨歧相別處。一林啼鳥送春聲。</text>
<title>閒居</title>,<text>茅屋蕭條寄短椽。生涯淡泊絶塵緣。年來飽得烟霞趣。骨相元非食萬錢。</text>
<title>奉寄堂兄上舍</title>,<text>湖嶺共分雲隔界。鶺鴒相背鴈離行。蘓床叙舊知無日。默數歸程只斷膓。</text>
<title>謾吟</title>,<text>幽居峽裏閉巖扃。自喜無人知姓名。只有林禽來作伴。巡簷欵欵盡情鳴。靑山白首一書生。半世行裝課釣耕。身在草茅心在國。獻芹深切畒忠情。眞西山畒忠堂記。有畎畒不忘君之語。</text>
<title>雨後。坐池舘賞蓮。</title>,<text>溪堂雨歇樹陰凉。獨自披襟踞竹床。淸興此時添一格。碧雲荷盖滿池張。</text>
<title>溪堂夜坐</title>,<text>掃盡纖雲月正明。風生小閣十分淸。閒吟獨坐開襟處。聒耳飛泉碎玉聲。</text>
<title>朴淵瀑布</title>,<text>東方山水應無數。瀑布奇觀惟朴淵。自嗟老病靡由見。空訝銀河落九天。</text>
<title>碧梧桐</title>,<text>誰愛碧梧窓外植。半庭濃影襯軒楹。和烟舞月雖堪賞。好夢頻驚急雨聲。庭畔碧梧直十尋。開窓惟許月華侵。縱然丹鳳無消息。猶帶風聲似鼓琴。</text>
<title>往訪卞公巖別業。仍書精舍壁上。</title>,<text>蒼江白石自天成。脫帽松風透骨淸。終日倚窓遊遠目。躍鱗歸翼共閑情。</text>
<title>次鳳凰臺申 平甫 亭子壁上韻</title>,<text>壁立川回護小亭。彩雲飛斷亂峰靑。此是人間奇絶處。擬同鄰契托殘齡。</text>
<title>贈別</title>,<text>携手臨歧惜別離。嶺雲殘日摠成悲。人間聚散元無定。此後重逢會有期。</text>
<title>倭躑躅</title>,<text>躑躅根荄來日域。穠華美麗透羣芳。他年我若修花譜。列作人間第一香。不知何代昇平日。來貢繁英躑躅花。可惜玉堦終見黜。隨緣流落小民家。</text>
<title>聞倭奇卽題 戊寅正月。南變訛傳甚急。故作此。</title>,<text>人生不滿百年秋。况復長懷段段愁。邊遽亦云多俶擾。寸心摧裂曷時休。</text>
<title>信宿性庵 壬申九月。余與李子升，韓卓爾，李德厚諸益。同遊落影山▦雨宿此。</title>,<text>爲訪仙區日欲頹。玉岑抽出彩霞開。天公亦解留人意。故作秋霜灑碧苔。</text>
<title>暮春。雨後景色甚佳。</title>,<text>雨斷簷前露碧天。岸花溪柳共依然。愁倚小軒成晩眺。夕陽飛鷰弄風烟。</text>
<title>雪竹</title>,<text>千竿裊裊繞階層。雪壓危梢欲不勝。誰道天公多戱劇。此君貞節奪難能。</text>
<title>九月日。往栢陰茅亭。與公巖兄弟。月夜會話。</title>,<text>爲愛溪堂我自來。淸懷付與菊花盃。臨軒久坐開幽欵。片月揚輝照碧苔。皓月亭亭輾碧空。看花對酌兩三翁。石川恰奏鳴琴曲。揚似爲商抑似宮。</text>
<title>驟雨</title>,<text>潑墨頑雲鎖碧羅。雷驚電激雨翻河。俄然捲却淸如許。一抹斜陽暎斷霞。</text>
<title>自遣</title>,<text>數間蝸屋安愚分。一味簞瓢不厭貧。寄語傍人須莫笑。吟風詠月是淸眞。</text>
<title>登上黨山絶頂。望遠。</title>,<text>杖策登登最上巓。平看天地濶無邊。傍人不識爲儒腐。錯道從遊禦冦仙。攀蘿扶石陟危巓。極目山川浩渺邊。始信尼丘天下小。翻空直欲挾飛仙。</text>
<title>敬次公巖惠韻 甲申暮春。余除拜省峴察訪。將作別向南時。</title>,<text>東風花柳共爭春。不解娛人却惱人。今日弟兄留別處。也應魂夢去來頻。</text>
<title>訪周村李 時保 仍宿蓮享</title>,<text>風入橫塘動碧荷。夜深虛閣月生華。此時自可消塵慮。多少淸懷問若何。</text>
<title>奉呈宋尤庵道契 有七律</title>,<text>志學年來道自全。斯文未喪賴公傳。名高一代人盡仰。始信東方有是賢。</text>
<title>重九</title>,<text>暮商佳節屬重陽。楓葉濃霜菊蘂芳。落帽峰頭喧鼓笛。舞衫歌扇暎金觴。</text>
<title>奉寄醴泉金堂谷宗人 亨坤</title>,<text>作別襄陽二月春。情書欲寄奈無因。惟有一輪千里月。至今分照兩鄕人。</text>
<title>春祝</title>,<text>山家今日又逢春。我是優游作逸民。惟願百年無患亂。祝君長擬華封人。</text>
<title>贈松洞申 鑌</title>,<text>塊坐溪堂頗寂寞。幽懷乙乙向誰開。夫君忽自松村至。細話心情當酒盃。</text>
<title>挽李梧里 有五律</title>,<text>位極貂蟬望亦重。當時卿相孰如公。可憐造物同歸化。靑史猶傳赫世功。</text>
<title>閒中偶吟</title>,<text>岸巾終日對羣山。萬慮都消一笑間。浮世始知如夢幻。行裝付與野雲閑。</text>
<title>奉謝洪 元九 送子寄書之問</title>,<text>爲向君邊首幾回。相從準擬欝懷開。忽承華札情磯激。何况親逢玉潤來。</text>
<title>洪 元九 重被臺評。罷還家以詩致唁。</title>,<text>罷還田里意如何。餘興多應十倍加。鍾鼎雖榮尤可怕。不如藏舌避張羅。</text>
<title>落粉桃</title>,<text>溪邊灼灼粉桃開。露蘂烟梢爛錦堆。無端一夕風吹盡。片片飛飛白蝶來。</text>
<title>友人家奴還。索答簡。以一絶書送。</title>,<text>貴使臨門索報書。裁成一紙意紆餘。行行字字情何限。涕淚無端濕兩裾。</text>
<title>臘梅</title>,<text>玉骨氷魂韻更淸。凌霜傲雪貯幽情。孤芳未肯隨春態。故向溪邊瘦影橫。窓前帶臘梅花發。雪欲侵凌更助香。應笑滿蹊桃李樹。一時華麗作年芳。</text>
<title>登萬景臺醉題</title>,<text>雨後登臨萬景臺。山光如畵少人來。岸巾一嘯凌淸曠。驅使乾坤入酒盃。</text>
<title>奉寄李參議 眞聃。字季龍。家在京中社稷洞。</title>,<text>落落晨星會面難。每憑書信得相寬。湖西漢北知何許。兩地關情月一團。</text>
<title>題玉華精舍壁上 亭號秋月。一云歲寒。</title>,<text>虛閣風生四座淸。滄波不動一江平。沉吟竟夕遙相望。山色依依似有情。</text>
<title>寄洪醒庵贒兄 洪公。時在報恩五㙜。</title>,<text>一別那知過二年。三山縹緲五臺邊。丁寧後會期何地。吟罷停雲却悵然。</text>
<title>江亭。月夜聞笛。卽玉華秋月亭。</title>,<text>江閣秋風明月夜。誰橫一笛暗飛聲。不是欲吹膓斷曲。愁人旅客自關情。</text>
<title>過南石橋。與本牧及諸將官。設宴張樂。二首</title>,<text>南石橋頭聳起樓。美人輕漾木蘭舟。嬌歌急管聲相和。此日繁華亂客眸。百尺棲㙜明月夜。嬌娥齊唱步虛詞。多情白馬風流客。懶着金鞭故自遲。</text>
<title>謝慶山倅 長英 惠圓扇 李判書景稷氏子。時方作宰。與余有舊。</title>,<text>一團錦扇自何來。製作非常巧逞才。還謝碧天盈素月。此中須放桂花開。</text>
<title>憂樂吟</title>,<text>人間憂樂誰無有。我獨憂多樂事無。無樂有憂心自苦。撫膺長嘯復長吁。</text>
<title>壬戌十月。州中榜會日。醉吟一絶。以示諸甫。</title>,<text>麤才何幸共搴蓮。榜眼聯名信有緣。今日亦能參勝會。一時榮賁夐無前。</text>
<title>九月日。偶吟一絶。申冶溪兄錄似。</title>,<text>雨後山光似畵圖。黃花赤葉襯庭隅。携朋我欲酬佳節。借問君家酒有無。</text>
<title>醉題樂愚堂壁上 申平甫所搆</title>,<text>一帶淸江碧玉流。深秋崖壁萬林稠。明月滿軒仍醉倒。不知分夜五更頭。</text>
<title>彈琴</title>,<text>床頭浪撫一張琴。意在山高與水深。千載子期難再得。世間何必遇知音。</text>
<title>別李進士 玹 歸南鄕</title>,<text>郵亭此日發行㫌。爲把離盃盡意傾。回首斜陽人更遠。嶺雲江樹摠關情。</text>
<title>奉寄綿城倅卞 虞卿 情侍</title>,<text>南北迢迢去路遠。海天邊鴈更茫茫。憑君試問東流水。別意與之誰短長。</text>
<title>墨梅</title>,<text>水墨毫端幻玉梅。踈枝冷蘂雪中開。長年宛帶芳春色。只欠淸香入酒盃。</text>
<title>過佛戰臺舊址。有感。鎭川宋希賓。以豪富自任。立亭於㙜上。丹艧照耀云。</title>,<text>可惜亭臺歌舞地。落花無跡水悠悠。繁華夢逐翻傳後。到處風流說未休。</text>
<title>彈琴</title>,<text>閑把淸徽信手彈。却疑笙鶴唳松端。世人誰解鍾期曲。流水高山入指寒。</text>
<title>奉見崔芝川 鳴吉 惠書。感喜彌切。寄一絶。</title>,<text>有誰能記一▦踈。自笑離羣獨索居。鵲噪庭柯來報喜。塵床忽墜相公書。</text>
<title>贈別友人</title>,<text>曾笑婦人難制淚。此時臨別最傷悲。終知惻惻無▦意。怕有重逢未易期。</text>
<title>奉寄申承旨 明彦。丙戌九月。</title>,<text>問君尋我幾時來。家有松醪可把盃。正是溪亭秋景好。不妨相値兩懷開。</text>
<title>謝李翰林 泰淵 問安稱念</title>,<text>末路風塵少我知。夫君猶記舊時癡。因便數寄平安字。致謝何能措一辭。</text>
<title>山居謾興</title>,<text>山下柴扉晩不開。草深門巷少人來。投閒自喜身無事。謾把漁竿向釣㙜。</text>
<title>書視從姪 萬亨</title>,<text>莫去溪邊學釣魚。莫耽碁奕費居諸。若能勤做文章業。他日成功定不虛。</text>
<title>寓興</title>,<text>茅茨結搆已多年。雨漏風吹半露椽。僅庇吾身知旣足。休將苦樂問高天。</text>
<title>四月。雨後溪堂偶吟。</title>,<text>雨後風光爽似秋。茅堂寂歷日悠悠。嬌鶯喚友聲相和。葉底枝頭語欲流。</text>
<title>夜上洛東江觀水樓</title>,<text>缺月流光弄晩晴。夜深江閣度殘更。斜倚曲欄▦假寐。却疑身世夢三淸。</text>
<title>草堂四時詞</title>,<text>雨過溪亭霽色新。艶花芳草漲靑春。東君處處粧初嫰。任是無情却有人。春碧樹濃陰護小堂。羲皇身世北窓凉。瓦枕乍依成午睡。鶯兒何處語如簧。夏蕭瑟金風土露零。秋聲咽咽動銀屛。愁來坐到三更盡。皓月揚輝入小庭。秋白雪紛紛覆地平。茫然千界玉崢嶸。寒風不起陰雲捲。㗳對溪山眼纈明。冬</text>
<title>山居四時。各四吟。共十六絶。</title>,<text>春四吟東風花發爛霞明。處處山禽百種鳴。手揭踈簾聊縱目。靑烟淡淡日初生。朝茅屋春深日正長。明窓筠簟午陰凉。枕書閑臥回殘夢。靑草池塘細雨香。晝半竿斜日欲啣山。鴉帶烟光趁夕還。淸峭小堂無箇事。卧看巖上白雲閒。暮花影重重壓小欄。一輪明月湧層巒。看花對月陶淸趣。耿耿中宵着睡難。夜夏四吟雨歇溪亭曉色淸。開軒兀坐對簷楹。層雲斂盡瓊空碧。旭日初昇冉冉明。朝禾葉初敷翠幄張。多情黃鳥語如簧。繁紅已見全消歇。一頂烏巾待晩凉。書碧草薰風日欲斜。殘紅一抹暎巖阿。騷人謾怕黃昏近。坐對前山數暝鴉。暮卧見峯頭月色新。天敎此夜慰幽人。心源瀅澈室生白。境界淸凉無點塵。夜秋四吟昨夜秋風動碧梧。九天霜落鴈相呼。嫰凉朝起驅殘暑。漸覺溪翁病欲蘓。朝蕭然一閣枕溪頭。赤葉黃花畵裏秋。淸晝捲簾開遠眺。落霞孤入詩眸。晝寒蟬咽咽夕陽中。晩出林亭暮靄紅。怊悵江潭瑤草歇。綠雲千里恨何窮。暮碧天凉月十分明。露草寒螿咽怨聲。竹影橫窓淸不寐。焚香默坐了三更。夜冬四吟層氷積雪擁村矼。谷口朝陽影透窓。凍合玉樓▦▦粟。圍爐須喚酒盈缸。朝歲晏寒齋日影團。閉門高臥似袁安。莫言騷客湛生活。山擁瓊瑤水暎環。晝窮陰垂地雪漫天。烟霧蒼茫落日邊。起看橋上行吟客。疑是騎驢孟浩然。暮挑盡寒燈夜似年。擁衾通曉耿無眠。多情雪月如相識。照入窓間滿意圓。夜</text>
<title>鳳凰臺八景 申平甫所居</title>,<text>霽月揚輝夜氣淸。纖雲散盡玉盤盈。衆星奪彩渾無色。添却山村分外朋。杏村霽月彩靄橫窓日脚低。飛鴉接翅返寒棲。靑山翳翳紅將斂。峽裏孤村路欲迷。梧田落照被簑牧竪出烟蘿。短壠橫崗任驀過。生少只知牛背穩。倒騎吹笛和樵歌。馬坪牧笛石底長潭滚滚流。烟簑月棹弄扁舟。林間忽訝星排點。處處漁燈照碧洲。龍潭漁火瘦骨崢嶸立半天。橫張側展碧江邊。路人莫作無心看。風浪當前自不遷。千尋翠壁日出雲收眼忽開。銀爲境界玉爲臺。看來始覺沙如雪。十里洄旋別㨾堆。十里明沙浦口張帿粉鵠明。彎弓破的氣秋橫。較才豈試穿楊妙。觀德要須君子爭。箭浦張帿花暖春城錦繡稠。一壺携處領風流。莫嫌酒盡靑山暮。新月多情照嶺頭。酒城佩壺</text>
<title>敬次樂愚堂主人九曲韻 申平甫所居</title>,<text>源泉活水繞窓南。雲影天光蘸碧潭。尙友平生惟與點。舞雩千載亦無慙。咏歸潭花仙醉笑長潭畔。洽露梳風照兩岸。不待金盤薦玉堂。隨緣作伴江湖散。海棠岸昂藏老幹自徂徠。故向溪邊掩石臺。爲愛虬枝盤作傘。炎天引得晩凉來。傘松㙜數疊靑山碧水涯。短椽蕭灑一茅齋。高臥北窓心太古。淸風明月滿庭堦。太古齋槐柳濃陰暗小庭。命名觀德搆玆亭。日任張帿爭勝負。弓如圓月矢如星。觀德亭江深水濶鱖魚肥。楓葉蘆花滿石磯。可憐細雨斜風裏。簑笠漁翁坐不歸。釣魚磯崇朝倚醉烟霞塢。薄晩維舟楊柳浦。長波不盡碧悠悠。獨立蒼茫咏漁父。繫舟浦好趁春風恣意遊。綠如茵處對芳洲。耽看日日行來遠。莫遣王孫且喚愁。芳草洲細柳陰邊一小渠。紅粧翠盖擁芙蕖。可憐植物淸如許。宛見當時茂叔居。愛蓮渠</text>
<title>敬呈金愼獨齋道契</title>,<text>麗季程朱敎始東。至今庠學振文風。吾王亦是神堯聖。一任崇儒道不窮。</text>
<title>奉寄柳上舍 子建 年伯</title>,<text>我自尋常記少年。惟君氣槩定推先。可憐今日俱衰白。心似寒灰不復燃。</text>
<title>謾吟 二首</title>,<text>衰病年來歎二毛。窮愁苦恨日難消。平生壯志都拋擲。俯仰乾坤首自搔。志在經綸竟未伸。林泉自作一陳人。將繫流年慙無術。白髮空隨世事新。</text>
<title>眼暗</title>,<text>年過六十衰偏甚。氣力殆同七耋餘。翳眼昏花如隔霧。牢關兀坐廢看書。</text>
<title>耳鳴</title>,<text>如鍾如磬又如笙。地籟鳴蟬雜水聲。衰境耳聾從此始。恨無靈藥制頹齡。</text>
<title>寄送李 時保 情契</title>,<text>經年濶別各參商。兩地悠悠一夢長。欲寄音書稀驛使。幾多怊悵斷回膓。</text>
<title>溪堂月夜。偶吟。</title>,<text>溪閣風生四座淸。碧天新月轉分明。悄然塊坐小窓下。何處杜鶻三兩聲。</text>
<title>山居</title>,<text>世人誰肯問山居。門掩溪頭客自踈。從此閒中無意緖。愛看終日聖賢書。</text>
<title>葛山稧會罷後。乘暮冐雨而來。馬上口號。</title>,<text>十里芳郊細雨餘。催鞭弱馬向吾廬。溪雲忽漲迷歸路。喚却樵童問所如。</text>
<title>題輿地圖簇子</title>,<text>孤蹤出自三韓地。遍踏山河夢想間。那知一幅鮫綃上。千里封疆歷歷看。</text>
<title>四月初八日。微雨乍晴。景色最佳。</title>,<text>綠暗紅殘已盡春。淸和風日又佳辰。微雨乍晴天欲暮。謾吟詩句立溪頭。</text>
<title>謹次城主洪 得一 韻。因呈巡相用伸鄙懷。</title>,<text>閑中事業撫桐絲。野蔌山肴可療飢。自幸林泉棲息穩。靑雲豈肯逐名馳。</text>
<title>奉寄齋郞李 則聖 老兄</title>,<text>十年乾沒軟紅塵。羸馬驅馳幾苦辛。不是不知歸去好。祗緣親老又家貧。</text>
<title>寄呈冶溪兄</title>,<text>林下柴門掩不開。自憐多病老相催。慇懃爲問松村友。一渡溪橋肯再回。</text>
<title>次公巖兄韻</title>,<text>碧樹寒蟬亂嶂秋。平郊一抹淡烟橫。佳節屢從愁裏過。自憐多病雪渾頭。</text>
<title>偶吟</title>,<text>悠悠歲月成今古。萬事如碁局局新。筭了吾生餘幾許。世緣知是一微塵。</text>
<title>謝卞上舍 摶 送米</title>,<text>我本居家任食貧。甁無斗粟甑生塵。阿誰軫念啼飢患。賷送長腰慰老人。</text>
<title>喫苦</title>,<text>啜粥朝曛命僅連。生涯至此最堪憐。隨緣貧富難容力。不可尤人不怨天。</text>
<title>望仙樓舊址</title>,<text>昔年名擅望仙樓。形勝湖西第一州。頹落舊基今獨在。不知誰復領風流。</text>
<title>敬呈金愼獨齋道契 余以自嘲</title>,<text>平生自晦不思彰。卜築林泉喜退藏。山鳥只應知我慣。傍人誰肯記踈狂。</text>
<title>敬次公巖兄惠韻</title>,<text>夫君氣度本淸修。自恨從前苦宦遊。田里退閒存晩計。一區烟月要人留。</text>
<title>三月三日稧會。與公巖兄。步前韻。</title>,<text>舊說蘭亭稧事修。今吾與子繼淸游。年年不失流觴節。可見遺風異代留。</text>
<title>送別</title>,<text>君我俱衰各自驚。從容說破舊時情。相逢未洽還成別。却把深盃慰遠行。</text>
<title>偶吟書懷</title>,<text>身世淸閑志不煩。一生邱壑厭塵喧。家貧自有簞瓢樂。何必營求荷主恩。</text>
<title>雙梅塢</title>,<text>砌上雙梅白雪香。瓊葩自占早春光。雖然未得和羹便。付與騷人引興長。</text>
<title>喜雨</title>,<text>冥冥天意眞難測。亢早如何作大霖。處處農家爭忭賀。是知膏澤浹人心。</text>
<title>題蟠灘亭子壁上</title>,<text>翠壁臨江勢欲騫。高亭試上似登天。風光浩蕩盈遐矚。徒覺煩襟倍豁然。</text>
<title>次洪醒庵惠韻</title>,<text>與公何幸作芳鄰。投我淸篇格律新。欲和難能酬警句。騷壇敵手果誰人。</text>
<title>次公巖兄韻</title>,<text>多病年來不出門。世人誰肯問寒暄。自知踈散還堪樂。水色山光滿小軒。</text>
<title>溪堂寓懷</title>,<text>秋雨溪堂氣轉淸。四山圍圃碧崢嶸。飢飧倦睡無機事。一任幽閒送此生。</text>
<title>奉謝宋尤庵累參㙜職望 二首</title>,<text>惟公喜讀古人書。生理蕭然一弊廬。始聞束帛將趨谷。箕穎風懷尙未除。晦迹林泉絶往還。草堂深處掩苔關。自從卿相交章薦。日藉聲名播世間。</text>
<title>臘梅</title>,<text>百卉叢中最愛梅。衆芳無意爾先開。踈英不引遊蜂集。淡貯韶光臘底催。</text>
<title>閒居偶吟</title>,<text>萬事人間我不知。碧山深處獨棲遲。松楸一壑風烟古。斷送生涯祗自宜。</text>
<title>惜春</title>,<text>一年春事已成空。芳草和烟細雨中。挾路落花風不掃。馬蹄無處避殘紅。</text>
<title>奉次卞兄華字韻 三首</title>,<text>惟君年老尙才華。詩句能成照眼花。辱贈故人應有意。奈吾衰病廢吟哦。一春難得久芳華。終日臨軒好賞花。箇裏剩添騷客興。謾題詩句入淸哦。雨緯風經織物華。深紅淺白滿園花。尋芳只怕三春暮。輸得詩情付日哦。</text>
<title>紅桃</title>,<text>桃花滿發小堦隈。灼灼渾疑錦帳開。只怕明朝風雨惡。殘紅散落委塵埃。</text>
<title>遊仙游洞</title>,<text>信馬觀遊落影山。懸崖削壁彩雲閒。尋眞更向仙遊洞。路入蒼松白石間。</text>
<title>九月雨夜</title>,<text>簷雨冷冷達五更。寒蛩喞喞枕邊聲。挑燈擁褐仍無寐。獨坐難堪此夜情。</text>
<title>贈金剛上人</title>,<text>萬二千峯見未曾。那知逢着此山僧。分明說道金剛勝。便欲翻身卽上騰。</text>
<title>文藏臺</title>,<text>峭直無依如玉立。傾危欲墮碧𡾓崚。壯心擬借冲空鶴。跨上飛巓第一層。</text>
<title>在驛舘寫懷 甲申五月日○三首</title>,<text>白首南中作宦遊。鄕關歸思倍悠悠。陲亭却灑思親淚。不盡悲懷幾日休。南來嶺外路千里。回首家鄕天一邊。北堂偏老今安否。消息難憑涕似漣。一別萱堂已盡春。望雲千里幾傷神。思歸不得情何限。魂斷東風驛路塵。</text>
<title>無題</title>,<text>拜北無端涕自流。愁看萬里塞天秋。袖中一丈崆峒劒。半夜淸光射斗牛。</text>
<title>嚼橋 金都事汝定之室人。卽余之孽生。往在海南謫所。得橘子送于此。色似黃金。味薰甘。</title>,<text>黃金色奪老風霜。細嚼薰甘口齒香。若使陸兒知此味。懷親不必忍先嘗。</text>
<title>挹淸堂 在州之底南石橋頭。今爲營將。留鎭之所。俗名武學堂。</title>,<text>一帶長川滚滚流。飛甍畵棟石橋頭。斜陽半嶺紅將斂。獨倚西風客自愁。</text>
<title>秋夜</title>,<text>秋滿溪堂夜氣淸。草根凄切野蛩鳴。塊然獨坐愁不寐。更有邊鴻送一聲。</text>
<title>築壇栽花</title>,<text>築壇封土百花栽。耽賞隨時次第開。玩物豈嫌徒喪志。閑中要識自寬懷。</text>
<title>雨後</title>,<text>雨歇中庭沒錦莎。西峰落日暎丹霞。襟懷灑落淸如水。謾抱幽愁獨自哦。</text>
<title>呈城主洪 得一</title>,<text>明府治民政化新。村人拭目望其仁。願言終始如子視。流惠推恩遠近均。</text>
<title>上挹淸堂口占</title>,<text>南石橋頭築畵堂。挹淸題額暎滄浪。風流絶勝超今古。湖左名亭孰敢當。擬憑危檻俯淸流。水到堂前逝更留。十里長程催遠客。斜陽欲沒暝雲浮。</text>
<title>錄金都事 汝定 情侍 庚子七月十三日作</title>,<text>惟君名字擅南中。慕藺平生揖下風。佐幕紅蓮曾不意。幸承今日喜相從。</text>
<title>又別日書贈</title>,<text>兩人幽抱爲誰開。多少心情托一盃。欲挽征驂留不得。臨程更問幾時來。</text>
<title>題石陽政花草畵帖</title>,<text>龍眠墨妙絶無倫。復有王孫亦逼眞。筆端幻出名花草。留作茅堂四壁春。</text>
<title>墨竹</title>,<text>參差稚竹畵堦除。露葉風枝欲展初。役智王孫驅造化。毫端幻出影扶踈。</text>
<title>與族孫監司 慶億 上拱北樓</title>,<text>拱北樓前濯錦江。蒼波浩渺白𩿨雙。登臨坐久還忘下。枉月窺簷影透窓。</text>
<title>仲秋初八日夜望月</title>,<text>雲間缺月曲如鉤。影落滄波浸碧流。不獨坐中堪仰望。淸光應照鳳凰樓。</text>
<title>上黨城</title>,<text>築石圍山認古城。不知何代始經營。空壕毁堞今如舊。可想當年禦敵兵。</text>
<title>過天生城</title>,<text>周遭面面作天城。鐵壁何煩鬼斧成。知是一山環福地。不敎人力費經營。</text>
<title>謝李永川 皥如 送扇</title>,<text>金流玉鑠欲燒天。一陣淸風直萬錢。露頂披襟揮手處。怳如身世御冷然。</text>
<title>觀漲</title>,<text>雨注盆翻向晩晴。登高眺望一江平。狂風亂擊波聲壯。却訝三千地軸傾。</text>
<title>呈有定書院院丈</title>,<text>吾鄕自古崇文敎。輩出諸賢擅盛名。尊道作人從此始。立祠同享豈非榮。</text>
<title>月夜</title>,<text>夜色淸凉玉露零。纖雲散盡月輪明。焚香默坐心逾靜。欲寫詩情恐未形。</text>
<title>題車五山文集 二首</title>,<text>八斗文章早擅名。東方藉甚蔚英聲。三蘓已歿惟公在。可許騷壇結主盟。大手文章孰敢當。至今稱道姓名香。我東巨擘其誰敵。可使伊人獨主張。</text>
<title>三友堂 松竹菊</title>,<text>碧竹蒼松間菊黃。貞姿苦節傲風霜。天生等物兼三友。付與閒翁護一堂。</text>
<title>賞月 龜山。卽坐龜山。在淸安地。而登石花家後峰。則在東相望。故末句及之。</title>,<text>萬丈淸光翬海東。氷輪碾上碧虛中。翻疑玉女磨新鏡。掛在龜山第一峯。</text>
<title>雨</title>,<text>雨脚連空不肯晴。冷冷屋霤亂簷楹。欲知多少前溪水。也占奔波聒耳聲。</text>
<title>弘有感先考書院賜額之慶作此。用伸下懷。</title>,<text>自古西原君子鄕。羣贒輩出共聯芳。幸逢昭代宣華額。祠宇榮輝配日光。又有七律。</text>
<title>公山拱北樓。復用前韻。</title>,<text>崖崩峽坼注長江。水鳥飛來自作雙。滿眼風光秋欲老。哦詩兀坐倚軒窓。</text>
<title>呈族孫湖西伯 慶億遞歸日。來祭高祖墓而去。又有七律。</title>,<text>甚矣衰門惟我李。明公能繼振家聲。榮臨此日仍澆奠。想必先靈亦感情。</text>
<title>紅菊</title>,<text>錦銀紅菊飽風霜。花暎丹霞趁素商。獨帶秋容猶淡泊。何人不把作重陽。</text>
<title>敬次四友堂原韻 梅竹松菊。又有七律。</title>,<text>傍砌移栽手自培。垂垂雪萼滿枝開。孤芳縱有留春色。不見尋香粉蝶來。梅灑落溪亭絶點埃。千竿瘦竹綠陰堆。月明夜半生靈籟。知有淸風葉底來。竹騰龍偃盖歲寒姿。鐵幹霜皮蹙老枝。護惜不惟知勁節。他年擬待棟樑時。松喜托松篁自許交。霜園不肯類蓬蒿。千花萬卉雕零後。玉蘂金葩韻更高。菊</text>
<title>奉贈尹參議 弼殷</title>,<text>生平願得識韓荊。此日誰知倒屣迎。一見開懷欣托契。忘年共許范張情。</text>
<title>尹參議有約不來。故更寄一絶。</title>,<text>碧山秋色帶斜暉。寥落溪堂客到遲。盡日待來終不見。斷雲飛鳥揔關思。</text>
<title>東籬之下。種菊數叢。余偏愛而手自培根。</title>,<text>渠本花中不闘華。自專寒苦在泥沙。高標可玩風霜裏。須把貞姿向我誇。春芳爭學鷓鴣班。獨倚霜風作苦顔。晩節寒葩如可賞。佳期莫負九秋間。</text>
<title>鰲頭晴月 此是適來堂八景。而今皆遺失。所存止此。</title>,<text>捲盡愁雲雨乍收。風光冷淡碧山秋。東岑更着氷輪影。爲賞淸寒倚檻頭。</text>
<title>題瀟湘八景畵屛。又寫八詠。</title>,<text>曲曲開張水墨屛。瀟湘八景遶窓楹。誰將畵筆摹形勝。付與閒人慰晩齡。平湖萬頃練橫光。十里明沙積水傍。點點行行回鴈陣。翩翻欲下更悠揚。平沙落鴈依微遠浦水盈盈。一陣檣烏百丈輕。出沒片帆風與便。天連雲海杳前程。遠浦歸帆兩脚連空送晩秋。霏霏淅淅灑扁舟。應添二女思君淚。染盡叢篁萬古愁。瀟湘夜雨入夜金波洗碧空。氷輪輾上海門東。洞庭七百平湖水。上下淸光一㨾同。洞庭秋月烟羃蒼崖淡更濃。崎嶇一逕入雲松。不知何處藏蕭寺。風外隆隆響遠鍾。烟寺曉鍾冽冽風威雪勢嚴。梅花柳絮弄輕纖。江山便作瓊瑤窟。霽景分明姤玉蟾。江天暮雪藹藹浮嵐逗曉寒。樓臺隱約隔羅紈。須臾捲盡無痕跡。始見東南聳碧巒。山市晴嵐歸雲擁樹日含山。江上殘村早掩關。隔岸忽聞人語閙。也知漁父打魚還。漁村落照</text>
<title>松都懷古</title>,<text>古都文物已陳荒。臺殿遺基草自香。誰知五百年前業。便是今朝鹿作塲。</text>
<title>西京懷古 二首</title>,<text>白嶽嵯峨上接天。烟光水色尙依然。不知箕墓今安在。惟見縱橫廢井田。鞏基承繼屬繁華。撲地閭閻百萬家。王業已隨烟燼滅。至今猶唱後庭花。</text>
<title>百濟古都</title>,<text>匹馬東風遠客歸。居民城郭至今非。山河只有當時色。感淚無端自滿衣。</text>
<title>庚子除夜 二首</title>,<text>此夜迎新送舊年。殘燈懸壁爲誰燃。病慵緣底偏多感。風雪寒齋獨不眠。子歲纔窮又丑年。從他明暗任推遷。殘生到此還堪惜。鬂髮蕭騷雪滿顚。</text>
<title>黃堂會飮</title>,<text>酒滿樽盃客滿堂。高燒銀燭暎金章。吹笙擊鼓絃歌處。報盡更籌月轉廊。</text>
<title>花遷龍穴 二首</title>,<text>穴口谽呀俯水潯。晨昏噓氣霧沉沉。想應神物蜿蜒伏。忘却興雲作雨心。巖竇穹窿結彩虹。古來傳說是龍宮。三農憫旱勤霓望。安得風雲變化功。</text>
<title>瀑布</title>,<text>飛流亂瀑掛層巓。一帶銀河落九天。自在褊邦生苦晩。廬山不見亦無緣。</text>
<title>安貧</title>,<text>生涯草草是安貧。一筋山蔬勝八珍。點檢家中無貯物。淸風依舊在松筠。</text>
<title>刈麥 辛丑五月</title>,<text>朝暮無營糊口資。一生艱楚忍長飢。于今賴有寬心處。刈麥猶能備晏炊。</text>
<title>上洛觀打圍</title>,<text>嚴更鼓角動軍容。五色旗旄拂曉風。絡野籠山驅萬族。飛禽走獸獵圍中。</text>
<title>杏實</title>,<text>色奪丹砂體作圓。甘酸異味獨能專。那愁消渴爲人患。絶勝交梨快下嚥。</text>
<title>櫻桃</title>,<text>紅圓箇箇滿瑛盤。細嚼衰翁齒自酸。從此眠魔仍遠遁。始知仙味爽心肝。</text>
<title>夜坐</title>,<text>銀蟾射彩十分明。水檻風生夜氣淸。愁倚小窓眠不得。杜鵑啼送兩三聲。</text>
<title>彈琴</title>,<text>手把瑤琴倚短床。冷冷一曲奏峩洋。淸聲入耳無人解。想像南薰思更長。</text>
<title>衰老。未得遊觀山水之樂。故有感寫懷。</title>,<text>今我已衰作老翁。少年時事轉頭空。追思慣踏遊▦處。韻水名山入夢中。</text>
<title>三色桃</title>,<text>澹白深紅暎淺紅。芳華灼灼媚春風。天工賦物眞奇巧。一樹兼三色不同。</text>
<title>挹淸堂口號 二首</title>,<text>飛閣流丹枕碧漪。爲憐佳賞下樓遲。還將遠客吟遊興。細和諸贒板上詩。百尺高軒壓水潯。層欄倒浸碧波心。偶然到此登臨處。風月山川助客吟。</text>
<title>溪堂夜坐</title>,<text>纖雲散盡月輪明。露草寒螿近砌鳴。風入小軒淸不寐。暗聞靈韻竹枝生。</text>
<title>旅舘聞笛</title>,<text>秋入江郊作夜凉。碧天雲冷鴈翺翔。誰吹笛裏梅花曲。斷盡離家遠客膓。</text>
<title>金愼獨齋，池學海，黃遵諸甲丈。皆作古人。不勝怛然。感舊作詩。以自慰懷。</title>,<text>戊子同庚次第亡。惟餘老醜尙強康。應知鬼事無多日。壽夭何須問彼蒼。</text>
<title>聞年少輩。有陸續死亡之變。仍作感吟。</title>,<text>少壯云亡耆老存。茫茫此理孰能言。道傍累累埋新塟。太半童男幼婦墳。</text>
<title>九月九日。講會退定於二十四日。有五律二首</title>,<text>黃花今日是重陽。滿目秋山錦繡光。逢此佳辰修稧事。講歡終夕醉盃觴。西峯日隱透斜陽。溪閣風生笑語凉。一年佳節惟重九。盃面何嫌泛菊黃。</text>
<title>禹上舍 晦卿 吾少年友。久不見而來訪叙舊。五首</title>,<text>邂逅情朋卽覺親。感君來訪病陳人。慇懃厚意吾何報。寄送荒篇倍愴神。平生識面誰無友。耐久親知我二人。阻濶豈嫌多歲月。團欒此日幸相因。衰謝吾儕今已盡。髫年舊好只餘君。今日更逢天借便。老懷牢落不堪云。少我三年君已老。兩人鬚鬂白於絲。過從久曠何須歎。暮境相隨未易期。思切停雲首幾回。忽承顔範撥懷開。由衷感戢那容說。細語心情當酒盃。</text>
<title>賞秋 九月初二日○二首</title>,<text>淸霜夜落水如油。紫翠山光畵裏秋。閑坐石溪吟好句。興來無處不風流。黃華赤葉爛秋光。老去逢辰祗自傷。將迫龍山吹帽日。不知誰與泛花觴。</text>
<title>廢妃之人削出名儒籍。時士論携貳。故却之。</title>,<text>追削昏朝廢母人。是非相奪更紛繽。我能特立回淸議。直斥㐫徒反正倫。</text>
<title>題挹灝閣壁上 申平甫所搆。夏日避暑處。</title>,<text>倚雲香閣煥丹靑。水擁山回畵裏屛。好是主人耽勝玩。淸風明月太兼幷。</text>
<title>松都懷古 上有七絶</title>,<text>此地麗王故國都。豪華已盡鳥空呼。凄凉往迹誰相問。只有松山壯一區。</text>
<title>挹灝閣蓮塘</title>,<text>破軒前一畒塘。蓮花初坼水風凉。半夜月明山雨歇。隔窓無數送淸香。荷花百柄滿池開。細細淸香擁鼻來。安得月明携酒去。夜深相對共斟盃。</text>
<title>白葵</title>,<text>初疑色奪雪中梅。更訝仙娥奉玉盃。直到薰風朱夏日。多情浥露向陽開。</text>
<title>紅葵</title>,<text>紅錦裁花照眼明。肯隨名院闘春英。幽姿寂寂無人賞。只把丹心向日傾。</text>
<title>紅梅</title>,<text>玉貌丹砂爛艶光。衆芳羞伍讓風霜。時時月下看孤影。颯颯窓前襲暗香。</text>
<title>紫牧丹 二首</title>,<text>牧丹花品盛於唐。國色天香獨擅芳。池舘亦多珍賞異。不須容易譬姚黃。千紅落盡惜春殘。更有堦前紫牧丹。解釋東風無限恨。憑軒日日愛相看。</text>
<title>紫薔薇</title>,<text>翠裁爲葉花成錦。還訝班㜯酒暈顔。別院曉寒烟淡淡。猩紅露柒尙斑斕。</text>
<title>老松</title>,<text>童童偃盖一長松。白甲蒼鱗化作龍。得地淸高良可幸。貞姿不肯受秦封。</text>
<title>敬次院儒詠盤松韻以呈</title>,<text>移根封植自何年。老幹偏承雨露天。秀色凌空張翠盖。淸陰鋪地鎖寒烟。</text>
<title>題武夷九曲圖簇子 二首</title>,<text>武夷九曲專形勝。遙想文公占此間。後人模寫霜綃上。掛壁森如入眼看。曲曲淸流矗矗山。丹靑樓閣出雲端。天慳地秘留今古。故許文公自在閒。</text>
<title>贈洪 元九 送別 二首。時任陽村察訪。來覲親庭。還歸本驛。故作此。</title>,<text>生平每笑傷離別。此日方知送別難。花柳驛程分手處。斷橋遙帶夕陽殘。驛路東風送遠行。臨分勸盡酒盃傾。少時不下離人淚。老入衰年却愴情。</text>
<title>新峙遒中口號</title>,<text>剡曲淹留數日餘。今朝更向水山居。春光已謝花飛盡。谷鳥吟風似唱余。</text>
<title>奉贈李相禮 德厚 吟契</title>,<text>生同一境托知心。自少交情老益深。近日別多猶未見。離愁欝欝最難禁。</text>
<title>壽樂山居</title>,<text>不求榮宦不憂貧。山水優游着此身。花竹亦能供一世。箇中惟願葆天眞。</text>
<title>出在石花村庄。復用前韻。</title>,<text>嗟我浮生任食貧。數間茅舍可安身。傍人莫道山居好。野趣方知愜素眞。</text>
<title>降仙樓板上題 在平安道成川府。余在府中時。</title>,<text>碧瓦雕甍近上天。崢嶸繡閣更鉤連。一區形勝超塵界。知是巫陽有謫仙。</text>
<title>笙鶴軒 在平安道成川府。余在府中時。</title>,<text>芙蓉揷地翠成屛。十二峯巒繞遠汀。騎鶴吹笙軒外過。却疑仙客下靑冥。</text>
<title>玄虛閣 在平安道成川府。余在府中時。</title>,<text>此地古今奇絶處。玄虛飛閣入雲端。叢巒對峙淸江上。雨打軒窓作暮寒。</text>
<title>偶成</title>,<text>余年二十二春秋。自少營生不自由。艱楚日深無興况。但吟詩句可消憂。</text>
<title>文壯臺</title>,<text>文壯㙜高幾百層。緣崖據石強登登。下臨谷底深無地。知有巖藏絶粒僧。</text>
<title>華陽盤石</title>,<text>滿山松桂午陰凉。碧玉淸流一派長。倦僕不須施枕席。溪頭盤石自成床。</text>
<title>九月日。訪武溪書齋。</title>,<text>正當秋日菊花時。來見溪庄境自奇。滿壁詩工兼畵妙。詩中有畵畵中詩。勝區終豈棄榛荊。新搆公能此日成。千載武夷心所慕。不妨收取作溪名。</text>
<title>贈柳雅 泌○有五律</title>,<text>憐我邇來頭雪白。喜君今日眼湖靑。淸談亹亹開幽欵。不覺軒窓日入暝。</text>
<title>敬呈宋尤春兩契道案</title>,<text>當今兩友是儒宗。朝野傾心揖下風。智水仁山長▦望。何由更得與相同。</text>
<title>挽黃忠義 遵○又有五律</title>,<text>同居一境又同庚。衰老寧忘少日情。惟我苟全餘白首。哭君今日倍沾纓。</text>
<title>石陽政畵竹</title>,<text>王孫妙手絶無倫。墨竹森然轉逼眞。滿紙叢篁根一本。踈枝粉節帶靑春。</text>
<title>寄申承旨 明彦</title>,<text>不知近日思余不。邈邈停雲送送眸。兩翁多病仍衰謝。安得逢塲共破愁。</text>
<title>詠雪</title>,<text>漫空大雪逐風來。處處園林盡白梅。可驗玄冥勤巧意。瓌觀欲說暫停盃。</text>
<title>賞春</title>,<text>芳紅稚綠媚三春。雨後山客一㨾新。景物繁華看更好。此間題品賴詩人。</text>
<title>落影山觀音樓上。望遠。</title>,<text>問寺尋眞落影山。登樓坐對碧孱顔。蘭若隱然巖石底。晩蒼松桂白雲間。</text>
<title>奉寄表兄張同知 勉夫 甫</title>,<text>兩地俱衰七十餘。邇來安未問何如。前頭已定過▦計。早晩塵冗擬掃除。</text>
<title>謹次先祖觀察使公竹西樓懸板韻 順治辛丑秋</title>,<text>先祖留題句格淸。傳相膾炙動治聲。而今欲問當時跡。惟有紗籠壁上名。祖先遺業白而淸。傳播棠陰起頌聲。如我耳孫猶不肖。強吟要和愧題名。</text>
<title>雲</title>,<text>藹藹英英無定態。浮沉聚散亦何心。有時得逐神龍去。凝結中天作傅霖。</text>
<title>第三子 萬彪 作赤巖村庄上樑日</title>,<text>數間茅屋始經營。功役無煩不日成。惟願神明垂庇佑。鎭災迓慶享遐齡。</text>
<title>與白足山僧</title>,<text>來自他山住此山。往還巖逕白雲間。問渠一味心源凈。薜月松風自在閒。</text>
<title>喜雨</title>,<text>涉夏經秋連旱暵。山燋石爛水無聲。忽作沛然千里雨。菜畦禾壠慰人情。</text>
<title>題百花軒壁上</title>,<text>主人欲取四時景。試向軒前栽百花。開落任他隨早晩。此間猶足送生涯。</text>
<title>鄰居年少諸人。相與定約。往訪龜潭島潭而還。</title>,<text>諸君作伴入丹陽。爲此遊觀促去裝。歸來莫道無多物。剩得新詩滿錦囊。</text>
<title>秋夕。翌夜天宇快晴。月色甚明。整襟哦詩。二首。</title>,<text>溪堂入夜卽中秋。霽月初生上嶺頭。金匣一輪開玉鏡。整襟相對可淸遊。序屬三秋白露天。銀蟾弄彩十分圓。看來擬取吟詩興。堪和荊公咏月篇。</text>
<title>挽公巖兄</title>,<text>吾子百年共老期。那知今日奄如斯。溪堂幾度相觴詠。却憶從前笑語時。玉雪高標似隔晨。幽明相接杳無因。白頭失此知心友。號哭難禁淚滿巾。</text>
<title>製進孝宗大王挽章</title>,<text>鼎湖龍去遺弓劒。雷哭臣民號彼蒼。朝野一時無所賴。羣情更屬繼殷昌。當臨禹穴下玄宮。月色荒凉薄霧中。自此無從還寶座。老臣痛哭叫蒼穹。因山役畢成陵邑。永秘龍顔閉日宮。孤臣泣血將回首。松栢蕭森漢水東。</text>
<title>禹上舍來訪</title>,<text>世世相知最可親。傾情倒意倍他人。欣逢此日靑年友。共對還驚白髮新。</text>
<title>追寄宋尤庵以謝</title>,<text>疇昔承顔近耿光。尋常戀德敢云忘。無由聯袂魂頻斷。祗用離懷寄短章。</text>
<title>挽申 平甫○有五律及七律</title>,<text>五月玉溪相見日。慇懃話舊洽歡情。臨歧別語期秋節。已隔泉㙜負此盟。</text>
<title>遮川八景</title>,<text>太極峯高月上遲。排窓送目若相期。淸輝欲吐微生暈。坐久仍成七字詩。太極待月和風噓出一年春。望裏韶華次第新。竟日陽坡煩杖屨。紅紅白白摠精神。四象尋春春到城山百草生。和烟彈露一時靑。輕身欲學神仙術。試採黃精制短齡。上黨採藥日把長竿坐石磯。秋來正愛紫鱗肥。笑他呂尙非熊下。終被文王載與歸。月窟釣魚負郭山村是酒城。炊烟淡抹接雲平。誰知竈下供新稻。空掩中天姤日明。酒城朝烟蘆花渾雪鴈團沙。澤國微茫雨脚斜。安得小船橫浦口。釣魚深醉臥烟莎。沙浦秋雨拓提罨暎翠微間。鳥道橫天不可攀。惟有鍾聲催隱隱。夕陽風便到松關。東庵暮鍾誰將畵角倚樓頭。細柳營中報曉籌。悲壯數聲驚旅夢。却嫌街巷近䧺州。北樓曉角</text>
<title>杜鵑</title>,<text>綠樹深山望帝魂。衰哀叫號長抱寃。啼時來近卧窓畔。我亦宛轉悲無言。</text>
<title>奉贈李相禮 德厚 吟契 二首</title>,<text>君我年俱七十餘。從前兩意豈相踈。向來久阻平生面。夢裏雖看恨不如。金蘭情契老尤深。白髮相憐舊雨心。縱欲詣門攄兩抱。此身其奈病沉吟。</text>
<title>晩對軒十六景</title>,<text>正是風和峽裏春。林花簇簇軟紅新。輸心物我元無間。可賞東皇發育仁。三洞賞花屹起奇峰五作臺。氷輪遠駕老蟾來。幽人入夜披襟坐。仰面貪看首不回。五臺翫月南山種豆農祥急。荷揷何嫌手自治。待得秋成資口腹。傍人莫道我長飢。南畒種豆薄採盈筐也共携。緣崖據石困攀躋。晩來歌罷催歸去。雲滿長林日未西。北麓採薇小軒淸晝望遙岑。山似浮眉又似簪。障遠何愁天半隱。防輝只恐日西沉。玉井蒸霞藹藹浮浮去復還。棲林羃樹掩靑山。細隨風縷還消滅。依舊孱顔入眼看。上岑晴嵐潑墨烏雲鎖遠天。滿空銀竹碧山前。俄然捲盡淸如許。古堞蒼茫白日邊。烏城過雨谷中歸路自高低。石勢巃嵸尙可梯。多少去來行賈客。不知緣底踏塵泥。白谷行旅寺在靑山第幾巒。兩三殘衲共雲閒。鍾聲曉發天將曙。朝日初昇月墮環。甑峯曉鍾軒外長郊十里圍。數聲村笛逐風飛。牧童欲試幽人意。吹送餘音弄夕暉。杏坪晩笛郊外荒田數十頃。逢春犁雨促深耕。閒中經濟宜觀穡。更冀穰穰滿畒成。前丘觀穡石崖千尺掛長川。錯訝銀河落九天。振壑雷聲喧聒耳。淸流直下是龍淵。後溪聞瀑雨中移菊近東籬。封埴芳叢碧玉枝。從古擅名霜下傑。朝陽却怕色凋衰。東籬霜菊童童翠盖一長松。柯屈根蟠化作龍。半夜雪深埋未盡。獨看寒碧秀西峯。西嶺雪松築土封壇繞竹林。千竿玉立散澄陰。枝枝葉葉淸風動。四節長留爽籟音。長春竹塢染盡楓林暎日紅。裁成錦繡爛霜風。却疑岸上開新畵。點點丹砂賴化工。先秋楓岸右晩對軒者。乃李居士 之馦 自號也。近歲李君新卜于雪城迦葉山下。講道論學。而取十六景。以爲晩對軒之所娛。怳躬來求詠者。亦非一再。辭不獲已。強綴荒詞。以酬求敎。徒辱雅意。慚謝慚謝。且所居之處。雖在道傍。頗有山居興致云。而雲樹懸思。尙未得一寓目於其間。傾慕倍切。烏可已也。拙句是裁。以塞其請。無乃以隔靴搔癢譏之者耶。可愧也已。時辛丑仲秋日。壽樂山松菊主人書。</text>
<title>賞紅白蓮</title>,<text>連根幷蔕溢金塘。紅白參差柄柄香。一㨾芬芳淸可挹。看花酌酒亦無妨。</text>
<title>盛夏暮景</title>,<text>暮雲歸盡日啣山。咽咽鳴蟬綠樹間。拄杖彷徨開遠眺。棲林宿鳥倦飛還。</text>
<title>謾成</title>,<text>屋下淸溪屋上山。叢花亂竹小庭間。春來欲試逍遙興。手把靑藜自往還。</text>
<title>寄送柳 濟夫 老兄</title>,<text>交契淍漻許弟兄。惟君忘死我忘生。豈無平昔親知友。今日無如二老情。</text>
<title>辛丑三月暮春者。洪 元九 受由覲親來。而仍設壽酌。招集閈里。速我者亦懇。第有採薪之憂。又於其日。雨下不止。未克進參。述此以謝。</title>,<text>招邀老少穩傳巵。正是山花爛發枝。非但此時方抱病。却嫌終日雨如絲。</text>
<title>謝金秀才 榟字楚材 來訪</title>,<text>誰肯參尋此老人。草深門巷絶蹄輪。惟君不負相知意。直到談情語益眞。</text>
<title>奉寄金龍宮倅</title>,<text>作宰南中歲未周。治聲藉甚振傍州。此身腋乏雙飛翼。安得共臨浮翠樓。</text>
<title>雨後暮景</title>,<text>西峰落日斂斜暉。雨歇前川水欲肥。閒倚小窓無語立。柳枝殘絮送春飛。</text>
<title>奉審武侯廟 在京畿南陽地</title>,<text>蜀漢純忠一武侯。英名盖世動千秋。荒凉古廟今如昨。想像當年恨未休。其二天生諸葛爲安劉。赤帝山河擬再收。驅使中原功未就。至今遺廟壓江頭。</text>
<title>敬承宋尤庵惠韻。感喜交極。搆拙以謝厚意。</title>,<text>滿紙淸篇撥眼開。沉吟竟夕意難裁。閑中縱被垂佳句。欲和慚非倚馬才。</text>
<title>寄醴泉金堂谷居從姪思退 瀼西校理公孫</title>,<text>各分湖嶺更無因。君我何殊隔世人。千里相思長不見。萬端離恨逐年新。上黨襄陽幾許程。多慚老拙負平生。寧將未盡心中恨。欲訴亡兄地下靈。齒迫稀年病且深。人間萬事已無心。憶曾少日追諸父。悲淚交頤忽滿襟。</text>
<title>惜春</title>,<text>昨夜頑風挾雨來。風翻雨打妬花開。殘紅散落飛無數。飄入亭㙜錦繡堆。</text>
<title>雪後觀望</title>,<text>雲沉日暗失西東。亂雪獰風氣勢䧺。洞壑翻成銀色界。臺觀幻作水精宮。</text>
<title>題壁上山水圖帖</title>,<text>澗壑烟嵐各自奇。寒松偃盖碧溪湄。兩人坐臥苔巖上。題品山川起每遲。絶壁尖岑釰不齊。夕陽高掛暝雲低。晩蒼松桂淸陰合。芳草溪邊路欲迷。醉翁露坐碧溪石。吹送梅花一笛聲。山鳥亦知遊客興。飛來作伴盡情鳴。綠楊低拂短長絲。過客携琴立路歧。懸瀑直流高百尺。却疑巖罅玉虹垂。</text>
<title>謝洪 元九 送桃實</title>,<text>一歲蟠桃三結子。誰將此果種巖埛。想應方朔來偸得。遺我能令制短齡。</text>
<title>觀雲亭蓮池</title>,<text>百柄荷花擁小池。紅雲翠盖亂參差。微風乍起時時過。細細淸香入酒巵。</text>
<title>兼示金 子公 洪 元九 兩人</title>,<text>文名膾炎擅東方。詩律淸新近盛唐。向使二公驅一世。誰爲勝負孰能當。</text>
<title>謾成</title>,<text>灑掃中庭境更淸。寒松瘦竹寄閒情。主人無慮還無事。惟把琴詩過平生。</text>
<title>伏聞書院有延額之擧。而弘有以老病未能進參於諸君之列。非惟心甚未安。不任感幸之忱。因呈二絶于院丈。用伸下懷。</title>,<text>廟宇渠渠配九贒。淸鄕榮賁逈無前。吾王賜額崇文敎。永使儒林萬古傳。見說儒宮賜額名。光生一境荷恩榮。從今幷享諸先正。感泣冥冥倘有靈。</text>
<title>挹淸軒</title>,<text>壓水雕欄立半空。南郊十里入望中。湖左此軒稱第一。謝樓膝閣可爭雄。</text>
<title>春旱</title>,<text>赤日揚輝火作輪。無雲不雨抵三春。愆期已失西成望。安得甘霖慰萬民。</text>
<title>寄後雲亭主人 孤雲崔先生遺墟</title>,<text>雲物依微護一區。新亭逈壓碧溪頭。從今擬决誅茅計。却恐山靈肯許不。孤雲又與儉丹禪。日日追隨共闘碁。石局至今如舊在。丁丁餘響入風吹。</text>
<title>戱贈洪 元九</title>,<text>金門玉署雖無分。美水佳山自有緣。他日與君論勝槩。淸高境界問誰先。</text>
<title>江樓惜別</title>,<text>惜別何堪送客愁。黃花赤葉又逢秋。秋懷離恨交煩惱。日暮江天獨倚樓。</text>
<title>次詠春柳</title>,<text>楊柳低垂千萬枝。晩風吹拂綠絲絲。門前日午淸陰合。自在啼鶯恰恰時。</text>
<title>乳鷰</title>,<text>離巢鷰子欲安歸。兩兩聯翩試學飛。短羽未能高振翼。低回簷角帶朝暉。</text>
<title>奉承金愼齋惠書以謝</title>,<text>鵲噪庭柯報喜來。道書忽墜奉緘開。行行摠是相思字。淚落無端濕兩腮。</text>
<title>秋日醉中</title>,<text>丹楓倚岸暎溪堂。黃菊凌霜晩節香。逢此佳辰何不樂。莫辭乘興醉盃觴。</text>
<title>秋夜</title>,<text>霜後秋山錦繡如。竹林風動影扶踈。閑倚曲欄仍不寐。夜深明月入窓虛。</text>
<title>金靈山 汝重 求得菊叢於此處。而菊種沒數凍死於去冬。故未副所索可恨。因題二絶以寓懷。</title>,<text>誰能飽得淵明趣。有意栽培索菊花。知是九秋霜落後。竚看嬌艶圻金葩。耽看花卉元成癖。到老閒情漸掃如。梅菊任他秦越視。可嗟無興凈緣踈。</text>
<title>哀乞糧人</title>,<text>村氓十室九流亡。老幼扶携散四方。朝暮忍飢行乞市。不知何處枕尸僵。米價高翔直萬錢。人人到處盡顚連。持瓢乞米雖資食。莧口藜膓豈保全。掩骼懸鶉恠鬼形。小瓢乞米訴哀情。晨昏學得謀生術。或唱山歌或誦經。失稔年㐫問幾年。嗷嗷赤子仰蒼天。孰能畵此流離狀。登徹王宮博施筵。</text>
<title>過卞承宣舊居。有感卽成。壬寅三月日。</title>,<text>我自停驂舊宅邊。滿園花柳尙依然。忽聞嘹喨山陽笛。悲淚沾襟倍所憐。永訣情朋閱幾年。人間地下兩茫然。東君似解今來意。滿發庭花照眼邊。</text>
<title>暮春</title>,<text>藹藹韶光欲暮春。花紅柳綠屬芳辰。偶然遠客多幽興。來問前村酒熟新。</text>
<title>梅窓素月</title>,<text>窓前澹萼數枝梅。素月揚輝照碧苔。梅白月明通一夜。主人耽玩莫嫌猜。</text>
<title>竹塢淸風</title>,<text>築石封壇繞竹叢。蕭騷葉葉自生風。有時忽到鸞笙韻。還訝天仙降此中。</text>
<title>過可興倉</title>,<text>巋然亭閣壓滄浪。今古素穪山水鄕。滿載風檣來又去。行人指點可興倉。</text>
<title>孔邇潭</title>,<text>舟行弄楫泛狂瀾。眼底遙看天際山。風縷忽生吹醉面。是知來近急流灘。</text>
<title>除夜 辛丑十二月</title>,<text>春風明日獻新年。起向寒燈獨未眠。冉冉流光何更促。愁看鬢髮已皤然。今年已盡又添年。耿耿中宵不得眠。送舊迎新分此夜。餘生屈指却茫然。</text>
<title>卞公巖發引日 乙未十月</title>,<text>靈轝祖載向何歸。曉月蒼凉夜色微。遙指故山松栢路。粉題丹旐去依依。</text>
<title>返魂日又作</title>,<text>碧山何處起高墳。斷壑風悲濕雨雲。斜日欲沉魂獨返。徹天哀哭不堪聞。</text>
<title>安興島城役大作。郡國騷動。不忍聞其怨嗷。</title>,<text>世道艱危豈敢言。伊誰畫策獻吾君。築城反築生民怨。斯弊吾將訴帝閽。</text>
<title>次卞公巖詠菊韻</title>,<text>碧叢黃菊繞堦壇。誰信花中有歲寒。秋意祗應宜淡泊。主人猶怕易摧殘。</text>
<title>後雲亭上。約與主人會。適於是日有疾未果。</title>,<text>一去高軒曾是願。何知老病遽如斯。丁寧夙約歸虛負。歲末相逢亦未期。</text>
<title>書新曆</title>,<text>山村窮僻不知年。開落蓂花歲月遷。今日始看新曆日。可量時序遞相傳。春夏秋冬各有時。炎凉緊歇是誰爲。卽見蓂書知節候。非關瞽史决蓍龜。</text>
<title>漫成</title>,<text>堪憐老病又逢秋。霧隔雙眸雪滿頭。萬事仄心無一慮。斟盃強飮遣閑愁。</text>
<title>聞笛</title>,<text>月下何人吹玉笛。曲中淸怨落梅聲。聲聲解送離人恨。却使無情轉有情。誰家遠客不堪愁。一笛寒聲落晩洲。嘹喨月色長短曲。聞來不盡思悠悠。</text>
<title>憶亡友柳上舍 子建。○乙卯年。與余同蓮榜。</title>,<text>蓮榜登名乙卯年。踈慵何恨忝相聯。音容已隔今安在。到此難堪淚泫然。夫君氣度本非常。手自彈琴索酒嘗。寓興賦詩爲日課。悠悠身世可相忘。</text>
<title>老竹</title>,<text>窓外老竿如玉立。數枝踈影動秋聲。誰能截作橫長笛。付與伶倫奏九成。</text>
<title>述懷</title>,<text>年去何嫌我已衰。鬂邊添白鏡中知。傍人莫笑容顔改。奈此光陰隙駟馳。</text>
<title>奉呈中表兄張僉知 𥨣 氏</title>,<text>有子有孫傳世業。無榮無辱祗安身。一生飽得淸閑福。當代堪爲隱逸倫。</text>
<title>寄送辛 子聖</title>,<text>處獨離羣絶往還。靑山白水任盤桓。煩君莫恨無成宦。詠月吟風足等閒。萬疊山村有若人。樵童野叟與相親。想應暇日無關事。惟把漁竿釣紫鱗。</text>
<title>謾吟</title>,<text>七十年來病轉深。孤懷無賴托玄琴。忘憂自有匏樽酒。手把蝦盃蘸甲斟。</text>
<title>沈丹城 榗 新卜于鯉魚潭上。官罷仍家。余錄奉。</title>,<text>鯉魚潭上結茅廬。山水奇觀想有餘。羸得靜中多少趣。問君眞樂正何如。萬鍾之祿敢攖懷。朝暮去來山水涯。飽得幽人無恨趣。不妨終老一茅齋。</text>
<title>寄呈表兄張同知 勉夫 氏</title>,<text>兄弟年俱七十餘。人間至樂問何如。東風花柳添佳興。此日無妨兩意攄。</text>
<title>寄公巖內兄</title>,<text>剡曲公巖指望間。盈盈一水背孤山。近緣多病違顔範。夢魂悠悠自往還。弟齒論兄少一年。兩翁鬚鬢共皤然。眼中諸友今衰盡。惟是長生二箇仙。</text>
<title>贈尹重甫</title>,<text>峽裏淸遊我所思。丁寧一約有前期。豈知衰病爲魔障。辜負芳辰坐似癡。三歲玉溪歸未得。可憐筋力漸衰遲。分明共記曾遊處。水美山佳似舊時。</text>
<title>坐溪堂偶成</title>,<text>千峯聳碧匝西東。一水橫流釰峽中。草屋數間生計足。煩君莫謂命途窮。</text>
<title>奉呈坡州牧李 聖淵字冲卿。時任坡牧。受由省墓來而歷訪於此。○又有五律。</title>,<text>今日萍逢本不期。兩翁相對慰相思。承顔纔得寒暄畢。何遽怱怱告別離。</text>
<title>次柳尙文 字從周。居在松谷。</title>,<text>超然兀坐水邊臺。老病愁懷撥未開。一幅華牋傳秀句。吟來祗可慰摧頹。</text>
<title>出洞口賞春</title>,<text>閉門終不接庸流。偶爾乘春出洞遊。知有水邊家近在。日沉苔逕莫須愁。</text>
<title>贈白足僧</title>,<text>岑寂溪堂獨坐時。㗳然無語亦無思。淸禪忽自葩山至。纔了談空更索詩。</text>
<title>奉別族叔赴泗川任 辛酉八月。有五律。</title>,<text>楊柳溪邊別席開。時兼良友兩三來。鶯兒本是無情物。解送淸歌使勸盃。</text>
<title>過扶餘有感</title>,<text>誰知濟國今爲縣。往迹依然事已虛。羸馬獨歸行路客。白江斜日雨踈踈。</text>
<title>九月初四日</title>,<text>九秋風日近重陽。黃菊初開浥露香。借問誰家新釀酒。澆膓欲把泛花觴。</text>
<title>重九日。講飮。</title>,<text>今年節序値重陽。籬菊幽芳蝶戀黃。終日講歡因醉酒。不知喧閙劇淸狂。</text>
<title>釣翁</title>,<text>漁翁垂釣坐苔磯。逐餌游鱗健欲飛。仗物只知竿一竹。水雲深處澹忘歸。圓笠短簑垂釣叟。把竿終日下危灘。求魚只管滄浪底。不覺零雲入暮寒。</text>
<title>寄洪 元九</title>,<text>乞暇歸寧爲省親。榮臨舊里會同鄰。北堂老父身猶健。家慶如君問幾人。</text>
<title>過百濟舊基</title>,<text>古堞崩頹但草萊。當年羇業一江迴。不知舊跡今安在。過客征驂問去來。國都埋沒有荒墟。山碧水深雲捲舒。遠客自耒增感慨。空敎吊淚濕衣裾。</text>
<title>洪 元九 別家挽 又有五律五絶</title>,<text>二十九年如草露。芳魂飛散隔重泉。此間不忍酸辛慟。子女呼孃哭徹天。</text>
<title>題月波亭板上 在嶺南善山地。洛東江下流。</title>,<text>亭前碧樹渚烟秋。滚滚長江轉石頭。今古尙留波面月。客來臨水洗塵愁。</text>
<title>題觀水樓板上 在尙州地。東距四十里。</title>,<text>洛東江上倚雲樓。我自登臨聘遠眸。此地去來長識路。塵蹤愧殺水中𩿨。</text>
<title>詠月</title>,<text>萬古如期月獨來。金波㶑灧影徘徊。至今留在靑天上。長使流光入酒盃。天上分明白玉盤。淸光閃閃下雲端。愁來不忍消長夜。獨倚軒窓滿意看。</text>
<title>挽羅同知 子悅</title>,<text>平日相逢多舊意。兩人共老以爲期。那知今夜舟藏壑。永使踈慵獨自悲。八十一年雖享壽。臨終末疾最堪憐。如今永棄人間世。痛哭難禁涕泗漣。</text>
<title>洪 元九 板橋蓮亭</title>,<text>爲愛蓮池築小堂。寒梅叢竹自成行。主人與世相忘久。多少淸懷付詠觴。</text>
<title>閒居</title>,<text>林下無人識姓名。一生頭白事何成。年來漸覺身多病。自倚南窓聽澗聲。</text>
<title>題後雲亭壁上</title>,<text>千疊峯巒展畵屛。碧溪南畔白沙汀。悄然坐到三更夜。明月淸風滿小亭。</text>
<title>暮坐</title>,<text>▣抹斜陽暎半山。村烟暗淡羃林間。岸巾盤坐遙相望。雲去悠悠宿鳥還。</text>
<title>釋奠日</title>,<text>孔聖宗師天下一。不分夷夏盡輸心。東方廟貌恒如昨。薦此明禋式至今。天縱聖人人慕仰。素王嘉號至今存。雖然不得君師位。祗自巍巍道德尊。</text>
<title>夜坐</title>,<text>露濕瑤空桂月明。彈琴鼓瑟慰心情。浩然佳興終難了。吟就新詩卄八成。一間巖室足生涯。待對雙淸似有期。萬事關心寧不醉。瓊醪滿酌倒金巵。</text>
<title>幷呈尤春兩斯文道契。</title>,<text>伊今創見振儒風。賴有懷川兩宋翁。學問要須開後學。他年倘得發吾蒙。</text>
<title>㐫歲</title>,<text>比歲大侵須莫說。不知何計濟民生。吾王亦是神明主。宵旰憂勤欲泰平。</text>
<title>錄奉洪 元九 奉嚴壽宴席上</title>,<text>高堂髮白有嚴親。壽席初開宴衆賓。子姪諸孫分秩秩。齊呼萬歲祝靈椿。</text>
<title>空林法堂</title>,<text>梵閣崢嶸立半空。朱幡絳節一堂中。金佛巍然高十丈。衆僧羅拜禮西東。</text>
<title>失鷹</title>,<text>無端縶作架頭身。萬里歸心日日新。風翮一朝雲外去。不知誰是解絛人。</text>
<title>棲鴉</title>,<text>滿山松樹野鴉棲。千百連羣啼。哺子斜號聲更亂。離巢想必散東西。</text>
<title>孝子卞公旋門 造山兩邊。有二㫌門。一卞公之孝。一羅氏之烈。一時並建。</title>,<text>人生天地孰無親。孝盡其誠問幾人。獨有明公能至此。徽名羸得聳千春。卞孝羅烈。雖曰男女異姓。實是叔姪戚稱。一時並擧。豈不美哉。</text>
<title>烈女羅氏㫌門 卽余之伯從祖母也</title>,<text>女中縱有三從義。貞烈終身鮮有名。羅氏至今穪節婦。王家褒美豈無榮。</text>
<title>寄呈金 汝重 兄</title>,<text>命駕源源枉草堂。一番回謝我何忘。祗緣衰倦無筋力。賦罷停雲幾斷膓。</text>
<title>贈任元方</title>,<text>此世惟君致欵誠。頻繁來見話常平。何緣倚玉溪堂上。風月山川共得評。</text>
<title>贈任季方秀才</title>,<text>飽聞繙閱古今書。惟日孜孜業有餘。君若着功贒聖學。考亭衣鉢可傳諸。</text>
<title>題觀雲庵壁上</title>,<text>物外仙禪共看碁。長年作伴欲安歸。乘雲一去今千載。祗有飛花滿客衣。</text>
<title>題寢房壁上</title>,<text>烟燻破壁晝成昏。揷竹編籬席作門。多病一生貧到骨。可憐終老石花村。</text>
<title>雨後移菊</title>,<text>素性偏憐澹潔姿。持鋤採取雨中移。庭前手自勤封植。會見開花九月時。</text>
<title>紫牧丹</title>,<text>爛熳堦前紫牧丹。天香國色耐春寒。淸露滴來添錦萼。却疑玉女淚痕斑。</text>
<title>玉萃臺感舊</title>,<text>山似玉屛圍四面。水如羅帶抱三臺。村人指點曾遊處。花落無言鳥自來。</text>
<title>三月日。與諸老若干。期會于野外。乘醉卽書。</title>,<text>佳辰相會是前期。白髮蒼顔揔舊知。醉後我今還獨去。澹烟芳草夕陽時。</text>
<title>柳</title>,<text>人多折盡最長枝。祗有餘條散綠絲。莫向門前勤種得。忍看他日別離時。</text>
<title>枕溪亭 在州西弓峴里。卽趙氏之所搆。頗有蕭灑。</title>,<text>小亭蕭灑傍溪邊。臺下澄潭漾碧天。花竹滿堦詩在壁。主人襟韻倍脩然。</text>
<title>謹次枕溪亭壁上諸先生押韻</title>,<text>何曾世事到心邊。醒則吟哦醉則眠。羸得溪山魚鳥興。不妨同樂太平天。</text>
<title>憶枕溪亭 有五律七律</title>,<text>昔年我去始登臨。臺閣超然枕碧潯。老病自今難再見。山川花竹眼中森。</text>
<title>寄閔臺郞 子問 情侍</title>,<text>秋滿江潭菊蘂黃。老翁無伴坐茅堂。偶然逢着平生友。終日輸情軟語長。我已年深到老衰。自歎人世絶無知。惟君不負相尋約。枉駕溪堂慰所思。</text>
<title>卞姪唱榜日</title>,<text>玉漏聲殘鳳幄開。位分龍虎殿庭排。呼名金榜臚傳罷。桂影橫簪擁盖來。</text>
<title>到門日</title>,<text>簾幕高張日午天。金屛繞座敞華筵。靑衫皁盖留連處。翠黛紅粧咽管絃。</text>
<title>慶筵日</title>,<text>慶席初開酒滿樽。銀屛繡幕擁華軒。誰知此日絃歌裏。慰悅親心感主恩。</text>
<title>登大觀嶺</title>,<text>碧海茫茫遠接天。層波怒浪浩無邊。登高欲望欝陵島。水色烟光何渺然。</text>
<title>雪中行</title>,<text>風滿長林雪滿天。玉龍鱗甲擲山川。凍吟橋上騎驢客。疑是江南孟浩然。</text>
<title>慰金都事 汝定 謫海南</title>,<text>欲問湖南幾日程。凌兢瘦馬御風行。鄕山漸遠重回首。踽踽難堪去國情。千里蠻鄕遠遠歸。曉風吹雪亂霏微。窮途孑孑誰相問。背立斜陽隻影依。不知今夜宿誰家。離恨料應夢裏多。山隔水深風雪路。冒寒行色問如何。</text>
<title>中夜呼燈卽題</title>,<text>夢罷中宵月欲低。杜鵑空谷盡情啼。擁衾堆枕跏趺坐。明燭裁詩手自題。</text>
<title>放筆</title>,<text>生計澹然心自泰。本無求富又無榮。風月江山人不管。我能專得有誰爭。熱官從古人爭慕。風月如今我獨專。可笑紅塵奔走者。晨昏役役自何年。</text>
<title>來留石村數月。將欲入山。家無代步。以詩借馬。</title>,<text>剡曲淹留餘數月。今將舁病入山中。堪嗟窮困如張籍。惠馬何人是晉公。</text>
<title>飛鴻四老會 柳濟夫年七十六。羅子悅年七十六。李義源年八十一。余年六十九。</title>,<text>序齒高低一座中。可論位德許參同。傍觀不識吾儕會。錯道商山四皓翁。</text>
<title>閒中吟</title>,<text>不怕生來范叔寒。還羞潘岳鬂成斑。偸閒日日無關事。手把黃庭靜處看。</text>
<title>病中吟</title>,<text>病隨書卷作良醫。佳遯林泉閱四時。乘醉撫琴還有趣。樂天知命復奚疑。泉石膏肓不可醫。一生終老負明時。深居僻谷相尋少。可驗人情似九疑。</text>
<title>讀抗義新篇有感</title>,<text>何代何時無義人。如公忠烈絶無倫。新篇一部遺今古。細讀難堪淚滿巾。</text>
<title>挽柳雲峯 濟夫</title>,<text>如論齒德吾何及。八歲加添事以兄。今日忽成生死別。獨留斯世若爲情。</text>
<title>怪石 百花軒前</title>,<text>不待工人斥斧。奇形怪狀自天成。嵯峨頂上尖岑立。恰似軒前列岱衡。</text>
<title>呈暗行御史 姓名缺</title>,<text>九重分送繡衣行。暗問齊民苦樂情。邑宰政治勤欲識。閭閻出入任縱橫。憫見生民逼困窮。辛勤軫念發宸衷。欲知卽墨阿行政。分遣郞星察異同。</text>
<title>造山兩邊有二㫌閭。一卞孝也。一羅烈也。見上</title>,<text>當年宅表二家門。孝烈芳名振外藩。自此彜倫扶一脉。人人孰不式而尊。</text>
<title>飛鴻四老會 見上</title>,<text>四老邀歡集一堂。蒼顔白髮自成行。醉來欲散情無限。還把傳盃更勸嘗。可惜全衰人易死。生存一世幾餘人。年年此會非他爾。欲使殘翁笑語頻。</text>
<title>朴淵瀑布 三首</title>,<text>倒瀉銀河掛半天。飛湍落石作龍淵。轟雷振壑晴疑雨。旋覺奇觀壯一邊。天磨對峙聖居山。亂瀑奔流兩峽間。聲振如雷徒坐觀。却疑潭底蟄龍還。懸瀑斷崖垂白練。雙湫萬丈碧琉璃。廬山豈獨專形勝。海外方知特地奇。</text>
<title>夜夢。得見亡友舜擧。談笑如常。覺後摠是歸虛。</title>,<text>夢裏分明見故人。音容宛接倍相親。從遊共說平常事。覺後依微未是眞。舜擧。卽申參奉之益之字也。號養一堂。舜擧於吾若弟兄。忘形意氣托平生。幽明永隔終難覿。地下應存不昧靈。</text>
<title>對書卷卽寫</title>,<text>盈箱滿案古今書。眼暗何能辨魯魚。氣憊神疲難可讀。徒敎對卷謾長噓。</text>
<title>造山村林上。白鷺作巢生雛。日日恒留。故見賦。</title>,<text>白𪆽連羣千百數。朝來暮去亂翻飛。松梢接翅渾如雪。却訝遼陽老鶴歸。屬玉翻翻返舊巢。蒼茫落日暎山椒。窺鱗喙藻湛生業。日日川邊立水坳。</text>
<title>賞春</title>,<text>千林萬卉値芳▦。白白紅紅色色新。可想天工勤巧意。裁成錦繡媚靑春。</text>
<title>和本州客舍懸板韻</title>,<text>騷人自古▦詩▦。壁板塵埋試拂尋。疊玉聯珠垂警句。淸新格律滌煩襟。</text>
<title>述懷</title>,<text>八十年來身亦閑。塵間萬事揔非關。優游度日無心意。獨坐支頤對碧山。</text>
<title>柳</title>,<text>渭城舘柳初誰植。裊裊千絲百尺垂。年年離別人相折。借問今來有幾枝。</text>
<title>奉謝槐山倅見訪</title>,<text>皁盖翩翻枉草堂。雍容討欵語偏長。鰍生幸遂登龍願。感極還堪喜欲狂。</text>
<title>奉謝槐山倅優送魚肉米及饌物</title>,<text>我本生涯任食貧。祗愁朝暮病纏身。君能認得啼飢逼。補匱延殍慰老人。飮粥朝曛咬菜口。烹鮮炊玉我何望。槐安送物供寒竈。感荷恩私不敢忘。</text>
<title>奉謝槐山倅惠書之問</title>,<text>忽承存問▦思▦。忙手開緘倍豁如。裁詩欲謝心中感。情淚無端濕兩裾。</text>
<title>歷訪槐山倅。見先君淸政碑。不勝永慕而作。</title>,<text>匹馬單童歷路▦。摩挲短碣仰留名。先人惠政照淸白。泣血難堪小子情。</text>
<title>偶吟 此亦槐邑作</title>,<text>始安山水儘淸奇。仍想家君作宰時。昔日小兒今白首。追思至此最堪悲。</text>
<title>贈友人</title>,<text>交道不須論早晩。始知今日托深情。莫將新舊分踈厚。惟在忘形計死生。</text>
<title>贈東堂初試儒生</title>,<text>點額龍門三尺鯉。銀鱗玉甲半成眞。一朝倘借風雲勢。應作蜿蜒變化身。</text>
<title>雪</title>,<text>片片飛來覆地平。因風散落細無聲。臘前三白知誰使。除是銀河剪水成。</text>
<title>賞春</title>,<text>花笑▦風日側遲。柳搖金線百千枝。鶯啼鷰語聲初動。認是韶光欲盡時。</text>
<title>次亡子望俗離山韻</title>,<text>望▦離山向▦▦。嶒崚秀色古今同。乘風直擧高飛翼。欲向雲烟浩渺中。</text>
<title>午後自葩山盤石。發向空林寺。馬上口號。</title>,<text>半日華陽遊賞後。催鞭弱馬向空林。夕陽歸路重回首。一髮仙山露碧岑。</text>
<title>訪後穎族姪判書碧梧 時發 別業</title>,<text>峽路春深石路荒。人言相國是家庄。當時往跡憑誰問。山自巍巍水自長。</text>
<title>是夜。仍爲宴會。碧梧公之子。湖西伯慶億。方來自本營。與余同酌。</title>,<text>華軒勝會錦筵紅。歌管相催笑語中。此夜不須明蠟燭。名園花樹月玲瓏。</text>
<title>登鐵嶺</title>,<text>鐵嶺嵯峨俯朔方。透迤險路似羊膓。登臨絶頂重回首。望裏家山入杳茫。</text>
<title>臘梅</title>,<text>臘前春信爾先知。獨向風霜逞媚姿。不是對花耽冷淡。竚看嘉實結靑枝。</text>
<title>感道吟</title>,<text>俯仰乾坤觀物化。天光雲影共悠然。襟懷灑落絶些滓。可察鳶▦▦▦淵。</text>
<title>夜吟</title>,<text>滿庭山月入窓明。何處啼鵑一兩聲。騷客獨吟愁寂寞。此間誰▦▦▦情。</text>
<title>鳳棲臺 梧根，後川。金公益久之亭也。又有七律。</title>,<text>高臺勝槩曾聞熟。此日登臨思轉悠。醉後欲歸迷去路。村童遙指小橋頭。</text>
<title>奉別族叔赴泗川任 辛酉八月。有七律。</title>,<text>佩虎辭京闕。驅車向泗城。愛民思惠政。憂國效忠誠。暮雨山中別。秋風嶺外行。定知今日送。千里兩關情。</text>
