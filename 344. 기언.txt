<title>貞敬夫人宋氏挽詩 幷序</title>,<text>原任判中樞趙公。前年以大年進階崇祿大夫。冬。大夫人宋氏卒。色養七十年。昔老萊子行年七十。事親不怠。自古傳之。今公行年八十。衰麻慼容卽位哭。弔者大悅。今以月日葬。亦其禮可觀。穆作挽詩五章。其詞曰。棘兮欒兮。邦之壽考。柏槨輇車。大葬壽母。母以子貴。禮儀孔式。黼荒畫帷。鼈甲三尺。黻翣畫翣。御用白茅。鸞車五乘。太牢五苞。乘人專道。三百勸防。蒙魌揚楯。毆却方良。葬而卽遠。贈以纁玄。交以神明。神明之器。槃匜南流。木衡芻靈。厚德之報。無災無眚。神道妥寧。</text>
<title>康年詩 幷序</title>,<text>上卽位之元年。三南東界大熟。二年。四方大熟。黎民富樂。小雅有大田之詩。詩人爲農夫之詞。以頌美其上。上之意旣孚于下。下之意亦順于上者也。學大田。作康年八章。竊附于七月。載芟良耜之作以述聖德之化。詩曰康年多稌。萬億之祥。風雨孔時。豐年穰穰。黎民壽考。富樂且康。甘雨祈祈。農畝薿薿。厭其傑矣。如梁如茨。厭厭其苗。綿綿其麃。千耦其耘。于隰于畛。高燥卑濕。稌黍咸宜。百穀盈疇。嘉穗離離。農夫之慶。胡考之煕。荼蓼之杇。黍稷之茂。以穫以畝。百室之盈。婦子之寧。乃獲乃畝。惟廩惟臾。廩臾旣實。曾孫錫穫祐。爲酒爲醴。以禋以祀。達之賓客。以燕以樂。椒飶馨香。邦家之光。天錫有年。曾孫之昌。如陵如岡。萬壽無疆。</text>
<title>古詩</title>,<text>辛酉驚雷節。李吏曹前年竄逐歸。同諸君遊西海上。相與酬唱詩幷序十一篇。以遠客窮涯。會合之樂。此天也。固不可以人事相期。今荷專示。亦安得無一言。顧纍方負罪。杜門不敢出。與人酬唱爲事不可。纍亦嘗遠遊南扶餘海濱千餘里。今六十年如昨日。來示諸作。令人覺悠然遠懷。略述海邦風土，謠俗，古事。望海作古風一十八句。寄謝。其詩曰。昔我萬曆末。南遊過淸泗。百濟西南畔。大壑無天地。蕩漭迷六合。噓噏吐靈異。包括宇宙大。居卑以爲器。朝日而夕月。兩曜各正位。白海三神西。萬里收一視。浮磬出海濱。島夷或衣卉。徐州貢蠙珠。白魚供祀事。峌𡸣田橫島。天下誦其義。九夷八蠻外。泱漭難悉記。重譯獻珍。異各以名物致。河南溫祚國。葆澤一千里。兩湖爲上腴。衣食恣好美。取給饒魚鹽。多賈仰幾利。國俗尙富麗。丈夫喜遊戲。槩論九州南。荊楚俗相類。今我九十老。昏忘多慙愧。略擧湖海作。一二贈相示。</text>
<title>無事偶吟一首 壬戌</title>,<text>人生不如石。礧磈無崩毀。彭殤一壽殀。不足爲悲喜。</text>
<title>寓懷 二首</title>,<text>謝辭千乘相。守寂掩寒扉。多慙鐘鼎貴。但取高人嗤。曾參辭致邑。不慊以吾仁。衣弊耕於野。受施者畏人。</text>
<title>百濟西望海謠。凡九闋五十九句。其謠曰。</title>,<text>纍唯遠眺大海。漭洋無涯。包括宇宙。渺漫六合。朝日夕月。星辰錯落。陽開陰闔。潮汐吹欱。㶀䔽浩汗。瀲灎浟㴒。蕩𩘻合散。戕風迅雷。屑雨海動曀䨪。滉瀁滔天。膠戾而爭廻。極目悽愴。幽怪曠望無外。神廬祗窟。奇詭積儲。潛靈居包歸虛。夔一足龜六眸。鯨吹澇陵呑舟。靑兕玄螭。鮫人水怪。三角騈列。蛇身狶首。詭變出沒。䨹昱絶電。妖露呵欻。陽氷五寸。陰火潛然。其外黑齒棧齴。爪蛙蠔蜒。烏衣裸人佛齊。沙華折木天墟。瀴溟渤潏。駭奇詭之多。蝄像食人。天吳眇䁘。群妖遘迕。海童馬銜。叫嘯邀露。眩惑無度。氛霧靉霼。廣宇▼(雨/(黒+甚))。慌惚幽暮。惴然而慄。黯然而駭。鸜之鵒之。洙泗齗如。魯道之遞。作者七人。師襄入海。淸士遠引。曠然無儔。道旣不行。尼父且欲浮海而乘桴。死者不可作。其虛其徐。余將焉如。</text>
<title>老人今年八十有七。旣耄荒。又病聾。無人事。鳥獸不驚。山居閑暇。作四言詩長作。其詩曰。</title>,<text>山氣巃嵸。山曲崔嵬。林木糾鬱。巖谿碨礧。深山谷遠。人事亦稀。麋鹿不驚。峨峨漇漇。邈矣神農。肇我稼穡。土正先穡。句龍后稷。三之辰于耜。四之辰于柞。以耕以饁。少壯齊作。以種以茀。有相其力。旣裒且穎。天道不息。十月滌場。禾稼旣同。朋酒序飮。豐年之終。養老慈幼。饋食有禮。器用陶匏。氓俗樸騃。安樂壽考。與物煕煕。淳厖之古。不爭不欺。外戶不扃。尨不夜吠。優哉遊哉。于以卒歲。山氣九章三十六句</text>
<title>觀書 三首</title>,<text>洋洋慕聖謨。說讀皆孔子。不知老之至。死而後乃已。有德必有則。不爽投桃報。申申抑之戒。夙夜儆昏耄。聖人憂世患。魯史示殷勤。首言大一統。萬古垂空文。</text>
<title>無可無不可吟七言</title>,<text>一往一來有常數。萬殊初無分物我。此事此心皆此理。孰爲無可孰爲可。</text>
<title>無題二首書懷</title>,<text>我老至期頤。生不知治亂。煕煕擊壤歌。日與樵童伴。皥皥者誰子。自言太上人。得意羲皇世。孰云生不辰。</text>
<title>偶吟絶句遣興</title>,<text>陽阿春氣早。山鳥自相親。物我兩忘處。方知百獸馴。</text>
<title>愼酬酢自警五言</title>,<text>人情有萬變。世故日多端。交契亦胡越。難爲一樣看。</text>
<title>立春作二十字</title>,<text>測候在嵎夷。化育驗於斯。帝嚳曆日月。百代示人時。</text>
<title>不知山外事</title>,<text>朝日上東嶺。煙霞生戶牖。不知山外事。墨葛寫蚪蚪。有筵臣白上禁古文周時。史籀作大篆。不禁蒼頡古文。孔子時。專用蚪蚪文字。秦時。李斯作小篆。古文猶在。漢鑄五銖錢。莽鑄貨泉。皆用古文。李斯焚滅百家。古文不毀。</text>
<title>驚蟄後作 首春東作之始。覽時物。忻然可喜。識之。</title>,<text>草木已萌動。節序驚蟄後。農家修稼事。少壯在田畝。</text>
<title>偶言 三首</title>,<text>空階鳥雀下。無事晝掩門。靜中觀物理。居室一乾坤。無聲無臭極。聖人亦不言。箇中深遠意。無語向誰論。倚伏有常數。憂喜聚一門。三復金人銘。多敗在多言。</text>
<title>感遊崇禎二年孟冬之月。</title>,<text>余好遊深山大澤巨野窮海之隅。無遠不到。乃以玄月之陬。東遊過驪江。遇雷電。感物寓懷。具述周遊博觀窮搜幽怪。作感遊賦。其詞曰。余唯逸遊乎四方兮。離淟涊而㶍然。燦然一笑而繆流兮。美往世之登僊。偭余不愆于遐志兮。超遠擧而日延。希不惑於半途兮。及鶉尾之御蛇。招搖貞于陽朔兮。指析木之杈牙。汩淢靸余周邁兮。徇放逸之遐心。指蓬瀛之漫漫兮。跨穹嶽之嶔嵒。謂仙者可求而從之兮。吾乃穆然而遂徂。凌少陽而徑渡兮。忽焉至此南閭。沛彷徉而高厲兮。求赤松之所居。㶍灝氣之淸澄兮。保神明而康娛。指暘谷之杲杲兮。晞鄧林之扶疏。超無塵而遐擧兮。撫佩袵而尙羊。路眇眇而默默兮。穆杳杳而茫茫。敻幽邈其悄愴兮。廓獨處而無隣。怊惝怳而永懷兮。思不眠而達晨。句芒萎約而慘悽兮。屬玄冥之司辰。霰雪紛糅而遂加兮。鳥獸鳴而號群。玄氷兢凌而竟歲兮。顓頊隱約而慍忳。遲日出之朝暾兮。若燭龍棲耀於寒門。心儵倏而傾悟兮。漠寥廓而至淸。釋鞿羈而驕驁兮。漫洋洋乎無爲之庭。窺廣宇之崢嶸兮。知天地之圜方。感一氣之回薄兮。睹萬物之無垠。哀生民之長勤兮。曾日月之幾何。情眷眷於舊鄕兮。反余將濟乎江之波。迂余轡而整策兮。注平皐之廣衍。蛟壁嶄巖崱屴兮。乃下臨乎重淵。徵玄化之沕穆兮。悟神靈之潛育。遵江介之流風兮。焉所懷之可極。望高闕之威神兮。想九疑之繽紛。謇余脩潔而好姱兮。願陳志而無因。攬瑤蕙而被服兮。襲芳珍之淸芬。懷古昔而未央兮。愁夷猶於水渚。心杳然而緬懷兮。遡流雲而延佇。遵江濆而永歎兮。感時物而自鳴。沍窮陰之玄涸兮。氛昏霧之不晴。雷磤磤而發聲兮。若萬物之春生。陰氣而冥冥兮。汩坱軋而不寧。唏噓悽愴而感余兮。或怵惕而乍驚。嗟百感之繚亂兮。內幽鬱而於悒。悵遠望而獨立兮。志眇眇而無極。曩余矯厲而遠逝兮。乃縱遊乎婾娛。陟神嶽之鏘鏘兮。瞰維火之窮隅。陽侯𣶈洋而涵天垠兮。曠蕩乎祝融之墟。異哉南炎之炳曜兮。怪氣敲磨轇轕而相噓。天吳九首三角騈列兮。群出沒而遨嬉。鯨鼇奔螭更拚跌噴兮。霧雨昏昏而瀰瀰。馳趡貊北之野兮。大風訇哮而簸楊。白日曀昧而晝晦兮。豺狼當道鵂鶹鬪爭。山鬼鼓妖兮。或一足而跳梁。洞谷崛礧磈碕兮。苦寒近乎北垠窮。幽遐詭怪而自娛兮。於焉廣蕩而恢瑰。乃今東指乎句芒兮。來吾遊此蛟崖。歷山澤而盤樂兮。超旣離乎氛埃。嘐嘐然有古之人爲之徒兮。誦其文而日嬉。淳風邈其眇遠兮。傷末流之益灕。汩雕樸而喪眞兮。惡浮詐之相疑。吾聞郭索後蚓兮。乃知拙者爲巧先。羌余潛心而內省兮。賴愨淳而不遷。保厥美而遊遨兮。神要妙而沖沖。免象尤而遁逸兮。又何羨乎韓終。意恣睢而担撟兮。吾將與物爲無窮。仲尼轍環天下兮。遂擬之以木鐸。曾點之狂歌兮。有風雩之極樂。唯聖人之蕩蕩兮。亦獨喜其嵺廓。依前聖而節中兮。求道德之蘊奧。澹無累而自珍兮。抱皎潔之貞操。要至死而不渝兮。從吾心之所好。</text>
<title>抽懷 崇禎二年五月甲辰。</title>,<text>哀晩生於季路兮。獨長思而永嘆。樂天道之易簡兮。隘人心之險艱。何休咎之相躡兮。忽翻覆其若瀾。苟流蕩其從俗兮。鮮離患而獲安。追前脩之所程兮。在隱約而猶寬。專純愚而靜處兮。嗟與世而異宜。世彌降而下衰兮。誦陳編而興悲。抗余志而希古兮。任素尙而得意。謂余情其信脩兮。庶無愧於天地。循法度而自飭兮。故專專其無貳。歎先人之頤志兮。悲慷慨之遐蹤。何淑人之稀合兮。卒沈抑而終窮。嘉伊陟之佐商兮。美仲山之翼周。信曠世而同流兮。實宣揚其徽猷。歎尼父之棲棲兮。狹耦耕之抗迹。鳥獸不可與同群兮。聖人固爲之深責。曰惟進爲而撫世兮。固仁人之盡志。顧行藏其有義兮。豈躁進而獲累。樂推分而得和兮。惡矯性而失理。悼寒婦之妙巧兮。憐淑女之慕義。嗟衆人之多僻兮。求捷徑欲何爲。任窮達之有命兮。忘物我而同煕。服古訓而孜孜兮。眷於皇之降衷。樂游泳以自得兮。信彌廣而彌沖。惜日月之迅過兮。故惟𡧰此寸晷。勉汲汲於講習兮。要旣死而後已。慕先哲之卓卓兮。羌遵道而不息。盍及時而疾驅兮。將遠尋夫所極。</text>
<title>激誦</title>,<text>作激誦。上述皇，王道德之盛。以及世變災祥妖孼。下逮桀紂，莊周，楊墨，浮屠，百家之說。雜以徘優，譎詭，感激奮言。比於工師之諷誦。以喩意荀。令作成相。余激誦。敶皇王厥初鴻荒。君臣肇有。鳥官人皇。居橧巢。被草食木。黎民壽考而康。厥後聖人敎之棟宇以處。耒耟以耕。民乃宮居粒食。相養以厚生。聖人南面垂衣裳。化萬邦。民不僞咸淳厖。父子相仁。安其居。樂其生。煕煕而不爭。古初。朴蒙倥侗。啓發人文。肇自有熊姚虞欽。明光四表。民乃雍。齊政刑。均量衡。號爲大同。堯不私。舜不與。揖讓有天下。民知大公。咸池張。簫韶成。夔拊石。鳥獸蹌蹌。茫茫九州。開禹迹。勤于水。修土穀。天乃錫禹以洪範九疇。彝倫敍。聲敎洋洋被于率土。有頑不卽功。聖人不德。干羽舞。苗乃格。懷皇極。契玄王。肇殷德。歷砥石。遷于商。是宅殷土茫茫。乃有天乙湯。聖人履大權。鳴條造攻。頹夏亡。帝命不違。式萬邦。爲天下王。上德。感氤氳異生。應元良。於穆玄祥。伊摯降空桑。傅說爲列星。昔有大電。降軒轅武敏。肇生民。興於稼穡。古公亶父。基王跡。文王緝煕。周德昌嗣。武纘其緖。誅伐無道。紂易鄕。周公大象。諧神人損益。禹湯郁郁燦皇文。周道夷。素王作轍環天下。爲木鐸。王澤竭。詩不作。春秋繼其亡。萬世作程。紹百王。麟馴魯郊。聖人之祥。天有風雨寒暑。主生成。聖人體之。施綸經。王道無私仁。贊化育。聖人之治爲準則。噫噫。千載授受。明道術。請師古昔。觀往跡。右一章六十四句四百字。余激誦。世之災。轇輵汩亂。媒凶患。蚩尤鴻蒙。悖天之常。顚于鹿之野。啓軒黃唐堯。伏羿。十日幷出。焦災戾。堯弭災。羿乃殪玄妻媒其殃。有娀興夏世。大浸稽天。昏墊下民。焦勞聖人。手足胼胝。九州大野開畦畛。上聖調陰陽。萬物位育猶妖祥。八年七旱憂成湯。災孼坱軋靡常。聖人勝德反吉祥。世之亂。高其臺大其苑囿。聽於婦稱桀紂。讒口日張。賢人出走。天地易常。邪正反行。蜚廉從諛。比干刳。龍逄烹。國之將亡。聽於鬼。衛巫制其世。周有厲王。流于彘。震鱗漦于夏。匝三正。成妖孼。褒女媒。國乃蹷。檿弧箕服殄厥世。暴其政刑。淫戲滅國。名之曰幽厲。世之患。錯愕昧其理。殷湯召夏臺。西伯拘羑里。孔子厄於匡。孟子失意。趨齊梁。聖人沒。邪說破行雜然而興。行莊周墨翟刑名百家。誠不祥。棄仁義。塞門戶。莫覺悟。孟氏陳言。明性善。萬世稱雄辯。世之闇。禮樂乃亡。父子不親。君臣疑。於是申生烹。子胥夷。田常竊擔囊胠篋。聖智移。又五霸譎詐。乃相欺。遂有矯情之行。拂志之言。大僞滋。世之殃。刑墨殫殘。戈鋋爭誅夷芟刈。天下叛亂。道德晦盲。伽維躡其後。蒙掩耳目。乃愚而重愚。暗而重暗。大迷惑。天下不治。其禍旣久。焰焰熾熾。自古有亡國絶世。或子孫無噍類。前車不戒。後車隨。孰謂知。民之瞀瞀不可長。文武之道誠莫強。由之者昌。悖之者亡。觀皇災難罔極。終古靡常。聖人寅畏弭禍殃。修明禮義除不祥。天地瞢暗回三光。右二章九十八句四百十一字。災，亂，患，闇，殃五起，首。言天下之變通。二章一百六十七句八百十一字。崇禎初。在紫峯山居。有此作。</text>
<title>南海縣東二十里海岸。山木皆榧。上有神祠。世傳古有新羅王子入海島不返。死而爲神。海中祀之。作迎享神詞。</title>,<text>駕飛龍兮張翠羽。凌洪波兮揚靈。揚靈兮浩蕩。望不極兮雲冥冥。木落蕭蕭兮風景寒。海雨凄凄兮颯而霏霏。留靈脩兮澹忘歸。歲旣晏兮增噓唏。謇余修潔兮信。要聊容與兮愁。予心悄悄兮攬涕。羌誰留兮水渚。被薜荔兮帶女。蘿結瓊佩兮延佇。情皎皎兮長太息。靈之來兮颯然。百神翳兮竝御。剡剡悽悽兮涕漣漣。愁夷猶兮懷未已。捐余佩兮遺所思。坎坎擊鼓兮娛嬉。望公子兮無違。</text>
<title>丁丑正月。避亂東海上。過猪遷通川途中作。</title>,<text>黑風捲海波冥冥。蛟龍噴薄鬪雷霆。大鵬擊水三千里。海若騰躍驅長鯨。白日晦迷天地昏。顓頊吹雪塡滄溟。氣像慘慘難具言。鬼神憑怒恣凶獰。我時逃亂過海來。向天垂淚獨呑聲。</text>
<title>連谷縣感懷作。二月初八日也。聞南漢解圍。</title>,<text>半夜烏啼風雨昏。天地晦塞何冥冥。四方號怨皆瘡痍。上天曾不悶蒼生。嗟我流離在絶域。百感悽惻惱我情。出門搔首無所歸。亂髮颯颯徒自驚。路聞西來消息惡。遐氓猶泣社稷傾。</text>
<title>江陵途中。望雪嶽感懷作。</title>,<text>雪嶽之山高萬丈。懸空積氣連蓬瀛。千峯映雪海日晴。縹緲群帝集玉京。東峯老人住其間。高標歷落干靑冥。嘯風叱雨弄神怪。逃空托幻藏其名。乞食都門傲卿相。縱謔飜爲市童驚。猖狂不獨事高潔。此心長與日月明。</text>
<title>二月廿七夜平昌旅舍書懷</title>,<text>太虛沖漠兆眹微。坱軋變化無停機。川流嶽峙品物欨。日月光明鬼神幽。盈虛消息自推移。善惡隨類咸殊區。一治一亂有常數。聖賢當之亦勤劬。周公膺狄荊舒懼。大禹疏鑿江河流。變亦已極合反常。夷虜安得百年強。至善在人天所畀。此心此理貴純粹。昊黃繼天開人文。禹勤湯敬承華勛。鼂忠舜孝各盡分。箕囚夷餓成其仁。性命流行不可窮。尼父用之爲時中。古來賢聖由一理。勉學庶可幾於此。丈夫羞與對妻子。慼慼憂泣飢寒死。</text>
<title>淸平寺</title>,<text>淸平積翠連四明。天晴削出靑芙蓉。石門煙開洞天靜。禪宮碧瓦光玲瓏。靈池澹澹涵虛鑑。三十六聖影還空。山中瀑布灑山石。老龍垂鬣吐白虹。曉從仙洞禮天壇。㗲然長嘯倚高峯。希夷老人今不在。我來可以追遺蹤。平生頭掉世間榮。且欲白首巢雲松。</text>
<title>向碧呑驛感懷</title>,<text>逃亂經年不得歸。謳吟不爲悼寒飢。手持長鑱白木柄。吾惟與此同流離。窮冬辛苦過雪關。北風慘慘吹寒肌。白卜西來二三月。澗谷㶁㶁流春澌。問關遠途不足說。亂代漂零堪怨咨。山深日暮煙火迷。足繭形枯筋力疲。聞說凶奴收殺掠。戰士已許還耕犁。自是蒼天乃苦兵。但使迂儒空暗噫。嗟我猶生九死餘。骨肉相失各分離。茫茫無處寄消息。苦淚淫淫但沾衣。</text>
<title>三月寓居嶺西述懷 在原州</title>,<text>自從亂離來。隨事生悲辛。痛此犬戎禍。哀哀竄荊榛。兵火之所及。慘目飛灰塵。積屍滿原野。上天亦無神。又聞江都破。九廟竟沈淪。豈無忠義人。時議愧未伸。破敵誰能料。屈辱事殊隣。謀臣存社稷。志士淚沾巾。感慨徒歎恨。喪亂豈無因。嘿嘿怨人事。良愧籲蒼旻。我時東走海。乃臨暘谷津。煙濤蕩不極。浩浩涵天垠。海氣變紫赤。杲杲升日輪。竊慕唐堯聖。羲伯司寅賓。緬懷徒自傷。太平竟何辰。西涉江漢源。水石何潾潾。東風喜發育。春氣蕩氳氤。山木日滋榮。幽花明澗濱。草木喜得時。人事愁艱屯。萬事付長謠。百感惱陽春。念我志學初。仰希古賢人。生平事廓落。將老任漂淪。空懷徒耿耿。白首夢經綸。時命乃大謬。固所甘賤貧。世道日交喪。賢者貴自珍。魯連誇高潔。申屠思遁身。鳥獸可同群。猶非效隱倫。</text>
<title>南海中感懷作 二首</title>,<text>海嶽何嶒崚。秀出滄溟間。杳冥石門淸。此地日月閒。長嘯倚霞石。雲海浩漫漫。曠然一怊悵。極日涕汍瀾。秋氣滿天地。凄凄大荒寒。遠客窮南紀。欲睹天地濱。煙濤蕩不極。曠望迷滄津。南州嚁炎德。海氣常氳氤。蕭蕭鬼門荒。幽怪生悲辛。烏衣與黑齒。絶儻非吾淪。緬懷古聖人。遠德及殊隣。</text>
<title>從九井下憩其陰。有浮屠煕克。贈我躑躅杖。作古詩一首酬之。</title>,<text>九井峯陰躑躅木。蒼苔着枝高一丈。石上蟠根露屈曲。糾結千年老不長。白節凄凄海天霜。楂枒葉枯寒自響。老僧拔取以爲杖。拄過碧海煙霞生。遇我慇懃持贈我。使我履險心愈平。始知奇物自有神。魑魅辟易行無驚。從茲北遊上泰白。不羨麻姑海上行。尋眞採藥無不可。他年見我鬚眉靑。</text>
<title>石帆 天冠山絶頂。</title>,<text>邃古旣朴蒙。倥侗而鴻荒。況茲荒服外。初不知昊黃。異哉西方敎。空門遂開張。大藏八萬經。流播逮東方。厥初誇靈異。萬里窮梯航。祥飆送海帆。婀娜飄幡幢。旣而化爲石。事怪名仍彰。尾閭泄海波。騰卓出蒼茫。流傳萬古石。礧磈摩靑蒼。聖人不語怪。理外事難詳。夷俗尙怪誕。誇矜競張皇。昧者踵前惑。至死迷趨蹌。題詩諷其事。非祖述荒唐。</text>
<title>酬李生 前日見寄諸作。客次常忙。今有還答太遲。○甲辰。</title>,<text>默觀天人際。一理本無間。品物旣殊別。有薰蕕氷炭。好惡成於物。紛挐日爲患。狂愚非性罪。氣稟所拘絆。荀卿論性惡。迷者甘暴慢。孟氏道性善。聖賢豈欺謾。洋洋垂謨訓。惟斆是學半。親親與長長。仁義見條貫。節文斯二者。天秩備燦燦。有物必有則。修行自漱盥。勿以淺近忽。至敎非妄幻。本立道自生。有序不可亂。垂老愧失學。對卷發長歎。</text>
<title>墨梅</title>,<text>墨梅何瑰奇。心正苦。絶筆摸出古梅寒杈枒。寒杈枒摧折半枯半死。雪邊瘦疏三兩枝。吐奇葩夜如河。一輪明月上氷柯。令我對此無語空長嗟。空長嗟出涕沱。</text>
<title>贈鄭君遊白雲山水</title>,<text>龍洲翁嘗與我有耦耕白雲之約。今送君。贈古風一首。示懷。送君白雲山水遊。語君白雲山水奇。山之石礧礧。山之水漪漪。山中之人多古氣。鋤犁自足無爭欺。我且從之簡耒耜。遠追沮溺窮年推。</text>
<title>聽雷堂</title>,<text>林深草堂靜。巖扉晝不開。落葉滿空庭。石磴生綠苔。山雨暗溪響。隱隱聽雲雷。</text>
<title>寄滄江老人 乙巳</title>,<text>我夢東南神女躡玄門。萬竅號號聞天風。形開黮黯天地閉。吹萬皆死。空響在耳常喁喁。可喜可愕皆不聞。心忡忡如入沌混遊無蹤。望人大語如愔啞。視如疑笑如癡。傍人拍手笑我耳全聾。滄江老人久已盲。咄嗟斯人天所窮。我亦塊然謝機括。深居不窺如蟄蟲。兩人竝世皆讀百家書。歷談千古無雷同。聾一人瞽▣人。亦天意令我兩人莫相違。長相從如駏蛩。聾能視瞽能聽。兩人相樂如一身。不羨離婁明師曠聰。但願世間憂樂兩相須。放言大噱酬天公。</text>
<title>醉愚堂偶題</title>,<text>跖之濁不可淸。夷之淸不可濁。夷淸跖濁莫須別。但願長醉百年三萬六千日。</text>
<title>冬月。遊南海上。梅花盛開。忽憶前冬入京訪閔吉州出賞梅詩。幷示龍洲酬和作。今見此有感。</title>,<text>北方北風陰氣凝。三春草木多枯死。南中臘前梅先發。氣分南北懸如此。苦節終不畏霜雪。肯效媚艶隨桃李。病夫見此心獨苦。竟日咨嗟弄瓊蕊。愛誦淸詩思吉州。幽懷耿耿知相似。龍洲新和動驚俗。危思苦調入骨髓。一別杳然思悄悄。天寒落照空山裏。臨風忽有感懷作。遠寄長安一千里。客來示此詩。此追思四十年前作。吉州，龍洲。已作古人。余獨在世今八十八年。追感無窮。識之。</text>
<title>熊淵泛舟示永叔</title>,<text>山下春江深不流。綠蘋風動浪花浮。草靑沙白汀洲晩。捲釣移舟上渡頭。</text>
<title>驚雷節。到羽溪。觀日出作。</title>,<text>羽溪東畔海茫茫。煙濤極目連扶桑。靑帝鞭霆駕蒼螭。羲伯授時居嵎夷。金烏騰翥海色動。明霞紫氣開朝暉。層臺百重何縹緲。雲霓明滅光依依。我欲登之不可梯。異境恍惚懷轉悽。百年辛苦長謳吟。路窮絶域歸思迷。</text>
<title>宜春村。贈別季弟舒。歸京洛從仕。三十韻。</title>,<text>此地豈嘗期。此別豈嘗知。炎蒸瘴癘地。漂淪偶棲依。官家賑斗粟。百口仰不飢。旅泊旣已久。方音聽亦宜。人情苦懷土。北望攬涕洟。蕭條兵火盡。十一遺瘡痍。感慨徒歎恨。時運竟如斯。念昔奔竄初。狼狽各分離。積雪陰山道。玄氷渤海湄。轉客到日南。時久已序移。雪峽擁篝火。朱涯畏炎曦。辛勤千萬里。百憂惱相思。豈料今日在。惝怳心如癡。九死經艱難。相對淚已滋。離情逢會合。喜極還成噫。隣人日携酒。酣醉動歡嬉。沈冥臥不省。萬事復還遺。連延數十日。忘却在天涯。人生一聚散。迺知無常期。苦道官事忙。歸鞭不可遲。驩逢能詎幾。盈月感易虧。窮途復此別。黯然惜解携。憐我羈旅情。牽添別離悲。惻惻抱辛酸。中夜泣漣洏。情牽語更連。聽者恕支離。少年慕高節。恥與衆人隨。平生誦周孔。耿耿空自奇。感歎長吟哦。白首計已違。已矣勿復道。咄咄且何爲。贈言送爾行。士固貴自持。行身一失誤。悔恨莫可追。努力勿懈怠。隨事憶箴規。</text>
<title>嶺南道上。逢趙生。</title>,<text>前年此日在羽溪。西登太白望扶桑。跋涉山川一千里。南窺絶影窮炎方。逢君此地眞邂逅。懷抱與我皆悲傷。自從山西多亂後。三年不得歸故鄕。咄咄人事長羈旅。謳吟只自饒文章。丈夫豈終老蓬蒿。揚眉一笑思激昂。</text>
<title>過召文有感</title>,<text>千載召文國。亡墟足悲涼。繁華不復睹。荒草野花香。壘壘見古墳。濯濯無白楊。田父耕隴上。猶說景德王。天地一何悠。終古幾興亡。物理本無常。人情徒自傷。感起前古恨。獨立慨嘆長。</text>
<title>介峽</title>,<text>介峽嶒崚不可越。連峯石色䨪晴霞。入谷却愁天地窄。峽硧礧硊勢相摩。山回逕盤行轉迷。谿壑磊磊水層波。幽崖積陰雪未消。磵草春廻不見葩。怪鳥相號不知名。飛生 一作飢鼯 摘木墮空柯。力盡崎嶇出木杪。嶺壁猶高山日斜。我行北來窮險阻。羈旅只足饒吟哦。</text>
<title>早出新安途中。望日傍白氣。</title>,<text>我行來自石盒西。土雨昏目雜豐隆。曉出金鼇十里望。崇墉石雉跨穹嶐。一夫呵怒萬人沮。元戎設險籌策雄。朔方殺氣彌宇內。直射日傍成白虹。黑暈匝日欺朝暾。傍珥如炬奪曈曨。忽疑燭龍銜曜窺寒門。又似祝融把火燒天紅。吾聞堯時羿射九日落。更有竝日燋旱扶桑東。弭災息怪聖人化。邈然不得追遺風。白頭感歎誰復知。向天無語泣無窮。</text>
<title>自三月至五月。不雨。</title>,<text>八年七旱水行死。湯禱格天傳千祀。赤憎赤魃爍如焰。九潦不用勤夏姒。烈火生石土山焦。陽侯波渴愁焚燎。廛人徙市瞽巫禜。上天曾不恤生成。自是黃母弄妖火。炎炎九萬燒靑冥。召災致祥豈無故。人事怫亂乖天經。冥冥已可見兆聯。神驚鬼噪難安寧。句芒泄訛白帝殃。黃河東注不得停。咄吒長吟託風謠。使我不見徒自鳴。</text>
<title>經亂後感弊梳自述</title>,<text>逃亂經年走窮陬。東窺日域南炎州。世事咄咄皆可歎。意氣激昂增煩憂。包胥重繭卒存楚。魯連高論扶東周。讀書萬卷無所補。竄身絶域多慙羞。腰下寶劍酬一飯。囊底弊梳猶藏收。朝來新沐理亂髮。直臨滄海明雙眸。</text>
<title>自戲</title>,<text>文章千古慕頡倔。白首磊落誦殷盤。楚玉不售畏剠刖。謳吟只自抱辛酸。從人作力愧無財。癡拙每被恣欺謾。手鋤持耒學耕耘。三年枯旱田疇乾。又逢世故身流離。咄咄時命誠艱難。衆人悶我常窮窶。居然猶有好容顏。萬事付命還可喜。富貴不易吾飢寒。</text>
<title>放言</title>,<text>天旣依於何。地亦付於何。生生本於何。終古儘無涯。水火互相薄。品物自相摩。愛惡成於物。利欲遂紛挐。聖人推元化。理物無差訛。班班各遂性。位育在中和。探弄造化機。中夜發浩歌。</text>
<title>竹嶺</title>,<text>人喧小白太白高。複嶺重關天下壯。積翠巃嵸六百里。煙霞縹緲連靑嶂。石棧盤回危且險。行行脅息頻側望。三月嶺上見積雪。高處寒凝未暄暢。蜀道不得難於此。使我羈旅久惆悵。</text>
<title>橫城途中有感</title>,<text>二月橫城山峽間。春晴花發百鳥鳴。亂峯嶅屼谷自盤。蒼松白石溪水淸。居民無事多壽考。峽俗淳朴少所爭。自是山中多古意。豈如京市多喧驚。浮生役役何時休。到此還增感歎情。安得溪上數頃田。遠追沮溺窮年耕。</text>
<title>堤川寒女</title>,<text>堤川寒女貧無依。短袖數挽纔掩肘。佇立街頭長歎息。泣向東風弄官柳。自言京華朴四宰。赫世當時稱富厚。薰天豪貴世所慕。嬌娥嫚睩不知數。十八選爲賜牌婢。歌舞獨步無與偶。雲鬢花顏紫羅裙。宴罷高堂惱春酒。自謂歡樂長如此。冷咲寒閨貞節婦。可憐人亡事更非。豪奢冷落爲草莽。桑田變海在須臾。伊昔紅顏今白首。容華落盡誰顧見。棄作公須老食母。靑娥無復妬冶容。惡少憎看讎老醜。尙有芳心未全消。歌曲徒悲衰落後。</text>
<title>險里</title>,<text>洪川窮北麟蹄縣。太古鴻荒猶未開。人民朴略貌睢盱。群居老死絶往來。逢人相惡不相親。語聲高軋雜喧豗。自是山夷隔王化。野心未失生嫌猜。貊北深昧多積陰。天晴萬壑恒雲雷。谷暗溪喧山石濕。千峯凍雨白崔嵬。荒隅隔絶風氣殊。使我悄愴吟且哀。</text>
<title>贈白雲寺僧</title>,<text>僧自白雲山上歸。白雲隨錫來郊扉。郊扉亦有無心老。身與白雲無是非。</text>
<title>綠竹杖</title>,<text>闍崛老人綠竹杖。龍鐘九節靑琅玕。遙知孤翠在南嶺。雷雨拔出蒼虯蟠。老人知我頗好奇。提携遠寄扶蹣跚。亭亭久抱霜雪苦。淸冷當暑手生寒。勁節固有知者知。徒令志士抱長嘆。伶倫伐取學鳳鳴。太公折得釣滄灣。我今拄來海上遊。魑魅辟易行無難。天生奇物稱我意。恣遊白石淸谿間。</text>
<title>寓居宜春。呈子範。</title>,<text>山峽日多雨。颯颯寒木秋。寓居適深僻。崒嵂亂峯幽。濕蟄掩蓬蒿。鬱悒抱百憂。忻逢繡衣史。昔日同里遊。經年沙漠外。豈料對靑眸。相對慰寒飢。情意兩綢繆。猛獸日逼人。咄咄誰能驅。海燕辭天霜。蒼茫歲欲遒。已矣勿復道。得酒強寬愁。書生老嵺廓。大吒仍長謳。</text>
<title>寓居毛兒。遇山水僧信旭。題其卷子。</title>,<text>闍崛老翁號旭公。身被草衣佩木魚。逃名絶俗遊杳冥。刳巖鑿翠類穴居。山深築室日月久。風雨颯颯侵戶牅。石柱靑苔山氣濕。禪堂象敎半頹朽。思將營築開新構。來叩閭閻百姓家。手持楞伽貝葉經。靑眸白髮貌如花。從人說法動氓俗。歷數萬乘皆趨波。此法傳來一千年。生祥降瑞驅妖魔。災殄不作年穀穰。群生至老無殀殤。家家種福多懽喜。又道來生壽福長。堆金委帛無所惜。去千萬劫常無殃。分明施報如授受。人人皆可望吉昌。其言一一倘可信。吾亦長飢求飽嬉。請看古來窮達人。何人事佛何人嗤。</text>
<title>庚辰九月三日。從花開洞。觀雙谿石門。因</title>,<text>登佛日。俯靑鶴洞。玩瀑布。感懷作佛日直俯千丈谿。寒崖峭壁纔有路。風塵不到煙霞老。洞府蒼蒼石色古。東望香爐瀑布水。飛流亂灑深如霧。白日晦迷忽悽愴。天風颯颯吹飛雨。學士舊跡靑苔沒。眞訣不傳心獨苦。鶴去山空日月深。使我杳然思玄圃。</text>
<title>靈臺上。遇暹公。</title>,<text>暹公不飢仍不老。學道西山八十年。逃名絶俗竄巖谷。草衣木食形貌姸。心如枯木無所慕。寂然神完而氣專。申申眷我授祕訣。我亦與世長遺捐。回頭一笑隨煙霧。手持芙蓉參列仙。</text>
<title>興陽孝兒</title>,<text>興陽大江里。孝兒名燦文。善行人所服。聞者動驚喧。藐然在髫齓。長者詎敢群。其父病在床。俄頃死生分。藥石昧其效。晨絶到日曛。悲號感神理。指授覺昒昕。刳血灌諸口。死息廻氤氳。孝感豈偶然。此理信不昏。嗟我感其事。卓卓古未聞。爲之下閭問。題詩贈慇懃。百行自良知。諒哉古所云。君子貴擴充。勉勉期相敦。非學安能遂。孜孜讀典墳。</text>
<title>神蒲峯 支題。天寇山別名。在長興南境入海上。</title>,<text>支題山中百丈石。上有仙井之水泓且淸。菖蒲十丈九千節。自從開闢始句萌。盤生屈曲蒼苔老。蛟螭糾結鬚鬣靑。我來採得神如旺。服之可以通僊靈。</text>
<title>登九井峯。逢雲霧作。</title>,<text>支題秀出八千丈。毗盧瑞石參相望。上有蒼苔九龍井。變化雲雨連溟漲。仙人搖石靑臺間。丘巒欲摧空低仰。長生石標祕不開。豈爲千古恣欺誑。異事漠漠誰料得。使我獨立神慘愴。依舊千年石鹿車。直俯虛崖窺㬒曭。排風遊霧安可極。呵妖叱怪神愈旺。翩然被髮戲帝傍。下與萬物俱跌踼。</text>
<title>和古亭丈人古詩七韻</title>,<text>萬物隨化無停機。百川東逝何沄沄。莊周闊誕恣戲謾。堯跖俱朽誰能分。淳風已死聖人遠。後來雕琢泯人文。馬遷餘史意已荒。自附春秋眞妄云。楊生草玄心獨苦。屼屼恥與數子群。從茲不怠倘庶幾。不待千載有子雲。古來固有知者知。白首頗勤讀典墳。</text>
<title>田茂才卜居闍崛下。其地環疊山層峯中。有竹林郊原。謂之獐含。舊縣云有八景。各爲五言詩。贈之。</title>,<text>其一卜居近林壑。愛此山水淸。陶然想太古。窈窕無俗情。蘭若隔雲壑。淸曉聞鍾聲。其二地僻少人事。豈有塵累嬰。閒居喜幽獨。伴此林壑淸。日夕山更高。前村暝色生。高樹繞虛落。依依煙上平。其三出谷復溪橋。朝日照巖壁。白雲從壑起。郊原生草色。溪南牧童在。跨牛穩吹笛。其四高樹臨西塢。野亭俯谿橋。有客來相訪。竟日話漁樵。言語盡淳朴。風俗隔塵囂。笑罷相送去。還愛古意饒。其五春峽暮愈碧。景物晴更好。崔崒靑犁牛。騰踔勢傾倒。天空月色出。遊氣淨如掃。浩歌動高興。曠然遺塵惱。賴有山中人。與我同懷抱。其六嵺廓任疏蕩。得閑心獨忻。雁嶺孤鳥上。日夕看歸雲。浮雲自無心。我亦遺世紛。拔俗巢與由。千載追淸芬。其七磊落舊學亭。層崖俯淸流。坐石玩游鯈。得意仍淹留。潛泳見天機。此理何悠悠。曠蕩莊周生。相忘濠上遊。其八聖人旣已遠。鳳鳥久不來。至今淸谿濱。空餘翠石臺。嗟我抱琅玕。悵望徒自哀。白日碧山靜。澹蕩知春廻。尋花恣幽步。此意何悠哉。</text>
<title>楓査</title>,<text>闍崛陰崖亂壑水。奔流激射漱滌開巖洞。磊磊見白石。上有老楓樹。槎枒盡摧折。其根半枯半朽。斑斕唯見苔蘚色。拔之倚巖壁。盻其奇形怪狀不可名。在昔神禹象物鑄九鼎。誰令物怪化爲木石潛其形。我心坦蕩嘆且愕。瘦高見雙脚。塊然反拳矯額又傴僂。誰遣狂道士。蹈足舞八風。仰天仍大噱立斯須。移來置之几案傍。對此杳嘿聞風瓠。嘗得大瓠懸之壁間。聞風過之則其鳴吁吁。</text>
<title>大江上。醉題蔣氏亭子。</title>,<text>我從闍崛來。登臨江上樓。水國陰氣蒸。冬雨濕芳洲。江流蕩浩浩。遊氣與之浮。主人喜寥廓。高義出等流。酌我紫霞春。慰我千里遊。相對莞一笑。曠然散塵愁。</text>
<title>早春北行嶺下述懷</title>,<text>嶺峽岧嶤山氣深。日高雲霞猶未斂。雲深石古棧道危。絶壑嶄如俯坑塹。姑母層城不知年。石洞深松見茅店。辛夷花開柳眼黃。川波生目綠可染。白鳥飛來山更高。信馬溪橋看不厭。風光澹蕩生氤氳。春宮靑女弄冶艶。却思苦寒闍崛陰。顓頊殭死久已殮。東去頗窮淸洛源。白石淸溪波瀲灎。祝融遙禮華蓋君。紫霄祥飆徵異驗。赤松滄海仙人臺。金烏躍波光閃閃。嶺海東南一千里。歷覽山川飽已厭。忽忘身世長羈旅。藻摛日富曜鉛槧。皤公一生好遠遊。興足意長思愈贍。文章古來窮亦奇。遠追甫白揚光焰。</text>
<title>有感戲題</title>,<text>老人學禮不學務。談禮每被多人咻。嘗論傳重嚴正體。適使海爲三江流。又言元嗣合正名。謂我讒妬間鴻猷。衆口呶呶皆自取。對人色沮懷慙憂。此心耿耿日月明。從今休語追愆尤。</text>
<title>日食歎</title>,<text>丙午六月一日。日在申。日食。日色常微薄。春夏來尤甚。以爲尋常。而不覺有日食之變。晩後覺之。有感。作日食嘆。七言凡十句。七年六月庚戌朔。咎象見天白日黑。吾聞日爲衆陽宗。闇虛射日成薄蝕。天王素服親伐鼓。庭氏彎弧射太陰。妾婦乘夫臣背君。周道壞亡犬戎侵。巧言似忠不可近。堯禹之聖畏孔壬。自古妖㜸豈無因。天象不違人事忒。春秋二百四十年。特書三十六日食。日月告凶災最大。但願明君嚴省飭。禍亂萌生誠可畏。切近之憂在讒賊。前月朝家布大禁。欲言不敢長歎息。</text>
<title>雲溪寺。贈法潤。</title>,<text>湄江學士般若碑。禪宮象敎潤公作。鑿石開逕躡層巓。縹緲櫺檻跨廖廓。下有懸崖瀑布水。雷雨滿耳雲滿壑。</text>
<title>李洪州挽詞 命雄</title>,<text>憶昔論交際。兄事李洪州。一代推人物。斯人出等流。天地方艱虞。誰能濟代憂。許身報明主。志欲揚鴻猷。嶺海一千里。專命擁戈矛。南州固扞蔽。方略見崇牖。蜀犬吠日雪。奇才衆所訩。咄咄已陳跡。遺事記山碑。嗟余遊南紀。行歌任衰遲。當年恤交道。憐我老寒飢。俯仰成古今。萬事一傷悲。幾人知己在。寥落淚長垂。交州移葬地。北望送哀詞。穆前年。嘗作架山碑記。故詞中幷及之。</text>
<title>紺岳谷口</title>,<text>落葉山逕微。石苔筇音遲。逢人不相語。正與聾者宜。</text>
<title>同諸公遊三釜水石。酬龍洲相公。</title>,<text>山曲礧磈。嵒岫峨峨。三釜有濺。白石嵯嵯。山之幽可遊可樂。溪之淸可沿可濯。瞻彼山田。其耕澤澤。邈矣神農。肇我稼穡。岧之沮溺。耦耕煕煕。緬思故人。我心則怡。今夕何夕。同我良儔。良儔孔翕。如球如璆。山有鳥。水有魚。且詠且謳。其樂徐徐。</text>
<title>自吟</title>,<text>安居無事足娛虞。何處人間有勝區。耕鑿自饒忘帝力。樂生還愛鏡中鬚。</text>
<title>賞草堂梅</title>,<text>前年正月雪中。克家玄叟仲鎭來。賞草堂梅。至今年正月。仲鎭又訪梅於雪中。石湖梅譜云。梅天下尤物。論花品。白不如紅。紫勝於紅。東方之人。最愛白梅。楊州人。謂之聖僧草堂梅。綠萼古査。追憶賞梅酬和詩。書紙。草堂晴日賞梅花。轇幹疏枝影又斜。誰遣寒翁邀客早。雪中春色入吾家。孟春仲旬。眉叟稿。</text>
<title>秋懷</title>,<text>宋玉悲秋切。感時憂思多。苦吟風雨夕。蕭瑟撼庭柯。</text>
<title>用前韻酬樂夫兄 丙戌季冬上浣</title>,<text>羈旅出東洛。登臨明遠樓。南州十二月。暖日暄長洲。渺渺江海闊。極目乾坤浮。歲暮迫靑陽。物色動春候。感物諒多顏。萬事水東流。颯颯雙鬢凋。臨風悲遠遊。相別各怊悵。斗酒強寬愁。</text>
<title>山齋送客</title>,<text>歲暮天正寒。山齋風雨夕。梅花酒一尊。遠慰東歸客。</text>
<title>寄許春長</title>,<text>孤根分幹展雙枝。太極無形萬理隨。始覺生生便是易。伏羲深意物先知。</text>
<title>和陳生絢人字詩</title>,<text>分此陰陽畫。以爲善惡人。末流如是遠。其故正由人。</text>
<title>怪石</title>,<text>石江石渚怪石。蒼然苔蘚老。其高不盈數尺長。奇形詭狀若螭若虎。頭顙崛岉誇強梁。旁有嵌竇谺然中開。照耀日月之容光。喁喁虛籟響虛牝。陽烏閃閃箕簸揚。蟾蜍玉女參翺翔。異哉混元流形礨空。硊磈神靈聚。山魑木魅辟易皆走藏。我得移之石鹿傍。摩弄千年雲霧裏生黯色。心慘愴追鴻荒。</text>
<title>寄洪判書君徵</title>,<text>秦王好卜筮。焚書不及易。至今儒林禍。誰夫解卦畫。太宰洪君徵。憔悴在絶域。咄咄禍之本。上疏爭宗嫡。衆怒積已久。非一朝一夕。拳拳家人戒。竟至窮北謫。石砮石幕南。浥婁連太漠。困不失所亨。夷然忘擯斥。老人晩學易。三百六十策。天道本無常。往來有闔闢。此理不可毀。默究天下賾。困者德之辨。君子以驗力。致命亦何怨。所樂在窮塞。尙章涒灘涂月月半前夕。古庵聾纍。</text>
<title>挽閔監司</title>,<text>老至一何悲。親愛盡冥漠。之子又長逝。令我增愴惻。頹俗日浮靡。子獨古人色。用心霜雪間。淸苦舊家風。立名値明主。謇謇效匪躬。嗟我老淪落。索居阻良覿。耿耿前古義。歎息心愈激。到今死生別。欲語更含酸。人生如幻化。萬事付長嘆。尙有陳跡留。名譽在人間。感之不成眠。斜月照寒壁。欲問冥冥理。應心悲淚滴。</text>
<title>李進士德龜先人挽</title>,<text>自從群枉作。世路多坎軻。咄咄事大謬。之子死網▦。禍福各有命。任之奈如何。天道信洄泬。事直反爲災。不獨爲君悲。鬱結向誰開。</text>
<title>哭李生德望</title>,<text>逃亂襄陽道。相逢說艱難。殷勤漣上訪。哀我遘凶艱。感此情意深。逢場開好顏。窮途頻見過。垂老得交懽。誰知死生別。遽在旬月間。昧然歸化盡。萬事一嗟嘆。顧想平生意。惻惻已含酸。百年嗚咽處。墟墓白楊寒。</text>
<title>韓參判遷葬挽</title>,<text>上黨明時彥。風節可廉頑。致位列卿貴。噩噩肅朝端。方正傳家法。餘敎久不刊。地理宜協卜。天道且不慳。合葬有成禮。移垗自過山。迺知孝子心。深愛屬遷安。至誠感神理。妥寧無災難。</text>
<title>白昌原挽</title>,<text>吾愛介特士。不必儒雅論。傲言嘲俗子。肯學競趨奔。登名五十年。落落謝攀援。白首舊都護。種樹在田園。射獵靑城下。勇氣思凶門。世味旣澹泊。榮名非所欣。凄涼聞死事。盡愛屬招魂。</text>
<title>哭趙純誠之</title>,<text>吾愛斯人秀。心與古人期。落落衆所忌。流輩好覓疵。君平足遺世。野外任棲遲。老夫在漣峽。千里隔相思。逢人問衰白。咄咄良爲噫。豈料遽長逝。訃至信還疑。觀雪論書話。追思夢也非。細想平生意。欲言淚已滋。其生亦何爲。其死亦何爲。秀傑者爲誰。埋沒者爲誰。上天亦無神。永爲化者悲。</text>
<title>完陽君改葬哀詞</title>,<text>遠聞洪陽訃。屈指數十春。舊遊已寂寞。衰老多酸辛。九原不可作。往事只霑巾。直道映千春。高義邁等倫。一節夷險際。誓心濟時屯。戮力酬聖主。世亂識忠臣。邦人傳古事。靑史姓名新。賢才不易出。末路更何人。灑涕見前和。僾然覺有神。</text>
<title>哭李別檢</title>,<text>完陽賢胄子。修潔衆所推。小少頗穎異。佳譽自提孩。長成見志行。詩禮實栽培。祿仕亦非心。一命試倘來。險釁憂患仍。廿年十年縗。痛深追鞠養。血泣至死哀。人生有脩短。暗恨命與才。芝蘭易萎折。鬼神亦多猜。禍福善惡乖。天道信泬洄。蒼蒼者無神。積行者爲災。</text>
<title>哭姜山陰</title>,<text>舊友多老死。存者且衰病。永懷昔年歡。適意相追竝。交情喜同調。遇感成諷詠。官卑何足說。窮達各有命。傷心湖海別。積阻路脩夐。聞君遽長逝。欲語淚已逬。萬事皆陳迹。悵望西日暝。後死悲心多。掩門對隻影。凄涼哀悼作。一言一淚倂。</text>
<title>閔監司光勳挽</title>,<text>僕生多病。及年老尤無人事。半生聞公之義。雖不得從遊之懽。其心已熟者。蓋以前世舊好也。今公之喪。弔而出涕如平生。仍作哀詞。以敍永訣云。子爲立巖之子孫。我祖崖公及三世。兩家相傳傾意氣。相知不比尋常托交契。所重皆許古人義。子有皎潔之操氷雪淸。我生嵺廓老齟齬。子貴立名値明時。峨冠玉佩鳴鏘鏘。嗟我不學農不學圃。蓬累行謠漣水渚。子今辭世入長夜。長夜冥冥不復曉。古心古義安可得。萬事茫然付冥寞。有生畢竟同歸化。泉下相追倘可期。草死花開年年爲。悲傷能幾時。人生慼慼感陳迹。不如與世長遺。生死別不相知。已焉哉。吾與子俱爲人間六十五年客。何如枕上片時春夢遲。</text>
<title>河濱李氏挽 李彥榮妻</title>,<text>孺子失慈母。號慕不忍聞。泣盡繼以血。漠漠死生分。飢寒誰復念。鞠養付郞君。</text>
<title>題蔣明輔江舍</title>,<text>穆頃年逃亂南奔。就食於嶺海之陬。時柳內翰樂夫初出海。亦寄客於此。以暮春之夕。來尋蔣明輔江舍。明輔。早棄科名。處江湖而煕煕者也。從吾遊者尹秀才昇离。而在坐金國士，尹子厚。皆家故長安而落南者也。感而題詩。江水綠如染。天涯又暮春。相逢偶一醉。皆是故鄕人。</text>
<title>無題 二首</title>,<text>散步臨溪岸。撫芽弄陽春。身閑隨處樂。知是太平人。孔門七十子。問仁者幾人。唯有顏回生。三月不違仁。</text>
<title>贈徽上人</title>,<text>老人行年八十有八。古之壽考之年爲期頤之老。上人委來見。仍求書。老人怠倦昏耄。無人事久矣。不可以筆力示人。自嗟人生不如山石之無知知覺。不如任死任生。生而無過。無過而歸。足矣。作散言二十字書贈。良爲自笑。詩曰。詩見續集。而題曰無事偶吟。人生不如石。礧磈無崩毀。彭殤一壽殀。不足爲悲喜。</text>
<title>山日牖</title>,<text>前山山雪晴。暖日長如春。淡泊天機靜。書中對聖人。</text>
<title>病中作 二首○壬戌四月</title>,<text>說讀古人書。行年八十餘。所爲百無如。拙黨無如余。有感必有應。此理本不虛。殷人嚴鬼神。鬼神豈欺余。</text>
<title>貞夫人李氏挽歌</title>,<text>夫人。我宣祖元功延原李相國之子左侍郞上黨韓公之夫人。稱賢婦人之德。八十五年。以穆老而猶聞舊家懿範。托以挽歌。不敢辭。作四言詩。以道靈輀。其辭曰。世德之懿。維淑維惠。世德之敎。維克維肖。天道之報。維慶維耄。火黻三列。維荒維帷。貝齊三采。維魚維池。成禮之葬。備物之數。行路之唏。孝子之慕。</text>
<title>淑人李氏輓詞 韓德亮母</title>,<text>敦且克敬。賢夫人之行也。有子克肖。賢夫人之敎也。恬安壽考。賢夫人之報也。</text>
<title>寒岡鄭先生挽詞</title>,<text>嗟星岳之降祥。乃賢哲之誕生。含元精之昧。應羌純懿而淑靈。諒金精而玉潤。是德宇之天成。夙好學而厲志。究聖賢之蘊奧。克精思而沈潛。玆實學而實蹈。明誠進而敬義。日乾乾而自強。旣眞積而力久。宜仁熟而義精。窮神化而自得。致廣大於精微。接退陶之正脈。亦有見而知之。繼先脩之遺跡。聊輯述而發揮。實追配於古人。前與後其一致。嗟從政其詎幾。曾不可以小試。世與我而相違。終未展夫素志。樂天命而安義。雖道否而心亨。何皇天之不憖。伊哲人之云亡。念微言之圮絶。固此懷之惸惸。陶山鬱其幽幽。汾水淡其無波。想英靈其有托。從先哲而靡他。哀小子之無類。憫昏惑而昧方。幸承恩於下風。慕盛德之輝光。痛儀形之永隔。悲此路之茫茫。情鬱鬱其何極。聊陳辭而永傷。</text>
