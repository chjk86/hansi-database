<title>序</title>,<text>余本不能詩。亦不喜鉤思苦吟。凡遇興觸物。自然成句則書。不成則不强也。丁巳年奉使日本。壬戌年泛海朝天。摠得若干首。蕪拙生疏。皆不可掛人眼者。但直述情境。一一從肝肺出來。絶無尙文浮實處。宜錄藏篋笥。以爲他日子孫閱覽追遠之資也。</text>
<title>結城村墅 己亥。棄官。庚子。歸結城農舍。</title>,<text>海曲深深處。松籬寂寂中。閑吟靖節句。開戶臥淸風。</text>
<title>召公臺 江原方伯時</title>,<text>景物隨時好。民生到處哀。未宣南國化。空上召公臺。</text>
<title>自戡蠻夷發船。船上偶占。題行中圓扇。示從事李公 景稷。奉使日本時</title>,<text>已將身許國。無復夢還家。直掛風帆去。扶桑萬里波。</text>
<title>流芳院 南有泉流盤石之勝。日與副使從事散坐溪石。偶吟。</title>,<text>臨流散鬢髮。坐石淸衣巾。正似尋山客。不知槎上身。</text>
<title>在大德寺館中。次副使韻。二首</title>,<text>鍾盡梵宮夕。風生松樹枝。客懷那得睡。寒氣透重帷。又露濕寒螿咽。風高歸雁哀。年光忽已晩。客子幾時廻。</text>
<title>宿鹿島前洋 朝天時</title>,<text>豈時輕生客。分明取義翁。極天風浪夜。何事宿洋中。</text>
<title>過黃骨島前洋</title>,<text>直泛蛟龍窟。傍看豺虎鄕。坦如平地去。方信好心腸。</text>
<title>宿西獐子島夜吟</title>,<text>島外正風浪。沙邊舟自如。夜深蓬底靜。明燭坐看書。</text>
<title>七夕夜吟</title>,<text>河橋傷別雨。庭院落梧秋。萬里孤舟客。那禁此夜愁。</text>
<title>石城島洋中 石城船敗日。生理已絶。自然成此絶句。書船屋窓紙。船定後始覺無律。失其常度可知。</title>,<text>一死已前定。到此更何疑。從容整襟袖。坐待命盡時。</text>
<title>挽鄭判書 經世○三首</title>,<text>世遠嗟吾道。天胡喪我賢。文章與學術。無復見才全。又前年重見札。言病不言心。擬待相逢盡。那知遽斷琴。又儀形長在眼。論議怳纔聞。慟哭今何處。餘生獨世紛。</text>
<title>挽延平府院君李公 貴○四首</title>,<text>宗社勳名重。朝廷位望崇。台班遲一步。遺恨在宸衷。又志決身循國。千言更萬言。艱虞猶向日。誰抗救時論。又兼全富貴壽。賢子又賢孫。今世無倫比。何如萬石君。又毋黨公尊屬。師門我弟行。平生情義重。不爲辨論傷。</text>
<title>挽人</title>,<text>就速沙翁日。勤尋病蟄人。丁寧新歲約。懸榻只沾巾。</text>
<title>榜會軸。次愚伏韻。送李三陟 埈。</title>,<text>苦樂旣云別。分離何足愁。吾奔備局日。君臥竹西樓。</text>
<title>望洋亭</title>,<text>極目斜陽外。亭前水盡天。平生望洋恨。到此更茫然。</text>
<title>立春日書壁 少時作</title>,<text>一年今日卽爲春。天地中間盡是春。閑來淨掃朝暄坐。人道君邊別有春。</text>
<title>英陵參奉時作</title>,<text>十日到官九日河。支離常笑老東坡。驪江我亦春深後。五日五看江上花。</text>
<title>詠黃梅 在牛溪門下時</title>,<text>二月凄凄風露多。洛城桃李意如何。憐渠不較春情薄。早向溪南自發花。</text>
<title>淸磵亭 二首</title>,<text>靑草亭中盡意遊。永郞湖畔更遲留。日暮始尋淸磵路。笙歌移入海棠洲。淸歌長笛月黃昏。徙倚朱欄酒半醺。休道海涯遊宦苦。客行隨處盡君恩。</text>
<title>甲山門樓偶吟</title>,<text>客愁無賴强登樓。樓下春江向北流。江向北流何處去。客心長是在南州。</text>
<title>魯陵 二首</title>,<text>寥落千山積雪時。冷雲殘照更悽悲。居人共說春江好。只怕春來有子規。衰草蕭蕭松柏疏。寂寥山下數僧居。漁翁不解傷心事。蓑笠寒江坐釣魚。</text>
<title>三嶽山城</title>,<text>絶頂淸秋倚石臺。漢城西望五雲開。可憐山下昭陽水。流到沙平幾日廻。老親住在沙平南村。故寓懷也。</text>
<title>遊楓岳。贈僧。</title>,<text>十有五年重到此。巖巒水石更多情。只憐人事能遷變。新面沙彌摠後生。前爲平康縣監時。曾遊此山故云。</text>
<title>邀仙堂</title>,<text>邀仙堂中秋月白。邀仙堂下淸江流。江淸月白絶蕭洒。倘有仙人來共遊。</text>
<title>邀仙堂。次忘軒韻。</title>,<text>山翁爲我出山來。別我又從江路廻。此意已勤無以報。小詩聊復爲君裁。</text>
<title>吉州。次李子敏 安訥 壁上韻。</title>,<text>孤館寥寥夜正中。淡雲殘月在西峯。可憐枕上還家夢。不道山千水萬重。</text>
<title>麟蹄途中</title>,<text>路從林下轉溪邊。花撲征衫柳拂鞭。盡日水聲山影裏。此行仍欲訪神仙。</text>
<title>示金陜川 昌一</title>,<text>簿牒有時和睡判。琴歌聊復倚窓聞。吏退小軒無一事。滿庭疏雨自黃昏。</text>
<title>題尹孝肅亭壁</title>,<text>獨坐寒齋月有期。小窓風氣夜深知。不是胸中無一物。正如高釋默言時。</text>
<title>次舍弟韻</title>,<text>寒侵姜被夢難圓。衰境離懷倍惘然。却算歸程課日子。月明今夜宿龍泉。</text>
<title>挽洪承旨 遵</title>,<text>叢竹交情老更深。自期屨杖永追尋。病夫未溘君先逝。獨立西風淚滿襟。</text>
<title>結城村居</title>,<text>浦口斜陽白鷺飛。壟頭靑草牧兒歸。輕風更扡斷雨去。病客倚窓成小詩。</text>
<title>在溪上。和牛溪先生韻。</title>,<text>優遊聊作養痾人。休道初心在隱淪。勸漑問耕兼採藥。春來何事不經綸。</text>
<title>次牛溪先生韻</title>,<text>一讀規箴忽反身。十年憂歎倍今晨。不是全然無意者。如何長作舊時人。附先生原韻草根風露冷侵身。勤苦聲聲夜向晨。感爾微虫能盡性。白頭重愧最靈人。</text>
<title>次李月沙 廷龜 韻</title>,<text>已將身世落東華。此日相分可柰何。千里襟期如一席。莫言門外是天涯。</text>
<title>次柳川韻 辛丑春。從事體府。兼以暗行御史將行。副體察韓公浚謙方在府中。以詩見寄。</title>,<text>白頭從事但行行。騎馬曺名亦不明。三月幕中無一策。見花還起故園情。</text>
<title>臘前盆梅</title>,<text>栽盆沃水近氤氲。淨几明窓座上春。未有主翁培埴力。雪中那得見天眞。</text>
<title>地種梅</title>,<text>窮陰虐雪乾坤閉。玉質含情弱不開。誰識苦心桃李別。共言非是臘前梅。</text>
<title>次舍弟都正自歎韻 四首</title>,<text>孤忠誠欲效涓埃。懷戀楓宸久遲廻。圖報國恩終有日。知君緣此未歸來。靑袍白首亦堪羞。其奈萱堂桂玉愁。烏鳥感懷西日昃。知君緣此未歸休。松楸花竹各新班。洞壑煙霞盡舊顔。春到園林看更好。卽今相與共歸山。山光雨後正嬋姸。物色朝來更可憐。聞說西疇春事晩。卽今相與共歸田。</text>
<title>復次前韻</title>,<text>草堂晴日絶纖埃。春夢參差晩自廻。隔岸忽聞相喚語。村童尋伴拾薪來。幽獨能無屋漏羞。厄窮曾不向人愁。從今甚拙桑楡計。反照怡神自日休。先朝曾忝侍臣班。前席從容近玉顔。世事變遷身老病。白頭垂淚臥窮山。逢春節物盡嬋姸。惟有殘生足可憐。幸荷聖恩天地大。一年猶得保園田。</text>
<title>挽崔永興 起南○三首</title>,<text>靑門春雨擁蓑來。引榼開壺勸我盃。當時只道長沙別。不道重泉此別哀。同庚同業又同隣。洛下從遊五十春。榮悴行藏略相似。病夫能得幾時人。嗟君憐我長沙謫。贈我七言離別詩。誰謂生離卽死別。我詩還是哭君辭。</text>
<title>挽呂右尹 裕吉○四首</title>,<text>君昔歸耕江上田。勸吾同占一江邊。吾計已▦君又逝。可憐風月屬漁船。靑門尋我雨中來。憐我長沙去不廻。誰料今朝君更遠。亂山深處水縈回。去歲君來釜浦日。吾方病臥杜門時。隔江未遂相尋約。仍作重泉此別離。先我而來去又先。共遊人世幾多年。只是深淸終不變。更隨泉下結前緣。昏朝時。以廷請不參。收議立異。臺諫方以遠竄論啓。故出靑門外待命時也。</text>
<title>寄示申敬叔 欽○庚子冬。在京寓舍。無窓牗。雖晝常暗。敬叔常病之。</title>,<text>多病怯寒常起晩。不嫌房暗曙通遲。蒲團貼背朝溫足。忽似湖廬曉臥時。</text>
<title>悶旱</title>,<text>今歲又逢前歲旱。窮居深念但傷神。田翁不解陰陽理。苦道旻天不愛人。</text>
<title>太宗雨 諺傳我太宗末命曰。予生不得澤民。予諱日。常以雨救旱云云。五月初十日。卽忌辰也。</title>,<text>聖主乘龍二百年。一言憑几信如天。至今五月初旬日。每沛甘霖潤旱田。</text>
<title>題東萊梅堂</title>,<text>今年梅信苦遲遲。春半方看第一枝。休道花開雪盡後。最憐香動月明時。</text>
<title>贈宋仁叟 英耇</title>,<text>養竹蒔花晝掩扉。小庭寥寂客來稀。平生心事無人識。惟有楸灘老友知。</text>
<title>題春川崔進士尙訓七松亭。次主人韻。二首</title>,<text>疏枝一面見前山。倚樹長吟盡日閑。滿地綠陰人不到。夕陽唯有鳥飛還。屋下晴川屋上山。羨君長臥一生閑。堪笑此身成底事。暫時東去又西還。</text>
<title>謝趙守初 存性 來訪 二首</title>,<text>昨夕君來求我詩。今朝送人又申之。數年愁病詩專廢。一字吟成亦苦遲。江外孤村雪擁籬。冷煙斜照鳥栖時。柴扉寂寞誰相問。今日逢君亦不期</text>
<title>偶吟</title>,<text>殘花經雨不禁飛。江路縈紆客到稀。芳草綠陰風日暖。試呼童子換春衣。</text>
<title>摩訶衍</title>,<text>莫言老夫無脚力。每逢佳處便先登。明朝又自摩訶衍。擬向毗盧第一層。</text>
<title>次東萊蓮堂韻</title>,<text>埋沒官庭草不除。數椽茅屋一床書。梅兄竹友長相伴。休道年來苦索居。</text>
<title>次金陜川 昌一 韻 金陜川好禪學。故云云。</title>,<text>今若尋鄕定得廻。一番離別不須哀。歸時更尋吾門戶。怕有幷州別路開。</text>
<title>次諸姪兒盆梅韻</title>,<text>靑枝裊裊縱橫秀。玉蘂垂垂漸次開。不放淸香聞戶外。此間誰識有寒梅。</text>
<title>苦無寐</title>,<text>今年無寐甚前年。困後纔成亦不堅。忽憶少時山榻夜。讀書燈下對書眠。</text>
<title>次諸姪惜梅韻 二首</title>,<text>老夫無伴伴梅花。梅亦落花將奈何。只惜淸香留不得。一時榮悴豈深嗟。靑玉枝間白玉花。此兄標格問如何。分明鼎裏調羹物。零落窮村誠可嗟。</text>
<title>更步惜梅韻</title>,<text>自然花落又開花。開落無私落奈何。只是世人徒玩物。開時欣賞落時嗟。</text>
<title>寄吳君䎘</title>,<text>昨夜燈前風雨聲。念君行路却心驚。爲緣老子曾傷虎。風雨來時獨有情。時吳方水路朝天</text>
<title>在西郊時偶成。寄月沙。時自京師回還。未得復命。久在西郊蒼野月沙別墅。春風花發山僧寄鄭圃隱之句。</title>,<text>蒼野淸川繞舍流。問君何日此優遊。江南花發山人句。時復長吟不自由。</text>
<title>江陵。贈府使朴敬業。</title>,<text>花飛千樹已成塵。處處園林綠葉新。瀛海使君多好事。客窓留得一枝春。</text>
<title>釋王寺。次金叔度 尙憲 贈僧韻。</title>,<text>溪邊躑躅落繽紛。綠樹禽聲上下聞。居僧莫怪悠然見。濃淡山顔是白雲。</text>
<title>永興館 四月八日</title>,<text>池邊風柳綠絲輕。池面新荷拳葉生。惆悵故園今夕月。滿庭梨雪爲誰明。</text>
<title>竹嶺山祠</title>,<text>山殿寥寥松柏陰。行人下馬却收心。這箇好時誰會得。彦明千載是知音。</text>
<title>示江陵府使</title>,<text>我入山時君已回。恨無期日少安排。深處却恐君未到。每逢奇絶重徘徊。</text>
<title>淸磵亭</title>,<text>無論某水某山好。一帶元來鐘得精。海棠披錦沙鳴玉。十日長程步步淸。</text>
<title>鳳凰臺</title>,<text>鳳凰何處只空臺。時有遊人自往來。二水三山渾昔日。淸詩誰是翰林才。</text>
<title>題請留狀中</title>,<text>梨花初發杏花飛。籬外平田麥漸肥。歸計未成春已晩。如何禁得故園思。此詩。任東萊時辭狀將遞。邑儒聯名呈狀請留。題此於狀中以贈之。</text>
<title>次安東樓上韻 奉使日本時</title>,<text>池塘荷雨撓夢廻。楊柳輕風洒面來。茶罷客歸仍倚枕。漸看斜日上階苔。</text>
<title>次東萊蓮堂韻</title>,<text>一別蓬山歲幾除。壁間開眼是吾書。明朝更向扶桑去。却望幷州戀舊居。庚戌年爲東萊時。偶吟一絶句。書於蓮堂。適爲邑儒所得。去官後仍入榟懸壁。丁巳。以回答使到東萊。見壁間手字。感而次之。</text>
<title>左兵使李公得寶琴。求詩甚懇。書此以副。</title>,<text>島石年深枯自死。碧枝曾許鳳栖依。奇遇從來天有意。故敎風雨滯僧歸。兵使言。有一僧於興海島中石上。得古桐自枯者。欲持贈東萊府伯黃公汝一。到蔚山逢風雨。絶糧留滯累日。仍納于兵使云云。</text>
<title>在釜山。逢大風雨。副使書一絶以示。次韻贈之。</title>,<text>大風驅雨日光昏。駭浪掀空霹靂奔。海子船人渾辟易。獨持孤節立乾坤。</text>
<title>馬島館中聽雨</title>,<text>板屋雨聲圃隱詩。平生曾詠未曾知。昨來蠻館逢眞境。始覺當時卽此時。</text>
<title>贈規伯方師 二首○幷引</title>,<text>往在己酉。余承特命授東萊。催赴任所。蓋以酊菴長老方以客使留館也。余下車之日。適長老乘船待風之時矣。長老聞余到任。於船上送一書。爲道未及相見之意。略曰。琴以不敲爲高。棋以不着爲妙。交以不遇爲神。然則僕之不遇乎足下。其亦有神乎。玆數句語意淸新。至今九年。常往來于心。今到馬島。酊菴已作古七年矣。唯幸得見規伯方師。師是酊菴高弟。文翰之才。殆不讓於其師者也。數日承款。足見雅致。仍拈錄酊菴書中數語。以供一覽。憶曾我到蓬山日。正値仙巢解纜時。十年人事幽明隔。空記華牋數句辭。仙巢衣鉢屬方師。雲水生涯海鶴姿。爲寫數行前日事。紙端仍贈二篇詩。</text>
<title>對馬館中。贈從事李公。景稷。館中有松臺。前夕。與從事乘月聽琴而罷。</title>,<text>客病添愁苦未裁。對君唯覺好懐開。更待月明深夜後。共携琴語坐松䑓。</text>
<title>在流芳院時。宗方來見。從容款語。仍書一絶句。求和甚懇。坐上次贈。</title>,<text>逢君宜笑不宜嚬。語不相通意自親。坐對水聲山影裏。玉壺秋月凈無塵。宗方詩。有相逢何事即長嚬。異服殊音不可親之句。故云云。</text>
<title>發赤間關 二首</title>,<text>文字城頭霽月明。赤間關外晚潮生。東來已是三千里。更擬催船月下行。胸中分義尋常重。海上風濤便自輕。君子秉心神所勞。勉將旗字盡吾誠。船上身旗。銘忠信篤敬四字。常在眼中故云。</text>
<title>安德天皇廟。次副使韻。四首○幷引</title>,<text>赤間關。有安德天皇廟。安德年幼。强臣起兵。安德避兵西海。到赤間關。累戰窮蹙。有侍女一人。負安德入海。後人爲之立廟。松雲作七言絶四首留廟下寺。副使次其韻以示。勢蹙兵摧計已窮。片帆無路更回東。可憐老婦能全節。背負遺孤赴海中。驚魂零落小菴傍。遺廟凄涼草樹荒。欲問徃時興廢事。碧山無語海茫茫。夷運當年屬大艱。存孤無計亂鋒▦。至今魚腹藏遺恨。長使居民淚滿顔。安德存亡不足憐。如何使我一傷神。堂堂萬古男兒事。幸見蠻中一婦人。</text>
<title>夜坐聽琴。次座上韻。</title>,<text>孤館寥寥秋夜深。客懐無頼一張琴。琴中最是商聲苦。聽到商聲涙不禁。</text>
<title>自藍島發船向日岐。觀日勢。恐未及日岐還向柏島。</title>,<text>碧海長天重復回。亂雲斜日掩還開。風帆萬里西歸客。視暮還尋近島來。</text>
<title>在日岐島中</title>,<text>留處閑閑展枕席。行時草草捲琴書。隨遇安身自有宅。不須州里是吾居。</text>
<title>還渡釡山。走筆示從事。</title>,<text>扶桑海路八千里。問子何能好徃來。王靈遠暢神明佑。兩袖淸風自渡廻。</text>
<title>發鐵山稷島 朝天時</title>,<text>萬里風濤一葉船。帝京何處指雲邊。愚衷只解朝宗義。王事寧論我獨賢。</text>
<title>望見登州山</title>,<text>遙望登州點點山。欣然如見故人顔。一時船上歡聲合。方信人間此路難。</text>
<title>登州船上。次楓橋夜泊。城外有寺。時聞鍾聲。</title>,<text>潮落汀沙已暮天。客愁如海倚蓬眠。城邊古寺鍾聲到。疑是楓橋夜泊船。登州城外水如天。愁倚舵樓夜不眠。家在漢濱身萬里。任敎江月屬漁船。</text>
<title>登蓬萊仙閣</title>,<text>獨登仙閣思悠然。萬古無疆只有天。回首茫茫碧海水。幾年還是種桑田。</text>
<title>過昌邑縣。道中偶吟。</title>,<text>垂柳濃陰十里程。軟沙芳草馬蹄輕。聯鞭相映碧絲去。正似尋春遊冶行。</text>
<title>次書狀過陳仲子古里韻 在長山縣</title>,<text>云是於陵仲子墟。避兄離母問何如。當時鄒聖宜明敎。今日金夫可式閭。</text>
<title>過鄒平縣范文正公舊寓 二首</title>,<text>平生嘐嘐古人風。後樂先憂獨有公。今日幸經遺躅地。絕勝空對簡篇中。西賊當年驚破膽。折衝元不在交鋒。卽今關塞方多難。安得軍中此老胸。</text>
<title>歷山書院 在濟南城西南</title>,<text>歷山古迹無尋處。空院千年但記名。猶有傳心十六字。祗今昭揭日星明。</text>
<title>過禹城漯水 此地建宮立像</title>,<text>平成奠粒九州功。何獨名城又建宮。試向漯水西北望。方知帝德此偏蒙。</text>
<title>董子廟</title>,<text>明言道義分功利。西漢宗儒見最高。自是不窺帷外地。任敎庭宇没蓬蒿。</text>
<title>德州乘船日偶吟</title>,<text>却自登萊地上行。二旬纔過濟南城。又從河口沿河路。仍到天津向玉京。</text>
<title>御河船上。遇逆風。</title>,<text>舟逗沙灣波逆回。落帆三日未曾開。河神亦解朝宗義。何惜便風順水來。</text>
<title>繫舟滄洲店前</title>,<text>岸蓼汀沙水店前。滿天風雨滯行船。朗吟吾道滄洲句。笑向煙波倚棹眠。</text>
<title>病臥 館中感戴皇恩。成一絶句。呈序班僉位。以爲別後相念之資。</title>,<text>小邦微价荷皇恩。眷遇超常錫賚蕃。別後皇城長在夢。夢皇城日便懷君。</text>
<title>玉河館。龎生臨別求詩。題扇以贈。龐生名成。館牌子之首也。</title>,<text>東嶽廟前初識面。玉河橋畔久相從。臨分却愧無情報。數句離詞寫扇中。臨別慇懃求我詩。求詩要是慰相事。相思何處如相見。一陣淸風到面時。</text>
<title>土穚店舎曉發。次壁上韻。</title>,<text>霜曉聞鷄起攬衣。卽收行李尙嫌遲。何當穏臥蓬廬下。睡到南窓日午時。</text>
<title>到鄒平縣驛亭柳陰下 北望帝京。東向我國。此其歧路也。</title>,<text>驛亭楊柳依依樹。能記征人昔徃時。北望東歸均戀闕。此行贏得鬢成絲。</text>
<title>過齊景公墓</title>,<text>遺澤流風何處問。路邊杯土倚殘碑。當年不盡牛山涙。今日行人亦自垂。</text>
<title>舟中遇初度口占 十月十二日也。丁巳年。逢此日於馬島。今日又泊石城島中。感而書。</title>,<text>昔年馬島逢今日。霜落寒汀橘政香。石島又看今夕月。年年此日海中央。</text>
<title>鹿島月下</title>,<text>平生志學孝移忠。窮達無心任上穹。只有戀君憂國念。海天明月照丹衷。</text>
<title>西郊時有懷口占 壬▣二月</title>,<text>聖作河淸應一千。賀臣槎路海無邊。生還此日誠非分。只荷宸衷感上天。</text>
<title>挽李同知 惟侃</title>,<text>二品之官八十壽。人間福祿孰如公。且看兩子名聲煥。喉舌論思首席空。</text>
<title>挽錦溪君朴公 東亮</title>,<text>湘水幾年傷遠離。西江頗慰易前期。沈綿竟負情中事。顔面空憑數句詩。錦溪嘗贈詩云。洪纖盡被陶白化。只是無私一鑑懸。</text>
<title>挽崔知事 壦</title>,<text>孝友至情吾所欽。半生傾倒許知音。曾年一語君應記。長臥靑山是放心。</text>
<title>挽韓知事 德遠</title>,<text>壽星天上忽沈輝。耆德人間漸見稀。喬木舊閭秋寂寂。夜燈空照小堂棋。</text>
<title>漢江船上偶吟 癸酉七月。以沐浴呈辭出來時。而意欲因此永退。故有淚自漣之語。</title>,<text>百病叢中一息綿。聖恩憐許浴寒泉。平生漢水尋常渡。今日行舟淚自漣。</text>
<title>挽五寸姪女徐貞履妻沈氏</title>,<text>吾弟喪終未幾時。可憐賢女又何之。靑年淑質皆堪惜。最是傷心無一兒。皆。一作俱。</text>
<title>挽人</title>,<text>百病經年不起身。晩聞君訃只傷神。可憐花柳園亭約。何處春風問主人。</text>
<title>棋罷偶吟。示汝一弟。</title>,<text>君棋較我手差强。閑日相携到草堂。當局只關完一子。不知窓外已斜陽。</text>
<title>贈別</title>,<text>兩翁衰白各垂垂。此日殊非遠別時。臨分只道相離苦。不道相逢有後期。</text>
<title>次東嶽韻。贈僧。</title>,<text>八十殘年又沈痾。世間何處奏洋峩。襟期獨與山僧契。三去三來爲一哦。一作世間誰爲奏洋峩。山中獨有僧來往。感渠深情試一哦。</text>
<title>病革中。聞窓外鵲聲。</title>,<text>寒鵲飛鳴庭樹枝。枕邊聲到我心悲。微誠擬待朝筵盡。此夕那堪永別離。時久廢朝筵。欲一入侍。盡陳所懷。然後退去而不得。遽至疾革。故落句及之。</text>
<title>安陵解官日。次卞獻卷中韻。</title>,<text>老守將投紱。征袍已拂塵。靑山增意氣。秋日更精神。世事同雲散。閑情與物春。田園從此樂。林下一烏巾。</text>
<title>鴒原山城</title>,<text>列堞因巖起。屯營俯壑開。旗飄上界逈。角動半空哀。地勢寧無據。天心若未回。中軍裕勝算。橫槊且銜杯。</text>
<title>鏡城書齋偶吟</title>,<text>積雪明殘夜。孤燈耿寸心。梅花畫裏見。鄕路夢中尋。世事憂何益。吾身病已深。有懷陶靖節。千載是知音。</text>
<title>自鏡城受由歸覲路上口占</title>,<text>長路何時盡。歸心已洛城。臨溟看霽月。麻谷聽新鸎。更喜端州近。不愁雲嶺橫。休言王事急。殘日已西傾。</text>
<title>韓石峯橘榴軸 石峯筆法精妙。壬寅詔使時。以善書。將赴遠接使幕下。王世子以橘榴贐行。石峯榮之。乃求東槎諸名士詩爲軸。時余爲問禮官。</title>,<text>石峯將西邁。春宮贐遠途。金包凝灏液。丹殼映明珠。榮動東槎伴。恩先講幄儒。高才天下少。無愧見知殊。</text>
<title>在玉堂。次李修撰 志完 韻。</title>,<text>寥寥西掖暮。端左整冠襟。合眼資神定。收心禁物侵。任敎燈火盡。直到漏更深。此意無人會。空成淸夜吟。</text>
<title>玉堂雪夜。又次前韻。</title>,<text>霽月明新雪。淸輝映素襟。循除忘病怯。披戶任寒侵。只恨詩才少。寧嫌盞底深。剡溪何處是。聊復發長吟。</text>
<title>巡按御史到鏡城 壬寅夏。拜鏡城判官。瓜滿而遞故云。</title>,<text>寒凋挾路樹。凍合繞城流。曾忝三年牧。慚無一惠留。來迎皆喜色。相對各靑眸。觸物渾依舊。惟衰我白頭。</text>
<title>次李子敏甲山客軒韻 二首</title>,<text>啓蜀何年事。梯巖更鑿山。初疑無地隙。不信有人間。控隘開連鎭。成藩許叩關。至今區內靜。冠蓋續來還。又登山復渡水。渡水復登山。纔出巉巖外。旋從翳鬱間。前秋霜薄草。將夏雪迷關。正是邊虞重。寧論苦往還。</text>
<title>正陽寺</title>,<text>縹緲神仙府。依俙白玉京。僧眠碧桂樹。鶴聽蓮花經。靜坐身疑化。忘言意自淸。金剛眞面目。方向此分明。</text>
<title>贈僧泰熙</title>,<text>移笻臨玉流。西望舟潭幽。風動紫檀葉。涼生山影樓。此間有釋子。可與銷吾愁。不是前緣在。相逢爲少留。</text>
<title>懷黃思叔 愼己酉春。以御史在北道。聞思叔赴京還作。</title>,<text>幹事還東日。沈痾滯北時。中年常芒別。此夕倍相思。錦水從遊失。江都卜築違。平生團會願。垂老定參差。</text>
<title>寄黃思叔 在駒城村舍</title>,<text>今日亦無事。午眠何覺遲。園花自滿樹。門柳更垂枝。行世時才少。歸田懶性宜。平生藏拙意。唯有故人知。</text>
<title>吉州館。次壁上韻。</title>,<text>七載六來往。我行何太頻。將迎勤館吏。問慰走村民。歷歷山顔舊。蕭蕭鬢髮新。可憐垂老日。空沒馬頭塵。</text>
<title>洛山寺</title>,<text>好是洛山寺。梨花三月餘。蓬萊知不遠。靈隱問何如。鷗鷺參禪席。魚龍護佛居。客來燈眺豁。雲盡海天虛。</text>
<title>丁酉春。以平康縣監赴鴒原。秣馬蒼峯溪上。見黃梅臨水始花。爲賦五言一律。題石而去。本道方伯時又到。忽念前事。深有感懷。仍錄前詩。更步其韻。</title>,<text>二月蒼峯路。溪花照水明。征人無暇日。時物有閑情。世事憂何益。吾身病已嬰。唯當尋舊業。耕釣送餘生。</text>
<title>又疊 江原方伯時</title>,<text>重過蒼峯路。溪山眼更明。看花昔日句。濺淚此時情。世降憂何已。吾衰病轉嬰。沈吟不覺晩。前峀暮雲生。</text>
<title>過寒溪山下</title>,<text>聞說寒溪勝。平生夢想饒。雪飛千壑瞑。河落九天遙。王事身猶繫。仙區思獨超。今朝山下路。空復望岹嶢。</text>
<title>次成仲深 文濬 見寄韻</title>,<text>昔別太無端。今逢亦不期。暮禽投樹後。宵雨洒燈時。講理求融會。論心勉執持。方知自遠樂。非獨慰瞻思。</text>
<title>廣津亭舍偶吟</title>,<text>手把淵明集。呼兒掃樹陰。江流靑不盡。雲出白無心。坐覺林居樂。仍知靜味深。若何名利路。塵土漫填襟。</text>
<title>窓外燕巢成雛飛去</title>,<text>土牖齊黃口。移時漸衣玄。欲言殊未了。求哺各爭先。習習離簷角。飛飛過樹顚。舊巢還寂寞。重見待明年。</text>
<title>挽申同知 撥</title>,<text>勳業高靈後。文章二樂孫。德爲閭里式。齒又國人尊。子婿名聲重。家庭孝友敦。怡然乘化日。槐蔭滿高門。</text>
<title>挽金沙溪 長生</title>,<text>慟哭沙溪訃。天何不慗遺。平生詩禮學。垂死戰兢持。此道將誰託。吾儕竟失依。今朝無限淚。豈但故人私。</text>
<title>挽延陵府院君李公 好閔</title>,<text>麟閣勳名重。騷壇望實隆。平生勤向慕。世故少遭逢。華簀違親問。丹旌負哭從。吾歸亦不遠。擬謝九原中。</text>
<title>挽李同知 惟侃 夫人。</title>,<text>平生琴瑟友。頭白見齊眉。實德閨門整。餘才酒食宜。恩榮兩子貴。壽福七旬稀。歷歷論今世。夫人更有誰。</text>
<title>挽李陽川 敏善</title>,<text>蓮榜聯名姓。芹宮許追隨。中年雖久別。一念每相思。典縣濡恩澤。居家篤孝慈。含哀千里外。沾涕數行詩。</text>
<title>挽鷄林府院君李公 守一</title>,<text>自古難仁將。今公始見之。深恩留北塞。遺愛在舟師。疆圉長城毀。朝廷耆德稀。相知均有淚。偏濕舊僚衣。</text>
<title>挽錦洲君朴公 炡</title>,<text>今世論佳士。如公第一流。英明元稟受。直諒是箕裘。廊廟常期遠。經帷竟莫留。堂中最不忍。雙老白垂頭。</text>
<title>過喚仙亭 戊戌年間。以平康縣監過此亭。偶吟。</title>,<text>遠踏明沙路。來登鏡浦舟。停波成小海。分渚起高樓。烟樹迷斜日。笙歌落暮洲。湖山眞絶勝。民俗亦風流。</text>
<title>新寧竹閣。次副使韻。奉使日本時</title>,<text>古人名竹閣。今日見非虛。嫰葉翠交後。新竿玉秀初。能淸一夜意。較勝十年書。可瘦寧無此。移家便欲居。</text>
<title>慶州途中。次副使韻。</title>,<text>羅代千年事。人民城郭非。遺風已杳漠。陳迹亦熹微。斷麓鷄何在。荒林燕自飛。空餘庾信墓。衰草帶殘暉。</text>
<title>自鱷浦發船行七十里。風逆宿鹽浦。船中偶吟。時七月初八日也。</title>,<text>落帆依曲浦。下碇瞰深淸。水宿難成夢。船行不計程。秋從昨夜至。月似故鄕明。萬里懸丹悃。三更望北星。</text>
<title>流芳院南。有泉流盤石之勝。日與副使，從事散坐溪石偶吟。</title>,<text>步出碧梧下。相隨蒼竹西。臨溪語錯落。分石坐高低。爲愛樹陰密。忽驚風氣悽。王程猶杳杳。不敢計幽栖。</text>
<title>大德寺館中。次副使韻。</title>,<text>來時瘴霧濕。去日風濤寒。只願王靈振。寧論行路難。鍾鳴宵欲半。葉落歲將䦨。獨對床前燭。照照証寸丹。</text>
<title>次副使韻 朝天時</title>,<text>去歲東溟棹。今朝西海舟。行裝風外葉。身世水中鷗。賢哲吾何敢。詩書學未優。唯專拱北悃。歸及未深秋。</text>
<title>次副使韻 是時。苦雨得乍晴。</title>,<text>漸近登州府。難便一席風。寸心懸闕下。孤棹滯洋中。苦見雲歸北。欣迎日出東。安安隨所遇。何必恨途窮。</text>
<title>過黃城島前洋 傍有鏡島。有石如鏡故名。</title>,<text>黃城帆外小。鏡石眼中搖。却喜登州近。還愁故國遙。人情隨地感。勝賞取次饒。欲問蓬萊路。仙風袂自飄。</text>
<title>晩過渡流村</title>,<text>蟬聲碧樹晩。䈴外酒旗風。舸艦迷長渚。樓臺倚半空。他年魂夢裏。今日畵圖中。欲問當壚女。眞珠幾滴紅。</text>
<title>天津船上。七夕前一日。</title>,<text>水陸朝天路。晨昏向闕情。家鄕憑夢寐。生死倚神明。客久驚時換。秋新覺夜淸。舟便風不與。乘月且牽行。</text>
<title>述懷。和副使詩。</title>,<text>人言海路險。自慰聖君知。衰疾寧非甚。艱危不可辭。風濤萬死日。暑雨九顚時。筋力幾消盡。天心倘護持。</text>
<title>東坡海市碑</title>,<text>手拂苔紋石。沈吟海市詩。銀鉤沒復見。瓊韻得還疑。異事今何在。仙蹤杳莫追。空餘數點島。蕩漾碧琉璃。東坡莅登州。適十月也。欲賞海市。父老言春夏或見之。十月水寒。氣閉難見。東坡禱海神祠。翌日現。蓬萊閣下。有石碑刻海市詩。東坡親筆也。苔紋剝落。幾不可見。仍成五言一律。忘失不記。昨於藥裹紙得之。癸亥二月。在西郊。</text>
<title>過平原郡顔魯公廟</title>,<text>停驂瞻廟宇。讀史感精忠。斬使明臣節。嬰城捍賊鋒。誰知倡義力。終辦重興功。爲勉今河北。千秋倘見公。</text>
<title>挽任茂叔 叔英</title>,<text>落落神仙表。騷壇第一雄。孤忠爭日月。直氣射煙虹。寂寞朝陽鳳。凄涼御史驄。傾河無限淚。回首廣陵東。</text>
<title>挽人</title>,<text>昔我爲兒戱。嗟君少一年。呼朋泮橋下。聯袂杏壇邊。中歲雖相別。深情自不遷。白頭時邂逅。靑眼却欣然。不意聞君逝。如何在我先。西城遺范愛。南郡失龔賢。聞說丹旌過。迤歸紺嶽前。無由扶櫬哭。揮涕送哀篇。</text>
<title>領相李公 元翼 賜几杖宴。次柳西坰 根 韻。</title>,<text>初服興周日。深衣起洛年。尙賢班序首。尊齒禮無前。几杖紆恩典。官曺敞法筵。軒車塡委巷。環珮集群仙。玉札從天降。黃封自內宣。進羞分水陸。選樂裊歌絃。劇飮樽頻倒。餘歡坐屢遷。鯫生叨席後。燕賀在人先。既祝壽崇嶽。更期心永肩。同朝均有喜。元老好扶顚。</text>
<title>磨雲嶺</title>,<text>嶺頭惆悵問群山。能記行人昔往還。半世奔忙吾白髮。百年安重爾蒼顔。國恩踰分酬無計。親老經稀保亦難。人固有情那似物。北風吹淚濕征鞍。</text>
<title>次石陽正見贈韻</title>,<text>南望飛鴻不可追。我懷悽苦復誰知。親顔夢裏非前日。天語心中有記時。半世已違江海計。三年空詠去來辭。憑君莫說循良事。殘照西山更覺悲。</text>
<title>贈石陽正 石陽正。以畫竹名於世。</title>,<text>外事紛紛皆掃除。官居冷落眞村居。屛間閑對石陽畫。牀上靜看朱子書。督郵來時能束帶。秋風吹日不思魚。倘非戀戀君親念。何必吾廬着處廬。</text>
<title>次兵使李公 用淳 韻</title>,<text>城上屯雲頑不開。戍樓吹角夜深哀。白山飛雪侵窓冷。靑海驚濤撼夢回。一落塞垣成醜漢。却推經幄付賢才。幸蒙元帥容衰病。禮數從便德量恢。</text>
<title>次巡相徐公 渻 制勝堂韻 二首</title>,<text>梨花零落畫樓頭。暇日轅門集勝遊。使相高才餘翰墨。將軍威令濟寬柔。盃間隱映藏胸甲。席上縱橫制閫籌。幕府老儒無一事。只將荒句謾相酬。嶺外三年白滿頭。忽驚槐下夢中遊。一蹉便作噬臍悔。百折難成繞指柔。爲吏敢言除弊瘼。忝僚寧復運良籌。如蒙早許歸田去。知己深恩抵死酬。</text>
<title>寄鍾城府使鄭時晦 曄</title>,<text>二千里外三年客。四十人間一病身。學蔑可能新舊俗。倉空無計賑今春。思親血淚聞南鴈。戀闕丹心望北辰。歸夢不知關塞遠。夜來時繞漢江濱。</text>
<title>次金叔度萬甲亭韻</title>,<text>萬夫年甲以名亭。命義何如萬甲兵。經始本非供宴賞。關防要是衛民生。長河大野連天闊。粉壁朱欄耀日明。登眺忽驚時節晩。白雲芳草遠含情。</text>
<title>次金叔度侍中臺韻</title>,<text>海棠花發白鷗邊。客裏春風又一年。惆悵節旄曾駐地。寂寥松樹夕陽天。古人陳迹今如許。末路行裝更渺然。何必遠尋蓬島學。掛冠歸去是眞仙。</text>
<title>又步前韻</title>,<text>去歲西邊今北邊。未知何處又明年。此生於世元如客。吾道之窮豈恨天。身許驅馳嗟老矣。夢尋歸路却飄然。自憐頭白終無似。不是凡流不是仙。</text>
<title>文川。次金景擇 尙容 韻。</title>,<text>地連關塞苦凄寒。四月方看春色闌。紅遍樹林村意好。綠平原野客心寬。晩茶山藥偏輕口。午飯園蔬更滿盤。吏退小軒成一睡。征途聊得暫時安。</text>
<title>挽宋監司 英耈</title>,<text>君才敏捷我遲鈍。君性狷剛我懶柔。早識馬牛終不及。還如玉石可相求。少時常共讀書樂。晩節仍同去國憂。說到平生無愧恨。笑從泉路永追遊。</text>
<title>次月沙韻</title>,<text>易中深見消長理。末路行裝無可疑。已辦榮枯同夢幻。却將心事付天知。人間落落靈川別。泉下悠悠秋浦期。獨有沙翁今又遠。國憂雖重奈吾私。</text>
<title>次崔興叔 起南 用李子敏韻。贈月沙。月沙示余求和。而慮詩句煩於掛人之目。遂不書送。此戊午三月待命時。</title>,<text>誰謂明時有此行。無由天日照中情。吾君直願如虞帝。萬死何期得一生。歲暮窮廬空四壁。夜深寒榻但孤檠。微忱只爲終南戀。撫枕長吁睡不成。</text>
<title>送李伯胤 弘冑 赴京</title>,<text>憶君按節湖南日。政我乘槎海上時。今我速裝迷道路。聞君御命向京師。年年絶國長爲別。忽忽餘生轉覺悲。楚水楓林何處是。帝城明月定相思。</text>
<title>挽柳監司 穡</title>,<text>嗟君按節南轅日。訪我荒村寂寞中。三度信書何戀戀。兩鄕情念正憧憧。常期久享人間福。誰料終傳客裏凶。哭盡一生同閈友。只餘朝夕此衰翁。</text>
<title>土塘村舍感興</title>,<text>天地包荒性命全。四年眠食舊林泉。羲經課讀期三絶。鄒傳商論盡七篇。眞見或成開卷外。本心多得未朝前。及人事業嗟無日。唯勉存存到自然。</text>
<title>次月沙韻</title>,<text>何必吾廬着處廬。男兒隨地有安居。庭前閑玩草榮落。天外靜觀雲捲舒。生計更尋顔氏巷。襟期還杔遯翁書。聞君新築鳴巖勝。移卜東隣肯許予。附原韻 月沙六十年纔有此廬。那將殘日詑新居。供時無力歸非晩。容膝粗安意已舒。頗惱里閭煩酒榼。喜無卽吏抱文書。今來始報灘翁道。蒼野佳篇實起予。</text>
<title>駒城來路。秣馬川邊偶吟。</title>,<text>下馬川邊坐白沙。氷消磵谷水增波。燒痕繚繞臨崖斷。陽氣氤氳向岸多。試把柳條開嫩眼。更尋菰葉動新芽。淸明漸近松楸隔。未到駒城却憶家。</text>
<title>次舍弟都正和前韻</title>,<text>尙稽枯骨委長沙。五載田廬沐恩波。籬落接連兄弟樂。冠童先後子孫多。日從園裏移花樹。時向畦邊覓菜芽。身世本非嘉遯士。閑情還似野人家。</text>
<title>挽申敬叔夫人李氏</title>,<text>夫人今世女中賢。保族宜家美足傳。席盛享榮心則小。處窮安命德尤全。理無常屈應餘慶。天實難諶竟嗇年。老子忝從玄范久。不堪情溢寫哀篇。</text>
<title>次月沙韻 二首○還自京師。未得復命。在西郊。</title>,<text>西郊寓舍月重圓。門掩春寒思悄然。病後大方唯節食。客中佳趣是安眠。想憐稚子遲歸日。聞說梅枝減去年。使竣當尋本分事。願君求我漢沙邊。玉京迢遞成陳迹。鯨海風濤夢亦驚。心決去時忘有累。事難言處欲無生。政堂踽踽趍西壁。備局棲棲列正卿。爭似林間獨俛仰。暮年贏得野翁名。月沙答書。北遊得▦山助。靜居收閑養功。乃如是耶。下篇頷聯。尤令人起感。吾儕今日行休兩難。台能寫出此情境矣。</text>
<title>次日本僧宗方韻 日本奉使時</title>,<text>東林昨夕送詩來。爲愛山人有好懷。夢寐何曾一面識。晤言還覺夙心諧。君加禮意知相荷。我斷鄕愁不用排。願得蹔尋松桂路。藥爐經卷共禪臺。</text>
<title>次副使韻</title>,<text>馬島誰云阻海波。片帆容易到東涯。各循風習行雖遠。共受天心類處多。男子腰間皆尺水。婦人衣上盡斑花。願言聖化覃無外。終使蠻區變頌歌。</text>
<title>留倭京大德寺。重陽日。贈從事李公。景稷</title>,<text>故鄕秋色逐人來。可惜重陽異域回。竹葉何從罇裏滿。菊花空對畫中開。園風蕭瑟侵江樹。庭日荒涼漸碧苔。孤館閉門心轉苦。共君寧欲上高臺。</text>
<title>次書狀韻 有鐘鼎頌德之句。故末句及之。朝天時。</title>,<text>三年拱北惱宸衷。今日扁舟此路通。何意明庭專對責。竟歸荒野服田翁。襟懷莫着毫相累。鄙吝終敎雪自融。各勉一心期效死。肯將功業較卑隆。</text>
<title>登蓬萊仙閣</title>,<text>蓬萊仙閣昔聞名。今日登臨眼忽明。大浸亘中夷夏闊。長風搴遠斗箕平。浮槎萬里身如粟。排浪千層氣掣鯨。坐到月高銀漢淨。空中倘有玉簫聲。</text>
<title>次李學官萬歲橋 橋在靑州城門外。橋上有閣。</title>,<text>飛橋聞說跨雲端。恨不同登俯碧湍。爽氣常通凌漢閣。淸風長引架虛欄。想窮宇宙襟懷遠。眺極川原眼界寬。歸路倘由君去路。勝遊奇賞與君班。吾適由城北他路。恨不得見。故末句云云。</text>
<title>靑州道中。次伴送許指揮韻。</title>,<text>處處垂楊挾路靑。好風長引翠軒行。閭閻撲地鷄鳴聞。黍稷連雲野望平。尙父舊封唯有土。晏嬰遺邑但流名。從來齊魯多賢士。吾欲停驂一問經。有晏城。晏子食邑云。</text>
<title>題歷山書院東趵突泉 泉自地中直湧突出故名。泉二穴。泉之東。立呂洞賓祠。</title>,<text>水檻亭前趵突泉。靈源分沠遠從天。初聞浙瀝明珠湧。俄見澄泓一鏡圓。灝氣常凝琪樹裏。淸光▦漾玉欄邊。衰年已謝仙區分。此路還纏未了緣。</text>
<title>挽鄭大司憲 曄</title>,<text>我齒爭君加四歲。君顔丹渥我全衰。常期我斂君來撫。豈意君旌我哭隨。獨立朝端如失左。共趨筵席更須誰。人亡自古關邦國。此日傷情不但私。</text>
<title>挽鄭內翰 杺</title>,<text>愚伏賢才我所欽。自同蓮榜便傾心。視兒許以通家義。愛子溫如絶代琛。黃鵠九霄方𨀉遠。芳蘭一夕忽埋深。老夫痛惜情何已。爲寫哀辭淚滿襟。</text>
<title>贈程副摠 龍</title>,<text>將星前夜耀雲霄。鷁首俄聞渡鐵硝。絶島衆情還帖妥。小邦誠悃自宣昭。南城過臘歸期近。蕭寺逢春客夢遙。行槖只看書數卷。且留梅朶共淸標。</text>
<title>毓慶園挽章</title>,<text>善積名門受景禧。肇開東土太平基。周文新命因胎敎。孟聖幼時學母慈。共祝至尊千壽養。忍聞深墨九重悲。誠通孝感終無賴。天道茫茫未可知。</text>
<title>仁穆王后挽章 三首</title>,<text>恭惟昭聖我王妃。德配乾元整母儀。蒼野悲號天感動。西宮奇禍神扶持。方歡殿上三朝慶。遽厭人間萬歲期。龜卜奪情知有日。淚垂哀挽不成辭。永寧宮裏禍曾媒。天道循環泰又來。達孝幸看長樂殿。深冤尙結望思臺。不堪今夜螭旌發。何忍明年燕社回。犬馬老臣猶不死。攀雲無及涕沾腮。幽冤當日徹高穹。西內星霜一紀窮。壼法曾留彤管史。靈帷今撤紫宸宮。神途百步園陵近。享事千秋殿閣同。仍憶往時承代奠。孤臣淚盡二年中。穆陵遷葬時承命代奠故云云</text>
<title>次月沙韻 以登極使回來。而迎勅屢退。經年不得復命。</title>,<text>漢水煙波一棹輕。春風何日是歸程。天心復剝頗眞見。世味甘辛亦飽更。蔬食自宜糊賤口。蓬廬聊足庇殘生。此懷良苦無人語。相對終宵只短檠。附原韻 月沙歷盡風濤性命輕。春明咫尺阻嚴程。百年苦節天應相。萬里歸心歲又更。道是政堂新少宰。蕭然旅榻一書生。遙知積雪荒村裏。白髮孤吟對短檠。</text>
<title>挽月沙</title>,<text>秋浦先歸後。相依賴有公。今公又棄我。人間唯禿翁。一時均爲慟。誰似我心恫。九原朝暮事。團圓期此中。</text>
<title>贈僧敬旭</title>,<text>今朝秋日晴。倚杖田畝間。飄然有僧來。云自德崇山。爲言塵世苦。且說山中閑。我亦多好懷。欲盡言實難。長吟掩荊扉。永矢終此歡。</text>
<title>月下偶吟 以陵頹事被謗。出避東湖時。</title>,<text>吾年七十七。俯仰愧平生。但欲全吾性。安得全吾名。險道固難盡。西江何日平。靑天唯有月。相與寸丹明。</text>
