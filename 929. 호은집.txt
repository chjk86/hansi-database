<title>余到野城。越明年春。以官事來到平海郡。仙槎太守金君望。亦前此來駐。偶得棊字。集句以娛。</title>,<text>萍水相逢未有期。倘非天借卽恩私。遊山共飮潘郞酒。消日長圍李遠棊。撲枕濤聲徒聒耳。登盤腥味只傷脾。如何歲歲移梁粟。欲向蒼穹一問之。</text>
<title>又 寫情凄惋。不足觀。</title>,<text>得喪悠悠不可期。世間未有似吾私。陶家誰復知梨栗。杜室嗟無畫紙棊。一落天涯惟伴影。多慙月俸謾充脾。平生窮鬼何由送。到處令人憶退之。吾儕此會若前期。且趁公餘更語私。雲外亂峯靑近席。江邊麗石白宜棊。吟詩只合論心事。揷劒何妨露肺脾。聞道仙槎近楓嶽。賦歸他日願從之。</text>
<title>次黃子凈詩軸中李尙書東里韻。贈之。二首</title>,<text>天地東南大嶺間。一條歸路細穿灣。相逢玉雪誰家子。可傍烟霞是處山。詩意屢驚蟬欲動。病懷多愧鳥知還。䆠遊白髮催人老。休把靑銅照苦顔。心期已許酒杯間。盡日班荊傍綠灣。叔度汪如千頃海。浩然吟聳一肩山。閑尋古寺鍾聲去。好帶仙巖月色還。何幸異鄕逢勝友。笑談奚但破愁顔。</text>
<title>奉呈通信使尹叔 趾完 案下 二首</title>,<text>海邦將命異燕京。第一人今作此行。大塊剩資華國手。遠夷應識令公名。北庭杖節看蘇子。南尉稱臣賴陸生。玆把贈言增勉礪。不須臨發愴離情。從容前席勉周諮。玉節重逾大嶺時。官吏爭迎今信使。路人猶識舊監司。間關海道乘舟去。感慨書生撫劒悲。回答別詩君試咏。二陵松栢不生枝。</text>
<title>安東兪令公 櫶 之弟 晳。率其兩子先達。設酌邀我。席上次前韻。</title>,<text>德星前歲照南州。遐壽仍添海屋籌。賓主共成千里會。江山正屬一家遊。草靑夢罷春塘夜。桂碧香分月殿秋。歌舞留人人盡醉。不知明月過西樓。</text>
<title>次方伯權公 是經 二十韻</title>,<text>滄海茫茫欲盡頭。依山小縣更臨流。高勾以後爲尸忽。羅麗之間屬禮州。太守官銜隨代變。將軍部曲但名留。受符我昔從郞宿。束帶何曾見督郵。自古土風殊不惡。卽今民産各爲謀。詩書路遠儒冠少。銅鐵山興賈客稠。一任遨頭無箇事。幾回閑步俯澄湫。非關臨鏡高千尺。最愛淸心起一樓。回祿再延俱燬燼。岳陽重構倍淸幽。灘聲若轉黃牛峽。水勢如分白鷺洲。此日蕭條悲後代。古人登眺覺先憂。天災告警嗟同魯。雲漢歌詩殆近周。爭賀上心推已溺。仰惟前辟較誰優。羞同漢帝蠲田賦。不比唐宗放獄囚。八路生靈纔博施。一時才俊更敷求。相公暇日聊虛座。門館終宵共打愁。工部不憂官長罵。孺文今與故人遊。元來職責無高下。自是人臣勖稱酬。南國已看棠滿地。東籬須及菊迎秋。他時作伴江湖上。同老烟波一葉舟。</text>
<title>以前二十韻。演爲四韻五首。呈方伯。</title>,<text>曾得朱衣一點頭。仍乘五馬亦風流。瓊林飮宴追前輩。金橘盈車過幾州。只恐聖恩難報答。敢安仙境久淹留。倘非道主知吾意。誰把詩筒數寄郵。當時出處眞堪笑。此地來遊不自謀。官路一條滄海近。人家四面亂山稠。歸心每着柴桑野。舊句空思炭谷湫。惆悵戀君懷土意。不堪回首仲宣樓。地邊窮海官居僻。晝永空齋俗慮幽。遙望朝廷如弱水。幾多賢俊上瀛洲。制治正屬姬家運。無事還深杞國憂。安得兩忘忘物我。令人却憶㓒園周。官從內外分輕重。人到閑忙判劣優。歸夢豈曾知路遠。羈懷只自怨籠囚。一竿竹爲釣魚斬。一頃田仍養鶴求。已辦行裝歸未得。客眉終日望鄕愁。太守二天能獨有。浮生半日偶同遊。城西聯句佳期杳。嶺外論襟宿債酬。別意旋知深似海。䆠情偏覺薄如秋。中宵夢入烟江雨。依舊簑衣上釣舟。</text>
<title>善山試院。遇崇陵忌辰有感。</title>,<text>聖哲同仁孝。光臨萬物新。朝廷治有象。巖穴隱無人。天割嗟中道。日回憶上賓。蒼梧隔何處。北望獨傷神。</text>
<title>梅鶴亭。遇韓子剛。次示韻。</title>,<text>任是家貧道不貧。醉除巾幭亦天眞。非關世俗稱狂士。自信江山有主人。病坐尋幽不計脚。鬂衰探句太勞神。逢君此地慙吾拙。長向無何共作隣。韓有脚病早白。故及之。</text>
<title>同方伯與京試官韓肎世 構，大丘府使李士常 恒。泛舟琴湖。二首</title>,<text>一望漁村近夕烟。元戎小隊極蕭然。高朋座上迎千里。太守尊前有二天。不識名區誰作主。故敎仙侶晩移船。藏歌不是騷人事。倚瑟靑蛾亦可憐。浦溆初消薄暮烟。望中圖畫轉依然。東南地勢山開野。上下秋光水共天。旣識荊州生幷世。相携元禮喜同船。兼陪官長成高宴。明日臨歧最可憐。</text>
<title>宜春試院。次方伯。</title>,<text>蹴踏詩城第幾層。曾當白戰擬先登。成功獨有臨壇將。罷唱還驚滿座朋。長路秋風吹倦客。何時夜雨共殘燈。琴湖物色應無恙。夢裏依然小艇乘。</text>
<title>宜春試院。贈別都事沈汝器 枰。</title>,<text>華堂燈燭影煌煌。酒欲醒時夜色凉。同是客中仍作別。不堪明日又重陽。</text>
<title>呈方伯</title>,<text>蠻牋一幅字橫鵶。讀罷春雲態度多。不獨澄淸按一路。正知詞翰激頹波。沙眠𩿨鷺柳藏鵶。樓外靑山雨後多。粧點烟霞兼吏隱。鏡湖一曲亦恩波。</text>
<title>復次前韻。以寓別懷。五首。抄一首。</title>,<text>微才猥忝雷封大。老境難酬聖渥優。民事詎因棊局理。職思常戒酒星囚。此心耿耿君應識。餘事區區我豈求。但惜今歸留不得。嶺雲江樹捴離愁。</text>
<title>次別韻</title>,<text>秋光已老月當陽。虛館寥寥覺夜長。花似美人嬌易歇。水如行客去何忙。風塵今日眼看白。賓主幾時眉對黃。欲待離筵謀一醉。呼兒分付辦壺觴。</text>
<title>病伏中。聞舊廵相離營不遠。無由攀送。懷事作惡。偶將垂死病中驚起坐。暗風吹雨入寒窓十四字。押韻賦詩。以寓別懷。十四首中。只抄二。</title>,<text>猶有壯心擊玉壺。羞將短髮臨銅鏡。平生不解稻粱謀。歲暮誰憐孤鶴病。天子魚登君子案。沙棠舟泊海棠叢。憶曾共泛琴湖夜。卧聽棹歌明月中。</text>
<title>朝陽閣。贈同年趙祥甫 儀徵。</title>,<text>漢陽仙系映吾宗。親懿交情氣槩中。天上桂枝曾共折。人間萍水偶相逢。屈腰元亮歸來晩。坦腹右軍瀟灑風。殘雪滿庭杯酒暖。歲寒心事勖靑松。平生景仰郭林宗。巾角曾欹細雨中。泮水堂前驚忽遇。朝陽閣上喜重逢。雲橫大嶺隔東洛。歲暮異鄕多北風。惆悵故山歸計晩。誰憐獨鶴欲棲松。忽漫相逢是別筵。去留懷抱客中偏。終宵蠟燭啼紅淚。似學佳人惜舊緣。</text>
<title>朝陽閣冬至日。與祥甫分韻。余得庚字。祥甫得先字。</title>,<text>南昌趙夫子。童稚已文名。擲地金生響。倚樓畫有聲。芝蘭元是類。瓜葛本相縈。叙族君爲侄。較年吾乃兄。題名龍榜共。得意馬蹄輕。珥筆新堂后。分符舊野城。愁連江樹暮。夢隔嶺雲橫。偶爾吟鞭拂。居然倒屣迎。如何千里會。又是一陽生。子夜看天意。良辰感客情。逢塲仍地勝。行樂屬時平。永府蛇何捕。朝陽鳳欲鳴。有年民物富。無事使君榮。圃老遺墟在。晦翁昔政淸。南梅非我土。北斗望神京。喜報王無疾。慶綿國有禎。初聞揮涕淚。更覺賴神明。痛飮歌先發。豪吟句已成。都將今夜樂。一任後人評。此去玉山院。應知別夢驚。</text>
<title>敬次靑松舅氏韻。寄題臨淸閣。</title>,<text>一帶澄泓漾客心。桃花落盡武陵深。山家每惜春光漏。水榭先看月色臨。收拾樓㙜豪氣象。較量湖海好胷襟。有時午枕驚殘夢。何處漁歌隔遠林。</text>
<title>舅氏回甲壽席。次諸公韻。</title>,<text>秀骨稜稜太瘦生。前身誰識是長庚。開樽酒暖須無筭。受簡詩成也要評。天有一星老人壽。官乘五馬丈夫榮。論交不必先同調。四海弟兄肝膽傾。</text>
<title>癸亥春。舅氏被困於御史。將遆歸。次韻奉呈行軒。</title>,<text>自家眞實任平生。心似氷寒政水淸。民借未容河內願。我來何耐渭陽情。精誠指日猶堪誓。榮辱皆天莫浪驚。聞道卽今多雨露。正應伸理賴君明。</text>
<title>余以習操到安東。聞子剛來此。使人探問則已入英峽。及還。子剛投通字韻。卽次送。</title>,<text>憶曾爲客到安東。君亦飄零此地同。獨鶴始歸遼海上。蹇驢旋入華山中。詩成步步梅如雪。酒熟村村面詑紅。交道莫嫌千里隔。精神有感卽相通。</text>
<title>習操前一日曲宴。贈兵使李 枝遠。</title>,<text>花山習戰陣如雲。禮數還容醉使君。始信北平胡莫近。漢家能用李將軍。</text>
<title>贈主人使君柳起之 之發</title>,<text>聞說江山此絶奇。天開鳥嶺鎭藩維。關防雄府一都會。宇宙大名三太師。人倚南樓明月夜。僧歸西岳夕陽時。悠悠興廢古今迹。都人使君無事巵。</text>
<title>安東公都會試院。與主人及豐基守南宮 鈺 聯句。</title>,<text>頗似咸陽客舍娛。起。 風流俱是舊詩徒。九。 金盃灧灧浮吹蟻。玉手纖纖散作盧。起。 嶺外迹同萍水合。南宮。 天涯身似月輪孤。九。 明朝試院掄多士。南宮。 韞櫝誰能價待沽。起。</text>
<title>罷塲日聯句</title>,<text>試士文圍七日完。起。 偶然同苦又同歡。九。 從容座上成三影。起。 和氣尊前藹一團。中歲䆠遊俱鬂白。九。 百年時事但心丹。起。 何當歸去終南下。步屧相隨意未闌。九。七日文圍百病侵。起。 還憐未久各分襟。九。 盍簪喜並停雲歎。起。 臨路愁添伐木吟。客夢映湖樓上月。九。 歸心淸漢渡頭岑。明年更有淸凉約。預理芒鞋待爾尋。起。</text>
<title>臨發。走次主人韻。</title>,<text>客行何事往來忙。千里關心道路長。曉別永嘉山水去。暎湖樓外月如霜。</text>
<title>龍宮</title>,<text>碧梧脩竹擁庭除。太守官居似野居。水淺沙川難下網。每當供客歎無魚。</text>
<title>龍湫 在鳥嶺</title>,<text>狂奔怒沫擊深淵。白日雷聲吼洞天。行客只愁風雨至。不知中有老龍眠。</text>
<title>竹山 見祖考遺愛碑有感。</title>,<text>碑高三尺至今存。試拭苔文見字痕。指點行人猶墮淚。况今瞻拜是孱孫。</text>
<title>余於乙丑上䟽後。待罪衿陽。明谷崔汝和 錫鼎。 以辭職亦來磻江。聞尋三藐寺。復次鷺亭韵。求見遊山詩。</title>,<text>世道元無平不陂。敢言今日取顚頤。歸來恨未同尋寺。只自煩君借好詩。</text>
<title>飛鷺亭夜話。用白洲集中韻。二首○亭卽衿陽別墅所築</title>,<text>季子書三上。盧仝屋數間。風塵無好友。不負是靑山。不負歸田約。幽居水石間。詩從驢背得。瘦骨聳如山。</text>
<title>次白洲韻 二首</title>,<text>半夜仙厖吠。有誰敲竹扉。招邀憐地僻。諧謔到星稀。吏部蟹堪把。舍人鱸正肥。惟能供小酌。留醉莫催歸。誅取茅爲屋。斫來松作扉。歲過看我老。境僻覺賓稀。縱愧世人棄。猶希家國肥。天寒龍自蟄。日暮鳥知歸。</text>
<title>次汝和韻 三首</title>,<text>家臨山轉水縈紆。晩賦歸田意味俱。村逕歲寒來往少。農談日夕是非無。功名世上銜三字。生計閑中酒一壺。若使此身終老此。他年結草正堪圖。志氣嗟衰尙欝紆。吾生柰此與憂俱。百年倐忽知何有。萬事思量便是無。多羡草堂遊嶽麓。還同海客說瀛壺。孤雲獨鶴君行色。堪倩龍眠作畫圖。山形偃蹇水環紆。誰遣吾儕靜裏俱。雲霧欲收新月出。風霜已落好花無。詞臣感興詩成玉。烈士悲歌醉擊壺。若使巖江添座上。可將三笑入新圖。</text>
<title>聞汝和拜副學。更次前韻。</title>,<text>明時起廢聖恩紆。出處將期與道俱。開講政爲今日急。積誠能似古人無。御爐身惹香携袖。宮漏聲遲水咽壺。君德責成方拭目。勖公努力獻良圖。</text>
<title>鷺亭夜話。次白洲韻。</title>,<text>四面靑山兩岸沙。中間茅屋寄生涯。柴扉向水開還掩。石路穿林細更斜。酤酒幸成今夜會。吟詩共惜暮年華。秋來已理尋山屐。明日携君入紫霞。</text>
<title>次李聖老 錫周 韻。同和令賦。二首</title>,<text>一卧衿陽二載餘。誰憐多病類相如。故人遠訪勤聯袂。令夜淸談勝讀書。䆠意已從秋色薄。世情還與雨聲踈。不才敢怨明時棄。惟幸南山有弊廬。瓜葛情親卄載餘。他鄕邂逅意何如。瓮中白酒盤中蟹。屋上靑山架上書。立脚一生功未就。謀身半世計全踈。願君早綴歸來賦。分占東西共結廬。</text>
<title>與汝和聯句五十韻</title>,<text>江漢歲云暮。和。 乾坤氣已肅。大火流西方。九。 羲輪近北陸。水落石齒齒。和。 雲歸山簇簇。幽居秋興足。九。 野瓮新酒熟。籍眼靑忽開。和。 潘毛白欲禿。招邀人是七。九。 獻酬酌非獨。𧥄𧥄架上籤。和。 離離階下菊。追聯石鼎句。九。 共訪玉川屋。秋深楚臣悲。和。 途窮晉人哭。憶昨在京城。九。 幾年依輦轂。橫經丹禁通。和。 論事靑蒲伏。耿耿報君心。九。 昏昏憂世目。衛鶴恥乘軒。和。 唐馬愧食祿。一自賦歸去。九。 久矣親耕牧。磻江寂寞濱。和。 芝洞盤旋谷。天敎地又隣。九。 興在日相逐。洞邃自標霞。和。 人閑時杖竹。桃源知在此。九。 蕭寺刱自孰。綺纈萬壑楓。和。 練飛九天瀑。巖泉淸且冽。九。 石路繚以複。海色瑩瑠璃。和。 林光帶霡霂。歸來誇絶境。九。 賦咏連鉅軸。錦囊試一投。和。 圭白堪三復。獨恨違仙賞。九。 未能共野服。主人是靜者。和。 此地成小築。誰知蘭在澗。九。 自甘玉韞櫝。華饌遣人賖。和。 寒齋留客宿。玉露談屑繁。九。 秋陽性宇穆。且喜展佳話。和。 多羡享淸福。嗟我空踈甚。九。 與世齟齬夙。時命旣大謬。和。 前塗猶未卜。窮憐涸轍魚。九。 夢失覆隍鹿。厭直同嚴助。和。 依㨾笑陶縠。進退憂同切。九。 安危力共勠。逸興在江湖。和。 淸遊指濠濮。佳期那可孤。九。 樂事良貴速。月渚促扁舟。和。 巖江移尺牘。棹歌起霜鴻。九。 詩料入霞。秋水不尋尺。和。 親朋只五六。萬事不可期。九。 孤蹤亦已蹙。縱免屈葬魚。和。 將愁賈賦鵩。高天邈難訴。九。 幽憤無由暴。水調終愛君。和。 嚴程但親僕。莫負情伯仲。九。 堪悲世季叔。此事豈誠然。和。 興言亦可恧。是非空聒耳。九。 得喪可捧腹。醉眼着玄花。和。 羈形類槁木。未安䳡枝巢。九。 虛紆鳳池沐。坐愛宵燭熒。和。 起看曉星煜。長篇五十句。九。 興來詩可讀。和。</text>
<title>又聯句二十四句</title>,<text>霜露三秋盡。江山十月交。和。 有朋尋陋巷。沽酒備嘉肴。九。 好作燈前話。寧辭月下敲。和。 親姻瓜與葛。交道㓒仍膠。貧病同原憲。詩窮類孟郊。九。 鑾坡曾視草。林壑此誅茅。高調千秋郢。危途九折崤。和。 蠖伸非有意。鳩拙自安巢。九。 得友同麗澤。封章遇遯爻。古琴空在匣。雄劒尙鳴鞘。和。 佳境臨江外。飛亭露樹梢。九。 寒塘時下鷺。秋水欲藏蛟。和。 好樹移庭畔。良疇傍水坳。處今甘寂寂。慕古志嘐嘐。九。 瑞草生三秀。奇毛出九苞。和。 鼠蟲非異類。物我覺同胞。世事看雲狗。浮榮等水泡。九。 論心從欵欵。騷耳任呶呶。酒熟初浮蟻。詩成摠泣鮫。和。 騷人元自得。醉客莫須嘲。九。 懶逐靑雲去。那將白髮拋。和。 剡溪迎雪棹。穎水去風瓠。九。 血指難爲斲。踰樽可代庖。和。 題詩留後看。文字合精抄。九。</text>
<title>與尹公度 世喜 聯句二十句</title>,<text>九月衿陽夜。親朋五六人。九。 小亭極蕭灑。幽境更淸新。公。 何幸連床地。正當吹帽辰。九。 開懷非俗類。促膝露天眞。公。 野糲供佳客。村醪覓遠隣。盃盤略已具。燈火亦堪親。九。 拈筆詩相和。呼觴酒幾廵。何妨吟跌宕。不覺醉氳氤。公。 抗䟽匡衡老。休官陶令貧。江湖成浪迹。文酒共詞臣。九。 玉子賭寒局。星河近曉旻。君今甘屛迹。吾已任逢嗔。公。 得喪何須說。是非休更陳。九。 身閑尋野逕。迹謝走風塵。公。 前輩曾聯句。微才卽效嚬。濟南樓上雪。郢客曲中春。九。 小集非難事。淸遊擬後旬。公。 南湖舟具楫。東嶺月如輪。九。 莫負尋山寺。將期對梵茵。前村勝友在。詩寄寂寥濱。公。</text>
<title>慶興謫路。作一絶示鄭平仲 憕， 許珍叔 琡。</title>,<text>雪擁長程馬不前。纔踰鐵嶺又磨天。明時放逐還非遠。減却潮陽路五千。</text>
<title>踰鐵嶺</title>,<text>鐵嶺迢迢壓海門。相公何日駐征軒。忽看曉洞雲猶濕。似帶孤臣灑淚痕。</text>
<title>宿高山驛</title>,<text>地有高山驛。人無流水琴。峩洋雖一奏。世上誰知音。</text>
<title>到南山驛</title>,<text>獰風虐雪劫征驂。六日驅馳已不堪。地勢始驚臨塞北。山名猶愛似終南。</text>
<title>到定平驛。借騎韓進士 九搏 馬。寄贈。</title>,<text>不惜銀鞍傍險馳。已知山簡也能騎。東城醉後誰扶上。好去藍田雪擁時。</text>
<title>踰咸關嶺。寄方伯李公 秀彦。</title>,<text>蹲猶乳虎走驚龍。突兀嶄巖勢幾重。力盡始登方險處。眼窮難見最高峯。浮雲欲帶何人淚。滄海還如此老胷。蜀道篇成無可語。那時得與知章逢。</text>
<title>茂山有康世爵者。卽善推數善文字者。其子紹勳。持其父詩軸乞和。次朴評事 泰尙 韻贈之。</title>,<text>聲聲蜀魄不如歸。懷土情同淚滿衣。莫向江南勞遠夢。大明消息已全非。荊門烟樹夢中迷。生長孤村隔舊棲。千古一般東海志。大名應與魯連齊。</text>
<title>到謫所。寄洛下親舊。</title>,<text>妻啼兒哭莫牽衣。行色難容頃刻遲。鐵嶺路疑天上去。鬼門人似地中歸。形骸已盡驅馳日。髭髮還非送別時。回首故園亭獨在。可憐飛鷺爲誰飛。</text>
<title>贈慶源金生 世珍</title>,<text>六鎭猶蠻俗。詩書人不知。君方志於學。吾豈敢爲師。</text>
<title>聞明谷有燕行。用來韻遙別。</title>,<text>星軺將發向遼河。逐客遙聞感慨多。路有邇遐俱北塞。人殊榮悴等南柯。湘流豈識忠臣吊。易水應憐壯士歌。書記憑君如問我。爲言平地任風波。</text>
<title>自慶興量移元山。到咸興。留贈方伯李公 端錫。</title>,<text>黃鶴樓前月華白。夜郞詩興未全孤。北方紅粉知多少。惟喜黎渦座上無。又樹欲停時風不止。兩家孤露此生同。榮枯有數皆身外。逢別無端卽夢中。召伯化行咏棠茇。楚鄕歌咽怨蘭叢。元山幸與咸山近。須把詩篇數寄筒。</text>
<title>贈人</title>,<text>不向湖山汗漫遊。閉門終日伴牢愁。謫來幸免魂招楚。老去嗟難夢見周。鐵峽風烟堪偃息。金剛物色近分留。携君欲踐尋山約。預辦芒鞋稍待秋。</text>
<title>奉贈藥泉南相國 九萬 赴燕 鐵原中途付處時</title>,<text>遠索別語。至投華牋。不敢以名在罪籍爲解。謹効杜草堂夔府咏懷體。費了苦吟。依㨾搆出。雖未記實。窃附叙舊。敬呈南相國燕京行軒。且夔府詩。寄鄭李兩人。故末四五句。兼示書記吳貫之道一。時丙寅四月日。侍生纍人洪某再拜。絶塞遼河北。長程易水邊。連年有征役。曷月是言旋。贈語羞行者。銷魂覺黯然。歌無驪唱送。詩有驛筒傳。淸淑山河氣。挺生廊廟賢。神童楊億後。大器魏公前。圭復言無玷。鵬飛意在天。儒家甞泛濫。學海早洄沿。志篤程門立。工專管榻穿。年方星四七。禮對字三千。蜀士數揚甲。漢庭推廣川。詞臣應華盖。學士步花甎。排蕩登㙜省。從容上講筵。應知厭草詔。將欲試蒲鞭。郡紱恩榮借。官厨奉養便。生祠薦丹荔。畫像倩黃荃。歷試才方展。超陞渥更專。心淸如水鄭。望叶佩刀虔。國子嚴師席。天曹貳注銓。北門煩卧護。南國被承宣。鎖鑰萊公壯。襜帷郭賀褰。訓兵如組練。成俗在陶甄。到底聲名大。平生景仰偏。雲泥分已隔。瓜葛托無緣。念我曾敦匠。爲郞幸備員。誰能書刻玉。公獨筆如椽。鸞鳳疑騰翥。蛟螭怳蜿蜒。韋梯想勤苦。張草笑狂顚。玉匣昭陵帖。金繩石皷鐫。周旋寬禮數。出入共聯翩。每惜論交晩。不須同調先。伊山纔佩竹。結浦已歸田。雲與人俱散。天敎地又聯。忽驚郡齋夢。遙憶草堂眠。預具邀陶酒。將回憶戴船。簿書停閙擾。山郭出蹁躚。脫略還超俗。行裝淡若禪。孤村依水石。小築帶林泉。題鳳亦無矣。登龍盖有焉。門開幾日掩。榻解舊時懸。倦客悠然入。幽人莞爾延。端居安素履。破屋是靑氊。園可貧收栗。池宜靜愛蓮。提携承謦咳。登覽暢幽悁。野逕人相送。柴扉月已圓。微官慙斗米。仙境負風烟。邦運歸屯否。權奸恣擅顓。誰知偃月秘。終致履霜堅。老范憂何歇。袁安涕自漣。主恩方起廢。吾力不量綿。諫諍違三霤。封緘籲九乾。言皆由憤激。文不暇精姸。世覩鳴朝鳳。人驚逐雀鸇。免遭時宰殺。去作夜郞遷。瘴癘偏生毒。炎蒸易祟瘨。林烏夜半淚。野鵩日斜篇。蘆嶺往來日。萱堂喜懼年。舞衣戱纔撤。含索痛仍纏。養志師曾子。居哀法大連。凶徒資斧鉞。聖化改琴絃。銀信光馳澤。瑤班詠耀蟬。文衡華國手。司馬掌兵權。推轂英豪進。臨圍險怪捐。風沙感轅夢。劒履上台躔。牢確由心地。沉凝本量淵。不阿懷棘棘。無黨任平平。士倚調和靜。民歸賦斂蠲。堪嗟彼羯虜。常侮我朝鮮。水草負馳馬。氊裘恃控絃。羈縻事獯鬻。倔強畏先零。去歲出疆外。窮冬向塞堧。山凝丈雪白。海凍積氷玄。萬里當寒節。千金幸勉旃。心因遠遊壯。詩爲紀行編。化鶴尋華表。良駒問古涓。窮憐圖上劒。死惜筑中鉛。王命將之肅。皇華返式遄。邊氓媒禍釁。朝野有憂煎。冠盖江山續。金繒溪壑塡。移書堪痛哭。專對合精拴。杖節誰辭漢。𠷢綸又赴燕。請行同晉國。奉使待張騫。六月飮氷出。萬邦如火燃。蒸霖沒去馬。毒霧墮飛鳶。身豈險夷憚。志惟忠信全。行同携檄手。到處想吟肩。今日幕中客。昔年槎上仙。知應獜鳳瑞。驚却犬羊羶。正辯能爭抗。深羞可滌湔。遼人氣亦折。金虜惡堪悛。休願空埋骨。誰譏不直錢。興亡首回矯。慷慨淚潺湲。氣數相衰旺。天時互轉還。涒灘太歲遠。草昧幾人跧。自愧刳肝䟽。空追泣血愆。百年如可待。萬死不須憐。天地恩猶大。風霜病未痊。歌悲感時激。情覺別人牽。虗負繞朝策。空傳逸少牋。臨風頻撫劒。落日獨吟筌。</text>
<title>將赴密州。鷺亭夜席。留別兩同年尹公度，李聖瑞 禎。○三首。</title>,<text>差池年紀鬂俱凋。忽謾相逢不用招。鴈㙮題名曾幾日。鷺亭分手卽今宵。常憐毛義顔生喜。每惜相如病在消。歸去嶺南樓上月。可堪回首路迢迢。搖落江山草木凋。朋知惜別卽相招。不知更見期何日。斗覺難分在此宵。銅印屢携官况薄。玉壺頻擊壯圖消。遠遊不及幽居樂。飛鷺亭前夢轉迢。名區仙分未全凋。入府靑山不待招。東閣淸詩梅發處。南樓老興月明宵。還忘嶺路三千遠。頓覺塵緣一半消。笑向故人誇絶景。不妨鳧舃去迢迢。</text>
<title>壺谷夜集。與趙德而 大壽，李德初 宜昌。 李振兮 宜振 聯句。</title>,<text>親朋簪盍小燈前。德。 永夜盃盤惜別筵。九。 明發可堪鳧舃遠。初。 春來猶待鴈書傳。振。 行經庾嶺梅初動。德。 回望長安月獨懸。九。 爲賀江山飛一盞。初。 名區從此屬詩仙。振。</text>
<title>離亭。與崔汝和，尹邦瑞 德駿，朴仲晦 世𤎱，尹公度，兪大叔 集一，李啓以 光夏，李德初聯句。</title>,<text>舊遊憐我一麾行。九。 簪盍城南眼始明。和。 中歲別懷偏作惡。瑞。 片時相話也關情。晦。 氷江渡涉須無恙。度。 雪嶺迢遙默數程。大。 想得官梅花正發。啓。 倚欄詩興付深觥。初。</text>
<title>與任大仲 埅，李善卿 彦紀，元命汝 聖兪，李季心 彦綱，從弟順甫 受寅 聯句。</title>,<text>城西小集卽離筵。正是長安積雪天。大。 莫道此時增酒價。九。 爲要今夜挽詩仙。善。 南樓賞月宜晴後。東閣尋梅赴臘前。命。 枳棘棲鸞知不久。心。 佇看徵札下雲邊。順。</text>
<title>嶺南樓。與萊尹李得甫 德成，自如崔乃心 啓翁，靈山鄭宗之 必東 呼韵。</title>,<text>鈴齋秉燭夜將闌。會合爲難別亦難。我輩此時宜邑宰。君才何事困郵官。樓前鋪練江流凈。竹外篩金月色寒。但把淸尊須盡醉。莫將人事說悲歡。</text>
<title>與自如靈山更會酬唱</title>,<text>三人同倚嶺南樓。府使縣監與督郵。崔顥登臨好詩句。宗之蕭灑美風流。獜符交暎天應借。驛路將催雨更留。堪笑主翁無逸興。但敎官妓酒添籌。</text>
<title>密陽歸路。宿朴進士 太古 家。吟示座中求和。</title>,<text>田家籬落豆花秋。床下蟲聲夕叫愁。東閣故人先我去。南州歸客爲公留。觀時自可談齊物。處世何須厭楚咻。欲把行藏看易占。不知吾計果成不。</text>
<title>將赴慶源府。壺谷夜集。呼韻得琴字。三首</title>,<text>一曲淸歌三尺琴。似憐關塞別離心。舊遊携酒來相送。不覺喧呼到夜深。君有酒盃我有琴。彈琴酌酒細論心。却休琴酒成惆悵。月落星微夜已深。平生獨抱伯牙琴。宇宙何人鍾子心。試向中宵彈一曲。碧天如水海山深。</text>
<title>宿高山驛。寄察訪元命汝。</title>,<text>我到高山驛。誰彈流水琴。懷人耿不寐。明月上遙岑。</text>
<title>踰鐵嶺</title>,<text>鐵門雲棧勢崢嶸。剗闢何年役六丁。漸上峻丘方脅息。乍臨深壑忽魂驚。鄕音始自高山變。朔氣遙從富野生。北望亂峯森劒戟。不知何路向匡城。</text>
<title>樂民樓卽席。次廵相李公 瑞雨 韻。</title>,<text>一面澄湖漾畫樓。北門多暇此來休。棠陰駐節當晴日。菊蘂傳盃送暮秋。暫傍佳人仍嘯咏。始知邊將亦風流。沛中氣象千年地。堪詑平生辦壯遊。</text>
<title>題尹先達 摛 畫梅扇面</title>,<text>氷魂先返隴頭春。香伴黃昏月半輪。羗笛聲中猶未落。一枝留贈遠歸人。</text>
<title>次樂民樓韻。謹呈棠軒要和。廵相勤索所得詩。卒次前韵以送。辛未正月也。</title>,<text>遙瞻宸極上危樓。歲晏羈懷耿未休。不是外夷能猾夏。自然邊境有防秋。書生劒氣看中夜。都護軍容據上流。大獵陰山三丈雪。北來行樂最玆遊。</text>
<title>因蔡生 宇柱。 進拜琶潭丈席。謹呈麻鞋一部。兼寄拙詩。仰要和敎。南相時住潭上。</title>,<text>素質元悲染。天然任織縫。幽人何所着。微物亦相逢。踏月時休襪。尋花或伴筇。知應勝赤舃。寄贈費題封。赤舃何年返。銅符此路分。尙留韓子敎。時向趙生聞。夢落琶潭月。愁連瑟海雲。春風關塞外。送客倍懷君。</text>
<title>次趙都事侍中㙜韻 外從弟祺錫。時爲咸都。</title>,<text>滄溟氣勢孰爭雄。白晝驚雷自起風。西北地形來此盡。東南天色向何窮。神仙窟宅三山遠。江漢朝宗萬國通。惆悵侍中登眺處。至今惟有釣魚翁。</text>
<title>掛弓亭射帿</title>,<text>欲試君王舊賜弓。健兒身手簇庭中。弦初引滿虛疑月。箭已飜飛疾若風。觀德此時須正己。揚威他日賴擒戎。塵淸早向天山掛。前輩聲名與始終。</text>
<title>題慶興金先達 世憲 壁</title>,<text>絶漠江山歲暮天。幷州入望思依然。鶴歸華表非當日。馬度藍關憶去年。萬里再遊知客倦。一陽初動感時遷。今來愧負恩腮暴。空對賢郞淚自懸。</text>
<title>臘日。獵獐中島。</title>,<text>平明旗皷擁元戎。大陸山川殺氣中。詭獲十禽吾不取。祇緣觀獵似成功。</text>
<title>與金山老 萬年 會曲水 金時謫慶源。</title>,<text>天涯此會尙恩私。隔嶺相隨敢怨遅。蘿逕孤琴前夜約。蘭亭曲水暮春期。山公有馬騎來醉。莊叟非魚樂亦知。更待東林新月上。爲留佳客強吟詩。</text>
<title>次李子文 東郁 韻。贈山老。</title>,<text>借屋移居穎上山。此心安處卽身閑。楚歌蘭佩悲湘浦。羗笛梅花怨玉關。日暮淚隨烏哺落。春來書待鴈聲還。緘愁暫倚中宵枕。將慰高堂夢裏顔。</text>
<title>詩賀舍姪禹采蓮榜 辛未</title>,<text>初看榜眼涕交頤。憐汝成名自有時。若較才華猶似晩。倘來科慶敢言遲。百年風樹應難定。三月烟花摠是悲。他日大鳴須勉力。桂宮新長最高枝。</text>
<title>挽趙文義耘之 之耘○幷小序</title>,<text>憶拜滄江門下時。始從隅坐托深知。論襟最愛淸狂客。把酒常稱老畫師。名姓夙傳長笛咏。行裝纔見一琴隨。想君精爽埋難得。應與梅魂返臘枝。公之享年五十有五。不可稱夭。有子有孫。箇箇席珍。足以繼滄江老先生之遺範。此可慰長逝之魂。而但區區哭吾私者。公去之後。世無知我也。公平生見我詩文。輒加推奬。非公無以長其價矣。關塞絶遠。日月易邁。詩亦不能及爲薤歌。嗚呼哀哉。</text>
<title>贈人</title>,<text>若有幽人湖海濱。寄詩憐我遠遊頻。朱顔白髮殊前後。玉玦金章換舊新。笛弄梅花愁絶塞。盃傳菊蘂怨良辰。書生膽氣休言少。佇遣威聲壓後春。</text>
<title>答人</title>,<text>人間一失大將軍。萬死投荒少似君。泣未報恩珠有淚。埋猶干斗劒成氛。關河識面浮萍會。嶺路驚心落葉分。別後梅花何處發。正應羗笛不堪聞。</text>
<title>次贈蔡生振遠</title>,<text>靜者由來有蔡侯。二年門下得從遊。只將黃卷空穿膝。誰遣朱衣解點頭。爾勸蒲城桑落酒。吾尋栗里菊花秋。北來關塞成何事。詩卷空敎處處留。</text>
<title>次贈蔡生聲遠</title>,<text>靺鞨遺墟國北門。至今衣履捴君恩。天開豐沛興王邑。地有朱陳大姓村。篤厚風流因土俗。才能器宇賴家尊。與君兄弟情親最。惜我南歸共挽轅。</text>
<title>次贈朱生 榏</title>,<text>龜山出按北關年。幾箇門生似此賢。羅隱命窮悲下第。董生親老任耕田。自慚知遇酬無地。誰借吹噓送上天。君有新詩吾有酒。丈夫離別莫凄然。</text>
<title>次贈尹生 敏達</title>,<text>分憂三載任邊臣。愧未承流及我民。誰識郢聲歌有雪。厭聽羗笛怨無春。官閑久作登樓庾。客至今爲解榻陳。可惜新知今告別。不堪箕斗隔星辰。</text>
<title>次贈李生</title>,<text>常恨北方無客來。每憐東閣爲君開。秦京路隔槐黃節。蜀道篇藏李白才。習氣未除時獵野。病懷難遣獨登㙜。西風一夜氊城夢。依舊尊前笑語陪。</text>
<title>次贈崔生之洛</title>,<text>迹似孤雲海上來。幽懷欝欝向誰開。邊頭自古稀詞客。塲屋如今失大才。潮海文風由趙德。武城人物數澹㙜。北方未必無豪傑。他日須期衮職陪。</text>
<title>到鏡城。次判官李達夫 三碩 韻。</title>,<text>西風嶺路浩然歸。將向江天隱小微。塞外不堪鴻燕別。原頭可忍鶺鴒飛。黃花令節詩情動。紅妓淸樽燭影圍。千里相思三處共。驛筒傳信莫須違。</text>
<title>披襟閣聯句</title>,<text>秋宿披襟閣。九。 孤城畫角鳴。客中仍別恨。達。 關外卽長程。官燭啼殘淚。九。 賓鴻怨暮聲。曾連唇齒勢。達。 空換鬂毛莖。入塞歌先動。九。 臨歧意不平。短衣隨李廣。達。 孤棹返淵明。已覺閑忙判。九。 休言去住輕。離絃琴自苦。達。 愁緖句還成。草入謝池夢。九。 雲含楚峽情。男兒平昔志。達。 一笑但催行。九。又殘星霜鴈度。落月露虫鳴。我友淹歸客。官居近去程。休歌塞下曲。但和郢中聲。瑞鳥違千仞。靈芝老九莖。自憐何事業。虗負此生平。迹遠嗟臣老。才踈愧主明。惟憂雲嶺峻。安有雪山輕。別酒愁難醉。離章懶不成。知應伐木咏。轉切望鄕情。惆悵留君去。遅回笑我行。</text>
<title>余到堅城 抱川別號。則主倅許珍叔。移書邀致李德甫，鄭平仲夜話論詩。越明日徐士晦 文赫 追至。五人相對。俱是老翁。仍以聯句。三首</title>,<text>昨夢山陰雪裏舟。好音翻自謝公樓。平。 忽逢關外班都護。還訝田間馬少游。珍。 年老尙堪詩長格。官寒亦足酒添籌。九。 良宵笑傲眞佳會。可耐明朝去住愁。德。鈴閣論文共一樽。良宵此會亦君恩。珍。 案頭華燭初垂淚。窓外寒梅欲返魂。九。 十載重逢今偃室。百年多病舊文園。平。 諸君他日如尋我。家在堅城雪裏村。晦。靑山影裏偶相逢。對坐還如五老峯。九。 三絶奇才看酒後。百篇高價讓詩宗。珍。 洪崖自是仙曹貴。許椽元來道氣濃。平。 又有南州徐孺子。掃他塵榻喜過從。晦。</text>
<title>到平澤。與主倅魚君奭 震奭 丈。同至溫陽郡。主倅卽尹汝重 杭 丈。三人聯枕。新昌倅李 聖漢 自營來會。賦春雪詩。</title>,<text>春雪如花巧剪成。化翁於此自多情。應敎霽後瓊瑤色。伴助元宵月影淸。</text>
<title>阻雪留溫陽</title>,<text>彭城阻雨燕山雪。天遣吾行故不前。嘯咏半爲佳境挽。留連多荷主人賢。如何一夜梅花發。又是元宵月色圓。萍會也難星散易。不堪明日卽離筵。</text>
<title>到柳台悠久 尙運 寓所。聯枕酬唱短絶。</title>,<text>殘雪遠山白。孤燈半壁靑。相知曾幾歲。華髮各星星。</text>
<title>到弓院。雨不克行。還送溫衙人馬。詩以謝之。</title>,<text>東風客路大江南。邂逅親朋共笑談。五日留歡非不足。一宵離抱政難堪。情深惜去頻投轄。念切臨行又解驂。也有前期知不遠。野花官柳月當三。</text>
<title>到楚山 井邑別號 舍侄家。自發行至今首尾十八日。一家團會於五年相別之後。驚喜可知。</title>,<text>錦里何年結草廬。阮家今訪仲容居。接來和氣如醺酒。聽罷淸談勝讀書。傍路寒梅開已落。擁籬脩竹密還踈。佳期又迫迎嘉壻。猶喜貧厨有酒魚。</text>
<title>用前韻。寄朴士心 泰恒。</title>,<text>錦官城外結茅廬。湖海風流占世居。幸醉一尊良夜酒。不煩千里故人書。朱陳大姓元相敵。秦晉佳緣愼勿踈。悔別華軒懷耿耿。祗今還似中鉤魚。</text>
<title>從孫啓章冠禮。方伯朴休卿 慶後 爲賓。我爲主人。酒酣。先吟四韻。示方伯要和。二首</title>,<text>湖南淹滯未歸心。猶喜團圓似竹林。孫子加冠憐我老。親朋按節感賓臨。江山送客春將晩。盃酒留人夜已深。自是浮生萍梗轉。別來何處更相尋。故人能解故人心。車馬應勞度遠林。蓮榜會來參末至。蓬門開處喜榮臨。非關俗態隨時變。自是童年托契深。盡日留連猶不足。更從蘭谷許相尋。</text>
<title>寄滄溪林德涵 泳</title>,<text>錦里風烟素履宜。端居意味子先知。魚應有樂忘機久。雲亦無心出峀遅。簞食每憐顔巷在。草茵遙憶邵車移。道非墜地寧終棄。消長元來自與時。</text>
<title>金堤倅兪寧叔 得一。雨中書問。作詩答之。約會蕭寺。</title>,<text>午夢初驚剝啄音。書回認得故人心。向平昏嫁應無累。元亮歸來已有吟。蘿逕孤琴他夜候。梵宮殘磬幾時尋。鳳樓大手慚前輩。恐負蠻牋寄意深。</text>
<title>長城高進士 可寅 歷訪。夜話呼韻。</title>,<text>萬竿脩竹數家村。窮巷寥寥獨掩門。日暮已看林鳥宿。夜深誰遣野厖喧。知應道路貪山色。忘却衣裳帶雨痕。試向尊前吟一句。霽峯風韻至今存。</text>
<title>次柳生 漢祥 草堂壁上柳台韻</title>,<text>基仍不棄再開堂。花竹依然挾兩行。氣象正如山偃蹇。襟期自與境淸凉。英才敎已知三樂。兒子良應勝五常。待得暎波新月上。共携春酒泛沙棠。</text>
<title>又次權克中七絶</title>,<text>庭生翠竹社生楡。樵有靑山釣有湖。若畫高堂諸子侍。勝於摩詰輞川圖。</text>
<title>與兪寧叔夜話縶駒亭聯句</title>,<text>學士何年此佩符。九。 春來一病未全蘓。寧。 庭無訴牒聞鳴鶴。亭欲留人揭縶駒。九。 良夜笑談忘客久。異鄕尊酒喜君俱。寧。 成三勝集非容易。蕭寺前期倘踐無。禹翊。</text>
<title>謝寧叔書問</title>,<text>晝永官齋午夢醒。梅花落盡柳條靑。門前始有騎驢客。案上惟留相鶴經。歌戀玉樓霜氣冷。病違金掌露華零。招提一宿幽期在。只恐分離若曉星。</text>
<title>訪溪亭主人金進玉 璡</title>,<text>僧似其身雲似心。楚城南畔開園林。孤山一點野中起。小屋數椽溪上臨。蓮社開尊九老會。蘭亭脩契三春深。桃花亂落水東去。直恐他時難更尋。</text>
<title>溪亭。咏七老會。二首</title>,<text>溪翁野老共淸談。座似樞星數可諳。方却香山雖减二。比之商嶺更加三。竹垂亂葉篩明月。松放危枝護側巖。他日洛中歸去後。只應魂夢到江南。盡日溪亭共笑談。風流醇古漸能諳。羣賢宛若竹林七。別業依然蔣逕三。醉近花香臨北砌。閑隨雲影宿西巖。名家器宇今憔悴。可惜人才久落南。</text>
<title>次寧叔韻</title>,<text>伐木丁丁客夢醒。碧城春日眼開靑。山翁騎馬徒緣醉。逸少籠鵝偶寫經。千里燕鴻雲外去。一番桃李雨中零。江湖漫浪眞閑事。愧爾治民每戴星。</text>
<title>金溝洪生 九錫 挾琴來訪</title>,<text>野逕尋幽近午天。行行或坐小溪邊。雲陰黑引催詩雨。嵐氣淸侵把酒筵。千古地靈僧有語。一宵天樂客無眠。何人抱得瑤琴至。彈罷泠泠興又牽。</text>
<title>次贈兪文甫 橒</title>,<text>扶蘇之下一江廻。聞說王都百濟開。石古猶餘落花怨。臺高緬憶釣龍才。君能卜宅何年始。我欲分山此地來。杖屨相隨眞樂在。着棊纔罷又含盃。</text>
<title>次贈兪生 彦輔</title>,<text>天時否盡泰應廻。老蚌生珠寶彩開。于氏門期容駟慶。徐卿家有食牛才。功名自是勤勞得。富貴從當次第來。三世交親方拭目。瓊林何日醉金盃。</text>
<title>次李君美 彦著 壁詩韻</title>,<text>傾資尙憶買山初。佳子孫今作世居。千嶂濃雲墨畫活。一潭明月鏡磨虗。</text>
<title>訪鰲頭金伯兼 盛達。與金仲惠 盛迪 同會。</title>,<text>山鳥多情送客啼。倦驂停處卽幽棲。漁村細雨窓間落。塩井孤烟檻外低。不待秋風來剡曲。欲將春曉畫蘇堤。丁寧慣渡桃花水。他日重尋路不迷。</text>
<title>聯句</title>,<text>故人重對十年餘。鬂髮星星半已踈。兼。 亭榭相親波上鳥。杯盤大斫海中魚。九。 交情若水元來淡。世事如雲捴是虗。惠。 京洛卽今難着足。不須催發北歸車。兼。</text>
<title>到洪州。主倅申公獻 琓 出見。賦詩聯句。二首</title>,<text>萍水相逢地。靑眸共對時。獻。 使君過夏酒。官妓遏雲詞。九。 此夜眞堪惜。玆遊本不期。獻。 淵明已悟昨。歸去未應遲。九。征人始還日。傲吏未歸時。九。 幸得萍逢會。相酬月露詞。獻。 柳垂牽別思。花暖笑行期。九。 我亦隨君去。投簪肯遣遲。獻。</text>
<title>到貢津趙長卿 亨期 家呼韻</title>,<text>來似漁郞逐落花。貢津南畔是君家。魚肥且喜苔磯近。驢蹇寧嫌石逕斜。敢望他時依日月。端宜此地傍烟霞。何人枉報滄桑變。醉裏眉攢一倍加。</text>
<title>宿坡州</title>,<text>昨隨冠盖出城西。惜別朋知手共携。猥忝使星持玉節。幸陪卿月奉金泥。誰憐朔北行將遠。不忍終南望漸迷。前輩同槎今欲效。強排詩律醉餘題。</text>
<title>葱秀玉溜泉。次書狀韻。</title>,<text>三神太遠九華少。䓗秀之山無等夷。曉來微雪工粧點。半露眞形信絶奇。</text>
<title>瑞興夜詠玉溜泉</title>,<text>向晩扶筇渡石矼。閑窺巖竇玉溜淙。留名字刻朱天使。記實詩傳鄭北窓。氣爽可從瓊液並。味甘堪與酒泉雙。今夫勺水龍應在。旱歲成霖活我邦。</text>
<title>又用前韻咏雪</title>,<text>曉埋前路不分矼。淅瀝寒聲雜澗淙。才女誰家吟柳絮。釣翁何處睡篷窓。名花爛發渾成六。白璧交堆不但雙。盈尺已看能表瑞。明年豐熟賀吾邦。</text>
<title>到鳳山</title>,<text>七日驅馳鬂欲斑。客行其奈漸辛艱。洞仙已去空留舘。鳳鳥何歸只有山。歲暮酸風吹射眼。天寒亂雪撲侵顔。中宵默筭明朝路。大嶺岧嶤不可攀。</text>
<title>到黃州。次金大諫仲和 昌協 別正使韻。</title>,<text>遙憶江湖一釣翁。十年顔對夢魂中。宦情易逐秋光薄。幽怨難隨歲律窮。君意不移堅似石。我行云遠轉如蓬。偶因宗伯看題贈。欲和希音愧下風。</text>
<title>鐵山車輦舘。次東岳統軍亭韻。寄灣尹李得甫。</title>,<text>歲暮天寒雪未晴。客行行盡短長亭。出關水是西流勢。臨塞山皆北走形。夷夏百年同一局。乾坤萬古等雙萍。書生遠役緣何事。看劒中宵憶丙丁。</text>
<title>又次述懷</title>,<text>朝來喜見朔雲晴。明日共登江上亭。作別幾多曾入夢。相逢宛是舊忘形。陽生半夜添灰管。人到他鄕等水萍。此會已知天借便。休將伐木詠丁丁。</text>
<title>到義州留四日</title>,<text>客路征驂何處停。故人邀我統軍亭。江烟半雜邊雲黑。山靄多從虜地靑。異域啣綸羞古月。明朝分袂歎晨星。樽前何幸鍾期遇。一曲峩洋側耳聽。</text>
<title>鴨綠江呼韻</title>,<text>仲冬氷凍鴨江波。馬首愁雲日暮多。官妓且休呈楚舞。祖筵端合用燕歌。固知蠻貊可行矣。將奈關山難越何。莫道玆遊無所得。伯夷淸節挹灤河。</text>
<title>宿九連城</title>,<text>江頭車馬送燕行。杯酒留人日欲傾。客路初經三大水。征軺夜卸九連城。衣縫已綻知風入。帳隙時開見月明。想得一家團會處。遙應說我此時情。</text>
<title>松站</title>,<text>山雪河氷欲暮天。數村何處夕炊烟。荒凉院宇曾迎地。莾蒼城門舊鎭邊。騎馬技能從十歲。牧猪生理送長年。所嗟對面欺無力。近夜偸兒滿眼前。</text>
<title>通遠堡 是日。乃心生日。略具盃酒。三人會于一處。作詩慰之。</title>,<text>行㙜初度是他鄕。草草杯盤孰主張。生我劬勞恩欲報。慰君孤露語還長。莫嫌槎路身千里。已遂桑弧志四方。也識明年今日在。更成何處此逢塲。</text>
<title>草河溝。次正使韻。</title>,<text>蒼茫何處草河溝。流涕先王一曲謳。尙有當時能畫否。凄風冷雨捴堪愁。</text>
<title>寺洞</title>,<text>山木陰陰石路通。洞名知有梵王宮。雲深萬壑尋無處。疑聽鍾聲落遠風。</text>
<title>高嶺</title>,<text>高高高嶺試攀援。危棧懸崖欲折軒。當日蜀丁開鳥道。何年禹斧龍門。白山氣脉雄爲祖。靑石 靑石嶺。在前。 峯巒列若孫。莫恠我心無所動。方之世路卽平原。</text>
<title>韓尙書㙮 在甜水相望地。</title>,<text>何代尙書葬草萊。更無香火歲時來。空山㙮廟留陳跡。今古浮雲幾劫灰。</text>
<title>靑石嶺</title>,<text>山壯方知馬力單。巖牙况復劒鋒攢。曾聞百二秦關險。今見三千蜀道難。嶺上白雲故國遠。洞中靑石常風寒。先王當日經過地。欲作新圖拭淚看。</text>
<title>華表柱</title>,<text>令威舊事未分明。千載始歸何所營。縱是去家學仙術。只應懷土似人情。蓬科滿目皆新塚。桑海驚心尙古城。倘使弟兄能邂逅。金華不及牧羊平。</text>
<title>到瀋舘留一日。思鄕八歌。</title>,<text>有客有客字九言。半生行役鬂霜繁。佩符遙窺黑龍派。乘槎欲窮銀河源。以玆骨肉團會少。離別安能不銷魂。嗚呼一歌兮歌始發。寒日荒荒下塞門。有姊有姊病在床。別時相對淚浪浪。獨子官至大司寇。生得五郞福無疆。如何一疾久未瘳。令我日夜不能忘。嗚呼二歌兮歌正苦。塞天歷歷愁雲長。有嫂有嫂年向衰。我兄早亡有兩兒。大兒將母在堂中。小兒隨我來邊陲。憶弟幾勞看雲眠。望子應多倚閭思。嗚呼三歌兮歌正長。飛雪颯颯悲風吹。有姪有姪其數九。或在鄕曲或京口。早失嚴父父事我。我欲鞠養力何有。工夫正在安靜裏。書卷休拋離索後。嗚呼四歌兮歌正哀。羗笛蕭蕭怨揚柳。有兄有兄有從氏。四爲大夫一爲士。大夫常祿尙可賴。士固貧者飢欲死。每憶田家乘欵段。猶勝馬援在交趾。嗚呼五歌兮歌正悲。塞鴋杳杳邊聲起。有弟有弟有弟二。一作持憲一作宰。淸時納約任責重。荒歲分憂須政美。池塘夢草正此時。風雨連床更何地。嗚呼六歌兮歌正高。塵埃漠漠邊土紫。有女有女年始三。爾身何不變爲男。今年經痘能學語。別時牽衣情若含。一勝十子非敢望。見汝成人心所甘。嗚呼七歌兮歌正思。小燈耿耿愁不堪。有子有子年始六。爾身何不生於嫡。渠母敎字頗能解。倘爲文章尤可惜。衰遅自可扶持賴。慈愛何曾貴賤隔。嗚呼八歌兮歌始終。歌罷茫茫悵獨立。</text>
<title>寄灣尹李得甫</title>,<text>關心鶴野悲長路。回首龍灣似故鄕。會待江樓花未落。綠樽紅妓載沙棠。</text>
<title>永安橋</title>,<text>人工殫盡鬼輸奇。結構年來利涉宜。河飮螮蝀形偃蹇。石成烏鵲勢參差。壯心已愧初題日。歸路應憐再度時。誰把永安留二字。忩忩恨未看殘碑。</text>
<title>周流河。贈郭朝瑞。此人卽吳三桂之臣。謫居於此。</title>,<text>憐君計活尙風飧。豪氣如今半已殘。誰識官銜三品峻。不堪棲息一枝寒。十年漠北身全老。萬里雲南夢亦難。相國爲公勤致意。逢塲頗覺客懷寬。藥泉南相公。欵待朝瑞。故郭每有書信。余行相公亦使邀見。流水西流去不留。纔經八渡復三流。今來又見周流號。行者如斯幾日休。</text>
<title>遼野。次正使韻。</title>,<text>北來一水此三周。遼野東西地盡頭。唐帝親征應記得。漢軍全沒亦知不。更無鶴影歸丁柱。誰打鸎啼夢戍樓。若變玆河銀作浦。乘槎吾欲問牽牛。</text>
<title>新民屯。次正使韻。</title>,<text>聖人曾憶九夷居。苟欲新民德有餘。童子不知華夏變。皆將大學讀窮閭。</text>
<title>古城子。次正使韻。</title>,<text>數店孤烟何處村。馬鞍和睡不成痕。晩來靜聽郵人語。明日應過一板門。</text>
<title>歷一板門二道井</title>,<text>自發遼東路。居然六日回。黃知大野盡。靑愛衆山來。荒店板門掩。孤村井道開。院雖無宿價。冷落亦堪咍。</text>
<title>廣寧衛</title>,<text>關防建置自皇明。形勝曾稱舊廣寧。能占域中都會地。所居天下最精兵。開張遼野羅三鎭。控引巫閭作一城。移揭店名緣底意。只敎迎送遠人行。</text>
<title>松山杏山</title>,<text>烟㙜處處認防秋。松杏山皆屬錦州。死敵骨寒邊月照。離鄕魂結塞雲愁。星光鶉野天應醉。地小鯷岑國有羞。從古興亡關氣數。偸降妖孽豈容謀。</text>
<title>寧遠衛</title>,<text>寧遠形便壓塞垣。問誰爲將鎭雄藩。漢家帶礪承三世。秦地金湯屬一門。始擬祖生能雪恥。那知衛律竟辜恩。石樓銘鏤鋪張過。應愧重泉未死魂。</text>
<title>山海關</title>,<text>第一關臨萬國東。濶呑遼野勢無窮。金湯設險思秦帝。玉塞爲城仰魏公。天入陰山雲易黑。地隣暘谷日先紅。防胡計策終何賴。我輩空勞使价通。</text>
<title>贈谷鞱臣</title>,<text>豐潤谷鞱臣者。稱以秀才以富者。新搆甲第。令人眩目。坐我於一內堂。而爲接我人。除其炕制。房舍一如我國。西來始見也。俄進盤果。薊酒澄濃。又進花磻盤。辭而不得。仍爲乞詩甚勤。他無詩料。有一子頗賢矣。知君自是好風流。携我同登第幾樓。地近玉田生有子。家傳金谷富傾侯。樽盈竹葉留人醉。篴弄梅花送客愁。滿壁圖書看未了。來時更擬寶籤抽。</text>
<title>玉河舘</title>,<text>虛舘寥寥蠟燭灰。客心何事轉悲哀。殊方旣異丁年使。此地還逢丙歲廻。眼到今宵無睡着。魂歸故國莫招來。遙憐骨肉團圓處。誰把屠蘓後飮杯。</text>
<title>元日立春</title>,<text>每歲立春寒尙嚴。今年元日立春兼。春華豈使衰容改。歲色空敎暮齒添。帝里綺城窮壯觀。朝儀寶座異曾瞻。思歸感古覊懷惡。王事從今幾日淹。</text>
<title>人日。書狀小酌呼韻。</title>,<text>異域驚心物色新。烏蠻舘裏未歸身。無端客歲三韓使。又値王春七日人。栢葉豈徒傾美酒。柳枝將欲送行塵。遙知璧水頒柑地。變化魚龍在此辰。</text>
<title>次乃心韻</title>,<text>何處幷州是故鄕。鴨江回首意偏傷。客星犯斗槎河遠。人日啣杯栢葉芳。二月欲東余馬首。萬山重上幾羊膓。自慚王事成何事。行役空隨歲色忙。</text>
<title>燕都八景。次淸陰韻。</title>,<text>石老荒㙜蘚髮明。夕陽今古世無情。燕功五伯誰曾及。駿骨千金不復生。斜入薊丘 昭王所都 籠暝色。低侵易水 金㙜所在 咽寒聲。曜靈不管興亡事。虛照昭王一片塋。昭王塚。在玉田無終山。○右金㙜夕照。十里橋邊月滿沙。偏臨一帶小黃河。纖雲捲後微昇塞。萬籟沉來靜印波。夜氣漸闌看杳杳。曙暉將射覺娑娑。行人早起桑乾北。鴻鴈新霜曉色多。右盧溝曉月危厓峭壁望中懸。從古重關自護燕。劃建洪樞同九塞。淮南子曰天下有九塞其一居庸 逈臨荒服儼三邊。龍還紫氣曾經地。鳳舞靑山半落天。剛喜坤靈知客意。故敎蒼翠暎樽前。右居庸疊翠龍池水暖戱禽魚。像想人工巧䟽。纔轉海中瓊島後。更移天上玉樓初。池中。有瓊華島。廣寒宮。 縠紋細蹙風恬處。明鏡新磨雨過餘。靈沼子來那復見。有時垂淚掩鄒書。右太液晴波句芒用力轉三丘。雲傍瓊華五色浮。宮仗徐移開雉扇。爐烟細雜近龍樓。度城懶逐春風散。出峀閑敎洞府幽。佳氣卽今何處住。夜來星彩見旄頭。右瓊島春雲雪後西山日影生。邊頭歲色覺崢嶸。層巒氣割金天爽。遠寺聲添玉磬淸。梅向前村幾枝發。月從今夜十分明。濟南想得詩家興。七子篇章幾度成。右西山霽雪一望蒼然是薊門。密烟如織樹陰昏。依微曉日扶桑野。搖蕩春風細柳屯。濃淡巧成圖畫色。栽培免被斧斤痕。百年已拱諸陵木。夜夜聲悲望帝魂。右薊門烟樹泉上分明不霽虹。靈源一派出巖中。泉出石間 螭龍呑吐玉爭白。石有螭頭。泉從螭口出。谷雜珮色。 螮蝀低昂花暎紅 元時搆芙蓉殿於此。 石勢天寒華表柱。銀河曉轉水晶宮。可憐日夜滔滔去。萬折雖分必向東。右玉泉垂虹</text>
<title>上元日呼韻</title>,<text>玉河孤舘任愁憑。天宇崢嶸一倍澄。滿路笙歌徒聒耳。寂寥誰慰影三朋。</text>
<title>移居隆福寺</title>,<text>覊懷寂歷送年華。星駕無安鬂雪加。始逐春風辭客舘。又隨雲月宿僧家。他鄕殘柳愁邊嫰。故國寒梅夢裏花。想得薊州新酒熟。歸時准擬滿尊賖。曾從原隰咏皇華。覊縶殊方歲月加。吊淚未添文相廟。悲歌難訪酒人家。薊門何日看烟樹。兜率今宵對雨花。歸去欲尋終老地。靑山無處不宜賖。</text>
<title>呼韻</title>,<text>不用周車路指南。爲憐君命尙能含。行年屈指五旬五。佳節無心三月三。曾向野田閑咏鷺。晩來原隰悔驅驂。還家准擬辭簪組。叔夜應多七不堪。</text>
<title>贈正使書狀要和</title>,<text>處處靑歸楊柳鬖。明朝使節發燕南。關河道里雖千萬。京洛親朋此四三。黃鶴白雲才子顥。靑牛紫氣老君聃。洪厓誤落風塵久。海上雙鸞幾日驂。岸柳和烟翠欲鬖。行人昨夜夢江南。殊方節物一春半。故國歸程千里三。奉使卽今羞季札。從師何處問瞿聃。遠遊自覺浮生老。幾日還鄕卸客驂。</text>
<title>次正使韻</title>,<text>悄坐虛齋伴阮咸。詩來忙手啓封緘。明朝將別蟠龍寺。宿路應經射虎巖。何處梅花隨玉篴。可憐荷葉變靑衫。剡中他日乘舟去。無恙烟江一布帆。</text>
<title>通州</title>,<text>粧點繁華大國容。北來襟帶儘要衝。雲開遠堞飛如雉。日出長橋卧是龍。米粟漕來紅腐積。綺羅頹處紫烟重。春風不識興亡事。依舊樓㙜柳色濃。</text>
<title>薊州咏卧佛</title>,<text>擺脫跏趺一枕欹。睡鄕天地覺來遅。成何功德方舒膝。拋却慈悲不皺眉。禍福任他華胥夜。興亡閱了黑甜時。從今悔我勞形役。歸卧家山學大師。</text>
<title>豐潤</title>,<text>余於去時。主谷韜臣家。谷是富者。盛備杯盤極待。仍乞詩。卽成四韻贈之。期以後會。至是未及谷家。有年少輩數人。引往他家。重樓複閣。彌滿一洞。卽谷之兄一柱之家。引路者卽一柱子弟也。盖鞱臣之家。有故而然。杯酒之盛。鋪陳之美。不啻前日。心甚疑之。俄而以其子之名。和呈前贈其叔之詩。而優於成篇。使之改成別韻。亦能酬酢。盖北方翹楚。始知欵待之意。只在誇其能文。求得我詩。可笑。二月東風暖尙微。行人猶未換春衣。劒埋古獄何年掘。酒熟新豐舊客歸。家有珍苞砂果碧。市通漁戶土花肥。今來更續曾題壁。珍重心期且莫違。</text>
<title>留山海關</title>,<text>山海蒼茫望裏開。關門紫氣自何來。徐達廟前春草細。孟姜祠下夜潮迴。無人勸酒留行李。到處題詩別秀才。主人王興宗。官至同知者。足蹴房錢雜物。非但不知勸酒。擧措驚駭。是日別胡秀才世培。故及之。 欲把音塵憑驛使。江南何處一枝梅。</text>
<title>謁顯忠廟</title>,<text>淸高遺像憶宗臣。第一關成第一人。天下第一關。徐達所刱。 當日經營壯中國。至今功德泣邊民。碑文尙帶崇禎夏。碑石盡破。只有崇禎十三年夏所重修碑一箇存。 歲事重回丙子春。山海茫茫時代變。欲尋陳跡已沾巾。</text>
<title>東關途中</title>,<text>和夢征鞍鳥語聞。異鄕時節屬東君。海門濕霧仍吹雨。山店濃烟欲學雲。地勢將窮靑冀域。天文尙見尾箕分。暮投野舘悲笳動。何處邊鴻怨失羣。</text>
<title>寧遠衛</title>,<text>都司西北列諸屯。自此諸屯衛。屬遼東都指揮司。 此府要衝控塞門。衛號始於此。最近京師。 曾屬廣寧爲附衛。本廣寧前屯中屯二衛也。 始從宣德作雄藩。宣德三年。始築城於此。置衛。 固邊往事雲無跡。亡國餘哀月有痕。前度客來時節變。春風吹淚過荒村。</text>
<title>小凌河途中</title>,<text>到此傷心豈等閑。杏山纔過又松山。人烟國破家亡後。鬼燐天陰雨濕間。公主嫁應斯路去。錦林女。此等處野合云。 將軍死不故鄕還。杏山之役。將士戰沒無數。 驛夫未解沉吟意。催却征軒路轉艱。</text>
<title>十三山途中</title>,<text>立馬大凌河水邊。東南野色極蒼然。斷雲欲作何山雨。晩日微明近海天。歲儉村閭多癈井。春歸原壠少耕田。十三嵐翠開眞面。堪使詩人賦一篇。</text>
<title>醫無閭</title>,<text>磅礴崑崙氣不收。散爲靈岳護神州。周家幽鎭超羣望。楚客微閭作遠遊。桂樹山宜招隱賦。前時。賀欽隱居此山。 桃花水隔逐春舟。山有桃花洞。 曾聞此地丁仙化。欲問遼陽舊柱頭。</text>
<title>小黑山</title>,<text>當時夷夏地形交。經略邊籌浪自拋。小黑山前皆癈壘。大黃旗外亦荒郊。大黃旗堡。明日當過。 空敎使節年年過。一任柴扉處處敲。垂老客中渾漫興。舊詩多改伴燈抄。</text>
<title>周流河別韻。贈郭朝瑞。</title>,<text>客淚驚春歧路旁。河流曲似九回膓。吳宮陳跡衣沾露。吳三桂稱以吳王。故言其亡國。 燕市悲歌劒拂霜。海外知心台宿遠。天涯識面使星忙。東風千里還無力。吹送扁舟更杳茫。</text>
<title>瀋陽</title>,<text>此行無處不悲傷。感淚難禁灑瀋陽。乘鶴暫來周太子。看羊幾老漢中郞。秋霜烈烈人稱節。春草萋萋客斷膓。靑石嶺頭他日路。詎堪風雨更凄凉。</text>
<title>遼東</title>,<text>貞觀何年伐不庭。至今陳跡驗輿經。浮圖石色雲端白。駐蹕山容海上靑。白塔。尉遅敬德所造。 安市城堅嘉節義。魏徵碑立惜精靈。堪咍頡利逢移怒。誇示除凶費勒銘。</text>
<title>余到安陵。權君敬 持 爲主倅。李說之李警叔適客遊此地。關外萍逢。便成勝集。呼韻各賦。</title>,<text>無端關外忽招邀。四座團圓度一宵。當日寢郞豪氣减。少年同學壯圖銷。行人跋履慙命。傲吏思歸厭折腰。歌舞淹留天欲曙。却愁星散望中遙。一路星軺太守邀。笙歌幾處度良宵。當辭北闕春纔動。及到西關雪欲銷。梅蘂巧粧公主額。柳條新學美人腰。偶逢知舊成佳會。忘却家山夢裏遙。</text>
<title>次順安鳳棲舘李得甫韻</title>,<text>年光忽逐客愁新。纔別西關又別人。細草欲抽猶有雪。小梅初動不成春。敢言使者乘槎遠。自笑書生撫劒頻。暫請歌兒將進酒。一聲淸唱繞梁塵。</text>
<title>將赴錦營辭朝日。與嶺伯李季泉，崔汝和，李季心，金子懷 洪福。 會畿營聯句。</title>,<text>二南觀察集畿營。泉。 滿座佳賓捴月卿。和。 地部杯盤非草草。九。 都門車馬自轟轟。心。 廣庭風動槐龍舞。九。 前郭烟開峀䯻明。和。 雲樹別懷雙玉節。懷。 可堪回首遠含情。泉。</text>
<title>贈別洪士中 萬選。仍示諸使君要和。</title>,<text>鶯花到處意先迷。馬首靑山日又西。節鉞幸臨湖右路。池塘偏憶沔陽棲。詩筒半爲憂民廢。酒榼多緣有客携。今夜相思何處是。月明孤寺白雲低。沔川。有別業。故及之。</text>
<title>次連山尹使君 世遇 韻</title>,<text>閑欹午枕夢初回。高閣虛窓信手開。別意依俙鳧舃去。詩情宛轉驛筒來。庭前雨長生孫竹。欄外風搖結子梅。相見不須關禮數。孺文常憶故人杯。</text>
<title>次都事金天用 致龍 韻</title>,<text>靑山如畫護官居。一鑑方塘暎碧䟽。此地何年開水檻。先王當日住雲車。餘香尙動風吹後。嘉實將成露冷初。晉代枉稱蓮幕麗。未聞從事富瓊琚。</text>
<title>送李員外仲剛 健命 北還</title>,<text>連宵一雨大江平。城上濃雲不放晴。我適南來君北去。扁舟滿載別離情。</text>
<title>送都事之京</title>,<text>覊懷寂歷解携遅。可惜浮生合又離。馬省郞僚曾幾日。熊津幙府亦多時。柳邊客舍晴堪畫。竹外行厨晩更移。永保臯蘭佳約在。九秋良會莫差池。</text>
<title>呈都事</title>,<text>飮餘還愧孺文天。自擬樓居晩學仙。風外一林敲玉竹。雨中千柄量珠蓮。佳人惜別羅衫濕。遠客催歸錦纜牽。江上朝來開活畫。柳絲如夢草如烟。</text>
<title>次韻贈別咸平李使君士常 彦經 南歸。</title>,<text>雨後衝泥道路艱。問君幾日發長安。風塵久殿霜㙜冷。江海何妨溧尉酸。已失高樓聯客枕。須敎明月照歸鞍。棠軒病後親朋少。只待仙鳧此往還。</text>
<title>九日。廵到全義。次東岳韻。</title>,<text>斗縣依山小。公庭晝不喧。官寒溧陽尉。吏聒石壕村。對酒傾宜細。攀花揷愧繁。民憂耿不寐。悄坐待朝暾。</text>
<title>忠州客舍。次東岳韻。</title>,<text>行盡湖西第幾州。蘂城秋色潤詩喉。地分巨嶺通南國。天設雄藩鎭上流。烟火萬家民物富。絃歌四面士風稠。主人大姓君休問。長笛猶傳舊倚樓。趙長卿爲州牧。故末句及之。</text>
<title>丹陽舟中。次鳳棲樓東岳韻。</title>,<text>客到二潭秋已晩。滿山紅葉暎朝曦。峯懷玉筍班高日。橋憶丹丘羽化時。長笛穿雲何處落。歸舟遇石不妨遅。回頭更望烟霞洞。半是新圖半是詩。</text>
<title>文義客舍。次東岳韻。</title>,<text>峽邑廵纔遍。今年又値荒。職名難副實。賑策愧無良。尙責征租急。何甘飯稻香。黃花秋已老。虛負醉重陽。</text>
<title>到報恩俗離。登水晶峯。與諸使君唱酬。</title>,<text>小金剛是此山名。磅礴元因造化成。遠壑渾疑萬瀑洞。羅峯直似衆香城。分符昔去仙遊足。駐節今登俗慮淸。到處主恩猶未報。白頭愁絶望神京。</text>
<title>暮還山寺。更賦前韻。</title>,<text>此地元來素擅名。良朋不獨影三成。無詩酒罰依金谷。有妓歌聲動石城。暇日幽期九秋晩。永宵佳興十分淸。文莊龜石知何處。恍惚身如在玉京。</text>
<title>還營後。次寒碧樓韻。送趙寡悔 敏行。</title>,<text>系出箕城數盛門。少年聲價富詞源。風雲不是留心緖。霜雪居然着鬂痕。自有仙緣窮別界。肯敎豪氣老荒村。羸驂又欲家山去。問子何時畢嫁昏。</text>
<title>瑞山御風樓。次壁上韻。</title>,<text>郡齋西畔小池塘。纔到登臨去又忙。幾處樓㙜當薄暮。一秋風雨過重陽。山嵐逼座琴尊潤。海氣侵人笑語凉。千載孤雲無處問。至今仙迹舊桐鄕。</text>
<title>沔川伴月樓聽篴。次壁上韻。</title>,<text>節旄榮動丈夫官。看盡滄洲處處山。錦石秋花粧點好。樵歌牧笛畫圖難。樓因候月時堪上。門爲觀潮夜莫關。風景縱饒民事急。愧吾無術救飢寒。</text>
<title>到大興。次洪奉事 萬宗 韻。贈趙佐郞 泰老。</title>,<text>漢原家世甲三韓。年少新來器宇寬。昨日湖城驚忽遇。今宵客舍喜重歡。黃花晼晩香猶烈。丹桂婆娑影未安。官酒留人琴語遠。不知風露濕衣寒。</text>
<title>次前韻</title>,<text>平生自恨局東韓。湖外誰知世界寬。放浪盖緣吾輩得。喧呼須盡此宵歡。成都禮數推嚴武。滕閣文章擅子安。末路誠難開口笑。莫嫌簾額透輕寒。</text>
<title>和沃川崔使君汝久 錫恒 寄韻</title>,<text>曾陪赤舃到村廬。玉節銀㙜共駐車。半枕忽成千里別。一陽仍帶數行書。故人將有杯樽飮。傲吏堪容禮法踈。莫怪郵筒留宿債。邇來棠閣少公餘。曾與久令。訪明谷相公。同話。</text>
<title>次贈兪士安 定基。兼寄兪文甫。</title>,<text>豆陵南畔境蕭然。端合幽人寄食眠。歸去不愁無樂土。耕耘只願有豐年。消融氷雪溪聲遠。粧點茅茨樹影圓。莫道閑中無伴侶。淸風明月在樽前。</text>
<title>次連山使君韻</title>,<text>新春令節過中元。月色燈光暎戟門。仲擧不懸今夜榻。孺文還對故人樽。使君醉懶詩箋寫。官妓愁遅舞袖飜。忽見雪花堪引興。一舟來去莫嫌煩。</text>
<title>宣化堂聯句 沃川崔汝久，公牧趙直甫持正來。</title>,<text>日日親朋送我行。九。 悠悠離合捴多情。直。 芳醪似海隨春暖。蠟燭如椽盡夜明。九。 無復蘭陵酬絶唱。卽看棠舍播仁聲。久。 經年佐幙今將別。直。 驛樹官梅暗恨生。九。</text>
<title>次前韻</title>,<text>柳絲無力客催行。杯酒他鄕去住情。禮數尙慚嚴僕射。文章敢比左丘明。余以貶目浮誇。坐罷。故及之。 飛來不散孤雲影。何處遙傳一篴聲。爲報篙師須進棹。大江氷泮水初生。天敎物色挽吾行。到底江山捴有情。按察欲還春是伴。使君來訪月初明。幸同坡老成三影。休唱陽關第二聲。聞說山公方啓事。莫忘芝曲老書生。</text>
<title>次宣化堂東岳韻</title>,<text>陰陰夏木與天參。時有鍾聲自遠庵。一水古今浮積氣。四山朝暮送晴嵐。羅王割據城池在。聖祖中興父老談。荒歲恐孤方面責。細傾官酒不曾酣。</text>
<title>拱北樓。次西埛柳公韻。</title>,<text>鷄嶽秋雲傍馬頭。偶隨㫌節到公州。南廵王氣今雙樹。北望臣心此一樓。逈枕漫漫長路走。平臨滚滚大江流。興來落筆酬前債。奇絶男兒特地遊。</text>
<title>次韻。別諸使君。</title>,<text>客愁還與日暉舒。欲伴靑春興有餘。南去慣乘金井馬。北歸應憶錦江魚。酒詩自是愁中廢。歌舞元來病裏踈。竟夕喧呼忘禮數。不妨臨別更携裾。</text>
<title>咏木川柳老人小池石假山</title>,<text>柳宿交輝月一潭。何來拳石自成嵐。華山新割壺中九。神島纔移海上三。已識智仁從爾樂。莫將眞假與人談。雲開半腹峯巒秀。解遣詩翁倦發驂。</text>
<title>咏博 兒時作</title>,<text>飮博將軍宴北城。乘秋健卒事橫行。塵淸大道車無跡。令肅轅門馬不鳴。肯使葛笞驅鄭士。任敎談笑却秦兵。昆陽犀象俄然散。惟見包戈倒一營。</text>
<title>與李善鳴 鳳朝。 會洪參議 柱國 竹里舘聯句。</title>,<text>閑雲度水鳥投林。洪丈。 檻外潮聲爽客心。鳴。 一棹淸江來訪處。也知幽興勝山陰。九。</text>
<title>次聯句韻 五首</title>,<text>辛勤過水又穿林。湖上丈人知我心。歸卧西樓猶醉宿。曉來松月滿庭陰。幽居寂寞似山林。江海風流亦古心。人事任他多變幻。獨憐脩竹尙淸陰。淸夢時時到禁林。江湖白髮戀君心。何來急雨催詩過。頭上雲猶不放陰。岸上依依是竹林。誰家樓檻俯江心。一尊酒盡人歸去。浦口潮生落日陰。籬依沙岸屋依林。三處西湖一㨾心。時把小尊相對穩。江流滚滚樹陰陰。</text>
<title>玉連環體。次洪丈韻。</title>,<text>石逕吟鞭信馬垂。山如肩聳畫中奇。可憐湖上今來地。也有尊前舊會期。月色政堪書字照。火光遙認釣舡移。多君靜裏塵機息。心內輸嬴付局碁。</text>
<title>沈監司 攸 水明樓。次座中韻。</title>,<text>湖海淸遊天不慳。一樽良晤解愁顔。浮榮盡付形骸外。豪氣相看笑語間。俗眼任他隨處白。秋花猶自近人斑。柴門送罷江村暮。好帶前峯月色還。</text>
<title>偶吟 四首</title>,<text>垂柳陰濃旭日明。曉來鶯語喚新晴。東隣詩老閑無事。殘夢時驚落子聲。位育神功賴聖明。範圍天地順陰晴。小臣幸免須臾死。猶作新詩替頌聲。幽居蕭灑似淵明。山入踈簾滴晩晴。爲是知音難可遇。素琴何害本無聲。半欹烏角鬂霜明。藥圃携鋤小雨晴。覔句圍棊猶覺懶。卧聽兒輩讀書聲。</text>
<title>次泛虛亭韻 宋參判光淵杏洲亭舍</title>,<text>對君疑是上君亭。聽說亭臨水鏡明。犯斗星槎雲外影。步虛霞珮月中聲。境無風浪舟常泛。人似神仙地卽平。時下曲欄簑拂綠。一肩高處釣絲輕。</text>
<title>次趙成卿 聖期 梅詩 七首○幷小序</title>,<text>余於今春。病寒杜門。殆閱累箇月。忽一日。舍姪禹采。袖拙修堂趙成卿詠梅詩二十首。示余求和。盖成卿之意也。病蟄以來。神思索然。僅次二首塞責矣。其後見成卿書。甚以爲草草。勤懇之意。終不可孤。又次二韻。仍成別韻三首。花神餉我不曾疑。開遍寒梅南北枝。入夜祗言殘雪在。有風還覺暗香隨。若逢西子羞相似。肎向東風怨不知。一種嬋娟天剩借。笑他桃李捴開遅。偸得天機早着花。玉肌元不御鉛華。枝枝雪壓孤芳冷。步步香生一逕斜。惆悵爲誰臨驛路。等閑無主傍漁家。知君病後憐消瘦。詠入新詩向我誇。雪作踈枝玉作英。水仙多意讓爲兄。歲寒獨保孤根暖。世濁方知一節淸。蘭佩解來春淡薄。梨花夢罷月分明。風流自有西湖客。放鶴亭前幾送迎。玉立亭亭出衆芳。誰敎剪刻巧能粧。春來未改平生瘦。風打猶留到死香。自是凝肌如白雪。非緣換骨服玄霜。晴窓好對橫斜影。絶勝天花散道塲。却除雕餙任天然。特地幽芳淡淡姸。歲暮貞心共髯叟。月明寒影伴胎仙。較他公主粧成後。愁殺胡兒篴弄先。驛使不來春欲去。江南消息寄何緣。膚雪肌氷分外淸。百花頭上見梅兄。香傳隔岸魂應返。影近廵簷笑欲迎。鄒律不須吹有力。楚騷何必怨無情。明朝約伴尋春去。預向江村喚麴生。前村昨夜垂垂發。殘雪未消看可疑。饒笑態凝先放蘂。無言意在未開枝。麝臍自有渾身襲。蝶夢何曾半面窺。最是畫圖難寫處。黃昏微月十分奇。</text>
<title>答寄采姪山堂詩韻 見汝詩。淸新鍊熟。大異平昔。無乃登覽之富。已得江山之助耶。次韻以賀。</title>,<text>離懷漸苦索居時。又値炎天積雨垂。才子此行如得助。老夫相見敢辭遅。蟠龍寺裏蘓仙句。落鴈峯頭謝眺詩。他日奚囊珠玉富。不煩誇示我先知。</text>
<title>和趙成卿 二首</title>,<text>春去堂堂亦可憐。繁陰滿地日如年。靑梅始結晴窓子。黃鳥初驚午榻眠。欲喚孔方尋酒社。忽看明月自詩仙。風檣陣馬追難及。糠粃何曾敢在前。知君習氣最堪憐。少日猖狂到壯年。宗匠曾推文苑會。風流誰喚酒家眠。柳枝放後身如釋。瓊液甞來骨欲仙。惟有一般淸意味。任他芳草滿庭前。</text>
<title>慶源遆歸後。與善鳴會吟。</title>,<text>邊城九月似嚴冬。虐雪獰風到處逢。飮客帳中樽泛蟻。觀兵江上劒騰龍。生還已老班都護。引去何慙邴曼容。吾輩但當開口笑。無情休說九疑峯。</text>
<title>呼韻 二首</title>,<text>出塞歌仍入塞歌。天寒嶺路北風多。燕山始擬銘留石。魚海終孤劒洗波。舊客還家時晼晩。故人携酒夜經過。東城復續騷壇會。猶勝匡城擁綺羅。短歌歌罷復長歌。詩興如何此夜多。春着梅魂微帶雪。天敎月魄漸舒波。東城物色尊前醉。北路繁華夢裏過。若有親朋來問我。勿云門外雀堪羅。</text>
<title>與善鳴金聲仲 鏜 夜話聯句</title>,<text>舊客還歸卽舊堂。半庭殘雪北風凉。九。 星離二載曾分袂。劒合今宵共對床。鳴。 秉燭相看如夢寐。開尊爛醉討心腸。聲。 還疑城郭遼丁返。共說關山海戍長。九。 龍氣千年瞻沛邑。狼烟一點認氊鄕。鳴。 防胡計策驚神鬼。鎭塞戈鋋耀雪霜。聲。 大陸胡鷹驅羽族。長楸妓馬騁戎裝。九。 萍逢却忘身千里。弧矢曾期志四方。鳴。 淮海壯遊同太史。玉門生入類班郞。聲。 重看黃菊籬邊老。舊賜彤弓槖裏藏。九。 久別每傷音信阻。相逢却訝鬂毛蒼。鳴。 人間勝集成三影。地底玄機返一陽。聲。 略具盃盤謀婦室。遠遊篇索奚囊。九。 靜看玉局憐宵永。暗數瓊籤怕曉忙。鳴。 老去風流猶跌宕。談來意氣更淸狂。聲。 星堂已用歐陽律。石鼎仍追道士章。九。 松爲客來傾翠盖。梅因臘近動淸香。鳴。 浮生此會誠難得。須記玆遊誓不忘。聲。</text>
<title>和呈尹高城 坪○三首</title>,<text>欝欝覊懷秪在腔。有才無命孰爲雙。十年黃卷燈廬岳。三日藍袍夢曲江。老去淸談君自健。興來佳句我當降。半生做得知何事。傲吏功名百里邦。平生中散未爲慵。文史東方足用冬。不向王庭才大展。枉從科第業專攻。涓人未識千金駿。豐獄空埋兩劒龍。仙境一麾償宿債。海亭秋月正陽鍾。高城物色卽仙家。吏隱風流世以華。蓬島月明棲鶴樹。桃源春泛引漁花。尋幽客到亭孤逈。覔句僧歸逕轉斜。擬向前峯一回首。俯看滄海湧金鴉。</text>
<title>趙令叔 聖耉 宴席。醉後走筆以賀。</title>,<text>壽筭人間八十強。名園一宴屬新凉。榮生太守斑衣上。興在佳姬錦瑟傍。勝日莫辭千日醉。明年又擧萬年觴。喧呼少長留歡處。不覺東方有月光。</text>
<title>次韻。贈別朴敎官大叔 鐔。</title>,<text>士之爲貴不虛名。所學還違壯欲行。荒逕却疑陶靖節。冷官猶似鄭先生。池荷澗草牽幽興。海月山雲起遠情。憐我西遊長路在。一尊相別到天明。夷虜曾無問姓名。不才何事有燕行。北庭奉使非蘇子。南海稱臣愧陸生。末路行藏難任性。中年散聚易關情。朋知慰我玆遊遠。相送柴門月色明。</text>
<title>答寄燕京谷一柱</title>,<text>余於乙亥。奉使赴燕。過豐潤。寄宿谷鞱臣家。主人求詩曰。吾雖不能解詩。有兄能詩者。其名一柱。歸時訪一柱家止宿。前日所留詩篇。次韻來示。仍數次相和矣。丁丑冬。因奏請使明谷崔公還。一柱寄詩。作此送之。酒熟新豐夜。淹留倦客情。歸時初識面。去日已聞名。別後浮天夢。詩來擲地聲。墨卿資染翰。應復擅雄鳴。</text>
<title>寄郭朝瑞</title>,<text>余於奉使時。過周流河。遇郭朝瑞贈詩。來時亦有所贈矣。因崔相國之行。作詩寄送。系出汾陽代有人。如何老作謫來身。曾因台府聞名久。偶駐征軺識面新。瀋水移居知幾日。周河惜別記前春。題封子墨遙相贈。須染柔毫寄札頻。</text>
<title>與金伯謙 盛達。 偶會泰陵齋舍。</title>,<text>鰲頭當日訪幽期。異境依俙夢亦疑。斷岸孤村塵外趣。淡烟踈雨畫中詩。分留物色應無恙。邂逅風流尙不隳。偶向山齋淹一夜。強將盃酒解携遅。</text>
<title>寄趙叔平 相槩</title>,<text>少年常待丈人流。到老居然共白頭。每羡弟兄棠棣詠。還兼叔姪竹林遊。劉蕡才大難登第。趙蝦詩高播倚樓。湖右關西俱遠別。歲寒風雪索居愁。</text>
<title>和呈趙叔平李善鳴案下</title>,<text>同時二子捴風流。卿相功名擬黑頭。抱負中年成濩落。淸狂末路任遨遊。寃氛佇掘雙龍劒。大手方知五鳳樓。節序駸駸人卧病。陽生一線更添愁。</text>
<title>貞陵齋郞姜亨叔 聖復。一日邀我觀水石。而時余病不敢出。是日。與吳貫之，金子懷，梁一卿 聖揆。 聯鞭出門。呼韻聯句。</title>,<text>晩出東門步步遅。九。 巖蹊隨處住筇宜。溪流雨許前宵漲。貫。 嶽色雲添特地奇。淸賞不須絲與竹。懷。 勝遊端合畫兼詩。山中此日文星聚。一。 臨別丁寧卜後期。九。</text>
<title>又與貫之，子懷，一卿往貞齋。舍姪禹翊亦以貞郞同到。轉向孫家庄。李季泉追及。與之觀瀑。</title>,<text>武陵流水更來尋。我欲窮源到轉深。嶺底濕雲龍卧洞。巖邊落日鹿眠林。謝公蠟屐蒼苔滑。摩詰仙庄綠樹陰。前後風烟渾一致。每逢佳處洗塵心。</text>
<title>江亭九日。與貫之漫吟。寄趙子直 相愚。</title>,<text>天敎門黜任偸閑。日月風雲𥳽弄間。屈子生涯夕飡菊。孟嘉吟嘯晩登山。潮聲乍動舟移浦。魚隊爭游網集灣。最是重陽逢又別。不堪湖外道途艱。</text>
<title>貫之家夜話</title>,<text>病夫扶杖訪隣居。半夜淸談勝讀書。殘雪精神餘映閃。小梅消息暗香踈。淳風已遠嗟生晩。吾道難容欲遂初。聞說湖中風景好。俗離蒼翠近何如。又君今欲作酒游人。故舊情深至誡申。天獄囚星從此日。王言在壁記前春。悔猶不及如成病。害必終成解誤身。何似醒來神氣會。讀書淸夜到鷄晨。</text>
<title>和貫之韻</title>,<text>半載投閑分所宜。時從水部撚吟髭。洪崖拍手堪爲笑。吳衎休盃未必癡。好鳥送音淸案牘。濕雲如雨潤琴棊。文園病後渾無興。懷緖偏多近別離。</text>
<title>戊寅六月初三日。委進氷湖。訪右相明谷崔公。適値領左柳，尹兩相。徐判府在座。不得入見。留詩二絶。仍向龍山。</title>,<text>三公來在此江山。樗散難容一席間。不是子猷幽興盡。今來不見故人還。蕭然一棹下龍山。回首仙樓縹緲間。莫恠到門題鳳去。他時更待月明還。</text>
<title>其後。與子直，貫之，鄭遠卿 道徵。 自漢江乘舟再訪。</title>,<text>高卧人如偃蹇山。不知身在是非間。江湖暫領閑風月。何况親朋數往還。</text>
<title>次藥泉相公琶潭亭南壺谷題咏韻。</title>,<text>望隆舟楫濟商川。台輔遙離御座邊。瑟海行吟何歲月。琶潭歸卧尙風烟。國恩珍重酬無地。世界寬閑樂有天。此去終南知不遠。一眉蒼翠見悠然。</text>
<title>嫂氏周甲日。貫之，李士常，宋質甫 徵殷 來會。先唱聯句。</title>,<text>水部堂中鶴髮親。重回花甲卽庚辰。九。 千盃絡繹傳芳酒。四座團圓簇好賓。貫。 細雨初過金氣動。凉風乍拂彩衣新。質。 平生知舊升堂誼。壽祝崗陵賀意均。常。</text>
<title>贈貫之</title>,<text>匪怒還爲敎。君恩欲死酬。曾聞麯神餞。忽報酒星囚。盃蟻興全减。弓蛇病不憂。東城昨夜雨。水石可尋幽。</text>
<title>與子直兄弟李進吾 墪 季泉。聯枕叙話。</title>,<text>燃盡華堂燭幾條。吾儕此會豈寥寥。朝廷氣象羣龍集。湖海風流五馬驕。梅發先春供客賞。盃傳過夏罄官醪。不須守歲渾無寐。歡謔何妨度一宵。</text>
<title>用前韻寄貫之</title>,<text>江上誰尋路一條。柴扉盡日掩寥寥。憂愁晩景形全槁。強倔平生氣尙驕。雷豈無心催起蟄。梅應饒笑斷持醪。華堂燃燭朋簪盍。安得斯人共此宵。</text>
<title>次城南咏雪韻</title>,<text>昨夜長安大雪晴。瓊瑤世界眼偏明。飄搖色妬梅魂返。皎㓗寒侵桂魄生。郢客高吟知寡和。濟樓佳句孰先鳴。閑來取水移茶鼎。絶勝羔兒酒盞傾。又凍雪陰陰歲欲終。寒侵瘦骨酒無功。梅從昨夜幾枝放。月與遙天一色空。老去交情肝膽裏。坐來和氣笑談中。明朝更約故人會。家住洛陽東復東。</text>
<title>騎省呼韻</title>,<text>崇朝一雨晩來晴。殿閣微風陣陣輕。笑我二毛淹馬省。憐君萬里豁鵬程。天敎際會歸吾輩。地接深嚴荷聖明。院柳池蓮徒物色。愛看葵藿向陽傾。</text>
<title>和徐廣文 夢良 韻</title>,<text>南州高士已曾聞。偶接芳隣一識君。相對胸襟無芥滯。始交談笑若蘭薰。才當敎育存三樂。學有工夫勉十分。數束蠻牋何足謝。愛看詩句靄如雲。</text>
<title>和趙叔平韻 大報壇。親祭後述懷。</title>,<text>往事偏傷我聖明。擬看中土穢氛晴。日沉崖海嗟何世。歲返涒灘愧此生。大義緬追誠自切。精禋敬設禮奚輕。千秋烈士摧心地。夜月冬靑杜宇聲。</text>
<title>贈舍姪禹協昌原之行。戒酒詩五十句。</title>,<text>家兄早歿世。有子吾有侄。二郞知必做。芝蘭漸看茁。白眉最精悍。小少氣發越。欲鳴馬武劒。早投班生筆。由來文與武。及其成功一。趨舍亦天定。丙科幸已决。微官罪忽罹。聖主寬猶活。常期壯鎖鑰。豈知受玉玦。海南萬里途。孑然携家室。摻手荒郊晩。呑聲不忍訣。歸來獨閉戶。歎息懷欝結。悔敎覔桑蓬。有時狂欲出。飛騰自有時。更步雲路濶。幸免癏曠誅。官位亦淸絶。一朝典雄府。榮光分外溢。廐吏來已久。五馬今當發。長安尙早春。大嶺猶殘雪。計程夢亦遙。幾日可得達。臨歧耿耿懷。爲汝申申說。汝常有病痛。胡爲耽麴糵。遙想美赴地。官釀淸且烈。性豪業所嗜。崇飮誰禁遏。倘不一刀斷。明時爲棄物。我言出肝腑。聞來豈全恝。人心本無定。造次有出沒。親朋邂逅時。使賓逢迎日。黽勉強把杯。美味甘如蜜。相與勸更進。自然豪興逸。擧止易喪儀。喜怒寧中節。濡首羲戒深。及亂聖訓切。因此或僨事。汝罪難擢髮。非徒飮時害。飮後常多渴。渴則輒飮冷。仍成水土疾。狂藥旣戕賊。扁鵲那施術。天獄酒星囚。盤根利器別。武夫居官道。尤宜身皎㓗。猾吏嚴管束。窮民務仁恤。春秋參釋采。朔望行望闕。看書趁訟息。鍊卒俟農歇。糶糴量及時。捧錢詳計月。悔亡閑有家。內外須嚴截。爲政莫好名。名乃賓於實。做事莫太剛。剛則必有折。寬猛貴相濟。要思治蜀葛。茂績若騰聞。璽褒應增秩。况汝常人殊。與國同存歿。前途尙遠期。下邑元非屈。復恐辛勤戒。還向杯中失。重言不知止。聊以短句述。丁寧斷飮事。一一報書札。</text>
<title>送書狀李季泉赴燕</title>,<text>專對才兼諫諍姿。中間黜陟捴恩私。剛方不爲雷霆屈。忠信應令蠻貊知。華表千年悲往事。仙槎八月候歸期。忽思嶺外成三會。存沒餘懷倍惜離。</text>
<title>送從兄赴北靑任所 藥泉南領相竄慶典。公以獻納力爭。天怒甚嚴。特補北靑。且有人面獸心之敎。故及之。</title>,<text>君非獸心者。乃是鳥之徒。鳴卽朝陽鳳。飛仍葉縣鳧。白沙曾謫地。靑海此長途。不下當筵淚。吾儕亦丈夫。</text>
<title>送柳起之赴東萊</title>,<text>萊州近日難其人。竗簡銀㙜出納臣。不是聖明輕內職。暫敎威望鎭傍隣。鵬溟地濶扶桑界。馬島天分析木津。歸去壯遊詩律富。橘雲梅雪捴精神。</text>
<title>送朴休卿赴穩城</title>,<text>爲君重賦遠遊篇。中歲離懷倍黯然。忽憶危舟窮出日。始知平路在摩天。貂蟬異渥超遷地。烏鳥私情喜懼年。笛裏梅花吹落盡。驛亭消息有誰傳。</text>
<title>送趙德而赴龍岡 三首</title>,<text>欲作離聲恨滿腔。人間出處苦難雙。仙鳧影落黃龍國。沙鳥盟寒白馬江。迹屈外除知計得。願伸便養覺心降。玆行况慰嬋媛望。聞說新安近是邦。瑞寧離恨尙纏腔。鳧舃西飛又作雙。莫歎羣居違阮巷。須看喜色動廬江。棲遑不憚玆行遠。屼硉何由此氣降。十月雷聲喧昨夜。不知誰是任經邦。臘前飛雪動梅腔。坐想飄飄皁盖雙。今夜正留弘濟院。幾時能渡大同江。寂寥懷抱憑詩遣。磊磈胷襟借酒降。多暇莫忘僧孺戒。繁華從古擅吾邦。</text>
<title>會李文叔 寅炳 家。呼韻得花字。送德而。二首</title>,<text>一尊來醉故人家。離別餘懷感物華。無力赤憎留客雨。有情偏愛到窓花。北從窮塞身全老。西出陽關路幾斜。差羡板輿臨縣日。滿前官妓䯻如鴉。醒來不識是誰家。客在離筵月欲華。虛閣此宵添漏箭。旅窓何處伴燈花。悲歌惜暮壺全缺。短律和愁字半斜。萬里靑雲嗟失路。上林難借一枝鴉。</text>
<title>玉堂夜集。次東溟韻。送北評事李仲剛。</title>,<text>吏部少年鬚未生。還吟塞下從軍行。男兒已覺遠遊興。故舊莫言傷別情。日暮狼烟迷古戍。夜深鯨浪撼孤城。知君進退同憂國。幕裏春醪且細傾。</text>
<title>送李仲先 壄 之燕</title>,<text>貧別無由慰遠徂。星軺去去向燕都。華人聞姓尊仙李。殊俗知名問大蘇。第一關開看渤海。成雙節立挹灤湖。想君感慨難排遣。薊酒猶堪滿眼沽。</text>
<title>送申公獻之燕</title>,<text>荒絶單于國。雍容使者車。應知大宗伯。來自小中華。河水淸難待。涒灘迫可嗟。試看天下勢。畢竟是誰家。</text>
<title>送金司諫 演 赴燕</title>,<text>尙憶先公杖節年。此行何事又遼燕。漢家繒帛無虛歲。秦地山河入醉天。灤浦月明沙似雪。薊門秋盡樹如烟。君歸我去俱王事。何處逢塲是別筵。</text>
<title>贈副使李參議 弘迪</title>,<text>每年輸漢幣。長路是燕山。地部今持節。天時舊閉關。事殊洪武聘。辭繼牧翁𡢃。男子斯遊壯。離愁莫上顔。</text>
<title>城東餞席。與汝和，貫之，李治甫 畬，宋漢卿 昌，金子昂 斗明 聯句。送子直赴松都。</title>,<text>偶然偸暇卽離筵。和。 正是城東紅雨天。治。 晩景分司同白傅。直。 殊方遠役亦槎仙。貫。 保釐行見民情悅。漢。 專對應須使事全。昂。 路有邇遐均是別。九。 臨盃不覺意茫然。和。</text>
<title>又用別韻 二首</title>,<text>一盃相屬更移茵。西出應知少故人。留客仍憐留好月。送君兼惜送餘春。麗都舊迹松聲暮。謝郡淸詩草色新。聞說仙山觀瀑壯。竹筇他日躡行塵。桃花落盡草如茵。傷別俱爲暮境人。松岳覇圖成一夢。竹橋臣節照千春。官方自是分司舊。政績應須令尹新。聞說塩州且隣近。聖恩還許續音塵。</text>
<title>送從弟日進 受漸 赴鍾城 二首</title>,<text>爲客愁州度幾宵。至今緣業未全消。尊前舊習傾桑落。篴裏邊聲怨柳條。鬂髮易凋長路險。夢魂難到故山遙。丈夫本自輕離別。一笑臨歧贈繞朝。山齋勝會屬前宵。洞府春深雪半消。白日荊花方傡蔕。靑門楊柳忽攀條。壯元喫着爲官淺。都護功名出塞遙。關路極天頭欲皓。漫漫相憶在明朝。</text>
<title>次孫家庄韻。送姜亨叔之洪陽。</title>,<text>何處鄕關匹馬尋。葛洪川畔亂峯深。淸蟬咽咽晴啼樹。倦鳥飛飛暮返林。垂釣子能思渭水。放船吾欲向山陰。遙憐湖上三更月。應照壺中一片心。</text>
<title>送從兄赴松都</title>,<text>西門重寄在分司。金帶新榮責保釐。松嶺秪今收覇氣。竹橋何處閟英姿。治民更用伊州法。敎士先移國子䂓。春草池塘知有夢。別來應長謝家詩。</text>
<title>留守從兄辭陛之夕。出宿于堂姪禹瑞家。有絲管口占二律。命諸姪和之。</title>,<text>哀絲豪竹雜華筵。垂老偏知別意牽。洞裏流觴尋舊俗。橋邊吹篴問眞仙。聯床風雨同蘇子。夢草池塘類惠連。明日高陽無酒伴。更斟一盞到尊前。多福吾兄賀此筵。不須臨路別衣牽。蘭芽並茁皆賢子。花甲重回是老仙。暮境宦情同潞國。少年琴譜學成連。於斯歌哭還如夢。危涕那堪落語前。</text>
<title>追寄永柔使君吳保卿 命峻</title>,<text>曾侍龍顔泮水堂。盛名先賀壯元郞。立朝內外無輕重。較日君親有短長。琴鶴伴行堪吏隱。笋魚登饌捴恩光。玉樓戀結歌應徹。樂府新翻問幾章。</text>
<title>送副使柳起之赴燕</title>,<text>天下傷心送客亭。每年冠盖出王庭。金莖影裏掄卿月。柳宿光中仰使星。杏店到來驚海黑。遼陽過盡見山靑。衝寒遠役須珍重。險路驅馳我亦經。</text>
<title>送茂朱洪使君汝廓 萬恢</title>,<text>黃梅雨後動微凉。送子南遊別意長。慣聽鳳簫仍道氣。暫飛鳧舃亦仙鄕。赤城官府烟霞古。丹浦人家藥草香。槖裏枯棊兼怪石。勝他琴鶴伴行裝。</text>
<title>送李春叔 東馣 赴江界</title>,<text>狄踰禿魯國西陲。男子奇遊出塞知。獵野戱看馳馬妓。隔江頻見射雕兒。元非直道明時屈。爲是通才到處宜。怊悵此行何所贈。水曹多病廢吟詩。</text>
<title>送楊口柳使君 長龍</title>,<text>飛鳳山圍曲水流。官居如斗境淸幽。郡名何代稱楊麓。太守今來似柳州。印輒封閑苔欲𤁧。魚堪鱠細雪應羞。他時正擬尋眞去。許我參醪一盞不。</text>
<title>留別元命汝赴愁州</title>,<text>臨歧莫怪解携遅。我輩俱非少壯時。羗篴梅花和月落。漢關楡葉未秋衰。將軍獵罷腥留劒。都護歌成爽入詩。道是愁州還是樂。䆠遊窮塞亦男兒。</text>
<title>送沈承宣 枰 奉命之首陽</title>,<text>璇題御筆遠頒宣。近侍初辭尺五天。廟貌曾瞻灤水上。洞名今見海山前。卽知寶墨千金重。堪與淸風萬古傳。到處君恩遊賞足。行看八詠播新篇。</text>
<title>送宋都事 宅相 之北幕</title>,<text>豐沛名都傍海開。本州從事輟霜㙜。檄書舊說陳琳手。詞賦今推宋玉才。末路是非蠻久戰。故園消息鴈遅來。北歸正向先春望。男子心應倚劒摧。</text>
<title>送通川黃使君 鎭</title>,<text>耽水耽山也不饞。使君仙分逈超凡。楸池大勢雄撑拄。叢石奇形巧刻劖。官是佩魚還似釋。州稱有蟹且無監。他時點撿同庚會。倍憶都門挽客衫。</text>
<title>別李參判 世載 赴燕</title>,<text>向來威望動西關。虜若聞名膽亦寒。縱把金繒事獯鬻。應敎鼎呂重邯鄲。少時不省玆遊遠。垂老方知此別難。天道盈虛元是理。君看大歲在涒灘。</text>
<title>送丹陽使君洪士中</title>,<text>水部星郞紫馬乘。萬山蒼翠一江澄。鳳棲樓覺丹丘近。羽化橋疑白日昇。封印𤁧文公牒息。鍊砂和液壽觴凝。仙㙜弭節留餘債。又送洪崖此路登。</text>
<title>挽宋承旨 時喆○代季父作</title>,<text>差池生並世。惟我一年多。質朴三朝老。躬行萬石家。封章論議緊。把酒笑談和。會見門容駟。曾逢歲在蛇。靑山埋玉痛。白首叩盆歌。蘧瑗心方化。淮陽病轉加。旅魂悲嶺樹。歸櫬咽江波。獨有羊曇淚。西州不忍過。</text>
<title>明聖王后挽</title>,<text>舊說沙崩瑞。今聞玉墮祥。來嬪同摯女。嗣聖卽文王。襲禮仍家訓。含章類地光。想應彤管記。千載播芬芳。神功歸保護。一紀御長秋。不待簾帷政。能除社稷憂。外親干澤絶。內帑省徭優。高后稱堯舜。當時有此不。曾當憂有疾。勞苦母心慈。露立虔祈日。天方默佑時。周縢體罔害。漢鏡慟難追。倐爾三春過。憑誰奉玉巵。遺敎爭傳頌。憂勤古所稀。崇崗仍舊隧。大練見陳衣。自愧荒詞拙。難摹聖德輝。十年再敦匠。無淚更堪揮。</text>
<title>挽拙修齋趙成卿</title>,<text>不出門前地。于今四十霜。乾坤大眼目。風月好詩章。鶴瘦猶堪唳。梅寒也自香。傷心倚樓處。長篴轉凄凉。</text>
<title>安嬪李氏挽 代人作</title>,<text>承恩孝廟大王朝。閱了悲歡七袠高。淚盡姮娥蟾殿閉。魂隨弄玉鳳簫遙。香殘像想姍姍影。星在依俙肅肅宵。揭厲延波皆聖念。九原應泣葬儀饒。</text>
<title>挽李白川景略 懏</title>,<text>看君磊落一男奇。天馬騰騰不受鞿。長者風儀名祖繼。童年氣象相公知。纔聞捫𧒢談猶壯。誰料騎鯨迹已非。惆悵郡符違抱負。世間惟有百篇詩。</text>
<title>挽沈監司 權</title>,<text>天眞雅度笑談中。如玉其人更飭躬。父有佳兒傳玉署。孫生聖女配靑宮。險艱閱目資增益。富貴當頭見挹沖。怊悵短期違遠到。召南空詠憇棠風。</text>
<title>挽朴南平 世標</title>,<text>作宰南州雪滿簪。門闌喜並主恩深。賢兄宅近依荊樹。令姪官隣宛竹林。仙竈忽成句漏藥。扁舟未載樂天琴。薛家餘慶留三鳳。堪慰泉㙜不昧心。</text>
<title>挽醒齋申相國 翼相</title>,<text>天爲吾邦嶽降申。皎然金玉卽其人。特書有法周良史。守節難回漢直臣。公議逡廵居鼎鼐。民情想望盡經綸。傷心東洛追陪地。獨樂園空又一春。</text>
<title>挽李平仲 泰朝</title>,<text>一任淸眞絶點塵。每憐今世有斯人。擬將大雅追先祖。強倣微官爲老親。金榜未消羅隱恨。石田無賴鄭虔貧。後來徼福猶堪慰。諸子如龍半八荀。</text>
<title>挽李洪州 世龜</title>,<text>江上幽人素履貞。半生隨分此心亨。醇姿近道何須勉。偉範傳家自有成。常悔諫官名惹得。但敎荒政學能行。欲知容駟門閭大。看取兒郞吏部榮。</text>
<title>挽洪翰林 重益</title>,<text>玉立人無一點塵。世間三十有三春。藍袍色動看花客。香案恩濃秉筆臣。共說洪崖曾降謫。正陪蕭史更歸眞。攀輀不見妻兒哭。誰慰門閭暮倚親。</text>
<title>挽閔金浦 周昌</title>,<text>金陵太守遽云亡。欲說平生莾自傷。一日聲輝魚點額。暮年哀怨鴈摧行。口爲碑刻留三邑。掌有珠聯見二郞。江漢秋風丹旐遠。薤歌凄斷不成章。</text>
<title>挽李僉知 維聃</title>,<text>系出璿源福履綏。令孫仍復繼佳兒。銀㙜仙迹今如夢。金榜魁名喜亦悲。老鶴形癯添壽筭。華貂色暎荷恩慈。翛然一夜聊乘化。來去人間捴順時。</text>
<title>挽沈稷山 瀜</title>,<text>懷璞伊人只自奇。十年猶着舊麻衣。郢歌高調巴難和。蜀道長篇賀獨知。䆠似陶潛方覺是。年當蘧瑗始知非。夜㙜一夜文星入。應有孤墳桂落時。</text>
<title>挽韓正郞 後望</title>,<text>一識荊州夙願償。每憐窮鬼伴行裝。飛騰賦激凌雲氣。抹摋官終應宿郞。試問疑年多絳縣。卽看才子年高陽。那堪杖屨曾尋地。江上孤村掩草堂。</text>
<title>次鄭谷讀李白詩韻。挽李君繩兮。宜繩○三首中。只抄一。</title>,<text>知君骨相禀金星。李謫仙人也復生。今古詩魂鯨背醉。江南月色爲誰明。</text>
<title>挽申判書 汝哲</title>,<text>維嶽生申望實俱。業承名祖有䂓模。中年節制兼三道。半夜危疑佩六符。雅度開樽延揖客。威聲折箠慴狂胡。河魁晦彩軍容慘。聖主悲深速奪吾。</text>
<title>挽李善鳴</title>,<text>三世文章舊有名。惜君胡不善其鳴。飛飛孤鳳無隣歎。啞啞啼烏反哺誠。將大門閭于定國。謾傳詩句謝宣城。中間萋斐非臣罪。終始陶甄荷主明。壽考何能同老子。精神歘已返長庚。蘭摧此日嗟何劇。桂落他年恨始平。可忍斂衣仍彩服。更憐卑秩卽丹㫌。一生知己升堂客。淚墮哀猿夜夜聲。</text>
<title>挽邊汝厚 光載</title>,<text>霞谷先生舊隱淪。雲孫傑出典刑眞。姓同文禮追詞艶。名慕橫渠仰道醇。接物雍容閑氣度。驚人灑落美風神。雖稱韋布非寒士。若置巖廊是偉人。蟾窟夢踈丹桂月。鴒原淚盡紫荊春。重回花甲才經歲。相對芝眉若隔晨。千古峩洋誰我友。半生瓜葛失姻親。憐君一子元非少。生五男兒捴席珍。</text>
<title>仁顯王后挽 二首</title>,<text>祥膺兩曜夢中偕。毓慶名門襲訓佳。北極配尊資聖化。東朝盡孝慰慈懷。德如元敬年何嗇。制倣長陵禮卽諧。玉冊奎章藏大隧。仁聲千載未應埋。徽猷益著險艱經。天道回旋地復寧。禮創未遑朝太室。恩逾已出擁前星。玉欄何處花催信。金鼎當時藥爽靈。寶寫篆文臣豈敢。恭攀節惠淚和銘。</text>
<title>挽李判書 世華</title>,<text>台扉望逼是浮榮。樹立方知板蕩誠。風雨撼時山岳鎭。雷霆過後日星明。歸陪天上長秋馭。聚哭門前太學生。忠烈祠堂芬苾地。大名長與二賢幷。</text>
<title>挽人</title>,<text>錦水逢迎作主人。十年樽酒故情親。桑弧生並敦牂歲。蓮榜名聯己酉春。政著漢庭分竹日。病添梁獄上書辰。慈闈不識存亡事。獨倚門閭望子頻。</text>
<title>挽西坡吳貫之</title>,<text>楸老世稱賢相公。後孫傑出號神童。談言一發江河决。眼目偏高宇宙空。直氣森嚴章奏上。衷襟坦率酒杯中。大篇刮去歐蘓陋。佳句耽偸李杜工。獨立肯嫌干衆怒。曲全終荷念孤忠。空門衣鉢文衡主。玉帳鞱鈐大將風。崖謫經年悲桂樹。楚招何處怨蘭叢。黔衾斂日貧何病。范櫬回時夢亦通。可惜精誠難見暴。竟無哀詔許崇終。九泉齎志兼齎恨。欲倩巫陽訴上穹。</text>
<title>挽許同知 纘</title>,<text>巴陵世族甲三韓。先生秀出形貌端。先生不知何許人。雲夢胸中錦繡肝。飄飄不受塵半點。靄靄常留和一團。讀書曾效大方家。三峽詞源動波瀾。賦就汪洋追子虛。詩成敏捷似建安。俯視人間少知己。郢歌一曲和皆難。射策幾含劉蕡寃。爲官晩帶鄭虔寒。摳衣始有從師意。我時成童未戴冠。敎育人才君子樂。稷下遺風今再看。陶甄磨琢多成器。北溟往往鵾鵬搏。分憂命德捴虛名。歸去田園興已闌。膝擁金章點曾玄。滿庭玉樹交芝蘭。重榜年回幾人存。靈光無恙人爭觀。達人高致誰得知。少欲之家福自完。大年常期撫銅狄。上帝如何下玉棺。能敎子弟盡趨庭。及見兒孫自做官。文星壽星入夜㙜。百歲光陰指一彈。他時正有鄕賢祠。何處重陪詩老壇。提撕面命蒙養功。銘鏤心肝至老殘。孤負酬恩此路隔。一里緘辭淚未乾。</text>
<title>挽李相國 世白</title>,<text>淸白承家律己嚴。大臣風采四方瞻。包容量似婁師德。進退憂同范仲淹。病祟殫勞違報答。恩從釋負副冲謙。星槎舊客驚存沒。門館凄凉淚袖霑。</text>
<title>挽李判書 玄錫</title>,<text>曾聞士類主恩嘉。閱盡風波毁譽多。軒冕五聯都御史。文章獨數大方家。春秋筆在皇明紀。天地詩留聖痘歌。追憶節符相換處。嶺南寒碧夢中賖。</text>
<title>挽徐同知 文縉</title>,<text>少年投筆謝儒林。感慨封侯萬里心。膽氣向來弓挽石。功名老去帶橫金。樞庭藥閑中檢。海鎭樓船夢裏尋。未返瀕陽稀壽盡。獨攀歸櫬淚盈襟。</text>
<title>挽李監司 德成</title>,<text>少年曾謁晩堂前。知子覊孤我最憐。血淚共添荊樹影。哀情輒掩蓼莪篇。名駒墮地思千里。雄劒磨硎費十年。造物不孤勤苦志。靑雲有路卽通天。威行圻幕戢奸回。足踐薇垣與栢㙜。時論已多推雅望。天心欲使展宏才。每游到處恢恢刃。常對歸家欝欝槐。福祿已完如假壽。更期名位可躋台。字體如雲旣杳茫。看君筆勢古難方。長留獻寢龜碑刻。似勝昭陵蠒紙藏。持節心輕嚴武別。歸舟夢覺巨卿亡。知非自號眞言讖。半百光陰倐已忙。</text>
<title>次成溫陽 至敏 帖字韻</title>,<text>賢祖手跡。八袠攸書。于今三世。藏護勿踈。開卷盥讀。怳然醒余。欝彼坡曲。先生之閭。千載眞儒。淵源所餘。婆娑初服。想像舊廬。山而可樵。水而可漁。趾世美者。非子誰歟。我秣我馬。我舝我車。舍衆所趣。從吾所予。采采幽蘭。聊與爲侶。歲寒是期。跂余以佇。</text>
<title>禁中酒肆詩</title>,<text>人間酒暖春茫茫。九重香風三月後。靑銅來去永巷塵。碧帘長短閶門柳。藏名錦肆樂有餘。着處壺觴王左右。輕雲一入海內貢。是時大宋昇平久。吳王宮裏孰捧心。晉室朝端人噤口。民財纔竭一峯成。萬歲山光看已醜。尊稱萬乘富四海。酒池肯羡殷王紂。黃麻催下綺羅叢。百隊旗亭隨處有。邦權從此屬誰邊。麯生風流携玉友。靑旗綠幕自遠近。一春好事寧孤負。椒房粉黛捴當爐。笑倚金樽誇十斗。靑州已引舊從事。酒泉先呼老太守。花村細雨一驢蹇。半緡金錢天子手。鶯歌燕語引前路。落照柴扉何處叩。爭將一杯要先嘗。有意宸情難薄厚。臨風衮衣醉裏扶。浩浩歌獻南山壽。探春醉興未全醒。藝祖山河歸羯狗。宮中舊習不能忘。漠北猶得靑衣酒。</text>
<title>函谷關歌。送劉評事使關西詩。</title>,<text>紫氣關臨天地濶。金湯萬古山河美。故人西遊使車動。去時路應由於此。幾箇英雄任興替。傷心試問前朝事。卽今城崩壁仍壞。函谷爲名何代始。關開關閉世治亂。天府雄都王者器。乾坤遠繞日月低。控扼山川重百二。靑牛背載老氏翁。夜鷄啼送燕家子。馳威當日六膝趍。鶉首歸秦天太醉。長者終尋先入約。何人浪有東封志。雄豪不可恃天險。得失元非因地利。逮我昇平聖明代。邊境久無風塵起。時淸不勞一人守。來去山東朝請使。開門未見掉舌兒。石古荒城餘幾雉。想君歸臨舊周遭。悽凉年紀依然記。樹老東南往來路。山圍古今興亡地。行人爭說棄繻生。過客猶傳徒步士。千年陳迹鳥聲中。日暮悲風吹渭水。靑春建節馬如龍。意氣堪詑關門吏。關西父老佇相待。莫煩區區兒女淚。憑將往事作短引。臨別高吟須側耳。從今天下絶勝觀。專屬周南老太史。囊中多少記得篇。他日歸來誇我示。</text>
<title>此翁取適非取魚詩</title>,<text>滄浪之水淸且漣。中有漁翁閑自漁。此翁姓名尙不識。此翁意趣知何如。翁之所樂我知之。不爲區區耽得魚。翁自何來年幾何。生涯泛泛孤舟虛。釣絲何心扶漢鼎。銀璜無意同周車。漁歌曲裏一肩高。篛笠簑衣江雨踈。忘機不與俗人語。此老心趣誰知歟。閑臨丙穴翫潑潑。盡日垂竿非爲渠。方當濠上鯈遊後。正値吳會鱸肥初。寧嫌玉尺上鉤遅。大抵江湖元樂余。天機流動躍淵處。一般深情知有餘。同流江海任自得。物我相隨無定居。初無鉤下設芳餌。留向江中傳尺書。常情所棄獨能取。世俗安知眞樂胥。魚今忘我我忘魚。不比尋常歌孟諸。襟期渾似水淸凈。身世還如雲捲舒。探閑不在釣呑舟。自家幽興何曾除。歸來小艇泊烟渚。明月蘆花一草廬。</text>
<title>挽詞[柳尙運]</title>,<text>白首知申事。紅塵傲俗姿。平生任眞率。歲暮托交期。前謾元宜直。公非實不私。泉塗倘會合。此別幾何時。判府事柳尙運</text>
<title>挽詞[崔錫鼎]</title>,<text>條銜嬴得掌如絲。十載淸班步武遅。師魯貶曾緣直道。聖兪窮豈坐能詩。陪卿宦業猶平進。下壽光陰亦短期。他日續編箕雅集。鷺亭珠唾不應遺。江漢棲遅記往時。一區樊圃近靈芝。秋溪咏罷樽前句。夜榻敲殘月下棊。畸跡似萍元易散。舊遊如夢只堪悲。春來梅柳饒愁思。不忍追酬在篋詞。判府事崔錫鼎</text>
<title>挽詞[申琓]</title>,<text>平生文雅罕朝紳。晩擢榮光亞秩新。出納禁闈承聖主。按廉畿甸活疲民。世推洪邁裁綸手。天促丁威化鶴身。坐覺暮年相識少。白頭今又哭情親。平川君申琓</text>
<title>挽詞[李畬]</title>,<text>白戰聲名早擅塲。風雷三級倐飛揚。中書出納丹霄逼。畿服旬宣玉節光。幾把淸樽論製作。常思小隊過林塘。百年存沒悲吟處。旅舍春寒病在牀。左議政李畬</text>
<title>挽詞[徐宗泰]</title>,<text>盛歲喧喧藝苑名。陵陽晩售繼家聲。騰騫尙見華塗滯。通脫仍知韻度淸。畿節特陞恩政渥。龍喉纔遞病新嬰。是年木稼尤增慟。哭望春園涕自橫。吏曹判書徐宗泰</text>
<title>挽詞[趙相愚]</title>,<text>洛社春歸人未歸。樽前日覺故交稀。餘生謾切存亡慟。白首東崗獨掩扉。暮年新渥橫金帶。中歲閑情隱玉壺。花石依然庭畔在。胡爲駕鶴返淸都。左參贊趙相愚</text>
<title>挽詞[尹世紀]</title>,<text>君家僻遠罕追隨。見輒傾情不見思。靑眼笑吾常伴酒。素心憐爾細論詩。淸踈緣業浮雲盡。蕭瑟襟期片月知。存沒百年今已矣。九原應會絶絃悲。禮曹判書尹世紀</text>
<title>挽詞[閔鎭厚]</title>,<text>陳迹依然捴可悲。至今何處最相思。論襟禁省聯床夜。血指湖藩代斲時。謂公舅者是吾兄。兄沒逢公淚輒零。仲毋宿痾今轉劇。忍將何語報幽冥。右副賓客閔鎭厚</text>
<title>挽詞[崔錫恒]</title>,<text>襟韻淸踈笑語眞。忘形半世托情親。詞垣久縮宗元手。名路咸嗟長孺薪。進據龍喉封聖勑。擢除周陜煥恩綸。垂當嚮用催乘化。萬事人間跡已陳。平安監司崔錫恒</text>
<title>挽詞[李墪]</title>,<text>天地吾徒在。生同壬午年。托交從結髮。游學每隨肩。魯性儂愚甚。奇才爾賦全。詩情元俊逸。墨戱自淸姸。志鵠爭贏負。登龍迭後先。棘棲嗟久屈。鵬路喜高騫。掌憲寧阿好。封章欲救偏。誰知名相筆。遽作直臣愆。莫白由中悃。遙投極北堧。休論浮世事。難測化兒權。宿趼還㙜省。榮超近御筵。隨班相上下。聽漏共周旋。寵擢澄淸節。深知夙夜賢。銀㙜俄進長。美疢忽沉纏。所冀神明祐。其如命數邅。惟存過房子。幾賦悼亡篇。結稧曾無幾。連床更莫緣。踽凉悲末路。會合指重泉。近宅開新兆。安靈逼舊阡。吟痾違執紼。淚濕寢床邊。都承旨李墪</text>
<title>挽詞[李寅燁]</title>,<text>朋知星散各衰年。况復存亡淚眼邊。隔海聞君今又逝。浮生如夢只堪憐。向來鵷列聯修武。從此騷壇失聳肩。想得終南秋日會。忍看塵篋舊詩篇。江華留守李寅燁</text>
<title>挽詞[嚴緝]</title>,<text>天資儒雅蘊奇才。文學淵源有自來。先代交遊曾玉署。後孫僚誼又銀㙜。超階恩旨紆宸簡。臨沒哀章荷睿裁。官係舊都違一哭。可堪東望淚沾腮。開城留守嚴緝</text>
<title>挽詞[李健命]</title>,<text>早歲聲名已藉藉。暮年風味自溫溫。廣文有藝稱三絶。韋氏傳家按一藩。浮世光陰同逝水。新春物色滿東園。庭廬始見蛉兒哭。九地猶應戴聖恩。大司成李健命</text>
<title>挽詞[趙泰耉]</title>,<text>三絶才兼二品卿。風流文采繼家聲。騷壇秀句人爭誦。畿臬殊私世共榮。新塚靑山埋骨返。群仙紫府拍肩迎。幸敎螟嗣傳遺業。臨沒哀情感聖明。前參議趙泰耉</text>
<title>挽詞[閔鎭遠]</title>,<text>濶步亨衢秩亞卿。冲襟雅韻聳簪纓。嶔崎歷落中年事。翰墨風流一代名。華燭淸談同禁省。碧紗佳句見湖城。從遊不獨連姻好。存沒驚心涕自橫。兵曹參知閔鎭遠</text>
<title>挽詞[元聖兪]</title>,<text>文章奇氣壓騷壇。首首長安卷裏看。明月驪珠探處得。陽春白雪和來難。恩超玉節新廵察。地近銀㙜舊長官。尙憶城西分手日。一堂觴詠罄淸歡。尙州牧使元聖兪</text>
<title>挽詞[李坦]</title>,<text>欵遇曾蒙及後生。家嚴執友榜聯名。花甎晝日叨追武。文苑當年佇主盟。玉麈淸談無俗韻。金貂華秩儘浮榮。逝川不住風流盡。吟斷哀詞久愴情。全州判官李坦</text>
<title>挽詞[崔昌大]</title>,<text>金帶緋袍寄是身。半酣眉睫得淸眞。知申按察聊供世。畫意詩愁自遠人。天上玉樓殊怳惚。塵中寶樹一悲辛。丹㫌晩雨蓮城路。還憶巖江並棹春。吏曹佐郞崔昌大</text>
<title>挽詞[吳命峻]</title>,<text>移家最喜接隣芳。秉燭猶思過短墻。高榭月臨常闘韻。小園花晩卽呼觴。晩途宦業纔分閫。少日詩聲早擅塲。仙骨忽隨鯨背去。里中無復望餘光。校理吳命峻</text>
<title>挽詞[趙裕壽]</title>,<text>宜誥才淹簿牒叢。詞垣寸地不盛公。重登鐵嶺疑天上。蹔長銀㙜似夢中。太瘦應緣五字好。晩亨那直半生窮。休言暮境題崔痛。亦有枚臯有父風。貫之詩句耘之墨。公乃兼之不讓頭。自得草龍三昧妙。偏深花鳥一春愁。巖巒晩弄元章石。風月曾題沈約樓。飛鷺亭前烟水色。主人雖去畫圖留。衛率趙裕壽</text>
<title>挽詞[金鏜]</title>,<text>石翁海老耿光垂。傑出賢孫濟美宜。白雪調高人寡和。靑雲器遠衆爭推。早年托契同元伯。半世知音有子期。自幸蒹葭依玉樹。多慙駑馬附天騏。幾從書幌同鉛槧。常艶騷壇建鼓旗。雅麗最工徐庾儷。淸新遠逼謝陶詩。已將名字輝金榜。爭道文星照玉墀。尺䟽霜㙜言戇直。放臣荒塞跡孤危。楚江蘭珮吟何苦。漢闕芝綸召未遅。世事屢驚桑海變。人心每歎雨雲移。交情豈復殊窮達。古義終能勉切偲。老大過從尤可樂。中間聚散幾相思。十年鸞棘多淹滯。萬里鵬程尙嶮𡾟。獨立貞松頻見撼。暗投明月反遭疑。蹉跎宦位薪如積。皎潔身名玉不玼。文合主盟誰肯許。才無推轂謾懷奇。忠勤自可蒙宸賞。寵擢居然錫峻資。玉節臨畿敷政化。銀㙜高步接龍夔。淸漳卧病憐踰朔。蘭室薰香阻幾時。却喜高軒纔見過。俄驚一疾已難醫。諄諄夢語猶平昔。脉脉相看但涕洟。命矣斯人今至此。嗟呼良友更求誰。風儀乙邈思何及。仁壽無徵理莫知。鶴返淸都遽如許。龍歸延水定長隨。紅塵脫累公奚憾。白首靡依我自悲。月滿屋樑思白也。案留詩卷哭微之。平生懷抱開無處。後死形骸亦已衰。寂寞葵軒空舊迹。凄凉蒿里秪哀詞。都門曉色侵丹旐。漢水春風引素帷。浮世此行嗟早晩。九原他日倘相追。前郡守金鏜</text>
<title>挽詞[鄭悏]</title>,<text>氷壺襟韻鶴鸞姿。餘事開元以上詩。畿輔甘棠歌世德。銀㙜長席當銓司。卿班稍喜三魁近。文苑堪嗟一步遅。聖主偏傷臨歿語。仲容今作克家兒。戶曹正郞鄭悏</text>
