<title>偶吟</title>,<text>鳶魚觸處朗。引喩儘精到。高妙豈求遠。不離人事好。						重重關鎖地。一蹴焉能到。積累做將去。方知上面好。						一刻心難操。昔賢慮已到。求之當處在。接續斯爲好。						人皆曰我知。妙處思難到。徒說終何益。須令切己好。</text>
<title>讀中庸有感</title>,<text>方寸中猶天地在。卷之非損放非加。從知體用元相對。動靜機緘屬自家。</text>
<title>敬次退陶先生立春韻</title>,<text>玉燭光明繞北宸。囱梅溪柳一時新。土牛呈稔人功始。暖律飛灰造化神。歲去方知分寸惜。春回尙欲夙宵寅。太平生老伊誰力。草野微誠獻曝民。						斗柄東回天下春。栽培元氣一番新。菜根咬得方知味。做事還慚汪信民。</text>
<title>元日又次前韻</title>,<text>晨雞一唱卽初春。曙色天東漸看新。能使八方安且壽。生逢聖世樂爲民。</text>
<title>謹次外舅晩覺齋李公四七吟</title>,<text>理發四端氣七情。初非二物各單行。祇爲隨感相賓主。分合說來義自明。						理氣如何穪二情。雖云不雜豈離行。原生地界分開處。前聖後賢辨析明。						一性渾淪同是情。如何端緖便分行。須要辨別原生處。切己精看大煞明。</text>
<title>聾淵九曲</title>,<text>一曲粉巖立洞門。風烟已占別乾坤。尋眞小路玆邱始。對坐澄潭擧一樽。						二曲小邱俯碧淵。眼前光景浩無邊。最喜風和春暮日。童冠六七共洄沿。						三曲懸流百尺深。晴空雷雨滌幽陰。臨溪翠石成臺處。管領名區萬象森。						四曲聾淵窈且深。滿山松桂百年心。南囱靜對淸川月。試向源頭妙處尋。													五曲沿溪梧柳中。四時佳景樂無竆。主人竟日忘機坐。鷗鷺相尋弄晩風。						六曲晴川自作琴。祇緣深僻少知音。雲開霧豁方眞面。得意忘言坐綠陰。						七曲蒼巖繞水城。亭亭物外十分淸。誰知兢業臨深意。進得工夫這裏成。						八曲雲烟闢洞天。桑麻雨露占豐年。終朝佇立澄潭上。簇簇羣巒象萬千。						九曲龍門勢欲開。春風和氣靄然來。源頭活水淸如許。深造方知本地恢。</text>
<title>聾淵雜詠</title>,<text>魯連東海上。世界古今同。小島層雲裏。波心照日紅。聾淵亭						地名誠不偶。天理又垂象。流峙終朝對。超然逸趣長。仁智亭						當年杖屨地。草木尙餘馨。水綠山靑處。何時更起亭。靜修齋						飛波白妬雪。止水碧如藍。玄石當前伏。坐看萬象含。龜潭						澄潭活水裏。光影共徘徊。此理靜中得。心源點檢來。光影潭						斯須寧敢忽。在在木橋是。栗栗方能存。非惟險處以。兢臨臺						碧山似太古。儘覺盤旋好。魚躍鳶飛處。昭昭理自到。玩光臺						水自龍門下。逶迤得峻坂。洋洋是本性。耽玩郤忘返。觀瀾磯						潭水淸如許。銀鱗恣意游。山居無一事。閒坐數頭頭。數魚淵						層層間白翠。造化逞神功。臨水添奇景。倚山立半空。畫圖巖						一帶淸溪上。峯巒特地嵬。臨風歌數曲。光景眼中開。朗吟峯						山上更尋谷。幽深自一區。古人仁智樂。每向靜中求。靜樂臺						盤根兩水間。厚重安如山。又是無稜角。狂流元不關。愚石						谷裏深潭在。無人攜酒壺。本性自淸澈。不妨號以愚。愚潭						石壁撑天立。向陽顔更好。莫言高莫攀。進進終能到。仰高臺						萬山松桂裏。世念百無牽。日夕忘機坐。白鷗喜有緣。狎鷺洲						春服初成日。冠童六七羣。天時人與合。和氣正氤氳。風詠臺						卦爻物物在。至理箇中尋。妙處郤無語。要須洗我心。洗心臺						山外人來去。無令猿鳥驚。松杉環作堞。便覺俗緣輕。隔塵林						欲識水流好。先看山勢迴。逶迤如有意。盤礴自成隈。障川塢						野人洑築處。渟滀自成淵。四面農歌裏。登臨逸趣專。谷口潭						浴後彈冠起。淸風滿袖來。石臺臨水潔。乘興暫徘徊。詠歸壇						遊客初休處。坐臨眼忽明。山光倒水碧。幽興十分淸。涵碧潭</text>
<title>偶吟</title>,<text>事面隨時異。合當乃曰中。剛柔各有善。相半槩自中。</text>
<title>庚子冬至夜。夢見靜庵趙先生。與外王考立齋鄭先生在座。諸子列侍。余卽進謁。立齋先生曰此吾外孫也。將來成就。在渠立志如何。趙先生若將有敎。而依俙彷彿之間。不覺斂袵起敬。遂吟一絶以寓感。</title>,<text>文正道襟水月如。高山景仰半生餘。光輝所接忘今古。坐了春風半餉於。</text>
<title>感外王考提警之語。又吟二絶以道意。</title>,<text>獅孫鬢髮已紛如。往事依依百感餘。一語丁寧深愛出。夢中顔色宛然於。						山樓講說隔晨如。想像音容寤寐餘。滿案詩書皆至訣。此生敢不奉持於。</text>
<title>謹次靜友堂曺公韻</title>,<text>立懦廉頑百世風。山南當日有斯翁。直聲尤在卷懷地。祇有丹心向日紅。						卓哉靜友老。忠孝鬼神通。珍重一篇語。牖蒙信有功。</text>
<title>伏次曾王考百弗庵先生聾淵韻七絶</title>,<text>數畝方塘十尺臺。鳶魚光景別天開。箇中自有無竆樂。郤把心源點檢來。						水作澄潭石作臺。森羅萬象眼前開。虛心潛玩皆天理。何物不從這裏來。						纖塵不得著靈臺。爲是名區世外開。竟日書囱觀玩樂。一般淸意水聲來。						積土終成九仞臺。盡頭始覺八牕開。莫言一簣功虧少。舜跖之分毫末來。						循階涉級若登臺。忘助中間正道開。從古相傳心法妙。臨深履薄做將來。						聖學如登百尺臺。分明階級向人開。初能自邇終能到。多愧後人不上來。						理氣渾淪一片臺。祇緣感觸始分開。從知發處相賓主。析說何妨合說來。</text>
<title>謹次李丈 秉鐸 遊聾淵韻</title>,<text>新秋杖屨到巖臺。雲雨彌天故不開。此地從遊多感慨。兩家先蹟百年來。</text>
<title>偶成</title>,<text>生平浮泛誤看書。解義還如學字初。此事元來貴自彊。晩年歸宿竟何居。						義理精微四子書。謬千輒在差毫初。大能先立小何奪。剖破藩籬卽廣居。</text>
<title>伏次立齋先生白雲詩韻</title>,<text>山中多白雲。時來時自去。來去不離山。中有幽人處。</text>
<title>元朝</title>,<text>東天曙色耀囱新。一理循環便覺眞。生意藹然透地出。人能合德是爲仁。</text>
<title>題權氏江亭</title>,<text>蒼崖陡斷小亭臨。春鳥嚶嚶喚客心。故渡成潭塵俗遠。老柯垂蔭洞天深。全坪禾稼皆秋色。半日詠歌自好音。多賀主人氊業守。淸風高揭一張琴。</text>
<title>次老圃朴公 光錫 韻贈趙▣▣ 時運</title>,<text>短麓層臺繞碧巖。南州絶勝數間庵。主人剩得靈區臥。明月淸風滿一潭。						高臺陡絶石巉巖。蒼翠如屛拱小庵。遙賀幽人爰得所。箇中奇勝又澄潭。</text>
<title>次隱矦詩贈別李雪竹 秉殷</title>,<text>識面弱冠始。猥將古道期。切偲眞可樂。離索柰多時。十駕誠難及。寸心猶自持。伊今衰暮感。太半古人思。</text>
<title>次朴汝章 鳳奎 韻</title>,<text>天人理本一。今古揆同一。著力苟精一。到頭卽協一。						聖狂雖判二。其性本非二。克念狂惟聖。此心豈敢二。						如欲參才三。盍從達德三。始終惕若意。昭在乾爻三。						自古爲民四。士能受敎四。養中必制外。程氏有箴四。													降衷本具五。敕典亦惇五。大抵吾心妙。本由河洛五。						嘐嘐經抱六。慥慥藝通六。周禮賓興日。首言其德六。						天心陽復七。王道政齊七。大化生成妙。始終在艮七。						曾經條列八。羲易卦成八。小學是基本。權輿自歲八。						學必致思九。行須宣德九。斯爲分內事。山仞豈虧九。													生成數合十。一乃貫諸十。此理徹終始。顔淵方識十。						金精鍊必百。竿步進須百。勤謹終無倦。何憂做事百。						求故可知千。差毫便謬千。立心必欲成。人十我當千。						天理散諸萬。初非各自萬。沛然須應去。祇是一爲萬。</text>
<title>柳湖講席贈諸生</title>,<text>四院儒生會一臺。祇將故事講筵開。愚儂猥被諸君召。精義何能辨析來。</text>
<title>挽鄭公 混</title>,<text>天姿醇雅氣溫溫。拙老家中有是孫。文獻百年洙泗里。生涯一架洛閩言。施爲家政彝倫重。提摠門綱學業尊。先契年來凋謝盡。那堪今日過江邨。</text>
<title>挽曺公 慶弼</title>,<text>嶠南儒業著東溟。淸顯皆言曺氏庭。八世箕裘芝老宅。百年詩禮耻翁扃。後事幸傳佳子弟。先規能守好門屛。已矣風流難復見。何心重過一絲亭。</text>
<title>挽弦窩尹公 東野</title>,<text>儒道淵源賴有傳。公從吾祖弱冠年。功深存敬銘遺牓。志在矯偏佩古弦。文釋倫常扶末俗。譜編規例發前賢。如今萬事渾成夢。遙朢靑山郤悵然。						瀯湖流水爲誰泱。吾道悠悠轉可傷。愚谷春深書帶社。靈川秋晩菊花庄。自憐埴迷歸轍。疇道康莊護舊箱。公案重重俱未了。此生何處共商量。													先執如公又此行。餘生斯世若爲情。方瞻一代靈光殿。遽向千年華表城。玄草空留寒燭影。蒼葭謾入古琴聲。終違一哭蘇臺月。悵朢西州淚漬纓。</text>
<title>挽槐窩李公 鋉</title>,<text>浣石淸名北斗懸。文章連世動奎躔。先公昆仲傳家範。寶樹盈庭積慶綿。						秋月氷壺徹底淸。龍泉瑞氣斗牛橫。平生但信彝倫大。千駟萬鍾一羽輕。						玉友金昆世罕倫。同堂磋切一時新。如何晩暮靈光獨。白日看雲送幾春。						自結通家已百年。申之師友誼尤專。先人知己今誰在。三復遺詩涕淚漣。						每擬餘生承誨頻。那知百六屬玆辰。古家文藻江山老。公案如今誰與論。</text>
<title>伏次立齋先生立春韻</title>,<text>春心先向古枝干。山額麽靑雪意殘。佳雨如期添活水。貞松不變敵餘寒。村兒記夢談來事。野老占豐證舊看。耽句書生呼酒急。爭言天意導民安。</text>
<title>謹次李校理丈 東迪 遊公山韻</title>,<text>講學遺亭歷世悠。寒潭澄月影空留。棲山卓節扶天極。畫井良規闢地幽。流水方知盈坎進。聳岑端合到巓休。後人承守慚無術。多謝高賓勝會謀。						緣溪小徑穿雲悠。松桂初心邂逅留。鳥語逢春方睍睆。鐘聲到夜更淸幽。靑山不老同今古。白酒頻斟任卷休。曲曲巖泉皆絶勝。聯翩筇屐徧看謀。						閒僧說到甚悠悠。何事空山百載留。石㙮千層謾費力。巖花數朶最憐幽。三時禮飯尙餘古。中道欣迎但合休。蕭寺允便名境守。特宜春夏去來謀。						春深谷口白雲悠。屢到不辭數日留。霽後風光殊倍昔。醒來趣味漸看幽。高樓縱擅全山勝。峻坂堪羞半道休。解事天工兼借月。淸遊又向夜中謀。						山路緣溪興轉悠。晩春烟景喚人留。巖開一面因成广。樓在層空儘覺幽。普照獻忠餘舊址。麗朝傾傘說前休。名區暢敍誠非偶。吾輩今行幾載謀。</text>
<title>次族祖遁巖 永鎭 韻</title>,<text>曙氣東回亘半天。細傾椒酒興悠然。吳下羞非刮目日。老萊堪作舞斑年。祓除邪氣驚燃竹。茂納佳休誦至川。於己未能猶朢子。願從經傳著繩鞭。						山囱皎日小丌憑。前哲尙云百倍能。學藝莫敎鴻過局。範驅不取獸如陵。交情玉石磋磨可。世路淺深揭厲應。頂上旋輪方立志。當今誰是慧圓僧。													紅輪添線暎朝囱。起著綵衣酒滿缸。小院綻梅香遠遠。前臯舞鶴影雙雙。細流科滿能趨海。巨艦毛輕自在江。爲唱滄浪歌一曲。木橋過處此心𢥠。</text>
<title>次李太素 師延 夫仁洞韻七絶</title>,<text>洛水出淸凉。安流到海南。百川有所注。遺澤萬斯覃。						窈窕夫仁洞。雲烟九曲開。憐君選勝意。斜日倚高臺。						山中憂愛忱。嶷嶷公田碑。本職桑麻業。秋成每後私。						嶽色泉聲裏。蕭然一弊廬。天機魚自躍。坐玩郤忘漁。						華聞傾心久。深情識面初。冥途方埴。朢子作南車。						恣意攜紅翠。春風滿袖噓。通宵傾悃愊。勝讀十年書。						愧我荒蕪業。仰君玉雪姿。百年相與意。珍重數篇詩。</text>
<title>觀朱門書類。次李若軒 芳運 韻。</title>,<text>海涵地負晦庵書。門戶可尋類集初。不啻點燈引路易。後生疑晦破無餘。						成始成終已驗書。眞工須自入頭初。微言方使人人識。萬世開蒙綽有餘。						覺翁精力在玆書。古訓昭昭展卷初。當日與聞編輯意。居然浪過七旬餘。						迷道指南卽此書。梓鋟公議纂成初。如何遷就于今日。感慨還多奉玩餘。</text>
<title>次孫稺謙 益振 韻</title>,<text>一山南北路何悠。分袂當時後約留。閒養不妨天奪覊。專工最喜地居幽。曾將友道懷三益。晩許心期任四休。每恨世緣多掣肘。雲岑追逐幾年謀。						半世交情秋水看。襟期已向曲中彈。囱梅肯與爭年少。園竹已知到歲寒。老蠧生涯千卷在。閒鷗世界十洲寬。不忘舊契誠高義。三復瓊章感百般。</text>
<title>挽李順之 天永</title>,<text>世間榮利絶無牽。料理殘篇樂自全。好處方從踈處有。古家文獻不墜傳。													一片靈臺知者知。中能有守外如癡。歲寒誰復同心事。不忍山陽聽笛吹。</text>
<title>挽李雪竹</title>,<text>韓山家世海東聞。先業承來地朢尊。妙旨精言經傳在。終年對越晝爐熏。						雲林高臥樂無竆。塵世繁華不入聰。瓢飮而安縕不耻。一心長在澹平中。						文章儕友鮮能肩。靜裏吟哦問幾篇。寶墨不應隨化盡。終看光氣動奎躔。						猥荷包容五十年。每承佳誨作韋弦。那知客臘慇懃札。曾未幾時奄各天。</text>
<title>挽朴松石 履坦</title>,<text>故人脩佩臥林泉。生老昇平六十年。盡露胷襟踈更澹。不修邊幅坦無偏。江山古宅遺熏在。松石新庄晩趣專。自歎竆廬枯落日。心期相許歲寒天。						塤箎蘭玉好光塵。虀膾東南擅美珍。早應公車遊翰墨。晩修書广付經綸。渾由天稟仍眞率。贏得家聲每謹淳。吾黨善人從此去。他年花鳥爲誰春。													山藪其胷錦繡腸。風流文采動吾鄕。靑氊舊物琴書靜。白首新篇月露凉。璧水當年司馬士。玉京何夜駕鯨郞。卽今東社重重案。獨立人間少與量。						人物南州極渺然。菊翁孫子白眉賢。浮名已謝誅茅日。古禮猶行設斝筵。一別未能重握手。此生何處更隨肩。最憐溪社尋眞約。題送哀章涕滿顚。</text>
<title>挽李聖久 在恒</title>,<text>嶷嶷文元百世師。祇今遺澤在孫枝。嘐嘐志在唐虞際。蘊畜平生惜未施。						結交曾自勝冠初。娓娓談論每在書。仁者如何祇末壽。迷途相失正愁余。</text>
<title>次李若軒人字韻</title>,<text>吾友曾言不若人。嘐嘐尙慕古之人。軒名若字終身用。君子人歟君子人。						人病在乎欲上人。從人舍己乃成人。如將此意隨時用。何患平生不若人。</text>
<title>述懷</title>,<text>七十老萊年。秋毫摠母恩。及今孤露日。寤寐感懷存。						平生誠孝薄。未報劬勞恩。尙恐貽親累。戒心日夕存。</text>
<title>東川講席。次孫莘老 廷煥 韻。</title>,<text>一念不隨世態移。平生相謂共歡悲。尙聞高眼能看閱。欲效初平聽說知。						此理重關鎖。自卑乃陟高。頂門誰下針。心法易差毫。須著戰兢意。方成正大豪。幸參賢友座。講辨不辭勞。</text>
<title>次鄭內弟文好 民秉 韻</title>,<text>竆格雖多端。貴從人事去。不因顯見地。安識精微處。						少年遊償地。夢寐時時去。歷歷如晨隔。山樓環侍處。						生長好門庭。徒然衰暮去。歷數平生事。無非尤悔處。						受質本殘弱。老來益懶去。到今牽補策。專賴提醒處。</text>
<title>次權允中 正執 韻</title>,<text>人間萬事摠無干。閒把琴書送歲殘。家業靑氊傳世久。交情皓月入襟寒。山川不隔中心照。鱗羽猶能雅範看。後約丁寧公嶽在。莫敎筇屐獨占安。						靑眸才拭夜無眠。說到前塵共悵然。此世無緣承至誨。也須切偲送餘年。原韻語其叔父遊愚山事。						萬品昭昭一理匀。故人高駕際昌辰。臨分更語無相忘。多謝瓊詩悃愊眞。</text>
<title>次金進士 廷瑞 盆竹韻</title>,<text>冬葉優於二月花。長年秀色主人家。剛柔德合能通性。淸白世傳獨擅嘉。月送淸陰移上案。風微香韻細生芽。列爲房實豈徒爾。脩榦終看出舊楂。</text>
<title>次孫彙吉 承慶 遊聾淵韻</title>,<text>朔風來處石遮屛。激水聾山躍似鈴。若識當年深入意。郤將腔血灑東溟。</text>
<title>又次夫仁洞韻</title>,<text>公嶽多奇勝。攜朋暇日尋。登高耽遠視。傍水愛淸陰。山帶前春色。水流太古潯。自來閒富貴。紅翠繞成林。</text>
<title>贈諸益銀海行</title>,<text>送君銀海意悠悠。自愧塵蹤半道留。赤壁難從二客步。黃樓更上一層幽。月光散向千峯照。鶴影還尋老樹休。佳景儻能攜滿袖。逢場他日臥遊謀。</text>
<title>贈上枝諸益</title>,<text>雲樹多年夢裏悠。春風幸借勝區留。交情宿擬同蘭臭。晩趣難期出谷幽。琴韻偏宜碧澗坐。酒盃相勸綠陰休。兩家世好今吾輩。繼此源源更與謀。</text>
<title>次遁巖公山韻</title>,<text>巖前碧水水邊花。剩得芳春屬自家。初喜山因良友重。更憐月得勝遊多。輕霞暎濃如畫。黃鳥啼囱巧似誇。若得箇中仁智樂。風光隨處穪情斜。桐華寺						領取昭光溢袖紅。瓊章璀璨穆如風。幽情正喜𪄙呼友。良夜相逢月滿弓。不舍源泉鳴晝夜。無心磬柝響西東。松陰坐倒流霞酌。便覺仙區卽此中。浮屠庵						公山雨霽露顔靑。昨夜洞天耀客星。鶴立松前如有待。雲隨檻外最多情。細傾綠酒濃春色。閒把瑤琴坐水聲。剛喜奇峯立立處。森羅萬象不能名。內院						三聖峯前訪古仙。松陰何處鶴初眠。詩人謾醉壺中月。迦葉空窺井底天。須識巖花開早晩。更將盂水試方圓。麗萱勝敗憑誰問。一石猶能保萬年。念佛庵						臨溪疊石作高臺。學士當年幾度來。至理誰知波裏月。淸標遙憶雪中梅。應憐白鶴層霄下。故植靑松特地開。興入伽倻一夢罷。眞遊儻與古人偕。學士臺</text>
<title>伊江書院新刊樂齋集。兼行鄕飮禮韻。</title>,<text>先生之道本乎心。寄在殘篇寓意深。出試絃歌同偃化。歸來風月脗程吟。法言尤以新刊著。飮禮方從舊院尋。多士繽紛爭致賀。家聲重赫屬而今。</text>
<title>敬次再從祖漆室公元朝韻</title>,<text>自憐行己害天眞。昨夜忽驚歲色新。不敢因循甘自棄。惟從卷裏少窺仁。</text>
<title>贈金上舍 翊東</title>,<text>聞君多讀聖賢書。晩契方論識面初。葭露蒼蒼遙入朢。恨無寬暇訪仙居。</text>
<title>次遁巖卜築韻</title>,<text>蕭然茅屋小溪傍。滿案詩書正法藏。念斷功名才豈乏。志牽唐宋夢謾長。靈芝得雨香初動。疎竹引風韻更凉。物外徜徉眞樂事。深期遙與錦湖量。						有榭翼然綠野傍。一天雲月作珍藏。寧從澹泊分涇渭。肯向紛華較短長。已覺並州非故里。近聞行李自淸凉。生平書劒皆無用。晩計謾將靜界量。</text>
<title>與金元禮 亨壽 遊桐華寺</title>,<text>淸溪十里不離前。山路將竆有翼然。老樹吹風疑舞鶴。矗巖捲霧若癯仙。閣中瑞羽來何日。物外眞緣屬此年。夜半鍾聲干碧落。好將淸韻玉樓傳。</text>
<title>新溪老宗人來奠先塋。時年六十有六歲。千里之行。不其難乎。遂以拙句贈別。</title>,<text>猗歟蘇伐克垂昆。東指月城是故園。當日奠居嗟異域。中間離濶愧分門。九堂合席情逾昔。千里省楸行出源。一往一來方厚誼。何時樽酒太平村。</text>
<title>蟠香作帳。靑竹聳出其頭。尤爲奇絶。遂吟一絶。</title>,<text>香樹帳中竹出頭。深靑可愛澹靑尤。歲寒同是凌霜志。直節丹衷好作儔。</text>
<title>立春和諸友</title>,<text>洪匀賦與聖凡同。謾說貞元愧未躳。朋友盍簪眞勝事。相逢每覺警愚蒙。</text>
<title>自歎</title>,<text>行年到七十。始覺前時非。古訓眞吾師。但憂對案稀。</text>
<title>次三孝堂韻</title>,<text>孝子家中又孝子。名尊三世李先生。雲仍善繼靑氊業。永錫遺詩誦達城。</text>
<title>挽曺公 顯九</title>,<text>吾祖師門卽耻翁。百年深契兩家同。公案重重遺訓在。淸標忽忽素帷空。悵朢老葭秋水外。忍看衰草晩山中。積蔭尙留庭下樹。蒼巖新雨護餘䕺。</text>
<title>挽李竹棲 運祥</title>,<text>早歲相從到白紛。休休德量迥超羣。貳卿胄子安儒素。先正遺風繹典墳。榮利念頭雲共撤。眞淳氣味玉如溫。古人古貌今難得。悵朢東天日欲曛。</text>
<title>挽朴公會 基亨</title>,<text>淸高氣味老逾奇。先哲遺風百世來。瓢巷生涯安素分。了無塵念著毫絲。						先誼曾從少日尋。片心相許晩尤深。吾鄕善士今誰是。遙寫挽詩涕自霪。</text>
<title>挽孫左溟 海振</title>,<text>吾黨運轉否。賢人乃云亡。鄕鄰失倚仗。知舊咸嗟傷。我蹟公平素。表表出羣芳。聰穎超等夷。姿性且慈諒。行修敦孝友。藻華擅詞場。驥展長楸步。鵬圖大海翔。荊璞反刖足。灞淚空沾眶。中年爲親屈。投筆非素腔。專城堪孝養。牛刀暫試鋩。世路多蹇屯。蹉跎鬢盈霜。林泉返初服。晴囱日月長。有圖自滿壁。有書自堆床。博識通今古。蘊畜發爲章。逍遙忘世累。於焉樂無央。顧余踈且拙。從少託文房。一舍居相近。數飯年且強。通心蘭襲臭。論文日移陽。期以百年好。源源不相忘。公胡厭溷濁。遽然升帝旁。白首謾寄世。竆途獨倀倀。題挽寫我懷。衰淚自成行。</text>
<title>挽李西臯 芝運</title>,<text>潭老遺風二百年。愛君儒雅克追先。學竆經籍尋思切。行著家庭孝友全。胷裏絶無塵俗念。口中惟有古人言。吾儕每擬蓬麻益。那意一朝淹各天。</text>
<title>挽李子容 以默</title>,<text>居家交友率天眞。表裏無分倒廩囷。義所當爲寧避箭。行如不慊卽旋輪。實心自露言談外。古氣偏安寂寞濱。少日遊從今白首。居然永隔淚沾巾。</text>
<title>挽李升遠 以馨</title>,<text>疎雅風流坦蕩襟。俗情曾不半分侵。尋常誦說皆賢範。造次吟哦摠古音。移卜惟緣山水好。僻居尙有友朋尋。偶然一疾因乘化。悵朢寒雲涕自淋。</text>
<title>挽族祖鳳村 象龍</title>,<text>玉京秋露溘埃塵。鳳舞蒼蒼曉色新。勸君更進陽關酒。一閉黃壚無故人。						江村進士迥超塵。寒菊瘦梅境與新。詩書孝友潛修力。吾輩人中有幾人。						江村進士迥超塵。負笈當年學日新。對山樓裏春風座。曾備冠童五六人。						江村進士迥超塵。耐久交情白首新。百年山社溪亭約。誰復人間知己人。						堪憐往㥘與來塵。宿草茫茫不復新。空違孺子生芻奠。多愧延陵解劒人。</text>
