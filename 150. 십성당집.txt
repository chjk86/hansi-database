<title>筆諫賦</title>,<text>惟納約之自牖兮。諫固貴於有幾。苟托類而善導兮。可繩愆而格非。槩外技而警內兮。美若人之藎忠。爰取信於片言兮。俾君心以善充。顧方寸之至微兮。實萬事之攸攝。斯藝能之發外兮。自存中而乃擴。儻內持之得正兮。孰少差於施畫。知欲正乎筆跡。盍反觀乎自飭。由秉用之麤精兮。心乃見其曲直。彼一藝之善治兮。猶自得之有術。矧人主之一心兮。寔萬化之所自。苟操存之失正兮。詎美治之能致。胡彼昏之罔覺兮。曾莫求乎在邇。問徒發於所觸兮。昧提此而準彼。懿先生之秉正兮。夙游心於書藝。奉訐謨而植內兮。因易曉而致誡。叩誠正之一端兮。寓深喩於正筆。此規箴之近切兮。彼感悟之斯速。爰自會於默思兮。庶就正而協中。嗟有始而無終兮。置格言於無用。祗貽誡於千億兮。昭明鑑於人牧。重田。諫貴有幾。非幾奚益。引喩之至。不強以入。我筆之正。自心之正。我心非正。筆斯不正。存內形外。嗚呼不敬。</text>
<title>上士事君以人賦</title>,<text>猗大臣之弼后兮。任百責之攸萃。代有司而獨賢。奈天工之廢棄。故先正之右辟。允莫貴於以人。呼同德以輔佑。進厥良而臣隣。罄巖穴之奇材。引草萊之俊傑。作股肱於王室。寄耳目於宣力。謇夙夜以協恭。亘啓沃而同寅。藹多士之濟濟。致以寧而新民。上推薦而旁求。下相讓而優游。咸輸忠而謨明。期黼黻乎皇猷。百工以之而煕哉。庶事以之而康哉。亨時運於未屯。綿國祚於無彊。偉上士之灼見。知所寶之惟賢。苟妨賢而嫉能。是小人之自專。孰盡心而休茲。簡厥脩而顧諟。美周公之元聖。勤吐握而迎士。嘉仁傑之明識。聚桃李於公門。豈但一時之盛事。誠萬世之式遵。彼臧仲之蔽賢。坐貽譏於竊位。公孫之擯董子。衆交詆其疾忌。嗟東閣之已詐。孰緇衣之敢冀。噫工師之構廈。集衆材而始克。使梗枏杞梓而不收。又安用夫繩墨。惟得人以該輔。寔宰相之攸職。儻材館之有儲。寸不借於異代。庶廟堂之知恤。冀籲俊而納誨。余亦束縕而從後。向台階以乞火。拔茅茹以彙征。贊吾相之輔佐。</text>
<title>次哀秋夕辭</title>,<text>哀秋夕之慘悽兮。何余思之窈冥。心惝怳而莫識兮。魂忽忽乎遐征。循泗水而駸駸兮。回余策其如縈。就夫子於杏壇兮。求大道之攸居。跪敷祍而陳詞兮。寧余口囁而足趄。子諄諄其詔余兮。其言之苦而腴。惟天均賦下民兮。夫孰云或屈或伸。衆昏貿而自棄兮。道惟在乎聖之人。保衆美而純粹兮。智禮與義仁。二帝相傳以精一兮。不過中之一言。湯禹繼之以祗敬兮。要服膺而拳拳。文穆而武寧兮。惟於道又何他。昔康公之戒王兮。猶矢以卷阿。世靡靡漸趨亂兮。欲咀人競搖牙。苟此道之無行兮。吾何以能國也。余嘉爾之求道兮。嘉爾志之精白也。道貴於義之比兮。固無莫而無適。顧在我者如何兮。何期乎浮與沈。推忠恕而施人兮。其自脩則惟欽。行之要不外是兮。勉爾守我辭。確然而不變兮。毋與世而轉移。雖難其成兮。則易於虧。理固不可以外求兮。謀乃心而斷疑。冥情而默會兮。亦可參夫方圓。忽聞言而自悟兮。道非玄之又玄。經陋巷而下降兮。問簞食之故也。辭曾氏而復路兮。贐三省之道也。退虛室而靜思兮。無極而太極也。彼磨涅不能以磷淄兮。又何憂乎迫阨。哂由也之慍見兮。嘉君子之固窮。欽聖戒而書紳兮。服茲道之在躬。庶自得於艱難兮。何所往而不通。</text>
<title>華表柱七言古風</title>,<text>昆明劫灰飛已久。洛陽銅駝荊棘裏。乾坤舊物柱獨在。千古萬古遼東巿。歸來未信鶴有語。但見翩翩雙白翎。擧頭不逢昔時人。誰識前身猶姓丁。依然記得去家日。滿目荒涼城郭故。壘壘蟻穴不須悲。天地無窮一丘土。紛紛飛去又飛來。一念塵緣苦未絶。他年莫遣鶴再歸。遼海成塵柱已折。</text>
<title>憫農</title>,<text>農家九月末。辛苦已無食。收穫未云竟。面有恒飢色。卒歲勤此力。能成幾時飽。縣官少推恕。征斂煩多巧。久謂我賦盡。門外催稅吏。舊居復何好。年年遭此事。荷筐登北山。掃雪收稼實。回頭望甲第。傷我飢死骨。</text>
<title>送种放還山</title>,<text>先生出處巢許兼。志節可使頑夫廉。終南昔日飽嘉遯。詔書慇懃幾存問。一夜客星犯帝座。得侍同朝欣共賀。時平無事苦諫諍。儻來軒冕非所性。翩然拂衣辭帝城。華山猿鶴爭相迎。希夷觀裏野花香。玉女盆下秋風涼。逍遙天地任閑適。物外何煩更忙劇。去去知君契宿約。不是忠衰情義薄。況今聖明礪高逸。束帛戔戔禮巖穴。休將白駒老雲煙。送子爲讀歸來篇。</text>
<title>疾風知勁草</title>,<text>當春百草蓋地皮。競向艶陽何紛披。攢靑凝碧渾一色。貞操直節誰能知。涼飆蕭瑟一夕至。枝摧葉萎無復遺。庭前一草立不改。高操肯被風霜移。縱有震凌不我撓。超然搖落無變衰。回看衆草摠含羞。況與蒲柳爭天時。不有歲寒凝沍日。無人識得凌風姿。從來勁草自後凋。春風百卉休相欺。</text>
<title>八關會</title>,<text>佛敎未入中國前。天地雍穆千百年。佛敎已入中國後。國家朝安暮不守。興亡治亂只在我。區區邪說能福禍。何人更進永命術。不由敬德由諂佛。橫空彩棚高五丈。簾櫳照耀燈暉晃。徹夜梵唄如雷吼。未見依稀來享否。傀儡百戲巧幻身。只是慢神非樂神。況復死者返冥漠。旣不我殺寧我活。群臣抱笏獨無恥。其中安得韓御史。薰陶遂成耳聾者。禍我東方千載下。嗚呼祈福別有道。只恨人迷終不曉。不如變此八關會。橫經一問吾道大。</text>
<title>河梁別</title>,<text>異域拘囚十九年。故鄕蒼范千萬里。二肝腸作一肝腸。今日河梁分興子。少年意氣結兄弟。晩歲辛苦還相同。牧羝啖旃渤海邊。扶瘡飮血連山中。艱難相識只兩人。一人還歸一人在。報國不成反負國。臣雖九死臣未悔。包羞偸得暫時生。欲展寸草酬君恩。君歸稽首武陵墓。一洗孤臣千古冤。</text>
<title>上巳日。寓宿鳳山。次蘇贊成韻。名世讓</title>,<text>萋萋芳草夕陽路。一向天涯迷去住。況逢佳節客中過。對酒無歡腸欲吐。故圓回首隔長途。今日春光依舊無。老來行役倍多苦。少年歡樂眞須臾。惱人光景渾謾與。鳥弄晴聲燕留語。稽山洛水在何許。擧眠不見浮觴處。空將詩句答春風。恨入家山千里同。開河杳杳西路永。馬首何時還向東。</text>
<title>安定館。次董華使圭峯韻。名越</title>,<text>我懷如懸旌。隨風飄不定。況茲道里永。天日易昏暝。頗遭幕中評。遇事漫不省。空餘跨鞍馬。無復對煙景。關城舊征戰。一瞥過雲影。古跡問無處。滌胸須八餠。時時覓新句。四顧勞轉頸。誰知鞅掌日。賞音與之倂。撼樹笑蜉蝣。擊鍾煩寸梃。▣識不自量。猶欲試毫穎。期公一湔拂。斂我衣冠整。有懷徒耿耿。極力無由騁。借枕暫成睡。又被人喚醒。</text>
<title>嘉平館。阻雪有感。次蘇贊成韻。</title>,<text>氣候西塞異。寒暄失時節。他山花已落。此地盈尺雪。四序各平分。昌黎曾謬說。却恐陰沴盛。春和反摧折。句萌自生意。欲抽還藏茁。況我在中道。永懷行路滑。唯餘剡溪興。一味頗淸絶。陰陽互消長。相反如相決。若但十日寒。何異有一薛。他年續春秋。大雪書三月。</text>
<title>春雪。排律十韻。用韓文公韻。</title>,<text>邦知三月半。白雪起新謠。陰沴疑仍在。陽和恐漸消。欺春全奪氣。沒地欲沈腰。漏洩呈梅萼。侵凌壓柳條。蘭亭將作禊。㶚水却尋橋。黃鳥愁沾濕。靑林乍動搖。燃紅看昨日。積素自今朝。芳興無多見。羈思不禁飄。淺斟成密坐。閑寫展輕綃。未識天公意。終然莫我饒。</text>
<title>書餘金書屋詩卷 名濆</title>,<text>申生出高靈。自號淸癯子。將見托醫局。所貴心無累。與我最情親。居止在隣比。今隨相公幕。迎送中朝使。往回幾旬朔。辛苦備終始。奔走無倦態。頗復諳事理。風生弄筆際。益見渠子美。聞有餘金屋。門前祖江水。我亦家巴陵。相望三十里。他年投笏去。可以借耒耜。</text>
<title>贈金生彥彬</title>,<text>金生何太朴。貌古心又古。肘後有良方。和扁乃其祖。與我晩相遇。從事於旅寓。往回數千里。略見肝與腑。勤謹性則然。奔走顏無忤。我本不能書。下筆混魚魯。詩成使爾寫。颯颯生風雨。離合安可常。紛紛雲散聚。還朝我方樂。留滯爾多苦。他時十省堂。一笑傾淸酤。</text>
<title>題安樂堂詩卷 柳耳孫</title>,<text>我聞柳生名。而不一相見。思之歲月多。飄泊同花片。邂逅開城館。情深舊識面。借問何所業。自少親筆硯。書法得公權。字字精百鍊。宦路妨煥赫。陸沈向槐院。絶絃古所悲。抱玉難自衒。仕有爲祿者。卑官君勿賤。聞君構小堂。藏書數千卷。此是安樂地。輕肥非我羨。</text>
<title>放船</title>,<text>一宿招提境。歸來已午天。穩粧緣岸屋。輕放下灘船。世事淸江外。閑情白鷺邊。三山應不遠。直欲問神仙。</text>
<title>弔梅</title>,<text>聞取看花說。奉恩梅最先。枝長欲入戶。香遠細侵禪。幾被騷人詠。偏有僧舍憐。重來問消息。零落已三年。</text>
<title>訪奉恩寺</title>,<text>爲訪江邊寺。牽維上急湍。瀧聲船底咽。水氣夜來寒。隱月時時出。遙山面面看。一生形役累。今日得盤桓。</text>
<title>枯梧</title>,<text>栽培應有意。端爲綠成陰。苦被風霜迫。難堪螻蟻侵。飛來求啄鳥。過去失巢禽。今世知音少。誰裁舜殿琴。</text>
<title>江閣早朝</title>,<text>宿客樓中起。▒人渡口陽廻。迎陽煙漸薄。浥露麥全堆。自在山禽樂。相親水鳥來。江湖新得意。萬事寄浮埃。</text>
<title>呈舍弟善昭彥昭 名曙昞</title>,<text>兄弟分三處。相知此夜心。採花誰共泛。得酒只孤斟。夢落滄江闊。塊歸菊逕深。淹留秋又暮。長愧越人吟。</text>
<title>雲月。示演之。隺演</title>,<text>高月如高士。兼存出處心。暫因雲聚散。能學世浮沈。不恨孤輪隱。惟愁萬國陰。中庭成獨立。惆悵到更深。浮空雲有態。輾碧月無心。忽自明時出。還從暗處沈。如能知顯晦。兼亦識晴陰。坐算人間事。悠悠恨轉深。</text>
<title>新竹</title>,<text>誰信霜根在。春來一角新。密苞黃已解。嫩節綠初匀。幾送風前韻。多醫俗裏人。不須嫌夜雨。好與養精神。</text>
<title>石灘</title>,<text>草合溫玉國。風淸直士灘。名高石空立。月白江自寒。一死亦何有。今人良獨難。嗟余慕夫子。懷此片心丹。</text>
<title>新秋有懷</title>,<text>今日又新秋。此身難自由。隨人空汩沒。卒歲未優游。已起還吳興。寧無泛海舟。丹心曾許國。欲去更淹留。</text>
<title>夜起</title>,<text>夜起愁何事。三年仕宦心。於人無損益。與世但浮沈。藥石良醫遠。膏旨久疾深。秋蟲不相棄。爲我助悲吟。</text>
<title>病作</title>,<text>元氣初萎薾。風邪自外侵。乘時生百病。終夜擁單衾。強作支持計。難堪轉輾心。良醫與良藥。此日直千金。</text>
<title>治病</title>,<text>治病如治國。爲之急則難。養心除百欲。服藥過千丸。胗脈占寒熱。邀醫問濕乾。要須亢氣壯。嬴得一身安。</text>
<title>明川道中</title>,<text>風雪關山道。征人歲暮思。幾逢橋斷處。行到馬顚時。竭力趨▒事。甘心棄我私。平生靡監意。今日續周詩。</text>
<title>次洪原東軒韻</title>,<text>海邊有古城。軒影落空明。波浪長日怒。風雪幾時晴。鞍馬千山遠。登臨一望平。曾懷四方志。不作女兒情。</text>
<title>種梅見花</title>,<text>種梅非造次。早識異凡花。課盡我培力。看他粉雪葩。隨風香冷洌。帶月影橫斜。只恐調羹物。飄零寂寞家。</text>
<title>詠庭松</title>,<text>庭角盤松在。其間坐幾人。白日不照地。淸飆常在身。時時避風雨。步步費吟呻。相對有餘處。客來誰復嗔。</text>
<title>謾吟</title>,<text>昨雨又今雪。天心誰則知。況於春半後。豈是陰盛時。不恨花信晩。惟愁陽氣衰。琅玕滿腹裏。無路獻丹墀。</text>
<title>東湖舟中。示演之。</title>,<text>萬古長江在。來遊問幾人。無非今視昔。其奈故爲新。不見當時迹。空留後日塵。悠悠懷想地。回首一沾巾。自是乘槎客。亢非擊楫人。風微江面妥。露冷月華新。役役營身事。紛紛染路塵。從今擺俗累。隨處岸烏巾。</text>
<title>南樓。示演之。</title>,<text>高樓望不極。獨立最多時。眼入三山近。風留一帆遲。江湖今日意。憂樂古人期。勝絶東南地。嗟無杜老詩。</text>
<title>寄次南塘韻 五寸叔進士嚴用順。屢屈科第。往居利川。性孝。養母備至。鑿池屋下。以南塘名之。</title>,<text>一曲淸池上。高堂日日春。晨昏供美味。伏臘作良辰。氷躍魚三尺。筵開酒百巡。時應弄雛罷。倚樹讀書頻。抱璞無人識。窮山四十春。鬢毛爭日月。親舊阻參辰。野老提壺至。茅簷索杖巡。前池養魚隊。投餌上竿頻。</text>
<title>題古岫庵 在三角山白雲峯</title>,<text>夜宿中興寺。朝來古岫庵。白雲迷上下。靑嶂擁東南。壁佛身千百。居僧數兩三。林泉有閑地。卜築近幽巖。只有白雲在。更無黃鶴來。人傳蕭史事。鬼護祖師臺。法眼籠千界。浮生集一埃。何能久住着。回首望天台。</text>
<title>登白雲峯頭</title>,<text>試上峯頭望。深嗟造化功。蜿蜒來地北。磅礴滿天東。倒映蓬壺外。支撑斗極中。無由識遠近。一氣但鴻濛。三峯天外立。一寺寄其巓。高語虛皇聽。平看列宿懸。滄溟浮世界。白日下神仙。舊識棲塵末。回頭隔幾千。</text>
<title>別林縣監大樹赴同福。用洪明仲韻。林億齡洪春年</title>,<text>忠可移於國。先當盡我親。聖代有孝子。遐方無凍民。別席欲殘夜。歸程猶早春。同隣一病客。失侶獨傷神。</text>
<title>哭成叔玉 名守琮</title>,<text>地下成夫子。寸名四十霜。曾經三刖足。終斷九回腸。棊已亡高譜。詩應有短章。故人來哭罷。天道一茫茫。</text>
<title>盧君禧。字大受。居吾墻北。嘗從我及林大樹。遊三角山白雲峯。爲飢寒所驅迫。漂泊嶺南。一至京師。乞微官於卿相相知者。終不得。戚戚還其舊居。遠寄一書。問吾親之病。又悼妻祖父下世。身遠無由一奠。辭意悲切。余以七律。復其來使。</title>,<text>大受吾隣伯。飄蓬嶺外村。已甘居蓽戶。長愧傍權門。邑靜無科牒。時和有酒尊。餘生差可樂。隨分老田圓。二年客京洛。心與事全違。卿相多輕諾。親朋少可依。微官無路取。晩歲有田歸。收合生渥去。咸陽一布衣。嶠外得書札。開緘愁萬端。悠悠道途阻。忽忽時序闌。嶺海相思苦。塵埃與面難。期君營一命。早晩會長安。天南舊門客。悲札遠封來。已得傳雙淚。何須酹一杯。重泉嗟異路。兩地謝同哀。泣盡羊曇血。憑將寫足回。同遊白雲頂。握手上丹梯。天地滄溟闊。神仙紫鶴迷。相望人嶺嶠。一別路東西。名字鐫蒼壁。何時覓舊題。憂患霜侵鬢。勞君遠問頻。叩氷今日淚。負米昔年人。握粟求醫卜。稽頭乞鬼神。微誠天照鑑。請以代吾身。我友林同福。牛刀試小邦。琴閑言偃閤。山對敬亭窓。獨寫哦松韻。空餘浥酒缸。須君一經過。爲問俗淳庞。</text>
<title>送閔公希中赴義州牧 名齊</title>,<text>鎖鑰西門壯。關防只在人。登壇推國士。投筆出詞臣。落落平戎策。堂堂報主身。邊庭比多事。此去掃烽塵。雄州蕃漢界。出牧擁麾旌。一去龍灣重。三年鴨水淸。近山無竊鼠。臨塞有長城。若到安危地。忘身報聖明。部曲塵沙裏。風流翰墨間。遼燕遙隔水。靺鞨近連山。控帶三邊靜。豼貅萬甲閑。朝廷西慮少。高臥鎖雄關。同僚多夙好。此別獨悽然。疾病拘襄跡。杯觴阻餞筵。封侯看異日。探穴在何年。相贈無鞭策。新詩當賀牋。</text>
<title>鳳凰臺應製</title>,<text>王氣終韻龍虎。仙蹤有舊臺。浮雲千古在。遊鳳幾時來。天入三山盡。江分二水回。留題無好句。多愧翰林才。</text>
<title>次大樹韻</title>,<text>但取心同處。何嫌姓異人。一官千里外。三逕五湖濱。卯飮還侵夕。宵吟動及晨。百年同事業。居止又同隣。</text>
<title>又次大樹韻</title>,<text>屋簷鳴不止。泥濕礙遊人。涼意生沂上。高情負洛濱。風花開又落。時序夜還晨。賴有經過處。蘇端在比隣。</text>
<title>又次大樹韻</title>,<text>有底花飛急。風光不貸人。春歸殘夢裏。家在大江濱。酒薄難成醉。更長未易晨。唯餘輸寫處。得句寄東隣。</text>
<title>夜雨不寐。呈大樹。</title>,<text>春事無多在。園林紅已殘。如何一窓雨。又送五更寒。髮亂莖莖白。心灰寸寸丹。君恩酬不得。底日是休官。</text>
<title>又呈大樹</title>,<text>漸覺三春晩。都憐兩鬢殘。林鳩長喚雨。簷燕不禁寒。漫浪同元結。淸貧任范丹。病腰妨束帶。何事戀微官。</text>
<title>又呈大樹</title>,<text>苒苒春垂盡。愔愔夜向殘。誰知司馬病。猶憶廣文寒。駭世無堅白。延生有半丹。蓬萊如可駐。吾欲作仙官。</text>
<title>三月二十八日。遊楮子江。</title>,<text>一江分兩派。曲曲抱村廻。苔逕緣山盡。柴扉面水開。渚淸唯見鳥。沙淨不生埃。更覺桃源近。浮花出巷來。</text>
<title>是日。下楫灘。</title>,<text>船急驚湍駃。吾行不暫留。乘流聊放去。得坻且知休。世事風翻海。浮生浪打漚。誰能趁無限。枉作百年愁。</text>
<title>是日。泊洞江。</title>,<text>海門看漸近。鈄日下山西。蘭葉香浮渚。桃花浪拍堤。軒窓爭入眼。崖石遍留題。後夜塵中夢。邦堪到此迷。</text>
<title>蘇贊成奉安國史于星州。上遣承旨中官。賜酒于濟川亭。宴罷。諸相更會餞別席上。次贊成韻。</title>,<text>中使傳宣罷。臨江祖席開。風帷聯彩舫。香醞灎仙杯。不爲藏山史。誰頌補衮才。休言南嶠遠。雲氣接蓬萊。</text>
<title>題竹馬契會圖 幷序</title>,<text>余少長于京都之白岳山下。于時同里之總角者。禹伯瑜 珣 生甲子。柳應和 潤祥 乙丑。禹潤甫 瓘 丙寅。申濟鄕 汝楫 成季玉 守瑛 李希仁 彥訥 丁卯。韓源源 灝 尹師聖希 周 及余戊辰。李昌瑞 夢奎 庚午。韓時中 澍 辛未。雖年序有參差。少長或不齊。然其室邇習近。居同處。寢同裯。未嘗暫時相離者。非有三生宿緣。能至是耶。朝則尋師而受業焉。食輒課賦詩。角勝負焉。夕卽求閑處而馳逐。吹蔥騎竹。尋花折柳。無所不至。仁王洞淸風溪。白雲洞蕩春臺。皆遊戲之所也。荏苒歲月。各成壯大。或有釋褐而登仕者。或有時命不偶而猶守螢雪者。或有親老家貧而求出他塗者。世故之驅迫。萍梗之不定。雖不得如少時之相從。其少時之情則猶在也。一日。咸集于季玉之書堂。座有含悽而言者曰。地有東西之遠而居同開。時有前後之久而生同時。自學步之時。已相徵逐。習語之日。便呼名字。磨肌骨共飮食。以至今日者。茲非天也歟。今其形貌昂藏。冠服在身。欲尋數丈之竹。復作少日之戲。其又可得耶。窮顯之有殊。而訪問之疏數。訪問之疏數。而情意之或變。亦今世之態也。則何不作爲竹馬之契。期無負於歲寒之後。若夫吉慶悲弔。自有其儀。衆咸曰。諾。敢不銘之丹心。以到白首。時中倩工爲之圖。啓昭敍其末而係以詩。里閈髫年舊。三生宿分親。顚狂春作伴。契闊老隨人。試覓吹蔥地。嗟非騎竹身。丹靑照膠漆。應不負雷陳。</text>
<title>送趙牧使季任赴濟州 士秀</title>,<text>忠信平生事。風波任打萍。衣冠辭紫禁。舟楫落滄溟。勳葉雜投筆。才華舊發硎。今宵南極外。人奏有文皇。十月風濤甚。輕檣跨海難。行經楸子險。泊近漢拏寒。短節川蛟避。儒衣洞獠看。桑田時未變。別淚不曾乾。桑田時未變。或作滄瀛塵未起。</text>
<title>病中偶吟呈大樹</title>,<text>形骸眞土木。疾病又來纏。長憶黃花伴。深懷滄海船。醫言宜斷酒。僧勸早參禪。誰信床敷上。神遊八極天。</text>
<title>又呈大樹</title>,<text>心緖猶絲亂。無愁亦自纏。同爲漳浦客。久負刻溪船。遣意詩成癖。安身道入禪。已知歸定處。休與問高天。</text>
<title>又呈大樹</title>,<text>早被詩書誤。兼遭喪患纏。形容蟲蠹木。身世海漂船。沒跡難諧俗。忘言暫學禪。病中元少睡。何事更憂天。</text>
<title>朝來寒甚。詩問林典籍大樹之病。</title>,<text>借問文圓令。朝來寒未寒。着人風力緊。穿屋日華殘。無復羊羔酒。空餘苜蓿盤。㶚橋晴雪好。肩聳共誰看。</text>
<title>大殿春帖字。應製。</title>,<text>大化春隨轉。依乘一德咸。生成昭位育。翦刻妙機緘。暖重先消雪。寒輕欲試衫。分庭稽首罷。爭睹紫泥函。</text>
<title>表叔前判事金公遠謫慶興。放回鄕里。構亭名以快爽。寄次板韻。名浻</title>,<text>高起三間屋。平臨百尺臺。田園身欲老。京洛首空回。爽入煩襟淨。風披好抱開。飽聞亭勝絶。何路共傳杯。舊築淵明徑。新登子美臺。幾年亭上臥。千里謫中回。山水東遊遠。星辰北望開。遣懷唯有酒。潦倒莫停杯。</text>
<title>示友人</title>,<text>風雨頻年別。東西隔海居。長勞千里夢。不得一封書。斷盡愁腸薄。憎多老態疏。重逢衰白日。舊意且何如。</text>
<title>復示友人</title>,<text>舊日連墻守。中年判袂居。江淮空寄淚。鴻雁浪傳書。一寸丹心在。千莖白髮疏。塵埃更相見。對此夢中如。</text>
<title>再示友人</title>,<text>子病緣何事。吾衰不定居。新愁看鬢髮。舊葉憶詩書。日月分離久。風塵會合疏。那知經尺地。重此阻相如。</text>
<title>詠書堂樹木。次友人韻。</title>,<text>安穩玄都樹。劉郞又再來。江湖千里隔。風雨七回開。舊物翻多態。新吟政乏才。從今相見後。復作幾時廻。</text>
<title>次友人南樓韻</title>,<text>樓在平湖上。淸風一枕涼。蘭舟懷赤壁。竹屋憶黃岡。獨立乾坤迥。高吟日月長。閑中無箇事。幽眇致張皇。</text>
<title>久雨。呈友人。</title>,<text>今年多滯雨。深阻故人杯。霾却晴天暗。猜他白日開。轟轟翻海倒。密密潤衣來。咫尺蘇端在。扶藜一訪回。</text>
<title>又用前韻。呈友人。</title>,<text>芭蕉鳴到曉。燈下客停杯。屋漏時乾濕。風牕故闔開。山增新色起。門絶舊人來。不獨山陰雪。無端夜掉回。</text>
<title>又用前韻。呈友人。</title>,<text>久雨長安夜。無人送酒杯。雷霆敲不盡。雲霧密難開。引子龍騰踏。含泥燕掠來。葉聲多碎耳。驚喚夢魂回。</text>
<title>又用前韻。呈友人。</title>,<text>病裏逢連雨。深情付一杯。空餘愁緖亂。不復好懷開。客榻無氈坐。隣家送米來。思君期暫訪。泥滑半途回。</text>
<title>又用前韻。呈友人。</title>,<text>衰年中脚氣。病手強親杯。草砌唯看濕。榴窓不遣開。林鳩啼又歇。群蜹去還來。局促床床漏。愁腸日幾回。</text>
<title>送友人以評事赴寧邊節度幕</title>,<text>振策開河道。炎天一騎行。山川多動色。草木摠知名。手下三千馘。胸中百萬兵。長髥翻起喜。無愧幕僚評。滿腹詩書學。端能佐幕籌。橫行雙羽箭。雨雪一貂裘。草檄風生筆。投鞭海斷流。深悲兒女別。刺刺語無休。虎穴須深入。封侯更是誰。經營天北界。蹜踏國西陲。髮白論兵地。名高報主時。從軍有餘力。橫槊試題詩。好去高書記。張弓據馬鞍。孤軍收鄯善。一釰斬樓蘭。久識爲儒苦。誰言得士難。朝廷覓大將。從此漸登壇。安邊三策在。取擇付元戎。盡道平羌力。無非定遠功。借籌帷滿雪。投筆坐生風。部曲閑多暇。名成意氣中。身去輕如鳥。酬恩不顧軀。談兵鳴匣釰。問敵奮頷鬚。自是奇男子。元非賤丈夫。休言千古上。記室有元瑜。俎豆平生事。新隨霍嫖姚。胡能死鉛槧。直欲托弓刁。氷海初行馬。陰山已盡鵰。遙知沙漠外。來報聖明朝。看君猿臂手。長楫把離杯。不讓平蠻策。要酬倚馬才。佩刁翻日雪。談舌振風雷。莫惜如椽筆。燕山勒石回。暫諾千金重。身輕一羽微。詩書參將幕。介冑換儒衣。壯氣翻愁極。離亭盡醉歸。陽關萬餘里。轉覺故人稀。引手彎三百。知君力有餘。要爲萬人敵。何用五車書。夜角喧邊郡。秋吟落虜墟。多慙漢閣上。白首註蟲魚。</text>
<title>寄鄕友</title>,<text>借問松林裏。吾亭似舊無。秋風梧一葉。夜露橘千株。晩飯收魚笱。晨羞斲芋區。君恩酬不得。三逕任荒蕪。</text>
<title>江上。次友人別友韻。</title>,<text>此去咸平縣。前程問幾千。江南將暮日。漢北欲秋天。別袖沾杯酒。離歌雜管絃。明朝分手處。回首一悽然。</text>
<title>昨夕欲歷展。館會晩罷。經還未能。今則關雨縮角。空吟一律。呈友人。雨晴期敍何如。</title>,<text>世事如推轂。憑人信去留。尺尋聊復爾。進退亦何由。春自嫌虛負。官應得少休。猜花風雨亂。走鳥作晨遊。</text>
<title>頃在東湖中。病來臥數日。思甚無聊。吟成短律。呈友人求和敎。且冀其來見之意耳。</title>,<text>病中元少睡。終夜對殘燈。歷歷思前事。遙遙憶故朋。身如浮海梗。心似遇秋蠅。不覺更籌盡。愁懷十倍增。不是江邊臥。如何衰病多。春來寒更甚。夜久苦難過。短被從長脫。新詩任獨哦。須將淸冷水。一洗此沈痾。吟呻經數朝。元氣索然消。萬事空縈繞。孤生漸寂寥。故人何日見。衰鬢此時凋。暗想門前柳。搖黃幾百條。</text>
<title>次石川贈韻</title>,<text>束帶妨趨走。歸心憶野溪。夫時看冉用。池草夢萋萋。食覺鶴林足。名慙雁塔題。常悲魯夫子。歲晩強棲棲。</text>
<title>靑石洞。次蘇贊成韻。</title>,<text>路出金郊館。行遲踏綠苔。羊腸仍九折。鳥道又千廻。絶壁連雲盡。平原入望關。淸吟酬不得。候吏遽相催。</text>
<title>憩蔥秀山碑閣。次蘇贊成韻。</title>,<text>立馬雙碑下。山圍一畫屛。鐫磨同石鼓。文字擬盤銘。鼇戴微低首。龍拏半露形。撝呵煩鬼力。千古鎖巖扃。遇賞元非晩。詞臣着眼新。楡楊纔一語。昭示卽千春。會意多緣境。留名故在人。當時不回顧。今日謾嶙峋。</text>
<title>馬上口占二律。次演之韻。</title>,<text>馳驅又幾里。馬首亂山橫。筋力難供世。詩書易誤生。塵沙靡鹽日。江海未歸情。向暮投前館。黃粱夢一成。扽契憑知己。同行有宿緣。山川窮塞上。歲月老吟邊。道在投膠地。情深作客年。如何鞍馬日。更說去求田。</text>
<title>次申宣慰韻 光漢</title>,<text>客裏又佳節。無花還自傷。關雲帶昏黑。海日弄曛黃。一與故山別。空懷征路長。消愁須好句。時復染毫芒。</text>
<title>大同江舟中。復次前韻。</title>,<text>客裏逢人少。行行意謾傷。塞天雲斷續。關路馬玄黃。直北星辰遠。征西道里長。空餘書劍在。時復耀精芒。</text>
<title>雲巖院。次蘇贊成韻。</title>,<text>制度新亭小。荒簷不翦茅。苔庭經雨滑。石逕出雲高。晩饌供魚膾。春羞剝芡毛。閑來舒嘯處。彷彿在東皐。</text>
<title>次南塘韻</title>,<text>連筒開小沼。賓客坐占春。卜築知何日。歡娛及此辰。林泉同隱逸。魚鳥共逡巡。早晩移家近。經過不厭頻。</text>
<title>贈尹丈人</title>,<text>誰云老壯各參差。鄕邑親情自少時。雙美堂前秋晩後。擬君他日把深巵。</text>
<title>次南塘韻</title>,<text>兩地浮雲自卷舒。一封消息雁來初。他年若作南行客。立馬池邊問索居。</text>
<title>東陵瓜</title>,<text>何地不宜瓜。東陵擅美多。逃來秦法令。脫却楚干戈。微物慙無取。高名保弗磨。流傳如有種。吾欲托陽坡。</text>
<title>庚申夜。與隣友會于松堂。</title>,<text>咫尺松堂地。追隨五六人。幾多經甲子。今又到庚申。坐密傳杯近。燈殘落燼頻。無勞逐眠睡。相對笑言新。</text>
<title>鳴蟬</title>,<text>秋期遽如許。嘒嘒已鳴蟬。噪處初喧籥。停時欲斷絲。多聞官道樹。偏咽夕陽天。欲和歐公賦。慙無筆似椽。</text>
<title>悲紈扇</title>,<text>深宮秋氣早。庭樹風凄其。團團掌中珍。一朝棄如遺。人情有厚薄。寒暑此心移。將汝共徘徊。妾心良自悲。寒風亦不久。天日還炎㬢。獨妾無後期。君恩今已衰。</text>
<title>至日閉關</title>,<text>碩果回生理。初聞在地雷。天心資發育。陽德厲栽培。莫訝千關閉。終看萬戶開。分明存易象。如見伏羲來。</text>
<title>次子美秋野韻。示友人。</title>,<text>朝霞時散合。秋水晩空虛。極目迷荒野。歸心落遠墟。簪纓新鬢髮。田畝舊耰。敝苟前溪水。長年憶美魚。此去吾鄕近。平生與願違。時憑秋閣望。長送暮帆歸。許國身猶在。求田事已非。君恩粗報得。閑採故山薇。我髮衰多白。君顏美獨紅。當時分夜月。今日共秋風。湖海三年隔。杯樽一夕同。那知潦倒後。簪筆侍瑤宮。空堂秋寂寞。獨立憶吾群。歲月催人老。江波送客聞。千年隨逝水。萬事變浮雲。不獨蘭亭會。斯文感右軍。</text>
<title>過淸江。次蘇贊成韻。</title>,<text>落日淸江上。臨流一問之。片雲身共遠。絶塞路多危。水淺魚游少。橋長馬度遲。塵襟如可濯。不惜向風披。</text>
<title>所串館。次蘇贊成韻。</title>,<text>驛亭遙望處。極目是荒田。山海關防內。淸明穀雨前。征途長役役。歸思却懸懸。賴有同行伴。松風對榻眠。</text>
<title>寄演之 五月初二夜。到宿良策館。懷甚無聊。臨行草呈。</title>,<text>去日多徒侶。歸時我獨行。遙天雲片片。深谷鳥嚶嚶。縱得還朝樂。其如別友情。夜來新白髮。箇箇憶君生。</text>
<title>堂於嶺。次蘇贊成韻。</title>,<text>大小堂於嶺上。行行白雲侵頭。雲山北望天闊。鞍馬西來路稠。春晩更無亂燕。田荒唯見眠牛。君恩未報身老。何日三休四休。</text>
<title>招賢院道中。望聖居山。次蘇贊成韻。</title>,<text>池臺盡入野人居。破礎崩垣古殿餘。欲問沈朝是何處。臨風愁緖更紛如。繁華事去杳難尋。天地無窮歲月深。問得興亡知有處。煙間依舊一松岑。到此如何客去遲。黍離新曲鬢絲垂。桑田東海尋常變。立馬傷神亦一癡。</text>
<title>東坡館。次士遂韻。林亨秀</title>,<text>西蜀東韓各異方。雄名還是一文章。傳芳娃字同千古。勤却蒼崖也不妨。</text>
<title>過猪灘。次蘇贊成韻。</title>,<text>隱隱長橋臥淺灘。開襟聊此俯淸灣。中流不似臨磯好。爲報遊人仔細看。</text>
<title>龍泉館。次蘇贊成韻。</title>,<text>空翠霏霏入枕屛。晩來山氣襲人淸。沈吟不記前途遠。半日偸閑足慰情。客中愁緖自多端。奔走塵埃爲一官。梅蕊故圓應待我。東風且莫急吹殘。黃梁一枕息征鞍。無限羈懷寫出難。馬上長消閑日月。不知春事漸成闌。</text>
<title>釰水館。次蘇贊成韻。</title>,<text>遐鄕無計斲龍泉。夜夜騰精上徹天。冤氣至今消不得。行人謾說是雲煙。東風不許隔重簾。時送前簷燕語喃。忽憶故圓春似舊。依然身在華山南。</text>
<title>貯福院道中。次蘇贊成韻。</title>,<text>院屋蕭條古道傍。竹陰松籟兩淸涼。無緣暫稅征西駕。復向前途問太行。西來岐路謾縱橫。已信虛名誤此生。院裏有人應笑我。一年何事四回行。鴉噪叢林欲暮天。鞭牛無處不耕田。知渠貯福多深意。遙獻南山享萬年。</text>
<title>肅寧途中。次蘇贊成韻。</title>,<text>東風欺我鬢凋殘。春半關城特地寒。更欲登臨望雲樹。高樓何處有欄干。窮邊物色儘蕭森。瘴霧昏天日易陰。跋馬長途泥欲陷。此間那復着閑吟。</text>
<title>肅寧館曉吟。次蘇贊成韻。</title>,<text>曙色侵窓漸向明。邯鄲一枕夢初醒。悤悤苦被人呼起。鼓角催程入遠聽。</text>
<title>雪中過石門嶺。次蘇贊成韻。</title>,<text>穿林打雪落紛紛。日午陰晴尙不分。試向石門高處望。鶻峯遙帶鴨江雲。西來雨夜阻嘉平。數喚傍人問雪晴。幕下多慙無少補。此行何以答恩榮。</text>
<title>雲興館。次蘇贊成韻。</title>,<text>搜詩覓酒便歡呼。客裏風懷自不孤。看盡天涯奇絶處。西來始信足良圖。喃喃新燕傍簷呼。驚破東風客夢孤。細雨霏霏煙淡淡。一庭淸景畫難圖。</text>
<title>東林城。次蘇贊成韻。</title>,<text>破甃班班半綠苔。東風立馬久徘徊。當時五井尋無處。古水連天野鹿來。</text>
<title>車輦館夜吟。次蘇贊成韻。</title>,<text>五更風雨半天寒。夢裏松聲報急湍。忽忽起來移枕席。不知身世在槐安。</text>
<title>過古津江。次蘇贊成韻。</title>,<text>遶野淸江入眼新。臨流洗盡滿襟塵。東西南北多行客。借問迷津有幾人。</text>
<title>次蘇贊成韻</title>,<text>成名不復在人前。空腹便便似孝先。誰道後生爲可畏。終身願執聖門鞭。激起頹波漢魏前。曹劉縮手讓公先。書林幸有翶翔地。許我他時着一鞭。</text>
<title>鴨綠江奉別華薛兩使還臥聚勝亭 名▣察名廷寵</title>,<text>下界欣逢上界仙。悤悤何遽賦言旋。雲飛雨散終無處。却立江干意惘然。客館追隨只數旬。膽肝相照白頭親。從今未卜重逢地。南極東溟萬里人。兩使家俱在南方漫向江頭唱渭城。無端朝雨動離情。何方可托南飛翼。消息茫茫隔此生。愁看驚鵲遶空林。欲向西風寄好音。莫道相思千里遠。燕山不隔兩鄕心。毫穎詞鋒欲露稜。動人仙彩見何曾。從今膾炙多詩句。四海聲名倒薛能。</text>
<title>重遊成仲玉園林 名守琛</title>,<text>六七年間事可悲。浮萍聚散本無期。重來樹木渾依舊。只欠荊花第二枝。時仲玉之弟叔玉已亡</text>
<title>在讀書堂。贈偶訪諸儒輩。</title>,<text>空堂悄悄抱幽情。偶得跫音倍眼明。爲報傍人勤物色。此中應有棄繻生。</text>
<title>舟中次友人三絶</title>,<text>扁舟夜泛水中央。無限山高與海長。十載慣看成老壯。勸君今日莫停觴。杯觴有盡意無闌。衣上三更露未乾。少待月明看絶勝。滄波萬頃倒靑山。聽盡長更又短更。醺醺宿醉欲微醒。浮雲最是無情思。不遣寒蟾十分明。</text>
<title>詠躑躅</title>,<text>嬌態羞容入眼新。綠間留得別般春。朝來浥露如深睡。簾下相看有美人。</text>
<title>東湖有懷巴陵舊居</title>,<text>望極鄕關久倚軒。樓高地遠更傷魂。憑傳消息前江水。流到巴陵報故圓。</text>
<title>舟中送客</title>,<text>萬斛離愁載小船。輕橈劈破暮江煙。歌聲動盪馮夷窟。風浪無端滿一川。</text>
<title>種松亭口占</title>,<text>雨後山容一倍新。坐來松露滴衣巾。紅塵咫尺天台路。可笑滔滔眼肉人。</text>
<title>次友人別友韻</title>,<text>相望渭樹與江雲。北海南天夢自紛。斷盡當年腸已久。更無今日可銷魂。</text>
<title>江上次友人五絶歌</title>,<text>江月欲明雲欲黑。曲曲哀歌鬼幽咽。離愁萬斛酒一杯。衣上三更露已白。前村一抹暮煙黑。草際蟲音悽更咽。欲對故人君眼靑。却論世事吾髮白。欲去未去路深黑。前灘夜急聲正咽。天公有意掃浮雲。微月東方出新白。山光水色合動搖。波底金層千丈高。離腸斷盡無一寸。絲管何心更嘈嘈。淋漓狼籍客醉倒。擧首晨光殊已曉。滄江未渴山未平。誰識行人此中老。</text>
<title>和石川韻</title>,<text>浮生草草已衰遲。幾負淸風好月期。世路相知從古少。如何萍水足分離。雲水尋盟我已遲。琴書閑討子同期。悠悠兩計皆歸負。可笑塵牢坐難離。庭樹秋風來不遲。舊愁新恨暗如期。故人有信分書字。何奈書中有遠離。荒城秋草獨行遲。雲物凄凄恨後期。會待歸來楓葉晩。相携相敍莫相離。</text>
<title>江上送人</title>,<text>短笛長歌共一船。滿江新月洗昏煙。澄波萬頃纖瀾靜。浮泛何須嘆逝川。</text>
<title>夜宿蓮亭。懷甚無聊。偶吟。</title>,<text>殘燈疏雨漏聲催。一段淸愁苦未裁。孤枕五更渾不寐。風懷留與後人來。</text>
<title>漢江舟中</title>,<text>孤舟半日獨閑吟。不受炎風溽暑侵。臨水莫言人世事。游魚亦有是非心。</text>
<title>寄次南塘韻</title>,<text>和風淡淡日舒舒。一笑慈顏獻酒初。半畝南塘名不泯。卿閭題作老萊居。對策當年屈仲舒。南歸掬水月生初。爭知池上三間屋。絶勝潭潭府裏居。</text>
<title>題大樹所藏石慶畫八幅</title>,<text>敗葦枯荷秋色微。一雙白鷺晩相依。閑情最在窺魚處。人道無心亦有機。鷺昨夜前溪風雨忙。殘蘆一葉臥寒塘。愁鴻相對情無盡。萬里衡陽去路長。雁巖前嚴後樹無風。獨獸依山兩眼紅。直恐朝來聲一起。驚霆白日擊晴空。虎耕罷黃牛傍野眠。靑煙漠漠草芊芊。從今自在渾無管。忘却當時兩鼻穿。牛朝在洲東暮在西。雙飛雙浴復雙棲。人間離別知多少。一見河鳩不勝悽。雎鳩松間獨鶴立多時。回首靑冥有所思。無限笙蕭飛去意。王喬蟬蛻一何遲。鶴槎牙老樹小墻西。時有寒禽夜上啼。風雪滿空來不斷。一枝無處可安棲。鵲沙寒水冷㚓渠何。兩岸風生蘆荻多。辛苦移巢依草際。免敎客易困滄波。鴨</text>
<title>題許致遠短屛 名任</title>,<text>翠葉紛披護紫莖。幾時衰落幾時榮。故知皎潔多嫌忌。不放淸香觸物情。蘭熱惱消時爽氣寒。好風吹動碧琅玕。若添二十絃中曲。換作瀟湘夜雨看。竹黃金顏色雪精神。浥露搖風照眼新。秋後東籬無限趣。江州何惜白衣人。菊曾見前村雪裏枝。十分淸絶月來時。橫斜疏影渾依舊。只欠西湖處士詩。梅</text>
<title>夕望</title>,<text>煙生野外是誰家。獨樹西邊日半斜。望眼不知湘水遠。江南遙指楚天涯。</text>
<title>村燈</title>,<text>雨外村燈一點殘。誰家貧女夜機寒。莫言辛苦無人識。別有開窓遠客看。</text>
<title>烽火</title>,<text>遙憐一點最高臺。萬里間關塞外來。爲問今宵邊地事。祈連何處有風埃。</text>
<title>次舍弟善昭韻</title>,<text>報國酬君事已悠。十年虛老大江頭。長安咫尺翻多恨。不是煙波解送愁。</text>
<title>示聽松居士成仲玉 時上命宰執。擧可用之士。有以仲玉薦者五六人。</title>,<text>玄晏先生絶往還。松堂寂寂掩苔關。自從鄕相交章薦。始覺聲名落世間。</text>
<title>漢江舟中口占。贈趙濟州季任。</title>,<text>風檣遙落杳茫間。手掬驚濤洗別顏。安得黃塵生碧海。與君同上漢拏山。</text>
<title>別季任後。懷抱甚惡。吟示同舟諸公。</title>,<text>高歌急管慰無聊。惡抱唯須美酒澆。多少別懷裁不得。一時都逐海門潮。</text>
<title>醉贈昌瑞</title>,<text>相逢不惜盡君觴。借問秋花幾日黃。歌到遏雲翻作恨。十分歡緖變愁腸。</text>
<title>又用前韻。贈歌娘。</title>,<text>一曲淸歌勸我觴。停觴酒色似鵝黃。廣平鐵石猶腸斷。況我元非鐵石腸。</text>
<title>呈大樹</title>,<text>屈指東風餘五十。梅心初綻柳枝垂。北門不鎖遊人路。報與詩翁取次知。</text>
<title>送李司書亨伯省覲于報恩 名天啓</title>,<text>南鄕暫許隔東闈。魂夢尋常繞極飛。遙想倚門初罷望。春風吹入老萊衣。</text>
<title>次印文上人詩卷韻</title>,<text>遮莫千山高復低。隨身唯有一芒鞋。何方借汝傍觀手。解我勞勞局裏迷。出門成路又成岐。自是孤根達萬枝。欲向眞源尋喫緊。師今忘語我忘詩。繫跡何曾着處留。乘流任去得坻休。收功有地源頭水。萬語千言反類優。那能綺語寫溪藤。來往空煩有道僧。塵界昏昏長是夜。祗園相續祖師燈。</text>
<title>春蘭</title>,<text>寂寞山林處士家。知心惟有紫蘭花。從來空谷佳人在。莫把離騷惜歲華。</text>
<title>夏竹</title>,<text>風雷半夜蘀龍驚。穿破苔階一角生。嬾節莫言多軟態。貞心暗結歲寒盟。</text>
<title>秋菊</title>,<text>對此長懷落帽思。黃花先發未秋時。一從爛熳無衰歇。遮莫涼風日夜吹。</text>
<title>冬梅</title>,<text>夜深孤月映寒梅。月冷梅淸淨俗埃。寂寂無人重管領。涼風吹送碧雲來。</text>
<title>同盧河。次蘇贊成韻。</title>,<text>同盧水一帶。淸淺向西傾。問汝有何恨。長年觸石鳴。</text>
<title>贈琴兒</title>,<text>深閨生長少人知。恰似鶯兒學語時。羞澁背燈彈楚曲。瀟湘秋夜雨絲絲。</text>
<title>謝朴仲初惠燭 名忠元</title>,<text>尺書珍重故人封。短燭遙分寄病翁。耿耿不成天外夢。寂寥相對五更中。</text>
<title>贈守初 宋純</title>,<text>東湖魚鳥近徘徊。問我何時舊主來。倉卒答言明日是。却疑遲暮便生猜。</text>
<title>途中偶吟回文體。次蘇贊成韻。</title>,<text>磵靑鳴白石。林翠坐黃金。宦薄愁多事。茫茫古與今。十省堂集上 友野瑍細井謨福知瀏 仝校</text>
<title>浣花醉歸圖</title>,<text>騎驢酩酊過溪頭。白髮蕭條映綠洲。病眼感時空灑淚。衰容憂國謾含愁。胡戈滿地江邊老。鳥道橫天劍外遊。莫謂寬心須酒力。醉來心思轉悠悠。</text>
<title>太公釣魚圖</title>,<text>至人唯解載沈浮。誰道垂綸志有求。身與沙鷗同泛泛。心隨流水共悠悠。釣還無餌寧鉤世。意已忘魚況在周。晩作王師誠偶爾。不然甘老渭磯頭。</text>
<title>夷齊採薇圖</title>,<text>殷滅周興跡已陳。採薇高義照千春。不逢社稷將亡日。誰識夷齊特立人。天地盡輸新版籍。山林唯有舊君臣。渭川釣叟眞堪笑。辛苦成功雪滿巾。</text>
<title>墮淚碑</title>,<text>雨淋莓蝕剝龍龜。惹起行人不盡悲。石豈有知惟獨立。淚還多緖自雙垂。欲尋遊賞當時跡。祇益登監此日思。可惜鎭南無遠識。一生唯事水中碑。</text>
<title>牧童</title>,<text>人世長閑是牧童。任他牛背自西東。披蓑去處春蕪綠。橫笛歸時落照紅。林下朝隨束薪叟。溪頭夜訪釣魚翁。一生愧殺商歌者。晩遇齊侯作相公。</text>
<title>至日早朝</title>,<text>年年至日拜彤闈。依舊丹心莫有違。一闢重門通曉氣。雙瞻高闕射朝暉。爐煙散地靑迷袖。扇影翻空赤暈衣。從此陰消陽漸復。晨霜不怕滿靴歸。</text>
<title>戒酒</title>,<text>我生無用只酣觴。任被群兒笑醉狂。幸有醒時猶自戒。每逢佳處輒相忘。眼花不見山當席。耳熱寧聞蟻咽牀。千載淵明吾與爾。他年地下共徜徉。</text>
<title>過豐山</title>,<text>馹騎長驅不暫閑。茂山纔過又豐山。地分南北天成險。人雜華夷鬼守關。望眼遙臨靑海外。行蹄高蹴黑雲間。少年爲客情無限。一到邊城鬢欲斑。</text>
<title>次高原板上韻</title>,<text>北去南還未二旬。悠悠關塞幾迷津。無端鞍馬經千里。不盡山川送一身。半壁殘燈孤館夜。四窓寒雪異鄕人。嘗來世味知多少。旅況如今倍苦辛。</text>
<title>庭梧示崔演之 名演</title>,<text>一樹庭梧未十尋。昔人移植意何深。題詩可摘枝枝葉。轉席能添座座陰。螻蟻往來猶有跡。鳳凰樓宿欲無心。勸君更進栽培力。他日裁成鮮慍琴。</text>
<title>庭松示演之</title>,<text>手種靑松已十尋。庭中獨立正森森。孤高自有參天勢。盤屈兼多蓋地陰。樑棟他時扶大廈。雪霜今日見貞心。良村一失逢難再。莫遣紛紛螻蟻侵。直幹抽墻問幾尋。遠通山氣翠森森。蒼龍臥地風搖影。靑蓋張空月轉陰。霜雪不彫千箇葉。炎涼唯保一般心。大村自古無人顧。會見樵童日日侵。牛山遠謝斧斤尋。來伴南階碧玉森。竽籟有時驚夜雨。煙嵐多事助朝陰。靑春不效生成力。白雪寧移鐵石心。爲報主人煩愛護。莫敎容易蘚痕侵。</text>
<title>夜來已有秋氣。吟示演之。</title>,<text>昔在炎蒸苦憶秋。秋來又作暮年愁。悲蛩漸近寒帷下。冷月長侵小屋頭。廢寢憂天眞蠢蠢。畫墁求食信悠悠。深懷楚客蕭條意。異代傷心不與儔。</text>
<title>次杜少陵秋興八首。呈林注書大樹。名億齡</title>,<text>世事曾傷一局棊。秋來又作楚臣悲。可憐臨水登山處。盡似離親別友時。露後靑梧彫葉早。霜前白雁送書遲。雕籠寂寂囚雙鳥。回首長天萬里思。岧嶤北岳接西山。萬屋參差兩麓間。鍾鼓淸聲宵在殿。煙雲佳氣曉通關。文章投筆輸新手。勳業彈冠愧舊顏。荏苒年光秋又晩。一生心計減鵷班。家左巴陵斷岸頭。塵中西望隔淸秋。遙知黃菊無人對。長遣丹楓在處愁。此日心如經社燕。何時身逐泛波鷗。聖朝未有涓埃補。子美端宜老劍州。毀瓦深知未有功。唯將虛計蓄胸中。百憂耿耿三更月。萬木蕭蕭半夜風。頭上光陰催鬢白。花有杯酒借顏紅。他年認取關懷地。一片丹心兩老翁。歸懷未識路逶迤。忽逐西風到夜陂。水落魚龍深入海。林搖烏鵲可安枝。楓叢菊蕊寒猶在。竹節松心晩不移。想得故人心似我。曉來同有鬢絲垂。蕭蕭落葉已辭林。華岳唯餘老木森。更漏遙傳殘夜響。墨河漸結半庭陰。傷秋颯颯千莖髮。報國悠悠一片心。隣巷幾人同不寐。淸霜處處促寒砧。揷却茱萸短帽斜。悵然回首惜年華。澆腸但有杯中酒。寄世眞如海上査。皎月千家秋搗練。寒城幾處夜吹笳。殷勤更向霜風道。留我籬邊數朶花。登臨何處對斜暉。頗覺塵埃樂事微。日日兔烏朝暮代。年年鴻雁北南飛。簿領半歲身將老。湖海三秋夢久違。柱下有人知此意。石川長憶鱖魚肥。</text>
<title>過尹丈野居 名餘達。居在漢江邊。</title>,<text>何年於此卜柴關。屋下淸江屋上山。攀柳數枝低枕席。塵埃十里隔城闤。黃牛春散東西岸。白鳥朝飛遠近灣。誰道主人貧到骨。客來分與暫時閑。</text>
<title>謾吟</title>,<text>蓬蒿蹤跡落塵埃。夜夜江山入夢來。報國有懷空忼慨。收功無路尙低徊。長鄕寂寞貧多病。馮衍崎嶇老廢才。獨臥北窓看白日。百年人事轉悠哉。</text>
<title>春懷</title>,<text>塵埃蹤跡遠林丘。端愧當時馬少游。五斗經營無日快。十年牽挽爲誰留。要津洶湧危難涉。草屋蕭條老可求。手把一杯期暫醉。春容何事又深愁。狂點胸襟契聖丘。千年那復與進游。春思忽忽來無跡。天序沄沄去不留。夢裏依俙三畝在。人間奔沛萬夫求。扶衰強欲酬登眺。野草巖花處處愁。</text>
<title>送檢察官趙季任朝燕 名士秀</title>,<text>此去人知檢察賢。淸風掃盡鴨江煙。胸中久貯詩三百。眼底曾經洛四千。頭白易傷衰廢日。魂銷難賦別離篇。扶持病骨須良藥。稇載仙丹下九天。</text>
<title>送宋司成守初罷官歸鄕 名純</title>,<text>卷裏傳看月夜詩。依然湖上把杯時。萍蓬聚散渾無定。岐路東西詎有期。靑眼廣文空冷落。白頭郞署已衰遲。秋風離別情何限。渭樹江雲一望悲。</text>
<title>寄林同福大樹</title>,<text>安穩山城林太守。近無消息解離憂。兩地相望幾千里。一日不見如三秋。愁逐白雲兼北去。淚憑滄海寄東流。天邊鴻雁江中鯉。試覓吾書湖水頭。</text>
<title>同壻徐勤夫生男。以詩賀之。名劼</title>,<text>好語相傳折屐來。兩家歡笑一時開。應經結髮仙人手。定是凝神釋氏孩。他日塗窓鴉作字。今朝入掌蚌生胎。看君早植三槐樹。門祚無勞泣死灰。</text>
<title>謝權景遇惠病親藥 名應昌</title>,<text>題封藥物自天來。堂上春風一笑回。雨浥靑枝生古木。風噓紅焰起寒灰。方看號泣傷黔婁。已作爛斑戲老萊。賜重丘山無以報。裁成謝句愧非才。</text>
<title>十一月初三日。大雨雹。大雷電。</title>,<text>深冬大雹又輕雷。陽洩陰凝合兩災。人事正多其失耳。天心誰道更茫哉。調元自是須廊廟。披腹無由展草萊。聖筆昭昭千載下。何當封奏九重來。</text>
<title>演之拜官駁遞。詩以唁之。</title>,<text>初聞北闕降除書。旋被臺評掩戶居。已覺有榮兼有辱。誰能無毀又無譽。九遷雖銳人多短。三刖何傷玉自如。不必關心身外事。百年啁哳一空虛。</text>
<title>呈景遇</title>,<text>塞馬何須寄戚欣。是非於世耳無聞。早年潦倒空餘我。晩節經過獨有君。老木在林懷柏悅。枯蓬生地襲蘭薰。丹心白髮風霜日。不學浮雲謾自紛。</text>
<title>自述</title>,<text>年今廿六百無成。自怪窮城竊食行。腔裏久懷丹寸寸。鬢邊初覺白莖莖。苦憐憂患妨多計。却笑詩書誤一生。任是陶甄乘化去。安排不要世間名。</text>
<title>送權修撰景遇從皇儲賀臣赴燕質正</title>,<text>遐邦稽首賀前星。銜命諸公摠妙齡。天上掩書辭漢閣。廟中觀樂入周庭。方從莊嶽求齊語。要向河間覓禮經。井底淹留吾一笑。歸來無改眼雙靑。君今遠向九重天。我欲歸來數頃田。執戟功名輪白髮。乘槎事業讓靑年。直窮道路三千里。懶着詩書一兩篇。多少朔風相送意。閑愁羈況各茫然。曾誦周詩慣載驅。不嫌風雪擁征途。面無幾色殷員外。橐有輕裝陸大夫。天下事當行落落。管中人獨守區區。錦囊收盡幽燕地。顚倒吾東海一隅。</text>
<title>歸村家</title>,<text>蕭條舊築寄江邊。古木千章屋數椽。業已耕田新卜地。心曾許國謾憂天。算來得失皆身外。看去升沈在眼前。釣水採山吾事足。一亭風月送年年。</text>
<title>吾鄕舊無杜鵑。今忽來啼。有感賦之。</title>,<text>人言此地已千年。今夜初聞哭杜鵑。南鳥北來應有意。東風西去苦無緣。長懷故國巴山外。又送殘春海樹邊。啼到五更誰不寐。孤臣垂淚拜床前。</text>
<title>訪尹大受 名器</title>,<text>芒鞋竹杖到東隣。童子追隨六七人。斧樹缺西通遠眼。移床近北帖鬧身。蓴絲化䜴香侵口。麥飯調氷冷入神。一局殘棋談未罷。夕陽林露落衣巾。</text>
<title>直巖</title>,<text>巖下淸江萬丈深。蒼蒼絶壁入江心。丹梯影倒魚龍穴。白浪聲吹鳥獸林。十里帆檣全浦暗。一天星月半湖陰。胸中八九曾無蔕。那得長杠賦短吟。</text>
<title>前灘網魚</title>,<text>步到淸灘網小魚。羹香飯軟慰湖居。聲名不顧千秋後。志欲無求一飽餘。日落海門西塞暗。煙生山麓北村虛。歸來雨細前林黑。杕打松枝露濕裾。</text>
<title>金老 名泗</title>,<text>下帷三載不窺園。腹裏縱橫禮樂文。聖世未應輕有道。壯年何遽歎無君。披蓑夜釣磯頭月。植杕朝耕隴上雲。玉貴自珍非自售。楚人來獻浪慇勤。</text>
<title>題西隣金老新居</title>,<text>西隣新築趁春期。病客無才愧頌辭。川嶽儲靈坤闢日。斧斤破祕鬼呵時。盡看龍虎包山勢。長占熊羆吉夢詩。滿篋傳家非寶物。他年堂構未應虧。主人心匠破神慳。新卜幽居向此間。坐侍白鷗飛北浦。臥看黃犢上南山。春田雨足朝耕急。夏樹風多午睡閑。百歲酸辛嘗已飽。羨君都絶世機關。翠麓蜿蜒入野來。淸江橫走抱村回。山宜落日西窓闢。地可春芋北圃開。延客一牀松舊茂。補虛三面柳新栽。閑行困睡無餘事。時喚家童掃綠苔。</text>
<title>三月三日。呈西隣金老。</title>,<text>靑春六十又加三。晢晢光陰急走驂。桃李一村紅藹藹。雪霜雙鬢白毿毿。蘭亭舊興狂猶在。洛水新情老不堪。相賞暫時無限事。君家有酒上坡南。崎嶇涉世折肱三。百歲征途始息驂。草綠籍鞋行細細。花紅滿帽落毿毿。愁多歡少君何事。壯去衰來我不堪。一望美人無見處。誰知所思在東南。悲君刖足謾經三。未向今時遇解驂。歲月崢嶸行冉冉。風花浩蕩弄毿毿。杯觴寂寞無餘興。身世參差自不堪。唯有踏靑心況在。扶藜山岅望江南。</text>
<title>赴金老邀飯</title>,<text>西隣有酒喚東家。行到山巓俯水涯。野色綠連千里草。春陰紅鎖萬株花。棹聲喧浦潮初上。人影橫橋日半斜。極目江南天一角。楚鄕何處是長沙。得米先須問酒家。浮生有限事無涯。難將白髮還蒼髮。直待開花到落花。世路風波浮灎澦。人情艱險過褒斜。區區百歲徒虛計。畢竟何殊算海沙。</text>
<title>乞薏種於金老</title>,<text>瘴毒江鄕暖勝春。醫家薏實解通神。寸匙自可兼千藥。方丈何須問八珍。不避嫌疑能起謗。要收功力在輕身。貧居有地還無種。爲報隣翁乞與人。</text>
<title>偶吟</title>,<text>四月江鄕麥已秋。深林時復喚晴鳩。風侵北戶窓扉戰。日下西山樹木幽。萬事省來俱是幻。一身榮處不須求。經營百歲無多策。直向磯頭理釣舟。</text>
<title>送沈公孟容觀察嶺南 名連源</title>,<text>湖山襟帶國南藩。授鉞新承拔擢恩。霜拂繡衣辭漢闕。春深棠樹蔭周原。曾聞峴首風流盛。更識襄陽地望尊。獨恨梨亭明月夜。玉杯誰與對淸樽。姜渾舍人司板上。竹葉淸尊白玉▣。舊遊陳迹首空回。亭前明月梨花樹。爲問如今開未開。沈公。舍人先生。而余時爲舍人。故末句及之。</text>
<title>送李都事景容赴平壤 名若海</title>,<text>關西幕客要賢才。山水煩君潤色來。咳唾珠璣沾草木。文章光焰映樓臺。千年都邑生離黍。五月江城唱落梅。歷歷故人遊賞處。不妨重把謫仙杯。余於前年春夏。以遠接使從事官。往來平壤。故末句及之。</text>
<title>送鄭都事謹夫赴嶺南 名彥愨</title>,<text>消風手法丈夫身。去作蓮花幕下賓。驚世久專三語重。賦詩能得百篇新。夢中鍾漏鑾坡夜。馬首棠梨嶺路春。見說南州多勝絶。樓臺幾處散芳塵。</text>
<title>寒食時節。風雨亂作。獨臥無聊。仍憶去年此日阻雪嘉平。有感於懷。吟成一律。</title>,<text>去年寒食在嘉平。今歲淸明臥洛城。風雪與人元有分。煙花隨處轉多情。逢辰興逐靑春在。向老愁添白髮生。香火丘原心欲折。歸歟何日托農耕。</text>
<title>大樹臥病。以詩問之。</title>,<text>春來準擬鬪顚狂。底事涔涔廢下堂。不是酒魔成潦倒。却緣詩蠱在膏盲。文園一臥多消渴。子美三年抱雪霜。自古騷人同此患。遣愁何必覓新方。</text>
<title>天台曉望。應製。</title>,<text>重重紫翠入高旻。天割東南曉色新。彩合城霞停錦帔。寒浮海日踴紅輪。雲封琪樹長棲鶴。露浥幽花別貯春。石室定開靑嶂裏。水流何處覓秦人。</text>
<title>春日。遊羅敷潭。應製。</title>,<text>谷裏淸潭敵小塘。寒分一掬涴詩腸。流名久托羅敷節。延賞曾留太白狂。林霧不遮今日路。巖花多是昔年香。笑他沂水童冠侶。但識乘風一味涼。</text>
<title>寄洪州牧使李堯瑞 名蓂</title>,<text>安穩南州李使若。江魚多阻尺書文。都門一別同春夢。湖路相望隔暮雲。杯酒舊遊渾寂寞。雪霜新鬢謾繽紛。九重近下徵黃詔。那得盤桓瘴海濆。</text>
<title>送申僉知 瀚 賀聖節赴燕 進退格</title>,<text>成名不必占巍科。喬木人稱是世家。治郡規模爲漢最。觀周事業較吳多。淸和節轉炎蒸甚。遼薊山高道里賖。隣竝後生偏悵望。幾時重涉鴨江波。</text>
<title>送具府使天老赴江陵 名壽聃</title>,<text>聚散紛紛逝水前。尋思往事却茫然。關河一別幾千里。輦路重逢三四年。把酒蠶峯多白首。題名雁塔半黃泉。平生最識君腰懶。何日歸來彭澤田。</text>
<title>送權敬差官以檢括遺田向北塞 名應挺</title>,<text>繡服飄飄拂塞煙。煩君馳馹括遺田。鋒稜摠識霜風疾。毫髮難逃水鑑懸。可變貪回爲善吏。自多儲蓄備荒年。丁寧說與諸州鎭。今日朝廷重北邊。</text>
<title>送李執義出牧光州 名弘幹</title>,<text>方懷諫疏拜丹墀。底事鸞棲枳棘枝。黃霸名高治郡日。陸參人惜去朝時。南州草木從風速。北極星辰入望遲。莫向前程頻策馬。禁池虛席更除誰。</text>
<title>答具江陵天老之書</title>,<text>燕鴻遙度海山來。無限離懷滿紙開。淚暗可堪看盡札。心蘇宛與對銜杯。病腰懶折君何似。歸思長飄我不裁。寂寞舊遊相憶處。故園花放臘前梅。</text>
<title>答趙濟州季任寄韻</title>,<text>一官羈絆海中春。兩地追隨夢裏身。暫借鯨濤酬壯志。未應䗺雨老詞臣。驚心水路遙千里。握手騷壇少一人。絶險須將平坦看。世間無處不危津。</text>
<title>題宣傳官契軸</title>,<text>淸時環衛九重關。劍佩分趨北極間。地近禁嚴傳令急。風生陣習點旗閑。用兼文武推多望。契托金蘭保不刪。勝日芳郊脩會處。夕陽吹角殷靑山。</text>
<title>直軍器寺</title>,<text>報更窓外漏聲殘。獨守風廳到夜闌。旗纛影隨星月轉。戈鋋彩徹斗牛寒。任敎典卒嫌文吏。喜把儒酸試武官。今日步兵非爲酒。廚人莫作阮生看。</text>
<title>辛丑年大殿春帖字。應製。</title>,<text>玄機晴著達飛潛。芽甲均蒙一氣霑。瑞氣正深雲北極。日華先射殿東簷。唐幡翦綵分諸看。漢詔頒恩走遠黔。鳳曆新編三十六。模天翻笑筆尖纖。</text>
<title>辛丑三月。待罪弼善。偶縈疾病。旬休不仕。東宮遣內官問病。又賜膳餘珍味。兢惶罔措。吟成一律。以寓鏤骨之意。</title>,<text>叨陪左右愧非才。寵極還應積禍災。壯熱焦心喉苦渴。邪風攻腦眼難開。珍羞拜受廚人賜。蓬戶驚看內使來。從此未能知死所。何方殞首答栽培。</text>
<title>病遞弼善。杜門調治。吟呈大樹。</title>,<text>病裏情懷自萬端。韶華留得暫時難。賢非疏廣猶辭位。跡異逢萌便掛冠。室婦強人言酒熟。園丁試意報花殘。顏衰鬢白渾新樣。一片唯餘似舊丹。</text>
<title>大樹平復未。僕前病復作。終夜不寐。涔涔之中。吟得一律。呈石川病榻。</title>,<text>寥寥一室向誰親。永夜燈殘百慮新。兩月吟呻身是患。半生辛苦實之賓。醡頭塵暗初經亥。窓外花飛不識春。咫尺漳濱相憶處。談詩揮塵屬何人。</text>
<title>身雖病而心自如。非吟詠性情。無以蠲除沈痛。消遣長日。復步親字韻。呈大樹先生。病中之懷。君豈異於我哉。</title>,<text>交義曾同骨肉親。白頭那得更如新。酒錢屢乞蘇司業。仙譜時傳呂洞賓。衡字獨留彭澤徑。漁舟閑鎖武陵春。病多轉覺深情在。誰道相疏是故人。</text>
<title>連得和詩。沈痾頓除。古所謂愈風乎者。不其然歟。復用前韻。呈大樹先生。</title>,<text>江邊日暮送朋親。擧眼看天歲月新。高枕每回悲志士。華筵何處醉嘉賓。身如瘦鶴長懷漢。心似枯株不待春。尙有顚狂情興在。詩成時復寄騷人。</text>
<title>挹翠軒詩。詎可同心又同病。其吾輩之謂乎。偶吟呈大樹先生。</title>,<text>矍鑠空懷老伏波。蕭條都似病維摩。不緣吟苦詩成瘦。定是情狂酒作魔。春後楊花飛去盡。峯頭蓮葉摘來多。同心賴有文園令。忍渴時時和我歌。</text>
<title>復呈大樹</title>,<text>折齒何曾爲眼波。故將文字入編摩。強言齊物元無物。作意驅魔却有魔。寡欲淸心身自穩。烹茶煮藥事還多。莫嗟消瘦妨朝渴。舌在猶堪嘯且歌。</text>
<title>消鑠在身。不害胸中之虛白。安可以此而廢吟。復呈大樹。</title>,<text>暫時歸夢落煙波。快得如來手按摩。與世參差由五鬼。積身煩惱自諸魔。達人乘化塵緣少。居土耽禪道意多。誰識胸中亢不病。鏗鏗金石放長歌。</text>
<title>次龔正使渡鴨錄江韻 名用卿</title>,<text>鴨水迢迢泛漢槎。先驅屛翳靜風沙。乾坤到此應分界。文物如今正慕華。鳳下雲間驚瑞世。詩成筆底爛生花。相逢不恨方音異。四海梯航共一家。</text>
<title>次吳副使渡鴨綠江韻 名希孟</title>,<text>有客來乘博望槎。春風吹起浪頭花。地形漸入東溟闊。雲氣遙連北斗斜。百歲關河雄鎖鑰。三叉道路困塵沙。相逢盡意傾樽酒。身世如今海一涯。</text>
<title>次龔正使義順館韻</title>,<text>雙節東行歷幾城。三千程外又千程。已知筆下生風雨。須信胸中貯甲兵。聖代卽今邊火息。藩邦從古塞塵淸。夜來空館寒無寐。閑却江頭擊柝聲。</text>
<title>次龔正使良策館卽事韻</title>,<text>水流花謝路多迷。山館無人燕落泥。客過如逢天筑寺。舟回疑到武陵溪。心懸北極靑雲遠。望盡東溟白日低。消遣春風須好句。深知餘派出江西。</text>
<title>次吳副使車輦館喬松韻</title>,<text>閱了風霜歲月深。却笑桃李媚春林。濤聲洒地通前浦。黛色浮空接遠岑。巢鶴穩占千尺幹。行人閑借一邊陰。皇華駐節增顏面。好送淸涼爽熱襟。</text>
<title>次吳副使車輦館蟠松韻</title>,<text>不隨春日競氛氳。獨立童童向水濆。五月寒風侵遠近。一天涼籟響朝曛。已知密葉藏丹鶴。須信高枝繞白雲。無限淸陰隨處滿。何妨長與路人分。</text>
<title>次龔正使林畔館韻</title>,<text>客路欣逢處處花。愁吟長到夕陽斜。雲高紫極瞻天遠。地盡滄溟去國賖。萬里風煙供勝絶。一春詩酒費才華。又來林畔山中館。閑占前溪月滿沙。</text>
<title>次吳副使郭山孝女韻</title>,<text>莓剝蛟龍首獨驤。仍知古石在山陽。不緣藥力收刁匕。只爲心精貫雪霜。吳國舊塘寧有粉。馬嵬遺佩更無香。如何孝女聲名在。佳什千秋動耿光。</text>
<title>次龔正使宿新安館韻</title>,<text>海國煙花已飽參。又聞新燕語諵諵。先驅風雨隨金節。更遣鸞凰戴玉函。供夜不妨開綺席。勒名何幸伐堅巖。明朝車馬悤悤發。其奈塵途汗透衫。</text>
<title>次吳副使新安館韻</title>,<text>誰遣淸流映濁流。汪汪胸海轉深幽。曾悲月照千山隔。暫喜萍來一水浮。世事顚風飄亂絮。人生大地擲輕毬。極知後會終無處。滿紙明珠莫惜投。</text>
<title>次龔正使納涼亭韻</title>,<text>巨扁煌煌掛上頭。昔人留詠意何幽。月移淸影供三面。風送寒聲落十洲。爽骨却同氷殿坐。憑欄渾似桂宮遊。亭名地勝如相負。山水千秋謾自悠。</text>
<title>次龔正使嘉山嶺韻</title>,<text>攀緣石磴上高頭。萬里中原一望秋。山岳連天迷北向。江淮坼地湧東流。仍知縹緲乾坤迥。始覺蒼茫世界浮。但願少留吟信美。莫同王粲賦登樓。</text>
<title>次龔正使渡大定江韻</title>,<text>春風搖曳送輕船。兩岸紅蒸萬樹煙。地絶更宜邀鶴駕。畫開何必倩龍眠。長洲望眼迷芳草。落日歸心逐逝川。回首正瞻天北極。莫言身在海東邊。</text>
<title>次吳副使大定江韻</title>,<text>螢雪微蹤滯遠陬。得詩多恨類徘優。羞將木李酬瓊佩。喜把摩尼照濁流。雲樹他年成兩憶。杯尊今日好同遊。春風不識留人意。已逐歸心漲海頭。</text>
<title>次龔正使宿安興館韻</title>,<text>客到安興暫解鞍。滿窓春竹碧琅玕。雙旌暑月多衝熱。一枕涼風已怯寒。行路漸窮滄海角。歸心長逐白雲端。閑將物色供吟料。卷裏詩篇摠若干。</text>
<title>次龔正使登練光亭韻</title>,<text>一亭淸勝在澄江。白練橫來點小艭。已與溪山長作伴。欲從風月更爲雙。春深靜影搖孤榻。夜久寒光射四窓。酬得新吟慙淺陋。却如曹檜不成邦。</text>
<title>次龔正使將發安興遇雨韻</title>,<text>晩雨霏霏濕野茅。行旌留滯此江郊。陰添樹木鶯留語。泥落軒窓燕定巢。海外風煙供卷子。春邊消息付花梢。夢中記得池塘句。明起須看草滿坳。</text>
<title>次龔正使登快哉亭韻</title>,<text>危亭高出白雲頭。一上冷然御寇遊。直似騎鯨浮碧海。眞如跨鶴過丹丘。煙收遠野山千點。雨霽遙天月半鉤。勝景滿前多快意。餘生從此付滄洲。</text>
<title>次龔正使宿大同館韻</title>,<text>楊柳春風拂面斜。城中物色似仙家。軒窓鄭重新題句。堤路依俙舊築沙。歸夢尙懸天北極。浮槎須盡海東涯。梨園弟子今無處。遊女猶傳陌上花。</text>
<title>次吳副使大同館韻</title>,<text>花鎖都城暫息騑。柳陰池館轉霏微。靑春白日深深靜。紫燕黃鸝箇箇飛。華宴夜開成座父。空庭晩步見人稀。東行處處堪留滯。莫把歸心付落暉。</text>
<title>重到讀書堂。示演之。</title>,<text>白髮歸來兩鬢新。百年天地鑑孤臣。誰知栗里田中客。又作瀛洲頂上人。却對江山如色喜。重尋魚鳥欲情親。從今更有酬恩處。一寸丹心未死身。</text>
<title>又用前韻。示演之。</title>,<text>無限煙花滿目新。瀛洲相對舊詞臣。靑山久別關何事。白首重來有幾人。枯朽再榮多雨露。塵埃強笑少朋親。翻雲不變肝腸在。須信吾身是子身。</text>
<title>次演之深字韻</title>,<text>悲意歡情孰淺深。重遊欣得舊園林。雪霜已變千莖髮。憂患難灰一寸心。俗耳頓醒聞水響。幽窓閑鎖落松陰。細思聚散無窮事。此夕團欒直萬金。衰年偏荷主恩深。已覺鷦鷯足一林。天地有容新雨露。風霜無改舊肝心。靑春錯寞輕飄絮。白日霏微易結陰。偸得閑時謀樂事。知君囊底尙餘金。俗累紛紛與日深。半春虛擲杏花林。只緣此客多塵惱。不是伊人有遠心。士女風懷浮洧水。親朋禊事負山陰。要將美酒酬佳節。莫願生多季子金。衰朽重承雨露深。翻思七載泣楓林。春風疾病南留日。夜月煙波北望心。鬢髮蕭疏身已老。雪霜零落歲將陰。無才又上瀛洲頂。多愧虛沾內府金。昔年同辭畫堂深。人道佯狂李翰林。湖海相思俱白髮。塵埃一見各丹心。久憐苦雨成春濕。却喜淸風掃夕陰。莫怪有詩頻寄去。與君交義薄黃金。未死歸來病已深。又將衰跡廁詞林。紅塵乾沒成何事。白日分明照此心。舊倚軒窓多改色。新栽桃李漸成陰。憑君擬作吹齏賦。衆口從前易鑠金。飄飄雙鬢雪痕深。倦鳥唯知戀舊林。雜沓詩篇狂客態。蕭條花柳老年心。觀魚子欲遊濠上。灌圃吾方托漢陰。有意今宵來話否。一簾新月半鉤金。氷雪情懷托契深。百年知己有崔林。中間離別同揮涕。末路艱難兩識心。白日映花紅轉影。靑煙惹柳綠生陰。憑君更作連茵飮。講盡從來利斷金。一詠君詩一味深。琅如秋月映瓊林。句成七字多餘態。吟到千篇少用心。但覺淸新蒹庾鮑。不曾辛苦學何陰。吾將次第成全集。坐閱無窮市上金。吾亭遙枕碧江深。煙雨朝朝暗橘林。種木成行終老計。對花流涕未歸心。五更北闕傳晨漏。十畝南溪鎖晩陰。幽夢覺來驚是幻。分明一棹上投金。年來酷好酒杯深。直欲將身托竹林。荷鍤隨人非愛死。窮途痛哭豈狂心。貪泉未易傷淸節。惡木何曾產美陰。好向眼前尋穩地。不須勤苦致千金。</text>
<title>蒙敍後。示演之。</title>,<text>風雷一夕起泥蟠。天上鸞書到竹關。雨露深恩沾朽木。萍蓬衰跡廁仙班。是非可見千秋後。老壯俄成十載間。未折丹心餘幾寸。擬將涓滴答丘山。</text>
<title>送友人歸驪江</title>,<text>十年塵世事何如。各占滄江上下居。唯有波濤憑寄淚。更無魚雁爲傳書。相逢草草論懷少。此別茫茫會面疏。莫向窮山長泣玉。卽今先達好吹噓。</text>
<title>友人以書狀官行到義州。寄以長律。</title>,<text>臨風心緖苦幢幢。長逐歸雲到鴨江。愧我贐行無馬策。憐君望遠有樓牕。征途北極三千里。別酒西郊一百缸。不惜詩成煩寄去。客中聊備慰愁腔。別後相思鬢欲華。今宵何處泊星槎。氷霜托契連三世。鄕邑親情自一家。春盡龍灣留霧雨。風來鶴野漲塵沙。此行且可酬靡盬。莫問前程路近賖。聚散無期逐絮輕。相從憂患見深情。同垂松梓三年深。獨向塵埃萬里程。橐底有金勤檢察。客間多事愼經營。華人刮目爭來問。不是尋當海外生。</text>
<title>送友人歸覲南鄕 友人卽宋純</title>,<text>三春消息隔庭闈。膝下無人着綵衣。北闕拜書辭懇懇。南州轉路馬騑騑。君親未判情輕重。仕止先觀事是非。莫爲晨昏留滯久。漢廷虛席待來歸。靑綾一枕夢依然。雨散江湖路闊千。魚雁傳書連北塞。江淮將淚到南邊。丹心不改風霜日。白首重逢衰老年。此別暫時休悵望。吳洲煙月待君偏。湖海相思雪滿巾。那知重踏洛城春。行藏自與時通塞。進退何關道屈伸。覆雨翻雲隨手變。落花飛絮逐年新。滿懷唯有肝腸舊。分寄離程送別人。</text>
<title>送尹府使赴任桂陽 名豐亨</title>,<text>靑綾一被十年知。細記燈前贈我詩。又恨塵埃長悵望。那堪衰白又分離。仁聲先去蘇荒邑。利器旁投別亂絲。莫和春卿當日賦。祖江風浪異前時。</text>
<title>送崔演之歸覲江陵</title>,<text>遠向丘庭學鯉趨。東闈暫輟講三謨。高才人許空群馬。短日情深反哺烏。兩處君親難竝事。一身忠孝豈殊途。晨昏有假勤尋訪。狂客遺風在鏡湖。四月西江水拍堤。嶺東千里暮雲低。我尋丘墓魂長斷。君隔庭闈望久迷。枯眼不收風樹淚。老年翻作小兒啼。歡情悲意知誰最。唯有離愁兩慘悽。重憶交懷十載前。南樓西掖夢依然。丹陽守去無詩句。白髮郞潛欠酒錢。兩地相思秦嶺雪。一樽同載剡溪船。鄕關此別情多少。長把歸心付日邊。</text>
<title>次友人曝書韻</title>,<text>道山無物伴幽居。求日閑開萬卷書。身老五車多惠子。家徒四壁類相如。鉛丹小業何關我。金石遺文盡付渠。但把陳編輸在腹。不須辛苦曬蟲魚。</text>
<title>次友人贈韻</title>,<text>我志蹉跎子相奇。駑駘深愧渥洼姿。歌成郢曲難諧俗。玉在荊山果遇時。枯筆久無驚世句。貧囊唯貯買田資。胸中已定歸來策。莫向君平更決疑。</text>
<title>急雨</title>,<text>失箸雷聲逐電光。翻盆疾勢壓頹墻。中天倒注黿鼉窟。平陸移來鸛鶴場。暫喜溪流深岸岸。那堪屋漏濕床床。龍公號令無人識。急雨顚風有底忙。</text>
<title>贈友人旅遊湖西</title>,<text>一別茫然二十秋。江湖相望兩悠悠。偶逢今日渾靑眼。却說當年已白頭。又爲艱難多旅泊。莫因憔悴故羈留。暫時得失非關命。但向磻溪直我鉤。</text>
<title>南江送客</title>,<text>晩向南江敞別筵。紅粧明媚水中天。愁懷句引滄波外。離緖縈回白鳥邊。暫喜杯尊同此日。莫敎雲樹隔多年。湖山有意留行客。鎖却前村一抹煙。</text>
<title>舟中示友人</title>,<text>江邊送客夜歸來。猶有餘愁帶月回。村野微微依北盡。軒窓一一向南開。行歌已過瞿塘峽。放棹還經灎澦堆。誰識昔年遊賞地。白頭重把故人杯。</text>
<title>送友人歸覲淸州</title>,<text>南海三年隔壽筵。誰知綵服再蹁蹮。本緣道直難容世。獨賴心丹不負天。椿樹新成黃髮頌。萱堂曾賦素冠篇。岡陵獻罷樽中酒。應有深情倍慘然。</text>
<title>送友人赴任昆陽</title>,<text>萍飄蓬轉慣浮沈。羈宦悽悽瘴海潯。上竹功名初佩綬。烹鮮事業久鳴琴。牛刀却試絃歌地。鸞鳥終棲枳棘林。但得新羞供色養。暫時分手莫傷心。</text>
<title>送友人出宰咸平</title>,<text>一麾南去近鄕關。擲却儀曹玉筍班。負米不勤千里外。供羞無闕六年間。雲宵舊路多閑地。齊閣新晴少對山。顧我長懷風樹恨。送君今日淚班班。</text>
<title>江上次友人韻</title>,<text>一望煙波未見津。重逢渾是十年親。同經白首知心日。又作靑雲得路人。病後悲吟緣別苦。醉中深酌爲情眞。鳧鷗近近曾相識。莫道江湖面目新。</text>
<title>憑欄</title>,<text>山氣沈沈水色寒。浮靑漾白入高欄。煙籠樹木蒼茫內。風散笙歌縹緲端。脚底乾坤開萬里。頭邊日月轉雙丸。眼中不是扁舟少。快意妨來在一官。</text>
<title>夜來已有秋氣。因成一律。呈友人。</title>,<text>擬道秋來濯熱襟。秋來又有苦秋心。馮唐在世功名晩。杜甫緣詩疾病深。明月偏成凋鬢色。幽蟲渾是斷腸音。君恩未報無歸日。菊逕松齋夢裏尋。</text>
<title>重和瓊什</title>,<text>悠悠封墨與烹阿。世味如今飽自多。歲久職思慙瞿蹶。愁來市也欲婆娑。童冠五六風乎去。尊酒三千作爾歌。此興終於君處得。未妨先事入詩哦。</text>
<title>曉坐有感。披詠友人詩。忽依韻思得錄呈。</title>,<text>淸朝細和故人吟。今日從知此興深。萬事參差寧有味。一官漂泊已無心。嫌他不飮長如醉。戒彼多言反類瘖。獨爾幽憂終與我。艱難驅去又重尋。</text>
<title>期友相敍。忽以病報。思益無聊。復和前韻。</title>,<text>招邀何處共淸吟。不奈飛花一寸深。忽有寒風終負子。豈無殘酒可論心。他時憶友身如病。此夜思詩口似瘖。人世得閑知幾日。明朝萬事又侵尋。</text>
<title>呈大樹</title>,<text>殘燈耿耿暈寒廬。百慮千懷強撥除。我已疏慵違省署。君今辛苦乞銅魚。新詩一一憑人報。答札時時倩客書。却愧中庭雙落葉。隨風南北轉飄如。多幸君居接我廬。時時步履到前除。暫開村釀非新醞。少摘園蔬當美魚。共和唐詩爲別句。長因海客得鄕書。問言陋巷何堪老。答說簞瓢亦晏如。聖朝頻問孔明廬。一藝成名亦詔除。正似燕臺收死骨。還聞周雅詠嘉魚。湘江賈誼方投賦。光範昌黎獨上書。爲說廣寒宮裏客。幸分淸露救相如。悠悠天地一籧廬。萬事之來酒破除。塞上老翁非失馬。濠梁莊子豈知魚。故人屢索歸田賦。鄕里時尋種樹書。寄語松筠相憶否。邇來華髮雪紛如。擊劍聲高動草廬。年衰金盡壯心除。靑山獨坐空捫蝨。白首相忘但釣魚。百歲已知長作客。一生何用苦看書。吾鄕松竹平安未。江上林亭號莫如。吾鄕家有莫如亭臥看蛛絲網古廬。胸中閑氣頓消除。身安是貴何須爵。蔬味猶甘豈必魚。祿米散來因買酒。朝衣典盡爲收書。浮榮本不於吾繫。雲去雲來山自如。</text>
<title>呈大樹</title>,<text>君是庭堅我范寥。得詩相和酒相招。身居憂患非閑逸。跡脫樊籠不市朝。蜀肆人無逃世術。孤山梅有映江條。應門一稚今辭去。誰向松間拾落樵。鈍滯端宜置寂寥。故山歸隱豈須招。徒將斗祿供衰病。未有秋毫答聖朝。郭外雖無田二頃。洲邊亦有橘千條。客中生計眞堪笑。手破孤琴准備樵。病夫何恨臥寥寥。滿則由來乃損招。生世得爲善男子。立身今遇聖明朝。江河鼠飮唯盈腹。草木鷦棲只一條。冬憶吾廬最瀟洒。雪山微逕看歸樵。書劍無成老寂寥。山林有分遠招招。眼逢節日偏多淚。身阻班行不赴朝。暮景窮愁同爛熳。天時人事各蕭條。狂夫未憤塡溝壑。況厭鉏田與斫樵。自笑吾生儘寂寥。來無與處去無招。寒鷄不廢風雨曉。老騎轉愁霜雪朝。山外田廬餘舊業。江邊蘆橘長新條。何時粗報君恩畢。夜卽看書晝卽樵。百年吾道各寥寥。衰病何人折簡招。枕上猶乾千點淚。夢中長趁五更朝。丹心貯火餘殘片。白髮縈霜落幾條。莫說無田未歸去。有山隨處可耕樵。早年奔走晩寥寥。一去佳期不可招。豆粥相邀從舊俗。芳尊獨對盡今朝。飄飄衰跡風前葉。落落高才嶺上條。他日雲泥應遠隔。幸將書信寄漁樵。雀羅門巷轉寥寥。不見人來況我招。毀瓦悠悠難得食。爭名瑣瑣謾趨朝。瘡皮老馬嘶枯櫪。鎩翮飢鷹立死條。郭外靑山多柞槱。至今何事未歸樵。賈傅當年事寂寥。遺魂今日儻能招。投書枉弔無情水。流涕空傷有道朝。骨朽黃泉曾萬載。言垂靑史幾千條。回頭漠漠深相憶。許我談王伴採樵。人衰歲暮境寥寥。谷口濠梁不見招。獨坐誰能同此夜。相逢未復占明朝。驚風棲鳥依簷角。擺雪鳴鴉踏樹條。草澤紅塵吾已別。孟諸他日定漁樵。人涉紛紛我寂寥。多情長待美人招。昏昏愁醉何曾醒。耿耿寒宵不肯朝。孤客每吟升彼岵。家人應賦伐其條。常思韋老身無絆。山北山南遠逐樵。爲客佳辰獨寂寥。瓮間聊爲麴生招。少時披目藏詩酒。近日蒙呼隱市朝。默默思親家萬里。悠悠伏枕淚雙條。不如歸去田園老。背負朝陽坐候樵。班楊逸軌世寥寥。夫子詞華繼大招。但道彤毫光史局。焉知白首困明朝。脩途萬里須超足。廣廈千間待巨條。才力政強時未晩。石川那得作漁樵。摧頹病鶴峙寥寥。肯學飢鷹待一招。窓下吾方斟雪水。門前人正走霜朝。欲求山縣供甘旨。時取周官讀敎條。製錦亦非迂者事。深思林下帶書樵。</text>
<title>江上送人</title>,<text>載將離恨泝江來。柁破餘痕浪作回。長路遠人看不見。昏嵐礙月鬱難開。臨流一水靑如▣。入望千山翠幾堆。別意未堪笳鼓咽。與君相▣淺深杯。</text>
<title>贈權景遇</title>,<text>人遐室邇豈無因。事事纔從事事新。三月已過將盡夜。一年虛度可憐春。尊前白日凄涼曲。鏡裏紅顏寂寞身。行樂此時須汲汲。黃昏未卜卜淸晨。</text>
<title>送權舍人景遇以敬差官赴慶尙道</title>,<text>征車一夕賦皇華。已向辰韓道路賖。早識將身唯許國。誰言受命更辭家。池亭詩酒閑秋月。嶺海聲名捲暮霞。九日蠶峯期會處。無人同喚看黃花。</text>
<title>己亥二月二十六日。拜辭。到宿碧蹄館。前日蒙賜引見。慰諭而遣。次蘇贊成韻。</title>,<text>遙遙征旆向西行。堠置多情㥽送迎。作客襟懷殊寂寞。逢人言語未分明。春泥濺路微成滑。晩日披雲快放晴。莫問前途餘幾里。龍灣此去隔千程。</text>
<title>過惠陰嶺。次蘇贊成韻。</title>,<text>天險眞成百八盤。何如蜀道與秦關。懸崖一水氷爲柱。撑碧諸峯劍作山。狗鼠絶無三夜吠。貔貅長遣萬夫閑。守門縱有將軍在。歲久莓苔半已斑。山有石將軍。歲久莓剝。故末句及之。</text>
<title>渡臨津。次蘇贊成韻。</title>,<text>九十春光已二分。含思無限倚斜曛。千年城郭煙塵氣。百里山河錦繡文。汩沒生涯隨泛梗。馳驅身事負閑雲。憑分暫取淸江趣。世故牽人謾自紛。</text>
<title>臨津道中。次蘇贊成韻。</title>,<text>駑懶慙非致遠才。濫叨從事許追陪。君如商璉宜爲器。我似莊樗媿不材。欲寫風懷無傑句。秪將交契托深杯。陽春妙曲知難和。空負明珠入手來。</text>
<title>松都次東槎集韻</title>,<text>淚灑春風訪古時。興亡一去問誰知。熏天富貴渾無處。滿地蒿萊只有基。城郭荒涼耕遍野。樓臺寂寞客成詩。黍離麥秀從前事。報道行人莫謾思。</text>
<title>天壽道中。用碧蹄韻。</title>,<text>誰人問我出關行。隱約松山遠送迎。垂野輕陰籠黯黮。銜峯落景盪微明。已多旌旆經春濕。暫倚樓亭趁晩晴。此是前朝離別處。幾回穿眼望長程。</text>
<title>金郊次張珹韻</title>,<text>飄飄征旆逐春風。客路煙花處處同。滿面塵埃侵鬢白。隨身杯酒借顏紅。閑消日月長途上。收入山川短句中。回首華峯行漸遠。故園歸計已成空。</text>
<title>金郊道中。次演之韻。</title>,<text>公詩多態藹春雲。書法仍傳顧八分。馬首山川留咳唾。天涯草木襲香薰。承恩新試調羹手。華國須煩補衮文。幕下有人有郢質。神工唯在一揮斤。</text>
<title>寶山道中。次蘇贊成韻。</title>,<text>殘夢醒來日已昇。登途慣踏石稜稜。天涯蹤跡行須遍。海曲山川見未曾。隱霧長林靑滅沒。凌空削壁碧崚嶒。才衰久覺奚囊乏。報答風光謝不能。</text>
<title>宿鳳山郡。次演之韻。</title>,<text>雄蟠龍虎擁成關。鳳去千年但有山。望眼逐春迷鵠嶺。歸魂隨夢入鵷班。雲連蜃市西江外。天闊鵬程北極間。日晩長途驅馬倦。故鄕閑殺白鷗灣。</text>
<title>三月三日。洞仙嶺。次蘇贊成韻。</title>,<text>關河迢遞少人歸。消息西來果是非。馬上有時驚小睡。客中多事換寒衣。天邊歲月頻佳節。海角登臨易落暉。洛水稽山無見處。踏靑心況轉成違。</text>
<title>簇錦溪。次蘇贊成韻。</title>,<text>迢遞關河路欲迷。塵埃開眼忽淸溪。披襟快得風微北。倚席從敎日漸西。千里暮雲天外遠。雙洲春草望中齊。羈懷默默難容遣。銀櫛無妨向我低。</text>
<title>三月三日。次申宣慰韻。名光漢</title>,<text>天邊佳節三月三。忽憶故園花水酣。眼中歡樂已全少。客裏情懷寧久堪。空餘茶椀睡頻破。縱有酒兵愁未戡。極目長洲芳草色。春心江北與江南。驛亭深處梅一樹。爲問南枝花未花。寒暄氣候仲季月。煙雨開殘三四葩。異域山川殊未好。故園筍蕨應已芽。鄕情羈思兩無極。吟罷公詩雙鬢華。</text>
<title>大同江舟中。復次前韻。</title>,<text>鍾鼓嚴城報夜三。留連杯酒倚沈酣。功名久覺子房足。俗事元非中散堪。惱眼靑春還是伴。困人黃嬭定誰戡。臨風更寄登樓目。雲氣遙連華岳南。節近淸明不在家。幾株開落故園花。羈愁黯黯連江草。病眼矇矇怯野葩。詩壘幾多尋舊債。茶鐺閑却試新芽。客中何處春深好。唯覺年華上鬢華。</text>
<title>三月初五日。行誕日望闕禮。次蘇贊成韻。</title>,<text>此日馳驅道路邊。九重長望五雲天。心懸鳳闕遙千里。身隔鵷班又一年。却憶衣冠同拜舞。不堪鞍馬獨傷憐。遐鄕擬獻封人祝。西海南山接曙煙。</text>
<title>大同江舟中。次林士遂韻。名亨秀</title>,<text>淸江鼓角擁樓船。徹骨淸風冷不眠。遠客自傷頻節序。傍人却訝是神仙。長吟苦被詩情惱。欲去還遭酒興牽。落日前峯無限好。何妨隨處座成遷。</text>
<title>浮碧樓</title>,<text>極目長洲草色靑。煙波無限故鄕情。朝天石在人何處。浮碧樓空月獨明。故國千年離黍恨。江城一曲落梅聲。憑欄不用頻懷古。愁緖多端種種生。</text>
<title>浮碧樓。次林士遂走筆韻。</title>,<text>長安南望路悠悠。遠客多情久倚樓。三月煙花渾異境。百年征戰但荒丘。風流落魄繁華地。笙鶴依俙汚漫遊。千里相逢還此別。眼看身世一浮漚。</text>
<title>次申宣慰韻</title>,<text>鼎鼎光陰挽不回。眼中花信逐飛灰。春殘苦被風吹盡。地遠元無鼓打閣。杜牧江湖須落魄。劉郞衰白再歸來。東君有意勤相護。留向他時結好媒。</text>
<title>百祥樓。次板上韻。十首。</title>,<text>春風遠客上江樓。杳杳關河思不收。白日正懸天北極。蒼波近接海西頭。顚狂賴有雙蓬鬢。歸去非無一釣舟。目斷夕陽芳草外。依微煙樹繞長洲。高樓淸絶四時宜。遠客登臨亦一奇。進退懷憂平昔志。乾坤浮水古人詩。春寒關塞鶯啼少。路斷雲天雁到遲。莫倚欄干飄玉笛。聲聲惹起故園思。江閣巋然江水深。英雄過去幾登臨。悠悠雲影千年跡。杳杳煙波萬里心。美酒唯懷傾白玉。平途不怕盡黃金。夕陽泓下聞龍吼。應爲幽人助苦吟。一水溶溶動碧空。晴波倒射夕陽紅。靑山隱映長干外。白鳥飛來杳靄中。別路聞多攀柳曲。江城吹盡落梅風。悠悠塵世無窮事。借問臨流意幾重。草連千里碧芊綿。雲樹茫茫隔暮天。結構樓臺雄制度。淸明時節好風煙。欲收勝景充吟料。其奈長江送客船。上馬匆匆關外去。浮萍身世絶堪憐。窣雲華構倚淸沱。廿載聞名始一過。湘曲夜深彈古瑟。周原雨足長新禾。囊賀不怪詩篇富。地勝翻嫌景物多。忙裏得閑眞樂事。星槎遮莫泛輕波。收拾風光句未工。隋唐遺跡已成空。唯餘斷壟生靑草。長有斜陽照絳櫳。留滯三春箕子國。荒茫七佛梵王宮。偸閑半日忘前路。誰道吾行在客中。白雲黃鶴意悠悠。芳草晴川入客眸。蘭葉風來香滿浦。桃花浪漲水浮樓。塵區正隔三千界。仙境遙連十二洲。自是煙波無限好。崔郞當日枉生愁。遠遊無處不登臺。表裏山河亦壯哉。四牡幸同千里去。一年能得幾回來。驚心節序朝還暮。惱眼風花落又開。霜鬢繁時須酒遣。少陵何事欲停杯。憑軒彷彿舊山川。萬里來遊豈偶然。西塞又逢南嶺月。東臺長憶北江煙。悠悠望眼千重樹。漾漾歸心一葉船。興罷酒醒漁笛晩。無端風浪欲粘天。吾亭在陽川。南有山名曰南嶺。北有水名曰北江。</text>
<title>贈別鄭同知仁甫赴京。次蘇贊成韻。名萬鍾</title>,<text>燕山一望碧空低。地盡西邊又向西。雲漢微茫南去翼。關城跼踧北來蹄。天涯羈旅同奔走。客裏分離倍慘悽。鶴野龍灣相隔後。詩筒何日寄新題。</text>
<title>又別沈僉樞孟容赴京。次蘇贊成韻。</title>,<text>那知離別道途傍。爲愛長亭到夕陽。閶闔九天朝日月。衣冠萬國接梯航。關河同作萍流轉。雲樹遙分路渺茫。相送客中無可贈。只將詩句寄行囊。</text>
<title>寄贈進賀使洪重叔。次蘇贊成韻。名愼</title>,<text>他鄕又作別離人。雨浥關西路上塵。千里漸成行遠遠。一封那得寄頻頻。龍灣不隔燕山月。鶴野遙連鴨水春。此去莫言君更迥。天涯同是未還身。</text>
<title>納淸亭感舊。次蘇贊成韻。</title>,<text>領略溪山揭納淸。紫陽曾此爲淹程。雲煙固鐍寧無待。形勝因人始擅名。塵土十年頭欲白。滄浪一曲眼偏明。披襟納得淸多少。不獨重來有舊情。公詩有重來愴情之語。故末句及之。</text>
<title>愛日堂。次蘇贊成韻。堂乃崔君應參所扁也</title>,<text>八十留看兩鬢蒼。蓼莪非後慕羹墻。萊衣毛檄同千載。椿樹萱叢共一堂。景短桑楡何苦迫。誠深日月屢添長。憑公和罷南陔曲。却望湖天萬里強。</text>
<title>次陳給事韻</title>,<text>殘燈無焰影䑃隴。夢破歸鴻叫遠空。着眼春愁迷曉夜。砭人寒氣透簾櫳。窓虛齋閣初生白。日射山川漸散紅。吟到苦時心轉苦。更尋歡伯試奇功。</text>
<title>林畔館。次蘇贊成韻。</title>,<text>荒城未見百花飛。賓館沈沈向夕暉。靑眼懷人千里遠。丹心許國一身微。落殘燈燼頻生焰。吟就詩篇獨掩扉。何事五更無少睡。前山叫徹不如歸。</text>
<title>林畔道中。用龔正使韻。</title>,<text>瘴雨開殘幾樹花。東風不見酒帘斜。望穿北闕煙雲迥。賦就西征道路賖。物色蕭條驚節晩。襟懷寂寞對春華。閑來默計平生事。眞箇區區算海沙。</text>
<title>良策館。次龔正使韻。</title>,<text>風雨中宵客意迷。鳴珂遙憶九街泥。黑雲漠漠初垂野。白水渾渾忽滿溪。隔樹啼鳩聞斷續。傍簷飛燕看高低。行行却喜龍灣近。千里星槎不復西。</text>
<title>三月十五日。來寓義州聚勝亭。次蘇贊成韻。</title>,<text>百戰江山問不譍。只將斷句續先曾。已經關塞三千里。又上樓臺十二層。未信風流輸杜牧。空餘嘯詠讓孫登。消磨習氣無妨事。須取安閑似老僧。</text>
<title>再用前韻</title>,<text>亭高僊客遠相譍。入望山川見未曾。城郭周遭餘百里。譙門突兀幾千層。鳥從西塞衝煙度。人向南樓帶月登。轉覺身輕同絶粒。不妨閑作水雲僧。</text>
<title>三用前韻</title>,<text>逢人無問又無譍。默默翻成日月曾。相對鶻山峯疊疊。長看鴨水浪層層。可憐愁緖憑誰解。猶喜詩壇許我登。已付生涯拈淡裏。不須談寂始稱僧。</text>
<title>晝眠</title>,<text>伏枕連朝龜縮頭。惱人春氣擁深樓。眠魔忽忽來相迫。醉眼矇矇爛不收。怳惚川途迷遠近。依俙花木弄新柔。百年世事誰非夢。可信吾生海上浮。</text>
<title>旅館無聊。得演雅體二律。次演之。</title>,<text>杜鵑花發客愁添。新見寒蟾露細尖。正苦天邊聞雁叫。長憐壁上有蝸黏。夢魂螭陛頻來往。杯酒龍灣足滯淹。金鴨香殘渾不寐。任敎牛斗轉西簷。浮蟻杯觴手屢添。苦吟時把鼠鬚尖。虛名驢大終安用。羈跡鴻飛不可黏。鳳闕雲遙長望望。鴨江春晩久淹淹。明朝定有銜書鯉。乾鵲聲傳屋後簷。</text>
<title>聚勝亭。次板上韻。</title>,<text>危欄百尺壓邊陲。鳥外群山一髮微。邪北長江分遠派。簷西落日倒殘暉。桃含繁萼紅初綻。柳弄柔條綠正肥。客裏將何酬勝景。不辭終夜羽觴飛。</text>
<title>登統軍亭。次演之韻。</title>,<text>城上登臨俯遠陬。旗竿直欲揭胡酋。詞臣新稅征西駕。老帥曾多鎭北謀。萬里山川高處望。三春歡樂暫時倫。區區狗鼠休干紀。校尉如今漢霍侯。華譙突兀壓龍灣。俯視中原咫尺間。拆地長江西走海。入雲高堞北依山。百年烽火三邊靜。五夜豼貅萬甲閑。莫道毛錐多齷齪。他時鎖鑰試雄關。臨風暫倚塞西亭。點點胡山何我迎。弱水扶桑天外落。薊城遼野眼中平。愁深竹葉傾三斝。腸斷梅花弄一聲。投筆登壇應有日。書生莫道老無成。</text>
<title>鴨江次蘇贊成韻。別兩使。兼贈書狀官。</title>,<text>暫時分袖亦銷魂。況是天涯又送君。聚散百年雙泛梗。往來千里一浮雲。佳人曲妙腸光斷。座客愁多酒已醺。欲向江頭長悵望。鶻山迢遞帶殘曛。</text>
<title>遊九龍淵。次申宣慰韻。</title>,<text>誰將長笛動龍眠。忽有驚濤洒舞筵。洗滌胸懷杯灎灎。留連賓主鼓淵淵。望鄕路隔三千里。橫槊詩成一百篇。醉裏回頭天地小。不知身在海西邊。</text>
<title>再次前韻</title>,<text>滿江春草碧芊眠。是日天涯作勝筵。遠岫雲間知鶻嶺。淸波脚底俯龍淵。英雄萬古還千古。風月長篇復短篇。扶醉不辭臨絶塞。如今狗鼠靜三邊。</text>
<title>挽聘祖朴參贊詞 名壕</title>,<text>山丘華屋謝公悲。春晩羊曇痛哭時。白首不言人得失。赤心唯在國安危。始終謹愼曾無間。生死淸貧自有知。莫道吾私爲溢美。皇天臨上本難欺。甥舅傷心十載情。那知付托又丁寧。誠微醫藥曾無效。力薄墳塋僅有成。淺劣何能持戶牖。衰遲空自想儀刑。臨終誨語如相負。地下他時可得行。門柞灰寒不復然。嗟公何事又登仙。一家自昔依山嶽。百口如今奪粥饘。血淚有時沾厚地。哀牋無處問蒼天。春來若畢丘原事。從此歸耕半畝田。</text>
<title>跼促小屋。忽憶泛東湖訪招提等事。卽成陳迹。私心感嘆。吟短律數篇。追記曩日之遊。呈校理先生。冀和敎。</title>,<text>一脈逶迤拖白龍。涵涵西走學朝宗。巖崖攢首爭迎立。溝澮同流亦附庸。夜月窮源天咫尺。晩風翻浪地橫衝。胸中八九呑雲夢。城市歸來又病容。寺在江頭接翠微。幽尋有約可相遣。不愁西日悤悤落。只信南風泛泛歸。嘖月驚濤寒洒面。滴林疏露冷沾衣。今來餘興依然在。世事傷心昨已非。將留欲去一時心。料得分明識淺深。淸境過來寧再把。詩情到處自難禁。乾坤納納差容我。歲月悠悠已視今。何日同舟又同辭。不堪塵事謾侵尋。</text>
<title>病中贈別金府尹赴全州 名希說</title>,<text>玉署情親十五年。追思往事却茫然。中間消息渾無賴。末路萍蓬似有緣。春樹斷腸多日月。暮雲回首隔山川。但愁風疾拘衰迹。未把心杯屬別筵。</text>
<title>再訪尹丈人湖居</title>,<text>叩門呼主問松筠。徒馬煩君愧近隣。赤脚旋烹黃粟酒。白頭頻落黑綸巾。不知稚子凄涼色。自許狂夫老病身。多謝厚情期爛醉。時時說我故鄕人。江頭小市日暄爭。一室依山特地淸。眞意自生車馬境。濁醪多見比隣情。墻邊老栗枯千樹。泥底香芹採數莖。野性強顏爲俗語。逢人猶復問功名。</text>
<title>次俛仰亭韻</title>,<text>遙憶茅亭景物幽。幾回歸夢落湖頭。開林看盡川原闊。築逕裁來竹木稠。俛仰政堪窮宇宙。優游聊復度春秋。簪纓未禁蓴纑興。一任吳州見月愁。</text>
<title>東湖次前韻</title>,<text>東湖水碧又沙明。忽覺風塵病眼淸。短艇歸時高岸小。長江盡處亂山橫。幾多遊賞千年意。直愧浮沈半世名。近近白鷗煩寄語。憐渠來去一身輕。</text>
<title>釣臺</title>,<text>淸灘七里舊遊遨。髣髴磯頭水滋袍。風月千秋屬箕穎。功名一代付蕭曹。紛紛圖畫人誰識。寂寂乾坤節獨高。漢鼎扶持有餘力。至今留與激貪饕。</text>
<title>追寄友人成川之行</title>,<text>仙區形勝屬僊樓。冠絶關湖數百州。琴鶴幾年閑景槩。絃歌今日好風流。桑麻遠近新沾露。旗鼓東西晩値秋。遙▣江山無一盞。只憑詩句寄離愁。</text>
<title>寄題友人江亭</title>,<text>起得幽亭俯碧灣。主人高臥對江山。開林路出虛無底。捲箔窓通浩渺間。世上功名多自苦。病中滋味有餘閑。剡溪今夜應淸絶。一棹何時載月還。芒鞋前歲步巖隈。邂逅林間一笑開。已擬扁舟長老去。那知衰鬢又歸來。盤中蔬菜無兼味。瓮裏新淸有發醅。別後悠悠多日月。幾人能棹酒船回。</text>
<title>次友人謝松醪韻</title>,<text>醮人功力卽扶衰。送與公家慰病思。世上久應知味少。樽前那得把杯遲。正當子美開嘗處。絶勝淵明悵望時。滿把瓊瑤慙木李。更將何物答來詩。</text>
<title>復次友人謝松醪韻</title>,<text>千層翠浪漲巖巒。化作葡萄半夜間。坐覺軒窓生煖熱。漸敎顏面諱衰殘。不同狂藥沈人醉。猶有貞心保歲寒。聖處惟公知妙理。一樽相對托交歡。芳醪欺我鬢毛衰。潤入枯腸撩若思。樂國漸成歸去穩。淳風誰道挽來遲。香傳淸籟颼飀處。韻絶空山屹立時。自愧樽前無好句。揄揚何幸枉新詩。</text>
<title>樽前贈小時友</title>,<text>悠悠憂患飽曾經。說到當時淚欲零。少日心期膠在漆。中年離合水漂萍。樽前愧我頭先白。別後逢君眼却靑。握手不堪頻歎息。吹噓無力送靑冥。</text>
<title>呈友人</title>,<text>春寒闇闇透重衾。獨倚書窓到夜深。筆硯漸成新事業。琴歌猶有舊情心。靑雲到處多知面。白雪何時得賞音。報道松醪今已熟。一杯思與子同斟。</text>
<title>送友人赴任槐山</title>,<text>蕭條古郡亂峯間。齋閤無人畫戟閑。白板渾成仙境界。丹砂長駐少容韻。日邊北極看非遠。夢裏南柯到自還。珍重牛刀莫輕試。唯將詩句對靑山。</text>
<title>中秋月</title>,<text>雨洗長空散素波。淸輝此夕十分多。光搖池樹驚棲鳥。寒徹塵脾却睡魔。嘯詠轉添新興汎。乾坤渾是別山河。隔年相見情無盡。報道嫦娥奈曉何。</text>
<title>蠟梅</title>,<text>淺色輕香敢自誇。先春暗展兩三葩。品題久入詩人句。栽植多從野老家。學得酴釄微點綴。笑他桃李謾繁華。天工已許花成蠟。今日何嫌蠟作花。</text>
<title>秋日示友人</title>,<text>夜雨無端送客悲。寒聲亂報暗窓知。心丹天地蕭騷日。鬢白江山搖落時。松菊久荒元亮徑。蘭荃空味屈平辭。明朝氣色應怊悵。更有何人和我詩。</text>
<title>又用前韻。示友人。</title>,<text>秋野荒蕪極目悲。千年唯有宋生知。蕭蕭草木經霜後。落落襟懷到老時。騎省風流傳好賦。龍山嘲詠騁高辭。茱萸枯盡無餘蕊。莫和藍田仔細詩。赤葉黃花歲暮悲。登臨懷抱有誰知。不堪策策風輕處。況是荒荒月白時。雲外雁來孤客聽。堂前燕與主人辭。紛紛節序驚心事。且向淸樽詠古詩。窓間獨臥抱深悲。箇箇中庭落葉知。自笑畫墁難得食。誰憐獵較謾趨時。一年顏狀秋兼老。五夜情懷病不辭。筆力久衰吟興盡。爲君今日強成詩。江曲秋深萬木悲。暮年心契托君知。眼前榮落渾閑事。世上功名亦暫時。望遠登高猶有處。酣歌痛飮欲無辭。牛山不爲沾衣好。開口須吟杜牧詩。</text>
<title>江夜見燈。示友人。</title>,<text>煙沈何處是西興。遠近樓臺秪見燈。耿耿壁間明一點。溶溶波底潑千層。光連獨雁深依渚。影逐群魚亂避罾。此夜空江橫暗掉。風生兩腋欲無憑。</text>
<title>次宋眉叟謝松醪韻 麟壽</title>,<text>誰知盞底有林巒。漸覺松聲在齒間。不獨澆公胸磊落。還應黑我鬢彫殘。和風入座回淳古。春氣浮杯辟沍寒。莫向世人論此味。兒曹那復識眞歡。</text>
