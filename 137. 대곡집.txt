<title>陪二兄携友一人。泛舟遊屯德灘。乘夜乃還。</title>,<text>江上孤村卓酒旗。鱸魚入饌正肥時。一聲漁唱蘆花外。短棹月明歸去遲。</text>
<title>遊南亭川上</title>,<text>波上橫橋臥彩虹。山花倒影染猩紅。令人何物薰成醉。滿面吹來楊柳風。</text>
<title>同季兄中慮讀書龍門寺。三閱月出山。途中偶吟。</title>,<text>風動高林花亂飛。鶴搖松露滴人衣。扶藜共出泉鳴洞。玉佩聲殘到耳稀。</text>
<title>遊南江</title>,<text>十里淸江岸。蒼松近百株。草深能沒馬。波動欲浮壺。小鼎魚烹玉。低盤䒘剖珠。晩來喧鼓笛。驚起兩三鳧。</text>
<title>余自江陽向洛邑。日暮。假宿道傍山舍。幽靜可愛。舍主人不在。不知誰氏也。是夜雨作。</title>,<text>倚墻松竹密交柯。池面風行動綺羅。宿客耳驚頻破夢。碧梧窓外雨聲多。</text>
<title>飮李山人溪亭</title>,<text>高人晨起掃溪堂。簷擁寒松露滴裳。魚斫銀花迎刃落。酒傾雲液入唇香。兩章壯筆看搖嶽。一曲纖歌聽繞梁。日暮歸途風滿袖。亂山稠處水蒼蒼。</text>
<title>遊南江</title>,<text>江心抽出釣絲長。雪片銀花欲滿筐。小醉初醒山吐月。野風吹動白蓮香。</text>
<title>上龍溪寺</title>,<text>佛宮分占衆眞家。四疊靑巒帶紫霞。幽逕絶人盤鹿跡。平巖留雨濕苔花。遙聞谷鳥彈哀瑟。仰見崖藤蟄老蛇。臥向禪窓眼一覺。不知墻樹已棲鴉。</text>
<title>自洛向江陽。途中偶吟。以示同行。</title>,<text>薄雲飛盡暮天長。野逕風來聞稻香。村釀幾家方逆鼻。黃花明日是重陽。</text>
<title>余自江陽向洛都。日未午。入道傍民舍飼馬。其地頗有林泉之勝。聞其東有寺。斥馬步行。尋得之。新構精密。有僧六七人。面無塵垢。衲衣如雪。心樂之。命僮擔糧換酒。至則手自酌。至微醺而罷。行過數十許里。得山下僧屋止宿。</title>,<text>野逕穿林東復西。家家門外帶淸溪。山深竹寺僧顏淨。歲稔花材酒價低。飽了白魚鳧理翮。齕殘靑草馬飜蹄。行行更向雲庵宿。月下哀鵑盡夜啼。</text>
<title>林亭觀魚</title>,<text>踏破苔錢上釣磯。山光濃染白麻衣。潭魚得雨添新力。鼓鬣波頭健欲飛。</text>
<title>龍門寺東距六七里有石窟。僧言有一老人棲息其中。積八九年絶粒不食。夜坐看月。向晨不寐。時余在寺讀書。往見與之語。疑其爲遁世自晦者。故以詩贈之。</title>,<text>避世藏山穴。無人知姓名。松根隨鶴息。巖逕逐雲行。賞月寒眸淨。飡霞瘦骨輕。魂淸自少睡。盡夜聽溪聲。</text>
<title>遊山</title>,<text>山行斥馬曳筇枝。携手高僧本不期。松頂雲收看鶴子。潭心風定數魚兒。堪嗟世界人亡盡。可喜仙家日側遲。採得紫芝盈一掬。癡僮笑汝怕朝飢。奴告以糧乏。故及之。</text>
<title>在村莊思母。因賦一律。</title>,<text>春到窮山裏。年華傷客心。已聞氷破鏡。更見柳搖金。熊峴摩霄直。淸川伏地深。望雲雲北去。應傍曲城岑。</text>
<title>題靑坡屋壁</title>,<text>羅帶煙鬟入眼中。飛飛蒲席駕長風。湖光蕩映晴天面。一碧相磨上下銅。</text>
<title>寄楗仲</title>,<text>冥鴻矯翼向南飛。正値秋風木落時。滿地稻粱鷄驚啄。碧雲天外自忘飢。</text>
<title>過中牟。見道傍有老松八九株。觸熱而行者多息其下。愛而賦之。</title>,<text>矯矯龍身百尺強。風枝露葉午陰涼。炎程蔭暍知多少。大廈何須作棟樑。</text>
<title>村居雨中書懷</title>,<text>小屋寬天下。山翁眠起遲。到窓風有信。潤物雨無私。伏櫪忘千里。棲林得一枝。比人吾後死。飜喜鬢成絲。</text>
<title>詠柳絮</title>,<text>獨宿嫦娥曉夢回。臨粧玉手粉初開。無端桂樹風吹急。散作飛花落地來。</text>
<title>村居</title>,<text>斗室蓬蒿合。幽居歲月深。新方開朮釀。古器弄薰琴。波定魚橫劍。霜濃菊碎金。西郊稻正熟。猶可慰貧心</text>
<title>早春偶吟</title>,<text>臘盡寒初薄。風光日日姸。藩籬猶貯雪。楊柳已生煙。狃病慵徵藥。甘貧恥乞錢。近添閑氣味。時向午窓眠。</text>
<title>幽居</title>,<text>夏木淸陰合。山村霽景初。林虛留獨鳥。波暖出群魚。白席單人座。烏床兩卷書。鉤簾風不隔。頭髮下千梳。</text>
<title>熊谷道中偶吟</title>,<text>岧嶢熊峴困攀躋。其下林深步步迷。倒石藤纏斜礙逕。崩槎苔蝕臥橫溪。遡風刀劍衝人面。雪瓊瑤碎馬蹄。十里吾廬行漸近。欣看鍾岳暮雲低。</text>
<title>大谷書事</title>,<text>一壑風煙古。幽棲今幾年。栽松高引鶴。移石細行泉。舒膝寧無地。擡頭剩得天。外人如見此。指我洞中仙。</text>
<title>春日閑居書事</title>,<text>羲御無停歲易遷。新春物色絶可憐。梅經小雨香偏動。鳥占高枝語轉姸。野蔌烹甘宜晩食。山冠製窄稱華顚。袖中喜有南風手。讀罷時時弄七絃。</text>
<title>秋夜獨坐。念先人丘墓。久闕躬奠。感而賦之。</title>,<text>草屋含風氣。寒蛩咽不休。星河天淡淡。砧杵夜悠悠。故國松楸老。他鄕歲月遒。今宵霜露感。白盡遠人頭。</text>
<title>遣興</title>,<text>久嫌塵域事紛紛。身退歸田植杖耘。求友谷鶯啼合響。喫蕉溪鹿聚成群。探花過野追狂蝶。斲藥尋山踏亂雲。睡覺小窓開向竹。援琴一再奏南薰。</text>
<title>宿大谷山舍</title>,<text>草庵幽靜隔塵囂。山氣初涼夜寂寥。遠壑風生聞虎嘯。淸潭月射見魚跳。蝕苔巖面橫雙劍。睡鶴松頭掛一瓢。記得曉來窓下夢。身隨仙馭去超超。</text>
<title>落梅</title>,<text>南北枝空瘦影斜。忍看香雪委泥沙。花中苦惜梅花落。落盡梅花無好花。</text>
<title>村居</title>,<text>白髮烏巾一老人。素衣無復染緇塵。誅茅地入煙霞窟。代食名編稼穡民。薤葉淸涼靑簟滑。松花香軟紫醪醇。鹿門不必携妻子。偃息田園亦隱淪。</text>
<title>村居書事</title>,<text>窄窄低低築小堂。庭松籬竹翠成行。溪心得雨魚魚喜。屋角銜泥燕燕忙。新服稱身雙袖短。古琴便手七絃長。十年嘗盡山中藥。客至時聞口齒香。</text>
<title>呈邑主子敬</title>,<text>拂衣長嘯出風塵。放跡東洲作逸民。寶玉埋山難掩彩。神龍蟠澤未藏鱗。芳名上徹華勛耳。寵爵超加劍築身。岐嶽千秋靈鳥去。煌煌重見羽毛新。</text>
<title>遊山</title>,<text>路入靑溪踏淨沙。白雲蒼樹衆眞家。天晴谷暗常含雨。春盡林幽尙帶花。疊嶂摩霄霜劍利。懸泉舂石玉虹斜。詩成七字圖山水。醉墨縱橫飜暮鴉。</text>
<title>初營</title>,<text>初營茅棟碧溪東。門掩踰年客榻空。篩藥正當風定裏。鼓琴多在月明中。潛鱗淵伏寧呑餌。高翼雲飛不入籠。病減自知心力進。讀書還喜得新功。</text>
<title>詠菊。呈邑主子敬。</title>,<text>花作金錢滿目班。幽香時動枕屛間。霜飛更見添嬌艶。恐被朝陽却損顏。酣風吸雨哂春蘭。獨向霜前作苦顏。若比於人誰似者。孤山高士一生寒。寒英喜向曉霜開。逐熱應羞入酒杯。萬品花中誰是配。苦心香骨雪前梅。晩節相依汝與余。朝晡顏色映襟裾。孤山堪笑林和靖。獨愛梅花不愛渠。燦燦金英初著黃。多情只是待重陽。白衣不有擔壺至。辜負東籬一把香。是日子敬。以酒見饋。故及之。</text>
<title>遊龍游巖</title>,<text>金鷄玉犬羽人家。谷口留春幾樹花。醉枕石頭眠不起。半山雲影日初斜。</text>
<title>新居</title>,<text>新居省事轉無營。夜臥晨興適性情。掃逕踏花紅露濕。烹茶燒竹翠煙輕。池連野水鳧雛集。庭入山雲鹿子行。俯仰乾坤觀物化。天機流動自生成。</text>
<title>改卜</title>,<text>改卜幽棲地。山圍樹木蒼。晨興風掃席。夜臥月侵床。鳥入林中沒。魚歸水底藏。勿云都省事。耕釣値春忙。</text>
<title>新居遣興</title>,<text>幽室不知夏。滿窓松桂風。鳥飛山色裏。花落雨聲中。護疾方無驗。扶衰酒有功。撫琴絃具七。省事愧陶公。</text>
<title>遊獨遊潭</title>,<text>霜落千山錦繡紋。水邊淸坐不成群。來時迎我歸時送。頭上低飛有白雲。</text>
<title>行山野間偶吟</title>,<text>溪面初生淡淡風。桃花落盡野壇空。到家何物誇多得。收拾山雲滿袖中。</text>
<title>靑山倅孝先。贈尋梅詩。次韻酬答。</title>,<text>凍折千山木。孤芳見一叢。蕊寒難近蝶。枝弱易媒風。帝子臨湘浦。王妃出漢宮。攀條吟得句。應在月明中。</text>
<title>苦寒</title>,<text>狐貂公子坐重茵。雪下誰知泣負薪。安得扶餘千片玉。散投陰谷化陽春。</text>
<title>秋日山行</title>,<text>風袖翩翩馬足輕。高林葉葉著秋聲。此行喜向山多處。山若無多何處行。</text>
<title>五月五日。與鍾山老人飮于松亭。</title>,<text>亭樹風生涼似秋。山雲入座碧浮浮。一樽對酌菖蒲酒。高戴紗巾兩白頭。</text>
<title>同閔景說入俗離</title>,<text>俗駕無因入洞門。桃花疑是武陵源。奔泉撼石魚龍駭。老木交雲日月昏。但恐車塵衣上集。那嫌禽語耳中喧。人言這裏仙爲宅。應愛山峨水不渾。</text>
<title>有人饋我以酒。味極香冽。以詩答之。</title>,<text>豪家釀法不傳人。一盞醺於麴米春。大酌不辭千日醉。瓮中天地欲藏眞。</text>
<title>大谷晝坐偶吟</title>,<text>夏木成帷晝日昏。水聲禽語靜中喧。已知路絶無人到。猶倩山雲鎖洞門。</text>
<title>村居述懷</title>,<text>板屋初成南牖明。新裁春服著來輕。潛淵絶想乘雷起。伏櫪休思逐日行。目淨定因看月色。耳醒應爲聽溪聲。幾多身計消如雪。自覺心源老更淸。</text>
<title>村居春日偶吟</title>,<text>草合蓬門掩。幽居氣味長。松篁衣染翠。筍蕨箸生香。波暖魚顋動。花酣蝶翅忙。南窓罷午讀。高枕夢羲皇。</text>
<title>村居</title>,<text>趨世羞爲蟻子忙。退歸三逕手鋤荒。林丘人絶蒼雲合。草屋春深白日長。衝雨打魚魚轉美。踏花沽酒酒偏香。猶嫌村近聞鷄犬。更向煙蘿築小堂。</text>
<title>遊山</title>,<text>溪頭煙樹綠初匀。仙鶴飛來不怕人。波底相忘魚得所。風雷無慕上龍津。</text>
<title>村居夏日</title>,<text>屋上靑山送黛光。銜泥兩兩燕飛忙。半窓橫影松交竹。一枕淸風午夢涼。</text>
<title>題村舍壁</title>,<text>小屋似蝸殼。蓬門蒼竹籬。波驚魚戲處。山黑雨鳴時。久臥妻疑死。長歌衆笑癡。年高踰大耋。遇疾不呼醫。</text>
<title>抱拙</title>,<text>抱拙衡門下。閑居閱四時。拋琴猶記譜。更病自知醫。巷陋朋來少。山寒酒熟遲。園蔬甘鼎肉。誰謂我長飢。</text>
<title>閑居偶吟</title>,<text>不踏門前路。春來草欲深。顏衰休引鏡。臂弱廢彈琴。酒或因山酌。詩多得月吟。吾廬吾自愛。窓外卽雲林。</text>
<title>初寒書事</title>,<text>凝雲蔽日奪光輝。衆竅風號更助威。野水波寒魚不動。山園葉脫鳥休飛。吹薪婢煮溫腸藥。添絮妻裁掩膝衣。懸榻十年麾客退。問君吾道是耶非。</text>
<title>新居</title>,<text>卜居巖下翦蓬蒿。簷外風松聽海濤。雲積今朝山熊活。雨鳴前夜水痕高。寒魚依藻藏鱗鬣。倦鳥歸林養羽毛。堪笑勞人身役世。正如膏火自煎熬。</text>
<title>書座壁</title>,<text>事往嗟何及。懷賢淚濕衣。波乾龍爛死。松倒鶴驚飛。地下忘恩怨。人間說是非。仰瞻黃道日。誰得掩光輝。</text>
<title>與子敬。飮龍泉寺東臺。</title>,<text>高臺臨野帶長波。醉倚靑娥聽艶歌。日暮獨尋山下路。菊花楓葉眼中多。</text>
<title>聽松惠寄草聖六幅。以詩謝之。</title>,<text>神功已逼換鵝經。利劍磨天斫海鯨。掛壁擬看顏色好。屋樑佳月不須明。</text>
<title>詠梅</title>,<text>天下無花與等班。芳根移得自孤山。貞操喜結松筠契。穠艶羞爲桃李顏。夕月照添瓊臉白。曉風吹助粉肌寒。南枝不引遊蜂集。獨許騷人盥手攀。</text>
<title>希庵挽詞</title>,<text>愛士親賢衆所欽。一時交臂盡儒林。視公猶父年雖倍。收我爲明分最深。馬足踏雲尋谷口。奴肩擔酒慰貧心。居齋未逐靈轜哭。窆日還逢諱日臨。追隨朝暮接襟裾。三日分違恨太疏。幾處探山同駕鶴。有時尋水共扠魚。樽前已失傳杯手。篋裏猶藏問疾書。可惜龍巖誰是主。寒波斜月小亭虛。</text>
<title>東庵別楗仲</title>,<text>遠送招提境。相看悲白頭。兩鄕千里月。一別百年愁。碧樹初經雨。黃花正得秋。淸樽談未了。乘夜更登樓。</text>
<title>書大谷屋壁</title>,<text>歲晩山居養性情。街頭鞭馬免勞生。雲壇晝坐巾裳濕。竹屋宵眼枕簟淸。紫蝶唼花抽觜利。靑蟲卷葉吐絲輕。飜疑耳靜還成病。故近高林聽鳥聲。</text>
<title>呈頤庵</title>,<text>力學期收聖處勳。通經兼誦石家文。雄詞豈但追光祿。瘦字還能繼右軍。鳴佩屢朝丹鳳闕。垂綸時入白鷗群。鋤除豪貴居謙約。禮士親賢世共聞。峽裏編蓬一畝餘。寒松瘦竹稱幽居。酒賖賢聖看山酌。藥種君臣帶雨鋤。夜榻定交邀嶂月。朝盤當肉薦溪蔬。比來新得龍游勝。日把烏竿釣白魚。</text>
<title>遊行</title>,<text>獨騎羸馬鈍如蛙。索水探山日欲斜。眼裏風煙皆我有。此身著處卽爲家。</text>
<title>遊滑巖</title>,<text>翠巖高揷沒雲頭。其下淸潭瀉綠油。仰見喬松皆合抱。蒼髥紫甲閱千秋。</text>
<title>春日閑居</title>,<text>春入南園綠草生。物華隨處畫新成。山花泣露枝枝亞。溪竹迎風葉葉鳴。知命雖貧心自泰。耽書已老眼猶明。傍人秪見關門臥。錯道能忘世上名。</text>
<title>村居雨後偶吟</title>,<text>好雨當春足四郊。深紅淺綠上林梢。溪魚騰出迎新浪。梁燕飛來戀舊巢。學稼慵耕田父笑。尋山隔日嶽僧嘲。古人獨慕陶彭潭。歸臥潯陽請息交。</text>
<title>一丘</title>,<text>一丘風物與人宜。聽水看雲心自怡。溪鷺引雛魚出處。林鳩喚婦雨晴時。山圍謝宅堆靑黛。柳拂陶門掛綠絲。久臥却嫌消脚力。故尋松逕步遲遲。</text>
<title>幽居書事</title>,<text>峽深雲積地無塵。獨與漁樵作近隣。野鹿來多常狎犬。溪禽見慣自親人。醡頭酒滴眞淳物。山面花燃是好春。客至莫嘲村餉薄。嫩芹肥蕨入盤新。</text>
<title>贈公繼</title>,<text>命駕相尋似古人。和容款語見天眞。溪山勝日期同醉。草秀花濃趁暮春。臥病柴扉當晝關。思君成夢見君顏。移居轉覺人來少。山外蒼蒼更有山。</text>
<title>大谷書事</title>,<text>脫俗入空谷。正如僧出家。築臺雲觸石。開逕玉抽沙。飯軟炊兼粟。醪香釀雜花。山居饒勝事。不敢向人誇。</text>
<title>水鐵峴下。得一奧區。全石以爲谷。有泉懸焉。其聲鏘然。余名之曰石谷。因築室居之。甚自適也。吟成一律。</title>,<text>入谷藏名跡。存亡人不知。雲飛鶴引子。林臥虎生兒。世路車輿蔽。山家日月遲。窹歌心自樂。時詠考槃詩。</text>
<title>大谷午寢</title>,<text>巖室無塵風掃庭。幽人獨臥掩山扄。閑眼盡日迷蝴蝶。怕有啼禽喚夢醒。</text>
<title>老死</title>,<text>老死如甘寢。年光任自催。靑春山舍靜。白葛野人來。門暗先生柳。園稠處士梅。身閑時獨臥。煙雨釣魚臺。</text>
<title>晩秋書事</title>,<text>僻居身與世相違。抱病多年客自稀。敗葉衰荷經雨側。逸翰新雁拂雲飛。剉松催釀治風酒。彈絮先裁禦臘衣。囊篋久知無儲物。不須當夜掩柴扉。</text>
<title>幽居遣興</title>,<text>退身林下脫樊籠。塵事心頭一掃空。下藥緩行松影裏。讀書淸坐鳥聲中。夜窓炯炯鍾山月。午榻泠泠釜谷風。人是人非聞不得。邇來雙耳喜全聾。</text>
<title>冬日入大谷</title>,<text>身騎獨馬過溪橋。刮面寒風利勝刀。瘦竹傍巖翹鶴脛。崩槎跨壑側龍腰。生薪破竈無煙舍。古木空山下雪朝。可喜坐來雙耳靜。不聞人境語喧囂。</text>
<title>病中書事</title>,<text>年限殆窮病轉嬰。殘身自比一毛輕。爐燃藥鼎潮初上。架揷儒書蠹欲生。堂風狎人登案鬪。山禽偸食下階行。香童侍立非凡相。玄髮侵眉玉面淸。</text>
<title>次韻酬答崔孝元。楗仲亦次其韻。思其人不可見。又作一絶。寄懷於泉壤之下。</title>,<text>心如秋月照潭明。人境紛華肯著情。借問南歸何所樂。頭流山入眼中靑。思君從夜到天明。一讀淸詞一惻情。所恃吾衰朝暮死。重逢泉裏眼終靑。</text>
<title>挽詞</title>,<text>位內無攸遂。蘋蘩祀事宜。那辭提瓮汲。不負弋鳧詩。翦髻克杯酒。緝毛製臘衣。居然嬰二豎。何處問三醫。</text>
<title>挽詞[又]</title>,<text>始疾終升屋。良人在漢陽。遙聞病後訃。驚破客中腸。折玉悲年盡。埋香怨夜長。最憐遺室女。攀櫬哭呼孃。</text>
<title>遊壯巖</title>,<text>梳髮淸晨拂弊衣。踏穿芳草扣巖䨾。千林捲却春顏色。嬾蕊濃花雨打稀。疊嶂重圍巖洞幽。解衣高臥枕雲頭。天台夢裏何年到。流水桃花是再遊。</text>
<title>偶吟</title>,<text>抱疾窮山未死身。親朋疏隔爲家貧。慇懃梁燕如相戀。社日還尋舊主人。</text>
<title>大谷偶吟</title>,<text>東風無力軟於綿。溪柳靑黃淡著煙。舂破塵心須底物。石頭銀筯有懸泉。</text>
<title>遊山</title>,<text>入山仙鹿與爲群。何許吹笙耳得聞。願向此中今日死。魂隨飛鶴骨埋雲。</text>
<title>病愈行山野間偶吟</title>,<text>久病掩蓬戶。乘駒今出遊。挽雲欣共住。臨水肯同流。野闊蒼山晩。天高白雁秋。歸途風滿袖。行入小溪幽。</text>
<title>移居</title>,<text>斸巖開地此移家。人事無多管物華。下藥緩行侵竹影。讀書淸坐近梅花。興專丘壑濃於粥。心向簪纓薄似紗。所喜頤神能得壽。鏡中霜髮亦堪誇。</text>
<title>戲贈歌兒</title>,<text>醉臉鉛華半欲消。疊霜香葛束纖腰。仙姿不入陽臺夢。應伴吹簫上碧霄。</text>
<title>題子敬遊山詩後</title>,<text>招邀遊侶盡豪英。共挾煙霞物外情。朝躡天王攀鶴羽。夜眼葩串枕溪聲。白雲 臺名 放酒花初折。晴雪 樓名 題詩月正明。恨我未追鳧舃去。蝸廬臥病類拘囹。</text>
<title>送子敬秩滿遊伽倻。因歸故林。</title>,<text>身佩銅章困小官。湖山今日試吟鞍。孤雲踪跡無拘繫。南去西來天地寬。南向伽倻馬足輕。遙期處士此相迎。鍾山若問躬耕叟。爲報年添病轉嬰。少日身如雲水僧。仙山探勝一枝藤。至今記得遊行處。煙雨蕭蕭鎖武陵。橋名。是日値雨。故及之</text>
<title>訪泓之。時解職家居。</title>,<text>愛此林丘僻。安居謝世榮。松稠風自產。巖瘦水偏淸。酒氣兼花氣。歌聲雜鳥聲。相看老可惜。頭髮雪千莖。</text>
<title>次黃仲擧韻</title>,<text>卜宅鍾山下。幽棲獨乃翁。庭留鍮店鹿。窓到壯巖風。斸藥穿雲裏。迎僧坐月中。焦桐家舊物。時撫淨心胸。又爲州多惠政。儒化過文翁。奧學聞天道。高詞繼國風。神駒行地上。祥鳳下雲中。每憶相逢夕。淸談滌鄙胸。</text>
<title>遊俗離</title>,<text>頗喜行探勝。靑鞋步不忙。村朋携半白。山葉値初黃。觸石泉珠碎。飜風松鬣蒼。天台春滿洞。遊子似劉郞。又卸馬溪潭上。澄波似昔時。鹿來看擲餌。龍出聽哦詩。谷鳥無凡響。巖雲有令姿。塵寰人易死。回首塚纍纍。又梵宇觀新作。飛甍繞紫煙。石槽深納海。銅柱上穿天。土淨全生玉。僧高半學仙。重來多可喜。山色似增姸。</text>
<title>村居</title>,<text>幽齋淸坐動高吟。松影嵐光半壁陰。疊嶂倚雲高揷劍。嬾泉舂石細鳴琴。春回巖洞花房綻。雨過溪沙鹿跡深。已向一丘棲止穩。世間榮落不侵心。</text>
<title>謝東洲來訪</title>,<text>苔石午眼穩。傳呼五馬來。倒衣驚起坐。一笑侑山杯。</text>
<title>遊板斤</title>,<text>雲鶴追隨絶世機。垂綸日午坐苔磯。潭心鏡淨無毫點。引得遊鱗健欲飛。</text>
<title>遊山</title>,<text>曉入煙霞洞。山禽百種啼。桃花迷小逕。疑是武陵溪。</text>
<title>雪</title>,<text>篩作天花國色姸。玉龍鱗甲擲山川。此間若著騎驢子。不解吟詩亦是仙。</text>
<title>金進士挽詞</title>,<text>始因婚故接芳襟。司馬聯名分益深。負巘結茅呼可聽。傍溪通路步能尋。看花離岳同春醉。弄月瓢淵共夜吟。哭盡舊交吾未死。此生何處更論心。礪志初年學古文。田疇晩節事耕耘。薄官暫爲妻兒養。窮谷終隨鹿豕群。花月勝筵常速我。林泉雅集必携君。靑蒭白飯情何限。唱此哀詞倘一聞。飯或以馬字傳之</text>
<title>挽詞</title>,<text>窈窕宜家婦德新。三從晩作母師身。廟中致愨春秋事。筐筥盛來薦澗蘋。嗣子同家聽德聲。愛親能養竭吾誠。江魚野筍甘晨饌。羊豕何須五鼎烹。</text>
<title>醉後偶吟</title>,<text>飧霞谷裏親猶在。謀祿人間身易危。此意問山山不答。臨流一笑倒香巵。</text>
<title>遊鍾淵</title>,<text>巖角風敲落晩花。千林春事已無多。山從雨後添容色。西子新粧那似他。雲林迢遞隔人間。一笑山花是舊顏。醉裏靑山看更好。若敎無醉負靑山。</text>
<title>與子敬遊俗離。醉贈錦兒。</title>,<text>玉臉光潔劍眸寒。一朶初開白牧丹。曲闋餘音猶未絶。晩風吹戛碧雲端。</text>
<title>蟬</title>,<text>腹育遺身幻爾形。遊居何處樹冥冥。弱翎泉室霜綃薄。淸韻金莖玉露零。當半夜棲梧葉冷。趁斜陽噪柳條靑。蛛絲雀觜成奇禍。胡乃頻翔不暫停。</text>
<title>與子敬，楗仲共遊川亭。</title>,<text>德星天上今宵聚。高士虛亭共把杯。數疊靑山呈暮色。長風萬里送秋來。</text>
<title>釣川上</title>,<text>勝日行南野。涼風八月天。山圍寬作洞。水會曲成川。稻熟寧憂死。魚饒不取錢。歸途吟更穩。揮策氣翩翩。</text>
<title>呈子敬</title>,<text>藏德名愈著。風流一代希。腰間綰墨綬。林下脫荷衣。政簡身長逸。官寒客自稀。安閑如在野。休憶故山薇。</text>
<title>題金積溪堂</title>,<text>石泉瑤佩耳偏醒。靜裏香山養性靈。勝境招激皆勝反。乘酣弄動文星。</text>
<title>贈賚卿</title>,<text>力學多年鬢未凋。新功方進海生潮。定知金鼎成丹藥。換骨終當上碧霄。</text>
<title>次梅鶴堂韻</title>,<text>處士淸標可繼前。西湖何似洛東邊。野禽不喜金籠養。天馬那堪玉轡牽。衣著寒香風拂榻。岸描孤影月臨船。定知賜帛褒貞操。逃世忘名已十年。</text>
<title>村居偶吟</title>,<text>小雨催寒早。琅玕木葉摧。蓬門何用閉。村客不曾來。對酒顏先破。看山眼忽開。會心誰作伴。書籍座邊堆。</text>
<title>次東洲璧上韻</title>,<text>遠尋幽谷幾重霞。正値溪山雨脚斜。聯馬更携佳客至。留連不問夜如何。羽觴無算酌流霞。交舞風前手脚斜。醉向壁間揮壯筆。兩章淸麗倒陰何。</text>
<title>偶吟</title>,<text>衰羸何幸見新年。麗景遲遲二月天。待得滿山花似錦。水雲深處訪群仙。春晩將遊葩串。故及之。</text>
<title>閑居</title>,<text>貧病那嫌朋侶疏。草生門逕莫敎鋤。數聲何許呼春鳥。正是遊仙夢覺初。</text>
<title>送東洲棄職歸故居</title>,<text>拋却華簪一羽輕。舊山猿鶴好尋盟。域中常戀渾忘了。溪月松窓夢亦淸。傾蓋相逢若弟昆。觀遊幾處共開樽。公歸我亦藏丘壑。長倩山雲鎖洞門。</text>
<title>春晩居山舍偶吟</title>,<text>嬾葉初敷欲滿山。春歸底急鬢添班。繁紅已見全消歇。猶有薔薇半破顏。</text>
<title>遊釜淵。歷銀幕。宿于花川。</title>,<text>靑眸只是爲山開。猿鶴相隨不見猜。數朶巖花猶未落。含情應待主人來。</text>
<title>幽居</title>,<text>林下初成一畝宮。手栽花木幾多叢。世間榮落誰人事。不入山翁醉夢中。山葉初抽翠幄張。多情黃鳥語如簧。北窓別有寬天地。午睡能容雙脚長。</text>
<title>遊闊橋巖</title>,<text>曳筇巖逕破苔錢。吹面溪風細可憐。醉後烏巾慵不整。綠蘿陰下枕雲眠。</text>
<title>遊葩串</title>,<text>華陽佳勝自天成。落影山深草木馨。白石平鋪疑雪色。驚波怒聒訝雷鳴。溪頭雨足芝苗嬾。松頂風高鶴翅輕。只恨仙娥今不見。劉郞空抱昔年情。手搘籐杖叩雲關。猿鶴應猜塵土顏。每道愛山還自哂。愛山頭白不居山。雲門天設自長關。照水羞看上蝕顏。遊侶堪嗟吾獨老。蕭蕭白髮映靑山。</text>
<title>同子敬登龍泉</title>,<text>山葉初敷結夏帷。長波落日去遲遲。憑高雙眼隨天遠。水態雲姿總入詩。</text>
<title>病中。追記曩日獨子庵佳會兼約後遊。投呈李進士敬叔案下。</title>,<text>峽中寒氣撲肌生。一線緣雲細路成。疊嶂刺雲霜劍立。奔泉嚙石玉珂鳴。土床蒲席僧房靜。酒榼詩囊客會淸。更待山花紅錦爛。共君重醉暢春情。</text>
<title>七松八景</title>,<text>蟾光初射衆星稀。描得疏松影落衣。心鏡久磨明自照。何須借月更添輝。右松亭待月勝景山陰豈足誇。風流人物敵王家。醉歸侵夜尋溪路。扶杖相將踏月華。右門巖脩契洞闢山圍鎖紫霞。驚湍亂石衆眞家。花顏不老春無盡。回首人間日已斜。右華陽賞春天花飛著坐禪身。肩搭袈裟不點塵。更喜相尋非自外。十年同是在山人。右葩串尋僧怕向齊軍火燎身。桃林喜臥草生春。有時蒲薦尋山去。却勝金鞍朝紫宸。右沙坪牧牛入衛乘軒無乃勞。箭加遊翼慘於刀。不如千歲巢居穩。松頂閑梳疊雪毛。右仙洞訪鶴晨起尋雲去若忙。採來松下自煎鐺。十年嘗徧仙山藥。童頂還抽綠髮長。右花山採藥自喜藏鱗不脫淵。羞爲仙馭越山川。投鉤飜恐驚龍種。却棹雷車飛上天。右岐灘垂釣</text>
<title>悼南溟</title>,<text>吾道從茲寒若灰。哲人亡矣痛山頹。丹霄悵望雲重隔。靈鳳千秋更不廻。</text>
<title>別金重遠</title>,<text>追遠行蓋不知疲。箕斗應憐後會遲。別有離懷難寫處。野橋斜日獨歸時。</text>
<title>謝李沖之來訪</title>,<text>策馬尋空谷。相逢故意長。渾頭憐雪白。溢爵勸鵝黃。霜氣偏侵硯。風聲最著篁。定知辭別後。三日席聞香。</text>
<title>題金秀才溪石</title>,<text>疊石成臺坐勝床。耳中先得水聲長。客來正値秋容暮。霜落前山葉半黃。</text>
<title>登板斤高亭</title>,<text>高亭四豁自多風。水態雲姿入眼中。可喜登臨饒物色。白頭吾作主人翁。</text>
<title>新居</title>,<text>北窓高枕睡昏昏。衣蝨時時手自捫。溪鷺浴乾看的的。午蜂衙集聽喧喧。緣巖細出穿雲路。傍竹斜開向水門。更喜隣無人語聒。數冢山下文成村。</text>
<title>贈朴公繼</title>,<text>有客乘駒至。身長山野姿。相看各悼老。頭髮白於絲。</text>
<title>遊離山下川</title>,<text>白石溪邊不點塵。紫桃花發去年春。山靈自是多情者。黃髮欣迎舊主人。</text>
<title>大谷</title>,<text>獨馬侵晨向草堂。隣人應笑去來忙。溪頭喜見花如雪。破鼻時時風送香。谷裏煙花正値春。百年於此足頤神。逢人不喜談山事。山事談來亦忤人。</text>
<title>贈林子順</title>,<text>妙年耽學著功深。七字題詩擲地金。別後思君如見面。良宵皓月到天心。</text>
<title>冬夜</title>,<text>殘夢初回鷄一鳴。爐灰撥火暗中明。多年衲被無餘煖。臥聽簷松雪打聲。</text>
<title>仙遊居士索詩。題荒句以塞其勤。</title>,<text>生來於世本無心。洗耳淸泠歲月深。獨臥七松人不識。眼中魚鳥是知音。古貌驚人氣吐虹。樺冠高戴似仙翁。出山尋我翩如鶴。滿袖猶銜溪壑風。吾衰且病迫山摧。恨未從君往不來。唯願死埋雲裏土。千秋魂魄此徘徊。華陽洞裏昔探春。似入天台訪玉眞。憑問山靈能記憶。白頭未死舊遊人。</text>
<title>九日</title>,<text>水邊秋氣十分淸。霜露交沾物自成。佳節重陽今日是。傳杯相對晉淵明。</text>
<title>送仲宣秩滿還洛</title>,<text>小縣苦憔悴。于今民盡肥。槁苗霑雨澤。陰谷煦春輝。紙被難消夜。蒲鞭不用威。行途誰作伴。琴鶴與同歸。又聯戚新知晩。相逢把臂留。忽驚千里別。叵耐百年愁。白璧光爭月。豪鷹氣挾秋。似君今代少。須向古人求。</text>
<title>入大谷偶吟</title>,<text>溪面風生細動鱗。靑鞋穩踏草如茵。於禽得友無相背。松鶴欣迎舊主人。</text>
<title>水鐵項</title>,<text>改築嗟何晩。吾衰今白頭。那知近死日。却得臥雲丘。巖側溪流咽。松稠鶴夢幽。眼看心自卜。初不與人謀。</text>
<title>題崔賢佐溪堂</title>,<text>一道飛泉聒石頭。綠筠蒼檜鶴庭幽。望中欣得離山面。怕有行雲礙遠眸。鑿破苔巖結構新。嶺雲松鶴鎭隨身。洞門莫恨無來伴。窓外靑山是故人。用大谷韻呈賢佐 南溟之子相逢已白頭。草堂聞說在深幽。遊人解佩慙無分。只倚歸雲送送眸。若水看來豆子新。已君忘我我忘身。草堂生契山千疊。不是明時薄福人。</text>
<title>金積溪堂別楗仲</title>,<text>金積雲深處。送君雙涕流。那堪千里別。未解百年愁。松密宜藏鶴。波驚不著舟。還山抱白月。塵夢付悠悠。和大谷兼示賢佐 南溟踏破金華積。源頭第一流。地高群下衆。神遠片魂愁。鄭鄭君家子。招招我友舟。此懷模不得。來日定悠悠。</text>
<title>別金泓之</title>,<text>黃葉溪頭別席開。二三良友一時來。靑山不是無情物。解送離愁入酒杯。</text>
<title>謝朴公繼携酒來訪</title>,<text>野老提壺至。山頭隱日規。人生不一醉。爲樂竟何時。</text>
<title>挽詞</title>,<text>慟哭藏舟夜壑移。災兼禍作困妻兒。長眠泉下渾忘事。騰口人間謾是非。哭君兄弟最傷悲。千里山鄕相識稀。我亦齒衰身又病。寄形斯世幾多時。</text>
<title>偶吟</title>,<text>繞舍皆靑嶂。通溪小逕開。身爲田父賤。朋有野僧來。夜榻時邀月。山園盡種梅。風煙供日用。不必恨無財。又臘近寒威甚。群陰蔽日輝。山精難續餌。秋絮未縫衣。護臂拋琴久。頤神出語稀。幽居甘屛跡。卒歲掩柴扉。</text>
<title>種竹</title>,<text>爲爾有佳實。移栽配雪梅。人間無異物。佇見鳳凰來。</text>
<title>韓和伯琴手妙一世。余聽之甚樂之。韓君因從余求詩甚力。酒席贈一絶。以塞其勤。</title>,<text>豪壯初疑波動湖。淸圓細聽似連珠。曲終餘響風吹去。離鳳一聲雲際呼。</text>
<title>觀盆池魚有感</title>,<text>剝鬣傷鱗口渴涎。頻添斗水不成淵。雲雷倘借飛騰力。化作蜿蜒上下天。</text>
<title>山居</title>,<text>紫苔巖下水長流。蒼樹涼颸五月秋。暫借藤輪成午枕。夢隨飛鶴過山頭。帖石成臺地欲平。蘀冠低▒葛衣輕。坐來便覺塵緣盡。心與溪潭一樣淸。四山晴後黛光新。岸柳溪花處處春。堪愛鑿池波欲精。小風吹作碧魚鱗。形枯心亦死成灰。靜臥蘧廬門不開。白髮添莖驚歲暮。紅梅破萼怯春回。篋中久擲圖雲筆。手裏新停問月杯。每憶華陽探勝處。一蓑煙雨釣魚臺。</text>
<title>挽詞</title>,<text>從子子能養。肥甘廚有餘。侵晨彈野雉。直夜網溪魚。彩服無違側。連環不倚閭。忍聞身負土。力盡獨居廬。</text>
<title>病未赴會。呈鍾山老人。</title>,<text>山家作會穩傳巵。想見猩紅正著枝。病裏自傷春事盡。一庭坐對雨絲絲。</text>
<title>張僉知挽詞</title>,<text>八十享年加六。色如孺子不衰。壽在福中居一。似公得此者稀。耕稼甫田秋熟。皁堅收穀千箱。日見膏煙熏屋。割牛且復烹羊。哭配殘腸自破。六年瑟室孤眠。長恨存亡異路。歡顏今會重泉。重老君王賜爵。錦衣紫帶加身。勞力且無職務。豈非閑適貴人。流水浮雲無跡。生涯世事俱亡。華屋重來何日。泉臺一去夜長。</text>
<title>次韻答楗仲</title>,<text>每憶那時會。還添別後悲。仙山雲共到。鯨海雁同歸。丘軻思成夢。公侯睨若兒。道方應寡合。持此竟何之。又好客經年不到門。思君往往撫桐孫。忽看河鯉千金信。何異禪房五夜言。剩載窮愁心已破。慣耕遺典舌猶存。幾時山海連頭臥。孤抱燈前得細論。</text>
<title>與鍾山老人踏靑溪邊</title>,<text>昏花著眼雪渾頭。餘日無多水急流。自笑春心猶未死。偸閑追作少年遊。閑人相約曉梳頭。步向西溪弄碧流。我醉放歌君起舞。村童笑指地仙遊。</text>
<title>偶吟</title>,<text>睡酣於夜飯甘朝。述作時時詠聖堯。松竹倚墻寒更碧。一庭纖雨下蕭蕭。趨世眞如蛾撲燈。雲梯休羨捷先升。街頭怯怯策羸馬。自問吾心能不能。</text>
<title>次酬鍾山老人</title>,<text>退身林下著荷衣。選勝移家晝掩扉。新檻風來松韻聒。舊山春入蕨芽肥。龐公逃世鹿門隱。元亮休官栗里歸。可喜東南連棟宇。煙霞分占老相依。</text>
<title>遊板斤洞</title>,<text>洞闊山回鎖紫煙。湯湯中貫一長川。從今我欲伸閑脚。未識天能假數年。短童擔飯獨隨身。長嘯重來趁晩春。留語山靈須待我。我非牽俗負山人。</text>
<title>示強仲</title>,<text>卜宅山高處。幽棲鶴髮翁。穿池臨淨水。植竹抱淸風。忘世閑眠裏。逃身靜臥中。歸田樂得所。早已脫樊籠。</text>
<title>送李泰叔之京</title>,<text>喫盡村人酒。應憐後會遲。蒼然暮色至。醉客政催歸。</text>
<title>送金公直之關西</title>,<text>何幸居連棟。情從弱歲親。追隨慙氣小。陶款喜交新。行色山河晩。歸期草樹春。深思麗澤益。別後更何人。</text>
<title>寄題公繼浥淸堂</title>,<text>衮衮長江呑遠天。憑軒身若御風然。中秋會特蘆花月。穩泛孤槎逐海仙。</text>
<title>金積溪堂</title>,<text>憶昨南溟共被眠。東洲同醉臥溪邊。重來携手人誰在。流水閑雲似昔年。</text>
<title>次邑主惠韻</title>,<text>骨淸晨露滴仙盤。抱節貞松不受寒。苦力撑船終上水。添功覆簣更成山。文詞足繼靑錢選。官位宜居玉筍班。他日近身君側畔。佐治邦國致平安。</text>
<title>醉呈公繼</title>,<text>一室靜於寺。蒼巖千仞高。霜濃楓錦爛。風過竹絃豪。但喜黃花節。何嫌白雪毛。相逢皆勝友。三爵興陶陶。</text>
<title>李進士挽詞</title>,<text>我携君手當佳節。幾處溪山逐笑仙。最憶東庵風雪夜。佛燈如月共酣眠。三年嬰病何曾問。哭死無能奠一觴。不是交情今異昔。直緣衰疾未離床。</text>
<title>挽詞</title>,<text>楝宇居相近。交情老更親。屢携家裏酒。來慰谷中人。贈句君藏篋。投刀我佩身。蒼茫松柏路。回首涕沾巾。</text>
<title>淸牧挽詞</title>,<text>州大須賢牧。牛刀公乃持。風霜寒吏膽。雨露潤民肌。唱學諸儒勸。明彝舊俗移。誰提韓子筆。吾欲借題碑。</text>
<title>淸牧挽詞[又]</title>,<text>傾蓋相逢地。鍾山欲暮時。休言半日見。似過十年知。馥馥春蘭氣。昂昂海鶴姿。磨肌方托契。忽抱九原悲。</text>
<title>挽詞</title>,<text>身屈何傷位未尊。優游亦好老丘園。莫嫌遺後無多物。勤把詩書敎子孫。</text>
<title>贈別南溟</title>,<text>分手城都二十霜。眼靑依舊鬢毛蒼。相逢莫說存亡事。說著存亡更斷腸。</text>
<title>對酌偶吟</title>,<text>心於萬事若寒灰。歌管聲中一笑開。醉後高堂人盡散。晩風吹雨入窓來。</text>
<title>秋夜憶楗仲</title>,<text>三缸酒盡歌初斷。七字詩成夜正中。忽憶故人滄海外。一輪明月掛長空。</text>
<title>述懷</title>,<text>世事遭多變。衰齡破膽頻。語卑猶駭俗。貌醜更憎人。鳥擇林投翮。魚歸壑縱鱗。何鄕爲樂土。山海欲收身。</text>
<title>題獐谷茅亭</title>,<text>八九茅椽俯碧池。四山如女有姸姿。東君似待遊人至。留得桃花一兩枝。</text>
<title>示南溟</title>,<text>破楫何曾犯駭瀾。安巢幽鳥避金丸。天遙地闊行無礙。四望靑山皆好顏。</text>
<title>還家</title>,<text>弊裘行陸不禁寒。千里還家歲欲闌。篋裏殘書餘數卷。拂塵時向曉窓看。</text>
<title>憶楗仲</title>,<text>南海頻回首。參商久別情。恨無身羽翼。帳望暮雲橫。</text>
<title>陳希夷睡圖</title>,<text>化蝶飛飛何有鄕。形軀蟬蛻著空堂。能從夢裏藏身世。周宋興亡已兩忘。</text>
<title>病中偶吟</title>,<text>霜摧籬菊過重陽。激箭年光病裏忙。門外有山歸不得。臥看殘日照窓涼。</text>
<title>村居秋晩。偶吟。</title>,<text>巷陋何嫌好客稀。沈痾在體臥牛衣。家無炊米貧心泰。秋入鍾山芝朮肥。</text>
<title>晩秋卽事</title>,<text>野外蒼山晩。棲鴉接翅歸。草蟲先夜唱。霜葉不風飛。病婢慵烹粥。寒妻困挽衣。近間多虎豹。日在掩柴扉。</text>
<title>題村舍壁</title>,<text>昔在城塵夢亦驚。林居今日樂全生。醉開巖牖迎風至。歌擊瓢尊答鳥鳴。豹隱不嫌山霧重。龍盤自喜石潭淸。松筠一壑藏身世。肯向人前道姓名。春回日日弄滄浪。身世從今可兩忘。罷釣歸來山影晩。渾身猶帶野花香。久矣鍾山住。初從漢北來。眼昏難見物。耳重不聞雷。夜榻全留月。春園半種梅。已知衰力盡。休上釣魚臺。</text>
<title>春日大谷。偶吟。</title>,<text>山態雲容雨後姸。細泉舂石動哀絃。眼邊已得春顏色。楊柳枝頭帶綠煙。</text>
<title>偶吟</title>,<text>三畝初開宅。田園生事微。溪邊坐草息。望向遠峯依。</text>
<title>金丈挽詞</title>,<text>處在鄕閭業服田。康寧七十了天年。灰中芋栗甘盤飣。何慕台司食萬錢。窮巷蓬蒿居比隣。談農日與子相親。東阡杖屢今何往。喬木舊廬無老人。</text>
<title>謝時仲來訪</title>,<text>有客聯鑣至。山翁病起時。淸談方亹亹。白日故遲遲。喜接春蘭氣。貪看海鶴姿。何嫌相見晩。末契到磨肌。</text>
<title>醉贈林秀才</title>,<text>少年誰氏子。詩似李將軍。何日重相見。徒勞望北雲。</text>
<title>幽居偶吟</title>,<text>俗穽難投足。林丘喜退居。松高巢獨鶴。溪淨集群魚。暖胃嘗新醞。頤神讀古書。草深行沒脛。門逕客回車。</text>
<title>竹雨堂題詠</title>,<text>坡山之下。可以休沐。古澗淸泠。我纓斯濯。飮之食之。無喜無憂。奧乎茲山。孰從我遊。右聽松世皆垢汚。誰浴且沐。乃如之人。江漢以濯。道勝而肥。樂而忘憂。夢成于思。鄒魯其遊。</text>
<title>呈大谷 盧蘇齋</title>,<text>偶作山陰興。迂尋谷口廬。經寒松自秀。帶臘柳微舒。元祐完人老。周南滯容餘。何須載酒問。已勝十年書。次韻獨向鍾山裏。收身臥草廬。天高頭肯俯。地窄膝猶舒。名下誰人在。林間此老餘。柴扉客自絶。無日罷琴書。又脫身蛟鰐口。少北寄民廬。好學希顏子。稱儒鄙仲舒。車完踰險後。松茂耐霜餘。宣室知前席。紫泥應降書。</text>
<title>寄贈永山神君仲宣</title>,<text>憂民選宰出宸衷。手把銅章佩厥躬。臥閤政行同汲黯。勸儒人化似文翁。龍鱗豈可橫汚瀆。鵬翮端宜駕積風。日望徵還超賜爵。終成鍊石補天功。</text>
<title>謝鍾山老人送酒</title>,<text>靑州從事到雲門。一味相將氣味氲。醉臥楓臺扶不起。滿山松桂欲黃昏。</text>
<title>送田上人 幷序</title>,<text>上人。士家胤也。少失所怙。爲僧入頭流讀經。友人楗仲。謝世逃名。亦棲于此山。上人聞其賢往謁。因與之相知。歲壬戌孟夏。上人以楗仲書抵余。余喜以故人吉音來諗。且愛其人恭遜。與之語竟夕。以其剃髮者在法住。因往依留數月。自山訪余者三焉。及秋。將歸于舊山。告行請詩。吾惟他物無可以送吾師。且使行過楗仲。致吾報書。亦不敢辭。贐以一言。山齋白日靜。午枕初破睡。有僧款柴扉。云自頭流至。南溟付吾手。尺素送信字。聞此心欲狂。不覺迎倒屣。書頭有何辭。問我佳食寐。其下數百字。盡是傷別意。故人學丘軻。汗馬收心地。醫人人莫信。囊祕千金餌。龍稀誤學屠。惡用袖刃利。天駒怒介倪。詭計誰加轡。入山得神山。人與山相値。吾師同雲水。仰山慕高義。袈裟隨杖屨。幾向松下侍。窮山來訪我。亦有願交志。叩中聽其言。頗見才超異。所惜從異敎。覆空費心智。儻使移儒學。芳行無與類。住錫明月山。於我三來曁。涼風忽鏖暑。舊山夢積翠。翩翩一身輕。去若挾羽趐。爲我報故人。髮禿容憔悴。沈綿嬰二豎。掩骨謀鬼事。相期泉下見。茫茫安可冀。</text>
<title>上邑宰成東洲</title>,<text>鄧林植大木。冀野生良驥。簪纓積德門。人物多秀異。丹鳳下九霄。羽儀爲世瑞。連城抱重寶。黍稷薦廟器。鶴雛初啄菢。騰霄乃其志。兒時氣食牛。已喜俎豆事。俗學厭口耳。藻繢作文字。刻意師往聖。此道取衆棄。磨杵期作針。爲山恐虧簣。六經讀遺訓。大腹爲篋笥。旁通百氏說。貫穿皆闇記。譬如滄溟中。細大龍蝦萃。道腴旣知味。如享大牢饋。學積溢爲文。懷珠淵自媚。名場早掉頭。天馬脫銜轡。收身寂寞濱。偃息有餘地。婆娑萬物表。山水多可意。溪毛傲鼎肉。池蛙當鼓吹。簞瓢樂在中。不以貧窶累。蘭香終遠聞。劍輝難自閟。名登逸民籍。朝野欽風義。中林釋布褐。寵秩超天賜。將畀諫大夫。分符先外試。此邑土墝埆。民生久憔悴。頻年丁大侵。況以牛羊治。惟賢能濟弊。仁侯天所畀。憊心醫民病。和扁精投餌。慈媼抱至性。劈粒哺兒稚。陽律煦燕谷。五穀自生遂。葦杖仁不及。時雨澤難比。庖丁解十牛。發硎刀刃利。齋馬瘦似山。寒宵抱紙被。黃堂日寂寥。學子連衽至。祝兒成蜾臝。不惜頰舌費。昔者民無食。于今飽以睡。鷄豚及宗族。門不迎胥吏。賤子編民籍。共被仁澤漬。平生仰高山。思想入夢寐。羽鱗忽變化。風雲幸相値。披霧初覩天。薰德心自醉。顧我學鹵莽。行己多可愧。鑿井不次水。力弊功已墜。所學猶蹄涔。挹酌不盈觶。事業等墮甑。才盡文又躓。沈綿幸未死。面鱗頭雪刺。脫粟不果腹。窮冬猶葛帔。耒耟學耕稼。百畝憂不易。揣分君子棄。容愚引爲類。燕石愧非玉。謬入和氏匱。招邀慙禮重。走謁寧辭亟。遊觀必召與。林館或煙寺。卜晝嫌苦短。留連至信次。靈境若喜遇。水咽山增翠。樽酒酌不盡。雄辨雜嘲戲。醉墨落溪藤。盈掬鮫人淚。斯遊懼易失。歡罷輒發喟。瓜期雖已盡。借寇請重莅。解章欲徑去。徽音誰復嗣。吾徒有依歸。凌虛揷羽趐。況乃民安公。何忍去若避。王鳧勉少留。栗里收歸思。詩以告輿情。斯言信非僞。</text>
<title>大旱賦 幷序</title>,<text>歲癸丑。春曁夏不雨。芽甲不吐。川瀆揚塵。環千里之疆。山童野赭。穡人焦勞。投棄耒耜。流民自南州負兒挈妻。行丐道路。繮屬不絶。時予在村舍。目擊其事。心竊傷之。乃爲之賦。其辭曰。噫天心職乎生物。暘與雨其時若。均二氣以宣和。合萬暈以化育。今胡亢陽之驕蹇。燥爲火而烈烈。斂滋養之至恩。施焦殺之凶德。是豈曰天道之適然。恐人爲之召孼。自靑陽而曁朱明。憫膏乳之焦涸。嫉格行之如風。煽蘊隆之炎威。遏乾元之大化。奪生成之天時。陽烏矯翼而騰天。流赤輝之炎赫。風伯唬唬而噫氣。吹升雲以離釋。野脫毛兮如赭。山燋頭兮兀立。懼胎卵之不育。矧句萌之能達。河伯曝背於沙泥。墳羊燥吻於隧窟。九泉枯兮四溟渴。何怪乎金流而玉熠。眷天地之生物。恐盡殲而灰滅。熯田背兮甓甓。見龜兆之四拆。利復利兮良耜。纔刺土而旋缺。健莫健兮烏犍。亦進寸而退尺。吁嗟乎播種之已晩。螻蟈鳴兮夏欲半。穡人輟耕而坐息。望雲霓而興嗟。待玄駒之封穴。侯白蹢之涉波。冀媒炲之着天。見嘒然之明星。咄哉何山之怪水。老龍縮角而蟠結。絶轟轟於山陽。無乃雷公之太慵。斂膚寸於崇岡。胡不仁兮豐隆。欲禱神而乞澤。嗟術怪而意疏。囚蛇醫於石瓮。勞小兒之更擊。斬鵝頸而橫盤。悲無罪以嬰戮。暴巫尫斯爲誣。豈神悶而天哀。況土龍泥人之無神。寧召雲而呼雷。惟上帝聰明而監下。夫豈假物而能格。殷帝蠲體爲犧牲。引六事以自責。周王側修而省惕。奠圭璧以禮神。忽千里兮來雲。蒙庬褫以拯民。究靈應之斯亟。諒中誠之動天。故人牧之遇災。要內省而致虔。苟精意之或虧。恐天心之不答。懿我后之敬天。勤思過以自惕。知愆德之召災。心惴惴猶集木。割髮之恐不侵肌。奚止乎徹懸而降服。投牲玉於山川。曾靡神之不宗。誠旣盡而文備。胡天報之夢夢。噫斯民本是天民。天胡爲乎不恤。邈予處乎窮壤。竊嘗哀此惸獨。遭天災地孼之相乘。久矣糠籺之猶窄。況茲旱之太甚。歲又丁夫大侵。旣針砭之無及。痛重痼之日深。觀流徙之纍纍。哀鴻雁之將安集。顧四方之同然。指何土爲樂國。吾欲刳肝瀝血以爲圖。上徹乎華勛之耳目。冀回陽春於寒谷。薰生靈之骨髓。君門深兮九重。草澤遠兮十里。區區兮予懷。中蘊結兮難陳。難陳兮奈何。寄一叫於蒼旻。</text>
