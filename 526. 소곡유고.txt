<title>敬次芝山三章 己未</title>,<text>己未季夏。余寓直懿齋。一菴先生書示芝山三章。而以採芝爲詞。豈亦紫陽夫子靈芝之感歟。夫芝之爲物最芳潔。君子之所玩也。敢以采芝諭求道。興而比之。雖其辭意牽強。句語穿鑿。而竊自附於退翁櫂謌之義以求敎焉。采采紫芝。于芝之壑。芝之燁燁。若錦斯濯。維三其秀。我志猶猶。紉以爲佩。遒霜是憂。采采求之也。上芝諭道也。下芝言地也。壑言其深也。求道必務深造而得之也。丹茸翠葉。鮮若濯錦。以興道之有輝光也。三秀譬進道之功也。猶猶禮註緩急得中貌。言求道之志有序也。紉佩諭吾道之可服也。遒霜戒外誘之來奪也。采采紫芝。于芝之春。或山之幽。或溪之濱。一曲芝山。我歌爾共。維蘭猗猗。微斯誰從。春言其時也。歲月有限。義理無竆。求道宜及時也。春盡則芝不可采矣。時往則道不可求矣。山幽溪濱。言芝之生無山溪之殊。道之妙無淺深之異。亦不可徒求諸深而忽諸淺也。我歌爾共。言聲氣相應。有朋來之樂也。猗蘭夫子之操也。采芝之曲。千載和響。則空谷之香。夫子之所惜。先生亦惜之也。采采紫芝。于芝之洞。我篋旣盈。我歌載哢。我芝誰贈。我懷之悵。小子斐然。願以爲貺。洞言其廣大深邃也。喩道之全體也。盈篋則道之充滿吾身可見矣。吟哢則心之悠然自得可驗矣。芝旣采矣。而無可贈之人。道旣成矣。而無可行之時。則傷道之不行。所以悵于懷也。先生旣興山芝發誰贈之嘆。則貺此吾黨之小子。俾成空谷之芬馨。非先生歸魯之思歟。玆於篇末。露此求道之微誠。原韻芝山之下。有丘有壑。小溪中瀉。可飮可濯。依歸松楸。於焉夷猶。遺緖茫茫。使我心憂。于以采芝。于暮之春。于以濯纓。于㵎之濱。采芝誰贈。濯纓誰共。懷古碩人。願言靡從。香芝之山。白雲之洞。林木蔥蒨。好鳥吟哢。懷古莫攀。心焉惆悵。幷世何人。德音我貺。</text>
<title>次趙飛卿燈月吟韻 庚申</title>,<text>安齋趙飛卿嘗吟燈月詞。示余曰。子能知夫燈月之象乎。仰而觀。皎然而霽。瑩然而輝。澹澹無翳。俯而察。熒然而昭。爝然而光。耿耿不昧。于以象之。吾以明吾心。余讀而作曰。此古君子觀物之功也。然子徒知其淸而明乎。纖雲翳而淸光蔽也。惕吾心之或蔽也。殘灺落而明炷昏也。警吾心之或昏也。克明明德而振發之。則向之皎而霽熒而昭者。依然光景。而茂叔之灑落胷中。愿中之瑩澈氣象。方可以挹其餘輝矣。飛卿勉乎哉。抑吾有復焉。于時夜也。天地混冥。衆竅皆閉。萬象無覩。而月自淸瑩。燈自分明者。殆有類於君子處陽九剝否之時。自明其道。獨葆輝光。則飛卿觀物之功。必取於燈月者。其亦有感於昏衢揭月風雨秉燭之義耶。噫噫。我知之矣。遂及次而和之曰。皎皎者月。式爾心之淸。熒熒其燈。式爾心之明。維其似之。是以惺惺。俯仰不愧。天君以寧。右次原韻。夜維漫矣。疇揭其月。室維幽矣。疇秉其燭。我懷伊人。明德不忒。尙如燭之光。尙如月之白。右抒所感。</text>
<title>次趙飛卿至日吟 庚申</title>,<text>一氣無頓消。微陽漸看長。苟能體天道。那得不勉強。進學須用剛。持行便欲方。珍重良友戒。鐫佩不敢荒。</text>
<title>次趙飛卿韻</title>,<text>日間多走作。底事能如宜。遇動還壞靜。收心反惹思。放狂物接後。沉昧夜眠時。端坐開方冊。此心差可怡。</text>
<title>次李浩然韻 辛未</title>,<text>余舍魯將營峽居。李友浩然引河南，考亭兩先生事。詩以止之。卽牛溪先生告白仲說。語意甚美也。然濂翁嘗移匡廬。以濂溪二字寓其名。晦翁亦嘗營武夷矣。晩築考亭。余雖移楊江。豈無寓名濂溪之思。晩年又安知不歸於魯耶。遂次韻。敍楊江之勝。擬反招之辭。以要浩然同居。性本愛幽靜。泉石痼肺脾。偶然落塵網。肯復軒我眉。厭看斯世窄。悠然考槃思。閑蹤處處宜。山阿與水涯。身外摠無管。唯道不可離。士也豈懷土。隨遇且安之。平生繼述志。但無先業衰。鷄山昔日約。十載照襟期。爲德必有鄰。合幷那無時。我愛水南谷。雲山如錦帷。山下結吾廬。案上誦吾詩。木食而㵎飮。可以樂吾饑。若問山間趣。奚但蕨與鮞。簑衣棹片舟。滄浪釣可垂。超然遺世紛。笑彼爭朶頤。箇中淸意味。不許俗人知。麻霞亦非魯。惠好君莫疑。山中歸去來。而今悟昨非。原韻看君和我詩。字字傾心脾。矧乎遂初語。使我開昏眉。子去問幾日。胡然有歸思。斯言可信也。何處作生涯。河南與考亭。昔賢所不離。楊山雖云好。舍魯將何之。嗟我已閉門。敢曰周公衰。記昔鷄山寺。丁寧歲暮期。嗟遲十年計。畢竟如有時。睠彼白雲深。正好共書帷。及此未晩暮。庶幾書與詩。課童種桑麻。亦可免斯飢。華山有蕨薇。錦水多鮞。苟言這中樂。豈比靑紫垂。遼想角里子。聽之應解頤。麻霞古人事。亦或聞而知。嗟嗟我良友。願莫更遲疑。吾聞塵世上。日日多是非。昨蒙辱和瓊章。令人讀之未半。不覺塵室生輝也。况第五句遂初之語。尤可三復感嘆。遂以其意。吟成古體十八韻。却寄要和。</text>
<title>次安東儒生鄕飮酒禮韻</title>,<text>辛未九月。行鄕飮儀于福州之校宮。禮旣成。仍與儒生講御賜三經。鄕老金君爲四韻詩詠其事。寄意鄭重。余愧無以承當。強拙步韻。略致謙遜之忱。兼伸報謝之義。自是淳鄕敎易行。頒經殊眷際淸明。雖無實化敦衰俗。敢將虛文竊美名。樽酒雍容依古則。琴笙和樂見羣情。乞言更徼佳賓惠。須識交孚在一誠。</text>
<title>丙子三月還山。日暮途吟。</title>,<text>聖主恩何重。孤臣孽自深。暮途雲四暗。微月照松林。</text>
<title>次陶谷六言</title>,<text>南臺銀臺外物。處士名士虛名。農夫二字無弊。湖山惟有舊情。栗翁有江上靑山兩不厭之詩。蓋歎世情之衣狗也。兄處山僕處湖。湖山不厭兩人。而兩人亦自不厭。則長爲農夫。耦耕谷口。以保湖山之情。爲今日究竟地。文雖拙而意實深。未知以爲如何。</text>
<title>自訟 丙子</title>,<text>鷄鳴忽自寤。此心如有噎。日日無所事。終晷只三餟。案上退陶書。一帙未曾畢。那堪面目憎。自愧蹊茅塞。雖云惱暑氣。終日甘退托。緬想緱氏人。危坐六月室。不是無意者。如何太放失。莫謂憂戚移。德慧由疚疾。猶聞三年獄。能讀二帝冊。况玆故山裏。飮啄皆聖澤。杜門讀吾書。時人焉能奪。却悔塵網誤。正好本分得。流光不我與。五十倐焉迫。悠泛都不濟。因循一躍躍。身外摠無關。分內宜自惕。最是傷心處。家學種子絶。丁寧一翁語。秖今如昨日。淸宵起永喟。有淚自簌簌。寄語同心子。從今共努力。朝聞夕死可。莫作舊時物。</text>
<title>次退陶韻。題恩月亭。</title>,<text>年來屛伏山間。安分養老。罔非聖主攸賜。欲報罔極。嘗於月夜登亭。深有感於退翁一江明月亦君恩之詞。遂取以名亭。敬識君恩。幷次其韻。閉戶人間事不聞。餘生唯見寸心存。蒼茫江閣三更月。依舊淸光帶聖恩。</text>
<title>敬次退陶先生感秋詩韻</title>,<text>退翁詩敍云。李太白四十九。作紫極宮感秋詩。周景游次其韻。蓋其年四十九矣。某今犬馬齒。適與相値。敢用原韻遣懷云。而又有知非之詞。噫。退翁尙如此。况余末學。歷盡刦險。輥到七七年光。默數平日尤悔。奚但知非而已。竊不勝感時省諐之懷。敬次原韻。仍寄陶谷山人。蓋亦同庚云。杜門空山裏。相攜有短竹。登高聊發嘯。臨流時自掬。少日何所志。天聽在謹獨。一第誤身名。茫茫失歸宿。行藏吾自知。何須問詹卜。五十明年是。迷路庶可復。不係年老少。無關世翻覆。憂戚與貧賤。工夫這裏熟。又漠漠陶之谷。巖松與崖竹。一股淸流瀉。幽人手自掬。所學顔是希。所愼己所獨。同庚又同門。卅載相追宿。淵源子宜勉。顚沛吾自卜。正路須展拓。迷途戒未復。深情寄切磋。俗態笑反覆。常愳悠泛失。不如秭稗熟。</text>
<title>咏庭草 癸未三月</title>,<text>幾度風霜蹴踏盡。依然春草滿階庭。閑來要識濂翁意。生理分明自在靑。</text>
<title>民隱詞八章 乙酉在沃川時。上命侍從守令。述民隱詞。奉敎撰進。</title>,<text>嗟嗟下民。亦孔之哀。蚩蚩其生。惟農是依。菑彼石田。藝以黍穋。終歲其苦。卒痒我穡。嗟嗟下民。亦孔之惻。野無穧秉。町無葵菽。我藏旣枵。我室惟罄。嗚呼曷依。仁后在上。嗟嗟下民。亦孔之傷。毋催我糴。逝視吾甖。兒驚婦怕。門有吏呼。莫速我獄。王惠宿逋。嗟嗟下民。亦孔之悲。寒女于機。百結其衣。一室三布。停校屢歔。曩聞有蠲。庶不後余。嗟嗟下民。亦孔之恫。我生旣艱。租稅何從。無我春賑。寧緩秋剝。王惟若癏。官胡罔恤。嗟嗟下民。亦孔之酷。我飢三年。曷以衣食。哿矣少壯。哀此惸孤。聖有恩言。無死須臾。嗟嗟下民。亦孔之棘。后我父母。其保如赤。丙枕憧憧。祇爲吾氓。何以爲祝。眉壽無彊。嗟嗟下民。亦孔之殆。臣忝百里。有愧四字。式儼其臨。毋貳爾誠。流民未圖。豳什載賡。</text>
<title>遊俗離路上。敬次家兄韻。乙酉九月</title>,<text>秋晩湖山逸興牽。淸朝來喚赤江船。山僧莫道楓光好。面向文臺訪羽仙。津頭逢俗離僧。云楓光正好。故下句及之。</text>
<title>入洞口口占</title>,<text>巒回峯疊石蹊危。造化分明使俗離。遊客競隨楓葉至。山雲應悔來藏奇。</text>
<title>登水晶峯</title>,<text>世刦歸來一命存。瓊雷昔事梦驚聞。水晶峯上瞻涯海。此地同遊亦聖恩。巨濟，珍島一海相通。俱入指点</text>
<title>舟行。訪舍伯樊川新居。丙戌</title>,<text>昔怕瓊雷說。今分錦水居。吾生願已足。江上一舟虛。</text>
<title>與權子中 揉。舟訪舍兄樊川。次子中韻。丙戌</title>,<text>此日琴棊興。扁舟對兩翁。前山朝霧歇。笑指石蹊通。舟載琴碁</text>
<title>讀論語。次明齋先生忘字韻。寄子中。戊子</title>,<text>衰年對卷勿嫌忘。音句雖忘味不忘。讀了且忘忘了讀。勝他終日幷書忘。次韻書雖不讀讀常忘。忘則忘書味亦忘。聞子不忘忘裏味。忘能如是便非忘。</text>
<title>挽楓巖庶大父命敎 乙未</title>,<text>我祖洗馬公。蛾述開家塾。夫公好資品。實籍薰陶力。孝悌由天得。謹飭自家傳。昂昂丈夫氣。侃侃君子言。州里忠信孚。門庭行誼惇。楓巖百里外。故家典刑存。長房永孝思。師門篤舊恩。子夏謂必學。於公吾亦云。曩在八十五。躬駕辭先塋。大耋猶能慕。可以範後生。巋然作宗老。故事憑公聞。祇恨山川阻。竟違朝夕親。恩貤今所榮。回巹古亦稀。每擬百年樂。長保壽域輝。一夕驚異音。南極報星隕。新阡卜先兆。歸侍叶素願。獨有後死痛。俯仰悲古人。生芻違一哭。題挽倍愴神。</text>
<title>朗州。次可庵長韻還寄。丙申</title>,<text>屈子遺我玦。遠落南之荒。十年再過嶺。風雨迷所方。薄譴猶聖恩。炎陬若淸凉。旣無西山淚。且醉黃州觴。無心臥空谷。有召趣朝行。此行又胡爲。洄泬不可量。嶺海豈能死。時事欲無詳。聞昔先民程。處患如處常。惟應齊得喪。何須問消長。動忍苟得力。憂戚又何妨。不係年老少。要看志弱強。自笑磨蝎宮。任它蜮弩張。只恨報主心。白首轉郞當。中夜泣孝宗。孤忠耿不忘。誰謂詆楊墨。居然暮年光。此行。以詆辱朱相爲案。 塵世多網羅。遐想在楚狂。穎水淸而漣。可以褰吾裳。幽懷向誰說。寂寂掩秋堂。可翁頭全白。陶厓書已藏。呑聲復惻惻。天涯獨倀倀。義理嗟無竆。歲月劇奔忙。雖聞夕死義。此日又曛黃。九十猶能箴。三復我心傷。珍重一篇詞。古義能揄揚。勉以髭髮功。申以氣力康。征邁各相勉。小宛味卒章。重歎斯文厄。萬事聽彼蒼。人心自有天。公議付滄桑。大賢嗟已遠。絶學今誰航。不是復何歉。遺音仰秋陽。明翁曰。苟於心無所愧悔。雖不見是於久後。後何歉焉。見歸來辭小叙。</text>
<title>次金領相 尙喆 入耆社韻 辛丑</title>,<text>重違勤敎。強平生所不閒。敬次三疊。兼作訣別之章。幸一粲而去之。勿係詩軸以存屛伏本色。曾覩先朝盛事來。共陪仙蹕閣中來。公今白髮叨玆牒。豈忍重看九月來。先朝誕辰在九月。入耆社亦在是月故云。稀壽於公是儻來。一門耆閣四傳來。兩朝元老巋然在。家國應多感慨來。玉牒奇徵宛想來。鑾坡舊夢驗今來。暮年臨別相箴語。休遣何公去復來。二疊旣敍耆社盛事。末疊單叙向日對語。以申區區期望名德可觀之意。亦在其中。幸默會。辛丑孟秋下澣。魯城畸客拜稿。曾在上堂。夢人以土版書金某三字。贈余使遺之。版上有福祿遠到名德可觀等語。相公大人尙書公聞而甚以爲大吉之兆。今番將別。更以名德勉之。又有何公之戒。故下疊並及之。</text>
