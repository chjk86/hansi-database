<title>諷隱 乙未</title>,<text>台弱晦而專貞兮。俶超郵而彌潔。抗志担撟兮。恒與俗而違絶。曰有取乎一人兮。夙輔以仁。期並道而愉佚兮。黜欲而屛紛。何外襲之眩耀兮。迭誘以紜紜。將假龜而筮之兮。以決所從。諭誨理義兮。至道以通。筮旣不必信兮。言又諉以無庸。恐後之卒乖乎大誼兮。請以辭諷。辭曰。君乎君乎。胡爲舍其內志而從外戕兮。胡爲樂於危凶而棄其吉祥兮。君乎歸來。天門九關不可以止兮。虎豹斷斷。露戟齒兮。電目閃爍。耽其視兮。鉤瓜挐攫。唯人是伺兮。歸來歸來。不可以止兮。君乎歸來。金門玉署不可以嬉兮。中有蟠嶺峗峗。其亘千里兮。上與天屬。下無地兮。一生萬死。危不能髮兮。往必覆仆。亡其骨兮。重以封豕雄狐狘猾兮。彼皆索人以充其臟。呑噬倏忽兮。歸來歸來。魂精失兮。君乎歸來。紅塵紫陌不可以留兮。其害則有決漭之海湯湯其流兮。波濤溔皛。漂山若漚兮。毒龍孕乎其中。蛟鰐又以驅兮。露骨爲島。吐沫爲洲兮。鼓盪萬里。吞屋舟兮。蜮螻巧伺。終不可廋兮。歸來歸來。不歸欲何求兮。靑紫纍纍。騁繡軒兮。前驅後迾。從者如雲兮。朱門熱市。競走趨兮。吮癰䑛痔。自忻愉兮。鄙夫爲榮。達者魗兮。君乎歸來。毋蹈尤兮。華構崔嵬。軼雲霓兮。連館迤麗。杳不可倪兮。突室凊榭。冬夏殊方兮。移易造化。一陰一陽兮。明月錯落。翡幬張兮。綺組猗那。從風翔兮。瑇瑁飾筵。璆琳琅兮。曼姬鄭女。纔二八兮。滂心綽態。何妙絶兮。氷肌瑩澈。掩白雪兮。凝睇流眄。目傳意兮。乍來親膚。柔若脂兮。慢舞生嬌。掉纖腰兮。緩歌赴節。戛雲霄兮。流風厭揚。發激楚兮。鳴璈揳瑟。鏗大呂兮。六律互敶。喧白日兮。瓊釜玉鼎。羅堂壇兮。海輸陸湊。毛錯殫兮。芬芳酷烈。菀椒蘭兮。辛鹹適勻。尹牙味兮。乳酪撞挏。儀杜治兮。通肚觸鼻。馨勃鬱兮。窮滋極豐。妙莫說兮。凡玆數者。仕而得兮。居華食侈。恣聲色兮。爲樂無央。人所欲兮。肆志忘殆。皆鴆毒兮。暗昧昏蠱。尠不辱兮。南威子都。斲人脈兮。甘脆肥醲。腸腐爍兮。濮上鄭衛。訛衆嗿兮。高軒敞室。鬼胥瞰兮。自昔而然。昭厥鑑兮。綠珠誨禍。孫磔石兮。粔飴沃釜。愷蒙僇兮。珠鳳雕戶。保罹酷兮。趙瑟秦聲。惲終覆兮。歸來歸來。彼足衋兮。君乎歸來。宜遯藏兮。岑巒截㠋。竦靑蒼兮。巖秀壑冥。互媚明兮。桂樹婀娜而叢生兮。萬歲有松。千歲苓兮。幽蘭叢蕙揚郁芳兮。鸞鳳交棲。與翺翔兮。猿鶴嘯舞。鵷翠蹌兮。君乎歸來。賢所鄕兮。薜蘿爲籬。雲霞爲關兮。茅茨不翦。薄櫨不丹兮。伸膝鋪胸。覺易安兮。葆眞守沖。神不刓兮。君乎歸來。可盤桓兮。山而美蔬。水且漁兮。網深擷高。任自如兮。烹葵炰藿。備珍饔兮。鯉鱖登羞。陋補龍兮。松桂充釀。糅芳烈兮。鳴缶仰天。酌明月兮。君乎歸來。樂無缺兮。瓊柯琪樹。紛摎攢兮。勻容稱色。服雲鬟兮。林泉激籟。五音繁兮。陰陽淸濁。穆羽和兮。韶韺叶諧。汰淫哇兮。萬竅娛聰。敵笙簧兮。君乎歸來。樂無方兮。左圖右書。列典墳兮。挹義追軒。體道元兮。究顯幽眇。象帝先兮。思叶神融。齊聖賢兮。君乎歸來。道所存兮。說逌夢賚。輔商王兮。伊摯抱道。要聖湯兮。姬文獵輔。奮鷹揚兮。武侯鼎峙。炎再昌兮。然其未遇。咸愼藏兮。躬耕于莘。或揷築兮。淸渭漪漪。釣而直兮。隆中嶷嶷。龍所蟄兮。曷衒而鬻。徒齪齪兮。君乎歸來。躡彼躅兮。</text>
<title>羅池廟迎送神辭</title>,<text>採蘋兮水中。盍將薦兮侯之宮。揚侯舲兮樹兩旍。齊橈樂兮簫鼓鳴。玉珮兮瑳瑳。侯不來兮。使我心嗟。侯偃蹇兮旣來。繽舞我兮傞傞。桂水湛湛兮。芳草萋萋。東與潮通兮。湘流在西。左三閭兮右昌黎。侯朝與嬉兮暮與携。樂莫樂兮南土。侯之澤兮其普。侯皇皇兮儼欲旋。怊惝惚兮我涕漣。綏我兮禧我。庶肹蠁兮毋我捨。女安紅兮男安稼。蔚禾黍兮滿原野。報侯功兮氓胥虔。期世世兮永無愆。</text>
<title>雪賦 壬辰</title>,<text>楚襄王旣遊於蘭臺。使宋玉賦雄雌之風。將置酒于章華之宮。緖風飊拂。繁露霒雺。天慘慘兮日凄凄。霰雰雰兮雪霋霋。王乃厭晨讙惓夕醼。去雲闥來雪殿。發素麻之詠。動黃竹之謳。俯而睋兮雲澤之瓊墟。仰而睎兮風岑之瑤丘。顧而語宋大夫曰。夫雪豈亦有寡人之雪庶人之雪乎。玉對曰然。夫雪亦有焉。夫有天地而有陰陽。有春有秋而有露有霜。至於方冬而爲斯雪也。白帝告蹶。玄冥警節。氷火洲而凍炎壑。涸東沼而疑南陸。飛廉叱其風。飄𩗭於沙漠。屛翳欲其雲。霃霪於海瀆。於是乎畔散交錯。眴渙委積。瀌瀌浮浮。漠漠㴒湙。其始也倏兮若姣姬乍舞。彩衫縞袂颯沓而容與。其終也偈兮若駕素虯驂白螭。蠼略而摻摛。或霅驚而猋駭。或濤譎而波詭。瞻樹木則爲琳花琪萼。眄原隰則爲璠阡璵陌。玉膚氷肌掩其光。皎鷴皓鶴攘其色。於是乎徘徊於桂椒之間。翺翔於棟楹之際。乘凌高城。拉㧺崇陛。然後躡金砌躋玉墀。拂綺幌撼繡帷。廼得爲大王之雪。於是乎大王襯紫霞之被。襲翠雲之裘。瀲灎瓊罍之醴。陂陁瑤廚之羞。銀燭炳其前。金爐熾其後。吳歌越歈嫋嬈於其左。趙姝燕姬婥妁於其右。其雪菴藹氤氳。聯翩繽紛。凄其似秋。煖其如春。王曰。樂哉言乎。夫庶人之雪豈可聞乎。玉對曰。夫庶人之雪。則漇灑於園圃之上。飄颻於庭庳之下。蹭蹬丘隴。躑躅原野。埋蔀屋壓蓬廬。拕柴杻捩桑樞。其雪澟澟冽冽。慘慘怛怛。其積也如璧如璐。不可爲食。其布也如縑如繒。不可爲服。於是乎庶人粃糠不能餔。藜藿不能啜。履不能穿踵。袍不能掩髂。而爲白雪之歌。歌曰。白雪之霏霏兮。衆人皆飽兮我獨饑。白雪之漫漫兮。衆人皆煖兮我獨寒。夫雪未嘗異也。庶人以憂。大王以樂。使樂者憂人之憂。則憂者亦樂人之樂矣。使憂者不能與其樂。則樂者亦不可以終有其樂也。王曰。至哉言乎。非子寡人安得而聞之。</text>
<title>八陣圖賦</title>,<text>甲午春。余病寒數日。偶借諸葛武侯全書於李擇之許。其書末編。載唐宋以後至明朝諸文士所詠八陣圖詩若文若賦幾數十篇。詩無論。文唯新都用修太史之記爲佳。賦則自楊廉夫以下。皆瑣瑣無可當人意者。余遂擁衾搦筆爲此賦。非欲與古人爭衡並鑣。蓋用寓生平景慕侯區區之私云爾。遐哉邈乎夔子之國。南搤金隣戈塞。北接石門劍閣。滀以靈漢。嶚以神壁。層湍沓瀨之險。回厓複峽之阻。其中則有魚腹之浦。蓋昔武侯八陣之磧在焉。當其赤炎告燼。白水旣傾。飊回九縣。霧塞三精。際風雲之競盪。蔚虯虎之相驚。于時武侯龍臥隆中。道闡圯上。齊志管毅。侔跡摯尙。遻三顧以欻起。翼靈胄而高驤。瞰天府而攬雄。廓玉壘而開疆。伊欲憑大順以正夏。腦魏猾於東鄴。恢宏略以綏裔。蹴吳孼於炎場。于以歷八象閱九法。演乎丘井。以終始黃帝太公之制。維其高擁以槍櫐則秪護乎儲胥。盛陳以人衆則久煩乎徒旅。於是乎乃鑿礧砢之石。替萃縱之士。三靈效機。六神敦工。夏斧施巧。秦鞭奏功。抨堪輿使屬壘。命太乙而當兵。齊總總撙撙。其相轇轕兮鱗羅翰萃。粲以縱橫。爾其玄靈御衡。黃祗司轂。飛廉噫以振響。屛翳欱其騰色。蒼龍蜿蟺於東隅。白虎躨跜於西陸。朱鳥舒翼而南翥。螣蛇蚴蟉而北宅。遠而望之。繽紛儵昱。乍明乍沒。象陽機陰軸之旋斡。迫而察之。巃嵸頺沓。若嵬若嶪。似天閫地垠之開闔。至乃撓之無跡。運之無方。進退莫測。出沒靡常。剛與柔其相錯。奇與正其互列。伏至動於至靜。寓能虛於能實。藏之則入重淵而匪沈。躍之則登九霄而匪崇。噅呵而日月晻耀。欻歙而風雲盪洶。嗟瓌瑋而奧眇。紛彧彧其難覈。羌不可乎備歷。然則瀘南七擒。𨬀耳膽懾。渭北六出。狼首嵬讋。荊湖雖濬。盪之則洩。冀岑雖崒。躪之則蹶。斯固八陣之效也。是將運神算握靈契。馳仁聲整義旅。一伐而曹狐獻馘。再征而孫鯨授首。白帝之恥足灑。炎后之業若舊。奈何天旗隕芒。星蓋韜映。蜀髽胥恫。魏幗告慶。欸勳業之永隳。慨廢興之何論。惟八陣之遺蹟。歷萬古而長存。余嘗泝洄巴峽。睇盻夔丘。弔古南宮。訪磧西洲。遙沙莾其縈石。極浦溔而微漾。寒雲漫以奇色。朔飊振而哀響。江流石不轉。仿像杜陵之詩。壘平水已落。依俙夢得之詞。自漢迄今不知其幾百千載。尙纍纍其如新。而況驚濤駭浪洶涌而砰磕兮。此不爲之沈湮。危嶂急峽震汨而崩淪兮。此不爲之推遷。想神物之呵護。固天地之扶嗇。嗚呼。惟侯之智。莫晳乎三策。惟侯之忠。莫昭乎二表。木牛騁神。鐵砮擅妙。伊陣圖之奇制。亦韜機之祕略。斯石不泐。惟名與之不泐。斯名不滅。惟石與之不滅。桓氏常山之喩。曾未擬其髣髴。衛公正兵之論。庶或窺其萬一。苟靈奧其若斯。孰亦有云而能詰。遂爲銘曰。峨峨夔岑隆隱天兮。滔滔魚浦渺潬涓兮。石壘中開唯八陣兮。太一風后窮神變兮。準圓則方斡玄機兮。呵㗵雲雷鼓靈威兮。軒皇肇縡杳旭卉兮。惟侯式闡紹厥對兮。漰濤汨浪罔傾側兮。嵬嵔緯繣歷亡極兮。靈薌呹肹彌厥稱兮。如其昧者曷不斯徵兮。</text>
<title>昆明池賦 甲午爲藏六趙公代月課作</title>,<text>百粤未闢八荒窄。炎海將盪鯨池鑿。瀦滙數十百里。上屬天潢。象其河。名之以國。是曰昆明。于以勤遠而極武。用肄戎功。爾其瀖若江漢。浩如瀛蓬。東連太液。北接唐中。鎭以靖冥之館。臨以豫章之宇。嵬嵬然翼翼然俯水而宮者。渺不知其幾千百所。驚波射沫。不暝而雨。長風激濤。未陰而雷。日出東隅。月朔西陂。二儀澒洞。杳無端涯。池之未成。黎海湯湯。池之旣成。沫水瀼瀼。誰謂滇遠。莫如其邇。誰謂滇險。莫如其易。區之閡也。地之邈也。而體勢不異。時若長雲矗矗。列艅艎也。紫電倏倏。戈鋋明也。豐隆鏖海。鼓吹鍧也。祝融烘霄。羽毛揚也。繽繽欻霍而莫測。其所縱橫也。亦或君王出遊張水嬉兮。龍輅鏡流翳雲芝兮。微波澹淡揚黼帷兮。丹隄霞蔚艷綺羅兮。玄渚鱗聳拊雲和兮。又有菑丘之勇。慶忌之捷。佽飛文身之徒。足拖蛟犀。手摶鯨鰲。相與聊浪乎其內。呑若滇河者八九。於胸中曾不帶芥。嗟乎。內作池臺。外肆征伐。有一於此者。未或不滅。瑤池周宴。竟迷八駿之轍。玉關秦開。終虛萬世之計。奈何漢武鑑而不戒。佚遊旣窮。雄圖且攄。朱厓未鏤。黑沼已瀦。以使淸渭雖深。視溝渠矣。紫淵雖廣。視甖杯矣。巨石化鯨。太華碎矣。周隄若阜。九嵕隤矣。檣竿簇簇。隴蜀之楩枏兀矣。鍪鎧煌煌。秦晉之金錫竭矣。旟旐祁祁。吳楚之綾縑絶矣。以上林一池之水。傾四海蒼生之膏血。以蠻越數百里之地。塗中原赤子之肝腦。兆民怨沸。九土波擾。及乎秋風一夕。汾水歌殘。煙沈茂陵。露冷金盤。但見苑臺獨存。景物依迷。波寒舊沼。草沒古隄。蓋將弔其遺跡。旣已灰滅而無餘。嗚呼。斯池一也。而可戒者二。一以戒池臺之玩。一以戒征伐之事。夫何後世之君能戒者少而不戒者多。龍渠漲綠。錦纜牽波。則隋亦不戒也。鼓角鳴鶴野之月。旌旗濕鷄林之雨。則唐亦不戒也。嗟嗟二君豈惟不戒。而復師之。夫戒其可戒。又戒其不戒。而能爲後世師者。其惟靈沼之時。</text>
<title>次李習之幽懷賦 乙未</title>,<text>哀時俗之日陋兮。何慮尠而志卑。履傾圮而胥恬兮。昧燕嬉之爲非。伊余心其不然兮。獨慼慼而懷悲。覽邦運之嵲屼兮。豈齊國之庶幾。訏謨舛而靡悔兮。焉策駟之可追。彼巖廊之巍居兮。唯襲輕而齧肥。俾九重而獨勞兮。詎憂虞之或微。旰靡暇於玉餐兮。宵不襞乎衮衣。然綱要之未挈兮。不日紊之幾希。无公明之廓朗兮。多騁闇而眩私。嗟民生之內瘁兮。憂豈但夫外夷。倘一朝之阽危兮。實莫知其所維持。橫江湖而盪濤兮。若中流而喪維。先榜人者爲之理兮。孰拯濟之有思。欸崇廈之震騫兮。風雨欻其萃之。般爾愕而却步兮。吾恐隤燬之與歸。嘻前代之足鑑兮。而善惡之皆師。則耀德於虞夏兮。戒專虣於嬴隋。採越伯之九術兮。摭餉葛之殷規。願靜專而內修兮。尙保民之可爲。挺可制於撻楚兮。苟行仁其孰違。縱余懷之孔臧兮。世昧昧其告誰。瞻雲閽而莫愬兮。心戃慌若有遺。顧憑辭而自宣兮。豈余言之非宜。</text>
<title>鼠機賦 庚子</title>,<text>金子方夜讀書。倚篋而睡。忽聞有聲戛窣。乍攬乍已。靜而聽之。聲在篋裏。乃呼童子。執燭而視。中有一鼠穴而抱子。若棗若栗。若榛若榧。十百其顆。輦來而置拱焉。張爪齧焉。鋸齒。先人而睨馳若奔驥。乃命童子。施機設餌。寘諸篋側。息明而俟。始聞咥咥。若有鬪戲。俄然大響。木石震墜。一機所發。騈取其二。童子色喜。請再以試。金子曰。嘻。汝汔可止。世之趨宦。蓋亦猶是。一資半級。得生失死。汙渠之腐。若獲珍美。蹈辟舞縆。滅身不恥。實如彼鼠食于機器。且餂且目。側行委尾。卒觸其牙。亦竟糜耳。餌鼠者果。餌人者位。縱殊其形。乃符厥智。人猶如此。物何責爾。童子聞言。蹙然自沮。投鼠屛機。休于故處。時夜將半。攬者旣除。余遂就臥。甘寢達曙。</text>
<title>送韓同年肯世之南原覲外氏 名構</title>,<text>作賦比雕蟲。壯夫所不爲。雄也逼屈騷。悔之言若玆。況不及雄者。小技眞可嗤。邦家取進士。較藝以賦詩。詞場誇觜距。磨礪各見奇。唯先利其器。努力宜孜孜。然當決科止。豈必淫文詞。結筌在求魚。得魚筌可遺。吾觀古文士。迭興何其師。大者抱明月。錯落和與隋。小猶隨所獲。採摭雜珉琦。人人自有得。志氣浩淋漓。俄然若蠛蠓。泯沒更誰知。不朽良不易。千百僅一垂。春風百花麗。草木競新姿。榮華一消歇。那復識芳甤。所以君子身。兢兢務自持。人生穹壤間。最貴在倫彝。苟使道已高。不妨身逾卑。卓立能砥行。尤宜遜厥辭。直內敬爲要。主一愼莫差。可變躁爲靜。可昭闇爲曦。淸風掃陰翳。高空露碧璃。秋潭瀉汚潦。澄澄涵淥漪。粲然天理明。蓋在克己私。媺哉紫陽箴。允矣聖門規。豈譬徒事末。勞勞鏤肝脾。韓生才突兀。弱歲超倫夷。咀嚼班馬腴。餘胾味衡思。一戰欻登庠。鋩如脫穎錐。仲冬涉遠途。將赴天南陲。謂言覲外氏。況奉慈闈隨。科第耀門閭。抱孫祖所嬉。方當擧壽觥。玆行寧少遲。層氷塞洪河。朔雪埋長逵。岑巒多嵽嵲。空林咆虎羆。行行且愼旃。惕惕毋蹈危。古者遠行役。朋友必有貽。不須金璧餉。箴砭貴相醫。文采子所有。勖子以德基。斯言莫棄擲。珮之當礪觿。</text>
<title>丁酉冬十一月二十二日夜。守申于沈伯衡 機 家。申寅伯 晸 趙揚卿 顯期 皆會。大雪初霽。月色如晝。在座皆能詩。或作近體。或作長句。獨余以不曉韻語辭。主人強之甚。乃成五古一首。</title>,<text>有肴旨可餐。有酒淸可呷。聊成良夜會。偶與嘉賓合。園林雪初霽。琪璧粲相壓。明月如寒鏡。盈盈露玉匣。皓色看可愛。淸光正宜納。心腑覺瑩澈。浩浩凌埃壒。起視河漢傾。促觴仍款洽。肅穆且相將。喧呼愼莫狎。劉毅一小豎。放浪不足法。不知誰家子。羅裙醉深閤。六博間樗蒲。瑤箏戛銀甲。應笑吾輩人。寂寞秉明蠟。</text>
<title>暮春念日。遊道峯歸來。詩以記。却寄趙勉卿 遠期，揚卿兩詞伯。兼示院中諸益。</title>,<text>閉門終南下。不知春將盡。臥聞鳥聲喧。間關在簷楯。欄檻也 閑花復如笑。似向幽人哂。悠然起遐想。遊興忽已眹。緬憶道院勝。碧岫何森嶙。況方講業徒。數子情宿允。芳菲正可探。時服初成紾。韻書單也。與袗兄之臂之袗不同。論語作紾。鄕黨篇曰紾絺絡卽此。 靑門見柳色。風光任候診。逍遙樂自曠。脫略忻不窘。曹溪入望眼。欲捨還未忍。寺知雲嶂隔。路許樵人認。始穿纔容線。終窮遂通軫。流泉弄鳴環。琤然韻虛牝。虛牝。谿谷也。古詩曰。哀壑叩虛牝。韓詩曰。有似黃金擲虛牝。 古木時走鼯。懸崖或棲隼。巖回出畫閣。駕虛猶懸簨。與𥯗同。考工記曰。梓人爲𥯗簨。鄭玄曰。樂謁所懸。橫曰𥯗。 得非噓氣成。結構勞彩蜃。春山瀑流壯。屈注天河隕。追琢費人工。刻畫應不泯。達者以爲賓。猶然發其矧。逍遙遊曰。宋榮子猶然笑之。禮記曰。笑不至矧。 却與仙洞別。首回如有引。崎嶇歷脩麓。逶迤得平畛。野草細復濃。羅生雜蔬菌。靑林間紅萼。綺繡一何踳。危峯逗天墟。孤髻撑雲鬒。入祠勤肅謁。傴僂非敢僶。居人殊不意。相視一笑辴。丑恩反。左思吳都賦曰。東吳王孫辴然而笑。作囅非 携手澗之曲。濯纓淸溳溳。疊波貌。韻考不載。出韻會 飛湍灑白石。激激晴猶霣。韻考雨也。韻會雷也 山花更的歷。乍披叢還脗。合也出韻會 蘸溪疑洗錦。緣巖似著純。音准。禮記曰。不純素。 鳴禽替笙竽。不用煩嶰箘。我酒旣可斟。君詩何太敏。酩酊倒樽罍。奧麗抽肝腎。洪鐘轉訇越。噤吟縮春蚓。吾觀天地內。太和浩無準。生生自春意。藹藹及蝡蠢。人生貴舒快。何必長拘緊。偶遂塵外情。滌蕩失愁憫。泠然心境空。髣髴邀聃尹。聊以寫吾趣。新詩愧不縝。韻考作稹。</text>
<title>贈同宗金子文子昂兄弟 啓明斗明</title>,<text>吾祖大成公。逮我爲六世。孫子固衆多。支別各有系。譬彼千歲木。盤礴盛根柢。柯葉自布濩。餘蔭連畝畷。聞有公裔孫。久落湖海澨。揚侯惜遠遡。太史悲留滯。今年叩我扉。冠艸兄與弟。灼灼南國花。春風映雙棣。閱牒敍尊卑。論齒得行第。自言處下邑。無所質學藝。縱然事勤苦。誰復豁蒙蔽。唉哉巷賈論。不與國賈儷。陸市羅小璣。錯落繁星暳。齊紫與魯縞。自矜窮纖毳。誰知海市富。霞錦疊麟罽。明月或傾都。精光射朝螮。所以捨鄕里。驅馬來京邸。京師信壯麗。規矱聖所制。峨峨宮室美。鬱鬱山河勢。飛騰盡才俊。卓犖多英睿。玆遊誠大觀。豁然心目霽。庶勉以自壯。學問期无替。余聞久嘆嗟。子誠得所計。退之稱歐生。秀出於南裔。二蘇自巴蜀。一朝來聯袂。高才豈匏瓜。不食焉能繫。今子從遠方。有爲足可繼。文章自有道。讀作勤不廢。六經如日月。吾說不待贅。漆園道德餘。左丘春秋係。悲慨蠶室史。奧衍潮州製。漢賦敍校獵。楚騷詠蘭蕙。樂府魏晉間。大雅開天際。詞家衆體備。巨胾須深嚌。徒文或類徘。於道乃爲細。未若先理義。不期麗而麗。秋風動城闕。涼葉墜軒砌。凄凄冷蛩吟。杳杳歸鴻唳。燈火正可親。文史恣探詣。立揚須及時。愼莫拋年歲。歸爲父母榮。毋忘祖先惠。感子有壯圖。立志何卓銳。新詩實賀子。且爲吾頑礪。</text>
<title>李監司 萬雄 挽 代家大人作</title>,<text>少小與君友。相逢卽相厚。常存長者心。不愧賢人後。我愛君任眞。君憐我衰朽。自謂兩相敦。惠好以永久。其二美君玉堂彥。受國方面寄。南海舊珮符。西關新攬轡。威加祭肜塞。馴及中牟雉。世方急君材。靑雲路正邇。其三脩短理茫茫。此事吾久訝。仁厚君有餘。壽祿天不借。玉節纔還陛。靑虯遽催駕。哀哀北堂前。塵鎖萊衣架。其四邂逅鹽州日。佳期信非宿。海汀共聯舫。雨夜同翦燭。依依惜別離。款款論心曲。追思會合地。老淚空盈矚。其五一曲溪潭淸。千年松樹老。小亭俯漣漪。綠水名更好。知君厭世紛。常思返身早。此志竟謬悠。令人怨蒼昊。其六故舊日零落。踽踽誰與儔。悲君又大還。送君歸山丘。曉月南城路。淸秋漢水流。惻惻蒿里歌。淚下不能收。</text>
<title>挽沈伯衡內子趙氏</title>,<text>吾友沈伯衡。高才吾所畏。皎皎美資質。溫溫好風味。文辭卽其餘。著作頗瑰瑋。且工古詞賦。高處逼漢魏。哀怨三疊邢。疏宕黃樓轍。每誦詰菑篇。達理信明哲。才者亦何罪。輒爲天所忌。秀而竟不實。之子遽淪棄。鮮飊妬嫩萼。嚴霜凋弱蕙。可憐梁伯鸞。高風已屬世。獨有孟德耀。三年淚成血。闇闇明鏡昏。惻惻瑤絃絶。平生繡鴛鴦。綺組一何纈。嫁衣塵滿篋。無復爲君設。但願死相從。不願生相離。一朝便長辭。香魂不復追。十四爲君配。廿一與君訣。廿三隨君去。更與君同穴。所悲旣無幾。不悲何其長。死者正栩栩。秪令生者傷。吾嘗評夫子。且復及賢耦。逸才王文考。至性居烈婦。誓定夫子文。片語堪不朽。次列婦人行。彤管詠芳徽。猗歟兩美對。千載爲光輝。迢迢整靈駕。寒峽秋天暮。雪涕寫哀挽。悲風莾回互。</text>
<title>復與金學士永叔同校東堂。用高叔嗣試院韻。錄奉求和。</title>,<text>拜命校東堂。與子辭王宮。鑑識豈云明。揀選惟在公。良驥待伯樂。美材須梓工。尙恐珠璧珍。或穢泥沙中。居然涉一旬。辛勤相與同。未覺過重陽。葉落庭樹空。月冷砌邊蛩。霜驚雲外鴻。微風時觸楹。淸漏猶丁東。秉燭悄無寐。永言心何窮。次韻 永叔○名萬基校藝承綸命。粉袍簉澤宮。點勘朱墨休。唱酬追歐公。騁辭若振綺。學步焉能工。興闌燭見跋。坐久月正中。乖闊巷南北。且復今夕同。凄凄節物肅。窅窅天宇空。銀漢掛屋角。淸霜飄塞鴻。想見菊新華。粲粲疏籬東。期君重聯袂。幽趣未渠窮。</text>
<title>挽趙承旨 胤錫</title>,<text>生死理之常。一氣自聚散。大運諒不齊。彭殤各殊算。顥粹良易匱。駁溷乃恒滿。茫茫彼眞宰。顚倒失脩短。曩者哭叔舅。嶺海飽幽懣。沼翁亦懷奇。逸志凌汗漫。奄催岱宗遊。永失龍門纂。其餘二三公。亦皆夫子伴。吁嗟轉頭際。凋落已過半。凄涼梁月孤。寂寞瑤徽斷。秋風吹小山。叢桂日凋換。春草怨王孫。白雲餘古館。誰知歲在辰。君子復憂患。神奸紛俶擾。鬼物恣欺謾。豈其淑喆徒。每爲天所憚。念長壽逾嗇。德厚位彌罕。芳林隕蕙若。明廷失珪瓉。徒與行路嗟。長爲志士惋。顧余故人子。奬誘誠過讚。陶冶仰型範。洗濯引江漢。自期每請敎。永言荷勤款。承凶太倉卒。方飱七失案。死孝實至性。驚慟淚瀾汗。哀哀一弱子。舊廬仍堊墁。塵架散牙軸。高堂虛素幔。川原收積雨。涼風滌炎熯。遙遙整靈輀。指彼維楊岸。因聞夫子宅。卽我故山畔。行當訪斧屋。傴僂以薦灌。悽詞且瀉臆。惻惻心煩亂。</text>
<title>贈別尹御史玄通 深 試才耽羅之行</title>,<text>驄馬行且止。聽我驄馬歌。行行彼驄馬。本出自天河。渴飮醴泉水。饑餐玉山禾。自有汗成珠。不用金爲珂。乍弄瑤池影。旋超瀛海波。瀛海波浪高。雪山何嵯峨。一蹴經萬里。驍騰君謂何。其二棘脯與石粟。讓與駑爭祿。文茵與繡轂。讓與駑爭服。夷途與平坂。讓與駑爭逐。九折鳥道上。萬里鯨海曲。獨自甘所遇。不用悲躑躅。嗟哉十二閑。自名爲驊騄。終年飽欲死。爾輩何碌碌。其三橘柚生南國。珠犀出炎洲。物產固多珍。最貴在驊騮。往往龍變化。神物潛相投。初日涌重溟。紅光射高丘。馺騀千萬匹。照耀雲錦幬。矯矯摠權奇。何者眞其尤。吾聞九方子。明鑑稱神眸。至精若滅沒。天機非外求。從來驪與黃。那足供冥搜。寄言市駿者。勖哉愼所收。</text>
<title>挽李恭人 友人趙勉卿內子。白軒相公之女也。在玉堂直廬走筆。</title>,<text>有美相國女。夙歲著芳儀。況復郞君賢。榮華耀門楣。去得姑嫜喜。來得爺孃慈。侁侁盛珪璋。人稱多福禧。郞君事遠宦。西關復北陲。王程有期限。那得念閨愇。非爲兒女戀。豈向夫壻疑。偶然榮衛愆。却見二豎欺。明鏡日生塵。羅帶日減圍。昨夜蟢子飛。心知郞得歸。所慰暫相見。所悲長別離。芳蘭一摧折。餘馥空葳甤。寶瑟斷瑤絃。翠壁生蛛絲。泠泠雨鈴苦。喞喞繰車悲。可憐奉倩心。幾綴安仁詩。矧玆高堂親。雙雙鶴髮垂。一辭不暫留。行路爲齎咨。我來歌薤曲。且替彤管辭。一歌一惆悵。悲風動涼帷。</text>
<title>瑞興道中見掃雪者</title>,<text>昨夜北風寒。詰朝微霰皓。俄頃積至寸。及晩勢彌浩。顧視大道上。稚女與老媼。跣跣踏氷雪。兩兩事除掃。酸辛凍至骨。涕泣還扶抱。謂言北使至。州官急治道。處處擁篲畚。徵調無少老。晨起裙不絮。夜寢席無藁。況復有此役。那能相恤保。老我死則可。却恐兒女夭。歷歷喉中語。淚滴道傍草。我行誠倉卒。驅馳極顚倒。半旬涉千里。擾擾失昏早。然猶煖體膚。羔袖兼豹襖。控御獲駿逸。饌羞羅珍好。以此言苦艱。寧不愧蒼昊。所恨莫救汝。默默心如擣。</text>
<title>離松都</title>,<text>淸晨發東陽。驅馬渡猪灘。向晩入故都。落暉滿空山。漠漠宮殿墟。離離衰草間。追惟少日遊。撫事心正酸。賴有舊相識。慰我行役艱。破涕忽爲笑。悲歡信無端。豈不念宿昔。從子以求安。王程自有期。不敢中盤桓。依依謝諸人。獨夜投臨湍。</text>
<title>挽朴評事季肯 世堂 室內 走筆</title>,<text>悼亡世多有。可念潘南生。纔失百年約。將爲千里行。稚兒留在室。床簟日凄淸。盆歌當此夕。愴惻若爲情。</text>
<title>送北道兵馬評事朴君季肯 由修撰拜是職</title>,<text>東海在天地。大澤一礧空。音壘孔。莊子秋水篇云。四海之在天地。大澤之礧空。 有國於海外。所宅何其㑋。音孔。小也屈也。又曲身貌。思玄賦云。㑋顓頊而宅幽。 縱令窮絶界。厪厪蜩鳩控。逍遙遊云。蜩與鸒鳩搶楡枋。不至則控於地而已。控投也。 乃有仕宦者。內外州邑衆。于玆分遐邇。自然爲忻恫。刺刺婢子語。愴愴都門送。笑彼童觀輩。小知殊懵懵。人生活物耳。安得長無動。一朝出門去。大道固無壅。薊轅接交南。粤航通秦雍。寧若醯中蚋。滅沒在盎甕。亦豈燕雀然。差池戀梁棟。今子受國命。北庭佐都統。近辭侍從班。遠護羌胡種。掉臂盡怯怯。子獨能從頌。十月風日寒。龍城雪已凍。地有號鬼門。灘或同惶恐。嶔崎關嶺路。去去催征鞚。攬轡卽其志。叱馭又何勇。想子酬壯懷。歷覽窮天隴。白頭衆山祖。勢並崑崙聳。磨雲復磨天。邐迤而巃嵸。北溟亦天池。日夜波濤涌。撇捩鯨鯤戲。山岳互騰歸。轅門盛貔貅。劍戟森且擁。邊庭樂壯士。簫管調鸞鳳。丈夫怏心目。弱子徒懷悚。行矣不回顧。加餐須珍重。母令王化閼。且使皇威總。徵書應早下。歸來奉君寵。</text>
<title>挽崔生 浤</title>,<text>淸宵公擧宅。對討蕭選註。靑春京兆試。並草鳴鳥賦。居然十年餘。此事已成故。憐君獨流落。窮餓逼遲暮。歸田歲不登。採山蔬亦苦。誰知一死冤。忽復承凶訃。夜半赤白丸。州牧不得捕。知君饒精爽。定向穹昊訴。有官縻不去。有臆鬱未吐。惟將十句詩。哭君當賵賻。</text>
<title>送張晦而 世明 赴南平</title>,<text>大暑去酷吏。淸風來故人。古者寫扇什。兩語工且新。時當盛炎令。赫日燒高穹。靑林獨臝體。白羽還無功。忽然思我友。作宰湖之南。湖南千里途。五馬何驂驔。吾聞南邑產。箑樣時所寶。妢笴與剡籐。光潔更端好。君子善觀物。觸類宜增慮。民暍且先穌。政煩須急除。庶濯甑甗苦。仍扇淸涼惠。聊誦古詩句。一爲賢侯勵。</text>
<title>代挽夏興君曹 漢英 夫人 走筆</title>,<text>安仁賦秋興。不獨爲悲秋。溽暑隨節闌。涼風入衾裯。坐想谷翁心。惻惻懷百憂。時邁諒不停。遠日亦己臨。平生著懿則。留與閨中箴。遺挂與舊蹤。倏忽還成塵。況復念兒孫。那能不愴神。吾爲谷翁語。愼勿徒自疚。百年且同穴。所爭時先後。所以漆園子。叩盆歌鳴嗚。題詞和薤曲。能慰谷翁無。</text>
<title>十日。驅馳行到達城。有山僧妙慧來謁求詩不已。遂使崔吏執筆口占五言長句以與之。累語拙語疊語。皆不暇擇也。</title>,<text>昨余承王命。拜辭出丹闕。馬卿曾諭蜀。陸生亦通粤。夷艱歷千里。胐脁浹兩月。日暮達城館。偶然黔吾堗。袈裟闌戟門。忽有僧來謁。解字足稱雅。善謔微近滑。謂余癖於文。求詩勤矻矻。余謂汝求詩。無乃太唐突。咄余日飮氷。行李正倉卒。春江淸若酒。春山綠於髮。揮涕撻川水。一弔英雄骨。壬辰。申砬，金汝岉戰死處。 入蜀兔棧危。通秦鳥岑屼。鳥岑。卽鳥嶺。免棧。在聞慶地。 風雷盪崖壑。萬古神龍窟。龍湫在鳥嶺。 周池杳涯岸。澒洞疑溟渤。恭檢池在咸昌。 金烏聳半空。凜凜高標揭。金烏山在善山。山下有吉注書故居。 桐藪古戰場。壯節留遺碣。高麗太師壯節申公崇謙。卽余外鼻祖也。從麗祖。與甄萱戰千公山桐藪。麗祖兵敗。太師殉節。實有紀信之忠焉。地在大丘府北。有裔孫玄軒申文貞公所撰碑。 行行時響像。觸目興轉勃。然猶愛吾詩。默默如癡訥。千金不輕擲。寧可爲汝發。明發到蓬萊。征旆還當歇。扶桑若可攬。咫尺看林樾。萬里淨如鏡。欲試凌波襪。白日忽風濤。鯨鯤互出沒。所憂盛炎瘴。未夏多成暍。有時舶趠至。木石競顚蹶。霧露路飛鳶。榱壁棲奔蠍。閉戶若處女。深深坐甑钀。此時爾能來。庶以滌煩愲。正待空谷跫。毋學叔山刖。新詩不汝惜。百篇恣突兀。</text>
<title>有以釜湖，雲臺爲大小之論者。此固河伯，海若之辨也。然余猶以爲壯覿幽賞。當各適其適而已。正不須分優劣。戲爲長句。爲釜湖解嘲。</title>,<text>昨登釜山亭。俯瞰亭下水。落暉滿遠岑。纖霞映孤壘。演漾復明滅。湖光轉嫵媚。今朝陟仙臺。大觀無天地。仰矚但白雲。遠眺唯滄海。穹鯨弄鬐鬛。怪蜃騰光彩。兩日愜心賞。雄雅各殊勢。紆餘與卓犖。長短誰相晢。吾聞古鴻門。楚漢讌季羽。將軍擁盾入。壯士拔劍舞。宴酣白日低。意氣靑春高。猶嫌乏款曲。亦復近麤豪。銷金帳作暖。羔兒酪如珠。娟娟唱金縷。細細酌玉壺。風味諒醞籍。此樂知何似。小大但自適。誰能優劣此。釜湖及雲臺。我若互非是。不如寓無竟。學諸蒙莊氏。</text>
<title>七述篇。送申學士寅伯 晸 接慰萊州。庚戌四月</title>,<text>黃鵠摩天飛。千里一徘徊。征馬臨道周。騑騑且莫催。客有平生親。車徒日往廻。念君久疢疾。惜君當別離。雍容造君閭。爲君前致辭。曰君何所適。渺渺南海陲。曰君何所事。儐彼萊州夷。君方有肺勞。何以任驅馳。吾嘗視君病。呃呃不得瞑。上炎若結轖。中懣如煩酲。我有雷跗術。君倘許我治。不須湯醴投。不須鍼爇試。但將豁耳目。兼之快心意。吾今願得間。一一對君語。君拜謝客言。側耳以延佇。客曰維嶺南。素號爲殷富。豐肴與綺羞。種種無不有。水珍蔚州鰒。陸珍密林栗。夏竹戈抽筍。霜果盤映橘。柚榴爛黃紫。芬芳競酷烈。細鱠淸洛鯉。爛炰東海鼈。椒勻更蔗臑。入口湯沃雪。況復夏日飮。瑩然秋露潔。瀝液出箘篁。甘膏稱崖蜜。調和玉醴成。一醉堪千日。此味誠奇妙。美哉難具詰。君云吾所戒。夙昔在餔餟。矧酒爲狂藥。腐腸卽肥醲。客曰維嶺南。素號多殊容。三五與二八。窈窕美且丰。眉黛若遠山。臉際如芙蓉。曼鬋飾寶髻。羅綺自生光。競姸以娛客。日夜殊未央。彩舫設中庭。瑤瑟縆洞房。喧喧衆樂會。緩歌調宮商。翹然舞白刃。𤡑迅名黃昌。有時風雨集。颯颯鳴空堂。出入紛變化。天地久低昂。此樂誠廣麗。美哉難具詳。君云吾所戒。夙昔在淫放。從來聲與色。秪令心神蕩。客曰維釜洲。實衆倭所館。吾聞日出國。東南海無岸。南海聚寶窟。珍貨浩千萬。珂峨接西洋。艑舶通阿讕。瑞腦眞龍涎。珍珠老蚌卵。琕璖與琭。瑟瑟靑紅斕。綷羽孔雀尾。織罽麒麟段。大鏡明月懸。名劍雄犀斷。蘇檀比析薪。銅銀供兌換。炫煌奪人目。瓌麗世所罕。偉哉無盡藏。亦足供賞翫。君云吾所慕。夙昔在淸素。彼哉等土苴。近黷非吾取。客曰維東京。最大鷄林府。鷄林古羅都。赫居乃其祖。卜年近一千。傅祚至王傅。杳矊時代遠。往跡留千古。金櫝始林兒。寶帶眞平主。文昌有舊庄。庾信有遺墓。鮑石戒荒王。鵄述悲神母。浩歌月明巷。驅馬天官路。一曲萬波笛。東海可微步。文武水中陵。往往生雲霧。邃古近鴻荒。奇怪不可數。行行子所歷。亦足富觀覩。君云聞爾言。爾言差可適。王程第有期。未敢便浪迹。客曰遊故都。子旣未暇卽。故都行二日。遂至萇山國。萇山卽萊州。自昔隣島域。州南五十里。有臺名沒雲。州東十餘里。有臺名海雲。兩臺壓滄海。壯觀天下聞。湯湯千萬里。浩浩無畔垠。誰駕祖龍橋。可投任公緡。三山若可見。極目空氤氳。時見鯤鯨戲。合沓天地昏。客言故未已。見君色頗欣。君云可復聞。客乃起更言。曰彼臺之東。可以賓朝日。夜半天色開。雲濤共蕩潏。六龍捧火輪。杳杳以東出。紅光與熛芒。赩赫而潑刺。霓旌引霞旆。鳳御參鸞蹕。中天太陽升。萬國重昏失。玆觀儘奇絶。談說誠難悉。君今行到此。足瘳幽憂疾。君聞啞然笑。偉哉君所說。然吾且飮氷。所憂腸內熱。王事恐差池。未敢便遊佚。客曰子誠是。子心余所知。今君何所適。渺渺南海陲。今君何所事。儐彼萊州夷。玆事國所重。交際宜先勔。萊州慣接夷。綏遠有舊典。來有下𦩘宴。去有上船宴。設茶先受書。必也以禮見。其人好疊劍。其俗輕鬪戰。頭上漆木楪。手中金摺扇。斑斕彩繡服。左右矜顧眄。長袴一尺餘。曳地時自卷。格徒七八十。各各皆徒跣。睥睨在垂手。自爲恭倨辨。太慢則失歡。太遜又近輭。弄刀非所怵。賄貨非所眩。凡百愼威儀。遇事要熟練。彼以小巧慧。我以大智辯。彼以小黠詐。我以大信展。言當委曲處。時或事宛轉。事當決絶地。快若熊兕剸。伸縮我自如。彼豈能拘骨。折衝在尊俎。威靈足可闡。箇箇得要領。歸奏明光殿。男兒蠻貊行。不負朝廷遣。身名貴俊偉。事業宜光顯。區區床褥戀。不須憂疥癬。君聞復囅然。敷腴見顏面。曰余雖顓愚。請以斯語勉。客復曰此事。於子未爲盛。子讀古書史。應慕古賢聖。夾谷齊魯會。儼然夫子政。契丹獻納字。使乎富公諍。其事有大小。所貴安邦境。今子當此役。操持在兩平。須宣聖神德。且使天威競。浸漑雨露潤。燀爀風雷騁。干羽格羽柴。驕桀折淸正。波濤永戢息。東海淨如鏡。扶桑以東西。萬萬琉暹竝。殊隣玉帛至。重譯筐篚秉。紛然一王會。回面來朝請。褒君著功伐。銘君上鐘鼎。然後爲君賀。弗愧播歌詠。君旣聞此言。不覺據几起。如執熱濯風。如久渴飮水。曬然白日光。快照雲霧裏。淟然汗不止。霍然病乃已。再拜爲君謝。子言乃能爾。吾方受國命。明日吾行矣。</text>
<title>挽李士休 行逸。發引之夕。燈下走筆。患唇腫不起。</title>,<text>淸江詩禮裔。君家卽孝族。惟君素修潔。行義實自勖。內皎以懷珠。外朗如冠玉。風流興頗饒。藝業才太足。投壺驍類郭。論書僕命蜀。親朋盡才儁。許我更敦睦。共蔭南階松。幷翫西隣竹。泠泠置膝絃。湛湛盈尊淥。雨霽山樓射。秋深道院讀。如君信脫略。此心匪詰曲。云何落文罔。而竟遭僇辱。崑璧俄投焰。豐劍遂埋獄。三年隣羯羠。千里飽蚺蝮。南還得雷雨。驚喜泣骨肉。嘉賓時復聚。好事亦頗續。南山遇李廣。北郭通袁叔。而我晩居銓。未卽剡薦牘。誰知數日別。忽聞君病篤。無乃酒流禍。抑恐噬遇毒。吁嗟命之薄。此疾終不淑。君年未五十。匪壽斯爲促。君官纔下級。一斥仍不復。君無子有姪。姪爲君家督。哀哀束八尺。蹙蹙斂一木。百年儘朝菌。萬事同風燭。虛牖施蛛絲。空簾下塵軸。籬英露未黃。庭草秋猶綠。念君家善釀。新甕日當熟。此時君莫飮。此酒誰更漉。聞君將卽遠。明發指楊麓。我適値家祭。淸坐事齋沐。君行我未送。我淚徒盈目。況君先大夫。至性儗顏陸。行備軒相篇。事列春官錄。不謂幽堂事。君乃以我屬。此文久未就。此詩奄先哭。我愧多負君。此愆將何贖。惟應一偸暇。訪弔君斧屋。代醞澗水淸。折肴山花馥。挑燈寫長句。誓言以相告。</text>
<title>明善公主挽詞 癸丑</title>,<text>三珠閬苑樹。燦燦瓊花綴。鮮飊忽廻蕩。慘見雙枝折。十五瑤臺月。盈盈復皎潔。正仰淸光滿。誰知圓嵬缺。鴛機已先斷。鳳簫亦中咽。上帝所震驚。九重共愴結。詞臣在下土。橐筆事詩訣。悲將薤曲陳。忍覩穠華撤。</text>
<title>敬次圃隱寄東浦孟先生韻。仍送休徵令公 胄瑞 按節湖西。</title>,<text>昔我讀鄒編。一讀三嘆傷。正界卽告縢。罪歲嘗戒梁。行仁豈有他。什一乃其方。嗟公大賢後。況爲時龔黃。韋丹蒞江西。守約化平涼。分憂得衣繡。玉節指溫陽。母懷游子悲。且軫民皇皇。至願在增賦。不憚罄蓋藏。民情極哀怨。天心寧杳茫。冀公尙拯活。何須怨參商。</text>
<title>水雲亭</title>,<text>人問水雲亭。何以水雲名。水鐘與雲吉。二峯當吾楹。朝態娛人眼。暮韻淸人耳。翛然朝暮間。高興無時已。又山雲在吾上。江水在吾下。素影時卷舒。綠波自瀠瀉。惟堪灘上鈞。且供林中臥。滄浪與幽石。曲高無人和。又沔川幷漢流。蒸水浸湘界。吾亭亦奇勝。二江此焉會。名藪邁靑草。危島森蒼檜。歷歷恢所矚。曠然天宇大。又白雲在太虛。英英抱幽德。高凌霄漢界。靜合煙霞色。偶然釀陰功。時作甘霖灑。生意發枯萎。蒼然滿四野。又名山紛四會。似爲吾亭來。迢迢百餘里。乃復見雲臺。森然衆牙笏。突爾三角髻。嵩華與雁台。誰能識品第。又吾祖昔行吟。杖策玆丘丘。偶爾撤皐比。遂焉營菟裘。舊稱梨棘場。今作松梓里。天雲小池邊。叢臺尙遺址。又淮流日在眼。中有樂翁閭。入抗仁義言。歸作神仙居。舊樓是白雲。遺墟但綠草。癡昧忝宅相。永言懷王考。又南谷歸溪水。北岸辰溪水。二水並入江。有本蓋如是。餘生已孤露。樂育失時雨。兢兢父師敎。誓言銘心腑。又山婦理木鑱。水客理魚罟。魚隊競穀雨。萊族滋芳露。幽居春欲晩。時物共媚嫵。且待新酒熟。一醉梨花塢。又山人憑山閣。睡罷知日午。翠靄初收障。白雲猶滿戶。正當炎燠日。獨專淸涼界。何來北窓風。林樾更蕭灑。又山容日偃蹇。林居轉岑寂。潭淸魚可數。霜落梨堪摘。東籬嗅黃花。南磵掃白石。幽人自獨往。不復尋行跡。又千樹河陽花。十里洞庭月。春花與秋月。物色互無歇。氛氳衆香國。浩蕩水銀窟。扁舟動高興。遊賞亦可悅。</text>
<title>送辨誣使赴燕 丙辰</title>,<text>白日須掃翳。白玉須洗痕。匹夫誣猶伸。況乃邦國冤。國冤與主辱。臣子固同怨。美公宗戚卿。才誠冠周藩。自言異異姓。籍忝聖祖孫。急病義則然。辨枉心素存。將齎珠玉幣。一扣虎豹閽。憤昔東江帥。簸弄有流言。力蔽宣光業。似慰廉來魂。齊東益悖謬。侈哆不足論。願訂太史編。一一得更繙。歷歷著廢興。昭昭割明昏。淸流自泂澈。汚渠自淆渾。雅奏一鏗鍧。淫哇寧復諠。玆事國重事。公行宜自敦。幸湔九廟恥。誓報明主恩。秋風動楡林。淸霜滿薊墩。間關穿戎馬。迢遞度塞垣。中原日多事。東隣憂正繁。歸塗應勿滯。戒心亦莫諼。遲公幹事廻。對公東園樽。</text>
<title>挽李進士 師命 內子 丁巳</title>,<text>少得阿母憐。嫁得阿姑愛。郞君復才賢。人稱兩美對。一 自爲貧家婦。布綀易羅紈。我爲孟德曜。君爲梁伯鸞。二 昨聞梁伯鸞。鹿車載妻去。誰知五噫歌。仍成悼亡語。三 阿姑哭賢婦。阿母哭少女。哀哀兩母情。寸腸餘幾許。四 母與女爲別。一別隔生死。生憎白馬潮。不通黃驪水。五 可憐乳哺女。但知學呼爺。不記孃鬢貌。且留孃笄珈。六 悲哀結腸操。愴惻傷往賦。知君有文章。新成幾篇句。七 涼月旣云缺。曉露亦易晞。但招平生魂。却向故園歸。八</text>
<title>送淸風李使君子三 堥 庚申</title>,<text>江山若論價。萬金亦不足。公不用一錢。自享神仙福。寒波動碧虛。高樓映水曲。泝洄一棹遠。杳然懷玄躅。</text>
<title>孤雁篇。哭可億從弟。可億發引日作。余病甚。不能赴奔。</title>,<text>一雁復一雁。雙雙共徘徊。風摧霜落忽相失。身單影孑鳴聲哀。高堂列衆樂。中有塤與篪。篪兮篪兮調易絶。唯聞惻惻塤聲悲。絶響難更續。斷行不再聯。孤調與獨影。悽切不忍論。哀哀廣陵路。庶招平生魂。巫陽不來在帝旁。九關茫茫虎豹立。江風捩碧馮夷愁。白雨亂落鮫珠泣。雨泠泠風習習。孤舟怳見神靈入。柩由舟行。是日雨。 維楊之山一片土。千秋永埋人如玉。可惜珊瑚之樹纔出海。一墜重淵那復得。</text>
<title>夜讀諸葛武侯出師兩表有感</title>,<text>隆中之野寬而夷。誰云不如莘之宜耛。音治。韻會耛除草也。 隆中之水淸而漪。誰云不如磻之宜絲。安乎釣者周之師。樂乎耕者商之伊。吁嗟乎侯道不差。三顧豈特聘幣爲。魚水還同載匪羆。臥龍欻起風雲隨。遂令豫州一孤羈。坐向玉壘開帝基。㧓操鼠權顚復隳。我縱我擒威且綏。吁嗟乎侯才之奇。南人北人耕相嬉。姬民讓畔何言治。吁嗟乎侯仁之施。受遺何殊事裘委。政令予奪惟吾持。下無以嗔上莫疑。侯之旣沒民呱悲。廖徙李廢同涕洟。前出師後出師兩表灝且噩。商家說命周公無逸辭。秦陋漢淆那有玆。千古萬古長昭垂誦靡衰。吾亦不知侯之何修而乃至於斯。無亦侯忠義之屬人心。其猶乎江漢常流日月常麗。固有杳然行乎兩間莫之爲而爲。噫。</text>
<title>挽洪榮川 大夫人 卽豐寧君夫人</title>,<text>昔遊舅氏門。獲拜榮川君。因讀舅氏文。狀得豐寧勳。豐寧甲科中興初。晩歲通侯仍尙書。漢代卿相爛勳伐。韋家子弟多名譽。榮川於文得神解。不與時人競奇怪。千頃汪洋風行水。萬里紆餘江到海。是夫是子有如此。夫人福德眞無比。一自大夫捐館速。寂寞南園秋草綠。如何板輿安仁樂。復作萱堂敬姜哭。門閭無復望吾兒。萬事人間誰不悲。昨夜婺女報沈彩。劍合延平會有時。東風漢水層氷開。碧蕪燕山春自回。迢迢丹旐向此去。薤歌一曲令人哀。</text>
<title>挽趙敎官褧叔 宗著 大夫人</title>,<text>我讀歐九瀧岡文。自敍平生少孤貧。辛勤成立世其家。敎養皆由大夫人。嗚呼情至語亦至。令人涕落沾衣巾。吾黨趙君行義篤。況有雄詞拔衰俗。高堂廿載甘旨具。下帷三冬文史足。佳客時將髻髮供。異書寧惜笥金贖。人言此母復此子。古人今人却相似。誰知一夕棄色養。只有遺訓傳女史。零落階萱秋雨多。蕭條庭樹涼風起。請看來日維楊北。突兀靑山一片石。孝子一字應一淚。此豈遠減廬陵客。</text>
<title>蘄王府送花園老卒歌 擬程式爲</title>,<text>紫府深深畫戟閑。白日花園春欲老。園中物色夢已闌。箇裏英豪心幾惱。峨舸今夕送君去。碧海茫茫波浪浩。吁嗟丈夫未遇時。幾歲潛身隨戰討。不向黃龍靜煙塵。却來朱門供灑掃。無事唯堪白晝眠。有才誰憐玄髮皓。龍泉補履璞抵鵲。終古英雄怨枯槁。時來片言忽投機。能使將軍識負抱。將軍雅量河海窄。不恨遭逢苦不早。滎陽萬金不復問。漢王從來信盜嫂。荊艷越歈雜賓從。蜀錦吳綾兼玩好。龍艦雀舫海上槎。絲管嘲轟激晴昊。長風擬破萬里浪。指點滄溟杳煙島。懸知偉略動海國。蹤履夷王幾顚倒。收得鮫人萬點淚。換取龍宮千尺縞。向非計然飽奇策。誰識波斯有絶寶。嗚呼大才每如此。有卒邯鄲亦輿皁。一說應須御王歸。何當送汝幽燕道。</text>
<title>仙槎行 一作還訪成都賣卜人</title>,<text>度索金蚪萬年根。渺渺淸秋泛滉瀁。莊生謾誇瓠作尊。太乙還慙葉爲舫。不知海客何福緣。却跨仙槎天漢上。璇閨織錦是誰姝。銀渚牽牛此何狀。但覺瓊梭萬縷光。雪腕新濯雲霞颺。磊塊拳石亦奚用。一物更荷丁寧貺。五色驚自補天手。七寶疑從脩月匠。璿璣轇轕夢中夢。塵土歸來眩眞妄。蜀肆高名喧玉府。慧視沖襟絶俗障。神物須遣道眼矚。靈區合向眞仙訪。提携篋裏絶世珍。摩挲認出天孫餉。曾拄星宮七襄機。慣洗明河千斛浪。流雲讓月入指點。白楡的皪天墟曠。神遊萬里卽化人。異蹟千秋同博望。聞此自疑還自驚。塵骨未蛻增惆悵。升霄犯斗太怳惚。無乃齊東恣譎誑。纓弁別有下土臣。願借瑤階一證嚮。化人事出列子穆王篇。</text>
<title>擬佛印送別卓道人。兼寄東坡長句。</title>,<text>東坡別集云。坡在惠州。其家以地遠。無人致書爲憂。有道人卓契順者慨然嘆曰。惠州不在天上。行卽到矣。請書以行。佛印因致書云。常讀退之送李愿歸盤谷序。愿不遇之於主上者。猶能坐茂樹以終日。子瞻中大科。登金門上玉堂。遠放寂寞之濱。權臣忌子瞻爲宰相耳。人生一世間。如白駒之過隙。三二十年功名富貴。轉眄成空。何不一筆句斷尋取自家本來面目。縱未得到如來地。亦可以驂駕鸞鶴。翺翔三島。爲不死人。子瞻胸中有萬卷書。下筆無一點塵。到這地位。不知性命所在。一生聰明。要做甚縻。三世佛則是一箇有血性的漢子。子瞻若能脚下承當。把三二十年富貴功名。賤如泥土。努力向前。珍重珍重。讀此書。令人心目爽豁。印卽金山了元長老。坡最所得意禪友也。坡年譜。又載卓契順事。契順以諸子書自蘇至惠。得書經還。問其所求。答曰。契順惟無所求。而後來惠州。若有所求。當走都下矣。苦問不已。乃曰。蔡明遠鄱陽一校耳。顏魯公絶糧江淮之間。明遠載米以賙之。魯公憐其意。遺以尺書。天下至今知有明遠。契順雖無米與公。然區區萬里之勤。儻可援明遠之例。得數字乎。公爲書淵明歸去來詞以遺之云。契順亦可謂瑰瑋絶俗之士矣。余嘗奇順之義。高印之論。竊有所感於中者。遂以此爲題試占長句。且示從學諸生。道人今朝辭遠行。我聞其行感其義。坡翁自是天下士。惠州蓋亦人間地。君行到惠見坡翁。爲我且傳殷勤意。昔日坡翁訪我時。數月金山駐我寺。彌天道安我豈敢。四海鑿齒翁不愧。供石禪居眞戲劇。坡嘗送怪石二百九十八枚于佛印。有怪石供一篇。 施帶山門亦好事。坡留金山。解所繫玉帶。以鎭山門。佛印取衲裙柏報。 昨聞翁從赤壁還。更入脩門讀中祕。繡繪唐虞粉黻衣。點竄伊皐謨訓字。不知明廷復何辜。杏杳湘潭重憔悴。臭腐翻嚇赤霄雛。扶搖屢鍛靑雲翅。隨夷元自忤盜蹻。絳灌寧知憐賈誼。翁誠達人識趣舍。我且要翁證眞智。萬卷由來貯腹裏。一塵何嘗點胸次。胡爲懷寶不自寶。却使明珠混穢器。朱丹軒轂幻穴蟻。富貴光陰易隙駟。況値天衢日晻曀。雜沓跳狐與嘯魅。趨名趨利爭奪具。何不掉頭便斷棄。試參維摩不二門。自有菩提無上位。靈山蓬海欻來往。翳鳳驂鸞足娛戲。能超塵臼是不死。豈待丹鼎乃久視。平生愛翁一轉語。此日憑君萬里寄。翁聞此語必點頭。努力仍須勿失墜。翁歸不復患無家。擬掃蒜山待翁至。東坡有欲僦居蒜山。地。屬金山。作詩與元長老一篇。末句云。蒜山幸有閑田地。招此無家一房客。</text>
<title>復戲爲東坡寄謝佛印禪師詩。仍用前韻。</title>,<text>浮玉山頭大乘禪。金山一名浮玉山。 早歲歸宗了眞義。印本號歸宗大師。 千偈鳩羅語翻水。東坡沙高臺。示元長老詩云。臺中老比丘。碧眼照窗几。巉巉玉爲骨。凜凜霜入齒。機鋒不可觸。千偈如翮水。蓋用鳩摩羅什日誦千偈之語。 一箇摩尼光燭地。我昔過訪南都日。師曾笑答西來意。傳燈僧問趙州。如何是祖師西來意。趙州云庭前柏樹子。 淵明久困彭澤米。遠公尙占東林寺。袍帶錦玉師實稱。唐武后陽萬回禪師錦袍玉帶。東坡以玉帶施元長老詩。有錦袍錯落眞相稠之語。 箭鋒機緣我多愧。傳燈序。機緣交激。若挂於箭鋒。坡贈長老詩。有鈍根仍落箭鋒機之語。 留詩換衲識深情。供石分山俱勝事。換衲語見前。供石卽怪石供。分山卽欲僦居蒜山寄詩事。 神交不復論遠邇。妙理何曾有慳祕。于今宿業墮危網。坡以嘗作呂惠卿降官制。言者誣以謗訕。安置惠州。坡有答劉沔書云。某平生。以言語文字見知於世。亦以此取疾於人。常欲焚棄筆硯爲瘖默。而習氣宿業。未能盡去。 流落南荒斷音字。誰知行脚有義徒。坡在惠州寄人書。某蕭然一行脚僧云。 萬里傳書慰憔悴。投來寶珠忽入手。喜極淸風颯生翅。書中歷歷提醒語。再拜吾師感篤誼。消除熱惱賴法力。砭切愚昏惟上智。由來立命貴太上。不欲將身置其次。此用叔孫豹太上立德其次立功語。 東家大聖見伐樹。西蜀奇才親滌器。十城隨和遭按劍。千里驊褭困下駟。漢朝賈傅旣賦鵬。近代靑蓮亦禦魅。悠悠今古乃如此。棄世何心怨世棄。文繡不及道義樂。天爵寧羨季孟位。從玆庶參不二法。三復要言異呵戲。管公明論易。何晏曰。要言不煩。華嚴經云。人之所貪。佛之所呵。 名韁禍羅本同條。玉署珠厓還一視。富貴風前信燭轉。文章木上眞癭寄。古人文章木上癭。卽東坡答李端叔書中。木有瘦。石有暈。犀有通。以取姸於人。皆物之病之意。寄寄生也。 淸泠一滴甘露漿。我且奉盈期勿墜。爲送道人兼謝師。載書還慙語非至。</text>
<title>前詩不及謝道人之意。更成一首。仍用其韻。</title>,<text>道人昨自故鄕來。我感道人多氣義。脚底猶看萬里色。意中自輕三危地。傳書我已見爾情。贈句爾須識我意。方朔初年金馬門。子厚暮歲零陵寺。零陵。永州郡名。子厚嘗住龍興寺。有自衡陽移桂植零陵所住精舍詩。 羅浮 在惠州博羅縣。葛稚川舊隱處。 又是五嶺外。三黜行裝眞自愧。翻思赤壁卽近土。虛羨丹砂有舊事。吁嗟今我異故我。故日詩文今且祕。坡與李端叔書。足下所見皆故我。非今我也。 靑蠅惟堪作弔客。世說。虞仲翔放棄南方。自恨疏節骨體不媚。犯上獲罪。當長沒海隅。生無可與語。死以靑蠅爲弔客。 白雁無憑傳信字。時逢饁婦說夢幻。卽春夢婺事。 可有漁翁問憔悴。嵯峨劍鋩剩割腸。坡用子厚詩。有一句割愁眞有劍鋩山。 寂寞雕籠同翦翅。鸚鵡賦。閉以雕籠。翦其翅羽。 誰知越絶蠻蜒鄕。却勞吾人抱深誼。傳跫谷裏縱可喜。逐臭海畔還非智。曹子建書。海畔有逐臭之夫。語出呂覽。 向非高義出尋常。那得長途決造次。遙思京洛衆所趨。濟濟冠裳皆國器。黃金白璧正丘山。流水游龍作軒駟。爾胡不北獨南來。遠慰炎荒侶魑魅。秋扇舊篋時所賤。瘦馬東郊世共棄。生平忤俗有骨體。此日動人無爵位。吾知玉貌非有求。勇往何曾顧譏戲。持謙爾自明遠比。誦義人將翁伯視。餘生尙作江海遊。晩節倘向雲林寄。金山寶偈最難忘。握裏盈盈明月墜。爾歸若逢高禪語。道我庸夫勉必至。</text>
<title>書佛印禪師寄東坡書後。復用前韻。</title>,<text>吾觀自古賢達人。出處何常唯適義。區中每起山藪思。象外剩開煙霞地。釣澤羊裘早見幾。方正學詩。羊裘老子早見幾。獨向桐江釣煙水。 浮海鴟夷卽行意。史記。范蠡曰。君行令。臣行意。 故憐南國怨椒蘭。且弔東都殄宦寺。亦有癰痤得車者。莊子。秦王有病召醫。破雝潰痤者得車一乘。䑛痔者得車五乘。所治愈下。得車愈多矣。 肯識人間有羞愧。歐陽脩與高若訥書。不知有人間羞恥事。 所以高人善醒俗。坡箚子。恥復與群小計較短長。直爲世間高人長者所笑。 往往名喩稱解事。蘇門贈言患才多。孫登謂嵇康曰。今子才多識寡。難乎免於今之世矣。 華嶽占形嗟術祕。休官共誦靈澈句。誓墓尙傳羲之字。王右軍有誓墓文。 昔時玉局蘇老仙。才高命薄何憔悴。坳堂誰挂渡海筏。薈蔚却巢垂天翅。風流絶代邁李白。痛哭憂時追賈誼。紹聖年中事反覆。所賢非賢愚爲智。金門石渠一夢幻。瓊海珠厓頻遷次。雙龍再閉豐城土。六瑚奈拋明堂器。憐才獨有金山禪。咄唶神驥並駑駟。手持圓鏡照十方。擬與仙翁服魔魅。山谷詩。乞與服魔大圓鏡。 畏路羊腸久知難。榮名鷄肋今宜棄。塵根永斷覺路開。一超眞有如來位。奇言至論若指掌。莞爾元非寓嬉戲。㪺來沆瀣自爽口。編得珠璣動盈視。吁嗟先民亦有言。生死浮休 鵬鳥賦語 軒冕寄。邈邈高風世絶攀。茫茫苦海人爭墜。爲誦歸宗偈中語。散落曼陀滿空至。法華經。如來說法。天雨曼陀羅花。</text>
<title>宋子客舍。遇高漸離。</title>,<text>堂上危絃悲自語。堂前豪客驚相迕。希音尙擅舊曲譜。弊褐不是眞傭雇。君從何處到此地。我知君心與君訴。憶昨君向燕市遊。雄心俠骨時相聚。大者慶卿與田光。餘子嬰孩不足數。那知屠肆酒人樂。翻作儲宮國士遇。儲宮片語烈客死。易水悲歌壯士渡。堪嗟銅柱一擿誤。虛挑強隣按劍怒。茫茫天地盡網罟。舊客金臺散煙霧。揮斤郢匠悲質亡。吹篪吳人怨日暮。逃名匿作苦畏約。誰識英豪事卑汚。今朝主人有佳客。擊筑泠泠動宮羽。凄聲觸耳技癢人。彼傭猶能辨曲誤。邯鄲倘非豫子友。憔悴形容幾莫寤。鬢髮俙依指冠上。衣冠想像臨江素。當年祖席變徵聲。此夕華筵欣再晤。高堂白日忽黯慘。大陸悲風莾回互。尊前破涕一爲笑。匣中雄鍔長虹吐。論交逆旅未恨晩。且莫後棄生平慕。英雄托足已無門。却恐風塵更失路。嗚呼豺虎憑凌正飼人。善保千金須自護。</text>
<title>送長安君質齊</title>,<text>翩翩公子貴介弟。芳年妙譽稱麟鳳。榮封已覩作藩屛。美材端合爲楨棟。一夕天弧動雄芒。磨牙餐血金虎鬨。西邊羽書日旁午。東隣冠蓋何倥傯。東朝深愛固至情。左師微言眞善諷。試看憐子勉功業。何如重女能嫁送。存亡事急可割慈。短長謀深便折衷。況今交質異鄭惡。非關涕出因吳哄。平朝使車出靑門。文駟繡茵珠絲鞚。乍別叢臺觀闕遠。遙看岱泰雲煙弄。白璧黃金晉陽幣。三軍五家臨淄衆。華堂錦筵一抵掌。佇見齊甲弦皆控。須申洹水踵蘇季。更誓葵丘追管仲。已期親懿兼上伐。誰將眞食譏虛貢。怡顏永奉兩宮歡。指掌庶雪三晉痛。功成鼎呂遄西歸。且莫久作邯鄲夢。</text>
<title>挽鄭東溟 斗卿</title>,<text>左海有箕壤。人文特昭朗。眇邈羅麗間。突兀崔鄭黨。大同吟詩陽關語。孤雲草檄賓王侶。春卿之後得牧老。衣鉢圭齋亦曾許。國朝季昷及季雲。昌黎翺籍殊同倫。中間簡易起草昧。誰知下里鏗韶鈞。吾祖玄翁實接武。獨擅希音古樂府。中興傑出張相國。復學班揚闢門戶。崑崙萬脚獨一脊。霸統紛綸此其嫡。廬陵讓蘇且一頭。公卽張公門下客。山君傳擬毛穎肖。海客文續田橫弔。大陸賦文公賦劍。比陸一歲公差少。靑春甲科推第一。一日聲名正崒嵂。醉躍陰山雪後馬。吟對扶桑夜半日。西遊北征恣觀玩。太史文章亦已滿。神駒誰道有齧決。下寶猶能名木難。詩聲最工七言句。慶陽瑯琊堪並驅。歸來閉門城西第。自愛詩諷有妙趣。翰林群兒多齷齪。任汝銀根字半錯。詞垣推轂太遲暮。不屑腐鼠餉鵷鶴。我慕公名二十年。邂逅一識綾豐筵。宴酣招呼三學士。丹顏白髥眞神仙。亦有洪生時問字。爲誦吾詩汙公耳。曾聞河伯愧海若。應笑東家效西子。牛川江上春漠漠。擬得公題滿水閣。却驚中天遽返眞。奎文晻翳滄波涸。公辭濁世出塵坱。公馭泠風上寥廓。我獨胡爲心惻愴。爲惜斯文失宗匠。惟應遺篋動光怪。怪底晴虹燭萬丈。爲語公家深深十襲以鐍扃。莫使天公白日砰雷走風勞六丁。</text>
<title>積雨 壬寅</title>,<text>四月恒暘極。三旬積雨淫。急疑天並漏。昏怯日俱沈。苔色連床暗。溪流繞砌深。繁憂難自整。得酒且孤斟。</text>
<title>挽李僉正 聖淵。公之胤子東稷與余爲同年。公曾與昇平，完南。與聞靖社之議。</title>,<text>曾從迂相座。談笑得追陪。鱗翼非無伐。龔黃特見才。桂華椿不待。萊舞薤還哀。蕭索風流盡。塵凝北海杯。</text>
<title>上在山樓前臺 時驟雨初霽</title>,<text>倚杖臨山閣。攀崖得小臺。疏林收急雨。深壑散輕雷。花逕元通竹。蘿衣欲梁苔。翛然遊賞足。斜日不知回。</text>
<title>木蓮花</title>,<text>一樹木蓮花。靑林間素華。迷離三徑外。寂歷數枝斜。冷蕊疏偏艷。寒香晩更葩。性雖殊水陸。肇錫幸同嘉。</text>
<title>終南閑居</title>,<text>終南深復深。卜宅近前岑。臥看白雲出。靜聽山鳥吟。林風涼客夢。澗水澄人心。興在忘言處。悠悠不可尋。又太極亭高處。悠然獨倚楹。有時山鳥近。終日小溪鳴。嵐氣晴逾碧。松聲晩更淸。遊心參造化。誰識此中情。</text>
<title>聞早蟬偶題</title>,<text>六月已將半。夜來涼氣生。小池疏雨滴。高樹一蟬鳴。探化觀時運。居閑任物情。蓬山曾有約。吾得及秋征。</text>
<title>拱極堂</title>,<text>拱極齋居靜。終南雨色晴。閑雲度岫白。啼鳥隔林淸。高臥寧忘世。深藏更畏名。逍遙聊自適。還欲學莊生。</text>
<title>立秋後一日夜坐</title>,<text>一夕西風動。三旬積雨餘。夜涼秋在樹。蛩語月臨除。宦況閒仍淡。文章病轉疏。終南門巷僻。誰訪子雲居。</text>
<title>七夕</title>,<text>天上雙星會。人間七夕過。新知片宵短。生別隔年多。機罷愁如織。河橫淚洗波。輕歡仍重恨。誰道勝姮娥。</text>
<title>次玄正上人詩軸韻</title>,<text>金剛一萬峯。高揷白雲中。窟宅神靈閟。煙霞日月公。波開鯨噴雪。天闊鶴翻風。共爾携筇去。秋山訪羽翁。</text>
<title>喜瑞明見訪</title>,<text>何來驚剝啄。訪我蓽門秋。白雨留佳客。靑山入暮樓。蟬歸高樹靜。鶴伴小池幽。賴有淸尊酒。杯傳各散愁。</text>
<title>懷趙揚卿</title>,<text>正憶林川子。南遊幾日廻。三春千里去。終夏一書來。交態唯吾合。文章覺爾才。秋風湖海闊。愁絶獨登臺。</text>
<title>懷趙公擧 師錫</title>,<text>念爾金閨彥。長趨玉陛晨。風淸宮漏徹。煙細御爐熏。碧落神仙近。靑雲雨露新。終南病客在。獨自草玄文。</text>
<title>初秋</title>,<text>秋意日冥冥。鳴蟬不可聽。到池疏雨白。開檻片峯靑。世孰知高曲。人今笑獨醒。江湖波正滿。歸臥弄雲汀。</text>
<title>試院秋夜。錄奉閔太僕 點，金檢討 萬基 求和。</title>,<text>校士吾眞忝。猶欣長者從。未能空冀馬。誰是得驪龍。城闕秋陰暮。林園露色濃。論詩消永夜。時復聽疏鐘。</text>
<title>山人玄正今春復來訪我於息庵齋居。余讀軸中詩。至申君瑞明所題。不覺愴然。繼以泣下。嗟夫余與瑞明共題此軸者。不能一歲。而瑞明今已作千古人矣。轉眄之頃。嬗變如此。文酒追遊。遽成陳迹。此子美所以逬淚於人日之作。而永叔亦嘗興哀於祕演之文者也。遂更寫一律以贈玄焉。瑞明又嘗手畫一紙。以弁此卷。而巓崖古樹。坐老僧其下。甚有意態。今閱之。獨不見此。余怪而詰之。則玄言有一貴公子善賞鑑見而輒藏去不還云。</title>,<text>玄也求文至。君曾和我爲。兩行今日淚。三復去年詩。隨意林花笑。多情谷鳥悲。寥寥千古事。誰更話心期。</text>
<title>次韓肯世韻</title>,<text>銷愁唯有酒。不飮奈愁何。花氣流新雨。鶯聲度別柯。世情身外少。春意靜中多。況値親朋至。詩成得共哦。又懶廢逢迎久。柴門每不開。花隨春共去。君與月俱來。榻爲延徐下。舟寧訪戴廻。昔人河朔飮。今日莫停杯。肯世與東隣兪君元甫最相契厚。時至兪舍。或不訪余而去。故第六云。</text>
<title>贈金醫 應詢</title>,<text>積疢將危日。良方再起時。一身初屬我。萬事尙須醫。物物春俱得。閑閑病與宜。遺文素難在。吾欲問軒岐。前冬。余得奇疾。幾不免游岱。幸賴金君投藥輒效。聊將短律以鳴謝意。又古有從燕市。何妨與子知。春風入細酌。微雨和殘棋。檢藥君臣合。修生性命宜。誰當推妙理。一得上醫醫。金旣業醫。尤精於切脈。又以國棋名時。鮮有出其右者。卽古春德之流亞也。</text>
<title>贈別趙勉卿</title>,<text>憶君傾蓋日。意氣許相加。夜問玄亭月。春題翠壁花。舊遊猶夢裏。此別復天涯。努力臨分語。安時未足嗟。又龍灣一千里。擁傳亦勞哉。矗矗胡山出。茫茫鶴野開。金繒猶道路。絲管自樓臺。流涕江南事。君應作賦哀。</text>
<title>次李善裕 慶萬 韻</title>,<text>憶昨東遊日。騎驢訪石橋。秋風入古寺。孤磬發淸宵。一別煙霞隔。相思魂夢遙。因君重起興。便欲理征軺。</text>
<title>送權水曹 垕 移拜幽谷察訪</title>,<text>何遜才名久。王猷宦跡奇。可憐新記馬。誰識舊能詩。熟路征驂倦。閑林歸鳥遲。唯應庾嶺外。時寄一花枝。</text>
<title>挽朴林川 炳</title>,<text>丈人宰東郡。吾行指朔方。暮春花滿縣。細酌月窺堂。往事眞如夢。遺塵秪可傷。還憐勞父老。伏臘在桐鄕。</text>
<title>謝趙公擧夜訪</title>,<text>不怕金吾問。相携到夜分。人言星聚客。吾得月留君。衰草喧蟲語。微霜動雁群。西隣有好友。幾日共論文。</text>
<title>抱病</title>,<text>抱病南山下。林園秋雨餘。未能成遠去。猶得賦閑居。遼海幼安榻。吳江別駕魚。風塵繫簪紱。慙愧每虛徐。</text>
<title>送曹承宣令丈 漢英 出守春川</title>,<text>紫綬臨仙界。靑雲厭禁廬。春州從此去。秋興定何如。漢水波寒夜。淸平木落初。遙知康樂屐。時得跨空虛。又資玄昔隱處。吾祖復行吟。粲粲煙霞色。蕭蕭楓樹林。秋江連雨冷。古寺入雲深。早晩追飛舄。遺塵倘可尋。</text>
<title>自哭壽兒。情事慘絶。表從彌明輩見其如此。拉余爲三角之遊。非直賞秋。蓋以塞悲。遂設泡於道成庵。徵明先已負笈。揚卿與余聯轡留。凡六日而歸。</title>,<text>暫爲除煩想。因之得勝遊。疏鐘古寺夜。寒葉亂山秋。欲證無生話。誰憐不盡愁。人間一泡幻。吾意在丹丘。</text>
<title>次趙揚卿韻</title>,<text>浙浙林中雨。微微壁上燈。秋風開古殿。半夜禮高僧。逸志雲霞杳。禪心水月澄。幸無簪紱累。一臥碧山層。</text>
<title>次趙揚卿韻。因送揚卿，彌明先歸。</title>,<text>始喜名區入。還嫌歸路通。靑山懸落日。赤葉下秋風。惜別三杯盡。談玄一榻空。知君多妙句。寄我白雲中。</text>
<title>贈老釋楚雲</title>,<text>國子官初解。禪宮迹偶投。一燈孤照夜。萬葉共吟秋。曠蕩丘中想。飄颻物外遊。老僧多好意。猶足爲遲留。</text>
<title>挽南參判 斗柄</title>,<text>平樂觀兵日。將軍用武名。裏尸思父烈。聽鼓荷皇情。蠻海威令盪。吳兒姓字驚。韜鈐身後托。仍得藥師甥。南卽忠壯公以典之子。今御營大將柳赫然之舅也。</text>
<title>贈別金敎授應詢。兼示沈 緖，蔣 諒 兩僉樞。乙巳十月。三人俱以軍官。陪家大人赴燕。</title>,<text>弱國勞皮幣。家君此赴燕。晨昏違萬里。羈絏荷三賢。積雪圍遼野。寒雲接薊煙。逢迎知改歲。花月浿江邊。</text>
<title>夜過納淸途中口占 乙巳冬。爲問禮官時。</title>,<text>昨夜過蔥秀。今宵度納淸。每因忙後錯。還似夢中行。馬足唯憑爝。鷄聲且辨更。名亭疑讖籙。却憶富公爭。次韻 儐使久堂朴公長遠忙中惠瓊什。意得語便淸。千里忘羈旅。三人共此行。攬裘衝急雪。持炬走深更。遠憶歸盤隱。無人子所爭。</text>
<title>留龍灣</title>,<text>迢迢千里遠。忽忽一旬更。此禮猶相問。雖蠻倘可行。亂山迷古戌。寒日翳空城。錯莫羈懷亂。胡笳復數聲。</text>
<title>無題 新安少妓有名解語花者</title>,<text>二八新安女。㛹娟態轉溫。極憐花似笑。那及爾能言。楚賦微辭在。秦詞妙曲存。峽雲容易散。疇記舊時恩。</text>
<title>公子行</title>,<text>公子何來客。連鑣大道傍。似從平樂館。却向少年場。素骹千金飾。紅顏百寶粧。翩翩俱意氣。今代自原嘗。</text>
<title>贈別呂評事希天 聖齊。與李侍請端夏。前後俱以天官郞得之。</title>,<text>北塞移天曹。由來佐幕豪。曾知太公法。況有使君刀。叱馭雖常分。看雲亦自勞。那堪送行處。風雪擁征袍。</text>
<title>挽崔古阜 挺海</title>,<text>憶昨相逢日。將軍氣未衰。生平膝上劍。歲晏鬢邊絲。一別便長隔。重泉秪足悲。還憐此父子。新折桂花枝。</text>
<title>春日山居</title>,<text>寂寂終南下。閑閑靜者居。靑春回洞壑。白日照圖書。谷鳥聽逾緩。山花看漸舒。忘機吾自熟。何必戀軒車。</text>
<title>春夜聽雨。志喜示允明。</title>,<text>寂寂人初定。悠悠我欲眠。高齋聞漏後。春雨落燈前。正念花辭樹。仍忻水滿田。端居憂世志。惟是祝周年。</text>
<title>碧桃</title>,<text>白玉桃花色。英英一樹芬。淡粧嬌虢國。縞服寡文君。瑞雪留春冷。淸香襲月薰。還憐粉蝶影。逐蕊共紛紛。</text>
<title>紅桃</title>,<text>灼灼紅桃樹。夭夭小苑春。眞逢傾國色。錯疑映門人。晩態迎霞艷。晨粧帶雨新。最憐皮子賦。一諷更精神。</text>
<title>次權汝明 頉 韻 汝明家饒圖籍。余方借其古今全史看之。三四及之。</title>,<text>玉署非吾分。衡門不厭深。每尋前代迹。時見古人心。嫩萼迷紅障。幽泉咽素琴。探春明日約。騎馬向東林。</text>
<title>疊前韻答贈紀明</title>,<text>一言君未戒。群謗亦何深。縱使能銷骨。懸知不負心。冤氛埋獄劍。孤調在山琴。耿介無人識。寧終愧士林。</text>
<title>挽李陽川 哲英 室內 白軒相公之冢婦。陽川公之繼室。新婚未幾。陽川病逝。纔過朞祥。室內又逝。</title>,<text>相國西河痛。彌年淚不晞。却驚新婦沒。又向故山歸。落月窺塵鏡。凄風動素幃。最憐稚女在。猶託嫁時衣。</text>
<title>又疊心字韻志感</title>,<text>用世元非計。逃塵愧未深。風霜餘短髮。江海起遐心。有酒聊開酌。無絃只弄琴。千秋禽尙志。吾道足山林。</text>
<title>積雨乍霽。炎熱轉酷。時求解官未遂。書以志懷。新得李時珍本草一帙。近所閱者。只此書耳。</title>,<text>雨霽炎猶酷。官存病欲加。生涯惟本草。名利卽空花。臥聽溪喧石。時看岫出霞。仍聞九街水。浩蕩沒行車。</text>
<title>以不詣槐院。褒貶居下考。</title>,<text>每願官休罷。粗能辨實賓。何須六百石。自愛五千言。蠻觸浮生事。閑忙半世身。今朝聞好報。高枕酌風軒。</text>
<title>挽李子輝 光稷。官終持平。年止三十三。無子。方修內翰時。時政記未畢而沒。</title>,<text>芹舍封章日。薇垣獻諫時。多君常忼慨。愧我每低垂。叔世淪才恨。明庭失士悲。龍門不盡業。執手更傳誰。</text>
<title>挽鄭高陽 昌徵。鄭相維城之子。寅平都尉之父。都尉夭卒未二年。而高陽繼亡。</title>,<text>昔子西河慟。言之淚滿腮。如何使吾相。今復有斯哀。老樹風凋葉。空庭雨長苔。還憐留葬地。澆得邑人杯。</text>
<title>挽鄭知樞 孝俊 代作</title>,<text>五子登科甲。嗟公百祿宜。西京萬石貴。南極一星輝。乘化知無憾。修生固有涯。誰將秦失淚。却向老聃揮。</text>
<title>奉和止庵李丈寄示韻</title>,<text>亭從吾祖闢。地卽尙公遊。不識何年代。猶稱某水丘舊園三畝在。遺訓一經留。每誦河汾語。行將老莵裘。元韻 李止庵○名行進鬱鬱終南麓。吾童子所遊。白鬚臨澗壑。靑眼記林丘。誰道成安後。還敎宅相留。茅齋仍望月。事業在箕裘。尙成安公。於吾於君五六代祖也。豈意百餘年後。舊址屬之子乎。況王大監闡相業於其地。此甚奇矣。仍書短律以勉之。</text>
<title>大殿春帖子</title>,<text>麗景添長線。條風解薄寒。時當元節屆。日報聖躬安。綵樹嗤唐制。靑旛陋漢官。唯將歐帖語。共獻九重看。</text>
<title>送李次山 嵇 赴海西幕</title>,<text>萬里鵬圖壯。靑雲逸翤輕。今朝出西海。六月息南溟。孤竹高風遠。芙蓉秋水淸。此鄕多物色。知爾長詩情。</text>
<title>送南參判 龍翼 以陳奏使燕 丙午秋</title>,<text>今夏。査使之至。廟堂一空。辱及君父。庚寅之事猶未至此。右相許公積與南公龍翼以陳奏踵北使入燕。而南曾使日本者也。主辱今如此。賢勞所不言。曾裝通越橐。便脂指燕轅。落日中原杳。驚風大漠昏。行行傍柴市。倘可酹忠魂。</text>
<title>贈別趙騎省勉卿以冬至書狀入燕。</title>,<text>余亦將有接倭之役於萊州。聊以短律。略敍參商之懷。至日欲風雪。都人愴別筵。吾行炎瘴地。君指犬羊天。浩渺扶桑外。崢嶸碣石邊。歸來重聚首。倘及杏花前。</text>
<title>挽李正字 明錫</title>,<text>吾榜三才子。人稱妙歲英。學仙曾化鶴。有客亦騎鯨。城郭歸千載。滄溟俯一泓。那堪哭弟淚。因汝更縱橫。吾榜四十人。君與丁君鳴叔爲最少年。表弟申瑞胡亦厪二十餘。三人皆富於才藻。爲一世艷稱。未後瑞明先爲岱遊。鳴叔繼逝。君今又以毀於孝不起。古語云。秀而不實有矣夫。悲夫悲夫。</text>
<title>寅賓軒睡起 寅賓東萊館名</title>,<text>三月寅賓館。寥寥度歲華。國今通日本。吾亦到天涯。海踣鯨豗浪。春晴蜃吐霞。惟憑枕上夢。一夜一還家。</text>
<title>大風</title>,<text>南極春恒燠。今年氣不齊。海隨風並立。雲與日俱低。浪作魚龍喜。驚聞禽鳥啼。最憐梅節晩。零落小墻西。</text>
<title>寄南海申掌令元瑞 命圭。言事被謫。</title>,<text>昨子投蠻邑。今吾到海濆。官程憐四日。別意隔三春。水闊愁蛟鰐。天低怯瘴雲。千金須自愛。早晩有恩綸。</text>
<title>愁坐孤館。偶然攬鏡。鬢毛有一莖白者。有感詠懷。余今年三十四。</title>,<text>顚髮三分白。鬢毛一縷明。少年玆面貌。何日更功名。蠻雨春沈市。鯨濤夜拍城。通夷吾計拙。孤絶百憂生。</text>
<title>前篇有何日更功名之語。蓋本老杜勳業頻看鏡之遺意。然此特戲耳。聊疊前韻。以道余初志。</title>,<text>絶域愁誰語。行藏我自明。已嫌頗識字。何用更求名。急雨通夷館。飛雲隔漢城。只應公事了。歸學華山生。</text>
<title>三月二十七日夜。地大震屋宇盡搖</title>,<text>異俗嗟難遣。殊方事事驚。夷情紛喜怒。天氣忽陰晴。颶起時飛石。嵐生晝濕楹。如何坤軸動。隱隱復東傾。</text>
<title>玄風倅權君季常 是經 余同年友。致書相問。且惠竹瀝薏苡五升。詩以謝之。</title>,<text>白雪五升藥。玄風一紙書。昔曾珠作謗。今賴瘴還除。霧露鳶恒跕。樓臺蜃或噓。通蠻君莫問。歸計總虛徐。</text>
<title>題姜太初巾車錄</title>,<text>讀罷巾車錄。孤燈黯不光。歸應同化鶴。節豈愧看羊。唾手島中檄。刳肝海外章。稼軒詔跋語。今日重悲傷。</text>
<title>家國</title>,<text>客況三旬久。鄕愁萬緖嬰。諸姑俱抱疢。阿姪亦關情。未罷崆峒駕。頻驚嶺海行。庭闈千里祝。日日報安寧。</text>
<title>憶昨</title>,<text>憶昨辭朝日。淸光許覲堯。不緣庭訓切。那得廟謨調。暾出看疑近。雲飛望轉遙。君親三月隔。一夜鬢毛凋。</text>
<title>偶閱澤堂李公詩中。得田園亦何好老大但當歸之語。極有激昂感慨之思。三嘆而和之。</title>,<text>羈旅二三月。經營八九非。春從前日去。吾得幾時歸。國計成仍改。鄕書到亦稀。遙憐南麓下。花柳自荊扉。</text>
<title>次申元瑞謫中寄示韻</title>,<text>不涉東南裔。虛生天地中。比形河見少。爲物海稱洪。遠謫曾非辜。雄詞想轉工。玆遊奇絶語。千載憶坡翁。</text>
<title>聞金參判伯玉 始振 訃</title>,<text>敏識天人貫。通才外內宜。長楸驥欲展。明月劍相疑。縱在那能用。云亡秪可悲。篋中前日札。三復淚雙垂。</text>
<title>寄申翰林 晸</title>,<text>遠致別語。厚意何。可忘。昨聞簪筆供奉扈至行都。謹綴俚拙。以寓瞻戀之懷。仍乞轉示銀臺文叔代言玉堂兩李學士。藹藹靈泉會。瑲瑲總玉珂。火龍蒸瑞液。池鳳浴恩波。密勿君臣契。揄揚父老歌。獨憐銅柱客。流落鬢毛皤。</text>
<title>更次申元瑞韻</title>,<text>生晩東坡後。子來南海中。導疏萬里遠。呑納百川洪。天水本來大。雨雲時自工。玆行或非謫。人亦謂仙翁。</text>
<title>再贈張道人</title>,<text>今夏。余奉使留滯蓬萊。而道人適自寧海來會。年已踰六十。鬚鬢皤然而氣貌古雅。眞有道者也。日於譚說之暇。輒論南都形勝。怳若置身於鍾山石頭之間。而及其語乎喪亂流離之際。則又不覺愴愴悢悢而其涕之欲下也。道人求詩甚懇。遂賦五言近體四篇以與之。張翁出中土。家世本南都。萬國三韓外。千秋一劍孤。風雲占氣骨。霜雪上眉鬚。欲向麻衣問。神仙做得無。又少年遇黃石。中歲客靑區。大漢崑崙使。眞人龍虎徒。秋霜明玉劍。紫電繞朱符。萬里飄然至。春風碧海隅。又聞昔南都勝。鍾陵氣鬱盤。土中周洛邑。江左漢長安。城闕風雲在。英雄戰伐看。仍思朱學士。銜詔出三韓。蘭嵎朱公之蕃。亦金陵人也。又欲說江南事。應傷故國情。衣冠多倉卒。胡虜轉縱橫。聖祖提孤劍。孱王失百城。至今騷客賦。千古愴蘭成。燕都雖失。若非弘光之昏淫。猶不失爲司馬征東趙康王。而不及一年。口南又淪於腥膻。昔王荊公有金陵懷古詩曰。霸祖孤身取二江。子孫多以百城降。此今日志士之所深悲也。孱王語出張敖傳。</text>
<title>擬往海雲臺。連日阻風不果。錄奉萊尹令公。海雲臺在東萊府東十五里。舊傳崔孤雲所遊處。</title>,<text>崔仙舊遊處。聞在蓬萊東。半夜擬看日。今朝又阻風。誠難開海市。妬亦遭天公。且欲泠然御。雙虹掣碧空。</text>
<title>寄問洪朝伯 萬宗。朝伯嘗患手背有痰核。一醫遽以鍼決之。受風幾危。</title>,<text>相離千里遠。相憶幾時休。以我虛漂梗。憐君誤決疣。靑春愁已過。碧海暮長流。夢裏還携手。同登明月樓。</text>
<title>憶家中藏書</title>,<text>長物吾何有。猶多舊史經。百年堪作蠧。每夜只須螢。散帙時誰整。孤亭晝自扃。唯應歸去日。枕藉睡風欞。</text>
<title>憶園中鶴</title>,<text>蕙帳辭多日。蠻鄕轉起思。園中雙鶴在。雲外一聲知。靜影憐花徑。幽懷付竹池。孤山歸隱處。從汝舞參差。</text>
<title>聞家園諸花盡開</title>,<text>昨夕家中札。園花報盡開。無人從掃石。盡日獨翻階。影拂鶯相覓。香飄蝶自來。封姨如待我。留得數枝佳。</text>
<title>自萊山向通度寺。午憇梁州。題雙碧樓。</title>,<text>百日蓬萊住。今朝始北還。名州知黑水。古驛近黃山。蘸閣溪流淨。被堤竹影閒。欲從靈鷲去。螺黛指雲間。</text>
<title>通度寺鐘閣 寺在梁山鷲棲山下。新羅所刱。有浮圖。藏如來眞舍利。</title>,<text>通度知名寺。南遊偶一尋。何年來佛骨。此日悟禪心。幽瀑當階落。閒雲過殿陰。翛然佳賞足。夕梵和鐘音。</text>
<title>塔臺</title>,<text>閱劫留崩塔。懸危有仄梯。纔臨一臺上。便覺萬峯低。禪戶蜂開室。靈厓鷲寄棲。未嗟花節過。猶識武陵溪。</text>
<title>喜萊尹令公追至</title>,<text>乍離纔昨日。相憶且終朝。不謂肩輿至。無煩手簡邀。入樓靑嶂滿。攀塔綠蘿飄。共子耽遊賞。諸天未覺遙。</text>
<title>籐差於筵席求詩。書贈一律。</title>,<text>問君千里外。幾日發炎涯。積水浮仙嶼。春星伴使槎。辯飛孤劍動。情洽百杯加。楚晉交方睦。寧敎舊約差。</text>
<title>直廬次李侍講季周 端夏 韻 季周時以兼文學直春坊</title>,<text>高秋建禮夜。傑句右丞詩。已覺胸懷豁。都忘手閱疲。寒花幽賞足。涼月朗吟宜。今夕重相約。淸樽御水湄。</text>
<title>再疊</title>,<text>禁苑三秋色。宮曹幾首詩。親知一相聚。酬唱未云疲。款款淸言在。蕭蕭小雨宜。會看明夜月。重到鳳池湄。</text>
<title>三疊</title>,<text>偶淹西掖直。頻續遣懷詩。鬢覺蕭疏短。腰憐曲折疲。高城涼雨過。深樹暮禽宜。幸乞松楸暇。明朝上斗湄。</text>
<title>四疊答李騎省文若 沃</title>,<text>忽忽我眠後。不知君有詩。出奇眞愈捷。奔命奈徒疲。屬鞬中原壯。交綏兩國宜。鴻溝今日約。吾欲保東湄。</text>
<title>挽李副學幼能 端相 代家大人作</title>,<text>橋南前夏訪。乖闊幾年強。刻苦工夫得。淸羸疾病將。歡然道舊語。念之至今傷。家祭違牽紼。題詞涕自滂。</text>
<title>別李子三赴韓山郡</title>,<text>病憐玄晏久。忠許更生孤。直道官仍拙。高懷氣轉蘇。春風馳五馬。幾日返雙鳧。黯慘承明別。臨觴獨一吁。</text>
<title>聞金夏卿 禹錫 將赴安東任所。走書以贐。</title>,<text>知子宿願成。嶺邑佩符行。先諡迎綸計。高堂舞采情。春風東洛水。細雨古陁城。獨笑薇垣客。遲徊負諫名。</text>
<title>挽權掌令汝綱 斗樞</title>,<text>少小交驩日。無如擧業時。腐毫吾得賦。刻燭爾成詩。對手耽棋拙。從心鬪語奇。至今魂夢裏。猶倣昔年爲。又昨解洪陽紱。江湖滿目寬。讒言何太巧。雅興不須删。行野時爭席。臨流且把竽。更憐當日約。徵我記齋顏。又告疾吾休沐。君乘月到門。丁年兩華髮。丙夜一淸尊。激切傷時事。矜高出世言。前春如隔宿。唯有淚翻盆。又十日看君病。沈沈病日臻。長桑慙術淺。腐草失劑珍。薄宦靳三級。遐期減四旬。所悲床褥語。邀我重諄諄。又抱疢元由酒。逢場或近顚。澆胸猶自可。銷肺又胡然。每覺交情重。時憐俠氣偏。單醪今送汝。令我涕雙漣。又雅弟摧芳歲。沼翁閉九原。賦聲猶誦雪。樓扁只傳雲。差喜門闌慶。行誇子姓繁。誰知老岳母。頭白哭吾君。又昨從二連宅。抒情到夕曛。人間已失友。淚下爲言君。居禮巷南畔。譚兵海北濆。癡頑愧獨在。謗舌任紛紛。又哀哀斂一木。送送入孤墳。生魄當今夜。招魂續古文。他時詩酒會。此日死生分。一慟西望地。坡山慘暮雲。</text>
<title>挽李監司 星徵</title>,<text>昔歲登科甲。簸揚猥在前。幸從公兩世。俱謂我同年。國器靑雲晩。時憂素髮先。長悲蔽芾詠。留惠海西偏。</text>
<title>挽宗室瀛昌君大夫人</title>,<text>校洞王孫宅。林園接短墻。庭萱風自落。階草雨仍荒。半歲來仁里。同朝識大郞。今宵聞薤曲。閭井爲悲傷。</text>
<title>牛川途中記所見</title>,<text>春閏仍乾旱。秋霖又雹霜。漸看寒葉赤。無復晩禾黃。室罄村妻泣。場空野老傷。菊花何意緖。的歷滿崖香。</text>
<title>晩上斗尾</title>,<text>策馬朝衝淖。挐舟暮上波。高江因雨大。涼月得秋多。節物猶群態。詩情且獨哦。蒼崖兼赤葉。歷歷眼中過。</text>
<title>直廬送朴季肯赴通津縣</title>,<text>退合耕三畝。仕猶求一麾。本來吾熟計。每事子先爲。城闕秋風夕。江湖歸雁時。冥冥望行色。且去活民饑。</text>
<title>次李侍讀次山韻</title>,<text>蕭瑟高秋事。淸霜落小池。窓前有老樹。夜半動涼颸。靜念齊民苦。仍懷魯女悲。明時空忝竊。職密愧才疲。再次冷雨稍侵砌。餘波復漲池。乍晴雲送月。入夜樹鳴颸。華省潘生興。淸閨謝子悲。抽簪眞得計。隨處托吾疲。</text>
<title>又疊前韻記感</title>,<text>重起平陽第。仍開沁水池。靑雲滿綺榭。朱夏引淸颸。巢燕爭相賀。調琴未足悲。秪憐氓失所。提挈泣孱疲。</text>
<title>次李美叔韻。挽同年李正字輝世返葬故山。美叔名秀彥。輝世名光庭。</title>,<text>楚南有羈鬼。隴西無謫仙。此生寧見日。汝死實尤天。客舍招魂夜。鄕山返櫬年。千秋宋玉些。安得巫陽傳。</text>
<title>送李中丞文瑞 奎齡 出宰安東</title>,<text>論事淸時易。蘇疲儉歲艱。君今出嶺海。民亦得湖山。五馬行將遠。孤鴻去自閑。黃金兼漢璽。早晩待鳧還。</text>
<title>挽福寧君 栯 代叔父作</title>,<text>可惜王孫貴。溫溫德有餘。居家四字對。留枕八公書。積雪迷蘭路。凄風拂柳車。衆賓咸失涕。無復引應徐。又周家惇本支。漢代盛恩私。駝灸常分膳。龍駒每賜騎。華淸隨蹕日。長樂侍筵時。玉折重宸慟。哀綸感路岐。又丈夫甚憐少。賢愚亦各言。稚兒公半子。佳婦國諸孫。華屋纔叨席。薤歌遽斷魂。永懷姻好誼。嗚咽倍聲呑。</text>
<title>挽沈廣州 之溟 大夫人</title>,<text>夫人著壼德。壽祿亦無肩。牲鼎平生養。魚軒幾邑專。有兒還近耋。無恙遂登仙。彤管垂芳史。誄詞不盡編。</text>
<title>沈校理 煕世 遷葬挽 前後夫人幷同遷原州</title>,<text>澤老有長句。爲公嘗悼亡。因聞銘簡肅。還復屬歐陽。兩什文章古。千秋事蹟詳。三阡悲會合。題挽愧詞荒。校理前夫人兪氏之喪。澤堂李公植爲長短詩以悼之。其詩格高調古。校理之歿也。屬其墓銘于其壻春沼申公。文亦古雅可誦。</text>
<title>牛川舟中。口占呈寄內兄申君戴明。</title>,<text>昨者兄先到。今朝余亦還。東西一帶水。中表兩家山。春草深深洞。桃花淺淺灣。舟中詩以報。乘夕且開顏。</text>
<title>舟中偶吟</title>,<text>雪馬元朝雪。風帆寒食風。迷茫乘錦浪。怳忽坐瑤宮。此路何頻快。吾行偶屢通。只愁明日去。塵軟洛陽紅。</text>
<title>自平丘舟下新川。由箭串橋入城。用前韻。</title>,<text>高浪放船去。危橋嚲轡還。纔分蠶室樹。忽過馬場山。短麥靑抽畝。垂楊綠接灣。輕風將急雨。點點醒吾顏。</text>
<title>以試事謗議未已。朔射不進。得罷書懷。</title>,<text>於藝吾何執。無才足謗譏。關弓絃不動。取士策多違。眼轉迷朱墨。心應失是非。幸今官得罷。慙愧返初衣。</text>
<title>挽姜金浦 頊</title>,<text>惻愴公家事。誰能不泫然。偏親今百歲。之子奄重泉。國擢廉能最。人推孝友偏。益悲坡牧語。無復舊衾聯。</text>
<title>挽金主簿 仁文。金晉州子長之大人。子長嘗擢重試。名德遠。</title>,<text>一第猶皆艷。重登豈盡譽。悅親無出此。生子固當如。舊記曹疑馬。仍聞邑佩魚。占年纔易數。題挽却欷歔。</text>
<title>挽鄭領府事 太和 癸丑</title>,<text>積慶肇萊邑。貽謀自夏官。一門生六相。五世輔三韓。德業當時重。文章後代看。調元餘廿載。福祿似公難。又文翼眞王佐。司成亦道存。因悲神武事。尙憶大臣言。相國追前烈。通家到後孫。先朝與吾祖。接武復台垣。又赫赫經綸業。潭潭相府宜。同升公伯仲。均佩國安危。大匠收鑪錘。元功託鼎彝。却驚湘澤畔。孤雁影差池。又龍虎人魁傑。韓公識北平。有時床下拜。少日里中生。諭祭文無愧。辭官批幾成。還悲掌制地。十載變哀榮。</text>
<title>仁宣王后挽詞 甲寅</title>,<text>聖女宜京室。思齊想典刑。于飛從鳳邸。偕駕涉龍庭。範外由中壼。輝前自後星。寧陵十載烈。彤管映千齡。又漢代尊長信。朝廷正在東。久聞坤則著。爭祝母儀隆。舜養須天下。堯仁卽女中。今朝鏡匳慟。何以慰宸衷。又黃驪葬聖地。攀泣憶前冬。水齧纔移竁。山因卽繼封。已朝珠阜雀。仍駕洞庭龍。不比皇英恨。蒼梧蓋未從。又 代叔父製曾沙徵積慶。德水稟貞姿。震邸由侯邸。坤儀轉母儀。施孫元帝祉。育物儘皇慈。兩字仁宣美。周公諡法宜。又五月先妃葬。靈辰痛不留。因山纔緬禮。隔歲復眞遊。九岫雲迎駕。三湘桂作舟。千官揮淚地。咽咽助江流。</text>
<title>顯宗大王挽詞 甲寅</title>,<text>顯顯先王業。於戲冠大東。傳昌由立季。齊舜卽生馮。孝已承宗德。仁能叶祖功。巍然標烈地。百代號陵崇。又達孝誠無間。東朝致養隆。初聞祔事曠。仍覩緬儀崇。步武皇王際。情文禮義中。嗣君能繼志。昭儉霸陵同。又自有留皮問。咸知祝網仁。枕嘗勞乙丙。災復軫庚辛。敷恤虞刑簡。行寬漢詔頻。垂衣餘十載。東土盡恩淪。又問響眞仁術。精禋亦孝思。如承大祭日。尙軫小民時。疾病還如許。憂勞諒在玆。千秋編簡著。徽烈埒姚祁。又不以臣卑鄙。常蒙主寵私。橫經獨對地。侍藥衆詢時。易墜成河淚。難工摹日辭。偏慙子車氏。殉繆昔人悲。</text>
<title>狼川客館 乙卯</title>,<text>不謂吾多暇。今朝訪峽還。千年觀貊國。百里到狌山。地僻煙霞窟。時危虎豹關。須君勤撫字。惠澤及惸鰥。</text>
<title>受暇展先墓。行到平丘。畿伯趙公公擧以前夜過此。宿奉安驛。翌朝到奉安。則畿伯又已向楊根。相望三十里之地。終失一晤。不任悵然之懷。爲賦短律却寄。庚申</title>,<text>聞道公行部。東來擬躡塵。偶然淹半日。還復失由旬。較智嗟難及。抒情嘅莫因。龍門瞻嶻崿。秋色切高旻。</text>
<title>送金晦仲 載文 出宰和順縣</title>,<text>淸絶湖南縣。宜君尙藥氷。幽篁靑萬介。瑞石翠千層。處順艱能濟。行和薄可懲。是知名邑義。寧復鬪甘陵。</text>
<title>挽趙校理 根。君少嘗受學於宋尤兪。登第官至玉堂。乙卯後。棄官居坡山。辭連宋尙敏疏獄。受刑配慶興。庚申夏得釋。未數月病歿。</title>,<text>連城知趙寶。昭質世稱皆。劫火焚來潔。良工琢得佳。序房曾位置。塊礫竟沈埋。一掬荊山淚。今朝不盡揩。</text>
<title>雪馬 辛酉</title>,<text>三冬豆彌津。十里一鋪陳。偌大玻瓈鏡。無量白玉塵。泠然行雪馬。颯爾送飊輪。如此天遊快。飄颻物外身。</text>
<title>漢江祖席。口占充贐語。並示信使三大夫 壬戌。上价尹監司趾完，副价李校理彥綱，從事朴佐郞慶後。</title>,<text>專對三人最。吾王揀選明。一時辭北極。五月下南溟。怒鰐投文避。驕蠻負韊迎。懸知幹事日。唯道濟君靈。</text>
<title>江上贈別沈聖可 權 謫向通津</title>,<text>五月滄江水。邀君乍濯塵。幸今違畫地。從此指通津。長路知無閡。佳期定有因。新秋恩赦後。一躍見淵鱗。</text>
<title>挽李 尙泰 妻 申兄楊根公女也</title>,<text>昔汝終南宅。嘗從我問醫。每憐持弱質。仍復遭喪威。弄瓦寧非喜。舍珠却是悲。靑春餘二十。短世只堪唏。</text>
<title>挽崔生 汸 內 甲子</title>,<text>昔過楊山路。君家識二難。萱闈憂正切。藥篋愧曾殫。惻惻留遺挂。欒欒見素冠。莊生應達理。愁得鼓盆寬。</text>
<title>挽趙監司 龜錫</title>,<text>少小稱公輔。偉才氣裒然。家聲存識度。仕路幾騰騫。淸夜歸蓮燭。春風上彩甎。同遊俱在後。坦步自無前。棲棘情初遂。留棠化獨偏。遐心營一壑。末跡問高天。鵬且災庚日。人胡夢已年。吟纔罷澤畔。疾奈劇漳邊。大藥知難就。高堂秪益憐。槐山還宿草。楊壤又新阡。樹老鳴寒雨。庭空羃暮煙。風流嗟已遠。器宇果誰傳。舊誼懷床拜。新悲欲劍懸。凄風吹感淚。沾灑薤歌篇。</text>
<title>孝宗大王遷陵挽詞 癸丑</title>,<text>古者姬文世。猶移季歷藏。錮山還有隙。修墓亦堪傷。地昔留眞議。人今葬聖王。龍驂杳舊歲。象設變新岡。百行尊名著。千秋大義彰。宣皇代邸裔。杜寢灞陵傍。喆辟元同道。靈丘合並鄕。愼終虞慕切。追緬魯儀將。寶帟秋臨水。神戈曉荊霜。夔魖奔瑟縮。埃𡏖辟淸涼。廞駕徵周史。遺箱問漢郞。三泉方再掩。萬涕却同滂。復土希靈妥。游原認澤長。殯歌兼善頌。邦慶自無疆。又 代叔父▦於赫先王烈。微臣敢指譽。文曾代邸入。晉亦狄人居。日月明同照。江河快並疏。耕桑安助徹。關隘壯儲胥。已偃仁風動。方瞻化晷舒。燕臺正高築。漢業忽中沮。眇邈巍穹意。悲涼志士歔。荊湖迷逝水。梧野莾寒墟。嶽勢三陵近。天行五閏餘。永期泉隧妥。那意石縫疏。媧鍊知無賴。灤移遂莫徐。輿情開怫慨。宸算決躕躇。吉宅新岡在。佳祥舊讖儲。園仍皇祖並。德覺聖孫如。舜慕冞追遠。姬儀蓋帥初。所悲開白日。還復指玄閭。嶽祗紛呵護。方神肅屛除。飄颻度鳳翣。迢遞引鸞車。箱出中郞啓。竁封太史書。洪恩曾逮下。大造實偏余。蓐蟻誠徒切。持龍計復虛。殯歌仍慟哭。淸血自盈裾。</text>
<title>二月四日迂齋相公小祥 辛丑</title>,<text>去春東閣曾相弔。惆悵今逢二月回。當日英豪歸夜宅。異時勳業列雲臺。亭園寂寂人誰在。風雨凄凄燕獨來。懷舊潘生情感慨。不堪重切悼亡哀。</text>
<title>次四雅子述懷韻 壬寅</title>,<text>南樓昨夜動涼風。七月殘炎覺已空。河漢影高秋色裏。梧桐葉冷雨聲中。三旬藥餌心猶健。千里煙霞夢屢通。安得與君同跌宕。蓬萊山上駕雙虹。元韻 申瑞明舞蝶鳴蟬弄晩風。竹床籐簟小齋空。年光暗換濃陰裏。秋氣偏生積雨中。萬事世間隨淡泊。一樽身外任窮通。何當拂袖訪蓬島。共躡毗盧千丈虹。</text>
<title>送洪端川 錫龜</title>,<text>十載蹉跎兩鬢蒼。每憐郞署老馮唐。秋風五馬馳關北。昨夜孤鴻到漢陽。山抱玉田朝旭暖。海連銀闕暮濤長。知君氷蘗還餘事。早晩恩綸下未央。又少小曾從關塞遊。端州未到到咸州。春風波浪龍興水。落日歌鐘萬歲樓。每詑舊時觀自壯。還憐此別路偏悠。東門斗酒分携處。北望雲煙已素秋。</text>
<title>次東坡詠雪韻</title>,<text>漠漠疏林噪暮鴉。紛紛朔雪欲埋車。佳人解道因風絮。才子工吟翦水花。剩把詩情輸灞岸。旋將喜氣屬田家。閉門且學袁安臥。龜縮無煩手屢叉。又掩日篩空密復纖。隨風入夜勢全嚴。崑山璞碎堪投鵲。滄海篇成解賦鹽。已替飛花縈綺席。更兼新月照茅簷。論才忽憶梁園興。誰共相如較兔尖。</text>
<title>奉送右台沂川洪公 命夏 赴燕之行</title>,<text>司馬高名四國聞。富公專對賴忠勤。曾從虎殿驚眞相。更許燕都識妙文。日落遼山遙接海。春來薊樹暗如雲。懸知夜夜台垣望。分得淸光淨塞氛。又駟馬蕭蕭將遠行。驪駒一曲不堪聽。百年實下伊川淚。萬里虛高魏國城。山指殷人曾採地。波連齊士欲投溟。中原極目煙塵色。誰識書生感慨情。</text>
<title>奉送李侍郞 正英 台丈出按關西</title>,<text>繁華終古號西京。建節巡藩世共榮。禮樂尙存箕子國。風雲長護乙支營。錦筵釵髻鳴絃坐。玉帳袴鞾握劍迎。最是嘉州遺愛在。行看竹馬擁雙旌。</text>
<title>椎秦博浪沙 月課</title>,<text>說難公子已歸秦。五世銜恩別有臣。可但西山空守義。却從滄海更求人。金椎電掣乾坤慘。玉輅塵驚鬼物顰。未死祖龍先膽懾。休言首事秪吳陳。</text>
<title>釋耒答三顧 月課</title>,<text>伯仲伊姜垂大名。何曾管樂比先生。使君不憚湯三聘。帝業期恢夏一成。釋耒始聞酬漢室。開屯仍見雜邊氓。平生肯作兒孫計。唯許成都數畝耕。</text>
<title>送李承宣 俊耇 出按關東</title>,<text>憶昨留宮共把杯。卽看新節下銀臺。千秋嶽色毗盧雪。白日濤聲渤澥雷。終古地形常擅勝。秪今民事奈堪哀。吾家舊近昭陽渚。何得追公一棹廻。</text>
<title>再逢李行臺碩之 慶果 於新安。走書長律。以爲幽薊長路驪駒之贐。乙巳</title>,<text>西關再度逢迎際。王事驅馳道路漫。落日停杯辭故國。片宵聯榻到新安。邊雲朔雪山河暮。哀笛淸笳樓閣寒。異地不堪兼送遠。願君努力且加餐。</text>
<title>自新安辭家大人南歸述感</title>,<text>拜別高陽淚幾呑。却從西塞侍征軒。小臣勞力元王事。絶域承顏亦主恩。心逐歸雲長北逝。身催去馹獨東奔。明春浿上歡迎地。願著萊衣捧壽樽。</text>
<title>百祥樓</title>,<text>樓外浮雲大漠垂。樓前落日澹餘曦。千秋關塞登臨地。十月山河雨雪時。歌舞乍寬長路役。兵戈却憶昔年危。側身香嶽還遺恨。天際群巒暮轉奇。</text>
<title>持被玉堂已二十日。尙未有出沐之期。今朝崔內翰周卿 後尙 以實錄移安。方向太白。歷見而去。聞其行將由四郡。登覽乎寒碧二樂之勝。泝洄於龜潭島潭之間。踰竹嶺訪黃池。誠可謂盡江山之瓌觀者矣。顧余雖有江湖山藪之思。而譬如彫籠之縶羽。徒自引領几几而已。几音殊 聊占長律以爲贐。蓋亦平子四愁之遺意云。</title>,<text>太史今朝向太白。遠銜丹詔出丹陽。千秋地僻圖書祕。五月江深樓閣涼。逸志尙禽追訪嶽。雄文司馬憶浮湘。獨憐留滯鑾坡客。補衮無能鬢髮蒼。</text>
<title>挽李判書 慶徽</title>,<text>如公衡鑑政時須。歎息明廷失範模。一世九遷今亦得。三卿二代古猶無。論人每恥先夸者。言事何曾效嗇夫。遙想西江飛旐遠。不堪秋夜斷鴻呼。</text>
<title>挽趙麻田丈 時馨</title>,<text>曾與諸郞托素期。每從床下拜淸儀。廉名郡邑唯琴鶴。晩計田園且酒棋。誰道六旬非上壽。人傳五桂總瓊枝。久知餘慶綿綿在。聞說臨江吉宅宜。</text>
<title>挽趙判書 啓遠</title>,<text>山林龍虎識魁豪。耆耋三朝位望高。髫歲潞公期輔相。中年師魯學戎韜。律身藩翰無良馬。滿志江湖有善刀。乘化九天應一吷。笑它浮世鬧兒曹。</text>
<title>挽海城君金 汝水。</title>,<text>少小韜鈐世將家。勳封武甲兩堪誇。北平虎穴曾開石。南海鯨濤舊擁槎。當日溺灰心自苦。暮年看鏡鬢先華。所嗟纔送頻陽別。却寫哀詞哭柳車。</text>
<title>大殿春帖子 居首</title>,<text>靑旂鸞輅已迎春。肅穆千官賀紫宸。北極山河終古壯。東皇雨露一時新。靈臺占氣徵豐歲。法殿開鐏賞諫臣。最是漢家寬大詔。更敎黎庶荷恩均。</text>
<title>次萊伯李汝輝 之翼 韻</title>,<text>昨罷螭頭彩筆簪。南來使節豁胸襟。遙臨關嶺千年險。直下滄溟萬里深。天外故人還數見。春回美酒肯孤斟。投詩況有琳琅語。歸橐何須更陸金。</text>
<title>寄謝文谷太學士 金公壽恒</title>,<text>萬里憐吾出五谿。藥囊珍重許分齎。甘從南海求鵬息。且荷東門有鳳題。亂後駸駸蠻俗惡。春來處處瘴煙迷。文成諭蜀嗟何用。漫把歸期學卜鷄。</text>
<title>次萊伯韻</title>,<text>北望浮雲黯不開。強携樽酒上高臺。靑春冉冉鸚花去。碧海茫茫風雨來。裘帶正看開府略。詩書誰數大夫才。天邊節序嗟相換。日暮歸心漫自催。</text>
<title>余之南來也。吏部洪君伯涵曾有贐語。昨聞伯涵以非辜遠謫北郵。爲之驚嘆。遂步其韻。以略道愴然之思而已。</title>,<text>我作炎州三月行。聞君北謫復脩程。千秋蜀國文園檄。萬里潮陽吏部名。瘴海春來昔信斷。沙場日落旅魂驚。郵亭正想閑多暇。莫把深杯較孰贏。</text>
<title>贈張道士</title>,<text>道士名雲起。中朝金陵人也。壬戌。自鎭江來本國。後因兵戈不能自還。淪落海隅。今年已六十四矣。素工麻衣遺法。十不失一二。蓋亦龍虎天師之後裔云。龍虎天師。乃東漢張道陵眞人也。至今爲道家所宗。子孫世爲天師焉。此地逢迎眼倍明。爾從何處到東溟。少年未信封侯相。今日翻爲出塞行。歲月浮生雙白鬢。風塵遠道一靑萍。歸期試向君平問。萬里關山隔玉京。</text>
<title>題釜山山亭</title>,<text>壓海而山。山如覆釜。卽所謂釜山也。當山之南腰。鑿開小丘。構一亭焉。前對絶影三岫。若置案俎。左有太宗臺。右有石城烽。峯自石城而下。山勢稍低。邐迤而南至多大前浦。又有數三小嶼錯於其間。復與絶影相屬。長圍遠抱而作一巨湖。宛然巴陵錢塘之奇勝。而亭又有樹木幽鬱蔥菁。甚有林樾之致焉。噫。天下之物。大者不細。豪者不姸。此其恒情也。孰謂溟渤濤漲之間。而乃有此淵澄澹蕩之光景也耶。萊尹李公汝輝有詩。余爲步其韻。孤城雲物接蓬萊。小閣登臨勢轉嵬。近嶼當眉雙案俎。平湖滿眼一盂罍。三洲十島自玆去。蠻舶賈帆能日廻。況有老龍應側耳。何須弄笛動風雷。</text>
<title>海雲臺再疊嵬字韻</title>,<text>海雲臺上望蓬萊。醉客狂吟氣自嵬。仰視星辰高咫尺。俯臨溟渤小甖罍。祖龍有石驅將去。對馬如丸剗却廻。笳鼓一聲波浪沸。將軍威令肅風雷。</text>
<title>次公擧韻。仍希轉奉申寅伯內翰。</title>,<text>千里唯憑尺素通。我思君憶兩情同。萍蹤落落來關外。華髮飄飄入鏡中。秪是風塵頻悵別。未應岐路更嗟窮。故人天上還多在。想爾聯翩謁紫宮。</text>
<title>事竣將還。留贈萊尹。</title>,<text>譜中惇睦兄憐弟。塞外逢迎我得君。幾夜共聽山寺雨。平朝同挹海臺雲。乾坤莽莽誰非客。岐路悠悠却又分。努力丈夫臨別語。好將長策靖南氛。</text>
<title>挽李通津 敏采</title>,<text>頓丘博士韓公誌。嘗闢燒丹指戒明。近哭親知多短命。可憐杯酒亦傷生。纔聞赤縣唯將鶴。誰料靑冥便跨鯨。最是鴒原懷至慟。更何辭說慰慈情。</text>
<title>送鄭納言 華齊 赴燕</title>,<text>萊海歸來又遼海。年年觀海費登題。三山眞可供游目。百尺還須挾上梯。短羽搏風鵬徙北。片金跳浪日懸西。千秋却憶蹈東語。高節何人更得齊。</text>
<title>送金季明 谷炅 出按關東</title>,<text>已識朝廷欲用公。分憂饑歲出關東。三年門館從羅雀。一夕軒車有畫熊。楓岳北登山骨白。蓬壺左瞰日輪紅。洲翁棠詠留千古。常棣詩仍雅繼風。</text>
<title>挽福寧君 栯</title>,<text>于嗟公姓詠周麟。王室惇宗有至親。妙歲聯封榮一代。聖朝殊眷絶群臣。人憐薛邑論琴日。客散梁園賦雪辰。仍憶去年歌舞地。獨留寒月照華茵。</text>
<title>明惠公主挽詞</title>,<text>昨聞繡嶺初廻駕。誰料瑤臺遽罷夢。萬舞却傾吳市鶴。獨影奄迷秦樓鳳。錦石銀河謾支機。紅蜜兜離虛滿甕。最是丹扆留至愴。玉簫悽斷不成弄。</text>
<title>次洪于海 萬宗 終南病懷 八首</title>,<text>伏枕春來屬玉除。柴門寂寞掩閑居。每吟彭澤南山句。且罷襄陽北闕書。梁燕簷鳩它自入。岸花汀柳爾全疏。已知簡懶偏吾性。無復名途候謗譽。又一病休官節序深禁。廬從此謝綾衾。庭花故弄三春色。海鶴偏懷萬里心。已悔風塵迷出處。更堪霄漢卜升沈。高情却想沿沂樂。鏗瑟依然太古音。又抱病三旬只守純。不知時物已廻春。園桃灼灼初迎日。社燕飛飛亦傍人。東洛風花憐白傅。西山煙雨憶玄眞。何當杖策同君去。雙袖蓬壺一振塵。又世故芸芸醉復眠。暖窓遲日晝生煙。浮雲事業眞徒爾。枯木形骸正㗳然。每怪天機詩自洩。不關春意柳先傳。傍人笑我今如此。爛讀南華第二篇。又卜築牛川境寂寥。一區吾欲老漁樵。龍歸月峽千尋宅。雨霽雲臺百里朝。剩有煙霞堪自放。幸無簪紱與人遙。春來且伴洪厓去。桂樹山中長幾條。又欲將生業問桑麻。春到田園感物華。境僻溪翁常作友。家貧社酒亦勝茶。門前晉代徵君柳。洞裏秦時隱者花。只此經營吾易足。未須虛羨葛洪砂。又春日娟娟春氣和。故人棲息近如何。十年京洛才名早。三月林園逸興多。弄蕊攀條眞得我。馳軒躍馬且從他。新詩却寄勞相望。語鳥嚶嚶在別柯。又名香靜夜揷爐薰。蘭室何緣一對君。伯略自慙齊九合。儒風誰效魯中分。銀魚焚去還靑嶂。瑤草耕來是白雲。此世行藏吾已識。散材今亦謝朝斤。</text>
<title>次洪于海韻</title>,<text>憶昨幽憂掩蓽門。石田茆屋舊居存。村酤不害澆胸快。簷曝唯憐灸背溫。倦去林禽差適意。寵來軒鶴却饕恩。淸詩到眼堪醫俗。襟抱憑君一細論。</text>
<title>挽李應敎 有相。以遷陵都監都廳。病不得從事。沒後。上錄其勞。陞資贈知申。</title>,<text>濼陵敦事勤勞日。一臥還憐病未蘇。漢代酬功恩不薄。周南滯跡命堪吁。三珠奇樹凋瓊蕊。駟馬前程有駿駒。每愴寢門論脈語。恨無方術及兪盧。李之三昆季並學士。且有四子。</text>
<title>次夢齋申公 晸 韻 丁巳</title>,<text>塊然病骨蟄成堆。日午山扉且暫開。未許吏人持牘至。尙期隣友抱琴來。當場傀儡態頻變。欹枕羲皇夢獨回。千古適之眞飮客。避賢容我學㗸杯。</text>
<title>秋夜次夢齋韻</title>,<text>吟族喧喧鬪百蛩。任他時節鬧秋風。極知氷至凝霜後。已覺涼生積雨中。東嶺星光疑並月。南園螢火怯焦空。中宵俛仰還無寐。歎息終南一病翁。</text>
<title>又次夢齋韻</title>,<text>疲薾深深蟄弊扃。那堪陳力更揚庭。搔來顚髮公然白。夢去鄕山無數靑。未怪蟲蛇隨雨化。偏憎蟪蟈滿秋聽。平生却愛南華語。善得庖刀有魏丁。</text>
<title>八月二十七日。伏蒙恩暇。展掃先塋。九月初二日還朝。留題屋壁。</title>,<text>幸蒙恩暇出牛洲。露冷霜凄已九秋。舊種陰厓松老大。新開陽洞寺淸幽。漢南部曲還遺澤。水北樓臺但古丘。明發更催京洛去。暮雲寒日不勝愁。</text>
<title>贈別關東伯趙公擧</title>,<text>淸福夥君主寵憑。遙持玉節羽人仍。慣看桑海須臾變。不厭蓬山造次登。道丐粃糠民足活。時行霜雪境逾澄。風塵撇却病司馬。獨自棲棲愧蔑能。</text>
<title>追寄趙承宣勉卿出牧洪州之行</title>,<text>爲養明時乞郡南。憐君五馬正驂驛。從敎海曲知廉吏。莫怕人間有妄男。猶可少寬秋稅苦。更無多酌夏醪甘。題詩付與吾甥去。憀慄深情轉不堪。時趙嗣基之子珬者。與李碩徵輩。怒余之伸直呂希天。移蹴攻余。且及勉卿。未幾勉卿爲親求養。出補湖邑。故第四及之。</text>
<title>送固城倅超君 世煥</title>,<text>先朝鶚立老臺臣。此日彎腰瘴海漘。儘有心腸同鐵漢。猶須口語戒金人。跳踉天末魅爭喜。戃慌瀧邊吏或嗔。聞道南營方浚築。可嗟經理更勞神。</text>
<title>東里李尙書 殷相 壽席。敬次光城台韻博粲。</title>,<text>佳節人間重下元。東園壽體復盈樽。移來巫峽雲雙朶。舞得蓬山曲一翻。暇日管絃今擬謝。餘春棋酒昔稱溫。當筵却恨吾先起。催約倉公嚼苦根。是日。公家兩紅拂起舞齊唱鄭松翁關東別曲。以爲廻旋節拍。甚靡麗之覯也。國舅光城公及洪尙書吉甫，重叔承宣並來赴會。而余適以藥房起居先去。仍有海西新採藥紏來納之事。末句及之。</text>
<title>松翁之思美人續美人。卽歌曲之九章九辯也。而俗妓之不解此已久。東岳所謂世間惟有女娘知者。亦虛語耳。李尙書家小妓獨能爲此曲。聞而有感。遂和前韻更呈東里公求和。</title>,<text>永新那獨擅開元。聽爾淸歌拍酒樽。千古靈均心菀結。一聲何滿淚瀾翻。愁憐玉宇偏高冷。寵怯華筵欠久溫。此曲未應便斷絶。愛君難捨是情根。</text>
<title>昨日擬圈文衡。而舊薦數公。皆爲時宰所句抹。東里尙書亦其一也。時事嬗變。亦足一嘅。又疊前韻。略敍鄙懷。</title>,<text>推敓何須問化元。安閑到處且開樽。詩腸似錦曾心艷。世態如雲幾手翻。未怪風塵壘糟聳。還憐雪水點茶溫。從今不管燃藜事。一任癡兒錯改根。</text>
<title>豐陽君張 善澂 挽 戊午</title>,<text>前秋一札自江關。舊篋今開涕淚看。危節百身哀莫贖。沈憂九死耿難删。當時入對靑蒲座。此日歸從白玉欄。憶昨夢山猶枕席。未隨牽紼愧吾孱。</text>
<title>趙判書 珩 挽 己未</title>,<text>曾聯八座上標顚。尙記先朝寵遇專。乍向長沙愁瀣濕。慣覘滄海變淸漣。搔頭叔世從催白。弄膝孫兒且得玄。乘化知公無住繫。俯看蠻觸一逌然。</text>
<title>贈別夢齋申公出宰安邊</title>,<text>西限箕封南界江。山河勃鞨卽殊邦。吾猶過也曾逾嶺。子似退之今問瀧。藉得臨湖開酒席。何如壓浿敞油幢。望鄕恰有寬心處。駕鶴高樓拓八窓。</text>
<title>送李承宣有初 端錫 急充使燕之行 時李次山病甚。行期隔旬而遞。以有初代之。時有宋挻濓者方爲臺官。自鄕陳疏司論有初。大抵俱誣妄也。</title>,<text>千里宜求三月糧。今君恰戒一旬裝。行超嶽海猶居室。已視氷霜若負陽。刺刺不休婢子語。囂囂無罪黨人章。極知度量逾千萬。君命毅然秪自將。</text>
<title>趙兄揚卿由布衣直拜溫陽郡守。辭朝之日。上引見便殿。揚卿面陳累數千言。皆朝廷闕失。曁懷保民生綢繆邊備之策。上大加嗟嘆。揚卿遂赴任。而時議譁然詆斥不已。蓋恨之也。作一律。追寄其行。</title>,<text>曾上先朝太息文。歸來軓躅在河汾。卽今民社須公屈。如是皇王蓋我聞。始見嚴安天恨晩。催呼馬客日垂曛。布衣得此誠難報。餘外嘵嘵豈足云。</text>
<title>南參判 九萬 大夫人挽 庚申</title>,<text>片言前歲摘群壬。是子剛腸傲鑕碪。未售死人時宰意。恐傷生我老慈心。幸看雰曀天初霽。却訝晶光婺忽沈。想得瀧岡文就日。慟深欒棘淚淫淫。</text>
<title>八月五日懸弧之夕。與中表諸從設小酌。汝兩酒所爲余言兄歸牛川。弟返壽春。中間一水。以扁舟來往。詎不爲千古之勝耶。噫。汝兩此誡。比陳家阿咸以五湖圖爲壽者。爲尤切。不勝感嘆。聊成一律。以示余意。</title>,<text>觥飮諸君任醉酡。弧辰老子且婆娑。書生事業毛錐細。平世功名鵲印多。是事誰曾期夢寐。素心吾欲托煙蘿。相携愛汝同歸語。他日牛川兩鈞蓑。</text>
<title>送申兄戴明謫博川。時諸從三人。俱爲凶人鄭元老所構誣。幾陷不測。兄幸蒙恩先謫。允明尙在獄中。故第六云。</title>,<text>聯翼摧傷倍可嗟。君先一謫尙恩波。已知獄吏尊如此。況復夷方陋若何。塞候秋憐霜雪早。劍氛宵覺斗牛多。平生忠孝傳家訣。鏤骨年來皦不磨。</text>
<title>挽趙正 泰相</title>,<text>入奉輅車禁闥頻。大郞家世卽觀津。不隨鄠杜鳴鞭客。預覺甘泉觸瑟人。幸取旁親祈蜾羸。尙論遺伐畫麒麟。曾同履虎君先逝。老我滄然淚濕巾。</text>
<title>寄題梅鶴亭</title>,<text>李承宣百宗 東溟 今夏出宰鷄林。三以書至。曰吾朝暮投紱。歸臥梅鶴亭中。子曾有題詩之約。胡至今不踐耶。余方陸沈於風波推蕩中。未能自拔。懷想高風。三歎而題之。孤山孫子有陽元。舊臥高亭洛水濆。爲令九旬知計懶。求詩三札見情勤。臨皐夜過寧非子。庾嶺春開想是君。慙愧牛川未歸客。從人新勒草堂文。</text>
<title>庚申十月十九日。中宮殿患痘疹。自上卽日移避于昌慶宮。口傳余及汾厓申公爲藥房分院提調。設議藥廳于慶德宮之內。班院與醫官十人。同直供奉藥物。夜不解帶而寢者。已七日。痘醫柳瑺等以爲今日乃收脹向靨之期。而且去冬至纔五六日。憂愁無憀。偶成一律。以寓祈祝之忱云。</title>,<text>頻聞醫女下彤闈。坐數寒更五夜遲。此事但憑天祚宋。舊方誰得帝傳岐。籲空民祝三靈際。發橐陽回九地期。且待駕還雙闕日。會朝齊擧萬年巵。</text>
<title>仁敬王后挽詞</title>,<text>坤則柔嘉秉塞淵。名門德選稱綋綖。重輪望切虛祈月。五石鍊成實補天。乍訝金根分漢仗。旋悲玉柰上吳鈿。中宸結愴奎章煥。徽烈眞堪壓史編。又小臣分院領醫人。痛哭中宵皐復辰未。信瘡瘍稀上代。空勞茶壘衛重宸。長桑有訣誰傳禁。大藥無功失劑珍。賸得百行淸血在。曉風霑灑翟車塵。</text>
<title>李生 涉 婦金氏挽 首相文谷公少女也。年十六。因產後病發不救。</title>,<text>執枲功兼詠絮才。芳年銷落奈堪哀。雲端月墮初生魄。握裏珠沈乍剖胎。長恨婦儀違饗室。空餘女典掩粧臺。試看相國鍾情語。寸寸猿腸字字摧。</text>
<title>宋生 殷錫 婦朴氏挽 尤齋長孫婦也</title>,<text>先生垂涕爲言之。孫婦當家孝敬宜。鰐海風濤曾訪險。鷄鳴笄櫛尙多儀。蘭摧可惜非深蔕。桂茁差忻足五枝。官縛愧無燕客志。未觀君子葬人時。</text>
<title>挽趙承宣 遠期</title>,<text>哭君終日淚聯綿。疇昔交歡果孰緣。每想道峯花似雪。仍憐湖閣水如天。虛稱觀察沈靑綬。實靳文儒上彩甎。今日此杯還作別。山河隔得奈茫然。</text>
<title>自牛川舟渡前灘。歷展外家諸墓。瑞明，徵明兩從塚地。草已宿矣。日暮未及往訪。感歎有作。辛酉</title>,<text>少日聲名二從偕。英才箇箇冠吾儕。高文賦雪同梁苑。絶學論天似魯齋。每愴新阡頻瘞魄。誰憐舊契獨忘骸。今來却負曹公約。慙愧車行返自崖。</text>
<title>水雲亭。書示尹生 勤 兄弟。</title>,<text>小閣眞能豁滯胸。軒窓且喜與君同。雲間長對水鐘寺。水勢遠分雲吉峯。糝得一村花似雪。飽來遙浦帆當風。何時結社從公等。北陌南阡費一筇。</text>
<title>次南尙書雲卿韻</title>,<text>誰言知得不知休。名利災多莫到頭。今日天章慙內閣。昔人南詔想邊樓。纔完屋壁堪旋馬。曾理渚磯亦號牛。千載蘄韓眞我友。不妨時續醴泉遊。</text>
<title>買山</title>,<text>買山那復計西東。先換陰崖一畝宮。已免容人眠榻內。寧愁納客擾關中。團圓是物知無缺。痾癢全身覺自通。何況淸時吾事足。明朝擬逐鹿門翁。</text>
<title>再題梅鶴亭</title>,<text>筆意琴心世得之。園梅庭鶴亦供奇。蘩姿霧合煙交際。疏影江淸月落時。聖草眞如逢渾脫。幽香那獨寄橫吹。所嗟未逐賢孫去。一醉高亭更賦詩。</text>
<title>日者。伏蒙元輔文谷相公。投示太極亭感舊之什。而小生晨夕奔走。倥傯擾攘。久未攀和矣。昨於篋笥中披出展讀。不勝愴然怵惕之懷。不揆蕪拙。謹步厥韻。以述鄙悃。且求斤敎。壬戌七月</title>,<text>南山曾記結廬年。歌哭仍開聚族筵。終古遷移無定主。卽今傳付負平泉。文留拱極堂中祝。字認飛流洞裏鑴。三復相公懷舊語。不堪孤露倍澘然。元韻 文谷分明往事幾經年。太極亭中醉別筵。此日登臨餘一涕。向來存沒隔重泉。淸溪雨送新流漲。翠壁苔侵舊字鐫。徙倚曲欄無與語。終南秀色獨依然。</text>
<title>好事</title>,<text>好事從來不全好。喜歡眞覺與仇謀。爭傳赤壁蘇仙興。更道湖州杜牧愁。簫鼓舟中還罪過。牡丹燈下也風流。狂飊拔屋纔三日。病眼昏昏且百憂。</text>
<title>送李侯景略 懏 出守白川 癸亥</title>,<text>米鹽雜處身持玉。雲雨翻時意劈金。三世豈徒爲冞友。數年仍復識誠心。北亭龍虎長懷曩。西邑絃歌却慰今。情緖別來應錯莫。第憑魚雁寄佳音。</text>
<title>許氏近水堂。敬次外王父東淮先生韻。</title>,<text>江色淸澄不用膠。灘聲砰磕復相敲。煙銷日出中流去。柳綠花明兩岸包。君與雲嵐長作主。我從魚鳥亦呼交。水雲近水眞隣比。來往輕舠也莫拋。</text>
<title>角巾亭。疊東字韻。</title>,<text>暫違城闕滯湖東。誰識巖廊此病翁。終日隱囊江色裏。有時看奕雨聲中。漸憐野外添新綠。更惜崖間著小紅。只箇優閒眞勝界。慣知榮利等苓通。</text>
<title>柳諫議 尙運 出住巴陵。仍用玉河館中跫字韻。因劉譯寄我。更次以謝。</title>,<text>愛爾逃空遠俗跫。還慙埴到宵鐘。閑中詩律陳三癖。歇後平章鄭五慵。一勺澆來窓外竹。數枝栽得石間松。東湖水滿風亭好。歸意逢秋不耐濃。</text>
<title>立秋後七日。會洪侍郞伯涵，黃承宣君玉，尹僉樞攀于一架亭。</title>,<text>不用重軒與複楣。巋然一架俯漣漪。繞堤楊柳憐張態。出水芙蓉憶謝詩。世上熱官淸更甚。天中畏景暑全衰。杯觴抵夕忘歸去。樹樹涼蟬響晩颸。</text>
<title>贈別北伯李君實 世華</title>,<text>藩服中朝莫異觀。去朋眞比備胡難。邊城更作三年別。世路誰期一日安。墊陸九河秋浡潏。磨雲百仞暮巑岏。東門祖席嗟相負。唯祝君靈讋脫歡。</text>
<title>挽趙監司 世煥 甲子</title>,<text>曩時權相論公說。勇赴固城事太奇。儘向蠻州甘蜮弩。寧期髦彥穩龍墀。操能礪俗全淸節。語到驚人有好詩。可惜招魂仍逆旅。暮雲湖海不勝悲。</text>
<title>明聖王后挽詞</title>,<text>功兼育子與扶君。十載憂虞亦極殷。天遣寒門生至聖。身綏東國有巍勳。子孫定有當興者。太傅何曾妄殺云。忝藉小臣今血泣。爲描坤德痛無文。</text>
<title>默默</title>,<text>默默中宵黯自傷。無端世論似蜩螗。城盟不耐春秋恥。六月十三日之事。有甚於城下之盟矣。 盆照猶憐日月光。悶見凄風凋黍稷。愁聞高浪覆舟航。今年初夏。海上大風。漕轉多沈敗者。 鱣堂道廢庖蛙亂。歎息虛傳學記章。</text>
<title>挽閔海州 燾</title>,<text>逝水沄沄歲月傾。年來耆舊太凋零。先人僚友今誰在。從弟姻親更有情。早佩銅章頻試邑。晩培珠樹欻盈庭。自憐病甚違牽紼。江漢秋風涕淚橫。</text>
<title>暫出渼陰。歷覽蔡亭舊基。仍口占八韻以記。壬戌</title>,<text>角巾吾欲謝烏紗。小築先尋蔡氏家。每想少年蒙雨露。終須晩節托煙霞。江從月峽還三曲。山抱寺巖更一遮。俎豆東隣依石室。樓譙南堞隱金笳。前村活計千頭鯽。舊國遺墟兩角蝸。龜岫幸聯先兆近。牛川誰道故居賒。長瞻魁斗懷京闕。卽具漁舟度歲華。准擬今秋乞骸去。雲臺那換此生涯。次韻 汾厓○夢齋一號曾知骨法應籠紗。馬竇賢名最漢家。勳業已登雲閣畫。雅懷猶憶北山霞。將營綠野心爲匠。暫出靑門路不遮。未遣高軒張大蓋。潛移小隊撤鳴笳。千村麥畝看如繡。兩岸漁家列似蝸。淨地東南雖擅美。春明咫尺亦云賒。湖山不合留賢佐。廊廟端宜處國華。試念九重宵旰切。涉川今日若無涯。</text>
<title>次前韻。謝汾厓申公。</title>,<text>不見扶風施幔紗。長懷岳麓舊東家。聯翩步武台隣斗。煒燁詩文筆吐霞。在昔交情曾莫逆。從今去意豈相遮。虞廷士輒工彝藻。漢塞兵仍息鼓笳。激越洪鐘方縮蚓。沾濡小沫合藏蝸。主恩未忍明時訣。世法終宜寵利賒。況有湖山饒勝槩。非關臺榭鬪繁華。同歸惠好要公約。江漢中分各一涯。附尹公玄通次角巾亭蝸字 七排八韻勳業成時懶著紗。風波靜處合爲家。軒楹揷碧涵新鏡。樓戶推紅映落霞。沙籕巧回侵水曲。江襟側斂讓巖遮。勝筵簪笏紛賓從。暇日旌麾咽鼓笳。雪膾堆盤魚棄尺。水虞抱網室如蝸。鳳城跬步游多阻。燕塞間關夢苦賒。夙歲㗸恩心已鏤。半生憂國鬢先華。卽公准擬能無錯。報得如山未有涯。</text>
<title>贈白谷能上人</title>,<text>幽逕秋花落。高林夕照陰。偶有山僧至。相將話妙心。</text>
<title>夜聞雨聲口占</title>,<text>窣窣復蕭蕭。聲聲在秋樹。不是風前葉。應是葉上雨。</text>
<title>詠戴明從兄家盆中孤菊</title>,<text>冬日萬林霜。君家一樹菊。衆人皆喜叢。吾意只憐獨。</text>
<title>紫騮 古樂府有夜度娘詞云。夜來冒霜雪。晨去履風波。雖得敍微情。奈儂身苦何。</title>,<text>纖腰控紫騮。𨁂蹀層氷裂。猶勝夜度娘。夜夜冒霜雪。</text>
<title>花落</title>,<text>朝見枝頭繁。暮見枝頭少。惱殺閨中人。愁來轉悄悄。</text>
<title>春閨</title>,<text>喜鵲非眞報。歸鴻錯遠書。春來情緖亂。不特夢魂虛。</text>
<title>挽崔春卿 名洤。長余十六歲。與余賞同爲博士業。前後中大小科解額者殆十餘。遭赴會試輒屈。晩爲分敎官八年。勤勞備至。而銓曹不收。終不得陞實。今夏遘癘不起。傷哉。</title>,<text>一篇送窮文。平生爲惜君。素車嗟未哭。何日問孤墳。</text>
<title>送柳同年起之 之發 赴原襄幕</title>,<text>二月長安路。朝朝有微雨。向晩出東門。衆山靑無數。又二月東門柳。春風到樹頭。迷煙復迷雨。已得綰離愁。又二月昭陽江。江光淡於酒。何當與君遊。一棹在吾手。又毗盧一千仞。蓬萊一萬丈。中間碧海闊。仙人倘來往。又十載別淸都。局促塵寰小。平生永郞徒。問我應相笑。</text>
<title>登海雲臺。俯臨滄溟。四無涯際。浩浩漫漫。一碧萬里。時有微波獨涌。雪色亂灑。儘奇觀也。試爲二絶。以喩其狀。然終亦非拙語所能描寫也。</title>,<text>錦障出季倫。古人尙云侈。誰家碧綾羅。鋪盡千萬里。又聞道海觀音。高拱蓮花坐。怳有白玉童。擎出雙雙朶。</text>
<title>望海。次趙公擧內翰韻。</title>,<text>十洲何許水。三山若箇巖。金銀仙闕裏。可復著吾庵。</text>
<title>戲贈海粼上人。粼自言能爲草書。</title>,<text>謫仙懷素篇。吏部高閒序。寂寥一小詩。吾今還負汝。</text>
<title>小角鏡。遙寄紀明從弟。</title>,<text>小小一盤龍。盈盈明月片。持來照君顏。亦復思吾面。</text>
<title>走書靈山尹侯 遇甲 扇頭</title>,<text>碧海浪無際。靑山雨不分。天涯今日會。那惜醉醺醺。</text>
<title>夜聞子規</title>,<text>乍續秦京夢。頻驚蜀魄聲。山窓纔曙色。何事復啼鶯。</text>
<title>題倭人扇頭</title>,<text>錦摺手中扇。持來滄海上。但令祛炎熱。何煩作風浪。</text>
<title>歷明日院訪尹生 勤</title>,<text>策馬今朝出。尋君明日來。蘺花兼岸葉。秋色足深杯。</text>
<title>舟上斗尾</title>,<text>泛穩深深水。編牢小小舠。不愁京洛裏。平地有風濤。</text>
<title>抱川倅洪君 受湸 餉以文無一束。詩以謝之。時有新除御營之命。戊午</title>,<text>一束春山菜。多情却餉吾。文無眞自罪。慙愧學孫吳。</text>
<title>宿金浦客館。敬次外王父東淮先生壁上韻。</title>,<text>近浦全侵陸。遙山共謁天。海門知不遠。潮撼五更眠。</text>
<title>登文殊山觀海。</title>,<text>極目大瀛海。微茫島嶼多。還疑汞鼎裏。時著鍊餘砂。</text>
<title>尹承宣仲麟家夜集。呂宗伯希天，申都憲寅伯，李侍郞季周，李知申弼卿，李少宰彝仲，尹侍講養一，柳江界起之俱來會。仍以夜闌更秉燭相對如夢寐。爲韻賦得十絶。以示諸公。兼與起之作別。</title>,<text>飛鳥各安棲。行人亦稅駕。誰知六載後。團圓復此夜。又此夜留君飮。何妨夜到闌。相將邀月色。聊復破霜寒。又前後臨瀛守。宰官試邑政。卽今還重內。肯使高軒更。又 右屬 呂宗伯，李知申。一躡無等頂。嗟君亦過嶺。慙吾血指久。還君椽筆秉。又 右屬 李少宰屛退舊田廬。幾將遺書讀。平生一泰卦。丹心炳如燭。又 右屬 李侍郞畏塗鐵關峻。絶國燕塞長。公今在高衢。憂樂乃迭相。又 右屬 申都憲自君離安山。幾年出險塞。愁州愁已除。一樽聊相對。又 右屬 尹承宣一來纔從鏡。起行却向閭。伯勞與燕燕。東西政渺如。又 右屬 尹侍講，柳江界。一夢復一覺處世眞同夢此會還有別那能不心痛又山雪留古今。江流界天地。明發送君去。耿然兩不寐。</text>
<title>贈別原州金使君 斗明</title>,<text>大陸風波動。遙空火日熬。蟾江淸百丈。高臥是仙曹。</text>
<title>種竹</title>,<text>栽得窓前竹。呼兒日日澆。會看生直節。高者拂雲霄。</text>
<title>挽洪吏部叔平 萬衡。永安都尉之第二子。大諫伯涵之介弟。與余同文科。年止三十八。官終弘文校理。秀而不實。惜矣哉。</title>,<text>昨夜東風微雨。沁園芳草菲菲。憐君與歲俱逝。何事春歸未歸。又夢中時呼白也。卷裏或哭微之。幸爾遺文有托。照眼俱是佳兒。又粲粲瓊樹交柯。英英桂萼雙蔕。人道謝氏封胡。爭似君家兄弟。又淸切由來地望。高寒自是天稟。却少王郞一歲。唯得天官五品。又千尺海底珊瑚。一箇掌上明珠。嗚呼至寶難得。惜哉墜彼虛無。又驊騮乍騁中阪。玉蕊先飄上春。不知造物情狀。偏付壽祿何人。又夜中思汝十起。病後遺親一書。無恨人間父子。此時此情何如。又所悲燈前轉塵。堪恨土中埋玉。縱使床琴不亡。誰識季鷹此曲。又別君明日故山。哭君今夕新舍。依依物色無人。庭花欲謝未謝。又平生子喜吾文。此日我送君逝。題得廿句六言。淚眼浪浪不霽。</text>
<title>挽趙參議 嘉錫</title>,<text>同我四十八年。送君三百廿字。東門此別茫茫。無限人間涕淚。</text>
<title>謝李上舍汝文 邭 來訪</title>,<text>我住桃花淺灣。君家白石深洞。十里殷勤遠來。柴門日暮相送。</text>
<title>遊南漢山城感舊 八首</title>,<text>靑春獨上漢南臺。臺下長江入海廻。日暮煙塵迷北望。不堪孤劍吼風雷。右登西將臺又一夕胡烽照漢宮。先王於此駐飛龍。誰知百二金湯地。更有吳山立馬峯。右望可汗峯又古州東北盡黃雲。烏驪靑駹各一群。漢家戰士三十萬。奇功還屬奉春君。右有感又壯士橫戈壓虎關。西門一箭破完顏。至今雉堞連雲處。猶有當時戰血斑。右觀西暗門破賊處又孤城一夕陣雲昏。壯士捐軀報國恩。日落古州南畔路。不知何處可招魂。右哀北門戰士又誓心昔日明倫計。嘔血當年報主誠。未破天驕無限恨。有時風雨滿空城。右懷李完豐又一聲長笛倚高樓。樓外平看古戰丘。不待臨風吹出塞。孤城月色已堪愁。右天柱寺聞笛又千古溫王迹渺然。白登遺恥淚痕邊。山僧不管興亡事。獨向晴窓課法蓮。右題天柱寺</text>
<title>戲贈金同年然明 奐 之任連源驛 驛在忠州</title>,<text>少年高第太無愁。不解人間有遠遊。笑殺今朝丹竈破。春風一騎向忠州。</text>
<title>戲贈新安妓貴色 方伯李公正英舊歲左遷嘉山時所眄者</title>,<text>一曲悲歌金縷衣。美人淸淚濕羅幃。歡今得意輕相負。自擁西方千騎歸。</text>
<title>淑靜公主挽詞 代叔父作</title>,<text>一代平陽貴主尊。夫家家世漢楊袁。中參禮數偏優渥。長奉春風萬壽樽。又玉蕊瓊花第幾枝。九天風露惠恩滋。如何閬苑淪霜早。不待蟠桃子熟時。又日日中官出九閽。護醫賫藥更頻繁。白膏紅蜜知多少。却恨仙香欠返魂。又帝女樓高鳳闕西。西園秋草日萋萋。堪嗟乞巧還今夕。悵望銀河路已迷。</text>
<title>讀安牛山晉州記事有感</title>,<text>憶昨南州漲海氛。將軍百戰樹奇勳。遺民未必知名姓。但說當年上洛君。右上洛君金時敏又一翁門下舊升堂。夫子于今最耿光。倡義一軍俱死義。晉陽還似古睢陽。右倡義使金千鎰又韜鈐黃子眞英勇。意氣梁君亦士林。萬里獨勤懷奏義。千金足見買刀心。右黃兵使道，梁佐郞山璹。又崔氏文儒能習武。張公義士且知兵。更有投江李節制。男兒一死貴分明。右崔兵使慶會，張泗川潤，李金海宗仁。又高家男子復讎軍。縞素東來義烈聞。此父精忠還此子。至今人誦濟州文。右復讎將高從厚又危欄千尺淸江上。義骨沈來恨未銷。尙記英豪爭戰地。有時樓撼五更潮。右矗石樓</text>
<title>送淮陽任使君文仲 奎。少能詩。且善四六。戊申冬。登文科尋罷榜。</title>,<text>海上仙山高復高。山根日夜浸洪濤。登臨把鈞君家事。須向蓬萊斮巨鼇。</text>
<title>讀袁中郞集。仍用其體却賦二絶。</title>,<text>千秋玉局聖於文。才調中郞足繼云。快活心腸飛動語。展來詩卷欲凌雲。又豪情矯矯凌空翮。秀色盈盈出水花。尺牘幾行詩幾首。無人知道自南華。</text>
<title>挽尹同知 挺之 公享年九十有二。</title>,<text>九十人間占大年。童顏鶴髮老神仙。也知紫氣臨關日。逢著靑牛學五千。又曾聞桃實千年結。却見蓮花再度開。洪崖柱史相逢地。爛醉仙翁紫玉杯。昨年。公與己酉司馬壯元東州李敏求曁知事洪憲有重榜會。又二首詩曾賀語成。擬塵瓊席壽先生。今朝寫入薤歌去。遙送雲輧指五城。</text>
<title>送李文若 沃 佐幕關西</title>,<text>烏臺詞客盛文章。千里湖山入錦囊。想得高秋吟賞地。練光亭外月如霜。又白面紅衫映繡裙。風流昔日少郞君。淸江一曲千條梛。猶許佳人唱遏雲。又滄溟眼底小如杯。鴨水微茫一縷廻。君向妙香須騁望。千山皆自白頭來。又聞爾鯉趨關塞遊。箕州路轉接愁州。行時朔雪西山色。到日春天北海流。又白月寒霜禁樹秋。去年西掖日相酬。今朝物色渾如舊。却對淸樽起別愁。</text>
<title>釜山道中</title>,<text>漢營夷堞鬱茫茫。野草巖花更斷腸。路傍試問田翁語。磧裏時餘古戟鋩。</text>
<title>馬島如有通報釜山之事。則輒送一輕舸而風不問東西。皆絶碇運櫓。其疾如飛。烽臺候卒望見水旨上有一點如白綿絮狀者。卽知其爲飛船。奔告府中未及歸。而船已瞥然來泊於館下矣。海中水高處。如嶺之有脊者曰水旨。</title>,<text>絶影東望大海開。鷹峯西接沒雲臺。遙看一點濤中白。知是蠻州片舶來。</text>
<title>宋東萊忠烈祠</title>,<text>忠烈院前碧草滋。殘花寂歷暮禽悲。許張舊聞聯雙廟。宋鄭今看共一祠。</text>
<title>颶風</title>,<text>雨脚初收日漏光。颶來石走晝茫茫。南人裘葛無時節。四月萊州海氣涼。</text>
<title>夕烽</title>,<text>天涯遠客客愁濃。日日孤城對夕烽。憑渠欲付平安報。家在終南第一峯。</text>
<title>登釜山山城 釜山有內外城。外城▦海。內城卽山。皆壬辰委奴所築也。築城之法。唯取難石亂積錯峙。而句圭長短。牙角互入。縫痕雖存而脗無餘隙。自趺至腰。則若倚若仰。狀如峻阪而過腰之俊。面勢始皆直觓。若施以繹斧焉。眞天下之巧制也。山頂有一碑。乃天朝平倭諸將勒功之所。而苔蝕石刓。殆不可讀。可悲也已。</title>,<text>一片釜山萬古碑。摩挲不覺淚先垂。虛將勒石蘭臺筆。來寫磨厓大史詩。又天兵十萬下東瀛。大破蠻胡紀績明。功伐中丞唐郭令。文章國史漢班生。又繼絶存亡荷帝恩。妖氛十載靖東藩。銘勳漢將河如帶。飮犒周師海作樽。</text>
<title>海雲臺</title>,<text>崢嶸石骨聳危臺。東望洪波萬里開。天際白雲飛不去。崔仙千載倘歸來。</text>
<title>前歲四月。上奉慈聖幸溫泉。五月廻鑾。小臣適忝玉堂。以留都官。自直廬出迎于江上。今年四月。上又奉慈聖幸溫泉。小臣復帶玉堂。一如昨年。而顧乃以儐事。留滯南徼。恭聞車駕將以今閏月十一日還都。而未克展秪候起居之儀。謹次趙內翰公擧寄示韻。以寓區區瞻戀之微誠云。</title>,<text>憶昨留都直禁扉。江頭親候六龍飛。天涯想望廻鑾日。縹緲紅雲擁紫微。</text>
<title>奉和萊尹令公雨中志喜韻</title>,<text>萊山太守雨祈農。誠意摶搏見禮容。爲語山神如律令。急須鞭起井中龍。時萊尹將禱于金井山。令我爲祈雨文。</text>
<title>憇路傍松樹</title>,<text>道上陰陰十畝松。何年變化老雙龍。未須更論興雲雨。蔭暍還應也待儂。</text>
<title>走筆寄贐孟休徵 胄瑞 海伯行軒</title>,<text>君監海路異監河。自有西江萬斛波。但使齊民饑易食。論功禹下不爲多。</text>
<title>開元寺贈特公 南漢摠攝瓊特</title>,<text>落木寒雲古寺秋。今來不忍上南樓。山僧見我驚相問。當日郞君已白頭。</text>
<title>送從弟汝兩運判向江都領漕</title>,<text>司農官屬好風流。領運西都亦勝遊。想得春江江水滿。百船齊櫓下通州。</text>
<title>次夢齋韻</title>,<text>宵蛩咽咽夕蚊喧。叵耐文書抵晝繁。安得此身便解脫。秋風一棹倚龍門。</text>
<title>南僉知 得朋 挽</title>,<text>稀齡耆德宋朝英。七郡治名漢吏良。眼看一子還巍級。膝置曾玄復幾行。又今年耆舊太摧傷。柱史榮趎共報亡。可念兩家欒棘痛。白頭卿月老兒郞。</text>
<title>過奉恩寺記感 辛酉</title>,<text>淸江一曲花千樹。曾向均公寺裏遊。二十七年重過此。春風暫繫木蘭舟。</text>
<title>贈別昌平洪使君 受湸</title>,<text>少日工文學兩都。卽今爲邑且名區。公餘作賦君能事。續得畸翁瑞石無。</text>
<title>贈趙上庠 正萬</title>,<text>太華峯頭玉井葩。天生菡萏羃紅霞。君家世有高人手。又折今年最上花。又久仰三都繼左思。龍門一賦古今奇。四世占魁眞不忝。嘉君重續紫貂詩。</text>
<title>挽趙寧越 世彙</title>,<text>五字推敲詩品絶。廿年榮落宦途難。可惜倚樓才盡處。魯陵西日不勝寒。</text>
<title>奉先寺曉起</title>,<text>七載中兵二考銓。聖恩今許占安便。曉來約略知佳趣。古寺鐘聲落枕邊。</text>
<title>重到開元寺有感</title>,<text>山雪林風古殿開。微雲淡月曉徘徊。南壇老宿知何處。東閣郞君今又來。南壇老宿。指法演，▦持兩摠攝。</text>
<title>贈別通信副使李季心 壬戌</title>,<text>坐對東洋萬國圖。扶桑一點日光孤。夥君受命重溟去。愧我甁罌老此夫。</text>
<title>次汾厓韻</title>,<text>乍罷朝衙一枕甜。不知仙漏已申籤。夢中且約江湖伴。鼓枻垂絲總楚詹。又新詩百嚼味回甜。藏去端宜冠萬籤。自有高岑眞格律。韓門那足數郊詹。又辛勤到底爲人甜。不害臨州共典籤。每怪屈原多耿介。却將鸞鶩問諸詹。</text>
<title>敬次金相國 壽興，南宗伯 龍翼 二鉅公留題靑平都尉山亭詩韻二首。却呈都尉案下。更構一絶爲求。倣松雪體。寫東坡上廬陵啓。</title>,<text>小閣圖書認主家。名園時物亦芳華。箇中定有煙江障。不數黃筌著色花。宋朝駙馬王晉卿有所畫煙江疊璋圖。爲蘇黃諸公所賞。 一曲秦淮勝陌桑。淸歌子夜響華堂。堪憐賦月風流處。不惜微沾地上霜。右次二公韻平生最愛子瞻文。曾上廬陵賀乞身。暇日請君題寄我。晴窓一讀警陳人。</text>
<title>角巾亭。寄邀尹公玄通。癸亥</title>,<text>湖上重尋小閣時。壁間三復故人詩。煙銷浪靜鰣魚美。正好春風對酒巵。又纔回遼薊路三千。却對煙波興渺然。湖上一樽聊待子。西風坐數上江船。</text>
<title>棲霞閣。贈別從弟汝三。</title>,<text>都門曉出由旬地。江閣涼邀四月風。睡罷斜陽仍作別。波光明滅晩霞中。</text>
<title>水雲亭。躑躅盛開。</title>,<text>梨花時節每相違。花到今朝又盡飛。却喜亭前紅躑躅。一時齊綻待吾歸。</text>
<title>爲洪世泰書寄柳太常 時蕃</title>,<text>賤時厄困人皆有。高處詩文世所無。幸賴朱家能識季。片言緩頰免爲奴。</text>
<title>挽金生 昌立 甲子</title>,<text>東閣郞君玉不如。仙眞那得久塵居。且催天上雙蚪去。許續人間九命書。又無限人間父子情。相公今夜淚霑纓。蕭蕭雨過窓欞語。疑是山齋舊讀聲。</text>
<title>挽南尙書 二星</title>,<text>少年蓮榜幸同年。慙愧粃糠偶在前。每憶玉堂詞翰地。多公彩筆繞雲煙。又去秋聯步上彤墀。法講雍容奏對時。往事依依公不在。朝端無復見風儀。又尙書風味在持螯。斟玉承糟眇二豪。今日蓬科歸寂寞。空山誰與勸春醪。又一春儜弱常多病。盡日幽憂獨掩門。咫尺城南還阻哭。徒將薤曲與招魂。</text>
<title>自角巾亭將往長湍。取路楊州達伊峴。暮抵碧蹄。</title>,<text>行行穿峽又踰川。乍度平阡更陟巓。開遍林花逢雨亞。啄餘山果待霜懸。輕雲淡靄衣都濕。白石淸泉興屢牽。聞道高寧寺不遠。晩來須借竹床眠。</text>
<title>坡山途中</title>,<text>小村墟落傍溪涯。溪柳垂陰擁短籬。茅屋低簷蛛挂網。豆田聯蔓兎爲絲。正當郊野有年日。恰是林泉無事時。疏懶五旬今請老。願從東峽理荒菑。</text>
<title>渡臨津</title>,<text>淸晨客路指臨湍。煙雨冥濛水一灣。花石千秋跨絶壁。衣冠百世護喬山。亭憐溪老題詩處。舟學坡翁擊棹還。霽後天磨增氣色。揷雲孤截悵難攀。</text>
<title>七月二十一日夜有霜。甚可驚也。</title>,<text>豚蹄曾笑祝盈車。望望田家計亦奢。殘暑逢秋猶未退。淸霜到曉忽交加。郊原已悴靑靑草。蕎麥先凋白白花。憂緖江湖吾倍切。皬然雙鬢不論華。</text>
<title>自臨湍先送韓太僕肯世還京。仍向嶺南掌試。</title>,<text>故人門巷每相從。誰料西征又輒同。纔向天閑調御騎。還隨地骨覓眞龍。山中剖玉功全巧。嶺外掄材道與公。乍別此行君早返。田間我且息吾慵。</text>
<title>將還維楊。過蟹踰嶺口占。</title>,<text>江湖歸思正吾儕。官路無心躍駟騧。未是旁行從郭索。却尋邪徑愧高柴。寒蒲束得螯方美。冷蕊綻來菊亦佳。明發懸車成至願。一封齋沐奏天階。考工記註。旁行蟹屬。文選思玄賦。指長沙以邪徑。山谷謝人贈蟹詩。寒蒲束縛十八輩。</text>
<title>路逢權生 益隆。仍占一律。寄贈趙四宰公擧。</title>,<text>一出春明久闊疏。政堂秋日近何如。老來衝口言言妄。覺後收心物物虛。籌畫稱情公作蔡。煙波惹興我其漁。維楊偶與阿隆會。逆旅題詩問起居。</text>
<title>挽韓興君李 汝發。昔公病逓御營。面余爲其代。</title>,<text>時危可惜失豪英。誰似營平老習兵。少日戎壇推節制。晩年盟府襲勳名。久知樂佚殊程尉。常愧雍容代祖生。偶屛田間違一哭。秋風江漢阻新塋。</text>
<title>生平</title>,<text>生平憂國不謀身。自有丹心可質旻。非效孔尼論正卯。所期虞士得同寅。儒封織貝翻成誣。史筆稱狐亦亂眞。千載老蘇曾著辨。一回披讀一傷神。</text>
<title>復疊前韻。謝趙四宰公擧。</title>,<text>自覺吾行與世疏。此來蹤跡便如如。唯將明月留淸影。且任浮雲點碧虛。白酒樽中無事酌。滄波江上有時漁。扁舟更欲乘流去。溪霧湖煙不定居。</text>
<title>再疊</title>,<text>年來志業轉空疏。今日歸休可自如。渤海詩成身亦老。邯鄲炊罷夢俱虛。幾行書史供觚爵。一担江山爲採漁。只此生涯吾易足。不須詹卜問何居。</text>
<title>三疊謝汾厓申太宰</title>,<text>昔年銓法愧吾疏。此日天官孰子如。可但明時望俱實。曾聞聖主佇頗虛。胸中水月空懷鑑。世外煙波欲學漁。自視庖人殊缺甚。莫嫌樽俎與輪居。</text>
<title>次趙弟敏行見贈韻</title>,<text>昔進常疑驟。今歸不害顚。飄搖辭世外。疏濯到江邊。舟閣何須楫。牛閑亦懶鞭。晴窓開卷坐。此物荷皇天。</text>
<title>春川黃使君君玉 玧 書餉鹿脚鷄首 聊成一律。以謝眷意。</title>,<text>牛渚風寒露色凄。鷦枝何處足僑棲。正愁秋圃無羊跡。却喜春州有鹿蹄。笑我浮榮眞夢蟻。憐君絶技又庖鷄。馬卿病渴今差健。擬向狌山覓舊題。</text>
<title>自牛川舟下角巾亭</title>,<text>薄暮湖光萬頃開。扁舟朝自水雲廻。秋江上下皆奇勝。無事煙波獨往來。</text>
<title>水落山途中</title>,<text>徑折崖橫石。溪喧水落山。東峯昔隱處。孤絶更難攀。</text>
<title>自長湍欲向金川不果。仍舟下赤壁三十里。登花石亭口占。</title>,<text>此行孤負朴淵遊。却向臨湍弄碧流。借問香爐觀瀑興。何如赤壁艤淸秋。</text>
<title>題花石亭。兼示主人李丈。厚柢。卽栗谷先生從曾孫也。</title>,<text>千古名庄認會昌。吾行況復是重陽。橫江赤壁三秋月。繞舍黃花百本香。占國林園增蔽芾。承家詩禮更芬芳。先生祠廟還隣近。每念當時感歎長。</text>
<title>挽權進士 益泰</title>,<text>往者游場屋。居然樹旆幢。世爭推第五。吾亦歎無雙。齡妙天胡奪。文窮鬼莫降。傷心送葬地。一哭阻秋江。</text>
<title>挽靑平沈都尉 益顯</title>,<text>昔因李東部。請公書數紙。所書卽何語。坡翁賀歐子。文辭旣發越。字體更姸媚。感公情義多。多公藝能美。帖壁時自玩。爛然雲霞起。今秋幸乞休。鼓枻淸江涘。蒼茫斗湖間。風煙類穎水。況蒙上哀憐。特許歸田里。今古縱莫及。勉蹈有哲軌。誦公舊日書。感歎其何已。惟公資最剛。曾不料生死。尊榮復絶代。至娛忘年禩。云胡厭塵臼。蛻去如脫屣。卜葬訝類樗。算命嗟同杞。念廣壽愈迮。茫茫此何理。西園日凄涼。繁霜下庭戺。親朋舊過從。歷歷淚盈視。若余始未慣。新知每延跂。山河今邈然。一哭阻靈几。凄辭與感臆。遠托安仁誄。</text>
<title>題屺瞻堂 角巾亭小堂</title>,<text>牛川南望首頻擡。日日孤亭上幾回。雙峽中開屛岫出。二江交滙斗淵廻。依微野外分松梓。仿像寺前起石臺。況是臨湖千萬景。盡情粧抹作詩材。</text>
<title>朝發渼湖。乘漲下漢江。</title>,<text>曉報汀痕沒舊沙。朝來片舸發湖涯。半旬慣聽連江雨。此日眞乘漲海槎。悶見靑畦沈麥穗。休將白浪比桃花。吾生已拚從漁伴。隨意煙波學釣义。</text>
<title>御題一心之微攻之者衆賦</title>,<text>天地絪縕。儲至精兮。惟人受中。乃攝生兮。明明知覺。含厥靈兮。藐爾神舍。賅厥形兮。厥居方寸。窅不盈兮。寂靜未眹。保體沖兮。當物之來。感遂通兮。棼錯百變。應無窮兮。然人有欲。逌形氣兮。惟欲易流。吁可畏兮。靑黃律呂。擾聽視兮。甘脆芬馨。亂口鼻兮。伊體思佚。亦其性兮。內動外訹。蔽交盛兮。投間抵巇。紙益病兮。闖然蟊賊。楯莫衛兮。突爾戈戟。雉亦圮兮。猶般設機。墨技殫兮。猶瑤灌晉。魏齒寒兮。微者愈微。危愈危兮。主失官殆。任顚隳兮。所以君子。貴自篤兮。仁義其帥。禮爲督兮。誠以閑邪。敬勝慾兮。群妄乍退。四壘淸兮。大慝遂去。九有寧兮。嵬峨靈臺。安且妥兮。天君當座。穆而泰兮。凡厥氓庶。疇不儆兮。其在人君。宜益省兮。紛華誨蕩。幽獨肆兮。愼德則艱。從惡易兮。僂指𨓏志。足愴衋兮。鄙說騁力。武絶脈兮。恭顯唼佞。炎促籙兮。輪臺未悔。秦則續兮。隋樓自迷。煬以覆兮。載胥僇辱。厥聞腥兮。唉彼昏惑。孰喚醒兮。惟操惟存。葆惺惺兮。惟精惟一。道爲主兮。勖哉王明。敬作所兮。</text>
<title>祀喬山賦 壬辰</title>,<text>惟漢五世。旣厭月窟震日域。曜陽厓動陰磧。疏風詭俗。殊黨絶隣之屬。莫不抗膊矯趾。扶服而蛾伏。於是天子詰爾大戎。簡爾六師。經乎幽門。歷乎燕支。遂登乎單于之臺。天聲四播。大磧一開。翰海澇澇。陰山崔崔。於是事畢威行。旋車而東。將祀黃帝于喬山。所以昭文德而明武功。乃命群臣齊法服整靈輪。撫翠鳳之駕。軼靑琱之乘。掉彗星之流旃。彏天狼之威弧。張耀日之玄旄。奮電鞭驂雷輜。鳴五鐘建五旗。風泣焱駭。神騰鬼趡。千乘方攘。萬騎屈撟。嘻嘻旭旭。天地稠嶅。峎峎崿崿。山陵震搖。玄冥黔雷扈其右。長。離矞皇蹕其左。渙乎若濤水之波。浩乎如天星之羅。遂臻夫喬山之阿。穆穆肅肅。蹲蹲如也。蓋天子凝心澄慮。儲精畜誠。惟格乎黃帝之靈。張咸池之洪樂。合勻天之廣音。撞靈鼓之淵淵。建神旐之淫淫。颺楢橑之炎焬。焜樵蒸之配黎。流秬釀之泔淡。飾玄爵之委麗。肹蠁布寫。晻薆咇芬。炎感神蟠。熛訛碩麟。於是天子祀焉。容容皇皇。濟濟將將。信天下之宏禮也。寗封造戈。赤將制兵。殪蚩尤而殲楡罔。百區以之底寧。衛公耀旅。霍侯振師。斮頭曼而捎淳維。六漠以之大綏。此武功之契也。三寶示象。萬靈顯兆。雲蓋曣㬈。星旗昭曜。擾緇文遊。采輝囿素。麃廏黃騏。此文德之符也。巍哉乎功。崇哉乎德。炫耀乎來後。卓犖乎𨓏昔。昭靈光而彰神威。匪黃不能肇興。揚洪輝而奮景烈。匪漢不能紹弘。此其所以祀也。至若經緯二儀。出入三光。外運渾元。內霑毫芒。暢達九垓。泝流八埏。遐闊泳沫。邇浹游原。斯乃王人之大業。帝者之丕事。而唐虞之所不及。殷周之所未逮者也。古有謁款天神。修禮地祗。勒功崇嶽。標德梁基。示夸於頃世。見耀於俄時者。比方乎大漢。則崇華之㟝嶁。河海之溝渠。汪汪乎丕天之大律。其疇能亘之哉。黃哉帝哉。帝哉黃哉。</text>
<title>詩能窮人賦</title>,<text>子墨子問於翰林主人曰。蓋聞古之工詩者多窮。而窮者多工詩。故人有恒言。必曰詩能窮人。香山昭其旨。天隨闡其論。王生有九命之辯。韓子著五鬼之文。主人豈亦嘗知其說乎。主人曰。蒙竊未聞。子如知之。幸爲我析之。客曰。唯唯。夫人之爲詩。未必皆工。而工於詩則必至於窮。詩雖藝也。然所以搜抉乎天地之精英。闡心性之微。蘊造化之靈。感鳥獸草木之狀類。寫風雲月露之形態。歡忻愉樂者。以暢洩其情志。憂思愁苦者。以搯擢其肝肺。至其奇者則神施鬼設。雄者則鯨呿鰲擲。調妙則韶和韺叶。體纖則繡繁綺錯。瓦棺篆鼎。荒國陊殿。不足爲其幽古。瓊琚玉珮。時花美女。不足喩其容色。藝臻乎此。亦可以言其工矣。是以崇貨珍藏盜之祟。嫀形麗色妬之媒。天惡其能。人忌其才。神睢鬼盱。物類旁猜。人之能詩。未或不窮。而詩而不窮人。復疑其不工譬之於物。物之精英。亦天地之所祕惜。故蒙金以沙。錮玉以璞。珊瑚之叢。必茂於瀛蓬。夜光之珠。必含乎驪龍。若抉之不知已。積之不知休。則不死則禍。天地所讎。詩之所以困暴萬物者。殆甚於此詩之窮人。亦何異是。以古人而言之。蘇李窮於漢。應劉窮於魏。潘謝窮於晉宋。庾，薛窮於梁隋。子安之窮溺于海。浩然之窮黜于野。途窮那免哭。年老不禁悲。杜甫之窮也。敏提詩千首。飄零酒一杯。李白之窮也。陳拾遺以感遇詩窮。玉川子以月蝕詩窮。嘉州江寧協律。都官陳餓蘇悴。郊瘦島寒。此皆工於詩而相望乎窮焉者也。是知詩小工則其窮也小。詩大工則其窮也大。窮者雖未必皆詩。而詩者固未有不窮也。主人曰。非子之言。吾何以聞。雖然。吾嘗觀於世而知窮達之說矣。伊數子之窮。亦有達焉者存。其詩也恒留於天地之間。君相不能奪其譽。怨仇不敢毀其長。掩之而愈彰。磨之而益光。殘膏剩馥。亦足以沾丐後人。惟彼飛翠緌而拖。鳴玉珥香貂而乘朱輪。財與丘山比崇。位與王侯侔尊。以富貴於俄頃者。則皆磨滅無記。聲沈形絶。泯泯然與草木同腐蚊蚋共滅。則夫世之所謂達者之窮。反不如窮者之達也。彼之達。達於一時。其窮也窮於萬世。此之窮。窮於一時。其達也達於萬世。達於一時。猶謂之達。而況達於萬世者乎。窮於萬世。猶不爲窮。而況窮於一時者乎。由是觀之。古人之說。蓋亦有激而云耳。言未畢。子墨子愀兮改容。倏若有悟。逡巡而退。避席再拜曰。鄙人固陋。徒知詩之窮人。而不知其能達人也如此。及聞先生之言。怳乎披雲霧而覩白日。廓然已昭矣。</text>
<title>詩賦 乙未學製居首</title>,<text>夙遊藝苑。縱目詩藪。咸能抽精錦心。騁妙繡口。天巧足奪。鬼泣何論。於是僕本嗜古。耽玩斯文。仰思前賢。各以世鳴。昔如建元好士。館儲群英。朝待金門。暮讌柏梁。攄徐，嚴之墨妙。騰枚，馬之筆精。七言肇倡。萬世爲程。若乃少卿奇士。遠別蘇君。遼水不極。雁山參雲。遵河梁而愴懷。託綺辭而抒思。創五字之體裁。慰萬里之生離。至如建安以來七子齊驅。人抱荊玉。家握驪珠。或颺藻於陳苑。或蜚聲於漳隅。波瀾海闊。世稱曹，劉。若夫隴西布衣，杜陵詩翁。響軼劉安。制侔周公。引孤吟於危樓。奏淸調於香亭。千秋萬歲。疇敢與幷又若洛陽年少，錦囊詞客。風檣陣馬。不足爲快。時花美女。曷稱其色。驚靑虯於半夜。文玉樓於天闕。及夫北地之後王，李繼起。共押齊盟。手執牛耳。瞻蛾眉於積雪。橫紫瀾於滄海。樓空人去。詩卷長在。或有騷人騎驢於灞橋。見白雪之飄零。逐客南遷於湘水。望靑楓之冥冥。有美婦人兮守空閨。別宕子於千里。征夫邈寄於關山。傷塞草之頻悴。者此者。亦皆因物起感。遇境抽思。于以搯擢肝肺。暢洩情志。馳徽號於藝圃。振芳名於千禩。嗟乎。抽黃對白。工則工矣。宮沈羽振。妙則妙矣。猶雕蟲而篆刻。於大道而何裨。惟其鎔冶性情。宣朗人文。能令人懲創感發。吾獨有取於三百篇。</text>
<title>至樂無聲賦 學製居首</title>,<text>夫樂之設也。于以導湮鬱宣和平。或絲或竹。或金或石。咸擇善而假鳴。夫何至樂之攸寓。反有取於無聲。囿群品於太和。豈規規於繁響。粤夫軒皇始制。雷地肇象。厥調彌妙。厥用彌廣。管旣倫截。桐亦牙取。趣寄峨洋。響叶徵羽。紛鏗鍧而悅聰。寔取娛之無常。故有張之洞庭之野而百神至。奏之勻天之上而萬舞備。又有鳴璈揳瑟。六律互動。玄鶴跱赤鱗聳。斯人籟之奪天。儘爲樂之大用。然而達士乃譏其誕。至人猶以爲卑。彼入耳之嘈嘈。諒喧哇之可嗤。爰有匪聲之樂，匪竅之音。欨歈豐融。不官而沈。疏蕩激越。不角而振。能使嚬者伸而呻者瘳。其異乎摯，襄之所典。財可阜兮慍可解。亦何待九韶之成而五絃之撫。聽之不聞其響。但見其百工歌而萬姓謳。藹和氣之充塞。擧忻忻於寰宇。是知裁道德而制器。節仁義而調呂。含天地之至和。稟自然而爲音。固大樂之希聲。不在耳而在心。嗚呼。天籟旣洩。聖王難追。寥寥叔季。知此者誰諒至樂之胥昧。復亂雅而迷惑。桑間北里。非不要眇。紂以覆。後庭玉樹。非不婉麗。陳乃絶。肆一堂之鍧鍧。任萬民之怨沸。旣毒虐之胥苦。返淳和之無期。台憤世而塞聰。玩至音而自持。全天機而弗洩。認群喧之本寂。馳冥想而遐搜。竊嘐嘐於古樂。</text>
<title>敬如磨鏡賦 丙申學製居首</title>,<text>家有一鏡。其古千年。塵垢齧之。撲土翳煙。如劍之埋。如月之晦。人或見其黯黮。咸睨而去之。雖毛嬙姣而嫫母醜。夫孰別之。於是取制龍護。准法容成。塗以玉膏。拭以珠精。諒旣磨而復磨。要日新而又新。同蟾墓之旣殲。返晶光於金輪。翳者收晦者明。垢者刮埋者熒。靈暉灼其照爛。渙流景之澄潔。凝淸波而若溢。藹菱花之初發。窈乎窈乎。細塵可鏡。微乎微乎。毫末畢瑩。余乃喟然興感。觸物而箴。苟其反隅。足鑑乎心。原明德之欲明。在持敬而不頗。若收蔽而祛昏。夫豈異乎鏡磨。蓋心本不昧。明明靈靈。粲乎孔昭。炯爾匪冥。然私欲之或熾。能汨亂其眞性。猶霧障天。猶曀蔽日。非塵而滓。不土而蝕。倘其明之不復。終美質之外斲。復明如何。惟在敬耳。敬而又敬。亦允明止。昔之危今不復危。人欲熄。昔之微今不復微。道心復。障者旣去。天之蒼蒼其正色乎。蔽者旣除。其太陽之中而覩萬物乎。夫以敬而復天理。其猶乎鏡旣磨而復其光。使衆理各具而萬事可應。亦何殊物來照之而姸媸自呈。彼刮垢而鑑形。此祛昏而瑩理。用大小之雖別。顧取明則無異。嗚呼。人苟有鏡。皆知所以磨之。人莫不有是心。而不知所以明之。其重若彼。其輕若此。斯養小而失大。固鄒聖之有戒。矧主敬之要道。迺資聖之咸由。昔姬文之穆穆。寔允蹈而緝煕。程揭訓而示則。朱綴箴而垂規。肅帝對而神臨。願兢兢而自持。徵墨卿之司戒。敢自警乎靈臺。</text>
<title>桂折秋風前賦 丁酉</title>,<text>高齋寥闃。歲晏山深。露凄凄以凝冷。霜肅肅以凋林。庭柯浙浙以自振。病葉摵摵以哀吟。覽時物而興悽。氣愴悢而不任。俄而有聲。窣然起自崇阿。浸淫震谷。熛激衝坡。梢林莾而廻蕩。舞松柏而蹲傞。獵荃茝於煙薄。擊芙蓉於淸波。披離百卉。蕭條衆芳。菊瘁含馨。蘭死抱香。余乃哀幽芬之萎絶。憐萼華之凋傷。引枯藤以周覽。步前岡而徊徨。有菀者桂。在彼山曲。團團樛枝。藹藹孤馥。夫何嘉樹之婀娜。亦被摧於調刀。墜凝露之嫩葉。倒拂雲之芳條。無仙子之蔭息。絶小山之攀援。斧何待於吳質。旗可結於靈均。棲鸞失所。宿雲迷居。鷲嶺香斷。蟾宮影疏。余於是綴珠蕊擥瓊柯。目觸心疚。汪然涕沱。傍有客怪而問之曰。何爲其然也。夫一生一殺。天道之常。一榮一瘁。蓋理之當。是故方其生而榮也。樹灼爍兮紅芳。草葳㽔兮碧色。物自知春。而我則奚悅。及夫瘁而殺也。葉隕霜而菸邑。風薄枝而蕭瑟。秋方肅物。而我則何戚。且吾觀於今日丹厓碧嶺。雲岫煙崿。曲池閑園。荒城古陌。綠者斂而黃。豐者瘁而索。竦直者咸挫。孤挺者競拉。此何莫非逢秋搖落。摧敗於勁風。而子胡不傷。竊獨悲此桂叢。余猶默然不應。口自語衷。客乃起而更言曰。嗚呼噫嘻。我知之矣。㾾翁愛花。蓮擬君子。屈平喩草。蘭比賢士。木之秀者。亦莫如桂。托根幽獨。士守貞者耶。丹心自渥。抱孤誠者耶。綠葉紫莖。盛文章者耶。勁翠榮冬。寒芳傲雪。有似忠臣勵義而烈人奮節。凰鳳交集。麏鹿騰倚。又如志士磨道而嘉朋樂義。然而寒聲乍動於哀壑。碧樹遽隕其瓊枝。悄猿鳥兮愁人。覺物色之凄迷。又若戰敗之軍。吏士皆無人色。棄旗卷甲。裹瘡而疾馳。豈不悲夫。噫。天地無情。造物多猜。芳馨莫保。孤高易摧。樹猶如此。人亦奚異。洞古今而冥觀。固彼我之一理。是以椒蘭慆佞。哀楚客於楓林。絳灌肆議。泣賈傅於湘潯。江夏處士。徒悲鸚鵡之入籠。夜郞謫仙。漫喜魑魅之相從。荊楱哭柳侯之魂。桄榔結蘇子之庵。恩不再於蓮炬。草每春於城南。亦有性辣薑桂。名旣烈而禍酷。質並松筠。節方挺而危促。是知木聳於林。風必萃之。士拔乎類。俗必忌之。世何才而能存。物何芳而不戕。瑤草將芳兮。嚴霜已淪。幽蘭欲茂兮。白露斯零。混萬物而皆然。孰不飮恨而呑聲。此蓋吾子之所以觸物興思。慨然而深悲者乎。余聞言愈悲。扼腕躑躅。綴詞抒感以訟風伯。其詞曰。嗟玆桂之萎折兮。其誰之由。我知其囮兮。風伯是尤。巖邃谷冥兮。芳樹團。膏雨霂霂兮。體露溥溥。冀日茂而靈長兮。風伯勃怒兮忽焉摧殘。余陟于阿兮。衆卉攸攢。樗櫟之散兮。不才而壽。蕭菅莾莾兮。自養自茂。嗟風伯兮。胡不彼凋。乃隕玆桂兮。使我心兮獨怮怮。葉茁茁兮。吹使落之。枝如蓋兮。吹使折之。摽之使華而不英。擊之使榮而不實。嗟爾風伯兮。欲逃其罪。其又何辭。上天孔明兮。有綱有紀。我今上訟兮。其罪誰當。天誅加兮不可悔。風伯雖死兮誰汝傷。</text>
<title>採薇歌賦 辛卯</title>,<text>首陽嵬櫐而嶵崿兮。曰天乙之故疆。墨台抱節而抗行兮。誼國亡而偕亡。登彼山而採薇兮。少歌憯以極傷。托永言以自昭兮。志餓死其彌章。惟二子信修而服義兮。行與志其介特。伯從父而成命兮。叔違親而成德。慕箕，許之辭聖兮。恥莘，摯之就虐。居北海而辟紂兮。俟天下淸其未極。聞岐豐之沃愉兮。吾欲往乎西嬉。欸至德之已沒兮。世無人其我知。天命旣慕乎聖嗣兮。日觀兵乎東隣。雖殘虐之可除兮。奈君臣之大倫。願昭倫以斷誼兮。蹇叩馬而驟言。彼衆兆已戴周兮。匪余之獨殷氓。然姬德之有慙兮。矢靡詘於臣僕。雖有土其可宅兮。雖有栗其可食。陟殷岡以爲居兮。折殷薇以爲粻。作歌以致愍兮。發憤以抒情。軒與羲其莫追兮。太古之世無隣。欸司命之靡晢兮。胡爲生我乎此辰。君雖虐臣不可逆兮。竟誰暴而誰仁。身雖死心不可變兮。抑何怨而何悔。惟義盡而仁至兮。獨捐軀而不反。顧其義至高兮。其志可悲。孰匪君而可事兮。孰匪義而可服。登高而遻饑兮。恥周德而薄之。申歌而著志兮。信求仁而得之。武濟時而反倫兮。忍一夫之自焚。子棄躬而奔義兮。懼來代之無君。寔百世之所師兮。抑萬代之攸瞻。孰有懦而不立兮。孰有頑而不廉。播天綱於四宇兮。植人常於萬曆。莊爽言於死名兮。孟垂誡於尙隘。繹鄒人之無怨兮。迺從容乎天則。箕子歌於殷墟兮。太虞幾而辟吳。雖事舛而道殊兮。羌德配而耦娛。生乎下而奮乎上兮。惕余志之有立。誦其傳而讀其詩兮。渙余涕之交臆。</text>
<title>凌波奏樂賦 甲午</title>,<text>鏡至象於雷地。繹天舞於西顥。感靈瑟於湘渚。懷白雲於瑤沼。聆滄池之九奏。徵異事於唐辟。諒有驗於音夢。可無翻乎新曲。粤七德之寢歌。儼開元之臨宇。銀梯通於月府。仙樂飄於天路。屬辰旒之載儀。邸翠駕於東洛。趁行宮之晴晝。惓高唐之晡夕。精誠發於寢寐。覿玉女之髣髴。回天眷於揆余。思寵錫乎一闋。鏗凌波之寶瑟。娛景澨之神物。惕寐覺而興思。洞奇律而昭察。皇情感於遻神。御龍池而遨嬉。微風靡於鏡流。動黼帷之高祛。鳴雲和之一曲。拊簫鼓而容與。繁音激於淪波。纖響遏於行雲。跱九皐之玄翼。舞幽壑之潛鱗。擢水心而婥妁。羅襪步而生塵。依前夕之妙調。宛昔時之殊姿。想採珠於洛浦。象釋珮於漢湄。覩神光之離合。紆玉宸之驚喜。唉當日之製律。蓋亦逌乎靈異。昔一夢於淸都。志已蕩於天樂。耽金宮之逸豫。迷玉奴之絃索。故馳思於冥眺。嘉法譜之神知。當高讌於在沼。撫瑤徽而自奇。韙鈞天之廣音。允叶懷於玄祗。精通靈而感物。怳有覿乎中沚。披玄流而樹祠。訬瓊室之竦峙。嗟斯遊之旣誕。寧爾夢之匪誣。方絲管於北園。已鼓鼙於東土。驚霓裳之舊曲。傷雨鈴之新譜。招當世之深譏。起後人之遺感。余寓辭於齊諧。聊托諷於殷鑑。</text>
<title>對床談天地賦</title>,<text>台藐焉以中處。覈玄機於俯仰。諒神運之窈冥。疇至理之能瑩。緬兩賢之對卓。景範圍之淵識。寔洞悟而無閡。故剖闡乎幽賾。粤五曜之會昌。麗瑞彩於奎精。時群喆之膺期。蔚眞儒之挺生。猗蓋世之人豪。與大成之君子。咸紹緖於絶學。式妙契於羲旨。天巧奪於造極。月窟閑於來往。徧觀物而玩化。傳太易而昭象。縱道體之無窮。羌異塗而同歸。恒偲切於麗澤。幾入室而蘭薰。趁弄丸之餘暇。忻下榻於閑園。床纔對於一席。思已超於六合。固觸類而有感。詎卽物而無格。包覃思於渾淪。括玄黃而眇論。天因氣而函坤。地由形而依乾。繄幬載之無外。互憑附而罔墜。閎言迭以弗竭。廓歷覽之無際。斯玄識之洞微。囿造化於胸裏。符濂翁之夙訓。宜叔子之嘆美。揆當日之討探。信匪夷之所思。昔共奮於伊洛。倡聖學於旣微。迨融悟於象畫。道俱通於形外。玩乾坤於醉裏。鏡日月於心內。當對晤於一卓。卽所安而窮測。爰指掌於無極。燦神理之昭晢。雖傳授之或殊。允學符而思契。然經緯之至學。竟藏密於當世。言空配於高厚。化莫參於位育。嗟有道而無時。亮天意之難識。夙余蒙而志嘐。仰玄訓於先覺。徵依附之妙論。怳承誨於函丈。塞兩間而不餒。慕鄒聖之善養。</text>
<title>操南音賦</title>,<text>倚崑閬之峭㟧。括龍首之靈調。悲思歸於衛引。感拘幽於姬操。緬晉囚而楚奏。美鍾儀之君子。抒懷土之妙響。托戀舊之深思。粤鍾英於南躔。襲摯典於先徽。擅高調於白雪。撫玉軫而自奇。迨南風之不競。奄北隣之肆釁。朝胥靡於鄭場。暮作因於西館。羈懷苦於越吟。抱奇響而誰憐。關山杳以難越。望楚天而延佇。屬有事乎軍府。儼九旒之載莅。幸賜問而自陳。尙玉音於來汝。抽雅琴而命授。思一試乎淸商。伊故鄕之可懷。豈舊操之敢忘。將南郢之一曲。寄瑤徽而攄心。擫北鄙之繁調。揚激楚之悲音。匪秦聲之娛人。異趙瑟之蕩志。哀思激於騁羽。忼慨多於廻徵。纔楚絃之一拊。起晉侯之三嘆。轉悽奏於北縶。獲好音於南還。揆當日之理響。諒匪夷之所思。昔闡藝於隈隅。慕玄翼之來跱。故練響之夭眇。宣壹鬱於心志。當南冠而在絏。奇思滯而靡攄。承君侯之渥惠。操土風而自抒。寓旅思於促柱。理歸情於危絲。寧忘舊之有誚。孰背本之貽譏。同孔操於去魯。符莊吟於留楚。玆膺慶於攸慼。介二國而騰譽。台遐搜於往律。曠相感乎斯人。挹郢曲於千載。願一和乎陽春。</text>
<title>沛宮歌大風賦</title>,<text>皇靈赫以霆震。蔚翠駕之大廻。乾坤繞於沛宮。法筵儼以高開。披雄風以起感。振逸響於層臺。風雲入於壯圖。認激烈乎宸衷。粤縱觀之志大。梃異表以自雄。朱旗抗以旣西。俄素車之來東。當乾軸之糺紛。幾龍躍而虎攄。悲歌斷於楚壁。竟喑啞其安歸。宏基創於八載。英略駕於四宇。迨淮南之踵孼。曜神威於東土。鳴和鑾於載旋。御玉輅而容與。紆天矚於帝鄕。眷豐沛之山河。君王讌於舊社。遊子懷兮如何。哀思激於楚舞。慷慨多於秦聲。時蘭臺之颯然。感雲物之飛揚。皇情抒於觸類。寄逸興於永言。臨風怳其浩歌。壯調鬱以橫雲。樂雖多於錦還。戒豈忘乎苞桑。念英威之旣振。思猛士於四方。惟憂危於卽安。故慮長而思深。揆當日之言志。寧獨逌乎夸心。昔三尺之初提。撫宇內而雄顧。式奮略於天誅。終膊嬴而腬楚。逮萬乘之歸來。已四海之威加。燕父老以笑樂。遡大風而高歌。矧一氣之簸揚。自激昂乎衷曲。肆宸章之比興。寔感發乎攸觸。陋北里於瓊臺。嗤白雲於瑤池。韙高皇之獨震。廓超越乎群迷。伊豪氣之不除。諒伯心之猶存。挹遺響於千載。美風聲之逖聞。逌秋風而悔萌。又有聞乎爾孫。</text>
<title>醉遊吳公臺賦</title>,<text>遵南國而往記。悲麥秀之山河。訪麋鹿於姑蘇。弔風煙於章華。詹吳公之舊臺。徵異聞於隋后。諒淫遊之是踵。認冥遇之匪偶。粤光昭之禍酒。更阿摩之臨宇。輕金甌之舊業。慕玉樹之新聲。迷樓侈於結綺。汴波闊於蓬瀛。陋壁月之張詞。簿糟丘於夏癸。亦有事乎行都。眷江南之佳麗。揚淸夜之一曲。錦纜橫於千里。縱淫佚之旣極。尙奓心之未已。追陳室之荒湎。劇吳苑之盤樂。時君王兮出遊。弭玉鑾之淸蹕。紆宸矚於美景。翫鷄臺之雲物。皇情蕩於酒所。神怳怳其何覿。遻臨春之故主。宛景陽之容儀。抒亡國之舊恨。訴黍離之新悲。怨綺辭之未就。驚鐵甲於東門。纔後庭之撤曲。復水調之遏雲。昔江左而猶侈。今海內之肆虐。旣讁我於當時。胡自逸於今夕。倏神宵而蔽光。魂惝惘其安適。唉此日之冥遻。蓋亦逌乎昏▦。自銜恨於高公。已蠱情於傾國。迨慆淫於御位。侈思溢於寰宇。當雷塘之醉遊。蹈覆軌而莫悟。覿陳后之髣髴。數諐殃而齎怒。寔天誅之將加。詎鬼責之能逭。方錦帆之滯南。已玉璽之歸西。欸江都之綺構。同秣陵之荒墟。繁華燼於一夕。儘樂極而悲來。惟前人之罔鑑。固不暇乎自哀。台追認於遐代。撫遺跡於楱莾。悲月榭之池平。感風臺之樹古。驗异事於志怪。想斯遊而抒藻。</text>
<title>黃龍負舟賦</title>,<text>駕桂舟余南往。訪導疏之遺蹤。麾蛟龍以衛櫂。蹴鼋鼉之幽宮。因黃頭以記聞。愕神鱗之負鷁。戢雲蒸之靈變。輸蝘視於聖辟。昔天綱之浡潏。偪蛇龍而淵陸。龜書踵於負圖。啓文命之玄德。倬羽山之圯績。感蒼水之呈珮。龍門鑿而導河。九江開而歸海。驅鱗介於匯澤。返巢窟於堂廬。俾乃粒而旣蠶。微帝力其吾魚。屬聲敎之四訖。將省方乎南疆。廻歸馭於帝都。遭木道於巴梁。詔江神使靜波。辟氛埃而淸涼。祥飊掣於鏡流。快雲帆之飄逝。方中流之利涉。奄駭浪之澎湃。騰黃鱗之夭矯。背玉軸而出沒。劈萬頃之洪濤。露百尺之牙角。驚風雷於蹴踏。訝鯤鵬之瑟縮。紛檣傾而檝危。咸魄讋而膽慄。然大聖之罔變。識死歸而生寄。諒時順之有命。何福禍之在爾。將天池之神物。藐蹄涔之蝡微。聖有訓其感神。物卽格而威懷。爰低首而弭尾。忽不悟其所之。事惝怳而靈怪。認匪夷之所思。惟聖人之度量。豈衆兆之可測。䎺天命之有定。雖遻變其奚惕。粤重華之受命。入山林而弗迷。當伯禹之濟江。復達視而自怡。顧江中之蜿蜒。猶大麓之雷雨。然當日之背負。無亦出於警衛。涵龎澤於育物。怵神功於放菹。迎和鑾而載舞。護龍舟而容與。偕百神以備御。替櫂夫之奏功。伊仰天而發嘆。軫舟中之駭洶。嗟龍德之正中。物亦效其靈異。有淵潛以自珍。俟慶雲而將擧。際九五之在天。願攀鱗而高厲。</text>
<title>越江贈詩賦 丙申</title>,<text>整蘭舟而容與。擊空明於江汜。懷古人而不見。渺洞庭之煙水。徵綺詞於別弟。想銷魂於柳子。違耽樂於去國。認哀情之成緖。夙玉珮而瓊琚。擅大雅而騰譽。靑雲藹以滿路。佇霄漢之高擧。何時命之大謬。昧周圖以自臧。嚴霜淪以遄戒。慘玉樹之凋芳年十二於湘江。路六千於炎厓。悲城南之丘墓。春草萋兮幾回。幸吾季之遠顧。慰窮愁於天末。胡歡娛之未洽。復南浦兮生別。東風回於百粤。桂水闊以連天。啼淸猿於暮林。日冥冥以愁煙。離懷苦於觸物。增楚客之悲傷。縱暫離其尙悽。矧永訣於殊方。搴汀洲兮杜若。攬爾祛而霑裳。將何物而寫心。替樽酒之敍志。追零雨之苦吟。訴歸雲之哀思。驚蘭澤之歲月。欸越絶之風土。黝雲涌以泄霧。雜瘴嵐與蠻雨。哀孤纍之白首。又此地兮分袂。參商杳兮北南。宇宙隔以生死。應池塘之有夢。繞荊門之煙樹。揆當日之言志。隕余涕於千古。嗟人生之別離。信有怨其必盈。咸抒思而增恨。孰停藻而緘情。昔蘇，李之河梁。與潘，王之金谷。遡明月之流光。痛山川之綿邈。彼神交猶若玆。況友于之相隔。惟夫公之此別。亮心事其尤悲。留三閭於澤畔。送阿連於天涯。傷春心於極目。更時物之攪人。故贈言以摹情。倍黯然於臨分。玆余所以往記。望極浦而勞魂。沅湘綠兮春波。迷九疑之遙岑。詠遺韻而起感。怳臨江之貽詩。情紆軫其莫舒。聊採蘋而躕踟。</text>
<title>玉環殉墓賦 丁酉</title>,<text>玉枝翳於南霄。明月憯於西謠。冢未嵬於祈連。骴孰掩乎荒椒。殉以環而揭諗。徵九曲之冥穸。衋忠勇之見劉。計固勤於旌魄。揆南渡之板蕩。穢金甌於腥羯。環空傳於萬里。悲玉輦於沙漠。時將軍之涅背。誓天地而殉國。思轔兀而髓豫。揚紫塞之威風。香爭頂於故國。飮有期於黃龍。胡金牌之荐詔。復圓扃之幽梏。南人咷而北嬉。檜血拇而祀肉。同鴟夷之委骸。疇握鈇而求骨。涕環區之英烈。義最激於囹卒。菀壞堞之哀憤。感懸金之奇節。欸叢祠之一抔。慘毅魄之潛託。虞珠簏之易迷。知璧蠅之終滌。蓬顆虆以匝隴。羌不可乎無識。將珍環而並瘞。俾表殉於幽隧。制匪厚於漢魚。揭卽倣於周蜡。血三年而縱碧。寶千祀而罔化。果天道之必環。儼秉珪於重壤。迨玄甲之賁塋。聿取質而靡爽。噫鵬擧之見戕。恫夷俘之泯夏。陰機弄於赤舌。擅屬鏤而恣禍。惟隗卒之勵義。寔有感乎精忠。恬危辟於罪臨。惻仁衷於堂封。矧殉玉而志窆。認永久而弗忒。侯揚靈於九京。應識恩於玄域。惜卑蹤於狴犴。竟潛瑜於群礫。台覈乘於千載。重發嘅於當日。顧八陵之霜露。更何人而肅掃。彼德壽之服玉。顏想頳於牢伍。</text>
<title>南屛對雪賦</title>,<text>夙屛棲而磨道。癖煙霞於天隴。浥月陂之春酒。遡祝融之長風。緬對雪以娛懷。感景濂之奇逢。樂自多於絳帷。翫豈徒於玉龍。粤南婺之會昌。闡邃學於龍門。點堯夫之雪月。接紫陽之淵源。群英譪以媚學。才最奇於希古。道自尊於立雪。敎日潤於時雨。恒薰馨而襲和。幾共詠於風雩。時皇恩之日賁。久耀儀於天路。山之中兮歲晏。猿鶴怨兮叢桂。引金華之歸思。謝玉署之簪組。寄矊想於吾黨。願接手而同歸。幸南屛之邂逅。成一夕之佳期。方縹箱之遠負。値瓊霰之斯集。移梁園之美景。娛武夷之淸覿。憑南樓而寄興。澹相對而開襟。紅顏燁其若仙。映白髮於靑衿。酌湘吳之醇酎。動感古之悲吟。身同寓於玉界。目疑遊乎瑤京。心腑照其氷雪。談屑霏而琳琅。諒道義之胥樂。覺湖山之增趣。昔余詠乎南山。覽白雪之時義。紛摘薇而折萱。申娛玩之無已。彼灞橋之行吟。與山陰之幽興。伊憔悴之足憐。亦曠達之徒尙。惟玆遊之冠絶。允終古而尠方。旣景物之堪玩。更德業之相長。人逌雪而寓賞。山遻人而擅美。淸風颯以蘭雪。芬至今猶未沬。挹無邊之淸景。想二子而興喟。虹光耀於石室。寒月留於巾山。矧正學之姱節。表獨立乎乾坤。誦雪圖之遺篇。空撫覽而扼腕。</text>
<title>聞歌退師賦</title>,<text>繹句倨之繁會。抱靈操以自卬。慕南風之誶楚。奇劍調之娛匡。星壘撤於鼓橈。异伍子之聆曲。偏多感於入耳。認前恩之緘骨。粤秦艷之媒禍。有楚臣之湛宗。存餘卵於覆巢。顝忍訽之逃蹤。千金重於郢市。一劍孤於吳江。煙波渺以難越。謇誰留兮蘆中。櫂謳愴以起思。感一曲於揚舲。迨荊讎之旣鞭。復鄭諐之斯詰。廻雲夢之凱歌。耀皇門之旌鉞。胡歌響之乍集。怳臨風而如訴。依揚榜於極浦。宛扣舷於煙渚。和金柝以夕聆。動玉帳之凄思。人猶存於典刑。曲尙記於蘆漪。懷殊惠於杭葦。軫哀籲於弭兵。苟肆心於誅伐。又何顏於幽明。班荼甲而弛列。偃步光而韜鋩。無襄羊之迓勞。有晉烏之聲樂。恩斯深於濟命。報亦大於全國。轉悽音於北壘。溢歡謠於南轅。噫當日之戢旅。蓋亦逌乎銜恩。昔漏網而窘步。擬雄飛於東隣。顧臨河而無航。疇一壺於中流。泣暮途之行色。荷急難於漁謳。故貴富而毋忘。誓后辰之必酬。丁厥子之在鄭。應釋難之懸購。斯遺曲之愴耳。尙舊恩之銘腑。旣負薪之在玆。式含環之有所。卷萬甲而蹈義。向九原而酬惠。威雖寢於一伐。賚已豐於三舍。英風颯其終古。義烈著於遐禩。駕桂舟余南往。檥吳榜而擊汰。臨古壁之煙凄。但一聲之款乃。溯哀唱於小海。翫靈潮之砰洶。攀遺韻而激感。托餘響於悲風。</text>
<title>書報燕王賦 同年監試會試居魁</title>,<text>緊燧牛之矕彩。金巳散於昭臺。羈踪遠於故國。嚮北風而心摧。荷賜問而自敶。瀝危思於酬牘。執前王之恩渥。寫此日之衷曲。際國士之湊燕。有亞卿之自魏。風雲感於擁篲。協枕戈之雄志。期輸略而滌讎。慫玉旄於東區。眇最勝之餘業。欻大膞於營丘。何汶篁之纔植。奄玉扆之晨倚。欸崇廈之震騫。慘風雨之來萃。戢夷國之壯烈。悴逃鉗之行色。留賁皇於晉鄙。滯隨會於嬴國。關山渺以難越。望故邦而迢遞。懷先王兮不諼。泣孤臣而思려盭。縱少主之寄訊。胡復疑於乘敝。菀塡臆之丹悃。庶一暴於燕陛。綴苦辭於一札。托瑤函而臚情。抒召封之契合。鋪濟上之戎功。深情慼於去國。諒何心於潔名。悲闔廬之旣亡。怵伍胥之沈江。匪微軀之足惜。恐君義之或傷。悽思溢於箋牘。寔忉怛而憯疚。渙主疑於讁我。晳臣忱於戀舊。噫當日之報書。允匪夷之所思。昔展謨於棠社。結昭后之深知。君心銳於雪仇。臣責重於聽國。一援枹而墟齊。仗寵靈而恢績。惜隣謀之售機。翳咸池之新日。雖滯踪於趙場。長寄心於燕闕。當惠王之誶余。故披忱而露臆。伊對趙之悃款。亦可見於衷赤。想夫公之心事。淚志士於今昔。蒯垂涕於掩書。偃發慨於佔策。台抱膝於畎畝。緬前脩而自比。誦遺篇而三復。聊綴辭而興喟。</text>
<title>視舌賦</title>,<text>夙三寸以譚王。睎一掉而師帝。陋騈說以析天。唉婦長而階厲。要細君而就視。异衡人之尙口。寔不敝於騰說。認六符之足取。俶控頤於辯囿。師鬼谷而肩秦。心機弄於揣摩。發妙鍵於玄關。靑紫視於拾芥。擬齧肥而膏唇。風期杳兮歲晏。奈時命之遲暮。屬霜雪之凋貂。漫游踪於南楚。華筵騰其觚爵。荷留髠而樂胥。咄細人之饒舌。誣匹夫之懷璧。王孫困於一抶。燕雀嚇於鴻翼。詘錦還之奇意。瘁蓬蔂之行色。無軒駟於入閭。有室人之交讁。然增益於忍性。尙激昂乎抵掌。天生才而必用。豈寸舌之徒結。聊開口而吐眎。入于宮而要質。詰今日之在否。占異辰之窮達。菀霞擧之素蓄。偕電光而閃露。審河辯之是資。驗伏軾之攸掉。繽纓芾其足綰。爛璧繡之可賭。士有志其竟售。寧沒齒於甕牖。揆當日之命視。蓋亦逌乎夸志。昔未激於西入。顧薄遊而南滯。賜旣遲於白璧。貧受屈於宋門。枉捭闔之初心。負扊扅之成言。是焉得爲丈夫。遽見笑於兒女。然玆舌之尙存。寧此身之終替。故開吻而自詫。諒富貴之吾有。終言餂而挾嬴。果昔說之匪誣。齰代，衍之辯齶。呿樓，虞之游口。戈無銛於口伐。拉千乘而猶朽。縱釋本而舌耕。享萬鍾其如阜。想下機於他日。應色愧於前倨。嗟衡道之虛喝。劇反覆於軫厲。台游喙於雋永。憯利口之殄國。儼玉貌而折垣。景蹈海之姱節。</text>
<title>老驥伏櫪賦 己亥</title>,<text>駟玉虯以超逝。望崑崙而樛流。思靑冥之驥展。惜白日之駿驅。悵擥轡而顧懷。眷櫪乘之跼武。雄圖激於遲暮。認物我之同疚。繄薾雲之洪胤。曾七日而超母。風鬉迅於渥產。殊價聳於燕骨。因沙丘之辨色。荷翦拂於華屋。飛繞朝之電策。躍五陵之金鞍。朝拂柳於章臺。暮蹀雪於天山。中州藐其歷塊。瞵八極於堂壇。睎蜚光於穆馭。笑縶步於轅駒。庶撫壯以騁力。逴絶垠乎天衢。胡羲御之遄邁。時冉冉其遂徂。嗟少日之幾何。奄暮齒之侵尋。踠權奇之餘足。伴齷齪之羸驂。斂殊智於識路。混常戀於棧豆。甘雌伏於櫪上。任摧眉而低首。悲盛壯之旣遠。尙志氣之難聊。恒羈影而超念。眷長路而哀號。懷騰越於朔野。想𨁂蹀於蘭皐。蹴瀚海之玄波。弄瑤池之寒影。欸年老而志壯。信蹙蹙而靡騁。爰觸思而反隅。爲吾人而興愴。相志士之盛年。夙抱才而高驤。馳宏想於夐邈。振英略於寰域。圖南壯於鯤海。六鰲連於龍伯。長懷競於短日。疇繫暉於扶桑。悲歌動於玉壺。秋思憯於臨江。及春秋之晼晩。頻擊劍而自昂。銷歲月於劉髀。菀意氣於援鞍。心猶壯於落日。志彌駕於高空。人間暮以途遠。壯士懷兮焉窮。縱跅弛而衰遲。寧並跡於庸駑。物有馽而齎志。士或窮而愈厲。若晩遇乎周獵。劇子方之收老。渾萬類而同悲。斯與彼其何異。有矻矻於志學。兀窮年其未已。庶附驥於睎顏。不知老之將至。</text>
<title>夢釣子陵湍賦</title>,<text>夙神遊於華胥。杳尻輪之遐撟。談煙濤於蓬海。頫雲霓於天姥。追謫仙之遺夢。落子陵之淸灣。精通靈於響想。味古人之一般。粤長庚之鍾英。挺絶世之仙姿。蛻塵垢而脫屣。眇寰區而自奇。任漫浪於江海。思釣鰲於溟流。知音托於鑑湖。遠懷寄於鸚洲。尙嘐嘐其神交。擬拂衣於同調。緬一絲之遺風。邈千丈之高標。星文動於帝座。釣竿閑於滄浪。懷靈區於寤寐。幾神𨓏於長想。趁漆園之假蝶。精忽昇而遐躋。排雲霞之杳杳。指淳茫之婓婓。風飊倏其媵予。云駐節乎嚴瀨。煙磯萋以綠苔。舊臺寥以芳渚。山蒼蒼而水泱。風物宛其千秋。儼余把其籊籊。聊一投而淹留。將錦袍之風流。幻羊裘之物色。遡六合之淸風。弄一潭之明月。心誠慕於帝友。志豈在於濠魚。忻古今之同趣。恣流眄而躕躇。俄魂驚而魄動。悵雲水其何處。欻怳惚而仿像。喜契誠於幽昧。稽玆夢而尙論。叶冥棲之高志。昔夢花之繞筆。卓仙標之超郵。攀高躅於𨓏喆。寓逸興於名區。懷康樂於海月。憶玄暉於澄江。尤馳想於嚴穴。慕嚴子之玄蹤。故因夢而廻眺。臨七里之淼渺。忘酒肆之藏名。怳滄波之垂釣。逌一枕之遊神。夐千祀而颺美。想長揖之姱節。符脫靴之奇氣。鬱匡廬之林壑。同富春之煙霞。諒風槩之靡忒。詎玄感之或差。嗟仙遊之一返。奄飛鯨之超忽。杳桐江之寒波。留采石之孤月。台千載而激感。挹遐想於天末。</text>
<title>解印間行賦 庚子</title>,<text>駟一借於魏价。坐簀尸於秦府。哀窮人之失歸。悲途遠而日暮。云誰從而間行。美虞卿之辭位。捐纍纍而芥視。成共難之高義。踵珮六而有士。抱解紛之奇志。游談劇於代厲。慷慨稱於燕趙。一躡屩於邯鄲。託風雲而遐撟。千黃金與白璧。印如斗於肘後。時王車之納客。禮秦宮之賓主。追深讎於折脅。恣虛喝而購首。移咸陽之尺素。窘大梁之逃蹤。波臣涸而乞憐。飛鳥窮而投人。心惟切於仗義。計奈詘於排難。縱三寸之尙在。羌百端而無賴。寧共爾而患難。不願人之簪組。顧腰間之金章。夫豈難乎解珮。將龜紐以永褫。輕萬戶於土芥。從亡人而窘步。任蓬蔂之行色。辭橫金之美榮。返擔登之初服。同趙市之混屠。若吳關之載橐。榮華付於夢幻。意氣傾於山嶽。士有時而辭尊。甘阨困而靡悔。終窮愁以沒世。獨壹鬱其誰。解。嗟人生之處世。諒緩急之時有。匪賢豪之急難。孰奮節而顯救。彼夷門之刎頸。與吳江之辭劍。酬平生之然諾。許一片之肝膽。矧虞氏之此擧。亮志士之攸感。交情見於生死。節義著於窮途。謝弊屣之功名。賭鼎呂之隆褒。資游說之扼腕。留後代之風聲。然當時之習氣。抑傷勇而殉名。荀著訓於害德。班有譏於捐君。解秦圍而逃爵。台獨夥乎魯連。</text>
<title>撞破玉斗賦 庚子</title>,<text>覿龍彩於漢雲。橫寶氣於楚壘。知金甌之有歸。笑扛鼎之徒爾。胡亞父之抗憤。謾橫撞於玉斗。咄洪寶之已輸。寧瑣賂之足取。夙好謀而自奇。久韞櫝於風塵。混田光於燕市。老侯生於夷門。一言合於歸楚。三戶期於亡秦。資喑啞之籌策。鏖呂兒之乾坤。輸神器於睥睨。埒沛龍而同驅。時軹璧之已銜。奄關幟之皆朱。騰雲瑞而徵異。輕玉帛而志大。苟今日之弗圖。恐后辰之遺害。闢鴻門之高讌。屈隆準於刀俎。劍空煩於萬舞。珮無賴於三擧。唉奇謀之未售。已眞人之龍攄。留運籌之子房。作抱璧之相如。羞昭華之琬琰。爤至寶之揚彩。增雷怒於觸物。撛白刃而一碎。菀萬斛之危憤。騈雙斗而偕破。計旣失於爭王。璧何有於連城。收靈暉之鏡霄。餘冤氛之攄虹。驚昭質之已虧。覺霸圖之成空。想當日之齎怒。蓋亦逌乎激慨。究楚漢之雄雌。詎玉石之同槩。三章異於燒挖。衣繡殊於縞素。嗟若人之昧機。徒賦仁而佑暴。縱人謀之或臧。豈天意之可咈。矧區區於詐力。雖撞玉其何益。伊雄心之旣挫。尙怒氣之徒咆。斗纔破於玉帳。基已成於金刀。旣寶貨之俱東。終玉璽之歸西。捐黃金於冠玉。嘅惡草之成疽。孰爾計之稱奇。事反愧於明哲。破千金以報韓。夥帝師於黃石。</text>
<title>指水盆賦</title>,<text>夙潛心而澄觀。驗至理於原泉。涵雲影於鏡池。拭寶光於珠淵。聞程門之喩盆。仰指誨之多術。湛虛靜以弗汙。認寓感於觀物自洙泗之云遠。絶川上之微言。幸伊洛之導派。接盆江之淵源。人工極於奪天。道妙闡於持敬。澄査滓於本源。收點翳於明鏡。學已進於觀瀾。戒猶存於盤水。萃群英以漸摩。幾靈鑰之抽祕。迨函丈之靜暇。儼緇帷之高啓。挹弄月之餘趣。談浴沂之春風。理無隱而弗格。物有感而斯通。瞻前盆之有貯。絶纖芥而波淨。瑩玉壺之澄澈。譪氷鑑之凝映。聊深省於觸物。揭玄訓而昭指。將虛明之水面。較淸靜之心地。葆靈覺之本體。涵萬象以自照。群籟收於靜界。半畝澄於方沼。彼十分之至潔。寧一物之可著。心苟撓則弗定。水乍動而旋濁。物固有此相類。斯與彼其何異。嗟道體之無窮。必卽物而後喩。溯先哲之遐軌。究緖論於取譬。浩江邊之春水。淨天心之明月。胥仍物以明道。發眞詮於心訣。伊夫子之指敎。亦盆水之有說。假盈科之止水。比靈臺之活潑。符對床之眇論。合銘盂之炯戒。矧澄心而默體。寔聖學之要旨。說太極於春陵。定仁義而主靜。書定性於伯子。語動靜之皆定。參玆訓以並揭。洞萬古而昭瑩。台生晩而地偏。獨倀倀其迷塗。愛古井之不波。慨丈渾於塵汙。歷前志以求師。羨游楊之同世。願靜專而內脩。仰喆誨以自勵。</text>
<title>構木爲巢賦</title>,<text>筮天高而雷薄兮。利棟宇以室居。王公侈以渠渠兮。小人有其闔廬。逌帲幪之得所兮。相橧巢之權輿。林林奠於木處兮。認草創之神智。粤混沌之初竅兮。誕至人於元始。紹天皇而立極兮。承木德而無爲。易飮咀於毛血兮。餐嘉實之離離。法皇穹之全覆兮。要下民之均庇。咨生聚之芸芸兮。族萬物而群萃。昧生養之有道兮。類標枝之無心。惟木石之與居兮。奈患害之多侵。風雨凄其襲人兮。霜雪淪以交戒。無毛羽以自衛兮。孰寒熱之能除。思先物而運智兮。庶經營於草昧。循古初之樸略兮。任自然以爲制。眷彼樹之杈枒兮。枝柯菀其相樛。聊度規以締構兮。相禽鳥之綢繆。結長條之婀娜兮。廕密葉之蔥茂。合百草以爲帷兮。建芳馨兮牖戶。肆無憂於暴露兮。忻有備於陰雨。違營窟之舊患兮。獲遷喬之新喜。雖不及乎大庇兮。尙苟完於棲峙。先輪奐而創始兮。驗元化之淳素。玄風邈其夐絶兮。仰遐軌於隆古。懿神聖之有作兮。俾萬彙而咸覩。伊有巢之設敎兮。聿胥宇於兆庶。彼鑽燧而取火兮。與代繩以書契。咸因物而牖化兮。同首出之神功。眇余潛乎圭蓽兮。寄遠懷於鴻濛。美渾樸之弗雕兮。傷叔季之日澆。自宮居而巢廢兮。或室瓊而臺瑤。阿房壯而嬴墟兮。柏梁高而漢敝。紛丹鏤以結構兮。謾鬪奢而夸麗。願攦指於工倕兮。緬泰初而興嘅。</text>
<title>遺今分香賦 辛丑</title>,<text>憐虞歌於楚帳。悲戚舞於漢殿。英豪惱於粉黛。寄信誓於釵鈿。留餘香以命分。哂阿瞞之心緖。雄圖慼於短期。情易鍾於兒女。奸雄出於亂代。負異讖於當塗。擁草莾之天子。令風雷於中區。業已成於三分。意氣溢於寰宇。思傾城於漢宮。陋守錢於郿塢。將欺寡之舊詐。復金屋之貯嬌。春風動於鄴水。銅雀高於雲霄。集後庭之千娥。笑江東之二喬。紛絲管之入雲。藹蘭麝之橫霧。繁華擅於一世。慰君王之遲暮。嗟歡娛兮幾何。奄樂極而生悲。欸金莖之莫效。慘玉扆之將依。愁舞殿之冷袖。愴歌筵之凄音。人情戀於綺羅。矧死別之傷心。將何物以寄意。替平生之恩愛。顧佩讓之遺香。芳酷烈其弗沫。聊持贈於嬋媛。抒末命之珍重。匪添炷於博山。豈助馥於薰寵。收百年之舊誓。托一封之新頒。知芬馨之未歇。認渥惠之不諼。悲西陵之落日。怨繐帷之秋風。風流邈其霧歇。霸氣收以煙空。台發嘅於𨓏牒。撫遺蹟於遐代。自縛呂而摧袁。獨侈然於區內。購天下之嬌艷。盛鄴中之佳麗。當威武之四暢。謂般樂其無已。及長算之斯促。猶未釋乎情累。故惓惓於贈香。敍宮闈之餘戀。唉雄豪之氣槩。今直爲此婉變。威蓋世猶若玆。嗟美人兮如何。高臺蕪兮春草。漳水空兮寒波。誰爲容於鏡匳。但留芬於箱篋。無香風之引袂。覺紅淚之盈頰。然當日之遺令。抑老奸之機詐。彼征西之題墓。與履組之分賣。諒諱心於簒代。謾托意於帷闥。元成發其肺腑。涑水森其鈇鉞。惟分香之一言。信遺臭於千古。誦托孤之遺詔。仰烈誤於章武。</text>
<title>移書大夫種賦</title>,<text>吳官墟於棲鹿。越弧戒於蜚烏。斂夷國之壯烈。倚浮海之輕棹。貽同歸之好音。勖遐蹈於文子。知居功之不易。韙燭幾之明智。際懸膽於南國。並逢洩而圖事。謀臣憂於主辱。誓共貞於艱危。積廿載之焦思。勞九術之神機。收吳舞於白紵。騰越鼓於黃池。深羞雪於臣妾。茂績著於銘彝。將辭賞之美意。荷分國之弘奬。君王尊於伯業。布衣榮於卿相。人生貴於知足。疇久居於名大。秋風動於水國。歸思滿於江海。携千金以孤𨓏。輕萬鍾於一芥。方超塵於物外。獨嬰情於良友。功名齊於爾我。誡共切於招咎。要行藏之適機。庶惠好以同携。援明哲之炯戒。憑尺素而抒思。強隣比於兎盡。策士同於狗烹。危恒逼於位高。退宜早於功成。雖憂患之與共。諒寵利之難居。覽天道之代序。寧子行之虛徐。江湖足其波浪。沛行意而誰禦。箴規篤於保名。達識明於逃世。欸高風之未攀。嘅晩悔其奚逮。台千載而激感。溯遺烈於遐代。自山棲之初返。霑棘露於姑蘇。宸心侈於得意。幄籌展於湔羞。人方艷於功代。子獨燭其危禍。冥鴻杳以一擧。吳海闊於片舸。伊勳業之一體。寧去留之殊軌。故馳懷於我友。勔肥遯之遐思。念曳尾之足樂。惕履虎之生悔。嗟故人之贈翰。寔先物之沈幾。胡大夫之昧機。卒嬰禍於鴟夷。高標卓以日遠。世逾下而棼濁。悲上蔡之牽黃。愴華亭之聆鶴。咸冥趨而墒埴。疇自蛻於榮辱。足萬戶於師帝。有韓人之遐躅。</text>
<title>天高聽卑賦</title>,<text>夙余御風而遐征兮。遡寥廓其無際。撫宇宙之一氣兮。劃杳冥以焱擧。陞蕩蕩之輕質兮。覩蒼蒼之正色。詹淸都以歷閶闔兮。忽臨睨夫塵域。下土茫茫其窵遠兮。渺九萬之相隔。匪聲音之可接兮。悵覩聞之難憑。於上帝之惟聰兮。邈高居而卑聆。吾固知天聽之孔邇兮。諒日鑑之靡忒。維皇穹之宏覆兮。有至化之沕穆。邦惟集於眷命兮。民克賦此彝衷。闡仁威之顯道兮。執培覆之神功。恒由人而福禍兮。亦視民爲聰明。肆玄造之不爽兮。寔眞宰之攸尸。世徒仰其穹窿兮。謂天遠而人卑。重霄迥其無極兮。去塵寰者幾許。然一理之交感兮。物莫近於相與。瞻雖尊乎高目兮。聽卽卑於下耳。聲九皐而猶聞兮。路三淸其奚遙。將下地之喧卑兮。通玉座之岧嶢。天爲低於咫尺兮。帝或降於左右。隨吾人之敬怠兮。筮乾心之休咎。嘉祥發於欽若兮。慶五徵之時序。疾威癉於慢慆兮。紛百沴之表異。天人沕以罔間兮。感應捷於桴鼓。昔宋后之寅畏兮。還淸臺之諐度。揚熒惑之熛芒兮。逼鶉火之躔野。司星奔而申戒兮。將不利乎宸座。忱方切於衛主兮。計顧出於移禍。后獨謂其不然兮。儼玉聲其諄諄。諒燮治之在相兮。知守邦之惟民。矧歲饑而民貧兮。予安得而爲君。斯戒心之孔嘉兮。信德音之足聞。皇纔鑑乎片言兮。星卽徙於三舍。善言天於徵人兮。偉子韋之良誨。嗟世降而俗晦兮。慨天道其誰知。忘對越之有戒兮。昧陟降之在玆。幸今天之命哲兮。屬眎警於璿璣。勞宸心於責已兮。渙玉音於敷惠。彼高高而在上兮。應有聞乎斯語。吾將闚帝閽而上愬兮。臚下民之衷腸。弛遄怒之赫赫兮。降瑞貺之穰穰。仰玄穹以答休兮。企天民而倘徉。</text>
<title>天地設位而易行于其中賦 壬寅增廣會試</title>,<text>夙余妙觀乎元化兮。覈至象於窈冥。大運回斡其不息兮。譪群彙之生生。彼盈兩間者莫非易兮。感一理之攸行。諒二儀之旣奠兮。認萬化之斯著。原夫馮翼之鴻溕兮。兆厥初於玄素。惟無形其可覿兮。獨有理而先寓。包至顯而藏微兮。妙厥陰之含陽。迨道器之旣辨兮。淸濁分以圓方。仰穹窿以日運兮。廓彌高兮蒼蒼。俯磅礴而持載兮。渺無垠其茫茫。位旣定於高厚兮。化卽妙於亭毒。機緘動而不已兮。萬殊紛其相錯。具太極於物物兮。粲神理之昭晢。偉乾道之變化兮。富坤元之生物。式際天而蟠地兮。信無往而非易。風飊盪兮雷霆怒。認示象於相薄。山嶽峙兮川澤融。驗著形於通氣。觀曰月之運行兮。識盈虛之有數。繹寒暑之推敓兮。悟進退之合度。惟動息之含生兮。曁草木之榮悴。儘性命之各正兮。亦造化之機杼。理已顯於肇闢兮。象卽寓於幬載。出何俟乎龍圖兮。畫何待乎羲皥。猗天地之大易兮。信運化之神妙。闢坤乾以爲門兮。貫元儈以終始。繄至廣而至大兮。諒無外而無內。遠則彌乎宇宙兮。細亦該乎物類。胥藏用而顯仁兮。無一物之不具。肆前聖之觀象兮。歷三古而鏡考。登羲文以上下兮。依素王而昭志。書不可以盡言兮。言不可以盡意。匪玄訓之特揭兮。夫孰瑩其幽賾。中天地而易行兮。寔至道之昭赫。亘一元之渾淪兮。閱群品之絪縕。聊觀物而融會兮。表獨立乎乾坤。綴微辭而繫志兮。竊自附乎伊洛之緖言。系曰。玄穹蕩蕩。坤無疆兮。至化彌綸。妙無方兮。中乎兩間。易乃彰兮。惟人最靈。藐中處兮。儀圓則方。昭厥理兮。知禮存性。成道義兮。惟聖牖敎。訓靡忒兮。猗歟合德。誠不息兮。</text>
<title>玉主報恩賦 庚戌</title>,<text>駕越艑余南往兮。樣桂水而容與。悲飊動於石尤兮。冤潮咽於靈胥。徵異聞於玉主兮。感冥報於劉娘。情金石猶可貫兮。恩玉汝其何忘。夙揳琴而跕屣兮。佳冶擅於燕趙。淸歌蹋於碧玉兮。油璧詠於蘇小。當明珠之一擲兮。知許身其有所。厭五陵之薄倖兮。傾七閩之豪擧。雖靑蚨之罄裝兮。豈翠烏之移棲。嗟藁砧之日遠兮。泣春草兮萋萋。流黃暗以機斷兮。瑤瑟僵以絃絶。哀香閤之已塵兮。泪歸袂之成血。柔腸斷於楚調兮。艷字記於崑璞。猶幽恨之不怋兮。認孤魂之斯托。伊神情之婉孌兮。結遺感於冥漠。迨南橐之誨盜兮。欸莫援乎征輈。智一誤於臝身兮。禍奈慘於沈流。瘴江黝以沈碧兮。哭鬼車兮啾啾。恫千金之賈害兮。庶片玉之除讎。力雖微於塡海兮。報何緩於結草。歸環珮於月夜兮。候郡齋以哀告。蒙申號於抱鼓兮。滌萑苻而殲慝。蒐桓東之赤丸兮。返入秦之荊璧。徵昭質之未虧兮。儼玉貌之斯在。懷前物而響像兮。激故人之驚慨。葬旣免於鮫室兮。威卽尸於鼠輩。彼琬琰之著驗兮。終報恩之是資。溯余觀於前志兮。嘗擊節而一噫。女爲容於悅我兮。士亦死於知己。猗彼姝之守死兮。固女中之奇士。泣幼玉於衡湘兮。隕肹肹於燕子。方司理之鞠夢兮。諒著異於千禩。矧埋碧之靡諗兮。匪刻玉其誰知。斯足覩夫靈感兮。夫孰云乎情癡。輸騷客之高詠兮。冠虞初之傳奇。俯末俗之庸庸兮。慨義名之多忝。節俠稱於賈販兮。貞信歸於伎艷。世或疵其佚蕩兮。夥下流之皎皎。誦江夏之瓊什兮。續餘韻而永詔。</text>
