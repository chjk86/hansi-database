<title>次鄭兄 仲遠 淸溪韻 乙丑</title>,<text>文章雖富莫耽詩。詩到成竆不合時。秋空月露磨礱處。春水魚龍變化遅。蚯吟啁喞那堪取。吾道光明不可離。筆札儒家猶有戒。文章雖富莫耽詩。其二淸溪本自愛唫詩。詩寫花箋眎我時。金出烘爐成質美。珠藏滄海放光遅。猶賢乎已宜加勉。莫尙於斯不暫離。滿貯奚囊成痼癖。淸溪本自愛吟詩。</text>
<title>幽居</title>,<text>瀟洒幽居漢水陽。柳門寂寞洞名香。閑情癯隺翩前砌。豪趣活魚躍後塘。對客踈簾霜氣透。呼尊危檻夜輝長。男兒半世悠悠事。縹帙瓊籤遍一牀。</text>
<title>送鄭殷卿洗兵舘 丙寅</title>,<text>江南晩氣帶踈衿。遠渡行裝月欲沉。一觶淸醪斟好意。數篇佳句寄知音。歸禽拍拍投林藪。征馬蕭蕭繫樹陰。出巷問君千里路。洗兵高舘對前岑。</text>
<title>大明殿端午</title>,<text>雲覆金宮化日平。蒼蒼苑樹送流鶯。大明殿角微凉動。煕政堂前積雨晴。丞相新恩頒彩箑。翰林高寵賜朱櫻。佳辰又値三三節。烟入侯家蠟燭榮。</text>
<title>景福宮</title>,<text>景福朝暉影短袍。韶華搖蕩醉仙桃。幽幽卽事蒼林欝。屹屹遺基石柱高。萬歲橋頭泉活潑。九重苑北鳥翔翺。昇平日月逍遙客。浴化歸來綠髮搔。</text>
<title>花開洞</title>,<text>藜杖芒鞋石逕斜。雲中隱映兩三家。杏花紅落霏微雨。柳葉靑舒繞彩霞。妓拜筵前斟綠蟻。友臻溪外策霜騧。偸閑半日悠然興。夕照蒼山聽暮鴉。</text>
<title>慶煕宮</title>,<text>隨人來訪慶煕秋。玉殿金窓畵裡浮。疇昔洪恩魚在藻。尙今聖渥鳳翔樓。五雲高處朝元地。四顧依然瑞氣留。坐憶先朝涵養德。細斟金斝太平醻。</text>
<title>送金成伯之楊州</title>,<text>九九佳辰鴈一鳴。送君十里曉光淸。寒風馬向楓垂葉。老圃霜飛菊有英。樓院江邊秋有事。維楊叢裡稼如京。黃鷄白酒時時饋。起洒香村偃卧氓。</text>
<title>隨都巡行次至水標橋</title>,<text>碧水如天月色遙。寒風一抹送蕭條。䧺心浩蕩層梯屹。眇眼蒼茫綠樹搖。絳燭軺前明燎燎。綺羞盤上淡寥寥。冠童五六齊成隊。緩步隨行廿四橋。</text>
<title>瞻旄</title>,<text>六龍蜿蜿繞紅雲。万姓爭瞻誦我君。日照金輿淸䠋轉。天迴彩仗御香薰。龍旂拂拂花邊過。玉珮𤨿𤨿柳外分。拜謁仙陵追孝思。羹墻聖慕八方聞。</text>
<title>戎点慕華舘</title>,<text>十里沙塲動隼𣄣。慕華舘入碧天虛。龍鞱出沒雲禽合。虎壘縱橫草木踈。滿地軍聲晴雹散。登高倦跡夕暉餘。昇平百載閑無事。只把戎機任卷舒。</text>
<title>遊終南水閣</title>,<text>亭亭水閣好相尋。天籟泠泠動四林。泉落岩呀鳴絶壑。風凉碧樹散淸陰。花前小僕酤村酒。洛下詩朋話醉心。一言一笑超然境。依杖歸來伴夕禽。</text>
<title>遊桃花洞</title>,<text>鞭去靑驢北岳陂。五株桃樹正葳蕤。蓁蓁露葉通兒燕。淡淡瓊枝聽子䂓。度索山頭紅雨下。武陵源裏紫霞垂。薄酒相對余心樂。數幅花箋題一詩。</text>
<title>關王廟</title>,<text>關王古廟五雲封。皇漢精神肅穆容。門外風雲嘶赤兎。匣中日月偃靑龍。山河萬古春秋大。香火千邦義氣宗。未了神州戎戰事。至今江漢水淙淙。</text>
<title>閣夜卽事</title>,<text>夜深草閣雨聲寒。笑倚瑤琴整葛冠。三疊畵欄呼酒坐。數叢踈菊捲簾看。翩翩衆鳥歸園樹。兩兩輕鳧浴沼湍。自笑紅塵無事客。靑燈黃卷百年安。</text>
<title>晩香亭</title>,<text>隙地經營起一亭。晩香華扁揭丹欞。秋霜老圃垂黃蕊。夜月綺筵倒綠𨤍。六面峩峩臨水白。數層屹屹對山靑。淵明逸趣知何似。與爾孤松到百齡。又夜深書檻共朋曹。黃卷方床酒小槽。倦鳥舊棲歸短羽。仙禽老石刷長毛。閑情月滿山林僻。逸跡風遐官海滔。吾事無心消永日。▣▣▣▣興無豪。</text>
<title>秋興</title>,<text>卧病終南靜室中。五更明月滿淸空。支離簷下三宵雨。淅瀝林吹萬里風。探景悠然庭鶴白。迎秋倐爾沼荷紅。竹窓獨倚佳賓語。鷗鷺無心集後叢。二疊太平靑燧擧前峰。暮聽丁丁紫陌鍾。月落空階殘菊影。夜凉高樹翠烟重。門稀朋友常寥寂。身整衣冠且肅容。坐剪書燈閑對案。四無天籟我眠慵。三疊題我詩篇筆似杠。微微酒暈背踈窓。病依怪石探黃菊。笑看白鵝浴翠江。欝欝寒松山繞四。蕭蕭秋信鴈鳴雙。隔籬催喚佳朋至。一斗葡萄釀玉缸。四疊柳爲破戶竹爲籬。洛水靑雲影欲移。九月初收香稻粳。虛簷風冷碧梧枝。雲將雨意橫螺黛。花帶秋容入玉巵。翠墨花箋龍腦凍。晴窓塗抹興遅遅。五疊遙望山容雨脚霏。園林溪樹碧相依。病余勝事瓊篇做。會客淸遊玉麈揮。田事已休收古圃。秋光漸暮授寒衣。香村僻矣安吾分。不識人間有是非。六疊銀浦光垂五夜初。蕭條天籟動前墟。幽篁叢裏琴聲冷。老石池邊月色虛。稻酒相呼情淡泊。松枝獨舞影扶踈。講帷一下煤烟暗。床上任披萬卷書。七疊衡門晝掩故踟躕。回笑簪紳紫陌趍。小僕呈茶移午榻。瘦妻釀酒入寒厨。苔壇稀客眠仙鶴。萍沼垂竿泛浴鳧。懶夢初回黃葉響。西亭斜日又投壺。八疊將歸舊隱杖藜携。一卧滄江似浣溪。星轉踈簷知夜冷。雲生古木與天齊。庭心片月於人好。屋角歸烏任爾栖。紅露三杯巾自倒。隣童莫笑醉如泥。九疊終南秋意雨餘佳。風月今宵入我懷。局外鴻來兒傔戱。庭前隺導故人偕。菊花逸趣於余好。琴酒閑情與俗乖。柳巷幽居誰料得。雲歸怪石映苔階。十疊南天歸雁帶秋來。一抹寒霜半夜催。病倚殘花香惹袖。笑看方沼小如盃。踈簾落葉蕭蕭下。虛牖幽禽拍拍回。明月高樓如有約。淸襟半面爲誰開。十一疊楓秋勝似杏花春。溪雨初收滌舊塵。林木鎖烟投宿鳥。荊扉映月引歸人。呼詩呼酒悠然興。看水看山自在身。池上苔紋觀物理。天光雲影一般新。十二疊蕭瑟楓林月色曛。小鐺煎茗石泉分。床開萬卷踈燈剪。夜欲三更遠漏聞。妓女嬌情呈綠酒。男兒壯志望靑雲。茆堂處士多詩興。同我佳懷會友羣。十三疊凉風送處岸林昏。秋夜殊央月有痕。詩趣難言揮筆地。幽居將占浣花村。樽前迎客雲深榻。洛下超塵竹掩門。可惜年華溪水逝。閤梅一樹返香魂。十四疊華燭深深影欲闌。畫欄十二映琅玕。雨收林綻螺鬟翠。月落簾窺鶴頂丹。別壑烟霞千卷積。故人罇酒一筵團。隔窓談笑村鷄唱。曉色蒼蒼老菊殘。十五疊黃菊名齋北岳間。夕陽倦鳥舊棲還。月籠荷葉池頭映。烟鎖苔紋石上斑。夢入孤山翻雪隺。心遊栗里放雲鷴。晩收黃葉茶甌爇。靜裡乹坤晝掩關。十六疊客到柴門掃古氊。會心情話坐悠然。殘花秋晩翻霜後。病樹風凉覺冷先。庭中隺唳天中月。欄上琴兼案上篇。文酒淋灕豪興發。靑燈一炷伴閑眠。十七疊一鑑方塘水色遙。會賓高閣達寒宵。靑童笑進黃金斝。紅妓能吹碧玉簫。磨墨龍香揮彩幅。送風雁響滿雲霄。上欄已占三更報。仰看星河影動搖。</text>
<title>口占</title>,<text>靜室深深燭影長。踈簾暮捲菊垂香。三更坐讀盈床卷。御路丁丁遠漏凉。</text>
<title>和舍季景成示韻 戊辰</title>,<text>東園風物動新輝。一夢前塘綠草肥。樑燕來時春意暮。原鴒啼處午眠遅。卧聽細雨霏霏下。更看浮雲點點飛。欲和塤箎西路遠。晴窓永夜不勝悲。其二迎春棣萼彈衣裳。獨倚書床意思長。遙憶龍泉三百里。強斟綠酒興猶狂。</text>
<title>䓗秀</title>,<text>碧䓗秀色碧叢叢。奇花異草繞山紅。奇花異草▣▣▣。翠峀嬋娟▣鏡中。</text>
<title>贈錦貝</title>,<text>珠箔嬌鶯巧笑喧。貝機紅錦織雲軒。竹枝一曲龍川月。更把彤毫賦七言。又隴西芳草綠如羅。別爾之懷奈若何。莫唱離筵南浦曲。杏花時節後期多。又馬首紅愁錦句香。可憐春色隴之陽。名花只逐繁華地。如我踈才豈不忘。又臨別蛾眉七寶香。深愁花鳥暮春陽。莫使男兒襟滿淚。紗窓弱月正難忘。</text>
<title>述懷 己巳</title>,<text>烟花三月燕尋棲。宿雨新晴柳色低。江上孤雲遊客恨。龍湖望望夕陽西。又嗟嗟身世意何如。廿載無成悔讀書。近住江干投未得。千秋猶愧楚三閭。</text>
<title>無題</title>,<text>瑪盤紈袴誰家子。銀箏朱瑟何處娘。妾守紅顔悲薄命。郞何白袷多剛膓。雙股金鈿郞所贈。當年行樂恩愛長。碧玉燈下綉角枕。繾綣香夢紫䲶鴦。一朝淮南風颿急。竹枝低唱蘭牙檣。鴈書塞北無消息。瑤窓珠淚蓮心傷。早知豪俠家中無永愛。豈使靑春虛老桃李花塲。</text>
<title>自遣</title>,<text>遠霄寥泬雨新晴。玉子松陰懶睡驚。翠滴空簾惟竹色。凉生古柳忽蟬聲。多端珂馬癡人事。自在琴書太古情。萬念遙遙歸一劫。細傾幽趣紫霞觥。又遠望前郊眼界晴。難言奇物使人驚。綠林啼鳥雲間色。斷壑鳴泉雨後聲。道氣由來千古意。詩心却是一時情。閑中淡味尋常在。書滿床頭酒滿觥。</text>
<title>寄趙君玄之 除夕</title>,<text>二十年光一瞬間。悠然心事任添刪。詩窮謾費龍香凍。顔改空傷鶴髮斑。若過今宵稱老大。只將晩計養眞閑。丌西華蠟明靑炷。何意熒熒絳淚潸。</text>
<title>新元拈筆 庚午</title>,<text>隔月容華任轉飄。故人驢背雪中高。寒香栢葉淸傳酒。春暈梅花冷滴袍。較計便無新歲事。逢迎却有舊詩曹。餘生捴把塵根看。只恠狂情未减豪。又春來多白雪。韻士可埋憂。逝水終難駐。名山晩獨求。相看閑自在。一事俗無由。詩祭君知否。前人亦我流。</text>
<title>春日偶吟</title>,<text>曉雨鈴鈴上玉鉤。東皇二月歲東遊。隺眠古沼知何意。梅落誰家最上頭。野老餙春三分喜。隣箏解撥百年愁。今宵尊酒猶無盡。漫興明朝又小樓。又燕歌楚氣又吳鉤。櫪驥初心讀遠遊。暖後崖梢含雀舌。雨中堦蘚滑鷄頭。梅花上嶺鄕人夢。楊柳黃河少女愁。塵臼餘緣猶未了。何時圓覺坐禪樓。又小亭朝雨上簾鉤。春意將成舊日遊。草得花風萌砌下。氷隨暖氣解溪頭。數聲雲際歸鴻遠。一棹江洲送客愁。天地蘧然萍似我。今宵詩酒更何樓。</text>
<title>掌苑小集</title>,<text>梅竹園空但見春。▣▣▣▣▣▣塵。忠臣不死有荒宅。二月東風來故人。停酒無那消渴病。看山祗爲着閑身。▣▣▣▣▣▣▣。▣▣▣▣▣▣新。</text>
<title>與舍季洞天及掌苑郞李 明五，李 台升。同遊掌苑署。</title>,<text>園亭林石一瀟然。酒席頻移綠樹邊。已覺人生少良事。不須春色負靑年。散雲愁草娟娟薄。逝水斜陽黯黯憐。蠟屐深痕新雨足。番風留待養花天。</text>
<title>掌苑署</title>,<text>春遊酒爲政。林下有官家。散坐雲生石。高譚樹欲花。</text>
<title>少年行</title>,<text>桃花馬上坐如仙。手指珊瑚第一鞭。瑚鞭遺却馬不行。春日章坮鎖暮烟。又柳色靑靑杜鵑紅。闘鷄走馬競春風。歸路欲問杏花村。夕陽牛背吹笛童。又嬋娟越女對春壚。處處春山聽鷓鴣。靑樓十二層上上。沈香屛掛五湖圖。又少女勸盡流蘇杯。桃李花發歌落梅。春風白蝶飛翩翩。舞人雕窓爲誰媒。又冶遊園中百花春。白馬踏盡又朱輪。韶光九十今餘幾。且待綠陰芳草新。又曲曲層欄碧琅玕。門柳春風繫金鞍。珠簾笑捲隱隱處。眼波送盡啼鏡鸞。</text>
<title>望月僧聖麒來訪。呼韵求和。</title>,<text>篁簾晴捲小樓西。白衲慈雲一色齊。卽地襟期塵累遠。諸天消息浩緣迷。蓮經催寫窺孤鴿。麥飯登供唱午鷄。苦挽田衣留夜話。謂言今夕向麻溪。</text>
<title>麒上人來訪相和</title>,<text>光陰如水一蘧廬。屛處芬華若太初。枕外黃粱春夢散。戶邊芳草雨聲餘。輸贏恁地當殘局。憂患偏從識古書。色相空空成妙覺。不妨林壑自淸踈。</text>
<title>述懷</title>,<text>落地今纔二十春。並愚智者捴相親。人皆謂此心無主。誰獨知余意有因。計欲忘憂將隱酒。性偏好客豈緣塵。吾生半世堪憐處。古鏡秋痕鬂雪銀。又寄語今世富貴貧賤者。側聞吾之言。附勢非好事。納媚非心源。財非終身寶。一朝成土原。貴豈長年好。竟乃禍及門。交人如合意。可以結芳村。營營身上謀。區區爲子孫。人生極可哀。微笑舞乹坤。</text>
<title>與洪君元錫聯句</title>,<text>二十年來事。羽。 作詩又讀書。遅遅春日影。範。 落落古山居。半世成仇敵。羽。 交情任密踈。潛心盈缺理。範。 自分馬牛裾。鍼孔時人眼。羽。 溫凉俗態 缺。欲行多路歧。範。 有意漫欷歔。怪哭何村鳥。羽。 不行一病驢。偉哉天地內。範。 奇者山水餘。百悔從交出。羽。 平生做事虛。空齋坐寂寞。範。 一梦任蘧廬。羽。</text>
<title>夜次悔軒韻</title>,<text>山士幽居設雀羅。紅塵一點不曾過。門柴雲掩靑狵睡。園木春深白鳥歌。今夜可憐明月色。往年餘劫大風波。登樓強望東華市。金紫繽紛較孰多。</text>
<title>棊</title>,<text>三百縱橫十九平。手談心陣任輸贏。晴簾踈雹丁丁響。自有幽人不世情。</text>
<title>與趙元七 斗淳，金起哉 相喜 共賦。</title>,<text>春掩重門晝不開。兼旬病起㥘深杯。踏靑烟柳東堤夢。尙憶眠莎與卧苔。</text>
<title>與徐大哉 有璟，李聖天 命溥 拈韵。</title>,<text>西風步步故人尋。一片靈犀逈照心。濁酒盈樽豪興發。靑山入戶暮光深。浮生可笑黃粱夢。此世難聞白雪音。古巷客歸春寂寂。海棠花落聽閑禽。</text>
<title>詠鷗</title>,<text>我身鷗也白。晴日望江湖。衣雪偏成潔。梳塵恐易汙。紅桃流水急。蒼荻夕陽徂。只合如渠睡。餘生怕世途。</text>
<title>和人圍棊韵</title>,<text>楸盤革鞠綠紋微。坐隱仙仙動夕輝。流水寒敲晴雹散。古桐踈滴曉星稀。尋常對面機通妙。十九當頭路轉非。南岳千年人已遠。石陰空寂梦蝶飛。</text>
<title>次放翁杜門韻</title>,<text>恨我不先後。胡然際此時。林冥山有鬼。野熱雨無醫。苦守通心釰。實難敵手棋。餘生皆自諒。奚必擲龜知。</text>
<title>拈拈字</title>,<text>谿林淸意也無厭。慵起西欄綉帙拈。風急泡花翻劫海。露垂柔柘媚窮閻。矚山頗久烏皮穩。蹋石偏多隺膝尖。信識功名渾一梦。故將茶酒興相兼。</text>
<title>自叙</title>,<text>半世營爲十八空。天眞自有混元同。彭殤已付虛無裡。欣戚胡由造化中。寸舌能言分黑白。病眸如𥌒閉靑紅。偶將易訣成爻象。交泰消長一理窮。又點檢平生語自空。卄年過事夢相同。性踈逃出炎凉外。世險駈投訿謗中。三尺栽琴閑意凈。一錢沽酒瘦顔紅。縱知我樂於斯足。憑看繁華可謂窮。</text>
<title>讀書</title>,<text>芸榻煤烟翠欲封。杏陰絃誦挹淸容。絹螢漏影篝藏彩。編蠧移香墨蘸濃。磨杵成勤還覺久。恨鐘旋廢剩何慵。蕫帷孫戶皆堪喜。晨夕咿唔古學從。又深堂無事解螢封。如對床前孔孟容。谷聽鳥鳴圓枕轉。湖眺魚樂醉心濃。暗尋玄理知窮妙。靜爇淸香却懶慵。可惜寸陰還有得。咿唔不廢道惟從。</text>
<title>咏詩</title>,<text>鏡花窕窈擁微窓。晴洗氷甌筆似杠。軆效漢靑能有七。指揮唐白也無雙。綺情排悶奚囊古。霞癖耽佳朗玉摐。酒罰騷壇哦弄處。晩山層聳入斷腔。又風景玲瓏花外窓。浪吟一首氣如杠。烟鎖柳岸流鶯轉。月滿苔池舞隺雙。翰窟鬼神聲裡泣。藝園皷角律中摐。淸思渾發飄然興。滋味難成盡一腔。</text>
<title>彈琴</title>,<text>瑪卓泠泠綠綺垂。暮天寒碧楚雲移。烏啼月落淸猶咽。隺舞篁幽遠更奇。氷玉遺音疑化骨。水山神氣好凝眉。當今且抱逢時歎。一曲猗蘭孰使悲。又蘭窓寂寞落霞垂。流水聲寒月影移。白鳺弄林神物靜。殘蟬聽節韵懷奇。風傳叢竹歸簷角。雲掩高松上峀眉。不遇子期知己絶。還聞羗笛却增悲。</text>
<title>抒懷</title>,<text>廿載衡門下。琴書在此間。雲龍思碧海。霧豹隱靑山。一夢平生覺。歲華五月還。短歌仍擊釰。磊落丈夫顔。又男兒此落魄。獨立世人間。耕逢堯世。風流問晉山。炎凉嗟俗見。富貴自然還。放杖三杯飮。已而半醉顔。又吾身吾自檢。虛送十年間。世事都如夢。平生最愛山。情踈難更合。雲去不知還。一片池邊石。蒼蒼老恠顔。又一噫千古事。倐倐蘧蘧間。漁人淸江月。處士白雲山。无酒終朝醉。看花鎭日還。出門何所適。溪鳥慣知顔。</text>
<title>蓮</title>,<text>濯枝新雨洗炎天。更有名花特秀然。百子池淸油藕簇。三庚日赤暑珠圓。筒霞借飮香無限。房粉施情色可憐。千疊晴陰淸水底。魚兒箇箇葉間眠。</text>
<title>李天民 懿喆 見訪相唫</title>,<text>奚囊藥褁共篁床。更覺淸霞蘸暮凉。石火無端歸逆旅。焦桐底意奏峩洋。烟晴古柳蟬聲咽。松老空壇隺梦長。堪喜山齋佳客至。綠柑新釀近杯香。</text>
<title>編韻</title>,<text>夜深閑無寐。悠悠對房櫳。半生何所爲。居然白頭翁。又從風來仙漏。乘昏照遠烽。安得三盃酒。澆我雲夢胸。又偸閑凭棐几。如晝照蘭釭。歌後仍長嘯。何事弄筆杠。又人生何薄落。世路多嶮巇。今日明日花。惟有園中葵。又有志而未就。廿年老布韋。何處機上錦。織得貝菲菲。又逆旅此乹坤。歲華任蘧蘧。日長又卜宵。不遊復何歟。又曼卿非酒人。歐陽豈浮屠。勸勿多偶語。吾身吾自吾。又睠彼長安陌。紅塵亂馬蹄。可憐多事客。每每悔噬臍。又瀟洒超塵累。窅然喪我骸。讀盡南華經。逍遙秋水涯。又獨立呵呵笑。無用是我才。黑白自分明。鴉鷺更何猜。又深坐詩無料。盈樽酒不貧。誰識吾胸中。自在四時春。又身不必求章。焉用述以文。強將水沈香。消慮對爐焚。又故人多詩興。夜會棣友軒。嘉肴登海蚌。不嫌煎熊蹯。又醉後仍擊節。吐膽露麁肝。塵刹此世界。空空一指彈。又談笑今宵可。天便借不慳。脩然幅巾地。無語養靜閑。又傾杯醉李白。圍棋賭謝玄。淸風北窓下。不用買一錢。又氷玉無君子。瑕蠅幾小宵。卜居香嶠洞。一枝借鷦鷯。又經濟寄花草。文章短斗筲。今生嗟易老。焉得日月膠。又抱奇論燕俠。不遇讀楚騷。言事從時重。泰山與鴻毛。又綠水歌鍾琴。黃粱夢南柯。平地舟中敵。相對按干戈。又氣華多蕪穢。心根在杈枒。拔類知己士。此世果誰耶。又隱霧變虎豹。拒轍是螳蜋。一身幻千億。特立于釰鋩。又雨梅黃結子。烟榴赤炎庚。過風搴繡帕。闌干敲水晶。又洞澈神明舍。主人坐惺惺。活水深且淺。莫狀于坮靈。又詩同坐篁維。契無同舟膺。知是將軍宅。文酒繁華矜。又萬事都付天。不須人計由。可笑風塵局。輸贏任項劉。又詩窮固成詩。到窮則崎嶔。勸君莫吟詩。詩窮同古今。又孤燭明一炷。𣰽毺映毿毿。夜半看書盡。澹雅幽興探。又有懷永今夕。秋水詠露蒹。騷壇應少一。無我倘不嫌。又吐奇蕩心田。寫眞開筆凾。願將匣中釰。時時亂草殲。</text>
<title>偶吟</title>,<text>榮辱渠何物。而余㹅不聞。寬心有杯酒。叩腹頌明君。天上一機轉。人間歧路分。出門還佇立。陰雨也紛紛。</text>
<title>雨中</title>,<text>雨中虛閣夢初濃。六月氷壺淡泊容。語鳥羣羣投古木。歸雲片片鏁孤峯。葡萄缸小醅春酒。楊柳院深報午鐘。淸味百年知者少。吾將老鶴與相從。又獨倚西樓午睡濃。一聲踈雨洗天容。龍歸大野雲封海。豹隱終南霧蘸峰。騷客壇高如意架。▣秋宅近自鳴鐘。今生有志嗟無就。只自寒泉枕下從。</text>
<title>閣夜</title>,<text>故人相對片心明。小閣風流半夜情。筵開菊瓮流霞影。窓近蕉盆滴雨聲。同樂旣堪文以述。不平其得物惟鳴。聊思塵染渾如梦。林下曾期大隱名。</text>
<title>贈別竹醒還鄕</title>,<text>秋山凈碧雨初收。芳草斜陽人上樓。又復今朝送君去。一生離別苦無休。</text>
<title>登北嶽</title>,<text>陰嶽巉崚冠海東。集仙奇會御璇風。掀翻澗壑飛筇節。收拾雲烟揷鏡中。鎭國威靈胷次濶。呈倪平勢眼方空。裵徊浩歎寰區小。長白叢叢釰籟䧺。</text>
<title>怪石</title>,<text>特異靑州産。蒼然秀色多。頑顔三品削。瘦骨九華磨。蓉篆疑銅皷。苔縫攛鐵梭。靈根同好伴。綠罅種如何。</text>
<title>遊南漢</title>,<text>杖外寒飈鴈忽驚。滿山紅樹又黃明。溪僧暮鉢淸凉寺。野卒晨笳守禦城。詩槖無心多苦癖。酒盃何事惱浮生。聞來躑躅勝秋色。留約明春我馬鳴。</text>
<title>道峰望月菴</title>,<text>癯馬沙門本色虛。素秋風物眼供餘。龕雲凈寂圓通象。舡月空浮不食魚。石逕藜筇流水在。亂山楓葉夕陽踈。一聲暮磬塵心洗。爲聽枯禪講法書。又淺黃輕葉翠收烟。花雨無端紙戶穿。浩劫塵緣今悟妙。法輪明月問諸天。又環峰珠翠梵宮欞。矗石叢叢澗竇暝。玉篆扁顔都尉筆。金剛慧眼世尊經。許多祗樹如如白。無數山花細細靑。可愛烟霞秋色剩。故敎遊客小車停。</text>
<title>北漢</title>,<text>舍衛酴醿尺許黃。郵筒下拂梵陰長。巧緣惡石癯驢蹶。試起天風佛鳥翔。古木蕭蕭紅葉散。靑天落落白雲揚。玄房偶爾開騷壘。一色薰蕕捴是香。又俄塵聒聒忽禪門。法月增光禿峀尊。極樂慈悲都是寂。曇花斂跡石無言。又漢北多秋景。遊人一杖登。詩強愁自亂。酒乏意無騰。白石空流水。靑山獨去僧。學禪今始覺。夜半誦傳燈。又天地秋風有一樓。近簾山色翠空浮。僚丸謝屐千年後。今日逍遙我輩遊。</text>
<title>重興寺滯寒</title>,<text>洞樹溪烟翠共交。曉鐘鳴處雨聲敲。薄綿耐冷書生瘦。小軸封塵好僕嘲。梵壁增奢揮粉土。崖廬多儉種黃匏。短筇時逐浮雲去。寒水縈迴曲曲坳。又閉戶深深坐。嚴霜箔外侵。膓氷方煖酒。軆粟更藏衾。風葉爭寒色。林禽避夕陰。陽春歌一曲。無意白雲尋。</text>
<title>燈</title>,<text>膏海焦峰卧吐嵐。大如棗實赤於柑。書生繼晷能分蠧。農母排昏巧績蚕。耀爝縱憐嫦女兎。燭迷何讓管公驂。明明一點吾師在。剖破玄門辟老聃。</text>
<title>賦雪</title>,<text>龍公忽爾試新才。剪出奇花亦妙哉。亂落踈松逢綺里。散生寒粟證如來。三千世界藏春積。十二樓坮待月開。茶政陶家幽賞在。烟爐取水細聞雷。又珠樹叢叢蓬海隅。仙禽喚月夜常俱。別般風致來還去。頃刻春光有乍無。飄蕩易能欺敗絮。淸明那用買靑楡。這間竟是消融處。觀理孤吟見邵夫。又浩唱陽春第一章。座中誰是郢門郞。眼穿吳馬橫霜匹。涎碎滄驪吐夜光。逈絶一塵迷萬壑。暗噓淸籟動虛堂。深宵忽有干霄氣。縞節飛來蕊殿陽。又草軍書又展鵝經。寫照稭灰滿小庭。寒士過橋肩矗矗。老人觀海髮星星。數叢蒼竹旋添響。一種紅梅却遺形。且是空虛奇絶處。松爲談柄石堪聽。又滄洲鷗鷺約餘年。簑笠空留獨釣船。玉照圖中翻影亂。金旛勝裡耐寒懸。數靑渾失晴鬟掃。三白須從臘尾偏。洗盡喧囂淸凈界。素衣塊坐避時賢。又鉛汞精華洗鼎丹。深山浩劫恐春闌。崢嶸閬圃瑤林幻。的㿨銀坮碧樹寒。似雨無鈴宜寂听。擬花非繡剩淸看。未知回櫂溪前路。不有伊人着意難。又滕六紛紛竟數奔。通宵白戰滿殘痕。銷磨爽氣星侵釰。平抱淸光月引尊。却恠籠禽偏訴㤪。佇看畦麥亦霑恩。寒聲歷歷來風便。犬吠行人過石門。又洞門深樹集鴉羣。夜色迷茫未易分。信息從寒來北陸。芳菲奪妙訝東君。周迴天上人間月。醞釀山中海外雲。未必龍門有淸賞。岩封苔印亦奇文。又滿天霏靄碧空寥。一徑難通白石樵。點着檐腰枯結溜。堆沉江腹暗添潮。折瓊聊是難爲贈。貼絮還應不受搖。曙色蒼蒼書幌裡。纖埃猶自靜中飄。又那從仙鶴寄吾生。種玉餐花返古城。元來現相無間色。止處通神斂衆聲。可使逸人發心省。肯敎貪吏潔身名。終知韓老還多事。春喜篇中是底情。</text>
<title>上元翌日。次前韻懷諸朋。辛未</title>,<text>荷亭西畔露華明。芳夜餘輝入眼生。醉梦一年多月色。春愁百種見人情。東風梅落相思字。流水琴鳴未盡聲。樽酒何時重與話。竹窓微雪濺衣輕。又漏箭丁東薄曙明。高樓紅燭寶薰生。弱楊細草娟娟影。酒後茶前黯黯情。白髮多端緣世故。綠溪無恙動春聲。消憂未可懷千歲。爲聽踈笙冷戛輕。</text>
<title>尋城北僧舍</title>,<text>芒屧春尋秪樹庭。萬般塵慮一番醒。踈星古塔孤僧話。流水空山倦鳥聽。磬外輪光慈月朗。龕前火劫片雲零。琳塲莫講蓮花法。吏部遺編自在靑。又晨燈讀罷衆香書。凈界淸遊倣野居。同異梦醒停酒處。後前身幻听鐘初。磨銷劫石眞情在。脫落塵根本色虛。檀海層濤流不盡。餘生那得定禪如。又春山春樹媚春暉。行到新春薄雪稀。快洗杯痕淸磵坼。高聯衫影碧峰飛。是非花落成千劫。生死雲空見一機。可使如來眞有覺。世間多少寂中歸。又㱕來當未暮。行步異前宵。夕照分明見。遠山蒼翠搖。送人僧出寺。夾路客看樵。逝水莫怊悵。東湖無寂寥。</text>
<title>共李天民 懿喆 賦</title>,<text>無情流水歲華歸。劫火風輪點點稀。尊酒也宜今夜樂。一身都是廿年非。春來梅綻芳珠蘂。雪裡松枯冷鐵衣。多病還知詩料少。丌頭只有蠟枝圍。又積雪空山裡。嗟乎話釰心。多情窺戶鶴。知己在床琴。梅索佳人笑。茶香處士臨。十年空白髮。浮月影深深。</text>
<title>江行</title>,<text>藥褁詩囊伴杖藜。早春濃艶問湖西。雪含殘白輕鋪玉。巒皺微靑宛揷笄。禿尾頻緣層石蹶。幽禽偏逐夕陽啼。林叢十里生寒色。回首香山遠遠低。</text>
<title>共李君石耉作</title>,<text>芳節花朝淡靄濃。歲華如箭水流東。野情分素琴紋局。春信惟條雨葉風。陶甕蒭糟松筍碧。石鐺湘茗桂花紅。山人幽趣誰能識。一行靈犀暗暗中。</text>
<title>謹和荷屋金 左根</title>,<text>霞衫晴拂曉鍾還。星墮踈簾翠滴山。傾盡綠樽歌白雪。梅前人在月中間。</text>
<title>奉次蓉城李 懿喆</title>,<text>仙女香閨織錦還。彩鸞輕舞夢春山。玉臺芳䠱無消息。故遣東風入酒間。</text>
<title>種花</title>,<text>樓㙜得聲價。物色供繁華。山水淸芬在。林叢淑氣賖。▣▣▣▣▣。▣▣不須誇。恐損蓬萊勝。春來更種花。又正當星鳥節。勤護杜鵑花。扶植須人力。蓓蕾任物華。雨催▣荷鍤。公暇且停車。種樹稱官政。桑麻課萬家。</text>
<title>送人</title>,<text>中和千里路。晨風獨去人。指樹期不花。莫信無心春。又客舍折楊柳。持贈西出人。更勸一杯酒。作伴好還春。又古來京華陌。無限別離人。最我難忘處。洛城易老春。又西路蹉跎風雪霏。半落斜橋見人稀。日暮溪山雲歸盡。犬吠深巷掩柴扉。又隱居歲月深。谷邃不見人。飄然向苑去。滿庭杏花春。又春風蝶舞多。林間野牛眠。杖藜洞中去。閑跡已多年。又莫言歲月多。秋霜瞬時成。恒聞古人語。兒事似昨明。又 此一首。題與韵未詳。第以又字書之。野濶千峯低。水洪混蒼空。回首看漁子。垂釣甘魚夢。又一筇從此背山門。獨樹分明數朶存。</text>
<title>擧子行</title>,<text>漢陽城裡白徒稀。鄕客年年飮墨歸。聞道今春公道試。荊圍爲賞榜花飛。又男子科期少婦知。裁巾送拂好風吹。賣釵買紙終然事。不過三春足別離。又相將藁席友文房。只有芸編滿腹香。却羡京華家子弟。暗中謾說字書行。又唱甲明朝孰讓頭。齊瞻日下五雲浮。空憑一段靑天數。負笈行裝老不休。又鴈塔龍門兩未成。布衣依舊一書生。滿城花柳春風意。誰是靑年白馬行。又棘外燈竿簇簇高。旂橋一道接三條。忽看新揭申嚴令。紙面分明禁用刀。又軟餠紅綾內醞盃。恩門消息夜來催。衆中應有西歸客。差恨年年渡灞回。</text>
<title>和人</title>,<text>三月三日春如畫。小園花木香風嫰。溪水日暖淸且淺。數聲鸂𪄠紅霧噴。海棠陰下春晝長。醉客猶帶紅玉困。燕子聲斷黃蝶舞。繡閨何處玉人㤪。芳草芊芊綠陰濃。臨風翠笙排愁悶。靑藜小杖歸花逕。春水不盡詩人恨。</text>
<title>輓</title>,<text>膠㓒兼遺絹。於公我最知。氊靑傅孝友。頭白閱艱危。餘事猶文墨。深源迺本支。反眞成素志。今日九原悲。又春草驪江綠雨平。故山雲物忽無情。西樞晩帙猶賢已。南國明光以降庚。卽地眞緣黃鶴返。前塵浩劫赤猿鳴。芝華一別成千古。薤露歌聲唱曉程。</text>
<title>端午</title>,<text>軟軟風輕細雨零。海榴結子渚蘭馨。江心古鏡盤龍背。門額神符艾虎形。強覔詩思題彩箑。聊將醉意醑蒲𨤍。楚湘浩浩空留月。回首千秋問獨醒。</text>
<title>遣懷</title>,<text>刻鵠何如畫乕眞。尋工十載竟紛繽。縱驕不出孤窮者。結契無從富貴人。無怪山鷄厭村舍。奚傷花蝶逐時春。早知讎敵由恩愛。寧自初年也不親。</text>
<title>北洞與諸朋賞櫻桃</title>,<text>北洞近日櫻桃盛。家家千樹當食采。二月花開谷似雪。五月果熟林如繪。此果尤以艶爲貴。鮮葉相間眞可愛。淸朝與子步尋園。零露未晞初日曖。自揀好樹買百錢。隨意摘來任僮輩。大比金丸圓不窳。爛逾火齊靑盡退。翠籠玉盤吾何有。瓦盆盛水浸其內。盆中之指亂可掬。軟皮輕盈觸易碎。酸足生津甜過酸。核不暇遺呑無礙。却憶兒時走上樹。引枝就食承以喙。今日對樹翻怊悵。庶藉淸香蘇渴肺。安得隙地容數畮。手種百株百株對。下開三逕來故人。看花食實遆相代。荔枝楊梅世自貴。貴遠賤近固常態。何如此樹人皆有。朱門蓬戶均沾漑。盡日園中喫且吟。卧看林禽飛趁隊。</text>
<title>閑居</title>,<text>卜居華山下。荊扉盡日扃。松禽成好侶。唯有白雲停。</text>
<title>謾吟</title>,<text>杖屨逍遙步石階。楊風梧月暢詩懷。囂塵不到襟期凈。守拙工夫與俗乖。</text>
<title>拈卯字和人</title>,<text>靜室啚書裡。鶡冠坐無撓。風鶴舞丹頂。露茗開蒼瓜。梧芽小鼯吃。橡實老猴齩。莫歎貧無粟。漢平軆肥佼。溪扉踈篁雜。晨鑊黃稻炒。淸素安吾分。薄饌登芹茆。強膓不合世。俗眼斜視狡。桐飄和商律。栢陰看參昴。世窄無人交。遐蹤慕管鮑。澗藤如有意。輕風細細拗。紫陌揚揚客。銀覊控金鉸。雕珂琤琤戛。翠盖曲曲瑵。牡丹亦富貴。繡蘂檀心巧。落落靑杉直。垂垂紫椹鉋。海桑知不遠。鷄人唱傳卯。溪葉黃欲妬。岸蕪綠新攪。棲鷦安素羽。籠鷴薄水絞。堪笑愚癡客。醜者自云嬌。淆風年又歲。惡俗效犵獠。遠藪靑霞薄。老窟層雲𡂟。寸心未易吐。何似諧且謅。眼穴乹坤低。呵呵倚竹笟。</text>
<title>釰舞</title>,<text>十二珠簾九曲堂。楚腰衛賓陣紅娘。黃銅柘葉低回雪。白玉蓮花忽閃霜。射月龍光傳舊譜。翻風燕子暎新粧。華𣰽更奏銷金縷。軍令女垣畫角長。</text>
<title>螢</title>,<text>露華腐草翠如屛。熠燿絹囊箇箇馨。巧入篁簾蛾燭絳。却添楓渚蟹燈靑。長門亂撲驚秋扇。巫疑看欲曉星。床上枯桐先覺冷。更彈綠水七絃泠。</text>
<title>蓮子</title>,<text>水亂金塘送晩風。馬蹄蜂子繞新叢。中藏珠顆香皮黑。外墜粉花淺面紅。藕洗寒泥圓實熟。房迎冷露小稜豊。魚兒摘盡波盤凈。氷雪星心七箇空。</text>
<title>午睡</title>,<text>虫化枯枝蚕箔眠。壺中別有一靑天。風撑棐几雙拳赤。霧纈花筵半眼玄。童子垂頭紈扇落。仙人展脚玉碁圓。茶烟枕外黃粱熟。飛蝶莊園日抵年。</text>
<title>松耳</title>,<text>有蔬根自古松層。采滿筠包蜜液凝。團菌軆天含翠露。靈芽蹋地削玄氷。蔭餘老樹繁生子。挺傍祗林禿學僧。新煑官爐香味淡。熊蹯不使瑪盤登。</text>
<title>敬贐舍叔金剛之行</title>,<text>萬二千峰一色秋。西風相送管淸遊。孤雲也待仙人界。劫火空消佛氏樓。古墖蒼苔幽鳥語。斷橋黃葉夕陽留。枯筇恨未同車後。玉鏡淸霞暗暗愁。其二衆嶽非無勝。靈區最嶺東。洞門皆白石。山路半丹楓。惜別堪幽賞。尋眞感化功。奚囊應飽貯。神境捴空空。其三普窟星巖別有天。驪章和唱遠遊篇。琳塲試問曇無竭。一局名山妙道玄。其四一馬長安寺。黃花九九坮。雲烟如在目。只有梦魂回。</text>
<title>拈冠字和淸溪 辛未</title>,<text>秋容瀟洒夜輝寒。荷露凉侵紫綺冠。當牖頻驚黃葉語。開㡘好取翠微看。凌雲健筆探詩竇。淡月虛舟激性湍。老樹殘蟬悲暮色。曉來惟得一枝安。</text>
<title>懷趙玄默與卯君作</title>,<text>倒能花發力回天。諸朋忽漫坐悵然。去路香泥歸細馬。滿園空色蛻寒蟬。故人相惜重逢面。春酒來從百道泉。我未忘君君捨我。夢魂長繞一千年。</text>
<title>重陽</title>,<text>重陽佳節卽今朝。颯爽孤雲映泬寥。綉佩紅茱懸赤細。靈符癭木錯瓊雕。夜愁古壁蛩音澁。霜信空崖鴈陣遙。盡日淸遊開小酌。文峯一曲和詩謠。</text>
<title>右調望江南</title>,<text>回首望。斜日動離思。鴈背楚天千里道。𩿨邊漢水九秋時。與子對相悲。悲底事。白髮爾應知。落木征鴻騷伯怨。高山流水故人離。把手故遅遅。</text>
<title>一字至十字。十字至一字。叙別。</title>,<text>離。離。雲際。天涯。鳥山麓。漢水湄。崔灝詩骨。盧敖仙姿。蘭金齊臭味。氷玉暎鬚眉。逢時同樂同喜。歸後相望相思。爲駏爲蛩要永合。如形如影願長隨。黛眉谷中幽人肥遯。紫雲洞下高士棲遅。金坮草荒燕歌慷慨夕。洞庭葉下楚騷寥落時。壺裡乹坤半世聊以自適。畫中泉石何處可與同嬉。淸風明月寓懷同太白。高山流水知音有鍾期。陋巷顔淵簞瓢不改。窮途阮籍痛哭何爲。素行潦霽何須問。浪迹江湖任所之。千里萬里斜照。九月十月凉吹。聽君玉壺咏。停余金屈巵。人事窮通。世途險夷。水東逝。日西馳。嗟哉。凄其。悲。悲。</text>
<title>回文軆</title>,<text>離別惱懷孤客愁。寂寥卧想夢悠悠。移陰薄和靑烟暮。遠照斜連碧峀秋。嘶鴈斷時殘葉落。短歌聯處續觴酬。時時語到意深感。悲切兩人老白頭。又離鄕自倍百端愁。水復山兮悠更悠。移枕一聲鐘半夜。捲簾踈葉木深秋。嘶霜櫪馬君留挽。對月床樽我勸酬。時看卧松寒菊晩。悲吟客髮白垂頭。</text>
<title>玉連環軆</title>,<text>口厭薤塩過立冬。二儀翕戶百虫封。寸晷轉陰移曲岸。片雲收雨宿遙峯。丰茸物色成衰草。早暮寒光映碧松。公道如今翁白首。自歎非復舊時容。又谷口風寒序近冬。二更對燭客窓封。寸心月照城南陌。百慮雲歸漢北峰。丰姿銜雨憐桃李。子幹經霜愛栢松。公亦胡然成濩落。洛陽無處此身容。</text>
<title>十二辰軆</title>,<text>俗眼迷璞鼠。俗耳混正哇。夙余氣呑牛。壯遊遍江淮。當關狺豺乕。靑雲不可堦。流景迅烏兎。濩落老吾儕。赤手捕蛟龍。君才莫與偕。文瀾躍騰䖳。墨壘掎角蝸。誰買千里馬。金坮郭隈懷。世事付亡羊。醉鄕寄生涯。不復跳心猿。鼻觀坐如齋。會當鳴天鷄。長夜破昏霾。雲中吠仙狵。我思叢桂崖。種黍復牧豕。相將老形骸。</text>
<title>二十八宿軆</title>,<text>虛名笑蝸角。浩劫事悠悠。陰陽迭窮亢。興亡萬古愁。天運右羗氐。人文晦氊裘。彼美邃閨房。匪風念京周。海內求同心。夫君獨淸修。和詩續貂尾。論懷陟鰲頭。高情乃穎箕。餘事亦曹劉。人才君可斗。今世孰劣優。事業皆牿牛。經綸捴拙鳩。誰知窈窕女。自守待好逑。高才賦子虛。鸘袍雪園秋。瞻彼罻羅危。稻粱亦難謀。寥寥居㓒室。空懷杞國憂。缺。謾用抵雀投。光華五聚奎。消息一淸流。布被傷黔婁。安貧道罕儔。花煦射膓胃。珠璣璨舌喉。北陸轉虛昴。頺波歲月遒。塵緣終未畢。力役老堪羞。奇禽閉唇觜。黃口恣啁啾。至理究兩參。升除有厥由。何論惻泄井。庶免寡悔尤。招隱伴山鬼。忘機押海𩿨。苦歌唱折柳。別盃強酌酬。聚散看晨星。出沒歎浮漚。醉盡欲分張。情結更夷猶。今朝高擧翼。何日重回頭。怊悵啓行軫。落葉漢南洲。</text>
<title>送申紫霞 緯 充節使行臺</title>,<text>祖帳西風前路賖。朔雪迢遞動驪歌。一封天語持金節。萬里遼陽駕赤車。霜撲馹蹄秋色遠。天遙鴈背夕陽多。西京紙價從今貴。膾炙詩篇誦紫霞。又蘭盖西征秋雨寒。夕陽回棹鴨江灣。仙官奉使幽燕國。要使天驕騎▣看。又鳳凰城外雪花飛。一曲皇華送綉衣。聊識西垣紅芍藥。留花不發待公歸。</text>
<title>閣夜偕林湖金上舍 養直 拈舟字</title>,<text>衣痕相雜細星流。夜酒生波洗玉舟。幻夢虛拋書釰事。癡譚猶記海山遊。高樓燈影梅花發。遠市鐘聲曉月留。驚鶴啄苔傾倒地。郢歌和雪浣閑愁。</text>
<title>冬至</title>,<text>若箭流光未得粘。一陽子夜影纖纖。漏春玄理黃鐘轉。揆日紅工綉線添。飛動葭灰從幔室。欠伸梅蘂襯緗簾。占星祗喜生生意。架上書雲信手拈。</text>
<title>梅詞 三十首○歲暮夜飮。賞梅對雪。戱倣聚星堂故事。禁用題中歲夜梅雪詩酒等字。</title>,<text>忘形本是悟空空。一色分明竗境同。名士如逢消物累。高人相對御淸風。枯含氷格還多瘦。淡洗臙華自作工。榻外鴉啼春逼惻。芳魂往返曉雲中。其二憐渠何事凈然容。溫性由來慣守慵。悵望宜寒淸且峭。久看旋寂晩添濃。愁翻白髮傳新墨。夢破黃昏到暮鐘。半夜朦朧星簇簇。精神怳若紫臺逢。容字韻一作枕畔蕭然鏡裡容。憐渠着意任踈慵。餘寒痼癖淸猶峭。易老神精晩更濃。白髮翻愁傳醉墨。黃昏罷夢度新鐘。忽看數點流星錯。何處瑤臺可一逢。其三伊人若待散虛跫。緗幙徊徨見曉釭。殊覺高緣藏閬圃。爲尋芳約渺羅江。晩時孤蕾中心幻。來歲羣葩北面降。聊識襟期廣平在。肝膓鐵石也無雙。其四忽憶檀心未化時。新愁萬斛怕春知。根含淑意多端合。楂露奇形強半欹。己與桃源羞作伴。旋從栗里倘相隨。湘臣底意空評語。留使詩塲恨可兒。其五鍾得韶光一線微。晴薰漠漠淡成圍。長留異氣難爲散。持贈幽情且莫歸。晏歲猶能通早信。淸光偏是助寒威。應知嘉友相傾地。滿室蘭馨逐逐飛。其六依如碩果遂玄初。妙訣全輸太極書。若喚海宮歸抱潔。可逃壺隱剩含虛。終然羽化招靑鳥。豈獨毫光證木魚。脉脉相看疑入定。兩三枝下曙光餘。其七踈光點綴曉山孤。對處淸凉可樂夫。境是烟霞魂夐越。緣將水竹響含胡。何須寫照翻詞賦。不必傳神用畫圖。同我空帷全苦節。百千萬事淡如無。其八纖英皎皎望邊迷。別種晴移石下溪。淺萼輕盈橫盞墜。細陰伸亞壓丌低。遙高如反丁威容。小瘦還羞子美妻。舊落新開無限恨。斷雲零靄唱湖西。其九寂中相遇病中偕。老客精神韻士懷。乍處竹籬幽操見。要藏金屋本情乖。深沉煗氣新茶熟。壓照氷姿古鏡埋。爲愛孤枯還習靜。夕風晨露懶循階。其十江南不見歲華催。滿墮淸盆掩碧苔。在昔香山緣業重。及今陽陸信音來。觀空慧質孤能葆。㥘冷深愁畧可裁。賸飽娟娟瀟灑意。好枝看到七分開。其十一一番形色逐年新。半點斜痕錦字春。洛下蠟工羞剪巧。漢濱香跡暗通神。上陽嬌學摸眉伴。絶世寒隨蛻骨人。緗箔欄干遙極望。風情迎送翠華巾。其十二壯元高壓衆芳群。一品詞家九命勳。側樹深疑靑羽袂。散班低視絳紗裙。飄來厭逐章臺絮。飛去全消楚雲。蕊國春光先得氣。瑯璫屧響暗中聞。其十三謫下瑤㙜野屋存。後松前桂爾爲尊。靈丹脫白仍歸幻。濃翠凝粧未敢煩。記憶雨風留會嶺。昔聞棲逸在迴村。新晴只合星宮色。獺髓玲瓏滴舊痕。其十四嬈姿綽約別離難。雲想霞勞夢一般。背帳低眠消宿醉。廵簷索笑破新寒。始開綿漠分毫細。垂落纖踈拂面安。見汝終宵談古史。樽前孤立小樓端。其十五藤歌纔唱蕙詩刪。踏盡璚霙信宿還。過雨寒光留凈界。夕陽餘愁入深山。平當薄曉增寥寂。打起微風怨澁慳。散步亭亭踈影下。此身忘却在人間。其十六紅綃一隔碧仍圓。銀筯錚然冷霤懸。晩送幽馨橫繡篆。薄侵晴蘚凍踈錢。癯禪蕭寂明爲覺。夢蝶飛楊細欲穿。誰道溪蓮同是趣。浮華愁殺藕如船。其十七市聲氛跡任空消。屋角踈參冷影搖。麗態折瓊佳句和。芳心展錦別春挑。龍鱗動色三千界。驢背消魂第五橋。輕視芬華眞瑞物。蒲團淸話借空宵。其十八靜裡光陰一瞬拋。微華空色弄危梢。襟懷澹泊惟蕉契。氣節崚𡾓肯石交。獨禦寒窮寧受病。不辭奇古任分嘲。可憐今日聘婷態。知汝詩人有島郊。其十九紙幔晨風冷削刀。龍涎淸漱闘鵝毛。遊身境外名仍重。脫類寰中氣自豪。殘照橫侵十分悵。翠微遙透一層高。憑欄爲說餐霞事。本色含春更素騷。其二十對汝誰憐隙駛過。雲烟追逐醉吟哦。晴邊羃䍥春愁少。暗裡虛明夜籟多。共妬胎禽眠自定。偏隨鐵馬響相磨。孤芳濕盡床頭易。今古天機養太和。其二十一自是貞標避俗華。不須尤物互陵誇。碎輕城璧能超界。斜近窓綃便作家。小石空留羣籟靜。幽篁踈揷一塵遮。品題從有淸佳景。絶似平湖鷺立沙。其二十二崖種溪根較短長。百年居處水雲鄕。色多衰鬢慚潘子。時少知音瘦沈郞。桂魄欣迎情似恰。柳風虗負病還妨。松官竹伯趍先後。獨待靑宮木德王。其二十三天風瑟縮拂層楹。影子虛浮一宅淸。古意踈踈還密密。精魂軟軟又輕輕。亂翻芳闋行年促。幽賞孤樽薄暮傾。遺世飄然無好匹。霞城素節喚雙成。其二十四獨樹縈迴羽盖停。九霞深處闢銀庭。韶華暗洩先天色。薰德高培特地靈。嫩朶凌寒參尙白。弱梢含古汗羣靑。微陽扶植看玄理。晴几閑拈百卉經。其二十五水晶宮畔露華凝。黃蔕同心別有層。凈潔形容輕似羽。枯閑表裏瘦於僧。江情乍結鳴踈笛。鄕夢如流剪亂燈。全身忽訝羊裘素。七里桐江宛子陵。其二十六誰識春工最上頭。滿身猶帶閬壺秋。半溪妖態憎桃婢。千戶繁英異橘侯。淡已調羹存事業。淸應止酒少風流。漫山挾路偏淸絶。自是情人一種愁。其二十七元無煩惱孰凌侵。一閤低回若共尋。微妙自餘先着手。獨貞寧愧後凋心。魯連高蹈滄海遠。魏野閑棲澗壑深。永伴琴房渾似閴。歲寒山水送淸音。其二十八便從病懶取芳甘。百寂千閑可叵堪。肯欲出塵奇氣詑。儘知當暮秀光含。暗隨危斗孤回北。早受番風好向南。莫狀靈臺空一片。生平元不夜銀貪。其二十九衣帶明踈道格添。竹間顔色凍烟粘。暗光逼曙先凝燭。細韻翻霜半拍簾。骨幻汞砂藏古恠。肌生瓊粟亂新尖。孤芳却置三淸約。避世閑蹤慣俗嫌。其三十禿榦叢叢巧似劖。更看莓疊尙幽緘。揷頭斜影衝輕帽。墮額餘粧點小衫。聊贈相思秦驛使。有情誰反剡溪帆。連年獨占先春信。定識神因却異凡。</text>
<title>洗盞更酌。一樹紅梅。共卯君景成，煙艇李基恢，蓉城李懿喆，此山李晩用，古古子▣▣▣作。○壬申</title>,<text>前身知自蘂宮林。獨抱嬋姸减冷森。半嚲綺樽芳意疊。斜侵絳燭艶華陰。秦珠萬斛無窮恨。蜀錦千端未了心。畫出春羅聊寄贈。殘粧愁殺五更砧。其二隔處孤山朝日斜。粧樓怕月巧鉛華。染塵火浣仍爲幕。深海珊瑚卽化槎。嬌學鸚唇沾煖酒。魂啼猩血怨寒笳。燈前嬈綽濃春態。不讓東風解語花。其三一樹垂垂媚麗暉。臙脂出色艶陽微。詎同溪竹崖松在。可與桃霞杏雨飛。薄命佳人顔色住。含章處士話情違。芳腮橫立黃昏月。透暎輕綃軟肉肥。</text>
<title>紅梅用杜韻</title>,<text>童童新旭半盈林。妬色枝端一氣森。易㥘當風持弱力。堪憐先雨護輕陰。佳娥酒惱迷潮暈。冷藕房深墜粉心。織錦圖成裁戰襖。數聲殘落月明砧。其二紗格重重望眼斜。中於間色弄年華。香含杏雨媚貞操。神養爐砂葆古槎。遠壑蒸霞明月驛。半山微暈夕陽笳。東鄰玉骨休誇艶。自是齊名一樣花。其三南枝剪出盪西暉。橋雪相逢本分微。氣吐櫻唇香霧濕。魂交棠睡暗塵飛。楊家小妓粧因淡。芝嶺高歌世與違。四月未來芳雨洗。不關黃色玉肌肥。其四檀格誰家星布棊。芳心暗作漏騷悲。香凝蠟炬方殘夜。影纈榴帬欲解時。猩血翻屛開閤早。鸚唇弄舌出林遅。春情漏入玄都觀。下劣輿㙜亦夢思。其五芳魂錦碎苧羅山。悄倚西廂煖閤間。綽約桃奴依繡戶。森寒竹婢抱香關。輕腮掩映端端臉。冷蕊微醺小小顔。索笑嫣然朝斗日。月中仙桂許同班。其六錦頰何煩獺髓功。香胎七子在酸中。可堪顔色媚晴臘。忍敎㑴凌遇甚風。珠國繁華傾郁紫。瓊林富貴笑鞓紅。憐是芳姿多薄命。月繩何苦嫁林翁。其七珠珠擅寵百花頭。國色傾城不解秋。繡幕緗簾粉蝶斷。橫參低月杜鵑愁。寧隨荔貢勤馳驛。爭比蓼汀將狎𩿨。來日綺窓消息漏。此身如在古香州。其八楓魂漾雪夜逶迤。好看橫斜竹外陂。檀暈粧微燒燭曉。臙脂雨濕忍冬枝。六郞未嫁鉛華少。五出成團血色移。黃四娘家春一醉。輕羅寶障爲君垂。</text>
<title>限天明幾首詩</title>,<text>玄禽警客到雲林。筇屐松壇亂翠森。鄒律已知噓暖谷。晉人何事稧山陰。春生梅老燈千片。酒後茶前雪一心。未了淸遊橋上約。天香餘散廣寒砧。其二星斗欄干銀漢斜。上元詩跡夜繁華。人生易老看芳草。春物生新幻古槎。晴色微烟兼細月。喧聲街漏又城笳。一杯留待和風起。取見深樓百種花。其三如畫春宵動碧暉。獨依梅樹雪痕微。難知人事東流去。無那鴻聲北向飛。萬戶燈花晴共望。百年樽酒病相違。一輪三十六峯月。何限瑤田露華肥。其四深淺芳杯暖冷棊。酒神月劫話慈悲。因緣散入雪殘處。衣袂相從年少時。楊柳樓坮相逐逐。杏花風雨共遅遅。夢魂猶作長春事。水郭山村一㨾思。其五詩爲雲水筆爲山。品石題花此坐間。燭暈照林星自隱。鐘鳴穿市月相關。奈何白髮頻彈指。惟有靑春不改顔。收拾芳筵綺羅語。一般流作鷓鴣班。其六新年雲物見靑功。草屧頻尋暖雪中。散客一醒當曉月。老梅千劫忽春風。塵譁重隔鰕文碧。煖會方圓獸炭紅。聞道滄江氷響坼。可隨沙鳥作漁翁。其七連曉淸狂寄筆頭。吾人巾幅爽然秋。黃粱易熟難爲夢。靑草翻生詎作愁。迓氣韶華圖是鷰。超身泡沫潔於鷗。憑凌更有乘虛想。甜雪玲瓏滿嵰州。其八山南山北綠逶迤。細雨一番新水陂。醉後留香寒栢葉。春來無色勝花枝。柴門埋雪客何至。松壑生風雲欲移。鎭夜高齋莫須別。半簾層翠等閑垂。</text>
<title>次白磵李 晦淵 韵。簡希谷李 止淵，海谷李 紀淵。</title>,<text>酒散因行憶。花侵強慰顔。剩霞迷北郭。微月宛東山。黯別懷孤往。淸棲餉久閑。何時同野服。叢桂更幽攀。</text>
<title>寄希谷李 止淵，海谷李 紀淵。</title>,<text>耀世驚人亦愛詩。一春花萼集成奇。屛巖東畔涓涓水。留作君家洗硯池。</text>
<title>沒講字韻</title>,<text>夫君才行修。宜廁經筵講。白戰鍊心兵。丹田勤舌耩。羽毛縶小籠。鱗甲潛深港。慾界仙風超。愁城酒力控。授余九轉丹。喫子一條棒。雅契接芝蘭。俗眸渾璧玤。世途䖳化龍。時態𧑐欺蚌。醉味聖兼賢。棋枰劉與項。相思別後情。爲我寄詩缿。又客有自南來。酒餘奇字講。聯襟呼夜燈。謀食勸春耩。楓葉聞窓。柳陰懷故港。情深匏酌斟。志壯玉壺控。白日爾擔簦。靑年吾喫棒。遊秦懷范書。朝楚抱和玤。世路亂豺狼。天時消蛤蚌。空添潘岳毛。肎按灌夫項。鼎坐到三更。詩筒何用缿。</text>
<title>留別有涯趙 玄默</title>,<text>歲暮壬申白雪天。送君爲客海南邊。海南今日還須別。怊悵西風去去船。其二江水無波江雨霏。江天風物捴堪悲。江娥不識愁人恨。一曲淸傳遠別離。其三散雲悽慘夕陽停。離合紛紛水上萍。也識覊窓未歸恨。空汀芳草喚愁靑。其四碧陂朝日小舟尋。烟樹金洲獨鳥吟。漢水多情留好約。雲蹄應繫石榴陰。</text>
<title>除夕</title>,<text>此歲只今夜。迎新曝竹曛。無才踈聖主。有患識前文。慟哭窮山雪。傷心絶島雲。聊知春信息。綵鷰不鷄羣。</text>
<title>書懷十絶。和趙玄之。癸酉</title>,<text>歉以后豊豊后歉。歉豊之理互相通。莫歎來牟多荒色。留待新秋大有豊。其二時人趍利本心歟。一理盈也不虛。云是當年親愛客。每逢窮處㝡先踈。其三窮貌窮言捴是窮。顧余身若一無窮。到今窮氣從何至。必也蒼天使我窮。其四激浪洶洶學海濆。中流危棹亂紛紛。窮山孤燭思親淚。洒盡南湖望望雲。其五死生禍福一任天。身世何須幸保全。馬去之時牛去又。覺來以坐睡來然。其六此生忽爾廿三秋。荒落無成浪費憂。親信渺然金甲遠。南雲千里夢中遊。其七停雲濛雨漢水濱。東野幽居病作隣。輒聽跫音推戶見。見來非是所懷人。其八閉舌伊來輒卷辭。此身罅闕已心蓍。噴詩恐觸當時事。掩牘噓唏閣筆枝。其九我於昨日送君時。君曰明來我曰唯。今日待君君不來。見今始覺見君欺。其十二月江南草色長。旅人心事也悽傷。碧波一路三淸近。指點蓬雲五彩常。</text>
<title>贈人</title>,<text>貌雖不見意先親。聲氣流通洞幾春。忽謾相逢情更厚。▣松才子玉如人。又松壇一局世情新。霜鬂居然四十春。從古要津名下士。冷看窮巷少文人。</text>
<title>發島行</title>,<text>沃州南望碧波津。簾外晴雲曙色新。天上無端三月雪。病中虛負一年春。亂愁滯肚尋詩少。麤氣縈眉擊節頻。疋馬蕭蕭前路遠。短亭踈柳暗傷神。</text>
<title>渡銅津</title>,<text>銅津移小棹。朝日上巖扉。遠樹巒鬟轉。浮花浪縠飛。眸酸風撲扇。體粟雪穿衣。却羡汀邊鷺。無心立翠磯。</text>
<title>過僧房店</title>,<text>僧房小店設蘆筵。汀霧初收送紫烟。遊客殘春無限恨。杜鵑啼罷夕陽邊。</text>
<title>過果川</title>,<text>富林惟勝地。冠岳是名山。一點浮雲裡。幽禽去不還。</text>
<title>抵島中</title>,<text>甲島雲迷闢小闉。鵩窓朝日鯉趍辰。經年省覲萊衣舞。自古忠良蕙珮紉。愁殺荒凉南徼月。任他啾噪北方塵。要將溟海無量水。爲祝君恩仰紫宸。</text>
<title>前者大芚僧慈弘袖詩來謁。家大人次韻下賜。故仍爲敬和。</title>,<text>六環從凈界。蘚徑蹋蒼蘿。山水成形美。仙凡較孰多。滿天惟瘴氣。平地盡風波。雲白玄蹤遠。羸詩寓短歌。其二招提一路海天回。白衲多情小戶開。象法元來眞悟妙。𡱝通從古反生灾。人歸古渡斜陽在。花發空山細雨來。久矣塵寰無匠石。百年應老大奇材。其三沃焦三月海聲分。絶嶼迷茫老鳥聞。苦世風霜愁缺界。當年事業等浮雲。歲寒然後松知節。春去以前花托根。休說虛緣猶未了。定僧㳒敎有云云。其四祗林寥寂翠篁叢。甁鉢孤裝小島中。歧路險夷看物理。名塲得失任天公。深山花木春風暖。古窟魚龍大海通。盡日蒲團玄偶靜。黃經何處問坡翁。上人原韻 四首有意尋仙約。崎嶇出薜蘿。江通門外濶。荻繞水邊多。僧坐人無語。客來海有波。共看塵世事。向晩醉狂歌。昔年南徼德星回。每日柴門小衲開。見語嘉苗終結實。堪嗟奇木早嬰灾。掀翻碧落賢公至。收拾殘篇弟子來。祗爲先師圖不朽。貞珉處處問碑材。天半星河手自分。盛名南斗一時聞。來時海上多明月。終古山中有白雲。豈以險夷思易節。深知榮辱本同根。春風會有金鷄信。人事朝昏異所云。茂陵山峭玉叢叢。錫杖飄然到此中。流水年華逢癸酉。春風城郭見令公。門前銀氣無人識。樽裡棊聲有路通。借得古松同鶴住。笑看塵世白頭翁。</text>
<title>拈杜詩韻。與有涯共唱。</title>,<text>榕陰漠漠白雲迎。海色天光戶外明。病客孤裝珍島郡。別人春色洛陽城。枰殘不必分贏敗。錘反奚須問重輕。殘照寒琹敀棹遠。晩來猶唱路難行。</text>
<title>有涯咏碧海之水三疊。和之。</title>,<text>碧海之水浩無極。其勢渤澥而莫測。沈淰貝窟玻瓈凈。掀動銀屋琅玕直。噓焉爲順吸兮逆。惟有馮夷伊獨識。其二碧海之水翻山岸。饕風灧澦狂濤散。大鯤摶天忽變化。老鯨安宅時流灌。古人先我觀物理。每於逝者且發歎。其三碧海之水流不盡。上流下流奔蕩緊。怒浪衝空玉屑堆。激潮退坎金沙泯。濊濊潎潎盈萬斛。尾閭窮髮以爲準。</text>
<title>拈放翁韻</title>,<text>遠樹黃昏薄。西堤下夕牛。嶼孤嵐氣逈。潮退石痕留。近熱點蠅出。滯程疲馬休。嗟夫永叔後。無復東南遊。</text>
<title>抒懷</title>,<text>絶嶼春殘綠橘扉。花風千里訪庭闈。也知太傅非無主。會待釐宮夜半輝。</text>
<title>又次放翁韻</title>,<text>南來一千里。春暮翠蘭臯。引醉杯唇滑。覔詩筆嘴豪。門羅廷尉雀。海釣謫仙鰲。老去今生苦。徊徨意自勞。</text>
<title>次唐人韻</title>,<text>遠波如鑑峀如簪。夏氣初生小蟈音。滿地惡飈衝白石。連天瘴霧接靑林。剛膓獨守傳家釰。死骨偏從買市金。一曲凄凉歌小海。千秋不盡旅人心。</text>
<title>次慈弘韻</title>,<text>曇花細細傍林城。錫杖飄然海月明。法界雲歸何處色。旅牎春謝可憐情。回頭苦世羣雛噪。合掌祗園佛鳥鳴。未已論心還發歎。床琴猶帶不平聲。又橘陰春暮小窓開。象外烟霞眼底來。燄火渾然歸凈域。寒氷那得照靈坮。強看遠樹森如戟。更瞰窮溟小似盃。盡日淸談須共爾。圓通應自箇中回。又島榭寥寥草路稀。素裟重拂翠嵐飛。妙緣自有菩提覺。塵慮偏從酒力微。流水石橋踈柳立。亂山溪屋暮雲歸。也知苦樂元無定。岸羽汀鱗却忘機。又錫筇閑皷竹扉間。論白談玄下語難。花落一䄵春色去。樹冥千里夕陽還。依依遠楫天邊島。暗暗踈鐘海外山。借問香岑何處是。白蓮依舊媚情顔。又盂龍詩帒伴幽禽。日暮湘村擊鉢吟。白雨落來窮海色。靑山無限故園心。遣愁爲聽蓮華誦。謀醉頻傾竹筍斟。刹刹眞工傳慧法。梵宮琳樹翠陰陰。又未遂招提約。儒冠掛我名。林巒穿戶影。花雨隔溪聲。香鉢從曇路。浮杯到海城。共詩分一席。淸韵最多情。又海戶通山寺。田衣點落花。雀啾泡沫世。獅現薩陀家。法敎須無定。此生却有涯。孤吟仍短嘯。丹竈又黃茶。又雨歇溪花睡。怊然倚小樓。仙緣雲自在。浩劫月空浮。濠樂知莊惠。樽歌任阮劉。郵筒成痼癖。孤燭永宵遊。又大江初漲水。斷岸亂生枝。白衲何來釋。靑山到處詩。夜鵑愁寂寞。烟柳影差池。四大渾如悟。何須更問疑。又說說三椉㳒。云云貝偈中。紺龍藏慧月。玄象撼天風。圓寂眞成妙。盈虛自有通。禪塵渾一梦。本色捴空空。附弘上人原韻龜帶金袍動海城。斗南山月最虛明。朱書鴈塔今朝事。白髮雲梯萬古情。京城故舊知誰厚。晩歲文章獨自鳴。怊悵相思回望處。鶯歌一片暮鍾聲。又松風石路野人稀。桃李分明柳絮飛。海上燕歸春色晩。山中龍去雨聲微。偶臨澗壑留僧話。時出巖扉送客歸。掃洒藜牀塵外境。詩篇亦足解忘機。又階前春色雨中開。皛皛行雲任去來。海郭淸歌悲斷鴈。山樓短笛憶登坮。著書獨惜匡衡筆。末路還須阮藉杯。明月芳樽思未了。徘徊夜夢或雙迴。又此身虛老是非間。落魄寒愁遣更難。好住林花春後發。愛看燕子雨中還。回頭歲月歸泡沫。縱目雲霞動海山。窮徼卽今君子地。風謠記德盡歡顔。又言龜辨馬聽流禽。細雨輕嵐澤畔吟。苦海每憐君子淚。聖朝方見古人心。已知高士張梨飮。肯逐群䧺杜酒斟。了悟塵緣天意足。游絲飛絮作春陰。又海上三峰秀。山川亦有名。瀹池春水色。栽石古松聲。雨自陳璘島。雲歸鄭地城。凭欄歌水調。音節感人情。又當軒開小圃。新雨欲移花。綠竹三丫路。靑山半畒家。蕭條詩契濶。洒落酒生涯。濯足淸溪了。沈吟取鳳茶。又折花修午課。芳草上高樓。海市生何久。乹城世若浮。未堪肩遠遁。詎敢目曹劉。欵欵追歡席。晴窓憶舊遊。又竹風吹不盡。斜日半高枝。寂寞千峯色。蕭條一鉢詩。鶯歌烟裡樹。魚出石邊池。忽忽空王理。回頭却自疑。又有期同我友。把酒百花中。雉雊將何意。鶯啼帶晩風。卓錫隨緣住。回頭到處通。戛然鳴鶴過。月滿大江空。</text>
<title>弘上人宿一夜。拈宋人詩共和。</title>,<text>海釋能詩健且豪。蒲團半夜慧談高。浮生役役彈空指。定法如如幻妙毫。梵偈硏朱傳蠟淚。藤箋澁翠弄鷄毛。愁未了禪緣少。讀罷楞嚴更楚騷。上人原韵海上淸遊意氣豪。沃州山色一層高。流離絶嶼他鄕客。搖落文房數柄毫。蓮社不多龍象輩。謝家今有鳳凰毛。年來講木嗟誰惜。半夜殘燈註楚騷。</text>
<title>夏日潁上。逢南州僧。</title>,<text>天際輕雲一抹橫。炎炎赫日奈羣生。隺巢海樹愁陰雨。燕蹴塘泥媚晝晴。今世緣空廬嶽社。何年謀得沃州耕。遊筇偶爾臨淸潁。滌盡胷中幾斗荊。又滿山繁葉翠縱橫。地靄川痕到處生。要渡長年皆濁浪。旱天何日不炎晴。學禪幾悟渾慈普。謝俗奚妨老鑿耕。醉到凄然將讀俠。下風磊磊感年荊。又堆床黃卷任縱橫。室靜罏烟細細生。且喜今朝多整暇。不關來日有陰晴。時從密蔭移棊局。偶逐流川翫耦耕。已慣郊居深趣味。寧愁要路塞榛荊。又歲華如箭水東橫。憂樂無心了一生。鳥去雲空成晝夢。酒前茶後愛山晴。楦獜堪笑明時仕。樵犢多閒某野耕。頺石蒼苔層織鐵。從知稀客閉柴荊。</text>
<title>除夕共卯君洞天作</title>,<text>虛夜孤燈獨守年。香山詩社梦中筵。苦何忍辱寧逃世。癡自貪生妄恃天。金箔春生神燕畫。尺書雲杳海鴻傳。有誰解識窮人意。共醉梅花紙幔前。</text>
<title>上元 甲戌</title>,<text>寬禁名辰夜不嚴。晩晴天宇絶塵纖。鐘聲滿地人聲雜。雪色盈庭月色添。病卧空燒孤燭短。愁思欲付彩毫尖。春陰海上多烟瘴。復恐淸輝未共瞻。</text>
<title>夜借悔軒</title>,<text>招招黃鶴白雲間。歷路三淸夢裡還。風雨一番楊柳樹。琴歌三疊玉門關。碧波南望龍藏海。白霧初晴豹變山。半炷香心靈舍靜。淸襟騷落道書閑。又一看悔軒集。悔軒剛膓人。辛壬大義理。此公得其眞。</text>
<title>又借悔軒</title>,<text>那得餘年遠市間。坐看天理往斯還。輪軀未幻三千界。簧舌空悲十八關。豈偶然於今宇宙。于虛胡爲好江山。窮途長物憐渠在。一片靑霜匣裡閑。又去去來來一夢間。春紅夏綠好將還。開花消息天先雨。學佛緣因晝掩關。莫恨後生今亦古。若徵前事海爲山。紛紜紫陌紅塵在。剩得今宵最是閑。又天上同雲一夜間。雨拖春氣暗中還。江通積雪千尋濶。地闢群陰七日關。寒𣋉歲籌知野老。菩蕾花信問靑山。怡然滌盡三冬垢。点燭看書坐等閑。又自笑窅然宇宙間。名塲醉夢幾人還。杜陵宿債雲歸。吏部何心雪擁關。無限泛家迷苦海。不妨携策卧靑山。尋常脫殼塵寰事。剩得浮生半日閑。</text>
<title>又次前韻</title>,<text>孤筇夕到碧岩間。春雨空亭一鳥還。萬里浮雲㱕凈界。半天明月入幽關。蟻斟胷濶樽中酒。虫咏肩高鏡裡山。佛洞淸霞留夢想。塵緣從此暫時閑。</text>
<title>夜次悔軒韵</title>,<text>欲賞寒楂捲碧羅。落花猶聞暗香過。盈虛妙處方看月。憂樂生時始放歌。默坐焚檀罏翠篆。強愁酣竹斝紅波。臨皐悄想前冬雪。春色娟娟弱柳多。又案堆黃卷帳靑羅。不覺光陰夢裡過。歲去猶吟高士操。醉來無妨美人歌。何山春老棲雲鶴。在世人皆走海波。磊落胷懷無点滓。前溪明月一年多。</text>
<title>南州途中</title>,<text>店舍深烟起。溪山濕翠微。村勤方穀播。地煖已花飛。世故塵烏噪。春音海燕歸。又夕枕成歡還覺苦。晨炊富土更全貧。</text>
<title>無題</title>,<text>金沙微月漾春情。絳浦浮雲紫氣生。一曲漁歌汀草㤪。採菱船下斷膓聲。又月照古今悲世情。江村風煗又春生。山霞乍捲天無際。樓閣寥寥但水聲。</text>
<title>茶酒新春。湖海故人。卯君景成，書船李基恢，溪墅李馨溥，聚霞金東淳，貞室趙斗淳，泊翁李明五，黃庭李台升，李晩用。來會共賦。</title>,<text>紅梅花落綠楊踈。二月山家㬉雪餘。高燭明星鴻去後。小簾新雨燕來初。西湖流水逢奇士。末路行年付古書。酒下叢譚茶下別。留看錦字繫雙魚。又燈光暈碧買無眠。獨夜春山月悵然。極望江湖芳草地。一番風雨養花天。通犀照氣蘭香濕。檢鶴同身石夢圓。靑眼深看人世遠。寅緣散入曉鐘邊。又忽看綺霞芝宇淸。故人何至便忙情。杯深當理塵間事。琹古如聞海上聲。謾有文章身寡合。爲言懷抱物難平。春光但恨成怊悵。啼鳥林囱曙氣生。</text>
<title>送李內翰 紀淵 作茂朱曝晒之行</title>,<text>鑾坡學士奉丹綸。前路朱溪翠盖新。金匱玲瓏春煦永。緗簾縹帙晒晴塵。其二三長直筆典文章。東璧奎華爛有光。暇日仙山窺玉版。汗靑一部浥芸香。其三赤裳山下草萋萋。石室藏書繞彩霓。知是鰲峰紅藥蘂。含春留待紫毫題。</text>
<title>夜坐</title>,<text>雨歇深樓靜。靑巒鎖夕輝。村兒供薺菜。山客送蘿衣。琴得知音少。釰逢俠士稀。僑愁君莫道。春綠草當歸。又我朋文以會。一席夜分輝。杜債尋常酒。曾風五六衣。捐身逃世久。閉舌識音稀。行樂無時定。光陰瞥眼歸。又昨夜三更雨。今春萬木輝。乹坤初坼甲。童丱已新衣。白雪山頭盡。淸風世上稀。千秋無極老。微爾孰同歸。又大畏功名子。滔天萬丈輝。聲從丞相珮。色但戚臣衣。有器窮囚易。▣▣出宰稀。我儕元不用。徵若海東歸。</text>
<title>北麓餞春。聽雨繼夜。</title>,<text>戱劇殘春屬壯遊。落花多處悵回頭。全探幽衖隣叢翠。分與繁華集栗留。夜久無妨開酒戶。雨來猶復起書樓。西京綺麗鳴新響。凈拭滄溟斗棘愁。又窓蕉穿滴直心通。容易春歸客未同。晩節花強殊北候。平蕪麥動自南風。不愁齪齷繁華過。都把閑忙世界空。高笑出門歧路發。浮生滚滚夫何窮。又彭殤齊物不崇朝。縱有差強竟後凋。雨意將春花在地。醪香衝夜竹通橋。一年一日情猶弱。江北江南夢轉遙。襆被軍持聊自樂。無令人笑我蕭條。又晨嵐滴滴未晴天。巾拂醒鬆坐嗒然。萬木鬚眉濃晩翠。百花形殼蛻枯蟬。偏憐鍊句生風露。剩喜知音抱澗泉。客子光陰多卷裡。長春那得酒爲年。</text>
<title>拈嵐字咏蘿</title>,<text>繁葉玲瓏綠似酣。山人不在悵難堪。根何蹋地托松下。蔓爲貯霞依郭南。縱乏栽培圍短築。自成陰翳落層潭。憐渠淸洒宜幽土。對處微凉飽夕嵐。</text>
<title>停杯擊鉢。覽者或恕。</title>,<text>蕙朋蘭士又桐孫。一局芳園綠雨渾。白日鶯聲無恙度。靑山螺殼自如尊。已將風物逃塵世。更拾恒沙祝聖恩。浴佛佳辰明夜月。留看燈市競千門。其二男兒曾讀五車書。三敗南宮意又餘。不用馬卿題柱語。誰知荊士破慳如。遊因惠我愁何在。榮占拜君夢豈虛。細雨初晴晝眠覺。喜看喬木任扶踈。其三年來無事樂琴書。深坐蒲團爽氣餘。醉後論人多齪齪。寂中參釋幻如如。前塵桑淺看三變。殊道梧枯立四虛。這箇靈神馳意馬。玲瓏玄理八窓踈。其四消磨歲月賴殘書。庭草園松積雨餘。永日相隨淸夜又。兩情交好一心如。雍鍾事業▣▣▣。▣▣▣▣自是虛。醉後狂歌無逕庭。主人應不笑空踈。其五山堂淸寂一床書。警客籠禽小語餘。坐石聽松琴自在。折花臨水酒何如。平心世界三千大。矯首天河九萬虛。惟有好人偕我筆。不妨林樹夕陽踈。其六窮途猶不廢詩書。積飽風霜病殼餘。㓒室憂深梁太傅。白頭吟擬漢相如。長安漠漠紅塵亂。閶闔重重白日虛。千古猗蘭同一調。但將流水洗襟踈。其七若以兒時廢讀書。早尋耕倘有餘。雖云近日覺今是。更顧全身依舊如。此世輸贏寧有別。當年事業捴歸虛。短歌纔唱仍瞻屋。肎使傍人識我踈。其八欹枕匡床一卷書。香烟繞裊晝眠餘。松聲瑟瑟鳴琴似。暑氣炎炎酷吏如。歷落心情還懶散。崚𡾓骨相太淸虛。滿斟紅露夕陽後。簷角風微雨更踈。其九淸風一室見圖書。富貴鶯花更有餘。心上經綸嘉遯在。世間榮辱澹忘如。一千里外人非遠。十斗樽中酒不虛。醉後筆前將有事。松簷不覺暮陰踈。</text>
<title>次社中諸朋所示韻 二十首○甲戌</title>,<text>居士踈放人也。落莫不遇時。蟄坯成習。與世念相忘者久矣。得奉諸君子九竅之韻。浩浩然更聞洞庭之樂。眞一天所借奇便歟。朗圃迢迢桂澗深。入山初拂翠霞襟。忽逢周穆三淸氣。相贈平原一片心。報月紅鸚分細語。啣花靑鳥度層陰。塵緣未了踈音發。珠卓泠然霹靂琴。其二隙駒如箭歲華深。萬緖千愁露一襟。無可奈何今世事。問渠那得古人心。中流失楫危孤渡。盛夏藏雷結衆陰。刀海餘身增百感。雍門何日忍聞琴。其三春明門外草堂深。梁甫吟長整小襟。安道能知招隱操。敏中無事耐官心。楦麟名利東華瞑。籠鴿譏嘲北洞陰。末路空歎文百軸。宣陽誰復市胡琴。其四長時痛哭夜深深。千古蘭㙜宋玉襟。老栢靑留凌雪色。小葵紅發向陽心。生無幸也悲前劫。寓以書耶競寸陰。齊物眞經成嬾睡。一床風入絶絃琴。其五楞嚴讀罷萬緣深。榻外晴嵐惹薜襟。四大圓通迦氏法。一般憂喜塞翁心。蓮華遠峀田田翠。柯葉虛庭曲曲陰。羽釋由來元共軆。肯敎春想禮靑琴。其六橋北橋南一逕深。泉如瓊珮月如襟。淸凉案蠧逍遙志。榮悴園花造化心。飮犢何人歌穎水。換鵝餘筆稧山陰。定知筇屐渾無適。會向琴潭訪石琹。其七圖書一室絳帷深。窅坐天然搭靜襟。彈指玄譚瑤麈尾。滿膓氷氣玉壺心。烟籠鴨口薰庚熱。虹帶蝦鬚卷午陰。萬事黃壚人已遠。爲誰更曲穎師琴。其八騷皷初鳴翰墨深。臨風欲倚仲宣襟。斜陽鳶過靑山色。古沼龍吟白雨心。朱點藤腰添雅趣。墨沈蕉面散踈陰。濯纓旋唱仍探暇。故引淸風嗽玉琴。其九永日蕭騷竹戶深。十分閑氣上書襟。明時都是攀龍願。大海無端駕鹿心。李公門渾醉性。山林何處裊淸陰。昨非今覺猶非晩。獨對晴窓晉士琴。其十玉蛆春熟一樽深。更覺凉𩗏入我襟。瀛丈千重癯鶴夢。風霜百劫老松心。柴門客到雨初歇。古木天低雲欲陰。醒後詩情能以述。強將鷄趾序焦琴。疊五韵我屋臨長白。天雲世界新。可憐今夜月。何等讀書人。識氣誰燕俠。通音少郢春。這中推動靜。半畒絶纖塵。其二句癖在蒼翠。風光觸眼新。雅交蘭處士。淸睡竹夫人。大化三千界。長生五百春。冲談方未已。若木渺游塵。其三枕溪樓百尺。巾幅爽如新。伯禹讓頭地。皇羲以上人。眞珠歸洛浦。奇卉問邊春。較計恒沙遠。薰蕕揔一塵。其四世故紅漚急。寰區事事新。嗟哉窮道客。卽是四方人。視瘠秦強敵。尊宗魯正春。閉門便山裡。雀網暗輕塵。其五大笑乹坤窄。靈犀別意新。雖然方外士。所以後生人。繙盡羣芳譜。斟傾石凍春。飄風珂馬響。揚去谷中塵。其六十年工懶散。文墨輒淸新。逝水通銀漢。浮雲護石人。荷含九華露。杉守四時春。閣筆回頭坐。芸香染草塵。其七大放噓天籟。喜君璚藻新。爲聞吐膽語。罕有比肩人。堪尙沈韋軆。羞看錦綺春。愧余枵不貯。精舍蔽烟塵。其八暫過長安市。鮮鮮百態新。易知難忘事。今日昔時人。石室希夷睡。桃源李白春。於斯空色相。甁鉢愴前塵。其九暮凉樹如盖。亭蔭逐時新。寧負學仙侶。幾希擊釰人。歧途全薄命。象魏獻元春。逆旅蟪蛄劫。空成陌上塵。其十悠悠初入定。苔徑晩晴新。厭渡瞿塘曲。徧憎異域人。芝眉生紫氣。鏡髮减靑春。無樂灰千念。獅輪幻六塵。</text>
<title>秋月</title>,<text>秋雨初晴夜色浮。玉盤轉出暮雲頭。一輪冷魄三千界。萬里天香十二樓。濯練銀河玄露薄。躍金蘭渚碧波流。隔溪少女凉州曲。唱送江南遠客愁。</text>
<title>送人之南溟</title>,<text>俠眼當秋識釰心。離亭曙氣卷愁霖。難忘橋下東流水。溸入南溟滚滚深。其二芳樽唱別晩蟬晴。客子輕衫海上行。歷路錦江明月夜。夢魂應是到京城。</text>
<title>述懷</title>,<text>東湖流水歲華闌。病裏秋思忽萬端。瀟洒琴書藏古壑。縱橫棋奕付長安。空城暮笛孤烟濕。沙路山花夕露寒。醒醉中間餘事苦。強從潭北挹崇蘭。</text>
<title>秋日述懷</title>,<text>碧峰秋雨下蕭蕭。樓上無人且寂寥。爲待淸輝來有約。更堪何處斷招魂。其二東山秋雨下凄凄。崖葉溪花極目迷。爲折楊枝歌別曲。可憐今夜月光低。</text>
<title>郊舍逢過僧</title>,<text>靑郊荒落掩荊門。山邃烟微古木尊。白衲浮杯那渡至。蒲團半日下玄言。</text>
<title>東湖 四疊</title>,<text>東湖居士愛吟詩。詩是東湖擊節時。泉石中間藏我跡。東湖居士愛吟詩。其二東湖非是愛吟詩。詩是東湖送閔時。忽爾秋風多慷慨。東湖非是愛吟詩。其三東湖豈是愛吟詩。詩是東湖睡起時。苦界風霜知不息。東湖豈是愛吟詩。其四穎湄亭下水東流。半壁琴書忽暮秋。強折黃花爲誰壽。百年身世一萍浮。</text>
<title>述懷</title>,<text>白雪居然鬢末衝。窮山堪廢是吾蹤。雲何變態歸深壑。鶴獨知心返遠峰。天地中間無着手。男兒身世可難容。此生願得黃河水。滌盡塵埃萬曲胷。</text>
<title>逢新人 與卯君景成，汞橋沈斗永，此山李晩用，蓉城李懿喆偕作。○乙亥</title>,<text>綺席相逢碎錦才。新春新燕小簾開。杯樽妙覺無量水。詩句凌虛最上㙜。白髮始知松下鶴。淸身自有雪中梅。深宵末至騎驢客。一是浮雲任往來。又相看不厭剩淸踈。高揖雲烟問起居。從古棲遅方外士。元來歎息世間書。薄霞山澤雙眉豁。明月江湖一腹虛。靑眼燈前難下語。點塵初不染衣裾。又揮塵停茶盡放踈。孤燈通照話平居。前宵一醉看梅酒。餘事新春種樹書。虛閣罏烟人語靜。冷天星斗曉光虛。亂雞殘漏歸思晩。寒月多情照短裾。又末路光陰注急川。春宵對酒一燈前。坐間能相九方馬。境外空悲千佛船。高石聽言松化骨。瘦山尋句鏡超肩。達人未必沈淪恨。舊雨今風遣百年。又我屋君家隔一川。相將詩酒寄春前。看花東郭雲携杖。狎鷺西湖月載船。高價靑萍方吐膽。新聲白雪共聯肩。短吟無改今宵意。爲答峩洋到暮年。</text>
<title>屬汞橋沈 斗永 留期</title>,<text>晴霞砂竈人在。明月松陵客歸。萬事一醉離別。曙星殘燭依俙。</text>
<title>屬靑鶴李天民</title>,<text>靑鶴山人高睡。羽堂居士新醒。怊悵西風獨去。半開靑石柴扃。</text>
<title>暮春逢李天民旋別</title>,<text>白馬一嘶黃鳥飛。出城三月雨微微。折花臨水堪相贈。使我懷人竟獨歸。前度春風劉禹錫。更無詩句謝玄暉。逢君恐作途中別。百丈垂楊綰去衣。又身隨蛺蝶趁風飛。飛入遊絲藹且微。幾樹好花經雨盡。百般流水引春歸。有時病客憐芳草。從古詩人送落暉。不識世間多白髮。城南黃鳥弄金衣。又踈簾寂寂燕飛飛。殢睡靑山午氣微。流水亭坮三月在。落花風雨一年歸。故人無語看芳草。黃鳥何情弄夕暉。今別更知經歲見。石門誰拂綠苔衣。</text>
<title>共卯君夜訪北渚洞</title>,<text>東城歸馬瞑烟深。獨向春山息靜林。十里客程三月暮。數村人語百花陰。碧溪雲散悠揚夢。芳草風來黯淡心。恐被武陵仙犬吠。遊踪不露夜中尋。</text>
<title>惠慶宮挽章 代人作</title>,<text>基維殷簡德周嫄。壼範端凝貳極尊。長樂春心暉寸草。華宮壽斗耀祥萱。六宮咸頌仁天孝。八域均沾厚地恩。長發本支承繼業。千秋不盡玉珉存。又綺綬煌煌宸位臨。景春夕日望華岑。遷封未盡珠宮淚。逆理那堪玉几音。慟矣人情於悒處。胡然天道亦無心。羣情無限追新慕。緬昔悽思也不禁。又於乎不忘我先王。二十四年聖孝光。茂栢九如祈有遹。老萊三唱樂無疆。銅幃陰贊黃离吉。金鈕中和素節揚。盛際繁華難再覩。蒼梧盡日杳雲鄕。又晞露晨風萬石橋。鴨燈明滅杳迢迢。白雲繞殿攀雕紼。紫婺沈河掩壽杓。豫備銀財輸內庫。豊功玉冊命羣僚。</text>
<title>與卯君景成，泊翁李 明五 作。</title>,<text>春樹連雲秋月明。城南溪北散閑行。幾年已與故人別。今夜初聞山水聲。定是心期悲缺界。莫須身事話前程。知君未遇長歌嘯。駒隙忙忙悵一生。</text>
<title>和人示韻</title>,<text>別來塵事亂如管。筇屐辛勤夢裡還。俗眼何曾知寶玉。高人自古駐名山。須尋方冊稱心處。難得浮生未老閑。遙想淸寒溪上屋。芳蘭叢桂杳難攀。其二落木千山空復空。雪中隱映見殘紅。衰顔莫賴粉華力。流水那知歲月功。終覺文章輸定價。謾將名姓擬無窮。關心聚散眞催老。猶幸秋來得霎逢。其三梅發無由寄一枝。難堪風雪此相離。老年魂夢頻隨鶴。病裡生涯復課兒。人世悲歡爭有數。江山顯晦捴因時。偏令對酒流年感。燈火悄然問所思。</text>
<title>春日偶吟 丙子</title>,<text>山嵐初捲登樓望。豪蕩風前撲酒旗。日暖岸芝生紫氣。春深溪柳動靑絲。詩書無賴憐雙鬂。事業多端亦一時。偶與相逢非偶爾。那堪澤畔道通遅。又二月江城開翰墨。數聲畵皷颭騷旗。古洲烟蘸澄氷箔。薰洞霞收散日絲。病客詩篇悲缺界。塞翁得失任當時。在傍仙老抽彤管。綺架那堪閣筆遅。</text>
<title>島中作</title>,<text>南浦楊絲雨洗塵。花山惜別翠微新。危橋馬聽空流水。大野鴻歸不見人。好合浮萍無限界。喚愁芳草幾回春。旅樓中夜遊人恨。陟岵餘思見北辰。又村槐亭柳翠陰同。望裡金湖眼力窮。北陸氷消春已動。南洲潮退雨初通。行人直對螺鬟翠。朝日方昇馬首紅。歷路龜頭凄往事。元戎脫甲竟誰功。又今年燕子去年飛。怊悵年年海信稀。行處白雲停樹盖。渡來靑水點苔衣。征鞍▣西風急。店箔斜陽众鳥歸。頃刻▣▣生暝色。弊僧前路語玄微。又蒼石皇華界北南。詩人春惱也難堪。金鷄待曉星看七。鐵獺當程夜改三。忍作江城聞竹客。好看山負薑男。丹心到處懷明主。肯折蘭花揖九潭。又雨拂征衫冷欲凝。晨勞何事忽虛凌。程心一日三秋若。貰鬣千鞭百步能。相送樹情經鷺錦。如迎木偶挾龍綾。萍踪底處堪知泊。會待朱濱瑞氣昇。又靑眼相看白酒前。雲今霞古意仙仙。玉京夢想敀何地。金甲山川別有天。望海龍呼蘋下雨。尋春燕拂竹間烟。此生到處年年會。爾髮蒼蒼我少年。又百感千憂已熟商。此生何苦問袁康。雖然惺主虛生白。所以癡人妄恃蒼。劫閱心猶寒歲栢。病餘詩忽閏年楊。春花秋露紛繽事。哀樂分明是道常。又生固無歡死亦宜。這間心病最支離。碧波只有長流響。洗盡靈坮萬曲悲。又長夜悲歌短燭淸。此生何日見天明。悠悠枕上盈虛夢。幾到長安博奕爭。又積罪無辭矧敢分。昇平治象有吾君。雖然宣室遅前席。爲子之心奈盡燻。又天生金甲惡因緣。四度行裝已五年。榕闈瞥覲非無慰。去去留留但涕然。又淫雨黃茅滿地陰。旅人心事也難禁。支頤悽睡頻驚處。佇聽金鷄送好音。</text>
<title>自島中還發</title>,<text>鯨波嗚咽竟宵奔。側耳虛中不敢言。明日孤舟南利驛。那堪獨去此生寃。</text>
<title>和曺生海振</title>,<text>芳約輕琚贈我勞。愛君神捷壓劉曹。何須蝸角爭紋局。不用牛腰奪錦袍。短髮埋憂百道。浮雲披日九天高。他鄕詩敵猶賢已。老去踈興不减豪。</text>
<title>和趙生玄之</title>,<text>橘陰春別白雲圍。驪席晴嵐綠滿扉。留待日邊丹鳳詔。杏花三月一鞭揮。其二去去來來古所難。君今贈我酒愁漫。天心亦解今離別。不待黃花咏夕餐。其三江北江南春雨收。那堪獨向碧波舟。從知合席知何日。草閣東湖五月秋。</text>
<title>訪茶山丁 若鏞 居停處。僧徒學經。無異佛舍。</title>,<text>夕訪茶山意悄然。琳房孤燭夜如年。春花萬木鶯求侶。法雨蒲團鶴化禪。貴在通心虛室白。悟因空色妙門玄。爐香一瓣銷塵念。禮佛鐘聲旅枕邊。又我洛君湖日。常愁未合時。况同千里客。奈作一朝悲。海岸孤花發。山程病馬遅。敀雲相思地。明月各留詩。</text>
<title>島中聯句</title>,<text>鵩舍雙爲客。葒。 閑愁與夢兼。澤蘭經雨馥。涯。 堦竹攬風尖。燈照思家肚。葒。 雲驅映海蟾。瓦樽浮大白。涯。 磁硯濕輕黔。塞上翁看馬。葒。 鼎邊菜和塩。鵬飛雲萬里。涯。 狵警夜孤閻。黑子丸金甲。葒。 白丁醫石砭。遐陬俗多異。涯。 平日語無廉。膈痞呑蘇麝。葒。 唇甘飫笋鮎。濟川功可試。涯。 陟怙梦胡恬。知我蒼蒼彼。葒。 識時蠢蠢僉。雷鳴蟄龍起。涯。 陰退筮龜拈。否泰元同軆。葒。 睽離始具瞻。幽崖回暖律。涯。 众物被恩霑。歎息長沙誼。葒。 文章西蜀淹。求伸唯蠖屈。涯。 遵渚是鴻漸。都是安排命。葒。 罔非造化占。梗楠終有用。涯。 鷽鷃却安嫌。釰眼誰知俠。葒。 酒膓梦易譫。男兒重義氣。涯。 聯唱付牙籤。葒。</text>
<title>漫吟</title>,<text>靑石幽居遠市城。軟塵不到谷風淸。無絃底意陶彭澤。有酒成狂阮步兵。從古舟中多敵國。元來林下老書生。簾巒滴翠罏灰白。竹裡金茶盡日橫。</text>
<title>次徐𥠧成 頀淳 遊水閣詩軸及諸君子寄韻</title>,<text>文星環紫閣。冠舃盡東南。泉冽仍觴潔。峰尖剩筆酣。尋眞疑酉二。辟暑乃庚三。敀路歌斯濯。奚囊飽夕嵐。又近霖勝觀水。短杖向山南。巖徑淸流邃。林風爽氣酣。先天公物萬。前劫悟生三。難忘悠悠意。斜暉鎖積嵐。又末計窮途歎。烟霞托一區。詞山能蘊藉。氣岸敢魁梧。要路烏啾雜。滄洲鶴性孤。故人多雅致。淸約共萊嵎。又旣深仍遠市。何必訪仙區。淸靜宜馴隺。盤桓懶放梧。爐燃檀萼篆。簾入栢花孤。因此堪踈濶。試看落日嵎。</text>
<title>又次前韻</title>,<text>小閣林中起。緣溪路指南。披襟多爽豁。忘世且昏酣。赤壁仙遊再。黃樓客到三。夕陽餘興足。歸袂帶靑嵐。又雨餘佳氣欝。勝地近終南。溪邃行猶倦。樓高酒半酣。感君嫌少一。愧我無益三。遙憶淸遊興。靑山帶晩嵐。又畫閣臨無地。崢嶸漢水南。詩停山澗浴。歌斷夕陽酣。動靜知心一。淸虛愛影三。更期名勝界。披去暮雲嵐。又雨後樓坮好。名區最漢南。文章滕閣宴。樽酒釀泉酣。倚檻峯千萬。携筇客兩三。夕曛渾未覺。林末起蒼嵐。又對榻仍高會。投筇更別區。聽蟬深院柳。看月小窓梧。奇格詩無敵。淸襟德不孤。自憐催白髮。羲馭倐崦嵎。又焚香忘世慮。自笑意區區。鳳食江干竹。鶴棲井上梧。習池携酒幾。學海泛舟孤。幸得如陶謝。較看月上嵎。又靜寂城東北。我家是名區。雲歸陶令峀。月上謝家梧。萬事心何在。平生志不孤。日西遊未爛。肯敎繫羲嵎。又此生懷落落。浮世笑區區。堆戶風鳴竹。移床露滴梧。溪行猶結戀。花約肯虛孤。好是聯襟會。無窮日出嵎。</text>
<title>次徐𥠧成 頀淳 韻 丁丑</title>,<text>曲屛風下短帷低。雪月徘徊隺共啼。遙憶故人圖史宅。垂楊東畔石橋西。又此身無那住行年。樽酒相逢未易然。千樹梅花晴雪後。數聲流水夕陽前。誰將白髮歸蘭竈。爲用黃金買竹烟。萬事堂堂寒色去。玉㙜閑讀朗霞篇。</text>
<title>王世子 翼宗大王 入學日</title>,<text>泮宮臨鶴駕。壇杏一番春。睿德成天縱。令聞著日新。謳歌敀夏啓。恩化作周人。更賀三朝禮。仙桃醉紫宸。</text>
<title>東湖春水 三疊○和竹史韻</title>,<text>東湖春水碧於天。一道輕檣溯細煙。莫逐沙鷗飛去盡。空汀高石尙餘緣。再疊東湖春水浩無涯。列岸楊枝翠半斜。暫喚漁人同一醉。蓼花西畔綠帘家。三疊東湖春水鏡中淸。深淺分明萬頃平。香餌暗投魚不食。空收竿竹返高亭。</text>
<title>文章雖富 三疊○和竹史韵</title>,<text>文章雖富莫貪詩。短髮孤肩異昔時。月露遙空無限色。百年難覩有人知。再疊文章雖富願逃身。花鳥深愁片刻春。定識山林留舊約。雲中高卧卧龍巾。三疊文章雖富可停毫。樽酒相看是放豪。收拾餘年未了債。不妨淘盡大江濤。</text>
<title>發向甲島</title>,<text>汀南芳草喚愁人。春雨征衫濕翠新。海岸桃花前到客。甄城鷰子未歸身。當年事業雲空壑。異昔音容病結隣。回首京華餘一戀。儂家猶不謝紅塵。又西風一馬向炎隈。行色辛酸與衆乖。望底鯨湖皆白折。坐間鰈嶂幾靑回。騷章人旣歌潭蕙。驛使誰能贈嶺梅。強唱愁雲天色晩。脩程春意也難裁。</text>
<title>甲島偶吟</title>,<text>落絮飛花易白頭。餘生好向酒中遊。樵途倚石高於塔。漁舫臨洲大勝樓。愁與年流傷逝水。病從詩瘦骨淸秋。翩翩海鶴啼何處。三島芝雲一夢悠。又楠葉榕華小島西。詩堂怳闢浣花溪。渦鳧浴翠含萍出。野馬爭紅繞樹低。且憶杜吟眠白日。將歸蘓步梦黃泥。苦箋寫出繁繁緖。靈舍心猿底意啼。又三春黃鳥響間關。楊柳深枝自往還。坐卧於詩都是癖。遨遊乎酒有如閑。麻籌欲淺桑看海。謝屐頻登石削山。秋葉春花如夢寐。北方從古是非間。又簾外輕嵐晝色分。滿庭芳草濕晴薰。泡漚劫界何時盡。雷雨湘江不日聞。公道人間雙鬢雪。行裝海上一身雲。南征十日蒼茫問。遙想葱吹也數奔。又曲裡陽春白雪寒。淸樽綺語好花闌。人從柳舍方爲客。地等桃源不識官。枕夢一番槐蟻闘。簾風千尺籜龍乹。詩中待得今宵月。唱答吾人遠路難。</text>
<title>拈江字</title>,<text>佳道有朋美。翠墨倚晴窓。懷爽瀉紅斝。興孤展翠杠。齋書道軆直。宇氣豁眉厖。蝸爭問亂世。鷺睡匝淸江。諧語厖兮樂。宙宇窮血腔。乖俗嘆塵軟。勝輸任羽邦。柴扉掩寂寂。竹盆軟雙雙。差乖也衆殊。蒨葱影靑幢。階烟封翠禽。牖風撲丹玒。排靑淡然寂。殊節玉版扛。緺垂綠陰踈。醉幽謾醪缸。埋雪冷筍潤。凌陰苦梢樅。</text>
<title>珍島朴生震琮袖詩來訪。仍步之表意。</title>,<text>喜迎簷角燕。草路故人行。素楮擎親信。綠萍悵客程。齋懷鞘雪吼。評契斝霞傾。再遇留來約。溟雲感舊情。</text>
<title>屬趙玄之</title>,<text>西風逢韵士。藤槖自山房。酒氣霞生席。筇痕雨過墻。幾勞吳渚月。乍和郢門陽。數舍頻離合。今宵共話長。</text>
<title>屬黃幼顔 在愚</title>,<text>記憶陽關會。儂歌又爾吟。明月滿淸浿。芳草度長林。俄忽十年事。京鄕一夜心。洛城送君去。鴻鴈空秋音。</text>
<title>追念箕城諸儒詩軸。感懷和附。</title>,<text>江楓未赤菊黃初。七月風烟萬里墟。古壁寥寥虫語急。晴天遠遠鴈行踈。夜深亥子催村杵。堂僻燕申對案書。烈士逢秋悲不任。玉壺傾盡酒無餘。其二二十年來半日閑。文章翰墨在中間。樓浮碧月金湯地。家在靑雲木覔山。秋色蘆鴻如有信。梦塲槐蟻捴無關。仙棋初罷仍呼酒。忘却踈簾夕日還。其三步月堂前步月輝。故鄕消息雁來稀。松壇鶴子依靑盖。荷沼魚兒弄綠衣。地近香山瓊液鍊。人閒綺里玉棋圍。春絃夏誦安吾分。詩皷聲中鳥數飛。其四重重畵閣坐深深。半夜新凉戶外侵。燕子泥紅簾掇玉。羔兒酥綠帳銷金。歸雲遠峀環蒼䯻。寒月方塘印素心。騷客藍輿探霽景。碧霞何處永明尋。其五綠筠紅藥映珠欄。淸浿東流歲色闌。煙篆小罏金叵煖。月鉤踈箔水晶寒。秋來野事應多熟。老去詩懷強自寬。漏盡官門閑不寐。書燈影下錦筵團。其六人似仙禽伴古松。牧丹峰下白雲重。桂宮夜冷明金兎。梧井炎殘退火龍。燈剪高樓詞客案。風來何處野人舂。遙看露草流螢影。疑是終南點點峰。其七詩酒流連意太和。陽春白雪故人歌。老匏村巷寒霜薄。落木邊關夕照多。雨過靑麽龍岳峀。天寒綠皺馬灘波。晴窓坐讀鄕人句。樂歲昇平四野禾。又 未詳年條。文章身世走西東。昨歲洛陽今大同。此地風光山水碧。近來情態美人紅。故鄕消息催敀馬。絶塞光陰未去鴻。何幸佳朋偕五六。淋漓文酒意無窮。又二十平生世不知。溫凉棊局淺深巵。風花遠峀紛紛落。雲朶晴天點點垂。歲値南溟鵬擧急。人無北野馬行遅。琴書屋裡驚寒月。獨倚虛窓有所思。</text>
<title>梧桐</title>,<text>窓外踈陰放作扉。暗聞淸籟月明時。十尋風雨前生夢。數葉春秋不死枝。鳴鳳巢柯猶不擇。高山留曲爾應知。窓邊淸價當追送。生色草堂翠爲誰。</text>
<title>冬日。與卯君景成及此山李晩用，溪墅李馨溥同賦。</title>,<text>夕來歌歗倍淸佳。身在空天雪一涯。勝事光陰隨病轉。半生棲逸與人乖。黃昏送客雲收跡。獨夜含杯月入懷。散步山前微翠滴。瞑鴉好遣下層階。其二倚檐靑嶂揷天齊。一鏡芙蓉夕日西。怕冷飛禽經斷岸。剩淸幽籜影寒溪。晴簾引茗文棋罷。小戶迎人短策携。歲暮忽驚多白髮。晩休寄在綠雲棲。其三一局枯琴興不孤。芸樓排置媿塵夫。騷經快讀醒吟楚。漢 一本漢字下有樹字而未詳 胡。向歲空留三島記。何時能展五湖圖。此中不覺淸凉業。雪裡松陰碧欲無。其四忽有梅花歲幾餘。此身無適付閑書。香煙入定如聞磬。石雪空埋豈戴車。古木似人依遠郭。層巒不老護靑廬。暇時留與孤舟約。悵望江湖一色虛。其五一醉通宵及早暉。酒痕茶滴滿寒衣。臨風爽氣踈山立。戀月淸因碧海歸。亂落枯葩氷溜結。暗吹虛竹細烟飛。芳樽爲續前遊債。牢坐詞筵到客稀。</text>
<title>雪後共卯君洞天諸社友作</title>,<text>幾回勞想鶴求師。松下逢君和藥辭。片月看山支短笏。微風經戶卷虛帷。詩因缺界多憂日。酒爲餘年未老時。薄曉淸光堪一賞。層巖凍雪更添奇。其二曙色蒼凉散入窓。千金一刻惜蘭缸。浮雲閑跡空歸壑。獨樹踈香冷滴江。別岸花鋪尖馬耳。細罏茶碾曲羊腔。酉溪陳蹟如重覩。誰識藍珠價不雙。其三孤燭深深紙帳重。坐間詩話送寒鐘。衰情歲月頭邊雪。癡想神仙掌上蓉。五夜虛聲來小閣。半天殘月照晴峯。芳遊恐被天翁劇。文會塵寰未易從。</text>
<title>雪後會諸社友</title>,<text>瓊屑寒華滿玉宮。霞襟淸約夢壺蓬。亂流星影垂山外。冷濕鐘聲過市東。酒盞相傾當夜賞。梅花自發見春工。故人不至推窓看。松石天然細起風。</text>
<title>夜坐偶吟 戊寅</title>,<text>一夜深樓小燭芳。空階踈度助淸狂。叢梅落盡山居處。候鴈歸來海國陽。瑪卓翠沈琹轉澁。珠槽紅滴酒生香。幾何竹影梧陰下。造次相看暖變凉。</text>
<title>復用前韵</title>,<text>別界繁華百種芳。晩年蹤跡四時狂。深山積石幾經劫。寒谷新花易向陽。老妓紅顔休染粉。散人牙頰詎聞香。春風雲屐無端合。明月秋壺一片凉。</text>
<title>春日述懷</title>,<text>卄四芳飄六六宮。羅門猶許繡塲同。長時松抱先天雪。頃刻花衰去夜風。從古窮人詩觸忤。何妨末路睡成工。如令春色歸吾所。白髮寧悲此座中。</text>
<title>舟過狎鷗亭</title>,<text>狎鷗亭下暫停舟。十里如烟春水流。東風柳氣橫層郭。朝日林光出畫樓。佳人佩荇生紅恨。賈客飄蓬感白頭。此去迷茫何所向。空臨明月照西洲。</text>
<title>春遊豆湖。族弟秉龜留約。而因病不至。</title>,<text>春薄癡雲卷。湖峯放懶晴。綠葳尖短岸。新柳蔭東城。際置乘舟約。請君理聯行。携過釣烟磯。共隱架月楹。劇游嘆無圓。人生事復生。鴈飛未成陣。一宵難爲情。其二江照望望眼。江草步步愁。草靑夕照紅。孤棹蓼汀浮。柯亭有故宅。流悵別人樓。此地未同徑。春水爲君悠。獨上上黨亭。古跡餘羣鷗。跫屧遠無響。汀谷疑容裘。其三懷人病不至。十里江上天。江天月徘徊。月光年又年。每疑吾弟渡。錯送幾行船。無酒自怊悵。有觴惜流連。重以獵騷塲。與誰戰鮮扁。翹首白石巷。遠樹蒼蒼然。</text>
<title>大江詞 共卯君景成，貞室趙斗淳，族弟允文，書船李基恢作。</title>,<text>江北江南四望同。江流不息逐東風。人生正似江流急。多少人生未盡中。其二萬頃玻瓈空碧濃。魚龍古渡互相逢。餘年止泊知何處。明月飛來海上峰。其三歲華如水瀉篷牎。風雨時時冷滿江。閱盡狂瀾踏平地。布帆無恙渡來雙。其四泡花出沒浪花遅。捴是來時已去時。大劫層層千古變。滄波惟有白鷗知。其五世間人事半成非。黃鶴空雲未遽敀。歷路蓬壺莫相問。蓬壺自古到人稀。其六高人肯向水雲居。達眼方看大地虛。儂是十年江上客。縱非垂釣慣於漁。其七雪中迷漠衆山孤。高掛高樓望海圖。欲駕淸風三萬里。一團虛鏡凈如無。其八盡夜椉流月在西。濤聲驚起錦禽棲。忽聽菱葉一聲唱。銀屋夜翻高復低。其九江雨初晴江日佳。望中過境斷蒼崖。伊人何在蒹葭晩。無那今宵定我懷。其十卽看波道後前開。上有銀河倒百回。未識何時鯨背月。靑天先入謫仙杯。其十一空憑逝者話靑春。零靄平蕪一色新。芳草斜陽南浦路。幾年相送別離人。其十二一片孤城過白雲。空洲極望夜平分。何來鳴鴈無端苦。留使舟人隔棹聞。其十三出聽幽魚動曉喧。漁童商客自成村。古人難見空怊悵。過跡紅漚一雨昏。其十四鳴潮自打夕嵐寒。依舊蒼苔白石團。他日若逢問津客。爲誰傳道鷺平安。其十五波神無事數名山。明月浮雲自等閑。休說因緣無去住。陸沈元是死生間。其十六寄在吾身大水邊。風輪驅去幻先天。強從一醉忘危險。騎馬知章亦酒仙。其十七海宮新月桂花饒。遍照人間水畔橋。試問麻姑淸淺劫。玉京前路夢迢迢。其十八只信帆檣影錯交。定居何有卽安巢。側看新漲餘痕在。未霽烟霏滿四郊。其十九浩渺雲紋千尺高。疾風隨處擊空皐。驚灘愼渡非無識。只爲行人繫小舠。其二十淸江無主閱人多。何限英豪到此過。最是千年傷淚處。那听競渡楚臣歌。其二十一回頭彼岸住誰家。綠樹如烟月復斜。放矚茫茫旋曠漠。滿天飛鳥下平沙。其二十二歷歷山花綠水長。大堤兒女唱襄陽。碧蒲如箭波如鑑。浣石空洲一片蒼。其二十三夫子乘桴水底明。魯連東蹈月相逢。須知一派通靑海。浪縠無間萬里平。其二十四行年不繫幾樓亭。萬事同流客醉醒。夜半虛汀瑤瑟響。無人更見數峰靑。其二十五無量缺界霧陰凝。不是臨湍不暫登。舊雨今風成感慨。踈星蟹戶見寒燈。其二十六未聞人自管名樓。人事如渠泛水頭。幾處淘沙多白髮。一身如粟任沈浮。其二十七竹枝淸唱動長林。石火銷磨萬古心。直欲駕虹無限去。恒沙寶筏大禪尋。</text>
<title>謹贐族叔石厓先生 萬永氏 專對瀋陽之行</title>,<text>至人乘雲氣。逍遙洞八極。神飊廣漠野。妙諦众香國。縰纓談文者。轇轕展遐憶。屈騷倚閶闔。漢節出功域。班張軼上征。京都通古識。吾生介東維。山海等蠡測。舟楫瞀登萊。天壤絶巴僰。摛華磊砢士。窅寐限一閾。籠鳥久鎩翰。櫪驥又縶勒。祗有壯觀行。鎭歲燕山側。城闕亘虹霓。市鋪眩珠玏。澔𣵼駭眗轉。所誇天梯陟。鏡考瑤圖內。幽薊朔堡直。洛陽烟花界。江南錦繡色。越舟秋湖淺。周轍雲根泐。愷悌石厓公。當世芳年特。蟬聯奕簪紱。鴻藻炳翰墨。掖經資啓沃。湖斧誦公德。瀛仙簡行人。專對王事克。五雲辭朝日。天語一封敕。庚暑戒飮氷。赤車瀋之北。以瀋埒諸燕。邇遠可裁抑。人言瀋猶小。偉麗簁燕仂。半途覿中原。我云功倍億。寸筳洪鍾響。一臠全鼎食。燕价蹈常典。瀋行會來或。大邦肇基本。宮殿怳翬翼。駝背海珍堆。象鼻山雷塞。彩瓦揚碧蘚。朱網剪紅蕀。娟子約花鬟。貨隧羅翠織。轂肩逬隱賑。九寰抗溝洫。崇高黃屋巡。殊俗玉帛職。通譯象胥在。采風筆譚亟。狼山夕照荒。鳳城陰雨黑。寂歷華表柱。不復玄裳拭。蒼巘鏟安市。殘堞笳聲惻。白塔尙高驤。尉遲更征翊。秦時明月在。沙臺靑崱崱。一泓太子河。白虹水氣逼。歷覽踰千里。宿志果靡忒。文軫披國華。賓舘經史力。文董驅墨藪。宋唐溯詩臆。左海逴三絶。求者集在卽。龍團伴麝煤。瓌譎無澀嗇。南儒欵餘芬。抽繹到日仄。萬理一鑑開。紫陽斯道默。䓗嶺綉䲮針。深斥陸氏惑。夜斂金銀氣。氷壺整機息。奇書搜蝌蚪。古器購彜鈛。畫譜及經碑。廣博無毫匿。雖異季札聘。子長文氣得。今往柳依依。將來楓赩赩。炯介努加餐。冠盖遄還式。我歌穆如淸。重之斟美醷。</text>
<title>別瀋陽使</title>,<text>東人慣聽金剛好。眼見金剛有幾家。徑說中華生口液。不知身在小中華。其二塵床曾讀子由書。華岳黃河壯氣餘。此去星軺千里路。牛羊草色野空虛。其三簾幙荷香戶列珠。瀋陽何似古杭蘇。未到瀋陽先綺麗。浿江元是我西湖。其四休言蹙蹙海東沿。縱覩中原只北邊。慧眼如能通大界。管中天是域中天。其五三韓使者佩珩葱。文物光儀燭九空。押班莫近西洋使。瑪竇橫波甚抑洪。其六太常鹵簿擊鞭珊。象駕巡遊萬國看。緋袍皁帽周旋地。先數東方禮數寬。其七百州男女臂燒香。金碧層層佛殿光。太平車上琉璃穴。斜覰甁梅稗說長。其八層樓列肆夢中間。南罽西驢捴等閑。四牡回時何所載。米家遺墨祝家山。其九少駐驪駒酒半酡。陽關何必第三家。瀋京知是燕京半。纔出靑門便白河。其十統軍亭畔柳條新。管領年年玉帛塵。如何鴨綠長江水。不渡來航渡去輪。</text>
<title>和族弟允文，秉憲，景寶，秉龜軸韻。</title>,<text>年光若箭七分徂。藥褁奚囊病共扶。荑盡杏飛春酒老。宇悲䂓怨曉琴孤。堪嗟凈業那邊在。更顧纖埃到底無。滿箔斜陽詩伴少。誰能折簡隔籬呼。</text>
<title>和族弟允文，景寶餞春韵。</title>,<text>斜陽痛哭落花巵。可奈春風向我辭。黃鶴一聲千載遠。芳園詩酒謫仙誰。</text>
<title>和族弟允文，景寶軸韵。</title>,<text>陳室潘郞日。花陰幸盍簪。釰鳴燕俠氣。尊唱郢門音。蕊落紅無跡。林平翠欲沈。再遊如有待。白絹話蘭心。其二桃李公門在。華堂白日深。風歸題鳳字。春少喚鶯音。花鳥看多少。滄桑付陸沈。窮途尤在己。那負故人心。</text>
<title>偶吟</title>,<text>人寰生老太無端。靈草蓬山誰可餐。家室欲浮五湖白。風霜獨葆寸心丹。淸冷古窟啚書靜。寂歷寒天星月闌。万里鵬程摶翼意。至今何事老儒冠。</text>
<title>春後對酌</title>,<text>我屋幾年停北山。市囂寥寂晝常關。不曾塵物見林下。忽有詩聲來竹間。語到靑春翻電去。歌傳白雪引風還。松壇只有崎嶇石。無改苔痕舊日顔。又珠箔重重燕子樓。與君詩話夕陽流。千年負約仙人去。卽地忘情酒國遊。駒隙無端隨水度。隺眠何事傍林投。有時回首長安路。棊奕紛紛任 缺。又半世乘除十八空。天眞唯有古人同。泡漚缺界纖毫小。事業當年大膽雄。詩席無如金叵酌。心壺猶許水晶宮。崆峒夕日還怊悵。爲送靑驢度晩風。</text>
<title>籠湖崔上舍有寄示韵。強病慵和。</title>,<text>蒲團塊坐養淸騷。病退詩思却半凋。癯隺多情當戶立。老松何事得風搖。糝霞釀法同佺葛。庇爨隨時問燧巢。剩得閑閑行酒令。罰餘籌錯折楊條。其二白石淸凉洞轉回。滿林空寂動晴雷。紋枰晝永奇兵敵。綉帙塵生懶睡媒。可恨寵名歸劫火。願將華搆倣光瑰。年來謝俗須成道。靑紫虛榮念上灰。其三詞園從學已多年。更喜儀端勝昔賢。直議庠東頻歎世。儉聲河上不謀田。賁然爲感三庚暑。樂爾須評百子篇。信識澗松含晩翠。這間德器也留前。原韻詩人興趣本踈騷。稍喜癯容尙未凋。小草映階經雨嫰。獨松連屋得風搖。蟬鳴晩樹知庚暑。燕語雕樑幷子巢。是處猶妨城市隱。出門數步控三條。與君同酌數三回。傑氣胷中動若雷。中歲新交編托契。南山捷徑不爲媒。可憐素操堅如石。堪惜高才獨抱瑰。俗子滔滔名利路。不知身世混塵灰。交情在德不爲年。士友其間子獨賢。世上訾非同白地。箇中心事有丹田。從遊不過二三子。詩律翻成數十篇。志氣靑雲宜不墜。鵬程九萬在於前。</text>
<title>江行</title>,<text>百年心事一身愁。塵世多端矧敢休。赤壁輕蘭明月在。黃樓芳草白雲悠。深知憂樂歸禪界。捴把因緣放壑舟。風席飄然增我意。淸斯夜半水神遊。又一馬西亭夏景遅。黃梅花落柳陰移。江聲積雨東風起。夜色空天北斗垂。向歲經綸太平世。餘生歎息聖明時。浮雲缺界渾如夢。到處淸音却一詩。又盡日江村竹掩扉。半天風雨夢依依。孤僧小徑靑山轉。流水平沙白鳥飛。妓舶疇宵喧錦管。漁竿彼石拂簑衣。杏湖㱕棹搖搖遠。獨酌紅潮濕我衣。</text>
<title>訪山居</title>,<text>舊燕飛飛過竹床。喜君新第夏猶凉。萬金圖史來燕界。千里音書悵海洋。白蝶匏田春意返。綠陰蕉砌雨痕長。芳樽更覺閑愁撥。付與檀爐一炷香。</text>
<title>與卯君景成，東涯▣▣▣拈舟字。</title>,<text>散雲靑草夕陽愁。苦海浮緣夜壑舟。夏日雷霆因造化。山居詩酒亦風流。爲消炎氣方臨水。欲對山光更倚樓。最貴吾人無役物。胸中自有玉壺秋。</text>
<title>游觀金 興根 夜至</title>,<text>一筵尊酒夜從容。明月踈簾翠滴峰。澗響空留衝古石。雪痕無恙見寒松。低回晩歲增詩癖。收拾閑緣付野農。獨有梅花能守我。玉㙜何日可重逢。其二此宵有方便。一見若爲情。芝席餘奇氣。桐絃自好聲。暗愁殘雪靜。寒色數星橫。歲暮相傾倒。風流坐處生。</text>
<title>與舍弟洞天作南行。銅津逢李此山晩用唱和。</title>,<text>湖鴈秋霄好響求。忽驚詞帒動淸幽。先天石火歸何地。歷路林花慣某邱。海上白雲前夜夢。雨中紅葉故人遊。菱歌唱晩靑泡急。一片斜陽滿小舟。</text>
<title>葛山途中</title>,<text>葛峀靑如許。征衫夕照前。遠天歸白鳥。平野滿蒼烟。行色同流水。秋光異往年。出城塵事少。瓊露蛻枯蟬。</text>
<title>萬石渠</title>,<text>朝發日之夕。支離病馬行。晩霞潭漾碧。微月谷生明。雨意山山暗。寒聲葉葉輕。長安知不遠。牙角動層城。</text>
<title>新豊店贈歌人</title>,<text>碧梧明月唱金尊。低首含愁未忍言。白鷺蓼花漁父曲。肯敎江客易銷魂。</text>
<title>七原別此山</title>,<text>勞爾今行隔月迴。秋聲寄與海城隈。淸江白雨同停楫。小店黃花獨引杯。倦馬前催芳草沒。孤雲閑去夕陽來。一般怊悵臨歧恨。留待奚筒立雪開。</text>
<title>到泉川庄</title>,<text>幾年南國送淸暉。今日東岡啓小扉。世故無端經海劫。林居自有滴山霏。寒花老圃來消息。孤鶴空亭識是非。屛處芬華猶一道。不妨樵路點苔衣。</text>
<title>和鄭兄</title>,<text>停雲秋野夕蒼茫。今夜逢君夜不長。每折黃花勞夢想。相看白髮變星霜。當琴綺語孤燈暗。聯枕襟懷小酒香。怊悵明朝歸一馬。那聽回鴈後先行。</text>
<title>逢鄭兄仲遠</title>,<text>相思幾時切。相別九月暮。木葉下紛紛。何處東歸路。</text>
<title>贈燕京行臺</title>,<text>年年冠盖入中原。行旅關心未敢言。惜別今朝無限恨。九連風雪月黃昏。其二記憶龍灣五馬過。龍灣士女口碑多。此去遼陽又怊悵。滿船紅袖動驪歌。其三戊寅之歲建亥月。玉堂學士出遼東。夙抱文章特當世。宋之歐蘓漢遷䧺。文章從古得於遊。吳越勁氣燕趙風。其四聞道年年中原使。人人別歌人人詩。樓閣繁華世常稱。春秋宿恥誰不知。今日學士行萬里。爲言文章富昔時。</text>
<title>題閤中梅 十九首分書次</title>,<text>洞房有紙閤。閤中有一梅。梅上白雪飄。梅下白雪堆。嗟爾一樹梅。何作花中魁。霜葩孤山種。瓊枝灞橋栽。羅浮之山色。影入菊齋臺。左有一佳人。依俙折玉枚。又有一佳人。怳惚粧玉腮。正値月黃昏。暗香淡淡廻。淡淡其暗香。浮入綠酒杯。氷骨與素面。無或玉妃來。花縱雪中花。花開飜管灰。今日一朶發。明日一朶開。花中亦御史。其魄其香哉。觀之誰不愛。百花亦不猜。昔日漢孔明。其實爲羹材。時禁穉歲兒。或恐其枝摧。又命彼花奴。汲水霜根培。何處故鄕客。問其綺窓推。余獨知爾節。置於紙閤隈。十九絶旣成。繼以歌曰閤中有梅兮。暗香浮動黃昏月。玉朶與霜葩兮。和風送處春氣發。前有紅裙美人兮。霜腮玉妃來怳惚。左有罇右有酒兮。可愛其香乍浮沒。</text>
<title>曉鍾</title>,<text>衆籟無聲一境殊。五更天色忽平鋪。散穿踈雪殘星落。撞破詩魂醉夢無。匝沓喧生車馬亂。掀翻勢動海山孤。扶桑造次金鷄唱。紅日初暉滿閬壺。</text>
<title>與泊翁李 明五，蓮浦李 懿喆，菱石李 用觀，石樵李 晩用 偕作。</title>,<text>文旆尋春到竹關。幽人從此好開顔。蘭香惹榻禽聲寂。苔跡封階隺夢閑。缺界相逢同逝水。當年淸約負名山。黃庭欲讀仙緣遠。却恐靑驢獨自還。又先覺吾能夢草堂。春來牎日苦嫌長。牙絃忽爾詩中唱。石火無端靜處忙。末路啚書猶自適。要津風雨互迷藏。今朝堪喜荳華近。誰是公家作美庄。</text>
<title>黃庭蓉山。椉月見訪。是日也寒食前一夜。</title>,<text>空齋忽生色。藜杖到松間。過雨花輕薄。留人酒等閑。相看高夜月。孤笑暗春山。可不酬良節。深情喜往還。其二可憐芳草喚愁生。差恨梨花照鬢明。萬戶細分槐燧色。十街新賣杏餳聲。白楊邱墓凄風集。玄鳥簾㫌暖雨平。畫鴨年年無限戀。那聽李古歌行。</text>
<title>紅雲社約 共山泉金性原，泊翁李士緯作。</title>,<text>萬木蒸紅一朶雲。武陵樵跡亂披紛。日休傳賦剛膓換。崔顥吟詩舊面分。屐齒香濃生暖氣。盃唇波漾動微醺。花間忽喜嵩陽筆。寫出澄心抵百文。嵩陽居士書隷故云</text>
<title>東亭賞春 與卯君景成，游觀金興根，貞室趙斗淳，起山金相喜，此山李晩用，二酉李基恢，帆南趙台淳，黃庭李台升，菱石李用觀，蓉城李懿喆。</title>,<text>東岡春日舊栖尋。紅杏飛痕冷雨森。陌上花無新面目。谷中禽盡好聲音。踏泥屐齒濃香跡。近嶂簾鬚淺碧心。杖屨逍遙前度事。松陰白石亂踈襟。其二駒隙春陰一瞬過。小亭孤燭夢南柯。迷塵蹕路輪蹄錯。殘月郊城皷角多。浪跡相關醲白墮。雅圖交集篆紅窠。收拾餘霞添憹惱。楊枝莫唱玉門歌。</text>
<title>花開園 共卯君景成，貞室趙斗淳，黃庭李台升，此山李晩用，二酉李基恢作。</title>,<text>問答花如我。繁華不再春。草霞催短髮。杏雨誤前身。酒政停還病。詩緣動輒新。詎能行樂久。難見會心人。又 倒軆春山滿綠淺輕雲。劇興芳園小屧分。身幻老松踈入韻。睡驚啼鳥晩來聞。新烟澗柳藏鸎伴。細雨岩花弄蝶羣。人世此緣因了盡。塵紅避處獨知君。又好酒名園客又嘉。此身從此儘無涯。堪憐衣袂花香濕。少別峯巒夕照斜。舊識新知閑世界。浪吟淸嘯老烟霞。何來黃鳥歸思晩。楊柳陰濃坐白沙。</text>
<title>贈幽居韻</title>,<text>踈曠風流任性天。杞蘭經濟半床邊。門前垂柳先生趣。窓外翠芝處士阡。滿壁西園諸子筆。盈樽北海主人筵。嘉君爲卜菟𦽲意。花落無巡吐午烟。又園花溪柳繞淸軒。盡日衿期聽雅言。樽酒細斟餘興足。滿林蒼翠暮春繁。</text>
<title>夕烽</title>,<text>儘覺今宵信息大。夕烽羅立似兒孫。烟消月落長安靜。歌曲忽收萬戶門。</text>
<title>贈李書房</title>,<text>偶然傾盖白頭新。沽酒黃昏友誼親。數夜逢迎靑眼拭。淸談庶慰遠來賓。</text>
<title>與卯君景成，春山金 弘根，貞室趙 斗淳，泊翁李 明五，黃庭李 台升 伴江行。</title>,<text>疾風甚雨斷詩膓。感物芳辰百五強。江浦可憐員外宋。淸明不用右丞王。難同人事多哀樂。無那年光變暖凉。更有野田催美景。聲聲布穀降于桑。又一面棠梨映酒膓。三分春色二分強。野人呼熟羞秦俗。山鳥啼魂怨楚王。紅杏樓坮添富貴。白楊邱壠助悲凉。韶華無再非身計。已去將來一海桑。又冶枝娼葉弄香膓。百囀流鶯舌不強。轉火因緣歸下界。楊花消息媚東王。草塲往跡毬傳洛。柳岸新翻笛奏凉。莫惜遊春春易老。日絲繁散見扶桑。</text>
<title>偶逢寶寺上人步贈</title>,<text>芬華屛絶若禪居。劫雨新晴幻月踈。忽漫鐘聲流水際。相看錫住落花初。名山踏盡思逃世。大地觀來悟證書。永日江樓消萬念。沙門香氣一身虗。</text>
<title>題少年行</title>,<text>睡起紗窓懶畫眉。石橋楊柳暗相思。靑袍白馬何來客。半醉爲誰折一枝。</text>
<title>和貞室趙 斗淳 示韵</title>,<text>東西列陌綉繁穠。細雨輕烟蘸碧峰。紅映綠陰晴晝永。風生遠樹亂纖茸。又江連野道別多歧。久樂行人醉曲巵。雙舞軟蜂新蘂疊。窓圍翠色草間池。又衣生蘚石戴輕車。屋半山霞晩意踈。機括妙身春計較。歸來夢境一蘧蘧。又爐灰撥白室通犀。穩坐孤庭露掃泥。圖識好𩗏芳面幻。壺中月在客遊西。又鞋絲引逕點蒼苔。翠箔斜陽夕挹杯。佳景麗人情緖薄。排香霧障錦愁裁。又醇花半暈匝晴芸。劫後醒人好是君。珍果證光毫界凈。因空法業誤菲芬。又村南集友社香蘭。暖曙晴辰醉上欄。言笑却緣淸氣爽。暄光晩拂柳陰團。又山中雨氣翠浮圓。急促雲心話薄緣。閑着剩春嬌鳥好。殷花悵晩蛻枯蟬。又橋臨岸樹遠看交。拭眼新靑雜草郊。描彩澹纖眉態冶。韶華艶曲亂哇咬。又舠行曉浪皺文羅。綠卉輕嵐染短簑。淘盡大沙空相色。豪心放想夢如何。又茶烟避隺老芝香。滴翠松陰峀短長。賖景霽林平夕月。花薰暗動響琴床。又貞孤抗軆石存靈。寂寂心醒小斝𨤍。明靄斷峰孤片月。淸風曉樹數踈星。又𡾓崚轉界缺雲浮。衆事奇緣好掇收。僧定入枯高眼達。朋心有意作量籌。又琴歌唱晩向林潭。亂錯風鐘過道庵。深夜半眠淸倚燭。參橫月色霽天南。又簾編羽潔凈居巖。玉碎貞光寶削劖。縑寫雪堂深晝讀。纖塵掃室意封緘。</text>
<title>送</title>,<text>十里河橋夕照明。散雲芳草翠含情。蘭檣悄立羅裙薄。溯去春波不盡聲。</text>
<title>憶</title>,<text>蟬鬢燕脂去後思。碧梧秋雨月明時。銀箏無復繁絃苦。獨倚緗簾下語遅。</text>
<title>逢</title>,<text>花春返去年粧。玉鏡相看挹翠裳。綺語餘薰芳話舊。綠霞如對紫宮香。</text>
<title>請</title>,<text>春羅裁罷月黃昏。白馬初鳴綠柳門。寄語殷勤今夜宴。繡金氊下共瑤樽。</text>
<title>夢</title>,<text>易識難忘夜苦難。枕邊蝴蝶一番看。相思舊別通神境。雲雨巫山別是歡。</text>
<title>待</title>,<text>洞狵頻吠霽光佳。珠履虛廊步落花。明月瑤臺消息近。玉人何處感年華。</text>
<title>別</title>,<text>愁把綃衫㤪暮春。短亭烟葉雨聲新。臨歧恨不同歸去。怊悵西風有此身。</text>
<title>嘲</title>,<text>玉壺肢軆宛秋晴。苦畏纖塵翳水晶。且莫東園春浪藉。恐敎年少玷芳名。</text>
<title>燭</title>,<text>火龍膩露濕晴溫。傳蠟春烟散禁門。見跋元非酬話重。導昏惟是記功尊。珠縷影絶佳人訴。綾被光分學士恩。更賞殘花深夜後。秉遊芳席醉王孫。</text>
<title>三月小晦。萬里名園。共卯君景成，蓉山李懿喆，此山李晩用，黃庭李台升偕作。</title>,<text>欲折未折楊柳梢。少年白馬來相交。難爲流水靑山恨。忍聽暮春黃鳥嘲。娼態冶遊今日盡。綠肥紅瘦這般拋。憐渠留約知何在。更向玉㙜梅史抄。又花事本無主。情緣在斷崖。荒亭客何至。芳草雨多乖。痛哭斜陽半。知音好鳥皆。飛痕苦莫掃。香跡更堪佳。</text>
<title>餞春</title>,<text>東園那忍小樽開。記着斜暉逼眼來。晴翠當歸迷別浦。殘紅銷恨謝粧坮。年如催老雖難住。渠亦留情倘復迴。爲待明春杏花發。莫敎黃鳥怨芳才。</text>
<title>洪菊人 世周 家。遇泊翁李 明五。</title>,<text>草閣層簾翠滴岑。市聲寥閴便雲林。風霜唐突松千劫。水石排鋪月一心。聽到鍾鳴晴燭煗。坐收花暈碧尊深。秪隨春色酬身計。記取名園可重尋。其二老栢深靑傍石坮。餞春 缺 集綺筵開。塵緣惡雨花多少。身事輕風燕去來。芳草古人那復見。夕陽流水竟難回。相看相笑千金話。散入紅霞稱意杯。</text>
<title>尋張氏庄小憇</title>,<text>靈壁園深草似羅。送春人跡暫相過。依城楊柳碧山衆。夾岸桃花紅雨多。澗水初回醒客夢。夕陽微動放樵歌。同心異跡傷離合。只遣輕風漾酒波。又筇痕淸晝靜。衫影夕嵐昏。過客水難住。出山花不言。未能謝塵世。詎判宿名園。有若餘緣重。回頭漢北門。又靑眼踈眉盡老成。坐間高燭照新晴。悵分細草歸湖鴈。好聽繁陰出谷鶯。万事商量空世界。一樽容易見生平。深情却怕芳宵短。樹末踈星歷歷橫。又君家易識碧山臨。良友相傾選夜尋。記着春風前日面。安排林壑散人心。行年急促花開落。本地空虛月古今。劇憐酒惱難通曙。留約仙源藉綠陰。</text>
<title>閏月</title>,<text>紀法審行度。不愆月令順。日餘復陽餘。歸扐無退進。積分匪乖期。所以定歲閏。周一不告魯。齊七若稽舜。五載位居再。消息得其信。斗柄指兩辰。龍轡故不迅。黃楊莫須怨。年光住雪鬢。左扉居於中。太史曆數愼。玉管剩灰飛。晦朔餘氣潤。今歲苦何長。餘終詎可認。</text>
<title>五月不熱疑淸秋</title>,<text>殿角微凉動。璇風捲玉鉤。桐雲蒸火劈。荷露冷珠流。氷爽堆宮椀。柳深蔭御溝。避寧河朔飮。淸入水晶樓。麥氣連金節。榴房碎碧琉。南薰歌一曲。蔀屋共分秋。</text>
<title>和山泉金 性原 焚香韻</title>,<text>紋雲一縷起蓬山。萬慮全銷駐暮顔。蘭蕙微風生靜室。薔薇晴露暎平灣。拈朱高士披圖坐。懶繡佳人拖袖還。亂撥鼻根塵沫積。通心短炷妙相關。</text>
<title>和山泉韻</title>,<text>却掃芬華盡。城居便野堂。梦猶遅象悟。名不在羶香。婪睡當巖局。逋軀處遂囊。唱酬忘熱氣。蕉葉雨聲長。</text>
<title>和山泉</title>,<text>衣袂影相疊。末路偕翺翔。時聞塵下潭。我心助淸鏘。且喜見詩文。應異而符祥。莫云知不重。片羽惜吉光。不翅羊求契。陳雷詎短長。永日懷抱生。瞻彼綠陰芳。停雲入夕望。傾觴暫回徨。題罷仍浩歌。誰能容此狂。</text>
<title>又和前韵奉山泉</title>,<text>潘王互有詩。望之翩如翔。鍾牙善和絃。聽以鏗且鏘。思君曉仰天。文星呈蘊祥。停撥勞夢寐。感激挹餘光。匪言爲翰觚。願言襟緖長。靈犀照虛眛。郁芝厭芬芳。無人解劇愁。淸風乍彷徨。高雅滿余心。擊節喜成狂。</text>
<title>和前韻贈李𤲟</title>,<text>昔時海上行。迢迢海鶴翔。海隺苦避人。戛雲響輕鏘。炎陬一千里。此物足徵祥。梅前聽琴立。而我增淸光。翻驚忽化身。遽爾北飛長。北方何所有。松根繁又芳。好從松下遊。有仙若彷徨。儂亦求仙者。遐擧欲踈狂。又虛閣雨不絶。塊坐懷遐翔。安得濯我膓。氷壺轉鏘鏘。前山翠新出。陰晴露奇祥。俄忽張火傘。蒸欝翳林光。煩惱苦未迄。北窓夢不長。盞酒忍獨斟。醒暑荷葉芳。及時相憶重。曷慰此回徨。爲道拋餘事。任我眞癡狂。又君家有名樓。五鳳何飄翔。其上掇繡筆。擲地聲重鏘。文虹駕樓角。紫焰發爲祥。高手掣風力。錦心傾月光。伊愛韻致極。不徒文所長。却羡聯珠樹。蔚然瑞色芳。賴多受知深。魂想亦彷徨。飯顆山何在。不妨李白狂。</text>
<title>贈草衣上人</title>,<text>南方有嘉客。志氣見高翔。往來石門底。厥聲放鏦鏘。詩社結支遁。圖書詡蕫祥。名價日以聞。櫝中不秘光。橘洞記前梦。我思九江長。回憶五種茶。澆胃正堪芳。邇止尙多阻。把詩可回徨。東山憑有信。道我談笑狂。</text>
<title>六夏詩和山泉</title>,<text>虛閣飄颻捲薄簾。壇埃如盖暮深添。翻來麥信衝煙散。更逐榴香拂雨纖。政似幽人淸好合。寧敎熱客爽相嫌。抱松靜聽泠泠響。石上琴絃謾自拈。右夏風池㙜避暑寂無人。忽望纖阿桂欲春。万里圓盈常本色。四時淸潔自空神。蕉陰半夜還相照。梧葉中秋不獨新。蛙皷搖林氷氣薄。一團紈扇掃輕塵。右夏月朶朶如烟濕不飛。薰蒸翻作雨幾微。橫生石氣依山結。熾得炎威夾日歸。天末空蒼晴欲變。林間虛白淡全稀。南風應逐火龍去。濟物玄機須莫違。右夏雲依村繞屋動靑森。繁葉玲瓏得雨深。無數鳥聲能解熱。偶來人跡愛多陰。踈柯饒帶榮敷氣。黛色均含少長心。戶外差池深籟集。蔚然幽境梦頻尋。右夏木遠氣臨樓好對顔。芙蓉如洗綠堪攀。層蹊螺積晴嵐出。老樹鴉翻夕照還。高石入聽樵客隱。遙雲▣畵睡人閑。列巒雨濯添奇賞。急瀑無端落翠間。右夏山極處瀰漫一半淸。平沙積漲礙人行。浴汀鷗鷺蒼深夢。移窟魚龍恬活情。蓬戶露身漁睡懶。蒲磯霜足浣歌生。烟波盪沸旋澄潔。皓月茫茫隔岸明。右夏江</text>
<title>井中赤堇。池上蕤賓。共山泉金性原，起山金起哉，貞室趙元七，此山李汝成，族弟允文，書圃▣▣▣，黃庭李斗臣偕作。</title>,<text>石間蒼靄卧松身。高閣微凉逈絶塵。九節蒲香消苦暑。五時花色抵新春。因緣難着無情歲。醒醉能看有意人。最是冷官嫌少一。夢中空望鬂絲銀。</text>
<title>溽暑短抽 共樵史李晩用</title>,<text>下界如烘火欝蒸。酒嫌消暑醉旋能。每驚熱夢爭名蟻。幾被高眠撲睫蠅。心緩滌煩情反重。手忙揮汗病還仍。更愁黃潦添新苦。蔗椀濃香冷當氷。</text>
<title>與卯君洞天。夏日江遊。</title>,<text>一碧江天江水生。入山簾榭壓江平。晴沙芳草王孫夢。層渚垂楊俠客情。踈雨驅雲龍出沒。斜陽翻壁鷺分明。急流夏日舟橫久。細落菱花擊棹聲。</text>
<title>與泊翁李明五，蓮浦李懿喆，菱石李用觀，石樵李晩用偕作。</title>,<text>蓮絲菱葉翠縈回。澹泊秋光冠翰㙜。詩話太湖三品石。老情危谷十圍材。佇看月色多情至。欲去琴聲有意來。最恨詞塲今少一。未遑東郭錦羅裁。</text>
<title>羽堂淸賞 共卯君景成，靑鶴李懿喆，石樵李晩用作。</title>,<text>東南美契竹林賢。奪得詩家造化權。貴在知心通寶釰。醉能同樂倒銀船。蟬聲淸咽平林薄。鶴性孤高老樹穿。未了論襟山日暮。晴窓塊坐妙門玄。又滿室芸香讀聖賢。更隨林壑管淸權。低回幽谷吟醒石。歎息狂瀾放漏船。一片仙琴流水逝。數聲村杵夕陽穿。奚囊翠露堪怊悵。南郭文星孰謝玄。</text>
<title>共雲石蓮西賦</title>,<text>籠禽警客釰當秋。微爾之詩奈我愁。浩劫無端歸上界。文華從古說南州。洞天更見歐陽畵。塵世誰能薛客裘。齊物仙翁先我得。此身如水芥爲舟。</text>
<title>贈朴聲老歸鄕</title>,<text>歸筇穿雨色。詩梦依楓天。可奈秋風晩。相思曉月懸。寒花羞白髮。薄酒話靑年。莫折長亭柳。春回芳樹前。</text>
<title>贈曺文擧歸鄕</title>,<text>醉逢還夢別。流水記先天。海底龍噓急。雲端鴈叫懸。行人偏易老。秋夜正如年。明日江南路。山靑橘樹前。</text>
<title>曾於麥秋。送曺雅士還鄕。因事撓遂中停。今適不佞遊嶺東。雅士亦發南程。</title>,<text>曉燈通別語。尊酒倒星河。洛北黃花發。江南綠橘多。讀書山寺在。觀瀑壁園過。楓嶽懷孤往。歸雲滿碧波。古人以知人爲難。知之難。其甚矣哉。余則曰知人非難。結交爲難。靑萍之歌白雪之曲。古有之。而今亦有之。不佞自信有好客癖。伊來十數年間。南北東西之士。詩者文者筆者畫者學力者苦窮者。不以三四計之。曩春知一人面。初謂以不過飮酒賦詩者。同盃尊共吟哦。未甞一日廢之。久而低仰其眉目。䂓矩其心肺。初謂以飮酒賦詩者。誠不佞之妄耳。不佞適遊楓岳。勸斯人與之俱。乃不聽。遂向南。意者隺髮在堂。㱕覲是急。留約於寒天白雪蘓仙再遊之時。不以亭堠爲勞。余果交之深。故信之重爾。雅士嶺南人也。嶺南淳雅多質。無文餙而有實工。觀此人。足以知嶠以南乎。</text>
<title>寄洪菊人 世周</title>,<text>高花歷歷亂空堦。蘚逕無人隺守齋。病裡秋風驚歲晩。藥經琴譜懶相偕。</text>
<title>贈金春峀</title>,<text>愚然後始見心明。欣戚俱忘自在行。莫恨今人偏寡和。知應腔裡有平聲。其二恠余於爾不厭看。本色惟能耐暑寒。末路元非無匠石。深山朽癭久容蟠。其三須臾蘇子蜉蝣生。何處孟甞雞狗聲。方外浪遊多不遇。這間虛辱歎無成。其四蕭蕭天地一身孤。圖史詩樽稱意娛。定識門前懷刺客。讓他山下老樵夫。</text>
<title>寄歇惺樓</title>,<text>余自學語。側聞嶺東諸勝。冠於天下。繙披畵啚間。重巒層巘。不過爲眼前霎時之供。雖然每恨以不得目覩。爲雲霞一欠事。猶信玆山不在天上。金剛不見意如何。慣識金崗楓葉多。寄語金剛峰一萬。黃花九月到靑騾。</text>
<title>東門次杜</title>,<text>理屐提壺費半生。雲烟却怪太關情。暫離市陌身先快。每到溪巒眼輒明。月出巖光通海寺。天磨瀑氣射山城。黃花時節東征又。前路芙蓉万丈橫。</text>
<title>樓院途中</title>,<text>葛門殘照十分饒。遊子輕衫雨滴飄。馬立靑山圍野屋。鴈來紅葉集沙橋。神仙夢想方知爽。人世因緣漸覺遙。岸菊叢叢三十里。更看初月助淸宵。</text>
<title>待舍季偕向松隅</title>,<text>君行應自漢陽村。塘草參差白日痕。缺界多端無會意。故人何事作空言。蒼崖過雨樵童立。平野西風澗鳥翻。可恨踈燈茅店夕。香山回望暗銷魂。</text>
<title>朝發向抱川</title>,<text>枕邊遐望意虛空。貰酒初醒薄曙風。勝地低回雲去際。遠人行色水流中。層霄雨乍峰峰碧。東秋先岸岸紅。肺腑名山羅萬象。却將題墨也爭䧺。</text>
<title>白鷺洲</title>,<text>虛洲秋雨客何來。碧草閑雲白石苔。鳳去千年人不返。江流依舊有空臺。</text>
<title>卧龍岩。遇華岳上人知濯酬韵。舊名最善</title>,<text>忽有靑藜立石頭。十分禪氣落淸流。洞陰紅葉斜陽徑。一錫相逢償素秋。</text>
<title>欲登金水亭。日暮未果。</title>,<text>溪榭蒼屛暎細波。行人何日不曾過。西風別路驢蹄遠。爲道林慚到我多。</text>
<title>窟川打火。入禾積淵。</title>,<text>夜火落岩底。一淵危復深。亂鳴松失籟。高出石當心。常抱蒼崖氣。應多白日陰。見來須絶叫。停策動秋吟。</text>
<title>三釜淵</title>,<text>鐵山朝日逈。袖下陰長。冷霤懸崖直。層霜點石荒。飛騰雲起勢。渟滀海無量。精舍餘三曲。淸漪不變光。</text>
<title>九日訪亭淵。誤入筍潭。</title>,<text>靑騾遝沓金剛路。紅樹迷茫玉筍濱。千里壯遊不知遠。重陽雲物忽生新。鈴荷酬節逢巫社。帘菊傳香見酒人。莫向登高鄕國望。夕暉偏惱起行塵。</text>
<title>披襟亭</title>,<text>冷颯凌晨起。林間見一亭。沙光連岸白。嵐滴疊岑靑。坐久禽聲慣。閒深石氣醒。微風堪洗惱。衣帶晩泠泠。</text>
<title>宿通溝</title>,<text>戶外靈區近。秋風喜一遭。好人須作伴。脩路詎云勞。曉壑雲初放。溪梁月欲高。入山有明日。懷緖剩淸騷。</text>
<title>摩尼村金風憲家。有金退漁詩。東遊者莫不歷此而和之。</title>,<text>遊人少停馬。石屋白雲間。鷄犬開橫彴。神仙在遠山。朝霞神共冷。秋月夢猶閒。居處無塵累。應羞客旅還。</text>
<title>斷髮嶺</title>,<text>金城間一嶺。怾怛現蒼磷。到此能逃世。幾稀有髮身。</text>
<title>長安洞口</title>,<text>東來諸勝未全奇。此地留心放步遅。樹木排鋪非世界。雲霞處置揔慈悲。盡經籬落居人少。行訪祗林老釋隨。薄暮石橋空色裡。笛枝聲動雨來時。</text>
<title>長安寺</title>,<text>晩風初入定。林戶我來先。木影踈相錯。金精散更圓。容華殊外物。頂禮悟眞詮。銅篆香烟古。迢迢至正年。</text>
<title>神仙樓</title>,<text>桂花楓葉露華輕。碧宇旋風吹雪生。玉磬一聲笙鶴歇。曉天寒月萬山明。</text>
<title>明鏡臺</title>,<text>落木崚層亂翠嶢。西邊一石欲干霄。側看雲外危如壓。當立風端直不搖。平陸可能張颿布。遠峰難及掛屛綃。窮思未測推移力。定識伽靈法地標。</text>
<title>地獄門</title>,<text>世外眞如設此扃。天堂未必眛虛靈。妙塲淸凈聲聞證。陰府莊嚴報應冥。大劫存亡須有說。衆生淫善竟無形。星光不改閻浮界。秋雨荒松㓒火靑。</text>
<title>黃泉江</title>,<text>後先天水積爲源。一派金流溯九原。已去未來誰渡此。寶航冥漠帶空痕。</text>
<title>水簾洞</title>,<text>月鉤霞額巧繽紛。秋水玲瓏卷白雲。乍展輕嵐穿石色。少遮斜日織波紋。一條橫瀉初生冷。萬點淸涵自絶氛。彷彿神藏今古想。朱陵九鯉界相分。</text>
<title>門塔</title>,<text>丹岩秋闢扇雲扉。絶棧荒蘿動碧輝。淡赤沈香奇石近。行尋幽妙却忘歸。</text>
<title>百塔</title>,<text>浮圖藏處處。寶鐸響層層。化力終難致。禪心倘盡能。穿蛇窮百曲。瘞鴈戒三乘。舍利多眞現。通明萬億燈。</text>
<title>般若臺</title>,<text>雲窮靈塔訪仙溪。捷到崎𡾟轉覺迷。艱險已拋驚夕氣。出山幽鳥向人啼。</text>
<title>靈源洞</title>,<text>淸秋紫府少遅留。白石差池碧水流。儂是十年漁子伴。不須重覔武陵舟。</text>
<title>靈源菴</title>,<text>落花流水片雲蹤。香火空菴夕飯供。坮外鐘聲僧不至。旃檀遙隔万千重。</text>
<title>表訓寺</title>,<text>凌波樓外媚朝暉。含影橋頭滴翠微。須向枯禪秋色問。懶翁遺躅一袈衣。</text>
<title>須彌塔</title>,<text>香林奠處藥山隣。芥子微功妙入神。累積玉棊爭尺寸。疊成瑤級盡平均。雲梯影出三千界。寶樹光高五百旬。瓌富無量方布地。挺天奇像且嶙峋。</text>
<title>正陽寺</title>,<text>天風冷欲化。經室一筇過。短磬淸心定。踈燈碧氣多。亂峯星散玉。斜漢月生波。留飮茶香冽。高秋桂樹歌。</text>
<title>歇惺樓</title>,<text>蓬海東頭秋色闌。衆香城出洞陰團。先天寥廓千年逈。大壑平虛万木寒。諸佛光珠明月底。列仙星佩碧雲端。鏡中空露眞顔面。長笛聲橫上畫欄。又瑤華散香雪。淸颯夜鐘空。万木高秋外。衆山寒月中。地明金粟骨。人在水晶宮。酒醒吹一笛。歸夢海天風。</text>
<title>夜月共洞天，樵史及僧如訓話贈。</title>,<text>蕭蕭白衲一身空。紅樹靑山見雪風。五夜香烟灰万念。六環孤立暮鐘中。又惜爾詩名隱。幾人此寺過。身邊秋葉落。樓外雪花多。萬業爐香曉。三生鏡月波。共看山色冷。與酒且爲歌。</text>
<title>白華菴舊基</title>,<text>老僧何事極悽哀。蒼翠空墟落葉堆。只有楓溪碑面碧。山房過劫已飛灰。</text>
<title>望軍臺</title>,<text>新羅覇業瘦僧知。千載蒼茫一夢移。夕照空山三億洞。今人謾說順王時。</text>
<title>萬瀑洞</title>,<text>回崖絶路漫漫。盪盡奔流驟擊湍。萬折崩雲風不斷。四時驚雹地長寒。終㱕大海鳴何極。回擘靑山到未難。掇拾駭聽塵熱濯。苔根齒齒劇盤桓。</text>
<title>內八潭</title>,<text>潭外有潭潭下灣。東深西淺各成班。不知烟雨生何底。無數峯巒在北間。蟠地神虬旋欲動。警天玄鶴更相還。爲晞短髮添新句。未老奇緣駐暮顔。</text>
<title>龍潭</title>,<text>天池如鏡碧鱗鱗。雲底噓來細雨頻。此日蒼陂投竹杖。寒天晴照五花春。</text>
<title>龜潭</title>,<text>淸江使者十朋奇。交錯玄文弄綠漪。蓮葉未開巢不得。澄源露出石膓兒。</text>
<title>普德窟</title>,<text>女娘囊水不知年。祗有禪楹絶壑懸。銅柱層層應佛力。毫光空落碧霞川。</text>
<title>琵琶潭</title>,<text>淸泠瑟韵惹秋情。石竇空虛鐵撥鳴。一曲雲頭來漢月。晩來如聽穎琴聲。</text>
<title>船潭</title>,<text>定居惟是少風波。嫰縠廉纖水氣和。鷁首依風輕泛泛。石帆山影怳婆娑。</text>
<title>眞珠潭</title>,<text>水淸川媚帶娟嬋。淵客生綃蘸紫烟。信息何時誰解佩。荷盤滴露夜光圓。</text>
<title>噴雪潭</title>,<text>注玉涵雲薄絮斜。飛流淸合剪氷花。亂碎如尖經石脉。更將寒潔洗芬華。</text>
<title>碧霞潭</title>,<text>崑河秋氣冷成陰。散出餘光綠綺沈。遠照岩間收夕霧。波聲踈浣羽人襟。</text>
<title>摩訶衍</title>,<text>亂藤踈葉踏晴嵐。向夕招提寄一菴。領畧洞門凝翠氣。周旋石榻解玄談。咒龍寶鉢停靈竈。駙馬銅鐘禮綉龕。桂樹欲華人已到。大乘行㳒却先參。</text>
<title>白雲㙜</title>,<text>飛雲輕履御泠然。一面香城列眼前。放遣藜筇旋躑躅。窮探鐵索乍攀緣。松風竦動無非壑。蘭雪高飄盡是天。異氣䓗籠瑤圃近。遠林靑鴿響空傳。</text>
<title>衆香城</title>,<text>雕鏤羣峯色色珠。香林朝氣寂如無。回風磨石千輪劫。花雨空雲一幅圖。妙入圓通終作幻。法藏無盡詎嫌孤。南宮偈後千年在。舍衛精光白日扶。</text>
<title>萬灰菴</title>,<text>岩間玉筍幾回春。寥落苔屛凈道貧。映塔精藍方丈室。百般憂樂捴虛塵。</text>
<title>毗廬峰</title>,<text>土德崇高鼻祖尊。羣山低視列兒孫。雲霄下接神初豁。滄海東臨氣欲呑。太古玄氷留瀑竇。早秋蒼雪結岩根。仙人如在眞相遇。平等羅台較孰論。</text>
<title>妙吉祥</title>,<text>天花染色閱風輪。出地金光丈六身。莫把浮誇眞現相。從今西域不通人。</text>
<title>般若菴</title>,<text>涅槃能悟解。龍井落空香。高木白雲積。亂溪秋日凉。海山將涉獵。行路自奔忙。步拾林花落。僧歸鳥夢長。</text>
<title>龍川橋</title>,<text>長虹千尺翠全頹。解道前春飮澗回。未了昇仙當日事。夕陽人在水中來。</text>
<title>內水嶺</title>,<text>崢嶸赤葉露凄凄。絶巘周遭下隔溪。勝境身遊無表裡。遠山翔舞見高低。散雲愁草殊離合。枯佛名仙各品題。記取玉蓉如一夢。正陽鍾落夕陽西。</text>
<title>隱仙㙜</title>,<text>紫洞披冥靄。蒼光疊斷磽。側行天半落。東望海空包。的歷烟雲合。空濛草樹交。這間身可遁。靈籙有前抄。</text>
<title>十二瀑</title>,<text>縈岩絡石忽空浮。幾疊寒雲凍不收。卽地春雷鳴欲變。層流濕盡動高秋。</text>
<title>曉雲洞</title>,<text>琮琤曉磵澹生霏。姑射靈風襲客衣。明月石門仙子去。朗田瑤草喚龍㱕。</text>
<title>外船潭</title>,<text>草渚空明亂若簾。螭頭出沒浪猶恬。萍絲結纜晴文錯。蒲葉爲檣綠影添。鏡面澄洄烟氣散。壺心虛映雨聲纖。菱歌乍唱流瓊漱。𩿨夢驚寒苦未嫌。</text>
<title>楡岾寺</title>,<text>白楡荒落石航洲。五十三身金碧秋。鯨吼晴空橋遠起。龍移古宅墖高留。傳言極恠無烟竈。圓覺差堪得月樓。百折漕溪楓樹下。盧偆消息境悠悠。</text>
<title>烏啄井</title>,<text>甃碧淸凾未記年。靈烏啼處古苔穿。逢僧莫問羅浮寺。又是金田卓錫泉。</text>
<title>山映樓</title>,<text>楓林亂石畫橋頭。一道靑山九曲樓。回望白雲坮上月。行人怊悵衆香秋。</text>
<title>三日浦</title>,<text>芳草虛洲碧似羅。晴峰隱映鏡中波。奇岩明月金鳧宿。曲岸斜陽白鳥多。古礎埋碑香不滅。孤僧移棹雨初過。丹臺佳躅難重覩。千歲無人種玉花。</text>
<title>四仙亭</title>,<text>石行亭子轉秋光。珠翠鮮明曉露凉。三十六峰今夜月。碧荷花底笛吹霜。</text>
<title>丹書岩</title>,<text>鷄頭佩綠繞靈湖。翠壁龜文宛有無。綉字如釵苔印古。東人傳誦永郞徒。</text>
<title>拜日巖</title>,<text>暇時候賓駕。侵曉始登高。明暈滿空野。薄寒生遠皐。翠排層霧積。赤盪大濤號。到此朱陽界。誰能慣釣鰲。</text>
<title>海金剛</title>,<text>恠石東州鎭海城。山經島誌不知名。遙開宮闕粧金貝。湧出崔嵬眩水精。異彩浮噓驚眼目。奇形矗立聳神情。留看他日滄田劫。寄與香爐抗弟兄。</text>
<title>帶湖亭</title>,<text>間海通烟浦。朱欄倚峭碞。短蘆吹遠笛。垂柳度輕帆。仙月增孤逈。氓風異鹵醎。巡堤訪奇蹟。崖字謾多劖。</text>
<title>望嶽亭</title>,<text>楓山自別更無緣。翹首東回此地徧。安得愚公神妙𧗱。毗廬移置起居前。</text>
<title>海山亭</title>,<text>蓬壺秀出白芙蓉。襟帶靑關地勢宗。玉柱積成秋一片。瑤宮逈隔月千重。松杉自是棲靈鷲。風雨知應化老龍。此日偉觀兼兩美。餘生可得躡雲從。</text>
<title>控海樓</title>,<text>星峯斜日翠圍幢。蜃氣靑紅産石腔。城外潮聲知不到。海門寥寂雁號雙。</text>
<title>神溪寺。與楠景上人頓空和詩。</title>,<text>虎溪蓮社地相關。詩帒茶經盡日閑。甁鉢行藏雲在地。向年云自妙香山。</text>
<title>玉流洞</title>,<text>別有乹坤窈窕深。桃花古渡渺難尋。橫橋倒暎靑山色。急澗飛生白雨心。行且窮源香舃冷。忽然孤寺晩鐘沉。來時更抱觀瀾意。空谷笙聲萬景侵。</text>
<title>九龍淵</title>,<text>頃刻雷霆白晝昏。古湫新物蟄靈根。放眸山壑無餘氣。側耳塵氛息衆喧。倒赴尾閭窮莫測。直通天竅瀉如奔。廬山縱有靑蓮筆。見此應須未敢言。</text>
<title>外八潭</title>,<text>一淵淵水洗纖埃。石勢平含宛似盃。玉冥寒晴不盡。秋光漂蕩亂雲堆。又洞天幽邃二淵明。小鏡孤懸氣橫。靑嶂遙分旋逼冷。注看猶覺夢魂淸。又深源中射去無休。瀅澈三淵若箭流。高頂頑松渾失色。聽來堪可滌煩愁。又霧濕蘿衣積翠紆。四淵輕沫墮明珠。霏微㝡是供奇賞。裁取金刀用活圖。又沿潏多端第五淵。激回前岸未成圓。馳波共闘無渟處。竟着神功自奪權。又條條白練結層氷。岩罅虛聲凍溜凝。却訝六淵涵晩碧。漬雲漣月九分澄。又泄怒喧騰絶磵通。海風吹急雪彌空。七淵泓溢寒聲迭。粧點玻瓈一望中。又奔湍遙接斗牛陰。越壑穿林界道尋。未久潛鱗將變化。八淵容易到危岑。</text>
<title>停雲金學士丈作評事行。轉入楓嶽。相値於高城。承敎奉贐。</title>,<text>咸關九月暯陰橫。金馬仙班奉命行。歷路龍淵輸一着。千秋豆滿綠波鳴。又長白山前大雪圍。連雲鐵騎北風飛。繡袍銀箭中宵獵。射得靑鵰帶月歸。又名山邂逅未曾期。靑眼禪房忽勸巵。黃葉神溪還惜別。去留人事月應知。</text>
<title>萬物草</title>,<text>石門𡼲側積寒光。絶恠形容反異常。想入鴻濛猶夐越。摸來象物盡荒唐。斧斤縱巧誰能判。冠佩俱成未遽量。剜出小盆尤誕妄。爲言玉女洗頭粧。</text>
<title>凌波臺</title>,<text>浴日滔星巨浪排。端倪包括碧迷涯。望洋欲作乘槎客。一放長歌曠百懷。</text>
<title>淸磵亭</title>,<text>水宮平萬里。樓上變晴暄。地濶長風起。天低亂雪翻。泡花駈石劫。靈草渺秋痕。澗響聞無處。前人却誤言。</text>
<title>自磨石</title>,<text>瘦骨相將磊落踈。蒼然雙筍巧中虛。磨能不涴非人造。嵌穴年年泐有餘。</text>
<title>洛山寺</title>,<text>恒沙浩遠問無津。高嶽初分大塊塵。竹葉淸霜應化佛。梨花明月解留人。白雲凈土成空業。靑鳥何年證本眞。彈指聲聲秋色暮。洛伽峯下梵緣新。</text>
<title>觀音窟日出</title>,<text>層濤擊窟駕禪欄。一路扶桑咫尺看。澄碧琉璃三萬里。雲中擎出赤金盤。</text>
<title>觀海</title>,<text>不盡玄機渤澥東。斯須灝劫衆生中。驅來白日無潮浪。皷出靑空竟夜風。大物本然天易老。此身靡已路何窮。末年未可乘桴去。方士猶能採藥通。</text>
<title>鳴沙</title>,<text>陣陣輕風細細沙。海棠千樹影橫斜。襄陽九月寒天雪。應爲情人尙結花。</text>
<title>湖海亭</title>,<text>秋日臨瀛判勝遊。萬川傾瀉納泡漚。秦皇漢武還多事。渭潔涇渾合一流。桑老三生銀色湧。荷香十里鏡光浮。陽侯有信迴羣狀。漁笛斜風滿畫樓。</text>
<title>鏡浦坮</title>,<text>楊子江心渺綠烟。畫中金鑑路三千。連樓桂樹秋無限。夾岸芙蕖月可憐。詞客停杯垂綉箔。佳人捐佩載芳船。赤沙遙嶼明開錦。別是方壺一碧天。</text>
<title>賀東伯岳丈大碩人壽席</title>,<text>萬二千峯觀察使。七十八歲大夫人。笙歌今日蓬萊讌。看取麻姑碧海春。</text>
<title>次蓬萊八景韻</title>,<text>臺下淸池池上橋。彩虹曲曲映雲霄。最憐明月穿波處。宛似蛟龍影動搖。右虹橋玩月環池小塢石杈枒。輕霧重雲影裡斜。蓬萊春雨前宵過。採藥餘閑更種花。右烏藥種花槐樹深深傍藥欄。濃陰閑晝滿高壇。仙禽也得栖身地。龍躍鳳蹌取次看。右槐壇調鶴小亭依石更臨瀦。細雨斜風響綠蕖。欄頭怳有濠梁趣。解道觀魚勝釣魚。右鰲城釣魚翠黛螺鬟美且都。春風水榭畫難圖。簇簇芙蓉紛約矢。錚錚聲裡揷盈壺。右靈榭投壺荷風拂拂響簾鉤。檻外波紋漾碧油。頓使塵襟淸若許。蘭檣盡日盪輕舟。右風檻放舟崧高維岳鎭䧺關。蟾水鶴城自四圜。休誇雪後添新景。爭說公來勝雪山。右雉岳賞雪畫城西畔敞高亭。綠草如茵彩鵠庭。兩兩韎韋爭射罷。樽醪揖讓戒丁寧。右六亭觀射</text>
<title>留別竹醉徐 頀淳</title>,<text>半簾朝日鏡波平。一酒離筵雉岳靑。夕照西風歸去路。不勝怊悵暫停行。</text>
<title>贈蒼邱李 羲章</title>,<text>強折黃花酒氣平。關西楊柳梦中靑。驪駒纔唱愁難遣。誰把深襟係遠行。</text>
<title>叙別花墅柳上舍 聖新</title>,<text>客中相遇話生平。前夜踈燈拭眼靑。雪月嶺東君是客。敎君休別此身行。</text>
<title>蓬萊還發</title>,<text>蓬萊夜雨竹枝詞。把酒行人惜別離。去後鴻聲淸曉月。夢中留記倘公知。</text>
<title>無題</title>,<text>不愁今日恨。雲水影蒼森。他夜錦屛燭。留照百年心。</text>
<title>無題</title>,<text>緗簾晴卷繡香家。琪樹如烟碧欲斜。遙想虹橋西畔月。醉中璚篴數名花。又一葉中流太乙家。瀛雲迢遆草香斜。蘭檣過客停杯語。誰是瑤林稱意花。</text>
<title>無題</title>,<text>日㬉藍田凈絶塵。蓬壺捷徑見元眞。磨光不待他山石。自有千秋抱璞人。</text>
<title>贈妓</title>,<text>瀛湖歸客意茫茫。醉墨薰香草色裳。臨別還無贈一語。不妨呼我薄情郞。</text>
<title>無題</title>,<text>石塘朱榭曉風凉。芳草迷離媚月光。花柳百年歌舞地。梦魂猶帶翠爐香。又霞衫欲擧海蒼凉。醒醉春心琥珀光。璚雪蓬萊遊子恨。紅燈黯黯濕蘭香。又花事當春變㬉凉。白頭容易謝靑光。治園自是無情緖。一發璇風散百香。又秋雨池塘萬木凉。半簾殘照媚晴光。可憐玉佩愁相贈。別意深深小院香。又紅雪瑤華万葉秋。池塘微綠夕陽流。佳人唱罷凉州曲。碧酒多情上畵樓。又川雲欲暮雨初移。遠峀嬋娟綠似眉。十月關東人獨去。斷膓從古別離詞。又斗尾西風一馬孤。行人忽憶永郞湖。此身已覺仙緣短。明月蒼茫滿玉壺。又靑衫欲別故遅遅。愁動星沈月墮時。人世幾何生白髮。春光留着海棠枝。</text>
<title>三池泛舟</title>,<text>閑放輕舟繞曲池。春光最好客來時。芙蓉水暖微風動。薜荔墻深麗景遅。鏡浦從他還失色。船潭較此亦非奇。飄然漸覺神仙近。藥塢虹橋捴是宜。又水包雙閣作三池。庶幾神仙遇此時。小島披雲縹緲立。輕舟盡日溯洄遅。域中遍覽斯爲㝡。樓外從看更覺奇。可笑黃岡誇六美。蓬萊無物不相宜。又冷風吹袂泛晴池。客到琪園問幾時。島影和雲鰲背近。櫓聲穿霧鶴眠遅。樓坮得地▣爲美。詩酒隨情便作奇。若使吾行長在此。超塵遐擧也相宜。</text>
<title>東遊路中。逢友人關北宰詠贈。</title>,<text>名山仍作不期遊。天外征麾趁素秋。一樽萍水譚詩處。鏡浦斜陽控海樓。其二西風馬首海雲多。白石摩天停筆過。吳時關市邊城暮。醉後應題勅勒歌。其三芙蓉千朶夢中浮。蕭寺踈燈此共留。窓前一夜神溪水。鳴送陽關遠別愁。</text>
<title>元日 庚辰</title>,<text>人生更一歲。今日卽三元。却有逢新喜。吾爺鶴髮尊。</text>
<title>題八國師閣</title>,<text>芙蓉山下數椽祠。湯餠今春奠老師。初祖遠徵崔子筆。外孫無色趙公碑。雲中客踏前生石。雨後花開舊種枝。省識千秋圓妙社。六時鐘磬未曾衰。</text>
<title>遇公山李友溪墅 馨溥</title>,<text>韻士尋春至。松壇替小亭。衣痕踈雨白。酒滴細霞靑。少慰看花伴。堪披種樹經。奈何愁百物。華髮易星星。</text>
<title>二月江行 與舍弟景成，族弟允文，游觀金起卿，貞室趙元七，書船李基恢，帆南趙元三，蓉城李天民，泊翁李士緯，黃庭李斗臣，石樵李汝成偕遊。</title>,<text>曉來天色忽生新。驢迹相聯少事人。時日幾因憂病度。雲烟久入夢魂頻。踈松歷路山山翠。殘雪晴痕樹樹春。苦避風波平地向。漁村水好成隣。</text>
<title>登舟</title>,<text>碧鏡春波一色低。招招舟子纜同携。坐來天上雲初過。拖去山光樹欲迷。沙鳥向人頻出沒。斜陽隔岸杳東西。風前解泊知何處。綠草萋萋十里堤。</text>
<title>上狎鷗亭</title>,<text>江雨江雲放棹歌。𩿨盟淸澹喜初過。出城衣袂春風薄。平野林叢夜色多。勝地難逢樽酒會。餘生堪惜歲行磨。明時勇退無人見。高閣空留枕急波。又缺界萍蹤翠欲浮。汀烟初歇雨聲休。桃花古渡漁人夢。芳草高亭醉客愁。一道滄波鴻已過。百年身事月空留。忽聽隔水深山寺。歷亂踈鐘夜半流。又昔過瞿塘險。尙驚氷雪層。狂吟寧止酒。浩劫是傳燈。買月黃金薄。傷春白髮增。洗襟遐想出。空碧練光澄。又暇時江上集。新霽見春初。大窟龍吟動。平沙鷺夢虛。茶痕淸襲袂。草色亂侵書。乘櫂行行盡。晴烟數柳餘。</text>
<title>白鷗</title>,<text>海翁久年狎。鳧鷺共逍遙。泥汚難爲染。塵機未遽搖。雙雙刷晴雪。泛泛立寒潮。將我那如爾。江湖任轉飄。</text>
<title>新柳 已上七首。與二月江行諸友共賦。</title>,<text>眼細腰仍弱。平生喜少年。翠舒前臘岸。黃淡早烟天。驢策憐堪折。鸎梭待更懸。看過渭城路。晩雨小陰圓。</text>
<title>南園 共此山，烟艇，貞室，山泉。</title>,<text>屐痕騾跡晩相分。當眼芳菲釀紫醺。名地重尋溪解愧。散人高坐石生聞。花催短岸多風日。柳拂春天欲雨雲。易老浮生誰有識。夕陽啼鳥雨三羣。又溪北溪南一逕斜。楊枝垂處綠陰賖。薄情春入長流水。無事人多不在家。小席晩移分細草。深盃頻擧數名花。蚕頭快放登高眼。簾幙重重夕照遮。</text>
<title>弼雲㙜 與南園同遊四人共賦</title>,<text>看花不負少年時。理屐投筇緩步遅。楊柳聽尋黃鳥語。夕陽留與故人知。風烟領畧山山到。簾幙周迴面面垂。最恨社朋多不至。酒杯深處遠相思。又洗心東畔舊宮墻。柳絮梨花滿地霜。可是香霞看疊疊。奈何春日去堂堂。詩留驢背收風色。酒洒螺鬟醉夕粧。忽聽竹窓歌數闋。蕩情多少冶遊郞。</text>
<title>三三東堤行 與貞室趙斗淳，泊翁李明五，黃庭李台升共賦。</title>,<text>三月三日燕子回。東城楊柳春將催。錦囊紅綴花心動。絲履靑分草色開。有恨無情風乍度。相思極望雨頻來。佳人此地年年事。亂絮空成白雪堆。又客老春闌那復迴。石橋流水夕陽催。長堤小岸晴同飮。古閣踈簾晩不開。黃鳥一聲故人遠。白騧雙隊少年來。芳絲管領愁無限。剪取風光碧玉堆。又忽有藤筒玩百回。錦羅春色剪刀催。吟哦松樹幾時隔。怊悵梅花前夜開。數惡難懷流水去。多情頻見暮禽來。知君贈我𡱝同照。爲報瓊琚滿案堆。又不係楊絲馬首回。燕飛鴻去莫相催。未能留客恨心苦。偏識送人離眼開。浮白香餘扶共醉。踏靑痕積記曾來。綠陰分手緣何事。難斷塵華署墨堆。</text>
<title>持前韻。次李 明五 楊柳詞。</title>,<text>三撥枯絃酒一回。眼花臨水纈紅催。何曾衫袖林間過。記着杯盤竹裡開。往事餘緣詩了盡。同心異境夢飛來。相知短髮傷春抱。入望崆峒綠作堆。其二廿四番風鳥信迴。光陰過客不須催。草知愁怨和烟合。花熟商量浥雨開。騾跡遍山分日度。鶯聲拂樹逐人來。他時掇拾芳遊債。共賞名園紫白堆。其三東堤春日少遅回。行見情人蘊思催。遮盡峯巒千疊重。散垂簾幙四邊開。堪誇多蔭鴉偏隱。可恨無香蝶不來。聽罷篴枝空悵望。碧酣書榭夕雲堆。</text>
<title>暮春</title>,<text>香史番風一冶來。昇平時節絳衙開。歌臺暖律衿期好。芳樹香葩錦繡堆。啼鳥偏愁工部筆。靑山欲暮謝公杯。遊人莫恨殘紅盡。蒼翠猶餘造化裁。</text>
<title>宋洞感懷</title>,<text>春王妙柄見朝昏。出樹高花舊日痕。遊子偶尋淸僻境。先生曾有逸栖村。層岩碧峀留形色。梧月楊風記梦魂。休道華陽眞跡在。駱東紅綠是名園。</text>
<title>偕族叔雲石丈，舍弟景成，山泉金性原，貞室趙元七及諸友。夜尋桃花洞。</title>,<text>十年迢遞北屯春。老眼相看情更新。忽斷靑山還有屋。渺然流水若無人。燕鶯卽事終爲幻。木石前身孰是眞。未識武陵千曲路。永曾容得着纖塵。又玉洞嬋姸別有春。緣溪茅屋意生新。黃昏芳草聯衫客。紅雨飛花秉燭人。百種情愁歌昔昔。一團妖艶醉眞眞。莫勞深夜城東路。自是淸流不染塵。又萬樹桃花花下皐。看花不减少年豪。微風夢逐松濤轉。晴日身同燕子高。白石浣紗游女伴。綠陰橫篴牧兒曹。名區愧被輪蹄錯。寄語幽人願莫勞。</text>
<title>三月晦日</title>,<text>厭看楊柳夕陽天。莫負年華白酒前。春客易癡多亂夢。遠山如畫當踈緣。細雨微風花懊惱。小橋流水草芊眠。東城南陌渾無色。祗遣韶光句裡傳。又新晴初得暮春天。暖日身行蝴蝶前。芳草可憐烟際色。桃花已盡雨中緣。漸聞黃鳥當沉醉。未上靑山只困眠。明日韶光似千里。無端離別水邊傳。</text>
<title>與舍弟景成，族弟允文，景寶，趙元七 斗淳，金山泉 命喜，金起山 相喜，金徯卿 應根，金景隱 左根，趙淸叔 ，金君實 英淳，李士緯 明五。賦遊西湖。</title>,<text>四月遊江上。江天滿碧雲。望山塵事息。倚岸踏歌聞。良景淸相合。斜暉遠欲分。行行颿不定。沙鷺狎成羣。又夕風吹酒怕輕衣。晴泛烟波醉未歸。棹影低翻明月見。琹聲高動細星稀。吾生苦逐紅漚急。閑勝欣同白鳥飛。列岸樓臺多寂寞。今人難道俗心違。又便喜風波少。飄篷小屋成。欲乘千頃直。翻忘一身輕。漁火連村映。船謳隔浦生。夢魂淸曉薄。溯踏月輪行。又牙檣徐放綠楊斜。朝日淸和映細沙。獵獵風旗成畵境。靑山影底有漁家。又往來苕霅渺東西。潮落空洲帆道低。此去能通千萬里。百年身事漸生迷。又此身當水便天然。幾閱靑泡迭後前。前夜一聲踈雨下。喚愁芳草綠芊眠。又浩歌何至出平林。睡起篷窓快洗襟。更有舟中醒夢處。牙絃唱送海山音。又菱葉生洲蘭滿汀。楊花渡下纜初停。乘流浩渺如天上。一望烟波一半靑。又差池螺綠鏡中山。一路迷茫未可攀。共逐沙鷗飛不盡。晩風微度往斯還。又題詩小舫墨生濤。貪飽烟霞頓忘勞。定識要津迷不阻。雨風誰是着孤高。又潮痕埋沒漲前郊。荇草縈迴翠欲交。白石閑雲淸淺底。蜻蜓戱掠錦禽巢。又樓閣重重捲畵簾。滿堤楊柳影廉纖。苔磯晒網停孤棹。記着簑衣晩景添。又小烏啼過白雲中。下颿閑聲落晩風。莫向漁人須問酒。濃波漾潑碧翁翁。又平池漾碧暎朱欄。近燭高荷酒向闌。月照東西人不見。葉間深淺水初寒。聞香證色情何重。易識難忘夢未團。淸夜緗簾無限恨。誰敎夭艶媚晴看。</text>
<title>贈黃庭李斗臣出宰河陽</title>,<text>已知踈放發於文。臨事無慳見理勤。傳道南州尙質樸。缿筒何用費多聞。</text>
<title>次金秋史 正喜 贈別黃庭李斗臣韻寄之 五絶○五首</title>,<text>君行間一宵。今我可無詩。勉爾分符去。治聲佇口碑。四月南風吹。芳草別離時。河陽足古事。春誦李詞。莫以地極閑。巨細一無遺。皁盖望望遠。平朝辭丹泥。此日我抱恨。蓮社悵前追。洛江盪無極。淸韵響吟槌。摻袖惜散雲。留連夜何其。臨歧贈一言。均田奚以爲。</text>
<title>叢梧張 敎根 設小酌別河陽宰。赴會次贈。</title>,<text>君家始到識新聲。都是詩賢酒聖名。山下四月綠陰別。嶺南千里皁盖行。散雲斜日題痕大。高石微風醉夢淸。縱慰送人爲吏去。那堪芍藥路邊生。</text>
<title>與金性原 命喜，金起哉 相喜。入桃花洞。買櫻桃快喫。</title>,<text>北山多有嘉果田。賣果老人山下在。儂人食性癖於果。老大不忘兒時態。郊野藩籬城市間。大果小果留眼內。枇杷橄欖許多種。徒見羣芳譜上載。幾見時物所懷久。咀嚼英華共儕輩。遣盡春花花後實。酒滴題痕情不耐。五月人至桃花洞。千樹櫻桃雨隊隊。映林萬顆紅玲瓏。西蜀匀圓不獨愛。忽驚赬虬耀萬甲。更訝赤瑛貫百琲。爛垂溪谷朝日承。滿貯水盆朱明退。仙翁勝評著厓蜜。鳥含詎是充鳳喙。老人賣果儂買果。淸閑取適見每每。細啖異香如饆饠。呑法元不牙齒碍。歸卧山泉讀書室。復見午飧靑苽菜。</text>
<title>與金徯卿 應根，金起卿 興根，金起哉 相喜。會濯漢亭。</title>,<text>高亭避暑几簾明。談笑江湖只遣情。晩逐漁竿通津戶。晴看柴舶上山城。滄浪凈濯神先映。風雨麤豪梦易驚。却恨塵緣猶未洗。靑驢獨往夕陽橫。其二澄虛江上閣。遝沓酒間人。蠏火分村色。𩿨波繞石身。空洲愁落月。平楚絶輕塵。嘆逝行年促。翻驚賦句新。</text>
<title>秋七小酌</title>,<text>桐陰蕉葉翠相交。山室秋聲雨滴茅。無𧏮孤蟬知夕冷。有時癯隺解雲嘲。捲簾棊響雜松子。停酒茶烟過竹梢。一約西湖明月在。謾將琴譜任閑抄。</text>
<title>漢北淸秋</title>,<text>淸秋遊客訪諸天。般若城中蘸暮烟。草露凄凄迷石路。林花往往隔沙川。駐藜眼纈晴螺翠。影粟毫澄法象玄。俗臼塵緣今始悟。四空彈指繡龕前。</text>
<title>舍季洞天 景成 移居橋南。所處之屋。四壁繪海。有詩十首。詩益多和。余亦步贈。</title>,<text>此身屢渡南溟水。眼目當時至駭喪。魂夢尙餘惶恐處。風瀾不息直奔狂。其二東上毗盧望海遠。煩襟曠滌惱無多。敀來浩發臨洋歎。枝派傍流盡聽他。其三阿弟洞天新僦屋。淸風明月竹西坡。淋灕四壁波聲起。畵客蕉田酒後過。其四無底空虛物最鉅。一般如幻復非眞。詭靈莫信圖形古。多事終如驅石秦。其五包天括地混難剖。層碧洶洶蕩亂濤。開戶平朝先納日。陰霾破盡赤輪高。其六天池只尺望無涯。較計羣生一粟孤。卧內排鋪非不細。滔星浴月揔成無。其七呑吐雲煙太怳㹅。屋閭收納萬川爭。褰帷浪誦玄虛賦。低仰三神不用衡。其八無量溟渤移來地。彼岸稀逢解脫人。對此迷茫看浩劫。窅然誰是後前身。其九未渡苦津將羽化。荒說云云仙子遊。頃刻桑田能識否。朝深夕淺不知休。其十絶險平夷胸海濶。泡花出沒碧千重。天吳聽令陽侯伏。畵裡憑看變蟄龍。</text>
<title>會玄菴金文玄 漢淳 所賦詩。族弟景寶偕之。</title>,<text>霅溪西畔碧流深。懶病新秋試一尋。須欲忘憂醮竹凍。可須消慮惹檀沈。鳴蟬枯柳淸凉意。怪石靑蕉歷亂陰。簾外棊聲松子落。遠山流動夕陽心。</text>
<title>靈壁園。與卯君景成，游觀金起卿，貞室趙元七，山泉金性原，起山金起哉，族弟允文，黃庭李斗臣，泊翁李士緯，虛竹李培秀，水觀▣▣▣，蓉山李天民，二酉李基恢共遊。</title>,<text>洞門秋入意仙仙。滿袂泠風掃萬緣。積水平原皆白石。暮山深樹半晴烟。襍花動色斜陽裡。繁葉生陰細雨前。出郭行藏尋夐閴。閑雲留跡泬㵳天。又已覺少塵事。可能消酒愁。晩來聽急澗。凉氣生空樓。俄過芭蕉雨。忽驚梧葉秋。勝區名士集。候月小淹留。又夜向山中宿。雲物便淸踈。繁星散城郭。迷火辨村廬。好是張氏庄。花木又琹書。管領虛騷緣。門寡貴客車。灌溪蒔盆藥。得雨剪畦蔬。安排復奚疑。暇時好人俱。孰障吾輩游。堪爲西園圖。曉風吹我衣。遐想登仙如。</text>
<title>東方旣白</title>,<text>萬山秋雨一身輕。睡起虛欄酒盞橫。叢桂踈篁岩下徑。曉天星月自分明。</text>
<title>送車小山成伯。庚辰季秋。</title>,<text>記憶前秋楓嶽遊。昭陽別路未停舟。灞橋今日黃花發。南浦歸雲結我愁。</text>
<title>歲云暮矣。秉燭相對。有靈芝三秀之感。與卯君景成，游觀金起卿，貞室趙元七，族弟景寶，泊翁李士緯，蓉城李天民，石樵李汝成，悔窩▣▣▣，二酉▣▣▣，靜叔▣▣▣，子裕▣▣▣共賦。</title>,<text>酒隊詩賢擁竹林。文星錯落夜華深。梅花小屋靑山夢。明月空樓白雪音。細皷催生春草色。寒燈遙照老人心。一年如紙塵情薄。水落紅漚見陸沈。又故人乘雪至。綺語集淸孤。酒罰宜金谷。花評是石湖。看松酬未老。納月亂相呼。安得超塵臼。連年作散徒。又深壑奔蛇獨守年。此身如隺冷看天。靑山帶雪崢嶸轉。北斗當晨錯落懸。蟪劫難爲流水變。燕圖須見小春傳。人生到底還空界。一酒相逢老以前。</text>
<title>與卯君景成，貞室趙元七及諸朋。尋石瓊洞。</title>,<text>凉月靈園信宿還。綠嵐溪路細苔斑。遊人鞍馬雲排置。宰相樓坮石等閑。亂起微烟踈磬外。薄侵寒瀑小簾間。因緣到底元無定。從此枯筇投万山。又秋氣晴還冷。空帷坐欲深。晩霏滴衣上。凉露▣尊心。岩照紅無際。壑陰靑幾尋。餘緣償前夜。氷魄倘如今。</text>
<title>朴淵瀑布</title>,<text>大興山城壓隗摧。朴淵瀑布絶浮埃。掛天落落飛銀漢。忽地轟轟吼玉雷。澄練一條流鷺振。明珠萬斛素龍推。香爐休說廬山瀑。李句詩云亦少哉。</text>
<title>贈李聖罕還星山</title>,<text>千里星山李秀才。書樓秋醉錦簾開。曉露黃花鴻一去。杏亭春雨燕重來。</text>
<title>偕族叔北海 鐘永氏，族叔雲石 寅永氏 遊北漢。</title>,<text>紅樹依遅亂石頭。鴈來高動水流愁。靑山未暇千金買。黃菊祗應一酒謀。林末寒烟分野屋。岩間明月擁禪樓。西風忽發前遊夢。歷歷毘盧絶頂秋。</text>
<title>夜宿太古</title>,<text>駐老溪巒勝。參禪歲月閒。鐘聲秋萬木。燈影佛千山。卧石踈雲積。看星薄曉還。芙蓉天半出。東望更堪攀。</text>
<title>山映樓</title>,<text>鏡中危閣媚朝烟。積翠空明映遠川。澗鳥一聲紅葉落。老僧孤立夕陽天。</text>
<title>圓覺午憩</title>,<text>楓樹移陰草細圓。白雲身事石爲緣。料量風火燒千劫。收拾烟霞着一邊。宰相朝官塵不染。經僧伶客韻相懸。空林禽語秋無限。夕色崢嶸遠峀眠。</text>
<title>扶旺月出</title>,<text>涉經衆山碧。仰見一天淸。層塔垂星影。高樓絶澗聲。地荒輝不變。人老梦多情。漸覺五更冷。燈深銀漢橫。</text>
<title>贈菴僧性宥</title>,<text>記曾梵家語。詩到我先淸。明月寒江色。空山亂葉聲。玄談能守靜。外物詎搖情。見爾多豪健。花間錫杖橫。</text>
<title>呈雲石先生東山行</title>,<text>學士烏巾淨絶塵。踈楓眉目菊花身。不堪怊悵東峰月。雪後分明逈照人。又高石閑雲水自流。酒痕茶滴滿空樓。數聲寒雨斜陽路。更誦禪機万葉秋。</text>
<title>呈北海先生道峯行</title>,<text>北海先生山上行。吾知宰相少塵情。怡雲嶺今弘景。畫作灰爐又淡成。別界林花空月色。迷津風雨隔秋聲。消香煎茗堪啚處。東郭西菴竹杖橫。</text>
<title>挽人 代人作</title>,<text>相居劉范慣聞聽。無復音儀見典型。爲吏不卑憂髮白。有家能濟守氊靑。痛痒到我兼瓜葛。調劑於人更朮苓。信識慶餘能趾美。遶階蘭玉詎埋馨。其二通家重世好。獨愧荷公知。耳順詎遐壽。容華非昔時。低回山日暮。慟哭雪風吹。那堪唱薤露。西山曉月遅。</text>
<title>懷人</title>,<text>彩光榮翠帶微醺。踈月空天曉徑分。散咏蘇黃詩句語。雪中驢背更思君。</text>
<title>挽</title>,<text>吾門三尺識泉門。猶及當時見肖孫。手裡編摩家法在。東方依舊栗翁尊。其二一蹴風雲隔帝鄕。壽星卿月晩齊光。休言九郡磨厓蹟。曾不期功漢吏良。其三花田種玉玉連城。館閣淸班並弟兄。他日南山兼北斗。明明直指是前程。其四風流先輩盡凋零。斯世何從見典型。万事江湖遙洒涕。屛山梓木蔚靑靑。</text>
<title>共舍弟景成咏老松</title>,<text>特立空壇亂入簾。夕陽蒼翠忽纖纖。能於雪裡淸風久。可復月明流水兼。苦避刀斤頑骨保。好居溪壑曠心添。終然未死千年事。銳氣掀髥到老尖。</text>
<title>次梅韻贈人</title>,<text>有梅藏諸閤。杈枒踈陰靜。暗月仙骨瘦。殘雪氷腮冷。一枝春光先。來自羅浮嶺。孤山知不遠。獨立塵緣屛。嬋姸水晶粧。芳期黃昏境。含情淸節苦。索笑嬌態逞。碧紗絶纖塵。點點婆娑影。看去鄕愁亂。寄來春信聘。金蕾瓊屑裡。艶姿素。詩人費評章。隔花彤毫秉。</text>
<title>咏梅</title>,<text>梅花元是物之尤。不有梅花奈我愁。一樹梅花花樹下。雪中人在月中遊。</text>
<title>和族弟允文咏梅詩</title>,<text>瓊華萬斛玉塵乾。障雪紅綃夜夜寒。錯認名姝嬌不語。却疑高士好相看。江城聞篴晨光薄。驛路傳書旅夢團。踈月黃昏無限恨。向年顔色一般般。又洗盡年華瘦欲乹。竹間斜立怕新寒。低聽雪韻丁當出。憑說春容子細看。有所思時淸魄返。不能忘處暗香團。孤山邈矣芳樽悵。依舊詩愁也萬般。</text>
<title>與菊圃共賦</title>,<text>殘燭官樓夜抵年。篁林晴雪正堪憐。衰情已負奚囊重。華髮相看酒席圓。擬結滄江𩿨夢想。翻成邱壑隺因緣。此身那得塵韁脫。高擧靑山不遠仙。又此地窮行記昔年。古霞今雨夢猶憐。風霜已閱田三變。故舊欣逢月一團。程路最關形役苦。人生多是別離緣。梅花強折蓮經讀。未了閑情謾學仙。</text>
<title>贈成都使君李 紀淵○辛巳</title>,<text>朱旙西出厭承明。鳧舃名區父老迎。舞戱萊斑仍學錦。專城恩養誦升平。其二道是分憂不是閑。琴聲和隺畵簾間。藍田採玉知民苦。留看湖林載石還。其三芳草長途五馬遅。春風吹動下車時。耀天蟾燭流光澈。和氣先從樹口碑。其四蘭汀珠閣媚春暄。鏡面初圓落火痕。十二峰頭明月夜。竹枝一曲易銷魂。其五少停紅酒懶登樓。散雨行雲苦不休。莫折難忘橋畔柳。絲絲暗繫夕陽愁。</text>
<title>辛巳花旬。朴雅南重和玉。沃州人也。相對話舊。旋作臨歧之懷。我思悠悠。春風浩渺。</title>,<text>記昔頻觀海碧濤。韻人眉宇喜同遭。窮途一識情先洽。千里相尋夢亦勞。往事滄桑魂想幻。三春花柳別離遙。深杯贈送重逢語。留待槐黃鴈塔高。</text>
<title>別金性原 命喜 之燕 壬午</title>,<text>𩗏然玉樹孰如君。謝鳳王鵝逈絶羣。專對行中佳子弟。縱橫方外好詞文。曾從海嶽多遊覽。隨渡星槎廣見聞。且莫瓊琚容易放。殊邦無有挹淸芬。其二司馬才兼入幕曹。白衣晴拂薊門臯。魁觀甚矣窺針孔。宿恥空然抱紙毛。頑雪饕風愁半重。漢山秦月梦徒勞。今行博得經年別。可奈梅花待飮醪。</text>
<title>哭女兒 癸未</title>,<text>▣▣▣▣▣▣▣。▣▣▣▣▣▣▣。抱向殘魂留一願。他生化作福家人。其二天人一理欲窺深。自信虛靈有善淫。且到渠身猶不保。幾年枉費普慈心。其三啼聲無處雨空翻。深鎖踈簾抱立痕。非爲至情徒歎逝。無人識此注腔寃。</text>
<title>大殿延祥詩 丙戌臘月</title>,<text>葱籠紫氣繞金宮。春色初回上苑東。盤菜霑恩承化日。琯葭吹律引條風。升平岡祝烟花裡。晉賀朝儀錦繡中。臘瑞已呈三白雪。重農丹綍頌年豊。又是月三陽正。重宸百福迎。聖功昭禮樂。睿孝繼文明。御柳朝輝動。宮梅淑景生。光華頒鳳曆。靈籙悅羣情。又鴻臚三唱六龍回。五色雲中紫蘌開。栢葉迎春無限綠。九宮齊進萬年杯。又春坮調玉燭。黃道耀璇星。惠澤資元節。天香滿廣庭。</text>
<title>中宮殿春帖子 丁亥</title>,<text>元吉黃裳儼德容。翟闈紅日媚晴濃。三千歲熟蟠桃碧。九十春回瑞莢彤。震極承歡趍駕鶴。乹功協贊補山龍。玉盤傳送靑絲菜。新帕祥光紫萬重。又女史書靈籙。靑陽繡線添。土牛呈玉律。綵鷰貼珠簾。雪暖塗椒藹。氷開澗藻纖。陰功涵厚地。羣物化均沾。又濯龍門外捧紅雲。重壺仁聲日四聞。大練謙勤先眎儉。上林桑葉翠陰分。又漢蠒韶華至。齊鷄曙色多。六宮同被澤。三始頌融和。</text>
<title>共李景進，景國，李斗臣遊北漢。</title>,<text>此身添畫虎溪三。末至輕衫晩滴嵐。芳草相逢高石聽。飛花拾取細杯甘。叵堪塵事當春少。翻恠狂吟抵死貪。樓下泉聲淸百惱。今宵只可共玄談。</text>
<title>夜宿重興寺</title>,<text>良景娛靡足。山扉易薄曛。倐看林有月。仍坐洞生雲。數火岩村逈。踈鐘梵宇分。拍樽爭絶叫。末路悵琹文。</text>
<title>重興寺。望見白雲坮。</title>,<text>白雲之山多古木。坮上白雲寄幽獨。俯瞰衆巒森似戟。奇窟邃林逈絶俗。嵂蟠霄爽積翠。四時䓗靄羃空谷。數三村落黃匏籬。十二禪家白板屋。天設此山險羊膓。石骨崚𡾓少肌肉。記憶相公關防策。如今百年宏遠足。列雉鎭國勢盤龍。万朶芙蓉毓氣淑。軍釋墩更守儲胥。居民岸畬充口腹。塼護松甲備陰雨。肯讓霍楠與渭竹。漫客到頭阪百折。彳亍登臨縱駭目。非爲子長穴探禹。不是謫仙道吟蜀。少出城郭便欲化。羡彼冥鴻志飛鵠。泐盡物累餐嶽色。更浥澗溜滌心曲。我將白雲持贈誰。往往山出兩石觸。</text>
<title>出山</title>,<text>三月山深料峭寒。東㙜草樹碧無端。遙光觸望情旋洽。姸景忘勞步亦安。暫別花天如得病。行尋林屋便休官。空門信宿堪怊悵。鏡裡螺鬟不厭看。</text>
<title>到鹿川李侍郞 止淵 庄</title>,<text>春陰欲暮洗輕苔。紅雨高樓燕一回。方外遊人孤寺路。明時宰相舊鄕坮。却留老石靑無變。莫管奇花亂自開。朝日東門楊柳道。獨歸還悵始今來。</text>
<title>偕李丈 魯俊，李景養 晦淵，李公茂 魯榮，洪公獻 𥠧圭。出遊北漢。</title>,<text>川原凝遠睇。林滴晩天晴。選日休塵事。尋山信鳥聲。良遊生面少。佳境到頭平。忽看溪華靚。翻嗟老大情。</text>
<title>石厓，雲石兩叔，癡叟洪 起燮，黃庭李 台升，偕遊北倉。</title>,<text>衣袂飄飄度石橋。畵欄臨水拂楊條。蒼凉麥雨晴猶濕。赤鑠榴炎晩轉驕。硯北松陰荒滿地。簾間嶽色碧參霄。微風細引棋聲落。山翠空明兄泬寥。</text>
<title>夏日共希谷李 止淵 賦</title>,<text>谷口濃陰媚蘂鬚。栗留初歇聽提壺。屐痕衫影結詩社。茶北樽南堪畵厨。侈岸軟莎平勝𣱃。壓池枯籜泛如艫。晩來怡悅深林勝。看取維摩鹿柴圖。又相看老大少新知。爲惜芳遊感鬢絲。不有形忘陶令酒。那堪瘦甚沈郞詩。蜻蜓照水憐輕薄。茉莉粧山爛陸離。埋盡百憂佳景在。因緣記得未來時。又山深欲招隱。此地有衡門。塵息選良日。城居便僻村。坐間多綺語。行處幻空根。可忍停雲悵。林歸雨變昏。</text>
<title>世子宮端午帖</title>,<text>榴花結子草生香。朝日銅龍正嚮陽。拈綠蓂書當午會。題紅桃印屬辰昌。誠懸北斗騰三祝。恩博南薰徧四方。明照不須新獻鏡。中天离彩應休祥。又問寢金鷄唱。璇杓曉指南。虞華齊政七。周孝晉朝三。虎艾祥雲護。櫻瑞露涵。亨嘉通少海。睿化衆生含。又苑東槐柳雨餘靑。朝罷雷筵講讀聽。宣召近臣頒內扇。紫衣中使降宮庭。又絲絲長命縷。補衮獻重門。催漏宣黃帕。菖華綠映罇。</text>
<title>滄海是恩波 應製</title>,<text>曉日含金榜。紅雲御六龍。宸章歌沆瀣。麗澤囿陶鎔。魚藻祥烟滿。龜蓮瑞霧濃。旁流沾衆物。賡祝九如松。</text>
<title>五月不熱疑淸秋 應製○六韵排律</title>,<text>寶箑消朱夏。華堂颯欲秋。吹牽金氣動。搖散火雲流。好是稱令史。依如按蓐收。將風欺宋鷁。裁月怕吳牛。瑪碗閑靑蔗。氷盤訝絳榴。一凉恩到底。安得遍齊州。</text>
<title>禁直中 或是春坊直中而未詳</title>,<text>沐雨瓊林一菀長。氷流曲曲展淸光。踏來䓗蒨花裙暖。掠去漣漪鷰尾凉。丹藻潛鱗時上釣。玉壺傳羽更飛觴。詞臣叨侍龍池硯。錦字雙擎一瓣香。</text>
<title>助享太廟。退出敬書。</title>,<text>攝將承聖孝。睿德宿齊明。薦藻虔庸禮。焄蒿愴著誠。黃流祈永祿。玄冕達深更。星月重光地。洋洋洞屬情。</text>
<title>與游荷景寶遊張園</title>,<text>過雨靑山一道斜。晩天新惱落層涯。松濤亂漲鳴空壑。林照微明護遠家。好向洞中題白石。行尋林下檢幽花。禽聲謾覺前游梦。繁葉依然洗露華。又葉間朝日逈。轇轕破林昏。急雨翻岩竇。斑苔鎖磵門。揀遊依杖影。慰寂剩茶痕。未遂歸田計。空慙負夙言。</text>
<title>奉贐晩悟老兄 朴來謙 作北道評事</title>,<text>壯志堪爲塞上遊。直將椽筆壓邊籌。馬嘶白草荒荒野。鵰沒黃雲漠漠秋。月夜聽歌當絶磧。海天看釰上高樓。軍裝妓隊催傾酒。一曲何能慰旅愁。其二關河千里馬蕭蕭。八月㫌旄路尙遙。羯虜三邊江劃界。咸關萬歲柳遮橋。塞州有士科圍整。山堞無烽戍障驕。御史作詩堪勒石。燕然咫尺望嶕嶢。其三元帥㙜高碧水潯。霜秋皷吹一登臨。男兒出塞忘家念。名士從戎衛國心。宴靜營樓排酒茗。令嚴胡市禁貂蔘。梅花玉笛關宵冷。京闕紅雲入夢深。</text>
<title>冬至</title>,<text>寒暑如梭擲。徐忙孰主張。𥠧陽將乹軋。瘦歲且堂堂。莩管黃鐘動。梅帷綉線長。洗頭侵夜半。靈籙未能忘。</text>
<title>次兒曹桃花洞韵 戊子</title>,<text>深巷幽花掩石扉。高樓悄寂雨聲微。不堪憂病將春謝。可奈因緣逐水飛。万事如今看劫海。一年無那急殘暉。東湖空負𩿨盟久。謾把遺編賦早歸。</text>
<title>輓吳參判 翰源</title>,<text>老成型範劇恬情。白首勤勤向國誠。龜鶴耋年推嗇養。貂蟬卿秩備尊榮。萊灣鐵碣春風遠。遼薊星軺曉月明。猶是蘧廬人世感。軍川南望淚沾纓。</text>
<title>挽人</title>,<text>厚德休休雪鬂毛。三朝盛際荷身遭。行人薊塞駈軺逈。按使咸關擁節高。廟剡掄材功歷試。床書娛志老愈豪。繐帷丹旐今寥落。江上晨星冷滿舠。其二况玆敦世好。何幸對門閭。浩浩公椉化。悠悠我徙居。隣人吹有笛。長者巷無車。自此經過路。荒園古木餘。</text>
<title>與希谷李 止淵，碧谷金 蘭淳，彜齋權 敦仁，健翁金 陽淳，梨坨洪 稚圭，鶴山尹 濟弘 共賦。</title>,<text>酒聖詩顚捴舊顔。高樓邂逅茂林間。吟凉叵耐消三伏。感老嗟遅鍊九還。淸水呈姸新葉大。微雲凝睇古柯閑。斜陽淡墨翻生色。蒼眼相看老鶴山。又久抱甘耕釣。何曾謝笏簪。擬驚山鹿夢。持結海𩿨心。雅韵添醒石。奇遊合說林。逐追今日盛。晩喜此盃深。又林霏如散壑雲封。佳境良儕許兩逢。卽地吾能徑造竹。此山誰復好攀松。潮紅漲席情先洽。夕翠當簾氣欲重。茶歇西風歸去路。亂砧遙答月明鐘</text>
<title>會族叔雲石宅。偕族叔石厓，希谷李景進共賦。</title>,<text>壑蛇如箭隙駒經。感物相尋竹裏庭。鐙海名香懷舊月。瓦溝晴霤見寒星。巴吟奏緩希通竗。晉謔尙淸頓證形。堆積謾愁肩瘦處。松爲談欛石生聽。又氷甌斷火讀仙經。木落巖阿蘚疊庭。取水茶厨環畵派。批風琴屋帶文星。癡頑凍脫枯蟬殼。淸寂圓空老佛形。玉照堂深餘品藻。曉簷寒滴宿禽聽。</text>
<title>與李尙書 止淵 共賦</title>,<text>城陌低回未返山。幾年車跡馬蹄間。看他鳧隺何非悔。逢着鷄猪等是閑。暮景誰能丹鼎幻。今生不見角巾還。黃金難博埋憂地。無復田園舊日顔。</text>
<title>七夕訪黃山金 逌根。與彜齋權 敦仁 賦。</title>,<text>竹林過雨塵譚淸。病起秋光感閱更。讀畫譜茶增品藻。荷風松籟替歌行。詩塲商畧誰參契。塵籍低回枉記名。惟有炷心香一瓣。共隨車笠付餘生。</text>
<title>贐晩悟學士 朴來謙 充瀋陽使行。己丑</title>,<text>同朝文學似君稀。經幄多年志不違。塞北行臺觀海色。關西持斧著霜威。分憂昔試銅魚重。專對今看雪牡飛。相送白門聊悵望。蕭踈秋柳映征衣。其二從古男兒氣。瑰奇賦壯遊。瀋陽非遠地。薊北又初秋。風日迷遼野。雲濤盪海樓。金坮猶未及。斗酒謾生愁。其三白草連天牧馬鳴。荒沙漠漠動風㫌。行人不渡桑乹水。却見幷州是盛京。其四笛冷梅花起客情。秦時明月照長城。燕姬壚上紅牙拍。應唱新詩出塞聲。</text>
<title>孝明世子挽 庚寅</title>,<text>貳極星文晦。千官雨泣同。蒼生竟何賴。玄縡漭難窮。不復徵仁壽。其如慽聖衷。年年重五節。無語賀天中。其二明哲配英祖。仁孝符健陵。天心回瑞運。日角顯奇徵。億戴俄延頸。雙瞻忽拊膺。旋傷磐泰勢。頃刻凜淵氷。其三典學原家法。橫經廓聖䂓。爾謨于有告。我樂不爲疲。養正先恢量。煕光及屛私。至今閭巷語。垂涕頌重离。其四軆以承天健。歸其錫福敷。三朝兼庶政。四載運要樞。聽斷遵彜則。機宜倣典謨。雷筵留汗竹。觸物盡烏虖。其五甲觀繁餘祉。丁年載弄璋。基膺宗祏重。慶迓尺衣長。鏤竹諏元吉。綿瓜筮克昌。永言推善繼。應慰白雲鄕。其六揄琬承歡日。稱觥餙慶辰。祈黃九如頌。呼碧万年春。達孝光前牒。隆章耀壽茵。簪花翻若夢。歌薤怳非眞。其七歲歲烝甞禴。朱明僾睿情。盎齊瞻魯閟。䟽越穆周淸。於萬無隳禮。維禋用至精。洋洋宜受福。緬邈執圭誠。其八象魏懸治象。天工代赫臨。周書惟畏德。禹鼎敢藏陰。白簡威霜疊。丹綸炳日森。倫常賴靡墜。功業入人深。其九何莫爲民事。勤於無逸篇。軫南饒發帑。賙北督移船。若己憂懷保。皆辛化懋遷。仁聲磨不泐。耕穡畵空傳。其十秋草東城路。凄凄白露寒。盤龍呈福地。笙鶴杳仙巒。千古一哀積。百年其贖難。雲輧嗟莫及。筆淚舊宮官。</text>
<title>吳佐郞 羽常 挽</title>,<text>秋雨黃花屋。高人不見招。韵餘窺海嶽。譚宛記燕遼。輒思月明裡。空留雲氣飄。那堪過舊巷。雪涕灑窓蕉。其二達志非干祿。烏絲鬢髮星。疴能經授口。學以物忘形。士友多推詡。文章作典型。傳家種寶玉。終看鵠梧停。</text>
<title>共希谷，海谷，彜齋。洗釰亭拈韵。辛卯</title>,<text>草露冥濛雨洗條。秋亭夕氣逼蒼霄。衆巒凝睇埋憂盡。百派澄神證夢遙。病客水符傳板屋。洪尙書喜哉以病。爲飮水方在玉泉菴。 枯僧紙確架林橋。斜陽更有樵童篴。隔岸如聞奏洞簫。</text>
<title>贈上行人經山鄭尙書 元容</title>,<text>磧雲薄結黃。塞草荒翳綠。駐軺攬迴飈。拂袂凝輕旭。豈知白雪唱。翻奏陽關曲。悁悁一何傷。君去我心篤。離亭邈難覩。凄鴻聲斷續。其二文章耀珠璣。詞藻堆綺錦。振鬣鳴中國。應見萬馬噤。紙價必貴金。日下多題品。願言重結交。愛劇情思甚。悠悠眄氷途。秦月光生凜。其三君子專對才。異域仗王命。鴨水流不息。連年楮幣逬。宿恥人所知。鉅觀俱入咏。試訪三魏蹟。尙此耳聞盛。莫展持酒別。奈何沉纏病。</text>
<title>寄潭陽使君李 晦淵○辛卯</title>,<text>我病三秋釋定如。君行千里鷰敀初。空洲凉月誰迴棹。紅樹寒山獨駐車。忽謾懷人愁越絶。從他苦業夢盈虛。何時敦築朱陳巷。緉屐穿花響不踈。其二秋士偏多感。殘年况別離。薄遊安所適。長憶易生疑。造竹堪留跡。哦松諒有時。願言王粲賦。爲續太冲詩。</text>
<title>鹿川李尙書 止淵 庄。共李侍郞 紀淵，權侍郞 敦仁 拈賦。</title>,<text>瘦骨岧嶤病隺同。飄然身在碧山中。良遊揀日如相待。勝地因人卽不空。微滴階巒楓葉雨。少晴亭閣菊花風。輸心頓悟形骸外。仰看冥冥雲際鴻。又野庭寥廓洞陰齊。曙氣虛明小閣西。本相於人憐滿缺。晴暉當酒錯歌啼。凉生亂杵寒聲近。凈徹踈燈亂影低。的歷萬山叢樾下。相看相步更臨溪。又秋星明欲東。劇譚燼餘紅。夜跡喧村犬。人情悵渚鴻。玆遊兼四美。夙契證參同。可待沙門路。枯筇踏赤楓。</text>
<title>墨溪山庄。石厓，雲石兩叔。希谷李景進，黃庭李台升，芝園趙秀三共賦。</title>,<text>綺筵樺燭夢全遙。末至還慚病未消。映髮黃華溫契活。嘔心白酒慰蕭條。出塵良地輸三島。驚座詞人駕六朝。石上棋聲寒葉裡。草堂星影徹空霄。</text>
<title>李尙書 止淵，權侍郞 敦仁，酉山丁 學淵。來訪共賦。</title>,<text>秋夜逢君感鬢踈。幾年湖混禽魚。半生無賴憐隨鍤。百悔知應好勘書。日下雲間傳舊夢。盟𩿨友鹿擬同居。明朝此酒成怊悵。東浦楓根繫短驢。</text>
<title>族叔雲石，希谷李景進，海谷李景國，彜齋權景羲，石見李復玄，芝園趙秀三，對山姜溍。共賦安巖洞。壬辰</title>,<text>看山性癖勝看書。宰相東岡別有居。跡遠塵氛期挽鹿。身當巖穴合焚魚。行攀桂樹斜陽裡。深坐楓林細雨餘。惜取騷人秋髮短。謾聽樵吹一簾踈。又衣影燈光碧轉搖。菊花晴露映寒霄。一團遍照通檀炷。百種佳吟養蔗苗。樽酒草堂情細洽。琴書栗里病全消。山家供眼多怡悅。斷靄明霞變夕朝。又一出東城一事無。晩年長物酒盈壺。層峰聳翠樓生色。積葉濃紅野不枯。鴻爪行休磨歲月。鶴身生計夢江湖。角巾近日無人至。幾處空敎勝地孤。</text>
<title>東岩雲石宅。秋夜餞酒。有若干詩。石厓先生因職守未獲賜臨。拈杜秋興八篇。分寄同遊。仍命步和。此詩家盛事。一日三復。堪入繪傳也。止此磨驢。愧在續貂。</title>,<text>聯蹄選日入東林。洞裡文星氣肅森。白傅親朋遊洛下。王家叔侄到山陰。田園晩節思敀賦。軒冕秋毫大耐心。綠野輞庄生活畵。匏籬風戛數聲砧。右屬雲石先生韻鹿川東畔草橫斜。忽憶前遊感鬢華。風月淸譚持藻鏡。滄洲夙計繫萍槎。軒窓耐久吟生磬。林壑無慚嘯發笳。曳履星辰知有暇。蘭盟喜續筆頭花。右屬希谷尙書韻陽春相答靄秋暉。流水高山隱影微。吟槖共携紅葉落。芒鞋暫躡白雲飛。蓬山過躅緣何重。竹逕隣㞐夢恐違。仙漏未殘㱕未得。江鄕蠏稻自生肥。右屬海谷仁兄韻妙手高高不着棋。隺長鳧短了無悲。鼎彜題品推名士。冠冕詞章耀盛時。踈髮忘形秋澹泊。寒花脩稧月依遅。都闉亦有容朝隱。風壁風灘莫謾思。右屬彜齋侍郞韻高秋杖屨擬登山。其奈油幢絆此間。東峽看楓轅欲啓。南溪蒔竹戶常關。獨違眺賞勞淸夢。分屬詩篇答笑顔。自是林泉期婉晩。明時靡暇謝鵷斑。右屬石厓丈閤韵千首詩成白盡頭。衣巾搖落况逢秋。銅章屢綰貧猶苦。藥譜長繙病且愁。瘦骨緣吟林下鶴。幽盟㱕伴海邊鷗。有時眉宇雲霞氣。舟自湖南谷口州。右屬石見詞伯韻一局縱橫每奏功。此生計濶在詩中。平吟鐵嶺金剛月。快受長城碣石風。禿樹鴻聲雙鬂白。破床虫語半燈紅。靈芝歲晏無消息。合入深山綺里翁。右屬芝園老客韻門對靑山左右迤。伊人宛在澤之陂。賦傳鸚鵡偸雙舌。志笑鷦鷯着一枝。晉士淸高林玉列。唐詩悟解鏡花移。英年三絶承先美。虹月何江永夜垂。右屬對山才子韻</text>
<title>在錦營 癸巳</title>,<text>檀板東西錦瑟頭。黃河三疊唱凉州。何時如滿同香社。卽日蘇仙夢玉樓。桑柘雲霓多邑事。杯樽壺管少風流。那堪明月西亭釣。怊悵空緣負夙遊。</text>
<title>誕辰日登拱北樓</title>,<text>名樓志喜擁牙旛。令節千秋雨一番。隊隊華𣰽紅妓唱。水調歌是感君恩。</text>
<title>在雙樹城</title>,<text>凈沙朝日少停輪。雙樹孤城若有因。此水東流何處去。黯然芳草別離人。又此身如佛證風輪。明月神思夢結因。䆠業由來同一旅。更攀汀洲悵別人。</text>
<title>渡錦江</title>,<text>記昔南征渡。依然錦樹秋。今來因苦業。老去博離愁。空負思鱸翰。翻驚夢蝶周。官樓聽喜雨。休暇寓靑州。</text>
<title>題李上舍章溥便面</title>,<text>白首憐君湖居。如何埋沒軟塵車。秋風忽謾相逢地。休道林樊有讀書。</text>
<title>冽泉亭。拈九曲韵。</title>,<text>洞天如水月如船。紅樹依遅白石川。舊雨靑燈秋士感。滿山叢樾凈無塵。欝金丹翠耀西山。酒戶茶坊午日閑。瑤筆花鋪蝴蝶幅。銅爐薇篆鷓鴣班。金蘭鍊士經僧輩。鑑藻唐詩晉帖間。零繡西京應紙貴。瓊華採貯錦囊還。又今行一出九連城。黃草鴻聲秋士淸。驛下馳書雲渺漠。郭南留句雨陰晴。明公幸托當筵諾。賢達應多別社情。微月官樓空悵望。葉間凉意酒邊生。</text>
<title>寄李上舍 寅夔 赴燕</title>,<text>白衣飄玉樹。蓮幕是蘭堦。雲物留奇氣。山川入壯懷。柳亭愁日暮。蘆磧惱秋霾。別恨湖船漲。西風各一涯。</text>
<title>在錦營。逢趙秀三。</title>,<text>曉天文宿動晴暉。秋士霜毫漸覺微。繡肚生香紅樹疊。吟肩當酒碧峯飛。萍鄕爲客鴻聲苦。菊徑無人隺夢違。見月芳洲相憶處。西風謾釣雪鱸肥。其二風流傳鄴下。名士望雲間。文惜蜀絃碎。夢驚江錦還。停雲愁野浦。寒葉證秋山。黯黯西汀柳。斜陽悵獨攀。</text>
<title>次拱北樓舟遊韻</title>,<text>綠汀樓壓錦城關。絳燭扣舷酒等閑。桂檝烏啼移夜壑。竹簫虬戛動秋山。凌雲淸唱銀河畔。掠月沈眠碧樹間。遐想空洲人不見。漫敎畵角曙光還。又解道篷窓夜不關。故人琹橐飽淸閑。霜前宛在徒寒水。月下相思禮晩山。歷落禪鐘知寺近。依遅漁火辨岩間。鴻聲引夢敀何處。晴載凉林玉露還。</text>
<title>題洪雅士 在赫 諸文士詩篇</title>,<text>讀其詩想其人。如鏡花水月。幻境眞夢。釋氏得其根。而詩家之硬語也。詩之難難於工。淸雅典則。宏博深遠者有之。綺麗艶美。峭刻纖巧者有之。風韵浩蕩。若江濤之崩折。騷踈枯高。若巖阿之逈越。本非一貫之可法。合爲衆妙而成軆。誠此篇之謂也夫。譬諸瑪瑠明珠蘊輝殊塗。而其爲珍則非二致也。余適南遊。官事之暇。未甞無哦雲繡霞之思。而起我者無之。政爾悒悒然。短句續貂。聊寫卷尾。芭蕉凉雨錦江東。夢外金華一色同。朗讀瓊枝如濯暑。藕絲淸飮碧翁翁。</text>
<title>寄兒曹遊丹陽諸勝</title>,<text>幾讀名山記。曾無四郡稱。中岩奇莫狀。南窟怪難徵。暢以文情廣。怡當物累澄。㝡佳廬嶽句。寧獨二蘇能。又兄弟聯唫訪別區。高楓秀菊可堪圖。試登寒碧樓頭見。大老淸馨尙起吾。</text>
<title>錦湖秋旣望。賞七鬟。</title>,<text>粧㙜慵起眼如霞。強拾蘭釵玉字斜。雲雨楚天驚罷夢。明朝湖別悵飛花。右屬雲仙寵柳嬌花自有間。黃銅碧柘舞伊山。氷壺曉月無消息。憔悴相看夢若關。右屬水精數行垂柳錦南州。才子情人苦不留。唱罷梧桐秋夜月。澄江如鏡慢生愁。右屬香節何事鸞閨慣守紅。因緣花劫草愁中。任他街陌叢叢樹。爲是詩人閱雨風。右屬春紅路出熊湖綠草萋。羅裙六幅倚門西。鶯情自是無安處。幾樹繁陰也亂啼。右屬萬城玉憐渠玉艶女中稀。逈絶塵埃洗翠微。莫向冶園傷素願。貴人書雁逼秋歸。右屬桂娘拜月樓邊注眼波。金𣰽學舞復聽歌。應知他日逢春夢。說到當年別恨多。右屬蓮香</text>
<title>寄芝園老人趙秀三 甲午</title>,<text>詩社當年結交敦。墨莊岩墅酒留痕。錦湖無盡空相憶。芳草甄城雨一番。</text>
<title>在嶺營。逢芝園趙秀三。乙未</title>,<text>悲歌明發夜何長。可奈微臣滯嶠陽。不見五雲遮柳色。若爲千里斂花光。恐傷畫戟當時債。忍閱朝衣舊日香。短髮萍鄕灰冷盡。相逢那復啓詩囊。</text>
<title>次樂育齋多士韻</title>,<text>文星歷亂耀南樓。七步瓊華讓一頭。竹下相尋明月在。薇間續賦晩霞流。眼靑奇士敦新契。髮白征人試薄遊。梅雨槐薰成綺語。爲誰炎嶠苦淹留。</text>
<title>步樂育齋多士寄詩韵</title>,<text>驚人詞賦艶如花。解道羣芳嶺上多。遞揖郵筒朱墨歇。玉靈脩日亂篁斜。</text>
<title>次樂育齋韵</title>,<text>金烏如鏡八公靑。万木繁陰喜雨亭。夜讀晝耕欽土俗。春和秋助仗王靈。萍遊選勝香留席。蕙集堪題石當屛。賴有新唫銷物累。病中看廢藥師經。</text>
<title>贈彜齋權尙書 敦仁 專對回還之行</title>,<text>錦水東流鐵嶺高。幾回相思夢空勞。南來又復燕槎別。竹月蕉雲揔欝陶。</text>
<title>次樂育齋多士韻</title>,<text>司民先務本。農政食爲天。有地皆甘雨。無村不爨烟。秧車聲共擊。桑箔影成圓。適會承流責。行逢快活年。</text>
<title>次樂育齋韵</title>,<text>碧萏參差紫舜都。故園何處是西湖。未曾憂病如今在。差覺風流到我無。受命河陽慚節度。虛名蜀郡忝詞儒。新詩幸帶蟬聲至。梧几斜暉起懦夫。</text>
<title>和贈八峯大師勝休</title>,<text>六塵靈筏證南游。秋水琴湖幻夢收。晩契相逢方丈室。眞心逈出釋迦流。蓮池明月誰同社。檀海浮雲自作區。香積飯中彈指歇。桐華回首翠空留。迦字一云家</text>
<title>樂育齋多士。集聯韵告別。經年結雅。今當攀悵。聊寄一律爲謝懷緖。更請金音。備他日替展之資云爾。丙申</title>,<text>鶴影差池細雪過。征衫獵獵起沈疴。行人嶺上梅花發。逸士江南桂樹多。杭郡酒燈看聚散。宣陽琴軸證洋峨。瓊章贈別驪駒席。鴻鷰天涯可奈何。</text>
<title>餞春。共希谷李尙書 止淵 賦。丁酉</title>,<text>鶯同病處蝶同憐。可奈春殘穀雨天。白日繁陰谿樹合。紅泥疊跡澗花圓。懶銷酒氣穿林遠。好結衫光拂石連。客散黃昏誰秉燭。芳緣猶寄曉鐘前。又一度花如白髮憐。花間沉醉洞中天。垂楊引水茶甌凈。細草圍人綺席圓。有所思仍香藉賴。最難忘是酒留連。霏紅可惜新過雨。料理尋芳未老前。</text>
<title>寄奉李公茂 魯榮</title>,<text>秋聲生錦。苦憶感年華。張翰香蓴菜。陶潛老菊花。懷人歌白雪。當酒賦恒沙。㝡喜休官久。天然方外家。</text>
<title>寄奉梨坨布政 洪台𥠧圭按東藩</title>,<text>山東士女樂時哉。天象爭瞻福曜回。一省先占高石廩。家家齊擧介眉盃。其二金剛一萬二千峰。峯上白雲峯下松。十九年間如一夢。如何記得舊時容。其三非啼伊笑復如吟。冶絮顚花一種心。藤墨乍停檀板歇。金梭惱殺斷膓音。</text>
<title>和關西布政壺山朴 晦壽</title>,<text>黃梅小雨洗江城。靑眼萍樓夕照明。此去皇華輕万里。奈何離別誤三生。千尺桃潭紅漲恨。西來柳舍綠縈情。竹枝低唱驪駒路。珍重相看酒一行。</text>
<title>答關西布政朴 晦壽</title>,<text>九曲朱欄一片城。思君悄悄月分明。差惜飛花多少色。空隨流水去留情。西洲鷰踏紅泥去。南浦人悲白髮生。不堪遼野鴻聲斷。赤日炎天不可行。</text>
<title>答希谷李尙書 止淵</title>,<text>鴨波西畔動驪歌。草樹脩途奈若何。日下迷茫人不見。九連荒草夕陽多。又年年此地錯輪蹄。征袖飄風又渡西。客枕忽驚千里夢。黃鸝隔樹曉空啼。</text>
<title>答黃山金尙書 逌根</title>,<text>攀取楊絲舊折餘。此身偏感燕鴻如。相思苦處還延佇。便面頻開錦字書。其二渴消爲病飮氷餘。更欲忘憂酒莫如。一度遼河無驛使。幾旬况復斷憑書。其三分手堪嗟十日餘。到頭難遣一年如。回瞻家國無量祝。寄取平安尺紙書。</text>
<title>答西人</title>,<text>一枝濃綠絶羣芳。秀質淸新軟骨香。帶得幽人無限思。筆頭微雨響琅琅。又花葉同情映翠陰。臨風欲綻可憐心。西來不禁琴聲苦。翻怪殘年始見今。又扇墨淋漓若有人。云何怊悵幻空眞。殊鄕堪作懷中佩。回首難諼未老身。又爲誰延佇爲誰愁。暗裡遺馨苦不休。相憶移時頻展畫。空敎征客反淹留。又自是名花紫蝶隨。春光一度幾多時。無情有限西汀月。金井留看葉上詩。</text>
<title>桃花洞。贈人便面。</title>,<text>征車曉軋廣寧州。石上禪扉幻象樓。夾岸桃花誰種得。行人初訪武陵舟。</text>
<title>望海亭</title>,<text>燕關東畔盪空明。吹折珊瑚碧樹生。泡雪翻頺精衛石。寒潮已退始皇城。與天相接終何極。無地非同詎是驚。御夕天風遐擧袂。恒沙萬斛證禪名。</text>
<title>射虎石</title>,<text>搜眞自昔眼難平。直北幾傳虎石名。侯印疑多投鵲影。仙鞭誕甚叱羊聲。地應當日須微信。人到于今謾喫驚。畢竟無功逋白額。陰山年久黑庄晴。</text>
<title>夷齊廟。次英和閣老韻。</title>,<text>城竹森如恥粟情。首山西望小灤淸。君臣大義星兼日。天地常經弟及兄。素節有光三代治。丹毫無雜百家聲。今行更感東來敎。伯仲箕田自在平。</text>
<title>見人便面畵水仙。仍吟書贈。</title>,<text>朗田瑤草碧如烟。笙鶴璇風佩響傳。羅襪凌波銀浦畔。蟠摘取謁羣仙。</text>
<title>玉河舘。與上使金 賢根，書狀李 源益 及行中諸客夜吟。</title>,<text>殊域宵光一㨾淸。排憂惟擁五言城。博望槎伴賢都尉。河朔簫分雅友生。星入思家愁見大。月憐爲客恨吟晴。熱天多愧成消渴。時把茶經撰異名。</text>
<title>白雲觀贈道士</title>,<text>芝田瑤草綠紛紛。笙隺飄然徹白雲。一讀黃庭塵慮息。淸都玉字若相聞。</text>
<title>贈洪齮孫子齡</title>,<text>文章家世集瑤瓊。天下皆知骨鯁名。玉樹階前餘慶在。鳳毛今見照人明。</text>
<title>題樹齋便面咏蘭</title>,<text>有草若伊人。獨秀在空谷。露葉綻崇香。風葉護新綠。見松共晩葆。與梅暢心曲。魏紫及宋黃。愧彼藏金屋。展畫想眞境。端合芸窓讀。</text>
<title>題紅朮軒汪氏宗鎬黃山詩後</title>,<text>秋士懷孤往。黃山對夕暉。誰憐書菊史。自分帶蘿衣。異世神初𨓏。當時奮欲飛。千年丹篆在。休怪識音稀。</text>
<title>和汪甘泉</title>,<text>綺談成舊雨。靑眼喜今生。江榭禪林稧。雲間日下情。將離凄曉雁。候信見春鶯。遙想相思處。關山月笛橫。汪憙孫原韻文章與道義。尊酒證平生。上使宣風雅。淸詩緣性情。此間眞鹿鹿。求友更鶯鶯。千里金華月。秋宵一鴈橫。湖海成長往。烟霞足此生。難銷覊旅恨。無限別離情。冀北關山月。江南春樹鶯。何當數晨夕。重與論縱橫。</text>
<title>和黃樹齋</title>,<text>酒遊頓减三庚暑。琴別那堪七夕星。松下墨緣依國寺。蒲間茶集宛陶亭。身如月冷林蟬咽。夢亦秋驚驛鴈聽。朝日歌千里路。生憎芍藥爲誰馨。</text>
<title>曉發周流河</title>,<text>鷄第三鳴戒帽輈。如何不盡此生愁。石沙曉薄烟初散。銀浦秋高月欲流。竦木倚溪如待客。扁舟回岸抵登樓。生憎脩道依依柳。幾折征鞭管去留。</text>
<title>燕行歸路。題應山西節度李 惟秀 敎。</title>,<text>金壘承紅旭。簾㫌暎碧油。歌壺知雅𧗱。花墨揔奇籌。酒令香如海。牙聲月欲秋。行人當別浦。細柳綠攀愁。</text>
<title>西湖別墅 戊戌</title>,<text>菱歌辛苦七灘船。靑幔徐開欲雨天。景物吳中遅布帆。風流江左耀樽筵。沙明鷺逐新蒲戱。日暖魚含軟荇牽。攀愛槐陰湖畔宅。菟裘留取樂林泉。</text>
<title>陪進</title>,<text>純宗實籙。發𨓏五㙜山史閣。東門路上。有感次黃山。</text>
<title>金尙書 逌根 贈別韻。</title>,<text>珥筆如疇昔。今隨玉牒行。堯勳攀日月。周化囿潛翔。史有千秋仰。民無一日忘。於乎龍德晦。彌久顯乾剛。</text>
<title>和內史趙 徽林</title>,<text>靑郊凉雨洗輕沙。東出行人感歲華。赤葉汀洲秋水滿。白匏籬落夕陽遮。心遊塵外身如竹。愁寄醒間眼欲花。休唱勞勞歌一曲。前秋已渡薊河槎。又淸詩忽憶孟襄陽。心內名山杖屧忙。賴是窓同綺語。翰林新墨翠生香。又晨炊催畫角。殘月照黃明。前去多供償。餘生慣紀行。相迎溪樹合。自悅洞雲淸。漸覺城氛息。禪因儘不輕。又龍門西畔上游頭。碧樾霜芦一色秋。向晩溯流停棹望。鏡中凝翠怳羅浮。又丹崖錯歷又靑濱。千里江陵一夢新。儂是東湖漁子侶。幾回重訪武陵人。又痡卒崚程倦馬聲。間關又復帶曛行。一枝松炬明如許。自是昏衢普照生。</text>
<title>酒泉落火。和內史趙 徽林。</title>,<text>絳樹叢叢雜月蘿。火城臨水偃紅戈。廣陵燈影靑烟積。貝宇珠光黑夜多。映渚忽驚圍浣布。漫山翻怪種春羅。煌煌金壁浮沉處。風折珊瑚倒綠波。</text>
<title>和贈妓錦鶯</title>,<text>松箋雲積薛濤門。朱槿蒼杷畵作村。薄命幾何憐白髮。有情從古恨黃昏。黯烟愁雨偏成別。散燕離鴻易斷魂。客到玄都人不見。錦心誰與酒中論。</text>
<title>淸心坮。和內史趙 徽林。</title>,<text>岩逕差池白石間。孤雲叢桂若相攀。神仙知在無邊海。遊子今行太半山。晏過板扉烟羃羃。少晴林磵雨潺潺。同吟不覺秋宵冷。啼鳥樓深曙色還。</text>
<title>月精寺。和內史趙 徽林。</title>,<text>雪界杈牙夕照餘。洞門深邃雨花踈。先天月出雲空處。下地人歸葉落初。留客謾傳丹藥訣。對僧閑道白蓮書。無量劫火樓新起。寒水浸浸靜夜魚。</text>
<title>登上院。轉向中㙜。和万梧。</title>,<text>璇風一御紫霄淸。岩桂團團磵竹橫。樓寂秋荒孤塔影。山深客立數鐘聲。龍珠藏彩人寰絶。螺翠呈姸佛國傾。藜策中坮延佇夕。獨留檀炷照心明。</text>
<title>活來亭</title>,<text>鏡浦東遊客。溪亭又暫過。松堪秋士讀。荷爲海仙歌。霞月緣情得。禽魚盡意多。駐筇流眄久。翻愧軟塵珂。</text>
<title>和萬梧</title>,<text>莫作行路難。喜君硯農富。自是癖烟霞。復見沈郞瘦。精神黃花凈。鬚眉赤楓皺。怾怛一万筇。明朝脚下走。</text>
<title>內史趙 徽林 轉往金岡山。臨歧贈之。</title>,<text>紅葉山中篴倚樓。寒花怊悵鏡湖秋。月明今夜相思苦。君向金岡我越州。</text>
<title>贈取暎太守</title>,<text>靑眼重看懶倚樓。使君淸韵惹鄕愁。春風南嶠曾同省。秋水東關幷着舟。紅樹沈眠明月在。黃花對酌曙星流。臨歧忽漫驚霜髩。夙契翻傷昔日游。</text>
<title>奉和梨坨刺史洪 𥠧圭</title>,<text>東望蓬萊酒一行。蓬萊秋隔碧雲橫。相思相憶蓬萊閣。誰遣鶯聲綠恨生。其二風流刺史雪如淸。詩藻佳人玉作英。好鳥長春棃月夜。一回啼處百回情。其三獨揷紅茱可奈何。行愁無限酒泉波。海棠十里新翻曲。盡是銷金帳裡娥。</text>
<title>錦江亭懷古</title>,<text>梅竹蒼茫楓葉紛。東來何處不思君。西風浦落愁明月。冷雨菴深見白雲。逝水空山知在此。老天荒地竟誰云。凄凄四百年間事。流作灘鳴日夜聞。</text>
<title>寄李 寅皐，尹 致秀 兩承宣。</title>,<text>紅院西風送客㱕。芝凾忽及菊花扉。遙知膩燭津津話。應到相看漏箭稀。</text>
<title>寄碧谷金尙書 蘭淳 按節關西 己亥四月</title>,<text>山西女士簇如雲。爭說成都舊使君。蠟燭于今分普照。金天添作福星文。其二棠車專養賀萱幃。報得陽春駐碧暉。解識箕城新樂府。紅檀齊唱老萊衣。其三竹枝三疊雨冥冥。綠浦紅舟玉節停。愁殺長林橋畔柳。幾回攀折幾回靑。</text>
<title>述懷 庚子</title>,<text>爵位何太濫。絲糓聊自足。所以眇福人。常恐戱魔觸。二子一年間。科名又絡續。物理浩難知。豈是人所欲。非無消受念。身心如縛束。縱免橫逆患。難保家常篤。未能早爲計。纏此憂心曲。狹器滿則溢。玄微炳如燭。中夜忽歎息。梅花在空谷。此生幾何盡。歲月流水促。</text>
<title>偶吟</title>,<text>鐘漏春明太厭遅。幾回沉醉淺深巵。卽當伯玉知非日。欲作陶潛賦去時。花發月圓皆說夢。山回水剩儘吟詩。玲瓏鷄唱梅前雪。駒隙怱怱一任之。</text>
<title>寄兒曹讀書</title>,<text>烏絲斕整錦籤斜。公穀門庭屈宋家。勤把五車須盡讀。莫敎荊玉混泥沙。</text>
<title>西湖檢漕</title>,<text>秋日西湖檢米船。檣烏飄拂鏡中天。大農支賦知民力。旬節輸公記昔年。官業銷情雲聚散。江居繫念月留連。故人相看蒼蒼髮。只取深杯未老前。</text>
<title>檢漕歸路。登三好亭。</title>,<text>夾津風雨一番過。瞥眼泡花滿地多。珂馬春明人不返。五湖烟月屬誰家。又蟬聲歷亂鷺飛分。江郭秋生遠市聞。漁唱忽漫初罷夢。嶺邊斜照洞中雲。又閑人品藻耀名亭。槿滴蕉陰紫間靑。安得南宮書畵舶。肯將虹彩合文星。</text>
<title>偶吟</title>,<text>絶遊吟病戶常關。擬典朝衣買碧山。品茗成顚緣夜永。賦梅留約認春還。如何戴笠林樊外。尙此鳴珂市肆間。鳧雁烟波無定處。機心不改暮年顔。</text>
<title>挽沈泰仁 能淑</title>,<text>滿室靑緗貯玉凾。蕤香一炷警玄談。東㙜樂府西崑軆。爭說當年沈小楠。其二風送輕舟賦雪梅。南州製錦暫遅回。江山永返英靈氣。天使東陽未盡才。其三靈壁園深碧樹村。玄都一夢落花昏。回思三十年間事。舊雨今雲悵斷魂。其四却恨人間有碧山。宏詞䧺辯竟收還。蔭庭梧竹祥鸞歭。珠蘂春傳寶樹攀。其五丹旐翩翩落日斜。滄桑浩劫漲塵沙。悲風寒雪山陽路。誰碎叢鈴和楚些。</text>
<title>敬和雲石大臣韵 崇陵修改時。右相趙寅永，禮判徐憙淳。同爲進去。</title>,<text>大臣承聖旨。崇寢宛新封。梧影岡雲暮。莎光洞日濃。節文須禮部。兼管愧司農。蕫率由虔敬。羣工不厭從。</text>
<title>江樓。逢蓉城李天民。</title>,<text>蒼波一道白沙平。是岸回頭證我生。四十年來多少事。蓉城老子最關情。</text>
<title>贈別山南刺史洪 在喆</title>,<text>福宿增輝嶺外天。潘輿萊綵簇花筵。惠風恩露專城養。慈竹蟠海上仙。其二南雲㫌節雁聲斜。驛路逶迤野菊華。北社重陽誰與飮。月明偏憶玉溪家。其三簿書錢穀費心籌。好爵誰言刺史優。曾是曩年餐素地。夢魂猶愧八公秋。</text>
<title>檢漕歸路。暫住西湖舍。辛丑</title>,<text>斜照西岩檢稅還。黃薇蒼竹重開顔。老香琴卓三年別。舊製簑衣半日閑。多病久仍思飮水。明時豈欲賦敀山。滿汀凉月身心寂。彼岸泡花一瞬間。又十里江風吹白沙。麥雲槐雨半人家。淸歌一動漁磯月。紅藥重開閏歲花。鶯惜好音啼未了。山含遠色翠無涯。短驢城畔來芳草。唐突詩眉展彩霞。又鱗鱗踈雨綠生洲。幔底迷離列岸樓。未老有緣看幻境。此生無計駐東流。山深湖水聞黃鳥。客到平沙起白鷗。我髮已蒼盟已宿。宦遊慙負未占休。</text>
<title>捕魚</title>,<text>擧網蠶頭浦。羽。 移時雨欲晴。泊磯翻水色。趙羲夏。 搖櫓雜波聲。盈尺銀鱗凈。金承遠。 罹絲錦尾橫。莊濠緣底事。羽。 周沼樂羣生。齊力驅江立。趙羲夏。 同心引浪平。縠紋圓躍處。金承遠。 罩漏惹游情。活潑天機在。羽。 高低市價評。括囊如蟻集。趙羲夏。 閃玉訝刀輕。藿葉南烹喚。金承遠。</text>
<title>檢漕歸路</title>,<text>波鏡無風一色齊。米塵如雨漲沙堤。三南漕䭵汀洲滿。四望名亭草樹低。謾放漁絲潮欲上。忽聞樵笛日將西。柳村沽酒知何處。鸂𪄠留人恰恰啼。</text>
<title>書贈許大士熽便面</title>,<text>嗟君皓首一無成。鹿洞硏詩老大情。千里相尋知舊識。楓香南嶠鴈來聲。</text>
<title>到暘谷山下作</title>,<text>若將相遻更無痕。延佇空林雨一番。楓露應醒泉下夢。松風如記屋中言。水流花發三生幻。地老天荒百悔翻。恐負良箴頭欲雪。他時可道此時煩。</text>
<title>寄書狀 鳳夏○壬寅</title>,<text>兄弟齊名鑾掖林。門闌寤寐谷淵臨。詎忘松澗花園戒。尙有䓗吹竹馬心。保以孩提如宛昨。稱之使者乃于今。深憂纔釋湖南斧。龜兒以南湖繡衣反面。爲數朔。 况復遼陽隔歲音。</text>
<title>寄徐侍郞 英淳 萱堂晬宴</title>,<text>慈竹亭亭見歲寒。年年今日葆平安。翻看海屋添籌祝。爲報春暉鍊九丹。</text>
<title>四月宿江舍 癸卯</title>,<text>三宿湖樓等旅居。歸來何日事耕漁。春明門外紅塵漲。楊子江頭碧水虛。隔岸舊遊參酒契。中宵新偈證禪書。市聲慵罷靑蘿夢。却愧沙田鷺不如。</text>
<title>謹次白彜齋 頤正 韵 謚文憲公。在麗朝以道學稱。入元購程朱書。性理之學始行東方。遺稿多佚。只有七言絶句一首。後孫東赫乞次於斯文諸公。</title>,<text>閩源直接壁經餘。公自東還抱聖書。道器千年光不泐。後生嘉惠未全踈。文憲公原韵矮屋蕭條十時餘。焚香靜讀古人書。自從天爵生人爵。情欲秋林日漸踈。</text>
<title>兒曹負笈江鄕。偶吟而因寄之。</title>,<text>滔滔皆是競浮榮。獨爾江鄕力筆耕。博學當時誰品藻。眉山兄弟尙留名。又不幸通朝籍。如何混牧樵。春永方到底。秋夢奈無聊。相和塤箎樂。勤求筆硯饒。試看明志處。樓下有鳴潮。又靑衫紅扇錦鞍驢。來往張三李四閭。一半謊譚強半謔。敀來心事問何如。</text>
<title>寄游荷侍郞晬筵</title>,<text>荷香如海滿書樓。花樹叢叢弧節醻。獨阻尊筵空悵望。畫松陰下病吟秋。</text>
<title>三溪洞。訪金尙書 興根。</title>,<text>壺中別有一高樓。挾澗松濤士見秋。弘景居山無俗累。文通感物惹詩愁。蒼簾歷亂峰光落。白板迷離夕照流。無計菟裘空悵望。小亭謾鎖大江頭。</text>
<title>柳進士 光漢 作金岡行。游觀金 興根，心菴趙 斗淳 諸公。以詩送之。走筆和贈。</title>,<text>夜讀名山記。秋燈一穗明。毗盧知上界。怾怛若前生。曾入金岡。今爲二十五年。故有此句。 楓雪鐘聲落。棠沙屐影鳴。忽聞東峽信。靡子孰爲淸。</text>
<title>以山陵敦匠在役所。僚堂洪尙書 敬謨 晬日。有分饌之惠。故一絶呈謝。</title>,<text>台躔瑞彩報弧辰。暖雪山齋紅旭新。天上人間南斗祝。喬松蒼帶四時春。</text>
<title>孝顯王后挽章</title>,<text>瑞光徵燭室。沙麓慶流源。化著涵羣蝡。恩推庇弱根。壽應仁者得。善固福之源。懿行頒宸製。於乎不可諼。其二七載黃裳吉。椒闈德似春。徽音承太妊。隆養奉宣仁。有則恭遵禮。無私敬飭身。孝思金牒在。何以慰慈宸。其三昔臣充奏价。彜典記丁年。坤極臨區宇。周南載簡編。媧陵今補石。軒曜正昭天。吉仗猶如昨。瞻依痛更纏。其四當日雷何異。今朝雪正濛。遅回雙闕下。密邇七陵東。蔑效曾甞藥。攀悲又蕫工。先靈遺秘宅。玄理諒無窮。</text>
<title>次靜濤柏葰韵 甲辰二月。以儐使奉命往義州。上勅柏葰有詩求和。以走筆步韵。</title>,<text>文星夜照鴨江坮。黃仗徐遅彩霧開。儐接多年同內服。皇華今日又東來。關河㬉雪新生草。驛路淸塵澹掃苔。動色桑區如有待。凌雲不獨餙鏞才。又珍重靑柯帖。欣攀荷牖迷。潘江無涘畔。劉壘肯高低。香溢詞垣集。燈深旅舘棲。奇緣難再續。春樹鳳城西。又蘭舟初放綠波空。千里逢迎細雨中。四牡如飛春晝永。岸花汀草一番風。</text>
<title>靜濤柏葰贈別韻</title>,<text>得御星軺誰有否。龍灣早已望仙舟。黃河泰岳於人見。明月光珠向我投。何敢望之心耿。終須別矣恨悠悠。白頭難負臨歧約。復擬金㙜一再遊。</text>
<title>又將一絶奉別靜濤柏葰</title>,<text>天涯各在三千里。今日初看第一流。白塔烟霞玉田月。幾回相憶幾回愁。</text>
<title>重和柏葰贈別韵</title>,<text>星槎夜泊絳河不。倪石米書同一舟。唱罷郢琴誰所贈。留攀陳轄竟難投。長亭遠樹情何極。別浦停雲梦轉悠。東海錦囊堪領畧。文章知在四方遊。</text>
<title>勇急樓謾唫</title>,<text>綠芷紅菱著▣▣。數聲漁唱逼江城。花間野馬漫山轉。竹外河豚照水明。結屋堪嘉林澤邃。行舟無怕雨風驚。酒闌人散登樓望。沙鳥空洲獨有情。又白板迷離碧樹村。洞霞川月變朝昏。香泥粘羽憐春病。漁火沽鱗閙夜喧。汗漫對人看紙局。商量懷古撫匏樽。爲誰無寐酬佳節。案上蓮花印法言。又蘚碧沙澄暎釣坮。閑雲晩入小簾來。鶬庚闘綠垂楊暗。燕子含紅嫰杏開。過岸松聲淸勝管。錯汀芡影小於杯。何人懶作羊裘夢。舊雨今烟一樣催。又蘭釭如畫買春宵。談笑湖亭喜市遙。牙軸展烟圍翠嶂。珠槽滴露漲紅潮。行隨流水琴心凈。坐看停雲麈尾搖。相憶相思芳草渡。夢中人在易知橋。又春坐江樓悵竹枝。酒船斜日拂靑旗。白鷗沙凈客來晩。黃鳥山深花發遅。雲物幾驚泡石轉。年華偏感壑舟移。滄浪一道無停處。自是漁人不定期。</text>
<title>以增廣東堂會試官鎖院。副試李台 若愚 有詩。請和諸試。故走筆口呼。</title>,<text>謾吟槐葉雨。翻訝桂香秋。誰赴子安閣。爭登王粲樓。塵埋文藻鑑。酒散榜花籌。同慶覃鴻澤。分添璧沼流。</text>
<title>東堂出榜後作</title>,<text>黌宮朝旭禮圍開。司命朱毫愧不才。三十三人雙日券。天公知是點頭來。</text>
<title>因大司諫權 溭 䟽陳自列。承批恩罷。</title>,<text>薇垣彈墨凜秋霜。痛矣科奸眩試塲。渙發恩綸行雨雪。積辜愈重寵愈光。</text>
<title>鞦韆</title>,<text>滿樹璇飈綠葉昏。紅泥鷰蹴落花痕。忽驚仙子來何處。却看兒娘自有村。錦帶迎風歸別浦。靑絲承日送高門。西洲千尺垂楊裡。一㨾低回月夜魂。</text>
<title>望月刻燭</title>,<text>登樓見明月。病客精神冷。歷歷草樹陰。皎皎山河影。如何前夜雨。汀洲入幻境。又仰見天無雲。俯瞰江如練。淸色留千古。氷輪挂一片。盈能幾時。如對故人面。又看看圓且潔。新光滿碧宇。閒人無盡藏。貴達何所取。誰知此夜否。一月今十五。又見月情何極。快飮茶一椀。碧波流無定。冷風吹不斷。可憐誰家園。灼灼看花伴。</text>
<title>箕伯補外命下後。以情勢逡巡。有卽其地定配之命。行到黃岡。旋奉仍任傳敎。因爲赴營。</title>,<text>玉缺翻爲玉節遊。餘生無計異恩酬。逢迎今日皆靑眼。怊悵前塵盡白頭。又菁莪歌頌布衣筵。先子來宣記戊年。棠憇尙留桑劫後。不堪重渡大同船。</text>
<title>在箕營。和崔生載奎竹枝詞五疊。</title>,<text>蘭檣一下遡西風。澹面芙蓉揷鏡中。芳草永堤橋畔路。明沙爭唱海棠紅。其二如何相別復何逢。逢別人間一夢濃。拋却百年愁裡盡。古來誰是有情儂。其三鷰扇題蘭低翠眉。八年曾寄渡灣詩。今來前度西汀月。又是無何折柳枝。其四幾回膓斷見斜暉。謫客陽關今未歸。懶取奇香重下箔。晩風唯恐洩羅衣。其五愁作生涯恨作居。白頭吟是可憐書。爲誰憔悴緣何病。道是光陰草露如。</text>
<title>又和竹枝詞五疊</title>,<text>夕散朝飛歌復歌。易消如雪薄如羅。聊識許多迎送世。開花不盡落花多。其二一夜休云萬里城。合離從古燕鴻聲。年年三月偸香蝶。秪逐花枝不記名。其三布政門前行路難。使君簾幙爲誰看。靑年又復芳緣重。結子紅桃拂畫欄。其四琅玕紫粉遠山低。忽采蓮歌折柳啼。解道一身都是夢。月光東出雨聲西。其五天末江干不住雲。雲間笙隺月中聞。紅泥黃濁無仙侶。指點蓬萊未見君。</text>
<title>又和竹枝詞四疊</title>,<text>沈瓜瑪椀玉䓗尖。汗粉琅玕半倚簾。紈扇懶搖相憶苦。靑葡架下雨纖纖。其二碧荷亭榭紫菱湖。楚鬢吳腰辟暑圖。白袷少年紅映肉。蘭湯新浴有情無。其三山花如繡草如藍。夕照嬋姸古洞南。桑海前塵無限恨。明年鷰子又三三。其四錦字新詞月滿江。惜花鶯舌訴春腔。紅愁綠怨何時盡。連理枝頭比翼雙。</text>
<title>梧秋之二日。卽族弟游荷尙書景寶弧節。短句叙懷遙寄驛使。</title>,<text>畫仙高閣凈無塵。記憶元戎覽揆辰。老去參商情更苦。看雲淸浿未歸身。又年年是日喜相將。可奈今朝水一方。春草池塘前夜夢。尙書秋酒碧荷香。</text>
<title>悼洪幕𥠧範</title>,<text>旅窓無伴酒痕迷。風雨凄凄曉燭低。靑草山深寒蟪骨。紅漚秋急隙駒蹄。蓮花一落人何在。蝴蝶空飛日欲西。蒼髮江關經百劫。來時共轡去無携。</text>
<title>詩牌作句</title>,<text>主人勞恨莫悲秋。對客春㫌繞綵樓。洛下昔聞相望處。雲中更擧幾消愁。功曹帝省淸時永。兵馬燕然肅氣收。陂葛蘿分異險。森天大筆百家流。又漁臺歌復答。宿露一空寒。蓮粉明池郭。梧衣對殿欄。新詞曾志喜。往像肎平看。羽馬龍城塞。王朝武將難。又思劇形銷未信秋。蕭砧寥漠在東樓。漢關秦月誰傷意。古峽孤臺獨作愁。江水何年回郭入。塵陰明日夾隣收。休將心際棋間語。空使陽春一曲流。又夜恨松風接。孤身翡翠寒。綉鳳勞賦苑。舞隺悵吟欄。峯氣前塵望。天恩北斗看。安閑無百事。紫淚見猶難。又粉雉聞笳起。征車天不寒。驚秋久留地。移月只依欄。琶玉回沈寂。瑤書請卧看。傷時漂鵡粒。年総廟籌難。又山㙜淸點雨。關曲暮生春。西宿秦時月。終年向主人。又中省秦城樹。魚凾入歲春。天冥風菊老。稍憶昔宮人。</text>
<title>龍灣舘。次儐使韻。乙巳暮春。以關西巡察使出往灣上。待皇使出來。時吏部尙書朴永元以儐使同留灣府。</title>,<text>半酡燕酒少停鞭。譙閣回盱白馬巓。老大宦游看舊雨。昇平烽報捲荒烟。灣沙石待重尋轍。浿月人驚再改弦。前路幾何燈市後。那堪驪唱滿江天。又候人江上已多時。旅舘飛花日苦遅。與子萍緣俱是客。同庚蘭契托於詩。幷州西出神先𨓏。京國東望夢亦移。愁裡斜陽靑草道。一枝遮莫種將離。又征節龍灣駐幾時。朔雲關月影依遅。見君今日思鄕曲。怳我前春出塞詩。穀雨桃花紅已落。行人楊柳綠初移。儀官知府如同社。綺語生香漫陸離。</text>
<title>次問禮官趙學士 然昌 韻</title>,<text>客地醻春酒與誰。鶯歌熱閙燕差池。幽人相見訪花處。小逕翻如看竹時。千里此行非復厭。一生多病若爲思。休云逆旅無奇賞。可奈良期不再期。</text>
<title>桃花洞。同儐使朴 永元 次綠猗 妓名 韻。</title>,<text>桃花洞裡影娥池。一是多情有恨時。洪度當年藤葉句。枇杷門掩爲誰思。</text>
<title>五詢亭試士後。仍發延勅之行。</title>,<text>連年重到地。今日始登樓。外補臣知罪。西來士拔尤。石塘春雪亂。江郭夕陽流。燕使傳消息。灣關又薄遊。</text>
<title>箕川書塾。暑日小酌。</title>,<text>解道樟楠本在山。滿空蒼翠爲誰攀。文章嶺月川雲際。品藻林原澤藪間。傾盖欣逢靑眼纈。深杯話舊皓毛斑。棠陰竚覩英材盛。天半奎輝此地還。</text>
<title>贈梧墅尙書朴 永元 上价赴燕</title>,<text>朝端玉立出仙羣。此去淸名日下聞。歷試六卿添衮繡。暫遊中國動奎文。往來楊柳今無雪。夢寐蓬萊常有雲。灣上題襟如昨昔。畫樓應憶酒同醺。其二送餞繽紛花月宵。春風冠盖擁征軺。早同劉白呼庚友。余與梧墅同甲。引樂天夢得同庚事。 晩似蘓黃作院僚。東坡，山谷登第參差。而元祐二年俱爲考試知擧之院僚。余近忝閣銜故云云。 已見山川多北界。定知人物勝南朝。過江皆我經行地。坐算歸程未覺遙。</text>
<title>贈沈學士 煕淳 行臺赴燕</title>,<text>鳳城春日姸。鴨江春水漲。行李三千里。春樹何飄颺。薄言遊大地。山川懷抱壯。眼目由經籍。須向文士訪。記昔先相公。贈我驪駒唱。石火十載忙。扇墨惹舊悵。今日送輶車。緬思遼河曠。燕薊卽其處。不是等台宕。四牡幾何回。努力王事仗。但願遠洋人。異端本誕妄。</text>
<title>綏陵遷奉輓章 丙午</title>,<text>聖繼神承龍鳳姿。冲齡睿哲誕膺期。三朝寢膳憂寒燠。曾是文王世子時。其二純考如堯日倦勤。代聽初載聳仁聞。虞歌夏訟逢煕運。日月重光耀八垠。其三摧膓那忍說庚寅。抱恨于今未死臣。蒲綠榴紅回舊節。端陽千古失佳辰。其四宸心不洎有餘寃。謚冊揄揚未盡言。位德崇成無闕典。周家追禮聖逾尊。其五喬山松栢翠森森。春露秋霜聖慕深。倣古灤遷儀禮重。積年經記仰淵襟。其六眞遊誰道隔人寰。重啓玄扉警蹕還。十七年來臨玉座。百官無恙舊朝班。其七龍峯佳氣欝䓗靑。金粟珠邱永妥靈。宸孝格蒼承默佑。鴻基磐泰万年寧。其八舊陵仙仗向新陵。東幸鑾輿宛似曾。昔日春坊官記注。白頭攀紼淚如繩。</text>
<title>書贈竹史上行人金 賢根</title>,<text>竹史當年奏請行。躡塵多媿倚樓名。東都駙馬中朝識。傅粉何郞畫晉卿。其二浿烟遼雨擁幨帷。直北長程與日遅。玉樹淸風忘溽暑。竗齡行似公誰。其三太液蓮花酒未醒。夕陽紅盪五龍亭。送君今去應思我。驛路看梅到曉星。其四西亭送餞出傾城。車馬依依動遠行。戀闕離闈多半話。崧陽一夜對牀情。其五燕天席雪厚埋塵。滿眼山川照映人。城郭樓坮非舊見。水精環疊玉嶙峋。其六送歲迎春玉舘居。支離旅食四旬餘。前行却恨敀期促。不識詩人不購書。其七古來專對每推能。貴价寧辭復飮氷。壯觀歸來堪一詑。西山鹵簿上元燈。其八野行林宿路三千。若個詩無可誦傳。蓄恨祗今揩老眼。佇看歸槖紀行篇。其九日下論交大白浮。陸龍荀隺幾名流。羽翁消息如相問。白髮難期復遠遊。其十東風灣柳綠於莎。遠道行人見歲華。老我當携重碧酒。迎君一醉滿城花。</text>
<title>大殿春帖子 丙午十二月。以內閣提學製進。</title>,<text>今臘月爲開歲春。春光都是在丹宸。從玆三百六旬六。無彊慶祿日維新。又禁苑東風柳拂條。靑旂宛轉向璇杓。鏤花剪綵昇平像。不及衢罇頌帝堯。</text>
<title>大殿延祥詩 ▣▣。以內閣提學製進。</title>,<text>文考大哉孝。戊子稱壽觥。瑤箋祝慈聖。今日遹追聲。又化行靑陽始。均遍八域生。壽國壽民願。帖詞獻宮楹。</text>
<title>敬次前文衡雲石先生傳硯詩韻 丁未</title>,<text>牛壇不及執鞭才。文苑翻看花樹開。襪線無堪添繡黻。彝罍應恥混陶杯。一門秉筆榮斯盛。傡世齊衡媿莫裁。彙纂仰成傳硯地。丹藜重續舊燃灰。原韵文盟久愧忝非才。幸得吾宗壁壘開。太史風流餘紫硯。湖堂物采有銀杯。笙牖一代唯公待。龜鑑千秋敢我裁。衰病未堪遵故事。詩膓今已冷於灰。</text>
<title>大殿端午帖子 五月。以內閣提學製進。</title>,<text>石榴花爭發。紅雲上林苑。薰風遍四郊。麥豊頌務本。江心照百練。三鑑圓一圈。願將五色縷。絲絲補龍衮。</text>
<title>石塘新荷 應製○六月</title>,<text>葉翻珠轉雨痕空。碧藕天然倚晩風。肯與春花羞作伴。淸秋延佇葆孤紅。</text>
<title>玉流川雨後 應製○六月</title>,<text>雉扇晴臨白日長。沼柯坮葉濯恩光。境疑天上三淸近。身在人間六月凉。銷暑賜沾氷蔗碗。臨流許醉碧荷觴。瓊林玉溜攀宸賞。鳳翰生輝錦藻香。</text>
<title>硯聯句 應製○六月</title>,<text>一片端溪石。御製。 琳腴蘚骨靑。刮光雊眼纈。趙▣▣。 透影馬肝熒。潑潤輝書帙。徐憙淳。 含章貯墨馨。摩挲溫比玉。尹定鉉。 歷碌燦分星。田地從來好。金興根。 仙壇自有靈。雲紋傳石穴。南秉哲。風字記蘭亭。銅瓦留奇制。御製。 囊泥宛巧形。楮毛敦雅契。趙▣▣。 蘇米贈嘉銘。鑿碧輕生暈。徐憙淳。 磨玄細入聽。方圓無定質。尹定鉉。 堅靜保長齡。坦腹知虛受。金興根。 池心見滀渟。托身常藝圃。南秉哲。 鈔史復硏經。御製。</text>
<title>焚香聯句 應製</title>,<text>紋牎淸晝永。金鴨試沈檀。御製。 芸几籠煙細。薇甁盥露寒。趙▣▣。 靜聞心入定。默坐夢成難。徐憙淳。 篆結千絲碧。灰餘一寸丹。尹定鉉。 塵緣初欲醒。夙契詎容闌。金興根。 警隺招琴卓。呼鸚佐酒盤。金賢根。 硏南人未睡。簾外月將團。南秉哲。 他日黃花底。相留晩節看。尹宜善。</text>
<title>玉流川聯句 應製</title>,<text>一派淸泉出。御製。 泠泠山水音。爲章雲漢近。趙▣▣。 如畫洞天深。數曲通花徑。徐憙淳。 三丫轉樹陰。淙琤聲戛玉。尹定鉉。 澄澈影浮金。境邃知源遠。金興根。 峯回有路尋。液池連御氣。金賢根。 漱石滌塵心。隨地過夷險。南秉哲。 長流閱古今。聽來羣籟息。尹宜善。 松翠入瑤琴。御製。</text>
<title>御製山亭避暑詩賡韻 承命懸板于籠山亭。座目提學趙▣▣，原任直提學徐憙淳，檢校直閣尹定鉉，檢校待敎南秉哲，趙鳳夏。</title>,<text>御製 追凉每到夜分迴。風過蕉陰曲徑開。斜倚危欄吟不寐。竹間新月伴人來。籠山如畫翠灣迴。宸翰頻擎雪紙開。苑樹分陰朱暑退。井氷澄透玉簾來。臣趙▣▣彤亭繞石水縈迴。雪沫輕吹雨不開。滿苑松濤空翠滴。驕炎猶覺爽凉來。臣徐憙淳澗曲松陰輦路迴。層樓臨水鏡光開。今年不識人間熱。三度身遊閬苑來。臣尹定鉉仙苑追陪第幾迴。家人同視錦茵開。那得一凉恩到骨。身從天上玉堂來。臣南秉哲玉溜泠泠抱壁迴。綠陰多處畫亭開。自是瓊樓無大暑。淸風遍與聖恩來。臣趙鳳夏</text>
<title>白蓮聯句 應製○六月</title>,<text>綠水氷姿凈。香羅不染塵。御製。 習容堪比玉。識氣詎貪銀。趙▣▣。 碧沼開明鏡。臙粧洗曉巾。徐憙淳。 難分越女色。時作西施嚬。尹定鉉。 艶艶瓊爲軆。亭亭雪接隣。尹致秀。 牧丹何富貴。薝葍大寒貧。南秉哲。 得意風淸夜。多情月皓晨。趙鳳夏。素房雲液冷。紺葉露華新。御製。 仙萼衝殘臈。倡花恥沼春。趙▣▣。 乍驚蝴一夢。翻看鶴前身。徐憙淳。 皎潔元無飭。紅姸不足珍。尹定鉉。 芳心嗤苑杏。嬌態襯江蘋。尹致秀。 定座如來法。行舟太乙神。南秉哲。 天然香自遠。聊樂縞衣人。趙鳳夏。</text>
<title>秋蟬聯句 應製○七月</title>,<text>溪亭新雨過。踈柳晩蟬聲。御製。 厭濁形先蛻。醒疴耳輒明。趙▣▣。 寄身由夏午。流響到秋庚。徐憙淳。 反照聞愈切。凉晨夢欲驚。尹定鉉。 爽從琴韵合。高入樹陰平。尹致秀。 竹凈消殘暑。林芳托一生。南秉哲。 參差天籟瀉。斷續石泉傾。趙鳳夏。漸覺金風動。長含玉露淸。御製。 妙機虛腹滿。選擧細翎輕。趙▣▣。 搖曳非關啄。凄騷最有情。徐憙淳。 會心來自遠。得意弄初晴。尹定鉉。 吹可詩膓滑。針應俗聽橫。尹致秀。 六朝等羣嗓。五月記先鳴。南秉哲。 盡日懷人處。餘音更黯縈。趙鳳夏。</text>
<title>七夕 應製</title>,<text>人間七夕此何時。踈葉梧桐碧雨遅。百子池頭誰乞巧。一年今夜一回思。</text>
<title>梧桐聯句 應製</title>,<text>庭畔碧梧樹。御製。 秋來得雨心。星宵纔一落。趙▣▣。 雲砌聳千尋。棲鳳枝先借。徐憙淳。 鳴蟬葉更深。月中踈影大。尹定鉉。 風際晩陰森。露濕靑林碾。金興根。 朝凉翠盖臨。雅懷追送價。尹致秀。 焦尾待知音。書幌供箋乏。南秉哲。 詩樓洗蘚侵。良材終有賞。趙鳳夏。 希韵入瑤琴。御製。</text>
<title>煮茗聯句 應製</title>,<text>活水烹新茗。淸香透綠窓。御製。 蘇泉知第二。陶雪賞無雙。趙▣▣。 採取𡵚山洞。汲來楊子江。徐憙淳。 芬芳連酒席。澎湃聽書釭。尹定鉉。 道士眠初醒。熱官氣欲降。金興根。 供滋宜渴病。酬寂喜空跫。南秉哲。 穀雨盈篁簍。松濤沸石缸。趙鳳夏。 細看生蟹眼。一椀澆詩腔。御製。</text>
<title>自鳴鐘聯句 應製</title>,<text>時鐘傳異制。御製。 樞斡倣渾天。琯黍雷生響。趙▣▣。 銅蓮漏借權。泰西初作巧。徐憙淳。 洛下古難專。互引輪牙轉。尹定鉉。 輕旋玉卵圓。妙機知不息。金興根。 胎葉管相牽。日月胷中運。南秉哲。 星辰掌上懸。神功齊七政。趙鳳夏。 閑坐致千年。御製。</text>
<title>墨聯句 應製</title>,<text>蘭煤成妙品。御製。 萬杵透奇香。文寶沾松乳。趙▣▣。 芸牎貯桂芳。色添鴉背冷。徐憙淳。 材合麝臍良。製自隃糜古。尹定鉉。 封宜薛稷鄕。雅緣膠漆是。金興根。 眞契楮毛行。染翰功全得。尹致秀。 守玄道可常。放磨酬任使。南秉哲。 滋潤發詞章。彩案緇雲起。趙鳳夏。詩幮紫玉光。畫眉濃翠黛。御製。 盥手點鉛黃。名以客卿比。趙▣▣。 職堪都護當。魚呑誰洗硯。徐憙淳。 豹蔚欲盛囊。一笏烏金重。尹定鉉。 半圭蒼璧煌。摩挲仍惜寸。金興根。 珍玩未爲量。微滴疑蠅過。尹致秀。 深渾見鰂藏。美䂓知繼李。南秉哲。 新譜最稱方。韞匣珠胎轉。趙鳳夏。橫牀琴㨾張。犀紋凝菊露。御製。 螺暈結花霜。印月乹痕滿。趙▣▣。 飛虹漬處長。輕硏林雨瑟。徐憙淳。 硬叩石華鏘。嗅逼沈檀馥。尹定鉉。 濡來竹帛彰。鵞經題後黝。金興根。 龍鉢吸餘凉。三友肩隨在。尹致秀。 數升腹藁忙。子安夢神異。南秉哲。 班孟𧗱荒唐。燦爛皇猷補。趙鳳夏。 縹緗著吉祥。御製。</text>
<title>南城夜唫</title>,<text>離騷一讀士吟秋。信宿山家石洞幽。多病故人來杜曲。有情明月唱凉州。前塵定識天開眼。彼岸回看地盡頭。朱墨已封身事脫。雲煙何處不奇遊。又那取靑雲榜紙紅。名途二十六年中。絲毫無補添孤負。白髮空悲紫陌風。右自屬泡花一落萬波紅。烏兎浮沈瞬息中。莫向迷津爭渡去。瞿塘曲曲每多風。右屬兒輩黃卷工夫又女紅。氊靑留視大家中。應須頭角嶄然見。耕讀聲傳舊日風。右屬諸孫憐渠命薄是顔紅。頭白愁雲恨雨中。黃葉冷帷明月夜。金針停處悵西風。右屬小室</text>
<title>次二客韻</title>,<text>朱輪東出廣津山。丹葉黃花滿漢關。曙月城樓鳴畫角。夢魂常繞五雲間。又次粉郭靑巖別是天。油幢不捲洞陰圓。如何夜雨參禪定。又復秋風作酒顚。歷亂峯光寒欲雪。依遅川氣晩生煙。回思蠟屐今霜鬢。駒隙翻嗟四十年。又次牙舘元無事。吟哦每夜分。山居渾梵俗。地氣變朝曛。遅退慚鷗。良遊喜鹿羣。燈深遐想起。看取嶺中雲。</text>
<title>酉山話舊拈韻</title>,<text>靑眼斑毛對酒圍。遠城嵐翠入簾飛。風來僧見踈鐘語。雨裡人多亂葉歸。柳墮蘭衰秋一去。山高石出境全非。少波浪處家何在。東浦相憐舊布衣。</text>
<title>到歧城。崔在奎，崔明植有寄。</title>,<text>酒滴茶痕喜共君。荷衣一拂海南濆。歲寒籬落松無雪。地暖汀洲橘有雲。身本賦竆同子厚。詩何緣瘦愧休文。歸程莫詑方壺跡。嶺上靈芝帶紫曛。</text>
<title>南至日。見新曆有感。</title>,<text>南至歧城雨雪初。祥蓂已見戊申書。遙知今日彤庭祝。簪佩千官頌九如。在歧城</text>
<title>次曺吏南奎韻 歧城</title>,<text>榕窓紅日映晴茅。嶼雨初收洗海郊。慣聽禽聲生竹底。更看鹿跡走林梢。心違白傅逢僧滿。吟在蘓仙伴客巢。皓首南荒開酒戶。半生誰解獨醒嘲。</text>
<title>贈曺吏南奎</title>,<text>南纏奎彩曙光斜。遷客來尋八斗家。喜展淸詩消百慮。文虹吐氣筆生花。</text>
<title>贈崔生明植</title>,<text>數間茅榭壓汀斜。千里同炊便一家。徐巿何年空過此。三山長發四時花。</text>
<title>以前韵贈崔生在奎</title>,<text>曾隨吟玦浿江斜。又復今年賦鵩家。自是行裝原有定。人生那得少年花。</text>
<title>次崔生明植回憶 八首</title>,<text>此身千億釰鋩山。虐霧饕風海戶關。回憶碧波亭畔路。鯉庭幾度七年間。其二黃花十月逐臣行。寒日南梁解纜聲。回憶永春靈窟下。暎灘鐘乳最關情。其三漫山冬栢赤陰驕。天氣無寒綠遍郊。回憶達城停節夜。端陽百日艶紅交。其四澆腔竹釀淡超塵。醉到榔陰雪鬢新。回憶玉河珠燭底。蘭陵對酌話詩人。其五綠筠紅橘海南天。底事行吟欲悴然。回憶紫烟岩上月。佳人秋唱夜如年。其六伊來多病未堪寒。况復餘生行路難。回憶龍灣迎客地。煖爐春酒好相看。其七翹頭日下稀消息。天末浮雲鴈字斜。回憶陽關西出日。梅花飛過驛人家。其八盡拋人事懶蓬頭。自笑猿盟忽變秋。回憶分司南漢雪。難忘易識一新遊。</text>
<title>又次 崔在奎，崔明植 咏梅 五首</title>,<text>陋紅羞綠獨爲春。剩馥衝寒雅韻新。靜夜背燈看不厭。淡如秋水有情人。其二一回相憶一回春。珍重殊鄕臘氣新。屛絶芬華超物累。澄心端識煉丹人。其三綺窓甁蠟阿誰春。酒北琴南面面新。嘉種山中先得氣。參禪自有悟空人。其四憐渠不作可憐春。合葆天眞冷更新。蝶紫蜂黃桃李處。繡街多少冶遊人。其五先天已托後天春。玄陸翻含翠意新。水竹因緣烟石業。生平知是閬壺人。</text>
<title>次二客 崔明植，崔在奎 月夜韻 戊申</title>,<text>經冬經歲地無寒。種麥鋤蔬土俗安。病裡幾何元夜月。明光應是舊時團。又枳籬如壁復如墻。墻外人民各美庄。箇箇新衣新歲祝。臨汀賽皷徹宵長。</text>
<title>次崔生明植楊柳韻</title>,<text>看到移時忽黯然。澹風初過又濃烟。爲誰攀悵斜陽路。可奈關情細雨天。何處銷魂相憶日。行人送目易知邊。陌頭解道封侯恨。頻打黃鶯抱葉眠。</text>
<title>次二客 崔在奎，崔明植 韻</title>,<text>曉風南岸月將西。萬縷雙行綠欲低。錦幕紅燈人不見。懶攀倡葉隔簾啼。右春柳纖塵初浥翠霏斜。黃犢驚眠白板家。庭艸一宵春滴滴。遠村明日賣山花。右春雨山中見月洞中歌。瞥眼靑空一抹過。臨水還無尋跡處。仙緣塵業較誰多。右春雲</text>
<title>次崔生在奎韻</title>,<text>海鷄三唱客孤眠。夢罷榕燈更惘然。誦遍黃庭無一累。病中休道夜如年。其二春來尙怕紙帷寒。愁緖繽紛忽万端。極樂鶯花須盡醉。達人知是一般看。其三芰衣淸潔接罹斜。何處烟霞不我家。聞道海山奇絶勝。東風多種未開花。</text>
<title>嚴程來時。子鳳夏隨來。與之經歲。而送還鄕第。</title>,<text>賴爾間關千里隨。病宜無幸幸扶持。送別今宵何處宿。此心惟有上天知。</text>
<title>次崔生明植韻</title>,<text>書罷黃庭讀紫陽。斗南叢棘雨聲長。眞緣桑海三生劫。妙物榕鄕萬壽香。天廢及身醒亦夢。君恩到骨暑猶凉。佛家知有埋憂地。頂上醍醐注幾觴。又此島非天上。知時雨露同。瞻雲先拜日。當海每愁風。過境輪燈外。殘年駛隙中。莫如須一飮。村釀碧翁翁。</text>
<title>次崔生明植咏石韻</title>,<text>憐渠松竹友。不泐雨風秋。屹立千尋勢。稱堪一品流。深蒼誰射虎。爛白客歌牛。而已雲光斂。高眠枕碧頭。</text>
<title>次崔生明植韵</title>,<text>人和地理與天時。該載前脩易禮詩。看取蘭衰蕭茂處。一般風雨夢先誰。又童心未已雪盈頭。萬事花開又水流。盲雨何津來信息。人烟此地枉憂愁。見書家屬欣無病。重食鄕農望有秋。宿昔從班餘一縷。榕窓風冷夢瓊樓。又霧罷龍山碧立孤。放筇欣對一愁無。香能念佛如參定。酒易醺人不用沽。古俗誰傳三國史。名區時展十洲圖。請看天畔盈虛月。空色澄心等是吾。</text>
<title>蒙恩宥還渡見乃梁。岐城太守孫亮錫隨來告別。臨歧書贈。</title>,<text>孤臣積罪寄南荒。萬死餘生白髮長。再閱靑坮時憲曆。雙擎彤綍放還鄕。石巓天接難於蜀。木道人歸見乃梁。知府臨歧相對祝。吾君神聖耀三光。</text>
<title>李上舍 束 玉泉精舍 己酉</title>,<text>臣罪山多歷鬼門。聖恩天大放湖村。生丁樂世街謠慣。與子芳隣社契溫。行處飛花紅悔跡。坐間新草綠銷魂。如何剩報殘年債。晴晝看棊月引罇。</text>
<title>寄九皐書齋</title>,<text>胎禽入夢結奇緣。感應留看太上篇。茶飰詩書敦契活。絃歌長在佛岩川。</text>
<title>楊江別業</title>,<text>解道今生等旅居。炷香枯杖定僧如。因緣夢裡貪看畫。憂患人間悔讀書。山社鬻來居易馬。江東思見季鷹魚。深雲埜渡舟橫處。流水無情白髮餘。又龍門東望白雲斜。新買湖頭第一家。滿浦農箱皆大麥。繞巖柴舶半名花。洞中高客羣飛燕。園裡淸歌數部蛙。拄笏西樓嵐氣碧。棋聲初落更呼茶。</text>
<title>次崔生在奎韵 六月</title>,<text>太虛雲影百年閑。望裡空靑舊面山。掩卷雙行中夜淚。五更飛灑月星間。又如堯如舜又周文。臣事前王見十分。未死冥然中夜淚。記曾冠笏忝鵷羣。又窮鄕奉諱已當秋。月日無情若箭流。可奈滿腔中夜淚。丙年扈渡鷺梁舟。</text>
<title>自題 未詳年條</title>,<text>我趙自是豊壤人。羽堂其號字▣▣。落地之初及生長。漢陽城裡數棟室。家庭訓業繼靑氊。天人始知學語日。誰言山木與肆馬。晦善藏身有衡蓽。峨冠布衣小經濟。不曾踪跡紅塵出。春風笑他一夢塲。拖紫紆靑患得失。凌虛意想丹九轉。悟學工夫箴四勿。</text>
<title>鶴 十韻排律</title>,<text>素衣丹頂又裳玄。當戶昂藏意自然。萬里孤心頻謦露。九皐淸唳易冲天。千秋化去靑城箭。半夜橫來赤壁船。縮頸頻成孤島夢。梳翎偏倚老松眠。人間何限椉軒恥。山外空思舞閣緣。爽颯精神雖可愛。淸癯骨格却堪憐。儀回紫盖芝田月。怨入孤琴蕙帳烟。飮啄閑情紅霧裡。徘徊靜步白雲邊。方求鳳匹霜毛潔。逈出羣鷄雪羽姸。嗟爾之身還似我。乹坤獨立却仙仙。</text>
<title>和枝亭</title>,<text>虛堂琴架忽然秋。病骨無端懶上樓。鹿走蝶飛皆幻夢。石前蕉下半詩愁。雲敀遠峀天容濶。水亂前塘露色流。最喜襟懷相自適。靈𡱝爲照暗香收。</text>
<title>奉步</title>,<text>苦海春波雨雪霏。泡花末路故人稀。蓮書了看渾成佛。太古山深翠滴扉。</text>
<title>擬春帖</title>,<text>陣陣條風北陸回。韶光先入上林梅。土牛寒送迎春樂。農政行仁鳳綍催。又東郊候節綵花團。陽意生生物物安。內醞深香金殿裡。六宮齊獻五辛盤。</text>
<title>歲首敬讀頒宣綸音有感</title>,<text>東望蓬萊瑞日紅。上天陽道聖人功。勸農新詔含丹鳳。野老先知偃草風。</text>
<title>有人爲其萱堂晬日而歸鄕</title>,<text>遊子春衣湖上歸。草心應照瑞萱闈。君家今日年年願。慈竹凌寒葆碧輝。</text>
<title>寄贈友人</title>,<text>黯黯堤上柳。霏霏湖畔草。有愁草色知。少別柳心惱。前夜月明好。應識故人醉。故人醒不醒。自在南山翠。</text>
<title>送友人之任南湖</title>,<text>官梅暗動早春香。消遣鈴軒化晷長。如水公庭趨鴈。近山村巷放牛羊。毁譽自有齊阿墨。治理應同漢龔黃。他日璽書褒降後。南民遺愛在桐鄕。又做事生平任性眞。古家型範有斯人。強剛氣得爐中鐵。溫潤姿同席上珍。粤自先公論契舊。幸爲僚友結交新。▣▣爲感慇懃意。騷興多從麴米春。又弟兄爰處不分門。棣萼桐華連理枝。誠悃徒深辭鳳闕。夢魂頻警憶鴒原。簷前綠竹宜淸案。堦上黃花爛暎樽。知子風流能割俸。倘思衰友意中存。又僭帝汚爲下大夫。黃袍幻作佩銅符。假啣虎闕頒泥紫。公事蜂衙掌簿朱。五馬行行從北洛。雙鳧去去向南湖。早知良手恢游刃。何慮治䂓與政謨。</text>
<title>早春懷人</title>,<text>黃金不用買靑春。楊柳微烟處處均。一夜雨催花信息。故人風動鶴精神。踈山獨對情先重。明月相忘夢更新。賴有瓊枝堪折贈。水雲空入後前身。</text>
<title>春雪</title>,<text>瑤華萬朶冷欺春。化出明光剪取均。暎碎日絲輕逼氣。暄銷石竇暗通神。強猜梅葉三分合。好作梨花一色新。可使埋憂憐不掃。豈驚琴屋白頭身。</text>
<title>無題</title>,<text>幾日蛾眉遠別離。思君欲見到西湄。靡忘淸瘦難成夢。久待情愁奈此悲。渺渺魂銷移棹曲。迢迢膓絶聽笙時。若敎斯恨天公識。弱水三千路不遅。</text>
<title>憶東湖</title>,<text>靑藜踏月洞中天。一酒相從澹泊然。聞道東湖春水漲。孤舟更擬載風烟。其二昔人黃鶴白雲遙。夢裡珠林翠動搖。暫到春山山萬疊。何時能渡絳河橋。其三春來新唱麗人行。紅陌春明珂馬聲。頃刻春光風雨過。落花愁殺午陰平。</text>
<title>偶逢故人</title>,<text>昔聞丹簿盛名留。此日相逢上小樓。夜半吟眉衝斗氣。雪前衰髮少春愁。平生酒薄尋常債。卽地棊收第一流。且待林城花狼藉。短筇輕屐倘分投。又竹前梅下見諸君。雪韻琴形逈絶羣。末路襟期深淺水。當年事業往來雲。人生未老春將半。樽酒頻傾夜已分。滿座叢談猶未了。何來鍾漏數聲聞。</text>
<title>早春謾咏</title>,<text>天光羃䍥遠鐘稀。入箔層巒蘸翠微。磵道消氷餘雪淺。林窓當夕晩烟飛。新苔古石雲猶濕。芳草淸溪客未歸。一夜聲催花信息。綠楊東畔聽金衣。</text>
<title>送人</title>,<text>此世詞交識者稀。喜君犀點照精微。獨聞竹雨鳴琴苦。尋見茶香繞枕飛。倦馬爲留來信息。沙𩿨應誚未同歸。▣▣▣▣▣▣▣。空榻泠然御羽衣。</text>
<title>紫閣山</title>,<text>比來無日不登山。碧樹陰濃午影閑。依石頺然人戱局。白雲玄鶴共相還。又翠舘平臨紫閣山。烟霞洞府晩年閑。泠風欲御仙緣重。玉圃笙鸞梦裡還。</text>
<title>送許生欽之濟州</title>,<text>驪歌唱晩雨聲同。層翠挐岑貝窟通。千里釰尊春梦裡。一天雲水夕陽中。曾聞白鹿多仙氣。爲坐蒼鷹見海功。悵別西風無限恨。短亭楊柳送鶯翁。</text>
<title>和人</title>,<text>梅社盟參野鶴群。悠然相對更難分。禿毫謾記晴山雪。幽杖牽歸古洞雲。斷飮餘生宜少過。易言深病在多文。淸霄時有詞朋約。帶月來尋白板門。原韻那從巖澤釣樵群。差恨身游城陌分。幾夜獨愁空見月。當年人事半敀雲。叵聆白雪方知律。將買靑山不用文。醉死夢生渾一法。句賢琴聖詎多門。</text>
<title>效宮詞軆</title>,<text>秋草春花物色更。繡囱鶯歇午眠驚。何時金輦門前過。鳳吹依依梦裡聲。其二怊悵黃昏忽一更。丁東玉漏耳邊驚。沈香寶燭無消息。何處昭陽下鑰聲。其三寂寂紗厨月二更。石榴陰轉似人驚。銀箏欲發繁絃苦。孤鳳淸飛和淚聲。其四亂堆雲䯻恨三更。雲際哀鴻底浪驚。悄捲緗簾梧葉下。空庭細雨斷膓聲。其五背燭停鍼到四更。翠衾誰共冷初驚。夢魂亦解天猜意。不厭霜砧競搗聲。</text>
<title>西坰偶唫</title>,<text>西郊極望半陰晴。踏盡黃雲草履行。千萬箱斯歌老少。兩三皷是賽淸明。卧籬兒犢留閑跡。近客雛鷄弄好聲。七月公堂春酒祝。野人歌誦答昇平。</text>
<title>秋日咏懷</title>,<text>崖樵溪釣野棲安。擁病秋思更苦難。放矚遙天來夕照。側聽平地盡風瀾。降愁紅露杯唇滑。覔句玄氷硯腹寬。意到渾忘塵世事。晩蟬流響過林巒。</text>
<title>秋日宿江村</title>,<text>朝暮漁磯傍碧山。凄凄白露荻花間。江湖遠跡將休意。麋鹿閑踪捴不關。數曲淸詩曾要語。三杯美酒卽醺顔。秋天寥落多懷感。怵惕微心夢點班。</text>
<title>澹澹亭懷古</title>,<text>風振蕭蕭木。雲懸澹澹亭。江山猶爽氣。星斗想英靈。棄世人皆朽。留名子獨馨。不知吾死後。誰復雙涕零。</text>
<title>次貞素韵</title>,<text>新柳南溪亂翠絲。霞筒錦字結春思。今宵少別難爲夢。白鷺空亭有一期。其二茶杯停處緩琴絲。高石無言未可思。日暮春山人不至。靑驢空返雨中期。其三文心當酒細如絲。渭樹江雲獨夜思。遙識一輪天上月。蕉齋應照別般期。</text>
<title>石樵方遊西州。玆集前人句。爲贐遠覽。</title>,<text>三月正當三十日。風光別我苦吟身。勸君更盡一杯酒。西出陽關無故人。</text>
<title>送族弟景寶遊瑞興</title>,<text>人生慣離合。憂樂逐心發。有歌懷無極。匪酒情多闕。中宵念勞勞。西隴忽蒼突。古驛梅花謝。淺浦芳草沒。此時賢弟行。征輈春雨歇。右丞輕塵渭。邦式淸風越。難制烟霞性。叵愛竹石骨。緬思暎波樓。歡色湧金月。佐筵列豊眉。應禦花箭伐。官觴莫深酌。解醒烹山蕨。歷漱玉溜泉。暫躡飛雲襪。上有中朝筆。未可慳投謁。東風吹衣去。短橋銷㬉雪。爲君折楊柳。愁緖苦不絶。程役曠幾旬。一時慰暫別。回首更憑目。散雲翠明滅。</text>
<title>和族弟景寶所示韵</title>,<text>玉箏調罷打銀毬。醉折薔薇揷滿頭。碧酒沈醺人已散。月明深鎖杏花樓。其二丁香千樹綺羅堂。春日慵眠艶碧粧。黃鳥一聲魂欲斷。少停針刺嬾徊徨。其三水邊楊柳草間坮。紅雨霏微洗綠苔。却看香泥輕蹴燕。夕陽飛度綉簾來。</text>
<title>書窩卽事</title>,<text>熏飄一陣自南郊。微雨濛濛草色交。靜裡乹坤閑自在。一床魚蠧結書巢。</text>
<title>雨餘遣懷</title>,<text>微翠終南近。晴雲濕曉囱。榴低紅潤玉。檜老綠如幢。病苦尋詩少。愁多借酒降。露陰韶景晩。玄鳥舞雙雙。</text>
<title>山行</title>,<text>行行北門路。衝袂滿山松。暫躡飛雲履。爲听禮佛鐘。出城逃世故。看雪話春容。薄暮悠悠定。圓迦擬一逢。</text>
<title>春詞</title>,<text>睡起山囱聽鳥聲。紅梅小院尙留情。送奚爲報春消息。知是東風柳色輕。</text>
<title>江上吟</title>,<text>點綴踈星弄日光。春陰漠漠暮雲長。白鋪菰岸鳧眠穩。紅鎖棠花鳥篆香。軟逕塵含新過雨。平湖潮退却疑霜。晴霞杳杳苔痕濕。夕照虛汀繫錦檣。</text>
<title>有一宰相能休退。又多福。以詩寄之。</title>,<text>隺紅金帶錦貂蟬。風雨要津晩退船。山下卜居閑宰相。人間亦作好神仙。佳人歌舞桃花㬉。𥠧子文章玉樹賢。一局洋琴絃十四。華晨月夕定如禪。</text>
<title>漫吟</title>,<text>吾居瀟灑是香東。一局琴書雅趣同。老隺閑眠松樹下。孤雲獨去夕陽中。春光荏䒣歸何處。夢外繁華任好風。花草東園經濟志。何妨早作白頭翁。</text>
<title>禁中作</title>,<text>晴旗薰赤日。寶扆捧紅雲。椒掖爐香細。花磚珮響分</text>
<title>春日偶吟</title>,<text>春物都城雨後添。楊花初發隱靑帘。遊人繡陌千金駿。靜女珠樓七寶奩。萬戶風光輸眼孔。百年霞氣付眉尖。殷勤一席終離別。無限斜陽上帽簷。</text>
<title>問花</title>,<text>星斗分明昨夜東。春心樹木藹然同。鵓鳩啼盡應鋪綠。燕子來時倘綻紅。珍重仙娥期暮雨。殷勤海月隔遙空。千回勞問君無語。歸卧山窓候信風。</text>
<title>早柳</title>,<text>嫰色曾於舊臈明。春陰領畧復春晴。空懷谷鳥金梭織。却羡宮花羯皷聲。過雨晉賢靑眼視。臨風楚女細腰行。無情有恨誰能覺。絮糝長堤白㲮平。</text>
<title>贈人壽宴</title>,<text>赤松蒼栢見長春。南極前宵放彩新。鴈塔芳辰佳子弟。鸞閨花甲老夫人。神仙平地三生約。軒冕明廷二品臣。雲隺海黽今日祝。爲公勇退急流津。</text>
<title>送人</title>,<text>黃昏梅骨照靑春。過雨燈心得月新。萬里樽空醒醉客。一年花見別離人。戰塲芳草來蜂將。澤國行雲送鴈臣。片刻千金眠不着。滿筵叢語滴津津。</text>
<title>栢堂小集 洪菊人世周將發南程</title>,<text>差恨年光若箭飛。晩來偏惜暮春暉。停盃花底沉紅雨。拄笏茶前納翠微。舊識新知良讌合。琴酣歌爽俗音稀。及時行樂兼詩令。百軸宣陽孰有歸。又楊柳差池黃鳥飛。使君簾幙媚晴暉。一番風雨桃花發。百種憂愁芳草微。感慨文通情緖薄。崎嶇潘岳髩絲稀。銷魂知在難忘處。南浦明朝送客歸。又芳遊揀日羽觴飛。綺席留連悵夕暉。石痕含雨衣光冷。花氣薰人酒力微。今生易覺靑春老。末路堪嗟白雪稀。一醉相關忘物役。百年都入梦中歸。又強折花枝花亂飛。花間匝坐競姸暉。句當春色緣誰住。慰藉塵情到我微。往日松槐依舊在。淸時鶯燕未全稀。觥籌金谷添奇賞。記取晴陰欲忘歸。又茅屋依山碧欲飛。薰羅古洞散斜暉。草和輕靄晴初變。柳拂癡雲暗轉微。春日看花扶病至。故人無酒見情稀。須從洽洽東風裡。百舌紛頻攪睡歸。</text>
<title>四觀亭</title>,<text>千金未暇買名園。別處無關万種繁。花樹片時眞醉死。酒盃長日易狂言。鷰來鴻去靑山影。草細香深白雨痕。計較餘生無可意。任他幽鳥向人喧。</text>
<title>東林</title>,<text>東城三月少年多。白馬春風楊柳歌。最惜堂堂西日去。無情惟是石橋波。</text>
<title>偶題</title>,<text>弘景無心化。希夷底意眠。昨蒼今我白。劫火送靑年。</text>
<title>暮春</title>,<text>愛惜春深更惜昏。洞中新漲衆花痕。亂雲披紫全欺壑。積雪堆銀壓滿邨。久坐却疑香沁骨。暫歸還應夢飛魂。番風廿四知多少。覔向城東百畒田。</text>
<title>謾咏</title>,<text>擊壺仍緩步。中夜放長歌。明月松聲冷。淸風竹影娑。杯唇紅玉潤。鏡面白銀多。春色在江上。無如混短簑。</text>
<title>春日謾吟</title>,<text>春薄癡雲卷。湖峰放懶晴。綠蕪尖短岸。新柳蔭東城。</text>
<title>途中謾咏</title>,<text>曲林▣▣遠烟賖。流水東西不記家。逆旅馬頭寒雨過。往來鴻背夕陽斜。征衫暗結烟亭柳。詩帒遙橫野渡花。一道亂山蒼翠裡。黃昏歸路聽殘鴉。</text>
<title>謾咏</title>,<text>我思維何雨雪霏。泡花末路古人稀。法書塊坐渾成佛。無事山村竹滿扉。又驥蠅當世客。琴鶴僻居人。萬念東流去。楊花已半春。</text>
<title>四月郊墅</title>,<text>神功斂却閉吾廬。罏額薰香古篆踈。愛看浴渦全白鳥。幾蘇傷蠹半黃蔬。形容近日癯緣酒。習氣元來懶讀書。西舍田翁爭結耦。晩風簑笠坐柴車。又扶杖偸閑到少園。園亭幽寂樹陰繁。勤培苽種存心力。頻掬塘波愛月痕。四月微風梅結子。一簾踈雨竹生孫。數三客子緣何趣。謂有床頭酒滿樽。</text>
<title>失題</title>,<text>軟塵無到石橋間。一入名園便是山。鎭日朱門公事少。品花蒔藥不知閒。又李氏平泉花石圍。張家靈壁水雲飛。從知賞樂無多日。誰把奔忙較是非。</text>
<title>挽</title>,<text>古家遺業問氊靑。夫人賢淑尙典型。每誦貞愨存內則。却意康安享百齡。萬事今日東流水。還驚夜壑空泠泠。薤露歌長無限恨。天上一夢鸞驂停。雲輧永謝閨門去。此地空餘舊門扃。入望靑山愁雲翳。前臨丹旐悲飈冥。從知善君留人口。猶喜賢胤守門庭。秉德女中稱君子。篤行推及載史經。宰木凄凉寒夜月。那堪蒿里送精靈。愴矣題詞和淸淚。惟覺吾身轉竛竮。</text>
<title>烟㙜</title>,<text>壽福三同豆錫黃。欝金斑竹畫瀟湘。天銀蝙蝠靑銅盒。西草三登第一香。</text>
<title>筆</title>,<text>憶昔花生梦裡香。金牋洒落墨爲庄。蚕聲貫竹鳴如雨。毫影分池白似霜。已許銀鉤形健健。能敎鐵畫氣堂堂。籠鵞千載無消息。一片靈心萬古長。</text>
<title>墨</title>,<text>燎松其法妙而深。軆用貞貞一笏心。點綴珠璣勞筆勢。發揮紋彩助詩吟。石池磨盡蒼烟氣。金粟染成玄玉陰。莫近皤仙南極會。應嫌隺髮白盈襟。</text>
<title>嬋娟洞詩</title>,<text>嬋娟洞裡月黃昏。荊棘蕭蕭擁墓門。恨入碧苔纏玉骨。夢來朱閣對金樽。花殘夜雨香無跡。露濕春蕪澹有痕。誰識長安遊俠客。半山斜日吊芳魂。</text>
<title>鷄</title>,<text>身兼五德必爲賢。擔藥曾隨八皓仙。庭印跡如泥竹葉。欠伸形似挽弓拳。子開乹處安更漏。丑闢坤時奏偓佺。草卛衆雛出籬去。遠林䲭集是黃肩。</text>
<title>狵</title>,<text>落梅花跡怎無馨。睡罷閑蹲聽道經。洞府剩閒多戶睡。窮閻無警少鞭刑。峩冠楚喧晨雪。裘白秦關見夜星。戱問悠悠千載事。天台山碧一孤亭。</text>
<title>浴佛日。逢酒徒。</title>,<text>鵝靑鱉白映闌干。望底旗竿怳將壇。聊識放光天笁法。且依乘化廣陵看。酬時酒愴山花晩。剩隙農譚隴麥寒。深坐如禪無外物。喧喧爲厭近長安。又鶯花寄作別人春。怊悵桃池煑白麟。流水無心因世故。靑山當面任天眞。別般襟槩樽看海。異昔容華鏡閉塵。賴爾佳朋多傑句。却忘今日有吾身。</text>
<title>偶成</title>,<text>芭蕉爲骨石爲踪。甞着秋風减病慵。日下雲間幾許待。酒前茶後一番逢。踈篁短燭晴相映。寒露凉梧遠更濃。此夜聊將香數瓣。竹聲聲裡爲誰供。</text>
<title>賽神曲 押𩿨亭。與山泉兄弟，游觀，貞室，春山，錦洲，泊翁，黃庭，此山，蓉城，二酉。</title>,<text>神兮迎送古今同。暮雨空汀夜起風。悵望椒糈叢語亂。荷幡寒拂碧雲中。其二黑月凄凄曉翠濃。天深水草若爲逢。空中飛到空中去。朝暮寒愁十二峰。其三綠袍槐簡立寒窓。處處叢祠影冷江。禍福多男多致語。瑤筵人影自雙雙。其四叢鬟羅立桂陰遅。半夜坎坎擊皷時。大餠如盤醪似海。心香暗禱不違知。其五相思極望未全非。碧水空明胡不歸。廟下流烟空漠漠。綠蘋芳渚鳥聲稀。其六桑田古跡近江居。鉄鐙錚鳴信未虛。人意頻紛相祝願。逋租不及利耕漁。其七神歌一唱翠巒孤。吐火流光似畵圖。百種祈香許多說。這中尋有有尋無。其八一響碎鈴東復西。却從靈域有心棲。箏琶紛進淸沽綠。極浦凄雲翠欲低。其九是日招靈令節佳。依俙水渡與山厓。來無傳意從無語。午古惟知宋玉懷。其十泠風碎碎桂旗開。靈駕臨風儼欲回。猶有然疑心未盡。繁絃更撥復三杯。其十一秋賽餘悲春復春。季咸衣珮便新新。莫道靈應敀寂寂。後人生死證前人。其十二未敢言兮望浦雲。深知得失一言分。年年此地通靈事。寶馬嘶風空外聞。其十三良辰男女亂成喧。相聚分明水上村。玉珮先從筵上拜。叢林隔浦月黃昏。其十四凄風冷雨不勝寒。綺席珍羞百果團。神識丁寧酬祝史。竟來無過得身安。其十五飄風萬騎倒靑山。烏鵲警啾桂渚閑。窸窣紙錢飛片片。肅然香氣過雲間。其十六呼星招鬼浩無邊。自取神從有相天。木帖相思爐篆紫。湘中疑是踏波仙。其十七明盤捧出衆香饒。雲飛來窈窕橋。火白彎時人正愴。羽林聲裡夢魂迢。其十八鴻龍玉狗影相交。神席傳芭異管巢。催喚陽侯銀甲白。陰陽倐忽月空郊。其十九綠尾玲瓏執戟高。飈馳電影駐蘅皐。靈風滿載江洲去。河伯猶然避小舠。其二十几席滂沱酒肉多。鏗然瑱玉暗中過。出無入有凌侵語。一段灾祥降楚歌。其二十一記昔梗陽古住家。桃枝投法綠橫斜。九江何處眞人在。陰雨霏霏落雜花。其二十二共闘華衣春色長。山川有道話陰陽。丁香卯竹翻瀾處。紅濕椒花薄曉蒼。其二十三深知論咒自分明。帝子臨洲喜共迎。巴俗推來無異昔。今人鈴舞事生平。其二十四仙旗日薄翠亭亭。霧歇樽筵怳似醒。渺渺無辭空可望。風前芳蕊隔洲靑。其二十五水府沈沈水露凝。龍綃雜珮向風登。叢汀千載無竆意。相照寒宵暗暗燈。其二十六設席芳菲下玉樓。楓枝逐鬼揷寒頭。瀟湘古曲兼山皷。神木蓊蓊薄靄浮。其二十七洞簫紛徹接荒林。苦竹凄凉暗淡心。荷盖搖搖星語亂。古來靈魄水中尋。其二十八蘭阿夕糈慣江南。玉斝淸香桂暈酣。定識分明生死處。幽明通達未能堪。其二十九凄霜落落凈寒塩。綉扇風敲落草纖。洛浦遙遙空想像。鮫人春捲水中簾。其三十桂棟斜陽掛蕙衫。古祠寒雨落𩁺𩁺。賽歌乍發遙相識。東浦西洲下錦帆。</text>
<title>估客樂</title>,<text>天下商旅萬里同。大船小船乘天風。歲去年來長爲客。平生不出水波中。其二漂泊春思綠如濃。東浦解檣西浦逢。一身蓬轉無定處。牙檣錦櫓簇如峯。其三舟爲泛宅闢軒窓。綠鴨潮通白馬江。燈火長洲春不返。浮生閑適更無雙。其四家山久別夢魂遅。少小時從老大時。重利千金江海上。傍人莫笑片心知。其五江湖爲計半生非。逆旅迷魂莫可歸。經年一雁飛飛去。雨雪滄波識者稀。其六大舟深利作爲居。大海滄波明月虛。寄問許多何爲者。肩簑腰鎌事樵漁。其七不辭遙渡不辭孤。一棹深懸范蠡圖。五兩旗頭結儔侶。雲中出沒有還無。其八大同之北錦江西。千里行遊穩作棲。不問前途幾許里。秪看金貨直高低。其九滿載珍貨物物佳。萬水千山山上崖。休言價客多無墓。千古風波一㨾懷。其十颭風旗脚拂船開。千里江陵復一回。名利關身他不暇。筭銅餘業買醪杯。其十一幾回秋去幾回春。家在長江夢更新。白首行行舟不繫。曲江珍寶屬何人。其十二時時穿棹大江雲。楚樹昏昏草色分。綠水不知遊子恨。五更流去有時聞。其十三天南岸上皷初喧。急曉鷄聲起四村。漂泊烟涯月千里。浮年無有別朝昏。其十四客思寥寂月光寒。大濤千層一葉團。江湖夜雨雙鬂客。鴈背遙憑信息安。其十五採珠田與煉銅山。世客滔滔不暫閑。滿載魚塩兼水陸。如何寄在水中間。其十六半世身名落底邊。篷窓高卧倚長天。若渡蓬萊三千里。海上云見好神仙。其十七船頭祭神酒杯饒。樂渡風波作長橋。今年如此明年又。白髮浮飄萬里迢。其十八活計經爲與水交。依如檐下雀爲巢。風霜驚敗危檣倒。止泊蒼茫杳遠郊。其十九驅去大風江上高。暫停孤櫓下空皐。大船一放▣千里。櫓下空隨短短舠。其二十帆風一陣夕陽多。十二灘頭一日過。桂玉從知多料理。危瀾涉涉發高歌。其二十一思家不已反忘家。萬樹千林水上斜。聚散元無湖上客。歸來期當漢陽花。其二十二獨棹東風去意長。風從斗尾下韶陽。輕載香稻㱕來晩。眼界茫茫遠樹蒼。其二十三四方遊計到天明。湖客纔過海客迎。泛泛來還不知息。滄波一道暮烟中。其二十四船頭立立短長亭。斗酒相傾醉復醒。久客湖邊離思慣。故鄕山色月靑靑。其二十五江水東流綠霧凝。黃樓遙望杳三登。元無晝夜知其泊。漁戶深明一点燈。其二十六馬首船頂不繫樓。江洲已老白盈頭。水工持楫過灘口。草上微烟萬里浮。其二十七鯨鯢齒上路成林。何恨年年逐利心。縣藉之中無名姓。金多上客衆中尋。其二十八天生水路界東南。豪放漂蕩酒日酣。乘時射物推輕重。不有金錢奈意堪。其二十九錦城之米瓮津塩。滿入船家細細纖。約束明朝行千里。爲看天氣晩開簾。其三十販寶翁身短短衫。頭邊白雪亂𩁺𩁺。若到行舟觸風浪。應從魚腹住行帆。</text>
<title>漁父詞</title>,<text>漁父江湖歲歲同。一竿千古有淸風。未見扁舟道鄕里。姓名元不載籍中。其二暮向蘆中白露濃。無人灘上暮朝逢。有時頻擧垂絲直。閑數東西第幾峰。其三一葦萬頃倚高牎。踪跡水雲自在江。翡翠之綸黃金鉤。漁人獨立月成雙。其四歌竟滄浪遅復遅。皷枻乘流不定時。取適此翁忘魚久。箇中難見世人知。其五不識人間有是非。小逕南溪垂釣歸。翻嫌四皓還多事。定是高人出世稀。其六西塞山前有定居。綠簑孤立滿心虛。依依雲色依野艇。隺髮閑梳但說漁。其七斜風細雨秋山孤。流水桃花入畵圖。晩對澄江息風浪。塵間半事到心無。其八事隨雲去任東西。泛灧淸磯寄一棲。遙上春灘木蘭棹。夢翻烟歇世上低。其九秋天十里獨釣佳。雲蘸烟波月照崖。終然釣出大魚得。誰知東海暮年懷。其十往來江上小風開。風致淸凉去復回。鱸魚羹美荷花細。細酌漁村一二杯。其十一柳渚風微三月春。淺波相坐意還新。水淸魚見不呑釣。不計功程有意人。其十二杜若洲邊細細雲。孤篷短笛影相分。平生除却經綸手。不與人間姓名聞。其十三幾年石上隔塵喧。舊釣磯連新釣村。半艇鷗鷺顔面熟。一點燈火不避昏。其十四塵上爭名世念寒。烟中蓮影自團團。魚鰕到市利源薄。無事知一身安。其十五靑蒻飄然對晩山。風來月出任閒閒。半篙春水機心小。白鳥時飛一望間。其十六桂餌玉璜在水邊。江湖春色滿春天。坐茅依柳閑無事。不愧仙㙜白髮仙。其十七楫室鰕粮可自饒。玉壺雲影倒空橋。薄暮垂絲仍曬網。竹竿橫翠白雲迢。其十八無心萬事息塵交。蹤跡千年勝許巢。菱角鷄頭無數翠。遠汀移棹泊虛郊。其十九烟波釣徒一身高。醉眠江國時登皐。葛衫草履隱漁者。皷枻長橋每停舠。其二十獨見芳餌貪心多。衆魚無端竿下過。短簑空立無所定。閑起浪婆銅斗歌。其二十一少風波是便爲家。簑笠蔽身斜復斜。靑荷包盡紫鱗疊。唱斷三曲紅蓼花。其二十二菰飯淸凉綠水長。古跡從看渭水陽。亂荇礙楫舟蘆隱。一空滄渚月蒼蒼。</text>
<title>芭蕉聯句</title>,<text>翠葉心心展。芳肌絶塵俗。輕羅翻欲縐。叢玉儼似束。錦勑斜封字。蒲葵忽生矚。此下幾句缺</text>
<title>擬端午帖</title>,<text>亨嘉逢日吉。涵育企年康。黃道中天赫。朱明庶物昌。野謠登麥瑞。宮醞泛菖香。御府初頒箑。仁風拂寵光。又林䓗環大地。膏燭仰仁天。迨此秧車節。君餘頌及田。又御槐濃綠迓端陽。南極星回映寢堂。內院醍醐隨令節。宮盤艾葉動新香。</text>
<title>楓</title>,<text>淺赤深黃色色更。千林萬葉曉光生。雲㫌忽變劉郞壘。霜繡疑裁織女星。漁火冷侵㱕棹影。寺烟遙到暮鐘聲。秋山省識春風面。一幅文綃正奪名。又 此題未詳靑女新粧未可更。彩霞濃沫逼秋生。臙脂洗落吳江雨。蜀血啼翻錦星。散入水邊橫夕照。薄沈崖底碎寒聲。停車續讀招魂句。謾道騷經不載名。</text>
<title>逢故友</title>,<text>隔年顔色月華更。渭水停雲道眼生。異昔音容銷萬劫。向時離合說參星。幾回水國盈虛夢。過處風瀾灧澦聲。盡把浮緣㱕夜壑。故人蘭簿記詩名。</text>
<title>咏秋</title>,<text>紗幮寒逼殘宵氷。露下虛庭玉屛冷。池荷粉褪夜有香。井梧葉下秋無影。又丁東玉漏響西風。簾外霜多啼夕虫。金刀剪下機中素。玉關夢斷羅帷香。又裁作衣裳寄遠客。悄悄蘭燈明暗壁。含啼寫得一封書。驛使明朝發南陌。又裁封已就步中庭。耿耿銀河明曉星。寒衾轉輾不成寐。落月多情窺畵屛。</text>
<title>冬日作</title>,<text>天凝玄陰塞。疾飈霰聲兼。蕉酒冷欲氷。霜威逼西廉。黍㬉憶鄒生。梅寒夢王謙。昨夜窓雪深。遙巒倍孤尖。草木斂津華。百味變酸甜。裸壤亦垂繒。栗烈肌骨砭。翅唾蹲凍鴟。行澁泣淸蟾。萬物皆受變。微瑣得盡覘。一氣調陰陽。回時迭寒炎。上天雖仁覆。雨露無長沾。北風成大冬。裂面快如鎌。呵凍時展卷。亦未隨手拈。破柑冷難嚼。牙頰如遭箝。小齋警曉枕。不寐聽銅籤。最憐窮巷士。蟄縮寒愁添。布褐不勝薄。那能掛紈縑。積雪卧袁安。環堵愁陶潛。蛟龍南浦縮。氷霜折鱗髥。豈但句芽摧。亦恐萬類殲。所愧華屋裡。啖肉被輕纖。陽春何時見。日月空遅淹。短鎌樵桑薪。寧敎烘于燖。安得大庇寒。廣廈千間占。抱此心。力薄惟自嫌。貂裘不知㬉。况彼茅屋苫。小民惟怨咨。誰能引安恬。折綿憂懔慄。挾纊思沾漸。惟待藏氷節。隷人北陸瞻。莫致葛仙爐。擧愁昌黎塩。不敢出門去。氷路多險憸。永夜同龜縮。好月謾櫳簾。殘臘餘柳岸。暄旭遅花簷。願將春泥㬉。補地消氷黏。故人得無寒。萬漢老蒼蒹。那送鳥骨簾。㬉意生帷襜。蹴起呼寒童。呼酒飮厭厭。</text>
<title>香山社。與薤溪三藥共作。</title>,<text>南山翠色雨餘佳。一面茅亭傍水涯。五月麥雲黃遍野。斜陽芳草碧盈堦。此生未了三生劫。人事回看万事差。否泰昭昭常理在。他時能自步天街。</text>
<title>次金兄嬋娟洞韻</title>,<text>嬋娟洞壑闢鴻濛。粧點秋容滿岸楓。墓古長松何意翠。山空落日可憐紅。千年往事都歸土。一代繁華揔守宮。行者停筇敀不得。荒原衰草衆香叢。</text>
<title>次畵仙韵</title>,<text>逍遙閬苑幷瑤池。採藥歸來逈立時。袖裡靑蛇光閃爍。身邊白鹿步委遅。金丹寶訣千年幻。羽化精神七分奇。碧玉短簫如有響。月明高閣最相宜。</text>
<title>洗釰聽流</title>,<text>擊石千枝合一流。喧聲掀地出岩頭。梵鍾未辦來孤寺。羗笛無端泛畵樓。人語坐間風不着。山光落處雨難收。還疑平地成㘭界。莫道深痕見芥舟。</text>
<title>鶴</title>,<text>靑露高含千疊蘚。白雲空倚一枝梅。風塵不染常存色。淸淨其生也有涯。又癯骨無▣▣▣▣。潔心如雪慣看梅。工夫仙客兼僧道。居處山間與水涯。</text>
<title>失題</title>,<text>山裡初春病枕寒。野田閑跡似黃冠。經年特操松逾碧。自海衰顔藥未丹。卧在穎陽唐李泌。念存王室漢袁安。雪盡陽生元一理。花時喜事月團團。又忽有空跫踏雪寒。韻人踈氣滿衣冠。尋從雲跡逕蘿碧。問答春心山桂丹。塞馬營爲㱕夜壑。扉鰲消息付槐安。相看一酒忘形地。通曉閑牎燭影團。</text>
<title>失題</title>,<text>雲掩前山翠欲藏。山低雲襲未淡粧。傍人不識雲光重。徒言何事遠山陽。又三寸金衣藹藹香。苞中圓顆錦縑囊。厥産年年如有約。那堪獨啖洞庭黃。又獨倚西床意思長。多情細雨謾悲傷。槩言此世通靈者。忍見塵舂杵朽粮。</text>
<title>閑居雜咏</title>,<text>輕淸氣如豁幅巾。倚高欄橫琴道心。素展幅香毫丹淸。風送靜室老松匝。重壇情無世多歧。澁惟語嘆生烟靜。石怪淡霞繞林團。</text>
<title>贈人</title>,<text>靑眼一看年復年。斜陽客袂惹茶烟。叢譚轉月旋裁錦。花釀賖春不惜錢。劫海難容氷削骨。冷官嗟道雪盈顚。君家最喜淸奇事。唱鳳將雛和水仙。</text>
<title>閑居春望</title>,<text>千花復萬葉。紅綠一般同。朝露晴相望。林霞碧欲空。明珠初滴雨。凈鏡晩生風。河朔暇時飮。香沉白酒中。</text>
<title>送別</title>,<text>盛名傳赫赫。初識䆠遊時。氣味憐吾拙。文章笑俗私。淸樽時共酌。山日坐頻移。歲暮靈芝▣。相看奈鬂絲。又偶然五陵會。隣老每相過。今世知音少。他鄕卧病多。看花惜歲暮。把酒憐頭皤。異日江湖約。淸簫與短簑。</text>
<title>有思謾咏</title>,<text>一技百無壓子前。早圖功業却先天。千年鵬擊遙溟海。七日豹藏暗霧烟。有酌可斟曼倩酒。無人同載李膺船。悲歌大放吾將隱。名姓不須向世傳。又茆屋踈籬白嶽前。佳氣偏多欲暮天。返照玲瓏一村樹。隨風縹緲萬家烟。已能寓跡幽棲地。何必搖檣宦海船。最喜蟾蛾如有意。慇懃來訪我杯傳。</text>
<title>送歸鴈</title>,<text>玄女衡陽揖素神。滿汀楓荻影相親。天於生物寧無得。地亦從時自有因。楚渚羣聲風暗處。彭湖踈夢月明辰。逐煗關河成一陣。</text>
<title>與友人花下飮</title>,<text>相寫丹靑一片㙜。淺深春味海如杯。定知耐久成良社。莫道紅葵落復開。又文旆斜陽竹榻開。花風更勸紫霞杯。錦囊重有千金句。應識京都貴海苔。又引樽分小席。靑眼喜同情。峀色齊高下。花陰乍重輕。浮因歸浩劫。前事見今生。少語移殘照。柳枝黃鳥橫。</text>
<title>雪鷺淸鑑</title>,<text>持尊難得病懷寬。秋色於人不暫歡。歲月謾將消筆硯。塵埃任自滿衣冠。籬邊白菊爲誰發。欄外靑山也獨看。就睡欲忘浮世事。西窓一枕又風寒。雲鶴山人草</text>
<title>鳧烏戱題</title>,<text>鸞驂駕下伴汀鳧。織女銀橋謾集烏。貼綉紅疑添火鼠。輕羅白似製霜狐。遍身文彩儀瞻鳳。滿腹經綸巧學蛛。春恨偏長隨綵燕。簷前可惜隙過駒。</text>
<title>遣懷</title>,<text>松燈艶艶夜將分。賴得窮愁借酒醺。歌和飯牛誰識我。才高吐鳳更憐君。盆花影瘦扶踈月。鳴鴈聲穿點綴雲。短鑮長鎌新活計。身將隱矣復奚文。</text>
<title>閑居謾咏</title>,<text>遠峯霞色小簾開。夕映微斜在綠苔。老屋蕭然更誰似。幽花寂若使人來。黃鸝初斷變衰髮。細雨欲吹停晩杯。知有冷官㱕去賦。薄田隨意菜根栽。又亭午柴扉半扇開。秪看幽鳥啄靑苔。閑官偏惱行常礙。名士故知招不來。晴嶂堪爲樓上畵。奇雲却在掌中杯。白頭粧點秋光景。葉雨辛勤黃菊栽。</text>
<title>山行</title>,<text>劫火全消斷靄飛。石門紅葉鳥來稀。一番人事靑山隔。萬段禪心白髮非。暮磬淸凉如是定。空花怊悵未須歸。遙看盪紫層岩逕。寒色先侵過客衣。</text>
<title>謹贐燕行人 似是族叔雲石而未詳</title>,<text>日出行行地有餘。西風心緖竟何如。離家去國征人恨。馳驛憑看日下書。其二分手今強十日餘。到頭離恨一年如。回瞻家國無量祝。持取平安報尺書。其三黃梅水驛雨聲餘。獨夜銷愁酒莫如。遙想玉䓗齋下月。爲誰怊悵照封書。其四黯銷魂盡斷膓餘。顧影堪嗟海粟如。一渡龍灣無驛使。幾何幷與莫憑書。</text>
<title>再遭虛顧。一握竟違。回瞻西雲。流悵黯黯。非徒萬里贈言。况有情素。那無應別。</title>,<text>離駒向晩裂寒聲。脩道霜氷不可行。荒草遼陽稀驛使。謾憑鴻鴈易生情。</text>
<title>送關北行人</title>,<text>我病金剛楓露痕。君行鐵嶺柳風昏。舊游猶恨離時苦。况復殊鄕歲一翻。其二衣衫出塞不勝寒。月映汀灣雪滿山。遙想列州樓上妓。爲誰怊悵唱陽關。</text>
<title>輓</title>,<text>素樸文而質。恂恂在不言。簿書治大邑。㫌節試東藩。碩德今安覿。高年世所尊。臨風揮涕泗。丹出荒原。又望八欞春歲。蟬貂到亞卿。後庥期未已。先契憶同庚。義理明張䟽。典型依仰情。滿庭鸞鵠峙。終看繼家聲。</text>
<title>俗離謾吟</title>,<text>乍夢金剛鏡裡淸。禪緣來逐遠鍾鳴。古爐香動通神念。凈界雲敀幻世情。野草連生難訪路。山花自發不分名。東菴更有登臨處。夕照無邊一望平。又寂歷沙門日色淸。香烟乍動午鐘鳴。囂囂俗客塵中意。默默觀音物外情。探景村人相問姓。啼時山鳥自呼名。爲尋奇跡登高望。無數雲霞脚下平。又淹留山寺客。松下只烹茶。環立峰峰石。爛開處處花。菴高道僧在。徑險老藤遮。貪看忘歸去。遠峀夕陽斜。又臨分何所思。寄我月團茶。洞邃皆荒寺。春歸半落花。爲愁僧共語。欲望峀相遮。事事無如約。遅遅日未斜。又如來然後道方玄。削髮居山盡謂禪。佛不無靈難得妙。人生禍福問蒼天。又佛家道法古來玄。惟有空齋白髮禪。花落夜深猶未夢。杜鵑啼歇已晨天。又從此千里去。樽酒何日開。海樓咏棣地。莫忘故園來。又杖策尋幽處。岩頂小窟開。磬鳴香動裡。合掌誦如來。</text>
<title>題處女說後</title>,<text>回首紅塵物色新。許多危楫渡要津。堪憐珂馬揚揚客。何似林泉自在人。</text>
<title>與李天民族人杞述共吟</title>,<text>慣唱春天日暮雲。林居無客屛華芬。懷人不厭靑山見。今世那堪白雪聞。喜共看梅情反恰。悵留愁草夢難分。▣▣▣▣▣▣▣。未覺斜暉捲箔紋。</text>
<title>元宵翫月 與游觀，二酉共作。</title>,<text>星斗闌干河漢明。上元雲物逼人生。年同流水寒於夢。愁入梅花病若情。幾處樓坮高燭影。四更街陌遠鐘聲。新春縱有無餘事。盃酒關心語重輕。</text>
<title>[未詳何題] 此旣未詳。姑錄于此耳。</title>,<text>恩書忽到瘴雲邊。萬死敀田一夢然。墓樹風悲經歲月。海桑秋劫幻神仙。寸心有守損明世。餘髮緣愁保晩年。蟪骨深山誰故舊。昭陽夕照滿金箋。</text>
<title>未詳何題</title>,<text>暇日探春色。冠童五六人。花明垂柳綠。萬歲太平春。</text>
<title>送人赴燕</title>,<text>送客莾蒼猶悵然。西風一別路三千。行行忽地遼陽出。自覺吾生事事憐。又中原不見意如何。及見中原見甚麽。遙想羗兒爭指點。高麗學士大方家。又文酒前遊歷歷新。星槎八月浿江津。樓頭夜宴心相語。應有東山卧病人。</text>
<title>[ 附 斷句]</title>,<text>斯言明日成陳迹。可想千年共一般。如是我聞前現法。何曾相待後來身。黃昏秉燭桃花落。紅雨開簾燕子飛。麻湖山色揷叢叢。鏡裡微烟綠滿空。麻湖春日一簾春風卷楊柳。數點紅雨𩗏杏花。慵起搴踈箔。溪巒眼界新。簾頭種竹朱鉤轉。樓額烹茶翠篆生。黑白紋楸方敵對。靑黃奇木反灾成。人道海水深。未抵相思半。登樓張琴坐。聲與鴻㤪苦。靈春化作歲寒松。隺髮平安鏡裡容。鷰展輕翎翻艶態。鶯將軟舌媚香情。巧舌能言馴吉了。奇華可壽種如何。鳥飛每逐斜陽去。驢蹶頻緣老石頑。餘生詩料渾無適。晩歲襟期任所如。半室檀香烟影細。一窓蕉葉雨聲虛。方塘雅意氷壺似。頺世浮名畵餠如。靑隺瀛洲雲羃歷。白鷗江浦月空虛。桃李城市戱鷄子。芳草江湖餞鴈王。蟠木龍蛇歌晉國。滿林蝴蝶畵滕王。璜珮肅雍三十載。仁聲承佐二南詩。六宮相賀盆繅吉。朱綠玄黃佐采繁。耿老投銀能削炭。昆吾無水自生塩。敗鱗行陣鋪龍玉。氷乳堆庭鏤虎塩。嵰州進獻融甜菓。謝傅論文詠撒塩。班歌有怨空裁扇。海賦何心不道塩。葛畫玲瓏▣▣▣。胡崖洞徹玉華塩。詩家淸顔▣金井。禪院空明破石塩。煖斟綃帳當當酒。澁唱空樑苦苦塩。崖谷萬峰初排玉。池水千頃種得塩。章閣妬如輕柳絮。琴湖羞殺小塩。柳色垂平岸。苕香濕暮洲。愧我難羅盲眼雀。有誰能釣縮頭黿。天摩瀑氣射山城。龕梅怳若前生見。庭鶴猶餘舊日聞。鍾聲半濕雲。靑山日暮謝玄暉。斷送淸溪無奈雨。空留明月可憐宵。落花詩深巷聽雨兒。呼賣花之聲。梅於隔歲若爲情。遠樹參差凝雪色。通衢塡咽似潮聲。觀燈凌雲淸唱銀河畔。掠月沉眠碧樹臺。前年八月雲成別。此夜三更雪作期。亂山瀑打先天雪。黃葉僧㱕下界秋。向夕江樓愁獨立。玉簫聲斷白鷗飛。頭童蹤帽依松灑。鬣惡無醺若航乘。</text>
<title>浮碧樓</title>,<text>鷗眠鷺睡浿江干。浮碧樓邊曉月團。十里長林千萬景。蕭然巾服醉依欄。</text>
<title>寒食</title>,<text>紅雨聲中啼杜鵑。遠村處處起靑烟。風輕雲淡淸明節。落日同江繫小船。又白鶴將雛鳴九皐。西天三月柳風高。村娥作隊箕城北。寒食佳辰賣杏餻。</text>
<title>寒食登練光亭</title>,<text>淸明時節雨如麻。萬紫千紅十里沙。杖屨逍遙看遠景。練光亭上夕陽斜。</text>
<title>永明寺</title>,<text>昨去永明尋老僧。心中淸似水光澄。一彈一咏聽鍾返。月上東山照遠燈。</text>
<title>牧丹峯</title>,<text>大同江上牧丹峯。紅者桃花翠者松。最勝坮前三四屋。美人二八對銀鐘。</text>
<title>漫興</title>,<text>李白桃紅滿洛城。靑靑柳幕轉嬌鶯。歸時醉興猶餘在。更上高樓把玉觥。</text>
<title>次兼美亭韻</title>,<text>醉興悠悠倚小樓。淸風不動水波流。明沙處處輕鷗睡。春浪滔滔錦帆浮。十里漁燈羊島近。三春鶯柳美亭幽。峩冠倒着傾村酒。滌蕩胷中萬古愁。</text>
<title>五詢亭</title>,<text>五詢亭對萬壽山。射鵠風流四時閑。璧月池波含夕景。一羣嬌鳥暮棲還。</text>
<title>杏花暮雨</title>,<text>雕樑燕語柳鶯歌。微雨霏霏花落多。韶光九十餘旬日。春事怱怱奈若何。</text>
<title>多景樓</title>,<text>多景樓邊掛夕陽。梨花撲撲樹陰長。黃鶯歌和樵童笛。綠蟻香浮醉客觴。浮碧樓空林鳥響。朝天石照玉蟾光。紅燈每夜多歸夢。桃李佳辰憶故鄕。</text>
<title>思家</title>,<text>故園應入暮春輝。短岸靑靑芳草菲。徙倚高欄無語立。江南燕子畵簾歸。</text>
<title>一獐</title>,<text>去歲城南獵一獐。三枝兩角漸看長。人間爾是山林物。踏盡園中綠草芳。</text>
<title>懷李上舍天民</title>,<text>送君前日洛城東。分手騷壇月色空。夢裡儀容看往往。歸期留占杏花紅。</text>
<title>萬壽㙜</title>,<text>春光晩入翠松林。萬壽坮高浿水深。俯瞰箕城風物美。酒醺上面古詩吟。</text>
<title>聞巡更聲偶吟</title>,<text>衙門深鎖月三更。墻外喧騰𨫏叭聲。始覺軍中師律肅。遅遅半榻夢難成。</text>
<title>與洪黃兩生夜坐</title>,<text>花發官齋繡幕開。靑襟二客試詩才。支離夜話星河轉。爲勸床頭淺淺盃。</text>
<title>烟竹</title>,<text>斑竹烏銅一尺餘。南靈去後宿烟踈。未知此物何時出。不載三經與四書。</text>
<title>聞寧邊妙香寺之勝景仍吟</title>,<text>左海香岑碧萬層。手攀鐵索半空登。靑靑巾服洛中客。落落袈裟山裡僧。萬瀑洞深珠顆散。普賢寺古月光澄。星河欲轉蒼茫夜。蕭洒禪房一點燈。</text>
<title>聞成川降仙樓之勝景仍吟</title>,<text>高閣春深畵皷鳴。杏花多處月輪明。雲歸巫蒼蒼色。石老沸流滚滚聲。舞釰佳人風拂袖。吟詩騷客酒盈觥。世人皆說留仙觀。四十州中第一名。</text>
<title>暮春夕景</title>,<text>茅簷日暮綠陰遮。鳥返林間客散家。昨夜璇風飛柳絮。今朝瓊雪繞梨楂。開樽明月圓如鏡。吸竹靑烟散作霞。始覺東園春色晩。南雲漠漠故鄕遐。</text>
<title>暮春</title>,<text>三春已去殘花明。十里澄江似水晶。莫折杜鵑花一幹。詩人無限惜春情。又高捲緗簾畵閣東。奇峰處處欲浮空。韶光九十餘三日。數朶桃花已淺紅。</text>
<title>龍山晩翠</title>,<text>淸興悠然廣法來。老僧迎客竹窓開。朱顔醉士携藜杖。粉黛佳人勸酒杯。三月山中紅落杏。九龍池畔碧垂槐。江湖十里無邊景。一幅花箋短句裁。</text>
<title>餞春</title>,<text>園東月隱綠陰深。官漏丁丁靜几臨。簫管忽聽驚客耳。音書未見惱春心。搖風蠟影紅燈剪。滴酒花香翠斝斟。自愛韶光歸荏苒。晨鐘初動苦詩吟。</text>
<title>馬灘春漲</title>,<text>浿水餘流注馬灘。江鳴四月草廬寒。桃花夜漲滔滔雨。蘭芷春涵泛泛瀾。醉眼矇矓飛鷺笑。詩肩聳對遠山看。天光雲影晴無際。如此長波再見難。</text>
<title>贈別李雅士 焵</title>,<text>年始成童骨格奇。呼名妓袖遠香吹。昨宵同宿雖緣分。別意悠悠寄一詩。</text>
<title>觀燈</title>,<text>士女觀燈十二橋。今宵幻作上元宵。廣陵亦有仙人下。萬里依依弄玉簫。</text>
<title>雨中</title>,<text>燈夕風流倍勝春。城南柳色雨中新。棠軒詩令催多士。桑野豊徵樂萬民。地得高樓宜有酒。人從暇日逈超塵。一區烟月無邊景。量彼淺深浿水濱。</text>
<title>大同江泛舟</title>,<text>船頭風動冷疑秋。雨後靑山遠入眸。十里江聲波灧灧。四郊雲色麥油油。歌登忽有行舟樂。酒勸渾忘步月憂。不問篷窓西日暮。淸流壁盡近朱樓。</text>
<title>次杜草堂 子美 韻</title>,<text>八條遺敎大師功。古蹟蒼茫似夢中。萬里天心明素月。三更簷角動薰風。炎雲畵出千峯赤。夜燭光生一蠟紅。獨坐高樓探勝槩。聊將詞律和夔翁。</text>
<title>見外城黃生履偉送櫻桃仍吟</title>,<text>仙實團團滿野筐。櫻桃五月送濃香。鮮明寶果几枚笑。圓轉眞珠萬顆芳。瓊液澹澹心胃洗。金丸爛爛喜悲忘。關河千里萍蹤客。官燭夜思杜草堂。</text>
<title>病中偶吟</title>,<text>尋常一疾太支離。閉戶居然六十時。惟我病根終不識。人間可笑衆醫師。</text>
<title>深夜獨坐偶吟</title>,<text>四顧寂寥村犬吠。行人何處夜歸停。一間書室燈光赤。十里後園栢欝靑。玉漏初鳴沉素月。銀河欲轉耀明星。飛蚊亂動蒼蠅起。大扇懶搖倚小欞。</text>
<title>夕景</title>,<text>後園古木與天齊。萬里紅暉倒𡽹西。處處奇峰噓遠峀。喈喈飛鳥返幽棲。桃花大漲沙鷗浴。柳葉輕搖暮鷰啼。藜杖芒鞋閑士興。石頭高枕聽流溪。</text>
<title>雨霽船遊大同江</title>,<text>碧苔洗盡遠山多。如笑官娥畫翠蛾。南草靑靑峯錦繡。西瓜轉轉島綾羅。雨晴萬里天容濶。帆過順風水面過。弊弊葛衣爭浣濯。寶岩之上會村娃。</text>
<title>普通送客</title>,<text>潦雨庚炎五月天。普通門上敝離筵。別言未已將斜日。前路方遙起夕烟。無識奴童催抹馬。含情江樹有鳴蟬。勸君更把三杯酒。洛水相逢隔幾年。</text>
<title>霖</title>,<text>浿江蒸雨已成霖。水漲炎天暑節深。野不通行客少。樓㙜到處濕雲陰。蒼蠅何意頻驚睡。氷蔗雖凉未滌心。靜處方知還勝熱。茶鐘乍罷更閑吟。</text>
<title>次荷棲集練光亭</title>,<text>十里長堤綠草芊。醉看村野起靑烟。齊天城郭臨雲屹。特地樓坮近水圓。曲曲白波輕鷺浴。層層朱檻美人眠。王孫白馬歸何處。遺蹟千年有井田。</text>
<title>月夜登將坮舊址</title>,<text>歌妓詩人一席並。江山從古擅佳名。數間舊址今蕭瑟。四面村家頌太平。五夜圓輪猶勝燭。三杯濁酒足歡情。繁華此地渾無管。敀路回頭望外城。</text>
<title>次棠軒示多士韻</title>,<text>流虹慶節敝花筵。拝賀春秋鼎盛年。濟濟靑衿同喜樂。江波初綠泛樓船。</text>
<title>大殿誕辰。宴多士於大同江。</title>,<text>今日非凡日。諸儒捴大儒。其尤十旬拔。壽域樂江湖。</text>
<title>步杜草堂熱詩韻</title>,<text>裸軆高床卧。蒼蠅漸近來。氣蒸雲欲盪。汗透客無回。火伏時深夏。雨乹天不雷。未思斜日照。心欝四窓開。</text>
<title>閑步子美韻</title>,<text>二年關塞初逢熱。閑興四時卧北窓。還笑紅塵奔走客。不羞白鷺浴眠江。人情難信友朋一。秋氣忽生螢火雙。簷角曾無風半點。寒氷香蔗滿砂缸。</text>
<title>次檢律李君韻</title>,<text>荷葩欲放上高樓。淸興悠然日夜浮。一面黃崗無足道。元之竹閣少風流。</text>
<title>夜深獨坐有感</title>,<text>垂垂短箔盡爲蘆。四顧寂寥虫語無。更皷三鳴知夜半。小床獨坐伴燈孤。人生有限何憂矣。家室久離不返乎。歲事如流秋已近。欲看堦前落踈梧。</text>
<title>爭博</title>,<text>置車呼一將。爭博好勝由。四八明其數。萬千異厥謀。輸贏皆大笑。客舘遣深憂。新酒紅槽滴。願君少暫留。</text>
<title>有感</title>,<text>秋節已回身未歸。蒼蒼木覔眼前依。魚生通海心時躍。鶴有凌空志日飛。鴻燕雲間分羽遠。蚊蠅窓外亂聲稀。十年花鳥經綸大。一世不曾到是非。</text>
<title>閑似亭 在外城</title>,<text>蹇驢一尺繫門柳。偸得平生半日閑。朱檻花眠紅妓倚。靑洲風動白鷗圜。荒祠鳥下殷師井。古堞鴉鳴漢戊關。風物中間如活畫。珠簾暉落却忘還。</text>
<title>夜坐</title>,<text>寒氣侵床月欲晨。自知其喜樂天倫。孤燈明滅疑螢火。遠樹髼鬆似鬼神。賭博一枰爭主客。畵鉦二動閉城闉。旅窓七月先聞最。何處賓鴻叫水濱。</text>
<title>秋晴</title>,<text>雨氣朝來歇。秋容霽後佳。稻華連廣野。桐葉落危堦。政爾驚時物。自然多感懷。靑燈凉夜近。秋月照書齋。</text>
<title>七夕</title>,<text>秋風來瑟瑟。落葉下蕭蕭。斗女逢今日。鵲烏成一橋。七襄過絳漢。半月掛靑霄。長信咏團扇。婕妤卧看宵。</text>
<title>七月旣望</title>,<text>船中唱浩歌。江上數峰多。月白天長色。秋晴鏡綠波。子瞻何處去。乙夜小船過。浮碧樓千尺。淸流壁一峨。</text>
<title>秋日和李生，黃生韻</title>,<text>峨冠博帶列西東。詩酒他鄕錦席同。半夜風前園葉落。初秋霜裡岸楓紅。四時簾捲迎三鷰。萬里天晴叫一鴻。何處季鷹秋正値。客床盡日興無窮。又客衣薄薄透寒知。笑對金爐把小巵。百隊鴈鴻今南向。一天星斗已西垂。可憐此地江山變。始覺他鄕歲律遅。關塞再逢秋七月。官齋朝日故園思。</text>
<title>秋夜和黃生韻</title>,<text>瀅徹秋天漸漸高。東窓月照客心豪。寒虫壁上吟新語。瘦鶴庭前刷舊毛。睡意一床頻剪燭。詩談半夜豈無醪。文章當世知君擅。數句閑吟莫曰勞。</text>
<title>秋日又示故人黃生，李生，洪生</title>,<text>霜鴈南來流火初。黃雲萬點遍郊墟。遐村日暮寒烟散。遠塞風高落葉踈。千里新逢三益友。一床耽讀五車書。堦前早菊迎秋氣。酒滿金樽醉興餘。</text>
<title>便戰咏秋</title>,<text>人自苦吟鶴自閑。烟霞萬里畵圖間。凄凄霜氣高低樹。淡淡秋容遠近山。一夢靑雲橋洛水。三盃紅露地陽關。薾牋寫盡晨鷄唱。笑看西窓月已還。又丹靑高閣動新暉。詩令頻催漏箭稀。倚夜星文元帥釰。驚秋雲錦美人衣。露華堦草虫聲亂。霜信江蘆鴈陣圍。呼酒花筵茶椀罷。爐香細細篆烟飛。又淸歌一曲上朱欄。畵箔鸚眠夜色闌。歲熟農民同樂飽。酒斟詩客剩排寒。海濱鴈作千羣勢。關塞天晴萬里寬。五六佳朋萍會地。更深風冷藉蒲團。又畵鉦鳴角鎖門深。秋後紅潮半面侵。蟋蟀催寒維七月。鸕鷀沽醉可千金。危欄華蠟挑詩興。病葉殘蟬惱客心。曉月如弓山上皎。雙雙驚鳥野林尋。又泠泠夜籟倚孤松。戶外靑岑重復重。十里郊容寒草木。五更江色冷魚龍。簾垂官閣傳霜漏。城近村家聽月舂。秋日長安稀驛使。鄕心遙送藥山烽。又黃雲十里滿平郊。風葉紛紛露草交。近日虫聲多客榻。淸宵燈影對書巢。一天傳信鴻初叫。半世知音鶴不嘲。佳會萍鄕秋正好。樽盈美酒又珍肴。又騷客花筵醉氣和。太平世界動衢歌。風寒遠塞霜華重。雲黑何山雨意多。蟋蟀聲催敲繡杵。芙蓉力弱倚淸波。鼕鼕土皷君恩頌。歲事千村熟早禾。</text>
<title>便戰又詠物釰舞</title>,<text>七月笙歌設一堂。翻回翠袖舞紅娘。婆娑蕙質凌風雨。閃亂蓮鋩動雪霜。白日花筵騰殺氣。靑春檀板闘輕粧。千年再見飛鷰態。醉客金樽興短長。</text>
<title>又螢火</title>,<text>絹囊高掛沉香屛。流度溪前露草馨。十月雪寒何處去。他鄕秋入半簾靑。近人不熱非眞火。飛夜生輝似遠星。坐數林間三四過。凉風到處御泠泠。</text>
<title>又蓮子</title>,<text>細細淸香鏡面風。亭亭脆藕玉抽叢。千莖魚傘餘深綠。萬朶蜂房已謝紅。可愛甲縫圓作坎。翻看子熟早呈豊。官童爭折殘花去。淡淡秋波玉溆空。</text>
<title>又午睡</title>,<text>日午庭花蝴蝶眠。昏然都是黑甛天。唇支烟竹津津白。眼掩芸編字字玄。雷鼻小床心自醉。露身淸簟梦初圓。簾垂晝永閑無事。華胥生涯太古年。</text>
<title>又松茸</title>,<text>村翁采采碧山層。松下千年曉露凝。蓓蕾靈根同竹筍。淸新香味勝瓜氷。胃醒塵臼膏梁士。口慣深山淡泊僧。爾性吾知能降氣。佳肴官閣玉盤登。</text>
<title>有感</title>,<text>葉落虫鳴浿水淸。蕭蕭秋雨霽高城。人生都付三杯酒。世事頻翻一局枰。風物繁華宜看景。江山佳麗可留名。他鄕剩得閑中趣。病隺亭前步步行。</text>
<title>送外川李仁承允昇韵</title>,<text>孤燈作伴獨依床。思意悠悠夜未央。壁裡虫聲何爛熳。簾前葉語是凄凉。老年能耐披書卷。家事應關少稻梁。他日相逢無盡話。大同城下綠波長。</text>
<title>夜坐有感</title>,<text>悠然淸興又愁兼。半夜官爐翠篆纖。寒菊日開香老圃。凉風時透捲踈簾。人心自感梧桐落。軍法始知𨫏叭嚴。雨露所濡秋已熟。恩波不盡綠江添。</text>
<title>登多景樓</title>,<text>丹靑色怳惚。多景是高樓。八月山査大。半空夕日浮。園中踈病葉。江畔繫孤舟。新稻紅槽滴。小盃美酒流。又蕭瑟風鳴濶一天。長江落木下無邊。仲秋山水多佳景。四面閭閻起細烟。黃菊數叢寒圃發。朱樓千歲斷雲懸。畵簾日暮爭詩咏。官𥠧巡盃次第傳。</text>
<title>詔賜鑑湖一曲律賦 韵一片楊州五湖白</title>,<text>述夫送錢塘舟。敕銀漢筆。人是四明黃冠。地多萬株金橘。賜我雲章詔宮裡。送道士觀千秋。爲君㙜沼榮天下。稱江南湖第一。肆聞寶鑑名湖。金陵古甸。練千頃而桂香。荷十里而花片。句誦越女。白湄比浣紗細眉。風傳軒帝。黃墟臨鑄鏡凈面。逮斯適玆告退。曰彼知章。數行草䟽丹日。八耋莖髮銀霜。䟽大夫之晩年懸車。賢哉休計。張舍人之秋風孤帆。正是歸裝。至若遙望湖水。狂客風流。興餘於醉騎馬。歸去乎占菟裘。靑草丹坡。此定是吳越之地。石凾銅斗。何處果蘇杭之州。乃有有水鏡名。回剡環宇。錫洲波兮秋三。鑑湖凉兮月五。山陰接柳姑之廟。必待有人。烟霞滿莘老之居。嗟乎無主。於是詔出恩渥。命賜香湖。敕三吳之鑑曲。割一面於瑤圖。盖其施優老於金宮。誥宣麻綍。所以送歸行於寶渚。稅登菱租。於戱。煥乎綸丹。如彼波白。逄歸遼而挂冠。范浮海而乘舶。別界知是接五葉。宜合長安換金龜之餘情。風煙不用買一錢。何妨湖水伴沙𩿨之逸跡。</text>
