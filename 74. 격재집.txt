<title>北澗浮舟</title>,<text>春水滿溪澗。浮流木道通。可尋洙泗往。何用泣岐中。</text>
<title>書懷</title>,<text>斯文方欲墜。鄒魯孰爲容。濂洛淵源正。捨茲誰適從。</text>
<title>月夜偶題</title>,<text>雲來月隨暗。雲去月還明。心鏡正如此。須防因物生。</text>
<title>絶句</title>,<text>珍珠生海曲。圓潔等孤輪。若掛靑空上。能明萬國春。</text>
<title>晩</title>,<text>天晴新月照。江闊暮雲收。逝者如梭疾。難堪尼父愁。</text>
<title>黃鶯兒</title>,<text>常囀聲將慣。勤飛羽始調。莫言長在谷。一日倏升喬。</text>
<title>詠聲</title>,<text>人爲全在聽。天道豈云寥。喜怒依應起。感懲賴不銷。</text>
<title>詠月</title>,<text>盈虛知節氣。出沒定潮流。旣料望如鏡。奚嗟弦似鉤。</text>
<title>晝</title>,<text>日影正當午。金波漾碧空。舟行無暴浪。氣爽有淸風。</text>
<title>遊居昌。與本倅沈貞源相和。</title>,<text>惠政一非少。忠言百不多。割鷄知幾許。信馬聽絃歌。</text>
<title>促織詞</title>,<text>促織聲何急。聞聲未見機。似嫌難設杼。如訴未縫衣。牽出宮娥怨。添成戍客悲。夜深淸響切。應恨歲將歸。</text>
<title>新井</title>,<text>閒鑿泥砂信手開。靈泉如鑑淨無苔。最憐星月分明入。却喜蝦蟇眯不來。</text>
<title>苦熱偶書</title>,<text>熏蒸無處可嬰情。況望胸襟浩氣生。可賴靈臺淸似水。神涼風韻便秋聲。</text>
<title>月</title>,<text>廣寒蟾影照千塘。度水風來骨欲涼。金躍璧沈無點累。銀波蕩漾接天光。</text>
<title>詠棋</title>,<text>勝負由來在決機。毋貪小利怯方危。勢將塞路雖難斷。運智硏精處不迷。</text>
<title>螢</title>,<text>暑退風涼秋氣開。飛螢點點滿空來。車生死去無勤學。終夜安閑映壁苔。</text>
<title>寒食夜</title>,<text>終宵風韻打籠紗。鳳閣螭階御柳斜。翰院寵承蓮燭賜。靑煙獨鎖紫微花。</text>
<title>題壁上</title>,<text>寵遇何殊接大臣。開筵日日討經綸。崇儒重道眞堪賀。引見中宵問幾人。</text>
<title>扈從觀燈</title>,<text>連珠萬點煥天章。轉處風端帶御香。地下星排惟此夕。不知盛事在羲皇。</text>
<title>夜直</title>,<text>鷄人唱曉斗星殘。過殿天風特地寒。蠟炬煌煌明似晝。山呼聲動玉欄干。</text>
<title>閣下晝眠</title>,<text>府中無事引杯長。正似刁君醉百觴。欹枕甘眠宜晝永。不知西日度宮廊。</text>
<title>閣下暮春</title>,<text>紫微花發透簾明。滿閣風涼氣轉淸。夢見周公猶未旣。忽驚院吏罷官聲。</text>
<title>木芙蓉</title>,<text>春風吹過舊林叢。冷艶團團播淡紅。隨發隨零難住景。寧爲弘景愛松風。</text>
<title>詠柏</title>,<text>蟲臂多年復鼠肝。宜將直釣老江干。數行陽鳥凌雲去。未暇逍遙仰面看。</text>
<title>天馬歌</title>,<text>虎文龍骨桃花題。尾長匝地靑雲齊。房星孕此天上種。來作第一人間蹄。奇姿卓犖長高價。烏騅赤兔皆居下。朝從崑崙電發光。夕秣燕薊鞍初卸。九重宮闕祥雲生。遠人來獻眞龍姿。繡韉五色白玉勒。覆以黃罽登天墀。扈從鸞駕遊靈囿。又聽瑤池簫鼓奏。一心展盡不凡材。不學含杯空獻壽。君不見漢家天馬歌。茂陵天子空雄誇。涵仁慕義自來至。不必萬里勞干戈。</text>
<title>赤白桃李花</title>,<text>昔者先王時。嘗聞桃李曲。今朝雖欲和。鬢髮已非綠。</text>
<title>春草宮懷古</title>,<text>流離今日事。娛樂昔時春。惟有簷前燕。如忻舊主人。</text>
<title>斑竹</title>,<text>湘妃知幾代。斑竹本生沅。只是形哀怨。誠非泣血痕。</text>
<title>息夫人</title>,<text>雖得楚宮寵。奚忘息主恩。豈惟常墮淚。終不與成言。</text>
<title>閨情</title>,<text>糚成無所爲。獨倚臨春閣。拭淚不開言。惟思居里落。</text>
<title>三月閨怨</title>,<text>花落春將盡。閨深誰與居。愁眉難得展。亂髮不堪梳。</text>
<title>銅雀妓</title>,<text>歌聲嗚咽苦。舞袖卷舒遲。陵寢寒煙鎖。思君十二時。</text>
<title>閏七月七日織女</title>,<text>霄漢鵲橋微。良辰神馭稀。再廻猶不足。況乃隔年歸。</text>
<title>小机</title>,<text>賴爾甘眠倏交夢。周公與我佐孤君覺來始覺非眞事。壯氣猶存徹五雲。</text>
<title>秋夜</title>,<text>常悶天圍西北傾。欲撑無計坐三更。塡胸伊志誠難遂。仰面銀河徒自橫。</text>
<title>歸舟詠雁</title>,<text>凌空雁影落回塘。仰見方知向洛陽。欲寄相思千里信。作陣齊飛畏失行。</text>
<title>有感</title>,<text>若謂湘沅無泣魂。如何新筍血瘢存。但將他物形哀怨。非是斑紋正淚痕。</text>
<title>美人贈別</title>,<text>聲音悽斷不堪歌。返旆無由奈若何。密約重來言未了。淚行流下滴多多。</text>
<title>上陽宮</title>,<text>萬紫千紅共向陽。宮娥爭覩學花糚。糚成未見尋香蝶。萬斛愁容一寸腸。</text>
<title>遊壓沙寺</title>,<text>松檜森森掩梵家。羊腸石徑亂橫斜。山人採藥穿雲去。塔畔空看向佛花。</text>
<title>題姜山人居</title>,<text>松間涼吹滿書窓。階下淸流繞竹牀。無物到心神自爽。秪看葵艶共傾陽。</text>
<title>哭孟六</title>,<text>大人今化去。無復見淸流。豈意芳年日。仙遊地下州。</text>
<title>山中送人</title>,<text>月明遊洞府。日出向荊扉。百卉猶還翠。三閭恐不歸。</text>
<title>古輓歌</title>,<text>鄕閭來祖送。日暮渡寒水。薤露歌聲罷。孤魂千嶂裏。</text>
<title>八陣圖</title>,<text>忠貫出師表。籌深疊石圖。已知謀復漢。何咎欲亡吳。</text>
<title>武侯廟</title>,<text>死驅生仲達。樵話與天長。所欲求難得。芳名等首陽。</text>
<title>春雪</title>,<text>園林春雪來。瓊艶一時開。見色難能辨。聞香占實梅。</text>
<title>沙上鷺</title>,<text>江邊獨立禽。踽踽孰知音。烏鵲誠難合。豈無求友心。</text>
<title>渡漢江</title>,<text>江聲如訴怨。未得償靑春。未見知音友。徒逢共患人。</text>
<title>重憶賀監</title>,<text>江東雖欲往。誰與共銜杯。猿鶴淸風夜。無聊戴月廻。</text>
<title>山中</title>,<text>鍾期雖已逝。猶有伯牙琴。山遠無人到。空爲溫八吟。</text>
<title>池雁</title>,<text>浮在池中不敢愁。哀鳴似訴動違求。乘風雲漢不遐隔。何恨當年暫失謀。</text>
<title>豫讓</title>,<text>中行智氏義難儔。塗廁修橋不自休。忠佞隋唐皆類此。談流且莫小恩酬。</text>
<title>秋風</title>,<text>秋風吹淅瀝。雁陣自成群。風韻無今古。如何異舊聞。</text>
<title>檀谿尋故</title>,<text>成龍笛凝樹。躍馬水盈溪。山川惟古色。往事計還迷。</text>
<title>古意</title>,<text>夜深披冷寢。朝至照澄凝。悲怨與誰說。夏蟲難語氷。又閨中多戒寒。簾外灑新雪。所見皆非古。惟餘天上月。</text>
<title>次硤石</title>,<text>數旬連渡水。今日又行山。雖遇如砥道。還憂忽間關。</text>
<title>江南曲</title>,<text>兩岸塵沙漲。中流舟楫稀。何當風便好。載月滿船歸。</text>
<title>衡州早春</title>,<text>省飮非無酒。傷神豈愴花。賈生方賦鵬。屈子欲懷沙。</text>
<title>勸陸三酒</title>,<text>佳節固難得。銜杯莫憚頻。勤勞百年後。無物不他人。</text>
<title>洛陽途中作</title>,<text>九陌長堤路。千般多態人。揚揚過閭里。紫鬣舞風塵。</text>
<title>紅牧丹</title>,<text>素艶雖堪愛。那如紅色深。滿枝蜂蝶亂。未識合花心。</text>
<title>毗陵留別</title>,<text>離別雖多有。那如此日情。愁懷焉得斷。見物卽還生。</text>
<title>獨愁</title>,<text>靑囊竟無效。丹棘亦何求。雖決滔天水。難流此日愁。</text>
<title>題花樹</title>,<text>園林花熳爛。蛺蝶滿枝來。汝蝶莫貪愛。花非爲爾開。</text>
<title>惜菊</title>,<text>淸霜飛灑數株叢。玉葉蕭疏金蕊空。自是寒溫常迭運。元非異氣作秋風。</text>
<title>劍客</title>,<text>熊羆猛敢鷲精靈。震擊雷喧劫略行。武伐湯征眞大勇。吾知亂本未聞淸。</text>
<title>畫眉鳥</title>,<text>綠樹陰中自在移。淸音圓轉叶高低。不知憂樂有同異。百囀皆非昔日啼。</text>
<title>對花有感</title>,<text>蝶滿還稀誠可悲。飜思稀滿在花枝。花開花落如將問。造化無言我獨知。</text>
<title>春怨</title>,<text>杜宇亦如我。無端晝夜啼。飛禽還有翼。隨意任東西。</text>
<title>贈韓武康</title>,<text>世皆附鵬摶。誰獨顧魚潛。大節誠難恝。何勞避小嫌。</text>
<title>答武陵田太守</title>,<text>好士無他意。持身有至言。但將甘鷁退。何敢負鴻恩。</text>
<title>中流曲</title>,<text>初發多驚浪。難尋鼇戴洲。雲開風借便。誰敢問行由。</text>
<title>寄龍山道士</title>,<text>溪山二樂處。長往白駒客。日夜無人到。淸猿啼破寂。</text>
<title>答李季蘭</title>,<text>糲飯等精食。弊裘適錦衣。吾心如樣潔。胡不樂同歸。</text>
<title>華子岡</title>,<text>華嶺祕仙境。俗流來往稀。一行登世外。何必製雲衣。</text>
<title>登嶺南</title>,<text>衮衮千條水。遙遙萬里關。山雲垂欲捲。野鳥倦知還。</text>
<title>北湖</title>,<text>尋向桃源客。每從此水回。寧言貪勝景。莫謂釣鼇來。</text>
<title>把酒</title>,<text>耿耿三閭恨。那如五柳閒。深杯通大道。豪氣遍江山。</text>
<title>山下泉</title>,<text>凄凄灑石矼。澹澹漾河流。惟知巖下咽。不及林間靜。</text>
<title>詠珠</title>,<text>火氷光照日。水鑑影搖天。可方爲不害。何必獨崇圓。</text>
<title>松明</title>,<text>貝貝黃鱗未易攀。亭亭翠蓋聳神山。旣封秦爵累名節。何恨燒焚暗昧間。</text>
<title>謝人傳眞</title>,<text>自顧自身最是難。衰顏會見小綃端。可憐掛置村莊裏。何必麒麟閣上看。</text>
<title>春意</title>,<text>嫩菜盈畦竹葉香。可招良友展心長。瓦杯竹鼓堪消日。何必君王賜寶牀。</text>
<title>山茶花</title>,<text>萬彙逢秋盡蕭索。但看松頂鶴頭紅。憐渠獨有凌霜節。灼灼瓊葩見雪中。又應笑春花相妬紅。獨守淸質發霜中。正如孤竹兩賢子。流芳萬世樹高風。</text>
<title>菊</title>,<text>三春曾見萬般紅。纔發還零不耐風。惟有脫塵階下菊。金鬚裛露雪霜中。</text>
<title>詠菊</title>,<text>春廻萬物共爭姸。秋至蕭疏復靡然。獨耐風寒眞可愛。況將淸節散珠鈿。</text>
<title>霜</title>,<text>昨夜飛霜剉物輕。蓁蓁百卉一時傾。亭亭惟有南山柏。翠葉玲瓏樣紫淸。</text>
<title>霽後看雪</title>,<text>霽景鮮明難獨賞。誰迎懽伯到門欄。萬般紅紫皆零落。惟有松篁任歲寒。</text>
<title>寄題僧院庭竹</title>,<text>傍塔疏篁立庭除。月明玉屑散龜趺。中通外直猶堪賞。耐雪高標況肯無。</text>
<title>雪竹</title>,<text>脩竹靑靑院落中。瓊枝冒雪尙璁瓏。若摹此景傳他日。妙筆神功等化工。</text>
<title>冬日牧丹</title>,<text>冷炯節氣反多風。特向三冬冒雪紅。自是慇懃培養效。誠非造化別加工。</text>
<title>夜坐</title>,<text>風高日短夜何長。歸去來閒已十霜。最愛蟾光明似晝。不須竹葉滿樽香。</text>
<title>南園墻下葵</title>,<text>天日豈私照。地形適在陰。光暉雖未及。常切向陽心。</text>
<title>答蘄博士見贈</title>,<text>處處春光暖。枝枝花滿開。誰識墻陰卉。均霑雨露催。</text>
<title>南中詠雁</title>,<text>人向嶺南去。雁從燕北飛。汝鳥秋風返。吾人何日歸。</text>
<title>春曉</title>,<text>未聞鷄報曉。豈覺林間鳥。如此眠甘裏。夢周何獨少。</text>
<title>答友人贈紗帽</title>,<text>烏帽殷勤贈。喜浮銀笟籬廟廷眞合著。村落孰云宜。</text>
<title>觀放白鷹</title>,<text>霜鶻聳天高。群禽盡豎毛。飜身捕鵠處。血灑染飄毫。</text>
<title>贈李山人</title>,<text>野客本無事。逍遙擧措遲。最憐心共赤。何恨鬢如絲。</text>
<title>問漁叟</title>,<text>事業一竿竹。生涯百斛船。行藏無繫累。何事守空筌。</text>
<title>賦得含魚翠鳥</title>,<text>忽致逐魚懷。無端入池樹。居危豈宜久。翠點割空去。</text>
<title>絶句</title>,<text>掘井排星點。修園種藥根。牛羊常布野。桑棗自成村。又心豈蛇呑象。事同鴻踏泥。悠悠倦飛鳥。耿耿報晨鷄。又波靜月沈璧。簷虛露浥花。執鞭難致富。垂釣臥漁家。又川近聲搖檻。軒高月入簷。良朋俱老少。嘉卉自洪纖。</text>
<title>東樓醉後</title>,<text>月臨千井水。花發萬園籬。醉裏乾坤小。羲皇謂一時。</text>
<title>尋崔徵君</title>,<text>徵辟不堪起。逍遙歲月閒。君何必周燠。才可燮秦寒。</text>
<title>楊子津。望京口。</title>,<text>地面提莘野。灣頭作渭濱。悠然見京口。愧不似前人。</text>
<title>獨坐敬亭山</title>,<text>亭柏埋雲老。幽花渡水閒。淸心共流水。壯氣蓋高山。</text>
<title>宿潭上</title>,<text>煙光昏絡水。嵐氣曉連天。夜深山月白。世事也陶然。</text>
<title>登峴亭。寄張少府。</title>,<text>出岫雲閑起。知還鳥倦飛。遙看帆影疾。始覺乞骸歸。</text>
<title>斤竹嶺</title>,<text>松篁掩山徑。翠色動淪漪。洞裏圍棋處。樵柯爛不知。</text>
<title>竹徑</title>,<text>月照泥金碎。風來寶瑟彈。淸標堪引鳳。勿作釣魚竿。</text>
<title>藥園</title>,<text>春風方扇暢。萬卉摠繁英。賴有治園圃。多知草木名。</text>
<title>贈秦系徵君</title>,<text>謀功不謀利。憂道不憂貧。二樂溪山裏。羲皇一老人。</text>
<title>愁</title>,<text>誰捐乂鱉具。欲掣釣鼇竿。淮海鯨濤起。攀龍出手難。</text>
<title>梅溪</title>,<text>僻愛淸標質。來尋趨未斜。如何放翁後。爭賞牧丹花。</text>
<title>朝來曲</title>,<text>月明玄鶴夜。花發錦鳩春。梅樣藏容麗。惟愁難待人。</text>
<title>丹陽作</title>,<text>偶過丹陽巷。林花滿苑香。哀音知病鶴。新葉見枯楊。</text>
<title>嶺外守歲</title>,<text>冬寒隨暮盡。春氣逐晨廻。一刻光陰變。兩件歲月催。</text>
<title>絶句</title>,<text>花衰蝶來絶。花發蝶還多。春日直堪愛。秋風奈若何。又驟雨亂山麓。盲風動水腰。柳梢靑鳥集。荷葉紫蝦跳。</text>
<title>翫花。同衛長林醉。</title>,<text>軒碧琅玕竹。園紅厭浥花。愁懷堪醉遣。何困算河沙。</text>
<title>覽鏡</title>,<text>蒼顏隨歲變。華髮帶愁新。但愛無私照。何嫌作老人。</text>
<title>照鏡見白髮</title>,<text>紅顏如昨日。白髮已逾年。罇滿雖堪興。鏡開還可憐。</text>
<title>惜春。傷同幕。</title>,<text>轉環烏兔疾。難得久留春。花有重開日。未聞還少人。</text>
<title>觀隣老栽松</title>,<text>五福壽爲冠。敢懷欺老心。凌霜誠可愛。何獨貴成陰。</text>
<title>留盧秦卿</title>,<text>花落未歸樹。日西難再中。浮生知幾許。何似去如風。</text>
<title>尋人偶題</title>,<text>西日從方午。落花由滿樹。芳年難可留。莫謂更相遇。</text>
<title>感事</title>,<text>雲捲山光秀。雲垂山色稀。春風無好惡。窮谷亦知歸。</text>
<title>閨情</title>,<text>朝廻臨廣鏡。夜永守孤燈。共患尋常事。獨愁非已曾。</text>
<title>春夜裁縫</title>,<text>羅綺花紋密。裁縫孰奏能。昏沈頻闔目。未旣更桃燈。</text>
<title>酬李益</title>,<text>吟風隨處異。玩月每宵同。會合誠難得。況皆贅世翁。</text>
<title>聽江笛。送陸侍郞。</title>,<text>嗚咽淸音戛。難堪送我君。自今吹笛處。應憶此時聞。</text>
<title>溪行與柳中庸</title>,<text>雨垂溪壑昏。風起柳絲繁。相憶不相見。難堪三峽猿。</text>
<title>送胡大</title>,<text>壯歲尙難別。況丁衰老秋。自從分袂後。何處共登樓。</text>
<title>歸客</title>,<text>萬里蓬飄客。何時得返歸。邊鴻點天末。恨我不能飛。</text>
<title>結素魚。贈友人。</title>,<text>高飛天外雁。似勝水中魚。繫足飄零簡。那如腹裏書。</text>
<title>送朱大入秦</title>,<text>豈思三泣玉。且鄙四知金。贐禮誠難表。空懷寸赤心。</text>
<title>寄題蔡隱居麗句亭</title>,<text>世皆牽勢利。君獨樂溪山。如遇非熊獵。當居伊傅間。</text>
<title>望終南殘雪</title>,<text>層嶺聳雲表。雪深埋木端。陽和應不遠。莫謂久嚴寒。</text>
<title>左掖梨花</title>,<text>澹澹簾前月。紛紛檻外風。餘香飄殿下。如在水晶宮。又梅香凝彩仗。雪色映朝衣。却愛輕風起。紛紛殿上飛。又爛熳籠煙濕。飄零渾雪飛。淸標眞可玩。何獨愛紅衣。</text>
<title>喜嚴少府題門</title>,<text>雖喜高軒過。還嗟未遇歸。何圖三達德。不鄙訪麻衣。</text>
<title>尋李方眞不遇</title>,<text>聲價滿皇州。何勞作遠遊。故人尋不遇。無乃覓神樓。</text>
<title>勸酒</title>,<text>何須鸂鶒巵。心飮不堪辭。三樂由來少。況今無遠離。</text>
<title>在蜀。正月摘梅。</title>,<text>夜除驚爆竹。春至占開梅。難堪爲客久。況復歲正來。</text>
<title>尋岑參不遇</title>,<text>深恨參商久。來尋遍洞房。日沈終不返。誰與倒桑郞。</text>
<title>逢謝偃</title>,<text>難堪成苦別。豈意更欣逢。切切無新態。溫溫有舊容。</text>
<title>問舟子</title>,<text>且問前途幾。行舟又若何。日沈依旅館。風靜涉鯨波。</text>
<title>建德江行</title>,<text>晩泊曲江口。長堤草色新。煙橫開萬樹。月出作三人。</text>
<title>江行</title>,<text>霞彩滿江流。楓林映廻浦。朝飜西海風。暮濕南江雨。</text>
<title>登鸛雀樓</title>,<text>山圍連棟翠。河近繞垣流。神鳥已翔集。何須作鳳樓。又高壓衡恒上。俯臨齊楚間。來登眞世外。何更覓三山。</text>
<title>石橋琪樹</title>,<text>仰看天不遠。俯視地還遙。旣謂虹梁見。方知渡海橋。</text>
<title>登景雲寺閣</title>,<text>漁陽鼙鼓亂。龍馭向西遷。鑽火開元末。燎原天寶前。</text>
<title>秋夜。寄丘員外。</title>,<text>銀河橫半夜。玉露墜中天。思子終宵坐。知君亦不眠。</text>
<title>贈王九</title>,<text>操瑟齊門客。飜思莫怪淹。可爲當自盡。何用計飛潛。</text>
<title>戲贈主人</title>,<text>空腹強加粥。渴喉奚析醒。愛賓賢主在。況復滿樽淸。</text>
<title>贈內兄盧綸</title>,<text>伯仲尊卑異。流通氣血同。要須靑眼會。何恨白頭翁。</text>
<title>答陸澧</title>,<text>案菓山兼海。樽醪旨且多。眼靑心更赤。胡忍一番過。</text>
<title>送朱放</title>,<text>厭寂來京洛。嫌喧向洞天。雖懷居渭計。永斷夢周眠。</text>
<title>送張四兄</title>,<text>祖席秋風動。難堪宋玉悲。妙齡何苦別。更會有良時。</text>
<title>送張十八歸桐廬</title>,<text>吾子今時去。正如鴉識村。幸逢堯舜理。何故臥荊門。</text>
<title>送王司直</title>,<text>歲月如梭疾。事君日豈長。士林咸怨別。須共雁隨陽。</text>
<title>送人遊東陽</title>,<text>月白東陽岸。風淸南浦樓。前賢翔集地。吾子作長遊。</text>
<title>夜送趙縱</title>,<text>三泣荊山玉。楚人幾世傳。賴君明趙直。秦臭共流川。</text>
<title>送柳淳</title>,<text>聞君行李忙。來送九岐道。舊識如相問。終爲顏駟老。</text>
<title>憶東山</title>,<text>勝地遊觀隔。虛經四節花。人居雖兩處。月色遍千家。</text>
<title>至鬼門關</title>,<text>一出萬餘里。萬行一僅還。如天聖恩至。應得保三關。</text>
<title>下第</title>,<text>無日不三嗟。二人俱在家。再經槐市裏。空見桂開花。</text>
<title>戲題關吏</title>,<text>豈無輕且燠。來去只麻衣。未展棄繻志。還騎匹馬歸。</text>
<title>漢高祖</title>,<text>能怯摧強楚。寬容代暴秦。曹參提兔狗。蕭相發縱人。</text>
<title>邊思</title>,<text>水廻魚會阻。天遠雁來稀。山月從宵至。征夫何日歸。</text>
<title>愁</title>,<text>四方咸被難。鄕曲問如何。彗星竟天起。烽火遍山多。又帝豝雖授首。安史繼無休。蜂起少年輩。猶輕萬戶侯。又祖宗曾亂統。後嗣幾更張。唐室相傳寶。終爲棄戰場。又光陰猶可變。神物轉天車。豈久成都幸。方將見翠華。又負海長鯨斃。不須添蟹兵。鼎魚何足慮。賢將是長城。</text>
<title>上李相國</title>,<text>沙漠風初定。求賢政已開。難將一星火。能煖九車灰。</text>
<title>北樓</title>,<text>曉登北樓上。昏至不知廻。晧月侵軒白。淸風滿座來。</text>
<title>隱月岫</title>,<text>月昇峯尙暗。風冽夏猶寒。何恨西飛疾。雖存未久看。</text>
<title>投李益</title>,<text>千里墓旁子。龜蒙始見吟。今君再題詠。奚啻直千金。</text>
<title>題龍興僧房</title>,<text>猿鶴千峯裏。閒雲常八房。心超三界外。天雨四花香。</text>
<title>寄西峯僧</title>,<text>更漏滴微涓。高僧坐不眠。參禪焉有後。戒定更無前。</text>
<title>別東林寺僧</title>,<text>送別東林下。雲開山鳥啼。何方更蘇會。月岳壓淸溪。</text>
<title>過影堂。逢司空曙。</title>,<text>久別司空氏。相思惟我公。豈圖成邂逅。況乃洞房中。</text>
<title>送靈一上人</title>,<text>少年成苦別。老歲暫還逢。更與浮雲去。溪山問幾重。</text>
<title>宿吉祥寺。寄隱者。</title>,<text>我聞雲裏鐘。君對雪中松。兩意相悲處。雲山千萬重。</text>
<title>寄天台道士</title>,<text>山嵐聳漢靑。門柳和煙蒨。不知天台嶺。夢中常對見。</text>
<title>溪州道中</title>,<text>眩目連烽火。驚聆擊鼓鼙。王民勞戍役。燕子自東西。</text>
<title>惜花</title>,<text>花發葉纔出。葉開花返稀。明朝三月盡。秉燭便忘歸。</text>
<title>月夜泛舟</title>,<text>海雲連復斷。帆影整還斜。月出銀波動。舟橫碾雪花。</text>
<title>婕妤怨</title>,<text>鳳殿苔錢綠。羊車見幸疏。糚成無限意。未得繼權輿。</text>
<title>長信秋</title>,<text>長信樓中月。無端愁裏生。空看玉階上。無復步蓮行。</text>
<title>魏宮詞</title>,<text>雲樣糚成至。猶臨玉鏡臺。芙蓉新浥露。羯鼓殿前催。</text>
<title>少年行</title>,<text>蟬翼文紈遍。驎翔寶馬行。章臺垂柳下。不勝贈花情。</text>
<title>紫騮馬</title>,<text>紫鬣舞風嘶。休言得兔蹄。成龍應有日。已奮渥洼泥。</text>
<title>嘲人</title>,<text>時時常繪飾。處處轉欣迎。豈啻婆娑舞。長歌戲謔聲。</text>
<title>過李侍御宅</title>,<text>壼奧誠難見。門闌問幾重。文章耀千載。何必紫泥封。</text>
<title>哭趨山人</title>,<text>山室悲風起。無如待雁臣。人言捐世容。我道爛柯人。</text>
<title>寄林處士</title>,<text>胸襟淸與水徘徊。只有松泉與月臺。自是庸流來往絶。渠心豈肯避人來。</text>
<title>檻猿</title>,<text>誰知雕檻畫堂纏。徒合侯門不自便。正似樊籠軒上鶴。啼聲常在五雲天。</text>
<title>禁中春寒</title>,<text>風吹柳絮落繽紛。隨雨飛花亂打門。風雨無情難出首。惟應題句洗眵昏。</text>
<title>寄遠</title>,<text>無聊晨夕把桐君。月落星稀日又曛。水阻山高魚雁絶。滿腔愁絮落紛紛。</text>
<title>次韻伯言登西樓</title>,<text>萬寰欄似一人家。一樣軒開萬樹花。須聽杜鵑來叫月。莫輕爭折揷巾紗。</text>
<title>楓</title>,<text>自從宋械化爲楓。炎漢宮中色轉濃。曾向三春如得見。千花赧赧愧非紅。</text>
<title>螢</title>,<text>天生本質有明光。行止難能舍則藏。得意群飛還可樂。何如一鴨獨南翔。</text>
<title>過葉縣</title>,<text>孔明皆慕號爲龍。何異周家望太公。卿可自爲昭烈詔。令人豎髮魏吳中。</text>
<title>書湛師房</title>,<text>人情世慮共舂撞。昏夜悤忙若倒釭。惟有山僧無箇事。臥看紅日射東窓。</text>
<title>遊鍾山寺</title>,<text>松杉蓊蔚掩蘿藤。證道歌聲隔小陵。近出遊師終不返。始知諱俗是高僧。</text>
<title>齋中晩望</title>,<text>與時相阻無人到。晨夕燒香掩洞門。惟有天公無彼此。鶩霞相映月初昏。</text>
<title>泗洲東城</title>,<text>泗水洋洋四面環。風帆相映落暉間。何從他界求仙境。還恐移文到北山。</text>
<title>枕上</title>,<text>薄宦十年有何取。隨波日日但持循。昨非今是誰先料。卓彼淵明善處身。</text>
<title>晨征</title>,<text>留侯欲與赤松遊。況乃今余鬢已秋。接淅去齊歸魯子。金吾焉得問行由。</text>
<title>訪隱者</title>,<text>居士穿林不卽歸。牕前惟見亂琴棋。樂山樂水樂其樂。世上悲歡俱未知。</text>
<title>鸕鶿</title>,<text>容儀雅淡閒中物。毛羽鮮明格外身。自是淸標偏愛水。豈徒求食覘游鱗。</text>
<title>中秋月</title>,<text>最憐圓鏡照千城。何用纖鉤暫刻明。徹夜淸光渾似晝。好將詩酒慰餘生。</text>
<title>秋日</title>,<text>竹葉凝香滿酌瓷。爭姸妬麗費詩詞。好將觴詠酬嘉節。何用傷神鬢欲絲。</text>
<title>秋夜</title>,<text>雁影排空落枕屛。淸霜飛灑物摧輕。終宵獨坐悲秋意。桐葉難堪雨滴聲。</text>
<title>暮春卽事</title>,<text>綠暗紅稀三月盡。一年難見再開花。雖嫌嘉卉隨風盡。可賴春醪尙在家。</text>
<title>春意</title>,<text>靑紅交映掩澶漫。春日融和適暑寒。鳶笛鶯歌兼燕舞。不妨詩酒老江干。</text>
<title>夏日卽事</title>,<text>暑氣熏蒸掩蓐收。汗漿成雨沒頤流。民間好惡天如問。三伏皆言換九秋。</text>
<title>夏意</title>,<text>樹陰連檻暑風淸。葵艶欣欣向日明。飮罷反頤成一睡。隔林啼鳥百般聲。</text>
<title>秋日</title>,<text>雁點靑空天氣淸。月華星彩透簾明。感古傷今無限意。寂寂空階蟋蟀聲。</text>
<title>贈彈琴者</title>,<text>情深但得琴中趣。音薄胡爲據不憐。勿謂鍾期今已逝。慇懃莫惜鼓鵾絃。</text>
<title>留別金山寺</title>,<text>山頹雪浪擊空鳴。却憶平途信馬行。箇裏緇流無世慮。不知人是與憂生。</text>
<title>野雀</title>,<text>喃喃來噪弄春暉。碧柳陰中紅杏枝。憂樂莫嫌如有識。惟應速報老翁知。</text>
<title>東園</title>,<text>良辰美景莫言常。塵世艱來歲月忙。蜂蝶爭飛穿雨去。還疑春色在西堂。</text>
<title>宮詞</title>,<text>瓊室椒房邁廣寒。麻姑不用米成丹。糚成朝暮傷春恨。一寸含容問若干。</text>
<title>夫人閣</title>,<text>深深宮壺闃喧聲。惟有寒泉繞檻淸。內助存心何足問。蒼蠅飛過謂鷄鳴。</text>
<title>壽寧節。祝聖壽。</title>,<text>海寇山戎敢陸梁。狼煙捲盡賞淸光。仰祈鶴算雖當盡。無德堪聯鵷鷺行。</text>
<title>宮詞</title>,<text>花樣籹成挺不群。誰疑未遇望君恩。黃昏只恨羊車過。鹽汁澆階竹揷門。</text>
<title>日西</title>,<text>日御西馳轉梓桐。玲瓏琪樹蔭靑空。娛賓未盡方投轄。誰設長繩日再中。</text>
<title>春日郊外</title>,<text>傍水家家竹掩扉。紅桃爛熳綠楊垂。貪遊不覺日將暮。歸路猶聞唱竹枝。</text>
<title>虜中上元</title>,<text>戀主思親淚不收。寸心含畜幾車愁。兩鄕聲息何由識。徒想孤輪獨倚樓。</text>
<title>夏日城西</title>,<text>夏日如焚庭荇紅。落霞西割樹陰東。開襟散步林亭上。麥浪交流四面風。</text>
<title>暑中閑詠</title>,<text>珍菓酸甘麴蘖醺。榴花爛熳落繽紛。日沈西嶺涼風起。坐見紅霞映碧雲。</text>
<title>夏</title>,<text>竹牕當午向南開。望極彤雲錦被推。珍菓嚼氷堪滌暑。透林涼吹滿襟來。</text>
<title>曉涼</title>,<text>日上扶桑列宿稀。風涼甘寢下牀遲。神怡氣爽醒人骨。不汗何須望玉枝。</text>
<title>春興</title>,<text>勝節難酬強拾篇。吟餘仍寘百花前。東風亦料無華句。吹八黃泥欲壞牋。</text>
<title>暑夜</title>,<text>暑氣熏蒸政難避。高軒如在赤鑪中。若爲歲月如梭疾。觴詠逍遙九月風。</text>
<title>淨惠寺。贈榮長老。</title>,<text>月出雲開樓閣明。燒殘香篆淡煙橫。淸幽洞府非塵世。欲覺松風半夜鳴。</text>
<title>南堂</title>,<text>開襟脫帽倚軒眠。花吐淸香柳拂煙。箇裏壯觀難得狀。月明秋水共天長。</text>
<title>興國寺樓上作</title>,<text>杉松蓊蔚擁千重。蔭日靑梢漾碧空。汗滴鋤禾誠可惜。誰分檻外散飛風。</text>
<title>宿梁山寺</title>,<text>玄說深淵高八天。家家爭願結良緣。箇中俗夢何時悟。却羨僧家一指禪。</text>
<title>悟眞院</title>,<text>僊坊闃靜輪蹄絶。惟有山禽來叫號。房長淸幽誰出右。生涯却勝范萊蕪。</text>
<title>聚遠樓</title>,<text>萬景森羅遠可親。宜秋宜夏又宜春。斯樓況復營山麓。不必公侯及野人。</text>
<title>望湖樓</title>,<text>望極乾坤水上浮。無人挽袖更還留。若也留侯曾見此。何須願與赤松遊。</text>
<title>初晴。遊滄浪亭。</title>,<text>染世塵胸浩氣生。江山新沐雨初晴。濯纓濯足惟難斷。泛水沙鷗傍檻鳴。</text>
<title>唐處士草堂</title>,<text>茅茨蕭灑勝華堂。高枕閒眠瑞日長。更有天邊一輪月。慇懃夜夜照書牀。</text>
<title>小院</title>,<text>小堂新構碧山前。經過常稀閉閣眠。夢覺還吟春寂靜。桃花浥露柳和煙。</text>
<title>懷崇閣</title>,<text>山頭月出明磨鏡。水面風來淨展鋪。欲下徘徨還倚柱。天鷄倏上唱桃都。</text>
<title>東江</title>,<text>木葉飄零洲渚洪。風生白浪拍靑空。閭閻撲地炊煙起。山市漁村縹緲中。</text>
<title>憶鍾陵</title>,<text>潮平洲渚流溶溶。濊濊施罛倚檻中。曾見人人應念憶。願生兩翼駕長風。</text>
<title>江寧峽口</title>,<text>扁舟來泊日初昏。厖也無聲竹掩門。爽氣透衣醒病骨。風淸月白水無痕。</text>
<title>杏花</title>,<text>萬般紅紫畏司寒。天上惟看桂白團。賴有春風能扇暖。爛開山郭與江干。又縱橫村徑惹堤封。桐檟蒼蒼晻靄中。惟此瓊姿無彼我。玲瓏似向每人紅。</text>
<title>芍藥花開。憶牧丹。</title>,<text>白木花開想牧丹。姿容富麗映門欄。何殊國色雖多有。深念楊妃不顧看。</text>
<title>途中梅花</title>,<text>放翁千載少淸流。爭種椅桐掩屋頭。賴有江梅生岸左。淸香滿路襲車舟。</text>
<title>憶越中梅</title>,<text>滿山爛熳浣沙梅。豈是慇懃信手栽。始覺軒前盆上艶。不如自在越中開。</text>
<title>郡人獻花</title>,<text>最愛芳姿映露盤。如何不賞任凋殘。若非閈丈誠心惠。病骨焉能自往看。</text>
<title>棖子</title>,<text>夭夭琪樹愛堪攀。仙橘團團鶴卵斑。若也物精成列宿。不多時日照雲間。</text>
<title>蒲劍</title>,<text>靑苹寶劍自天成。豈借庸工手下生。最愛軒前如列戟。山蟲水族望皆驚。</text>
<title>苔錢</title>,<text>乘晴步出誦虞軒。蒼蘇鱗鱗萬點圓。不是東君無厚薄。窮居安得滿庭錢。</text>
<title>謝肇上人寄筍</title>,<text>深嫌新筍不多根。豈意慇懃寄賤門。正是吾師心鄭重。誠非厭却鳥來喧。</text>
<title>贈歐陽价謝傳眞</title>,<text>稟質由天不在人。如何寫出混全眞。圖形相似猶難得。佛氏胡能多化身。</text>
<title>謝寄邛竹杖</title>,<text>斑莖如玉非塵物。屈節雖多輕且堅。鄕曲豈徒叩原壤。可堪扶老保天年。</text>
<title>謝寇員外示詩卷</title>,<text>出示華聯感意深。披看高格幾層尋。錦腸繡口誰能比。晨夕徒爲溫八吟。</text>
<title>答潘司直</title>,<text>雪中松柏別藏春。詩酒相邀問幾人。繾綣交親何所比。宮君不悖叶商臣。</text>
<title>和竇彥學士求詩</title>,<text>莫作何殊蟲鳥喧。敢將出示士林傳。感知情甚雖從命。無句堪聯三百篇。</text>
<title>公實途中作</title>,<text>望極長堤愁渴去。酒旗遙旆杏花村。催鞭征客知何向。霞鶩齊飛日欲昏。</text>
<title>寄章表民</title>,<text>我常思子望江頭。君亦如予每上樓。三萬六千餘幾日。何當携手共仙舟。</text>
<title>錢塘秋日。寄家兄。</title>,<text>民物如今已古丘。雁竹何日作長休。鴒原遐隔家書斷。魂夢常馳萬里洲。</text>
<title>淮上聞雁。寄仲恭。</title>,<text>兔走烏飛不暫停。誰能繫日設長繩。隔年愁恨欲題寄。雁陣如驚未暇譍。</text>
<title>陽朔。寄凝明府。</title>,<text>終年窮谷無巡警。中夜鈴齋不閉門。多賀使君無一事。平安鞠子及諸孫。</text>
<title>寇萊公贈綾歌者</title>,<text>凍手難伸縮口呵。焉能雪裏擲氷梭。女工不細雖當念。還愧他人是保歌。</text>
<title>寄社主常公大師</title>,<text>聞鐘趨闕見星歸。萊服堂前慶事稀。惟有吾師無箇慮。年年安享度三微。</text>
<title>鶴</title>,<text>毛羽翛翛日漸催。五雲深鎖眼還開。乘風雲漢在朝暮。莫謂終年困沒苔。</text>
<title>放觸蛛網蝶</title>,<text>爭尋花苑過隣墻。豈料蛛罿忘觸傷。若不懲前難戒後。須收放意愼顚狂。</text>
<title>牛</title>,<text>燒尾一時燕陣驚。耕田萬歲利民生。石牛安有便金理。堪笑牽歸啓敵行。</text>
<title>睡起</title>,<text>黑甜鄕曲一閑人。歡伯交來掃世塵。李白桃紅詩興足。寂寥茅屋太平春。</text>
<title>石井</title>,<text>名山豈賴商羊雨。靈井奚因旱魃乾。愁渴人人皆引頸。神龍何日奮泥蟠。</text>
<title>渦河龍潭</title>,<text>恒暘杲杲經春旱。田起黃埃草木枯。雲起神湫倏成雨。恩波却勝浦還珠。</text>
<title>靈泉</title>,<text>道阻山幽經過稀。甘泉常溢世無知。洗腸潤肺誰無意。況乃鋤禾卓午時。</text>
<title>溪上</title>,<text>疊嶂盤廻萬木蒼。心朋愛戚賞春陽。溪淸塵累可堪濯。林茂山花浥露香。</text>
<title>泛舟</title>,<text>風定江頭帆影搖。檣烏高啄映檀橈。乘査可到銀河上。何用秦皇過海橋。</text>
<title>陸羽茶泉</title>,<text>苔甃鱗鱗幾仞深。寥寥千載有遺音。可憐蟾影無今古。夜夜分明入井心。</text>
<title>題皇親畫扇</title>,<text>誰知神物自升沈。不似微禽守舊林。自是公孫愛風景。誠非實有洞庭心。</text>
<title>蘭洲河堧</title>,<text>岸楓新染半江紅。波作彤雲映碧空。望極峯巒如畫簇。神山縹緲有無中。</text>
<title>書李世南畫秋景</title>,<text>妙筆心機孰等夷。最憐霜木倒猿姿。靈春雲老廻巖角。僊橘星垂連理枝。</text>
<title>題扇</title>,<text>只因涼吹作紈團。何取姮娥乘白鸞。惟有天風無厚薄。不須高貴及貧寒。</text>
<title>觀王氏雪圖</title>,<text>銀山玉樹幾千重。小店依熹半隱峯。箇裏心機眞得妙。鶴頭紅映雪埋松。</text>
<title>尋扇</title>,<text>豈徒涼吹却炎塵。深愛蒼蠅不近賓。蒸熨夏天眞爾幸。秋廻誰肯愛爲珍。</text>
<title>眞讚</title>,<text>幸賴毫端作兩身。本身圖像互爲塵。生前畫彩徒分影。死後丹靑永作人。</text>
<title>邛竹杖</title>,<text>玉節堪憐不堪分。如何遠寄汝旁濆。禮明豈是叩原壤。只爲常携抱節君。</text>
<title>酒旆</title>,<text>紅杏軒前相映日。綠楊門外掛飛風。狂夫揮汗塵沙裏。遙望流涎滿口中。</text>
<title>詠舞</title>,<text>花樣糚成正漢宮。雙雙舞袖轉飄蓬。三呼萬歲猶嫌促。更祝同歸天地終。</text>
<title>織婦</title>,<text>深憶征夫已弊衣。挑燈徹夜促寒機。夷山不是曾遊處。魂夢常馳板屋飛。</text>
<title>老將</title>,<text>玄曾羅列共提扶。膂力方剛習性麤。欲伐匈奴何日已。正猶薰側有蔓于。</text>
<title>新及第</title>,<text>頭揷宮花賜蓋廻。前呵後擁滿街來。京都萬目爭趨見。楊柳依依桃李開。</text>
<title>公子</title>,<text>腰犀頂玉馬粧瑰。山海珍羞反厭咍。好飮爭棋無暫忌。焉知殃禍是栽培。</text>
<title>觀化</title>,<text>碧柳撓煙花吐臉。玄夫暴日鷺蹺拳。浴沂風舞歸途詠。正是江東筍蕨天。</text>
<title>村燈</title>,<text>迷路津頭雲暗密。讀書窓畔雪飄蕭。最憐繼晷能明照。却勝星芒點泬㵳。</text>
<title>玉門關</title>,<text>戎夷逬迹遠屯山。露布飜風戍鼓閑。巡警邊秋頭晧白。願將骸骨保三關。</text>
<title>飮酒</title>,<text>俱經賞罰倒玻黎。盪盡胸中萬斛泥。夢覺賓歸山吐月。扶持亂步昧東西。</text>
<title>訪昭公山主不遇</title>,<text>藜杖芒鞋渡榷梯。溪聲碎玉轉淸凄。上人種藥窄雲去。惟有山禽在樹啼。</text>
<title>田家</title>,<text>竹籬茅屋壓淸川。飮罷樽前醉客喧。布穀提壺相對叫。桑麻茂翳柳絲繁。</text>
<title>山村</title>,<text>竹牖松軒相映斜。門前槐柳檻前花。時和歲稔從何見。會族家連獻壽家。</text>
<title>無田</title>,<text>何用趑趄不敢歸。安心隨分足開眉。莫嫌鄕曲無田宅。還謝身逢堯舜時。</text>
<title>村舍</title>,<text>出屋桑麻相掩稜。倚軒松檜聳千層。昇平煕皥何勞問。獻壽家家徹夜燈。</text>
<title>唐堯</title>,<text>自居高拱御民輕。德合天恩竝日明。胡乃友甥還重子。巍巍蕩蕩想治平。</text>
<title>莊子廟</title>,<text>莫笑劉生死卽埋。誠非輕死反憐骸。烏鳶明着螻蛄昧。二子中心是我懷。</text>
<title>驪山</title>,<text>舞殿歌臺映彩霞。亂胎災蘖已萌芽。若無先母洗兒幻。野鹿胡親解語花。</text>
<title>五湖</title>,<text>登高東望洞庭湖。雪浪排空未見隅。此水乘舟非獨范。功名胡乃彼皆無。</text>
<title>自作壽堂</title>,<text>背山面水結精廬。松竹蕭蕭掩碧疏。何憚遺藁求後日。曾知秦火暴焚書。</text>
<title>送譚八之桂林</title>,<text>戀意雖留楚。行旋已渡湘。何當成邂逅。握手笑談長。</text>
<title>和淡叟韻。呈孫鳳山。此下九首。在金先生集中。○佔畢齋</title>,<text>曾將交態大書門。林下仍開獨樂園。遮莫光陰留不住。麥胎梅子竹生孫。年來袍笏已還君。高臥何嘗夢五雲。燈火吾伊北窓下。却敎童稚亦能文。</text>
<title>奉柬孫鳳山。兼呈吳敎授。余時在村莊。患咳嗽。 [金宗直]</title>,<text>故鄕春興故相牽。試拂征衣下日邊。草色未句霜欲盡。梅花纔動月將圓。縈懷鬱鬱文園病。畜懶昏昏子美眠。珍重耆英應記憶。身輕何處棹觥船。</text>
<title>孫鳳山用前韻。作演雅以寄。復和。[金宗直]</title>,<text>意馬飄楊莫謾牽。亂隨蜂蝶到梅邊。燕尋舊壘泥初暖。魚觸新荷露未圓。輦轂久叨鵷鷺列。林泉思與鹿麛眠。凝川堪着蝸牛舍。桑可供蠶步有船。黃犬蒼鷹臂且牽。閑驅狐兔野亭邊。長圍豕突巖花落。寒食烏啼隴樹圓。丙穴鱒魴俱厭飫。窪樽蛆蟻盡酣眠。鹿鹿自慙非賀監。誰言騎馬似乘船。此一首。敍昨日擊鮮之樂。時寒食日。城主邀余歸于無訖驛下。獲獐猪。晩飮于萬魚山下。會者南監察椅，安禮安億壽，成南海秀兼，朴參軍宗元，張參軍鼎也。孫鳳山託故不赴。故以此詩誇詡云耳。</text>
<title>孫鳳山，吳敎授復和演雅。次韻。[金宗直]</title>,<text>蝸角功名苦被牽。鷗盟寒却釣磯邊。豈緣螢爝能開暗。自是狶膏易運圓。款段每尋花下飮。勃姑時覺竹間眠。年來世味如蟬翼。擬問滄洲范蠡船。曳線飛鳶不受牽。惺愡鶯語竹籬邊。泥霑荇葉蛙鳴鬧。露坼花房蝶夢圓。細數雁行扶杖立。閑拋雉翳枕書眠。春風猿鳥渾相念。須更持螯泛畫船。</text>
<title>孫鳳山，吳敎授和余二月梅韻。走筆復和。[金宗直]</title>,<text>野老年年折作藩。群芳調笑苦相喧。玉妃遲暮柰賦命。靑鳥寂寥空斷魂。此日不緣氷蕊醉。明朝只有蠟跗存。上林密地應多隙。借問何人移故村。</text>
<title>奉呈孫鳳山[金宗直]</title>,<text>蝸角功名速。牛毛世事多。欲尋爛柯境。須到格齋家。</text>
