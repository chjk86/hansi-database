<title>敬次性齋許先生涵虛亭講會韻 幷敍</title>,<text>相稷年十一二。隨家大人謁先生于金陵衙舍。後於趨庭考業之際。見涵虛亭講會時詩帖。蓋先生以倡明性理爲己任。公退之暇。與羣弟子講禮論道。俾遐陲之齒逢掖者。得以興起焉。斯會也寔南州盛事也。今歲重拜先生于不倦堂。其於動靜語默之間。審視而體認之。又從而受魯論。於古聖人敦仁博義之訓。並有所聞焉。相稷之得依歸者。於是乎至矣。乃敬次帖韻。以伸宿昔之忱。抱笈劬劬誓此心。定知吾道極精深。陶薰豈獨涵亭會。不倦堂高士似林。</text>
<title>題許拾遺 元栻 時弊疏後 三首○幷敍</title>,<text>相稷曾聞許大夫詠鵩中和。知其有古直臣風焉。今而後尤信矣。疏旣奏。上自卿士大夫。下至胥吏皁隷。無不曰鄒魯之鄕有人。蓋其疏也。辭婉而義直。所可言者無所遺。皆出於愛君憂國之誠而節節有令人起敬處。苟非講道熟而爲學博者。能如是乎。吾知大夫學于賢師者也。眞可謂不負所學也。我聖王初載。賢良擢壯元。行藏隨適意。憂愛發爲言。蔘朮隨方進。蒼生賴保元。不煩而不迫。有德者之言。盡忠爲己任。吾黨獨三元。念昔中和道。炳然義理言。</text>
<title>七月二十五日。趙使君 弼永 邀鄕之父老及諸生。讌飮于夏山館。蓋以聖上誕辰也。使君拈韻求和。</title>,<text>火旺山前瑞日明。使君罇俎共諸生。天長地久千秋節。歲熟民滋百里城。稻粱野沃經新雨。水竹園深納晩淸。此日此遊眞聖賜。願將華祝效微誠。</text>
<title>偕趙使君泛舟登林江</title>,<text>暮上蘭舟爽欲飛。百年南國此遊稀。二僮一馬于于路。白石蒼苔短短扉。客子吹簫山寂寞。漁人垂釣雨霏微。風流赤壁曾何似。江月千秋尙有輝。</text>
<title>壽性齋先生八十四歲生朝</title>,<text>九耋吾夫子。神力尙康強。曉理巾櫛勤。夜誦詩書詳。誨人愈不倦。諄諄各有方。與進不與退。逢掖常盈堂。得壽而得位。大德著巖廊。數郡有遺惠。金石銘循良。千五百年來。天不斯文喪。先生繼而開。道德與文章。積中總是眞。發言尤有光。士儀將詔後。政策曾拜昌。受廛計民國。哲命獻君王。旨哉宗堯錄。吾道賴彌彰。蕭然尙書宅。長物一書牀。今日乃生朝。盡室歡祝岡。短脯非新市。薄酒只舊藏。此日人皆有。此耋世不常。庭蓂餘一葉。新年隔夜央。呼兒置餘醲。八十五歲觴。小子秋負笈。歲暮未還鄕。事師如事親。晨夕侍在傍。此席無疆祝。壽與吾道長。</text>
<title>壽水部郞中璞園鄭公 顯奭 六十五歲生朝</title>,<text>庭蓂八葉又新年。聖世耆英美獨專。蒲鞭化尙南民誦。太廟官今冢子賢。和氣復來嚴雪後。閒居自愛舊山前。紺瞳綠髮能無恙。養德彌高志益堅。</text>
<title>伏呈性齋先生</title>,<text>從師西到已多時。舊簡新編取次披。洙泗源流千古接。程朱心法一言垂。尋奇漸有前程翫。立志那隨外物移。欲學未能旋拜退。都門夕日短驢遲。</text>
<title>辛巳二月十一日。本生慈幃壽辰也。時祖母尹氏享齡七十有五而氣力康健。外王父縣監公七十七歲亦無恙。是讌也尤有光焉。三首。</title>,<text>人道吾孃德潤身。自求遐福享長春。兩庭白髮猶無恙。八耋賢姑八耋親。手中斑線耀吾身。舞向堂幃祝萬春。壽酒盈盈酬不盡。賓筵禮數及門親。仁天雨露護全身。正是東風二月春。瑤海仙桃方結子。願添遐筭獻雙親。</text>
<title>金聖必 晠東 壽其大人都事丈 奎應 于泮館而有詩奉和 辛巳八月。聖必與其從兄進士魯東入京。設小酌于泮中羇館。時都事丈供職于儀賓府。</title>,<text>玄都古觀降眞仙。綠髮黃眉體益堅。暇日琴棊隨靜裏。暮齡簪笏耀身邊。添籌願入扶桑屋。種福如登太乙船。千里攜觴堪獻壽。知君喜懼倍今年。</text>
<title>曾王考默窩府君，王考道川府君俱以孝學蒙贈司憲府監察。志感 三首。</title>,<text>兩世潛光徹九天。蘭臺華誥寵恩宣。昌朝褒善元常典。來世應知我祖賢。趨庭詩禮繼家風。鄕黨咸推實地工。山海當年弦誦日。程規一一法岡翁。山海南冥先生遺亭。兩府君嘗與鄕子弟講學于此。遵寒岡先生月朔考講之規。擎拜黃麻感淚先。音容冥漠隔重泉。荒原老柏秋蕭瑟。風露居然四十年。</text>
<title>挽族叔 應五</title>,<text>念我光山世。世爲鄕邦式。岳祖斥異敎。千秋名不泐。羣賢踵相接。八院供黍稷。卓乎墨齋翁。高風動鄕國。芳谷是胄孫。无忝乎先德。式穀貽來裔。公生洛之北。儒苑能主盟。詩書早得力。文華是餘事。孝友自天植。律己已有法。儉率以爲得。定齋眞師表。公修門生職。負笈四百里。受訓深自飭。筮遯仍卜築。彌山幽而侐。琴書聊自娛。富貴休相逼。一經敎子讀。數畝課奴穡。書社趨羣弟。堂幔往往隔。杖屨日往來。小徑茅不塞。景色忽慘憺。舊宅秋雲黑。百里八溪郡。咨嗟識不識。况余忝門黨。那能不傷衋。憶昔槐黃節。陪到娥林驛。十日御巾車。一席資文墨。蘧蘧今十載。餘馥滿衣襋。無復承謦欬。我懷難裁抑。役夫導靈車。釜谷山之肋。林間聚於菟。巖隙走服翼。公乎胡爲此。漠然靑山色。</text>
<title>夜訪花木講堂 谷川金公別廟講堂</title>,<text>俎豆遺墟廟更新。古家儀物尙彬彬。虛堂小燭明如晝。導我冥行擿埴人。</text>
<title>家兄與族兄允暉 相旭。往謁性齋先生于果川之麥溪寓舍。信宿而返薰陶坊羇舍。誦路中諸作。又拈韻命和。</title>,<text>二兄還自富林城。卻喜新詩總有聲。淫霖促道終風曀。匹馬尋巢趁夕鳴。麥社書琴知入夢。梅堂罇俎想纏情。時先生之胤𨙒宰果川 䕺桂脩篁夫子宅。申申爲我說前程。</text>
<title>四季五色梅 二首○梅軒金公勳。麗亡入杜門洞種梅。每四季之月。發五色花。</title>,<text>萬壽山中一樹梅。梅軒夫子手曾栽。傷心舊國年華盡。記得先天四序開。丹心素操已安排。况是靑黃不受灾。山日沈陰山月黑。思君不見獨徘徊。</text>
<title>壬午除夕。用家大人韻酬諸從。</title>,<text>懸燈爛醉喜相看。役役吾生此會難。知應出腳徒違素。悔不尋山早鍊丹。西社烟塵千劫浩。北天風雪一驢單。寸步當隨夷險愼。不須努力學邯鄲。</text>
<title>謹次聱叟李丈 以伋○時李丈主訓于洛濱講會</title>,<text>荒茅脩竹小江濱。抱笈升堂拜遠賓。齒德咸推林下老。衣冠盡是社中人。百里同聲聊自應。一罇謀醉不須嗔。况復高筵承至誨。詩心眞處道心眞。</text>
<title>題醉石亭 在固城九萬。伯祖墨齋先生杖屨之所。</title>,<text>公昔歸田卜此山。巖棲澗飮樂忘還。昌朝玉帛那移志。別界烟霞賸得閒。一道淸泉通海外。千章古木出雲間。酣歌盡日空怊悵。百世如新醉石顔。</text>
<title>送徐君 相元 赴釜山港監理貳衙</title>,<text>高人巾服澹於秋。磊落風標出俗流。火旺十年多讀力。浙江前歲辦豪遊。花朝葉夕詩千首。酒半茶初月一樓。試將大手當盤錯。路在蓬壺地盡頭。</text>
<title>張可善 炳翊 見訪。與族兄殷求 相說 同賦。</title>,<text>百感恒於歲暮時。對君披臆話猶遲。末路行藏無定筭。十年憂樂付吟詩。海內弟兄萍似合。夜來琴酒月爲期。鄕關渺渺音書斷。萬種愁痕上半眉。</text>
<title>挽族兄菊圃 秀愚</title>,<text>吾門有長老。風彩耀江鄕。好學興儒契。周竆置義庄。東山弦誦溢。洛浦櫂歌長。已矣將安仰。如公世不常。</text>
<title>癸未除夕。飮石荷安惠郞 鍾悳 宅。</title>,<text>吾人見得未曾明。西抹東塗役一生。爲客十年多此夜。讀書千卷做何名。殘陰暗與竆愁盡。和氣方隨暖律成。第俟五更鷄唱後。出門移步坦而平。</text>
<title>漢山旅館朴致安 貞浩 從紫田至。李穰卿 穰溥 自錦江來。聯榻數月。甚相樂也。二首</title>,<text>慙媿吾生未定居。出山多負入山初。三年一瑟工還拙。數畝荒田計轉疎。鄕心送盡蕭蕭鴈。物理推看潑潑魚。要識始終歸宿處。更無甚事勝看書。紫霞山下隱淪居。烟火無關澗飮初。滿袖靑松資喫活。盈塗朱墨意生疎。雲裏孤邨馴子鹿。花邊小港養羣魚。準擬東風秣吾馬。服君之藥讀君書。</text>
<title>留別李聖安 桓珪</title>,<text>槐濤滴瀝柳風長。遙憶君居錦水陽。甯氏書中心力驗。峿翁門下姓名香。山心說盡雲生戶。世事商量月滿觴。吾生此別無須恨。妥得巖棲謝百忙。</text>
<title>送許季馨 蔿，李季昭 炳穆 及族兄殷求踰主屹嶺。</title>,<text>路中相送意中人。落拓餘懷話更新。郢市高歌皆白雪。杜陵歸伴趁靑春。湖雲嶺樹添愁暗。澗鳥巖花入夢頻。堪羨金烏山下屋。塤牀師友德爲鄰。</text>
<title>次趙▣▣ 性悳 忍庵韻</title>,<text>戒爾心官勿妄思。是非隨到出言時。多君善做根基得。嗟世皆從事物移。屋裏烟霞兼水月。案間圖史與琴詩。張家百字今千載。把作吾儒進業期。</text>
<title>和示三從姪賢叔 舒容</title>,<text>弦聲不絶屋西東。憶昔詞華乃父公。披篋有時驚舊墨。擬君無忝勉新工。前川活水看心法。昨夜甘霖驗歲功。大讀周詩三百訖。日輪浮在睡囱紅。</text>
<title>追遠齋喜諸君子見訪</title>,<text>滿江疎雨閉門深。一訪知應抵萬金。詩篇不負三分志。談笑相輸十載心。巖軒突兀風稜怕。石逕參差露氣侵。暗喜天機隨遇在。數聲啼鳥下平林。</text>
<title>仍與諸君子硏暇酬詩 三首</title>,<text>園丁爲客掃苔文。滿座芝蘭各有芬。山中勝集惟今日。江右新聲見數君。推戶觀天懷入月。穿林移屐步生雲。詩境漸隨心境合。四鄰衿佩自成羣。軟匏䕺荳飽山門。不羨花園簇簇盆。啼鳥一聲山太古。輕鞵十里月黃昬。浮生竆達皆前定。今世癡獃獨我存。名途遠客休相問。人在東湖水竹邨。適有洛中友人書至。十到脩門獻策三。經綸其柰不才堪。海內弟兄皆落拓。琴中山水是東南。桂薑芋栗雲千畝。楊柳菱荷雨一潭。閒人尙有憂時淚。中夜狂歌抵掌談。</text>
<title>喜梁武興 在八 見訪 二首</title>,<text>君自千山萬水中。行行收得七分功。隨處芝蘭香滿室。一天風月價無銅。從知閱歷多夷險。所見賢愚各異同。盤飧莫道無兼味。竆巷簞瓢樂不空。海內親知領略看。淸眞高雅似君難。交道十年如水淡。詩歌一曲寫心丹。粃糠世界那求飽。錦繡膓中不怕寒。江南近日多新閣。願借淸風送子安。</text>
<title>送武興歸金陵</title>,<text>一理參看萬慮輕。知君此去學躳耕。竆途休歎知音少。琴到無聲勝有聲。</text>
<title>月夕偕校理張丈 錫裕，辛懋馨 泳學，孫文九 章鉉 造安石荷惠廳直中。</title>,<text>短褐蕭然不怕秋。遡風攜到郭南樓。高人愛月謀淸夜。竆道奔波恐下流。今歲始傾黃菊酒。此身如上木蘭舟。聞說淮南琴韻在。故山䕺桂爲誰愁。</text>
<title>次遊軒張侍郞丈 錫龍 回甲韻二首</title>,<text>侍郞簪笏趁靑春。齒與官高德又新。丹心係國鬢如鶴。斑袖趨庭膝抱麟。玉署銀臺平坦地。金聲珠唾自然珍。聖代乞閒眞盛事。江湖迢遞夢魂頻。恩天冬日暖如春。爲送耆臣讌晬新。賓朋共醉蘭陵酒。志業罔專漢閣麟。十世箕裘花樹里。千盤魚果海山珍。吾黨蓍龜依仰地。謹將華祝頌頻頻。</text>
<title>示克己齋諸生</title>,<text>眼閱賢愚口古今。願君努力奏希音。威儀整肅要心直。功利奔趨戒俗沈。巖間活水盈盈脉。囱外朝暉寸寸陰。佳境自臻眞積後。一天光霽滌煩襟。</text>
<title>性齋先生文集刊所。和趙孝彥 性源，金致受 鎭祜，尹忠汝 胄夏，朴瑞長 天培，河元可 在聖，金文七 永斗，許德厚 坰，朴聖武 憲基。</title>,<text>一會賢於讀十年。巖燈夜夜未堪眠。追惟不倦堂中侍。手把遺文感涕先。</text>
<title>挽我石成丈 圭鎬</title>,<text>老石秀出穹林外。質凝白雲文烟碧。鑿處絢異如龍鳳。琢之縝潤如珪璧。見者兢兢拜袍笏。識者往往藏緹革。火王百年符彩動。忠信之寶珍儒席。白首矻矻牀有書。直前向裏靡他適。性翁一見稱奇士。不磷不動相勉策。通家誼重寒洲叟。束脩禮成溪堂宅。儀文商確循繩墨。義理咀嚼盈書尺。鄕里小生曾覿德。堊室累屈烟霞屐。一夕荒原秋草沒。升堂不見公之簀。出戶益歎無善俗。囂囂十室風蕭索。獨有公家佳子弟。箕裘克守平泉石。</text>
<title>挽楊丈 洪</title>,<text>昔我拜堂姨。候公光邱第。壁間動笙簧。戶外羅松桂。室宇無塵滓。三子日擁篲。家聲耀鄕國。孝友兼文藝。赫赫漁村翁。餘型在遺裔。豈弟先尊府。名行砥而礪。孝子有深愛。不櫛經年歲。香扇躳執苦。丁藤神助劑。生死俱無憾。阡舍善終制。林居絶羣想。不須愁侘傺。喜靜結新茨。桃衖門深閉。書中自怡悅。鄕里無牽掣。畏法謹租賦。力穡供賓祭。此樂猶未央。世事多變替。荒原艸已宿。客來空流涕。</text>
<title>題亶然亭 安省齋珵重，晩浦瑜重，進士琇重三晜季式好之所。</title>,<text>登欄如拜舊門庭。常棣詩中見典形。千年地闢天台邃。一路雲開正覺靑。積案詩書勤繼述。滿堂衿佩聳觀聽。林花澗石渾無恙。世世塤篪樂此亭。</text>
<title>古琴孫丈 彙秀 以余所爲亶然亭詩韻。追送一律。因以本韻賦呈五言古詩一篇。</title>,<text>佳木蔭幽戶。碧澗入中庭。兀兀儒冠坐。蕭灑非塵形。篋裏羣書積。函間衆衿靑。琴韻最高古。不許今人聽。獨憐聾聵者。詩誨屬亶亭。</text>
<title>法勿山齋贈朴聖武</title>,<text>我愛冷泉書。廿載忘寢食。爾寫冷泉書。竟歲殫心力。憶昔負笈日。我與爾相識。幸玆共執役。勉修弟子職。斯文煥日星。百世開閫域。</text>
<title>隱樂齋 性齋集刊所 以花紅峽裏洞口。春回楚尾吳頭分韻得頭字。</title>,<text>傅岑發天秘。大道通嵌邱。林間車馬喧。堂上衣冠稠。書簏自洛至。千里馳汗牛。言言性命究。字字幽隱搜。憶昔冷泉館。吾輩衣相摳。四載山頹淚。鋟事最關憂。淵翁集衆情。䨓舍獲神籌。始以刊事。道會于䨓龍亭。 絲毛功過半。寒暑歲將周。書中垂正脈。山外息羣咻。讀此共勉勵。躋攀十層頭。</text>
<title>晩醒朴丈 致馥，金致受俱以書慰余破屋之愁。以詩謝之。</title>,<text>淵椷泉墨遠來臻。話到竆居屋破辰。悔不曾從臨履做。天公會事發爲嗔。</text>
<title>壽族叔都事 奎淵 回甲</title>,<text>老人前歲通蔭秩。今年壽至六十一。此事於人那可必。福善之理天所騭。家有良謨善繼述。恭儉慈詳忠厚質。竭心追遠修芬苾。盡情接人開蓬蓽。江上別業審容膝。荒田數畝耕新秫。杖屐逍遙石泉室。茅簷日永書聲出。冢子雋才通韻律。仲男得官名洋溢。次第斑衣繞雙鞸。白首坐說懸弧日。氣力堅強老無疾。淸晨頮濯加巾櫛。四座衣冠集黨術。一家鳧藻歡歌瑟。壽酒盈盈進輒䤉。若婿若弟兼諸姪。兒孫昨日親迎吉。重重兩袖皆榛栗。乃知積善工夫密。得壽又能能事畢。寒潭入觴寒汩瀄。南山入戶高崒嵂。明日立春春氣茁。天上碧桃方成實。復有孟笋與陸橘。老人饗之長安逸。</text>
<title>蒼巖舟中。奉呈家兄。</title>,<text>高颿西入洛陽春。家國昇平萬化新。千里蓬瀛浮海路。十年邱壑讀書人。胷中康濟兼憂愛。篋裏單詮露本眞。苟求苟合非初志。百事皆從實地臻。家兄有紫陶單詮。</text>
<title>用前韻贈同舟二秀才</title>,<text>同舟二子總靑春。眉目淸瑩儀表新。談山談水徒閒料。希聖希賢豈別人。明時縱作公車業。樂事須尋性理眞。黃帽乘風催棹去。長安花信渡頭臻。</text>
<title>鵲院舟中</title>,<text>夜宿蒼巖屋。昧爽到鵲院。須臾朝日出。扶桑知不遠。</text>
<title>族兄 秀老 回甲 二首</title>,<text>龍岡春樹碧連天。四座酣歌晝似年。堂上老人攜共坐。忽看平地有雙仙。斑衣齊進介眉觴。陸橘王魚次第嘗。况是田廬生事足。喜將餘日保康強。</text>
<title>挽族叔護軍 厚坤○三首</title>,<text>前年賀新爵。今日哭新原。哀樂奄變幻。人事未堪論。門黨失蓍龜。齒德復誰存。二年臥牀笫。孝子殫心力。王鯉與解藤。無所不用極。皇皇求不得。血淚滿衣襋。先君昔敦宗。於公尤眷眷。喜公竆益堅。愛公老不倦。公在語每到。公歸幸相見。</text>
<title>富坪遇雨。宿李光友 秉輝 羇館。</title>,<text>誰敎吾輩此相尋。遙海凝雲夜轉陰。高人失意氣逾古。絶域論詩情更深。門前魚蟹千家市。座上江湖萬里心。聖代不應遺利器。願君加愛守精金。</text>
<title>麗澤堂落成 性齋集藏板所講堂</title>,<text>萬語千言惠後生。師門大道日星明。鋟功克就如神助。講舍仍成慰衆情。淸泉白石新開面。霽月光風別入觥。此是吾林徵獻地。願相努力續前聲。</text>
<title>新安店舍。閱晦庵年譜。</title>,<text>高山纔過又長川。吾道由來貴直前。展槖點看雲谷譜。市燈遙夜卻無眠。</text>
<title>敬次寒岡先生鳳飛巖韻</title>,<text>伽倻今古續眞緣。會送遊人到檜淵。特地渟涵資灌漑。願從那裏學治田。</text>
<title>又次寒岡臺韻</title>,<text>平生夙夜志。寤寐登玆軒。石壁有遺墨。高歌千載聞。</text>
<title>一善邑記見</title>,<text>丹老遺墟衰草沒。靑陽諸裔好樓居。太守遠乘驄馬去。衙童無事讀詩書。</text>
<title>屛山書院。用晦庵白鹿韻。</title>,<text>翠壁環江渚。白雲匝山阿。憶昔歸田日。杖屨此婆娑。靈光巋獨存。衿佩來相過。禮數供籩俎。遺韻聽弦歌。我來三百里。短屐穿藤蘿。敬閱充棟書。條條卞異訛。姚徒尙縮口。扶敎功實多。衛道勤繼開。爲國鑄泰和。如何世級降。往往驚頹波。賴有明誠訓。百世矢靡他。瀅澈河之水。窈窕河之坡。臨風起余懷。如遇碩人薖。</text>
<title>用靑巖亭板上韻。贈權世潤 命淵，公瑾 相重，贊粹 相翊，舜八 相元。</title>,<text>積案羣疑未折衷。十年離索媿空空。聊將秣馬膏車願。漸入佳山麗水中。一部袖珍先正宅。四鄰書几古家風。憑君叩得前程翫。望裏淸凉翠不竆。</text>
<title>謹次頤齋權都正先生贈行詩韻</title>,<text>朝隮白石梁。暮宿靑巖屋。幸玆得中行。不復憂冥擿。有斐頤齋叟。道尊而文博。玉帛賁邱園。朝家尙耆德。憫余學迷方。繾綣勉餘力。要看藏密處。六合浩無極。人事卽天理。願言禮以約。詩中有眞詮。兢兢書諸牘。</text>
<title>題陶山圖</title>,<text>欲學朱夫子。先須學退陶。寤寐雲谷意。寫出陶山圖。</text>
<title>愛日堂次板上韻</title>,<text>聾巖夫子豈眞聾。曾爲蒼生補聖聰。陶酒尙能醺一世。汾江不欲換千鍾。行人解誦漁夫闋。舊屋欣看印樹䕺。長髥鐵面歸無恙。萊舞疏金娛此中。</text>
<title>龍山李少監先生用頤齋所贈韻以贐。路中謹次。</title>,<text>敢以樗櫟姿。願入芝蘭屋。嘐嘐慕古人。甫冠棄尋摘。貪多非實踐。不喜涉獵博。案有陶山書。卷中薰馨德。擬尋淵源坊。十日忘勞力。問道龍山下。溪流流不極。山芝療吾飢。巖梅貽吾約。慇懃開來人。法言盈寸牘。</text>
<title>宣城邸店月夕。望淸凉山。</title>,<text>雪滿金生窟。氷藏致遠庵。吾山明月出。照耀萬千巖。</text>
<title>暎湖樓。敬次易東，圃隱，退溪諸先生板上韻。</title>,<text>洛濱樓榭較誰多。爲是源頭活水加。定知金牓非常蹟。更喜紗籠總大家。江橋水落連沙磧。野寺天寒見雪花。誰憐長夜迷津客。渺渺星河去後槎。</text>
<title>辛卯除夕書懷 四首○時家兄羇官京師</title>,<text>雪天遙夜獨無眠。洛社音書極杳然。薄宦豈眞門戶計。聯牀願讀紫陶詮。禁裏千鍾曙色開。羇囱誰進歲朝桮。遙憐小僕催傾槖。賖得溫湯趁午來。嘉味久違延壽寄。薄衣誰拊伯康寒。卻恨此身無羽翰。夢魂只得入長安。一燈守夜到天明。占得新年萬事亨。聞說長安春意早。陰厓暘谷共敷榮。</text>
<title>賀新榜進士許景懋 埰，安聖能 弘遠，安樂元 鍾奭 榮宴。</title>,<text>故人喜遠遊。西踰主屹嶺。嶺路多崎嵌。望望心耿耿。昨夜文星暗。芹舍秋風冷。景懋，樂元中會試。罷榜尋復。 山人聞之歎。爲君加勉警。天意聽唐臯。物累非張邴。須臾降 恩綸。時雨洽四境。聖能由坦道。中應製進士。 逸駕直馳騁。燦燦三襴幞。出自天台檠。天台老仙翁。作善餘慶永。有子嗜文學。有孫兼聰穎。有客坦牀腹。聲華日彪炳。榮車爛盈門。笙歌動鄕井。曾識吾三友。抱卷樂恬靜。出山輒得意。於玆宜猛省。請君賦遂初。竟歲同喚惺。</text>
<title>自江林儒會。從晩醒朴丈歷訪河氏楸舍及族兄觀泉 秀五 主梅僑庄。轉到慕玄齋。拈韻共賦。李慶殷 桓默，鄭乃見 龍基，沈建七 斗煥，鄭子冀 泰駿 偕焉。</title>,<text>巾車遠屈旅酬庭。勝日優遊到野汀。梅翁古宅多詩禮。洛社羣賢共醉醒。前江水落漁人少。四月天寒麥氣靑。尋常語默皆良誨。敬把新詩作座銘。</text>
<title>雨夕酬族姪子鑑 瑞容，族孫伯薰 在馨。</title>,<text>艸堂時夜靜。喜有良朋來。今歲秋多雨。木棉花未開。</text>
<title>鄭漢朝 宗鎬，李春卿 甲憲，兒子寔容。相與賦詩于夙夜室。喜而和之。</title>,<text>詩枰忽闢小窻東。寫得天機各異同。立志須從年少日。靜中要驗操存功。</text>
<title>贈春卿</title>,<text>吾輩由來任不輕。幼能力學壯能行。前聖詩書皆道理。夫君眉目矧瑩淸。狗罇共飮林間塾。驢背相逢桂下城。爲祝前途無量進。親康年富世昇平。</text>
<title>囱壁虧破。漫吟遣意。</title>,<text>牆壁門扃總四通。滿堂梧月與楊風。書生懶拙還多賴。賸把天機入此中。</text>
<title>族叔舜可 湊聖 慈堂回甲</title>,<text>玄江佳氣動琳房。爽籟初生壽骨強。曾羨馬眉供陸瑟。更看萊舞進朱觴。至孝家家笋橘戶。昇平歲歲稻魚鄕。由來婉順宜天餉。一筭方隨一善長。</text>
<title>安大諫吉叟 禧遠 書樓會飮</title>,<text>寒驢東走凍風斜。路入天台第一涯。罇酒相逢湖海客。樓亭新起代言家。秀石凌雲專得月。急川經齧漸成沙。明時肎著歸田錄。也識憂憂鬢始華。</text>
<title>寄贈權正言聖岡 鳳煕 黑山島籬中</title>,<text>堂堂權拾遺。遠謫黑山島。席間蚖蜥蠢。囱底波濤灝。天欲玉成之。俾公受煩惱。噫彼枉道者。刺粱衣紋繰。公獨與世違。白首而潦倒。僮奚飢不役。妻子寒無襖。丹心猶耿結。愛君常燥燥。一幅萬餘言。眷眷唐虞道。狂瀾手可障。祅塵筆可掃。遠人亦彝性。爭募澹庵艸。羣鳥競噪噪。遙海秋風早。山扉睡狵驚。驛亭霜葉擣。朝發宜春院。暮抵大堀堡。島人來相集。握手欣譚討。湫海無珍品。惟公以爲寶。用惟廟之瑚。補可袞之璪。苟非直道人。島號將安造。嗟嗟李侍郞。三載鬢髮皓。孤忠皦如日。絶域同懷抱。遙遙楸島客。心期炯自保。共須益懋德。報國致煕皥。燦燦金雞樹。春來花正好。</text>
<title>寄贈安正言舜仲 孝濟 楸子島籬中 八首</title>,<text>一言纔出動三韓。盛代良臣不素餐。天心未欲容妖物。十載勞君作諫官。田里歸來感聖恩。省愆跼蹐閉山門。遑遑曉拜金吾使。從古危言未見原。驛亭秋夜雨蕭蕭。遙海行人理小軺。白首西鄰權諫議。同時流向錦城迢。翠橘黃茆海上邨。蚖蝦蛇虺晝蜒蜿。前賢有愛圍籬記。百窘猶榮喘息存。桐溪先生有圍籬記。榕燈無事事吾伊。漁戶兒童解讀詩。困厄翻成頤養地。知君髭髮勝前時。季方浮海負糧尋。千里相看慰更深。歲暮天寒囱雪積。此時應倍望雲心。楸溟遙接黑山陽。兩地音書寄一航。嗟君斷斷平生志。同病相知李侍郞。堂堂法服象元初。前後疏章案上儲。誠心報國那無日。長物君家寸舌餘。</text>
<title>挽耻窩安丈 孝完</title>,<text>天台之山高而嵂。天台之水淸而漣。世人願識天台境。世人爭說天台仙。天台之路如平地。車塵馬迹通巖堧。仙非別人卽山人。蓄德作善爲眞詮。先志已從濂齋述。友謨蓋自亶亭傳。一事未曾徑情做。參以義理爲錘權。富而無怨賢不損。凝人口口咸流涎。孜孜廣濟平生志。白首謾試治田園。往歲朝廷徵孝廉。公起鹽虀輒佪儃。碧琉紫琳蕭灑屋。撫雲閒臥心陶然。手點丹砂翫而索。詩書禮樂丌千篇。子孫弟婿皆龍鳳。金笳玉牌羅于前。月朔弦歌遊廣塾。暇日巾車過櫂淵。昨夜南天壽星晦。忽看舟洞草芊芊。嗟嗟全嶺寒餓客。茫然失路愁相牽。嗟嗟鄕里後生輩。失所矜式倀而獧。紋陽小子秋多淚。來拜儀牀孤燭燃。憶公道氣蒼而古。能令澆俗回眞玄。憶公幹局當一面。時値亂離尤悲憐。今世英豪誰復有。箕裘緖業在承宣。</text>
<title>挽護軍蔣公 贊邦○三首</title>,<text>圖書咀嚼八旬餘。合眼談來固自如。夙夜孜孜甚事做。華山春水見元初。聖朝優老寵光加。蓄德修仁理不差。那意蔭男中道閼。西河今古共咨嗟。先人舊契後生知。壽竹亭篇尙耀丌。淚對令孫聊一誦。來時冀作不忘資。</text>
<title>挽晩醒朴公 十首</title>,<text>參拜皇壇闡祖休。名家恩禮耀南州。生平慣讀尊周錄。痛結風泉淚不收。高文巨策冠三韓。經國之才壽世丹。風謠一部非閒料。願續咸韶作樂官。謝卻虀鹽臥碧山。金吾朝紙到荊關。遺逸元來不肎起。蒼生無復破愁顔。匡廬精彩又黃梅。天際頭流衽席來。江右儒紳依仰地。斯文氣數百年回。弱冠趨拜定翁門。勇意求心見本原。四子書中喫緊說。終身銘佩不堪諼。冷泉遙夜說詩書。入室摳衣廿載餘。彬彬麗澤堂中士。爭道淵翁有若如。兩歲鋟書住法齋。苦心終始得安排。星順門牆授受訣。如今南土作模楷。小生曾是契家兒。嶺洛追陪厚遇知。先人手卷經高覽。生死猶能見切偲。鄕鄰儒會禮相延。溪塾江欄奉折旋。理氣之論心性說。勉追前輩擬竆硏。正叔云亡又伯淳。吾林誰復惠來人。况看大地駸駸入。獨立迷津歎不辰。</text>
<title>石梧權聖岡宅會飮</title>,<text>詩中歷歷見玄山。白首孤臣好往還。絶域未曾忘魏闕。聖恩容許臥荊關。衰顔飽瘴髭猶勝。薄畝無秋喫復艱。會見東風吹不盡。滿心憂國淚痕斑。時東徒搶攘。</text>
<title>石梧宅復吟 張進士志淵適來。且里中詩人乘月多會。</title>,<text>蕭蕭驢背愛看山。路入名區不肻還。四座相逢天下士。數鄰來叩月中關。</text>
<title>乙未元朝。酬金谷諸弟。</title>,<text>山外烟塵暗。山中日月長。我來尋前躅。面面多輝光。况是金官地。父兄宗族鄕。四座賀新歲。曉暾舒高堂。家國昇平慶。頌禱皆成章。</text>
<title>錦山書堂新成。用李子陶山卜居韻。</title>,<text>東來始擬訪幽深。書簏無妨寄小岑。爲是田園宜黍稻。况看謠俗尙儒林。雲籠疊石開新逕。月印寒潭見素心。願與諸君努力做。瑤絃千載有遺音。</text>
<title>題安代言吉叟新亭 三首</title>,<text>曲淸樓長川抱山流。曲曲波心綠。幽居日以富。春雨滋林木。兩三樓爲君歌小櫂。聲聲山水綠。慇懃見眞面。林月出喬木。移船臺屋上層崖懸。屋下澄潭綠。移舟恣遐矚。四山多花木。</text>
<title>姑射途中</title>,<text>琇谷瑤田在在尋。山增峭嶻水增深。步步雲開靈境近。浮生稍覺少塵心。</text>
<title>姑射和二張君 汝玉，永錫</title>,<text>老杏寒筠翠十尋。書聲透出小堂深。多謝惠連詩意厚。申勤桮酌肻輸心。</text>
<title>窟洑巖途中</title>,<text>雙眸眩纈萬山明。覓句評題未敢輕。往往雲端千丈石。不知何歲得何名。</text>
<title>宿德橋邨舍</title>,<text>善家和氣藹如春。驗得山居物物新。倘記同庚題鳳客。籠巖啼鳥證遊人。</text>
<title>舟淵同古琴孫丈</title>,<text>頻頻揭厲共躋攀。百折淸溪萬仞山。人從姑射追前約。路遇彌陀借蹔閒。朗吟啼鳥棲雲際。困臥靑林白石間。竹裏先生猶矍鑠。雙趺堅坐整容顔。</text>
<title>發櫂淵</title>,<text>不必見安道。吾自愛山陰。來去俱乘興。慣聽栗留音。</text>
<title>盤溪亭次板上韻三首</title>,<text>名區特爲碩人成。千載那曾許衆生。榛蕪一掃開天秘。漁釣常臨迥俗情。堂尊砌級鏟無跡。灘入磐陀濺有聲。塵寰富貴非淸福。只羨盤溪不羨卿。陀角高低水淺深。臨流如見釣翁心。巖鐫乙未還三甲。巖壁有舊刻曰主李潚乙未四月日。余之行。歲適相符。 節届端陽集衆衿。擬賞蓮根搜斷港。爲看魚隊坐平林。請君且莫勞鷄黍。乘興遊人百遍尋。月淵今是又盤溪。一望東湖路不迷。恬退之風薖軸意。驪江世世得高棲。</text>
<title>泗淵途中。和古琴孫丈。</title>,<text>茫茫宇宙此身微。竆道相看惜舊衣。定知山外非前世。鎭日狂歌醉不歸。</text>
<title>到新沼述懷 沼在金谷</title>,<text>閱盡名區意轉開。幾多泉石與樓臺。籠巖陟處雲生屐。泛櫂來時月滿桮。夢寐十年恒結戀。巾車五日未堪回。岳色泉聲摸不得。濡毫嗟歎媿非才。</text>
<title>東巖</title>,<text>巖底蔭平林。巖間棲好鳥。客來恣嘯咏。漸覺塵情少。</text>
<title>立石巖</title>,<text>老石雲端出。蒼然駕半空。誰能努力陟。振袂御天風。</text>
<title>挽古琴孫丈 五首</title>,<text>台山始接德儀隆。大帶偉冠出衆中。視礫如琚垂謬眷。頻頻書牘與詩筒。每因閒暇約相尋。論理規規且說心。餘姚良知非法眼。噫他迷悟入駸駸。峽天三夜共徘徊。看盡瑤田琇谷來。山人慣識諸名姓。指點舟川第二隈。向時趨診病沈加。憂道傷時語不差。那意夜來旋啓手。奄令多士發咨嗟。貧而逾樂老逾堅。矻矻劬經勇直前。好學如公誰復有。冥途獨立涕漣漣。</text>
<title>挽族兄 相夏</title>,<text>憶昔小心翁。儒望著黨術。厥敎有一經。光留舊蓬蓽。小少負笈遊。優入冷泉室。道義薰而沐。書禮論而質。囂囂臥艸澤。平生喜藏密。中身忽千古。嗟嗟業未卒。遺齋揭忍符。付與佳兒述。余忝門黨列。拜公自髫日。同業復同師。三世情無匹。南來誰更倚。臨風淚瀄汩。</text>
<title>碧桂金丈 浩龜，朴丈 致潤，安丈 翔遠 及諸長老。訪余于錦水之上。皆高年粹儀。</title>,<text>衡門窄窄匝童頭。文致風裁總勝流。十四翁爲千歲壽。亂離時見太平遊。衣冠賸帶烟霞氣。罇酒相逢水竹樓。東望籠巖努力去。塵心蠲處道心求。</text>
<title>挽敎官鄭公 建和</title>,<text>淵上大道平而直。我來不復冥行愁。已從百梅園裏宿。更入夙夜齋中留。欲識先師眞造處。發揮一部尋而搜。芝峀丈人情意厚。申勤持贈輸行輈。厓翁考異附餘簡。先府點檢多新紬。雙擎而歸領略看。家學趾美嗟鮮儔。公生是家擩且染。存心養性言寡尤。內行自是公之備。外物本非公之求。天報善人杞瓜隕。內舍講院名聲彪。朝拜君門暮田里。峨峨幅巾風休休。逍遙水竹蒼坪社。偃仰煙霞武屹樓。伽倻川洌魚正肥。伽倻山深鹿呦呦。富貴貧賤肎留心。村翁野叟同遨遊。有子筮蔭步展驥。有孫盈膝氣食牛。堂上有客兼有酒。一飮百拜禮以酬。門黨卲德顧軒子。講約輯契共咨諏。自余弱冠蒙謬愛。巾車辱臨靈芝邱。後因斥邪赴疏會。公言剴剴鎭羣咻。更從羣彥請祀典。爲祖爲師聲相侔。自是源源秋復春。信如蓍龜準如帿。我每有疑公爲質。我或有事公爲謀。知公不啻遊從密。戚聯十世情悠悠。伯康曾孫賢敬叔。㛰媾新成禮意優。頻頻辟咡愈繾綣。俾我努力追前修。南天寥落德星晦。我思遺範涕盈眸。金吾孤塚艸已宿。泉下止慈應啾啾。連歲兵塵暗南國。噫公餉盡昇平秋。彝倫已斁蹄跡交。後死區區獨抱羞。</text>
<title>挽鄭丈 泰容○三首</title>,<text>夙夜齋前閥閱閭。人人皆讀發揮書。知公愷悌溫良性。擩得家謨體自舒。竆益堅持老益強。陶然掃軌臥林岡。惟有區區康濟意。淸時遣子侍君王。通家十世兩知心。新媾源源誼更深。西來不復陪眞範。盡日徊徨坐法林。</text>
<title>挽縣監孫丈 振九○五首</title>,<text>鄒星門戶耀南鄕。琴酒詩書杏樹坊。謹厚之風平實志。明時無媿剡賢良。歜家知有敬姜賢。遵敎孜孜造福全。資以事君終不懈。一心康濟念仔肩。白首高標恥折腰。雲臯松石境中超。江欄臥艸歸田錄。如夢三州簿牒囂。賢郞受讀牧民書。出自經筵啓沃餘。那意江陽新太守。蒼黃拚擗理星車。憶曾芹舍奉源源。八世通家講不諼。及寓公鄕纔一拜。倚依違計獨傷魂。</text>
<title>成慶初 哲永，安達賢 和鎭，成元允 煥永，成愼余 愿永，申聖魯 泰轍 聯訪。</title>,<text>楚楚五君子。申勤入洞天。今夜文星聚。湫廬忽燦然。勉與說前期。宜惜少壯年。工夫貴盈科。請看不捨川。余衰悔無及。駑駘費百鞭。</text>
<title>族叔 琪淳 回甲 三首</title>,<text>今丙申猶古丙申。白頭無恙劬勞人。淸晨密密縫斑袖。坐說當年湯沐辰。盈盈旨酒已謀諸。偪綦升堂進笋魚。佳兒鼎立皆攜子。口口俱能誦九如。江南十月暖如春。壽域煙花藹四鄰。一家耆耋知非偶。居在東岡菊水濱。</text>
<title>挽小岡許丈 ○三首</title>,<text>溫恭醇謹做工深。白首猶存赤子心。艸澤高歌非俗調。出門何恨鮮知音。黃梅山下哲人多。公喜攜書共切磋。昔我西遊尋杖屐。直心邨有小岡窩。金陵南望益悽然。寥落賢坊與輞川。歲暮山寒翁不返。空敎猿鶴守荒園。</text>
<title>挽經歷金丈 奎華</title>,<text>懿昔聞韶侯。節義彪南國。遺韻在家庭。世爲鄕之式。公非碌碌夫。不肎事文墨。出門理弓矢。快駿黃金勒。努力赴王事。隨遇而盡職。如何黑馬夏。蹄跡交疆域。志士恥爲穀。裂冕治歸繶。回首退隱第。田墅幽而侐。西山無古今。慕祖心愴惻。中夜倚斗望。所懷誰能識。功名皆外物。吉筮惟家食。佳亭撤僑屋。牟舍監秋穡。睠玆龍岡廬。喜在蕨峴側。瞻隧養楸檜。耕畬種蘿葍。噫彼嗜利客。往往逢金革。壽康兼考終。公歸豈傷衋。念有平昔眷。執紼懷難抑。入洛寄公館。還鄕陪公軾。豔公嵬磊氣。感公眞淳德。利器嗟未試。驥蹶麟野踣。</text>
<title>挽都事李丈 觀煕○三首</title>,<text>道心堅處宦情疎。竟守邱園讀祖書。太極陰陽精爽說。勉承家學保元初。江林儒帖辱淸儀。講定論文讀法規。多士傾心陞座日。小車花外悵遲遲。檜淵前歲奉周旋。約我申勤入布川。一瀑萬山誰管攝。嗟嗟不復見儒仙。</text>
<title>挽鄭殷老 在卨</title>,<text>蒼坪社裏人如玉。康成之姓文穆孫。小少服習文穆訓。乃見左右逢其原。孚以信義鄕里悅。發之愛敬天倫敦。其心皎皎其操堅。其言剴剴其儀溫。兢兢寡過貧愈樂。生涯淡泊牀書存。有弟有弟共征邁。人稱玉季而金晜。有子有子襲義方。孰謂芝醴無根源。芝翁之澤猶未斬。庶幾至公昌厥門。吾所自附良以是。况念先契尤難諼。淸曉論文登夙舍。春風攜手入梅園。臥龍巖前雲渺渺。申勤約我治行轅。曩余赴臨尊叔壙。路出法林宿高軒。是時淵堂多士集。榱桷輯修書帙繙。昕夕勞勞幹厥蠱。憂公氣惱而務煩。那知潦暑尋常苦。竟使賢人作祟根。先府篤學年不永。至今吾黨悲聲呑。復見瑰材奄中摧。福善理舛復何言。幼稺滿室泣呱呱。又是靑年閨裏寃。素衣盈途哭相送。秋山搖落鳴哀猿。人亡約存禮編至。永日摩挲獨傷魂。回首伽倻知己少。余懷耿耿誰共論。</text>
<title>怡怡亭雜詠</title>,<text>怡怡亭小亭容膝取閒安。昕夕聯牀對喜顔。願言勿復牽塵累。永矢寬薖樂澗槃。斯斯室兄日斯時弟月斯。盍相努力致新知。水閣風恬書檠穩。不愁長夜曉暾遲。吹吹樓一吹願入簫韶樂。二吹願續瑤絃琴。樓下長江樓上月。千秋留證自家心。依斗壇書生多病臥江洲。十載空懷漆室憂。斗轉夜闌眠不得。暗觀天象上高邱。鳳竹舠 本生考妣墓在昌寧鳳谷與竹田。自亭下乘舟一日可至。百里江湖一道開。曉過明禮暮登臺。地名 鳳竹阡前停小棹。精靈倘識二兒來。韡韡園兄手而栽弟手培。慕江春色滿園來。方看子葉孫枝茂。占得他時大廈材。綽綽坪四隣耒耟告田功。種得秠𥠵與葍菘。取次收來聯卓飽。贏餘亦足慰貧竆。孔懷巖猗歟噤谷六晜季。設契敦倫名孔懷。想像當年行樂處。幾回觴詠此巖崖。旌閭樹風昭代特恩垂。幸遇靈城直指時。欲識中閨膓斷處。請看夫子火城詩。活潑潑臺仰看飛鳶俯躍魚。理昭昭處味紆餘。始知思聖爲人意。喫緊惟存費隱書。磊津江橋幼柳謾垂垂。官道蕭條小棹遲。誰識叉童扇面句。舟人能說柳監司。柳公仲郢以使事至津。金海知印裵雲祥出站以待。柳公題其扇曰可矣一叉童。中沙島 萬曆丁丑。昌原府使申公之悌以推官。決屬密陽。菑日加耕屋日加。密金分界是中沙。吳楚閒桑千古案。待梧峰到克推査。上墅土沃䅌肥上墅田。吾家世守臥龍員。兄弟躳耕亦聖賜。閒居復可受玆廛。下墅水齧沙翻下墅田。蘆萑滿地草芊芊。竆戶所耕皆瘠壤。前邨何以續炊煙。臥龍浦洛波淸處老龍閒。懶作霖雲出世間。先生不復南陽臥。卻恨當年帝業艱。歸來巖歲暮兄從諫院來。巖邊三逕掃蒼苔。曾向蓬萊封十戒。田園豈是素心裁。立石巖學者由來貴立志。此巖沿路幾摩挲。賴爾中流砥柱勢。不愁滄海有驚波。瓜瓞巖巖如瓜瓞動斑斕。得此怡神復解顔。傅元瓜賦得冷而益甘兮。怡神爽而解顔。 定知百世緜緜慶。天爲儂家發秘慳。吾西山 西岡金公係錦遺址淸風遙想採薇人。卻喜西山在近鄰。憶昔聞韶賢太守。子規聲裏獨傷神。桑津桑津舟子最能漁。網罟笱梁業不疎。新亭客到供新味。淸曉謀來尺大魚。翰林亭 翰林金公係煕覲親金海。修撰李公永瑞以詩送之曰離親仕宦知多少。江上秋風獨送君。聖世瀛仙式暇閒。秋風獨送翰林還。蘆荻長洲人不見。空留佳號耀江關。的矢灘梧淵之水直如矢。驗得吾儒不捨工。第待盈科看準的。灘流應與海門通。子庵烽臺邊塞多憂反少備。烽軍無事下山耕。汽線郵筒雖捷巧。用時只合報昇平。</text>
<title>挽金丈 奎現</title>,<text>心如剛鐵質精金。咬菜工深事事欽。尊師尊祖誠無憾。希聖希賢樂所尋。涵塾童年高誨奉。菊山遙夜小車臨。先子舊交凋謝盡。堪歎吾道日沈沈。</text>
<title>壽仲父回甲</title>,<text>大野稻粱熟。深院菊花開。老人中堂坐。執爵倍悲哀。曰我年十九。奄罹荼毒灾。先妣久失視。病臥慈念衰。伯公素敦倫。護我如兒孩。有弟賢有行。隨事賴相裁。如何倏相捨。一逝俱未回。獨生靡所樂。今日忍含桮。一桮神已隕。二桮心更摧。劬勞恩未報。孔懷淚難收。設酌豈吾意。秖爲賓朋醻。小子竊自念。壽非力所求。吾家十世來。此宴今八籌。仁賢踵相接。壽考著南州。憶昔戊戌歲。書樓集黨術。默翁厚食報。佳孫繞雙膝。仲父時逾晬。詩負在鮐背。賸得南星輝。久久惟不晦。嘗歎受氣虛。難期視息永。及暮益康健。起居無他梗。日用笋魚養。且喜巾裳整。篁林築精舍。課孫理書檠。鄕閈斷流汚。田衖任逍遙。憫余漂轉久。暇臨蘆山僑。雙嶺高揷天。匹馬風飄飄。筋骸日以強。前期矧無量。今年舊甲回。作善受天餉。子姓滿室戶。拜舞同幼長。屋上着山峨。門前洛水漲。願與山同壽。壽酒水共釀。</text>
<title>挽李翊仲 能九</title>,<text>心驚忽至子貞曹。獨留不去類叔褒。庭無間言慕楊君。尺帛不私等孝芬。東瞻姑射如桐柏。朝而𤱶暮方冊。北遊華岳如白鹿。刱塾授徒敎有目。賢不損志好行德。措畫井井爲家則。上天不憖傑丈夫。中身奄忽臥蒿蔞。我來淚滴含霞邱。</text>
<title>次安丈德叟 彥淳 桂山亭韻</title>,<text>反招深意築新亭。爲是南溪桂樹靑。淸琴度曲山多月。高士憂時鬢已星。休云虎豹嘷相逼。只願春冬迷不醒。擬向此間尋至樂。紫陽遺闋最丁寧。</text>
<title>題枕漱亭 縣令孫公振九所築</title>,<text>宦情弭處野心長。白首歸來水石鄕。枕挹平瀾巾几冷。漱蠲些滓齒牙香。排松穿竹開新逕。抱月傾霞醉短觴。悵對賢郞談往蹟。雲山面面更蒼蒼。</text>
<title>挽護軍李丈 承永○五首</title>,<text>屛巖亭子出塵間。天爲高人發秘慳。看得工夫竆到處。已能努力恁躋攀。夙夜溫溫造德基。白頭常誦武公詩。儒賢十世垂型範。這個根源驗醴芝。朝廷往歲錄高年。千里除書慰病跧。水竹名區歌詠臥。斑衣滿室舞翩翩。先人託契氣相求。龍鳳齋中講業秋。篋留誄幅那堪讀。句句昭昭記舊遊。余生漂轉在竆隈。十載遲遲杖屐陪。瞻望鷲山方戀德。誰敎蘭報奄玆來。</text>
<title>題安聖能錦水亭</title>,<text>錦水東頭境有餘。妙年高調得高居。契約應追齊稷韻。漁樵不負董生書。陰陰岸樹干雲碧。遠遠邨燈入夜疎。朋酒相歡供別味。石灘新雨上銀魚。</text>
<title>挽上舍安公 碩遠○三首</title>,<text>塤篪懿行登州誌。六世重看舊典型。云爲擧措皆從理。恭儉恬平克踐形。荐隨計吏遊京國。襴幞歸來復靜棲。白首躳耕竆且樂。恥他朝暮喫鹽虀。楸檜常瞻原陟舍。圖書日檢伯魚庭。生死那忘先後意。永令衣履傍遺亭。公嘗築室親壠下。名之曰先後亭。</text>
<title>謄國朝寶鑑</title>,<text>草萊曾未識朝廷。寶鑑篇中見典刑。武烈文謨開泰運。聖承神繼賴天靈。千里購來誠匪偶。諸公分寫感惟銘。謹藏勤護無竆祝。家國同休萬億齡。</text>
<title>梧桐院。喜安達賢追到。</title>,<text>昨日朝過實惠山。懷君指點桂林間。幾多吾黨同聲氣。應識玆遊匪謾閒。那知飮射筵中別。忽對梧桐院裏顔。相看慰有前程翫。淵洛源流脈脈還。</text>
<title>黎津</title>,<text>津樹蒼蒼遠客尋。小廚香稻午煙深。當年誰構茅茨在。似解勞勞此日心。</text>
<title>夜到洛東津</title>,<text>暝雲催客到江天。觀水高樓卽眼前。鹽帆津樹依俙在。緬憶先師題詠年。</text>
<title>尙州鄕校。敬次慕齋金先生板上韻。</title>,<text>一言留作一邦師。往往醇儒勉取斯。苟從小學能成就。何患今時異昔時。</text>
<title>挽申仲雲 泰龍</title>,<text>廿載神交一面纔。片言輸到兩心開。餘年約與同觀善。此日誰令獨寫哀。孝子忍違終養志。仁天不恤出羣才。遺箱琬琰非凡物。收護那堪付尺孩。</text>
<title>挽族叔 基玉</title>,<text>宅近寒翁塾。丌尊月老書。劬心譚往昔。蓄德藹鄕閭。南省高才屈。東岡晩興餘。如今耆舊盡。門事歎非初。</text>
<title>稺子家容讀類合畢志喜</title>,<text>兒年六歲嗜攜書。慧竇開時辨魯魚。願將類合篇中字。擴得千言萬語餘。</text>
<title>紫巖同講錄成。詩以勉之。</title>,<text>學已昧方病更深。卻慙賢輩遠來尋。要把卷中無限意。勉相磋琢驗身心。</text>
<title>書燈</title>,<text>小少相親喜共攜。爾明我昧德難齊。常常直照無遮碍。只信昬衢路不迷。</text>
<title>族孫聖章 在憲 從余讀中庸。復受大學未訖。聞其弟在悳三加有期告歸。</title>,<text>行塵渺渺桂山東。書榻翻驚一笈空。同堂禮事三加際。半道工夫十傳中。短屐應愁穿凍雪。重尋休負趁春風。勉循此路無佗適。會見前頭衇衇通。</text>
<title>喜安舜克 鍾呂 見訪</title>,<text>前遊杳杳錦山筵。同志如何各異天。丰儀漸大丱而弁。竆道相思歲復年。菊酒申勤川舍月。書燈指點鶴林煙。今宵偶得開幽抱。賴子新詩意沛然。</text>
<title>族姪士維 紀容 持其先稿來。要余讎校。</title>,<text>犖确山蹊雪片橫。感君勞苦遠來情。深誠認在先徽闡。謾感偏於歲暮生。奕奕文芒雙篋透。遲遲詩話一燈明。記得川齋同講意。吾曹惟恐負前聲。</text>
<title>送姜吉元 信喆，明仲 信赫 歸覲。</title>,<text>竆山歲暮憶親知。終始相資直諒誰。獨有姜君兄弟者。遠尋蘆社講劘時。漱井朝朝冰沍合。緇帷面面雪風吹。今日忽驚虛二座。座銘書罷攢詩眉。</text>
<title>十二月二十八日。族姪贊允 宅容 告退。家兄作古詩一篇以贐之。余乃用其韻走筆書贈。</title>,<text>仲尼曰汎愛。四海孰非親。親之固有道。要當先擇仁。仁人豈常有。所貴不失眞。我訪花樹里。爾爺家最貧。十旬九未炊。借貸遍四鄰。惟有麒麟兒。工夫日日新。典衣求紙墨。期爾筆入神。兒讀以爲喜。身飢不爲嚬。我曾載歸敎。授明倫敬身。伊來便睽離。情懷嗟未陳。僑舍在竆澨。兀兀歎寡倫。書帷忽生紫。爾來菊花辰。疏糲縱難飽。經史志惟伸。中庸共說誠。小學共做人。寫能了實錄。詩或酬嘉賓。歲華倏已暮。次第送朋輪。味學心獨苦。孤榻猶津津。明日卽除夕。戀結堂幃晨。臨離何所贈。願爾恒自珍。親志不可違。爾宜書諸紳。逢期認不遠。庭梅報新春。家兄曾鮮許。於爾頗申申。喜爾質堅強。奬爾性溫淳。長者有詔戒。爾且守而遵。</text>
<title>餞族弟敏汝 秀憲，曺仲謹 兢燮 至錦水亭。李贊卿 景九，許景懋，安達敏 璋遠，聖能，大卿 昌遠，殷聲 鍾卨，樂元皆到。仍留宿。三首</title>,<text>一別悠悠秋復春。竆山忽見意中人。六年客夢支離甚。萬種鄕談次第新。台嶽天風揚遠袂。錦江烟樹惜行塵。三笑過來樓上坐。且歡詩酒集諸鄰。四座團和藹藹春。瑰才偉器幾高人。兩唐骨髓篇篇妙。萬理機關口口新。共將勝地三桮酒。痛滌平生五內塵。好是白雲紅樹裏。頻頻還往便如鄰。詩思凝深筆翰流。曉囪相與寫牋頭。無雙白雪陽春曲。第一佳山麗水樓。丹泗音書尋宿約。元冠雞黍憶前秋。佗日玆遊誰記得。一般閒意證江鷗。</text>
<title>挽孫丈繼可 學秀</title>,<text>東來幸得見儒仙。聽視如常志慮專。千挺篁筠摩詰館。一牀箴戒武公年。詩禮箕裘鄕黨著。子孫門戶巷閭連。已哭琴翁公又逝。灘亭誰復管雲煙。</text>
<title>赴言志會。宿錦水亭。</title>,<text>高風緬仰舞沂間。會見遨遊在此山。規條不負平生志。徵逐無妨一日閒。東湖水石多眞境。南國衣冠總舊顔。憑君更說忘機法。啼鳥流雲自往還。</text>
<title>挽護軍安公 欽</title>,<text>止翁賢配光山氏。寔我東岳之玄孫。矧有火王同苦誼。兩家十世相源源。昔我始過宜春境。匹馬暮訪龜山邨。前有塾舍臨高嶽。西望綽楔連平原。拂柳排梧尋小逕。兩檜交翠揉爲門。休休丈人降阼階。攜與入室敍寒暄。有盤有盂皆銘戒。有詩有禮盈架軒。壁揭一篇三山畫。宜庵手澤班班存。庭前七子非凡骨。箇箇玉季而金晜。是時元方新釋褐。雙珂戛戛歌春恩。過房喜聞書聲起。維德有基何溫溫。又見規條井井就。鄕里則賙宗族敦。盛度不以愚陋擯。每到菊里停行轅。不嫌克塾疏糲饋。且愛江林鄕飮罇。而來淪落天涯住。闍窟載藥雲千墩。忽驚江西德星晦。龍驤老帥辭田園。壽過七耋人所罕。秩至三品人所尊。二者在公猶餘事。義方敎如芝有根。斥妖事大憂愛意。東人百世應有言。</text>
<title>送盧德哉 性日 歸覲 三首</title>,<text>寥落蘆花港口廬。主人多病懶看書。枉被遠方朋友叩。卻慙疇昔度虛徐。勉君先讀茂卿箴。註解篇中祖訓欽。更把平生無限意。勿尋常作始終吟。嘗令社中諸君各賦終始吟一篇。德哉亦與焉故及之。石南山色揷天高。匹馬登登氣正豪。明朝九旺村前路。羡子欣趨拂彩髦。</text>
<title>送曺義卿 正煥 歸覲</title>,<text>南雲縹緲眼靡竆。何處台湖竹樹䕺。歸拜堂幃申此意。百年長得共磨礱。</text>
<title>奉和徐丈大確 京厚</title>,<text>擎詩鐫佩德音先。如坐豐崖負辟筵。吹噓枉費非倫擬。愚魯羞無實事傳。情推苗藿申勤際。光動葫蘆寂寞邊。聞說書廬新告訖。幾時晴晝點罏煙。</text>
<title>十二月二十日亥時。寔容生男。</title>,<text>瑞雪祥雲十二月。吾家兄弟最歡娛。先人始有曾孫子。幼婦能生大丈夫。陰陽理氣眞精合。才智聰明壽福俱。書帷次第添新伴。認得諸生賀意敷。諸生有賀詩故及之。</text>
<title>正月二日。憶蘇浌古事。揮淚有作。己卯十二月。相稷還卜菊洞。時本生先人尙住金谷。庚辰正月二日相稷發覲行。至蘇浌十里。先人已於元日命駕而至。每追念不覺淚下。</title>,<text>人間此日年年回。蘇浌親車邈不來。而今又是離鄕久。展掃遲遲淚眼擡。</text>
<title>送郭生 鎭奎 歸覲</title>,<text>關東端士慕陳良。年少優遊過子長。望洋亭下雲千里。細谷燈前傳十章。今朝不忍懸吾榻。新歲那遲覲爾堂。但願歸求方冊裏。此心終始勿相忘。</text>
<title>挽上舍安公 孝可○三首</title>,<text>眞淳勤謹克持身。杜絶紛華作逸民。承述遁貞家法美。孜孜傳付後來人。銑社傷心舊蓽蓬。居人尙說上庠公。閭閻事事如公做。何患今無太古風。公歸浦上我蘆山。夢寐無緣拜昔顔。那意里鄰蒙庇者。一聲遲哭隧塋間。</text>
<title>安益天 彥浩 見訪</title>,<text>憶昔攜書過太鍾。梅翁門館衆靡容。誰是始終加簣者。露山添得一奇峰。戊辰余從族兄梅塢相八治硏于太鍾山下安氏之庄。時益天共之。益天家在露峴之下。</text>
<title>挽許公 炯○三首</title>,<text>一事無曾忮且求。竆廬吟嘯意悠悠。如公純善那常有。終保天衷寡悔尤。妹愚常負胤賢心。菽水靡伸寸艸忱。澹然不以貧爲戚。臥聽兒孫弦誦音。丹山錦水昔爲鄰。兩歲欣欣奉拜頻。客土去留猶有憾。况玆冠屨奄藏窀。</text>
<title>挽李一初 中執○四首</title>,<text>白兔冬余拜響翁。君時舞勺侍經幪。爲謄夫子門編賜。省力提要矧得中。南歸賸說子聰明。咸謂芝蘭種下生。纔到弱冠聲藹藹。遠方人士已知名。前年淚讀伯康書。此世何從見一初。先稿剞成遲踐約。卻歎貧病臥竆廬。準擬同尋義理微。重逢猶待貌頎頎。風雪東巖攜賞日。那知人事奄玆違。</text>
<title>挽申丈 永瑀</title>,<text>余慕松溪老。敬恭拜胄孫。旣欽遺範懿。且喜德儀溫。菊里歡同住。蘆山感枉存。不惟姻媾好。况是戚聯惇。託彧羞無輔。論銘敢有言。羇僑忘踽踽。鄕井賴源源。忽此違巾屐。那堪哭寢門。風凄樹竹苑。月弔江湖罇。操誄空瞻望。遙遙淵上墦。</text>
<title>放魚天雲潭</title>,<text>書童饁器圓如塊。浴川入門懸在背。披蓋便有江湖氣。白蘋翠荇橫復帶。自言略助先生饌。桃水鱖魚宜烹膾。老夫咬菜少嗜欲。忍使脩鱗忽破碎。是時庭際開新池。淸流汩㶁連溪瀨。只幸得脫銀刀下。不妨躍出防甃外。始雖圉圉終洋洋。活潑潑意方能會。爾豈久作池中物。池流萬里通江海。</text>
<title>三月上甲雨。約中諸君太半未到。</title>,<text>菊花時節遣君歸。約與春來共振衣。天公戲送三宵雨。磵道無人碧溜飛。</text>
<title>喜諸君見訪</title>,<text>劈破陰雲見太陽。春山面面動羣芳。老人無寐晨囪坐。客子入門弦語長。相思正苦前宵雨。闌醉何妨此日觴。攜經共說三餘業。體驗工夫孰最良。</text>
<title>李丈 敏九 邀諸生曲讌于武陵書堂。余使諸生各賦一篇以謝。仍自構此呈之。</title>,<text>桃翁宿著敬賓風。推及書帷眷愛隆。湫舍已驚牛脇破。高盤重感藿膓充。千載仙區花竹富。一家氊業子孫聰。不有仁人敦奬意。誰能矜念衆倥侗。</text>
<title>贈崔伯孺 宗植 歸咸興</title>,<text>子來二千里。共我三百日。槖有夫子書。半部讀纔畢。此足資一生。勉子歸勿失。</text>
<title>木磨</title>,<text>何不學安靜。終身事轉回。知渠磨頂意。欲試粒民才。</text>
<title>孫承宣敬昆 庚鉉 設鄕飮于枕漱亭。遣其三從弟 台鉉 持書邀之。乃赴會酬諸公。</title>,<text>進惟邇列退名亭。志事隨時益踐形。南國衣冠敦契約。東榮罇俎按圖經。江月直通虛室白。埤篁添挺十尋靑。慵陋那堪違盛速。鹿鳴聲裏小車停。</text>
<title>克己齋。酬金進敬上舍 在仁。</title>,<text>忽忽重逢已白頭。前緣渺渺漢濱舟。那知十載孫明復。耽戀江淮復作遊。</text>
<title>戲贈書所諸君 二十六首</title>,<text>貌古心平南士亨。六經騰口自縱橫。寄語東京椎鑿者。莫將良玉秘光明。君行好古不爲今。戴禮篇中用力深。憑君正欲論無極。莫謂源頭浩莫尋。兀兀生腰最鳳儀。莊嚴一似始逢時。持守此心能不變。舊愆蠲處卽新知。贊國 本字贊卿。或云贊國。 端詳罕雜言。平平略略恁收存。良馬馴來羈靮裏。長途無復患橫奔。衡重留心小學書。暑囪堅坐卷而舒。體得陶融施族里。曦 在曦 柔執 衡執 傑可乘除。樂允垂髫已屬文。當時期待異凡羣。長大偏爲才氣使。沁看五典與三墳。學初幼歲讀要編 做人要編。百里曾從克己筵。我姊三遷專爲爾。一心那得不銘鐫。初余避地入蘆隈。喜見儒州元振來。五載五逢知五化。應渠化化始於胎。吉元明仲㝈之難。連氣連形業亦連。我有金丹兩柔字。請君連服制剛偏。洛中心力衆攸欽。三十堠途歲再尋。家有賢兄賢姪在。一言奚待友朋箴。江西風氣健而遒。一厚哉惟性質柔。六月洪罏容衆所。長時危坐獨夫夫。吾知煕敬法家人。言語儀形露本眞。若謂作文終害道。何辭留與後來遵。余思蹶里正堪哀。如夢歸園亭上陪。縱無敎育成材術。感古常欣聖器來。相殷才格蓋鮮儔。詩社年年輒拔尤。只惜本原涵養少。及時努力襯書幬。道卿四載四攜經。飮我之楹揖我庭。欲知主一工夫法。吾輩先須讀敬銘。匏窩孫子見蘭卿。認學當爲誓欲成。縱無貧慽資庸玉。已有家經裕勝籝。麗水良朋有哲男。名瀅字潤志濡涵。煩勞幾歲虛來往。媿我身無益者三。法九池頭洪繼文。行年廿一已多聞。未訖西經忽南北。䨓亭誰與對罏薰。魯重乃余鄕里人。聞名已識質恂恂。聊將濂洛羣賢詠。講說朝朝勉日新。台山少友淑卿來。貌潔儀端慧竇開。若知餱槖頻頻意。何待傍人儹復催。䨓卿來處又春卿。爲愛聰明兩後生。儒風十世靑城宅。讀做人書樣漸成。海內朋知百百人。來來去去自頻頻。申勤獨有孫謙叟。歲歲爲吾席上珍。子敬質多而少文。攜書問學志惟勤。莫恨前程奇翫隔。荊榛一闢卽平垠。妙少才華姜直夫。工於述作又端趨。看渠只欠劬經力。須趁佳期讀典謨。世卿十四便成人。反復嘉言欲入身。十里頻頻來復去。不堪忘學又忘親。聖汝晨興輒戀親。牙籤無力卷靡伸。百里相離惟爾涕。廿年長號柰余旻。</text>
<title>憶遠友 二十六首</title>,<text>夢寐常登夙夜齋。發揮篇對漢朝偕。覺來縱歎川原阻。猶識區區兩所懷。行篤才高吾義卿。如何胷肚不平鳴。今世希文如更有。那令久作索遊生。耿耿遙憂養叔貧。山陽薄畝草蓁蓁。書中自有荒年穀。倘記巖廬讀史辰。在善歸畿子仲湖。年年遠別獨堪吁。千里相輸寧有貳。誓將方寸勿佗趨。裕伯邁時殷伯征。丹山兩秀我傾情。蘆塾規條頹放久。里鄰剛恨罕逢迎。明甫 本字明夫。一云明甫。 家貧猶篤修。冷氊高笈不停休。如何久負編書約。西望萊川意緖悠。忽忽遙思鄭處中。乃翁遺託盍鐫衷。書到驗看求學意。百梅寒萼尙春風。子晦平生志不羈。恢恢手法欲施爲。人事那從別處做。尋常灑掃便平治。德哉書法壁間留。證示春秋上甲遊。侍郞戀國歸來晩。幹蠱應多失學愁。同志咸推謹厚倫。夏圭文彩况精新。足跡音書長陸續。柏雲蘆水便如鄰。孔三閒雅少塵牽。淨室圖書日用專。聞說新求麗澤板。抱靡遺力幾精硏。門黨儒模倚後來。介容聰秀我心開。劬劬欲造光明界。胷裏寧容一點埃。子剛天性直而愚。任倔強來不少渝。次第克加矯揉力。直高愚甯豈凡夫。泰仲臨文見義諧。羣書節略硯功偕。遙想家貧親有病。江湖百里阻雙鞵。舜會知無損志羞。頻攜書簏到玆邱。堪惜沐山賢主去。皎駒誰復縶而留。舜欽敦孝善居喪。質厚心堅學有方。定知雙碧堂中叟。作善孜孜慶履長。端士鰲山有孟三。執經精釋不爲貪。只恐未醫偏隘病。盍從平易事濡涵。道見年來慥慥求。閉門求讀小閒遊。囱前洛水誰家帆。盡日推移到津頭。余懷文瑞望東瀦。何處煙霞是子居。遙知此夜梧桐月。子亦思吾廢讀歔。景穆英年志業敦。胷藏萬語與千言。大眼觀瞻華嶽小。遠遊篇裏勉行轅。德常之勇直爲前。朋友相觀善輒遷。惟恐勝心橫或闖。擬將謙說作楣鐫。忠建旋從仕路奔。春風日醉洛陽罇。生平若解拯民術。人孰區區守蓽門。弁還逢甫儘非常。恂九來時我未詳。苟有一端儒雅志。靺韋何害坐書牀。伯儒北地一愚夫。妄信遊談訪病盧。郭畝幸存沈破際。弟耕兄讀倘無憂。康 康容 純秉 秉容 實理 理容 開明。圭 圭錫 直 在直 言 言容 廷 在廷 燾 燾容 亦鳴。秩秩江冠追克案。論經誰最豎而橫。正 正容 貧宅 宅容 徙憲 在憲 長呻。達 相達 迪 相迪 述 述容 兼來未頻。不妨龍鳳齋中讀。樂祖靈臨勉後人。</text>
<title>有喜</title>,<text>在建四齡氣食牛。吾家跨竈豈凡流。輯成忠孝文章字。留俟敦牂上學秋。</text>
<title>示諸生</title>,<text>少年才氣總堂堂。靑眼逢時白日長。爲學休尋奇特事。河南不許室中光。溤理號東臯。嘗曰二十年聞先生敎誨。今有一奇特事。先生曰何如。理曰夜間宴坐。室中有光。先生曰頤亦有奇特事。理請聞之。先生曰每食必飽。</text>
<title>挽晩求李丈 種杞</title>,<text>遼左斯文在。江西長者生。原思何介潔。邵氏自安成。弟子執經史。朝廷識姓名。士儀誰共質。如夢畜山行。</text>
<title>贈許聖彥上舍 邇</title>,<text>憶昔摳衣不倦堂。十年聯榻兩心長。奄失依歸堪共悼。更慚愚鈍尙迷方。誰送葛山千里月。照回蘆巷數宵觴。願把無竆期望意。爲余憑道克明詳。先師曾孫應字克明。</text>
<title>贐安殷聲之任梁山 五首</title>,<text>聞君方艸洗兒詩。南土恩除適此時。事事克推慈子意。一民那得有寒飢。台山仁厚郡人知。惟恐侯車一日遲。卻惜巘陽新竹馬。無因攀駐福星移。大憲先生此譴流。閭閻何處舊停留。曠世一桮追酹地。傷心如坐子規樓。甑山楸檟忽生輝。展掃筵開簇郡旂。定知寄守墳鄕者。思質神明未敢非。雙碧樓非遊翫設。宜春堂爲視瞻高。七事皆從勤謹做。理民無忘理家勞。</text>
<title>挽朴進溪 在馨</title>,<text>羇居不患少知音。咫尺雲門道義林。百榴園邃頻回首。兩續篇開灼見心。庠額郞銜隨分得。庭謨師訣服膺深。歲暮忽驚麟野踣。櫬舟瞻望淚盈衿。</text>
<title>挽族姪晩翠 壽容○三首</title>,<text>梅齋芝塾便如鄰。巾屨常臨講說辰。耳諭面提珍重意。至今悠泛媿靡遵。晩始生男孫勝冠。賢人福履老彌完。怡然獨得遺安術。屋一牀書巷一簞。吾祖尊周蹈海湄。諸孫共議慕禎碑。役事未竣公已逝。宗筵虛右倍增悲。</text>
<title>白竹 二首○軍威志徐氏嫁纔一年夫死。常抱園竹號泣。忽一日生白竹三䕺。三年至七八䕺。世廟命圖白竹以進。</title>,<text>有竹徐娘家。白盡無餘碧。昔爾靑靑時。郞在同愛惜。郞亡爾獨存。與爾矢金石。只願白勿渝。相守晝仍夕。有竹宮屛裏。白白超丹碧。聖代斥異卉。緣何此獨惜。爲念未亡人。淚徹竹下石。願言移此圖。警示奔歡夕。</text>
<title>鳳覽書院遺墟</title>,<text>黃墩元氣紫陽來。今古參看命世才。那意楸鄕籩俎地。禽啼艸茂雨聲催。</text>
<title>籍田瓜</title>,<text>王春帶得傲天寒。纔向南風已破丹。一嚼更知民力苦。正供蠲卻聖恩寬。</text>
<title>寶鏡寺</title>,<text>誰敎寶鏡指無忘。始遣緇徒構此堂。若曾照得吾家路。東土寧容一鉢囊。</text>
<title>郭氏十六閭</title>,<text>十六閭高三百秋。苞山文獻正悠悠。苟欲爲忠爲孝烈。其方宜向此門求。</text>
<title>送鄭性重 鏞</title>,<text>魯鄒時遠歎言湮。孰牖吾曹克做人。黎博藍疎難據實。楊忘謝助已非眞。只把淵深溫粹意。要看流動發生辰。用力何須愁不足。公無私處便爲仁。性重臨行。作書以問求仁之方。而其意頗以力不足爲憂。然旣知其所以爲憂而憂之。則必其有以實用其力。而無所爲憂於萎衰柔弱之病矣。○性重引孟子養心莫善於寡欲。伊川非禮勿視聽言動寡欲是已之語而爲求仁用工處。稷謂寡欲卻是公底工夫。恐未遽爲求仁底。程子曰仁道難言。惟公近之。朱子曰公卻是仁發處。無公則仁行不得。</text>
<title>挽校理金丈 煕國○三首</title>,<text>憶昔叨陪泮舍春。經帷多暇話津津。遠追外派圖中意。先作家兄榜後賓。廿年休渡漢濱舟。高臥尼山第一邱。曲江斗米三牲足。不羨人間萬戶矦。持身勤謹又敦倫。小學家謨動輒遵。準擬源源長考德。忽驚池上壽星淪。</text>
<title>挽孫寢郞 振禹</title>,<text>儒望凝州衆所推。端莊簡潔異凡姿。叔恬巷樹皆方列。忠定身衣罕側欹。秩卑縱屈經綸手。澤厚將期昌大時。庭棗花開墩竹秀。物華依舊正堪悲。</text>
<title>李而寬 尙碩 甲宴 三首</title>,<text>峰巒增嵂水增潾。歲歲光華泗上隣。冠蓋慣迎三郡宰。壺觴又賀六旬人。身儀增粹氣增豪。事事無曾費煎熬。東峽煙霞臺榭裏。風流先數鶴山高。年華增卲福增緜。供奉滋歡起止便。但願菖蒲罇不盡。賓朋恒得醉玆筵。</text>
<title>懶巖</title>,<text>白石平鋪寄碧岑。超然無累古仍今。誰送懶夫嘲辱受。悔敎林木庇淸陰。</text>
<title>挽安和益 英濟</title>,<text>小少京都並雋遊。巖林枯落氣猶求。廿載常聞爲善樂。重逢忽見養痾愁。省母強趨嗟莫慰。檢書靡訖忍長休。寄語蔭郞勤繼述。高風不盡鳳鳴樓。</text>
<title>曺忠可 有贊，楊子根 鍾晦，曺仲謹，金仁吉 泰麟，成愼余，安士初 廈鎭，閔孔郁 晶植 訪余紫巖。仍偕至唐浦。安代言吉叟，安知禮達敏，安參奉建柔 徽遠，安聖能。適自載藥而至。設酌唱酬。</title>,<text>東峽名區泗上林。年年勝節幾來尋。廣集無如今日會。淸談難盡故人心。車蓋縱橫台衖鬧。樓臺迢遞藥雲深。座中誰許鵝湖約。簇簇儒冠總好音。</text>
<title>孫寢郞汝卿 昌鉉 壽席</title>,<text>淡翁南土之傑匠。講說百家如己言。神淸骨高雙眼皦。老不釋卷恒紬繙。法門先進貽眞訣。藝垣諸子推盟旛。襴幞歸來守巖闑。悻悻不謝祠官恩。處善循理志不損。百做盡是倫彝敦。天監厥士 事同 那無報。降以極宿臨書軒。憶昔先公洗兒日。江南十月天氣溫。飽喫鳳山曈曚餠。盡室歌笑鬚應掀。韋齋洗兒詩。百年歌笑掀鬚。 孝子倍悲還更慰。親雖不待身猶存。身存志事方繼述。繼體之義尤難諼。矧有肖男賢弟在。迭斟眉酒盈盈罇。北川繞屋波方至。南山入戶昇朝暾。我且作詩寫私悃。翁德益懋加盤飧。砭我之愚警我懶。黌南蘆下長源源。</text>
<title>挽鄭密陽 東箕</title>,<text>奕奕儒賢胄。休休長者風。治聲州郡著。德望士林隆。子姪官資顯。田園樂意融。那忘垂愛厚。淚閱舊詩筒。</text>
<title>克己齋。酬孔禹若 錫圭，成元近 遠永 及諸族子。二首</title>,<text>爾有光明珠。又有光明燭。助我席上輝。精氣通谿谷。願益求其明。愼勿遽自足。方能揭昬衢。且復成良玉。愛爾未相忘。作詩伸衷曲。桑梓爲留行。更剪紋山燭。申勤七秀才。跫音動空谷。少年容止閒。吾鄕文史足。箇箇丹穴毛。面面豐年玉。只冀勿放過。及時討經曲。</text>
<title>復用前韻贈祥天 祐容，進汝 秀祺，子鑑，伯薰諸族君。</title>,<text>晝永龍岡罇。夜闌江林燭。遊子未忍歸。宿宿黃花谷。門親競引還。雞黍情俱足。慙媿負深期。衰暮靡庸玉。招招共適從。大道無迂曲。</text>
<title>金谷新亭有感</title>,<text>遺箱珍弆銑溪圖。廿載常看感念俱。哀哀昔日劬勞地。歷歷吾曹偪屨途。庭菊不愁香已晩。巷槐應待葉重敷。怡怡豈盡天倫樂。歎息無因事婉愉。</text>
<title>挽安都事友三 益遠</title>,<text>我識竹廬翁。平生樂爲善。一人不相忤。一物不相舛。世皆用剛強。翁獨喜柔輭。柔是生之徒。天施豐而腆。考妣享高年。妻孥眉睫展。室裏經史儲。戶外田園衍。簪笏動書帷。夙被金吾選。別界遊歷遍。丹樓臨碧巘。童奚進詩需。小鐺炰鰍鱔。余從火王來。昔幾同消遣。爲結歲寒期。要我至于銑。分苞替遠輸。遣子業共勉。况念蘆下屋。咫尺通息喘。喜覩兒挽鹿。追思昔賣犬。巾車日往來。琴酒同仰俛。亶亭日未午。雲潭水流演。天色忽慘惔。台衖驚灾燹。老人膓已弱。久病氣易殄。定民昔惇孝。爲養學華扁。身亡術無用。那望餘人勔。𡞦彼藐孤兒。四世歎終鮮。連年哭父祖。兩殯饋誰蕆。門巷絶蹄輪。庭階生苔蘚。衰旺異今昔。天理竟難辨。時翁克扶護。井井整諸件。禎祥可挽回。妖孼盡拂揃。封樹禮已備。祖道衣冠餞。誰料臨淸老。奄臥行村峴。昔忘羇旅苦。百事復涊淟。方草黃鳥詩。懷公涕泫泫。</text>
<title>挽孫丈五兼 敬秀</title>,<text>廟攝聱翁祀。堂高竹院村。恬平惟古色。詩禮尙名門。精不沈痾損。志因處困惇。那忘託子義。矢與勉條痕。</text>
<title>醮子丹亭。留與許景懋，景著 垈，安達敏拈韻。</title>,<text>瘦鳥將雛覽鳳輝。丹邱旭日上門扉。吉氣輸來新面目。勝筵欣對舊冠衣。深燈酒半高歌起。遠郭天晴晩靄飛。友道何如㛰媾誼。勉追初契老彌依。</text>
<title>丙午三月講會</title>,<text>歲暮徒增半嶺聲。漆囪悄待曉天明。江南三月冰猶合。山外千林鴂自鳴。誰送雋才趨異道。更慙無術語諸生。莫畏前江風浪湧。虛舟應得渡頭平。</text>
<title>三浪舟遊 丙午三月十四日。李通政鍾昊，孫炳敎，孫昌寧瑢憲，孫政敎，柳興福，李尙碩，辛進士奎燮，安承旨禧遠，安亮遠，李濟九諸公。訪家兄于萬浪亭。因作舟遊。余自蘆山往參。鄭鏞，尹相煕及從子右容偕焉。</title>,<text>凝州仙侶姓名齊。艸澤悲歌又鷲西。天爲靈區久寥寂。春風吹棹到長堤。</text>
<title>舟遊歸路。憇朴君 驥燮 書堂。</title>,<text>潢濱春水碧如藍。十里舷歌聽兩三。晩踏江橋謀歇腳。竹林深處有書龕。</text>
<title>題烈婦鄭孺人閭</title>,<text>昌山烈婦屢箋天。爲乞夫年訴帝前。誠心斷斷開生路。夢告昭昭降老仙。夕殞朝甦如授受。宸喩府奏不留連。江上忍看秋艸沒。凝來四十日香煙。</text>
<title>九月講會示諸生</title>,<text>世路人情朝暮翻。感君依約到山藩。全國若皆從俗學。後生誰與證前言。紫巖病叟愁無寐。黃菊良辰酒滿罇。願將今日無竆意。莫向佗歧別立門。</text>
<title>和南極元 璋夏 遊菊洞韻。兼謝圖寫菊洞水石。並敍</title>,<text>南斯文極元前年惠然遠至。請其族父默山公阡表。蓋以我本生先人。嘗寓靑鳧之菊洞。與默翁鄰比。徵隨道義相劘也。余與極元相話。便如身坐菊洞。目覩楡川景巖之勝。要極元口號而手自圖寫。以寓桑梓之慕。猶恨其未盡形容。今年秋。極元又至。袖示一副畫。乃盡其所未盡也。謹將移摹而刻之。壽先人遺躅。以示子孫。極元之賜大矣。極元入菊洞。訪我先人遺墟有詩。用其韻題付圖下云。緣君坐見菊山容。歷歷春紅與夜淙。先人有分靑松鶴。閒臥無心淸洛龍。五十八年屋尙在。二三孤落俗猶雍。更憐九曲楡川沜。犖确如聽默老筇。</text>
<title>安承宣吉叟壽席</title>,<text>恥叟當年賦洗兒。鳳山餠煖晝遲遲。秀骨自能躋壽域。雋才端合佐明時。冬月笋魚滋味足。別園花鳥姓名知。閨房宴訖華堂又。南土爭傳東郭巵。</text>
<title>孫上舍文仲 翼鉉，安承宣吉叟見訪。</title>,<text>人道時軒與澗廬。湖山遊遍興猶餘。境邇不遺巖竇屋。交深互示篋藏書。座上太和三酌後。江南天氣一陽初。寰宇興亡那敢問。風流只願歲年如。</text>
<title>一山趙應章 昺奎 甲日有詩追和</title>,<text>恨不曾詳嶽降時。廬山壽酒我醺遲。幸賴交深追寄札。矧知悲倍發爲詩。冷社薰來耆德盛。巴人誇道極星垂。百歲卽今纔過半。彌高彌卲勉前期。</text>
<title>次徐舜執 鎭一 孤山書堂韻</title>,<text>孤山堂屹衆衿靑。衰世弦歌此一庭。鄕遺道學坊中俗。案借光明室裏經。地勝月潭兼日洞。波回瑤浦又瓊汀。幼違俎豆歎余陋。晩戀煙霞羨子停。</text>
<title>又次孤山書院遺墟碑韻</title>,<text>節酌編中見兩心。淵源眞的使人欽。寄聲押督諸君子。造道當如江水深。</text>
<title>庭揖訖。書示諸生。</title>,<text>習禮人如習鳥飛。翩翩下上不相違。賢聖法言千世遠。東西繩路八條微。海內衣冠同揖讓。山中草木動光輝。欲令此樂常無替。休把浮塵肚裏歸。</text>
<title>送尹在善 德洙 歸覲南陽 二首</title>,<text>牙籤未訖鏡磨方。忽警年饑戀北堂。安得希文公眼目。資君不作索遊忙。鼠尾川平煑白沙。漢南商帆利風誇。厚生豈是仁人願。外物交時惡日加。</text>
<title>琢磨巖 在大訥齋南岸</title>,<text>攻業由來貴會融。物中惟爾琢磨同。有美願藏端木櫝。自修欽誦衛人風。仰沾槐露塵容洗。俯挹荷潭鑑面通。社中才學元康孰。異代寧辭玉歲豐。</text>
<title>槐壇 在琢磨巖傍。今年春家兄於細谷齋前得一槐。移植于此。</title>,<text>密密新條入戶來。淸陰分處小壇開。祈成樹列如經市。肎待花時赴試臺。渾忘細谷䕺林雨。闌拂高樓明月桮。鼠耳經春龍便舞。定知蘆叟善栽培。</text>
<title>蒙泉 在大訥齋後園</title>,<text>疊嶂峨峨書屋深。囪間碧溜動蒼林。涓涓出似醍醐淨。決決穿過竹樹陰。象著淵泉欽聖訓。工求果育鏤余衿。養正之要觀有術。只令邪思莫來侵。</text>
<title>奉示士儀重刊所諸公</title>,<text>梅峽凉飆八月秋。章逢濟濟校書樓。小心秪恐差毫髮。奧義同思徹尾頭。手草輸來規已定。先師有增刪手本。故約一遵無違。 雋儒分寫筆如流。多賀耆賢能濟事。百方皆向衆情求。金致受，趙應章始欲用校本。今從衆議專捨校本。</text>
<title>挽金參奉 喆濟○三首</title>,<text>𤱶畝囂囂樂不竆。七旬終始保天衷。定知昭代祠官帖。稍報賢人作善功。慈全不患妹無敎。祿厚重欣胤克家。宗族益惇鄕黨誦。伊來事事足堪誇。兩俱吟病罕相尋。池月蘆雲各一潯。那期冄冄成千古。短誄無憑戀德心。</text>
<title>挽李致洪 大奎○二首</title>,<text>博帶偉衣古色存。家風里俗賴而惇。七旬執卷耕田意。我最深知未敢諼。先休欲闡矢靡佗。十載勞心作疾痾。聊持瀧表鑱餘筆。重草山東孝子歌。</text>
<title>挽石荷安巡察 二首</title>,<text>才高文贍質剛明。東土人無不識名。布衣一出倉官備。使節南來臬帥驚。王事方須賢宰輔。奏章頻見大論評。稺孫斥壤營封樹。六郡矦家槖已傾。公昔規余勿抗塵。量材無可悅時人。廿載睽離猶未謝。衷懷須向柳車陳。</text>
<title>宛在亭用舊韻 鶴山權公三變遺亭</title>,<text>伊人宛在碧欄頭。往劫迷茫馬海舟。刃逼只知將老母。酋頑猶許匪凡流。會逢丹詔靑龍歲。歸臥蒼葭白露洲。爲訊當年游釣跡。長隄歷歷證眠鷗。</text>
<title>挽許明汝 焄</title>,<text>囂囂慕業叟。至樂在竆居。屋匝千尋竹。牀繙小學書。課孫新建塾。供客力耕畬。那料輞川岸。鄕人集素車。</text>
<title>挽姜緯若 象煕○四首</title>,<text>質粹儀端體宇頎。平生臨履做無違。州里傾心朋友敬。官霑一命齒知非。客鄕欣對舊鄕人。一舍相尋便似鄰。託子意勤慙未副。只希詩禮義方遵。淵榭功成草樹輝。圖書輸轉漸盈幃。那知介麓蒼凉月。徑引靈車此奄歸。葛谷秋遊似隔晨。言談鄭重出情眞。如今覺得爲長訣。誰復憐余疾病頻。</text>
<title>挽族兄議官 秀玹○三首</title>,<text>門親情密况耆賢。事事相資免躓顚。曾歎桃菊遙三堠。叵耐靈凝隔異天。萱室年高九十三。七旬衰絰禮能堪。獨憐今日攀號列。不見溫良冢子男。圖書蕭灑臥江湖。物累剗除德意腴。覺得平生爲善報。聊憑丹旐寫中樞。</text>
<title>挽族兄芳旅 秀五</title>,<text>志慮工夫老益專。交人應物自成詮。文正置庄贍族養。伯恭看語捄情偏。兩郡園林皆勝地。一家㛰媾盡儒賢。久離方合旋長訣。忍向東山輯舊椽。</text>
<title>挽李而寬</title>,<text>乘鶴山高降秀精。騎牛澤厚繼令聲。行便和光寧合汚。規常盡意不傷情。東湖樹石通門闥。南土簪紳視弟兄。境邇心孚頻會合。那期此日淚縱橫。</text>
<title>柳文可 道緯 見訪</title>,<text>秋汀學士氣堂堂。竆苦猶能謝熱凉。獨念舊交勤命駕。正緣先契兩靡忘。文可大人建溪公。嘗與我先人會講于尙州愚川。</text>
<title>方壺歌。贈方舜聞 基學。</title>,<text>方壺之山天所慳。俗子未曾相躋攀。始有列禦眼目高。配以圓嶠看一般。韓鄭趙乃都管領。䨓龍叟又時往還。毗盧峰出雲縹緲。靑鶴洞邃波潺湲。山北山南二十郡。大抵面面非塵寰。天嶺由來氣最鍾。若有人兮淸渭灣。姓方名學字舜聞。六經橫豎儀復嫺。英年不肯事耕樵。談笑託契公卿間。朝拜祠官暮邱壑。才高數奇遭時艱。田更巷叟欣相遻。風月壺廬更不閒。臥聽諸房讀書聲。四男九孫聯斑斕。爲念廿載神交重。或騎或汽尋荊關。那意天雲潭上屋。忽對方壺山裏顔。十層之玉千頃月。而我幸得憑君瞯。平生寤寐方壺勝。今君話裏皆班班。矧子器局如喬嶽。子眞人中之方壺山 舜聞自號壺山。</text>
<title>挽舫山許丈 薰</title>,<text>眞詮授受冷泉帷。南土諸儒復得師。闢異斥詖俱有力。著書論道外無爲。詩登乙覽歎高蹈。策對棠詢許廣施。正路榛蕪誰展拓。空令後死獨傷悲。</text>
<title>壽家兄六十一歲生朝</title>,<text>己酉冬至後二日。南星照處長星輝。大訥老人中堂坐。朝衣渾脫衣野衣。子孫弟姪九人集。各進麟脯眉壽祈。黃驪小姐見祖舅。晬盤味兼腶脩肥。老人不樂還倍悲。四座停觶皆歔欷。老人自言家世壽。十代七甲天所佑。獨我父祖未享年。平生恨淚長漣漣。况念此時兮何時。孤臣有死無生期。家室之故雖不恤。往往亦未忘情私。我識兄心慰兄心。作詩壽兄懷更深。昔在乙丙遭禍際。喘息豈圖延于今。兄六十一弟五五。欲報遺恩盍共努。一言不可循時俗。百做戒勿逾規矩。且勿勞形又搖精。千二百歲同廣成。風䨓亭高日初昇。枸杞井冽瓊液凝。爲寫蘆山畫一幅。遺之世世居壽域。</text>
<title>次雲巖書堂韻二首 並敍</title>,<text>愚谷朴公三十八歲而卒。葛庵李先生題其墓曰質美而好學。好學而踐實。粤四年雲巖書院成。辛一庵作樑頌曰奚止十室忠信。丕成一境儀型。皆信筆也。南方學者至今服其聞道之早焉。公李恒齋之高第弟子也。恒齋宰宜春始見公。致書葛庵曰垂老做官。得見此人。病若祛體。此葛爺所以得之賢弟而信其爲人也。一翁又公之石契也。太上五年院毁。隆煕三年堂始成。來孫琪煥有詩。而以余夙慕公。遣書責和。堂而爲院院而堂。興廢悠悠道益光。葛筆恒書模寫盡。定知高行表南方。嶷嶷風標若在堂。諸生瞻仰襲餘光。千秋不泐紳間字。爲學規模是直方。</text>
<title>許崇卿 墉 見訪。以詩贐之。</title>,<text>昔子敬持杖。訪我蘆山隈。重來讀遺記。悽惋應難裁。猗歟先夫子。己任羣蒙開。衣鉢屬賢男。門路增恢恢。庸夫久失相。擿埴空低回。所須惟朋友。願子勤偲偲。</text>
<title>偕崇卿宿許景懋書室</title>,<text>十載守空山。無人相往還。獨有果庵子。千里重惠然。論時大傷衋。話舊深悲纏。悠悠發爲詩。字字余心鐫。嗟嗟果庵子。志業能光前。腔中無限緖。非爾誰共吐。摻手忽臨歧。迢迢漢水滸。爾莫愁長夜。聽雞卽朝日。出門一相笑。東天佳氣鬱。</text>
<title>安達敏見訪</title>,<text>索居無與說胷期。忽拭靑眸對舊知。傷心忍見山河異。痛飮須愁桮酌遲。五夜月明破昬界。九秋霜重挺高枝。名敎如今扶樹孰。冀公學制看詳時。</text>
<title>沱陽杏 並敍</title>,<text>孫靖平公手種銀杏。在一直縣沱陽書院之前。朽傷百餘年。今復生芽。永嘉士林拈韻以詠。本孫中憲基祚要余和之。先天含蓄後天功。一樹貞元理不空。枯似蜀枏驚凍折。芽如魯檜復春容。地氣奚徒木榮悴。邦人爰卜道通竆。先生更有扶持力。挺得龍形第幾䕺。</text>
<title>徹雲齋 格齋孫公肇瑞院墟齋舍</title>,<text>緬憶先生憑机時。堂堂壯氣尙能爲。覺認周公難共佐。回瞻䨓首若相宜。捨死生惟六臣等。還袍笏處畢翁知。雲去雲來誰料得。篁墩西畔月遲遲。格齋小机詩曰賴爾甘眠忽交夢。周公與我佐孤君。覺來始覺非眞事。壯氣猶存徹五雲。月夜詩曰雲來月隨暗。雲去月還明。佔畢贈格齋詩曰年來袍笏已還君。</text>
<title>碧疎亭 在密陽稷田格齋墓下。格齋壽堂詩曰松竹蕭蕭掩碧疎。</title>,<text>公昔辭官作壽堂。稷巒增嵂稷流長。一區淸韻欽松竹。十世諸孫怵露霜。鵑語入樓悲恨結。鳳銜鐫石姓名芳。代異懷同高景倍。碧疎亭裏酹淸觴。</text>
<title>次孫左卿 基亨 慕先齋韻</title>,<text>川爲衿帶岳爲屛。一直阡高下有亭。七山邱壑傾鄕里。六世衣冠滿室庭。春有潤根溪雨過。林無觸鹿壠松靑。視美不忘思益廣。肖孫事事慰先靈。</text>
<title>眞城申敬能 誠浩，福源 泰根 以其先祖文貞公實記序補刊事遠訪。惠以洪範衍義，退書考證二書。余以先師元集，先人遺文奉寄。</title>,<text>誰敎良友到竆鄕。陶錦新書耀我堂。謹寄父師遺草去。恨靡同渡玉流航。</text>
<title>玉山行</title>,<text>平生願讀求仁錄。今日始登求仁堂。入廟如聞體仁 廟號 術。仰瞻神座瓣心香。閣有遺經澤不沫。行間標識頗精詳。闇修 西齋名 敏求 東齋名 然後得。偕立 西上齋名 兩進 東上齋名 皆其方。亦樂門開集章逢。無邊樓迥通康莊。天以斯文付遼左。考亭復見雞林鄕。年譜曰獨樂堂。先生之考亭也。 道德 山名 畜氣爲龍湫。𧖴𧖴激起派流長。始焉一勺終萬里。上溯洙泗頗洋洋。小子尋源迷不得。幾載中道空徊徨。挺身殫膂躋五臺。洗心，澄心，濯纓，觀魚，咏歸。 便無一塵留腎膓。卻恨陰雲久不收。未肯許我長徜徉。復恨此身生最晩。未及奉覩宸綃煌。正廟遣承旨畫玉山。 拙手強寫邱壑勝。擬將歸揭蘆山房。前年已畫搴芝來。從玆匹美爲寶藏。畫外復有眞所慕。兩夫子書俱盈箱。五箴十圖德之基。終身誓作吾羹牆。</text>
<title>孤山書堂。示徐舜執，蔡錫哉 胤基。</title>,<text>憑欄如入畫中天。萬彙森羅極目邊。此裏盍求求道妙。勉偕同志永周旋。堂揭求道二字。退溪先生手筆。</text>
<title>泉洞用前韻示諸君子</title>,<text>郡城南畔別開天。弦語洋洋竹樹邊。苟以此心努力做。衰風那患不回旋。</text>
<title>發蘆山</title>,<text>欲去偏悲墳墓遠。停行難得弟兄同。淸曉敬陪祠廟出。華東萬里照雙衷。</text>
<title>密陽 龍頭○二首</title>,<text>一家容載一輪中。西指遼河大道通。回首紫巖雲渺渺。朋遊那得共磨礱。汽輪纔轉判西東。祖道諸人話未終。只祈勿效棲棲者。方寸中求自濟功。</text>
<title>楡川</title>,<text>橋傍乍聞水淙淙。復聽依依磧寺鐘。推火地方從此盡。也應民籍鏟盧儂。</text>
<title>淸道 廣巖</title>,<text>車聲乍訖聽邨狵。烏惠雲門翠入牕。牕外誰家同志住。今宵應說紫巖釭。</text>
<title>慶山</title>,<text>黃雞臘月我東爲。押督諸朋此別離。兒書未達輪催發。只有行塵助衆噫。家容投書諸朋。以告行期。</text>
<title>大邱</title>,<text>昌山杉檜望依依。遊子傷心淚不晞。歲歲凄霜濡露節。兒從此道迭來歸。</text>
<title>新洞 大邱</title>,<text>曾緣醮姪此求驢。庚戌從子喜容娶霞堂時。家兄卻金被拘。知無生期。乃先期治行。㛰家不及知。故至此自求二騎。 風雪驅馳十里淤。亂邦百事皆如許。吾輩那能守舊廬。</text>
<title>倭館 仁同</title>,<text>韓土䕺中獨日區。閭閻寥落但荒邱。那知三百廿年後。驛市商舖任設敷。</text>
<title>若木 仁同</title>,<text>光惠院深羣鳥棲。慶風樓古暮雲迷。輪穿峻嶽高峯去。知有扶桑朝日躋。</text>
<title>金烏山 開寧</title>,<text>南嵩遙配北嵩佳。高麗時稱金烏山爲南嵩。以配海州北嵩。 吉注書來名共齊。卻憐西塞仳離者。何地能求種竹崖。冶隱種竹金烏山。</text>
<title>秋風嶺 黃澗</title>,<text>湖嶺於玆分面背。鄕山漸遠懷難耐。民失所兮天不知。終令鄒魯爲夷獩。</text>
<title>深川 永同</title>,<text>高唐浦上深川邨。水繞山圍夜息喧。惟有石灰輸運者。月明候汽集舖門。</text>
<title>伊院 沃川</title>,<text>弱妻稺子餒呵寒。四角賖來料品盤。爲從囪面占宵候。智勒山前星月明。</text>
<title>增若</title>,<text>郵亭院舍傍巖堧。增若由來地志傳。經三隧道瞻星漢。疑是前途有別天。</text>
<title>太田 懷德</title>,<text>北太田爲湖路要。農桑發展物豐饒。太祖新都凡幾里。遺民垂淚舊風謠。太田有南北。</text>
<title>芙江 文義</title>,<text>百濟遺墟物品豪。車輪相續劒江臯。商客不知亡國恨。芙蓉館裏醉歌高。</text>
<title>全義</title>,<text>路入金池地勢加。邱陵連亘接官衙。錦水宸舟誰復護。雲城不見太師家。高麗太祖南征。至錦江水漲。李太師棹護涉有功。賜名居雲住山。山有李城。</text>
<title>天安</title>,<text>日輪初上天安城。望五雲知我帝京。二十里途溫水郡。神泉如舊蹕誰迎。太祖，世宗，世祖嘗巡幸留浴。</text>
<title>餠店 水原</title>,<text>飯後鐘鳴寶積庵。稺曹思喫語喃喃。開椷點檢南朋贐。箇箇糖砂與橘柑。</text>
<title>水原</title>,<text>及到華寧 殿名 敬仰瞻。遲遲臺下欲留淹。深媿小臣忘此義。飛輪搭去反沾沾。</text>
<title>軍浦場 果川</title>,<text>遙瞻三角勢巖巖。孰使摧頹若艸芟。忍從昌德宮前過。軍浦行人淚滿衫。</text>
<title>安養 始興</title>,<text>三聖山前朝日紅。汽烟飄散漢江風。下著時當裝具整。滿輪人客漸悤悤。</text>
<title>始興</title>,<text>冠嶽山峯重復重。百尼爲隊禮雲恭。虎壓寺尼僧百餘人 帑畫香錢何所禱。興亡元匪力攸容。</text>
<title>永登浦 果川</title>,<text>永登驛路出西江。簇簇英舟與美艭。問是誰家新製造。價高油醬瓦陶缸。</text>
<title>鷺梁津</title>,<text>車前忽見六臣碑。不問知爲鷺突湄。亭臺依舊山河異。悵憶當年駐蹕時。</text>
<title>龍山</title>,<text>萬里倉虛民盡饑。六師團結日無暉。更憐我笑堂前岸。松樹扶疎鳥雀飛。</text>
<title>南大門</title>,<text>箕師何忍過殷墟。崇禮門前淚滿裾。瞻望兩宮消息阻。城途盡日獨躕躇。</text>
<title>臨津江 坡州</title>,<text>臨津佳麗眞無對。兜率君臣恣歡愛。兜率院在臨津南岸。恭愍王南巡至此。謂元松壽曰如此風景。正宜聯句。 邦家元自戒流連。興敗何須論異代。</text>
<title>長湍</title>,<text>耶耶縣在串郊濱。辛氏樓船一刹塵。辛禑起樓於串壺。又作樓船。名曰奉天船。張水戲。乘醉不脫衣冠。騎馬入水。 心志衣冠邪正異。嗟嗟騎馬入流人。</text>
<title>開城 二首</title>,<text>壽昌宮廢但荒垠。誰識當年動瑞雲。嗚呼惟有宮名在。兩德扁分御兩君。德壽宮。昌德宮。善竹橋高滄海濆。血痕終古皦如昕。卻顧布衣無死所。天涯淪落獨沈瘽。</text>
<title>土城</title>,<text>麗代繁華渺莫言。行人怊悵土城村。惟餘五百民家在。時上陵原奠潔樽。</text>
<title>雞井 金川</title>,<text>春石關前地勢寬。海西山水此初看。孤竹遺墟應不遠。薇芽爲孰露漙漙。海州有首陽山。</text>
<title>汗浦 平山</title>,<text>龍津江上斂靑煙。車內諸人困欲眠。冰柱蔥山長幾尺。流民幸福在康年。蔥秀山有泉。冬爲冰柱。以長短驗豐凶。</text>
<title>物開</title>,<text>大東民族謷謷。不暇宵綯與晝茅。所以山南田野叟。雪風催過物開郊。</text>
<title>新幕 瑞興</title>,<text>禾回坊裏土如膏。百糓爭輸出郡壕。又有石鉛蔘漆富。幾時來往浿江舠。</text>
<title>瑞興</title>,<text>皇明使蓋棘城過。元氏壃區岊嶺峨。大明一統志。元時畫界岊嶺。 羅山白鼠嗟無力。任與強鄰用戟戈。白鼠夜入賊陣。嚼盡干戈。賊敗走。</text>
<title>興水 鳳山</title>,<text>歸眞 寺名 洞壑最稱佳。興水居人此獨誇。梵宮十八傳輿誌。鳳郡從來傳釋迦。</text>
<title>馬洞</title>,<text>俄然身在我皇京。倏忽經過八九城。自顧卻疑生羽翰。高飛庶不墮塵坑。</text>
<title>沙里院</title>,<text>黃海省中大市亭。一場交易萬元零。磁鐵絲麻兼玉石。紛紛收載鎭南 浦名 𦫊。</text>
<title>沈邨 黃州</title>,<text>行到沈村困不騰。愁看殘照在邱陵。暗度前途便不快。支那一幅未淸澄。</text>
<title>黃州</title>,<text>黃州東國之衿喉。天柱其山急水洲。險固由來不足恃。守成要在德攸修。</text>
<title>黑橋</title>,<text>黑橋特著美田林。快活年年慰衆心。况我顯陵宸誄在。棘城羣恠不相侵。棘城屢經兵燹。白骨㬥野。癘氣徧一省。文廟親製文祭之。癘遂止。</text>
<title>中和</title>,<text>東明朝帝麟爲驂。遺墓鞭藏尙可諳。黃昬始入平安境。聊記中和父老談。高句麗東明王乘麒麟。奏事天上不返。太子以玉鞭葬中和龍山。</text>
<title>力浦 平壤</title>,<text>坊號龍淵接里閻。橋依羊島飾軒簷。平生寤寐箕城麗。落日依俙力浦瞻。</text>
<title>平壤</title>,<text>囱間斜見大同帆。只遣遊魂上德巖。在大同門前。能捍水。 恨不生逢箕聖世。井田同受理長鑱。</text>
<title>西浦 平城</title>,<text>練光浮碧夕煙籠。回首茫茫眼忽空。已到平城三十里。西川民舍績燈紅。</text>
<title>順安</title>,<text>安定城邊聽夜舂。追思蘆衖室家悰。爲報閨人莫愁殺。寒廚無復遠朋供。</text>
<title>漁波</title>,<text>漁波一隊二橋矼。及到危途意便𢥠。兢戰做來眞正大。前程自有宴安邦。</text>
<title>肅川</title>,<text>肅川都護著西陲。廿尺之城五井池。靑年子弟多豪雋。痛飮唐山月下巵。</text>
<title>萬城 安州</title>,<text>更深人定燭光微。睡倚囪楣輒發欷。誰識萬城今夜客。卅年曾不出書幃。</text>
<title>新安州</title>,<text>百祥樓下蹔停車。忽憶乙支舊戰墟。誰料隋軍三十萬。七僧揭處盡爲魚。隋軍至江上無舟。忽有七僧褰裳涉水。隋軍爭渡沈死。江上今有七佛寺。</text>
<title>嶺美 嘉山</title>,<text>亭高光廟朝京途。院設鄭矦殉國區。平生䨓灌嘉山郡。半夜風凄嶺美壚。</text>
<title>古邑 定州</title>,<text>翰林東出九男攜。菱里邨中始得棲。那期此路千年後。七個孱孫復入西。</text>
<title>定州</title>,<text>劉鄭崔盧氏族偕。絲麻蝦蛤物生齊。也應風月樓前岸。吾祖登臨敍遠懷。</text>
<title>郭山</title>,<text>天風瑟瑟定襄隈。兒爲翁寒進酒桮。遙憶紫巖冰雪壑。誰人能護一枝梅。</text>
<title>路下 宣川</title>,<text>月隱古軍營下硉。煙收亐里島中闠。莫歎行行無盡期。玆遊畢竟通西塞。</text>
<title>宣川</title>,<text>八郵亭過卽江濱。殊土凡爲戒衆人。且恐深宵或相失。預陳方略約常遵。</text>
<title>東林</title>,<text>古府城周萬尺垠。而今頹廢任耕耘。紫燕島樹猶無恙。百姓不憂蒙古軍。高麗高宗朝。郡民避蒙古軍入紫燕島。</text>
<title>車輦館 鐵山</title>,<text>昔愁高險憚居爰。平地移來作里門。前年矧得通車輦。遐土蒼生見至尊。</text>
<title>南市 龍川</title>,<text>千里名區一日看。幾多麗水與奇巒。大地漸竆江海出。少焉難復見三韓。</text>
<title>良策</title>,<text>龍爪其巖龍骨山。龍興之歲發天慳。良策館空良策盡。流民日日過龍灣。龍川，義州。皆古龍灣。</text>
<title>白馬 義州</title>,<text>白龍游處築山㙩。輿誌篇中厥蹟昭。何用區區諸鎭堡。東憂元不在西遼。</text>
<title>石下</title>,<text>先王不事外邦交。辰巳旌旗出遠郊。書生寸膽傷今古。雙涕垂垂石下坳。</text>
<title>新義州</title>,<text>車聲暗暗出江皋。一渡知能萬里遨。寄語驛夫驅莫疾。行人戀國更忉忉。</text>
<title>安東縣</title>,<text>車中執手忽呵呵。絶塞分形幸免痾。遠人於我偏多念。覘得行期報老哥。</text>
<title>興隆街賃屋</title>,<text>興隆賃屋正華奢。甎甓層樓接翠霞。奉主藏書仍奠鼎。不妨朞月作吾家。</text>
<title>誠信泰</title>,<text>東田 孟輔淳號 避地久棲遑。塤室書中我已詳。徐 名丙斗居京 秀宋 名煥文山東人 端滕 名居禮山東人 眷厚。羇人百事輒相將。</text>
<title>鴨綠江上。別張舜華 錫英，李大衡 斗勳。</title>,<text>誰送耆賢賦遠遊。東溟風急激洪流。準擬遣懷觀大地。強相扶病出寒邱。燈深長白山前屋。路繞吉林城下洲。爲報沙河老市卒。渾無一事作閒愁。舜華方向蜂蜜山李啓道寓所。</text>
<title>接棃途中贐李參書 敏應</title>,<text>吾王赤子遍遼河。男婦扶攜風雪陂。獨有杞泉 慶昌君珘號 公子裔。車中不禁淚滂沱。</text>
<title>次李參書接棃樹詩二首</title>,<text>我行棃樹野。多見朝鮮人。問爾誰依賴。能爲耕鑿民。曰有壽春子。哀余生不時。爲求田宅廣。厚庇如親知。</text>
<title>再從弟致五 相達 有書。以詩答之。</title>,<text>鴨綠江水平如砥。直通山南二千里。山南幾多同志子。日日坐見音書抵。中有重重一封紙。忙手坼讀兼悲喜。默窩曾孫十六人。卅載偶未同爲鄰。况我晜季遠漂淪。誓不復耕蘆山疄。爾知此意尤傷神。滿幅縷縷由情眞。先言受誨而靡遵。且恨考德之無因。達兮達兮爾莫愁。只當自從方冊求。爾有弟兮才氣優。忍令沈淫乎下流。俟我順天府裏遊。幸共一覽支那區。爾且留爲門戶計。入孝出悌名行勵。爲我保護蘆山第。䨓亭巖舍俱無替。約束銑溪諸子弟。習禮課經循舊例。</text>
<title>鄭善長 元鎭 和余記行二絶。用其韻以寄。</title>,<text>有物靡消在膈中。憂而思樂窒思通。願勿效余輕躁意。眼前崖角磨礱。恐罷春眠戒小狵。夢中相對紫巖囱。不知身在遼河遠。閱盡重磨挑碧釭。</text>
<title>和鄭景文 祥燮 老檀樹卜居韻 幷敍</title>,<text>鄭上舍景文自懷仁興道邨。奉其大人侍郞公 元夏 命築室安東縣之老檀樹。功旣訖作詩示余。讀之甚悽惋激慨。卽席仰和。窈窕黃花 山名 岸。幽夐綠江濱。摘露寫遺史。剖冰供細鱗。生涯隨土俗。心法守天眞。萬里同懷抱。相對話津津。正憐橋上竹。風遺子之身。</text>
<title>孫銘軒 新德 發書寄扇。要寫詩句。仍作三絶。孫居諸城縣。</title>,<text>硯膩必稱尼石品。蓍靈偏愛孔林䕺。於人盍敬銘軒叟。簪笏來從聖府中。尼山石硯。文理精膩稱雅品。孔林䕺有蓍高五六尺。一本一二十莖。多者五十莖。銘軒以孔府奎文閣典籍署理。守衛府正堂。柳煙紅雨話中詳。如坐太和元氣坊。廟檜新條長幾尺。斯文於此卜興喪。乾隆帝建行宮於孔府。有八景詩。第六柳煙坡。第八紅雨亭。○廟北有宏道。門前有太和元氣坊。風雨凄凄大地昬。低徊中道獨傷魂。賴君欲遂平生志。歸宿春秋臺下邨。曲阜縣南十里。有春秋臺。</text>
<title>挽安擎天 彥漢</title>,<text>金陵父老誇善俗。拇指輒僂公之家。先言考公敎有術。乃令二子成文華。次言二子善居喪。三年不離儀牀傍。友于之篤人莫及。白首嬰戲長和翕。耕田讀書無佗事。子姪亦不循時恣。而余小少從之遊。老益自信心相求。今年余自遼河返。忽驚艸宿靑山邱。失一良朋余已嘅。眉公割半何能耐。</text>
<title>挽李丈 敏九○四首</title>,<text>東道主人桃隱叟。北溟罇酒武陵齋。閉戶養痾無外慕。一方猶識姓名佳。坊里模楷門黨準。坦平心膈峻嚴儀。家徒夙夜恭趨職。一號令中百事爲。隔澗追隨十七年。子孫課業亦同筵。諸生竟誦和熊意。兩塾前遊帖裏傳。遼河驚見許君書。凝峽今年耆席虛。笋魚認匪延年藥。竟使宗祥泣苫廬。</text>
<title>挽李正夫 準九</title>,<text>詩禮驪江閥。桑麻泗水園。曾悲耆舊逝。猶喜典刑存。辭氣本無假。家模日以敦。弦歌盈塾舍。車馬傾鄕邨。藹藹修婣睦。孜孜約弟昆。一經要易子。十里每臨門。君臥余遐遁。神驚意不諼。鬼頑靡憖善。哽塞未堪言。况哭長男閼。招來萬里魂。泉臺應說昔。造物柰貽寃。久病始趨弔。風凄宿艸原。</text>
<title>和安舜仲二首</title>,<text>高人避地斷將迎。氣似秋霜意似城。東韓界已非吾土。西塞人皆識爾情。欲報君恩秖有死。回思海棘反爲榮。四載棲棲來去者。卻慙身與義俱輕。家兄驚喜出門迎。君自臨江新縣城。一辭憤罵曾同日。八字傳看卽兩情。定知管邴漂猶合。悵望夷齊餓亦榮。儗寫接棃辛苦狀。來人識得義靡輕。臨江縣在西島。舜仲寓臨江一年。至安東縣。○庚戌舜仲與家兄同日被拘。翌年春舜仲書穀則異室死則同日八字送家兄。時舜仲絶粮故用餓字。</text>
<title>用前韻上家兄 二首</title>,<text>沙河車裏昔相迎。那意余今臥密城。遼寓未聞管有弟。嬴埋難與札同情。夢中喜接常談笑。對處驚非舊衛榮。乳孫骨格惟差強。地氣中原本不輕。如夢黃猿玉輦迎。孤臣四載住遼城。編書盈篋忘炎苦。執卷課蒙副衆情。君子增能先忍性。殊邦守辱是知榮。義理路頭擔夯重。平生那謂一身輕。</text>
<title>復用前韻。呈接棃樹僉公。</title>,<text>東鄰西舍日相迎。歲久渾忘在遠城。交懽異姓如同姓。閱歷人情驗物情。田功漸慣禾盈畝。巷植方滋柳發榮。敺洲風雨奚須怕。神器支那自不輕。</text>
<title>金志仲 致銓 宴回甲于道州大峴之第。以餘酌會朋輩于鏡湖亭。</title>,<text>鰲人爭說峴山筵。盡室團和自藹然。已識先公多積善。乃令賢子久延年。爲副兒情回浦駕。更招詩伴醉湖天。知君賦性純無假。齒益加時志益全。</text>
<title>次珠山書堂韻</title>,<text>學業成時亭亦成。巖田矧復合躳耕。書聲漸與川聲大。胷府常如洞府平。時雨初過嘉木秀。頑雲一掃衆山晴。百爲日入規模裏。賓主師生共得情。</text>
<title>次安達敏鏡湖亭韻</title>,<text>大地風翻一士寒。睘睘無術自爲寬。柳縣逍遙徒結戀。興巖截兀亦靡歡。別有江湖超版籍。不妨巾屨住亭欄。豈是尋常遊賞意。高標留證鏡中巒。</text>
<title>紫巖書堂新成。行鄕飮禮講大學。</title>,<text>巖堂新築柳門東。路入丹崖巷首通。餘日秖宜調病骨。殘經那望振頹風。階因疊級循無懈。園有羣栽養則同。古鏡重磨非別法。請看曾傳十章中。</text>
<title>家兄以古詩遠寄。卽席伏次。</title>,<text>父母生二子。當時味日滋。上爲征戍助。下爲門戶期。如何各天涯。漠漠阻情私。衰暮命險釁。遭値國破時。一死不得所。百做都舛差。南鄕埋冢孫。西塞哭大兒。地與形遠分。兄弟徒相思。獨對晬盤泣。四座皆停匙。把筆上遠椷。一字輒一噫。長星朝已過。暗暗思兄炊。婦硏薥屑眩。婢吸煙燼靡。是日書共發。萬里心相知。余歸豈初志。堪被造物欺。長憐兩未亡。病枕空嗟咨。非爲妻孥副。非爲水石奇。淵明栗里隱。伯夷西山飢。取舍蓋難定。誰能試稱錘。古人邈不及。只宜家政施。最恐子孫愚。思以詩禮貽。大地日沈溺。更慮風潮移。卻羨田里人。聯卓欣相資。而我獨不得。中夜心忸怩。東渡多煩惱。西望恒於戲。去去復來來。如狂兮如癡。</text>
<title>紫巖書堂</title>,<text>數仞牆依數仞巖。堂寬亦足列書函。莫謂巖光非正色。婺山羅澤品超凡。</text>
<title>九思齋</title>,<text>先師慮我有邪思。九箇箴中至敎施。微效遲遲年已暮。更要常目揭諸楣。</text>
<title>古鏡重磨室</title>,<text>長物吾家有古鏡。卻歎塵沒光靡靚。淮珠重拭金膏塗。依舊靑山綠水暎。</text>
<title>雲葉樓</title>,<text>何地曾無葉與雲。瑞巖偏愛斷塵氛。今古郡城三十里。悠悠雲葉若相欣。</text>
<title>博約門</title>,<text>於文不博禮難約。於禮約之文乃博。事來事過恒孜孜。行學之中自有綽。</text>
<title>傴僂軒</title>,<text>屈未伸如病傴僂。天高猶跼况堂廡。揚揚七尺頎頎人。朝晝風埃自仰俯。</text>
<title>傳心閣</title>,<text>方冊中傳千古心。老年咀嚼味增深。卻愁世降言湮久。日以鋟書作己任。</text>
<title>蒙齋</title>,<text>儒業由來貴養蒙。益浮靡處恨靡竆。君看山下涓涓者。不息方收達海功。</text>
<title>容衆所</title>,<text>茅廬窄窄未能容。攜笈分棲假屋中。忽驚露地金相醵。十載終成數畝宮。</text>
<title>細谷精舍</title>,<text>細谷燈深文話細。松筠槐柳蔭庭砌。佗日不須勤葺治。天工一任興而替。</text>
<title>瞻夏壇</title>,<text>計違歸夏空瞻夏。滿目森森楸與檟。那知顧復恩勤兒。終作離親棄土者。</text>
<title>望遼壇</title>,<text>孰使分形萬里遼。年年淚積鴨江橋。夢裏榻聯棃樹巷。覺來身在荻山椒。</text>
<title>琅玕園</title>,<text>巖田數畝列琅玕。冒雪停霜翠入欄。顔虛史直兼夷瘦。顧我何修共歲寒。</text>
<title>兄弟巖</title>,<text>天下難得者弟兄。憐渠四時長相迎。參商萬里余何耐。媿不如巖獨愴情。</text>
<title>銅山</title>,<text>累石爲岡色透銅。環如屛疊遮塵風。爇香敬爲隍靈告。永護堂儒及病躳。</text>
<title>黔金窟</title>,<text>蘆山人說產黔金。絶壁谽谺採者尋。呑處能消咬菜病。價廉效倍澤民深。</text>
<title>柞林</title>,<text>門對陰陰千樹柞。追思陶叟櫟遷作。我始來時纔比肩。翻成十丈幽壑。</text>
<title>懶巖</title>,<text>非巖之懶人爲懶。謾得淸陰遍四岸。天下不勤者幾人。空將己短諉佗短。</text>
<title>風詠巖</title>,<text>憑君常憶孔門風。氣像由來各不同。休言點外無佗與。率爾人猶六藝通。</text>
<title>梧園</title>,<text>一畝園中百本梧。朝陽昇處葉新敷。牙期世遠琴無用。長得孫枝集鳳雛。</text>
<title>七絶亭</title>,<text>一樹亭亭兼七絶。遊人競集忘炎熱。最是甘香鴻若爪。晩霜嚴處拚而擷。</text>
<title>上中下盥巖</title>,<text>曉囪讀訖臨流盥。各占平巖不少緩。盍共視如湯浴盤。朝朝去垢無愁皯。</text>
<title>萬柳門</title>,<text>訥人最愛門前柳。暮道如逢栗里叟。嗟嗟柳外非吾疆。不許鸎兒出谷口。</text>
<title>洗心澗</title>,<text>皯吾思洗况吾心。心有些埃百慮侵。掬取淸流澆五內。祟根剗去勝靈葠。</text>
<title>斷塵橋</title>,<text>橋外茫茫暗起塵。妖腰亂領又彊鄰。殺馬毁車今廿載。終看大地渾沈淪。</text>
<title>櫛縰岸</title>,<text>晏起三朝一不櫛。古人自謂己之失。寄謂細亭巖上人。淸晨總縰無虛日。</text>
<title>赤壁灘</title>,<text>白首欣臨赤壁灘。巖間歷歷姓名完。正憐兀兀盤陀石。激送狂瀾保本丹。</text>
<title>挽族叔 湊學</title>,<text>勉勉恒隨分。循循自得中。安閒超俗累。賑濟述家風。鄕里仁聲藹。朋遊志氣通。遙瞻滄榭哭。堪歎阼階空。</text>
<title>賀許景懋，景著抱孫</title>,<text>英物丹山瑞色加。苞之毛也錦之花。李簿郭頤今日始。坡卿韋戍兩詩誇。萬事足由家有子。百支繁自木生芽。月曈曨處星文耀。更喜天時一倍佳。</text>
<title>次內谷亭韻 李公在嶠遺亭</title>,<text>昔攜黃卷臥蒼林。內谷高高山更深。咫尺家園成別業。繽紛講座集羣襟。衣章尙賴囊封力。儒範長傳枕訣心。終始工夫由敬直。楣鐫亦足質來今。</text>
<title>挽族叔都事 奎淵</title>,<text>謙恭勤儉德儀休。壽考康寧福履優。三世四人蒙蔭秩。一家百口力田疇。書帷尙頌和熊意。楸岸曾無觸鹿愁。門乏蓍龜余痛倍。羅山南望涕空流。</text>
<title>挽盧參奉 炳稷</title>,<text>沙梁高士鐵爲肝。咬菜功全恥素餐。尊聖不辭尋闕里。傷時肻欲做祠官。疊山敗績狂無恠。邦乂書衣血未乾。自謂識心心謾負。聞公櫬返涕汍瀾。</text>
<title>次尹乃衡 滋學 慕巖齋韻</title>,<text>余昔經過烏岳州。齋廬指點孔川洲。霜露足令增怵惕。邱原不獨愛貞幽。門開石壁天慳發。閣貯琴書客轍留。巖前老木方滋本。春雨知應自葉流。</text>
<title>次安達敏浮磬臺韻</title>,<text>磬曾浮在泗中流。今日重看鏡水頭。八貢參成虞帝樂。載書來繫陸君舟。波光渾與欄干匝。魚隊能從衽席收。寄語門前荷簣者。淺深還是費閒愁。</text>
<title>挽金克明 秉勳○四首</title>,<text>紫閣峯前始結交。少年奇氣兩烋炰。公旋筮蔭糚高帽。我已尋山誅碧茅。廿年重對紫巖廬。風彩休休舊念除。慵陋那堪勘整役。遺箱琬琰動光輝。昨年無月不承函。事在鋟書取次談。昭明縝密無差髮。尊祖誠專衆莫參。別紙諄諄若對筵。纔經十日隔重泉。公每臨書憂我病。我堪遙艸誄公篇。</text>
<title>挽閔允吉 泳智</title>,<text>五友家謨久益彰。賢人辭爵臥東岡。十年鄕里仁聲藹。一室圖書樂意長。奄將白髮端縗淚。忍付靑袍博士郞。方儗唁公旋艸誄。此懷惟有默山詳。</text>
<title>題金仁叔 相頊 慕亭</title>,<text>昔聞甄氏思爲亭。今見勿窩亭以慕。定知孝子不忘親。終身盡力乎邱墓。已買郭田禁裸袒。且負范土盈囊布。明發不寐常有懷。道龍洞裏風生樹。於乎父母恩如天。事事莫非垂吾裕。生我之日劬而勞。育我之時復而顧。子已長兮親奄沒。忍使獨向空山住。遂乃築室杉檜裏。朝朝暮暮長瞻護。以時上塚奠芬苾。牀卓籩豆無不具。堂深境闃塵雜少。亦合執卷而溫故。弟不相猶子無忝。亭中百爲增施措。勿叟此事眞可敬。報本誠由學之務。從少服習師所傳。到老益全天所賦。</text>
<title>金禹玄 默永 築室蔚州之梅谷。扁之曰二樂軒。有詩和之。</title>,<text>聞說新書塾。知君用意深。非貪山水樂。特取智仁心。香動梅花谷。材成鄧樹林。師生無厭倦。方見振靑襟。</text>
<title>敬賡昭敬王桃花詩帖二首 幷敍</title>,<text>帖是寧海南氏之所世藏。而南君養叔 浩良 遠訪紫巖。要余賡之。未敢以拙澀而終巽。且欲因此以寓風泉之感云。小臣學桃花。欲補雲五色。歲暮雪風勁。抱樹愁翻覆。禮州帖中花。獨帶王春色。請子善藏護。恭俟重結實。</text>
<title>挽辛進士士亨 奎燮</title>,<text>人生貴知己。以心不以年。余愚公不棄。蓋亦不以賢。余立甚懵懂。公心已不動。一見若舊識。繾綣傾胷臆。思樂橋邊舍。不知谷中廬。相看輒傷時。相別話猶餘。蘆巷高車臨。託子意彌深。媿無敎迪術。至今汗瀄汩。復屈江上屋。舟遊耀衆目。諸賢列姓名。庶續龍華錄。七載自睽離。遙憶何悽其。出門靡所適。海轉兮山移。公昔讀史編。千古入眼前。况有康濟具。隨遇能施措。束手臥空谷。淚看雲翻覆。猶全舊冠裳。斷斷罔爲僕。今而後免夫。後死堪嗚乎。所嗟公質美。家又饒靑紫。文可黻皇猷。澤可生民被。如何一襴幞。終身踧復跼。</text>
<title>挽安舜仲</title>,<text>有臣有臣遼之野。朝晝心懸德壽陛。祖宗疆土爲腥膻。願挽鴨江快一洗。話到庚戌神茫然。背輒發粟顙發泚。自言身有三寸舌。曾欲殫心扶國體。法服毁時痛哭歸。一封略伸人臣禮。北廟有嫗瀆神人。正是亡國之根柢。不可滋育嫗心腹。不可容貸嫗子弟。語纔出口身嶺海。王府森嚴連戟棨。區區一喘到今日。泉下何顔對祖禰。七載不見君王面。六載耗損遼之米。欲哭欲歌懷莫泄。所以日日湎酒醴。四座盡是韓流民。聞之莫不垂雙涕。况公卻金辭益厲。破酋膽如裂嫗髀。一跬不肻踐東土。萬里高飛西島抵。寧齋有詩尙已許。堂堂正氣人誰詆。千古不崩遼河墓。四海皆知安孝濟。李寧齋建昌讀公疏有詩。其末句曰嗚呼正氣無時無在。今日爲安孝濟。</text>
<title>金聖天 基性，李景簡 靖稙 來訪。因偕李應晦 炳憙 宿桃源亭。時星湖集刊訖。</title>,<text>剞筵剛恨各西南。望望香川 寺名 渺碧嵐。大道由來如皦日。兩心輸到證深潭。絲毛斷手充高棟。泉石關情起病男。桃源一酌難爲別。前路相攜我笑三。</text>
<title>次姜吉元壽母韻</title>,<text>翩翩六子拜中堂。曉汲寒潭釀碧觴。熊蔘有力天平宅。鳧藻同肥祝氏鄕。共作戲嬰供跌舞。競相箴紉進衣裳。存慶飾時寧歿忘。冬朝拜廟恨應長。</text>
<title>挽孫丈繼順 龍秀</title>,<text>神氣淸明稟性初。一塵元不上襟裾。馬翁會客貧猶數。曾氏詢兒撤有餘。傷時跡晦桑麻巷。報本誠專竹海書。頭白賢郞指血赤。忍看堂斧奄睾如。</text>
<title>敬次朱先生濯足萬里流韻二首</title>,<text>只願身無累。偏憐澗益幽。足寧留片垢。洗便付長流。步武輕如鷰。衣裳爽欲秋。嗟嗟塵土客。沒腳不知休。矮屋蒸炎鬱。巖溪艸樹幽。足要除舊染。手以掬淸流。鳳始翔千仞。蟬如蛻碧秋。蒼波日萬里。塵滓逝無休。</text>
<title>挽許丈明五 燦○二首</title>,<text>黌舍當年仰赤旗。畜山千里復同師。風雨鳳臺掀倒歎。篋書追閱獨含悲。圖傳州蹟反生嗔。百劫經來德益新。賢坊忽報文星晦。鄕里羣疑向孰詢。</text>
<title>挽曺明振 鍾活○二首</title>,<text>志槩竆猶確。工夫老益專。朋來奚所質。家有安仁編。兒爲尊姊嗣。身又舊鄕知。中道奄相失。茫茫歲晏期。</text>
<title>挽崔漆滸子順 旹敎</title>,<text>平生願見夫仁洞。歲暮相逢數咎堂。繙經律己餘無事。應物酬人自有方。巨細咸咨孝芬宅。子孫罕比山南鄕。敦篤吾林誰更數。公山瞻望月荒凉。</text>
<title>挽朴盈德 文琥○三首</title>,<text>家聲舊國忠賢著。詞彩鄕庠擧首稱。一生做福無休息。簪紱漸隨歌瑟增。瀛郞體志不留恩。爲善思貽古義援。親而析土疎焚券。特地和風百室溫。腔裏恢恢有設施。牧民專用理家規。野城父老爭來祭。泣說築堤船粟時。</text>
<title>挽金都事丈 奎華</title>,<text>族貴五管籍。門高昌樂村。儒模善紹述。名路絶攀援。年卲詩彌健。官卑德益尊。先交凋謝盡。小子涕空呑。</text>
<title>贈李建夫 斗杓 歸覲</title>,<text>三月紫巖天氣新。斷塵橋上生車塵。靑眸白晳多才子。危冠大帶皆同人。中有山花夫子裔。遠遊始趁靑春辰。言語囁嚅猶嗜讀。儀貌樸野能持身。五旬留課陶山書。微辭奧義條條詢。自言家貧親且老。念切場牟與炕薪。老人聞之長歎息。學求實事方爲眞。父勞子逸學非學。我且爲君略以陳。古人耕讀朝而暮。古人省定昬而晨。耕讀省定俱無闕。然後庶可前途臻。爲贈三書資勖勵。役暇常目留心神。</text>
<title>泗南書庄</title>,<text>凝東有一淵。名冒魯之泗。我取扁書庄。如何得不媿。</text>
<title>泗水 曲阜泗水發源於滋陽縣陪尾山。密陽泗淵發源於彥陽縣棃川。</title>,<text>昔聞陪尾源。今見棃川水。滋巘縣相殊。獨玆潤澤似。</text>
<title>戌峯</title>,<text>新巢與舊巢。俱戴峯之戍。來去輒相依。仰瞻情更密。</text>
<title>正覺山</title>,<text>人皆長夜眠。山獨千秋覺。苟欲效渠爲。宜先自立卓。</text>
<title>乘鶴洞</title>,<text>仙人去不還。只有乘餘鶴。報客頗慇懃。與余新結約。</text>
<title>方齋</title>,<text>養士那無術。取之秣馬方。思無邪後得。話載魯駉詳。</text>
<title>向陽牖</title>,<text>廿載愁囪暗。今朝牖向陽。聖人千萬語。歷歷入吾眶。</text>
<title>觀善寮</title>,<text>日對十良朋。吾將觀十善。只歎觀善遲。勿謂良朋鮮。</text>
<title>剞劂室</title>,<text>爲布聖人書。周官列剞劂。斯文風不衰。此室工無闕。</text>
<title>編書巖</title>,<text>在傍七老石。羅列似牀編。編輯余何敢。鈔書取覽便。</text>
<title>折旋衖</title>,<text>面面蟻封似。行行宜折旋。世途盡如此。不謹迍而邅。</text>
<title>耕巖</title>,<text>欲學樊遲圃。奚辭沮溺耕。非求咬菜力。爲叶充藜情。</text>
<title>歇馬巖</title>,<text>巖前振綠嘶。問是誰家馬。松徑露全晞。栗林風更灑。</text>
<title>望夏臺</title>,<text>十二世而來。杉楸半在夏。如何廿八年。未返黃花舍。</text>
<title>挽安致行 鍾彰</title>,<text>天姿弘毅志堅強。負荷脩途一脊梁。咀嚼六經心得力。看詳兩塾士知方。法語欽承西洛社。儒風復振武陵鄕。誰知無限相期意。後死靡憑獨自傷。</text>
<title>挽成武玉 璨永</title>,<text>石翁遺敎在家庭。事事須要克踐形。謹厚性成鄕黨敬。取辭規定子孫聽。詩書浮鯉山前屋。猿鶴蓮花洞裏亭。孰料卅年相愛者。竟違臨壙涕空零。</text>
<title>次朴翰林 海昌 侍山齋韻</title>,<text>侍郞山屹洞天明。內翰孝敦阡舍成。春雨經來林木潤。鹿羣除盡壠松靑。終身得有瞻依地。臨祀那堪怵惕情。休道頭流遮萬疊。能令鐺耳慣賢聲。</text>
<title>次李舜協 哲宇 煙江世居韻</title>,<text>曾欽漣上有恩居。今見煙江第二廬。畫圖尙記舟遊處。艸木依如石出初。勝跡慣看鹿峯筆。平生願賞熊淵魚。拙詩媿未摸佳境。更向楣間仔細書。</text>
<title>長山齋</title>,<text>山名特與道心長。扶得吾林一線陽。下廬夫子藏書地。上祖當年食采鄕。楣鐫日省遺圖說。軒帶斗湖秋月光。寄語郡賢兼姓裔。請遵儀式備籩觴。</text>
<title>挽金謙膺 柄璘 夫人盧氏</title>,<text>短布歸鄕挽鮑鹿。寸絲成疋織羊蠶。孫楚服嚴儷義重。華元善著素情諳。</text>
<title>追題諸賢觀海亭詩帖</title>,<text>海亭前歲勝遊同。廿五人員一席中。異日西山云是孰。更敎梔橘賸春風。</text>
<title>庚申除夕夢罷。書懷上家兄。六首</title>,<text>六十六年除夕弟。二千百里八旬兄。殘夢渾忘身病劇。飛輪直向鳳凰城。鳳凰城古朝鮮地。菟慶龍寧屢變更。雉堞尙全成化築。蝸廬寄在保兵營。鳳凰城漢玄菟郡地。晉屬平州地。隋屬高麗慶州地。唐屬安東都護。後渤海大氏據之爲龍原府地。遼開州鎭國軍。後改開遠縣金石城縣。元屬東寧路。明成化中築鳳凰城置兵戍守。淸添設巡檢。西小橫山北草河。巾車自適此寬薖。獨我身俘兼膝攣。經年不出秣方阿。小橫山在鳳凰城西八里。大橫山在城西五十里。草河在鳳凰城北三十里。源出桃樹峪。東南流入靉河。鳳城人物寥寥久。惟有夫人十七旌。乾隆以後無由攷。願采風謠續志成。東禾佳種遍遼州。土產中推第一流。高麗人食高麗穀。減卻流離失土愁。一統志土產穀。有名西番者高麗者。奉天府等處產焉。詩文謄出禮編裁。思復思時開復開。遼塞十年諸節度。昭昭如載畫圖來。</text>
<title>挽鄭聖繪 在敎</title>,<text>小少求同志。新安有若人。精金以爲質。秋水以爲神。服習發揮書。早已家謨遵。余喜得前驅。長途期共臻。忽見雲泥隔。粲粲公簪紳。帝念先正裔。揀選超常倫。且許文詞富。兼以才德淳。那知翰苑郞。奄値屋社辰。相逢長歎息。相慰俘虜身。悲歌珠墅月。孤燭方齋晨。高論尙在耳。粹儀遽入窀。省齋形已秘。守坡跡已陳。公歸必相見。說話頗申申。稷也苦不死。哭盡諸情親。嗟嗟一淵子。曾恤余沈呻。反令我作誄。衰淚盈衣巾。</text>
<title>挽鄭成老 在夔○二首</title>,<text>新安多傑士。文穆有遺謨。心法恒存省。詞華早發敷。邃知通九典。片語敵千夫。終始無求忮。何曾世與拘。戚聯十世密。結媾更慇懃。縱有賢愚異。堪爲蛩駏羣。幷驅沙伐曉。共宿伽倻雲。後死悲何極。摩挲舊篋文。</text>
<title>次覽懷堂重修韻</title>,<text>對以程川仰聖巒。中筵如拜昔儒冠。子姓相呼誰匪愛。先生獨聽不爲歡。孝友邨名昭舊跡。覽懷堂榭得重完。至今賢裔承家學。約與相資抵歲寒。</text>
<title>次甘聖檣 濟鉉 兮兮齋韻</title>,<text>柴車曾上兮兮齋。識得賢人此有懷。兩隧瞻依楸柏老。一區糚點泉林佳。酒潔牲香誠匪懈。天長地久思無涯。更憐囪几無塵氣。黃卷靑衿世世偕。</text>
<title>挽孫德三 定鉉</title>,<text>囪接短壑繚。門對長川泌。老人但堅坐。諸孫勤佔畢。知公寡籌營。得此貞而吉。所守儘非偶。百行三爲悉。先公志事美。孝子善繼述。公云余有亭。子來寧靳一。把酒談風月。凭欄賞梔橘。先須誘諸生。且可繙書帙。方歎約未踐。忍見蘭書疾。念自遊從初。許公精明質。平生不忮求。又能懲而窒。簪組遍一門。布韋獨眞率。案有鄒星書。兢兢尙儒術。如何遽相捨。使我淚瀄汩。</text>
<title>挽族兄聲振 秀鈺○三首</title>,<text>念我離鄕廿八年。門親耆舊半荒阡。如何二水亭中席。又哭芳翁一弟賢。治身應物自成規。驗百爲來一不虧。矧有通家三老德。幾時觀感樂追隨。佳子含寃塚未乾。余慵猶闕慰悲酸。力疾幷齎雙誄去。東山入望涕汍瀾。</text>
<title>挽成永五 鍾頀</title>,<text>詩格鄕無敵。心工獨不欺。文齋會講席。江榭旅酬時。忽忽相爲別。偲偲渺莫期。如非今日誄。兩契後誰知。</text>
<title>挽朴鵬擧 秉鉉</title>,<text>百榴園裏七麒麟。楚楚風裁第二人。靑燈巖舍勤稽古。白晳祠官足悅親。御人不以煩辭費。發號能令盡室遵。湫屋談歡如昨日。那期艸讄送靈輴。</text>
<title>挽金君 健坤</title>,<text>大祖之孫父大夫。英年襴幞耀南隅。已知蔀戶仁聲遍。且喜儒門實事敷。柏社圖書家緖久。達廬雞黍衆情娛。許昌席上余何忍。不見元方彩袖趨。</text>
<title>挽安潤珍 孝千</title>,<text>橘竹平陵里。輪蹄通政閭。槖儲振貧貨。架蓄敎孫書。竊喜胷無隱。相逢話有餘。朋遊零落盡。後死意何如。</text>
<title>挽族兄 相彥</title>,<text>康強躋壽域。兢業守儒謨。儀表冠衣古。子孫耕讀娛。門親誰不睦。先契特相孚。靈几違臨哭。堪嗟病未穌。</text>
<title>東山書堂</title>,<text>庭院恢恢洞府深。更憐花木繞蒼岑。籩儀久曠墟爲艸。學制重詳士似林。敢諼詆佛勤王意。益慕尊師攘狄心。後進中誰聰雋者。勉修眞業續遺音。</text>
<title>挽李廣初 中業○三首</title>,<text>下溪家世定跟堅。西老門庭屈指先。導我淵源坊裏路。前期共躡搴芝巓。重逢不覺涕漣如。白首殘骸國破餘。百代淸風孤竹宅。三年遼海亭林書。粹語鋟謀密勿成。長山記又約靡輕。攜手相分忽千古。不堪回首起巖楹。</text>
<title>挽李德中 厚性</title>,<text>早攜書几入昌星。樂與箵徒說古經。寒老淵源舊問學。竹翁詩禮好家庭。課奴力穡供餔餟。敎子義方遺典刑。鄕黨親知凋謝盡。白頭揮淚歎伶仃。</text>
<title>挽李郁汝 厚彬○二首</title>,<text>忠信人求十室中。覽翁孫子述家風。葺棟鋟書爲己任。至誠殫膂竟收功。了無閒話與閒思。鄕里咸推重厚姿。卅載相輸非淺淺。更無人守歲寒期。</text>
<title>挽成潤五 鱗鎬</title>,<text>儒冠南土數吾州。年德於公許上頭。不倦堂中經旨質。覺山門下禮疑諏。聰雋幾多課講列。子孫俱作謹勤儔。蘭書忽報賢人逝。白首那堪後死愁。</text>
<title>挽李士禹 益淵○二首</title>,<text>名家賢裔質精明。逸駕長途衆所榮。肻作區區躁進計。十年梅岸學躳耕。黑鼠秋遊我豈忘。一旬巾屨十亭觴。堪憐盛代論思列。終使漂淪未返鄕。</text>
<title>挽張承宣舜明 錫藎○三首</title>,<text>憶昔西城躡後塵。已欽文史出凡倫。朝廷嚮用儒臣雋。玉署銀臺坦道遵。石山鮮許獨期公。才諝兼來問學功。歲暮忽驚天地閉。十年高臥萬山中。霜阡白馬雪風凄。多士推公宔主題。早晏謂能酬盛意。病違臨壙倍悽悽。先師文憲公葬。公題主。</text>
<title>挽張襄兼 錫贊○二首</title>,<text>孔忠朱埜一身兼。世德庭謨盡室霑。夙夜孜孜竟無忝。衆推操履克端嚴。識春亭晤夢中森。落落參商歲月深。短讄縱靡摹懿蹟。來人庶識兩知心。</text>
<title>挽楊丈</title>,<text>德性全天賦。心機絶俗譊。田園資蔀戶。子姓列書巢。齒仰一鄕首。情深十世交。空瞻宰木岸。日落鳥咬咬。</text>
<title>挽柳應貫 時一</title>,<text>花樹千家河上邨。輪蹄日入最高軒。萬事有足東坡宅。一堂不空北海罇。名門緖業詩書禮。盛代祠官祖子孫。那知百栗園中叟。造福方殷獨爾寃。</text>
<title>挽金乃京 鎬源</title>,<text>空疎幸並世。會合緣師。贊畫丹邱役。指麾赤峴儀。琴書九十載。孝順六男兒。澆俗誰能鎭。追思介確姿。</text>
<title>挽成公琬 琰鎬○二首</title>,<text>對子如逢兩府公。勉修餘緖益磨礱。嗟嗟粹質重摧折。誰把遺文出篋中。長榭巖堂禮事遵。年年一見約中人。那知直諒成公琬。謝卻朋交不更臻。</text>
<title>挽曺舜五 秉道○二首</title>,<text>文墨肩隨從小少。重因易敎誼增加。粉節山中詩禮屋。鄕人競賀後承佳。萬里優遊雙孝子。十年慈戀七旬翁。此事未堪輕下語。西風回首謾忡忡。</text>
<title>小庵李長鬐 邁久 議諸宗重建其先祖蒙庵公安溪草堂。用公舊韻有詩奉和。</title>,<text>玉帛無心雲鳥閒。屯貞終世任盤桓。晴囪點檢東京志。暇日逍遙道德山。子家公茂 孔子玄孫求字子家。朱子玄孫林字公茂。 同門地。眉老存翁約歲寒。賢裔肻堂重管領。邱園歷歷百年間。</text>
<title>次秦君 喜葵 慕印亭韻</title>,<text>八印基州耀昔年。新亭復起達南天。平林雨過潤園木。短麓屛環隔市煙。嘉錫寔由懷土義。遨遊適遇校書緣。羨子休官成別業。杏翁遺蔭境彌圓。</text>
<title>次景禪齋韻</title>,<text>凭欄拊昔意彌新。歷歷禪翁自靖辰。無心盛代風雲會。高臥名區水竹鄰。合族奉禋須盡禮。貯書論道且怡神。悠悠宗國興亡恨。不以今人讓古人。</text>
<title>挽李明應 晉煥</title>,<text>賢祖澤靡斬。令名衆所欽。口無非法語。肚絶忮人心。一見歡如舊。十年懷更深。病軀來哭晩。孝子已援琴。</text>
<title>挽李丈 相奭</title>,<text>聾巖丈人歸巖胄。八十七年常對卷。究經有契橫渠妙。編禮仰體寒岡繕。孝思不以筋力懈。楸間線路朝朝遍。隔戶築室便瞻望。山名特揭親如見。毁車殺馬堅閉門。矢不欲睹山河變。客來無因納姓名。但有書聲透深院。余慵縱有諸梁責。神輸若對伊川面。進庵集中性母辨。轉承敎意嗟未鍊。準儗造門遽承實。吾黨日孤增憂戀。孝子哀哀毁不起。豈圖善家喪威荐。雖然齒與老萊同。鑑浚林又慶流衍。大耋篤行世或有。福履必於公最羨。</text>
<title>挽金奉化 奎衡○二首</title>,<text>規模特著旅遊時。及至臨民克自持。一物肻從非義取。迄今雙郡口成碑。家聲兩世仙樓秩。心法千秋小學書。歲暮忽驚南極晦。風裁誰復鎭鄕閭。</text>
<title>挽崔純夫 正愚</title>,<text>奠雁歸途便束脩。經燈隱隱靜春幬。心工恥向良知悟。文法期從邃古求。冠衣皎皎塵埃遠。談論悠悠道義酬。花舍皋比誰主管。南州堪爲後生愁。</text>
<title>挽趙仁五 炫郁</title>,<text>釜淵之水淸漪漪。一日逝至東海湄。東海仲連之所蹈。斤乙侯又追而隨。牧叟傷時仍慕古。淸曉臨水長歔噫。自謂吾遭侔魯金。又謂淵足容吾屍。輕身踊躍立中流。閉吸待盡趺不移。哀哀二子蒼黃至。賴有小詩牀間遺。黨里錯愕救不及。况公素志人皆知。達犴半載氣崢嶸。歸益慷慨形於辭。堂堂忠義升窩宅。澤不斬兮風不衰。嗟我俘虜病不死。哭盡志士徒漣洏。巖燈細話那更續。易子義負昧經疑。聞說靑鳧儒論定。大槩已悉蘭書披。平生輕爵重義意。節士亶合題丹旗。</text>
<title>挽孫漢明 亮喜○二首</title>,<text>王氏勤恭敎。石家質謹儔。胷中有所守。分外不曾求。書爲前修鋟。庄謀竆戶賙。平生慈惠志。山舍美名留。五十年相識。百千事共資。華蘆爲咫尺。瓜葛倍情私。易子雖無敎。談經喜釋疑。那知厚壽岸。埋卻精金姿。</text>
<title>挽鄭厚可 淵博○三首</title>,<text>一見知爲道義儔。十年惱作別離愁。每憑高鬱諸儒問。爭說身從耐叟遊。賢郞氣槩異凡倫。壯歲憂時閱萬辛。乃翁敎術斯爲驗。特數吾林席上珍。弓橋書社棄如遺。丹墅行窩渺莫期。薄俗澆風誰復鎭。空令後死獨爲悲。</text>
<title>權致若 相行，許洛元 洧 以眉翁影堂有事。訪余泗南。有詩奉和。</title>,<text>歲暮風翻大地寒。春和獨見兩緇冠。佗日鹿峯夫子廟。賴君尋得路頭寬。</text>
<title>挽族弟禮叔 秀利</title>,<text>哭君三世十年間。後死何堪涕泗潸。浮生夭壽無前定。缺界賢愚竟一般。克塾喜看課講熟。揖庭咸許禮儀嫺。此事追惟如昨日。誰敎強壯臥荒山。</text>
<title>李允執 錫夏，李世叔 時佐，鄭毅卿 弘默，孫敬若 宗鉉，朴公堯 海徹 來訪。因偕至珠山書堂。拈韻以敍。</title>,<text>幾勞魂夢隔長亭。卅載相逢眼更靑。始林高致黃驪胄。沙伐雙修白首經。朋遊四境欣傾蓋。天象今宵必聚星。聞說濂堂新酒熟。儗將謀醉不謀醒。</text>
<title>挽金寢郞 昌鉉○二首</title>,<text>左海淵源胄。遼河管邴儔。秩卑猶苦節。國破柰深羞。艸宿新安墓。風凄棃樹邨。又玆公櫬返。鳳舍孰源源。</text>
<title>挽柳文可 三首</title>,<text>王欽先正樹勳年。爲補論思簡裔賢。素心未忍趨時改。白首躳耕河上田。先人集載建翁詩。歷歷愚川問道時。期作兩家無忝子。相看切切復偲偲。萬里思兄已斷膓。哭公雙涕倍盈眶。誰識昌朝舊邇列。存亡忽地盡荒凉。</text>
<title>挽趙泰文 貞奎○三首</title>,<text>小少成章便更裁。知如伯玉化東萊。劬硏古昔諸經旨。啓發鄕邦衆秀才。挺身渡鴨學屯田。非爲區區一己全。且向春秋臺問舍。魯人皆識趙西川。公辭豪健我柔孱。握手交評輒解顔。獨艸荒詞靈不識。忍看寒月照西山。</text>
<title>挽李君 秉濟</title>,<text>淡淡湖之雲。皎皎湖之月。獨憐湖上屋。一夕悲風發。那知重厚質。志業竟未卒。奕奕永陽氏。乖翁聲不歇。君昔抱遺艸。於我編而劂。所以知君深。相須等輗軏。人事乃如此。白首空咄咄。</text>
<title>挽金君 在校</title>,<text>金吾多種德。內舍又褆躳。義讓楊延慶。孝謹石郞中。二弟官俱顯。五子藝各通。仁人中道閼。天理何夢夢。病夫聞之歎。涕淚盈雙瞳。非徒哭內舍。重哭金吾公。</text>
<title>挽金君 在序</title>,<text>白晳銀臺地望隆。波澄門戶定融融。庭幃偪屨怡愉志。鄕里模楷謹厚風。田舍優遊歲已暮。邦羞彌積痛無竆。纔哭金昆又玉季。梅山誰護舊經幪。</text>
<title>李喬甫 孝淵 訪余泗南。有詩和之。</title>,<text>十年吟病臥雲關。同志迢迢合席難。那期一片芙蓉月。回照幽棲得破閒。喬甫所居有芙蓉山。</text>
<title>和趙德洪 亨奎</title>,<text>巴郡多金壙。采采愈光明。我愛趙氏子。爲賦金羅行。</text>
<title>挽安舜翊 祜遠</title>,<text>早誦儒名藹。重欽世慮疎。胷無一點累。眼貫百家書。銑社情何密。湖廬思有餘。善人那易得。聊爲後生歔。</text>
<title>挽安聖訥 鍾翊</title>,<text>昔余求直諒。喜與篪齋見。神如秋水淨。氣有春和徧。數以席之珍。許以鄕之彥。有子筮蔭途。有孫嗜書卷。家况日以滋。福履誰不羨。捨此奄安適。朋友淚空濺。</text>
<title>長山齋</title>,<text>敬爲廬翁築小齋。年年禮事衆儒偕。省得閒思與閒語。卷中千古入襟懷。</text>
<title>長福山</title>,<text>千載峨峨長福山。齋高始得發天慳。登山正似升堂法。疊級危欄取次攀。</text>
<title>象賢谷</title>,<text>舍菜藏書克象賢。谷名知是定于前。由來檜俗尊師道。幾處鄕祠設豆籩。</text>
<title>儒案山藥泉</title>,<text>儒案山深有藥泉。山人取飮疾痾蠲。最願案儒同此飮。不令塵滓淹丹田。</text>
<title>馬巖</title>,<text>伏羲八卦乾爲馬。化作奇巖傍我舍。體得健行能自強。誰非利騁長途者。</text>
<title>東山鶴</title>,<text>孰謂世人難見鶴。今焉在我東山崿。俛啄稻粱豈爾志。霜毛整處冥雲薄。</text>
<title>龍山坪</title>,<text>土沃龍山十里坪。豐年稌黍畝縱橫。收來正喜書糧足。諸子靑燈入夜明。</text>
<title>溫井里</title>,<text>里名爰取井之溫。輿地篇中久載存。喢來卻與蓬泉試。氣味還如發一源。</text>
<title>南川</title>,<text>州南十里走長川。恰似吾人勇直前。莫謂海門連咫尺。盈科處處卻佪儃。</text>
<title>五松亭</title>,<text>五松棊置各爲亭。面面塍堤稻色靑。畝長腳短敢遑息。野角一聲酣夢醒。</text>
<title>德川洞九谷</title>,<text>一色蒼屛列九谷。更憐春雨滋花木。峯峯佳氣入簾來。若爲居人做百福。</text>
<title>城山</title>,<text>入山正似坐春城。花落鳥啼山更晴。年年風詠冠童會。舍瑟希時孰主盟。</text>
<title>簾山古城 古有八渠一井</title>,<text>八千三百尺簾城。井塞渠湮嶺道平。關防備設徒勞耳。最貴仁心服衆情。</text>
<title>龍池峯</title>,<text>門對龍池第一峯。陰雲消盡露眞容。上元明月無虧缺。豐兆年年說老農。</text>
<title>精兵山</title>,<text>奇峯簇簇似精兵。緬想明庵句語驚。生死誓能堅執義。淸溪儒將有軍聲。</text>
<title>只耳浦</title>,<text>浦號曾聞有只耳。考之府簿稱鹽市。地理人情共變遷。幾多文學藏修士。</text>
<title>沙火浦</title>,<text>耕犂漸入煑餘沙。鹽戶還爲力穡家。須臾碧海成平陸。下浦居人業更奢。</text>
<title>鳳巖津</title>,<text>余曾三渡鳳巖津。赤峴齋中剞劂辰。後來理棹中宵過。十郡朋遊七十人。</text>
<title>赤峴</title>,<text>黃侍中塋在赤峴。東連長福氣流轉。鋟書於是又藏書。爲副先生孝思緬。</text>
<title>觀海亭</title>,<text>文穆高風於海觀。天長地闊通心肝。梅筠梔橘須重植。百世將看生意完。</text>
<title>月影臺</title>,<text>斗尺山前數尺臺。文昌精魄月中來。退陶詩話留眞證。老樹奇巖尙不摧。</text>
<title>節度營</title>,<text>元帝征東置別營。四千三百大兵聲。天翁與奪無常定。港市樓臺動管笙。</text>
<title>馬山港</title>,<text>江西都會馬山港。物物輪輸又楫控。俗尙而來澆返淳。幼能治學壯治耩。</text>
<title>達天洞</title>,<text>昔日甘川今達天。眉翁玉井尙淵淵。那忘過化存神妙。多賀鄕人契事傳。</text>
<title>佛川聖幀殿</title>,<text>東方四影昌爲一。備考編中記載悉。殿宇胡爲在佛川。聖眞庶幾鎭千佛。</text>
<title>朴靖國君遺墟碑</title>,<text>生而三鎭歾遺碑。裔作州民倣去思。封爵與偕城記又。公心曾許圃翁知。</text>
<title>崔相國貞烈公墓</title>,<text>公廉正直崔貞烈。聖代身都將相列。家庭軌範眞堪傳。緬憶襄莊合浦節。</text>
<title>檜原書院舊墟</title>,<text>茂艸荒凉舊檜原。後生誰識道攸尊。願共溯求星順訣。斗湖遙接泗漣源。</text>
<title>聚遠芝山兩先生遺墟</title>,<text>金晜玉季有遺墟。詩禮家家風韻餘。先徽况復傳淸白。碧玉碑高耀里閭。</text>
<title>茅軒壯庵兩世遺庄</title>,<text>牌字煒煌立石浦。劒濤嗚咽換鵝潭。檜山父老談忠孝。有是茅軒與壯庵。</text>
<title>道峯忠賢祠遺墟</title>,<text>東山公是古忠賢。禦敵臨民仔兩肩。鶴岳幕中機密務。勞功先試泛槎年。</text>
<title>花山祠舊墟</title>,<text>一方咸仰谷川祠。南岳門庭昔所推。平生向上孜孜意。以古人爲必可師。</text>
<title>雲巖書院舊墟</title>,<text>愚翁祠宇卽雲巖。更覺盤龍山氣巉。踐履之推弘毅訓。隧齋增色葛恒劖。</text>
<title>竹田</title>,<text>衣冠楚楚竹田邨。杏叟諸孫地望尊。記昔先公南到日。遺安遠計在田園。</text>
<title>三亭</title>,<text>全城門戶著三亭。質儉恬平詩禮庭。豈但後人資地美。從知孝靖有遺型。</text>
<title>會溪</title>,<text>琴溪遺裔會溪閭。望裏依依樹木疎。至今父老談淸苦。如見吾家舊鹿車。</text>
<title>里社</title>,<text>辰良酒潔又牲馨。髫白焚香各盡誠。二氣流行其德盛。人無疾疫穀生成。</text>
<title>三烈祠遺墟</title>,<text>三烈遺墟春艸肥。子孫書屋向朝暉。爲布遺篇發潛德。八條疏語贊時機。</text>
<title>彭詹事游擊兩公祭壇</title>,<text>萬里風翻壯士旗。邦人尙說用兵奇。諸孫留作州民族。爲設遺壇定祭儀。</text>
<title>挽柳引沃 承澤</title>,<text>卅載幸同郡。衰年始定交。情深文若笈。會數禮林寮。潭竹遺淸韻。汀雲繞舊巢。巷空人不見。夕樹鳥咬咬。</text>
<title>挽安可賢 亨鎭</title>,<text>同志南溪有四難。以年尤與白眉歡。對榻先思十世契。論心寧有一言謾。殘夢依依琴墅屋。前遊渺渺桂田欄。賢弟幹家家緖整。能令藐鑑作儒冠。</text>
<title>題廣疑問齋壁</title>,<text>一事無成到七旬。秪攜黃卷自怡神。風雲日月中元甲。才智聰明上學人。閉口不言山外事。開門賸賞洞中春。千紅萬紫皆吾有。多賴天翁育物仁。</text>
<title>挽安泰卿 秉元</title>,<text>晜季門扉遍巷閭。一方咸識廣陵居。觀稼讀書無外事。賢人起止自安徐。徵隨卅載共輸衷。皋月淵雲境界通。那意衰癃還後死。晨燈艸讄語靡終。</text>
<title>挽李正甫 中久</title>,<text>小少聲華慣。只恨雲泥隔。音書晩始通。地遠阻巾舃。然猶神緖馳。如坐匡巖席。匡巖何所有。一一心頭畫。簾凝玉山紫。楣暎兄江碧。戶外無𤱶畝。室中惟方策。噫昔釋褐初。謂能致而澤。帝念先夫子。夙試論思責。忽忽桑海變。舊臣受迫厄。東俗重儒術。姓名尙奕奕。多士請主盟。處處行窩闢。冀得一邂逅。促膝說心膈。翻遭物兒猜。草誄空嘖嘖。</text>
<title>盧誠之 普鉉 自天嶺遠訪。有詩和之。</title>,<text>渭上伊人在。常歎疊巘障。綿綿松老宅。藹藹鄭公鄕。高論籠千古。懽聲動一堂。前程奇玩倍。勉子涉津梁。</text>
<title>挽通政李丈 鍾述</title>,<text>壽爲鄕國最。世有官資聯。地闃身無累。時竆志益堅。仁聲閭里誦。福履子孫賢。悄對淵亭月。淸輝似昔年。</text>
<title>挽族弟正則 相大○二首</title>,<text>十世族聯三世契。追齋詩席慕齋罇。况憐大谷杉松岸。四尺陽碑墨跡存。正則嘗寫大谷碣陰。賴有令妻千載烈。借成陽界廿年鰥。重把姥繩逢地下。長留綽楔在人間。正則嘗貞疾難救。夫人鄭氏祈天請代。飮藥而終。正則之疾卽瘳。未百日而蒙旌。</text>
<title>珠山酬許景懋生朝</title>,<text>六十七番秋復春。福田安養好風神。經綸爲試千林富。志慮先憂四海貧。良辰壽酒多餘釀。白首詩歌露本眞。此酌竆廬冬至月。願言同醉座中人。</text>
<title>挽朴達三 寅鉉○三首</title>,<text>高車遠屈泗南廬。點檢淵堂舊篋書。兩祖緖言聯牘著。歡如函下講酬初。風裁文彩正彬彬。溪上書樓入夢頻。準儗麗堂瞻拜路。此生重見意中人。時竆不媿秩之卑。且喜諸男門戶持。獨恨福田康健質。雪天長夜臥荒陂。</text>
<title>次崔寬五 在敎 瞻慕齋韻</title>,<text>指點佳沙洞裏齋。香煙裊裊印庭階。誠心存著蘋蘩豆。地勢盤回竹木 地名 崖。侍郞塚宅神攸佑。員外家謨衆所懷。屋上杉楸聯四世。祀儀應與族人偕。</text>
<title>挽西坡柳丈 必永</title>,<text>坪門承許在高班。表德辭傳衆所覵。質直做來臻閫域。僞誠分處絶機關。未聞車馬遊山外。已見文章遍世間。今日諸梁余獨媿。典刑粗接過房顔。</text>
<title>挽金舜衡 璣東</title>,<text>戚系同高祖。離懷恨異鄕。深慙託子意。敢忘久交方。罕見難相捨。餘年約共蘉。那知巖塾飮。不復擧賓觴。</text>
<title>白雲</title>,<text>白雲明月好爲鄰。咫尺如逢上界人。卻恠俗緣猶未盡。滿庭花木驗秋春。</text>
<title>權敬夫 泰直 訪余泗南。請留數月。託爀，燁兩孫。</title>,<text>耒耟常須出四鄰。農功曾不責家人。年衰卻恐良田棄。聊向千之告及春。</text>
<title>挽盧天老 載厚○三首</title>,<text>鳳楸齊拜怵霜凄。芹泮周旋俟廡批。一別東西四十載。喜相無恙鑿巖畦。吾宗年德展如人。陋巷圖書入夢頻。前到道南猶未造。歎今行止係飛輪。田園成列子孫賢。爭說公家福履全。玉社板虧誰葺補。泉臺遺憾想彌纏。</text>
<title>金養克 大林 與尹▣▣ 臣煥。要多士于龍江書堂。勘整白湖尹先生文集。用集中韻有作奉和。</title>,<text>儒韻邦謨係一身。所憂惟道不憂貧。嗟將禮樂萬千字。淹寄蟲魚三百春。力扶宗嫡能伸義。究賾經辭豈亂眞。誰云後世堯夫罕。乃在龍江寂寞濱。</text>
<title>挽張舜華 三首</title>,<text>文康文穆好家庭。復有偉人讀古經。多士競爲依仰地。弦歌洋溢甪山亭。中年相遻檜淵垠。暮歲重逢遼海濱。管邴鄰空約未踐。十年憔悴虜俘身。巖鐫仰讀意靡忘。儀傳紬看旨更詳。竆宙茫茫誰與適。謾令衰朽後康強。</text>
<title>次孫元可 振煕 春雨亭韻</title>,<text>雨中春木蔚蒼蒼。匹馬來尋孝子堂。州稱二舍三堂地。天作佳山麗水坊。楣間識得滋苗義。案上編成陟岵章。更羨白頭歌瑟叟。孜孜造福氣陽陽。</text>
<title>題家世十遷圖屛</title>,<text>第一松京萬壽山 麗亡。十八世祖考侍中諱仁正入此山。搖落高麗國。崔嵬萬壽山。孱孫念祖蹟。朝夕畫中覵。第二固城九萬里 侍中公自萬壽山浮海至此。孤舟無定所。水盡乃留停。敢述乘桴義。追成浮海亭。第三草溪中洞 十四世祖考東岳先生諱善卿自天嶺棄紱。始卜于此。園林尙蕭灑。想像歸田時。斥佛功彌著。煌煌閭表碑。第四昌寧菊洞 十二世祖考僉正諱慶昌侍墓玉泉。仍家于菊。子孫世居焉。守墓家仍徙。治書世作賢。院墟堂復起。永冀儒模傳。第五金海禎邨 七世祖考贈吏判諱漢錫避地于此。守崇禎義。人說崇禎事。村傳海隱閭。香煙猶不盡。似印民華書。第六金海金谷 六世祖考禁谷諱文弼卜居于金谷。乙卯冬。相稷懸弧于此。南亭春樹碧。龍塾春池深。歲月已遲暮。誰知弧矢心。第七靑松菊洞 本生先人克齋諱佖淵。己酉寓菊洞七朔。粤昔黃雞歲。先人此卜居。南君持畫示。歷歷舊時廬。第八密陽蘆谷 相稷甲午自昌寧挈家。丙申定棲于此。天秘蘆峯久。資余兄弟棲。偶玆病不死。壽與蘆峯齊。第九安東縣 辛亥本生兄侍講相益渡鴨江不還。遂從焉。明年還。兄弟相離凡十二年。誰送山南叟。躳耕遼塞田。風霜十二載。淚積戀兄篇。第十密陽秣方 己未泗南書庄成余非貪得者。曷又泗南庄。犬馬飼爲賴。剛欣養有方。</text>
<title>題紫巖書堂十曲圖屛</title>,<text>第一曲推火山推火山前都護城。樓臺民物正繁英。漏盡鍾鳴遊意倦。驛亭無寐計前程。第二曲長善津匹馬行尋長善津。綠楊如海草如茵。寸絲斗穀提攜者。渾是山邨實業人。第三曲琴川坪凝川土沃擅南州。特數琴坪地利優。澇旱不憂蟲鼠遠。居人蠲卻歲荒愁。第四曲茶竹郊格老碑高節義彪。雲江樓闢宦情休。漸覺東湖塵氣少。名花佳木又深幽。第五曲金谷余來初接錦山邱。歲月悠悠三十秋。塾舍居然民舍做。停車偏憶舊朋遊。第六曲丹亭橋地勢稍寬俗益淳。禾麻桑柘自成鄰。錦水珠山知不遠。臨橋如見所懷人。第七曲暎鏡市物品皆從峽戶輸。貨權終賴郡城搜。交易雖便民受病。一場全入半囊收。第八曲正覺山雄深盤礴又崔巍。三峽千峰入壼闈。正似儒林先覺座。諸生趨拜作依歸。第九曲秣方儗廣余疑力購書。靑衿相對卷而舒。千松萬栗深深處。自信竆居樂有餘。第十曲蘆谷及到蘆山別有天。白雲黃葉遍郊原。著書課子無餘事。不覺殘生已耋年。</text>
<title>挽朴國斌 載憲○二首</title>,<text>儒門大藪在鄰鄕。面面淵流脈絡長。山人坐得春消息。篋裏生花暗動香。道衰深悼哲人亡。東望陶邱涕泗滂。嗟爾迷途失相者。不知何處得康莊。</text>
<title>挽朴守玉 升烈○二首</title>,<text>文淵齋上昔團圓。三數英豪屈指先。風霜卅載重回首。獨有精明恥叟賢。詩禮高門孝友姿。一生操履衆之推。爲把從師求道意。申勤說與後人知。</text>
<title>挽李華玉 炳璹</title>,<text>驪江門戶著凝州。長善邨開橘竹邱。名祖樓亭南北岸。一方冠蓋往來洲。聰慧四男能繼述。圖書千卷好藏修。鄕閭故舊凋零盡。白首悠悠後死愁。</text>
<title>挽金仁吉</title>,<text>台巒蘆巷便如鄰。麗澤相資三十春。聲稱豈但文華美。鄕里咸推操履淳。學奬後昆開戶牖。誠殫先稿出箱巾。如何病朽支離寄。哭送康莊好箇倫。</text>
<title>追次李忠若 鉉鶴 歲寒亭韻</title>,<text>平生一會恨靡成。歲暮獨登松下欞。多賀子孫能繼述。更憐邱壑倍精明。姓名載列鋟書券。談笑如聞結媾情。大地沈陰風雪裏。後凋心事仰遺盟。</text>
<title>次朴使君 光烈 臨海亭韻</title>,<text>名都曾歎乏名樓。千載寥寥鴈鴨頭。適値賢矦修擧日。緬追前代盛繁秋。池園忽見崔巍榭。罇酒相逢第一流。登臨最貴觀風義。賓主那遑汗漫遊。</text>
<title>金瑞仲 琫運 定居于求禮五美里。爲賦鳳城八絶以贐之。</title>,<text>鰲山 俗傳道詵入此山畫天下地理。生初孰不射桑弧。萬里歸來歎僕痡。鳳城風水曾䨓灌。點閱鰲山地理圖。石柱鎭 麗季置鎭防倭南北高巒挾大江。麗王設鎭禦邊幢。石柱千年勢不泐。居人高枕聽春淙。智異山 諺傳太乙居其上頭流山下數椽成。太乙眞人若有情。杳杳白雲紅樹裏。訪君惟證讀書聲。潺子津綠稻紅蕖十里香。四佳詩裏我曾詳。潺子津澄秋水碧。佳辰如見此徜徉。華嚴寺 在智異山麓。僧烟氣建此寺。中有一庵。四壁不加土塗。皆用靑壁。刻華嚴經。歲久壁壞。文字湮沒不可讀。東有日留峯。西有月留峯。華嚴烟氣已千秋。靑壁經文不可求。吾家敬義工無盡。惟喜雙峯日月留。南冥曰敬義。吾家之日月。鳳棲樓恠雨淫雲漫不收。行人無地可停輈。何日復爲君子國。許君先上鳳棲樓。土產柹梔蕈蜜茯榴儲。爭說山居勝野居。卻憶伽倻戴尼岸。亦多佳果與佳魚。君自玄風池洞移陜川巽木。自陜川移求禮。土旨 坊名余衰無力到江陽。猶恨東西道路長。妹居山水詩爲誌。魂夢能尋土旨鄕。</text>
<title>挽李小庵</title>,<text>小庵質美而工專。八十七年能順天。鬐紱棄來塵慮息。讎金罵卻義腔堅。風泉淚積趨廞衛。桑梓懷纏輯祖椽。閉戶不譚山外事。懸燈常對卷中賢。斯文幸賴仁人壽。多士爭求信筆鐫。泮洛叨陪從少日。㛰姻自附喜深緣。餘年每欲承高誨。力疾重謀理短鞭。攜手仰瞻夫子廟。聯牀更讀九經篇。于嗟後死今誰倚。南土寥寥長德筵。</text>
<title>和曺上舍國見 世煥</title>,<text>處士興居勝昔年。浩堂風月正無邊。不愁門外通蹄跡。竊喜函間業誦弦。白頭黃卷工夫大。綠水靑山境界全。兩地柴車相見約。半程誰許盍簪筵。</text>
<title>挽金贊文 煕琫</title>,<text>碧翁孫子守儒風。忠厚公平出衆中。義氣不愁燕獄繫。約條咸許呂鄕同。上天漠漠賢而閼。至恨悠悠制未終。聞說諸郞資地美。家聲應與世無竆。</text>
<title>居陀崔致崇 薰敎 以三章詩贐之。用其韻謝之。</title>,<text>我思致崇兮。渺渺乎居列之土。門無俗客案有古書兮。如見其盤旋之所。之子所履兮大道矢直。况展逸蹄兮孰事鞭督。嗟余蹩躄兮莫閱我躳。然不可以不求進步之術兮。願就聖人之書而折其衷。紅日出東兮曷愁夜漫。舟楫之利兮終濟險難。共扶共持兮庶互爲相。彼不然者兮非吾之黨。</text>
<title>次秀峯亭韻</title>,<text>聞說雞林新榭成。宏謀認出庇寒情。里著羅王陵墓古。家傳益老敎條明。山中艸木增光彩。域內衣冠識姓名。十四孫曾齊上學。主翁凭几聽書聲。</text>
<title>挽李正來 仁雨 二絶</title>,<text>玉質晴園叟。茅廬大海潯。誰知城市裏。蕭灑如山林。見子知家法。談詩諒素情。嗟嗟康濟手。埋卻虎巖塋。</text>
<title>余以譜役。戊辰四月到追遠齋。六月將還。諸宗來餞。</title>,<text>細閱光山卅世文。文章道德域中聞。二千四百冠童聚。南北東西道里分。只望印工能就緖。休嗔病叟欲歸耘。命酒賦詩情話密。屯山艸木若相欣。</text>
<title>夏山歸路。宿珠山書堂。</title>,<text>炎雲纔退喜凉天。百祟剗消體更全。甘勿車輪頗迅速。珠亭朋酒况團圓。遷鸎齊囀山增響。羣鳥不驚翁穩眠。庭柯日受栽培力。陡覺今年勝去年。</text>
<title>用前韻賦古詩一篇。謝許士彥 燂。</title>,<text>白首罕相遻。迢迢南北天。曾欽文史盛。且服方寸全。賴子花樹娛。得此詩榻圓。悠悠萬重話。長夜不堪眠。爲題餘裔編。記子譚經年。</text>
<title>歸家翌日。懷譜所諸公。三十三首</title>,<text>公於家伯二年加。大老雙臨一席華。江閣山樓各歸臥。遙承節制亦堪誇。族叔應圻八十二歲。老益莊嚴苦淡兼。頹頑猶得賴而廉。最憐聾吃均爲病。脈脈難輸事實纖。族叔湊暉七十五歲。匝月重逢話益深。條條勉副一家心。歸來更覺高棲遠。何處淸溪秋水潯。族弟秀麟七十三歲。瞻望江西有旅人。高名同在校勘倫。再度來臨情未盡。一車催發意難伸。族姪瑞容七十三歲。門謀須待老成人。况子言言實地臻。分付佳兒努力倍。姓名留載發行辰。族弟秀德七十二歲。明玉今年大麥優。人云白首躳耕求。要余勘刷慵齋艸。冀或因時工役收。族姪璣容七十二歲。骨高難作棺中人。前年濱死治棺。棺尙留在家園。 情厚同歡座上春。眞心常恐門貲損。臨飯先輸寸寸緡。譜廳約自費而慮不遵行。先出飯纏。○宗叔錫三七十一歲。振汝終宵讀舌經。朝來發槖示丁寧。休道譜中疎略過。此心眞足耀家庭。族弟秀祺七十歲。身居前列責彌隆。大廈肩支意緖忡。中營病帥還無事。一任東西汗馬功。族孫在馨七十歲。午睡醒時俊汝來。稻塍桑畝一周回。爲念老夫吟病久。申勤日日笑談開。族弟秀祉六十八歲。撙節最爲敦事要。剛方不向衆情搖。同刊世稿曾何歲。回憶眉公寬厚標。族叔湊瑝六十七歲。今譜時謀後譜功。吾曹盍督子孫工。憑君爲問前程秀。頭角誰誰屈指中。族姪鶴容六十七歲。敦宗誰復仲薰如。記我靑雞赴哭初。如何司直公遺裔。面諭無功竟自沮。族孫在馥六十七歲。勞勞產出七男兒。在二千中無與比。譜以載之詩以記。欲令螽慶後人知。族祖以章六十五歲。田事全然付兩哥。頻頻訪我問沈痾。休歎阿嬌命縷短。儒章閭碣譜中誇。族弟相耆六十五歲。諸宗咸說子行遲。御者翻愁轍跡馳。如何更聚精明眼。卅世乘書次第披。族姪紀容六十二歲。衡七言辭易入人。巖廬動得病頹身。豈意翰林臺下里。一旬商度議靡均。族弟相軫六十一歲。義叔撥忙來復來。尊先優老盡情裁。歸來不禁懷鄕思。夢入東山花竹隈。族弟秀亨。而聖昌朝郡署僚。風泉淚積十年遼。奠系收宗非細務。盍相努力定規條。族姪時容。正璣多識又多文。長夏盤蔬味共分。談笑開來百憂散。不關昭穆衆紛紛。族孫在衡。禮仲費心先事修。巾鞋拔報不淹留。飛輪甘勿江橋路。回首蘿園意更悠。族弟秀亨。仁道休休一宿儒。後生於爾相須。只願及時治疾恙。聰明扶得古經劬。族姪元容。伯恭今夏適多愁。一任佳兒作楚囚。少年氣習無常定。功罪那關父所修。族姪正容。芳旅先生子汝卿。京巢掀卻事鄕耕。指點龍岡松樹岸。行人如聞舊書聲。族姪莊容。而寬志切闡先休。手把遺箱勘整求。先君氣魄傳無替。事事知非艸艸儔。族孫在偉。余觀而道似春邨。况讀遺文若對論。如使春邨假一歲。此筵商度警愚昬。族孫在傳。晦夫守制業彌精。貧慽驅來玉汝成。苟能進進無休息。不墜光山文學聲。族姪根容。曾隨萬拙入陶山。墨跡斑斑古紙間。三十八年今日席。我心偏喜爾頻還。族弟秀薰。爾昔爲貧經歷多。堅資幸免涅而磨。字字寫來敦史備。悠悠三夏守屯阿。族孫在謙。廿九年前此會圓。百爲深賴上庠賢。今日遺孤堪掌簿。豈圖公務逼相纏。族弟正商。周卿頻往又頻來。爲有家庭百務催。安得縶留經史裏。剗除塵慮更充才。族弟秀洛。暑榻濡毫翊益偕。龜陽齋裏後承佳。風氣日新儒範進。定知鷹叟作模楷。族姪翊容益容。南士相傳玉晩風。遺箱琬琰色玲瓏。爾輩負來余敢負。誓將梳洗見鋟功。族孫在敦。</text>
<title>贈族曾孫伯仁 元鉉 歸金谷</title>,<text>五月六月屯山舍。我呼爾寫無休時。歸輪電迅病夫頹。爾與兒定同扶持。定從密驛訪漆妹。爾獨將車渡錦湄。洲翁念余久客悴。煎雞殺狗兼爲詩。諸兒聞信雀躍來。仍與還尋巖下籬。元兮乃整未勘艸。明日卻向金陵馳。上書塤室稟譜槩。且祈駕臨祭先慈。元兮爾勿遲遲返。人家亂藁盈于丌。</text>
<title>挽許聖懋 察</title>,<text>平生寤寐恩居堂。十載遊從心石叟。心翁有弟年德高。一方儗與扶儒藪。余編漣上弟子傳。謂將附刊編年部。五載未就公忽逝。西雲渺渺空回首。知心幸有諸老成。取次博采無相負。</text>
<title>挽盧大卿 祥九</title>,<text>卌年竆澨苦離羣。魂夢悠悠陋巷垠。百世豈曾疎遠視。兩音猶恨道塗分。童顔略記眉眸潔。鐺耳常聞繼述勤。喬梓芳輝春莫住。荒詞前後涕空沄。</text>
<title>曺士欽 翰鍾 周甲</title>,<text>余方勺舞子懸弧。敬拜姨幃禳福田。壽域深期彭祖侶。溫門復見太眞賢。士欽以遺腹生 昭代潛郞藏跡久。名區精榭養精專。六旬作善工夫巧。天送諸祥集眼前。</text>
<title>挽許洪晉 澤○四首</title>,<text>麾談笑處實如虛。臨事爲時勇有餘。齋輯先陵思祖后。亭高三友像親居。先人早與小岡懽。不倦堂中共質難。豈但後來㛰媾誼。輒因師事說心肝。廟貌眞摹與菜儀。幾時商度保便宜。暮春十郡齊臨席。略略敦成久遠規。送兒方祭石南祥。忽見蘭書哭寢郞。十年勞惱奄相逝。誰護金陵就正堂。</text>
<title>賀族孫季薰 在穰 周甲</title>,<text>近歲南州作壽鄕。尋常六十一年觴。最羨君家三棣樹。籌聯二百康強。</text>
<title>挽趙汝聲 鏞䨓</title>,<text>心窩孫子談經久。南郡儒林屈指中。少日相看知利器。廿年重對露眞工。縱云頃費閒思量。孰不深期善始終。白首奄驚良友逝。身玼誰與更磨礱。</text>
<title>己巳元朝書懷</title>,<text>考妣積德而累仁。乃以壽考遺後人。安氏姊曾享八旬。墓草五宿偏傷神。兄持堅操遭 缺 嗔。弟纏貞疾長吟呻。况兄漂轉十二春。風宿雨飧遼河濱。遼河未見幼安窀。須無還國猶淸倫。胷有寸鐵磨不磷。百顚千沛恥帝秦。或住山房混緇鄰。或結島广遮市輪。前瞻不媿情乃伸。竟自剪茅楸柏垠。筮得天山羲訓遵。謂是銑溪之逸民。不許遊人上來臻。月爲介兮風爲僎。函間問字時紛繽。不以筋力而爲嚬。忽報己巳年光新。憶前己巳具慶辰。翩翩兩箇斑斕身。廿一十五才氣均。弟受詩禮侍燕申。兄已從師入京闉。及兄擢第升淸掄。弟學未成中道逡。至乙丙庚家國淪。天昬地塞涕沾巾。今以何辭慰先親。強數年華屈指頻。八十有一兄降寅。渭叟是時丹書陳。先師作文辭循循。告君敎人俱彬彬。我願兄壽如靈椿。跂呂體師業不湮。弟年少六難自忞。廿載喘喘經千辛。只恐半身先爲塵。俾兄不做常誾誾。祝了祝了兄之壽。銑山不騫銑水潾。</text>
<title>挽具聖典 麟元</title>,<text>余昔乘舟從鳳巖。夜到月影臺下泊。是時朋遊八十人。店戶住接無宿約。君自萬町來綢繆。各占臥榻安舒腳。明日觀海亭中會。曲流泛觴酬而酢。四座指爲東道主。聲氣以許情志託。及至遭制哀戚甚。弔者大悅相繹絡。那知孝子不勝喪。蘭書所抵咸驚愕。噫余期君將遠到。中途相失心懷惡。只信君家子弟賢。俾君志業紹而擴。</text>
<title>挽蔡春可 煕東</title>,<text>熟聞狎鷺樵夫蔡。忽見秉耒椵之澮。遼河路窄人顚沛。渾是東土之耋艾。棃樹築室芟艸薈。鄕洛士類如期會。溪從蜂蜜坡柳瀨。綺耕自懷雙驢駾。秋潭志確兼文藝。吟哦不愁殊方滯。舊契獨有吾兄弟。歷十二禩情無替。連年哭盡同志逝。又送我兄心彌悷。鳳凰城中孤鶴唳。亂邦百事難調劑。倔強不肻作柔脆。自反而縮寧躓蹶。千辛獲免讎邦斃。丈夫志事昭而㫼。前瞻不媿丹旌揭。櫬返故國靑山瘞。路過狎鷺傾椒茘。鄕人宛覩樵車曳。須取遼詩讀仔細。字字無非寫憤懘。盍令公志垂來裔。</text>
<title>和安尙夫 鍾斗，根夫 挺洙</title>,<text>忽逢兩君子。歡聲動空谷。寄我一幅詩。字字成機軸。雅操遵篋艸。精彩添園竹。曾聞武陵鳥。祥翮頗䎘䎘。又聞武陵泉。脈脈長果育。不息方盈科。習鳥已遷木。願追千仞志。沂上同春服。</text>
<title>贈金衡一 萬植</title>,<text>皎皎川前月。淡淡川前風。而來三百載。儒模著域中。神交忽已逝。聞之心忡忡。遺文在箱篋。勉子收餘功。</text>
<title>挽朴士益 思穆</title>,<text>新湖一碧暎新樓。昭代祠官境界優。遊子歸家萬事足。天公增福七旬悠。書中料理弓箕業。戶外縱橫橘竹邱。忠信慈良誰復有。南雲渺渺助余愁。</text>
<title>白燕行 周時昊居陜川。家貧好讀書謹持身。父患瘧四年至危㞃。割股和牛肉以進。母患髮際。吮數朔。腫汁遍面。鬚髮脫落。幷效。六十三歲丁母憂。冬月淚結鬚成冰。朝夕號哭。苫席盡朽。有白燕栖其廬。悲鳴不去。</title>,<text>君不見申娘肩上鳩白翮。不離承淚飮。又不見徐婦園中竹白笋。摸來入宮禁。東土蓋多幽感異。讀史孰不欽斂衽。蓬底小屋文林隈。有鳥飛鳴逐復來。布翅歧尾常咬咬。避戊己日泥作巢。知爾的是江南產。胡爲乎幻玄爲白眩人眼。豈是尋常失天眞。特慕室中 b149_519c縞素人。頰髮復生涕成冰。又復漣洏苫席凝。鄠人之刲聲已播。敗膏不見行簡唾。晨夕絰帶而哀哀。六十三歲如嬰孩。微禽亦能知孝子。儒狀郡褒那容已。燕兮先識周君賢。永與白鳩白竹名相傳。醴泉志申氏李宓妻。宓隨父瀣朝天。歿于燕訃至。有白鳩止于肩。申氏號哭。鳩輒承淚飮之。常不離側。孝烈錄宋李行簡父患癰。吮其敗膏不唾地。父疾尋平。</text>
<title>挽郭允中 疇燮</title>,<text>昔訪高軒誦盛名。遠臨竆澨感前情。枯落田廬豈素志。雋遊京國惜無成。阡修甄舍懲三思。兒讀韋經勝萬籝。海內親知次第逝。復誰操讄送余旌。</text>
<title>次鳳岡齋韻</title>,<text>鳳山杉檜歲年深。阡舍新成怵惕心。聯綿懿範湖翁自。次第豐條鄧樹今。平郊百畝桑麻業。才子四時鸞鶴音。咫尺巾車江竹路。懽情世世約相尋。</text>
<title>寄題李泰仲 雲模 宜東亭</title>,<text>雲谷風光好。嵬嵬李氏亭。牀聯七棣鞾。牖接兩峯靑。生事栽千橘。家謨守一經。爲摹邱壑勝。百里想儀形。</text>
<title>挽李文汝 卿浩</title>,<text>歲寒亭前雙寶樹。人人誇道春容敷。厚蔭足以覆蓬蓽。大柯足以裁欂櫨。那知半受風霜摧。棲鳥失所啼哀哀。爲拊新芽望日長。秖信昔人勤栽培。</text>
<title>挽許致和 堉</title>,<text>文垣咸誦默庵賢。遺敎彬彬後百年。皚皚山南老上舍。津津篋裏累千篇。終身不捨圖書業。好友相尋水石園。不倦堂遊誰復續。林雲蘆月兩茫然。</text>
<title>夫仁行</title>,<text>孰謂八公高莫比。與之齊者公田碑。孰謂琴湖波瀁瀁。夫仁二庫還爲廣。百弗先生德義溢。先公恤貧規條密。五里不見索租吏。竆戶不虞卒歲備。聖主欲見加箋帛。史官亦已書諸策。達城百里多貧人。胡爲特憐夫仁民。夫仁舊有聾淵亭。臺爺隱約玆留停。艸木以遺芬愛。居人况又遺澤逮。子孫世世約不背。此事足令誇千載。證左八公琴湖在。</text>
<title>謁佔畢先生廟</title>,<text>晩始尋源到道淵。登亭如拜禮林筵。山南處處光輝遍。梧月楊風四百年。</text>
<title>文淵齋酬諸君子</title>,<text>兩岸桃花別一天。居人衣服尙秦年。前遊渺渺文淵院。舊渡依依洛浦船。同原楸柏無竆誼。歷世葭莩不盡緣。誰料竆陬吟病叟。名區賸得此留連。</text>
<title>宿南皋亭</title>,<text>崇禎處士臥南皋。水益洋洋山益高。餘生誰復讀麟史。古穴猶能見鳳毛。忍忘東土千重恥。遙挹西洲萬里濤。爲誦挑燈擊劒句。衰膓激起氣增豪。</text>
<title>宿崔氏百世堂</title>,<text>文昌儒業振千秋。百世堂高涑水頭。樹石圖書常入夢。殘年竟得此優遊。</text>
<title>檜淵書堂。敬次寒岡先生檜淵艸堂韻。示諸君子。</title>,<text>心經先數發揮家。洙錄河屛次第加。寄語淵堂嗣守者。興居孰與子爭奢。</text>
<title>宿呂氏月會堂</title>,<text>南土模楷月會堂。大家風韻百年長。亭齋簇簇泉林邃。詩禮承承名姓香。昨夜欣看檜淵月。他時賸說樹邨觴。柴車更向高山去。卻愧書生老益忙。</text>
<title>鳳岡書堂示諸君子</title>,<text>蘆浦旌閭篤孝推。靑蛇苦節衆人知。欲令來者求斯道。盍讀先生小學詩。</text>
<title>次瞻斗齋韻 明庵盧公景宗遺齋</title>,<text>天以英豪降應時。出門將見大施爲。纔掃妖氛淸左海。忽見橫獄逼賢師。特表當年瞻斗悃。不惟諸裔見羹資。煌煌執義旗頭字。留證千秋汗竹垂。</text>
<title>挽金士賢 世洛○三首</title>,<text>重厚精詳學業成。一方咸誦古庵名。豈惟天授師傳美。沙訓巢謨已講明。相逢川上校書樓。暇日論心意更悠。重遻蓬泉詩以別。忽驚蘭牘涕如流。山南牌拂若晨星。後輩從誰質舊經。賴有可亭楣上揭。諄諄如復法言聽。</text>
<title>挽鄭謙叟 恩錫○三首</title>,<text>西原世世挺儒賢。公又談經用力專。矻矻終年竆不懈。家無甔石腹千編。前秋扶病赴淵堂。儗共聯牀話更長。豈意圖書與雞犬。全然輸在順坪庄。進庵論禮有三篇。公手編摩寄弊椽。佗日縱能工役就。已違淸覽柰余愆。</text>
<title>挽族叔 應圻</title>,<text>鳳庵往年臨屯山。八十二歲猶韶顔。其次家兄滿八十。以外稀年便成什。升堂殆似入仙府。兩腋習習疑化羽。今年之會上座虛。弔客盈盈三鶴廬。人生存沒不可測。壽者夭者皆瞬息。憶昔公家伯仲季。無猶式好承先志。惠鄰從師而好學。寢郞則氣槩卓犖。惟公厚重滀而涵。乃能得壽而多男。晩就江湖輯先亭。鳶魚至理參而聽。全卻戶外多少事。琴歌日與兒孫戲。忽驚狼北星光晦。獨留寒月江欄在。</text>
<title>挽族姪子鑑</title>,<text>罏薰克己齋。燈深夙夜室。江林鄕飮席。屯山課講日。相隨如蛩駏。情誼何密密。况昔梅旅翁。先子同佔畢。愚川偕束脩。畜山勘先帙。此足百世講。又是門親昵。如何菊與蘆。相望如相失。罕我省楸柏。榮君尋蓬蓽。悠悠卅六載。往往音書窒。前年留屯山。相握歡無匹。噫未安鄕土。江西移淸拂。猶喜氣康健。悶余常多疾。前期固未易。臨別懷非一。我來君已逝。不覺涕瀄汩。欲記君平生。辭拙未能悉。追思靈犴事。誰不屈雙膝。斫讎如斫猪。郡府檢常律。咸歎烈婦家。幷見孝子出。君在君雖遏。君沒寧沒實。謹玆載諸牒。以俟立言筆。</text>
<title>挽崔景蘇 鉉軾</title>,<text>貞武遺謨十世尊。寢郞無忝志彌敦。一事不曾非分做。衆情咸以善流論。歭鵠停鸞佳子姪。八蓮千橘巨家門。復誰域內神交在。望望東都欲斷魂。</text>
<title>屯山同話錄成拈韻</title>,<text>花外車來疾下堂。便成佳會際新凉。風調雨順年將熟。樂意悠悠六六觴。</text>
<title>挽安仲擧 宅重</title>,<text>竆鄕生傑士。四海誦之亭。學院陪元子。辛詩警衆靈。音徽方皦皦。踪迹忽冥冥。那忍忘深契。提毫記典刑。</text>
<title>挽李敬春 寅杓</title>,<text>一別三十載。落落各西東。朋遊尙傳誦。屈指儒林中。從師早聞道。居家恒褆躳。謹菊有遺敎。久愈收眞功。前年歷造門。題鳳心忡忡。佳子體親志。話舊罇酒崇。忽聞冶罏岸。蓬科四尺隆。吾徒日以孤。瞻望懷無竆。</text>
<title>七月二十六日省親壠</title>,<text>新秋扶病強奔趨。大谷棃坊三柏楸。塋間伏泣那堪退。不覺前林落照收。</text>
<title>次朴敬中 在奐 五世祖懼窩孝慈感應詩 幷敍</title>,<text>飛者走者非其類也。彊者弱者非其敵也。以雞之失乳者而收育於雌狗。何其異哉。古今天下失乳之雞何限。養雞之家孰不養狗。而天翁所以生祥下瑞者。前焉而董生而已。後焉而朴公而已。董生以孝慈著。朴公其董生之儔歟。公諱華國號懼窩。五世孫在奐以詩記其事。感而和之。誰遣雛雞狎犬牢。物隨人性不差毫。止慈篤孝諸鄰誦。下瑞生祥百代褒。桐柏漁樵如復覩。靈川門戶賴而高。蒼生失乳知多少。曠世茫茫未見遭。</text>
<title>李監理 敏裕 以八十歲大耋。訪余屯山楸舍。和同話錄中詩。用其韻復贈。奉和二首。</title>,<text>使蓋翩𦒘地界堂。中身宦味不曾凉。歸對黃花秋露滴。孤臣寫史涕盈觴。柴車頻上望楸堂。凍榻溫溫暑簟凉。卅載睽離猶未死。今宵共醉智山觴。</text>
<title>族姪晦夫 根容 爲余久客。自其家傳飧。用同話錄中韻以二絶示焉。和之。</title>,<text>隔澗相望靜本堂。人亡物變正悲凉。惟有慈明情繾綣。記曾行酒送壺觴。根兮卌七氣堂堂。寸簡題來衆膈凉。聊把追江風水勝。百年資爾詠餘觴。</text>
<title>和金贊道 煕達 二首</title>,<text>叔世爲長夜。難看一點燈。獨念金氏子。抱卷常兢兢。尼山小學卷。百代有餘光。願使昌之境。化爲文敬鄕。</text>
<title>族孫伯薰以詩寄海上僑廬。和之二首。</title>,<text>屋後名區梔橘林。門前魚市海濤侵。暗推先正爲家意。稍慰盧儂此地臨。長山齋舍著吾林。十載不愁塵氣侵。春來若遇東籬子。海上亭樓次第臨。</text>
<title>挽朴深可 時龍○三首</title>,<text>英年晜季備論思。赫赫聲名走卒知。垂暮奄看宗社屋。九原歸去有餘悲。通楣廿載再傾蓋。深服恬平質謹姿。卻歎賢郞居未定。不遑蔥麥對牀炊。紫玉院中儒望著。淸風家裏世謨垂。卻爲後生深發慨。南州誰復作蓍龜。</text>
<title>題朴德應 敦秉 聽流亭</title>,<text>晴岡善讀浣川書。內舍歸來便毁車。卻喜二郞知父意。聽流亭子考亭如。牀頭秩秩聖人書。門外轔轔佳客車。俯瞰理川流不舍。課孫進進勉斯如。</text>
<title>挽金應九 柄洪</title>,<text>人說檜山花木佳。幾多賢雋作模楷。翰苑門欄方更振。谷翁繩墨尙靡乖。曾從觀海流觴並。且向長山奠菜偕。巖帖空留名姓在。粹儀那復耀賓階。</text>
<title>辛未元朝。壽家兄八十三歲。三首</title>,<text>菊水胚來又出身。家兄胚胎于靑松菊洞。登第于昌寧菊洞。 天翁已許壽斯人。講求守一處和術。豈但南陽百卅春。今年乃作畝邱翁。淸曉冠衣傲雪風。口經復見濟南叟。懿戒將偕衛武公。壽限齊看瓊海揚。齒空庶飮穰城乳。聽視如常步履強。一時人瑞爭相覩。</text>
