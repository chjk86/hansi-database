<title>永平牛頭淵。次楊士彥韻。</title>,<text>野闊暮光薄。水明山影多。綠陰白煙起。芳草兩三家。</text>
<title>題荷谷扇 朴監司口傳</title>,<text>漢水層氷泮。殘年近小春。梅花一枝雪。肯寄過江人。</text>
<title>贈三角山僧應龢</title>,<text>薄霧隨風卷。雙溪盡日閑。開窓長不厭。只有小南山。一作薄雪隨陽盡。雙溪帶日閑。氣味空門勝。樊川句裏云。殘年莎阜興。憑爾詑松雲。</text>
<title>莎阜春帖</title>,<text>雪盡虛簷滴。寒開翠嶽高。兒孫爭喜慶。阿母獻仙桃。幽澗栽花罷。前湖釣月來。今年多樂事。携酒日登臺。水送憂愁去。雲隨福祿興。小軒供日飮。渾舍樂年登。雲吉隣中隱。龍津接月溪。桃花春滿澗。幾見客來迷。魚酒隨緣足。兒孫逐歲歡。中書廿四考。爭及管湖山。鶴算元稀世。龜齡不計春。鷄窠拜孫慶。老縮笑前人。</text>
<title>題三足堂</title>,<text>野色煙中隱。灘聲月下寒。秋風吹不盡。淸興暮江干。</text>
<title>新安題</title>,<text>事與風雲變。江同歲月流。英雄今古意。都付一虛舟。</text>
<title>浿江二絶</title>,<text>官程脩柳鬱金枝。南院夭桃相發揮。無賴狂風吹盡日。亂花如雪渡江飛。錦繡峯前集晩鴉。淸流壁下生白波。樵汲喧闐江上路。滿城煙火夕陽多。</text>
<title>自慈山入孟山。溪谷中小憩。</title>,<text>回峯疊嶂鬱嵯峨。路入雙溪渡碧霞。幽鳥自呼人絶處。十分春色在桃花。</text>
<title>大同江上。見船遊口占。</title>,<text>江上春晴泛畫航。醉歸齊擁管絃長。使華珍重疏歡樂。看取民田到處荒。</text>
<title>四時詞。寄隣丈李仁甫。</title>,<text>平原經雨草根柔。隔屋春山翠欲流。賽社醉歸桑柘晩。遠村煙合月如鉤。薰風籬落菜花明。日永松間打麥聲。睡起野甎蓬頂露。坐看林外夕陰生。紫穗飜風野逕香。荒陂殘柳有微霜。隣翁昨約前溪會。玉粒銀鱗喚客嘗。烏靴霜冷趁班晨。幾憶鄕園興獨眞。牛釜夜深燒榾柮。滿山風雪不關人。</text>
<title>贈趙汝則</title>,<text>聞說抽毫奮老拳。邇來豪氣軼靑年。雙松病阻花巖興。獨對梅窓聽雨眠。</text>
<title>自詠</title>,<text>颺燕微風不作寒。紫薇花落雨中看。林亭睡足無人問。却愧虛銜是熱官。</text>
<title>題八莒驛</title>,<text>忽驚今日是流頭。遙向蓬山憶舊遊。露沼白蓮香滿院。幾人沈醉倚南樓。</text>
<title>遣松雲修築釜城。有感。</title>,<text>立馬萊山最上頭。眼中孤島恨難休。戈船未試平蠻策。却向荒城建戍樓。</text>
<title>次柳川韻。示諸公。</title>,<text>發興毫端鼎可扛。看君詩思浩無雙。危軒盡領南中勝。碧海風煙滿八窓。獵獵牙旗颺海風。扶桑氛祲坐來空。逢場摠是東南美。把酒籌邊氣槩中。</text>
<title>自安骨浦乘船入馬山浦。自馬山浦入右水營。自右水營抵蛇梁。海島多奇勝。花木明媚。宛入仙界。適風雨連日。留蛇梁城中。偶占四絶。示副使韓柳川。求正云。</title>,<text>萬里銀濤目力窮。蓬壺遙隔彩雲重。如今不恨人間狹。滌盡平生芥滯胸。巡邊行色是尋眞。小雨狂風妬殺人。莫道孤城留滯苦。海神要賞錦屛春。時大柯島花木。如錯繡故云。嶺外樓臺倚醉廻。少年陳迹盡成灰。重來感慨憑誰說。擊楫中流意未裁。己丑。曾以宣慰使。經過本道故云。蛇梁唐浦勢相連。只欠橫戈下瀨船。備械募兵須老手。爲煩規畫靖南邊。</text>
<title>凝川對雨。示松雲。</title>,<text>活畫脩眉暗未分。半江微雨破羅紋。心安到處爲眞境。不必臺山臥白雲。百計無成鬢已華。片心憂國尙忘家。夢尋楊僕平南越。猶跨樓船蹴浪花。</text>
<title>贈中興寺僧敬淳</title>,<text>曾向三峯訪舊遊。荒墟亂石水空流。近聞香火開新社。幾箇看花到寺樓。謝客休官晝掩門。春窓穩睡亦君恩。桃花滿地人聲靜。坐對南山已夕曛。</text>
<title>題道淸軸 甲辰閏九念五</title>,<text>僧來見說住文殊。與入層巒古刹孤。返照角峯秋色晩。重遊還似少年無。</text>
<title>贈花藏寺僧</title>,<text>心無丘壑眼皆平。白月澄江到處明。做鏡做甎功在我。幾人能解說眞經。</text>
<title>新居戲占</title>,<text>睡起郊亭隱几看。天公多事自無閑。東邊急雨西邊霽。纔得前山失後山。慣是朝看又暮看。千般物態眼中閑。自從病臥辭人事。專管江南數邑山。</text>
<title>晩晴偶吟。示松雲。</title>,<text>薄雲殘照媚孱顏。遠樹沙村杳靄間。坐愛夕涼生洞壑。碧梧陰下看晴山。人間憂樂判閑忙。誰會諸塵付入還。摠把遠遊輸老釋。一年牢睡掩苔關。</text>
<title>僧慧誾。延安大姓也。早事淸虛老師。爲韻釋。頃從松雲。歷日本而還。松雲要余贈一言焉。</title>,<text>隴西遺裔落桑門。口吸天池過海雲。自是歲寒燒佛手。笑他禪■守秖園。</text>
<title>法源上人。亦自日本還。將歸五臺山。書此以爲贐。</title>,<text>孤雲出岫本無心。過雨還山不厭深。莫道一歸難便會。興來長有夢相尋。</text>
<title>贈三俊上人 三俊上人。松雲之徒也。頃與松雲入倭都而還。將歸臺山舊棲。爲贈一言。</title>,<text>踏遍名山意未闌。滄溟還作酒杯看。胸中但要天光發。一片乾坤到處寬。</text>
<title>送端憲師還山</title>,<text>囚人纔放見湖山。心豁方知世界寬。丈室盡容獅子座。一生何地不淸安。</text>
<title>松雲徒弟有惠球者。可與爲方外交。隨松雲過海。今還舊山。要余別語。戲書以爲贈。</title>,<text>扶桑奇賞亦前緣。風馭飄然返洞天。想到故山秋月滿。老松西指海雲邊。</text>
<title>有松雲之徒俊師。告歸楓岳。見松雲。要一語爲贈。走筆送之。</title>,<text>郊原早景冷煙霜。獨臥誰憐病在床。忽爾告歸楓岳寺。不禁神往水雲鄕。松雲消息近何如。前日僧傳一紙書。世事十年抛未得。幾人能諒我知魚。</text>
<title>贈中興寺僧</title>,<text>僧來郊巷破幽眠。池上携兒看白蓮。一悟世間嗔喜性。更邀明月醉壺天。</text>
<title>贈僧靈源 辛丑。體府時作。朴仁老口傳。</title>,<text>露沼秋荷葉半枯。傷時心緖轉荒蕪。忙間着句留僧子。却訝吾身是守愚。</text>
<title>題禹參議家畫軸</title>,<text>返照溪橋過雨痕。春深紅杏數家村。蹇驢要赴西齋約。花掩柴門酒滿樽。斜風池面漾波鱗。虛閣微涼透葛巾。此味世間知有幾。古來唯有北窓人。霜冷吳洲繫短蓬。綠江楓葉老秋容。只今誰繼張生句。依舊寒山夜半鍾。驀野陰雲曉乍開。江梅香帶豆稽灰。褰帷不怕寒生粟。貪看前林玉萬堆。</text>
<title>贈僧戒珠</title>,<text>燒香方丈坐蕭然。寂感通靈寶鏡圓。不用彩繩穿百八。好看無價在重淵。山花落盡滿淸溪。嫩綠粧林路欲迷。堪恨無情子規鳥。不曾來傍洛城啼。</text>
<title>贈三宗上人</title>,<text>枳殼花開乳燕飛。故園芳草與心違。山中舊侶時相問。應怪經春久不歸。</text>
<title>題畫屛</title>,<text>半天江氣擁朝霞。露出沙村四五家。西崦漁翁慵不起。釣船閑繫岸頭莎。長松吟籟水風淸。脩竹藏門作雨聲。一抹曉雲猶未散。望中山巿畫難成。</text>
<title>贈三角寺僧</title>,<text>西窓朝暮望僧伽。縹緲三峯帶碧霞。感汝再來無所贈。石池唯有妙蓮花。</text>
<title>次贈妙彥上人</title>,<text>睡起松陰對碧山。淸涼眞似出人間。禪家此句吾曾著。好向東林一解顏。</text>
<title>出玉河館</title>,<text>烏巒館裏度三秋。萬里征人半白頭。只是玉河橋下水。有情相送到通州。</text>
<title>薊州途中</title>,<text>歸心和酒似春潮。一任斜陽去路遙。煙樹千行看不盡。征鞍又過薊門橋。和煙村樹襯平原。錯認低空是塞雲。却望半天征馬入。行行漸見路岐分。</text>
<title>玉田。過燕昭王墓。有感。</title>,<text>金臺蕪沒夕陽餘。古墓千秋只廢墟。地下有魂如念舊。也應垂涕樂生書。</text>
<title>玉田。聞有古畫呂仙眞，趙松雪題跋。行忙不得見有作。</title>,<text>塵綃遺畫古仙眞。絶筆吳興第一人。恰似美娥違邂逅。夜來頻想夢中身。</text>
<title>楡關夜占</title>,<text>楡關雪盡北風寒。驛店靑燈語夜闌。怊悵龍津千里月。一年分作兩鄕看。</text>
<title>望海亭</title>,<text>中山功業冠皇家。偉烈高亭兩不磨。可惜不當秋月夜。碧銅天襯看金波。</text>
<title>十三山途中</title>,<text>旗亭薄酒當金龜。掠面邊風古戍樓。小醉不知歸路晩。朔雲寒日下城頭。</text>
<title>過遼陽有感</title>,<text>夙被先王雨露私。寸心長誓九原知。秦庭泣血餘陳迹。又奉絲綸拭涕洟。</text>
<title>高嶺途中</title>,<text>凝陰乍釋日華融。雪遍川原路不窮。造物亦應饒遠客。褰帷吟過玉屛中。</text>
<title>安州。書贈卞生。</title>,<text>我過淸川廿四年。渠曾高臥妙香顚。塵緣未盡頭俱白。一望名山一悵然。故人遺蹟卷中看。玉樹今埋厚夜寒。夢裏奕棋知幾變。百年人事淚闌干。卞之詩卷。有西厓詩。故有此作。</text>
<title>黃岡。次李學官 達 韻。</title>,<text>迢遞燕京萬里程。朔雲關雪遠遊情。相逢未盡詩中話。老別悠悠白髮生。</text>
<title>又書贈</title>,<text>詩名舊日動京城。袖裏驪珠幾處驚。一盞驛亭還惜別。滿山松雪不勝情。</text>
<title>見松雲與趙從事泛湖。偶占求和。</title>,<text>落日荒城萬里愁。邊情隨處鎖眉頭。滄江白舫渾無興。寄與高人畫裏遊。</text>
<title>昨到蔚山村。人煙斷絶。草樹蔥鬱。艱楚萬狀。蝸廬不堪入宿。夜臥外庭。聽四山蜀魄。啼無歇時。口占一絶。錄示松雲。使知此間情也。</title>,<text>亂峯微月子規聲。草露離離滿小庭。獨憶四溟山裏客。夜深孤坐海邊城。</text>
<title>黃山江有感</title>,<text>草滿名區變戰場。重來遼鶴獨含傷。江山不管人間恨。玉鏡蛾眉伴夕陽。</text>
<title>次松雲韻</title>,<text>袖裏冷風散鬱蒸。江回峽轉樹層層。邊頭不要三千甲。帶得彌天雪岳僧。</text>
<title>慰築城諸僧</title>,<text>瘴氛如雨濕人衣。站地孤鳶困不飛。多少山僧長繫念。曉趨鼕鼓夕忘歸。</text>
<title>翎原敬岑師。曾修本處山城。今逐松雲來釜山。要我贈一言。我與師有開天溪上之約。草此爲後契。</title>,<text>山城隨處費多年。海上同留亦有緣。準擬世間閑事了。一筇相訪峽中天。</text>
<title>贈德辨上人</title>,<text>雲山高臥笑翹關。誰料沙場飽險艱。莫道冠軍長賈勇。最憐渠有寸心丹。</text>
<title>贈希彥上人</title>,<text>妙年飛錫脫人群。幾處名山禮白雲。一臥海城歸思動。桂花秋近洞天門。</text>
<title>自釜山乘船向昌原。船上偶占。</title>,<text>滄浪中闊錦屛開。沙浦荒涼有故臺。萬里海天笙鶴杳。月華猶帶片帆來。</text>
<title>題水鍾寺僧軸</title>,<text>睡起晴窓日影過。小桃枝上鳥聲多。山花解報春消息。不道愁人歎歲華。風輕雲淡雨晴時。起向柴門步更遲。九十日春愁裏過。又孤西崦賞花期。</text>
<title>贈僧祥雲</title>,<text>黃扉遺裔落緇群。白月山棲枕海濆。脚踏軟紅緣底事。好歸高臥洞中雲。</text>
<title>仙夢臺。次退溪先生韻。</title>,<text>山橫蒼壁地凌虛。水釣林耕盡自如。未到此臺名已好。賞情飜動世情疏。</text>
<title>有山人弘印。求詩甚勤。書此以贈之。</title>,<text>半山紅杏鬧春心。日漲雲岑黛色深。解道感時花濺淚。白頭空費杜陵吟。</text>
<title>贈山人志閑</title>,<text>輕陰垂地柳依依。莎阜柴門掩夕霏。正是春山幽討近。不堪閑送老僧歸。</text>
<title>次花潭溪聲韻</title>,<text>鼓瑟纔希環佩鳴。山間水樂有誰爭。溪翁枕上驚閑夢。月照煙嵐滿壑平。</text>
<title>贈僧德仁</title>,<text>僧從西崦扣柴關。凍合前溪雪滿山。萬疊靑螺雙練帶。不妨分占暮年閑。第三記莎堤所見時。仁師爲水鍾寺住持故云。</text>
<title>贈惠允</title>,<text>老去途中日月長。年來還爲乞詩忙。不如歸臥煙霞裏。閑對禪窓一炷香。</text>
<title>贈僧</title>,<text>碧霞深洞武陵溪。亂後重遊路不迷。昨夜夢尋巖上月。山花滿木子規啼。</text>
<title>奉恩寺僧德連者來乞詩。有懷湖堂舊遊。書二絶贈之。</title>,<text>楮島淸遊憶往年。山花初發水如煙。梅堂蓮榭今無處。唯有殘僧保舊緣。百歲流光半曲肱。閑吟餘習爲山僧。憑師莫袖秋蛇去。怕有元輿弔剡藤。</text>
<title>贈進上人</title>,<text>睡起春窓日正長。晴薰花氣送輕香。鳩鳴鵲噪元多事。報了幽人夢一場。</text>
<title>贈奉恩寺僧唱雲</title>,<text>百計無成鬢已衰。邇來人事轉參差。山僧莫問吾行止。飮水寒溫只自知。幾回湖舫放閑情。載酒尋僧了半生。莫向蓮山覓陳跡。壞垣荒沼沒榛荊。</text>
<title>贈僧海天</title>,<text>老事周行慣聽氷。歸歟霜竹憶鍾陵。閑來遣悶猶須句。不是詩壇愛惹僧。</text>
<title>廣津舟上偶占</title>,<text>卜築莎堤已五春。煙蓑頻渡廣陵津。癡疏不管黃扉夢。許向東湖拜散人。</text>
<title>贈僧杜瓊</title>,<text>樞府連年感聖恩。黃花楓葉滿閑門。僧來半日慵開戶。只爲吟魂被酒渾。報道秋風老桂枝。郊翁長惱憶山詩。水鍾巖下龍津畔。準擬煙蓑邀爾師。</text>
<title>記事遣悶。題戒淳上人詩卷。</title>,<text>前湖氷泮綠生漪。驀野春陰近午垂。出戶偶逢西崦釋。坐談還滯釣魚期。廊廟江湖摠繫憂。萬般人事雪蒙頭。王良屑屑眞堪笑。不向隣僧道去留。</text>
<title>題中隱寺僧性默</title>,<text>拜賜東湖壽北堂。九霞仙醞泛蒲香。今來泣奠溪邊壟。欲擧殘杯淚萬行。</text>
<title>靑松金使君昌遠令公。寄五味子。適患病渴。呼僮煎茶喫之。戲書兩絶。聊以替謝札云。</title>,<text>世情雲雨日悠悠。千里開緘憶舊遊。聞說高峯多柏樹。淸風應繼鄭遨頭。一點深紅五味全。生津止渴古來傳。酸辛已向人間飽。更把烏甌鬪石泉。</text>
<title>送僧</title>,<text>丫溪勝寺控龍津。萬壑煙霞草樹新。自是片雲無住着。好歸時訪洞中天。僧來無語惜臨分。坐望長空一片雲。雨意欲成風捲急。枳花香落雪紛紛。兜率庵中別有天。靑年白業學幽禪。如何又把丹鉛筆。忙殺人間未了緣。</text>
<title>稿奉嶺南金按廉軒下</title>,<text>滿路棠花帶舊陰。耄倪迎節喜重臨。澄淸自有酬恩地。却勝明庭謾繫簪。從宦勞勞祗自塵。杜門高臥意誰陳。無人記取河魚病。須向方偶念保民。信馬凝川憶遠遊。只今猶記水明樓。逢迎四度渾如夢。又被南雲管別愁。朝來信馬江城路。尙記初暉漾水樓。十年聚散驚塵夢。四度逢迎飽客遊。乃前日南行時酬唱之句。撫事興懷。頗覺悵然。故及之。離別無端萍在水。世間岐路劇茫然。秋來一片松園月。每夜分光玉節邊。</text>
<title>卽見從事示韻。吟餘一笑。詩云。駕言出遊。以寫我憂。聊用其意。步韻求正。</title>,<text>錯道澄江銷客愁。練光和恨遶城頭。衷情欲寫無人會。只有長年解出遊。</text>
<title>到通州</title>,<text>華譙交映水雲低。落日長天去鳥迷。重到通州無一句。忘軒曾有上頭題。</text>
<title>題僧軸</title>,<text>碧梧陰外白蓮花。涼引生香滿院過。不遇世間衝熱客。坐留僧語岸烏紗。</text>
<title>贈僧 三首</title>,<text>過江行脚趁新春。來訪南郊病裏身。判牒暫休還着句。鄭公元是愛僧人。荒城日隱雲陰合。凍樹風微雪意酣。深炷爐香小齋夜。怳疑身臥道高庵。閱盡芸芸摠返根。光陰詩卷老荒村。一年幽事天應借。吟遍山門與海門。</text>
<title>辛卯春</title>,<text>淸明寒食夢中過。屈指韶光有幾多。獨臥小軒無客問。滿林煙雨濕梅花。</text>
<title>湖南僧太顚善肖像。適來中隱寺。而辭歸乞詩。戲書與之。</title>,<text>聰明識道在潮濱。百世完山有後人。不是手中通妙法。憑誰幻出本來身。</text>
<title>客懷</title>,<text>繞壁蟲聲落月微。天涯魂夢到家稀。丹心一片無人會。獨夜羈臣淚滿衣。</text>
<title>絶塞</title>,<text>絶塞寒霜送九秋。朝衣垂淚上邊樓。蘭湖日日流東海。一望關山盡白頭。</text>
<title>感懷</title>,<text>日暮醮樓畫角哀。漢山南望少人來。傷心慶德宮墻裏。一樹桃花帶雨開。</text>
<title>海印寺</title>,<text>夕陽漸下亂峯西。老樹陰中信馬蹄。借問洞天深幾許。白波紅葉使人迷。</text>
<title>卽事</title>,<text>霜落吳天雁影長。家家魚蟹白醪香。扁舟短棹江南客。滿載秋光向故鄕。</text>
<title>東湖泛月</title>,<text>今夕放船好。月明天又涼。水華浮渚白。山氣帶煙蒼。玉露螢光冷。金河雁影長。高吟動歸興。秋思滿江鄕。</text>
<title>訪香山僧舍 御史時作</title>,<text>古寺僧初定。春山客偶尋。水流幽磵響。松落小壇陰。暫打無生話。仍降不住心。明朝驅馬去。雲外望孤岑。</text>
<title>謝惠龍腦墨 朴監司慶新爲松禾時。送龍腦墨。</title>,<text>花縣傳新璧。螺材讓舊名。香分溟海藥。月帶首陽精。宿債餘毛仲。空床喚客卿。晴窓好風日。應寫憶君情。</text>
<title>自警堂記事 己丑宣慰使時作</title>,<text>落日風雲變。孤亭枕席淸。古池迷雨氣。垂柳引鸎聲。節物看看換。羈愁處處生。憑軒望京洛。腸斷暮江城。</text>
<title>有僧性諳。頗機穎解禪理。將爲中隱寺求化。轉遊湖嶺。寺舊多有異蹟。金乖崖爲記。而火於壬辰。今已得諳。如有待者。不佞新卜丘壟。與此寺相望。卽所謂叉溪洞也。書之志感。以送其歸。</title>,<text>幾結林泉約。長懷雨露思。陽和還淚葉。烏鳥戀禪枝。小洞春方動。叉溪日漸遲。丁寧煩寄語。非是愛吟詩。中隱知名寺。乖崖絶代文。星虹光盡滅。龍象泣曾聞。翦地憑誰▣。繙經待法雲。堂成投晩契。爐炷話宵分。</text>
<title>次沈副學 忠謙 韻</title>,<text>泣血看天意。妖氛暗幾州。路迷心盡折。時定病應瘳。野色秋連海。邊城月滿樓。龍興霜露迫。未死得無憂。</text>
<title>次贈俊師</title>,<text>鳥逝元由適。川流只在勤。但看心似月。休問事如雲。世味吾長厭。天和爾不焚。相期中隱老。免愧北山文。</text>
<title>次韻正覺詩軸</title>,<text>戒珠一百八。不用穿彩纓。要知覺與夢。只驗性爲情。行地難逃跡。觀空詎絶名。燒香坐靜夜。圓鏡暗中明。作報亦都廢。矧乎爲績文。憐吾意轉懶。謝爾請愈勤。晩澗禽聲樂。殘花蝶影翻。莎堤足歸艇。時復款柴門。</text>
<title>沙河堡途中</title>,<text>客路年催暮。離家月幾團。漸思鄕國近。却算路程看。雪勤風威凜。煙和暝色寒。暮投村店宿。獨對碧燈殘。</text>
<title>到定州。書示主守。</title>,<text>紫綬今循吏。金鑾舊從官。詩篇留筆篋。音信阻關山。遠役年催暮。荒城雪勤寒。臨行難盡語。夢裏會長安。夢鹿曾傷世。焚魚久耐官。老憂空白髮。末契只靑山。峽擁雙紈淨。屛羅八黛寒。此間餘菽水。歸占一枝安。</text>
<title>書懷</title>,<text>地下多冤骨。人間半劫灰。天心元有定。時事謾生哀。草木秋風起。山河舊日開。洪恩終再造。銅柱憶雄才。</text>
<title>挽崔上舍 地緯 妻氏</title>,<text>共賀門闌慶。俄驚疾病嬰。淸明稀享祿。賢哲不饒齡。倏忽風燈燼。飄零雨槿英。兩家啼鶴髮。泉路倘含情。</text>
<title>仲秋賞月于丫溪寺。仍書贈壇師。</title>,<text>霽色通綃幕。脩峯上玉盤。團圓今夜最。憂樂幾年看。樹影龍蛇動。溪紋綺縠寒。暗塵翻舊詠。岑寂坐更闌。</text>
<title>次卷中韻。送八溪卞生歸覲關西。</title>,<text>相見已六載。靑丘猶戰塵。明燈驚舊面。得句爽吟神。日落荒城暮。煙昏小巿春。平生蓼莪什。別淚灑衣巾。</text>
<title>感懷。次西厓韻。寄金昌遠令公江陵之行。</title>,<text>百病兼離恨。春來白髮多。閉門偏索寞。行世極蹉跎。只保心期重。休言道路賖。朝朝臨鏡浦。萬斛是恩波。</text>
<title>旅行</title>,<text>旅行靡所泊。觸目剩悲涼。物色分殊域。禽聲似故鄕。逢人羞滿面。欲語淚盈眶。却羨山頭石。無心送夕陽。</text>
<title>贈覺天師</title>,<text>薄暮亭皐望。寒煙浦漵昏。龍蛇知蟄穴。草木任歸根。寂靜觀群動。深藏驗復元。覺天應有樂。老衲久忘言。</text>
<title>陪詔使漢江船遊 前日漢江陪賞。怳如一夢。亂後創見盛事。倍切興感。伏賡高韻以效下懷。幸賜斤正。</title>,<text>山擁圍平楚。沙明繞曲灣。晴煙汀樹嫩。返照野花斑。故國深春後。嚴程遠眺間。莫嫌歸橐冷。風月滿懷還。</text>
<title>齋宿備扃。次五峯韻。</title>,<text>官舍禽爭乳。園林綠已濃。年華費愁病。世路斷過從。不是吾同調。何緣共吐胸。心期在歲暮。雙澗撫孤松。</text>
<title>漢渡送人 金昌遠歸尙州</title>,<text>衰草閑雲澹晩秋。一壺官渡送歸舟。遙山宛宛如迎客。落日亭亭易下樓。節物正佳難寄興。鄕關何在暗生愁。煙波江上無邊景。輸與孤吟却白頭。</text>
<title>禁直寄堂僚 承旨被啓。仍書堂時作。</title>,<text>脫塵詩句散餘霞。吟想汀洲日脚斜。出郭試看江展帶。過岡寧惜路盤蛇。高風晩渡橫孤艇。落木荒郊露幾家。十載舊遊餘宿債。五更淸禁夢歸多。</text>
<title>低頭唯避謗 堂製居首</title>,<text>流轉夷陵又漢州。舫齋深處逐臣愁。傷禽正怯持弦滿。病馬難期束帛收。楚樹日斜身獨遠。峽天霜重鬢先秋。南荒亦足薰天謗。莫怪南冠久到頭。</text>
<title>過柴巿有感 命製居首</title>,<text>嶺海間關更起兵。英雄運屈竟無成。百年養士恩誰報。萬死勤王志獨明。虜主詎知容節義。巿人猶解惜忠貞。招魂欲和汪生句。易水東流似哭聲。</text>
<title>挽洪典翰 迪</title>,<text>弱年公望遍輿臺。家世淸芬濁俗開。粉署湖堂眞學士。瓊詞彩筆摠仙才。一時遺迹人皆仰。萬古高名鬼亦猜。淚滴西風怨冥漠。老天斜日有餘哀。</text>
<title>海雲臺</title>,<text>水風連曉撼重欄。朱戶生鳴寶篆殘。隔岸怒雲沙店暝。滿樓飛雪繡簾寒。夢回霄漢年空換。吟到湖山句漸安。欲向西坰相問訊。小梅春色未應闌。腋挾泠風到赤城。孤雲無迹海天平。山埋白雨驚波立。日透餘霞遠浦明。醉客亂揮金椀滴。老龍爭舞紫簫聲。居然一覺瑤臺夢。驛路炎塵又打行。</text>
<title>遊北溪金任甫昌遠兄弟來敍。主牧尹粹夫令公。携妓樂追至。鄕人獵魚爲餉。時驟雨旋霽。夜歸酒醒。寄沙潭。己丑在尙州作</title>,<text>半日溪頭辦勝遊。烹鮮炊麥共淹留。仙裳剩濕沙汀雨。水氣微成錦席秋。萬象役眸眞物戲。一歡開口豈人謀。明朝跋馬離公館。獨向南天步步愁。</text>
<title>題淸海樓</title>,<text>華軒形勝浩難收。地勢南來拱一樓。海霧每疑籠岫雨。浦風長送滿帆秋。將軍臥運淸邊策。客子登銷病暑愁。領略未闌歸思急。後時應有夢頻遊。</text>
<title>安骨浦船上口占</title>,<text>天涯佳節泛樓船。萬里來遊一帳然。白鳥避人屛裏過。靑山倒水鏡中懸。地連絶島疑眞畫。海隔凡塵杳大千。滿袖冷風飛逸興。不須歸路問長年。</text>
<title>右水營。次柳川韻。</title>,<text>縹緲南溟細柳營。亂來登眺一傷情。毀城花發留春色。曲浦風廻送浪聲。共說實邊無上策。却慙開府忝專征。唯煩分付龍驤將。隨處投醪慰水兵。</text>
<title>舊時。嶺南樓之勝。甲於南中。余爲宣慰使。己丑夏。翫望月于此。庚寅夏。又來賞雨。樓之陰晴景態。自謂造物偏餉我矣。亂後忝開府之命。再過凝川。荒墟破郭。滿目蕭然。而獨江山風景如舊耳。松雲師適次烟字韻見示。吟翫感慨。率爾有作。奉趙從事求和。</title>,<text>建牙重到嶺南天。十二年光逝水前。人物盡銷兵火後。江山猶媚畫圖邊。灘聲暝雜長林雨。月色淸籠近渚煙。風景不殊陳迹變。白頭時夢醉芳筵。</text>
<title>順天城外偶占</title>,<text>廢城衰草小江南。落日憑高意不堪。翠竹黃柑餘舊巷。名樓畫榭變空巖。玉溪澹色涵秋影。松嶺愁容帶晩嵐。多少繁華歸一夢。景賢遺址獨停驂。海城霜落草初乾。朝日光生劍戟寒。萬里皇威天下震。七年逋寇掌中看。潮開畫檻檣竿簇。風獵紅旗壁壘閑。勒石何人傳盛事。漢庭方待凱歌還。</text>
<title>奉送月沙令公爲奏請冊儲赴京</title>,<text>七年行李再朝燕。肯爲危時賦獨賢。事要俊才能救世。文須健筆却回天。遼陽問店非生面。關路乘槎有宿緣。共待鳳綸宣海域。瑞雲來繞兩宮邊。</text>
<title>金江華 洛 挽</title>,<text>寄聲相問未經旬。誰料浮生遽返眞。承訃還疑夢中別。戀恩偏泣海邊民。歸舟倘識門閭恨。先壟應隨杖屨親。情痛萬般違一訣。淚河東注向江津。</text>
<title>送冬至使尹敬立</title>,<text>半年南墅病爲隣。却掃苔庭罕見人。已識世情渾似夢。豈知離別又傷神。窮秋客路經沙塞。亞歲朝儀擁玉宸。閱了遠遊歸訪我。滿郊煙草動新春。</text>
<title>題霞鶩亭</title>,<text>重湖鋪帶兩龍橫。遙野羅鬟畫不成。曉靄雜煙沈渚濕。落暉和浪盪江平。西山細雨簾心爽。南浦殘霞鳥背明。可惜子安留語少。賞奇輸與麴先生。</text>
<title>斜川僧靈瑞卷中。次五峯韻。</title>,<text>東路寒庵在澗阿。邇來風致問如何。驪湖晩漲胸襟豁。龍岫新晴氣象峨。靜臥野雲棲白閣。獨歸溪月散靑蘿。逢僧每起中山思。更被淸詩爲按摩。</text>
<title>申同知 仲淹 挽詞</title>,<text>慶壽筵中大耋身。嘉談勝事聳簪紳。老星增耀天鐘福。卿月分輝德照隣。喜懼漸深聞愛日。哀榮俱盡歎歸眞。都門執紼傾時彥。無憾如今有幾人。</text>
<title>奉松都崔大尹 天健 行軒</title>,<text>少年南洞聲華慣。中歲西曹劍佩分。塵迹每驚春後夢。世情還比雨餘雲。平反有笑供爲政。却掃多愁廢討文。記得朴淵花正好。勝遊時遣尺書聞。</text>
<title>奉送禹僉知令公赴賀聖節</title>,<text>老來偏憶少年遊。夢裏頻驚歲月流。塵迹如花忙過眼。別愁將雪每侵頭。關河好戒經淫潦。郊圃誰同賞暮秋。屈指後期須返早。更添瓜葛敍綢繆。</text>
<title>奉寄忠淸巡使李裕甫行軒</title>,<text>憶昔鳴鑣晩出城。棟花微雨濕行旌。老來每記同棲處。別後能忘鼎坐情。世事多岐身已病。年華易謝鬢俱明。遙知錦水連淸漢。時遣雙魚數寄聲。裕甫過南郊告別時。安退之同坐以餞之。昔年同榻。獨余三人在焉。余又病臥已半年矣。故感念之情。三四及之。</text>
<title>挽李高陽 汝溫</title>,<text>宗門修稧未經春。誰道浮生告訃頻。尋篋空餘病後札。過郊猶記夢中身。人間宦業終殘郡。地下煩冤戀老親。咫尺江邊違執紼。寄聲烏鳥獨霑巾。</text>
<title>乙巳流頭前二日。松雲寄書。要爲慶遇。師留一語。繼師叩門來問。噫。淸虛，松雲。余所知也。人之相與。豈在於曾來往哉。濱陽中山之叉溪。重建中隱寺。余亦將依此而老焉。他日。願師與松雲一過也。</title>,<text>淸虛弟子松雲友。一再聞名意盡傾。我病但思方外侶。師來未遣世間情。蓮花證性觀嗔喜。桑葉通禪悟死生。投老中山終有約。倘容飛錫過溪行。</text>
<title>送李玉汝 貴 之嶺南</title>,<text>愁挽征衫惜解携。路繞南國指商溪。酌闌樽酒魂潛斷。歌闋驪駒日欲西。歲晏龍湫霜雁少。天低鳥嶺凍雲迷。因君返起松楸戀。離思鄕心逐馬蹄。</text>
<title>送松雲赴日本</title>,<text>紛紛蛙坎自爲多。誰識搏風九萬賖。道可適幾心要細。言能驚俗氣須和。此間有味無人會。難處輸君與世誇。記得老師廻棹日。盡傳殊域伏降魔。</text>
<title>戊戌秋。余協隨天將。再過順天洛水津。望見曹溪山。聞山有松廣寺。寺之僧慈雲從役于舟師。余往來卒卒。不果見此山。上年又駐海上。妄籌防海方畧。而病廢已經歲矣。今有圓正來訪。卽雲之徒也。懷舊感慨。書一律爲贈。</title>,<text>洛浦寒霜擁畫千。曹溪山色馬頭看。水香洞口違仙賞。火裂波心慣壯觀。夢裏舊遊時幾換。塞邊虛計病全闌。逢師此日無窮恨。世事如雲雪滿冠。</text>
<title>奕世貞烈 吳遊擊宗道祖母及三寸也</title>,<text>玉潔蘭香萃一門。風聲留與口碑喧。行行怨淚添湘竹。世世明誠寄澗蘩。守業不論巴節婦。傳家又壓魏賢孫。只今誰繼方希直。二母哀詞賁九原。遜志齋方先生。曾撰吳氏二母哀辭。詠罷夭桃不盡年。空閨春色淚痕邊。玉簫綵鳳飛何往。塵鏡孤鸞影獨憐。歲暮日頹潘令賦。花紅葉落后山篇。鋪張苦節須能手。會倩文場筆似椽。</text>
<title>請纓奏凱 贈吳遊擊宗道</title>,<text>共逐荒城鐵馬塵。憶初傾蓋浿江春。十年遠役兵間夢。萬里奇功畫裏身。別後歲華移塞柳。戰還公議在邊民。鐃歌渡漢紛無數。墮淚銜恩有幾人。悵望雲帆不可追。牙旗風引鴨江湄。請纓未了當時計。免胄能成後日期。嶺路馬閑新草色。海城禽哢舊花枝。春來更踏同行地。觸處依依盡有思。</text>
<title>奉呈撫臺滄嶼楊公軒下</title>,<text>一別行臺十五年。甘棠詩遍口碑傳。中山勳業讒言後。峴首風煙客淚邊。舊事夢猶多感慨。遺民恩被盡陶甄。臨牋欲寄平安字。鶴野歸鴻已杳然。憶着當時淚滿襟。三韓誰料保如今。孤城對壘存亡日。絶塞攀轅去住心。幕府倘思曾附尾。海邦無路再承音。江花江草年年恨。更入春來不自禁。</text>
<title>送朴子龍令公按廉關西</title>,<text>西州同作夢中人。頭白長思在莒辰。自是保民爲保塞。等閑忘病卽忘身。邊城逃戶年來盡。公館歌筵亂後新。想得使君憂思遠。未知何策報重宸。</text>
<title>送黃海沈監司 悅</title>,<text>江都父老泣攀轅。誰識分憂重海藩。共擬省臺虛左席。却煩英蕩引行軒。年來選甲還多事。此去寬民是報恩。別後路長霜雪滿。寄聲能許到閑門。</text>
<title>挽朴錦溪母夫人</title>,<text>名家餘慶足佳聲。任性全眞是厚榮。郗桂三枝卿月皎。潘輿五府壽星明。養終菌鼎應無憾。喪病君親倍愴情。十六歲前傷虎淚。望雲還向棘人傾。</text>
<title>奉送韓同知述令公以謝恩使赴京 丙午五月上浣</title>,<text>前星新擁燕媒祥。雙鳳銜綸荷寵光。揀使不辭年紀邁。打裝還畏簡書忙。遼河度暑頻逢雨。燕塞當秋早戒霜。記取閉門求藥物。橐中携寄太倉方。方求醫書。尾句及之。郊居吟病日如年。麥氣蒲香小雨天。近罕任從人事懶。殊方誰遣信音傳。九關朝省環宸極。萬里城池控海堧。每把壯遊輸別語。卅年空賦送行篇。</text>
<title>挽尹知事 暾 母夫人</title>,<text>尙書經歲病沈綿。一札陳情每惻然。返景易收風撼樹。壽星纔晦劍歸泉。板輿湖甸成塵迹。蒿里塋園卽舊阡。少小洞隣深義分。相哀霑灑棘人邊。</text>
<title>挽權正郞 恦 母夫人</title>,<text>潛郞遊宦歷星霜。夕照飛雲恨漸長。暮境關心唯乞養。中宵痛指忽傳亡。林烏怨徹風枝晩。津劍歡歸壟草荒。義重通家兼逐隊。相哀歌罷淚成行。</text>
<title>挽郭楊根 止善</title>,<text>世間機巧日趨新。誰識眞疏是古人。心似高僧甘淡薄。官如羈客任淸貧。園隣把酒追前夢。溪寺論文憶去春。札翰宛然留墨蹟。有時披閱獨霑巾。</text>
<title>題二水亭卷</title>,<text>白鷺洲南羽化臺。重湖遙作兩龍廻。澹粧窺戶雲山出。銀界浮空雪月開。春逐煙花撑小艇。秋收魚蟹薦深杯。中分半落皆塵語。更遣何人領略來。</text>
<title>寄眞珠李使君 德薰 令公</title>,<text>魂傷瓦礫逐兜鍪。陳跡今經十五秋。藥裹歎君花着眼。鏡奩憐我雪侵頭。得閑尸祿慙高致。投老爲州足勝遊。見說企齋留物色。不妨頻上竹西樓。雙魚傳信報平安。離恨遙憑嶺月看。郊柳已迎春意動。官梅應帶臘香殘。舂陵語切忠誰省。穎尾心灰興亦闌。蹙蹙四方將靡騁。浪愁添却鬢霜寒。</text>
<title>送李僉知 慶涵 赴燕</title>,<text>再入燕京鬢欲蒼。祥開銅禁奉書忙。吟鞭幾日還西塞。別夢連宵在北堂。紅樹霜飛秋館冷。白雲天櫬暮山長。征途好過重陽節。莫事登高望海鄕。</text>
<title>挽李德薰令公</title>,<text>兩紀官曹迭後先。艱辛長憶黑蛇年。但驚衰病踰重嶺。誰料心期隔九泉。尺疏尙傳憂國語。別詩能記感懷篇。白頭慣識浮生幻。每向松村涕泫然。</text>
<title>送崔瑩中出按湖南</title>,<text>西南遺愛在雄州。歷試分憂荷寵優。民後漸殷思闊狹。海防多漏愼綢繆。佇聞閭井歸新化。還見邊關討勝遊。攬轡報恩眞有地。不應梅柳繫離愁。曾逐戎行路飽諳。鴨津西畔小江南。玉溪寒雨頻霑袂。松嶺愁雲幾駐驂。歷險尙驚淸夜夢。籌邊空寄老兵談。郵人戍婦多經變。取次觀風好細探。</text>
<title>送呂僉知 裕吉 入日本 往在庚寅夏。不佞以宣慰使送金鶴峯一行於釜山浦。時海雨初霽。煙氛滿船。情景尙了然在目也。天翻地覆。山川盡改。忍而尋舊盟。嗚呼惋矣。聊記所慮。以送呂僉知令公之行。</title>,<text>昔遊煙浦送行舡。往事驚心十八年。讎怨未湔風雨地。簡書重入犬羊天。氣無所歉辭方直。計到能權事必全。想渡馬洲多變態。座中深記繞朝鞭。</text>
<title>送副使慶 暹 入日本</title>,<text>七廟含羞未廿霜。奉書持節亦堪傷。安危在舌須深念。輕重隨機合預防。蠻寺春殘花寂歷。海城潮落月蒼茫。只今人誦梅窓句。誰遣扶桑得夜光。</text>
<title>送從事官丁 好寬</title>,<text>泣扈龍灣歲幾更。送行今日淚霑纓。夷情挾詐知須早。海路多風渡莫輕。共說簡書勞遠役。不妨弧矢慰平生。丁寧異域威懷處。記取班侯戒水淸。</text>
<title>洪川衙亭。曾有林塘鄭相公題詠詩韻。適不佞來。莎堤亭在上游。步韻致意。</title>,<text>雪沙氷練帶平林。衙罷孤亭快散襟。詩思有時生凭檻。政聲終日在鳴琴。山芋石蜜官居味。白葛鳥紗吏隱心。龍瀨八峯連一水。月明歸艇意難禁。</text>
<title>贈天朝周相公</title>,<text>柳營龍節駐東垓。樂事重逢宋武臺。氣槩還推吹帽客。文章政要勒銘才。山回古郭溪風迅。雨洗妖氛海日開。且把淸樽永今夕。靑州應逐白衣來。列岫秋光霽後來。荒原一面夕陽開。百年深痛餘殘喘。萬里新交遇俊才。畫角牙旗緣海郡。菊花楓葉望鄕臺。茲行快覩鯨波靖。勒石雄文震九垓。江南珠樹海東來。幕裏芙蓉眼最開。賈客傳詩爭重價。箏姬顧曲憶豪才。亂蛩孤雁頻驚枕。落木長江幾上臺。好是遠遊酬逸氣。莫愁征馬滯黃垓。</text>
<title>朝天錄五峯韻</title>,<text>欲慰鄕愁把酒巵。醒來愁緖轉難治。客懷偏向淸宵苦。歸駕應同小雪期。望斷白雲長戀老。吟殘涼月摠思兒。懸情一處猶含淚。莎阜陰岑況獨知。泣血餘生又覆巵。天涯旅病倩誰治。寒床破夢蟲無賴。孤館尋人月有期。客路共逢重九節。故園應念遠遊兒。西風吹送邊頭雁。耿耿歸心祗自知。愁邊呼酒淚和巵。絲亂須將利劍治。白首丹心猶未泯。浮雲落葉竟難期。名場本少楊憑友。交列誰論蔡克兒。好是結廬龍瀨畔。一江風月兩心知。萬事休辭到手巵。閑愁除此孰能治。厭看白髮苦相逼。竢見淸河未易期。絶塞傳霜驚雁字。孤燈候曉伴鷄兒。空階雨冷蟲相弔。此夕秋懷又最知。燭影如虹貫酒巵。燒羊又遣小奚治。浮雲會合元無定。異地逢迎是不期。且欲典衣餘貝母。還須進酒有鵝兒。更拚一醉排愁悶。睡過瞢騰摠不知。蓬瀛當日共傳巵。游舫常從醉後治。喪亂飽經俱作客。湖山難負更爲期。生涯擬和歸田賦。家計應憑罷宦兒。欲識歲寒偕有約。報他風月與先知。笑進一巵又一巵。言刀几乏新治。月明客子最多思。菊綻家人應念期。臥聽短長蘇軾漏。醉呼大小禰衡兒。館門鎖斷少人問。鬱鬱終宵誰得知。羊分餘肉酒隨巵。此物偏宜老病治。莫道盛陽妨累酌。可將明月誤佳期。歌低暖帳懲驕將。夢蹙殘蔬▣丐兒。得失任他唯一醉。滿襟天趣獨深知。宿醒連日厭深巵。旅病岑岑苦未治。柴市西風愁裏度。莎堤秋月夢中期。長廊叫惡封門吏。孤枕聲高賣菜兒。且進白醪尋醉睡。睡鄕何處有聞知。浮塵映日滿空巵。禿髮欹床懶不治。白首共爲千里客。黃花又負一秋期。夢闌猶踏龍津路。身遠頻懷犀角兒。每說北遊襟抱豁。此來孤悶少人知。有孫兒頗豐秀。每之故。第六及之。底處求書送一巵。枯藤破簡手新治。學須盡性由深造。聖可希天任勉期。宇宙經綸惟浩氣。蟲魚篆刻幾多兒。秪應心地常如鏡。點撿新工每自知。右閱朱子語類有感莊叟玄談別寓巵。詞人錯把異端治。荒唐悱憤雖無對。快落胸襟政有期。踵息定來全道氣。天機深處辨男兒。燒香虛室看生白。眞趣惟須靜者知。右閱南華有感撥遣幽愁進慰巵。翩然歸橐報先治。關河白雁三秋信。旅店黃花九日期。卷裏規規憑小甲。睡邊刺刺任群兒。淸宵濁酒龍灣會。舊事如今夢獨知。紫蟹香醪可薦巵。司人別後爲誰治。還傷驛路後先發。正値關山搖落期。行店鳴箏多塞客。戍樓橫笛雜羌兒。登高是處非吾土。明月歸心孤劍知。悄悄空床對臥巵。塵籖蓬髮摠休治。幽懷入夜偏如惱。老態迎秋不待期。帝里只今餘俠窟。夷門底處問屠兒。金臺日落風霜近。萬古閑愁兩鬢知。死猶不避況辭巵。此病淸狂人莫治。隣家只許吏部飮。後閣肯顧尙書期。玉山白眼任他說。蜾臝螟蛉紛衆兒。對酒渾無少年興。頭顱五十自應知。</text>
<title>薊州途中</title>,<text>再過漁陽歲已闌。邊城物色摠摧殘。關雲釀雪先成暝。野樹呼風忽送寒。七聖到茲迷軌轍。群兇緣底弄戈干。興衰萬古俱無迹。落照崆峒倚醉看。</text>
<title>豐潤路中遇雪</title>,<text>雪意欲成煙景濃。蒼茫縣郭樹千重。輪蹄萬里路何限。鄕國半年書未逢。塞柳報春風絮亂。胡山埋地暝雲封。莎堤勝槩今如畫。誰拂寒蓑上釣篷。</text>
<title>暮過永平</title>,<text>關內山川說永平。灤河三流控雄城。峯回尙據飛龍勢。石老猶傳射虎名。種柳莊深殘雪冷。臨壕樓迥暮雲橫。淸風萬古瞻孤竹。馬上重過不盡情。</text>
<title>挽宗契李兵使 光岳</title>,<text>臨門話別夢依依。誰料浮生是永違。宗契凋零比年甚。男兒意氣似公稀。傳家孝友喪何疊。卜築湖山計已非。他日扁舟過江北。不堪衰涕墮征衣。</text>
<title>憶故寫懷</title>,<text>豪氣曾傳隘九垓。只今多病獨登臺。救民無術空垂淚。行世迷方敢是才。鬢髮却隨人事變。雨聲空爲菊花開。吳鉤半夜光相射。欲決浮雲萬里來。</text>
<title>奉寄關西使相柳川韓令公行軒</title>,<text>南徼同巡已杳然。別筵三度又西邊。暮年聚散唯憑夢。浮世行藏各任天。草屋念懸龍瀨月。板輿榮動浿江舡。東皐醉話君應記。遠札須兼逸翮傳。郊園昏黑罷離杯。翻引幽愁別後來。九日黃花迎節晩。百年靑眼向誰開。河關木落蟾光冷。江浦霜飛雁叫哀。邊事漸艱恩似海。到頭思盡濟時才。</text>
<title>次婦翁韻。贈松雲。</title>,<text>罷却參禪學領兵。薄雲高義笑浮榮。六年戎馬橫戈地。若箇男兒報主情。最愛一身長濟俗。不關三國摠知名。無心只有松間月。却伴孤雲到處明。</text>
<title>次天使遊漢江韻</title>,<text>詞源快倒大江廻。字字藍田白璧枚。滕閣序成飛逸興。晴川句好壓仙才。煙波不改兵喪後。樽酒翻添感慨來。一別錦筵天路隔。夢中愁眼向誰開。</text>
<title>次天使遊西湖韻</title>,<text>仙臺綺席俯淸流。魚鳥爭迎絳節遊。畫檝晩從雲外轉。孤峯宛向水中浮。乾坤晃朗通三島。笙鶴依稀過十洲。未死幸逢天上會。別來魂夢繞江頭。</text>
<title>次天使韻 昨蒙辱賜瓊仆。奬予大過。鯫生何敢當。携歸溪寓。丘壑增彩。襲藏詑談。永爲家寶。聊綴二律。仰希斤敎。</title>,<text>生逢多壘乏奇籌。老愛東溪卜築幽。霜壟幾添烏鳥感。煙江剛被白鷗留。孤篷釣罷沙汀暯。䨥澗吟廻錦樹秋。自幸衮褒蒙賁飾。再攀仙馭悵無由。先妣塋域在江畔十里。而舍傍南北兩澗環繞。故有云。白首難忘進退憂。溪園耕釣爲親謀。只緣喜懼懷殘景。不是浮休避急流。彩筆已誇輝僻壤。明珠重見照滄洲。山川顧眄增奇勝。素壁虹光射斗牛。弊居曾蒙蘭嵎朱先生題。今又獲寶唾之惠。五六敢及。</text>
<title>挽閔牧使 時中 夫人柳氏</title>,<text>憶隨慈母過驪陽。猶記衙閨款語長。淚逬林鴉經幾載。書稀海雁隔他鄕。丫溪短壟星霜換。龍瀨雙阡草樹荒。兩地有魂應一慰。九原能得解迎將。</text>
<title>挽宋奉事 克念</title>,<text>新春携酒醉淋漓。此是浮生永別時。一宦試遷官未達。累科難遂命眞遲。蘋蘩只托中郞女。門戶還無伯道兒。痛哭舊家零落盡。秋原淚灑菊花枝。</text>
<title>挽金江華 洛 夫人</title>,<text>江都扶櫬怨終天。泣血鸞棲已六年。每歎半生持節苦。却敎雙劍會重泉。江船水咽和哀涕。阡樹霜深鎖暮煙。欲寄荒詞轉悽斷。無從洒向棘人邊。</text>
<title>挽權嘉山 慶男</title>,<text>中歲曾抛塞郡章。貌先年老共嗟傷。浮生露電元如夢。急病蒼皇又太忙。地下倘思慈愛念。樽前長想浪遊場。高堂鶴髮今誰倚。欲寫哀詞淚滿眶。</text>
<title>過徐淸安家。醉中走筆。</title>,<text>四山蒼翠正當門。洛水伊川此會源。古貌古心韓子句。眞知眞得晦翁論。碧梧枝老霜侵檻。黃菊花繁上月軒。欲問主人彌樂意。醉中忘我又忘言。主人自號彌樂齋。門前江水。卽洛東江，伊川，琴湖三水合流處。</text>
<title>挽金正字妻氏</title>,<text>衰麻十載血霑裾。苦節曾聞動里閭。七紀星霜輸獨壽。兩雙蘭玉慰寒居。泉臺劍化幽人宅。夜樹烏悲孝子廬。須待張林銘婦德。他年偏入史臣書。</text>
<title>多枝洞挽詞</title>,<text>芳名七歲動儒林。天上麒麟絶古今。筆壓東吳龍虎態。賦傾南紀鳳凰吟。淸貧一節家聲遠。勳舊三朝寵渥深。已識去來俱繫數。不禁門館淚盈襟。傾時盛望屬當年。粉署黃扉儼若仙。人事奕棋同戲幻。世情雲雨任推遷。十霜憂患艱危裏。千首詩篇嶺海邊。恩義向來緘在骨。哭殘秋日下寒天。</text>
<title>題南參議亭 時主人起自散廢。入除鼇扉。</title>,<text>暫停官騎拂征衣。徙倚危軒了夕暉。大野草連孤店盡。平湖水送遠天微。煙濃綠樹鶯相喚。花落方塘燕獨飛。欲向主人論勝趣。一江風月隔鼇扉。</text>
<title>洪同知母夫人挽</title>,<text>曾聞閨範冠名門。一德三從八耋尊。封爵疏榮留鳳誥。專城隆養奉魚軒。蘭芽滿列徵餘慶。桂實聯芳荷聖恩。津劍歡尋違愛日。老萊衣鎖漲啼痕。</text>
<title>挽金典翰 弘敏 遷葬</title>,<text>少時曾逐大難遊。高義眞心警俗偸。一別九原年幾換。百憂雙鬢淚長流。春來拱木霑新露。亂後驚魂返故丘。念切撫孤違素願。白頭懷舊恨悠悠。</text>
<title>次花潭述懷韻</title>,<text>半生誰悔誤經綸。投老唯歡菽水貧。榮辱摠輸春後夢。湖山還寄畫中身。看書有得頻開眼。閱景無邊且養神。脚踏世途夷險盡。晩成江曲臥遊人。</text>
<title>次松雲萬景臺韻</title>,<text>岸蟲吟鬧草花鮮。魂斷靑山正寂然。跋馬獨來聊訪舊。倚巖端坐爲談玄。松風驟雨秋聲早。落照遙岑黛色姸。薄酒數杯挑逸氣。軃鞭歸路月流天。</text>
<title>蔚山途中有懷。副使韓柳川戲成對句體。</title>,<text>春風共過場門浦。海島花開映客舡。夏日獨來旰谷驛。山蹊草滿斷人煙。心頭謬算猶千種。馬上流光已半年。忽憶柳川今底處。計程遙望劇悠然。</text>
<title>崔政丞 興源 挽</title>,<text>憶曾銓席贊持衡。常喜吾猶及老成。西路時危魂半死。上台憂重病先縈。謙沖最貴堪儀俗。情眷難忘已隔生。耆舊漸凋人事急。邇來悲抱向誰傾。</text>
<title>題燕子樓</title>,<text>高樓迢遞絶浮埃。列岫遙光霽後來。見慣海珍慳下箸。傷多官酒懶含杯。玄琴帶月人何在。文杏生塵燕獨廻。物色滿前灰劫換。露荷無語向誰開。</text>
<title>挽安正 大進 內室</title>,<text>沈痛三喪萃兩年。問天無語更茫然。想應厚夜猶含戚。唯是孤兒最可憐。倚伏誰憑驗蓍數。存亡却信任冥緣。死生▣▣慙都負。遙哭秋花斷壟邊。</text>
<title>挽丁正郞 好恭</title>,<text>關頭旅店夜銜杯。異地情懷始一開。痼疾遽驚春後劇。浮生還似夢中催。尙平諸稚婚何托。潘岳孤孀賦極哀。留得蘭芽傳素業。他年遺慶慰泉臺。</text>
<title>贈別東萊趙使君 存性</title>,<text>蓬萊知府舊姻親。五馬天涯寵渥新。鬢髮不衰經患後。風神獨抗鎭邊辰。臘梅早發稀逢雪。海樹長靑好訪春。衙罷乘閑尋浪迹。定知時憶倦遊人。南湖秋月再成弦。別後思君路杳然。楓葉雨頻蟲鬧夜。菊花霜重雁飛天。孤懷感物多歸況。利器逢時任暮年。見說蠻情增變態。折衝談笑是安邊。</text>
<title>送謝恩使李知事 時彥 赴京</title>,<text>幾度相逢意盡傾。憂時每見古人情。淸忠久擅中臺望。衰老重堪萬里行。旅館夢驚燈暗壁。塞天鴻斷月臨城。離懷想像曾過地。默向關河數去程。</text>
<title>挽李僉知</title>,<text>少日交遊老漸稀。哭君危涕又霑衣。隆恩進秩身先病。周甲催年世已非。梵窟陳蹤猶歷歷。倻山勝賞每依依。半生追遂渾如夢。頭白呑聲獨掩扉。</text>
<title>挽金江華大夫人</title>,<text>近聞喪患足悲欷。猶喜平安奉壽闈。作郡正欣毛義檄。迎年遽輟老萊衣。風林夜寂烏爭怨。泉壟春深劍忽歸。廿五年前江浦淚。傷心重向棘人揮。</text>
<title>申砥平 景翼 灑然堂詠</title>,<text>一見堂顏意盡傾。蕭然勝槩愜幽情。溪風睡榻驚松籟。山雨棋燈送竹聲。却恨亂離居未定。偶來遊宦歲頻更。春晴洛水盈歸夢。幾度鄕心對月明。</text>
<title>送慶尙監司尹 昉</title>,<text>京輔聲名掩古人。忽驚恩命出楓宸。火維經亂憂方重。金簜增光寵益新。自是澄淸優報國。且須征繕在安民。平均潔白詩中語。取次離筵不盡陳。杜甫送人詩。衆僚宜潔白。萬役但平均。眞亂後格言。末尾。茲以及之。嶺南中割洛東流。左右名區足勝遊。井落盡殘堪下淚。溪山不改尙盈眸。少時驅傳眞如夢。中歲籌邊浪費愁。却恨水犀軍漸散。海船隨處採吟謳。</text>
<title>挽李正郞 厚</title>,<text>生如有意奪何偏。物理難憑怨老天。荀氏八龍今似夢。蘇家雙鶴盡歸仙。世間不絶英才嘆。身後猶蒙聖主憐。忍記小奚尋我語。百年遺恨送重泉。</text>
<title>挽李同知 潤德</title>,<text>八十金貂寵命新。仙班猶作黑頭人。高牙屢建臨邊節。周甲重逢唱第春。舊宅悲涼喬木老。荒原寂寞壽星淪。他時忍赴宗門會。不見當筵偃蹇身。</text>
<title>挽尹僉知 敬立</title>,<text>每記芹宮折桂辰。同寅兵局共忘身。浮名有數元如夢。坦抱無畦久益親。却怪入春先換貌。不言經月便歸眞。泉臺倘省人間痛。鶴髮門閭淚滿巾。</text>
<title>挽尹判書 國馨</title>,<text>憶曾鑾署逐群英。妙歲吾猶及老成。西掖明誠留抗疏。南州備養極專城。晩途官質名尤重。新服恩隆望共傾。尙記白頭衰經貌。淚流遺語夢中驚。耆年凋喪世途危。木落風號倍作悲。鬼惡天高腸已熱。江空歲暮淚頻垂。豈緣婚媾逢過密。最戀交遊父子知。萬事只今餘一壟。他時解劍掛何枝。</text>
<title>挽尹知事 又新 夫人</title>,<text>少日門庭挾策遊。金陵宿草鎖殘秋。死生未報良朋義。閭閈頻聞孝子愁。共說魚軒榮海縣。豈知龍劍返荒丘。霜郊執紼還違計。寄洒無從相薤謳。</text>
<title>題慶壽宴圖</title>,<text>洛社香山世共尊。眼中珠樹幾人存。事光前史徵餘慶。榮動同朝感盛恩。鶴髮半酣春滿座。貂冠齊舞月移樽。更煩阿母傳新喜。東海蟠桃着子繁。右次韻席邊金玉照酡顏。卿月交輝擁笑歡。平日聲名循吏傳。暮年榮慶老仙班。華筵亂後今初見。勝事人間古亦難。最是石家推孝謹。若爲摹盡畫中還。右寄感</text>
<title>題彰賜亭</title>,<text>福地幽莊摠待人。誰將奇事詑全眞。溪亭已擅林泉勝。梓樹還霑雨露新。聖渥剩堪誇野老。佳名嬴得動朝紳。皇華彩筆通川序。定有虹光照澗濱。少年携笈客甄城。東道溪山盡慣行。豈識新亭破慳祕。更敎窮壤被恩榮。水淸魚樂幽人趣。林老烏馴孝子情。早晩八峯專一壑。菟裘風致與君評。</text>
<title>裕陵挽詞</title>,<text>名家祥慶動星軒。天賦柔嘉配聖君。歌協雎鳩聞盛德。戒深車馬絶私恩。兩西仙仗還丹極。千歲眞遊上白雲。記得去年迎扈路。忍看哀挽出東門。十年蹤跡忝金鑾。敦禮門前慣問安。時事隨煙看易變。恩波如海報應難。東朝盛禮心長憶。西路驚塵淚不乾。城闕蕭然星馭遠。滿山松柏五雲寒。</text>
<title>挽黃正言 鵬</title>,<text>憶曾西路送南行。誰料分襟便隔生。欲洩孤魂首丘恨。可堪霜髮倚門情。長程旅櫬經寒店。荒壟殘香托老兄。十有四年猶一夢。夢中追舊淚先橫。</text>
<title>送朴仲吉令公赴眞珠</title>,<text>無端感慨萃中年。訪舊驚呼半九泉。自是老懷隨歲異。有時幽抱向誰傳。小桃源口花連海。群玉峯頭雪揷天。記取采眞多勝債。折梅能寄臥遊邊。</text>
<title>辛亥秋。泛舟于龍津。贈李林川。</title>,<text>晩駕扁舟放夕陽。冠童六七又成行。黃花赤葉秋山媚。白酒銀鱗野興長。曲岸近家堪散步。漁人廻棹不須忙。憑君莫說江湖趣。進退深憂摠未忘。</text>
<title>呈李提督</title>,<text>兩府雄關一戰收。旌旗隨處擁吟謳。山川不改人民盡。城郭猶存草木愁。喪亂眞成少陵句。中和誰夢曲江遊。東韓未報將軍惠。一月臨戎已白頭。</text>
<title>呈戚遊擊</title>,<text>帳下三千組練明。殊方先識舊家聲。人傳代北兵機妙。我愛關西世業淸。畫戟卓城邊日退。牙旗下隴陣雲平。再生恩德渾難報。應向南營別有情。</text>
<title>題風詠亭</title>,<text>偶解征鞍十日休。天公好事慰閑愁。遙山雨暗雲䨪野。虛檻江明月滿洲。方信勝遊多賞玩。莫言淸債少分留。高吟宇宙看亭扁。舍瑟風流度幾秋。白水平田雨乍休。停雲吟斷暗生愁。蒼龍罷霧歸深澤。紫燕乘涼颺晩洲。物理未能窮造次。世緣誰復問遲留。孤亭隱几終今夕。五月溪風欲變秋。昔人於此任行休。江水都湔塵世愁。南畝黃雲迷牧路。東峯白月散漁洲。筆床茶竈風流遠。粉壁珠聯姓字留。共說少微淪彩久。碧梧蒼竹怨殘秋。</text>
<title>槐院契軸</title>,<text>周庠漢試擅時名。釋褐分曹切禁庭。晝鼓罷衙槐底散。春芳謀賞水邊行。松吟夕籟傳遺曲。酒映山花臥亂甁。白首他年懷勝迹。雙眸猶向畫中明。</text>
<title>題後凋堂</title>,<text>木覓西偏第一園。亂來猶保舊朱門。勳名奕世傾前牒。孝友傳家屬後孫。露井梨花春雨濕。月窓松籟夜潮喧。連年勝事人爭說。蓮桂頻香酒滿尊。長松含翠掩名園。氣壓槐陰滿舊門。陽老傳經荷天祿。菊翁脩行復雲孫。里閭共貴風流遠。科甲非關譽望喧。楊播家聲今更美。不論花樹醉芳尊。[附識]往在辛丑春。余膺命南征。權學士仲明氏來別。示以企齋題舊宅詩韻。要余留和爲倡。忽忽率意以塞其勤。後聞其和者漸多。而主人編爲大卷。又各要手寫。添成一律。書以歸之。時甲辰秋七月也。</text>
<title>河邊院中。別沙川，復初，滄洲。</title>,<text>小院疏林眼忽開。重勞群彥出城來。深杯短日俱堪惜。別意歸心摠未裁。金闕瑞雲低御苑。玉河寒水抱仙臺。黃塵塞店三千里。幾處朝天夢屢廻。</text>
<title>奉送張好古令公按節關北</title>,<text>南路謳吟又北門。乖崖方面獨超群。殘兵怨積宜先理。驕虜聲張要熟論。利器正須盤錯了。外庸元向輔承分。安邊報政無餘事。秋雁傳書向灌園。</text>
<title>病中。久沒詩思。張好古令公赴京。要別語。不敢虛。勤敎草奉。</title>,<text>事難中外政須人。祈奏爲殷簡益新。共倚長材輸柳幕。却煩飛蓋向楓宸。關城雪積經殘臘。帝里花開見晩春。好奉聖恩歸趁早。東南民庶候征輪。</text>
<title>贈通津，交河兩太守 通倅全斗南。交倅權盼。</title>,<text>雙鳧早逐水雲來。五馬臨江寵餞開。官路正遙還駐馬。宿酲猶在且含杯。潮呑迅勢琉璃躍。山擁晴光劍戟回。解道同舟難再得。杜陵有句不須裁。</text>
<title>題曆面。寄鄭景任。</title>,<text>百憂多病歲崢嶸。遙想居閑萬戶輕。醫局禁方神已授。溪堂幽趣畫難成。厭看列岫浮雲變。獨愛方塘活水淸。持送此書無別事。春來應相老農耕。</text>
<title>奉楊撫臺 二首</title>,<text>慣逐行臺奉簡書。風標長想渡江初。溫言色笑威還肅。緩帶輕裘策不疏。嶺徼草生廻戰馬。薊門花暖引戎車。東韓百世渾知感。漢水滔滔表廣譽。鐃歌闐咽漢陽城。海帖驚波雨洗兵。綠野奏功紆盛眷。紫巖持節聳先聲。爭如幕府勳名重。共說藩邦日月明。莫道異時鴻跡遠。萬年香火見民情。</text>
<title>自詠</title>,<text>山顚木末路高低。多少長堤望欲迷。身爲湖外倦遊客。家在廣陵江水西。黃花艶艶節何晩。落葉蕭蕭風更凄。窓前杜宇呼歸去。似識羈人憶舊棲。</text>
<title>陪詔使漢江船遊</title>,<text>彩船舡高擁玉宸人。縹緲仙遊絶世塵。隔岸畫屛千岫晩。近筵輕練一江春。餘生已感皇恩大。勝會還驚寶唾新。別後九霄飆御遠。謾留波月解分身。</text>
<title>松雲還自日本。告歸臺山。再用上年送行韻。寄之。</title>,<text>孤雲無絆暮山多。碧海靑螺去路賖。徐福廟前廻錫杖。永廊巖畔聽笙和。殊方摠伏乘槎遠。奇事誰供作記誇。揖送野裝還掩戶。病來牢落睡爲魔。</text>
<title>奉別淸潭令丈。繼秋部李亞卿之任安州。</title>,<text>理廢難因跡。分憂輟從流。福星臨掖路。卿月繼雄州。聲烈眞齊美。循良卽寡儔。洪恩宜盡答。遠別可言愁。滻水晴波動。香山晩色浮。春深睡危檻。應夢鳳池頭。</text>
<title>多枝洞挽</title>,<text>少日趨門館。隆恩仰母慈。星霜看幾換。賀弔苦相推。峽裏傳哀日。天涯遘患時。死生冤未洩。關嶺淚長垂。經險餘頑喘。銜悲共稚兒。多艱孤報德。靡恃更依誰。寶樹榮方至。風枝痛已隨。居然沒一語。無賴謁三醫。海壟猶難望。泉臺詎可追。蒼皇嘗藥意。洒血曉江湄。</text>
<title>挽安正 大進</title>,<text>少日同裯友。如今有幾人。深憐君有質。最識我全眞。榮辱雖殊路。浮休且混塵。衆趨甘斂避。時棄任沈淪。寓趣形骸外。頤神寂寞濱。低頭從旅宦。養志爲偏親。奉檄世情背。持環鄕夢頻。丁寧別時語。奄忽地中身。藥裹人空返。書緘墨尙新。九原情莫洩。千里駕無因。荒壟開窮海。寒廬掩故隣。高堂長下泣。弱稚不勝巾。念至腸先痛。魂傷語已堙。悲涼感舊帖。愁絶艤舡津。遺跡時驚眼。殘年又逼春。禽聲求友喚。酒事爲誰陳。好去歸眞宅。悲啼臥破茵。撫孤長有意。雨淚向蒼旻。</text>
<title>挽部洞柳參判</title>,<text>南麓東園約往還。相離猶惜歲頻闌。出城三日聞凶耗。含淚千秋抱恨端。國辱私讎誰卽雪。遺衣歸馬忍來看。魂尋舊巷都門隔。哭罷晨霜旅殯寒。積慶有傳今莫說。高堂無養最堪嘆。人間此痛應難了。地下深冤亦未刊。群從盡凋餘老病。危時頑坐益汍瀾。好歸泉壟隨吾舅。擒賊他年告兩壇。</text>
<title>吳直長 世賢 挽</title>,<text>憶參聞喜壽深觥。往事追思歲幾更。亂後可堪閭井盡。病來猶享鼎茵榮。驚傳省疾辭雙闕。未料歸眞隔九京。社老忍傾新釀酒。園禽空作舊春聲。只應餘慶桑鄕動。爭道高門寶樹明。遙戀二難違執紼。淚和挽語若爲情。</text>
<title>挽金政丞 命元</title>,<text>邇來耆舊漸凋零。又復承凶哭失聲。台座無人悲木稼。昂躔沈彩恨長庚。事當危遽推風度。論濟寬和仰老成。廊廟方看紆聖眷。丘山何意閉佳城。自慙糠粃忘年契。長憶兵戈竝轡行。世道尙難吾獨在。爲公深慟淚河傾。</text>
<title>三箭定天山 甲申瑞蔥臺親臨庭試。居首。</title>,<text>赤嶺驚塵動塞天。叛胡千帳欲窺邊。金湯失險軍書急。城陸連年殺氣纏。沙鉢舊蕃餘宿孼。玉關烽火照甘泉。橫戈未見妖氛靜。授鉞誰將遠略宣。萬里封疆輸犬豕。六州民物染腥膻。皇威赫怒親推轂。猛將雄咷憶死旃。驍騎未辭丹鳳闕。先聲遙懾白龍巓。算中了了同摧折。幕裏桓桓盡陷堅。忽報黃頭來漸近。俄驚白羽射皆穿。安邊不試鋒鋩利。捷戰何須羽檄傳。猿臂舊來人競躍。火星流處敵無前。血淋醜馘遊魂遁。勢疾神師驟雨顚。靑海眼空三箭取。碧油歡動萬軍旋。輕車夜逐窮餘穴。露布朝馳卷細氈。不數驃姚窮絶漠。反咍車騎勒燕然。劍空海浪無傳警。弓掛邊庭得息肩。一代豐功留彩畫。千年奇績耀陳篇。御戎正賴謨猷壯。却敵應須勇略先。聖代卽今憂羯虜。戎行何日掃狼煙。漢宮拊髀興思切。長策唯期出萬全。</text>
<title>題四時畫軸</title>,<text>百卉生香弄春意。輕陰漠漠山如醉。晩雲惹日粉囊嬌。暖水平橋金浪媚。風光淡沲滿山溪。句引遊人散馬蹄。樹樹桃花經雨笑。紅霞相映翠巖西。綠樹陰濃鶯語斷。風櫺過午涼生幔。香殘湘簟日如年。客散亭空棋局亂。招提縹緲碧峯前。滿壑晴雷落半天。却訝壁間多爽氣。兩翁垂袖馭冷然。秋空蹇嵼排雲巘。霜染層層寒色晩。石逕荒涼落景低。楓林寂歷遊車返。黃花新帶白醪香。幾處西風野興長。指點數家平遠趣。暮年歸思動江鄕。遠天錯莫群峯黑。風緖初微玉花集。樹間亂點半成珠。淚浥江梅寒的皪。溪橋日出凍雲開。買酒何人斫路廻。釣罷短篷移棹晩。半扉猶待主翁來。</text>
<title>李學士大中氏先君於畫無不能。有墨梅數幅。在仁川村舍。得完於兵火。大中氏取來爲障子。要余留詩其上。戲次東坡梅花韻奉還。時大中氏適出宰永川。尾句云云。</title>,<text>西湖處士孤山村。玉妃一去難招魂。重逢京洛弔疏影。滿枝雪月愁黃昏。緇塵染素舊心在。曲欄暗信通荒園。氷肌消盡變瘦黑。細看活態回春溫。窮廬淪落少遇賞。拂塵占壁雲開暾。十年蠹紙鬼神慳。一朝絶筆還高門。徵奇推數幾揩眼。象外心會都忘言。題詩寄畫却悵然。嶺樹離恨盈行樽。</text>
<title>又賦長相思一闋。送張好古兼奉上使金守伯令公。</title>,<text>筆花殘雪花寒。人事天時悲歲闌。離愁衣帶寬。望關山歷關山。臘盡春回征路難。他鄕頻勉餐。</text>
<title>不佞與酒峯李居士。三十六年前。同棲于漢江亭。今持草堂詩卷來。要一語。步韻致意。</title>,<text>漢江迹陳秋月涼。滄澤夢落荷花香。相逢髮白眼猶綠。知是林居閑睡熟。我有莎堤老藤杖。扣舷來往滄浪上。黃花白酒歸計晩。草堂吟成思方遠。</text>
<title>挽詞[沈喜壽]</title>,<text>天爲吾東降異人。休祥不啻石麒麟。文章華國稱宗匠。誠悃通神表藎臣。釋褐名全調鼎日。賜環恩重蓋棺辰。寂寥短箚心無愧。泉壤猶能謁紫宸。弱冠登庸知命餘。平生事業有菑畬。功存民社加封錫。名徹華夷問起居。盛滿年來災入窞。孤危人去謗盈車。地雷復處天恩煥。感泣重泉瞑目初。龜龍麟鳳與圭璋。六物含靈萃一場。人議孔融徒志大。我知諸葛最才長。先朝盛渥難容報。當代優恩不顯光。聞道戊申陳奏日。兼程雪涕走遼陽。上相從前飽百罹。今年被劾異常辭。蒼黃忽報龍津訃。殄瘁均霑鳳闕悲。士友誰能推義分。民生豈盡受恩私。可憐司馬形容在。圖繪應知富畫師。</text>
<title>挽詞[李恒福]</title>,<text>淪落空山舌欲捫。呑聲暗哭漢原君。哀詞不敢分明語。薄俗窺人喜造言。釋褐當年語李君。陽春座上自生溫。初驚澗柏昂霄直。竟見雲鵬掣海翻。歲暮北風寒凜栗。天昏籬雀自喧煩。哀詞不敢分明語。薄俗窺人喜造言。</text>
<title>挽詞[韓浚謙]</title>,<text>玉堂高處種卿才。曾荷先王雨露培。華國文章馳四域。經邦志業賁三台。扶彝至論還成謗。報主深誠轉作猜。怊悵澤山龍虎逝。不堪中夜聽風雷。</text>
<title>挽詞[李好閔]</title>,<text>禍福參差莫怨天。吾言自耄爾胡然。顧玆司馬當朝日。終屬堯夫去國年。二豎時嬰是誰使。百身思贖始知賢。哀榮今世斯爲盛。成就孤忠感一權。待罪江郊萬事微。龍津行色故遲遲。憂深白首何能久。恩及靑山已不支。臨死忠言留北闕。平生籌策在南陲。布衣了盡人間事。善惡須看巷哭悲。中隱寒林大鳥鳴。哲人其逝國人驚。生前恨未居同社。死後那堪哭盡情。鶴駕山空芳草徧。蘆原雪漲蹇驢行。風塵自惜延陵老。閉戶松坊白髮明。</text>
<title>挽詞[柳根]</title>,<text>愷悌由天賦。涵容若海寬。三爲上台貴。獨立古人難。憂樂同歸范。文章早學韓。終南餘舊宅。悵望涕汍瀾。南郭相尋日。園林暮雪時。開襟數杯酒。誦我百年詩。世事眞難料。人生不可期。江梅曾手種。臘蕊爲誰垂。宿昔蓬山會。公年二十三。靑綾聯夜直。銀燭早朝參。兵革俱殫力。艱虞各飽諳。時危先我去。白首痛何堪。</text>
<title>挽詞[李廷龜]</title>,<text>三入黃扉首。年光尙黑頭。忠應在王室。名亦動皇州。勳業新開府。文章久煥猷。人間事已了。誰短又誰脩。相國聲華早。兒童誦漢陰。安危屬望重。進退荷恩深。菀菀匡君志。堂堂濟世心。靑山一杯土。萬古竟消沈。慷慨陳章日。蒼黃渡漢時。天心本不忍。廷議亦非私。一死公應判。孤忠上獨知。何須百世定。窮谷盡傷悲。久承推奬分。東閣屢追陪。憂國頻含涕。論文且把杯。光風難再挹。孤抱向誰開。哭望龍江路。題詩續八哀。</text>
<title>挽詞[吳億齡]</title>,<text>胸中幾雲夢。萬像入函容。德盛心猶小。官尊禮益恭。聲名動夷夏。勳業上彝鍾。神道嶙峋刻。應無愧蔡邕。詞林公哲匠。大雅力能廻。氣涌波瀾出。聲驅霹靂來。盛衰元國運。陶冶奈人材。試向層霄看。文星暗不開。義所當爲者。行如板上丸。主憂身敢惜。生順歿猶安。柱石驚天力。鸞凰瑞世翰。欲知公晩節。夷險路頭看。兩朝論相日。公實摠群僚。遇合眞稀闊。經綸不寂寥。一秋龍臥洛。千載鶴歸遼。有始寧無卒。重泉雨露饒。不被龍門接。寧聞藥石箴。讀書儒者學。行道古人心。此事今陵替。斯文恐陸沈。白頭堪斷氣。天地幾知音。</text>
<title>挽詞[李惟弘]</title>,<text>早歲魁瀛選。中年擢上公。名因三國重。功爲兩朝豐。短箚同強項。群情若伏戎。雲龍知不遠。墳樹穆陵東。</text>
<title>挽詞[李慶全]</title>,<text>幾年浮世擬箎塤。憂樂悲歡夢糾紛。藻鑑先人偏愛重。蘋蘩吾姊早凋淪。危時殄瘁驅馳際。早歲飛騰翰墨垣。綠髮台司眞愜望。丹忱王室早銜恩。榮增寶樹瞻觀聳。養極靈春喜懼年。屬我強情隨玉節。臨程促膝到黃昏。酒論加減仍傾量。心惜分離倍斷魂。得札每勤須勉飯。逢人長說未歸田。牛川晩約纔盈耳。沙阜新居已閉門。非是有眞應自定。死生無愧復何言。儀形木覓山前月。精爽龍津水上雲。好去重泉安體魄。春來披草哭荒墳。</text>
<title>挽詞[李愿]</title>,<text>眷我王邦降異人。爭言地上有麒麟。荷花馥郁中秋月。桂樹陰濃上苑春。方樂昇平遊藥步。豈知禍難値腥塵。星軺鶴野含氷走。日御龍灣撫劍頻。萬歲皇爺誠以動。三韓社稷手能援。箕京弄筆元戎警。浿水浮舲漆齒喧。綠鬢黃扉成底業。丹忠赤膽護彝倫。天門夜獻攖鱗疏。聖母朝啼拭淚謜。入腹巧言元不朽。還鄕行色自無顰。俄然木稼兇音報。舊宅傾都哭巿民。</text>
