<title>伏次大山先生玉蓮講席韻 戊寅</title>,<text>自愧多年誤此身。胷中埋沒幾重塵。如今欲復元初水。只有湯盤日日新。</text>
<title>謹次高山亭韻</title>,<text>高作屛巒低作坡。壺中天地杳烟波。滄洲歲暮應吾道。魚鳥盟深共一家。佳興四時供宴坐。遺篇千古入高歌。瑤琴彈罷無人見。水滿淸潭月滿沙。</text>
<title>管城別李致道 埦。道中口占。庚子</title>,<text>匹馬西州路。斜陽倦客行。斷雲歸遠峀。孤鳥度荒城。卻憶聯騎興。那堪獨去情。靑山惟宿契。到處欲相迎。</text>
<title>記行兼述懷。奉呈宗友文叟 煕稷。且欲歸示致道。以敍中途分攜之懷。</title>,<text>白鼠淸和節。槐院有番行。一片韓山石。相期指管城。不憚道途曲。爲是綢繆情。短僕聯匹馬。蘭珮雜杜蘅。初程寄仁里。滯雨宵再更。良朋與親弟。款晤發衷誠。淸晨復啓程。東洛夕輕。酉川旣淸淺。中山又崢嶸。轉眄幽賞足。微吟逸興生。前路歷黃永。山川何紆縈。遂入沃川界。淸風已拂裎。田野頗開闢。太守稱仁明。夜軒聽絲竹。朝盤飽鮮烹。玆遊亦云樂。離愁忽未平。幾日同旅枕。明朝各分程。停驂更回首。隔樹鳥嚶嚶。文城暮雨灑。西原朝日晴。臨風馬猶健。戒僕過殘棚。半黃山底麥。初靑水田秔。依微何郡村。謳歌太平氓。天稷聞鳴吠。木鎭卽弟兄。地邇南郊闊。天高北極撐。車塵漸雜沓。往往逢鉅卿。驅馳七百里。經旬始入京。日暮投舊舘。天末見長庚。披襟斟薄酒。頹枕燃短檠。禁苑聞鼓鐘。甲第送歌笙。聖明方在上。簪纓摠羣英。幸余値嘉會。偶參科第名。豈無寸葵忱。可以向日傾。自顧才蔑裂。臨事恐觸攖。有策誠何用。無路可自呈。緬思田園內。本業在讀耕。力穡供甘旨。不必具三牲。課經敎小子。猶勝萬金籯。時從好師友。從容細討評。庶幾資明德。幸得發瞽盲。達可施諸事。竆而心亦亨。滔滔此一心。搖搖如懸旌。世界甕裏窄。年華夢中驚。白髮侵兩鬢。玄花翳雙睛。旅舘獨吟病。憂心怳醉酲。斐然吾宗友。相求幸同聲。華衣襲芳馨。淸珮鳴璜珵。珍重歲寒意。松栢勖共貞。槐苑已了債。江湖有鷗盟。滯留復何爲。歸去叩柴衡。經綸付管葛。明時作閑丁。陟岡時倚杖。臨流載濯纓。卽此安吾分。非是厭世榮。傍人未識予。謾道不平鳴。攜手出東門。遽然月已盈。終南尙餘戀。淸渭更前橫。浩然豈能禦。題詩且傾觥。</text>
<title>旅舘卽事 四首</title>,<text>當年意氣謾崢嶸。潦倒如今老太平。秋風禁直頻歸夢。臥聽鳴鴻度遠城。終南秀色鬱崔嵬。其下滔滔漢水廻。王氣千秋留不歇。五雲深處是蓬萊。鼔角初騰曙色朧。君王早出大明宮。經綸自有諸賢策。鳴珮從容退自公。日夕歌鐘何處遊。通衢雜沓走華騮。一枕頹然千里客。建陽門外講書樓。</text>
<title>挽權孟明 講</title>,<text>一室皆英雋。夫公雅望尊。嶠南推善類。山澤有賢孫。磊犖空齎志。沈痾遂抱寃。秋高鶴峀暮。悵望獨無言。</text>
<title>挽族叔梅雪堂 光復○己丑</title>,<text>梅雪公曾癖。因名梅雪堂。方謀侈好句。那意棄孤芳。風月蕭疎影。黃昏寂寞香。徘徊獨樹下。無語意偏傷。</text>
<title>中夜無寐。追思四十年光陰。倏已鬢髮蒼然。而環顧其中。無一善可道。不覺愧懼交並。遂吟述懷。三首</title>,<text>天地中間七尺身。浩然之氣盎然仁。苟能養得眞男子。如到充時便聖人。賦性不應於我嗇。眞工盍向自今新。堪憐四十年間事。摠是塹坑與棘榛。名利場頭誤此身。彝衷不是欠於仁。胷中倘着纖毫物。天下寧爲第一人。莫道明珠埋已久。聊看寶鑑拭來新。光陰不待吾儂住。勿使前途更塞榛。世間幸作丈夫身。虛負平生亦不仁。聖學劬時卽是聖。人倫欠處豈爲人。看來曾傳明明德。要在湯盤日日新。若不十分高着眼。臨歧忽被入荊榛。</text>
<title>鎖直有懷泮中諸友 二首</title>,<text>旅遊千里每思家。與子相攜卻忘家。鎖直三宵還寂寞。回思泮水又如家。京華雖好不如家。甲第朱門摠貴家。回首南天遙望入。水雲深處是吾家。</text>
<title>謾吟</title>,<text>爲遣旅愁强寫詩。詩成更覺與愁期。人言愁處無如酒。酒柰平生未執巵。</text>
<title>出直書懷</title>,<text>鎖直六晝夜。鬱鬱若恫癏。非爲故淹留。只怕數往還。歲色忽已暮。嶺路阻且艱。徘徊欲奮飛。羨彼雲外鷳。京華豈不好。不如田園閒。風波容易起。緇塵滿城闤。支離此一役。鬢髮爲班班。何爲自貽戚。回思忽騂顔。卓彼高世士。樂飢泌之間。眷言起遐想。千載若可攀。歸去且莫遲。宿契有靑山。</text>
<title>與申時成 完 聯枕。次丁湖堂 範祖 韻。</title>,<text>此來聯枕話。浮世亦云難。發篋驪珠錯。披襟古劒寒。交情看逆旅。利器別根盤。且問湖堂老。何如國子韓。</text>
<title>次李久之 祥發 韻</title>,<text>旅舘重來禁葉凋。故人相對慰寥寥。同爲遠客無前約。日枉吟筇不待招。淸珮引來霜月冷。高談驅去凍雲消。忽驚鳴鴈催鄕思。嶺樹湖烟入棹謠。</text>
<title>朝起開牕。見禁苑老松蒼然可愛。效古體一首。</title>,<text>歲寒風力急。百草委荊蓁。獨有苑中松。相守牕下人。盤桓竟昕夕。孤高不可親。借問何能爾。貞心只自珍。</text>
<title>大山先生挽 辛丑</title>,<text>嶠南竆大運。江北起新阡。諱隔陶翁日。壽終晦父年。古今同一會。興喪有蒼天。痛哭迷途恨。敢言小子偏。</text>
<title>先生集校席。次辭字韻。癸卯</title>,<text>卽玆絃誦地。非復燕閒時。未築三年室。若爲百世祠。文章留竗道。對越起深悲。勘討諸公在。敢余贊一辭。</text>
<title>挽權進士 褧 丈 戊申</title>,<text>寂寞南湖掩竹扉。琴書宛在典刑微。平生有志空遲暮。末路無端劇是非。魯殿百年孤露仰。漢城千里赴書飛。似公先契今誰是。哭父餘哀淚滿衣。</text>
<title>次權季周 訪 韻</title>,<text>五十光陰一箭。白紛何事軟紅傍。故山千里逢新歲。旅舘百愁趁夕陽。他日心期餘簡冊。當年志業負蓬桑。回頭卻憶淸齋裏。蘿月松風一味長。</text>
<title>挽李致道 五首○己酉</title>,<text>溫溫春氣像。瑩瑩玉精神。自是天資好。由來家學純。明誠門路的。授受德音親。吾黨亦多士。當推第一人。一自山頹後。惟公是典刑。依歸幸後學。緖業慰先靈。架有遺文字。山餘舊小亭。許多事未了。相對語丁寧。聖上敞東閤。明公簡嶺紳。淸名騰玉署。直舌動楓宸。末路無公議。孤忠喧衆脣。紛紛何足道。堪笑不堪嗔。客牀非死所。五十豈公期。吾黨元無祿。蒼天竟不遺。乾坤孤此道。廊廟孰賢姿。最是滿庭玉。足慰泉下悲。託交自結髮。雙鬢已星明。義重兼師友。情深並弟兄。猶難一日別。可耐九原行。川谷或崩竭。此懷終不平。</text>
<title>挽繩軒權 濤 丈 戊申</title>,<text>山澤賢子孫。鄕邦大耋尊。華衣空歲晏。玄草掩柴門。晩卜甘泉宅。幽盟水落原。人亡臺未就。遺緖付兒晜。</text>
<title>次金白巖 齊海 蹈海韻</title>,<text>八百當年渡孟津。淸風萬古採薇臣。東溟不與西山隔。紅日應隨照大垠。</text>
<title>贈別權其天 思浩</title>,<text>握手相逢處。東風好雨因。溪山回氣色。梅柳更精神。覓句還忘語。論懷秖自珍。峩洋千古意。琴匣淨無塵。</text>
<title>次族兄士肯 采東 送行韻</title>,<text>一官亦洪造。明朝我且行。故人來遠別。殘燈到更明。遙指大同水。興言箕子城。勝遊元不惡。只恐弊神精。</text>
<title>贈權其天柳天瑞 範休</title>,<text>千里相逢處。柰此平生親。容易年華改。等閒鬢髮新。飛騰猶志氣。潦倒任風塵。早晩分憂日。將看起病民。</text>
<title>歲己酉之菊秋。吾友李致道視疾泮邸。卒以柩歸。後七年乙卯。余以肅行入京師。想當日事。感念悼歎。葢無竆已。一日夜致道乃以羽笠戎服。儼然而至。相見欣然一笑。方欲握手造膝。而忽欠伸驚悟。卽蘧蘧然一夢也。嗚呼。其亦異矣。朋友之存者亡者。相思而不相見者亦多矣。獨公之來入我夢於千里旅枕之中者。是必有其故而非偶然者。遂感而記其夢。因構成長律一絶句二。以答英靈慇懃之意。奉以示泮留同志權其天，柳天瑞。</title>,<text>一笛山陽別幾秋。重來此地不堪留。數聲何處孤鴻恨。半夜殘燈獨客愁。蝴蝶園中風颯颯。屋樑月下影悠悠。靈犀不以幽明隔。千里湖山倘相求。羽笠戎衣劒珮垂。分明一夢見芝眉。覺來依舊無尋處。曉月斜橫宿鳥枝。從來何自去何之。幻處如眞眞處非。一部寒泉攜袖裏。中宵起撫更增悲。時方看侍讀所寫近思錄</text>
<title>贈別李稺春 㙖○三首</title>,<text>溪頭分手日西斜。平楚蒼然望裏賖。歸來十里江村路。隔樹鳴禽情更多。相看不忍別。吾輩各衰遲。易過浮生事。難逢會意時。歸雲元不定。啼鳥故相隨。惆悵今朝意。匪言無後期。禪牕一夜會。江渭百年心。玉屑凝淸磬。春潮破凍陰。侵牀山月白。入坐洞雲深。回首風塵際。何如臥邃林。</text>
<title>次栖碧亭韻</title>,<text>亭卽栢巖先生所築。舊在榮川。中廢壞。後孫宣城居金重鉉士光丈。慨先蹟之湮滅。作亭於所居後山下。揭以栖碧舊扁。以寓追遠之懷。士友多歌詠其事。往在戊申士光丈以先事上京。余亦付祿于成均舘。同舍歡甚。間以亭韻示余求和。以不嫺未副。于今八九年。常往來于中。今秋陶山之行。歷訪栖碧亭。士光丈又出示亭中諸作。索之不已。構拙奉呈。徙倚軒牕夕照明。當年栖碧想先生。廢興人世驚桑海。糚點他山宛棟榮。皇祖有靈應陟降。慈孫肯構見精誠。晴牕展讀遺書處。依舊靑嵐入檻靑。</text>
<title>謁陶山尊道祠</title>,<text>半畝靈宮數仞牆。淸晨展拜瓣心香。斯文百代喬山重。遺敎三韓洛水長。俎豆春秋縟禮處。絃歌當日講仁場。牕楹銜日爐烟細。一座春風怳侍傍。</text>
<title>南許𤃡旌閭閣重修日。奉呈新安諸戚。</title>,<text>百年孝子閣。一曲湖之隈。至行終難沒。玆山或有摧。諸孫能遠慕。片石更新裁。經過凡幾子。油然孝弟來。</text>
<title>挽鄭亨徵 必復 丈</title>,<text>谷口聲名大。梅湖風月賖。起居隨簡冊。經濟付桑麻。質行誰今世。楷模見故家。如何埋此老。世道日頹波。</text>
<title>挽金文叟 二首</title>,<text>文殊山色夢中晴。驚起茅簷獨鳥聲。四尺何原埋正氣。百年人世吊浮生。江雲漠漠迷春樹。西日慘慘隱遠城。寥落人琴終古恨。山夷川渴竟難平。華國文章瑞世姿。如何中道遽先萎。人間厭做黃梁枕。天上應題白玉楣。已識達觀無滯累。不須衰淚謾齎悲。回頭別有傷心處。吾黨從今運益非。</text>
<title>挽再從姪 弼謨○丙辰</title>,<text>未學而謂學。嘗聞諸昔賢。我思君平生。斯言益信然。少也才性鈍。志勤學未穿。資質暗契道。藹然天賦全。溫恭貌似心。端潔操益堅。怡愉奉重闈。愛敬出眞天。謹拙以持身。閨婦與枯禪。應接備詳密。出入愼周旋。宗族服恩誼。朋儕罕居前。自是出悃愊。何曾有幅邊。相彼世上人。華藻非不姸。夷考其實行。孰能無尤諐。所以古人學。不以文藝先。父兄方倚期。天奪何其遄。白首老爺遭。行路尙慘憐。嫠婦及羣稺。觸目五內煎。死者亦已矣。生者何賴旃。痛哭送君歸。何日是還年。蕭蕭白楊路。哀哀黃鳥篇。</text>
<title>過龜潭</title>,<text>十里平郊路。楊花四月天。靑山顧眄裏。流水杖藜邊。鷺浴何心性。鸎啼自巧言。行吟時獨立。洞口起炊烟。</text>
<title>龜潭小集。次族兄士肯韻。</title>,<text>叫羣寒鴈暮雲邊。撩起幽懷掉小船。勝處不妨眞率會。衰齡難得笑談筵。伴壁龕燈襟共照。映衾山月夢重圓。且須乘興盡餘日。急景怱怱又一年。</text>
<title>次孫宜仲▣▣老圃韻</title>,<text>好是魯淵有主人。滿園杞菊水雲濱。詩書業在課兒子。雞黍時具供友賓。分外等閒天下事。意中糚點一家春。遙知植杖憑欄處。定對圃容淡淡眞。</text>
<title>挽川沙金公 宗德○二首</title>,<text>嶺海吾夫子。川沙是典刑。春深觀物巷。日永草玄扃。天意如扶護。儒林再喚醒。山頹當日淚。重灑小皋亭。雪風叫大地。是日先生歸。零落瑤琴匣。微茫曉斗輝。荒山埋淑氣。遊客散衡扉。嗚咽蘇湖水。愁含川日暉。</text>
<title>中秋。與景山李士言 綸 遊淸凉山。景山有五言四韻。追步。</title>,<text>步步山門邇。身心已覺凉。何房響木柝。石室誦金剛。度壑雲生屐。穿林霞染裳。老僧開戶入。滿園薜蘿香。</text>
<title>又得七絶</title>,<text>滿月臺臺在月庵西。俯臨千仞壑。若保此時心。庶幾入聖域。聰明水淸瀅石間泉。松蘿上蔭密。平生苦鈍滯。爲酌一瓢喫。淸凉庵金㙮何崔嵬。小庵更絶特。欲將黃卷來。借此碧牕讀。風穴山角巉成壁。巖谺洞作扃。孤雲云此住。中有仙人枰。金生窟枯藤掛壁倒。疊石浮空危。緬想揮毫處。烟雲忽變移。滿月庵山到最高處。玆爲滿月庵。庵中有灝氣。不待月華湛。地莊庵一筇凌萬壑。豪興不須酒。飛下六和庵。庵僧催夕臼。</text>
<title>歸路登孤山亭</title>,<text>山水孤山夢想悠。淸凉歸興小亭頭。山從特地當牕起。水自黃池入檻流。白鶴何年栖碧嶂。孤舟盡日繫空洲。無端客思忽惆悵。極浦蒼葭滿眼秋。</text>
<title>次權季周贈別韻</title>,<text>聞說新居勝。行尋松桂間。琴書四壁靜。桑柘一邱閒。已識難行路。何妨深入山。解攜出洞口。霜葉摠班班。</text>
<title>次金享天 象九 栗里新居韻</title>,<text>繞屋杉松絶境如。滿園淸籟自生虛。已是主人眞意會。不妨山外世緣疎。琴書獨對三時樂。雲鳥分留一壑居。酒後詩情看更好。東籬秋晩菊香初。</text>
<title>挽孫進士 思駿</title>,<text>聱漢風流百世長。靑氊詩禮更輝光。圃深竹影方高枕。亭擁灘聲獨對牀。浮世功名渾不管。人間慶福自無疆。差池一拜平生恨。爲寫荒詞淚滿眶。</text>
<title>次樊巖蔡相國 濟恭 贈雲巖吳參判 大益 韻</title>,<text>山驢跼顧鴈初飛。秋入王城客歸。渭水終南回首遠。谷雲林鳥入望依。緇塵幾許縞衣化。林下由來宰相稀。遙想碧蘿高臥處。渾忘是是與非非。</text>
<title>次雲巖吳參判 大益 韻</title>,<text>儒化當年惠雨濛。至今遺愛在田翁。月明東閣無人見。徙倚中宵滿壑風。</text>
<title>買浦縣。謹次退溪先生板上韻。</title>,<text>遲遲麗日態如慵。逐逐行旌思更忡。往蹟微茫雲水外。遺民强半蒺藜中。溪山雨過精神到。天地春深氣色同。節物無端增感慨。誰將儒化鼓仁風。</text>
<title>敬次退溪先生丹邱諸詠</title>,<text>仙窟丹山名海東。靈源應與十洲通。扁舟試放三峯下。一棹橫穿亂峽中。盤屈魚龍千丈壁。翺翔鸞鶴九天風。四仙臺上彩雲裏。雙舃飄然羽化同。龜潭大江穿峽吼奔䨓。特起三峯水面開。聞說海中蓬島在。誰能移置此江來。島潭巖作屛障石作氊。瑰觀萬狀鬼如鐫。飛泉界破鳴球戛。疑是身登廣樂天。仙巖</text>
<title>龜潭書堂。謹次密庵李先生韻。</title>,<text>山隔人寰水洗埃。層軒徙倚更登臺。吟罷停雲仍對酌。百年懷抱一時開。冄冄年華過等閒。溪山此日幸偸閒。沙鷗不識何心意。來傍釣磯睡正閒。</text>
<title>正宗大王挽詞</title>,<text>亶聰天縱聖。邃學日光輝。丙枕遲參落。韋編暇萬幾。折衷皇有極。對越天無違。岡鳳鳴將下。梧雲慘忽飛。風行四海靜。月落萬川圓。象典虞欽恤。鴻恩文惠鮮。一元默運轉。羣品並陶甄。婦孺何能識。哀號亦徹天。奎文映析木。雲漢煥宸章。浩博無諸子。精英集百王。何嘗工綴緝。自是著輝光。魚躍鳶飛處。峩峩幾奉璋。日月赫臨下。魑魅自遁奔。崇儒先節義。彰善急幽寃。宸翰照千里。恩泥徹九原。風聲知所勸。扶植摠化源。丕顯惟英考。紆謨貽聖孫。經權皆義理。仁孝自家門。銀印何珍重。金縢竟有言。高天與大地。星日破陰昏。君臨卄五載。一日不遑寧。廈殿淵冰戒。園陵雨露情。欲枯隧道栢。幾住遲臺旌。遺恨知多少。嗣王强十齡。展也吾君子。离明啓我東。今春纔命冊。是夏奄遺弓。艱大三宗業。㷀孤六尺躳。扶持有聖母。冥佑祝無竆。仙仗辭宮殿。佳城掩漆燈。瞻依先寢是。陟降陪遊應。孝思猶餘憾。慈懽更孰承。江雲忽變彩。天末結陰層。</text>
<title>挽李尙書 升運</title>,<text>洛波龍起日。昆仲出門牆。際遇天如會。凋零電忽。蕭條後死痛。殄瘁古人章。最是高堂下。若爲慰季方。</text>
<title>挽趙而晠 錫晦○壬戌</title>,<text>先公昆仲繼家聲。蓮桂輝輝慶福淸。緋玉晩年優眷渥。奎文是日際休明。風流自好從吾樂。邊幅何曾學世情。南嶺蕭條吾黨戹。那堪耆德日凋零。</text>
<title>挽李景顔 憲愚</title>,<text>已是吾儕運氣竆。可能天意肯留公。恂恂氣味誰今世。蕩蕩襟期見古風。白首郞潛賢路窄。靑山櫬返善流空。東華當日提携樂。追憶依然一夢中。</text>
<title>次李穎仲 堒 盆梅韻 二首</title>,<text>書卷琴牀托契深。何須驛路遠相尋。堪憐落蘂堆衾簟。更覺寒香透滿襟。消息東皇臘雪深。瑤琴絶響此中尋。也知竗在無言處。卻怕題評損道襟。</text>
<title>次權季周韻 二首</title>,<text>廊廟蜚英不讓才。明時早自賦歸來。朝衣典酒身將隱。茅洞栖雲山更回。茶飯詩書甘飽飫。起居猿鳥莫嫌猜。風埃汩沒空貽阻。那更提攜潭上臺。鄙居有龜潭笙潭竆巷無人晝掩關。瓊緘遠自鶴山間。知君舊有平生契。念我新從千里還。讀罷牙香久未歇。披來淸興倍難刪。遙知宴坐忘言處。雲自無心鳥自閒。</text>
<title>次秉兒元朝韻 甲子</title>,<text>莫須急策莫遲留。且看天機次第遒。一直做行方實得。萬端思想摠閒愁。重重公案難明目。鼎鼎光陰易白頭。旨訣丁寧前聖在。盍將經傳細心求。</text>
<title>挽金成之 煕成</title>,<text>吾宗老學士。珮服華而光。濟急渾忘我。成材曲有方。明時賢路窄。簞食道心長。大運竆南嶺。如何憗善良。方公病亟日。我馬滯牛川。欲見有何語。入門已各天。蕭條瞻小白。歎息過黃田。係祿不相送。寄題倍黯然。</text>
<title>病中謾吟 乙丑</title>,<text>摵摵庭梧鳴不休。沈沈閣夜下簾鉤。病餘眼澁燈前字。老去心輕身外謀。簷角睡禽栖自穩。天邊鳴鴈去何求。參橫斗轉悄無寐。曉鐘丁東報畫樓。</text>
<title>重陽日。登天遊堂。次樊川韻。亭卽朴定齋泰輔莅府時所刱。</title>,<text>斷鴈叫空霜葉飛。迢迢嶺路更依微。縱然有酒誰同醉。不是無花可揷歸。伊水烟波迷遠浦。鳳城秋色背斜暉。閒愁忽忽雙眉攢。赤子呼寒未授衣。</text>
<title>挽權如天 思溥</title>,<text>自公深入山。不見今幾秋。空詠伐木篇。相思共白頭。豈無平生好。如公孰與儔。蒼荷好門庭。詩禮襲箕裘。金昆與玉弟。雅望推南州。孤標自不羣。那堪世喧啾。靑山入幽賞。尋荒獨茅誅。琴書一室靜。花藥滿園幽。興來發孤唱。鏗爾響琳璆。令我起遐想。欲往從末由。風埃任顚倒。朱墨復滯留。有時挹高風。內省秖自羞。但願保幽貞。蚤晩拭靑眸。悲風忽慘憺。千里赴書投。淸姿與雅操。何處更得求。吾道日以竆。善人神所讎。一番光鮮行。蒼茫海島陬。人間元迫隘。公何不天遊。題挽寄哀臆。英靈倘知不。</text>
<title>謹次笙潭十二景韻</title>,<text>迢迢雲漢轉冰輪。影裏乾坤一色新。爲把玉琴彈一撥。高山流水更精神。桃巖明月漸覺虛堂釀夕寒。起看斜日半銜山。孤亭更好生顔色。潭影嵐光紫靄間。霞峯落照穿林度壑響舂容。喚起幽人寂寞中。讀罷黃庭仍就睡。不知朝日上竿紅。山寺暮鐘巖畔幽亭隔水村。輕烟濃霧擁山門。天風卻恐埋眞面。吹上朝陽捲盡痕。水村朝烟轟轟隱隱乍驚䨓。點點疎疎勢轉催。一道飛泉添澗壑。夢回淸韻枕邊來。長林夜雨沿溪一路草侵荒。屐齒鏗然響石梁。搖落千林冰雪裏。早梅何處覓殘陽。斷橋殘雪消息東皇習習風。滿園桃李鳥聲中。先春獨有庭梅樹。玉立無心鬬軟紅。兩岸春花寥廓秋空鴈字斜。山深楓樹得霜多。蕭條莫道無佳景。夕照飜驚滿眼花。雙崖秋葉蒻笠簑衣臥荻根。蓼花深處綠烟痕。斜陽一篴鳴灘轉。幷拖寒聲入水村。沙汀漁篴踏遍巖顚與澗涯。蒼蒼山木日西斜。歸來十里江村路。自占烟花滿地歌。石逕樵歌盈盈曲沼靜涵虛。潑潑游魚得所且。亦有戾天鳶在上。朗然一理孰非魚。潭面游魚偶扶藜杖下山顚。何事羣鷗又水邊。自是閒情同爾我。不妨分占一磯眠。磯頭睡鴨</text>
<title>挽南宗伯 漢朝</title>,<text>布衣博帶坐如癡。道味書腴隱上眉。人物南州那更得。行年七十未聞疵。入深新築玉霞亭。叢桂幽幽歲暮情。卻歎淸溪明月夜。更誰彈出匣琴聲。平生愛好只藏心。容易湖山失盍簪。病伏竆廬多少恨。荒詞不盡涕涔淫。</text>
<title>挽柳都正 </title>,<text>人物渺今世。風猷見故家。每從臨汝社。幾仰花山峩。三達鄕邦重。一身抱負多。吁嗟天不憗。痛哭日西斜。</text>
<title>挽山齋金 鎭東 丈</title>,<text>有儼吾宗老。巋然魯殿尊。乾坤悲此道。林壑抱遺言。馨德鳴璜珮。簞瓢掩蓽門。儒林咸聚哭。君子考終云。</text>
<title>挽金翰之 翰東</title>,<text>竆陰閉大地。急景忙擲梭。忽忽意不樂。杜門呻沈痾。驚起剝啄聲。報道公大歸。無言復欹枕。掩泣空永唏。公是嶺之秀。先王知之深。拔擢歷華顯。一除皆簡心。若將爲之兆。弓劒遺遽忽。痛哭奔廞路。褥儀誠所竭。萋菲成貝錦。憯矣人罔極。蒼茫賦鵩行。邈矣塞東北。吾道固如此。天理豈終詘。陽春返枯槁。霈恩渙綸綍。歸來臥故廬。聖澤深於淵。山岨復水曲。歌詠樂餘年。如何天不吊。西河痛復纏。置之不復道。秖恐惱英靈。而余生同鄕。同祖又同庚。公資出等夷。華聞自竗齡。智愚固殊絶。情好無緇磷。憶在歲壬子。公在喉司辰。排雲叫閶闔。全嶺萬儒紳。其間先後力。孰非公勤辛。卅載輪囷膽。於是始吐咽。惟此大義理。公卽其主人。是時從祀章。又自吾嶺發。公曰此非時。衆言難沮遏。惟余愚且昧。一書有云云。實出調停計。那知益紛紜。丹山一夜話。洞澈兩心知。大度元無競。昧者謾自疑。聖上簡胄僚。不才附驥騏。抱書登玉殿。鳴珮出金門。聯翩上下番。綢繆意彌敦。一自天崩後。哭散若參商。有時懷往跡。怳然夢一場。昨年兒過候。爲傳悲凉言。朋輩皆凋落。惟有二人存。此意那可忘。不覺心不佳。公今又棄歸。而我竟何懷。吾黨失領袖。大運竆南嶺。嗚呼可柰何。念之徒塞哽。强疾題數語。焉能盡心曲。蚤晩相從在。不須淚凁凁。</text>
<title>挽李稺春 庚午</title>,<text>蕭然茅屋玉人深。獨抱遺經竆夕陰。旨訣遠尋千聖緖。典刑親受二爺心。磨礲圭角愈精采。約束矩繩益謹嚴。七十年中孶孶意。扁楣一字挹光謙。公自號俛庵。而歿後始識。故末句及之。一函朝擎奏瑤墀。名義堂堂聖主知。天地幾年輪結胆。日星千古不磨辭。遂令南士增顔色。從此東方識秉彝。縱被蜮沙終賦鵩。祇看髭髮勝前時。託契忘形久益親。蘭薰犀照笑䨓陳。橫經函席推前列。會友文房躡後塵。不以情親加狎昵。渾如滲淡卽眞淳。悠悠今古絶絃歎。水共悲鳴山共顰。</text>
<title>挽金景蘊 宗發</title>,<text>哭盡同人驚海田。如何君又遽昇仙。相逢地下應交手。未死人間柰絶絃。漠漠江雲迷極浦。蕭蕭孤鴈叫寒天。固知早晩同歸去。只恨存亡差後先。</text>
<title>挽族弟子極 堡</title>,<text>吾年已望八。君亦七十翁。其生亦云幸。其歿不必恫。試看蒿里中。靑年幾寃殂。吾子若弼秉。與君孫進洙。忍令埋厚地。此輩誠嗚呼。行矣吾子極。且莫更遲留。吾當從此去。泉臺續舊遊。</text>
<title>挽族君一老 宗壽○乙亥</title>,<text>金溪淸且洌。鳳停鬱崔嵬。中有鶴爺宅。人瞻星斗高。君是稱家兒。頎然好風裁。藍玉自有種。鄧林無棄材。栖遲郞僚久。晩珮山郡紱。不以官小怠。奉公無所闕。而余赴召日。歷路累投宿。官門無雜客。盤飧乏兼味。碑板遍一境。可知爲政理。俄聞以事罷。吾道終古是。一年澤畔吟。丹山碧水潯。三仙與二樂。淸賞愜素襟。歸來埽先廬。琴書理遺音。林泉自有樂。宗黨方慰祝。一疾竟無醫。人事奄不淑。大廈去棟樑。巖洞寥而廓。尙憶再昨秋。私家有事日。扶病肯惠然。光我宴賓席。那知是一行。遽作千古訣。日月跳丸急。祥期復隔辰。不盡滿腔言。悵望涕漣漣。</text>
<title>挽金用晦 宗著 丈</title>,<text>深知慈諒自天姿。尙憶平生杖屨隨。肯以所存容矜侈。每於攸好若調飢。桑麻樂在循吾分。詩禮家傳裕後兒。耆德凋零公又逝。不堪哀淚自漣洏。</text>
<title>挽土軒權丈 緻○丙戌</title>,<text>祖所同心父所師。誼深之故慟逾彌。詩因是性金生響。貌似其心玉作肌。上舍以終空素抱。甘溪保晩自幽期。祗今耆德於何仰。寒月凄凉影古池。</text>
<title>挽金君楫 光濟 丈 丙子</title>,<text>舊閥多名碩。肖孫尙典刑。嘐嘐看意氣。犖犖驗襟靈。直道難諧俗。孤雊易見驚。收來傑驁相。草草閉荒城。</text>
<title>挽鄭季文 必儉</title>,<text>牛川深幾曲。小白碧嵯峨。正爾南州望。蕭然處士家。葳蕤書帶草。隱約紫芝歌。一夜江天晦。文星柰落何。</text>
<title>挽朴憲道 漢淵</title>,<text>深深仙子洞。寂寂玉人廬。門掩無塵客。牕明有聖書。秖知吾自樂。非故世相疎。歸馭何其促。人寰尙厭居。</text>
<title>挽權汝和 淳 丈 戊申</title>,<text>斗南瑞色映東天。伯仲高名嶺海傳。文雅于今誰甲乙。經綸終古老園田。腰金頂玉猶閒事。白鶴靑松自宿緣。曾忝下交賢胤後。哭公今日倍悽然。</text>
<title>次柳同樞 涬 宴席韻</title>,<text>雲漢昭回繞斗樞。恩光普洽海山無。黃烟一炷精誠發。綠玉常隨道氣扶。天爲善家留造化。人登壽域詠唐虞。聊知盡日承歡地。風暖華筵月上梧。</text>
<title>大殿誕日。三台以下各有賦詩。聞而次之。</title>,<text>吾東有此日。千一見河淸。泰運膺嘉節。新休協篤生。芹忱深壽斝。羹慕撤筵笙。別有微臣祝。君心日卲明。是日命廢樂。故六句及之。</text>
<title>與權其天 思浩。通讀近思錄于頖村。賦一律。</title>,<text>我愛酉陽介襟。山川稍濶罕相尋。竆廬每誦唐華什。客路偏驚郢雪音。名道幾人能住腳。遺編與子細論心。今行正不虛爲耳。文酒何山更盍簪。</text>
<title>余之一行。不惟趨肅恩命。亦出於平生遠遊之意。而自此徑還。不能無慨于中者。遂吟一律。呈權其天，鄭士仰 宗魯。</title>,<text>大同江上鍊光樓。我欲乘風一壯遊。四面從他淸議笑。平生且擬宿緣酬。騎馬出門旋自悔。挑燈客夜卻增愁。不如歸去臥空谷。餘日殘編付白鷗。</text>
<title>挽南野朴公 孫慶</title>,<text>慟哭先師淚。今來又哭公。嶠南大運否。吾道一時竆。並世如非偶。摳衣計已空。文章何處覿。南野接蒼穹。</text>
<title>二樂樓。敬次退溪先生丹邱諸詠。</title>,<text>獨上二樂樓。閒吟先生詩。古人實先獲。不虛國風詞。坐對衆山靑。簇立如列旗。俯臨一水泓。淵停似靑池。樓中無點累。只有黃卷隨。倚檻時把翫。自歎才魯椎。卓哉古先哲。有美金玉姿。超然仁智樂。不與世韋脂。賢愚本同性。善利分差釐。悠悠暮道恨。分付魚鳥知。</text>
<title>又吟一絶</title>,<text>山欲蹲蹲石欲飛。洞天深處客忘歸。澄潭日落白雲起。一縷仙風吹羽衣。</text>
<title>挽樊巖蔡相公 濟恭</title>,<text>厓老眉翁世已遐。百年人事不勝訛。先生幸際風雲會。隻手能回鰲海波。德業文章千歲少。安危邦國一身多。主恩塵刹忠魂結。廊廟憂深奈若何。遐蹤不有䆠遊頻。今世那能識偉人。幸上龍門瞻泰岳。愧將魚目混荊珍。台扉十載風波裏。霜髮三朝社稷臣。可但蒼生悲八路。嶠南誰復指迷津。</text>
<title>臨別呈李注書 漢龍</title>,<text>憶昔龍門桂月邊。我曾隨後丈人先。重逢此地開雙眼。一別江湖今五年。吟罷朔風驚落木。酒成殘燭惜華顚。吾人自有幽期在。莫把竆通問彼天。</text>
<title>挽曺兵使 學臣</title>,<text>未識平生面。空題送死詩。猥泚遺事筆。不敢更煩辭。</text>
<title>登天遊堂。次朴定齋 泰輔 板上韻。</title>,<text>花嶽盤回伊水流。平臨大野一高樓。浦邊落木飛無盡。峽口寒風吹不休。物色幾時看忽忽。佳辰獨酌意悠悠。昔人已去堂猶在。景仰淸名壁上留。</text>
<title>遊陶淵</title>,<text>當年夫子入雲深。陶水龍山色古今。三尺特書明處士。蒼松交蔭日高臨。</text>
<title>次龜潭書堂板上韻</title>,<text>興入雲山步水濱。登臨小閣物華新。春晴堤柳初齊綠。月滿澄江更洗塵。邂逅良朋成勝踐。留連永日可安身。此間別有相期處。自昔先賢怕後嗔。</text>
<title>和寄權季周 訪</title>,<text>樵牧竆山一棄材。誤恩分符又西來。殘年祗覺初心負。敗局難將拙手回。默數愆尤堪自愧。肯子名譽惹人猜。天涯再見新春月。遙憶商顔高世臺。</text>
<title>挽權可齋 明佑 丈</title>,<text>生晩屛翁未及門。典刑猶復見賢孫。傳家忠義天應感。儀世模楷士共尊。養德衡扉藏櫝玉。竆經白首破家藩。如今後學將安仰。痛哭公私蹙厚坤。</text>
<title>晩休亭韻</title>,<text>亭卽金寶白堂先生捿息之所也。其雲孫德一甫。拓舊址而重建之。蒼崖對立。白石盤陀。一道飛瀑。噴薄而成三湯。亭於其上。眞溪山絶勝也。起居飮食。與川聲岳色相接。枕簟之間。便覺魂夢淸冷矣。距先生之世二百有餘年。其子孫能世守其業。重新斯亭。豈不嘉尙哉。德一甫出示諸詠。遂忘拙謹次。突兀新亭就。荒墟閱幾年。高風不可挹。遺躅尙今傳。峽坼銀河落。門開翠屛前。夤緣諸勝償。拙句愧諸賢。</text>
<title>聞有邦慶。喜吟一絶。</title>,<text>皇天列祖共監臨。誕降元良答聖心。一日歡聲騰八域。爭呼萬歲祝穹深。</text>
<title>輓詞[姜世白]</title>,<text>函筵髦俊菀如雲。密邇承聆獨有君。所以緘章祈寵典。遂令貤贈及師門。瑤絃雅韻高山在。霰髮浮榮小伯尊。八耋悠然乘化去。空留杞菊滿龜園。公以小宗伯卒雅實文章整飭姿。韶年淡水託深知。南籬酒重尋花日。東泮天竆哭劒時。家國憂深燈見跋。江湖跡闊夢相思。愚山落日公私痛。重爲夫君涕滿頤。公嘗訪我於菊下留數日。亦於庚申冬。赴因山會東泮村。連日夜話。故頷聯云。</text>
<title>輓詞[李野淳]</title>,<text>龜水波聲大。龜軒三達優。仰山靑印迹。憂國白爭頭。一疏君師報。千秋事業留。如何輿抃日。華佩遽先休。偶因韶路走。曾拜漳濱居。謬託高山事。重論節要書。吾儕方有恃。全嶺更無餘。拙疏求斤點。那知竟墜虛。僭構一疏。轉託湖友仰質。而終有未及之悲耳。</text>
<title>輓詞[李周禎]</title>,<text>咫尺湖齋立雪多。泂如良玉出泥沙。蟬聯人爵隨天爵。燕處聲和驗氣和。所貴文章惟達意。尋常字畫亦成家。如何一事三生地。不待高山紫誥華。</text>
<title>輓詞[權範極]</title>,<text>夫子起頹俗。湖門道不孤。明誠元妙諦。尊庇又弘謨。東魯淵源邇。儒林氣色蘇。六條登九陛。存歿一嗚呼。</text>
<title>輓詞[金煕周]</title>,<text>河南門下育羣英。三達俱全最老成。淸洛臥龍民望重。朝陽鳴鳳聖心傾。明時罄說皇王策。暮境益彰道義聲。驚歎如今南極晦。白楊何處閉佳城。</text>
<title>輓詞[李升培]</title>,<text>湖上傳心後。龜翁獨典刑。文章根講理。論說本硏經。江左崇儒拂。山南聚德星。衣冠黃嶺會。回首涕添零。妙歲金門榜。先朝玉署臣。靑宮祥鳳乍。花縣舃鳧頻。寵祖松杉渥。尊師雨露新。江湖戀闕志。零落舊簪紳。</text>
<title>輓詞[李泰淳]</title>,<text>致侑尙德廟。貤爵大山翁。啓沃六條意。扶植百世風。</text>
<title>輓詞[鄭必奎]</title>,<text>間氣蘇湖挺大賢。公登講席早周旋。眼前路脈遵繩墨。心上工夫得簡編。望實三尊朝野仰。文章一代石金鐫。翛然鬢髮辭天陛。樂付田園送暮年。</text>
<title>輓詞[柳相祚]</title>,<text>鶴帶貂車擁路觀。休休長德稱高官。南湖講道淵源接。前席橫經寵遇看。崇學尊師成志業。光先裕後敞門闌。巖廊遽失蓍龜老。痛劇公私涕淚汍。謦誨從容道義中。尋常酬酢每春風。古塘水淨纖塵累。衰髮秋深魏闕衷。書史千編留几案。鄕隣一代有幈幪。今年運會値陽九。又哭愚山無適翁。</text>
<title>輓詞[李家淳]</title>,<text>湖席四科最。韶門一派英。橫經資宿業。陟險葆淸名。位極小宗伯。地行老人星。那堪貤典下。笙月履無聲。</text>
<title>輓詞[李秉運]</title>,<text>有媚龜湖水。遙遙流不停。源泉旣浩博。淵派更泓渟。遂得障迴瀾。霈然若赴溟。千年寒月在。軒外一山靑。間氣挺山嶽。眞源發洙泗。用時還富有。藏處渾如無。潭底老龍蟄。天邊獨鶴癯。一代推前列。元禮視爲模。感應聞皋鶴。絃歌割武雞。宮春𤨿玉珮。卿月儲金閨。經幄論天德。琅函頌日躋。不須全一鼎。卽此已端倪。老祖興湖學。莘莘自遠方。牛蠶劇討論。糠粃或消詳。且看如吾用。何須與爾藏。先生能不負。儀鳳暫朝陽。梁摧四十載。寒草滿高山。闡發遺疏在。揄揚恩誥頒。儒林爭抃賀。風馭忽難拚。獨立秋原路。空令我涕潸。</text>
<title>輓詞[柳徽文]</title>,<text>從古嶺南鄒魯鄕。湖門一脈仰靈光。文詞當世名家數。恩渥淸朝右侍郞。脚下仁風三載績。胷中經濟萬言章。尊師報國身先逝。空使儒林倍沾裳。</text>
<title>輓詞[李秉文]</title>,<text>從古嶠南道德林。中間作者更沈沈。湖門百世繼開後。一脈淵源龜水深。聖主賢臣際遇稀。抱經宸陛瑞暾輝。佛恩未報悲弓劒。歷事琅章又發揮。</text>
<title>輓詞[門人李秉天]</title>,<text>陶山旨訣屬高山。門下風流第一人。博約工夫深造詣。端明氣像肅眞醇。早登華廡謨猷正。晩躡芳州政化仁。臨絶萬言傳太史。海東天地有名臣。</text>
<title>輓詞[安夢伯]</title>,<text>山南淑氣久蜿蜒。多意天生間世賢。湖水眞源流更大。文純正脈賴而傳。治聲有效彈琴室。章奏輸誠秉燭筵。晩接德容仍不再。摩挲遺墨涕潸然。</text>
<title>輓詞[門人趙秉相]</title>,<text>偉哉我先師。湖門高足弟。蚤拚爐韛化。粤自丱角歲。高社摳衣夕。潭潭發軔際。近居若此甚。親炙非常例。三老伯仲間。一心金蘭契。進立游楊雪。退聯冠童袂。况復名理學。祖子孫三世。君陳家孝友。伯魚庭詩禮。積中大肆外。文章又一藝。董生下帷工。韓子竆年計。安定門下士。往往取高第。同甫一口氣。芥拾蓮與桂。學而優則仕。名行愈砥礪。論思程說書。啓沃朱待制。出入經書筵。眞得侍講體。只要感天聽。華褒下春邸。先生經學名。繇玆動軒陛。丹山信有緣。退爺曾所憇。投紼歸弊廬。謝世門長閉。靈光巋魯殿。書帶滿鄭砌。一自山頹後。皋比士望繫。年高德彌卲。晩來深造詣。花柳風自輕。梧桐月初霽。同志愚山翁。道義交相媲。片犀心共照。明月眼高揭。文衡江左右。冠蓋迭相遞。謙德一何盛。宛然佩象揥。一帶龜湖水。爭渡扣道枻。遠人多束帛。方伯亦擁篲。一身兼三尊。優賢聖主惠。六條絶筆疏。醫國一妙劑。恤民邦本固。尊師吾道衛。畏壘猶未遑。其柰龍虎逝。人心多嶮巇。斯文互鑿枘。血心鱣堂事。嗚呼復誰繼。皓天如可復。建中固其勢。顓蒙如小子。曾忝洛建隷。頻坐春風裏。願改緇衣弊。曾思二子書。誠敬一言蔽。千聖相傳旨。諄諄敎仔細。此日足可惜。及時當勉勵。平昔丁寧戒。終身誓勿替。敎育多愧負。惡在目所逮。汙不知阿好。溢美豈敢贅。四百五十字。一字便一涕。</text>
<title>輓詞[門人安羽龍]</title>,<text>溪流渾渾注湖淸。湖抱龜山蘊淑精。工透一心惟守正。身居三達不爲榮。人間漸覺斯文喪。天上重看列宿明。吾道雖南仁不壽。慟懷奚啻止徒生。</text>
<title>輓詞[門下族姪弼朝]</title>,<text>玉色金聲瑞世姿。伯淳知是太仲兒。妙年期待師門重。實地工夫聖主知。輿望覽輝千仞鳳。國珍納錫九江龜。斯文已矣將誰賴。夫子如今謂上箕。</text>
<title>輓詞[門人宋弼秉]</title>,<text>自古人稱種德門。眞賢挺出友堂孫。文章尙邁弇州格。經學遐通退水源。一己常行夫子訓。幾番封事晦翁言。蘇湖大老傳衣鉢。何幸南鄕正脈存。瑤鏡磨來遇聖明。鄙夫無不識高名。贊揚北極治平菀。輔翊東宮敎化行。大陸百年龍虎變。高岡千仞鳳凰鳴。龜菴忽冷春風座。天地茫茫感後生。憶昔湖齋侍坐時。牕前不覺日遲遲。程朱門下風長埒。鄒魯鄕中道不衰。大學全書授受語。羣賢遺蹟闡揚詞。汞廚若有摸眞手。公像分明富畫師。行藏珍重碧山中。進退從容紫陌宮。小子今無依仰地。先生曾有命提功。自慙却似般柴釋。恨未長隨執燭童。寥寂江臯吟病夕。忍聞君子忽焉終。功名謝却急流隈。白石淸泉杖屨迴。二郡乍施康濟術。兩朝深愛股肱才。處仁况復師門邇。學道猶曾奧域該。星斗高名雖輝照。花山中嶽柰崩頹。平生安分又知幾。澆世猶無胥刺譏。金玉高堂君子坐。溪山深處侍郞歸。居今聖代千夫特。依舊荊門一布衣。暮歲愈冞忠愛意。孶孶夙夜咈吁希。林窩五紀下疎簾。召命頻頻惠養添。積累高門忠孝倂。端恭名行質文兼。胷襟灑落冰如炤。氣象寬溫世所瞻。丈席何時重誨我。欲題哀誄淚先沾。讀書巖邑早成章。僶勉周旋禮義場。肻託林泉鞱晦樂。還藏閭里寵恩光。風遺古郡爭欽慕。月上空樓宛倘佯。聞道西京高士輩。咸嗟南國哲人亡。爵祿何關自喚醒。懇辭簪笏閉雲扃。從遊嶺洛皆名碩。棲息山林是隱屛。滿壑煙霞間意思。接途冠蓋大門庭。分明杳漠仙鄕裏。更侍先師陟降靈。</text>
