<title>次士正遊山韻</title>,<text>休言山頂上無緣。努力攀躋可陟巓。及至高升方境豁。初從下視若空懸。臨深步闊能離險。近上身超始望天。須待處高眼明後。沛然無礙似登仙。</text>
<title>偶吟</title>,<text>嗟我生涯屋數間。門初無設更何關。由來僻巷無他撓。自是鄰氓不甚頑。隨處坦懷誰白眼。相看終日但靑山。松牕獨倚床書靜。俗客多嫌謾往還。</text>
<title>擬挽南相國 九萬</title>,<text>滔滔時事劇堪噫。元老如何更不遺。斷斷一心惟爲國。嘵嘵衆口柰多岐。廟廊幾望儀形德。朝野翻驚殄瘁悲。竆谷平生景仰意。敬題蕭挽哭公私。</text>
<title>敬次王考韻。奉呈龜巖李進士。益濟</title>,<text>體素文章號大家。後孫零替劇堪嗟。遺風每謂公能繼。中歲誰言病轉加。竆谷吟詩流景促。短簷披卷夕陽斜。身名寂寞休須嘆。晩境工夫更不遐。</text>
<title>贈別權汝柔 絿 東歸 庚寅</title>,<text>嶺水遙遙嶺路脩。離亭悵望意悠悠。數宵靑眼團圓樂。此日寒風送別愁。三到師門君未倦。一尋仙境我方謀。浮生聚散元無定。早晩相逢會有秋。</text>
<title>雨後</title>,<text>秋氣凄淸雨後加。已看鳴鴈向南斜。夕陽蟬噪枝枝樹。薄暮煙生處處家。自喜僻村稀客到。卻嫌明月被雲遮。松牕深夜沈吟坐。睡思居然興有涯。</text>
<title>擬挽李進士 萬誠</title>,<text>賢胤來過復幾時。凶音忽至劇驚疑。豐完氣質年應享。重厚儀容福亦宜。半百歸眞嗟似夢。上庠題旐更堪悲。萊衣影斷高堂閴。知舊何人不淚垂。</text>
<title>擬挽族弟 東奎</title>,<text>溫溫志氣自天然。昆弟行中子最賢。誰謂美才終未達。忍言佳質竟無年。風纏猿樹腸全斷。血灑鸞閨影獨憐。埋玉寒原嗟已矣。不堪題挽淚漣漣。</text>
<title>偶吟</title>,<text>黃卷嘐嘐樂此生。每羞黔技但虛鳴。遊聲畢竟緣何故。點檢初心事事橫。遠樹蒼蒼暝色生。投林宿鳥近簷鳴。閒齋獨坐看新月。時有微雲縱復橫。</text>
<title>戲吟寄任弟汝直 思敬</title>,<text>聞說科期迫。方看擧子忙。任君獨不赴。雅意亦何量。小勝知非武。眞功慮或妨。才高兼志大。鵬路定翺翔。</text>
<title>羣從落監試會做書堂戲吟</title>,<text>昨見諸君子。會棲時習齋。文才誰最妙。天質儘皆佳。日業如無闕。雲梯自可階。一蹉何足歎。奮翼指秋槐。</text>
<title>戲吟示李昭夫 晉聖</title>,<text>靈臺要使不留塵。然後看書味卻新。居敬一生功力淺。自欺還愧復欺人。紛紛世外足囂塵。自愛閒中趣味新。松月滿牕春夜靜。好將淸景屬幽人。</text>
<title>偶吟</title>,<text>頹然終日臥牕間。唯見閒雲去復還。此地猶能堪偃息。不須長往入深山。落日蒼蒼宿鳥還。暮煙飛散暗前山。松牕獨倚無餘事。偃息隨便朝晝間。日午無端倦欲眠。曲肱聊爾倚床邊。昏慵一任成何事。朽木糞墻覺赧然。</text>
<title>送李仁甫 普元 往嶺營</title>,<text>冬日寒凝嶺路脩。送君南邁意悠悠。自勤其業終能立。望救於人豈不羞。飮酒必思當作病。出言須戒易招尤。倚門知有高堂念。且莫遲遲樂久遊。</text>
<title>贈權汝柔</title>,<text>前冬一別已周年。追想如今倍黯然。千里書來如更面。十回披讀有餘悁。勤勤誨語心多感。戚戚悲辭淚欲懸。諡禮私門方有慶。歎君居遠阻賓筵。以吾方有講院召命。汝柔致進修報答之戒。汝柔前冬喪子過初朞。多苦語。故第五六及之。</text>
<title>奉呈宗兄</title>,<text>一宵從頌久違餘。多少情懷說欲輸。自昔吾宗稱素睦。在今親誼莫相疎。張公能忍宜交勉。周雅無猶合共圖。藏宿更昭前聖戒。願將躬厚勸躊躇。</text>
<title>書示兩兒</title>,<text>初來敎戒已無遺。先訓丁寧莫更違。此外今來尤有望。婦姑連月産奇兒。平生最愛讀書兒。勤者能成懶則隳。望爾弟兄誠不淺。願將學業益孜孜。</text>
<title>贈權汝柔 甲午</title>,<text>終始師門誠不衰。今人難見古人稀。三來負笈承明誨。每便憑書質晦疑。新歲南鞭馳未及。凶音中路淚空揮。樑摧千古無涯痛。忍與朋儕更遠離。權汝柔氏。有至誠於師門。自辛巳至辛卯。凡三來負笈。又每奉書質疑。滿紙縷縷。先生每加稱賞。聞先生寢疾。歲初馳來。未及達而承凶音於中路。遂加麻奔哭。因留數月。過襄奉後。又欲留侍墓廬。汝柔氏年已衰老。又未經痘。親知皆勸其速還。過卒哭後。遂復東路。簪盍之期。從今杳然。臨歧握手。以益勉遠業。無負先生奬誨之意。爲儘行之資。</text>
<title>贈李丈伯邵 世德</title>,<text>寢門相向痛無涯。誰謂樑摧遽此時。安放共深吾輩慟。失依應切士林悲。病時候問嗟違計。喪後奔趍又恨遲。眷眷平生誠懇意。益從挽語奠文知。李伯卲以上侯久違豫。朝野憂遑。不可離京遠出。先襄期十餘日而來。作奠文薤辭。吐盡平生所懷。過卒哭而歸。歸後又累書相勖。其語甚切。誠可感也。</text>
<title>呈梁擇夫 得中</title>,<text>𥳑重儀容夙所欽。更從今日見眞心。是非不欲隨他聒。毁譽何妨任爾侵。道以賢明多發露。昭夫英銳欠淵沈。平生我亦疎迂甚。願共諸朋受戒箴。擇夫氏之重厚簡默。吾所敬服者。乃於嚮日。尤知其難及矣。先生易簀後。治初終之際。以禮節間事。不無甲乙之爭。而擇夫氏終日凝坐。無所是非。其意盖以論議參差。終當自定。不能鎭之以靜。而又與紛紜。則未必有益於事。而徒歸閑爭競之爲可吝故也。事過後。譽之者。以爲簡重可敬。毁之者。以爲懵無所知。故無所可否。其譽其毁。有何損益於擇夫也。道以賢明間多發露。昭夫英銳。終欠淵沉。余亦踈迂。不能安靜。擇夫之簡重。誠可師也。</text>
<title>贈李子厚 道載</title>,<text>悲撓那堪聚散時。君歸悤卒益依依。戀懷別後殊常切。情翰便中柰久稀。問學眞功宜益勉。淵冰遺戒願無違。秋來倘踐山房約。偲切相規可庶幾。先生易簀前二日。幷招擇夫，子厚，炳然，昭夫及余。握手永訣。因以相與勉業之意。諄諄不已。子厚以爲旣失依仰之後。朋友皆在遠。未易常會。約會於京鄕中間之山寺。一歲或一再會。一會或一兩月與之講討。其言甚好。遂以廣德寺相約。</text>
<title>贈李伯賢 思齋</title>,<text>志業能期遠。工夫又着專。先生每稱美。諸友共嘆賢。純實誠爲本。質文貴不偏。須思偲切益。秋後更團圓。伯賢早能抛科。爲學立志堅確。着工勤篤。但質多而文少。以世俗尙文者觀之。恐不免有子羽之失。然何病焉。</text>
<title>贈金道以 時濟</title>,<text>邈矣雲中鳳。超然物外人。高標能遯世。苦節更忘貧。接輿非狂士。師襄是逸民。思君不相會。遙望但馳神。道以以邁往拔俗之姿。不屑擧子業。率妻子入海島中。貧窮怡然自樂。其遯世無憫之志。實與楚接輿擊磬襄之類。同其趣。人或疑過高不中。而非知道以者也。今番師門之喪。道以與昭夫。主治初終。欲盡禮無憾。而旣多崖異誤事者。又多興訛毁疵者。吾輩之造謗。固無足道。而以致終事不能無悔。咄咄柰何。</text>
<title>贈李昭夫</title>,<text>樑摧士林痛。悲割最吾儕。襄奉期將迫。呻吟久未佳。築塲誠亦切。臨壙計還乖。無限平生恨。君應惱病懷。昭夫先襄期數十日而來。適病發幾危。葬時亦不能起。實有等場之誠。而竟失臨壙之計。想昭夫以爲平生之恨也。昭夫年尙少。而有儒者氣像。粹然天成。又能長趍闊步。進修不已。其成就何可量也。</text>
<title>贈李炳然 辰炳</title>,<text>三來候拜數旬留。痛矣先生竟永休。欲盡吾誠期報効。忍從他意負明幽。當時一語君何失。意外人言彼可羞。儕友如今宜會過。秋初臨往莫夷猶。炳然曾受業於鄭參議齊斗氏。負笈門下。亦累年。沉潛經禮。性又質直端良。誠佳士也。前冬。聞函丈寢疾。凡三來侯問。正月。又來留數十日。竟遭山樑之痛。與吾輩共治終事。炳然欲隨處盡禮。不能從他。俯仰見有失禮者責之。遂被誣謗。</text>
<title>贈李君叙</title>,<text>前日知君愧泛然。邇來共處始嘆賢。每將衷曲頻相誨。實爲朋儕慮無愆。感子謀忠誠意切。慙吾自信柰心偏。山中惠好能成否。携手今秋願後先。君叙頃年始負笈師門。留淨寺累月而去。昨冬。又來候病患。及遭山樑之痛。又留淨寺。仍經襄奉而歸。</text>
<title>贈李仁甫</title>,<text>聰明才氣不羈姿。美質如君故自奇。志業如何徒放浪。身名可惜易虛虧。不妨橫逆爲增益。正合工夫更勉孜。迂士常談須莫忽。我心憂慮儘無涯。仁甫姿稟不庸碌。有士夫模樣。性亦磊落無晆畛。且極有文才。可惜不好學。喜放浪。年過三十。專事悠泛。昨今兩歲。遭意外橫逆。極可痛咄。</text>
<title>贈族叔仁伯 元敎</title>,<text>來陪函丈幾年餘。情義平生父子如。床側經冬憂永夜。墓門終夏慟空廬。鮮生失仰那堪痛。竆命無歸只自歔。畢竟此來爲得計。南移早晩莫躊躇。仁伯氏居在漣川。於我爲十三寸族長也。早失怙恃。無所依賴。歲乙亥。以總角。挾冊徒步來。先生憐其窮。愛其志。遂留之家。與士正輩同處。所以衣食敎誨。亦與士正輩無異。留此幾五六年而歸。自是或二年一來。數年一來。而來則留或半年。或踰年。盖仁伯於先主。親踰袒免。而情義則父子也。昨冬。聞先生病患。間關下來。與士正。同侍湯劑。終夜床側。累月不少懈。及遭山樑之痛。爲之制一年之服。又往侍墓廬。以經夏秋。其誠意可貴亦可悲也。</text>
<title>贈陳而晦 時燁</title>,<text>負笈纔三歲。樑摧遽此時。依歸方有所。痛慕更無涯。哭墓微誠効。築塲古義追。如君那復得。至意我深悲。陳君。咸平人也。初事擧業。工文藝。累中鄕榜。忽棄前業。負笈師門。受讀心，近，家禮，四書等書。刻苦不懈。爲三歲矣。登門雖晩。誠意甚篤。</text>
<title>又寄李丈伯卲</title>,<text>坦率儀容自不羈。襟懷磊落更尤奇。眞醇每被師門許。戇樸宜爲聖主知。堪歎俗流惟貌取。由來直道易身危。莫將伸屈爲欣慽。德業益須遠大期。</text>
<title>自警</title>,<text>陋庸堪愧下愚姿。偏荷先生不謂癡。詩禮爲將先業勉。進修兼就古賢期。誨言眷眷耳提日。戒意諄諄手啓時。孤露卽今依仰絶。山頹千古有餘悲。余性質甚庸下。而先生眷愛甚至。勉之以克繼先業。又以古賢人成就爲期。平日敎誨提撕之勤。逈出尋常。以至易簀之時。握手與訣。所以勉戒期待之意。眷眷不已。余心悲感。何敢忘也。庶幾益思振勵。無負遺意。而顧余鈍根懶性。恐不能終始無怠。是可懼也。</text>
<title>偶吟寓懷 丁酉</title>,<text>閒中偏覺歲華徂。已見庭除草色蕪。佳節如今春又至。好懷於世我全無。花枝帶雨英將綻。瘦骨經寒病未蘇。悲恨不隨時物變。可堪哀淚滿襟濡。環堵蕭然一畝宮。資身無策學無功。虛聲溢世毁兼譽。正路迷方西復東。秪有圖書盈案上。不關飢餒在耕中。人間最是存亡恨。鬢髮星星已作翁。</text>
<title>挽族弟 東望</title>,<text>妙歲騰文譽。超才擬遠程。人間瓊夢促。天上玉樓成。可想情鍾痛。堪憐晝哭聲。欲題蕭挽字。傷虎淚尤傾。</text>
<title>贈鄭台叟 錫老 再從弟士正</title>,<text>倦僮羸馬步遲遲。正是寒天雪積時。荏苒光陰悲歲暮。團欒笑語喜心期。正君明確眞良友。台叟端方足畏師。輸盡滿腔知竟日。斜陽爭柰已西移。</text>
<title>寄島友</title>,<text>歲暮山中雪積時。滿園松檜玉參差。簷前凍雀尋巢近。盆上寒梅吐蘂遲。冷透紙牕風夕緊。影侵書帙日西欹。鷄岑霽色尤淸絶。活畫難描此景奇。</text>
<title>贈金君弻 應相 士悅 應泰</title>,<text>君家雙璧映。難弟又難兄。伯也文名盛。季兮醉興淸。明牕半日話。靑眼暮年情。欲起還仍坐。前山已暝生。</text>
<title>自嘲</title>,<text>人間生得丈夫身。到老寄棲寂寞濱。已把百年垂過半。那將萬物與同春。希周學孔都違志。數墨尋行枉費神。餒在耕中休復嘆。古來賢哲不憂貧。</text>
<title>次唐律韻</title>,<text>遮眼有床書。安身無弊廬。志唯前哲慕。心與俗人疎。苦未新功進。最難舊習除。平生揣摩事。畢竟恐拋虛。</text>
<title>與島翁仲瑞遊三仙巖</title>,<text>緣溪緩步訪仙巖。雨後狂瀾吼石潭。暫憩肩輿峯上望。望中叢玉簇靑嵐。到望峴飛泉噴雪玉爲墀。儘是人間無對奇。盡日坐巖看不厭。肩輿更向上仙移。中仙巖蒼崖壁立水環流。松檜陰中小寺幽。仙巖歸路聊尋到。剩得山頭半日留。守一菴何以巖名號舍人。休官應有入山人。願言書室冠童輩。努力工夫跂昔人。舍人巖書室雲巖之下四仙臺。翠壁森森白玉堆。聞道西崖棲此地。遺墟無迹野花開。雲巖四仙臺</text>
<title>還衙後。與島翁。又吟二律。</title>,<text>携友三巖領略廻。吾行堪詑不虛來。驚瀾吼壑渾飛雪。層石臨溪自作臺。每到勝區聊試筆。欲排悲抱强含杯。憑君且莫催歸意。送子誰將好顔開。奇峯簇立水盤廻。晴日偸閒入洞來。初帶晩霞踰望峴。又尋靈境坐仙臺。舍人巖上仍題句。酉谷潭邊更把杯。踏遍丹邱名勝處。悲懷聊得一時開。</text>
<title>郡齋月夜。次仲瑞韻。</title>,<text>節序愁中過。風光雨後淸。石灘連洞響。山月入軒明。世外煙霞趣。門前鼓角聲。此來違素志。悄坐愧平生。</text>
<title>同仲瑞，和叔，許厚卿，沈汝輝。乘舟遊降仙臺。</title>,<text>櫓聲伊軋雜灘聲。爛熳山花挾岸明。難得人間如許境。依然身在畫圖行。停舟步上降仙臺。翠壁如屛兩岸堆。何年仙去臺空在。佇立巖頭卻忘迴。雨後淸江泛小舟。輕帆飄向降仙流。山光水色皆奇絶。曲曲沿洄處處留。玉筍名相稱。龜潭景最奇。彩雲峯下過。輕棹溯流歸。</text>
<title>往永春。謁松坡書院。次板上韻。</title>,<text>拜廟伸追慕。乘舟下石灘。一移一回首。已過萬重山。</text>
<title>還魯時。路中吟。</title>,<text>忠原自昔號雄州。山勢雍容地勢幽。廣野中間皆沃土。長江左右又淸流。嶺南境接爲要路。漢水船通作上遊。唯有達川前事在。英雄萬古恨空留。達川之野草離離。往事追思尙凜危。背水餘謀初失險。望風奔卒競投旗。忠魂此地應猶在。國勢當年幾不支。萬古彈琴臺下水。水波咽咽使人悲。夜留時華驛。山村地自幽。出門平野闊。開眼遠峯稠。行客鞭羸馬。農人叱倦牛。麥秋知已近。吾亦且歸休。</text>
<title>次仁甫韻</title>,<text>疎雨霏霏正滿山。頹然高臥小牕間。民人莫復來相聒。太守如今睡思閒。</text>
<title>和仁甫次唐律韻</title>,<text>扁舟短棹泛江灣。盡日沿洄兩岸間。波冷不知當午熱。帆輕都忘溯流艱。定知三島眞無對。不是蓬萊別有山。多羨諸君饒勝賞。愧吾朱墨未全閒。</text>
<title>二樂樓月夜。次仁甫韻。</title>,<text>雨霽雲初捲。天高月正明。樹陰迷石陛。峯影倒沙汀。萬念枯如木。孤懷濕盡纓。更深愁不寐。風露夜凄淸。</text>
<title>次仁甫舟遊龜潭韻</title>,<text>淫霖竟夜漲江波。更覺朝來雨脚多。未見前村起炊火。不聞南畝和農歌。只應急浪淹歸棹。無復中流咏採荷。晩倚軒牕聊遠望。霧中山色隱嵯峨。</text>
<title>次丈字韻</title>,<text>食前不必求方丈。淸賞莫須要擊槳。防僞非關細似毛。化奸寧欲疎其網。武城儒化笑牛刀。諸葛高風披鶴氅。柔懶本心變難得。任他人笑拋刑杖。</text>
<title>次月汀韻</title>,<text>疎雨終朝暗翠巒。濕雲微綻夕陽殘。客中愁抱吟詩遣。案上塵編和睡看。峽郡官廚眞冷落。衰年鰥况足酸寒。傍人莫道歸心早。半歲羈遊意已闌。簷流終夜落丁東。鼓角爭鳴曉雨中。洞霧霏微難見月。石灘喧吼似聞風。才疎任職寧干祿。志决歸田但願豐。詠罷新詩聊遠望。前江水闊晩煙籠。</text>
<title>次仁甫韻</title>,<text>君病君能己自知。旣知宜以藥相隨。無將放達爲高致。須念身心不兩離。舊習漸看疎麴蘗。新工端合勉書詩。及今如或蹉過了。容易流光鬢若絲。浮生其柰易衰何。鬢帶秋霜眼有花。峽邑優閒聊適意。國恩前後摠踰涯。村民一任來呈牘。官吏從他晩拜衙。最是這中難堪處。孤懷無異繫長沙。物外怡顔只白雲。半生跧蟄守邱樊。前年柏府春坊職。今日丹陽太守軒。微物豈宜紆聖眷。賤臣端合老山村。向來一肅雖伸義。堪愧朝衣入國門。</text>
<title>次二樂樓壁上韻</title>,<text>三庚苦熱汗如流。晴日聊登庾子樓。霞帶落暉橫遠峀。鷗拖歸帆下芳洲。丹崖翠壁形形異。桂影松陰事事幽。只是鮮生無好况。水聲山色摠添愁。</text>
<title>次唐詩韻</title>,<text>獨來深峽與誰親。惟對村氓蹙頞頻。安有躬行移陋俗。愧無餘俸濟竆人。公門百事心皆苦。旅館孤懷日覺新。堪笑家中不解意。每聞歸計輒言貧。</text>
<title>次西坡韻酬仁甫</title>,<text>偕來端合又偕還。正好相同數月閒。想得一離靈境後。於何更得此江山。</text>
<title>漫吟</title>,<text>衰年懷事冷如秋。客滯竆山淚欲流。身遠鄕閭同蟄鳥。心無依泊等虛舟。閒雲去去遙歸峀。孤飛飛獨下洲。萬疊羈憂消不得。夕陽聊上仲宣樓。</text>
<title>踰高里峙</title>,<text>尋尋峽路日西斜。矯首廬山望裏賖。强策羸驂行意懶。更從林樾訪人家。</text>
<title>斜川道中。月夜呼韻。</title>,<text>客行侵夜不知勞。月滿秋空露滿袍。寄語諸朋須健步。明朝欲上上峯高。</text>
<title>擬呈舅氏</title>,<text>飄然畫閣碧溪濱。欲覓仙宮此是眞。一帶淸流侵戶映。千峯秀色入簾新。煙霞長保壺中趣。朱墨猶藏物外人。淸福享來塵慮斷。任他浮世譽兼嗔。</text>
<title>九千洞</title>,<text>錦繡林中碧玉流。九千洞裏梵宮幽。風光滿眼描難得。欲寫荒詞把筆休。</text>
<title>次士正韻</title>,<text>世外仙山深復深。檜松森處晝陰陰。風聲入戶鳴秋壑。香味登盤摘晩林。商嶺芝歌誰復唱。武陵漁子却難尋。名區欲別多餘意。獨倚禪樓更浩吟。</text>
<title>上香積峯</title>,<text>滿壑秋光錦繡濃。依然如入畫圖中。平明更向高峯上。松檜陰間細路通。</text>
<title>圓通寺</title>,<text>微月楓林小雨霏。蕭蕭落葉撲征衣。圓通寺裏留今夜。廬岳風光踏遍歸。</text>
<title>酉峯有感 丙申</title>,<text>千年道喪泰山頹。楹夢歌成歲月催。梧月依微惟影落。杏壇寥寂但塵堆。斯文正爾罹讒毁。吾道將誰任繼開。壁上儼然遺像在。怳如當日獲親陪。</text>
<title>困債糴戲題</title>,<text>搖落孤村白屋貧。生涯堪笑又堪顰。朝饘夕粥猶難繼。公糴私錢柰更因。陶令甁中元乏粟。董生門外日來人。始知安分非容易。誰道簞瓢味却眞。</text>
<title>奉別伯邵丈謫行 丁酉</title>,<text>李伯卲丈痛師門受誣。抗一䟽。洞卞前後誣衊。竟爲喉司所過。不勝忿欝。乃擊登聞鼔。其供辭。悉謄䟽語以進。有絶島遠配之命。遂竄康津古今島。重陰今日正消陽。冤憤如何竟裂裳。莫言此擧無前事。心自安時義亦當。至剛元是不磨磷。嶺河何曾更死人。行意裕如無悔色。方知義勇子能眞。</text>
<title>次伯邵丈述懷韻</title>,<text>感子遷流落海門。嗟吾息偃尙鄕園。閒奇莫向他人問。遠業唯將舊帙溫。只痛斯文都地墜。不關時事若雲翻。百年公議終能定。何事如今浪涕痕。</text>
<title>寓中偶吟 丁酉</title>,<text>湫屋來棲月幾三。備經艱况病交侵。塵蚤隙蜰眠難着。酷暑淫霖苦不堪。碁局任他鄰友戲。農談賴有野人尋。這中悠泛消長日。放了身心只可慙。</text>
<title>與金察訪 晉重</title>,<text>貧病平生自笑吾。聞公活計更堪吁。弊廬已幷荒田賣。單僕又同隻婢逋。桂榜蓮科都莫賴。夕饘朝粥尙難餬。固知天理竆還變。未必亨途後却無。庚炎六月欲流金。正午驕陽汗不禁。賴有虛堂山下在。共敎吾輩日中尋。鄰朋好話堪消睡。洞丈淸詩足滌襟。佳會此間何易得。松風謖謖樹陰陰。</text>
<title>挽西邨白奉事丈</title>,<text>休老高風世共師。先生懿範得遺規。蘊躬才學人誰識。樂道邱園志不移。壽自稱仁能享遠。官如比德却嘆卑。居然一疾因乘化。秪爲斯文淚濕頤。</text>
<title>挽趙果川 泰徵</title>,<text>俗習滔滔摠爲名。嗟公志業最勤誠。衡門素業貧猶樂。塵世浮榮分自輕。函丈當年稱美德。士林今日服賢聲。超然歸化那堪羨。時事邇來劇可驚。</text>
<title>悼亡兒</title>,<text>可憐天氣復陽廻。一去何如汝不來。異質爭稱終遠到。芳年誰意奄斯摧。應知逝者無歡慽。不耐生人獨疚哀。泉裏相隨嗟豈遠。自從喪爾日衰頹。</text>
<title>挽閔處士 晙</title>,<text>龍西門下昔摳衣。暮境依歸有院祠。恭謹容儀知素履。眞醇氣味見遺規。幽蘭在谷人誰識。夜壑移舟事可悲。病蟄竆村違相紼。拜題哀挽但沾頤。</text>
<title>贈梁擇夫</title>,<text>莫說吾知彼不知。爭同較異便乖離。吾言彼見終難合。留待後人判是非。萬理休言我已知。一差便與道相離。宜將自任爲深戒。自任高時又却非。所貴先知覺後知。合敎歸向莫敎離。若將同異相疑阻。不獨人非我亦非。始覺無知愧有知。從前鄙說儘支離。紛紛强聒眞羞恥。百代寧無公是非。權衡自是各求中。低仰雖殊不害同。參差爛熳知先後。此義吾將講德翁。生憎陰翳塞天中。時象看來正此同。卽今陽復嗟無望。咄咄其如造化翁。</text>
<title>挽金進士 聖甲</title>,<text>前冬哭子抱深痛。誰料君今又報凶。傷虎始知傷虎痛。更將何語慰尊公。聞君長逝幾聲呑。猶幸孤孩一塊存。最是吾兒形影絶。此生無日不銷魂。</text>
<title>敬次玩棊軒韻</title>,<text>魯峯之下德溪涯。蓬蓽蕭然學士家。誰笑主人生計淡。秋容老圃滿黃花。歸舟早泊豈憂風。逸翮高飛已脫籠。堪笑舊時觀察使。今爲田野一村翁。</text>
<title>贈別安陵使君士任</title>,<text>瀛洲學士正蜚英。今作安陵太守行。毛檄潘輿知爲養。銅章皁蓋亦云榮。西關素以繁華號。衰相其如鬢髮明。報答國恩無內外。願君隨處益殫誠。</text>
<title>漫吟 丙午</title>,<text>不醉何由更語醒。有身那得便忘形。對床黃卷堪爲友。繞屋靑山自作屛。幽趣滿襟聊可樂。塵囂過耳欲無聽。春天雨後微雲捲。新月分明影入庭。</text>
<title>斯文伸雪後。李應敎 世德 丈作詩志喜。示李子厚。要同和。</title>,<text>僞籍奸碑自昔人。千秋俯仰惋嘆頻。天時誰謂陽無復。正道終知理必伸。白日高懸陰翳廓。霈恩滂布惠風新。追還舊秩哀榮極。拜手衡門擎鳳綸。一代宗師兩世傳。淵源能繼栗牛賢。由來毁譽非關己。從古讒邪不畏天。新化幸逢元祐盛。異恩將就曲江宣。稀榮豈獨私家慶。聳動瞻聆擧國然。</text>
<title>述懷</title>,<text>堪笑禿翁安用簪。髼鬆餘髮又霜侵。他人莫作嘲諧語。衰相都無少壯心。無限愁懷徒自苦。有時詩興亦難禁。空齋閒臥難聊遣。獨把村醪細細斟。蕭洒茅簷傍小溪。魯峯鷄岳峙東西。風淸松壑泉流響。煙鎖荊扉草逕迷。山外谷深人不到。林間日暮鳥相啼。自從衰病看書厭。𥳑冊床頭散未齊。</text>
<title>漫詠</title>,<text>眠來眠覺度昏晨。每到淸朝氣暫新。衰態卽今惟喜臥。竆家自昔怕逢春。難羣鳥獸聊同俗。素癖煙霞欲出塵。年紀漸加心漸懶。撫身還愧卷中人。</text>
<title>挽李諮議 泰壽 丈</title>,<text>松郊懿德聞吾東。正學玄翁世所宗。能繼家聲昭舊業。早陪師席勉眞功。邱園謾抱經綸志。面背猶徵粹盎容。天喪斯文公又逝。親知驚痛士林同。</text>
<title>挽朴沃川 聖漢</title>,<text>篤孝眞情慕久翁。後孫爭說有遺風。纔聞政績方登譽。誰料幽音奄告終。世誼元從平昔厚。交情更與胤賢隆。佳城在近違趨紼。拜送哀章淚洒空。</text>
<title>寄島翁</title>,<text>相守閒齋一枕聯。偶然顚躓滯歸鞭。莫歎疾厄都關數。且喜團欒儘有緣。春氣始敷梅信動。晴光正好月輪圓。騷人病裏多淸趣。詠得新詩定幾篇。我實高君義。君何取我愚。世間眞達士。天下一迂儒。自有心期合。宜無愛好渝。閒齋連日會。忘却病懷孤。</text>
<title>贈梁擇夫</title>,<text>磊落南州梁擇夫。湖鄕僑寓幸鄰居。早通此理原頭處。細卞諸賢四七書。高識於今寧易得。大名之下儘無虛。師門當日深期許。晩景眞功願莫疎。</text>
<title>寄李仁甫梨谷移居</title>,<text>濩落僑居廣野邊。生涯隨處只堪憐。柴扉不設無籬蔽。茅屋將頹已壁穿。薪採亦艱愁冷堗。甁儲旣罄斷炊煙。日看前浦漁船入。縱復流涎柰乏錢。</text>
<title>奉次松湖韻</title>,<text>叵耐年加病亦添。明時無用合身潛。閒情獨臥風過戶。淸趣孤吟月入簾。但使平生尤悔寡。不妨浮世毁譽兼。簞瓢眞味吾能識。糲飯蔬羹亦不嫌。林園春日正遲遲。盆上寒梅着幾枝。將欲開時眞可賞。如方盛後又還衰。靜觀物理榮枯易。剛恨流光節序移。對此逌然忘世累。任他華髮暎朝曦。</text>
<title>寄李浩然 養源</title>,<text>邇來吾未訪君家。野外相望十里賖。借問新居春已過。滿階開落幾枝花。</text>
<title>到牛坡。次陳簡齋韻。</title>,<text>黃花九月歲將闌。昨夜風䨓已作寒。馬倦却愁歸路險。詩成只許故人看。悠悠世事觀碁局。脉脉離情對酒盤。隨處浮生存沒感。悲懷萬緖更千端。</text>
<title>拜酉峯影堂</title>,<text>碧梧蕭瑟杏壇空。壁上眞容髣髴中。瑞日祥雲今伯子。光風霽月後濂翁。晨歌永抱千年痛。定論留期百世公。昨夜分明陪笑語。七分來拜淚盈瞳。</text>
<title>幽居卽事</title>,<text>衰年眼暗厭看書。悠泛從他愧索居。幽鳥啼來眠罷後。斜陽照入句成初。都將浮念隨流水。却把餘生寸太虛。便覺心中無一事。閒閒身世老禪如。</text>
<title>次唐律韻</title>,<text>春晩花園節序催。夕陽飛鳥滿林廻。怯風日日風尤惡。望雨朝朝雨不來。愁對韶光無好意。愧逢佳景乏詩才。閒齋睡罷心寥寂。聊把村醪飮一杯。</text>
<title>與韓從諸君會話玉峴</title>,<text>一席團欒五弟兄。挑燈不覺到深更。同堂羣聚羨君輩。竆谷索居憐我生。樽酒偶成今夕會。笑談難盡積年情。春宵苦短鷄頻唱。叵耐明朝又獨行。</text>
<title>閒居漫咏</title>,<text>髼鬆衰鬢皓如蓬。漸覺年來萬念空。舊習不諧今世上。新功無得古書中。謬悠心迹前賢愧。淡苦生涯老釋同。愁緖欲將詩以瀉。沈吟竟夕句難工。衰病年來少好懷。閒中棲息一茅齋。坐臨平野迎風豁。簷對前峯得月佳。客罕荊扉宜晝掩。案盈書帙任塵埋。中宵默念平生事。十計于今八九乖。</text>
<title>幽居漫吟</title>,<text>懶向晴牕蝨自捫。此翁身外更無存。營爲萬事心全倦。精力殘年目已昏。看戲堯夫惟倚枕。息交元亮祇關門。囂囂却有閒中趣。浮世喧豗欲忘言。</text>
<title>挽權監役汝柔</title>,<text>阻闊居然數十春。幽音忽至劇驚神。爭稱暮境能無疾。常謂仙區不老人。篋裏空留書札在。夢中如對笑談頻。新原一哭嗟難得。遙寄蕭章淚濕巾。</text>
<title>次松窩韻</title>,<text>堪憐白髮此衰翁。門掩竆山雪積中。迹似寒蟲潛舊穴。心同雲鶴閉深籠。妄希前聖違初志。時閱殘編作晩功。中夜擁衾眠不得。惟聞牕外叫霜鴻。</text>
<title>又次</title>,<text>松作疎籬栗作園。頹然終日臥幽軒。淸眞氣味元無俗。淡潔心懷自不羣。已謝浮榮同土芥。謾吟詩句度朝曛。能從地上仙人見。華髮蒼顔映酒樽。</text>
<title>示韓姪厚叔</title>,<text>携卷來從寂寞濱。多君趨向異凡倫。栗翁要訣能先讀。朱子全書又序循。志旣立時跟亦定。心誠好處味方眞。更於踐履功程勉。成就將來及古人。</text>
<title>到德山冶谷</title>,<text>尋到幽居淚滿鬚。衡門依舊主翁無。純誠爲學功程篤。謹飭存心行義俱。空谷猗蘭終莫識。浮生逝水劇堪吁。三兒繼述能勤業。伸屈從知理不誣。</text>
<title>歸路轉到芝谷</title>,<text>往事追思若隔晨。今來處處迹成陳。音容冥漠荒原裏。屋宇悲涼小㵎濱。依舊松篁堪下淚。至今魚鳥摠愁人。乾坤俯仰殘骸在。駐馬門前愴感新。</text>
<title>歸家</title>,<text>十日驅馳二日程。歸來憊苶愧孱生。正宜人事由衰廢。不合殘年强病行。頭上巾簪忘整理。枕邊書卷任縱橫。昏昏頹臥眠難覺。牕外繽紛送雨聲。</text>
<title>憶韓從季能甲山官齋</title>,<text>朔邑爲官謫况如。嗟君行路正崎嶇。譏疑半世心宜惕。夷險前頭志莫渝。難辨犀誣須戒馬。未超黎渦可監胡。仁風果被邊氓洽。免得今行聖意孤。</text>
<title>呈沙橋</title>,<text>休官幾歲臥林原。心裏都無俗念存。三命超資因子貴。七旬躋壽荷天恩。平生福履知稀世。暮境榮光更溢門。崇秩遐齡將備享。一時緋玉不須論。</text>
<title>挽李判書茂叔</title>,<text>名廷歷數將臣中。聲望才猷孰比公。函丈當年期許遠。聖君今日倚毗隆。浮生消息眞如夢。滿眼功名忽墮空。斯世豈惟知舊痛。九重應復愴宸衷。騁駕長風是丈夫。肯將尋摘學迂儒。戎垣脚遍騰英譽。麟閣名高副壯圖。聖主恩深同肉骨。孤臣忠激欲捐軀。明時觀化君奚憾。慶弔交紛祇可吁。酉峯同隊隔如晨。屈指于今五十春。半世京鄕多阻闊。平生情義不緇磷。前冬款晤纔踰月。新歲凶音劇愴神。白首只餘殘喘在。薤歌相送淚盈巾。</text>
<title>和李子厚韻</title>,<text>曾同函丈席間參。山寺當年共苦甘。儒術家傳吾未得。斯文負重子能擔。多欽晩業詩書易。可笑頹齡六十三。佳什更隨情札至。老昏虛負誨言慚。</text>
<title>深弟輩科行虛還。笑吟以示。</title>,<text>譁然而去寂然歸。堪笑諸君走路歧。得固有時求有道。勝之何武敗何悲。艱憂溢目宜深蟄。詩禮傳家貴不隳。此語更從賢伯問。老生忠告不全癡。</text>
<title>奉讀遺集偶吟</title>,<text>淵源正學我先生。道德吾東集大成。瑞日祥雲看氣象。仁居義路卽初程。一時邪說雖交亂。百世公論自可明。却幸遺書今始出。修刪惟懼未能精。</text>
<title>李生晦甫 明徽 冒雪步來相訪。其美質可愛。勤意可愧。</title>,<text>積雪深山裏。依依步履輕。儀容殊儁雅。眉目更分明。志立年方早。功專學必成。老生何足取。勤訪愧深誠。</text>
<title>讀論語</title>,<text>少時曾讀魯論書。讀後茫然未讀如。今更玩詳方味別。始知前日用功疎。</text>
<title>詠幽居</title>,<text>前有平原後有山。一區林壑自寬閒。少時茶飯書千卷。晩景菟裘屋數間。岳色每看淸氣像。月光時對好容顔。耕田飮井聊隨分。莫歎終年活計艱。</text>
<title>除夜</title>,<text>眠而又食食而眠。今日亦然明日然。費了光陰如許裏。吾生不覺已殘年。靜念平生自不眠。成何志業便皤然。因循此後如前日。恐復虛孤未死年。</text>
<title>敬次遺集韻</title>,<text>新春上元後。風雨尙餘寒。殘帙要遮眼。斜暉已下山。每看滿堂餒。難得一心安。萬事都關命。憂愁摠是閒。</text>
<title>憶李閔兩君</title>,<text>吾黨久寂寞。英才有兩生。浩然姿儁雅。士相性聰明。遠志皆能立。眞功豈不成。願言尤努力。無負老人情。</text>
<title>靜甫，養仲。挾中庸，論語來問。</title>,<text>終朝雪意晩纔晴。携卷聯翩緩步行。論語一篇仁乃主。中庸大旨本要誠。仁爲學者千匀擔。誠是吾人萬里程。不息無私方做得。更將斯義勉諸生。</text>
<title>敬次遺集韻</title>,<text>顚毛白盡黑無餘。更覺精神便眩虛。已向世間拋雜慮。猶從卷裏味眞腴。昏頹日甚心功闕。貧窶年加活計疎。環顧一生成底事。素餐空老愧夫夫。</text>
<title>贈別權君叔度 憲</title>,<text>淸明眉目雅良姿。可愛英英秀美儀。須把讀書功課勉。愼無虛過少年時。前行始得拜尊翁。筋力誰言七十翁。深感步筇相送意。未期趨謝愧衰翁。</text>
<title>甲寅復月中旬。與梅翁朴子龍，島翁金道以，再從士正。會于神院寺。子龍之子芝秀，英瑞從。余與子龍，道以。各號首句。遂成三篇。</title>,<text>山中歲云暮。寒天正憀慄。敬庵 璧月競燈火。山風動書帙。梅翁 壺觴陸續至。篇章取次出。島翁 談古道皇王。說理入深密。一庵 問學願摳衣。論道敢入室。芝秀 梅叟韻淸高。島翁氣迢逸。敬庵 輔仁在相勉。頌美那可溢。梅翁 故人悔上九。良會歎少一。島翁 心期苟不負。千里便促滕。一庵 幸忝長者席。至訓宜可述。芝秀折簡素心友。寒天訪蕭寺。梅翁 鵝湖有古事。昔賢吾可企。敬庵 睽離廢輔仁。晤言須及義。島翁 雖無寒泉編。庶將周行示。一庵 學道須入妙。飮德覺有醉。芝秀 新詩不嫌拙。勝事猶可記。敬庵 四海兩塤篪。百年同枕被。梅翁 遙遙望明月。何術可縮地。島翁 莫莫高山裏。悠悠百年志。一庵 寒鍾發深省。曉燈猶不寐。芝秀老知良會難。寒山有宿約。島翁 令辰宜不負。朋簪信可樂。敬庵 朝看內院書。夜乞西鄰酌。梅翁 仰瞻寒月白。俯聽幽㵎落。一庵 長者各言志。小子追躡屩。芝秀 淺斟滌煩鬱。短篇慰離索。敬庵 言深到曉鍾。心淨驗風鐸。梅翁 斯文久蕪沒。此事殊寂寞。島翁 談笑雜誹諧。善戲不爲謔。一庵 願言聽緖論。修身庶無怍。芝秀</text>
<title>又各賦五言長篇一首</title>,<text>小少抱羸疾。平生守竆谷。悄悄掩柴荊。兀兀歎離索。同志二三子。薄有蕭寺約。鞭羸往從之。落葉擁馬足。山門笑相迎。勝會眞可樂。積懷眼共靑。衰容頭俱白。晤語劇從容。亹亹竆曛旭。雖無講討功。最有箴規益。無書冊講論事。故云。 幽鬱足豁然。鄙吝都消却。所以古人語。謂勝十年讀。友道久已絶。斯文仍寂寞。羣居豈及義。書會非講學。書會。如今出接。見節要。 招呼燕朋輩。杯酌兼詼謔。觀善與輔仁。此義無人識。鵝湖古事在。至今留勝蹟。借問今日會。能免閒追逐。劬業羨年少。空餐愧老釋。千秋興國寺。緬想空歎息。程張兩賢。會興國寺。講學。 邈矣鳳谷翁。風韻何卓煢。早將繼述業。傑然出頭角。志與才俱高。何遠到不得。年光柰晼晩。世路仍險側。榮辱儘謬悠。志氣尤勁特。幽蘭老空谷。歲暮祇自馥。後生尤可畏。聞見已能博。更勉讀書功。益思光世德。島翁眞達士。高標遠塵俗。靈境水如潔。朗貌淸似玉。邁識陋衆趍。師門幾稱嘖。如何入海志。幾年嶺外落。瑣流誰知貴。險俗還多敵。冶長信非罪。白圭尤可復。迂拙是本分。放曠非正的。言遜旣有戒。行敬方無辱。丁寧戰兢訓。造次宜惕若。郁郁我惠連。此邊能立脚。鯉敎早有受。遺緖喜復續。遠業子益勉。浮名我深怍。謙恭眞實地。自是吾家則。終是一誠字。願與君共勖。愧我糞土質。冥塗久摘埴。不是無志者。氣懦功不篤。自從樑摧後。何處得訓責。朋舊又落落。更無强輔力。及此已衰頹。百事不振作。因循蓋爲懼。諛陋最可恧。初心柰全負。餘年恐虛擲。點檢旣往事。撫躬增怵惕。珍重我友戒。一一對症藥。多聞梅叟畏。直諒金友服。勤攻古有義。德音更莫惜。庶幾奉明誨。沒身期無斁。</text>
<title>罷歸後。又步子龍送示韻。</title>,<text>連袂山中樂有餘。滿林楓葉落衣裾。靑眸此夕眞佳會。白髮終年幾索居。禪榻幸成三日話。明牕勝讀十年書。一時聚散君休惜。興到何難更命車。</text>
<title>憶李浩然 書來紙面二字。每爲愧恧。又聞欲避指目。有赴擧意。故二詩及之。</title>,<text>吾儕交契貴心期。名目相加便不宜。奚但浮文近虛僞。尤於末世易猜疑。眞功策勵君能篤。舊業荒頹我自噫。惟願更加偲切義。共扶斯道是良規。才質如君素遠期。莫從岐路占便宜。一投科臼終難脫。益懋眞功幸勿疑。指目有加雖可苦。脚跟無定更堪噫。丁寧妨奪垂明戒。又爲吾賢効勉規。</text>
<title>聞沔川倅君大過營下。戲吟以寄。</title>,<text>傳聞皁蓋過公營。佇待新春一笑迎。甘向少年頻屈膝。慳從病友細論情。久淹黑綬人爭惜。高步靑雲晩必亨。老將背城須賈勇。簪花他日訪柴荊。</text>
<title>君大以紅牌來訪</title>,<text>賀君賢叔姪。雲路又聯翩。才學人爭誦。廉淸世共傳。盛名宜副實。先範永無愆。促膝言難盡。寒燈徹夜懸。</text>
<title>次韓姪厚叔韻</title>,<text>君能志學莫遲疑。岐路彷徨與道離。一部朱書爲活計。眞工日日長新知。</text>
<title>書齋偶吟</title>,<text>嗟吾非俗亦非僧。點檢初心感愧增。少日詩書功未熟。殘年飯粥病相仍。平生志業終何就。晩景工夫百不能。搖落空齋遙夜靜。謾披黃卷翦寒燈。蕭然一室滿塵埃。閒慮悠悠掃復來。憂樂豈無文正志。經綸柰乏默庵才。淵源有脉寧湮絶。緖業無傳孰繼開。終古斯文興廢在。狂瀾奔放幾時回。</text>
<title>權，金兩姪雪中携冊來問。偶吟以示。</title>,<text>可愛英英兩秀才。慇懃携卷雪中來。權能雅靜姿爲美。金又精明氣不頹。業必加勤方富進。志須先立免遲回。從今定脚猶未晩。更願孜孜益勉哉。</text>
<title>寄黃玄暐 曄</title>,<text>期愛吾君不自輕。別來多月每懸情。一言奉戒知無效。誠未相孚愧老生。爲君憂慮不容輕。尤物寧宜戀着情。克己合從難克處。須知循欲是忘生。</text>
<title>次沙橋韻</title>,<text>高臥鄕廬歲幾周。休官今世古人儔。松楸桑梓依歸地。魚蟹稻粱爛熳秋。情話好從親戚說。農談時與野翁酬。自憐病弟衰頹甚。恨不頻陪杖屨遊。</text>
<title>次李約而四美堂韻</title>,<text>園有豐林谷有泉。山中占得一區專。百年基緖宜垂後。萬事乘除已定前。繼繼家聲如不替。孜孜學術最當先。生祥降福知由我。鑿井耕田更樂天。</text>
<title>贈別鄭遂而 萬夏</title>,<text>感君誠意久猶深。千里慇懃步屐尋。何事今冬留連計。忽催明日去歸心。老懷黯悵堪垂淚。讀業差池爲惜陰。後會來春知未易。衡門獨依祇孤吟。</text>
<title>寄金海謫居</title>,<text>吟病竆山百感生。聞君踰嶺更堪驚。如將入海初心守。寧有投荒此日行。莫慮明時冤未㬥。從知定力困能享。晦翁遺訓誠眞切。願着新功副玉成。</text>
<title>贈晉陽太守愼汝謙 惟益</title>,<text>妙年雲路早翺翔。何事蹭蹬瘴癘鄕。不是唐時殊內外。從知漢世重賢良。治聲已誦張公麥。遺愛應同召伯棠。隨處盡心爲職分。豈君今日薄淮陽。</text>
<title>奉次先生和玄石韻</title>,<text>蕭然一茅屋。歲暮寄山阿。有書可卷舒。無人肯來過。習閒仍成懶。初心懼蹉跎。流光嗟已老。殘骨憐困痾。離索最可悶。疑晦與誰劘。墜緖正茫茫。千載痛晨歌。繽紛世外奇。不足爲吾嗟。悄坐獨沈吟。孤懷不柰何。</text>
<title>贈別柳士元 冕</title>,<text>留過竆谷數旬餘。誦盡文公小學書。要使知行常幷進。莫敎程課有時疎。收功都在定跟後。行遠須看發軔初。嗟子早年能志學。爲將心語勸躊躇。</text>
<title>次仁甫韻</title>,<text>身着輕衫首短巾。一樽相對兩閒人。陶然以醉頹然臥。世味酸辛酒味眞。</text>
