<title>自韻 時有厚齋金先生賜諡刊集之命。與同門人朴參奉瑞。校看遺集于沙村。</title>,<text>山樑頹矣道將冥。慕切羹牆歲幾蓂。光霽儀嚴留繪素。繼開功大炳丹靑。恩新諡祭榮泉道。跡古絃歌感杏亭。泣把遺編相質處。更嘆吾輩半凋零。</text>
<title>在韶州衙中。次唐詩除夜韻。以厚齋先生遺集校正事留此</title>,<text>三更殘燭獨無眠。千里鄕關想杳然。何處鷄聲增我感。衰齡學莽更添年。韶州。卽義城古號。</text>
<title>贈主倅金伯剛 鍾正</title>,<text>衰翁送臘鬢雙斑。太守迎春感百端。要慰他鄕今夜抱。朝陽閣上共團欒。</text>
<title>次李聖之 齊淵 韻 庚辰</title>,<text>韶舘留何事。經冬又仲春。非關嶺外景。豈是幕中賓。此日編書役。舊時立雪人。羹牆遺卷裏。愴古涕沾巾。</text>
<title>暮嵐</title>,<text>非烟又非霧。遍罩暮天東。窓月依微裏。村燈隱映中。岸容猶濕雨。山意半含風。願掃今宵瞀。快看朝日紅。</text>
<title>召文懷古 義城古有召文國。今倉址。</title>,<text>金山 金城山 寂寞水東流。往事凄凉暮郭頭。花帶殘紅餘舊壑。月留寒影照高樓。遺墟荒草傷心碧。古墓寒烟滿目浮。山鳥亦知亡國恨。三更啼血不勝愁。</text>
<title>召文時牧丹</title>,<text>往跡千年何處尋。姚黃一樹托宮林。花含故國繁華色。根帶前朝培植心。香漏蜜科疑節保。光猜鵑血若寃深。移來處處聞枯死。異事如今爲整襟。</text>
<title>次金伯剛與客登鳳凰臺韻</title>,<text>鷄林舊榭半靑苔。皁蓋登臨百尺臺。興入琴笳風外逈。春粧花柳眼中來。山河今古千年在。賓主東南一席開。堪詑淸遊詩上語。儘敎騷客詠徘徊。</text>
<title>客中喜雨</title>,<text>玄雲萬里蔽長空。雨洽山南大麥風。處處也應春水足。耒鋤誰把故園中。</text>
<title>送申生 旰</title>,<text>臨分共上夕陽樓。烟柳含情暮郭頭。莫歎靑春歸未伴。更期花月洛城遊。</text>
<title>敬次退溪四時吟春晝韻</title>,<text>雲林採採雨餘薇。咬得閑中可樂飢。香味正肥春欲暮。重嘆孤客故山違。</text>
<title>又次孟夏朝韻</title>,<text>時序如雲過太淸。花餘濃葉漸看靑。咸亨品物只誠字。學者亦宜方寸銘。</text>
<title>次唐詩韻</title>,<text>春殘十五夜。月吐一輪初。照處江山闊。明中天地虛。露淸萬籟寂。雲捲衆星流。鄕思緣何倍。家兒數寄書。</text>
<title>別李聖之</title>,<text>鯉趨千里越遙岑。鳥趁三春向舊林。雨解歸情淸路待。樹含別意覆筵深。楊風花月曾同賦。溪閣山亭誰共臨。故國歸鑣嗟未伴。淸秋待我洛江潯。</text>
<title>謾吟</title>,<text>不知花落暮春風。只自耽經一室中。探勝明朝更何處。綠陰芳草碧溪東。</text>
<title>夢遊凌波亭</title>,<text>風輕雨霽落花天。鷺浴鷗眠夕照邊。懸崖飛閣舊遊景。回首祇今夢想牽。</text>
<title>次林保深 有相 韻</title>,<text>水必盈科方入江。樓成間架好開牕。孶孶學聖果何事。知行兼來輪翼雙。</text>
<title>又次</title>,<text>書籍自爲種學田。經綸當作濟川船。百年勞碌成何事。半世行藏一任天。</text>
<title>題義城圖</title>,<text>自是嶺南第一州。七分粧點畫中浮。詩仙舊蹟雲棲寺。彩鳳遺名山有樓。新府桑麻開百里。古都禾黍自千秋。寒氷五月生呀穴。選勝探奇早晩遊。</text>
<title>投壺吟</title>,<text>琴堂花月有餘淸。荷矢臨壺游泳情。心上工夫操舍戒。掌中造化分毫爭。星流玉宇頻投影。璧碎銅盤亂落聲。自是雍容君子事。莫敎怠慢箇中生。</text>
<title>觀燈</title>,<text>宵倚高樓滿眼華。竿懸蠟炬彩籠斜。珠星錯落排千戶。壁月玲瓏掛萬家。規倣浙元遍燈市。俗因佛晬散天花。故園今夜登臨友。應想吾人萬里遐。</text>
<title>冬靑樹</title>,<text>植中貞操稟於天。僻在幽堂小塢邊。不向春風花競吐。飽經霜雪翠能全。松杉孤節聯行鴈。桃李芬華獨蛻蟬。人少來攀何損汝。步蟾賞翫自無眠。</text>
<title>葡萄</title>,<text>水漑根時露滴端。竹樓幽處若藤蟠。數莖龍糾環簷老。萬顆珠明匝架團。甘入香醪腸滌累。爽過枸醬頰生寒。莫敎蜂蠆針瓊液。點㓒均圓最好看。</text>
<title>聞韶樓</title>,<text>客裏遣懷何處遊。好是登臨百尺樓。匝野山光天共遠。繞欄簫響月同浮。柳暗千村晴似畫。風淸五月爽疑秋。絃歌太守閑多暇。騁眺吟詩興未休。</text>
<title>垂柳</title>,<text>烟絲露滴浥輕塵。晴覆層欄色正新。密葉濃時能避暑。輕風吹處更蘇人。程川花樹春爲伍。邵閣芳梧月共鄰。時解使君朱墨惱。吹凉軟縷灑烏巾。</text>
<title>麥熟</title>,<text>精稟四時味更凉。漁陽麥熟郡謠長。三冬春色雪侵綠。四月秋光雲帶黃。登廟能先粢黍潔。饁郊猶勝稻粱香。聞道山西年亦有。湯宜蔥味憶隋鄕。</text>
<title>悶旱</title>,<text>蓷乾中谷作驕陽。杲杲朝暉耀火光。桑上偏憎鳩羽刷。垤邊難聽鸛聲長。已黃牟麥違登稔。方茁粳粱慮歉荒。自是三農時易失。憂深政閣不安牀。</text>
<title>思家</title>,<text>踈燈客館坐寥寥。夢繞鄕關不覺遙。春滿乾坤同勝景。月明南北共淸宵。竹梅偏想林泉靜。鼓角還嫌城市囂。忽見稚兒憑細字。眼中眉目更昭昭。</text>
<title>過鳥嶺。步朴友汝久 恒登 贈行韻。</title>,<text>壯心猶未老。六十嶺南遊。山色花兼雪。征衣葛換裘。鳥關天設險。龍瀑石爲湫。前度故人興。吾今囊裏收。</text>
<title>玄禽</title>,<text>下上其音喜艶芳。珠簾畫閣覺微凉。玄裳趁社尋巢至。素字含情寄信長。花蘂蹴來飄暖日。芹泥啣去帶斜陽。猜鷹焉識本無競。子母惟能樂畫樑。</text>
<title>喜雨</title>,<text>三朔驕陽得雨多。千峯一洗垂靑蘿。侵晨細入窓前灑。竟夕迷從野外過。靑染苗畦生嫩色。綠添荷沼滿淸波。爭欣甘霈知時節。到處聲騰擊壤歌。</text>
<title>小塘</title>,<text>潭氣偏淸入夜初。更添新漾雨過餘。天心有月雙輪暎。水面無風一鑑虛。涼露珠看荷葉動。澄波畫得竹林踈。淵淵其靜勝流去。况復年年養白魚。</text>
<title>霽景</title>,<text>枯旱甘霖昨夜晴。喜騰七十嶺南城。嵐靑猶宿千峰濕。野綠新芳十里平。鸎雜笙歌鳴好意。蛙將鼓吹作歡聲。好是迎風夕陽後。更瞻團月滿庭明。</text>
<title>石榴花</title>,<text>獨樹分明映夕暉。莫言穠艶體輕微。橘酸南國知同品。桃暖東風不共飛。狂斷蝶蜂香冉冉。粧明錦繡色依依。無花時節花堪翫。霜晩將看摘顆歸。</text>
<title>畫鷹</title>,<text>飄然玉立海東秋。何事勁姿壁上遊。搏兔豪情霜翮聳。凌霄精彩玉眸浮。奇毛不動簷禽遠。金爪無心籠鴿愁。掛在琴堂寓目處。何如鸞鳳畫中求。</text>
<title>畫虎</title>,<text>半壁凜然白額輝。摸得斑毛世所稀。風颯七分嘯谷響。眼翻百步在山威。卞莊潛伺思援戟。馮婦遙看欲袒衣。知爾仁端明一點。乳雛何日碧岑歸。</text>
<title>夕烟</title>,<text>黃梅雨歇夕陽遙。近市靑烟自不飄。初從暮靄村村濕。更引輕風點點搖。遠樹全迷山下郭。行人欲失水邊橋。老農知此能知雨。共待甘霖夜滴條。</text>
<title>夜登聞韶樓</title>,<text>危登高閣欲捫天。野外依微一帶烟。十里蒼山皆眼底。半輪明月自簷邊。氣生氷雪淸無夏。枕近星河爽若仙。最是三更無限興。從容談笑又淸篇。</text>
<title>夜雨</title>,<text>雨帶秋聲颯颯來。寒齋半夜竹窓開。遙憐千里驥兒輩。應想衰翁久未回。</text>
<title>與林保深，柳君 達海 登凌波亭</title>,<text>灘淸白石間。沙帶夕陽寒。霜葉助詩興。檻邊錦繡山。</text>
<title>登岐陽閣</title>,<text>近市浮烟暮色微。明沙淨處白鷗飛。黃花紅葉留遊客。溪閣徘徊却忘歸。</text>
<title>九日</title>,<text>跡滯山南已再霜。忽逢佳節九秋光。茱萸漫揷他鄕色。叢菊遙憐故國香。詩爲丹楓粧遠峀。興仍明月映寒塘。笙歌只喜慰寥寂。不是閑翁老更狂。</text>
<title>與林保深諸人言志</title>,<text>百年多病道難明。濁滓方塘尙未淸。分外功名非是重。心中義理豈云輕。善端發處燃如火。私意萌時防若城。但願殘齡收炳燭。敢望事業使人驚。</text>
<title>次金伯剛韻</title>,<text>落帽何須陟彼阿。良辰唯喜眄庭柯。賓筵詩律塵心少。太守風流樂事多。山染猩紅楓正好。杯空蟻綠菊虛過。華軒坐到三更月。堪聽飛梁一曲歌。</text>
<title>次玉堂月課烏鵲橋韻</title>,<text>落梧佳節牛女會。分付靈禽歲歲橋。鴉影參差魚貫進。鵲翎次第鴈行遙。飛成閣道連銀漢。直駕虹梁亘玉霄。莫恨東西隔一帶。佳緣今夜喜相邀。</text>
<title>次林保深詠鄰杵韻</title>,<text>霜落寒空白鴈南。鄕情度日若秋三。忽聞砧杵催牆外。偏感人家女爲男。</text>
<title>又步前韻謾詠</title>,<text>浪遊踪跡到山南。韶閣徘徊歲已三。七十二州違素計。誰稱方外一奇男。</text>
<title>又步前韻。想淸凉山。</title>,<text>夢入靑山六六南。看花浪跡滯春三。寒棲菴下何時到。任作烟霞物外男。</text>
<title>隨陽鴈 月課韻</title>,<text>進退能知信。往來候一陽。影落吳中月。聲寒塞外霜。北天隨日遠。南陸入雲長。矰繳何能及。冥冥萬里蒼。</text>
<title>冬夜</title>,<text>心上不容百念興。睫端寧使睡魔登。寒侵客榻三更枕。神爽書帷半壁燈。未臘梅花春欲放。無邊松月雪初凝。莫言冬夜支離永。靜坐虛明樂一層。</text>
<title>次林保深</title>,<text>臘盡春生轉眄時。故山歸日莫嘆遲。只憐海國鄕音斷。憶子君心我獨知。</text>
<title>蓂莢 月課題</title>,<text>肹蠁嘉徵土砌東。葉生十五曜芳叢。三旬開落葭灰應。一理盈虧桂魄通。無限盛衰隨瑞日。不差弦朔帶祥風。祇緣巍德如天大。靈草抽來曆象同。</text>
<title>煎藥</title>,<text>椒煎靈膏性最平。桂調蜂液胃兼淸。誰成此藥甘如許。應自齊牙五味明。</text>
<title>冬至</title>,<text>倦鳥遙飛嶺外林。再逢佳節復竆陰。雷開潛響千門邃。葭動浮灰六管深。至理好看梅放意。善端初驗草萌心。桑楡暮計隨天道。忘却頭邊雪滿簪。</text>
<title>韶州和金伯剛贈行韻</title>,<text>參修遺帙幾還周。韶舘華燈映白頭。千里別懷猶第二。未完大事正爲愁。</text>
<title>曉過安溪</title>,<text>淡雲曉月安溪林。牛背松聲爽客心。千里間關天亦解。深冬無雪若春陰。</text>
<title>鳥嶺感舊</title>,<text>丙子虜亂。我高祖考避到鳥嶺。置家眷於巖壑間。覓粮於近村。時谷中霧昏。虜騎亂過巖下入村。高祖妣李氏望見高祖考將被禍。遂自刎。幸不犯喉。賴婢僕救護。而高祖考亦免被擄。余過嶺下。不勝追感。吟一絶。複嶺秖今繞碧杉。我家經亂昔何巖。臨危致命還全活。谷霧丁寧感至誠。又曾祖考進士公兄弟。俱旅卒於嶺南。追感靷返舊事。吟一絶。靷返當年此險程。炎天啜粥孝誰幷。今來石棧愴先處。山色慘惔摠舊情。</text>
<title>踰鳥嶺</title>,<text>竹杖麻鞋陟鳥崗。洛陽歸客半猶强。蒼茫家室知何處。梅驛松關朢裏長。又詩中收得嶺岑多。牛背歸吟寗戚歌。跋涉長程君莫歎。胷間壯氣老猶峨。</text>
<title>到丹月驛</title>,<text>鳥關高處悲艱巇。驛路通時喜坦夷。歷盡險砠方有兌。人間萬事摠如斯。</text>
<title>別林保深</title>,<text>梅軒邂逅共論詩。晩識慇懃若舊知。彈鋏三年南滯日。聯鑣千里北歸時。雲橫海甸仙鄕遠。雪滿郊關客馬遲。我返隋州君獨去。半程分袂攢愁眉。</text>
<title>元朝勉子 壬午</title>,<text>六十枉過一瞬間。學無成就悔如山。朝耕夜讀知吾分。勉爾靑春莫暫閑。</text>
<title>元日</title>,<text>德業無成媿昔贒。非科非學摠堪憐。書須眼鏡方看去。步倚藜筇僅折旋。志氣尙剛能望道。精神愈爽欲從仙。育兒幸遂傳家願。頤養聊當送暮年。</text>
<title>次申丈大中 𨥭 題鄕校東西齋重創韻</title>,<text>黌堂頹廢改樑掾。太守文治迥邁前。謀始祇憑齋老議。成終豈是我曹贒。飛甍再煥生春色。庖屋新成起夕烟。喜看靑衿游泳地。冬宜莊誦夏宜絃。多年蹤跡謝齋楹。病劣何能扶廈傾。難負靑衿勤付託。還慙白首妄經營。宮槐雪映初謀事。壇杏春濃始遂誠。於此藏修何所勉。洋洋絃誦莫分爭。</text>
<title>弊廬扁以戒懼。申丈大中有題詠。謹次。</title>,<text>離道怕從小路荊。喚醒聊揭此軒名。平居儼若玄天鑑。暗室莊如白日明。涵養期令眞體淨。操存寧使惰昏生。千秋思聖豈欺我。願學中和順性情。</text>
<title>贈申丈大中</title>,<text>先友鄕中公獨贒。韶顔華髮若神仙。蘭亭舊會追三世。洛社新遊共晩年。揮麈談時攀淸議。看花吟處續佳篇。從容昨日團圓樂。梅柳春光政可憐。</text>
<title>又步前韻。謝申丈大中。</title>,<text>安貧陋巷世稱贒。頤養林泉不羨仙。奕世簪纓奈無分。承家緋玉必遐年。妙齡久鬱靑霞氣。晩節空歌白雪篇。氷潔襟期知者幾。明時落魄我偏憐。靜居只自慕先贒。何必金丹學古仙。經籍生涯閑課日。桑麻活計樂終年。溪山有約時穿屩。風月無邊謾詠篇。才拙便當甘廢棄。看來瓊句荷相憐。自述</text>
<title>又步贈朴友汝久</title>,<text>魯質我慙學古贒。豪情君自作詩仙。功名已負紅顔日。志業同悲白髮年。十里溪山携杖屨。一春花柳和詩篇。風流耆會稀今世。况是同庚老更憐。</text>
<title>又步謝金友光仲 </title>,<text>風流儒雅子誠贒。骨格凡庸我豈仙。村隔東西蹊數里。齒爭先後較三年。桑麻談處聯雙袂。花柳看時和百篇。耆晬明春如罷會。寂寥吾輩摠堪憐。衣冠鄕里豈無贒。子在東鄰傍地仙。泣玉荊山畸半世。樂瓢顔巷送殘年。閑爭碁局消長日。春弄鸎花賦短篇。交誼平生君與我。每看霜髮共相憐。</text>
<title>又步謝李叔 志遠</title>,<text>吾族曾稱宅相贒。風流自是飮中仙。鵬摶壯志違當世。蠖屈寒蹤惜暮年。遙把藜筇省舊廟。更臨蓬屋贈新篇。相逢忽漫還相別。握手衰翁兩相憐。</text>
<title>甲申歲。感皇朝事有吟。</title>,<text>薪膽聖謨未雪寃。堪嗟幄對作空言。三臺大節千秋凜。萬曆皇恩百世存。大報壇懸殷日月。華陽洞保漢乾坤。星回殉社增悲憤。匣裏龍光射斗垣。</text>
<title>奉別申贊善 暻 謫機張</title>,<text>箕聖遺經旨晦盲。佩蘭獨自闢榛荊。時論劈破肝腸露。先志發揮日月明。舌凜冰霜驚百辟。名高星斗照千齡。此心誰識天應助。在處江山護至誠。</text>
<title>和鄭從德用 天龍 甲宴韻</title>,<text>憶昔髫年共一堂。遽然花甲做歡場。親賓滿坐東南美。蘭玉盈庭福祿長。君似我懷感孤露。兄先弟老隔三霜。病違嘉宴情何極。賡什偏欣壽且康。吾家宅相素堂堂。谷口開筵欣一場。彩舞春風傍花麗。賀歌斜日和鸚長。庚寅以降回今夕。甲子又周換幾霜。中表高齡君我在。共期筋力百年康。</text>
<title>送別柳君實淸峽搬移之行</title>,<text>同居半世若塤篪。兩老衰年遽別離。妹去九原想如昨。娚遙千里見何時。鶺鴒峽裏連聲喜。鴻鴈天邊失侶悲。省墓歸來留後約。莫須霜露染楓枝。</text>
<title>朴思亨科慶。和申丈大中韻。</title>,<text>桂籍靑杉藹譽聲。親朋握手喜兼驚。螢窓低首初何困。鴈塔題名晩忽成。業繼簪纓光世德。才堪黼黻際君明。朝班得士淸如許。不獨吾人釋褐榮。</text>
<title>又和掃墳韻</title>,<text>光山白日錦袍來。紅桂香浮薦墓盃。情篤渭陽依晩歲。譽騰宅相自髫孩。愉容更憶斑斕戲。僾慕應如謦欬陪。紫綬金章將俯拾。永期官享及玄臺。</text>
<title>次李上舍 運亨 科慶韻</title>,<text>梅山晴日玉簫鳴。嘉子芳年貢士名。榮耀松楸稱積慶。賀騰桑梓聳歡情。摘蓮今夕時猶晩。折桂他辰世孰爭。舊契人間餘白首。誠深栢悅感還生。</text>
<title>又和</title>,<text>忝托先交四十年。曲江麗日爾參筵。金蘭舊誼今無負。詩禮家聲古有傳。白戰才名宜鳳翥。靑春事業果鸎遷。榮枯聯璧何須歎。早晩應追乃伯贒。</text>
<title>玄石先生從享後。和申丈大中韻。</title>,<text>從祠追與兩贒同。斷自聖心尊慕崇。建極書非今世議。闢尼言是晩年衷。古經朱子疏箋繼。世道尤翁付托隆。早徹吾師庚戌箚。瀛洲不起一塲風。</text>
<title>次朴友汝久韻</title>,<text>老去親朋斷往還。偶扶藜杖到仙關。桑麻舊業東西陌。花柳新光遠近山。詩禮敎成雙膝下。糟糠緣樂百年間。眞心自是能招福。蘭室却偏臭味攀。</text>
<title>次沈同樞 運煕 壽席韻</title>,<text>鶴筭願如楚大春。彩衣堂上祝年辰。御廚頒粒輿儓使。親席稱杯侍從臣。賓接東南傾故里。肴登水陸雜華茵。地仙剩占人間福。矧是兒孫鳳與麟。謝紱還山興自幽。覃恩稱壽曠千秋。烏皮穩體生涯樂。虬筭齊齡寵祿優。荀氏八龍孫有譽。魏家雙鳳子無儔。知公世德誰如我。始信高門慶不休。</text>
<title>次申丈大中觀稼堂韻</title>,<text>晩年營得數掾新。眼界遙看百畒春。八域桑麻欣雨露。一區禾黍任豐貧。鋤停隴月閑吟賦。耕罷溪雲乍弄綸。非是孔門學稼圃。還同栗里逍遙頻。八耋名堂數字新。坐看野耒遍埋春。風輕穗外詩因富。雨細蓑邊興不貧。耕種本爲儒事業。桑麻要見細經綸。此翁可惜非荷簣。淸灞當年灑淚頻。</text>
<title>次權緊歸故鄕韻</title>,<text>花岑自是故園林。千里歸來作醉吟。肯搆茅堂先壠外。閑投釣餌舊溪心。顔淵平日甘簞食。子美多年冷布衾。寒士飢竆何往免。只緣鄕思暮年深。</text>
<title>崔友 鳳應 挽</title>,<text>天姿篤厚更誾誾。薰炙泉門行誼純。夜冷書帷勤蕫學。春深陋巷樂顔貧。槐壇講理如過夢。蘭室論襟似隔晨。吾黨凋零今孰在。哭君此日淚盈巾。</text>
<title>崔友 一魯 挽</title>,<text>質多其性好姿神。行繼丹丘孝友純。鄕黨爭稱忠厚士。親朋咸仰老成人。逝同贒閤差三日。仁得稀齡少一春。不墜家聲庭胤在。可占餘慶積无垠。又同庚兼世誼。托契百年間。請院籲天陛。尋源溯廣灘。斯文長寂寞。吾黨日孤單。衰病違攀紼。空沾老淚斑。</text>
<title>次李僉樞 諭 壽席韻</title>,<text>南極由來耀德門。壽於仁者理斯存。歌筵雪暖酣賓客。舞袖春生樂子孫。尊爵兼三榮玉圈。遐齡祝萬慶金樽。地仙福祿知無限。次第楓宸誥贈恩。</text>
<title>朴友汝久挽</title>,<text>其性寬仁色且溫。稀齡纔滿遽招魂。文章早擅詩壇譽。齒德久爲士友尊。洛社多年頻和什。蘭亭何日更開樽。同庚舊誼那堪痛。餘慶惟欣兩胤存。</text>
<title>贈別金伯剛赴任原營</title>,<text>嶺縣歉荒已數年。蘇殘今得大夫贒。拜恩北闕牙旗動。宣化東藩玉節翩。棠芾洛城早馳譽。星槎蓬岳舊尋仙。攀行未折靑門柳。白首江南情可憐。</text>
<title>率孫勉欽。棲白雲寺。庚寅</title>,<text>巖間留石寺。禪榻一燈懸。盃看三千海。手捫九萬天。鍾鳴霜月下。塔聳暮雲前。此日登遊樂。閑同鶴上仙。</text>
<title>感先師舊跡</title>,<text>長在山房昔我師。每驚花發識春時。今來倍切羹牆慕。繼晷勤工愴莫追。</text>
<title>述懷</title>,<text>第一峰頭小寺閑。麻鞋竹杖到仙關。僧談禪偈皆新態。巖月江潮摠舊顔。七耋衰翁渾忘世。三冬經業欲留山。明燈靜夜多眞樂。勸課孫兒不願還。</text>
<title>客來</title>,<text>絶壁松庵暮磬鳴。逢迎豪友說平生。數壺村釀歌三闋。坐到西峯月欲傾。</text>
<title>又步前韻</title>,<text>不隨權貴作哀鳴。閒卧林泉度我生。君看朱門方丈樂。何如山酒一盃傾。</text>
<title>琴工</title>,<text>三尺孤桐月下鳴。南來九十日寒生。長歌一曲猶康健。樽酒山中恨未傾。</text>
<title>石窟晨霞</title>,<text>海登曉色射雲屛。山吐紫烟封石扃。千載玄元今到否。函關佳氣又山庭。</text>
<title>蠶嶺吐月</title>,<text>冰轎咫尺掛蠶頭。下界江山萬里悠。還訝此身生羽翼。五更飛上廣寒樓。</text>
<title>贈同苦學者</title>,<text>磨杵惟宜達古今。焚膏要在整身心。禪窓月色惺昏意。山閣鍾聲警曉襟。進必盈科能到海。功如虧蕢豈成岑。三緘須謹閑言語。手不停披口更吟。</text>
<title>又步前韻</title>,<text>雲庵雪景莫如今。白玉江山萬里心。竹杖麻鞋來作侶。紅顔白首喜同襟。月爲燈鏡閒中塔。松作笙簧靜裏岑。儒釋工夫宜各勉。有時端坐聽禪吟。</text>
<title>又吟</title>,<text>携藜負笈自西東。雪裏孤庵秉燭同。春風更結看花約。蠶嶺聯裾四望通。</text>
<title>赴會芝溪書室。與李汝翼 輔天，鄭士賓 觀濟，李貫之 道鍵，成澹之 德明，李公履 行祥 講中庸。自首章至十二章。壬辰</title>,<text>花留絳帳樂閒情。松作瑤琴雜講聲。思傳一篇猶未了。後期須向菊籬成。</text>
<title>又步前韻。贈李汝翼。</title>,<text>修道遺編萬古情。講論今日萃同聲。琢磨功效欣多賴。秉燭光輝佇有成。</text>
<title>次崔晸世壽堂韻</title>,<text>蟪蛄塵界覿仙人。天爵君家四世新。南極瑞星長照觶。北堂萱草幾回春。鍊金不必靈丹術。頂玉爭如壽域民。舊額看來還景仰。感他傳業一團仁。</text>
<title>次申僉樞大中壽席韻</title>,<text>天爵榮光自乃先。祖曾繩武又高年。壽爲傳寶從仙近。仁作靈砂與世懸。蘭玉行杯爭獻舞。鄕鄰稱慶競趨筵。今攀詩律猶精健。次第恩資百歲前。</text>
<title>忠院齋菴。續成芝溪中庸講。病未赴會。追和講席韻。</title>,<text>溪堂花下酌。山寺雪邊遊。理辨中和妙。道明費隱修。鵝湖高議論。洛社好風流。老病違前約。離羣獨自愁。</text>
<title>元日</title>,<text>年望八十成何事。分作山中鶴瘦形。天外蓬瀛勞夢寐。盃中贒聖任醺醒。閑情恒愛三更月。靜味唯酣萬卷經。畏老不須愁歲暮。盛衰終始付堯蓂。</text>
<title>聞駒城節婦李氏慘禍。有感。</title>,<text>三更嫠舍賊喧騰。義烈千秋一婦能。血碧殘骸慘束縛。心丹勁節罵侵凌。芳名不死爭星日。寃貌如生葬雪冰。聖鑑孔昭應赫怒。復讎㫌美佇相仍。</text>
<title>申同知丈大中輓</title>,<text>齒德人間一地仙。當年割指孝根天。詩聲戛玉空留後。耆爵腰金幸繼先。洛社共吟經半世。蘭亭旅酌隔重泉。病違攀紼餘生淚。只慰庭蘭積慶延。</text>
<title>賞蓮庵。同李士正 頤祚，李重祥 奭祚，李子靜 壽頤，李士章 煥祚，李士涵 緝海 和鄭世豐韻。</title>,<text>小庵辦勝會。歌曲興難竆。花爛千峯雨。郊靑十里風。蘭亭觴詠富。洛社鬢鬚同。詩酒明春樂。更期此寺中。又朋來野寺靜。路向小溪竆。巾濕鸎峯雨。袂輕鷲峀風。琴調今古異。酒興聖贒同。秉燭前宵樂。堪誇浮世中。</text>
<title>次沈進士君白 重采 韻</title>,<text>天將踈懶付空林。白首下帷但口吟。耘耔百年元有分。經書千卷是知心。徒鐫箴戒留窓牖。反省愆尤愧枕衾。最是起余數君子。溪西園北寫懷新。</text>
<title>贈沈君白</title>,<text>萬事人間日已斜。漫憑僚友共咨嗟。江山有約脛全老。軒冕無緣夢亦遐。靜裏却修盈架帙。閑中裁得滿庭花。最憐雙眼覺昏瞀。况復庚炎瘧癘加。又我公由正不由斜。涉世多年發浩嗟。謹謹鄕鄰心不競。囂囂畎畒志曾遐。宏儒豈止摘蓮萼。佳子將期揷桂花。况復尊公三達爵。高門福祿世無加。</text>
<title>奉殿郞新命。述懷。</title>,<text>業墜金籝忝祖先。絃空瑤瑟負淵源。殿郞恩命緣何得。欺世又欺我后贒。</text>
<title>伏聞尤庵先生追配孝宗大王。有感。丙申</title>,<text>君臣咸一德。際遇孰如翁。魯史尊攘義。商巖啓沃功。蜀皇崩半道。諸葛哭孤忠。恩寵榮泉路。廟庭享禮同。</text>
<title>次沈君白孫冠禮韻</title>,<text>三加卜令日。古禮見公家。嘉客東南盡。主人父祖偕。病衰昧儀節。升降媿賓階。旭鴈來旬近。將稱玉潤佳。</text>
<title>鄭世豐與孫勉欽。偕讀于鄙所。次其韻。</title>,<text>俗遠郊扉寂。良朋自北鄰。有詩君漫興。無酒我貧人。夜靜睡魔去。燈明好意頻。吚唔年少業。老子艶徒新。又伴子三餘讀。深嘆德有鄰。芝蘭欣美質。樗櫟媿吾人。窓月賡詩久。帷燈講理頻。懶孫聯枕樂。責善效應新。</text>
<title>次沙村集薰字韻</title>,<text>白首人間在。靑年丈席薰。坐春今有淚。立雪已無羣。絃斷悲三世。學隳媿十分。漫吟續沙韻。感舊朢山雲。</text>
<title>贈別鄭世豐</title>,<text>晩年得一士。講義樂三冬。芝化雲溪雨。蘭香谷口風。斷金忘老少。攻玉賴磨礱。此去須勤勉。盈科進不竆。</text>
<title>初夏。與張浩然 志完，李元會 運亨 從兄弟。議設鄕飮禮于梅山。會者四十餘人。禮訖。次元會韻。己亥</title>,<text>鄕人共折旋。獻爵序其年。樹裏凝歌管。花間酌聖贒。子强閑主禮。我耄媿賓筵。縟節追三古。良辰四月天。又吾輩同周旋。縟儀幸暮年。聞風嘉客滿。勞事主人贒。姬禮新千載。雅笙動四筵。一辭留後約。歲歲綠陰天。</text>
<title>李進士 運亨 挽 辛丑</title>,<text>忘年自幸追先契。忍看兒亡父又亡。令譽千秋稱孝友。科名一代擅文章。梅岑鄕禮難重會。蓮閣經綸孰與詳。最是立孫慰泉下。後人佇見德門昌。</text>
<title>次金重垕壽席韻</title>,<text>天爵從先福不衰。必承世德耄而期。周天甲子望稀歲。正則庚寅奉壽巵。盟結百年偕兩老。春生雙袖舞三兒。隋東八袠巋然在。未赴末筵空續詩。</text>
<title>人物性偏全詠</title>,<text>當然是物則。因作秉彝名。氣局理皆具。質殊道各形。方圓器水澹。小大隙光明。初稟五常性。今纔一路呈。</text>
