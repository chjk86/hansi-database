<title>雉</title>,<text>疏趾且耿介。角角鳴逐隊。火德成五彩。臨水却自愛。雖云形如鷄。難畜於樊內。春日山梁上。燁燁多奇態。寄語愼飮啄。毋令致後悔。</text>
<title>喜贈族子在精</title>,<text>余老病將死而竟無聞。負先德大矣。且以門內羣少之喜從俗嗜利。爲不瞑之憂。只恨言敎之徒訟而先德之無徵。今日與汝話。忽見其抽肝露膽。棄穢歸凈。介然之頃。粹然乎超然乎誠無愧其爲吾先之後人。於是焉不覺其蹶然而喜。油然而感。率口吟成六言一絶以貽之。噫。今以後。庶可以藉手歸拜矣。然毋以已能而益勉其所不能。且以善誘而與凡羣少携手而同歸焉。則尤豈非門戶之幸也哉。余聞汝言。實有拜謝之意而不能。今此二十四字。便是二十四拜也。此意又不可不知也。退步已遵朱訓。立身宜似邵詩。更願硬著脊骨。况吾先德如斯。</text>
<title>七夕</title>,<text>茫茫天地幾甲子。七月七夕今復回。曬書曬褌渾漫事。我有所思起徘徊。牛女之說誠荒唐。饒舌何人源始開。蓐收行秋斗轉初。一雨知時節序催。詩人從古好新奇。况復愚夫積塵埃。平生可惜杜草堂。眞假草草互換來。汚衊星辰還小事。重辟飜爲誣天臺。世人嗤嗤向誰說。且進床頭酒一盃。知吾所知樂吾樂。任爾羣蒙口以咍。危矣乎造言有常刑。愼莫慢天誣人哉。</text>
<title>送別申時叔 在應</title>,<text>安東三百里。送君還故居。驛亭雪意亂。臨分更挽裾。</text>
<title>雨</title>,<text>始知薄霧遶山微。終逐密雲遍野飛。從此寒厨不寂寞。江蓴初長蕨芽肥。陰鳥和鳴少女微。須臾霡霂滿天飛。謳歌忽聽三農說。處處田疇禾黍肥。落落隨風響翠微。滿林楓葉似花飛。呼童持罟圍螃蟹。爲是前溪水正肥。遠岫零時望俙微。鳴窓忽看雪同飛。卽今萬物皆貞蟄。徒爾滂沱孰使肥。</text>
<title>李黃澗 運永 謫黃澗。鑿池種蓮。自號靑蓮仙翁。</title>,<text>凈植亭亭出小池。中通外直儘奇姿。天然去飾而誰似。君子湘潭自在時。而一作云</text>
<title>李黃澗書壁立字以贈余</title>,<text>增溪走馬筆如神。落地烟雲造化新。愧負當年勤勉意。空將心月揭江濱。增溪卽閔上舍百師所居。吾兄之友哭吾兄。若耶詩筒見厚情。小弟從今勤向往。眞心奇氣宛吾兄。李甞有哭吾兄詩。送示增溪上舍。若耶卽增溪別名。思兄思兄思吾兄。不奈病深阻一行。怊悵黃溪幾曲水。泠泠還入夢中鳴。入一作向吾兄之思卽吾兄。况復前人講永貞。兒輩莫嫌一面淺。神交本不在逢迎。</text>
<title>壬子夏。避癘寓內之宅。斯百從。每日暮。同賦一詩以錄之。非寄興也。乃課小兒也。然時移年邁。將小兒者。以白髮黃馘。重見此錄於古紙之中。其有不愴然而感。油然而愛。敦親之思者乎。然則此詩也亦足以興。同住者。裕伯，無忝，斯百，內之，酉興，興順，曾述，無忝之子好述，斯百之子利達，內之之子快麟。謂余年老。僉勸識其首。</title>,<text>吾人本有好家風。切莫違之入彼中。若敎心胸無忮克。乾坤一理自相通。此翁於世固相違。一任身外有是非。靜裡悠然觀物理。林風欲起嶺雲歸。多病尋常廢讀書。衰慵不奈世情疎。林深寂寞無來往。但許淸風入弊廬。鞭霆歷覽躡天衢。敬義堂堂德不孤。然後方爲男子事。諸君且莫誤雄圖。適情散步俯雲隈。十里晴川錦障開。却笑秦京多少客。幾年乾沒面浮埃。普濟假餻黼黻菜。凶年避接足堪耐。時從簡策怡心神。更觀風雲驗物態。濟。佛經音作离。大麥俗名盖因此。相傳心學是誠身。要在湯盤日日新。百尺竿頭須進步。鏡光的的本無虛。洞門深處鎖烟雲。綠樹陰中細逕分。採藥歸路山日午。呼朋沽酒醉醺醺。</text>
<title>拜宋石谷墓</title>,<text>天地斯丘大。荒凉草樹圍。平生勤仰止。今日得瞻依。吾道千年是。俗人百口違。斜陽無限意。獨立涕空揮。</text>
<title>偶閱前儒文集。次韻奉示宋奇玉 稺圭。</title>,<text>寂然心軆湛然明。此理寧言氣濁淸。開闢由來推上帝。形身主處統中情。須從神妙求眞像。莫以麤 缺 亂至誠。同善一言還自是。緣何遷就誤平生。天子精禋列聖親。涒灘遺感卽今春。至誠應復通神格。大義先將有禮陳。宇宙百年羞玉帛。山河萬里異冠巾。張皇爾莫胡人勢。我后傳心業更遵。</text>
<title>漫吟</title>,<text>小堂寂寥斷追隨。盡日無言坐似癡。雨過春回靑草岸。風微波定碧潭陂。邇來漸覺經營斷。老去應緣血氣衰。箇裡還憂蔥嶺帶。動時密察此心危。</text>
<title>次首尾吟</title>,<text>過翁非是愛吟詩。詩是過翁接友時。勢利功名皆僞耳。謙恭孝悌各修之。脅肩唯喏元非義。補道切偲儘着題。夫子獨稱平仲意。過翁非是愛吟詩。過翁非是愛吟詩。詩是過翁自歎時。禮樂詩書皆說夢。云爲動靜摠由私。全昧心上分功利。寧識象中有偶奇。愧負人間男子志。過翁非是愛吟詩。過翁非是愛吟詩。詩是過翁大語時。軆已全衰神益旺。事雖萬變志無移。耳能不屬於垣墻。目亦善觀了躍飛。不許微風吹水面。過翁非是愛吟詩。過翁非是愛吟詩。詩是過翁學道時。養性本因曾梏性。有爲始乃至無爲。只求時習依吾分。不願露光買汝知。一階半級須努力。過翁非是愛吟詩。過翁非是愛吟詩。詩是過翁觀物時。萬億百千根太一。往來飛躍出精微。月本賴日日何賴。聖卽希天天孰希。語到源頭意不盡。過翁非是愛吟詩。過翁非是愛吟詩。詩是過翁歎世時。文繡膏粱苟得則。君臣父子盡棄之。舒慘常逐鼻間仰。求覔輒從毛裡吹。人面獸心嗟已矣。過翁非是愛吟詩。過翁非是愛吟詩。詩是過翁勉世時。人孰不本五典美。亦誰能出一天圍。順時爲哲復爲聖。違世作蹄又作飛。其吉其凶都在汝。過翁非是愛吟詩。過翁非是愛吟詩。詩是過翁靜坐時。雲捲始看山露面。潭虛仍喜月增奇。眞翁雖許春來復。王老還憂鬼暗窺。莫敎須臾有間斷。過翁非是愛吟詩。過翁非是愛吟詩。詩是過翁動察時。莫以俗情主性質。易將童習認天機。苟非初發加精一。無路流行驗躍飛。敢曰能之願學矣。過翁非是愛吟詩。過翁非是愛吟詩。詩是過翁悶愧時。初不得之謾說得。自謂知也卽非知。靜中惕若思誠意。應處依然便自欺。如此因循何日了。過翁非是愛吟詩。過翁非是愛吟詩。詩是過翁改過時。不亦悅乎思浹洽。須宜勉也立平夷。方於道上尋眞脉。肎恤人間笑不知。百尺竿頭快進步。過翁非是愛吟詩。過翁非是愛吟詩。詩是過翁獨處時。無可奈何人不信。寧須悶也自爲資。眼邊已遣浮雲遠。頭上長留白日遲。安土樂天成訓在。過翁非是愛吟詩。過翁非是愛吟詩。詩是過翁獨語時。物不忒由天不忒。人無欺自我無欺。若於磯處隨加勉。庶矣險時得推移。反己以誠樂莫大。過翁非是愛吟詩。過翁非是愛吟詩。詩是過翁自警時。擺却俗情斯乃學。樂夫天命復奚疑。春融仁義由加力。蟬蛻物私賴致知。不曰朝聞夕死可。過翁非是愛吟詩。過翁非是愛吟詩。詩是過翁祝聖時。湯敬姬文已備矣。堯天舜日且明之。神功浩浩長春域。仁化洋洋放海湄。億億千千萬萬歲。過翁非是愛吟詩。過翁非是愛吟詩。詩是過翁念祖時。忠節勳名三國望。文章道義百年師。傳承一是皆勤謹。墜落寧能不忸怩。泣想先靈憂後世。過翁非是愛吟詩。過翁非是愛吟詩。詩是誦傳家法時。最向君親敦大義。卽於邪正辨些兒。眼前俗物皆奴耳。心上忮情盡棄之。九死十生無悔矣。過翁非是愛吟詩。過翁非是愛吟詩。詩是過翁痛哭時。瞻樹那堪風不定。轉頭寧忍歲飜移。至慈曾有一身敎。不肖今無半箇追。靜念秋毫皆罪過。過翁非是愛吟詩。過翁非是愛吟詩。詩是鴒原語到時。阿仲靑霞埋地厚。老昆白雪値寒祁。思深湖嶺心悽黯。恨結幽明事變移。孤坐悲吟淚似雨。過翁非是愛吟詩。過翁非是愛吟詩。詩是難忘亡子時。生若有爲胡亟奪。悲雖無益奈憐輝。明道哭子曰。只憐祖輝在渠。 每當一室同膠漆。二字見朱書。 寧耐寸膓集劒錐。揚子所歎誠淺矣。見法言。 過翁非是愛吟詩。過翁非是愛吟詩。詩是追思亡室時。何處得來如汝靜。空山埋却幾星馳。生時旣任加箴戒。夢裡胡無與指揮。閫內知音久已斷。過翁非是愛吟詩。過翁非是愛吟詩。詩是泣思子婦時。應汝深悲吾失道。故吾還欲汝無知。若知復作他生婦。不必吟成今日辭。神理茫茫難可度。過翁非是愛吟詩。過翁非是愛吟詩。詩是過翁念女時。悲莫悲焉晝秉燭。愚雖愚也竟無機。然須努力加誠信。且若弛心害事爲。更憶汝兄戀汝語。過翁非是愛吟詩。過翁非是愛吟詩。詩是申申孝直時。禮卽節文和卽樂。說時昭㫼做時疑。俗人碌碌知無矣。古者優優更勉之。言出中情君記取。過翁非是愛吟詩。過翁非是愛吟詩。詩是溪人瞻詠時。少日酒杯非俗性。老年經傳要眞知。已看磊落由本立。更願精微驗著爲。萬事都來無出此。過翁非是愛吟詩。過翁非是愛吟詩。詩是健窩相勉時。鼎裡要須喫一臠。健窩無向上勇往意。故云。 枕邊元不笑羣兒。朱子以堯夫看兒戱爲不恭。健窩初無此意。亦所以爲病。 若先着力分明見。此雖應上一臠語。而亦復有深意在。 然後方成歲暮期。亦有深意。 莫道蒭蕘無好語。過翁非是愛吟詩。解道此意。眞是知音。過翁非是愛吟詩。詩是幽人責善時。宜述尤翁果且確。肯同俗子巧而機。軆行終作蛻蟬化。徒讀只爲呑棗知。念釋在玆須努力。過翁非是愛吟詩。幽人卽宋奇玉也。當時會中人。過翁非是愛吟詩。詩是過翁自數時。利害窮通還計較。方嚴直諒不隨追。臨書悠泛昧其義。開口尋常巧厥辭。屈指有玆四者耳。過翁非是愛吟詩。過翁非是愛吟詩。詩是孤松詠歎時。不畏氷封而雪壓。寧關雨打與風吹。初無匠石相來往。一任烏兎迭走飛。愛汝蒼髯有節操。過翁非是愛吟詩。過翁非是愛吟詩。詩是服膺小學時。愛敬悌忠皆例習。隆親應對不神奇。若知小子着力法。始識晦翁當日辭。學校人人所第一。過翁非是愛吟詩。過翁非是愛吟詩。詩是討論大學時。三八雖曰分領目。傳經知是說行知。俗儒渠自土墻隔。聖賢元來是日垂。却笑馬韓無尾首。過翁非是愛吟詩。過翁非是愛吟詩。詩是明明講討時。昏處便如於我乏。明時忽似自何歸。軆本靜耳鏡如水。用使若之走與飛。致曲至誠思孟授。過翁非是愛吟詩。過翁非是愛吟詩。詩是新民說到時。悶汝昏愚同己病。憂人墊溺急兒啼。唯其一理推將去。所以八荒自化歸。明德新民非二致。過翁非是愛吟詩。過翁非是愛吟詩。詩是究求至善時。全軆還他十分地。不同却似萬千吹。或稱中妙又稱極。大至君臣小至衣。二字本然須着眼。過翁非是愛吟詩。過翁非是愛吟詩。詩是方論格致時。先向心中分善利。更從卷裡驗興衰。孜孜要復本來智。燁燁非誇外面衣。夫子博文卽此道。過翁非是愛吟詩。過翁非是愛吟詩。詩是又論誠意時。善念培扶窮氣力。惡情决去抽肝脾。惟宜愼處又加愼。莫敎枝頭復出枝。格物修身統在此。過翁非是愛吟詩。過翁非是愛吟詩。詩是正心講質時。常敬本求全厥軆。靜存元在審其幾。直須如衡復如鑑。若不屬吾更屬誰。敬止已先說此妙。過翁非是愛吟詩。明德章所謂顧諟天之明命。已是說敬意而特未及提出敬字。故至善章敬止之引。所以爲明白說破者。然而或以爲大學不言敬。故朱子以敬字補之。此言甚可疑。過翁非是愛吟詩。詩是修身究索時。五辟豈爲五者害。一心要作一身司。若勤物上省精力。不負聖人鄭重題。須識明誠同一理。過翁非是愛吟詩。過翁非是愛吟詩。讀到齊家治國時。仁讓恕忠由自得。弟兄父子述宣尼。桃夭所引眞精奧。風火爲心莫誤違。壹是皆從身上去。過翁非是愛吟詩。過翁非是愛吟詩。詩是治平泛說時。如果無違同好惡。寧憂不得子蒼黎。惟其廣矣敎爲法。所以化之誠作梯。義理之言重可繹。過翁非是愛吟詩。過翁非是愛吟詩。詩是通讀魯論時。諸子所聞皆聖道。一言以蔽去吾私。欲知緊語甚爲最。其於大本怎不違。半部之云尤可笑。過翁非是愛吟詩。過翁非是愛吟詩。詩是過翁閣筆時。快誦至言妙釋理。怳當大筆奮如飛。先生旣自闢堂矣。小子何能加屋爲。微瑣方將綴拾耳。過翁非是愛吟詩。過翁非是愛吟詩。語到天人一理時。若曰天人俱異體。定謂物我不同知。消長雖有近而遠。樞紐本無速且遲。江海井泉只一水。過翁非是愛吟詩。過翁非是愛吟詩。詩是陰陽觀玩時。對待雖如各有主。流行只是一爲基。方圓大小豈他物。生殺斂收卽此爲。橫竪說來儘不盡。過翁非是愛吟詩。過翁非是愛吟詩。詩是鬼神論斷時。雨露霜雪固是汝。方圓動靜定因誰。聖賢截自乾坤說。造化元從太極揮。附木嘯樑粗且粗。過翁非是愛吟詩。過翁非是愛吟詩。詩是五行靜翫時。五也雖云物也料。一之誰復定之知。用本是體理本合。生不爲欣殺不悲。須看始終元不忒。過翁非是愛吟詩。過翁非是愛吟詩。人物本性洞辨時。人亦物哉物有道。性本理耳理無爲。須看聖賢之言隱。却以鳶魚也躍飛。性若不同天不一。過翁非是愛吟詩。過翁非是愛吟詩。詩是本然論性時。幽在鬼神明在樂。大於天地小於眉。若云物內分同異。應亦心中有變移。二字之謂晦父辨。過翁非是愛吟詩。朱子論天命之謂性曰。天所命底是性。人物同。也須看之謂二字。便得。過翁非是愛吟詩。詩是兼言氣質時。所以所能俱一事。無亡無害卽良知。生成宜驗本無惡。睿知須看聖不移。氣質無時寧有物。過翁非是愛吟詩。過翁非是愛吟詩。詩是兼言質拘時。好惡雖生理靜一。義仁還梏氣豐衰。泥沙却混井泉澈。雲霧能掩日月垂。於此始言不好底。過翁非是愛吟詩。過翁非是愛吟詩。詩是語心本軆時。不暇修來寧暇勉。元無東去亦無西。唯應古聖說其妙。胡乃今賢看得低。心外無仁是築底。過翁非是愛吟詩。過翁非是愛吟詩。氣與本心分說時。心指精英推去少。氣兼內外識來稀。偏言爲心復爲質。統看不加亦不衰。惟在地頭隨說也。過翁非是愛吟詩。過翁非是愛吟詩。詩是過翁興歎時。奇巧險巇尊范叔。溫良恭儉侮宣尼。人心斁絶知何復。世道渾澆無已期。獨抱古經愀不語。過翁非是愛吟詩。過翁非是愛吟詩。深惡小人情狀時。遂以淫霖飛霡霂。敢看日色作虹霓。假仁終始爲求利。善合尋常卽復離。爲鬼爲狐又爲蜮。過翁非是愛吟詩。過翁非是愛吟詩。詩是詠歎君子時。尙矣聖人同日揭。猗歟君子似雲披。唯仁求得急飢食。違道干譽病夏畦。當世不知後世仰。過翁非是愛吟詩。過翁非是愛吟詩。詩是彼哉陋俗時。看利焉能顧有義。亡親無奈但知妻。經營只是求容悅。得失徒將作喜悲。聖者見之應惻隱。過翁非是愛吟詩。過翁非是愛吟詩。詩是大讀汗靑時。一劒一燈一斗酒。或歌或笑或長悲。興亡從古豈無故。善惡至今苦不齊。一一仰天欲問了。過翁非是愛吟詩。過翁非是愛吟詩。詩是厥初探賾時。造化凝時應有跡。女男生際定先誰。寧知其寡與其衆。孰敎以夫又以妻。此理吾心庶驗爾。過翁非是愛吟詩。過翁非是愛吟詩。詩是女媧竊恠時。婦女豈宜邦國主。失差應是史臣題。尊陽元自合天道。定位况來有昊羲。此語應招呂武禍。過翁非是愛吟詩。過翁非是愛吟詩。大舜皇英闕殆時。若曰皆眞風姓後。忍能何以昏因爲。曾謂神聖行無禮。恐亦荒唐史失辭。此事古今無辨者。過翁非是愛吟詩。過翁非是愛吟詩。欽仰四凶誅戮時。如此眞看才天耳。不然何以治平之。一心無累承天位。萬國歸仁垂袞衣。閩聖極稱其以此。過翁非是愛吟詩。過翁非是愛吟詩。嘆息朱均不肖時。嗟矣乃翁俱聖智。恠哉厥子各肝脾。只將行止求從欲。遂以訓謨謂不知。此事人間最變異。過翁非是愛吟詩。過翁非是愛吟詩。大禹爲熊辨誣時。化物元來由惡積。沒寧自是順天機。至今邪說傳圖畫。從古儒門不斥揮。無間然人寧若此。過翁非是愛吟詩。過翁非是愛吟詩。讀到夏家本末時。恠底儀公生酒糱。至哉姒聖始明機。陰生正午終凝沍。理在本心好守持。且看栢樑起椽柱。過翁非是愛吟詩。過翁非是愛吟詩。詩是阿衡贊嘆時。避地隱淪應不悔。輔君施設總無遺。遷桐歸亳發新義。就桀又湯由自知。有摯氏之志則可。過翁非是愛吟詩。過翁非是愛吟詩。還恠周臣賂紂時。此日徒知君父急。那時暇顧常經垂。稜稜駿骨尙云可。艶艶蛾眉事更稀。莫或復爲助桀虐。過翁非是愛吟詩。過翁非是愛吟詩。詩是夷齊仰止時。叩馬千秋敦有義。揚鷹當日却無辭。若於北海淪淪矣。寧向西山採採之。此實事之不幸者。過翁非是愛吟詩。避紂居北海之濱。又何必以善養而歸周乎。文王當時已有天下之二。則恐是淸者之所不屑矣。朱子以泰伯爲高於文王。而孔子以武王爲善述。則文王之時。正恐是伯夷自靖之日。過翁非是愛吟詩。戰國一朝掃若棊。燕趙齊魏兒女戱。魯衛韓晉狙公爲。倒阿恒授敵人柄。闖戶偏招暴客窺。寒月古墟餘落葉。過翁非是愛吟詩。過翁非是愛吟詩。詩是魯連賞歎時。不負爲天下士耳。世方尊帝尙奴之。雖然猶欠宗周語。所以還深責備疑。戰國智謀成就得。過翁非是愛吟詩。孟子論放太甲。以爲有伊尹之志則可。不佞於勸齊梁以爲王。無孟子之道則逆。世衰道微之日。此等義理。尤不可以不明言。過翁非是愛吟詩。歎息始皇不罪時。戮士焚經還小事。滅倫殺父果何爲。尙論從古無懲討。除苛以來孰畏疑。呂氏逆兒嬴氏賊。過翁非是愛吟詩。過翁非是愛吟詩。喜看鴻溝負約時。心內惟知報國大。身外寧顧破成微。也應將計因成計。只是約書便捷書。然而河南有貶議。過翁非是愛吟詩。過翁非是愛吟詩。詩是論詳徐庶時。小計片言雖汝默。半絲一粒果誰爲。爾心數去皆欺世。其母想來亟皺眉。忠孝一身都喪矣。過翁非是愛吟詩。過翁非是愛吟詩。詩是品題小草時。棊屐已應情僞見。笑言不必義忠輝。國憂一任風流遣。臣節都因姑息虧。幸矣桓溫先汝死。過翁非是愛吟詩。過翁非是愛吟詩。詩是唐宗貶抑時。濫矣狗豚而袞冕。詐哉夷狄之謀思。唯將一世致强富。遂齒百王等聖知。晦父鐵金恐太恕。過翁非是愛吟詩。過翁非是愛吟詩。詩是痛嘆泥馬時。南土莫榮皇帝樂。北沙唯恐父兄歸。逢迎卽是尊安術。一德非無復雪窺。千載岳王獨飮泣。過翁非是愛吟詩。高宗之和。恐欽宗之歸也。秦檜之和。逢高宗之惡也。過翁非是愛吟詩。詩是悼傷武穆時。橫處還知忠貫日。靜時愈看髮成絲。盖其才也必恢業。所以殺之唯恐遲。莫勸黃龍百盒酒。過翁非是愛吟詩。朱子以岳王之請建儲爲將臣之橫。岳王嘆不討虜曰。欝欝生白髮。過翁非是愛吟詩。欽服張公世傑時。弟友兄忠天必醉。國亡身死我爲知。隕星洋海運應去。焚祝平章心不欺。大丈夫當如此耳。過翁非是愛吟詩。過翁非是愛吟詩。宋陸大夫歎服時。正學其於運去也。大才無奈國亡惟。胡之猾夏胡如此。天若有爲天亦非。妻子君臣一義字。過翁非是愛吟詩。舟中講大學。是何等正學。過翁非是愛吟詩。信國文公歎仰時。虜獄風霜三歲節。人生仁義百年知。上天尙未華夷辨。下士焉知節義時。野服黃冠知有意。過翁非是愛吟詩。末句一作風雨至今怳見爾。過翁非是愛吟詩。詩是彼哉許衡時。宋郡縣生元太史。口周孔誦身韋衣。榮名可汗尊爲禮。快事文山死似麋。大老斥之人或惡。過翁非是愛吟詩。過翁非是愛吟詩。眥裂胡元一統時。武瞾僭稱同變異。史官許統坐依稀。于今夷夏無由辨。而後誰人牖厥迷。涑水尊曹嗟作筆。過翁非是愛吟詩。過翁非是愛吟詩。詩是明儒憎厭時。拋棄精忠固汝習。徒尙巧辭却誰毉。誤分羣說經乃亂。禮讓一言母則危。當世名儒萬世罪。過翁非是愛吟詩。解縉揚榮金幼孜楊士奇二十餘人。爲明初名儒。而皆偸生於靖亂之時。又承命撰性理大全，經傳小註。而皆使失眞。至於士奇則又以禮義二字。贊成廢后之謀。過翁非是愛吟詩。詩是瓊山恠歎時。邃學博文一世最。異言悖說幾番爲。惟於義理無眞見。所以原頭有失詞。都是明儒喜立異。過翁非是愛吟詩。過翁非是愛吟詩。一讀升菴文集時。太極原論何雜也。六經續解亦差之。不過類聚而爲說。大抵爭多以自欺。可惜不從朴實做。過翁非是愛吟詩。過翁非是愛吟詩。歎息胡淸猾夏時。招卓誅常人已失。呼戎作帝理堪疑。一之甚矣云胡再。斥者非歟使不夷。大地陸沉道在我。過翁非是愛吟詩。過翁非是愛吟詩。詩是欣逢聖際時。有德有功同舜禹。乃文乃武盡精微。克勤至矣治兼敎。不負作之君與師。道統百王吾主是。過翁非是愛吟詩。過翁非是愛吟詩。詩是對揚聖德時。大道春秋兼禮樂。神功南北曁東西。天心已豫應流光。民俗歸和不用堤。壽富多男臣拜手。過翁非是愛吟詩。過翁非是愛吟詩。詩是過翁戀國時。只以一心懸象魏。不關百事變楸棊。顧爲唐帝衢中老。寧作洛翁枕下兒。有性命焉消不得。過翁非是愛吟詩。過翁非是愛吟詩。詩是撫躬自悼時。民不可無五典重。人誰能作百川堤。爺孃已沒誰爲孝。日月方臨敢售知。塵刹無非報佛也。過翁非是愛吟詩。過翁非是愛吟詩。詩是時人痛惡時。君忍棄乎榮作利。天胡欺也巧爲機。不思國泰民安術。只作朝三暮四知。聖朝元不負此輩。過翁非是愛吟詩。過翁非是愛吟詩。詩是感歎圃隱時。邃學已能貫性命。精忠彌 缺 際危疑。豈惟高節同孤行。實是大本述仲尼。道統吾東肇此老。過翁非是愛吟詩。過翁非是愛吟詩。詩是靜菴景仰時。不待百年論卽定。何妨一世是而非。盛功敏似陽春化。至道曒如出日暉。東土宮墻從此闢。過翁非是愛吟詩。過翁非是愛吟詩。詩是陶山仰止時。懇惻慈詳由氣質。笑言動靜摠天機。作時每主容人過。入處先從不自欺。後世春堂特地慕。過翁非是愛吟詩。作時云云。見尤庵集。過翁非是愛吟詩。栗谷先生鑽仰時。愷悌公誠非勉得。明通灑落近生知。用時手段天同運。靜處深源鬼莫窺。理氣之論明道意。過翁非是愛吟詩。過翁非是愛吟詩。吾祖文元公頌時。大法大倫從此定。三千三百豈人爲。莊嚴縝密平常學。明白沉深朴實知。裕後光前大業在。過翁非是愛吟詩。過翁非是愛吟詩。詩是稱停南磵時。朱子䂓模筆削義。孔明際遇慶元危。豐功已自敦人紀。盛德都由克己私。聖德如天興曠感。過翁非是愛吟詩。過翁非是愛吟詩。石谷之疏大讀時。瀝膽披肝委性命。數往知來等蓍龜。知因邪七爲人病。故以先生作世毉。天意分明如此矣。過翁非是愛吟詩。過翁非是愛吟詩。詩是又論石谷時。道統雖卽不敢議。人倫還是到無疑。地尊尊慕嫌薄俗。微子子孫有聖尼。所以歎尙唯我獨。過翁非是愛吟詩。過翁非是愛吟詩。詩是不爲平仄時。尙書春秋與七篇。柳惠伊尹兼伯夷。平時都說皆一貫。用處還不致再思。是以人人未成道。過翁非是愛吟詩。過翁非是愛吟詩。詩是過翁恠事時。瓦釜作雷玦作玉。鴆毒爲羞學爲奇。仁人元自羣猜集。惡者尋常百福歸。此理茫茫難可詰。過翁非是愛吟詩。過翁非是愛吟詩。詩是窮廬悲嘆時。命矣身心無寸益。居然鬢髮已全衰。恥爲違道干譽事。其奈和泥帶水知。桑楡功業宜自勉。過翁非是愛吟詩。過翁非是愛吟詩。詩是與人不合時。義理人俱曰我聖。是非余獨謂難知。閉門爲養孤苦性。開口偏增卞急姿。只恐或歸迂僻處。過翁非是愛吟詩。過翁非是愛吟詩。不合之中自勉時。若向聖言體貼出。方知吾道在於玆。時文射利同洪水。俗議亂眞甚塞尼。二者之間占所擇。過翁非是愛吟詩。過翁非是愛吟詩。自勉之中又勉時。氣不從心皆血氣。知無自信得眞知。只思古者法而法。不管人之疑不疑。如此而生如此死。過翁非是愛吟詩。過翁非是愛吟詩。詩是不關不合時。天道宜看本不忒。物情須驗自無齊。百千萬變皆常理。仁義孝爲卽範圍。非我離之渠不合。過翁非是愛吟詩。過翁非是愛吟詩。詩是過翁寄興時。白雪寒期同竹友。黃昏幽約訪梅妻。箇中每驗春消息。那處却非道範圍。始識無情亦妙合。過翁非是愛吟詩。過翁非是愛吟詩。詩是厭看著述時。吾道須宜勤護植。聖言不可使推移。大方洙泗先經始。奧義洛閩盡發揮。所以華陽不立論。過翁非是愛吟詩。過翁非是愛吟詩。詩是悶憂俗學時。初則探奇終走險。若非合眼必揚眉。心情元不加修養。氣質何由得變移。然復大言竪拂了。過翁非是愛吟詩。過翁非是愛吟詩。悶歎今之初學時。讀一二書稱達道。昧忠敬理許隨時。畏從勝己求資益。敢向癡人說夢知。眞是不如賈雇者。過翁非是愛吟詩。過翁非是愛吟詩。詩是平論時理時。葛夏裘冬飢則食。愛君親上欲無迷。聖賢若曰超于例。經傳必云學厥奇。亘古亘今一是字。過翁非是愛吟詩。過翁非是愛吟詩。詩是誦傳古語時。成德全由得樂意。爲邦只在放淫辭。誰人能透幾層級。此語聞諸都指揮。聖聖相傳只有此。過翁非是愛吟詩。朱子以孔子譬都指揮。孟子譬通判。過翁非是愛吟詩。詩是更論着已時。若識萬千涵在一。方看著顯始於微。力行是乃爲吾有。徒語何能作厥知。默驗天人同一事。過翁非是愛吟詩。過翁非是愛吟詩。詩是異端恐陷時。邪說元來昧理窟。冥行都只誤心機。彜倫方信依天命。夷險宜加辨路歧。纔出聖言皆惡業。過翁非是愛吟詩。過翁非是愛吟詩。詩是過翁自悟時。下士拙䂓宜自勉。聖人神化敢云追。爲山九仞憂虧蕢。進步尋常據實知。不若玆時歸異學。過翁非是愛吟詩。過翁非是愛吟詩。統說靜存動察時。賢聖淵源誰肯綮。中間光景有些兒。事隨地頭心爲主。大包乾端小至眉。虛死虛生然後免。過翁非是愛吟詩。過翁非是愛吟詩。詩是復申前語時。事有非時人有責。情無萌處鬼無知。若將聖道心中得。便覺泰山眼下低。莫負洛閩多少語。過翁非是愛吟詩。過翁非是愛吟詩。詩是丁寧朋友時。君子於人憂若己。吾儂况爾老多疵。願從氣質勤加砭。更向事爲督不遺。不肖猶能知感矣。過翁非是愛吟詩。過翁非是愛吟詩。詩是更申朋友時。金玉元來土作質。切偲所以信之爲。君臣父子從玆立。性命天人賴爾知。無負五常歸重意。過翁非是愛吟詩。過翁非是愛吟詩。詩是過翁尙友時。曾數夏尤非迫切。朱揚萊過更光輝。初無一軆心相合。寧保片言道不離。此是吾人宜勉者。過翁非是愛吟詩。</text>
