<title>言志</title>,<text>詩者。志之所之。在心爲志。發言爲詩。故古之論者。只視其志之所向者高下。而曾不致意於體例工拙之爲如何耳。至於格律之精粗。用韵屬對。比事遣辭之善否。魏晉以前諸賢之所未嘗留情。况國風雅頌賦比興乎。一自古詩之亡。詩家文法遂興。而雕篆繩削。轉相刻薄。奇巧夸華。千百其態。而汩沒於聲律體格之末。曾不暇於性情感發之邪正得失。而音響節族。亦隨以不與古相近。此考亭夫子所以貽書楊宋卿而有葩藻勝言志隱之歎者也。余以無能。詩則尤非其所長。而猶知此習之爲可恥。每觀歷代諸作。無意慕效。平生最愛淵明之平淡。康節之快活。而顧以思致平凡。模寫不得。亦不欲苟艱用意。以強其所不能而必期其畫葫蘆也。以此其有觀物寓意及遇朋知詶唱。一二所得。皆不事剽竊。不求比擬。亦不問工拙精粗。而直是隨其心之所發。蓋非晉非唐非宋非明。而特自家之詩耳。覽者恕焉。尋山問水競奔馳。探勝搜奇各是非。物在眼前俱適意。盆魚庭草自天機。</text>
<title>詠心</title>,<text>心是吾心吾不知。出入如何無定時。焦火凝冰誠可畏。須將敬字爲扶持。</text>
<title>默房庵。次趙默齋 錫圭，梧齋 光世 兩丈見贈。</title>,<text>吾道淵源四子書。時人把作等閒書。今來剩得提撕語。不翅工夫在讀書。</text>
<title>讀理學通錄</title>,<text>知在無窮處。行行進步艱。路傍還有路。山外更看山。關鎖重重裏。門墻隱隱間。打透幾時節。升堂拜孔顔。</text>
<title>觀物</title>,<text>天地生成化。林林共一春。洪爐噓已暖。大酒味方醇。靈根潛活潑。至理並縕絪。本來無物我。知此便知仁。</text>
<title>無題</title>,<text>萬里長空過點雲。寒潭秋月淨無塵。去從何處來何處。宛是吾心本面眞。</text>
<title>偶成</title>,<text>朝日高三丈。林居麗景佳。經雨蜂含蘂。乘風燕蹴波。物物皆天理。生生各自家。忻然如有得。不欲向人誇。</text>
<title>賞花</title>,<text>行尋澗紫又巖紅。盡日逍遙共化翁。未了幽人觀物興。歸時珍重戒東風。</text>
<title>輓柳興德 世章</title>,<text>北望燕塵暗。班生舊筆投。劒欲跨靑海。功將勒白頭。可惜崢嶸氣。終然寂寞樓。荒山新塚起。此恨永千秋。</text>
<title>示學者</title>,<text>指訣相傳養與存。是爲端本而淸源。不能洗濯光明界。餘外區區那足論。</text>
<title>靜思</title>,<text>虛靈靡不稟於天。交蔽多端喪本然。方塘埋却天光漏。寒水空藏月影圓。誰知精一勛華戒。所謂工夫口耳傳。道固朝聞甘夕死。勖哉吾輩盡心焉。</text>
<title>讀晦庵先生論中和書有感 幷序</title>,<text>余於中和二字。積費思量。終未釋然。遍觀諸儒之說。而一向透徹不得。及讀朱夫子所云未發。只是思慮事物之未接時。於此便可見性之體段。故可謂之中。而不可謂之性也。發而中節。是思慮事物已交之際。皆得其理。故可謂之和。而不可謂之心一言。胷中始曉然明白。復無纖芥之障。於乎。微夫子。先聖訓辭淵微之旨。將未能暢徹而發明矣。安得免萬古長夜之歎哉。遂感而題。聖人言易不言難。易處終難仔細看。不有晦翁親切訓。一生長抱鶻圇嘆。</text>
<title>輓李 翼年 城主</title>,<text>儀象寬嚴氣味淳。顚狂世界獨淸眞。提撕敎洽尤溪士。撫字恩深渤海民。雲水汾城悲舊劫。梅花官閣泣殘春。死生一度公何憾。南國相傳太守仁。</text>
<title>讀退溪先生集有感 幷序</title>,<text>晦庵朱夫子以天挺亞聖之資。承河洛淵源之正。心法則舜禹授受。學問則孔孟指訣。以後學管窺蠡測。安敢涯涘其萬一。而竊嘗讀大全書。想像其氣象彷彿於翫索諷詠之間。則蓋其包容鎭物。如天地河嶽。變化不測。如䨓風日月。論道則大出無外。析理則細入秋毫。眞積力久。光輝發越。而薰蒸透徹。沉浸醲郁。太和之氣。醇醪之味。沛然洋溢於言辭之表。而令人浹洽於骨髓之間。於乎盛哉。讀大全而無興起感發。豈謂有人心也哉。今夫子之舍後生幾乎五百餘載。接武於後而傳統者誰。惟我退陶老先生爲庶幾焉。今讀先生遺集。感而題。滄洲之水淸且漪。洙泗淵源接漪漪。一脉汪汪傳千載。退溪之水淸且漪。</text>
<title>剡溪居士李 潛 先生上䟽死。金學士 世欽 上䟽救剡溪。竄極邊。權持憲 斗紀 又上䟽救學士。又斥逐湖外。世道良可悲也。爲賦三絶。以寓桼室之憂。其一悼剡溪。其二其三。憶學士與持憲也。</title>,<text>不知有己知有國。云是梅山侍郞兒。志士到今將緘口。復誰扶得社稷爲。不能分別是非眞。當日揚淸有幾人。回首乾坤猶正氣。如君可謂古王臣。盛名之下士無虛。不負生平所讀書。何處楓林煙瘴裏。戀君憂國獨欷歔。</text>
<title>寄申明仲 益愰</title>,<text>烏岑東入望。頤養近如何。牕外江聲足。山中松韵多。夢魂愁隔濶。朋友貴磋磨。知有前期在。庭梅半欲華。</text>
<title>輓趙默齋</title>,<text>一默堂中遺逸老。淸脩苦節衆咸推。平生踐履如將失。終始工程不自欺。江上空留楊子宅。壁間猶見謝公詩。緖餘幸得螟蛉繼。爲向泉臺賀有辭。</text>
<title>遊淸凉小白山記行</title>,<text>退陶傳正脉。吾道獨寒岡。山川爲毓氣。日月與齊光。南州同景仰。東國永輝煌。再拜遺祠下。愀然如見墻。右謁檜淵書院百梅花皎皎。想像先生臆。百梅花溫溫。想像先生色。百梅花菲菲。想像先生德。臨風嗅餘香。耿耿懷疇昔。古楂半衰朽。誰復繼手植。歎息千載下。吾道今寂寞。右百梅園先生棄後學。惟餘杖屨處。高岡壓晴川。五月排大暑。怳如煙火外。飄然羽衣擧。水雲竟綿邈。徊徨不能去。右登寒岡臺千年東洛院。一幅旅軒眞。儀範巖巖嶽。英華燁燁春。莫愁違謦欬。如復接精神。只恨丹靑裏。靈臺狀未臻。右謁東𠗂書院此心非是爲人知。於我何關知不知。有石無名江上立。先生與汝兩相知。右不知巖江上巋然石。先生砥柱碑。大節今王蠋。淸風舊伯夷。扶得三綱重。寧將一死移。仰天天不愧。然後是男兒。右過砥柱碑蕭灑昆山處士廬。一張琴又一牀書。原顔舊樂餘眞箇。郊島寒愁任自如。本來志尙能堅介。何患工夫或脫踈。衰世孰云無友道。多君琢切不遐余。右訪申明仲出門云誰思。細雨春江夕。手澤留精神。神鬼護剝落。右玉淵亭看竹門。敬次西厓先生韻。祇謁屛山廟。登臨晩對樓。層壁當簷近。平波上檻流。了得名區債。渾忘遠客愁。水雲永綿邈。怊悵下滄洲。右登屛山晩對樓一貫眞工積。千年毖祀存。純明厓鶴老。終始退陶門。山高留氣像。江濶見淵源。小子能無感。悽然倚小軒。右謁廬江書院淸溪亂石上。精舍號陶淵。南國金瓢隱。東方魯仲連。域中悲舊劫。山裏保明天。宇宙悠悠恨。都輸一愴然。右陶淵書堂靑萍憐我劒。白雪聽君歌。宇宙知音少。湖山得意多。人生難會合。朋友貴磋磨。共有寸心在。分離不足嗟。右贈別金汝修 命錫，敬伯 聖欽 諸益。富貴不淫貧賤樂。古人云以是豪雄。榮塗得意非爲達。巖穴垂頭孰曰窮。都是男兒事業外。不過吾輩笑談中。喜看蕭瑟簞瓢巷。兄弟聯牀着實工。右贈水谷柳允卿 升鉉，用賓 觀鉉。珍重東坡子。翛然氣味淸。世人稱隱士。家學有先生。共對三更月。細論十載情。摻裾怊悵久。送我落花庭。右贈別東坡李君直 槾陶山開絳帳。吾道已吾東。闕里祀夫子。滄洲拜晦翁。後生歸有所。餘敎永無窮。怳惚羹墻見。愀然更鞠躬。右謁陶山書院巖栖老叟卓無儔。百尺臺臨十里洲。鳶能整翼天邊戾。魚又何心波上游。眞工未必別般在。至理須從這處求。都是自家閒意味。當年有此卜居幽。右天淵臺敬次先生韻立立尖峯三十六。依然煙雨畫圖中。白石淸流窈窕洞。杜鵑花又幾枝紅。右淸凉山途中古木郊墟欲暮天。依微琴氏舊林泉。寒驢蹄踏淸凉影。釋窟仙臺望隱然。右過孤山退老曾携愼老遊。此山聲價擅南州。前賢往跡憑誰問。雲自悠悠水自流。右入山。憶退溪，愼齋兩先生舊遊有感。淸凉山有寺。窈窕別人寰。林霞籠石路。花雨鎖仙關。客來紅桂下。僧出白雲間。夜久淸無寐。東峯月正團。右宿蓮臺寺靈異山中勝。溪翁曾有詩。千古金生築。一間石窟遺。神鬼知慳秘。星霜幾轉移。淸芬留舊寺。筆澤更淋漓。右金生窟出山山日暮。千峯宿霧霏。此巖難復坐。停筇爲一唏。右還到場巖依微山一角。蒼翠夕炊煙。窈窕丹砂峽。灣洄白石川。客驢踈雨裏。村舍落花前。峽俗餘淳古。沙鐺靑蕨煎。右過丹砂峽回首淸凉六六峯。不知何日更相逢。想像普賢庵洞壑。白雲濃淡水溶溶。右登孝娘嶺不通塵世路。雲鎖幾重重。居人山影裏。亭子水聲中。深林暄麗日。佳節趁春風。問有樽醪否。巖花錦繡紅。右酉谷石泉亭會話白石牕前水。靑霞檻外峯。主人蒼雪丈。吾嶺士流宗。謹提書往復。恭聽誨從容。剩得春風襲。滌渠鄙吝胷。右呈蒼雪丈席太白深深谷。誰知訥隱村。古書餘左柳。窮巷樂顔原。白雪悲歌罷。靑萍古色存。盍簪知有數。願聞切偲言。右贈李天祥 光庭眉帶靑霞氣。昂昂權一夫。磊落奇男子。頎然大丈夫。擧世無知者。當今摠鄙夫。願君休自足。珍重着工夫。右贈權一夫 萬莫歎知音少。元澄亦草萊。輝煌瑚璉器。埋沒棟樑材。破却愁千斛。無如酒一盃。窮廬甘縮首。可怕俗人猜。右贈金元澄 景灒浮石千年寺。落花三月天。故人珍重誼。旅榻寂寥邊。白酒一樽足。靑燈五夜煎。知音無老少。揮拂伯牙絃。右浮石寺。喜鄭子成 玉 來會。千年順興府。一片錦城壇。子規啼何處。愁殺舊陵寒。右過錦城壇步入白雲洞。白雲隨處奇。細雨霏微後。斜陽淡泊時。林壑春三月。杜鵑花數枝。風煙看不厭。藜杖故遲遲。右入白雲洞昏衢斐皦日。牖我幾羣愚。東方開絶學。南國獨眞儒。粹容模孔孟。正脉接程朱。祇拜增遐慕。悽然擿埴途。右謁紹修書院深林通路細。宿雨待人晴。石老千年色。溪鳴九曲聲。曾遊周學士。重度李先生。依舊煙霞勝。偏傷小子情。右小白山途中。憶退溪，愼齋兩先生有感。黃圖以外別乾坤。疑是蓬瀛羽客村。石漏靑州神禹貢。溪通紅水武陵源。依然學士逍遙跡。愁殺先生吟弄痕。坐久却無塵世念。山禽啼報近黃昏。右登靑雲臺修得那緣業。超然人世間。寂寂石崙寺。深深小白山。橘裏乾坤闢。壺中歲月閒。滿庭花不掃。無語對靑巒。右石崙寺贈月坡山人紫霞仙已去。舊劫寒如灰。寂寞餘古址。紫霞空徘徊。我亦紫霞客。忽乘紫霞來。八章紫霞句。留揭紫霞臺。右登紫霞臺河嶽精神日月光。東人傳誦鄭文莊。嗚呼晩矣吾生也。可惜空山宿草荒。右謁愚伏先生墓滔滔名利世。野服獨婆娑。時憑紅桂樹。高唱紫芝歌。神交金可斷。細語玉相磨。怊悵城南路。別離愁更多。右呈李息山 萬敷如君今世少。吾輩丈人行。近來眞箇業。磨得幾層光。論談霏玉屑。氣味嗅蘭香。千里相思苦。逢場喜欲狂。右逢盧伯春 啓元地與人相得。名區蓋異哉。嶠南蔡處士。江上自天臺。歲暮風霜栢。皇明雨露梅。水雲餘往事。怊悵首重回。右登自天臺鄒魯鄕風好。猗歟吾道南。正脉淵源接。眞工義理探。俎豆虔誠篤。絃歌敎化覃。江山兼絶勝。樓外水如藍。右謁道南書院</text>
<title>遊東都記行</title>,<text>淸溪亂石咽千秋。怊悵眉翁去後愁。問有一間祠宇否。士風寥落嶺南州。右武陵水石洞。憶眉叟先生有感。一千年古國。前聖化猶存。山河佳麗地。氓俗質勤村。績燈明乙夜。壽酌滿新元。莫問興亡事。寒鴉哭廢垣。右詠東都鷄林愁不語。桑海問無凭。古苑寒烟鎖。何天好氣蒸。東風三月節。西日十王陵。可惜千年業。墳前獨去僧。右過十王陵部女天孫乙夜堂。麻絲爾筥又吾筐。釃酒中秋分勝負。會蘇何處曲琅琅。右會蘇曲 此下七首。用別韻足佔畢齋先生七詠。常棣之華春半凋。幾年東望海天遙。原鴒忽報西歸鴈。憂息歡歌暮又朝。右憂息曲鵄述嶺頭秋雨踈。東溟蕩漾接空虛。良人一去無消息。神母當年效烈墟。右鵄述嶺怛怛忉忉曲愴懷。大家何幸保庭街。古帳流蘇玄鶴倒。楊且之晢老難偕。右忉怛歌一心酬國四花郞。輕鴻烈氣上磨蒼。回首陽山高入唱。於千萬載永流芳。右陽山歌人皆舂粟我無舂。婦曰嗟何卒歲供。三尺枯桐鳴一撥。依然杵唱和西東。右碓樂秋風磨劒慶卿家。舞入王前氣似霞。千乘之尊容易刺。純臣節俠兩無加。右黃昌郞</text>
<title>呈橫溪處士鄭公 萬陽，葵陽 兄弟。</title>,<text>橫溪處士草爲家。和氣融融常棣華。聖學消詳堆案卷。天機點檢滿庭花。一生踐履如公少。數日提撕不我遐。只恨南天歸意急。殘經未盡質疑訛。</text>
<title>秋夜對月。敬次晦庵先生寒字韻。二首</title>,<text>秋月虛塘照淡寒。乾坤澄澈廓倪端。些累不容纖芥障。此心須向箇中看。五日陽何十日寒。一心千慮太多端。支離汩沒連朝晝。那得當年本面看。</text>
<title>詠竹</title>,<text>萬竿如玉立。北麓又西坡。悽對湘妑淚。時吟范氏歌。風前爭颯爽。烟外更婆娑。最愛寒天雪。蒼蒼舊自家。</text>
<title>鷰</title>,<text>飜然雲雨片時間。擧世交情外面歡。竆愁當日管鮑契。厚祿今朝楚越看。將身不欲隨風轉。抱膝高吟行路難。惟有喃喃樑上鷰。年年不厭草堂寒。</text>
<title>讀朱書有感</title>,<text>不有朱先生。誰知程伯叔。功利永康說。頓悟江西學。一時共塞路。萬古轉沉陸。允矣陶山翁。珍重讀無斁。</text>
<title>輓柳處士 世彰</title>,<text>聲望南州齒德尊。勇於爲善訥於言。謙恭制行風神儼。忠信交人氣味淳。未必窮途悲卞玉。從知餘慶大于門。偏憐殘笛山陽路。忍訪蕭蕭竹樹村。</text>
<title>獨坐</title>,<text>盡日松扉掩。林深人跡稀。池魚誰使躍。山鳥底心飛。本不關憂喜。都無問是非。頹然牕下坐。靜處驗天機。</text>
<title>病中夜聞風雨</title>,<text>悄悄無夜寐。偏覺曉鷄遲。風緣踈竹聽。雨自老梧知。關心多少事。伴枕寂寥時。最喜巖西圃。春蔬想漸肥。</text>
<title>酬金汝修</title>,<text>友非忠告益何能。由是金蘭契已曾。細把紫陽書講討。相看心事淡如冰。</text>
<title>輓宋松齋 之栻</title>,<text>世不知公公不慍。月如山下獨居之。至行家傳賢父緖。眞工人說士林師。吾黨從今誰矜式。此生無路更追隨。故庭氣像餘依黯。寒竹蕭蕭雪後枝。</text>
<title>過麻浦碑</title>,<text>洪爐誰鑄萬斤椎。撞碎麻田江上碑。無可奈何天已醉。西風揮淚下泉詩。</text>
<title>大明紅</title>,<text>中原非復舊衣冠。天下人誰眼淚乾。惟有大明紅一樹。年年花發照心丹。</text>
<title>秋懷</title>,<text>蕭瑟更蕭瑟。秋懷良可悲。碣石雲飛際。洞庭木落時。壯志曾誰識。流光竟我欺。黃花獨艶艶。於汝托心期。</text>
<title>輓河處士 世煕</title>,<text>至行無如孝。於公不足多。心事非今世。模楷自古家。芝有三英秀。玉無一點瑕。靑山歸計决。于我士林何。</text>
<title>暮春雨中</title>,<text>穹林長卧病。朋友罕經過。枯梅春意少。疎竹雨聲多。無緣排寂寞。非爲喜吟哦。始信晦翁樂。寒泉共切磋。</text>
<title>輓文敬庵 東道</title>,<text>擧世滔滔是。濁流早振衣。相忘天下事。獨掩山中扉。南國悲吾道。東方晦少微。順寧寧有憾。存者獨歔欷。</text>
<title>西溪書堂</title>,<text>天爲幽人借地便。桃花洞裏隔塵烟。雲嵐縹緲軒牕外。松桂蕭森澗水邊。老去工夫披典籍。春來事業理園田。嗽泉詠月閒中樂。終世唐虞比屋年。</text>
<title>言志</title>,<text>小室山之側。蕭然晝掩扉。林泉求活計。魚鳥翫天機。心已忘榮辱。身何着是非。却慚無定業。辜負聖賢希。</text>
<title>河上舍應瑞 世應。與珠潭金大集 聖運 來訪。</title>,<text>林深山路黑。珍重此經過。世上無心久。樽前得意多。相逢開襞積。頓欲却沉痾。云有詩情否。寒梅已發華。</text>
<title>春日偶題</title>,<text>雲淡日當午。春林化氣瀜。柳葉初經雨。桃花細逐風。物皆無跡裏。理在不言中。誰識予心樂。緬思明道翁。</text>
<title>白馬江舟中</title>,<text>金湯堅莫恃。滄海亦桑田。臺隍餘舊地。興廢問先天。江深愁萬丈。山帶恨千年。回棹扶蘇下。空明月影圓。</text>
<title>扶餘感古</title>,<text>遠山愁不語。下馬坐江波。慷慨千年淚。凄凉百濟家。可憐舊宮草。誰唱後庭花。得喪如春夢。英雄足一嗟。</text>
<title>謁六臣墓</title>,<text>下馬忠臣墓。江頭懷不平。蒼天明義理。白日照衷情。隻手三綱重。微身一死輕。子規愁夜月。東望魯陵靑。</text>
<title>朴淵瀑布</title>,<text>金剛聲聞洞。是亦瀑云哉。飛下三千尺。舂撞百萬椎。奔騰掀地軸。霹靂動天䨓。恨未生中國。廬山一見來。</text>
<title>病中</title>,<text>一病支離卧五旬。萬身纏痛覺酸辛。有書擔閣呻吟裏。無友相尋寂寞濱。苟活亦難謀自己。神方敢望壽斯民。胷中尙不全蕭索。牕外寒梅已放春。</text>
<title>輓申明仲</title>,<text>衡門之下可棲遲。自信君民計却非。洛水烏山專地勝。盆魚庭草翫天機。平生聖學探蹊逕。畢竟師門受鉢衣。天不憗遺嗟已矣。嶠南人士失依歸。</text>
<title>西行途中 二首</title>,<text>窈窕西溪草一廬。牕前松菊案邊書。洛陽城裏復何事。終是風塵潦倒渠。促飯忠州旅舘鷄。滿天風露曉凄凄。想應無主西溪洞。癯鶴愁寒不定棲。</text>
<title>園中訪梅。敬次退溪先生韻。二首</title>,<text>冰腮玉骨立如仙。濃淡幽香臘雪天。不是春城桃李伍。從君托契已從前。最愛當牕姑射仙。一般心事歲寒天。好從明月藏淸影。老栢脩篁共後前。</text>
<title>待申上舍國叟 命耉</title>,<text>辛夷花盡杏花飛。佳節湖山白酒釃。回首溪南君不見。前期虛負月明時。</text>
<title>自言</title>,<text>篤古之南卜一區。白雲流水窈而幽。百年自足閒中樂。萬事都無分外求。達豈爲榮窮豈辱。飽非其喜餒非憂。書牀不被人爭奪。頓覺殘年意味悠。</text>
<title>荒年</title>,<text>年荒民失業。廊廟是誰憂。海內親朋少。山中契活優。敝廬堪偃仰。邃壑足淸幽。所貴乎君子。窮而無㤪尤。</text>
<title>李上舍楚白 世珩 有約不至</title>,<text>淸秋枕流會。曾有故人期。落帽龍山節。汎舟赤壁時。佳辰不相待。之子來何遲。無興黃花下。悄然強把巵。</text>
<title>輓荷塘權先生 斗寅</title>,<text>天資粹而美。加以學文工。擧世雌黃外。平生戒謹中。淵源忠定祖。風韻退陶翁。吾黨將安仰。嶠南又葬公。</text>
<title>寒岡先生著醉生夢死嘆。時年十五歲。而猶其意圓語活。無異老成人之作。先輩之夙成。何一至於此哉。感而足其韻。以效西子之嚬。</title>,<text>自有天地便有人。其理至妙無能名。氣專純粹稟五行。性具仁義冠四靈。受命于天踐其形。生而能順死而寧。奈何滔滔醉夢中。人不知覺不知醒。靈臺一面最虛明。本無邪妄纖毫萌。惟其有思必有感。知誘物化淪於情。子諒豈弟消耗盡。刻薄輕躁容易生。如鏡蒙塵渾漠漠。如日蔽雲方冥冥。醉耶夢耶昬不悟。擿埴迷塗無相盲。自作之孼誰救拔。一身墜在千尋坑。何以使汝得惺惺。吾知復元由乎貞。治禾莫如本根壅。治水必先源頭淸。四勿旗能克而復。二字符有敬與誠。操存涵養凝整間。還得當年本體明。三關掃除羣讐賊。一室欣然共弟兄。誰是大寐先覺者。我欲從之愁遠程。</text>
<title>山有月</title>,<text>山有月山有月。月與山人契不疎。照我蕭灑之煙蘿。尋我寂寞之茅廬。今年八月十五夜。雨霽庭前老碧梧。慇懃一輪竹簾東。素娥怳惚山人呼。山人開戶輒欣然。欣然好之由中心。取爾明光明我德。假爾淸輝淸我襟。况復盈虧上下弦。一理消長潛理會。影落寒潭秋水裏。妙訣相傳言語外。但願昬衢長熀朗。怕有陰雲掩靄靄。</text>
<title>輓河仁叔 世麟</title>,<text>善人云有福。揆以理當然。怪底河仁叔。胡爲樹介阡。門闌憐伯道。年壽慟顔淵。百爾思難測。回頭問九天。</text>
<title>讀近思錄 二首</title>,<text>道不遠人人自遠。人何不信聖賢箴。竆高極妙囂囂語。索隱探奇汲汲心。王伯叢中渾汩沒。彌陁界上轉沉淫。寒泉老叟憂吾輩。珍重東萊道契深。道在邇而求在遠。浩然翁有格言箴。一編備載張程說。千載昭承孔孟心。俱是目前親受用。肯從方外或昬淫。思之亦可明吾辨。分別無難義理深。</text>
<title>憶鄒訓感題 幷序</title>,<text>孟子曰愛人不親反其仁。治人不治反其智。禮人不答反其敬。誠爲己親切之格論也。推是而行之。何往而不得其沛然哉。第緣人情常患責己薄而責人厚。非不欲親之治之答之。而不知其親與治治與答之不在人而在己。反以此不親不治不答。歸咎於人。此所以終身不得入而卒未免鹵莽而死者也。可勝嘆哉。余每以是書紳久矣。近有一事又令人誦是訓而起感者。遂感而題。接應周旋在一身。一身知是萬殊根。影待形端然後直。爲仁由己豈由人。</text>
<title>愁 三首</title>,<text>愁殺平生不肖身。箕裘先業少持循。骨肉泉臺如會合。忍將何面拜先人。愁殺冥途擿埴行。茫茫大寐竟難醒。雙鬂蕭騷驚髮短。生無聞也死無名。愁殺空山長索居。落花深處閉竆廬。絶無朋友磋磨益。依舊倥侗固陋渠。</text>
<title>遊金剛山記行</title>,<text>白雲紅桂洞。淡蕩玉紛流。鶴巢千年樹。龍卧萬尋湫。溪山渾絶勝。時序又淸秋。自笑詩囊窄。風烟不盡收。右玉流洞九龍淵 距神溪寺三十里小井熏如沸。乾坤造化眞。方丈棲身客。蓬萊濯髮人。禹穴知天鑿。湯盤憶日新。却忘四十載。汩沒染塵氛。右溫井 在寺之北蕭灑諸天圖畫中。白雲紅樹幾重重。遙看突兀雲霄外。云是昆盧第一峯。右到鉢淵寺 井之西三十里。有草萬物洞。轉到鉢淵寺。距神溪二十里。白石交紅樹。千山錦繡堆。塔欲雲霄出。井含石瀡來。世外深花雨。天邊動法䨓。虛牕人不寐。夜靜鶴徘徊。右入楡岾寺 距鉢淵二十里有松琳窟。距窟三里有五松臺。又二里有風叱臺。又二里有鶴巢臺。又二里有北鏡臺。又二里踰成佛峙到此寺。而寺有烏喙井及十六層靑石塔。飄然王子鶴。西入紫霞飛。古寺空秋草。虛臺近夕暉。泉聲笙磬細。山影畫圖依。縹緲塵寰外。登臨不欲歸。右萬景臺。望外山諸勝。自楡岾西過三印峯。峯下有龍川橋，入萬景洞，觀船潭，逐水窟。到香爐庵望彌勒峯。登中內院庵。羣峯疊嶂。擁護森列。而東臨滄海。南望雪嶽。形勝爲一山之最。過下內院庵舊址有此臺。奇絶金剛勝。聲聞玉瀑懸。奔流曲十二。飛下尺三千。龍掛層層壁。虹橫落落天。廬山題品者。未必獨詩仙。右聲聞洞。觀十二瀑布。自萬景北行十里有隱仙臺。自隱仙轉到是洞。洞之北蒼壁上。奇巖端石簇立雲霄。百道飛川直下千尺。望之若掛玉龍垂長虹。而雖香爐奇勝。殆不過也。飄然去若上雲梯。紅桂蒼藤歸路迷。日月峯頭天幾尺。浪吟飛過紫霞西。右內水嶺。望日出月出兩峯。自聲聞西行五里。望七寶臺而到是嶺。金沙餘古址。西日守虛臺。無主烟霞界。尋眞客子來。巖松依舊在。庭菊爲誰關。佛智庵前路。停筇首謾回。右過吉祥庵舊址 渡李許兩仙橋。觀般若庵劫人窟。到吉祥舊址。有妙吉祥石佛。而其上卽佛智庵也。蓮牕蕭灑絶塵煙。甘露分明沆瀣泉。更向摩訶庵下去。白雲流水兩悠然。右佛智庵。飮甘露水。入摩訶衍。卽曇無碣道場。而義相法師所刱建也。衆香在北。曇無峙南。形勝爲中內之亞也。石路連銅索。孤庵過萬灰。玲瓏紅樹岸。峭絶白雲臺。疊嶂衝空起。香城入望嵬。臨風弄烏瑟。逸響動崐垓。右白雲臺望衆香城 自摩訶衍過萬灰庵。東踰一麓。緣鐵索二條登是臺。望所謂衆香城者。則立立奇峯。層層簇列。城之東第一昆盧峯。左迦羅迦葉峯。右釋迦阿難峯。峯下有迦葉窟。衆香下又有白雲臺。諸峯皆皚皚鮮白。無一點塵累。連峯高幾尺。迢遞隔塵寰。目極蒼茫外。神遊曠漠間。壺中開日月。橘裏翫江山。欲上凌虛去。靑天手可攀。右登須彌峯永郞臺 自白雲臺西踰一嶺有船庵。登臨四望。則石峯鏤冰。飛流散珠。物色非人世所見。自船庵緣鐵索踰永郞嶺。登臨臺上。北望須彌塔。塔高十丈。如疊玉堆雲。而東有須彌峯。西有凌虛峯。峯下卽眞佛庵。而庵前有三石臺。萬丈撑天起。峭然鰲背危。烟霞交變態。星月各呈奇。四海盃中水。千峯枰上碁。人寰何處是。回首近瑤池。右登昆盧峯 卽楓岳絶頂。而攀崖緣澗四十里。登臨峯上。其遼逈蕩濶。怳若登閬風近帝都也。曉日扶桑出。蒼茫滄海東。上天天何處。頭邊一輪紅。西紅山一萬。東碧海三千。昔聞今始見。回首浩無邊。右觀日出 二首曲曲經危石。奔流勢欲衝。峭崖懸玉杵。幽壑聽洪鐘。縹緲空中佛。岧嶤磵上峯。秋容更淡泊。殘菊間深楓。右獅子庵 從昆盧而下。觀彌勒臺到祥雲洞。卽昆盧九井兩峯間也。疊嶂崢嶸。川流輻湊。合而爲數百丈瀑布。其奇絶可觀。殆有勝於聲聞。洞也自祥雲洞上石獅子。歷火龍潭，船潭，紛雪潭，龜潭。至眞珠潭則內山千谷水。合流並注於千仞絶壁下。其聲如龍闘䨓震。越溪登庵。懸崖百丈。而立銅柱十九層。其上搆三層殿。左右橫鐵索。輦中坐一小佛。卽觀音後身普德娘云。仰觀大小香爐峯。俯觀兩龍碧霞潭。其異勝奇觀。殆甲於天下。而雖廬山之虎溪。西湖之靈隱。無以過也。迢遞浮埃外。斜陽百尺臺。乾坤無際濶。洞壑此中開。峽愛丹砂嫰。峯疑白玉堆。茫茫一回首。世念冷於灰。右開心臺。望內山諸勝。自獅子越川踰嶺。到內圓通庵。庵極深邃可觀。其上能仁峯。而峯下有能仁庵。庵下卽金剛臺也。登臨臺上。望金剛庵龍谷潭。行過天德地德兩庵舊址。有此臺。皚皚一萬峯。軒外玉屛風。山明疎雨後。客到夕陽中。樓臺浮曠漠。鐘磬隱虛空。滿酌流霞酒。飄然興不竆。右登正陽寺歇惺樓 樓邊有天一臺。寺有懶翁石浮屠。笑別廬山一柱門。何年重踏虎溪雲。回首烟嵐縹緲外。秋風逸興浩無垠。右出表訓寺山門 自正陽過新林奇基庵。渡涵影橋而到表訓寺。寺有凌波樓。與歇惺相上下。潭水澄如鏡。松風獨倚藜。蒼古千年石。蓬萊八字題。往跡雲無語。荒臺日欲低。禪家何處在。怊悵下山西。右觀楊蓬萊石刻 自表訓行到萬瀑洞。以百道飛川。隨處瀑布。故有是名。而洞之左有五賢洞五賢窟及隱寂庵。庵之下有盤石。石上有蓬萊楓岳源化洞天八大字。卽楊蓬萊士彥筆也。○上有靑鶴臺金剛臺。下有洗頭盆及靑黑龍兩潭。其上碧霞潭。而潭上卽普德窟。窟下有三潭。其上又有五潭。統以稱曰八潭云。金剛秋後勝。曾見記言中。悄然紅樹岸。遙憶紫峯翁。水雲餘往事。松桂帶淸風。地可由人異。千年擅海東。右憶眉叟先生舊遊有感來到長安寺。登臨山映樓。縹緲煙嵐裏。潺湲石澗頭。畫棟空中起。飛甍雲外浮。蓬萊淸翫盡。何處又瀛洲。右登長安寺山映樓 自八潭渡萬川橋到此寺。煙雨霏微暮又朝。白雲林壑負逍遙。無乃山靈挽客否。靑藜臨發又蕭蕭。右滯雨石路緣崎昃。風煙轉絶奇。白玉層峯下。靑藜落日時。安養禪師界。金同居士池。小庵深不世。一宿便忘歸。右宿安養庵 長安寺之左右。有長竟，地莊，觀音，彌陁等峯。而峯下皆有小庵。其名一依峯號。其前有水月庵。其上有此庵。而庵之傍有鳴淵。卽金同居士絶命處云。依然身入紫雲霄。夜靜深林萬象寥。西望玉樞臺寂寞。羽人何處手招招。右百川洞靈源庵 自安養過太古窟。入五川洞。洞極幽絶深邃。而望見釋迦峯。俯瞰黃泉江，金剛門，業鏡臺，金沙窟。轉向百川洞而到是庵。庵之左有拜石臺。右有玉樞臺。其上地莊峯。而左則道明峯。右則無毒峯，遮日峯。又有判官，鬼王，羅漢，丞相，將軍，白馬，牛頭，馬面，卒吏，使者等峯。皆前古浮屠客所命名者也。惜乎如許名山秀壑。誤爲方外人藏占盤據。而有此摽號之無理亂雜也。高高直欲勢衝天。天地東南卽眼前。遙瞻一片孤城外。削玉層層萬二千。右登望軍臺 自靈源入百塔洞。觀百㙮及澄明多寶兩㙮。過僊佛庵到松川庵。而觀巖石臺甘露水。自萬里城登是臺。城乃新羅行宮遺址。而金傅大王避兵處也。緣鐵索四條。登臨四望。則一萬二千峯。星羅棊列。奇詭絶特。殆圖畫莫狀。而艮峯有穴。其名穴望峯云。蕪草堆雲寂寞臺。臺前松老懶翁栽。西方果有天堂否。三字摩挲足一咍。右白花庵三佛巖 巖卽懶翁所刻願佛也。其後有西山四溟兩法師碑與浮屠。上有拜佛峙。廓然天地迥無津。山外山中隔楚秦。遙憐萬二千峯下。流水閒雲入夢頻。右斷髮嶺途中 過長安寺。自金剛川踰鐵伊嶺及新院峙。登嶺東望則萬二千峯。皚皚鮮潔。列立雲外。宛若丹靑物色。</text>
<title>贈別柳山陰介仲 聖和</title>,<text>逢莫欣欣別莫悲。逢別徒然外面爲。如有寸心銘一念。別時未必異逢時。</text>
<title>待人</title>,<text>待人人不至。愁殺獨登臺。山引斜陽去。林將暝色來。前期釃白酒。淸賞負寒梅。忽見騎驢客。巖扉忙手開。</text>
<title>贈別李修撰持國 萬維</title>,<text>含煙溪上柳。經雨磵邊花。物色佳如此。情朋送奈何。靑萍憐子劒。白雪和吾歌。他夜吳州月。相思竹裏窩。</text>
<title>示二子 四首</title>,<text>逸居無敎馬牛裾。開示羣蒙聖有書。看讀若從皮子過。豈知那箇切身歟。切己工夫不在書。書於孝悌力行餘。人而不識爲人道。何用孜孜讀五車。聖心曾豈異於愚。存喪關頭聖與愚。若識吾心存喪理。聖人應不謂之愚。子孫賢否予其懲。從古人家幾廢興。寄語諸郞須勉勵。祖先餘敎也知應。</text>
<title>和寄金上舍敬伯</title>,<text>別後寒暄杳莫追。一天涯角各分離。每逢歸鴈相思字。來到嚶禽獨詠時。千里山川勤用意。數書珍重且兼詩。鬢毛得免蕭蕭否。十載容顔入夢依。</text>
<title>敬次退陶先生山居四時吟</title>,<text>曉天淸露浥花明。林外間關各鳥鳴。自是山居無俗累。何憂日出事還生。朝風輕雲淡日遲遲。霽後山光上客衣。六七冠童甚意思。風乎石上詠而歸。晝飯有黃粱羹有薇。山家拙計不憂饑。任他日入而休息。此樂從今願莫違。暮深林暝色屋西東。獨坐頹然興欲竆。忽看蒼茫雲海外。一輪明月上晴空。夜○右春四吟蕭灑山居萬象淸。前山霽色隔簾靑。晨興沐浴臨盤水。緬想千秋古聖銘。朝牕外澄塘曜日明。微凉時復遶軒楹。喜聽蔥蘢深樹裏。山禽聲和水禽聲。晝落照殘紅遍翠山。山南山北白雲還。誰識山人幽處樂。悠然獨坐水潺潺。暮盈盈新月半牕明。苦熱精神轉覺淸。月落夜深人不寐。寥寥萬象寂無聲。夜○右夏四吟誰驅殘暑變凉風。鄙穢如將滌盡胷。胷裏若能存夜氣。許君親見浩然翁。朝忽見黃花興欲豪。重陽何處可登高。行樂莫如佳節會。樽前與子共陶陶。晝薄暮風煙亦可娛。依然曾見武夷圖。殘霞落照微茫外。淡泊前山半有無。暮雨洗寒潭徹底淸。一輪新月轉分明。願借餘輝開照曜。殘年無復歎途冥。夜○右秋四吟嚴凝霜意滿寒空。庭外疎篁寂寞䕺。賴有東牕紅日影。惹來和氣照心衷。朝號令風生殺伐營。林䕺無復舊儀形。戕物餘威人亦㥘。山居近日斷逢迎。晝慘憺長空日已西。㥘寒瘦骨閉巖棲。若知天地歸藏義。此脚終能路不迷。暮古壁殘燈明滅光。薄衾無寐夜偏長。幾箇蕭條巖穴裏。透牕風露又飛霜。夜○右冬四吟</text>
<title>敬次晦庵先生雲谷雜詠</title>,<text>松桂鬱蔥蔥。東西皆翠嶺。登臨騁遐眺。懷思轉悠永。追憶晦庵翁。獨立心耿耿。右登山昨夜月從箕。今朝風打木。楊柳自顚狂。桃李已傾覆。亭亭獨松篁。勁節庶無恧。右値風萬里淨無雲。玉宇廓淸肅。東嶺新月生。寒輝透虛屋。相對成三人。幽居豈愁獨。右翫月久絶交遊訪。獨倚雲壇夕。故人忽相逢。相逢意何極。珍重好歸去。路滑林生黑。右謝客春郊雨一犂。耕稼得不緩。南陌桑麻長。西疇稻黍滿。穰穰萬斯箱。不患卒日短。右勞農我心何危微。天機何杳冥。公私何參差。理慾何戰爭。講之默有契。黑白自丁寧。右講道方丈山中翁。約我溪室遊。蒹葭忽蒼蒼。回首意轉悠。巖扉莫早關。悵望空夷猶。右懷人茅簷與竹籬。幽絶物外邱。淸溪可娛翫。邃壑足破愁。隨處步逍遙。不願天台遊。右倦遊書藏數千卷。十年掩荊關。黑白終難揜。孰善孰爲奸。可惜琅玕筆。棄寘巖穴間。右修書靑山霽後色。蒼然看不厭。佳興轉淸越。沉痾半欲砭。名利云何物。萬事無餘念。右宴坐山前復山後。翠雲紅樹底。行過淸溪灣。坐憇白石齒。林端暝色生。歸路柴桑里。右下山歸來步山月。淸夜屬深秋。籬有黃花開。樽有綠蟻浮。忽憶意中人。悄悄離索憂。右還家</text>
<title>又次雲谷二十六詠</title>,<text>滿谷皆白雲。人稱白雲谷。人與雲無心。不嫌坐愁獨。右雲谷鬱鬱磵上峯。匼匝重屛翠。重屛翠影間。幽磵倍佳麗。右南磵直下三千尺。何須廬阜尋。倚杖看無厭。遲日古松陰。右瀑布斷却人來往。任他雲出入。奈何安閒界。前溪聲獨急。右雲關亭亭小塘心。花葉雜紅碧。不妨居淤泥。肯受一點滴。右蓮沼鬱鬱蒼杉裏。黃茅一小堂。淸陰連石戶。不分山月光。右杉逕峽雲連天半。羣峯失嵯峨。雲歸山獨立。還見兀然多。右雲莊白石噴淸流。潺湲不輟響。昨夜山雨過。聞來益蕭爽。右泉硤滚滚巖間出。淸氣五月寒。永矢歌不告。誰解碩人盤。右石池怊悵倚山楹。何處紫霞谷。可望不可親。蒼茫溟海綠。右山楹種得靈芝草。新春石間圃。休說羽衣人。丹砂白石煮。右藥圃井冽豈不食。朝朝洗靈液。那得淸如許。不是塵中出。右井泉軒牕絶塵紛。蕭灑隔林樾。夜夜誰相訪。盈盈東嶺月。右西寮珍重紫陽翁。佩服屛山敎。楣間一字符。弦韋期責效。右晦庵朝來雲擁座。夜久月當戶。不願風雪裏。慇懃有三顧。右茅廬披拂鶴𧝟衣。悵望仙靈府。招招紫煙君。滿酌椒桂醑。右懷仙松壇一揮手。誰與好逢迎。獨聞磵上樹。山鳥兩三聲。右揮手白雲棲半間。爲我忘形友。何處羽衣人。勸以流霞酒。右雲社桃花千萬樹。亂落小溪頭。山家愁末弊。不許逐水流。右桃蹊飽風兼飽雪。孤操歲已深。然後知君子。猗猗詩更吟。右筠塢浮漚起滅間。幻夢虛無裏。欲化南華蝶。忘形隱棐几。右桼園孰云茶當酒。可敵靈液飮。淸凉不成寐。凝坐忘夜枕。右茶坂突兀更岹嶢。千丈屋後嶺。萬壑晴嵐色。蒼翠共隱影。右絶頂散步亭南山。濯纓亭北磵。却怕不知者。謂我士也慢。右北磵行行短長吟。遲日中溪道。溪柳正堪賞。不妨坐芳草。右中溪學得休休法。庵居特淸絶。時有野人來。農談樽酒設。右休庵</text>
<title>賞雪</title>,<text>殘臘餘寒二月初。玉樓仙女散瓊琚。連天滉漾銀河浪。忽地依俙玉洞墟。豪興翩飜王子棹。詩情澹蕩浩然驢。中庭又得澄明月。頓覺胷中塵累虛。</text>
<title>輓李東厓 浹</title>,<text>嶺外竆荒無可好。移家千里問胡爲。蓋是衆人難及者。如非夫子孰能之。至樂桑麻春翳翳。眞工經傳日孶孶。街頭立馬漣漣淚。非敢區區哭我私。</text>
<title>讀中庸</title>,<text>千差萬別太多端。中字須要仔細看。若將中字看能細。前面何憂得力難。</text>
<title>觀養鷄</title>,<text>鷄兒朝放暮而收。逐日家家放與收。自愛不如微畜否。心何知放不知收。</text>
<title>種松竹</title>,<text>微爾吾誰與。三逕好爲隣。風霜萎衆卉。然後見天眞。</text>
<title>孤笑</title>,<text>酒熟親朋少。花開風雨多。這間看世道。孤笑更長歌。</text>
<title>牧丹花</title>,<text>繡以爲裳錦以衣。新春物色擅芳菲。莫將富貴誇華麗。恐被東籬隱逸譏。</text>
<title>輓郭易安窩 在一</title>,<text>嘉玉無人賈。幽蘭在谷馨。琴書閒契活。忠孝古家庭。南國悲吾道。東天晦德星。精神何處挹。門外獨松靑。</text>
<title>閒居二十六詠</title>,<text>不有道文難養性。江西由是近空門。珍重友朋勤琢切。理無竆處可逢源。右講學非吾無志志常頹。萎苶沉淪政可哀。高尙得如鄒聖訓。大人何必視嵬嵬。右求志心法昭昭隻字間。於吾儒者最相關。須令點畫無邪側。下筆非宜視等閒。右習書閒來無事不從容。獨對牕前數疊峯。自然惹起油然感。詠罷洋洋舊國風。右吟詩地僻林深少客來。有時啼鳥近庭梅。獨寐寤歌誰敢奪。巖阿不被俗人猜。右愛閒筠牀終日坐如癡。眞樂須從靜處知。魚躍于淵鳶在上。天機流動亦無爲。右養靜坐對經牀儼若思。爐焚金縷日三時。不須再拜虔誠告。上有天翁也自知。右焚香新痾宿祟積如山。藥味何如世味酸。病在生靈醫不得。囊中愧乏壽民丹。右服藥魚不出聽鳳不儀。寥寥千載大音希。莫怕山前荷簣者。谷猿林鶴已忘機。右彈琴提壺擁矢各相爭。誰謂山家不世情。風動庭筠聲有助。黃樓未必獨錚錚。右投壺三四梅寒一鶴癯。西溪疑是舊西湖。溪上水雲渠得所。不須飛去月中蘆。右養鶴匼匝重屛翠正濃。江天隱映夕陽紅。長竿爲是穿魚否。請看西巖取適翁。右釣魚獨對秋陽愧腹虛。中庭鋪曬滿架書。若長繙閱渠何蝕。罪在於人非蠧魚。右曬冊素是矇矓醉夢人。又何盃酌不嫌頻。最愛山家愁寂裏。胷襟浮動太和春。右傾樽巖厓經雨蕨芽肥。采采春筐日暮歸。燃竹空厨烹石鼎。山居滋味願無違。右煮蕨提籠淸唱玉川歌。歌罷林深荼更多。分付書童朝晝進。衰翁從此却沉痾。右烹荼淸夜松牕坐寂寥。虛庭無與共逍遙。雲間素月來何晩。愁殺梅魂暗欲消。右待月點點颼颼面上吹。古人淸致覺依依。六七已成春服否。淸沂余欲詠而歸。右迎風遠山疎雨晩霏微。一洗塵埃山更奇。誰解這間眞箇樂。此心惟有白雲知。右望山耳邊久斷塵消息。入戶溪聲不厭多。知有源頭之活水。本來吾學貴盈科。右聽溪佳期珍重故人來。門外山童爲掃苔。空谷跫音還寂寂。樽前怊悵首重回。右待人本來朋友貴相長。簪盍如今合一堂。不是鵝湖求別處。須將道理共消詳。右會友無慮中猶意不竆。禪家何事但觀空。物來而應還須定。敬字非徒靜處工。右宴坐山禽迎我盡情啼。却倚靑藜聽小溪。古木蒼藤迷石路。白雲深處失東西。右晩步巖壇土砌築層層。散植閒花學老僧。會待新春紅爛熳。深盃細律話佳朋。右蒔花小園春雨潤佳蔬。咬菜生涯不負余。藜藿足於寒者分。臨盤不恨食無魚。右種蔬</text>
<title>交契</title>,<text>軒外靑山立。牕前溪水流。淸風與明月。往來靡自休。不言亦不笑。相對兩悠悠。自是無心交。交契保源頭。如何世之人。膠桼化仇讎。</text>
<title>坦坦吟</title>,<text>富貴未必好。貧賤未必惡。造物無私阿。付畀有分數。君子履坦坦。罔敢違天賦。豐嗇坎亨間。怡然隨所遇。臯夔遭堯舜。贊襄思陶鑄。原顔居陋巷。樂饑歌獨寤。笑矣這癡漢。做心一何誤。饑寒圖厭避。煖飽苟戀慕。營營渾汩沒。役役爭馳騖。毫髮利害間。手足紛畢露。欲容私智力。幻來天定素。難免識者笑。亦被時人妬。畢竟大狼狽。天人妄㤪怒。白髮被兩鬢。道竆愁日暮。莫如柴桑里。勤力理園圃。萬事一聽天。操履守自固。貧賤非曰樂。富貴非曰汙。賦命有厚薄。時宜有施措。赫赫帝在上。毫分敢違怍。富貴貧賤皆浮雲。君不見荒山一抔墓。</text>
<title>讀易程傳有感 幷序</title>,<text>程夫子謫居涪陵而撰易傳。噫夫子嘗自言吾年二十時。解釋經義。與今無異。然思今日意味覺得。與少時自別。六十四卦交變取象之義。夫豈待涪陵之行而知哉。誠以身罹患難。經歷艱危。不能無憤悱感發於天人之際。而遂有此演義屬筆。以詔後世。使君子當是處者。有以自盡於休咎顯晦之間。而要歸於不激不詭循理而安。則鄒孟子所謂苦其心志。勞其筋骨。使之動心忍性。增益其所不能者。非以是歟。遂感而題。我思先覺俾無訧。危險之間見素修。萬事難於平處說。此書裒輯在涪州。</text>
<title>靜</title>,<text>山巓萬樹頻開落。天際三光迭往來。誰謂天山恒是靜。靜中猶有動相該。酬應若能存敬字。從容自若在靈臺。吾家焉用蔥林客。掌上環珠百念灰。</text>
<title>耕田吟</title>,<text>朝耕上平田。暮耕下平田。耕田食我力。于彼山之前。不有稼與穡。胡取三百廛。西疇雨一犁。春日方暄姸。布穀競催啼。冰蠶初罷眠。農夫四隣出。澤澤同周旋。治我耒與耜。庤乃鎛與錢。擧趾叱頑牛。南陌連東阡。田畯欣然語。今秋大有年。穰穰多禾稌。俾爾倉斯干。煕煕太平象。萬民共一天。依俙薰殿風。怳惚康衢煙。九月納禾稼。家家饒粥饘。何憂食無魚。瓦鐺葵菽煎。何憂渴無飮。澗底流淸泉。恰然婦若子。敝廬三四椽。不願鐘鼎貴。不羡蓬瀛仙。饑飽偃仰間。孰敢奪吾權。擊壤歌堯舜。蹈舞同蹁躚。我聞壠畒中。亦多昔人賢。沮溺蓋果忘。伊葛做陶甄。陶甄誠美矣。果忘亦卓然。往哲安敢望。只自守分焉。</text>
<title>遊丹陽山水記行</title>,<text>小潭淸淨號爲龜。龜也神靈出有時。噫數千年前聖遠。黃河消息問何其。右龜潭古峽連籬落。丹邱羽客家。森森紅桂樹。隱隱碧桃花。驢背春將暮。溪頭日欲斜。靑童邀我去。一宿餽朝霞。右丹邱峽水雲牽遠興。林壑絶塵喧。山疑方丈麓。溪是武陵源。客行芳草路。誰掩落花門。飽喫煙霞味。不妨無夕飧。右雪馬洞途中峽裏村風好。柴扉夜不關。民心餘太古。境界隔塵寰。云是長林驛。依然畫面山。斜陽催客路。促馬渡潺湲。右過長林驛峭然橫紫極。非鶻鮮能棲。足如凌地軸。身若上天梯。溪涵層壁倒。山入亂雲迷。奇絶風烟勝。最於嶺海西。右棲鶻巖峭巖淸可坐。曾有濯纓遊。生色烟霞洞。留名松桂邱。仙棊飜一局。雲水杳千秋。獨立心怊悵。斜陽感古愁。右憶濯纓先生舊遊有感聞說三山海上高。忽然來入小淵濤。無乃嬴皇求藥日。一時爭向此潭逃。右島潭自然成絶妙。造化覺神奇。石矗渾如怒。崖懸勢欲危。古今流水洞。來往幾人詩。倚杖不能去。林深山日移。右西厓丹陽山水部。人說石門奇。遊子登何敢。飛禽坐亦危。盛名知有驗。絶勝可成詩。一見難爲足。誰將彩筆移。右石門。復用前韻丹邱曾與赤松遊。去後空山片石留。回首鸞驂消息斷。白雲流水兩悠悠。右仙巖管領江山勝。吾儕亦一豪。有時題好句。無數酌淸醪。何處淸風郡。江天明月高。滄浪歌數曲。携子樂陶陶。右出山。與淸風使君同舟。擧世皆雲雨。幾人膠桼交。風流新太守。磊落舊詩豪。寶劒千年古。層雲萬丈高。江湖多暇日。明月又今宵。右贈使君風濤排石齒。平地怒潮急。奔騰魚蟹藏。震盪蛟龍泣。篙人催解帆。坐客愁摧楫。此世都如是。懔然悟自勑。右過花灘螺鬟皆慣眼。悽黯故人顔。鶻石依微際。龜潭指點間。時當三月暮。天借一旬閒。乘興孤舟去。浪花春水灣。右舟中遠望淸灑精神江上峯。峯抽玉筍自丰茸。應有翩然羽化客。紫烟朝暮好相從。右玉筍峯晴嵐西望欝嵯峨。浮在江頭一朶荷。不問可知峯有號。峯前峯後彩雲多。右綵雲峯數疊蒼屛掛半空。依然相對畫圖中。綵雲玄鶴今何處。惟見翩蹮去後峯。右玄鶴峯靑螺浮在碧雲間。松桂深深道士關。曾使李君遊海外。山房不必卜廬山。右五老峯靑牛老叟去茫然。誰向雲林歸夢圓。祗有往來冠蓋客。等閒朝暮過峯前。右可隱峯蕭灑淸風郡。太守賢有餘。村風疑太古。治化見仙居。客至談山水。官閒讀夜書。悽然江上別。南首獨歸驢。右贈別淸風使君</text>
<title>敬次退陶先生陶山十八詠</title>,<text>何往非吾所自安。進而伊傅退原顔。年來牢决林泉計。計是林泉永考槃。右陶山書堂萬事都輸一夢虛。沂雩春服退修初。小軒高揭巖棲號。恐有滄洲自信疎。右巖棲軒眞樂無如翫索工。默無言處已心通。濂翁晝掩逍遙社。應與先生意思同。右翫樂齋行藏不待質於龜。自占幽貞號竹扉。千年未聞傳眞妙。誰識從玆入坦夷。右幽貞門紅白離披半畝天。濂翁溪老一般憐。臨風剩嗅淸香動。緬仰前修愛益偏。右淨友塘荒徑依然栗里三。梅兄留與契同參。歲寒心事憑誰問。無語虛庭若有諳。右節友社隴頭翁得隴頭雲。相對無心我與君。朝暮隴雲同偃息。閒情還與隴雲分。右隴雲精舍汪洋道體問如何。有水揚瀾聖發嗟。箇中無限淵微意。識者千年未必多。右觀瀾軒毛羽初調鳥數飛。善形容我習時時。若從這裏工眞積。美味何憂或朶頤。右時習寮茅宇相尋幸得君。幾年寡陋各離羣。不患山家鷄黍薄。紫陽於此已曾云。右止宿寮桃源花水武陵雲。路轉峯回石作門。門外鞠躬新進輩。須將入德細相論。右谷口門物物皆含理自然。戾于天處躍于淵。潑潑洋洋這氣象。依然旱麓第三編。右天淵臺天雲不改古今光。活水澄泓半畝塘。千載滄洲人去後。淵源付與退溪長。右天光雲影臺此身無醉亦無醒。山外山中着處寧。半世塵紛須洗濯。從今不欲更彯纓。右濯纓潭盤陁磅礴畫難形。下有深潭徹底明。只願吾人如此石。狂瀾不敢使之傾。右盤陁石蒼翠連岑萬疊屛。其間時有紫霞橫。招招羽客如相聞。頓覺淸風腋底生。右東翠屛山紅樹蒼嵐錦繡屛。碩人歸後但林亭。氣象千年何處挹。峯頭偃蹇獨松靑。右西翠屛山雲外孱顔露半形。丰茸一朶得其名。想象山川開闢日。化翁應爲主翁成。右芙蓉峯</text>
<title>讀朱子感興詩有感 幷序</title>,<text>司馬公通鑑纂輯。自以爲繼孔子春秋之筆。而古今治亂得失之跡。燦然詳備。儼然有法。比古史氏殆無愧矣。然至於黜帝室之胄。而以鬼蜮簒賊接東漢之統。去嗣聖之年。而以牝鷄淫婦亂唐室之緖。此天經地緯。倒置壞盡。而王綱幾乎熄矣。亂逆無所懲矣。若以此一事言之。溫公之爲溫公。岌岌乎殆哉。而原其情則此不過自家平日見未到處。豈有一毫私意夾雜於其間哉。是以朱夫子感興詩。有迷先幾無魯連之歎。而不敢顯語直斥歸罪於公。祇自咨嗟嘆傷。辭意婉切。要使後人有以自得於言語之外。則噫噫君子愛人之義。蓋如是忠且厚矣。大凡論人之道。務要就事論事。辨別情僞。棄其所短。取其所長。此固義理之正當者。而呂夷簡，張浚之不害爲賢相。王安石，蘇軾之得列於名臣。蓋以此也。今世則不然。公議迹掃。文綱太密。人有微瑕細累。輒務洗垢索瘢。而一着纔誤。全局破敗。甚者指無謂有。變白爲黑。羿彀方張。蜮矢齊發。而間有一二持正論者。亦未免收司連坐之律。嗚呼。世道之害。可勝嘆哉。感而題。非舜非堯盡善難。前賢或有可疑端。尺朽何妨需棟宇。點瑕未必累琅玕。近自交馳三種議。全然不見一人完。千年黑白無分別。莫作尋常細故看。</text>
<title>題金居士 𤃡 無言齋</title>,<text>出好興戎聖有箴。世途巇險况於今。義利關頭分別處。堂堂言論卽難禁。</text>
<title>贈宋上舍天休 時徵</title>,<text>休說山人契活疎。一區花竹一茅廬。有何別㨾閒中樂。朝出畊田夜讀書。</text>
<title>詠菊</title>,<text>歲暮東籬下。燦燦獨寒香。笑殺柴桑里。三徑日就荒。</text>
<title>輓蒼雪權先生 斗經</title>,<text>太白山高滄海東。千年毓氣鬱蔥蔥。挺生幾箇英豪士。做到斯文縝密工。天不憗遺南嶽老。人皆依仰雪齋翁。從今後輩渾迷道。痛哭嶠南臯比空。</text>
<title>謝尹長叔 基慶 城主。贈周禮家禮。</title>,<text>塵牀光價重。明府下車初。一部朱家禮。千年姬氏書。與人爲善意。平日力行餘。自顧愚而懶。能無辜負歟。</text>
<title>寄李季鷹 世璜</title>,<text>冷淡殘年計。窮山草一廬。數朔支離病。親朋斷絶書。中夜勞魂夢。深秋問起居。重陽佳節近。無負故人歟。</text>
<title>題永慕齋</title>,<text>四尺封前草一廬。年年霜露愴然餘。德如欲報天何極。展掃春秋願不虛。</text>
<title>遊齋前溪石</title>,<text>林空人不到。各鳥盡情啼。煙霞方丈麓。泉石武陵溪。逍遙深樹裏。忘却夕陽迷。經雨桃花岸。殘紅半是泥。</text>
<title>贈別宋爾獻 夏徵</title>,<text>千里遠相訪。巖栖會以文。玉加功琢切。蘭嗅臭氛馧。暮境堪憐我。秋風更送君。含情情脉脉。悽黯手空分。</text>
<title>寄西山諸益</title>,<text>德於依據藝於遊。千載吾家活計優。新進每多趨曲逕。工夫都是失源頭。心天須向寒潭洗。經術宜從實地求。大學一篇昭聖訓。治平事業後齊修。</text>
<title>有所思 五首</title>,<text>有所思歌一曲。我有駿馬如飛龍。目明長庚臆雙鳧。眇視的盧凌巴賨。何時一渡靑海水。萬里騰踏單于鋒。惜乎此世無伯樂。有時伏櫪嘶長風。有所思歌二曲。我有寶劒如長虹。光芒暗射斗牛墟。十年磨盡竆山中。何時一斬佞臣頭。直如漢庭槐里公。辥卞張華俱寂寞。塵匣悲鳴聲不竆。有所思歌三曲。我有古琴聲泠泠。一彈游魚聽牙絃。再彈祥鳳儀虞庭。聲聲動盪太和春。宛轉流徽咸頀英。鍾期一去無知音。鐵撥時時鳴不平。有所思歌四曲。我有佳玉明瑩然。琢之磨之可成器。周廟之璋虞璣璿。多事楚人悲三刖。韞而待賈今幾年。滔滔一世好魚目。可惜寶物隨塵煙。有所思歌五曲。我有寶鑑光虛明。寂而感物來而應。纖介不敢逃其形。邇來埋沒太無端。皦皦本體還冥冥。磨拭願如晦庵翁。還得當年輝熒熒。</text>
<title>寄李上舍次開 壽寅</title>,<text>故人相思苦。春樹暮雲夕。怊悵夜三更。鵑啼山月落。</text>
<title>喜鄭上舍 震瑞 來訪</title>,<text>花深苔不掃。門巷絶塵埃。寂寥連日苦。珍重故人來。撫琴論細律。當月勸深盃。不是剡溪雪。何須興盡迴。</text>
<title>種桃</title>,<text>種得紅桃四五莖。春風花發小溪東。落來莫向淸流去。恐引漁舟入洞中。</text>
<title>輓尹長叔城主</title>,<text>優於天下復何求。行路相傳尹晉州。南國桑麻饒雨露。東城絃誦足風流。殘春寂寞朝陽閣。霽月虛明矗石樓。他日三韓循吏傳。公名應在衆人頭。</text>
<title>送尹侯喪西歸。歸坐書室感懷。二首</title>,<text>嗚咽南江去不休。驛梅官柳一般愁。街頭父老呑聲語。萬古風淸百里州。知吾無復使君如。孤月寒天照膽虛。論心講禮皆塵跡。忍看牀頭寄贈書。</text>
<title>雨中見枯草復生感題</title>,<text>物物同含造化精。枯根添雨欲生生。須從這裏看眞妙。哿矣濂溪綠滿庭。</text>
<title>輓鄭塤叟 萬陽</title>,<text>名塲從古誤人多。屈指衡門下幾何。巖竹林花閒歲月。雲巾野服獨婆娑。忍饑不改原顔樂。踐實要歸孔孟科。天不憗遺開後覺。嗚呼吾道已非耶。</text>
<title>冬日</title>,<text>前林嘉樹變蔥蘢。落葉飄颻陣陣風。默念陰陽消息理。誰持天地轉移功。流光回斡玄機下。萬象浮沉一氣中。觀物工夫要反己。可從成始遂成終。</text>
<title>思悠悠</title>,<text>思悠悠又恨悠悠。楚水吳江波始秋。奇氣壯年虛闊大。南荒西極恣遨遊。天涯日暮行將盡。空谷雲深水自流。回首美人何處在。幽蘭脉脉贈無由。</text>
<title>敬次西厓先生自慰詩韻</title>,<text>凡人所好煖與飽。凡人所惡饑與渴。高車駟馬長安道。誰肯簑衣笠以篛。南征北還各役役。白髮被鬂忘自足。何似幽人在空谷。一身偃仰圖書屋。一婢汲泉一奴耕。圃有杞菊庭有竹。孰敢是非磵底飮。孰能與奪巖間室。一生無願更無求。唐突淸風與明月。</text>
<title>敬次西厓靈臺詩韻 二首</title>,<text>能神能妙亦能明。萬理包含一字名。奔走百官來聽令。天君儼若寂無聲。至人裁制理圓融。精一工夫克始終。須從蔽處勤磨拭。愚智初非判不同。</text>
<title>輓李修撰持國</title>,<text>切痛荒山路一條。好人丹旐幾飄飄。向來吾黨如公少。非但才華畜德饒。竗蚤騫騰朝著重。中間落拓海天遙。西溪老友頭如雪。揮淚東風歌大招。</text>
<title>畿湖間有儒釋一本之論。李子新書及之。此乃晦庵夫子與吳公濟書。所嘗說破者也。余遂多般援證。極口論辨。仍爲一絶。以備學者之常談。</title>,<text>有無虛實判薰蕕。初不相當不可廋。未聞本同其末異。探奇喜詭莫啁啾。</text>
<title>登山陰換鵝亭</title>,<text>會稽淸曠勝。琴酒幾人携。右軍書罷後。亭子郡城西。山堆紅錦繡。江闊碧玻瓈。南望雲深處。依微道士谿。</text>
<title>某里書堂感懷</title>,<text>春秋餘大筆。章奏讀之悲。主辱生何忍。臣純死固宜。後來蓀嶺老。追述魯連詩。回首燕雲黑。縱橫志士洟。</text>
<title>次安國華 命夏 重陽韻</title>,<text>秋風來訪小茅堂。居處淸凉竹一牀。白酒政宜斟細酌。黃花况又報重陽。佳辰落帽知難負。微雨沾衣亦不妨。醉後相看肝膽露。山峩峩和水洋洋。</text>
<title>春日卽事</title>,<text>寂寂松門掩。悠然何所思。溪聲經雨活。山影帶雲奇。老去晨興早。春來午睡遲。獨吟還獨酌。不妨人不知。</text>
<title>偶吟</title>,<text>悄然無意况。終日坐支頤。不才竆是分。垂死病相宜。無人爭獨寐。誰復妬吟詩。忽憶浣溪老。千秋亦一時。</text>
<title>登高</title>,<text>忽忽無佳興。親朋少往來。秋晩蘇仙壁。人登杜老臺。白髮寬懷處。黃花滿意開。自吟還自和。濁酒數三盃。</text>
<title>愛蓮堂賞蓮 二首</title>,<text>昔我先人解紱歸。澄塘淨植嗅芬馡。年年七月花開節。獨坐虛堂涕滿衣。濂溪翁已數千年。擧世人無解愛蓮。人無解愛蓮何損。保得淸香獨自姸。</text>
<title>輓鄭箎叟 葵陽</title>,<text>橫溪之水遶山樊。人說河南伯叔村。溫淳氣味儒家色。縝密工夫聖學源。一生義理全無愧。餘事文章不足言。已矣嶠南時運否。斯翁奄棄我羣昬。</text>
<title>謝禹昆陽會叔 夏亨 寄新茶</title>,<text>昆山太守送茶來。一椀能令五內開。愧我本非醫世手。無丹可報壽民材。</text>
<title>敬次退陶先生境字韻 幷序</title>,<text>我退陶先生卜居退溪。有一小絶曰身退安愚分。業退憂暮境。溪上始定居。臨流日有省。辭語簡正。意味雅淡。誠有學者三復而嘆者。夫以先生之賢。猶有此憂暮境日有省之詠。則况後生小子乎。感而謹步遺韻。連章作句。以寓景仰之忱。自警之意。至人高聖學。已造光明境。事事便中理。區區更何省。然惟君子心。如未躡眞境。不敢自暇逸。乾惕謹修省。古來羣聖喆。孰非這㨾境。顔淵躬四勿。曾子日三省。不使主宰者。俄忽放倒境。羣居受人規。匹處勤獨省。然後做地位。竆神知化境。沛然不踰矩。眞箇無可省。所以陶山翁。有憂憂暮境。孟進猶恐退。臨溪發深省。謙謙實若虛。寫出靈臺境。縱以夫子盛。尙存隨處省。况吾儕小人。獨立矇矇境。日暮前程遠。何由痛自省。</text>
<title>敬次退溪溪居雜興韻 二首</title>,<text>蕭瑟數緣屋。巖厓古磵傍。籬黃靖節菊。園翠子猷篁。老栢無人愛。幽蘭獨自芳。莫嫌生計薄。書冊更盈牀。繞屋一溪水。當門百丈巖。平生沒顯晦。身世間仙凡。有恨親朋遠。無時少長咸。煙霞偏嗜欲。未是不爲饞。</text>
<title>敬次退溪四時幽居好韻 四首</title>,<text>春日幽居好。深深晝掩門。閒中優歲月。靜處玩乾坤。草茁連軒砌。花明隔水村。輕風吹淡蕩。灝氣此間存。夏日幽居好。徘徊深樹溪。巖花紅已謝。野卉綠初齊。燕抱梁頭卵。鹿呼林下麛。乾坤開大化。妙理豈茫迷。秋日幽居好。巖栖獨整襟。雲容瞻薄漢。風氣聽鳴金。野圃初成穫。山厨不厭燖。籬花黃艶艶。朋友更關心。冬日幽居好。三農已告休。莫謂天時閟。猶看化氣流。衎衎豳人樂。瞿瞿唐士謀。田家同我稼。卒歲復何憂。</text>
<title>敬次退溪溪堂偶興十絶</title>,<text>食不求粱肉。衣不願綺羅。獨有煙霞癖。多多向人誇。日月閒中永。乾坤物外開。蝸廬任偃仰。遇興起徘徊。林深仍是洞。石老自成門。昨夜巖厓雨。春氣更絪縕。寂寂如僧院。山家萬事幽。白雲歸遠壑。相對兩悠悠。莫說煙花勝。胷中四時春。四時春不老。然後是至人。掇菊東籬下。觀梅倚小牕。獨憐風雪裏。松筠恥納降。適意還敗意。無愁是有愁。却慚閒歲月。居然成白頭。深盃斟酒白。古壁煎燈靑。時有同心者。相對說經營。非爾無歸宿。聖人示廣居。何不仔細看。我我書自書。最愛陶山叟。平淡五言詩。未必千載下。子雲然後知。</text>
<title>余嘗愛佛家所謂千尺絲綸直下垂。一波纔動萬波隨。夜靜水寒魚不食。滿船空載月明歸一偈語。然其下梢頭究竟不過使是心歸於寂滅。比如枯木死灰之無復有生意。則是月爲已死之月。而精魄消盡。光輝晦塞。保不得其初來載歸之明。而竟至須彌黑雪山暗矣。可勝歎哉。感而賦一絶。欲與空門客一敲推也。</title>,<text>滿船空載月明歸。歸後全消一片輝。何似團團寒水裏。放光千古永無虧。</text>
<title>笑 五首</title>,<text>一笑營營干祿人。平生何事沒要津。東家西舍炎凉裏。都喪吾心本面眞。二笑科塲汩沒人。公然拋却好靑春。白首歸來無一物。不如安坐養心神。三笑孶孶射利人。藏金畜帛却忘身。試看歸去泉臺日。空手元無富與貧。四笑無端放倒人。言非忠信行非仁。莫云聖喆卓難及。共受維皇賦與均。五笑西溪白髮人。非愚非智是何人。又有一端難赦罪。不知憂己反憂人。</text>
<title>輓密庵李先生 栽</title>,<text>日月光輝河岳精。家庭眞訣屬先生。義理源頭加邃密。危微界上見分明。獨抱殘經竆亦樂。從知吾道困而亨。斯文已矣將何及。痛哭冥途擿埴行。</text>
<title>贈別李兵使 汝迪</title>,<text>故人辭我去。迢遞洛陽城。十年逢有數。千里送何情。莽蒼春樹綠。慘憺暮潮平。折贈南樓柳。長程勉愼行。</text>
<title>早起漫興</title>,<text>白雲朝出過前山。山入雲間不辨山。忽見雲歸山獨立。宛然蒼翠舊看山。</text>
<title>月夜賞花憶故人</title>,<text>月上花梢白映紅。看花對月興無竆。祇願月圓花未謝。一樽談笑與君同。</text>
<title>戲題</title>,<text>蒼髯丈又隱逸公。歲暮心期一般同。更看數株門前柳。主人無乃栗里翁。</text>
<title>養鵝</title>,<text>閒園養得一雙鵝。來自山陰道士家。虛榻幽人驚夜夢。有時叫月傍梅花。</text>
<title>有懷 三首</title>,<text>自謂忘情久。曠然無所求。何事竆山夜。仰屋不勝愁。義利雙行世。王覇幷用時。孰有公心者。分別是非爲。莫放孤舟去。江上起風波。不如春林畔。卧看開落花。</text>
<title>遊錦山記行</title>,<text>驢背秋聲早。前山錦繡明。南望杳靄間。雲卷海天晴。一壺一詩囊。蕭灑尋眞行。栖鳳寺何處。同人好逢迎。右昆山途中禪家寂寂水溶溶。獨對蒼蒼九井峯。方丈羣仙來也否。楓林雲壑擬聯筇。右栖鳳寺。待養正河丈及申國叟，金大集，河汝聖 世淵，汝天 世溥 諸益。行過日院驛。暮抵龍橋市。山在指點中。馬首楓林紫。右到龍橋市龍蛇征戰跡。慘憺水雲愁。忠武千年廟。露梁八月秋。遺篇悲誓海。斜日獨登樓。慷慨書生劒。光芒射斗牛。右忠烈祠感古極目燕齊闊。天晴海氣噓。精神遊曠漠。宇宙付空虛。迢遞龍門路。飄颻鶴背車。白雲深處去。山有羽人居。右龍門寺途中萬丈衝空起。仙歸但小壇。石斲華山穴。崖懸劒閣棧。煙斂滄溟闊。風高玉宇寒。飄然鰲背上。遊子淡忘還。右登不思訝巖蒼蒼九井峯。寒影倒重溟。錦屛濃照耀。玉宇高崢嶸。秋風來小子。斜日憶先生。獨立永怊悵。林禽啼盡情。右九井峯。憶眉叟先生有感。九井峯名古。峯頭井有九。大者如小甕。小者如大斗。側身俯懸崖。石㵦仙去後。一歃望蓬瀛。飄然腋欲羽。右仙水千丈門仍兩石開。白雲深處爲誰開。想應待我松喬叟。分付山靈一半開。右石門萬葉啼蕭瑟。九江霜氣催。綽約臙脂嫰。玲瓏錦繡堆。一去仙無跡。千年山有臺。玉簫響淸轉。坐看鶴徘徊。右坐仙臺連天滄海上。蕭灑一招提。依微牕外峀。峭絶石間梯。僧如蓬島坐。鳥入綵屛啼。夜宿蓮花榻。翛然夢虎溪。右宿菩提庵迥出常情外。奇哉復異哉。竅應神禹鑿。門是化翁開。峭壁扶天立。層虹特地嵬。僧言都孟浪。莫問所由來。右虹門一聲從石隙。如玉更如金。魚龍驚窟宅。鳥獸舞雲林。世遠淳風際。山藏大樂音。誰識吾夫子。未忘磬有心。右音聲窟大海中間峯有穴。僧言來往世尊船。莫將詭誕誑愚俗。開闢初年已自然。右望海中穴峯海色連天色。依黯更蒼茫。俄然雲散盡。紅日上扶桑。右登煙臺觀日出淸眞周學士。乘興錦山西。至今千年石。依舊七字題。蕭騷紅葉岸。寥落白雲谿。往跡憑誰問。天長海月低。右憶愼齋先生有感 有翰林學士周世鵬七字南海高秋橘已黃。客帆蕭蕭渡夕陽。可憐紅錦山何處。水鷗飛盡遠天蒼。右還渡露梁津</text>
<title>輓洪鳳巖 相民</title>,<text>公家三世卽吾師。繼述賢孫果有斯。實地工夫尋墜緖。士林聲望聳當時。平生偃仰淵明里。終始從容顔氏飢。慟哭嶠南虛丈席。冥途擿埴涕漣洟。</text>
<title>憶古人</title>,<text>箕岑高截𤃡溪淸。溪外何天瑞日明。莫將鳥獸同羣笑。我愛山人不世情。右巢由耦而耕我雨後郊。獨也淸於世滔滔。不識聖心渠無怪。不然誰謂隱者高。右沮溺采采空山山有芝。谷猿林鶴共忘機。雲關亦管邦憂否。何事春宮定是非。右四皓遐躅難將好爵縻。悠然而笑浩然歸。歸時七里灘頭月。依舊煙蘿皎潔輝。右嚴子陵頹然而卧隱然憂。夢見莘翁渭叟不。漢四百年天意去。空敎梅鶴故園愁。右諸葛孔明江鄕消息問蓴鱸。色擧飄然一鴈孤。秋風片帆名壃外。眞箇人間大丈夫。右張季鷹千山萬壑雪嵯峨。一望無邊浩渺波。回首故人何處在。孤舟帶月擬經過。右王子猷㗳然無慮又無思。高卧風牕夢葛羲。主翁心事誰相識。柳在門前菊在籬。右陶靖節浣溪水竹草堂幽。抱膝竆吟白盡頭。迢遞西方消息斷。干戈極目美人愁。右杜拾遺梨花千樹影扶踈。淡泊橋頭一蹇驢。驢背吟肩山欲聳。自家淸趣箇中於。右孟浩然西湖春水碧於天。冷淡生涯屋數椽。牕外有梅兼有鶴。主人淸興更悠然。右林和靖</text>
<title>讀濂洛風雅有感</title>,<text>撲而無華露性眞。往往思致更淸新。瑤琴宛轉千年響。知者如今問幾人。</text>
<title>樂居吟</title>,<text>磵有淸流山有芝。衡門之下可栖遲。原顔村巷餘千載。王謝樓臺只一時。春壑尋花頻佩酒。秋塘對月獨吟詩。誰能奪我優遊樂。身與浮雲無是非。樂山居岸有蘆花江有魚。磯頭煙雨吹踈踈。桐臺豈獨嚴陵釣。渭曲休言呂尙漁。欸乃一聲山日暮。人間萬事水雲虛。滿汀鷗𪆽無心者。飛去飛來獨與余。樂江居隰有枌楡山有楸。今吾不樂歲其流。生逢聖代皆安堵。禾熟今秋又滿篝。衎衎豳人以介壽。瞿瞿唐士職思憂。酒酣拜獻南山祝。於萬千年永錫休。樂野居</text>
<title>寄姜上舍聖解 公擧</title>,<text>千門萬戶各成家。黑白分明正與邪。樂地在於名敎內。問君何事讀南華。</text>
<title>聖解委書謝之。復寄一絶。</title>,<text>尺書遙帶意綢繆。多賀存誠樸實頭。讀之分別虛無處。君子何妨一寓眸。</text>
<title>謝李 光溥 城主贈小學</title>,<text>紫陽夫子逝。千載法言堙。篤實欽明府。倥侗愧老民。陟遐自乎邇。推己及於人。感謝情何極。山家道不貧。</text>
<title>次白香山眼漸昬昬耳漸聾韻</title>,<text>眼漸昬昬耳漸聾。儀形非復少年風。倘來軒冕浮雲外。過去光陰說夢中。生計每因愚計拙。身名還逐醉名空。讀書如得朝聞道。暮死何悲此老翁。</text>
<title>次洪兵使 德望 惠節扇</title>,<text>精神疲苦熱。午睡竹牕東。矗營賢節度。竆巷記衰翁。慇懃團月惠。排却酷炎烘。恨未分淸爽。均施萬姓同。</text>
<title>喜鄭佐郞道翁 重器 來訪</title>,<text>山居愁寂裏。靈鵲報佳賓。白雪悲歌士。靑雲得意人。盃樽當月夜。時節又花辰。肝膽兩相照。休言出處分。</text>
<title>睡起</title>,<text>筠牀閒睡罷。朝日上庭柯。山色當簷近。溪聲入戶多。主人饒意趣。靜看勝吟哦。步出柴門外。自開自落花。</text>
<title>歸溪室</title>,<text>白石淸溪上。蕭然屋數椽。步入桃花洞。依俙武陵仙。</text>
<title>謝鄭承宣 彥儒 寄贈畫梅</title>,<text>煙梅淡泊雪梅寒。畫裏依然地上看。珍重故人持贈我。霜綃宛帶十年顔。</text>
<title>輓李息山</title>,<text>一見令人敬愛之。淳然氣味儼然儀。山中杞菊何相負。分外簪纓不屑爲。數歲自憐違執帚。前冬那意遽乘箕。文章道學餘眞訣。台仲將爲後輩師。</text>
<title>江上夜歸</title>,<text>煙斂江天闊。羣峯入望低。一曲滄歌罷。歸來月已西。</text>
<title>敬次退陶先生閒居十三詠</title>,<text>消息丁寧歲色新。庭梅溪柳各精神。誰知天理流行處。物物均含造化眞。右早春芳草黃梅雨後天。山居從此興悠然。數聲黃鳥啼何處。深樹蔥蘢石磵邊。右初夏中庭梧月轉分明。四壁蕭條蟋蟀聲。浮世餘生能幾許。鬂邊贏得雪千莖。右早秋落葉蕭蕭夜下庭。穹林萎折幾芳馨。只看東嶺蒼髯客。偃蹇貞姿獨也靑。右初冬樂夫天命復奚疑。君子行藏各有時。久矣不聞當世事。彈琴而坐更吟詩。右樂時松桂深深擁石壇。仙居不必獨商顔。箇中眞樂人知否。臨水終朝又對山。右幽居軟綠深紅物色新。冠童六七大江濱。活潑天機流動樂。古人先我得其眞。右暮春一理流行無定居。虛而能實實而虛。會得乾坤眞動靜。天鳶飛處躍淵魚。右觀物淸溪西畔雨紛紛。萬壑奔流入戶聞。一洗塵埃山更好。心期付與太虛雲。右喜雨山禽啼又水禽啼。園裏松篁門外溪。溪上有亭無世累。老年長物此巖栖。右溪亭人而可畏馬牛襟。聖學源頭在此心。省察工夫須仔細。存宜涵養放宜尋。右觀心擧世人誰醉夢醒。此心無跡亦無聲。敬字工程誠活計。自然胷界漸虛明。右存心危崖閱盡險津加。世路風霜問幾多。不如都付蒼蒼者。無復高吟白雪歌。右樂天</text>
<title>秋聲</title>,<text>庭樹淸商起。前宵斗柄移。楚水天寒節。吳江木落時。幾動騷人興。空添志士悲。遙憐君子友。義勝體應肥。</text>
<title>古調</title>,<text>宿昔靑春我。翻驚鏡裏霜。眼前無好事。頭上幾流光。人世悲竆道。天時歎夕陽。啣杯非愛酒。取醉欲相忘。</text>
<title>雨後</title>,<text>霽色蒼然磵上峯。依俙浮在畫圖中。日暮白雲歸萬壑。山人無事草堂空。</text>
<title>彈琴</title>,<text>林逕無人訪。雲歸山更深。欲鳴千古恨。時撫一張琴。撥外祥鸞舞。絃頭老鳳吟。莫彈山水曲。今世少知音。</text>
<title>題岳陽樓圖</title>,<text>岳陽樓下水連天。煙雨霏微宿𪆽邊。兩岸荻花楓葉裏。一江秋色正依然。</text>
<title>自責</title>,<text>非不知之犯有時。心何欺也發於詩。竆猶可樂還忘分。病欲全排亦近私。老大無能慚後輩。生平有志負先師。茂乎莫謂年垂耄。道未朝聞夕死非。</text>
<title>遣懷</title>,<text>百年能幾許。人世等浮漚。磊落靑春志。蹉跎白雪頭。不如題漫興。聊自遣竆愁。最是寬心處。數間茅屋幽。</text>
<title>題鄭道中 權 畫梅帖</title>,<text>一抹蒼煙繞古楂。虛庭何處玉條斜。丹靑淡泊依微處。惟見東枝三四花。右煙梅玉作其肌雪作腮。東風浮動暗香來。依然枝上濛濛雨。開者飄零着者開。右雨梅花事瓓珊近竹扉。香魂愁殺影依微。如何瓊蘂寒如許。月上東頭第一枝。右月梅枝影參差也自斜。衆芳萎處獨寒葩。皚皚一色虛牕外。恍惚難分雪與花。右雪梅雪萼全消一點埃。早春香信暮江隈。江靈亦欲看花否。倒向波宮落又開。右倒水梅瘦骨飄搖不自持。東風多力撼殘枝。莫愁摧折芳香歇。先爾崇蘭亦已萎。右折枝梅化氣春城沛有餘。如何枝榦學三閭。扶踈一樹千年色。起感人中老朽余。右枯梅昨夜東風倏已過。枝頭寥落雪皤皤。殘香點點隨風處。佩酒何人坐發嗟。右落梅</text>
<title>先人忌日有懷</title>,<text>孤露年年此日迴。叫天餘痛自難裁。五更庭樹風聲起。無乃神靈陟降來。</text>
<title>北望</title>,<text>北望煙塵塞。乾坤已晦冥。人徒慚海蹈。時莫問天醒。眼底徽欽恥。胷中衛霍兵。書生三尺劒。永夜獨悲鳴。</text>
<title>春睡</title>,<text>萬事浮世間。徒然一夢裏。莫如都兩忘。春牕獨倚几。</text>
<title>枕流亭。敬次晦庵先生和林擇之韻。二首</title>,<text>水雲牽遠興。永日古亭遊。蟬聲經驟雨。風氣近淸秋。乾坤愁暮道。江海有孤舟。汎月佳期在。今宵杜若洲。世路忘夷險。人情孰熱寒。日暄曾點服。江闊子陵竿。筮得天山遯。休吟蜀道難。沙鷗最相熟。不忍等閒看。</text>
<title>吳公濟以四種山蔬餽晦翁。晦翁爲詩謝之。此皆在吾圃而朝暮喫得者也。謹步遺韻。以寓曠世同調之感。</title>,<text>采采山筐足。新春磵水傍。莖疑靑蕨軟。葉嗅紫芝香。咬菜分前定。和飧味更長。笑他肉食者。盤上視尋常。蔊竆廬甘飽藿。微分亦爲榮。又得水芹菜。初經春雨生。茗茶奚擅美。薑桂可齊名。瞻望紫雲闕。區區犬馬情。芹新芽抽碧玉。採自竹林中。鼎鐺初罷火。牙頰欲生風。何須弋鳧鴈。不願膾魚龍。節慾莫頻折。恐傷造化功。筍靑山昨夜雨。春風歸南國。氣已宣和暢。物亦開晦塞。殘年口腹計。揚揚何所得。薇蕨滿山巓。喫飯太有力。蕨</text>
<title>遊頭流山記行</title>,<text>羽衣西入紫霞飛。淨洗靑山夕雨霏。萬壑丹楓秋後勝。勝於春色上當歸。右西望頭流山。敬次曾王考凌虛先生韻。靑藜來到水西村。寒竹蕭蕭晝掩門。爲我主人催午飯。笑他煙火分猶存。右到士谷驢背崎嶇路。爲誰踏夕崖。淸高養正叟。蕭灑慕寒齋。志業圖書壁。生涯花竹堦。深燈勤琢切。至樂在吾儕。右慕寒齋。呈養正齋河丈 德望。眉翁手字石生輝。我浴何妨節序非。冠者三三童五五。風乎石上詠而歸。右詠歸臺闍𨵡深深方丈幽。世人誰識陶邱子。陶邱子有遊憇臺。上依靑山下綠水。一竹杖與一芒鞋。來往南冥夫子里。顔淵舊巷卧曲肱。許由何川勞洗耳。亂礎頹垣餘廢墟。冷落荒凉秋草裏。我來登臨一喟然。臺上淸風吹不已。右登陶邱臺初年失路路多歧。擿埴倀倀迷所之。入德門前醒大寐。也知吾道在於斯。右入德門瞻仰先生像。巖巖千仞壁。緬想先生心。亭亭歲寒栢。吾道屬誰邊。杏壇春寂寞。方丈山高德川長。先生之風永無極。右謁德川書院幾夜吳州月。依依入夢頻。白髮猶佳興。靑燈摠故人。莫怕餘年短。渾忘世味辛。秋深山似錦。明日去尋眞。右永慕齋。喜金大集，曺仲吉 善迪 來會。太古靑山老。諸天慧日遲。禪心那有事。庵號本無爲。物我相忘裏。鴻濛未判時。自開還自落。牕外桂花枝。右無爲庵石竇危棧三丈餘。躋攀凜若薄冰於。若把是心隨處用。可能無愧聖賢書。右行過石竇白雲紅樹岸。峭絶一庵懸。窈窕壺中界。淸凉象外天。蓮牕深不世。雪衲淡如仙。桑下能無戀。回筇却黯然。右南臺庵人言不可上。千丈接靑空。中途莫回杖。登登山自竆。右望絶頂回首人寰萬品低。燕秦吳楚一䳡栖。是知坐處高然後。列嶽羣峯不敢齊。右登天王峯一萬四千丈。俯壓馮夷宮。桃鷄五六唱。縱目扶桑東。滄海浩茫茫。視天何夢夢。煙霧共掩靄。依黯更朦朧。乾坤混侖間。方未判鴻濛。俄然五雲闢。金莖聳虛空。圓轉大如輪。直遵黃道中。陰陽分一着。豁然如發蒙。掃除夜色黑。揮拂朝暉紅。山河紛照曜。宇宙倏玲瓏。熀朗開玉燭。依俙堯舜功。所貴乎君子。觀物反諸躬。我願明明德。與汝同始終。何由畫出日。再拜獻四聰。右日月臺觀日出林深人跡絶。石路揔雲梯。無數磨天嶺。有時絶壑溪。緣崖身欲墜。攀壁手相携。日暮愁歸宿。可憐捷逕迷。右轉向雙溪。途中口占。孤庵明慧日。迢遞碧峯巓。亂石淸流洞。白雲紅樹天。居僧無世事。遊客亦仙緣。可惜名山勝。任他釋氏專。右佛日庵萬壑香煙起。峯晴日照紅。地勢千尋兀。天容一望空。脚下環蓬海。頭邊接閬風。喬期杳消息。怊悵倚枯松。右登香爐峯古靈臺香爐峯下鶴淵頭。斷崖千丈玉飛流。流過雙溪寺外去。消息應傳八詠樓。右玩瀑臺尖峯突兀石棧高。飛步凌空氣欲豪。回首八仙何處去。滿天斜日倚東臯。右登毗盧峯玉蕭仙子去茫然。喚鶴虛臺幾百年。惟有臺前紅桂樹。花開花落夕陽天。右喚鶴臺釋氏家傳普照師。師以甚明普照爲。普照衆生師莫說。恐不能於自照之。右過普照庵萬壑霜楓石逕藤。超然蘭若壁層層。客來流水聲邊暮。仙去靑山影裏曾。靈隱未能專勝槩。天台何必願攀登。嶽神亦解遊人意。分付丹霞到底凝。右到雙溪寺孤雲宿虛堂。依俙眞面目。仙歸餘故山。山靑磵水碧。右學士堂剩賞名區勝。渾忘遠客愁。方丈山中寺。孤雲去後樓。隱隱千峯月。蕭蕭萬壑秋。飄然邀鶴駕。更欲向瀛洲。右題邀鶴樓任他行且憇。雲壑恣優遊。石老千年字。林深九月秋。逢僧問前路。回馬渡澄流。何處神凝寺。靑山影裏樓。右憇雙溪石門 有孤雲手字層壁重屛面面圍。白雲流水可栖遲。翁已超然煙火外。滿天風露欲忘歸。右神凝寺。敬次南冥先生韻。可笑巢翁多事者。翩然出洞太無端。塵喧遠隔山人耳。巖下淸川更不關。右洗耳巖白石淸流絶世紛。鹿門之洞武陵源。往尋七佛庵歸路。巖上淸遊更一番。右綠磻巖步步山將暮。行行路不竆。石老千年白。林濃九月紅。慧日澄朗界。曇雲隱映中。一聲驚客耳。風便上方鐘。右訪七佛庵山幾重重水幾回。夕陽前路已花開。也應落鴈平沙外。明月孤舟待我迴。右花開途中猗歟鄭一蠧。巍卓後人程。東方大處士。南國老先生。擧輿齎宿願。擿埴歎冥行。行渡陶灘水。停驂却愴情。右陶灘感古路多高蓋騖。人少角巾還。幾箇風塵外。卓然名利間。淸眞韓錄事。窈窕頭流山。欲問踰垣跡。虛巖夕日寒。右鍤巖懷古秋風西上岳陽樓。樓在乾坤日夜浮。回首鄕山何處是。煙波歸計一孤舟。右行到岳陽搖蕩蘭舟桂櫓柔。笛聲寥亮遠天秋。觀盡千峯江上汎。當年未必獨風流。右蟾江舟中。敬次一蠧先生韻。孤舟移泊荻花汀。九月秋江近五更。禪鐘何處江楓外。彷彿寒山半夜聲。右和養正丈韻山明水㓗去尋眞。物外乾坤送一旬。萬壑煙霞收拾盡。頭流風景想應貧。右昆山途中</text>
<title>嘲吟詩</title>,<text>不欲爲他閒說話。河南叔子罕吟詩。玩賾工程方急務。老年何事癖於詩。</text>
<title>解嘲</title>,<text>詩亦不爲無我助。性情微妙著於詩。如有妨吾求實地。仲尼奚曰可言詩。</text>
<title>權上舍幼瞻 貥 來訪夜話</title>,<text>蓮池分手昔何年。別後音容兩杳然。忽地逢迎如夢裏。淸宵談笑共樽前。正當花柳春將暮。况値湖山月欲圓。靑眼虛牀無夜寐。和君烏瑟弄牙絃。</text>
<title>枕流亭和幼瞻</title>,<text>一曲滄歌罷。江心小艇移。風月元無主。江山屬我私。經雨波方淡。逢春勝益奇。君看鷗𪆽睡。忘是亦忘非。</text>
<title>喜鄭上舍會三 漢䧺 繼至</title>,<text>相思忽相見。握手意如何。白髮餘年短。靑萍古色多。樽前發大笑。琴上和悲歌。一半春愁去。傳觴坐落花。</text>
<title>漫興</title>,<text>煙柳陰陰雨草萋。此時林壑可吾藜。回首伯恭何處在。夕陽深樹亂蟬啼。</text>
<title>淸夜</title>,<text>溪上蒼煙一抹微。遠山如畫政依俙。主人靜趣人誰識。贏得庭梧霽月輝。</text>
<title>贈別李上舍正則 萬準</title>,<text>分手常多握手稀。煙花三月送君歸。驛程匹馬蕭蕭去。西望征雲坐落輝。</text>
<title>九歌</title>,<text>嗚呼一歌兮歌正長。麟何爲乎野之荒。文武歿兮唐虞𨓅。滔滔一世荊榛塲。夫子之生亦如汝。我誦遺歌心轉傷。右獲麟歌嗚呼二歌兮歌孔悲。爾奚爲乎倏而歸。斯世衰矣不可久。卵危覆巢鳳不飛。望彼鄹兮心如酲。我誦遺操空長唏。右息鄹操嗚呼三歌兮歌且傷。子胡爲乎獨栖遑。河有舟兮不可渡。檣傾楫摧狂波揚。天欲不行夫子道。我誦遺歌悲思長。右臨河歎嗚呼四歌兮歌轉惻。昬衢萬國荊榛黑。大道隱兮賢人竄。天下衰矣嗟安適。楚聘夫豈眞好賢。我誦遺歌長太息。右楚聘歌嗚呼五歌兮歌益吁。滿山荊棘峛崺隅。正道在邇求之遠。何以芟刈廓榛蕪。哀哉眯眼終不悟。我誦遺歌心鬱紆。右邱陵歌嗚呼六歌兮歌欲咽。女戎何來亂公室。彼婦之口織萋斐。可以色斯超死滅。父母之邦去何忍。我誦遺歌膓欲裂。右去魯歎嗚呼七歌兮歌可哀。文武禮樂空荒頹。不知鳳凰貴鴟梟。世已衰矣難輓回。舊廬所樂亦可好。我誦遺歌悲不裁。右槃琴歌嗚呼八歌兮歌變聲。瞻彼昌平問誰耕。世無知兮歸我畒。夢見周公農自明。祥麟已死鳳鳥去。我誦遺操鳴不平。右歸耕操嗚呼九歌兮歌戚戚。樑木摧矣吾安適。終然大道世不知。佳玉埋沒悲虛櫝。餘敎明明萬古存。我誦遺歌懷聖德。右自歌</text>
<title>題石陽正畫竹帖</title>,<text>後凋心事學蒼官。玉立蕭蕭獨歲寒。靑竿白雪依微影。疑是瀟湘岸上看。右雪竹踈雨霏微楚水臯。葉聲如可聽蕭騷。莫令遠客看於此。添却愁城一倍高。右雨竹濃淡蒼煙聚又飛。瘦竿踈影政依依。一看二看移時處。恍惚枝枝漸到稀。右煙竹蒼榦寒如老鶴癯。楚天凉露滿江湖。俄然枝上升朝日。亂落千珠與萬珠。右露竹聲聲如瑟更如琴。側耳依然自竹林。龍眠亦是伶倫否。模得千年大樂音。右風竹風竹須臾幻榦柯。此何踈葉影婆娑。林間凌亂泥金色。知是淸宵得月多。右月竹枝影扶踈葉影稀。殘竿翠色漸依微。問有根生稚子否。本來消長自天機。右老竹孤節非由虐雪虧。槁枯何事失猗猗。也識范公歸去後。自憐無主反根萎。右枯竹</text>
<title>憶星湖李子新 瀷</title>,<text>佳節湖山九月迴。悵然西望獨登臺。白酒樽前無友坐。黃花庭畔爲誰開。北使亦稀書信寄。南天難望故人來。緣何學得忘情術。從古浮生多別懷。</text>
<title>夏日卽事</title>,<text>蔥蘢嘉樹遶簷楹。風送微凉六月淸。門外小溪溪上柳。一雙黃鳥囀嚶嚶。</text>
<title>沈參奉 處良 自花山來訪</title>,<text>微雨初收夕照紅。山家如在畫圖中。一塲樽酒黃花節。十載情朋白髮翁。魂夢幾勞嵩嶺北。秋風來自洛江東。靑眸不改當年否。細話挑燈夜欲竆。</text>
<title>酬李上舍 萬善 見寄</title>,<text>秋風遙憶故人居。江舍淸凉案壓書。千里便同聯一榻。赫蹄珍重又瓊琚。</text>
<title>讀伊洛淵源錄有感</title>,<text>分門割戶各紛挐。幾許中間失路多。人從釋老渾相亂。道到荀楊摠是訛。千年幸有程朱起。一貫重回孔孟科。墜緖推尋須仔細。繆於萬里在毫差。</text>
<title>與李天祥，權台仲，金退甫，曺仲吉諸益唱酬。七首</title>,<text>晴嵐蒼入遠天齊。寂歷松牕日欲低。林風續續淸生樹。溪草萋萋綠滿堤。樽前得與詩朋話。簾外時來好鳥啼。湖海有誰知己者。百年蕭瑟水雲栖。節物湖山草色齊。庭梧一樹半簾低。多情邂逅黃田老。携手徘徊綠柳堤。天欲斜陽微雨霽。時將淸夏亂鸎啼。靑藜忘却歸來晩。惟見雲還洞裏栖。吾儕活計守空林。邀得親朋杖屨臨。醉後相看仍大笑。樽前共坐却淸吟。詩書劘刮如磨玉。江海從遊擬斷金。膝上牙絃餘古曲。百年南浦許知音。山下淸溪溪上林。百年蕭瑟獨登臨。腰間劒欲靑虹化。醉後歌高白雪吟。世事元來渾一夢。花村何必惜千金。竆途賴有寬心地。南浦琅琅玉佩音。樽前拂劒獨長歌。杜老竆愁醉後多。吾道乾坤明日月。世情朝暮起風波。可歎朽木難彫刻。却喜良金共琢磨。從今許結忘年契。君鬢靑靑我髮皤。簾外晴嵐碧數層。樽前談笑遠方朋。本來雲水宜癯鶴。何處天風奮大鵬。愧我資材麤似礫。憐君心事潔如冰。峨洋曲罷還蕭索。靑落虛牀五夜燈。暮天吾道覺酸寒。鯨海蛇山行路難。志業今誰甘陋巷。風流日欲醉雲安。自云永謝塵間事。曾不相干分外官。未必竆途無可樂。林泉得與碩人寬。</text>
<title>園中</title>,<text>獨倚靑藜立。風輕小園時。梅傳春信早。柳解臘寒遲。自有天機妙。誰知造化奇。林禽那意思。啼向近簾枝。</text>
<title>幽居觀物</title>,<text>春天麗日暖如烘。和氣冲瀜六六宮。磵草帶煙生細綠。巖花經雨綻新紅。千林都是幽人興。何物曾非造化功。底事主翁殊卉木。稜稜瘦骨獨秋風。</text>
<title>臨塘</title>,<text>僻矣衡門外。來何達者車。無朋猶對酒。多病懶看書。萬事忘情久。百年付夢虛。有時小塘上。扶杖玩游魚。</text>
<title>李密庵忌日有感</title>,<text>道學文章百世宗。向來吾黨獨吾公。欲擧藍輿難可作。年年此日痛無竆。</text>
<title>紋孫冠席。次河晉叔 大明 韻。</title>,<text>禮訓傳家子所能。望尊賓位寵臨登。光生敝屋奇芳襲。香播華筵瑞靄騰。敦勉三加珍重祝。申勤一字表章稱。兒孫成玉知熏德。厚誼從今倍舊增。</text>
<title>書懷</title>,<text>強壯當年我。居然老朽人。髮化千愁幷。形枯百病因。學業慚時習。身心負日新。呼兒覓紙筆。聊自寫懷頻。</text>
<title>寄黃仲晦 沉</title>,<text>詞垣曾幷駕。磊落少年時。老去相思苦。春來好會遲。有花誰對酌。無興獨吟詩。回首江雲暮。悄然問後期。</text>
<title>曉起</title>,<text>曉起江村喔喔鷄。中天月欲下山西。從知舜跖分於此。問爾孶孶孰與齊。</text>
<title>李 齊聃 城主來訪</title>,<text>湖海春三月。葡萄已醱醅。正宜佳節會。得有使君來。石鼎催烹蕨。溪亭共賞梅。山家亦好事。恐被俗人猜。</text>
<title>養拙</title>,<text>深林人不到。白竹爲誰開。酒欲閒愁遣。詩要逸興裁。殘花巖樹貼。乳燕屋簷回。養拙安吾分。何妨老草萊。</text>
<title>靜坐</title>,<text>戾天無心鳥。臨淵自躍魚。主人甚意象。浮雲過太虛。</text>
<title>讀鄭隅谷行錄有感</title>,<text>採薇孤節托於盲。忠義堂堂日月明。誰識竆荒南海畔。卓然隅谷鄭先生。</text>
<title>酬李上舍 德祿</title>,<text>憐君落拓鬢毛華。江海高吟白雪歌。宇宙卽今知己少。男兒從古不平多。殘年祇可尋歸宿。至樂無如共切磋。膝上枯桐聲宛轉。洋洋曲罷復峨峨。</text>
<title>牧牛兒</title>,<text>牧牛兒牧牛兒。放牛牧芳草坡。一聲二聲牛背笛。亂落前村紅杏花。此世人無知寗子。莫向山南叩角歌。祇宜潁川水上流飮。洗耳翁去餘淸波。</text>
<title>歎老</title>,<text>老去歡顔少。霜頭問幾秋。臨盤愁豁齒。展卷拭昬眸。無友黃花對。爲誰白酒謀。箇中猶得意。山水任優遊。</text>
<title>感懷</title>,<text>辜負磊磊志學初。此身安得免襟裾。泉水盈科慚孔訓。牛山受牧愧鄒書。點檢平生無事業。栖遲江海獨樵漁。可憐草木同澌後。誰識斯翁出世歟。</text>
<title>寄河上舍聖則 瑞龍</title>,<text>君家知在白雲中。采采頳香問幾叢。逢人却說相思苦。方丈山前鶴髮翁。</text>
<title>讀曾王考凌虛先生行錄。抄出八條。畫而成帖題之。以寓感慕之意。</title>,<text>鳳飛巖下水洋洋。云是先生講道塲。幾度春風時雨裏。論心論理話言長。右檜淵摳衣道德文章一世尊。依歸有是大賢門。成川迴路仁川舍。問對從容性命源。右仁川問道伽倻山下路嶇崎。底事時人喜詭隨。且莫西宮消息問。柴門寂寂獨噓噫。右藥洞萉跡得於前喆啓來人。然後方成先覺民。自遠有朋勤會講。南州儒敎蔚彬彬。右松壇講學蒼藤前路白雲迷。何處幽人伴鶴栖。蕭蕭匹馬來相訪。嘉遯林泉氣味齊。右周王訪友方丈煙霞九月秋。尋眞當日八仙遊。萬壑千峯看盡後。孤舟又下大江流。右頭流尋眞滄巖亭下浪花浮。明月淸江駕小舟。李郭不知何似者。千秋未必獨風流。右滄巖泛舟樵棹初歸夕雨微。眠沙鷗𪆽足忘機。奈何多事紅塵客。來訪煙簑獨釣磯。右枕流垂釣</text>
<title>余嘗吟憶古人十一絶。以寓曠世之感。今讀退溪集。先生亦有題黃錦溪畫帖十章。信乎古人亦有此等懷也。重爲之感。而謹步其韻。</title>,<text>簞瓢陋巷處怡然。隨遇而安本分天。自是平常底道理。做心非爲後來傳。右陋巷簞瓢天理流行共浩然。聖如夫子亦云賢。試看當日沂雩畔。花撲春衣柳拂煙。右舞雩風詠半夜雲牀犯客辰。皇家大鼎重輕身。莫把塵韁勤縶馬。釣絲非是爲經綸。右桐江垂釣依舊田園典午天。西山未必獨忠賢。淸風牕下羲皇夢。心事煕煕皥皥然。右栗里歸耕人中賢識物中賢。所以濂溪獨愛蓮。認渠眞箇花君子。高出淤泥正特然。右濂溪愛蓮尋梅而去喚鶴還。明月煙湖獨盤桓。翁已果忘人間事。是非憂樂一㨾看。右孤山詠梅四海煕煕共一春。男兒事業做彌綸。晩年洛社閒田宅。自謂勛華聖世民。右洛社獨樂塵榮付與片雲浮。獨向武夷山谷遊。有歌九曲人誰識。擧世滔滔摠俗流。右武夷九曲草廬蕭瑟獨懷珍。亂代初心保一身。偏惜祈營吟病裏。故山梅鶴憶殘春。右孔明草廬盈虛消息任吾天。至樂人間此老全。花外小車來也否。行窩十二共相傳。右康節兒車</text>
<title>登山</title>,<text>臨溪觀水更登山。半日浮生不世閒。忽見林禽投暮樹。靑黎却與白雲還。</text>
<title>齋居卽事</title>,<text>夕陽歸遠壑。山色曉粧濃。澗草微經雨。巖花細逐風。地疑超世外。亭若在壺中。倘有龍眠見。吾應畫裏翁。</text>
<title>與河澤厚 潤寬，權汝行 重道 登高。</title>,<text>今夕九月九。黃花滿東籬。不嫌沾衣雨。難負落帽時。好友如子少。佳辰屬吾私。把盃陶陶處。吟弄杜老詩。</text>
<title>夜坐</title>,<text>門掩筠牀靜。秋容入夜奇。泉聲微過耳。山影細如眉。又得三更月。相尋獨坐時。忽然詩思逸。自酌也無非。</text>
<title>寄定慧上人</title>,<text>回首靑巖隔一鬟。滿天花雨掩仙關。鼻端看白倥侗裏。舌上談玄怳惚間。孰謂菩提曾有樹。吾知圓覺本無山。不要多費閒言語。須把人生道理觀。</text>
<title>題皆春居士蘇一渾 凝天 草亭</title>,<text>物外圖書靜。壺中鷄犬喧。方丈山千疊。主人蘇一渾。流水白雲洞。淸風明月軒。功名視若凂。餘外不須論。</text>
<title>退陶先生聖學十圖</title>,<text>欲使吾君致舜堯。十圖輝映紫雲霄。瞻仰餘光開衆瞽。昬衢皎日永昭昭。</text>
<title>和寄黃注書道源 浚</title>,<text>昨夜東風春氣生。故人懷抱鳥嚶嚶。牕前獨對靑山影。琴上誰論流水聲。道學推尋宜着力。詩篇詶應浪關情。煩君莫負當年約。方丈深深溪石淸。</text>
<title>秋夜獨坐。敬次晦庵夜坐有感韻。二首</title>,<text>霽月中天高。凉露老梧滴。淸虛這氣象。歎息無人識。千載浩然翁。獨得養生術。愀然整襟裾。林風吹瑟瑟。門外靑山高。塘上寒泉滴。獨寐更獨寤。不妨人不識。未曾學旋轉。莫復問經術。喜聞庭畔篁。迎風奏寶瑟。</text>
<title>重遊頭流 十八首</title>,<text>先生三入白雲洞。白雲千載空悠悠。爲問白雲雲不語。獨立斜陽小子愁。右白雲洞和河千期 必淸山自悠悠水自悠。白雲淸瀑洞天幽。先生一去無消息。誰是千年隱者流。右觀上下瀑。敬次南冥先生韻。川上亭亭玉女峯。依然浮在畫圖中。有水流觴洄九曲。臨風却憶武夷翁。右玉女峯殘年無好事。泉石最膏肓。落花看可愛。芳草坐何妨。溪聲添宿雨。山影帶斜陽。雲壑迷歸路。逢僧問佛莊。右訪佛莊庵。和河觀夫 大觀。洪鐘無大扣。千古竟含聲。請看頭流山。山豈學天鳴。右敬次南冥先生聲字韻天王峯下薩川湄。綠玉穿霞步步遲。潭名紅到新春驗。山色蒼因霽景奇。無非絶勝挽吾輩。何幸淸遊及此時。遙望白雲深處去。東風吹送萬花飛。右萬花潭千峯錦照耀。萬壑玉紛流。巖間歸路細。林下小庵幽。故人來白髮。仙子自丹邱。題品慈恩興。何如此勝遊。右佛莊庵。喜金上舍伯厚 墩 來會。南冥曾送德溪歸。亭樹含情遠別離。分付兒曹須勿翦。此翁俱是士林師。右送客亭萬疊孱顔裏。三藏大耳基。本來幽邃勝。方値艶陽時。軟綠茱萸葉。深紅𧀿䕽枝。胷中無世累。夜靜話厖眉。右宿三藏寺幾重山又幾重溪。山盡溪竆又一溪。溪上有山山有室。莫向廬山訪虎溪。右訪大源庵恣意煙霞久不歸。子䂓啼送不如歸。不如歸坐書牀下。收斂身心定所歸。右聞子䂓慟哭荒山雨露濡。斑衣兒已白頭鬚。年來久曠晨昬拜。慚愧人間不孝吾。右歸到公田省墓擇不處仁焉得智。昌平門外講壇高。何事蔥林無味地。等閒生長倚空臯。右五臺寺老杏人而無禮死其宜。知禮之家此世稀。方丈有巖巖有號。春遊非爲訪林菲。右家禮巖澄波洗復洗。曾不點塵留。深邃頭流麓。淸高錄事遊。有懷空谷暮。無語遠山愁。事與巖俱白。巖前雲水悠。右白巖不忍春來獨自哦。安溪無主尙淸波。一聲悽愴山陽笛。萬事悠悠夕日斜。右安溪感懷人間多別路。溪上去留懷。好會重有約。淸秋慕寒齋。右別安溪諸益萬壑煙霞宿債酬。殘年活計便休休。頭流山在詩篇裏。從此松牕足卧遊。右歸園</text>
<title>臨淵臺感古</title>,<text>雲塘李處士。栖息此江坡。尖峯凌遠野。峭壁壓滄波。臺空遺躅在。人去夕陽多。極目愁如海。悽然坐落花。</text>
<title>浮査亭感古</title>,<text>江楓蕭瑟遠天秋。獨上浮査亭上遊。仙翁一去無消息。落日煙波任客愁。</text>
<title>松岡精舍遺墟感懷</title>,<text>江水悠悠江月姸。小亭栖息問何年。欲識主翁淸意趣。暮煙踈雨白鷗邊。</text>
<title>遊百泉寺</title>,<text>南望九井峯。蒼蒼海上高。古寺屬淸秋。楓葉寒蕭騷。忽憶紫峯丈。怊悵倚東臯。</text>
<title>撫琴臺</title>,<text>煙霞已痼疾。幾度山中來。蕭灑百泉寺。岧嶤一石臺。撫琴人寂寞。扶杖客徘徊。霜葉紅如錦。臨風興未裁。</text>
<title>晦庵先生嘗次劉秀野蔬食十三詩。此千古藿食者之所相感也。謹步遺韻。以供閒居之趣。</title>,<text>求死且不死。有味還無味。爲是衰暮人。調氣補脾胃。乳餠莫愁無和飧。竹林沾踈雨。喜見碧玉筍。聳出園中土。新筍鬱鬱南山巓。巖崖尙着土。有菜美可茹。不願殺肥羜。紫蕈損心虛無謗。晦翁爲爾雪。柔芽更淸新。可喜神明徹。子薑吳蓴是佳蔬。相方孰長短。最愛秋塘上。芳筍淸且軟。茭筍江村老漁父。銀鱗偶贈遺。黃液和白雪。淸烈臭擁鼻。南芥采采盈朝筐。于彼古磵幽。一嘬無感憤。山人本休休。蔊菜蔬膓素淡泊。豈願佳味𧩫。非不愛木耳。亦難致卒乍。木耳含精精在根。物性知大本。挾筯淸淡味。暮朝浹牙齦。蘿葍踈盤免無聊。蹲鴟太有力。淡然少滋味。宜乎山野食。芋魁庖不願芻豢。海不求魚腊。山厨脯有餘。採自綠如簀。筍脯倉卒一佳饌。煑豆待其腐。千載誰作俑。有謠縫尺布。豆腐蕭灑商山叟。莫詑採頳芝。白屋鬢又白。蕈與主翁宜。白蕈</text>
<title>憑虛臺。敬次晦庵與南軒登嶽麓赫曦臺聯句韻。</title>,<text>突兀凌空起。高臺百尺岑。闊呑平野迥。橫壓大江深。遼鶴千年跡。溟鵬萬里心。湘山何處麓。朋友好相尋。</text>
<title>看花</title>,<text>老年花似霧中看。紅白朦曨仔細看。平生見理還如許。安得披天皎日看。</text>
<title>釣魚</title>,<text>桃花流水鱖魚肥。獨坐西巖細雨霏。笑他渭上張竿叟。虛竊煙波一釣磯。</text>
<title>夜懷</title>,<text>靑虹千萬丈。何事獨蕭條。頭上星霜轉。胷中江海遙。有懷悲暮道。無友坐閒宵。忽聽踈篁雨。詩情不寂寥。</text>
<title>次陶靖節責子詩。勉諸孫。</title>,<text>我聞君子學。向裏能踐實。惟在孝而悌。不在文與筆。人如稱謹飭。榮耀寧有匹。聞譽施於身。然後做經術。爾曹非童稚。年已十六七。待人必忠信。檢身須祇栗。逸居而無敎。幾何遠畜物。</text>
<title>謝黃都事 晛 寄新曆</title>,<text>花開葉落驗春秋。餘外悠悠無所求。從此山人添一事。恐君虛費意綢繆。</text>
<title>訪鄭參奉惠甫 東里 夜話</title>,<text>前後西原子。慇懃不我遐。祇拜檜淵廟。行尋惠甫家。霽夜澄明月。寒梅淡泊花。盍簪勤琢切。至樂此無加。</text>
<title>燈</title>,<text>暗於明者抗何能。快若扶桑曉日昇。只恨自家方寸裏。長時有夜却無燈。</text>
<title>讀易</title>,<text>屈伸消息互無竆。都是陰陽一理中。易在渠心渠不識。羲文古紙等閒工。</text>
<title>笑</title>,<text>八尺虛長大。平生一笑中。計拙時難救。才綿學豈通。冷落靑山宅。居然白髮翁。莫言貧賤苦。是處識英䧺。</text>
<title>春</title>,<text>農人告余以春及。前夜西疇雨一犂。倬彼甫田南東畒。處處催耕布糓啼。今年田祖告年豐。滿篝穰穰多黍稌。上奉租稅下婦子。煕煕擊壤蹈而舞。生於太平老太平。照曜康衢煙月裏。拜祝吾王壽而富。於千萬年無竆已。</text>
<title>薇</title>,<text>采采靑薇雨後崖。新春滋味十分佳。欲獻吾君那可得。五雲迢遞隔天涯。</text>
<title>守愚先生遺墟。敬次金東籬韻。</title>,<text>守愚先生宅。茅簷與竹籬。籠有一隻鶴。庭有半畒池。池淸鶴羽潔。蕭然忘我飢。鳴騶入空谷。素履終自持。囂囂樂不改。坦坦道自夷。彼何識貝人。譸張此支離。芝蘭遭毒燬。松栢凜寒姿。天意未可知。喆人多如玆。舊墟餘秋草。駐馬不勝悲。</text>
<title>是非</title>,<text>非誰非也是誰是。是是非非各楚秦。莫向是非人怨罵。是非元自自家身。</text>
<title>別李注書子仰 山斗</title>,<text>此去花山四百里。羸驂童僕太申勤。天涯誰復相思我。今世誠難更得君。劒氣橫雲看古色。蘭香滿座挹餘芬。所憎最是城南柳。強折長條手共分。</text>
<title>長相思 三首</title>,<text>長相思。思美人。美人遠在天一方。龍樓鳳闕怳惚間。雲牀月佩聲琅琅。我欲從之不可得。千里萬里江山長。夔龍在左臯陶右。祇願治化揚輝煌。長相思。思前脩。前脩遙在千載前。或把木鐸鳴金口。或抱瑤琴弄朱絃。關鎖重重數仞牆。回首茫然更杳然。我是昬衢失路者。升堂一拜嗟無緣。長相思。思故人。故人散在東南北。芝蘭之臭金玉音。使我愛之不忍釋。山長水闊隔參商。各在空谷愁離索。天寒日暮消息斷。獨立悄悄詠伐木。</text>
<title>夢拜先妣泣題 二首</title>,<text>地下人間母子分。天倫會合杳無垠。虛牀一夢蘧蘧散。庭樹凄風不忍聞。驚罷萱堂拜一番。臨風怳惚桂旗飜。泉臺亦似人間否。願報今生未報恩。</text>
<title>題盧參奉伯春草堂</title>,<text>巖庄蕭灑別人寰。栗里之陶陋巷顔。新春燁燁頳芝草。明月盈盈綠水灣。一生自足悲歡外。萬事無心得失間。莫道山家踈契活。牀書珍重峽雲閒。</text>
<title>無心</title>,<text>白雲尋山返。溪水遶石流。山豈逢雲喜。石無送水愁。離合動靜間。自然理悠悠。我亦無心者。與物無所求。</text>
<title>寄李上舍元亮 相采</title>,<text>江南時序屬秋風。雲外無情度幾鴻。低垂白髮浣溪老。採掇黃花栗里翁。卽今世界誰相識。從古賢豪摠是竆。竆達本非吾得失。顔淵樂在曲肱中。</text>
<title>贈李上舍聖瑞 麟至</title>,<text>蒼石嵯峨月澗淸。南人尊仰兩先生。珍重工夫餘緖業。恢張義理自家庭。晩計忘形遊水石。秋風乘興到山楹。深盃細律傾肝膽。偏覺今宵霽月明。</text>
<title>不知</title>,<text>萬事人間吾不知。眼中今古雜淪飛。縱橫楚漢誰成敗。禪繼虞周孰是非。動靜鳶魚渾物性。閒忙雲水自天機。浩然一氣流行樂。春晩沂雩獨詠歸。</text>
<title>卧</title>,<text>離於相合合於離。智者其誰愚者誰。高談王覇渾奔走。競逐炎凉互轉移。何妨眼底雲千變。自有胷中春四時。不欲向人開口笑。草堂高卧夢軒羲。</text>
<title>陽春曲</title>,<text>且停白雪歌。聽我陽春曲。陽春布德澤。萬物同發育。前山後山木欣欣。上枝下枝花灼灼。况復西疇與南畒。粒我烝民禾郁郁。欣欣灼灼更郁郁。伊誰之賜伊誰力。無臭無聲混淪中。主人胷襟潛有格。民吾同胞物吾與。仁是吾人所同得。却與羣生共煕煕。憔悴何愁在空谷。</text>
<title>草堂</title>,<text>周公豈欲誅三叔。尙父曾非棄商王。當時不幸人倫變。長策無如卧草堂。</text>
<title>失路歎</title>,<text>出門欲遠征。茫茫多歧路。吾行尙未半。荏苒白日暮。漠漠迷所之。忽向曲徑走。崎嶇上巖崖。翳蔚傍林藪。顚倒難進步。下馬空搔首。欲問問何人。獨立悵然久。豈無此山外。平坦路如砥。彼此分別初。冥然却不知。源頭誤一着。末梢繆千里。進退俱無據。狼狽至於是。只恨自家明。未能燭昬幽。夷險死生間。誰怨復誰尤。回車三歎息。足爲吾輩戒。幸願登道日。仔細審分界。</text>
<title>漫吟</title>,<text>世間千萬事。都付自然機。有伸還有屈。無是也無非。雲開看月好。風過見花稀。苦海滔滔外。何人早振衣。</text>
<title>靑山</title>,<text>鷰歸花飛獨倚欄。太古消息問靑山。消息問山山無語。自家胷臆想像間。</text>
<title>與河直長千期夜話</title>,<text>浹歲呻吟客。自憐難久支。忽見平生友。相逢愁寂時。感歎情何極。慇懃如有期。開襟終夜話。松月半庭移。</text>
<title>輓金霽山振伯 聖鐸</title>,<text>嗚咽蟾江鳴不平。南州士子送先生。三年泣血殊方慟。千里招魂故國行。從古忠賢皆厄會。當今世界孰公評。天如旣定人何敢。所恃吾王日月明。</text>
<title>無題</title>,<text>寂歷踈籬下。梅兄悽不語。崇蘭已委折。故林誰可與。天寒歲已暮。怊悵空延佇。</text>
<title>古意</title>,<text>莫謂乾坤大。栖遑一丈夫。草堂風雪夜。高卧夢唐虞。</text>
<title>讀大學修身章。敬次黃朽淺韻。</title>,<text>修身學之本。學者最先行。箇中如得力。次第道理生。</text>
<title>憶權荷塘李息山有感</title>,<text>純粹荷塘老。淸眞息山翁。嶺南千百載。儒徒挹遺風。</text>
<title>聞鄭相國 苯 蒙恩復職。感而題。</title>,<text>忍說當年事。雲慘白日曛。後世餘公議。東方有聖君。繡帖從天降。璿香上墓焚。堂堂千萬古。足以勸人臣。</text>
<title>李上舍振玉 世鈺，申上舍伯獻 瑊，宋上舍伯綏 履錫 來訪。</title>,<text>君子交非外面親。長愁離索會無因。南國秋風數百里。東州高士兩三人。論議叢中知學力。峨洋曲裏見心眞。今行不是閒追逐。成德功由友輔仁。</text>
<title>慕寒齋讀書。敬次西厓先生示楓岳有司韻示諸益。</title>,<text>茫茫墜緖可重尋。謙叟遺墟有士林 山名。吾儒做得無他術。往聖傳來只此心。苟求遠大行由近。莫向平夷索太深。至樂無如文會友。古人滋味復于今。</text>
<title>與鄭上舍伯英 儁 夜話</title>,<text>霽後東嶺月。應知故人來。梅梧踈影裏。淸轉入深盃。</text>
<title>至日</title>,<text>隱隱聲如動地䨓。五更初刻一陽開。誰傳造化眞消息。坐對虛牕獨樹梅。</text>
<title>謝金參奉聖源 景澈 寄太白山蔬</title>,<text>新春雨潤太白蔬。故人珍重寄竆廬。本來咬菜甘吾分。其味淸新可代魚。</text>
<title>示少年</title>,<text>我佩煌煌相鼠詩。人而無禮死胡遲。晦翁曾戒劉平父。把臂聯牀戲謔爲。</text>
<title>敬次鶴峯先生感興韻 二首</title>,<text>遙憶古聖喆。羣蒙所共依。而我生也晩。歎息將安歸。爬痒隔靴憂。失路擿埴悲。何江寒水裏。秋月藏明輝。於皇降衷初。人人共一春。莫問性善惡。何論俗漓淳。所以明明德。滌舊而從新。自有知者知。難向俗人陳。</text>
<title>晩悔</title>,<text>多犯先師所大禁。言非忠信行非欽。不能爲己奚成己。自謂無心便有心。素欠工夫加縝密。終難意味覺深沉。莫云衰暮餘年短。收拾桑楡勉自今。</text>
<title>淸夜</title>,<text>百年蕭瑟但長嘯。江海悠悠此一生。世事秋空煙九點。草堂淸夜月三更。琴書自足殘年樂。軒冕無心外物營。固陋寡聞惟可畏。空山愁聽鳥嚶嚶。</text>
<title>枕流亭和李 光湜 城主</title>,<text>淸幽兼爽豁。形勝擅南州。風流太守樂。雲水古亭頭。壺中幾牧笛。世外獨漁舟。何羡新秋月。蘇仙赤壁遊。</text>
<title>旅軒先生卧遊堂十一詠。寫出西溪物色。感而敬次。</title>,<text>遍溪皆白石。依然玉壺闢。主翁坐觀魚。不願錦繡席。盤石如彫復如畫。𥓂砑此何石。恠也亦自然。造化潛相格。恠石榦柯異於凡。前山得之會。佇見方塘上。蒼鬱盤漸大。盤松不與桃李開。肯與杏花落。大冬風霜緊。然後見本色。老松玉立蕭蕭影。瀟湘岸上林。摩挲三歎息。歲暮托契深。竹林珍重晦庵翁。詩吟半畒塘。活水淸依舊。雲影伴天光。方塘枝帶春消息。曾不怕竆陰。幽人在空谷。遙托歲寒心。梅花開花四節季。根我庭畔土。默感造物翁。不失時蚤暮。四季花知是果中魁。莫珍李柰實。點點如丹砂。盈盈暎白髮。石榴團團千萬珠。盈盤帶朝露。甘液爽人喉。可醫膏肓痼。葡萄傲霜花艶艶。時當秋序終。人徒知娛玩。誰驗造化功。菊花</text>
<title>次金退甫見寄</title>,<text>妙理難將言語諶。行之悠久自相尋。程朱仰繼千年學。堯舜相傳一箇心。玄酒誰能知至味。瑤琴元是貴希音。須從無處察其有。然後方稱着力深。</text>
<title>權蒼雪忌日有感</title>,<text>如金如錫復如瑰。嶠岳崢嶸士類魁。倀倀迷道餘衰朽。痛哭年年此日迴。</text>
<title>秋日獨坐。見菊花有感。</title>,<text>秋風淅瀝打孤庵。喫盡人間幾苦甘。愁從病枕千兼百。書入昬眸二變三。有何竆巷來佳客。時捲踈簾望遠嵐。珍重東籬霜後菊。幽香爲我獨芬馣。</text>
<title>記夢 幷序</title>,<text>余平生尊慕晦庵夫子。讀大全書而酷好之。八月十五日夜。獨坐書室。誦節要中十餘篇。反復數下而就寢焉。夢到竹林精舍謁夫子。以近思錄一二疑處質之。夫子隨問輒對如平常。仍憮然太息而言曰此世猶有以此書向余問者乎。余又起而問曰張敬夫，呂伯恭，蔡季通，林擇之，吳伯豐諸賢今在何處。夫子曰汝已見我。此友輩亦當次第相從也。又問曰見今讀得何書。對曰方讀大全。夫子曰不如讀程子書。俄而欠伸而起。乃蘧蘧一夢也。儀刑謦欬。依然在目。而景仰千秋。水雲綿邈。嗟乎不肖菲薄之誠。非敢曰感通神明。發於宵寐。而於赫在天之靈。其或閔憐我孤陋。而有以陰誘其愚衷耶。亦異哉。竹林精舍拜先生。神氣翛然更覺淸。五鷄啼罷虛牀夢。水靜寒潭秋月明。</text>
<title>病中自慰</title>,<text>一身多病卧三年。文字程科已杳然。不妨刊落閒言語。聖學元非口耳傳。</text>
<title>敬次西厓先生感興韻 二首</title>,<text>一理循環互不竆。花開於雨落於風。前盈後缺何心月。春北秋南底事鴻。不出洪匀陶鑄外。無非大化混淪中。昇沉倚伏多般事。看取須將塞馬同。正路平平歧路斜。來從何處去從何。奔馳汩沒無歸着。辯說紛紜各自家。實地誰知儒者事。浮名把作市人賖。瑤琴獨抱龍門曲。夫子滄洲已發嗟。</text>
<title>藥欄 三首</title>,<text>普濟心長志學初。靑囊妙法孔顔書。民病未醫身病緊。區區私計却慚余。無用之身髮已斑。存亡於世不相關。如何苟且貪生計。山採圃培未暫閒。滿園苓朮穎豐長。衰疾殘軀得少康。祇是自家心上病。更將何藥拔膏肓。</text>
<title>寒岡先生有無題詩曰月沉空谷初逢虎。風亂滄溟始汎槎。萬事莫於平處說。人生到此竟如何。眞格語也。余遂反其意而次其韻。爲吾輩一節深一節之戒。</title>,<text>谷避月沉寧逢虎。波須風定可汎槎。萬事必於平時謹。臧倉之子于我何。</text>
<title>寄金參奉光甫 景溫</title>,<text>蕭灑靑凉六六峯。雲間挺出玉芙蓉。潭傳白礫先生句。峽老丹砂隱士蹤。浮世喧囂渾隔絶。晩年居處自從容。幾時紅樹蒼嵐裏。携手登臨更倚筇。</text>
<title>酬洪上舍國章 禹龜 見寄</title>,<text>前年八月送君行。今年八月見君書。君書鄭重數十行。兼有一詩能起予。此世此情不易得。感歎無竆三復餘。病肺乾涸無佳語。木瓜何以報瓊琚。祇願努力及少壯。無使老大徒欷歔。夫夫出世不偶然。四性具於降衷初。着我之跟有正路。貯我之身有廣居。古往今來羣聖喆。出入起居箇中於。曾氏自省傳不習。顔淵常念實若虛。作之不已是君子。舜何人也我何歟。自己身上有餘師。事事無如反求諸。若能眞積加邃密。自然誠實無分疏。廣譽可敵被文繡。贍食本由勤菑畬。莫謂寶鑑已埋沒。本面光輝明自如。磨之拭之日日新。如髮蒙塵加櫛梳。靈臺四面八方間。垢穢散盡光風噓。寒潭泂泂秋月明。梧檟郁郁春陽舒。坐看天理自流行。上有飛鳶下有魚。喆人云亡大道隱。時俗所喜徒浮譽。胷中飄忽沒根株。脚下縱橫無階除。朝遊西方空寂界。暮向南華曠漠墟。官路平坦少人行。上山下水渾崎㠊。傍人冷看笑且罵。畢竟戚施與籧篨。噫噫是豈山之性。義利關頭分別踈。舍本取末迷不悟。蔑內務外共淪胥。都未惺惺存一念。安用孜孜讀五車。西溪老叟長歎息。有懷耿耿無與攄。有時逢人語此語。聽者謂之狂也且。邇來緘口數十年。泚筆欲書還趑趄。惟有一心不可欺。予識夫君君識予。薄於責己厚於人。難免譏誚畫葫蘆。欽君家學本親切。盛年才華厚畜儲。荏苒流光不相待。及時用力其虛徐。空山無伴獨相求。臨風寄語空躕躇。</text>
<title>憶河養正有感 幷序</title>,<text>蘧伯玉。衛之賢大夫也。以夫子而舘焉。則其所存可知已。然欲寡過而不能焉。况吾儕小人乎。余平生自謂志學。而第緣繩檢不免虛踈。存養未及着實。尋常擧措。觸處悔吝。實有過欲寡而寡不得之歎。名勝所從遊。足以愛惜而䂓勑者。非曰無其人。而栖所隔闊。無緣相聞。惟養正齋河丈居密邇而頻相接。有聞輒告。隨事相規。看作死病之人旁有一醫手。而今則此公之亡又有年矣。自公之亡。未知吾有過乎吾無過乎。日用接應之際。雖不敢知非而故犯。意者不覺不知之中。其必有認賊爲子之弊。不一而足矣。嗟乎。理旣不能自明。且無強輔在旁。其將章子而已矣。奈何奈何。自失養正子。全身皆悔尤。駸駸不自悟。轉轉增包羞。有誰直諒者。爲我忠告之。悵望九原三歎息。非是悲公實自悲。</text>
<title>輓柳西湖介仲</title>,<text>磅礴花山萬丈高。氣專淸淑鍾人豪。蚤已篤行如不及。老逾勤鉅却忘勞。春滿武城絃誦偃。風淸栗里賦歸陶。噫斯人也舍斯世。安得無吾五內熬。</text>
<title>贈郭鎭若 安朝</title>,<text>一童婢又一童奴。渴可飮兮飢可餬。天下事非吾輩責。山中人是隱流徒。十年古劒心相照。數日書堂德不孤。老少風情須盡醉。杏花村裏典衣沽。</text>
<title>觀西厓先生辨陽明學語有感 幷序</title>,<text>西厓柳先生嘗有讀陽明集詩。而二篇與小序。據理論辨。打破陽明之學。耳目口反復之喩。辭理的當。語意明白。雖使陽明復起。必不能糚撰而抵賴之矣。於乎盛哉。大抵陽明之學。以良知爲主。而背馳於朱夫子卽物竆理之訓。然若如其言。是心自心物自物而判然隔絶。不相關涉。便是有體無用。以天地生人生物之理。分而二之也。噫噫寧有是哉。先生以爲若非矯枉而過直。無乃禪家所謂改頭換面。以籠駕一世者耶。此兩款語。可謂透奪得陽明之肝膓骨髓。而若原其本則未始非祖述陸子靜尊德性之論也。千古異端之弊。可勝歎哉。矯枉過直同楊墨。改頭換面等釋迦。天下懷襄誰作俑。汎濫江西末流波。</text>
<title>夜吟</title>,<text>夜久松牕下。神淸睡自無。風來陶岸柳。月滿邵園梧。氣象圖何狀。吟哦興不孤。少人知意味。獨坐到鷄呼。</text>
<title>贈孫上舍大隱 碩寬</title>,<text>荒野空山亦可娛。古人風致箇中于。顔淵淡泊居竆巷。曾晳安閒詠舞雩。初不相關當世務。怡然養得自家愚。莫移於賤淫於貴。而後方稱大丈夫。</text>
<title>乙亥除夜</title>,<text>吾知七十九年非。非始知時死輒隨。縱欲自新無可奈。知之何異不知之。</text>
<title>病中感懷</title>,<text>黃花發也否。牕外等閒秋。無時開口笑。逐日攢眉愁。人生如幻夢。斯世便浮漚。可惜當年志。千秋知有疇。</text>
<title>自輓 丙子九月二十日</title>,<text>苦海漫漫幾沒身。飄然今日大歸身。平生一恨泉臺下。世德多虧獲戾身。</text>
<title>鳴哀</title>,<text>心或忘親擧足時。今而後免愧先師。可憐竆鳥鳴哀日。雖悔前愆奈莫追。</text>
<title>哀松菊</title>,<text>霜後黃英雪上枝。主翁心事兩相宜。從今寂寞荒園裏。三徑耔耘更有誰。</text>
<title>石盆觀魚</title>,<text>夙應化而解物兮。䎸至理於潛伏。羌率性而樂育兮。包流活而不息。緬置盆而育鱗兮。挹明道之靜覿。叩物理之自得兮。探道妙之昭晣。溯正源於洙泗兮。潤澄波於伊洛。泂一眞之不昧兮。涵萬象而瀜會。將心地之冲澹兮。索趣味於靜裏。㗳靖慮而冥觀兮。察昭著於庶類。彼在淵之潛鯈兮。諒斯理之攸寓。循性情而瀺灂兮。任天機之自然。旣具妙於化生兮。知翫道之有術。宜至人之寄傲兮。盍置前而觀諸。爰儲水於石盆兮。養數尾之小鱗。移前川之潎潑兮。辦几下之雅賞。紛同隊而自適兮。亦孔炤於游泳。聿洋洋而於牣兮。適相忘於江湖。奪造極於或躍兮。於水知其得所。審波面之從容兮。覺生意之無竆。念物性之全樂兮。藹心機之有得。允在玆而澹翫兮。抑何間於臨淵。惹自家之靜思兮。寓一般之眞趣。喫緊處於這裏兮。活潑地於那邊。假易見而闡幽兮。稽至費而窺隱。道豈遠於窅冥兮。理不外於默識。援二氣之流行兮。占一物而渾然。撫遺軌而夐溯兮。究靜界之實得。賾眞訣而自强兮。胥仍物而昭道。嗟生晩而倀倀兮。味先師之遺躅。</text>
<title>輓詞[權相一]</title>,<text>天降斯人若有爲。渾然其性粹然姿。義理關頭分主客。危微界上辨公私。才可經綸王國佐。學能匠石士林師。終令老死書帷下。此理冥冥識者誰。													副提學權相一</text>
<title>輓詞[李瀷]</title>,<text>鄒魯之鄕嶺以南。眞儒從古迹相參。一生心上非今世。半畝塘前但小菴。無與更論山水曲。從誰得聽聖賢談。天長地闊千餘里。題寄哀詞涕滿衫。						白鶴山南云已死。覺來知有喆人灾。去留不得無相感。回首瑤天獨自哀。													監役李瀷</text>
<title>輓詞[柳觀鉉]</title>,<text>心如冰玉氣醇醹。千載山南降大儒。賴以不湮吾道緖。卓然成得古人模。松筠孤節先生宅。梅鶴閒情處士湖。胡不憗遺開後學。問天無語獨長呼。													參議柳觀鉉</text>
<title>輓詞[趙慶運]</title>,<text>薤露歌何悲。莫須歌薤露。邵堯夫一巡觀化之行。劉元城白日昇天之日。女啼男呼。百服親朋。哀哀咷咷。未聞送葬歌薤露。最是兩老知己八十年。子歸印獨留。猶可陶淵明醉後彈琴。自輓歌薤露。						裕昆知積善。高壽亦徵仁。平地仙緣盡。形骸已返眞。													趙慶運</text>
<title>輓詞[李光溥]</title>,<text>溫淳氣味太和春。篤古山中篤古人。二字存誠安素履。一生居敬是天眞。南州交口推師範。西壑棲身竟隱淪。可惜靑山埋正氣。公私痛極涕盈巾。													知事李光溥</text>
<title>輓詞[金命錫]</title>,<text>方丈崢嶸淑氣專。由來南國鍾儒賢。實地工夫知卓落。士林聲望竟巍然。富益謙恭看定力。仁宜壽考享遐年。斯人亡矣吾安倣。擿埴餘生涕自漣。													金命錫</text>
<title>輓詞[金樂行]</title>,<text>山河淑氣日星精。天爲斯文遂毓靈。窮而不遇能无悶。老且逾勤竟喚醒。虛翁古宅傳詩禮。冥老遺鄕襲典刑。從此嶠南誰矜式。西溪秋雨涕零零。													金樂行</text>
<title>輓詞[黃晙]</title>,<text>曾隨親駕晉之陽。芝室從容拜几牀。東國素稱鄒魯地。南州尤是洛閩鄕。溫淳美質元無累。存養眞工得有方。寥落億星光已晦。暮天殘日獨彷徨。													判書黃晙</text>
<title>輓詞[李光瀷]</title>,<text>山斗高名聞有年。平生一恨拜無緣。吾已南州來晼晩。公於北牖病沉綿。芝室未能承欵誨。荒山忽見起新阡。悠悠此痛終何極。非但儒林歎喪賢。													參判李光瀷</text>
<title>輓詞[權正宅]</title>,<text>天然德宇儼成章。在草芝蘭鳥鳳凰。素以東方豪傑士。生於南土學文鄕。賁躬竟是儒林長。得意將爲王國光。已矣薤歌聲已闋。爲誰重到晉之陽。						吾祖知公秀且賢。金蘭交契許忘年。於今緬仰皆陳迹。題寄哀章倍怛然。													縣監權正宅</text>
<title>輓詞[鄭玉]</title>,<text>今世如公少。嶠南獨大鳴。天地純剛氣。山河淸淑精。素志非名利。眞工養性情。不須悲逝者。無祿是諸生。													觀察使鄭玉</text>
<title>輓詞[李萬宏]</title>,<text>公昔追隨家大人。在傍承受誨諄諄。優游樂我天山遯。玩索工深義理眞。氣像昂然千仞鳳。襟期渾是一團春。斯文已矣將何及。回首南天運已屯。													縣監李萬宏</text>
<title>輓詞[許襜]</title>,<text>斯文南國有吾公。一木能支大廈隆。素養胷中存實着。長時座上起春風。經綸計誤明王世。山斗名高大學宮。無祿餘生今孰仰。一聲長慟怨蒼穹。																				進士許襜</text>
<title>輓詞[李萬容]</title>,<text>凌虛之後繼斯文。爲己誠心老益勤。存養工深開後學。都兪計誤佐明君。威儀抑抑冲和積。論議堂堂義利分。嶠嶽仰兼苽葛誼。那能無是涕盈巾。													縣監李萬容</text>
<title>輓詞[趙天經]</title>,<text>名利塲中退步稀。泮宮公獨浩然歸。口不於人評得失。心要爲己察危微。幾歲南州開井臼。有時西嶽陪屛幃。山河淑氣今寥落。後學冥途竟孰依。													進士趙天經</text>
<title>輓詞[鄭重器]</title>,<text>南州人士涕漣洏。天喪斯文老德師。吾黨從今無勸善。後生何處復稽疑。枕流亭冷當年會。方丈山高萬古儀。若使如公賢又在。一巡觀化不須悲。													參議鄭重器</text>
<title>輓詞[宋履錫]</title>,<text>西溪無主夕陽寒。此去悠悠幾日還。寂寞荒園書室下。蕭條淑氣士林閒。風前瘦竹鳴遺韻。雪後殘梅吐舊顔。埋却南州賢長老。無情最是北邙山。													生員宋履錫</text>
<title>輓詞[洪晟]</title>,<text>學者宗師隱者流。西溪林壑窈而幽。身要遁世從巢許。志到終年慕孔周。幸矣承顔猶去歲。居然啓足在今秋。山頹樑折無窮慟。天實爲之竟孰尤。																				參判洪晟</text>
<title>輓詞[張趾學]</title>,<text>公祖師吾祖。金蘭在兩家。每將山斗仰。深恨道途遐。乘化期還促。追塵計又差。丹旌催曉發。於我士林何。													同知張趾學</text>
<title>輓詞[郭安朝]</title>,<text>行義家傳父祖儀。生於斯又長於斯。平居屋漏將無愧。終始工程不自欺。數載適違登席拜。今年那意揭竿詞。泉㙜倘識人間誼。應與先親動輒隨。													郭安朝</text>
<title>輓詞[李山斗]</title>,<text>金玉其姿雪月襟。眞儒從古自山林。老益謙恭恒飭己。窮猶恬靜以治心。負笈蹉跎違素計。乘箕儵忽報㐫音。嗚呼其柰斯文禍。南望新阡涕不禁。													知事李山斗</text>
<title>輓詞[金柱雲]</title>,<text>高如雲鶴㓗如梅。牢卧桐江處士㙜。實地工夫知卓犖。儒林聲望竟崔嵬。諄諄誨若親孫愛。欵欵情從祖廟來。八十光陰驚一夢。吾安倣也泰山頹。													生員金柱雲</text>
<title>輓詞[柳聖林]</title>,<text>密翁息老已嗚呼。所恃惟公噵率吾。永矢衛槃歌不告。依然顔巷默如愚。翻驚西壑今秋變。從此儒林長夜途。先契且兼姻契重。能無執紼淚霑襦。													柳聖林</text>
<title>輓詞[金景澈]</title>,<text>㓗㓗其心抑抑儀。古家模範在於斯。竗歲泮宮賢進士。晩年儒席好宗師。西壑有時陪杖屨。南州無祿失蓍龜。哭而豈盡人間慟。寧欲忘之涕自垂。						神交連世又通家。十載門屛不我遐。此別將爲千古訣。人非木石痛如何。													縣監金景澈</text>
<title>輓詞[洪禹龜]</title>,<text>擧世倀倀擿埴塲。來何遲也逝何忙。事業詩書優日月。襟期松栢抱風霜。老益謙恭知定力。窮猶堅確是剛膓。可憐無祿南州士。相向嗚嗚涕滿裳。													進士洪禹龜</text>
<title>輓詞[李基德]</title>,<text>南國斯文有自來。眞儒輩出繼而開。虛老詩書家業好。冥翁衣鉢士林魁。久矣年前蓮社拜。居然秋後泰山頹。新阡南望千餘里。無益哀辭淚以裁。													府使李基德</text>
<title>輓詞[申光五]</title>,<text>卓然其守㓗然儀。一見知爲後學師。翠栢寒天公獨愛。幽蘭空谷世誰知。眞工老去尤通妙。吾輩年來共質疑。慟矣嶠南時運否。西溪殘日送靈輀。													進士申光五</text>
<title>輓詞[孫思翼]</title>,<text>隱德凌翁宅。賢孫襲緖餘。經綸花竹老。軒冕水雲虛。盡日三間屋。長時萬卷書。秋來山寂寂。忍見考槃墟。																				進士孫思翼</text>
<title>輓詞[郭元垕]</title>,<text>先人執友獨公存。南國師宗達德尊。天不憗遺今已矣。此生誰復警迷昏。													郭元垕</text>
<title>輓詞[金文粹]</title>,<text>公在公亡皆運氣。南州儒席重輕間。人能特立難售世。時與相違竟入山。一室圖書眞箇樂。小園花竹晩年閒。明朝拜送丹旌去。無祿餘生不勝寒。						積善知有慶。天理豈我欺。諸孫皆幹蠱。此行不須悲。						吾祖西原舍。虛翁扶櫬歸。送公旌翣日。能不涕沾衣。													金文粹</text>
<title>輓詞[朴師訥]</title>,<text>吾道非耶吾道非。芝湖處士儵焉歸。南州山已輕方丈。東國星云晦少微。宿德宗儒無復在。稽疑諸子竟何依。先君之思增悲悒。瞻望新阡淚滿衣。													承旨朴師訥</text>
<title>輓詞[朴師海]</title>,<text>公與吾先子。源源晩契深。芝蘭能辨臭。山水許知音。有是夤緣幸。無窮景慕心。終天餘痛結。此哭又何今。													參議朴師海</text>
<title>輓詞[河大明]</title>,<text>冰玉襟懷水月神。枕流亭上老仙人。江山豈以三公換。文行仍兼五福均。交道剩追平仲敬。和風要學子淵春。英靈莫逐丹旌去。待臘香梅意欲新。																				河大明</text>
<title>輓詞[孫思駿]</title>,<text>斯文先覺繼虛翁。終始嶠南景仰中。心界本非今世態。威儀自是古人風。仁宜壽考紆遐弄。老益謙恭積久工。一度不須悲逝者。高名千載大鳴東。弄當從竹													進士孫思駿</text>
<title>輓詞[河必淸]</title>,<text>箕福重添螽羽兟。人間火食一眞仙。平泉花卉承虛老。碧沼芙蓉付小連。身世自稱家內客。心期遙托卷中賢。謙恭雅操溫淳範。何處靑山風雪邊。						世交戚誼又姻親。道義仍兼敎誨諄。怊悵方塘寒夜月。尙留芝室舊精神。																				直長河必淸</text>
<title>輓詞[河大觀]</title>,<text>平生篤古一閒翁。分外浮榮視太空。耳欲不聞當世事。心要無忝舊家風。謙謙絆己言愈下。欵欵推人擧必中。八耋春光雙寶樹。世間完福孰如公。													河大觀</text>
<title>輓詞[金墪]</title>,<text>斯文先覺獨公存。聲望南州北斗尊。家襲虛翁求實着。鄕同冥老接眞源。儒林謾失朝陽鳳。遺宅空聞夕雨猿。無可柰何吾道否。爲誰重渡晉江濆。													進士金墪</text>
<title>輓詞[權煒]</title>,<text>燁燁芳蘭在谷幽。天山一曲獨無求。窮而不遇操猶確。老且愈勤學已優。僧舍留詩悲去歲。儒林無祿有今秋。從何復得醇醪醉。俛仰公私涕自流。													進士權煒</text>
<title>輓詞[柳基河]</title>,<text>粹然氣味自天眞。泥塑從容座上春。工致曾三修省日。福全箕五考終辰。逸而好學儒傳世。老益持謙敬接人。觀化一巡時適去。慶流仍見子孫振。													柳基河</text>
<title>輓詞[鄭東玄]</title>,<text>吾祖門庭萃衆賢。虛翁當日得眞傳。斯道淵源知有自。古家模範是承前。星斗名高誰不仰。林泉樂足竟能全。姻情世誼今蕭索。依舊園松歲暮天。																				鄭東玄</text>
<title>輓詞[柳澐]</title>,<text>堯舜君民志學初。世無知者竟爲虛。至樂誰爭魚鳥界。眞工多讀聖賢書。身卧丘園嘉遯處。名高嶠嶽力行餘。從今後學將安倣。梧月荒凉處士廬。													豊昌君柳澐</text>
<title>輓詞[韓伯彥]</title>,<text>溫溫良玉質。嶷嶷泰山儀。西溪驚木稼。南國失蓍龜。曾篤先人契。尤纏小子悲。明朝千古別。再拜寫哀詞。													韓伯彦</text>
<title>輓詞[趙輝晉]</title>,<text>芝岑高截廣川淸。肯搆虛翁有典刑。日用工夫惟戒謹。早來施措自家庭。江山不換公侯貴。松菊增光左右銘。後學從玆何處仰。南天寥落德星零。													趙輝晉</text>
<title>輓詞[李元復]</title>,<text>壽富人曾攸好德。康寧身又考終宜。淸江白鳥悠悠地。脩竹寒聲摵摵時。二子攀呼呼不得。一朝長逝逝何之。門前客有留輓者。數曲廧陰萬事悲。													李元復</text>
