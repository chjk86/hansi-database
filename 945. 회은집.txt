<title>二月大風 己酉</title>,<text>二月春風太顚狂。長安道上揚沙石。塵埃汚人風力麤。天地黯慘雲墨色。柴扉晝掩獨悄悄。令我變色自歎息。如何今日有此事。却令大道行人絶。朝廷禮樂邁三五。內有夔龍外頗牧。漢江波靜木覓高。日月照耀金銀闕。智者愚者各得所。垂髫戴白皆歡樂。故老相傳三百年。未聞惡風如此作。車輪摧折馬蹄驚。出門欲行還入室。安得擁篲上靑天。一掃天下風塵色。卽令大道平且夷。九州人人皆拭目。</text>
<title>悼安載卿 厚相</title>,<text>天上神僊安期生。暫遊人間二十年。朗城勝槩擅江南。十里松湖鳴玉泉。朝遊月出暮萬德。濯衣時往紫海邊。佳山美水寄蹤迹。興來逸氣長飄然。偶入長安人不識。與我時論一片心。幸從僊骨學玄道。相許交情江海深。俛仰人間厭塵世。白雲歸路寒沈沈。神僊中人難再得。鸞鳳高姿何處尋。長懷夫子不可見。臨風涕淚空淋淋。</text>
<title>送春</title>,<text>一年三百六十日。佳節只是春三月。春三月能幾何。只是九十日。早春春事猶未足。暮春春華已消歇。昨夜春雨花始開。今日東風花已落。花開花落能幾時。只是一二日。一年佳節只是一二日。落花不掃長歎息。分明感激眼前事。茫茫物理安能覺。寄語人間靑春子。爾輩紅顔如過隙。至人晦冥隱蹤迹。何必與五侯七貴同馳逐。</text>
<title>寄朴弟士元 泰輔 樂郊郊居 庚戌</title>,<text>漢陽二月春苦寒。東風力弱氷雪頑。白麓跬步懶不到。何暇騎馬尋郊原。廣陵春光問何如。應知碧溪聲潺潺。卧聞簷間鳥語變。病裏枉㥘春欲闌。君誇樂郊勝廣陵。樂郊物色非人間。春來更葺白茅屋。碧桃紅杏當南軒。殷勤邀我一來訪。滿紙誇我春色繁。如今病蟄身奚適。僊蹤邈然不可攀。枕流潄石定何日。病穌相期洗塵冠。</text>
<title>二月雨雪大下。次杜工部晩晴詩韻。</title>,<text>仲春寒威何壯哉。沙石亂走如塵埃。風雨相雜白雪皚。古木枝解亂折摧。忽如一夜梨花開。曉來紅旭從東來。愛看南山松樹正徘徊。春日之雪尙可愛。杜子空自心中哀。雪破天晴聳華岳。褰帷遙望白雲臺。丈夫不須汩飄零。何用委絶同死灰。</text>
<title>廣津別墅。題磐石。</title>,<text>遙看汎汎波中舟。近聽潺潺石上流。精舍數椽依碧嶂。春風啼鳥一山幽。</text>
<title>同士元出廣津。次其韻。</title>,<text>並轡出東城。林壑偶來尋。巖花映石泉。山中春正深。溪自激淸湍。鳥已變好音。三步一長吟。不覺西日沈。緣溪上下行。時復憇樹陰。卜居慕杜甫。結廬同陶潛。堂成自專壑。外物何能侵。開牕縱目望大江。江外天邊聳碧岑。</text>
<title>暮春歸結城龜山田廬</title>,<text>西湖一曲卽吾廬。虗室衡門趣有餘。谷口子眞躬種穡。蓬蒿仲蔚愛閒居。山翁送餉盈筐菜。海客攜分貫柳魚。外物不侵幽鳥語。惠風時動半牀書。</text>
<title>李通津 敏采 丈一醉不起</title>,<text>翰林元是謫僊人。長吉今爲玉帝臣。葉令雙鳧唯見舃。河陽一縣漫留春。公田半熟陶潛秫。座上猶餘北海賓。紫水儻逢方朔侶。應思暫出已經辰。</text>
<title>淸州秋日憶廣津</title>,<text>寒牕一褐夢難成。旅舍葉飛遊子情。遙憶廣陵秋已晩。碧峰蘿月爲誰明。</text>
<title>過驪州。距驪江十餘里。而悤悤不暇遊。下馬坐溪邊。題詩沈流。辛亥</title>,<text>秣馬橋頭坐水邊。沙堤新綠細如煙。春風倍憶驪江勝。回首淸樓一悵然。</text>
<title>病卧淸州衙。聞靑川花事將闌。次壁板東岳韻。</title>,<text>平生空抱馬遷志。踏徧四方心自雄。東遊楓岳玉峰削。南訪城山潮海通。鷺洲二水碧於錦。巖洞雙溪寒若風。如今病脚不如意。咫尺靑川花已紅。</text>
<title>聞外舅西河丈 李公敏敍 解郡紱歸田奉寄</title>,<text>園收芋栗水鱸蓴。河上秋風物色新。歸去偶然重九近。黃花白酒會親隣。</text>
<title>陪家君向咸興。留別朴兄士安 泰維 諸人。</title>,<text>咸州地闊海冥冥。未到令人心骨驚。靑春瞥過終難復。遠別當前不可輕。離杯滿酌深情見。霽月臨軒夜色淸。若登鐵嶺頂頭立。南望那堪憶弟兄。</text>
<title>龜景臺觀日月出 壬子</title>,<text>海棠花下鳴沙軟。淸曉獨登龜景臺。淡淡星河如可掬。茫茫雲海小於杯。鯨鯢出沒滄溟動。日月光輝宇宙開。自覺壯觀心目豁。臨風高詠意悠哉。</text>
<title>無荒亭卽事</title>,<text>彩霞輕雲復翠煙。半入靑山半鎖天。忽有無荒亭上客。烏帽白袍立簷前。</text>
<title>與林德涵 泳 再往龜景臺。觀日月出後。汎臺下至城川江口。捨舟登擊毬場眺望。又下乘小舟。汎城江下流石潭。因至本宮。垂柳濯熱。歸來適雨。書示德涵。</title>,<text>塵寰暇日尙云難。海上淸遊亦壯觀。夜坐瑤臺看月出。朝飛玉盞謝雲端。扁舟泊處沙明底。並轡歸時柳拂冠。高閣更逢風雨夕。白巖鳴瀑夢魂間。</text>
<title>咸關雜言。寄京師故人。</title>,<text>昔我別漢城。驅馬出靑門。靑門大路如弦直。大路直指樓院村。城中故人惜遠別。憐我送我攜酒樽。彷徨道周不忍去。况當巖冬氷雪時。駸駸我馬向鐵山。大嶺揷天寒風吹。出關愁爲塞下曲。登樓每詠相思詩。邊城客舍旅燈孤。牕外三更雪花撲。有時開戶露半面。石飛沙揚觸手足。縮頸深室人事絶。始信人言關塞惡。天公造化本無私。寒盡春生邊草綠。强扶愁病試出遊。一天和氣何融融。觀魚時從水上行。友鹿或向深山中。綠楊依俙細柳營。風雲髣髴新豐宮。三島瑞靄朝復暮。五陵佳氣鬱且蔥。龜景臺下碧桃熟。麒麟山裏僊茶生。鳴沙百里碎片玉。海棠千樹風傳香。五月乘舟渡廣浦。三日飮酒詠歸堂。直登快閣俯長橋。橋下淸江江入海。茫茫大野若棊局。點點羣峰如剪綵。還思去冬坐一室。正似螻蚓蟄不振。嗟乎是亦在我身。反顧吾心不自認。興來長吟寫長句。將寄離筵舊親懿。離筵別懷儻不忘。命駕千里來把臂。</text>
<title>送林德涵南歸</title>,<text>咸關雨洗新秋出。淸淺江流白沙澈。山容樹態淨濯濯。碧天如掃懸明月。空齋獨坐復長詠。不覺悠然淸興發。忽憶廣湖十里平。景色定勝山陰雪。匪君意致與我同。孰與同舟如李郭。無何君送尺牘至。我有疾病將遠適。洛城千里促行裝。向來一會誠難得。嗟君此行不可挽。嗟君此別眞可惜。登樓送子摻子手。落日寒山遠天外。把杯怊悵不忍飮。離情淺深杯中會。勸君努力加餐飯。祝君樹志功業大。嗟嗟薄俗知己難。君之行矣吾安仰。論君氣度千頃波。較君年齡五齒長。如今一夕捨我去。吾過從此何由鮮。題詩空憶龜景臺。汎海尙記蓬島淺。秋風蕭瑟動別袂。丈夫難禁悲淚泫。君歸應見崔內翰。道余湖海長偃蹇。</text>
<title>送李評事丈 藼 之鏡城</title>,<text>公行十日到咸陽。坐計前途路更長。千里莫愁登峻嶺。一朝還喜會他鄕。男兒事業宜先勉。宦海浮沈不足傷。聞說邊庭安靖久。酒泉官釀滿樽香。</text>
<title>二月二十八日。自咸興發行。三月九日始抵鏡城。歸路歷入七寶山。十八日稅駕咸興。以長句紀行。癸丑</title>,<text>一爲關中客。再見春風至。登樓望南國。獨酌悠悠思。鬱鬱安能久於斯。壯遊欲遂男兒志。揮鞭朝過德山舘。秣馬暮踰咸關嶺。穿島中坼海門開。雨後西風波轉猛。巖前指點國島間。晩日西來收霽景。居山驛亭倐忽過。侍中高臺開勝境。靑莎平覆白沙軟。落落長松間梨杏。行行路出施利東。海上諸山皆可翫。文星巖有尙書蹟。月波軒作督郵舘。磨雲石棧九十九。屹然高爲溟渤岸。茫茫斜日映端州。嶺路危微脫馬足。長橋綵閣俯官道。云是神明太守飾。磨天大嶺入望裏。疾驅平明到磨谷。盤回路轉數十里。老木參天石犖角。却登高頂俯六郡。壯哉天之限南北。城津粉堞跨據雄。白浪如屋連朝夕。鯨臺傑句傳君平。日軒高文有愚伏。臨溟大漠接吉城。西北陰風千里來。雲橫鬼門洒寒雨。雪消載德山崔嵬。千丈大澤燭龍堂。十里長川八景臺。關山路難行亦久。僕夫悲兮馬虺隤。光陰客裏一春暮。倦遊天涯從此廻。明原歸路指七寶。杖鞋閒行踏石苔。金莊寺中一宿後。多少峰巒始露眞。開心臺上一開眼。萬寺千佛爭紛繽。絶壁無波舟自橫。深山不耕菁空春。千卷堆疊巖上書。二三屹立峰頭人。椅傘牀帳各布列。應是玉皇朝羣臣。這非怳惚蜃所爲。我乃依俙夢中身。肩輿晩出門巖外。翠微蒼茫回首頻。南歸仍復點歷路。嶺雲關月皆相親。</text>
<title>東園桃李下偶吟</title>,<text>桃李園中細酌開。夕陽芳草樹陰廻。有時風起飛花撲。點點殘紅繡綠苔。</text>
<title>萬歲橋月夜</title>,<text>天際無雲月色明。澄江如練白沙平。長橋更有騎驢客。人影依微樹影淸。</text>
<title>送人南歸</title>,<text>遠別當前可柰何。我留關外子還家。咸山一夢三年久。鐵嶺千峰匹馬過。</text>
<title>七月南歸。留別咸山同遊諸子。</title>,<text>金井梧桐飛一葉。瓦簷夜雨來三更。淸江白沙淨更澈。碧池紅蓮香益淸。虗堂牀簟覺微凉。歲云晩矣雄心驚。作客咸關二三年。自嗟悠悠無所成。深慙諸友日相過。說賦論詩見深情。相攜連袂恣遊賞。九天高樓當夏凉。盤龍山上俯滄海。窟蛇巖前乘小航。依依江上送玉笛。隱隱城頭輝粉牆。風來柳邊面上吹。月印江心舟底明。蘭槳桂棹任所之。夜分舟中到鐘聲。他鄕勝會須臾耳。向來歡娛逐水傾。昨夜秋風撼我思。杖策忽作關南行。良朋佳士皆惜別。快閣長橋亦難忘。雲山秘泉汎片金。白岳飛流洒屑瓊。廣浦東湖海棠香。虎堆龍臺潭水泓。信乎盡美非吾土。拂衣大笑歸漢京。</text>
<title>三月二十七日到龜山 乙卯</title>,<text>揮袂東風匹馬行。任他花柳滿春城。歸卧故山幽靜處。拂牕斜竹綠陰淸。</text>
<title>庚戌來時種竹北牕外。今來成林拂牕。當夏抽笋者多。日日開牕。漸看長大。次昌黎新竹韻。</title>,<text>開牕翫抽笋。新叢漸深閟。逐節蛻籜黃。從條萌葉翠。朝看纔一二。暮已添數四。虗靈謝黯黮。正直耻嫵媚。排空獨聳林。逬砌巧穿地。隨肩若有序。挺立如知次。風行子猷韻。雨過湘妃淚。幽人愛無斁。日日相對視。</text>
<title>題金明國畵</title>,<text>遠水發孤帆。西風吹浪急。岸樹盡披靡。舟人倚棹立。</text>
<title>星州武勇山城下。有泉石楓林。坐石漫題。</title>,<text>淸泉縱細猶堪濯。赤葉雖衰不改容。匹馬偶過山下路。巖邊邂逅兩相逢。</text>
<title>送從叔士容 受萬 還京 丙辰</title>,<text>雪牕相伴共分饘。歲改俱添一筭年。休言文史三冬足。北學中原益勉旃。</text>
<title>十月入京城旋歸。李壽翁 世龜，崔汝和 錫鼎 有詩要和。歸龜山後始成。</title>,<text>乍見還爲別。歸程氷雪寒。圖書千古靜。湖海一身寬。春到臘梅早。月非前夜團。分張相落落。浮世合幷難。</text>
<title>寄朴狀元士元 丁巳</title>,<text>後漢司空初拜日。江東項籍起兵年。君今已騎雲龍首。莫逆喉鱗乃上天。</text>
<title>次崔孤雲臨鏡臺韻</title>,<text>眉斂靑臨鏡面溶。更看茅屋挂高峰。臺上遊人今不在。海天雲影是僊蹤。</text>
<title>次金克己詠漁翁韻</title>,<text>浦間垂釣一漁翁。十月天寒多烈風。欲試輕舟猶未發。安危只在卷舒中。</text>
<title>奉別西河丈光州牧行軒</title>,<text>州傳有蟹無通判。端合騷翁吏隱閒。長夏訟淸多暇日。一琴應對竹林彈。</text>
<title>戲次人韻</title>,<text>我家門臨滄海水。指點嗚呼彈丸同。君家亭壓大江流。一陟溫臺四望通。釣得六鰲心自壯。膾斫雙鯉興亦好。吾人爲命只一匏。持此便入三神島。摘食交梨與火棗。還訪白馬津上春應早。</text>
<title>三月六日。示書齋友生。戊午</title>,<text>三月龜山百草生。一村花柳近淸明。東牕日永增書筭。南畆風暄促耦耕。漸覺芳華容易過。已知名利苦難爭。丁寧顧語諸君子。愼勿悠悠無所成。</text>
<title>聞從祖自白川謫所放歸志喜</title>,<text>一朝雷雨振楓林。江水新添百丈深。頃刻扁舟橫渡口。征人恰慰疾歸心。</text>
<title>感遇詩。次陳子昂韻。</title>,<text>幽居有貧士。吐納保養頤。階前水淙淙。屋後山嶷嶷。世人世間樂。吾道吾自持。旣不處囊中。奚論穎脫錐。茅齋自瀟洒。卧看雲起時。二秋氣日蕭瑟。秋空白露淸。幽人倚孤枕。百感從中生。起來開虗牕。桂影看正盈。寒光直來逼。愁思增不平。三人生若朝露。百年眞須臾。其間苦營求。竭海搜明珠。初爲干祿計。終成無耻徒。各自謀一身。民悴幾時穌。志士在溝壑。高人卧江湖。</text>
<title>九月雨雹</title>,<text>九月雨大雹。災同暮春雪。靑楓不成酣。林葉已皆脫。慘慄大冬象。四時一秋缺。</text>
<title>春日憶外舅公州丈 李公時顯 遺宅有感 己未</title>,<text>集靑遺宅掩柴扉。寂寂終南春又歸。風雨一番寒食節。滿園花木自芳菲。</text>
<title>南海梧桐坊河氏宅西有泉石。朝夕逍遙于此。</title>,<text>洞遠巖平絶點塵。水淸沙白數游鱗。雲埋海隔誰能識。天遣詩翁作主人。</text>
<title>聞朴兄士安得齋郞却寄 辛酉</title>,<text>水落幽人初得官。却將烏帽換黃冠。除名出世猶居庳。赴直離家亦在山。豈變提鉏南畆志。聊爲奉檄北堂歡。何當策馬扶愁疾。共坐松牕弄石灘。</text>
<title>盆梅經冬不花 壬戌</title>,<text>一盆相對伴吟呻。疎影橫枝不染塵。來自山林多逸態。還從城市見幽人。高標直是超流俗。冷蘂何須巧趁春。正似淵明膝上物。無絃浪撫卽天眞。</text>
<title>送韓察訪 紀百 之祥雲驛</title>,<text>靑門弱柳拂離亭。欲挽祥雲驛吏行。傲骨豈爲微祿縛。高姿自有遠遊情。南宮僚友還傷別。碧海羣僊定笑迎。閉戶東街春寂寂。一書能復問吾生。</text>
<title>送士元之伊川縣齋。用秋江夢醒狂韻。醒狂謫伊川時。秋江有詩。</title>,<text>捨此白玉堂。適彼山水鄕。暫收補舜線。行吟將母章。峽縣少事務。黃堂白日長。讀書宜及時。宣力正在强。子去多意適。吾留自心傷。斗酒城東隅。歲暮北風凉。聯牀話永夜。鴻鴈惜離行。官園採紫芝。石鼎烹靑粱。優游簡編上。絶意聲利場。斯焉可寄興。未應墮渺茫。</text>
<title>送朴兄高山督郵之行 癸亥</title>,<text>搖落深秋迫孟冬。終南山下倚雲松。君今遠去嗟何及。我獨沈痾恨莫從。盡取風光收句裏。頻將消息寄書封。行登鐵嶺心應壯。俯視東溟一蕩胸。</text>
<title>次韻西河丈雪後見懷 甲子</title>,<text>終南小築伴雲松。窅默深冬卧蟄龍。曉起開牕淸澈骨。雪厓氷壑斷人蹤。</text>
<title>酬人來訪贈詩。次其韻。乙丑</title>,<text>地僻車馬斷。而無馳逐情。閉戶過三冬。園林春自生。循除溪澗響。繞舍鳥雀聲。何來佳客至。延坐討沈冥。亹亹吐談屑。不覺松林暝。沈痾頓穌醒。心慮廓而淸。臨分更期會。山牕新月明。</text>
<title>送崔參判汝和赴燕 丙寅</title>,<text>吾人足迹徧東方。最恨中州隔渺茫。鴨綠江橫衣帶水。夢魂猶未到遼陽。</text>
<title>送珍山郡守</title>,<text>曾到珍山十載前。丹厓翠壁繞淸川。吾孱恐負重尋計。送子春風却悵然。</text>
<title>丙寅中秋十二日。完山崔汝和，月城李壽翁，宜春南子聞。共訪佛巖瀑。聯成絶句。地卽壽翁先相公白沙翁杖屨所及處。晩歸壽翁。爲記三人姓字于石壁。</title>,<text>淙淙飛瀑響蒼壁。壽。 得得閒人攜玉甁。和。 欲訪沙翁題石處。聞。 山蹊蕪沒蘚花靑。和。</text>
<title>是日到水落山西晦谷。次汝和，壽翁韻。</title>,<text>歇馬臨淸澗。傳杯坐白沙。淺山含遠意。丹葉勝春葩。如水盟靈境。誅茅合我家。終能承惠好。攜手更同車。</text>
<title>山亭老松根下。釀一小甕。雜糅靑葉。八月晦。楓菊離披。與崔令公汝和，其胤昌大，吾族弟鶴增。會坐開甕。香色濃碧。</title>,<text>折腰山逕開新釀。曾向蒼官斗米謀。傾槽響若千峰雨。擧爵光侵翠壁流。</text>
<title>九日。次陶靖節九日韻。</title>,<text>今日天氣朗。巖扉集友生。惜彼光陰逝。感玆重九名。離離紅實垂。燦燦黃花明。霜林染醉色。雲鴈送寒聲。林泉信無累。爲樂及壯齡。松間新酒熟。勸酬匏尊傾。居閒閱書史。養疾遺世榮。高吟靖節詩。千古尙餘情。棲遲復淹留。豈曰無所成。</text>
<title>春日偶吟 丁卯</title>,<text>一番風雨淸明後。細草閒花滿洛陽。欲挽小車隨意出。堯夫趣味此時長。</text>
<title>丁卯三月廿五日。爲朴兄白石公初期出樂郊。忽憶兄曾以悼吳丈太素詩見示。十年蹤迹已難尋。平生不信羊曇哭。始識西州醉後心。第一句記不得。而其韻猶可識也。噫兄之賦此詩之時。卽吾今日情境。後之視今。亦猶今之視昔者。政謂此也。遂抆涕步其韻。示士元。太素名道玄</title>,<text>春風不到夜臺深。草綠郊原獨我尋。醉過西州眞箇是。飛花千樹自傷心。</text>
<title>與族叔隱几翁 啓夏，從叔士容，族弟鶴壽。偕遊西江蠶頭。次挹翠軒韻。族弟自連山來寓西江</title>,<text>客有新從下土來。扁舟來泊西江岸。自言借宅有奇勝。僊遊一峰前几案。公能一出訪我居。開我柴扉掃我舘。聽之欣然發新興。引領江山塵慮斷。淸晨跨驢出城南。滿目雲煙皆可玩。平坡小憇玉壺傾。二客從焉酌無筭。正値初冬氣淸冽。豈必楓花巧輝煥。最喜露得眞面目。山自蒼蒼水漫漫。徐行顧語向前去。石磴茅村細逕亂。俄然一笑有相迎。日出寒山已平朝。吾宗零替久不振。數十年前各分散。團圓幸得聚骨肉。握手相歡更長歎。根孤植弱遠移睦。譬如千條歸一貫。不妨强扶愁疾來。相攜共作江湖伴。絲絲滿盤斫凍鯉。滴滴傾槽釀白粲。向晩開牕指絶景。寒江渙若春江渙。人言更有蠶頭峰。須陟崔嵬縱大觀。攀蘿不辭雙脚勞。一任輕飈吹葛冠。危乎高哉千萬丈。俯仰天地一無絆。却望江都與南漢。丙丁之事嗟可惋。片雲浮翳磨尼頂。彈丸指點喬桐畔。淸溪一抹雲霞起。鞍峴羣峰劒戟悍。麴糵偏從大阮酣。英豪緬想嵇公鍛。不知蘇僊賦赤壁。何如此日臨江漢。風流千載久不歇。萬丈光燄照映燦。秀句爭傳嶺外作。淸遊富自黃州竄。不必效顰吹洞簫。七絃正好泠泠彈。敢將拙詩攀故事。罪我我自知吾逭。前吾挹翠値閹茂。掀弄江神恣揮翰。淸風峻節動我東。早將浮世榮辱判。當年標擧出埃𡏖。後來方知鶴與鸛。長留文字動牙頰。無數瓊瑤積璀璨。沈吟感慨意不盡。引滿誰能縛我腕。他時視今又如昔。閱過詩豪幾箇換。蜉蝣一隅詎足道。子長游迹九州半。且待春歸花柳好。吾將自來不俟喚。</text>
<title>送淸風府使</title>,<text>山開錦繡護官牆。水穴風巖引興長。也識使君無事坐。翛然吟對一梅香。</text>
<title>送魏正郞 定相 之全州 戊辰</title>,<text>春城三月柳絲斜。驛路聯翩使者車。我亦半生湖海客。能知完府景光多。筠筩汲碧千家井。旭日蒸紅萬樹花。病寓東街偏寂寞。新詩且待寫來誇。</text>
<title>大廟洞寓居卽事</title>,<text>焚香端坐誦殘編。一室生涯却淡然。閉門終日懸簷雨。不羡山林聽瀑泉。</text>
<title>水落山齋成。與尹進士君重 志任 同車而出。次其韻。</title>,<text>東林精舍經營久。攜手同歸對一燈。寂寂寥寥君莫恨。吾今於世有髯僧。</text>
<title>送密陽府使洪九言 受疇</title>,<text>夢想平生在密陽。抽冬新笋正芳香。文園病渴應憐我。儻寄雙筒碧玉漿。</text>
<title>水落山齋卽事 己巳</title>,<text>終日懸簷注瓦聲。長林漠漠暮煙靑。一川野色平而遠。千嶂輕嵐暗更明。天機動處吾忘我。樂意生時語未形。蝸室孤吟還獨卧。誰知三十六年情。</text>
<title>三月三日。崔明谷汝和攜其胤昌大枉余病榻。共登靑鶴洞。庚午</title>,<text>閉門無意弄春暉。客道殘花已亂飛。愁疾不妨扶上馬。溪山聊復共褰衣。踏靑佳節古來重。挹翠遺風今豈違。且向松間枕石卧。西峰日落久忘歸。挹翠。曾與容齋遊此。</text>
<title>與几翁會大平洞從叔宅呼韻</title>,<text>炎蒸五月路人稀。堂上還拋白苧衣。竹下更兼河朔飮。樽前高視夏雲歸。二薄暮蒼然解袂歸。城隅君獨掩雙扉。莫辭更酌金樽酒。返照林間尙帶暉。三樽前醉客互爭歸。蹴却中庭白板扉。更約琶潭聯騎出。長川平野弄晴暉。</text>
<title>權進士 稠 輓</title>,<text>英華自少逈超倫。中表情親四十春。陽老家聲今已遠。龜沙世德子能陳。多猜造物憐窮鬼。有力靑山奪好人。杳杳丹旌歸月峽。琴灘嗚咽助酸辛。</text>
<title>徐子良 榟 索廣川題詠。聊以塞之。辛未</title>,<text>淸秋湖海憶聯衾。洛下春來再見尋。爲說廣川新景物。强要荒作苦呻吟。風帆沙鳥枕邊興。月笛煙簑塵外心。慣看烏棲雲出岫。多君高卧一樽斟。</text>
<title>歸龜山。次吳淸風 道一 見寄韻。</title>,<text>梧桐疎雨響秋扃。西望雲煙點點靑。聞說使君歸興足。海天風月一茅亭。淸風解紱。歸同邑率禮洞。</text>
<title>重九還苧洞京第。與几翁聯枕呼韻。</title>,<text>一壺中夜好懷開。聯枕從容歲幾回。南北浮游頭欲白。塵埃世事日相催。羞向少年同翫菊。懶扶愁病强登臺。霜風冷雨侵軒檻。曉起無端更把杯。</text>
<title>送晉州牧使趙祥甫 儀徵○壬申</title>,<text>空山落木掩柴門。遙望征軺擧一樽。夢想秪今長繞處。千梅萬竹岳陽村。余曾病滯州地岳陽。極有卜居之意。</text>
<title>秋日琶潭憶几翁。謹次家君庚午秋贈翁韻却寄。癸酉</title>,<text>黃花赤葉一潭秋。散步高吟上下流。獨對江山眞可惜。城南老子肯回頭。</text>
<title>首春訪几翁於墨寺洞成昌山舊宅 乙亥</title>,<text>竹下開樽曠幾時。來尋暇日不相期。僑居更續圭菴躅。故事今傳企老詩。雪裏孤松元正直。池中石島自瓌奇。主翁攜杖仍愁病。共坐茅簷曝背遲。</text>
<title>九月七日夜。夢中作。</title>,<text>風高永郞湖。月上淸澗亭。人皆逐逐爭名利。子獨閒閒養性靈。</text>
<title>過禮山示縣宰壽翁 丙子</title>,<text>琶潭居士潔湖遊。無限城邊遇李侯。好客樽開今北海。吟詩梅動舊楊州。縈牕皓月驪江似。聯榻淸談岬寺侔。却憶星山官燭飮。無端二十二春秋。</text>
<title>柳進士 振運 輓 戊寅</title>,<text>潭上楓林獨坐時。何來佳客不曾期。仍謀卜築誅茅近。每恨風塵拂袖遲。過隙光陰元自促。凌雲豪氣竟誰知。丁寧在耳平生語。題作虞歌無限悲。</text>
<title>寄崔校理 昌大○辛巳</title>,<text>三千碧海旁歸程。日日旅牕曉旭明。但令一片丹心在。好逐春風佐太平。崔自北評事承召</text>
<title>九日溫陽驛村。示子正 得夏 族叔。壬午</title>,<text>古驛逢佳節。淸尊酌月華。絳囊腰懶佩。朱實鬢嫌加。會友仍收族。登高當返家。遙憐故園裏。霜菊幾叢斜。</text>
<title>西溪 朴公世堂 輓 癸未</title>,<text>四十年間謝笏簪。安貧樂道入山深。牀頭黃卷託吾契。牕外鳴泉知我音。衰世兒童皆坐井。古來賢哲亦如今。霜天水落增悽咽。秪有寒雲鎖石林。</text>
<title>贈李牙山汝元 萬始○甲申</title>,<text>京華湖海三年別。病後秋風五馬來。正値山扉新月出。聯牀細話把深杯。</text>
<title>徐判書季容 文裕 輓 戊子</title>,<text>晩山濃似佛頭靑。我引林詩請額亭。看君傾喜今猶記。卜兆於焉可妥靈。</text>
<title>自廣州陰村向南漢。與克兒聯句。</title>,<text>盡日行行綠水瀕。靑煙茅屋絳桃春。父。 馬頭漸入南都路。粉堞山樓霧裏新。子。</text>
<title>驪江舟中</title>,<text>長笛晴波弄小舟。春光無限白蘋洲。汀花岸柳紛紛過。傑構朱欄一瞬休。</text>
<title>過牙山。次韻贈李汝元。</title>,<text>識君三十四年來。逆旅相逢靑眼開。秋風瀟洒堂前路。明月新醪店裏杯。瀟洒堂新酒店。皆在牙山。</text>
<title>南漢漢興寺月夜。示崔府尹 昌大。○己丑。</title>,<text>翠檜丹楓擁寺樓。浩然秋月洗覊愁。開簾更喜遙山入。水落歸雲繞檻頭。</text>
<title>李進士 萬誠 輓 庚寅</title>,<text>德隱山空觸事哀。歷陽那復薤歌催。縱使故鄕今得返。只看秋氣日悲哉。李君家在洪州歷陽。今春徐建中亦長逝於結城德隱洞。</text>
<title>正月二十三日夜夢。與二客遊山作。辛卯</title>,<text>偃蓋蒼松下。高枕白石頭。平湖練光淨。飛瀑彩障垂。覓句驢背穩。攜壺童子隨。招提知不遠。更上一層樓。</text>
<title>春日 甲午</title>,<text>衰翁周甲苦難支。竹杖扶吾任所之。風定殘花猶自落。老來春日亦含悲。落句未幾爲詩讖</text>
<title>李直長 謙著 輓 乙未</title>,<text>世誼殷勤五十年。况看同病每相憐。江湖寂寞餘空宅。高卧靑山便浩然。</text>
<title>二月七日。晦谷溪上口占。丙申</title>,<text>坐對溪流盡日閒。輕氷殘雪共淸寒。旁人錯比尋眞客。强作耽山不在山。</text>
<title>閏三月十一日。舍人洞曲水亭宗會。</title>,<text>孤露吾生在。今看亦老人。招邀集少長。荏苒惜餘春。煮蘂香風動。流觴澗水親。殷勤敦睦誼。九世著心新。</text>
<title>次處兒韻。寄柳季昌 鳳輝 德川謫所。</title>,<text>自憐多病卧漳川。西望湘潭秪黯然。心有天游爲太上。妙香千疊碧雲邊。</text>
<title>冬日寓居卽事</title>,<text>子女三人會。龍駒古縣村。吾年過六十。爾輩幸俱存。積雪縈牕白。紅爐照堗溫。還思京洛裏。忍凍有嬌孫。</text>
<title>春日次杜詩韻 丁酉</title>,<text>六十今踰四。何論白髮生。兩眸同馬瞎。雙耳發蟲聲。失睡愁宵永。羞陽怯戶明。秪應寧沒去。本宅是佳城。二子女成婚畢。何論孫未生。郊亭夜來雨。澗水自然聲。列嶂皆春色。繁花一洞明。靑衣小童子。沽酒出東城。</text>
<title>曲水亭漫詠</title>,<text>春山獨立百花明。華髮溪流照共淸。休道主翁機自淺。等閒魚鳥總關情。</text>
<title>李聖望 師尙 亡子獻英輓 庚子</title>,<text>十年吾抱卜子痛。昨者少陵不幸同。今聞復志亦罹此。俱是人間七十翁。大抵情鍾在我輩。奚論其人才不才。然猶路人亦嗟惜。矧乎爲父情詎涯。乃請輓語挑我懷。不忍把筆題歌詩。惟是悲者無幾時。此爲第一寬心辭。若將泉下比人間。其歸其樂無窮期。若曰腐澌泯滅也。哀樂都無可論地。此義不待達者知。吾黨二三歸一致。復志卽聖望號。少陵崔公今秋哭其季子尙履。</text>
<title>秋夜無寐 辛丑</title>,<text>秋月初生易向西。垂帷長夜意悽悽。還將喔喔相期待。末路知音只一雞。</text>
<title>西江。與李弟子始 肇 聯句。</title>,<text>氷江暮雪連沙白。間有靑頭鴨浴波。聞。 閒訪西隣仍北巷。歸來村落夕煙多。始。</text>
<title>松醪賦。用東坡韻。</title>,<text>丙寅九秋。余於家園拱北山亭之下地。釀一甕於老松根邊。半雜靑葉。浹旬開視。香色濃碧。持分一葫蘆於大學士西河李丈。卽以續松醪賦詠其事而寄答。且要不佞亦次其韻。曰余塊獨處此山樊兮。乍聽金風之呼號。感時物之嬗變。聊散步於東臯。鬱萬株之蒼髯。緣澗壑之周遭。幹直上而聳身。枝偃鋪而磔毛。離氛垢而入雲。難爲羡於蓬蒿。外凌霜而傲雪。內蘊腴而藏膏。貫四時而閱千年兮。紛百卉兮。嗟爾曹旣託交於歲寒。又取媒於新醪。得遺方之眞率。異千日之多勞。擷翠葉之精英。笑明燧之煎熬。藉琥珀而成醞。響颼飀而喞嘈。命伏龜使奉醡。湛虗明而淸高。香掩東籬之菊華兮。色奪西國之葡萄。若令公子王孫而得一嘗兮。典裘奚惜乎鷫鸘與靑羔。持之不待於吳鹽兮佐之無煩於蟹螯。無何之鄕旣移於徂徠兮。更覺俗狀益遠而塵容永逃。快若禦寇之風馭兮。爽如麻姑之背搔。然好樂而無荒。又豈敢放逸而怠遨。懼無量之及亂。絆意馬與心猱。停匏尊而枕虬根兮。且聆瑟瑟之輕濤。只師邵夫子之微醺一甌兮。寧效劉伯倫之螟蛉二豪。已矣乎。趙孟之貴不願求。齊門之瑟不可操。但念天下不遇之寒士兮。夫孰能贈之以一綈袍。吾欲分此醪而救其凍兮。傾海釀而築丘糟。囿一世於春風。庸詎賦獨醒之楚騷。</text>
