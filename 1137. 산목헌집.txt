<title>謹次王考惟勤堂府君星湖韻</title>,<text>聞君觀漁泝流東。海上應愁吹帆風。白鷗隨君如問我。爲言觀書在山中。</text>
<title>第一樓。敬和奉事從祖。二首○己亥</title>,<text>春盡芳洲日欲暄。舟中漁子兩三存。山連天水堪乘興。地隔城街不受喧。江樹入雲留霽色。汀沙近夕有潮痕。輕檣纔到楊花口。未覺戎戎已向昏。其二孤棹行無定。層濤去不歸。淡烟依谷出。殘霧繞山飛。潮滿看鷗靜。春過聞鴈稀。鳴琴終夕興。寒露半沾衣。</text>
<title>敬和南鎭安丈 紀雲 周甲韻 二首○癸卯</title>,<text>閑居養遅暮。林下息機人。刀夢何年吏。銅闈宿昔賓。衣冠方入繪。眉髮尙留春。諸子祈黃耉。盈厨百斛醇。其二休官歸去北山前。童髮韶顔是大年。厥月再逢初甲日。夫人先設舊弧筵。靈丹始信全家服。繪素應添百子圓。谷口白雲分半華。從君便欲學爲仙。夫人回甲。先一月已過。故第四句云。</text>
<title>楊州注山姨母緬禮感懷</title>,<text>吾生晩矣拜何曾。顔範惟從母氏徵。三十五年幽戶啓。纔憑玄木淚先凝。</text>
<title>謁水巷奉事從祖墓</title>,<text>啼鴉飛盡野無邊。氷下長川咽馬前。歆唏欲去還回首。一拜阡岡又一年。</text>
<title>元月卄日。會淵泉再從叔 履陽。宿雲軒。拈三淵集中韵聯句。</title>,<text>跨水樓居敞。命汝。 憑虛若汎船。松深巖徑黑。太初。 天濶嶽容圓。詩在窮山裏。命。 心長古劒前。閑來塵想絶。初。 城闕足林泉。命。</text>
<title>仍步原韻</title>,<text>聞道君來日。江氷未喚船。草心春已細。鄕夢月俱圓。書几空山裏。柴門亂樹前。懸燈中夜話。籊竹在淇泉。</text>
<title>春夜。陪從祖曁諸叔。與閔元謨 毅顯 共賦。夜闌。更秉燭分韻。拈秉字。</title>,<text>菀彼楓西曲。春風門巷靜。卉木雜葱蒨。流水環幽境。巾紳序以齒。良讌開俄頃。言笑有餘味。何用絲竹傡。夜半乃命筆。炯炯心機整。雲烟忽舒慘。風雨俄凌騁。新詩迭相就。坐令宮漏永。不須費吟哦。此間塵慮屛。古人獲余心。春園膩燭秉。願言持此會。留依後生幸。</text>
<title>次元謨燭字韻</title>,<text>紫芝採上谷。黃精採下谷。歸來灌彼泉。爲我釜中沃。餐之豈不老。以此醫薄俗。薄俗不可醫。人情何促促。好月出東嶺。林木生幽燭。偶逢素心人。碎我手中玉。欲知山中趣。何不問我僕。樵蘓供炊穩。薇蕨登盤足。但願匏樽裏。杜康添續續。</text>
<title>次從叔 履初</title>,<text>藹藹庭中樹。春風扇微寒。下樓仰斗轉。上樓對晴巒。良晤及玆辰。嘯傲方未闌。人生足形役。一醉諒爲難。吾儕尙未暮。持酒重相看。</text>
<title>鷄哺曲</title>,<text>鷄兒鷄兒。兒從母母從兒。母來啄粒兒趁趁。飛來左右行相隨。母不能啄兒含去。去向草間爭啄之。鷄兒鷄兒。念汝母卵汝時。終日不轉睛不下塒。寒不向暄逐隊行。飢不循除啄碎糜。兒今尙在懷。何不念母飢。鷄兒鷄兒。雖飢且莫求兒飽。箇箇含米來哺慈。</text>
<title>李平子 安中 歸丹峽賦歸字。遂和之。時正三月晦日也。</title>,<text>春與君同來。春歸君亦歸。春來九十日。日日見春暉。君來幾日見。十日九日違。一見花在樹。再見花正飛。花飛復花飛。三見花應稀。春歸當奈何。花盡留餘馡。君歸不可留。雙櫓行蕤葳。東望望不極。芳草亦已肥。</text>
<title>會徐敦五 有倫 宅。拈唐人韻各賦。</title>,<text>簷晷如年鳥解歌。主人園麓晩嵯峨。山中始見閒花落。春後相逢碧草多。候月棊琴成久坐。出城壺榼許重過。憑欄動我幽吟想。醉望高雲意若何。</text>
<title>外先祖李忠肅公祠版。朝命不祧。還奉故第。族叔蠢齋 履復 赴其會。有詩志感。遂和之。</title>,<text>丞相燒樓日。尙書哭社時。有辭東蹈節。無愧北人知。廟版迎如昨。王綸降不期。百年堂搆地。蘋藻寓羹思。</text>
<title>四月十三日雨晴。與從叔出北門過水簾。携趙氏主人登石瓊樓。拈選字。</title>,<text>山居宿雨霽。朝光曜疊巘。羣木欝葱蒨。屯雲漸舒卷。携朋越淸溪。出城度綠畎。堤草潔承珮。蹊沙凈堪踐。簾巖共招要。瓊樓訪窈緬。晴湍動衆豗。崖谷相流轉。靑林抱壁來。洞門參差現。華搆闢凉颸。玆境諒不淺。脩檻挹飛泉。空階步碧蘚。春葩赤方斂。夏葉綠未展。含暉石嶙峋。疊翠山矯蹇。林空鳥自喧。逕側人來鮮。沈冥一山間。幽賞不可選。仍念謝烟火。復欲忘蟬冕。誰能走形役。駒景坐自餞。吾儕恣嘯傲。巾車每相遣。遇可便淹留。眞意難俱辨。</text>
<title>姨夫金佐郞 基長 挽 五首</title>,<text>德業人推潛老門。文章公又息庵孫。未應天道無前報。襁褓如今六尺存。其二少小文垣獨擅詞。衆中馳逐每搴旗。年來病渴東陵卧。誰識凌雲是並時。其三雨散虗簾石氣凉。綠荷無數點迴塘。殘霞尙護題詩處。依舊輕陰碧滿床。其四百種階花間畒蘭。東岡一曲信淸寬。扁舟未就歸棲約。閒却簑衣壁上看。其五維揚一路舊經過。丹旆搖搖碧水阿。人世適來還適去。夢中吾又哭君何。</text>
<title>唱第日。蠢齋詩以勉之。意甚盛也。不敢以拙劣辭。步韻以呈。己酉</title>,<text>山氣巃嵸八戶低。滿城春色望中齊。軒車曲葢非吾事。流水桃花自舊棲。如海人情難揭厲。出門歧路漭東西。瓊琚感此纏綿意。冥前頭牖後迷。</text>
<title>謹和從祖與蠢齋賦雲洞幽居</title>,<text>園木春芳歇。鶯歌遂至今。崖回千溜合。樓逈衆山臨。一逕緣雲轉。孤村抱郭深。最憐棲隱處。流水照靈襟。</text>
<title>晴</title>,<text>宿雨朝來捲。凝霄氣候淸。泉聲飛百道。山色出層城。薄靄歸空盡。新暉轉水明。西園深樹綠。啼鳥不勝情。</text>
<title>和蠢翁賦晴</title>,<text>鷰子衝泥去。鶯兒出樹鳴。輕雲天際豁。新水夜來生。曬晷收殘帙。凭欄破宿酲。已看靑草岸。絲管雜泉聲。</text>
<title>呈蠢翁 二首</title>,<text>淺酌不成醉。狂歌獨倚樓。山中淹一雨。別後若三秋。深樹春無跡。殘花鳥解愁。蒼苔崖徑滑。欲往可能由。其二晝靜無人睡思淹。高齋悄悄下重簾。溪邊細草留淸酌。牀上輕風捲綠籤。黃鳥自啼山窈窕。殘花欲盡雨簾纖。遙憐竹几消閒處。別後詩筒一半添。</text>
<title>和蠢齋</title>,<text>縈紆行谷口。披拂到山心。卽此靈源路。相將伐木吟。藥欄花的的。蘿壁樹陰陰。已與幽禽熟。迎人自好音。</text>
<title>洴澼</title>,<text>洴澼者誰子。空山日日喧。傳聲淸澗曲。張素綠莎原。凈襲流雲洩。晴薰麗日暄。華菲不自衣。楚楚供朱門。</text>
<title>園中海棠</title>,<text>紅房簇簇匝靑堤。萬朶高低出未齊。沙上妖嬌淸照日。雨中濃淡晩成泥。朱唇自在留春醉。畵靨依微帶淚啼。不恨無香憐有韻。相看直到日將西。</text>
<title>靑原班草宿約已虗。雨餘獨登和蠢翁。</title>,<text>聞道西隣宅。虗張竟夕筵。却從流水出。相逢亂山前。萬井斜暉度。千峯積翠連。留將月中棹。更訪山陰賢。</text>
<title>蠢翁來坐靑草岸相邀</title>,<text>入門悄方夕。山翠上衣濃。石溜涓涓合。巖雲冉冉封。樽空留素月。客去但靑松。惆悵西樓夜。沈吟一枕慵。</text>
<title>呈蠢齋</title>,<text>柴扉一出謾西東。撲面風埃半日中。望鶴歸來山徑暮。留雲不住水樓空。酬樽石上殘苔碧。旋馬門前落蘂紅。獨倚危欄悄終夕。兩峯相對月䑃䑃。</text>
<title>訪蠢翁不遇</title>,<text>昔枉非看竹。今來獨到軒。驂鸞返何日。睡鶴自空園。麗旭紅榴亞。晴颸翠篠翻。無人茶竈靜。惟見午烟痕。</text>
<title>敬和從祖韻</title>,<text>林末輕陰氣候分。鳴泉淸越更多聞。軒楹遽失炎炎日。書几常留冉冉雲。藉草園中衣覺冷。看花池上酒成醺。松喬石偃依依地。留着藜筇竟夕曛。</text>
<title>結城縣玉壺樓。次主倅魚 錫齡 寄示韻。</title>,<text>舊聞臺省重。新頌海氓傳。叔度來何暮。淮陽卧二年。官寒贏酒癖。簿簡半詩篇。休道功名薄。重宸擇任賢。</text>
<title>和家弟 陽淳</title>,<text>有弟詩相送。琅玕滿眼靑。前宵同對月。今日各踈星。山遠家何在。天寒酒易醒。西歸連鴈響。令我不堪聽。</text>
<title>惠慶宮周甲。上奉觴稱壽志喜。命諸臣賡進。乙卯</title>,<text>長樂重回甲。吾君萬壽觴。星輝令節叶。嵩祝縟儀張。海屋添千曆。萊衣繡九章。慈恩環宇遍。宸孝頌無方。</text>
<title>內閣寫進宸翰次李侍郞琶西 集斗 韻。求和于竹里族叔 履喬，瞿圃李汝亮 明淵。</title>,<text>東樓一半散紅桃。花氣迷濛欲染袍。護砌繁陰濃似畫。藉茵芳草細於毛。爐香暗惹仙闈近。雲漢昭回秘省高。三日濡毫餘興在。侍郞詞賦十分豪。</text>
<title>獻陵陪駕。賡進御製韻。二首○己未</title>,<text>龍旂披拂護鑾行。簇擁山前揔列營。松栢喬陵增氣色。衣冠漢寢僾容聲。當時大業綿千曆。今日覃恩浹衆生。三紀重回紆聖慕。滿林濡露屬秋淸。其二平沙十里漭無烟。月色今宵正滿天。萬炬通明黃道外。一江虗白彩虹邊。聯船皷吹鑾聲轉。拂水旗幢羽衛連。鶴馭當年陪扈地。威遅輦路宛如前。</text>
<title>鳥嶺。見徐延豊稚五 有惇 遺愛碑。志感。</title>,<text>故人之死尙今疑。忽見嶺頭有石碑。延豊太守行何政。能使延民去後悲。</text>
<title>永川有朝陽閣。臨流極淸敞。曠望東西。平沙一帶。間以綠蕪。數三十里野色無邊。殊可愛。壁上有林塘鄭公一律。遂和而揭之。</title>,<text>明沙一帶艶新晴。臨水樓臺捲彩㫌。平楚和雲迷極望。澄流瀉壁逈傳聲。梅花嶺外家千里。芳草江南夢五更。原隰迢迢王事重。憑欄遅日不勝情。</text>
<title>挽人</title>,<text>相公名位亦云榮。姱節膚功孰與京。當世彌綸推素養。由來忠勇貫平生。扶持一脉尊吾道。廓掃羣陰答聖明。虎逝龍亡關氣數。舂歌如昨愴人情。</text>
<title>送汝亮之楓嶽 壬戌</title>,<text>浩蕩東城路。澄淸八月秋。故人眞浪跡。匹馬入名區。吹髮烟霞凈。和鞍錦繡稠。逝將車載舝。楓菊與同遊。令兄此行甚聳聞。顧無以膏吾車而躡後塵。竊不勝自悼。詩以替別。末句聊申此意。卽速俯和。慰此懸懸。</text>
<title>徐大將 有大 挽</title>,<text>元戎生老太平因。崇秩高年享一身。始信軍情歸宿將。常看部曲若家人。龍驤幕下多新貴。虓虎朝端憶舊臣。華髮豊顔今不見。列營旗皷悵前塵。</text>
<title>試院。與太學士屐翁李成仲 晩秀，竹石徐慶世 榮輔 拈韻賦之。</title>,<text>試士于芹水。吾行亦屢過。羣龍方有待。一榜定如何。杏樹春陰轉。槐花午景多。心虗還少事。終夕且長歌。文科增廣會試。成仲主之。余與慶世抽手多暇。慶世倡之。余輒和焉。成仲乃於考試之餘。亦多追步。</text>
<title>再疊</title>,<text>久知科累大。良法亦無過。敢以人謀錯。關於數命何。騏騮隨地出。麟鳳爲時多。報答明良會。吾儕且和歌。</text>
<title>除夕。同從叔曁元謨拈韻。</title>,<text>年年如昨過無窮。老大心猶少小同。若使重回四十六。應成九十二年翁。</text>
<title>南丈 紀漢 挽 癸亥</title>,<text>每從諸老會。鬢髮仰皤皤。原憲貧非病。東園隱在家。淸眞多見古。淳素一無華。用舍論當世。令人感慨多。</text>
<title>喜雨</title>,<text>今年憂旱暑。匝月困炎暉。急雨如走馬。頑雲不整衣。秧田猶未晩。秋事豈全非。圭璧還爲瀆。祀官許且歸。</text>
<title>以歲荒申酒禁。自南至始。前一日夜。同里數君子餞酒賦詩。若送行者之有驪駒曲云。二首</title>,<text>荒政申朝禁。先期酒未闌。如將千里別。留作一宵顔。可使民無壑。能令米抵山。應知醒醉裏。天道有回還。其二如何今夜酌。坐到漏將闌。脉脉醒時語。依依醉後顔。有詩那對月。携客懶登山。留我樽彜在。行人幾日還。</text>
<title>與玄壺隱 翊鳳○二首</title>,<text>二士同來儘好風。蕭然眉髮面如童。坐處玄談兼禹拜。已看華月到天中。其二丹穴曾聞彩羽奇。如今何事覽輝遲。知君不可虞羅得。會待雲韶九奏時。鳳是玄士之名。而見其畫鶴詩有所云。余亦因此而戱之云爾。</text>
<title>壺隱將去拈韻</title>,<text>似君詩不易。詩外似君難。眉淸看氣好。年老又神完。</text>
<title>再疊</title>,<text>莫挽靑山去。相和白雪難。平生湖海計。吾亦幾時完。</text>
<title>和壺隱</title>,<text>嶠南千里一奇才。譬若喬松出塿培。自幸當時觀察使。文園蒐獵不虗迴。</text>
<title>如水閣和詠蚊</title>,<text>引族紛難辨。聲空動若豪。嘬膚揮不及。撲手巧能逃。捲箔朝何去。呼燈夜輒勞。化翁生物意。直欲問天高。</text>
<title>隱跡菴前東坡之曲長尺之右。臂鷹縱。獵得二雉一兔。煑酒行盤。時臘月卄八。古之出佃敎武事。其節也。</title>,<text>一掣鷹鈴去不疑。衆人爭覩杳難知。俄然簇立稱奇事。兩雉懸竿一兔隨。</text>
<title>昌寧倅韓丈 後賢。除夕有詩寄示。輒和之。</title>,<text>堂堂歲暮欲殘更。官燭依遅伴尺檠。鴻鴈不遮千里翮。梅花相對二年情。羊膓世路心灰冷。鷄肋名塲鬢雪明。料理春來歸去事。那煩龜卜問前程。</text>
<title>[贈星州李生  幷小序]</title>,<text>余與星州李生 光理。相知卄有三年。猶不知家在星之何處。來到達營。行己二年。落落不相問訊。由我之不能早知。而子亦簡矣。縱無所求於平原君。獨不以相聞乎。於是乎亦可見其人。可不敬矣乎哉。袖前日山寺聯詩。於我瓜去之日。始踵門來示。是其意聊以敦舊要而已。是又可奇也已。遂步舊韻奉之。此後卄許年。倘復相對披視否。閽人來告語。有客自星山。迎揖驚相顧。蒼顔卄載間。</text>
<title>再疊</title>,<text>相逢如夢寐。往昔共雲山。感慨浮生事。升沈又此間。</text>
<title>余於繡行。混跡過旅。一宿是寺而去。今復廵路來。怳念前日事。適有澄月師詩以道之。和其韻贈之。</title>,<text>春日㫌麾入洞門。天花隨雨杳難分。七年往事還如夢。白衲依依拜暮雲。</text>
<title>贈裴醫</title>,<text>昔有緋衣相。中州是大家。靑丘殘裔少。綠野舊風多。秋髮方添雪。韶顔尙映花。養生吾欲問。留挽日之斜。</text>
<title>晉州義妓巖</title>,<text>蟲沙何去陣雲餘。尙說龍蛇浩劫初。環珮無痕江水綠。芳名長與石留書。</text>
<title>余因行部到固城。與主倅李輝祖 重蓮 携上閒島制勝堂。感忠武之遺跡。敬步其韻。</title>,<text>忠大人無競。功仍死後高。英風如可見。帥府舊旗刀。</text>
<title>再疊</title>,<text>萬舳中流擁。元戎坐自高。樓前喧鼓吹。旗下列弓刀。</text>
<title>贈柳秀才 光漢○三首</title>,<text>河之活活豈無魚。穠李春風樂有餘。知子于歸宜室慶。七襄機伴一床書。其二靑羅消息赤欄橋。鳳凰䲶鴦來吉朝。月姥紅絲多意結。君家垂柳㝡長條。其三班馬文章在下帷。鵬搏龍躍各隨時。勤誠做去多爲上。不到千篇莫謂詩。</text>
<title>和李生 之綱 贐行之章</title>,<text>與君別經時。迎君更上樓。樓前梅花樹。樓外楊柳洲。物華正芳菲。嘯傲况良儔。歸去白雲日。難忘今日遊。</text>
<title>和徐生 樸 臨別韻</title>,<text>達城相望一江西。君有詩來酒又携。送我翩翩㫌纛去。春鳩無數向人啼。</text>
<title>以宗伯奉審莊陵。入越中。丙寅</title>,<text>冉冉春交夏。迢迢入越州。紅芳稍欲歇。綠葉漸看稠。叢嶂雲參幰。危湍石囓舟。子規啼送我。終日不知休。</text>
<title>送趙參判 弘鎭 赴燕 二首</title>,<text>聞道多方使。元春賀節同。明珠傾海左。飛盖出天東。赤縣知何在。黃河望欲窮。爲余勞問訊。燕趙幾英雄。其二往者灣之守。神州隔水看。地仍遼野大。天入薊門寒。秦堞紆千雉。箕封渺一丸。壯遊諧素計。行矣且加餐。</text>
<title>南漢西將臺。謹次光城金文忠公板上韻。</title>,<text>有臺緣堞上。無事與雲來。鐵甕邦留警。金繒將不才。春陰行闕暮。夕照亂山回。忼慨忠臣節。孺童尙灌雷。</text>
<title>次柳上舍大之 諫</title>,<text>好客相逢花底行。花深山寂可人情。不煩絲管銷春晷。自有綿蠻黃鳥鳴。</text>
<title>次觀魚亭韻</title>,<text>四角幔亭一葉船。隨風閒泊綠堤邊。輕樽細篴携同載。坐壓波紋盪碧天。</text>
<title>顯節祠 二首</title>,<text>五公樹節卓千春。不愧吾人本體仁。天下大書良史筆。東方方是有君臣。其二五賢姱義勇。一節秉剛方。忼慨生無愧。從容死不忙。抗章羣頸縮。囓雪衆心凉。莫以東人小。家家寸鐵長。</text>
<title>崇烈殿</title>,<text>故事徵千祀。溫王覇一方。開荒遅有待。撫跡逝如忙。落日遺宮黝。空山古廟凉。颼飀羣木末。飛鼯自迷藏。</text>
<title>西將臺。同洪稷山子益 羲謙 賦。</title>,<text>萬里三韓國。西風上將臺。衆山迎畫角。遠水入金杯。日月蒼茫過。雲烟浩蕩開。於乎今不忍。輦路繡生苔。</text>
<title>再疊</title>,<text>松下威遲路。雲端縹緲臺。平時容落筆。暇日足銜杯。白嚲江光轉。靑紆野勢開。元戎還逸豫。旗鼓匝林苔。</text>
<title>和梧園帖。贈小石三從吾與 愚淳，李侍講貫之 寅采，尹鶴山景道 濟弘 諸公。</title>,<text>高穹收雨潦。金火遞流鍾。冉冉水歸壑。英英雲出峰。沼蕖泫夕粉。園莾濯秋容。幽賞正如此。所懷那可逢。</text>
<title>再疊屬貫之</title>,<text>樂彼棲巖麓。誰云近市鍾。篁陰開小酌。松下望遙峰。但有良朋集。更無一事容。迢迢山郭路。徒御未言逢。</text>
<title>又占一絶</title>,<text>長安爲客忽驚秋。迤路來尋漢水頭。千里山川還一席。月明歌篴倚高樓。</text>
<title>和金生 漢鼎 韻</title>,<text>之子平生我獨憐。少時鬢髮已皤然。荷花池畔相分後。逝水跳丸四十年。</text>
<title>徐相國 邁修 回巹五年。詩以賀之。</title>,<text>蘭玉交輝綴巹盤。相公家食抵金丹。每年常見紅絲姥。平地何求白日翰。鶴髮倂肩春不老。蠅頭照眼夜無難。邇來默驗盈虗理。福履多從在野完。</text>
<title>和洪生 秉武 咏葵</title>,<text>赫日方流燭。靑葵正吐英。傾心知所愛。衛足義傳名。君子元孤直。忠臣見性情。寸丹吾有感。物理驗天成。</text>
<title>謹次從祖閤梅韻</title>,<text>化工裁物亦云勞。粧點寒梅費繹騷。結以瓊琚如可佩。譬諸氷雪不差毫。今人競取名相愛。濁世誰能眼最高。寄語紛紜蜂蝶類。百花時節任相遭。</text>
<title>與從叔曁家弟家兒遊崔園。是行也。洪金山稚登 俊謨 實倡之。携而同遊。主家壁上有何人詩。口號以和。</title>,<text>聞道洪厓子。朝來有尺書。微君誰友鳥。與我欲觀魚。嘉樹春將暮。名園日不虗。威遅花巷外。聊且動行車。</text>
<title>再疊</title>,<text>委曲林亭八。寬閒事可書。靑繩携有醞。白雪膾登魚。嘉植如相待。幽芳尙未虗。崔園行處是。不必枉勞車。自崔園移赴于他故云</text>
<title>三疊</title>,<text>鄭谷深棲地。槖駝種樹書。踈欄聆語雀。眢井頫潛魚。花氣蘸紅艶。山光露碧虗。卜緣於此在。朝暮引吾車。重申首作意賦林亭</text>
<title>黃元健 基善 先後來集。拈唐人韻以賦之。</title>,<text>今年多吉慶。朝野聳瞻聞。東邸歌重日。西郵報散軍。良辰忻命酌。勝友會如雲。欲寫歡娛意。從行有墨君。</text>
<title>偶到楓下之壇。諸公先到拈韻。輒和之。</title>,<text>威遅村逕入。強半夕陰生。不省阿誰到。已聞人語聲。淨砂承席潤。凉葉照樽明。會意非求遠。於玆遠市城。</text>
<title>光恩副尉金 箕性 挽</title>,<text>章如追玉澤馨蘭。濃淡隨時處各安。腹有春秋明秤尺。眼空今古小蝸蠻。風斤合試揮蠅翼。雲路那由展鵠翰。成就名門賢駙馬。天公戱劇太無端。</text>
<title>贈別稚登</title>,<text>信宿無端有底催。故人如葉和秋回。黃花勝對無情客。日泛盃心不盡來。</text>
<title>李大將 光益 挽</title>,<text>溫如良士亦元戎。古將門闌蔚有風。粤自君恩陪燕蠖。已聞輿論仗豼熊。從容珮笏銀㙜上。赫舃旂旄錦帳中。一夜狂風吹大樹。天心莫詰但蒼蒼。</text>
<title>送通信正使族叔竹里赴日本 二首</title>,<text>愷悌吾宗叔。馳聲自竗齡。丹綸從北極。絳節下南溟。龍氣殷潛吼。烏光蕩浴翎。穩風千里送。忠信載行舲。其二東風三月候。計日是乘船。博大無如水。穹高但有天。蛙蠡皆妄耳。槎梗亦茫然。淸淺蓬壺說。君歸尙細傳。</text>
<title>尹丈 得瞻 夫人遷葬挽</title>,<text>外氏諸姑列。夫人長弟兄。誼從天只近。敦視渭陽情。譽洽乘龍貴。貧安挽鹿行。靑烏新卜吉。緬古感懷縈。</text>
<title>和小石槎筒韻</title>,<text>䟽根爲器出山深。四友相看莫逆心。背負龜文天示範。口含麟筆聖留音。來仍近墨題蕉葉。去或移床寫竹林。無賴主翁珂馬走。纖塵撲撲日來沉。</text>
<title>再疊</title>,<text>塵根銷落野情深。使我翛然最可心。假飾靑黃羞變質。招邀玄白詡知音。俄看薈蔚雲生谷。倐已縱橫竹滿林。酒後相携歸枕畔。月輪西轉漏籌沉。</text>
<title>三疊</title>,<text>閒人一見愛之深。松影篁陰與論心。欝拔成形渾欲動。玲瓏穿穴怳生音。荊珍自是無名璞。社櫟奚爲不顧林。躐致靑雲眞偶爾。何嗟往昔久冥沉。</text>
<title>四疊</title>,<text>雨泐沙侵日月深。千人掉臂不關心。無言宛保先天質。有竅疑聞太始音。可是提携安棐几。爲誰擡擧出荒林。明時禮士還如此。巖穴于于莫怨沉。</text>
<title>五疊</title>,<text>盤錯離奇體勢深。化翁裁剪苦多心。窈爲巖洞將誰隱。呀若匏壺欲假音。急溜回旋縈澗石。奔雲滃勃逗岑林。忘年幸托中書契。朽質居然謝陸沉。</text>
<title>六疊</title>,<text>丘壑移來几案深。爾形純素爾丹心。潛蟠厚地能全氣。默象玄天遂閟音。不斲定知乖俗臼。少文多恠入書林。平生饒被韎韋▦。左挽黃間右綠沉。綠沉。廣志曰古弓名。又杜詩。苔卧綠沉搶。</text>
<title>七疊</title>,<text>簾閣依依坐處深。對君孤影便虛心。乘河浩渺皇華跡。殷地虛無比竹音。漫逐龍蛇同起陸。休從狐兎混藏林。不要去作朱門客。瑚格牙床白日沉。</text>
<title>八疊</title>,<text>木訥疑仁靜訝深。丈人行度古人心。安能小損天生質。若或相嗔世巧音。矗矗渾如峯拔地。盈盈還似玉成林。淸風宛在羲皇上。季俗淆漓一灑沉。</text>
<title>九疊</title>,<text>枉費經營刻鏤深。天公大抵不無心。鉶籩秩秩賓朋列。筍簴依依律呂音。淺似礨空仍絶壑。纖於毫末便穹林。倘令模畫丹靑裏。注目凝毫積思沉。</text>
<title>十疊</title>,<text>森如生動黝如深。對此茫然却駴心。暗裏疑藏神鬼跡。虛中宛沸雨雷音。靑山顯晦羊生石。玄霧迷茫豹隱林。秣馬從君行且去。何如九陌軟紅沉。</text>
<title>十一疊</title>,<text>文士停毫運智深。此君容物廓其心。何須假質楦爲戱。莫謂同根敔止音。尺朽嗟非能柱廈。寸長堪愧遠搜林。詞垣記事多良手。汗竹傳名不汝沉。</text>
<title>十二疊</title>,<text>却於天賦得之深。一是虛明卽本心。藻繪文章非所願。瓊琚玉珮有遺音。全生可使來醫俗。尙德如何老棄林。跪對主人如有告。恐敎坋穢與同沉。</text>
<title>十三疊</title>,<text>管子由來卜宅深。木公開閤士歸心。戴歸簪珥森頭角。揷遍藩墻閴足音。榴實綻房欹向日。蓉花吐萼上抽林。隨人興到翻騰出。不遣芸香半晷沉。</text>
<title>十四疊</title>,<text>恠恠奇奇深復深。頭頭各異亦同心。當無有用方成器。吹萬歸虛不自音。剝盡風霜還大朴。燒餘野火自空林。相將擸掇當詩料。閒却人間百慮沉。</text>
<title>十五疊</title>,<text>腹裏輪囷運用深。每當揮灑許從心。收來璀璨文章質。散出舂容佔𠌫音。秉簡行隨良史氏。呵毫携與醉翰林。若令相遇悲秋士。叵耐吟哦鬢雪沉。</text>
<title>十六疊</title>,<text>出不憚煩入更深。因人用捨輒輸心。諒非有脛珠能到。宛若含情玉爾音。逬籜渾疑蜩化腹。守株如待兎過林。最憐傍有挫槽飮。終夜眞珠響不沉。</text>
<title>十七疊</title>,<text>空空色色道情深。恠底全身現佛心。凈盡六根明法眼。藏來三耳聽方音。白留鹿卧聞經榻。靑露猿啼送客林。芥子須彌都是幻。倘能超脫劫塵沉。</text>
<title>十八疊</title>,<text>毛生在處本非深。捷徑終南問底心。秉燭徘徊良夜影。撫琴牽動衆山音。鸞棲莫驗前塵樹。蟻穴難分舊夢林。携向米家書畫裏。滿船虹月共浮沉。</text>
<title>又賦槎筒韻請和</title>,<text>今世非無友淺深。弟兄尤貴兩知心。塩梅互濟還成味。宮角相投始協音。君似翔鴻方漸陸。我猶鋌鹿不忘林。將船莫向迷津去。從古多憂積羽沉。</text>
<title>晉州表忠書院。卽祀西山大師。而有宣廟所揭御畫竹障與御詩及西山賡韵。將揭刻。賡韵送之。二首</title>,<text>我王留畫竹。柯葉宛如生。尙感當時眷。禪門樹義聲。其二西笁曾聞佛。東維復托胎。驕蠻歸法力。不敢渡溟來。</text>
<title>偶步六角峴。轉到息機菴。主人欵迎。兼有德昇自湖至。拈唐人前溪舘韵共賦。</title>,<text>肩輿披拂到溪西。柔葉初濃花欲迷。頗恠幽禽閒似我。隔林隱約盡情啼。</text>
<title>李孝肅公 柱國 謚命。下於其玄孫靈巖郡衙。遠不得與焉。詩以賀之。</title>,<text>曾從幕府仰英姿。輿望戎垣獨佩持。笠轂威聲歸宿將。金城方略老淸時。軍心不忘師中吉。公議難誣節惠辭。攀誥南州違一席。洛雲千里悵朋知。余以從事官事公幕府者。故首句云。公於暮境有軍務變通䟽。故初聯云。</text>
<title>西春君 爗 挽</title>,<text>宣支藹藹夙流芬。芳樹門闌赫葉繁。積慶元由周世顯。遐年况復魯靈尊。八旬海屋春添長。再度巹筵歲五飜。最是平生忠孝實。家聲留與後承存。</text>
<title>送副使趙元卿 鍾永 赴燕</title>,<text>風㫌獵獵雪盈途。十月征軺赴上都。射虎石平雲錯莫。盧龍山豁野虛無。臨歧燕筑云誰恨。割界秦城自古愚。此去三千珠幣路。年年四牡劇馳驅。</text>
<title>丙丁之亂。贈左承旨金公 秀南 同我仙源先祖。樹節江都之南樓。其六世孫 衡燾 示余以公之遺墨一帖。帖有竹泉金公詩。竹泉余之外祖之外祖而忠正公之孫也。忠正與我仙源公曁承旨金公幷節一時。竊不勝感嘆。步其韵以歸之。</title>,<text>以我追先思。知君愴昔情。兩家忠竝節。千載死榮生。國可扶元氣。人皆仰景行。摩挲題咏字。名碩古今傾。</text>
<title>惠慶宮挽辭 五首</title>,<text>恭惟我寧考。亹亹極揄揚。慈德斯爲盛。徽功詎敢量。聖神由毓慶。昌熾藉流光。不盡拚髯慟。如今涕更長。其二女官宣秘錄。聖母淚滋編。愉婉承長樂。彌綸相胄筵。艱危能盡道。貞復揔由天。所遇無千古。茹哀五十年。其三尙論賢母德。匹美有姜任。功護宗祊大。恩覃率土深。尊榮何與已。兢翼每存心。遐不綿餘慶。明明上有臨。其四兩聖相承孝。烝哉養莫隆。願言心燕豫。彌盡禮殷豊。顯號鐫瑤重。遐齡介斗崇。萬年歌一闋。流響洛南宮。其五海屋俄騰祝。仙騈遽陟蒼。禮仍從魯祔。地又近軒岡。往躅山川逈。新封日月忙。融融人世樂。終古在雲鄕。</text>
<title>與洪元章 冕燮 觀瀑東嶺。元會拈韻。遂和之。</title>,<text>東峯之水倒流長。激石奔崖有底忙。半壁分飛喧作勢。一山橫瀉吹生凉。霏霏濕翠渾侵席。拂拂輕飈薄透裳。遠近人寰君莫問。坋埃不到此僊鄕。</text>
<title>與諸賓客赴春坊賜饌之席有賦</title>,<text>宿昔霑恩饌。先王畢講辰。令孫今胄子。賓客舊文臣。睿學通三古。湛榮曁八珍。歸來懷有橘。將以供吾親。往在己未冬。正廟課訖一經之誦。惠慶宮設饌。名以洗冊。賜及近臣。余以抄啓文臣亦與是席。今於春闈。講史畧首卷旣訖。行洗冊禮。顧以賓客與焉。故及之。</text>
<title>趙統制使 𡹘 挽</title>,<text>大樹門闌小阮名。將軍雅素若書生。心紆施措森開府。戒在虞憂默運兵。西屹長城威虎豹。南搴大纛伏鯢鯨。誠知裹革酬前志。逝水無端劇愴情。</text>
<title>正月卄二。宣酹于忠烈祠。葢以崇禎丁丑四回之歲。我仙源先祖殉義日也。同敦葵軒族兄 在淳 有詩。輒和之。</title>,<text>吾祖忠能振國聲。耀於靑史凜如生。爭瞻一羽雲霄逈。想像餘光海月明。立馬羞湔東土潔。泣麟書白聖人情。四回太歲還今日。恩祝煒煌照沁城。</text>
<title>節度使李忠穆公 尙 遷葬挽</title>,<text>艱危王室死扶傾。敢謂將軍七尺輕。三手莫誣天可質。百身難贖史垂榮。黃塵化碧空藏血。白日爭光不泐名。九十五年重卜宅。水潮松栢歲寒情。水潮卽其葬地</text>
<title>和成參奉 晩鎭 臨行寄贈韻</title>,<text>嗟君才氣藐羣卿。無賴風塵鬢雪生。歲暮蔘苓淹客枕。春歸鴻鴈引湖行。徒聞白璧連城重。那見黃金仄席迎。丹穴苞成還彩羽。啣書來致大人情。</text>
<title>過李將軍 堯憲 別業</title>,<text>我懷頗緬邈。薄往愛淸幽。近郭非無埜。將軍亦有樓。花深鵑欲老。山寂鳥空游。轉眄前塵歇。何人自宿留。</text>
<title>再疊</title>,<text>歌吹曾何歲。園扉自在幽。花間猶有路。柳下不開樓。翠羽紛相趁。赬鱗或出游。誰知停策者。欲去更遅留。</text>
<title>三疊</title>,<text>窈窕經丘緩。紆回望壑幽。有誰携美醞。延我上危樓。浮世無長策。良辰足一游。千金勞卜築。曾得幾人留。</text>
<title>李承旨 羽晉 挽 二首○丁丑</title>,<text>幷隣敦世好。赫葉仰宗英。踵美曾輿孝。聯芳大宋名。邇筵言剴切。諫筆氣崢嶸。後死還多感。朝端失老成。其二巷曲時延屐。從容宿灸薰。刃迎羲孔易。河决漢唐文。欵欵論當世。纚纚誦舊聞。峽雲嗟日遠。脩夜永相分。</text>
<title>東伯南公勵 履翼。同庚而以日先五日。以書相問。副以白蜜紅露葛粉諸種。賦七言一絶送之。</title>,<text>玉液丹膏粉雪堆。蓬萊使者帶書來。參差五日懸弧節。相望山川擧壽盃。</text>
<title>銅闈入學後。春坊稧屛。出韻志喜。</title>,<text>展駕銅樓曉。開筵璧水春。敎從冲歲肇。學以聖工新。載頌聲流樂。宣休霈浹人。不才賓在列。抃手祝瑤宸。</text>
<title>弧甲日。淵泉叔貽詩以賀。以我有老親躋九耋。晉秩又適在此時也。</title>,<text>兒時只認日行徐。覔棗馴雛爛在初。已道六旬延晬節。那知三命拜恩書。栽培晩景誠非偶。承藉先庥盖有餘。未敢自言年幾許。尊堂眉壽穩興居。</text>
<title>步前韻奉淵泉</title>,<text>翩若游鴻意不徐。家於湖海乃其初。移將佩紱還垂釣。斂却殘棋且玩書。隨水便來塵事了。望烟歸去野情餘。何當挈我樽中淥。白露蒹葭訪子居。</text>
<title>弧甲日葵軒有詩。和韻以呈。</title>,<text>上壽高堂曁此身。釀成和氣一家春。丹砂火棗曾無用。毛檄萊衣信有人。親老方知周甲重。稚齡已遠設弧新。不煩笙瑟堪敖燕。崇酒于樽以速賓。</text>
<title>開歲八日。第二堂叔從橋上來。尹季涵 行澈 洪穉登亦來。彈棋酌酒。曙鍾乃還。拈韻同賦。</title>,<text>閒居無物不淸寬。矧有佳賓以罄歡。橋上老人方躡屩。橘中僊侶亦彈冠。穉陽着樹梅生魄。纖月窺樽酒撥寒。可愛良宵須秉燭。流光如水足驚看。</text>
<title>申大將 大顯 戚丈求余棋子。伴以一詩以送。</title>,<text>綠沈掛壁紫騮眠。虎口桃花爛午天。三百精兵當萬甲。將軍兼是橘中僊。</text>
<title>健陵遷葬挽詞</title>,<text>天佑吾東誕聖人。堯勤湯敬又文純。於休德以君師大。維萬基仍積累新。罏槖皷仁勤御宇。錘衡穪義孝尊親。庭包異服渾如子。澤漉羣荄藹若春。不匱養隆長樂壽。無疆慮在老萊辰。烏弓在抱悲遺躅。玉几留音泣舊臣。復見玄和臨率普。怳疑丹衮侍昏晨。方中吉壤時同祔。頫下皇穹卜協神。松栢秪今森手植。岡巒猶昔渺躬巡。區區蟻褥知何報。迎護龍輴涕滿紳。</text>
<title>孝懿王后挽詞 三首</title>,<text>寧王方御世。十亂閴無聞。贊化功誰說。承慈孝莫勤。黃裳羲繇以。皁綈漢宮云。採綴鐫瑤字。煒哉太史文。其二隆養由神聖。貽歡盡孝慈。有光辭玉牒。無跡閴簾帷。衣尺含飴日。舟梁祝斗辰。怡怡優晩景。茀祿頌騰詞。其三鷰賀方登陛。騩驂遽陟賓。翠萱如昨日。素奈已深春。裕祔情文協。涪遷吉卜新。至今湘水上。灑涕憶南巡。</text>
<title>以宗簿提擧奉玉牒往沁都。李斗臣 台升，李甥公執 㙽 從行。宿巴陵。巴陵。陽川號也。○戊寅</title>,<text>楊津冠盖涉。淸厲正西風。野日明無際。秋雲亘在中。芊緜多見嶼。隱約易知楓。應接忻心目。塵機便已空。</text>
<title>金陵</title>,<text>金陵誠小矣。亦足見淸風。官角隱山曲。人烟出樹中。野平初斂稼。厓靜尙留楓。同來消寂寞。樽酒未全空。</text>
<title>汾津</title>,<text>繁柯微脫草萎堤。平望郊墟遠欲低。渫霧徐承初日上。聯峯稍出大江西。依依井落秋方暮。渺渺原田穫未齊。卽此悠然深發省。從前役役我生迷。</text>
<title>甲津</title>,<text>踰嶺才歇輿。臨流已進櫂。橫涉波瀾濶。反睨洲渚少。瀰瀰風息吹。渙渙日舒炤。呑納合衆潨。巑岏列羣嶠。所以固捍衛。非直壯瞻眺。管束一城池。譬如衣帶繞。人謀苟能善。天設亦云竗。丙丁是何歲。感慨一長嘯。</text>
<title>謝留後金侍郞季容 相休 待行韻</title>,<text>行護璿轝穆若趨。名山西指海中區。地仍玉牒封千祀。天以金湯控上都。佳節黃花猶未暮。僊期赤舃豈曾孤。元戎載酒相携出。隊隊㫌旗許緩驅。</text>
<title>鼎足山城</title>,<text>竦上聯峯矗。虗中拓界平。翛翛黃葉動。淰淰白雲生。寶牒森神衛。奎文爛夜明。諸天亦來覆。幻化見陰晴。</text>
<title>鷰尾亭</title>,<text>憑虗延目客心豪。獨立危欄最上臯。疊嶂浮游何所泊。橫潮湧進忽生濤。魚龍氣斂帆檣出。鴻鴈聲分皷吹高。向夕催橈隨水返。西風微動鬢邊毫。</text>
<title>集勝亭</title>,<text>新月下汀洲。蒼山無遠近。可憐江上亭。主人行不返。</text>
<title>行還軸成。更有一曲。以寓玉振之義。</title>,<text>回首西征一夢如。樓臺風物揔成虗。雲邊古刹移尊飮。城上危欄灑翰書。無奈江流相送遠。正知楓葉別來踈。吾行自愧忘筌者。未了詩篇綴滿車。</text>
<title>送吳參判 翰源 赴燕</title>,<text>西出騑騑征馬催。凉天遼濶路悠哉。承綸遠自靑冥下。飛盖行當廣漠來。白鶴空歸唯有野。黃金已散渺無臺。人間不乏龍媒種。將子中州望氣回。</text>
<title>送李書狀 潞 赴燕</title>,<text>祖送行人欲遠于。平生海外始長途。山川不礙心緜渺。宇宙難容氣鬱紆。叔豹歌詩勤四牡。太冲詞賦動三都。觀遊莫以燕京足。猶是燕京局一隅。</text>
<title>太學士沈稚敎 象奎 宅小集。拈韻各賦。</title>,<text>晨候散晴氛。澄霄謝淫潦。林亭愜敖遊。軒輿敦宿好。庭植宛舒芬。園柯稍振槁。恣情絶拘撿。叙晤互傾倒。良讌亦已闌。來歸未云早。相彼黃河逝。疇能駐不老。</text>
<title>趙尙書 尙鎭 壽席韻 幷小序</title>,<text>鑑亭丈人享有遐祿。輔國。崇秩也。八耋。遐齡也。一代翹首。咸與艶歎。薦紳諸公。菀有佳頌。自顧不佞誠拙於辭。而丈人之入耆社。旣有詩矣。十稔加進。前事宜續。輒敢強其蕪陋。以塞繾綣之意云。累旬躋八瑞於人。比秩公孤禮遇臣。六壽贒門承舊躅。十年英閣照前眞。却從簪笏相忘處。渾若林泉已退身。有菀中庭嘉樹植。由來積祿未曾貧。</text>
<title>落葉。敬和從祖詩韻。</title>,<text>山風吹木脫。摵摵復依依。散比空花重。翩如去鳥微。飄浮何所泊。亢極不知歸。楚士逢秋感。方知未始非。</text>
<title>送家季曝史赤裳。楓臯族從，太學士 祖淳 有贐章。遂和之。</title>,<text>兼史行千里。官閒心亦閒。萬楓紅錦葉。九月赤裳山。馬去烟霞界。人來繪畫間。華陽歸路在。且拜宋公還。</text>
<title>宗會</title>,<text>吾家重斯會。昭序又敦倫。穆若朝廷禮。溫然骨肉親。衣巾圓一席。花樹藹芳隣。頍弁三章在。淸酤永夕陳。</text>
<title>拈坡翁贈叔弼詩韻。同諸公賦。以贐吾與之行。</title>,<text>鴻鴈秋易厲。蟋蟀夜多訴。飄飄逝安適。耿耿意難吐。之子安素潔。在物無所汚。升沉閱波翻。行休信雲付。蓴羹夢千里。秋風吹一度。投紱諒非難。歸田計不誤。縱未稻粱謀。尙有桑梓故。牀書行且束。轅駒亦已具。嗟哉感衰腸。何以寫別賦。去來本無端。不欲問理數。</text>
<title>復和徐醴泉勉汝 鐸修</title>,<text>疇昔河陽滿縣花。使君符珮振蕤華。牛刀十載藏之善。無數寰中失火家。有字牧良手。而久不用故云。</text>
<title>再疊</title>,<text>靑山骨相碧苔花。逗雨涵雲自作華。歸去鬱林何所有。唯君可語鎭仙家。見其家有太湖石奇恠故云。</text>
<title>三疊</title>,<text>文章終古等名花。屈賈精英李杜華。之子平生多慧識。掇來香色爛盈家。</text>
<title>四疊</title>,<text>閒庭無事養成花。可使怡神髮不華。只恐馨香滋筆舌。緖風流繰散人家。見其筆談絶奇。可以播於人。故云。</text>
<title>五疊</title>,<text>側理紙繁涴墨花。故人雖老尙菁華。安能日繫扶光住。對榻縱橫討百家。見其筆札縱橫。亂草精彩。飛動活化故云。</text>
<title>金眞寶 文欽 挽</title>,<text>往昔扶人紀。偉哉一士言。忠能肩董氏。氣足軼何蕃。鯨海重勞涉。鵬池竟失鶱。莫云符紱晩。華衮在臨軒。</text>
<title>李吉州 甲會 挽</title>,<text>西隣夕喧喧。云道李吉州。其行欲何之。有家在峽幽。峽雲何靉靆。二親望悠悠。送兒何所言。旄節在前頭。矧復不多月。巹席日以謀。壽線繫日晷。春酒理花籌。人事遽無端。風燈又泡漚。慷慨投筆意。嶔㟢老班侯。低徊三十年。出入韎韋儔。有材竟何成。有志諒難酬。脩短信有命。得喪詎自由。此理問至人。至人置不憂。臨歧感疇昔。㫌翣莫淹留。</text>
<title>簡寄權侍郞 常愼 嘲送尙方歌姬之請 二首</title>,<text>姑射如花女。淸高絶世緣。夜深梅月下。侍郞枉傷神。其二聞道終南下。春風一樹花。有詩兼有酒。何必玉人多。</text>
<title>寓宿西湖苟完亭。簡示權侍郞。</title>,<text>秋風無力動微波。繫纜漁人閒復歌。浮世還容安泊處。主翁淸分亦云多。</text>
<title>拈張茂先遊俠篇韻贈權景奎 五應</title>,<text>之子拙於用。半世困虗名。何待後子雲。始知今士衡。漢魏瀝芳潤。韓柳咀精英。積爲胷中氣。露出眉端橫。春夜欵我居。詩句恣善鳴。旗皷遇中野。秩然點千兵。潑墨噴元氣。淋漓爛橫行。神駒正産洼。良珍肇售荊。似欲忘魯肉。胡乃羡齊卿。用玆筮不朽。可以壽齊彭。</text>
<title>和周上舍  韻</title>,<text>離家南斗遠。上舍亦云勞。萬里鵬圖濶。千金馬骨高。蒹葭秋水坻。蓴菜暮江臯。聚散浮生事。山中幸一遭。</text>
<title>贈李上舍士秋 源成</title>,<text>故人多病病如何。百草無靈二竪呵。我有良方眞善藥。山陰繭雪白嵯峨。</text>
<title>大殿春帖子 四首</title>,<text>是日迎春上苑東。靑旂鸞輅五雲中。瓊簾雪褪延祥旭。金管灰飛報暖風。午會星雲回運泰。辛朝珪幣卜年豊。陶匀萬物都歸化。資始乾元仰聖功。其二一德參天造。生生驗至仁。雲翹賓日早。玉燭畫春新。寶曆綿周世。恩綸頌漢民。升平饒勝事。幡綵降重宸。其三瑤桃花下弄春暉。舞彩聯翩長尺衣。繞陛嵩呼齊獻頌。如松如栢萬年祈。其四遲遲東陸日。藹藹上林花。欲驗氤氳化。千門氣色嘉。</text>
<title>大殿延祥詩 四首</title>,<text>曉闢蓬萊十二樓。迎春淑氣半天浮。萬枝銀燭排仙仗。一朶紅雲繞玉旒。寬大漢綸勞乙夜。靈長周籙頌申休。靑臺太史添新曆。海屋從今萬萬籌。其二獸樽朝獻祝。鵷列賀成羣。錦掖賓初旭。瓊簾護瑞雲。百斯輿頌遍。三接聖謨勤。尺一山東詔。千年仰漢文。其三淑氣潛隨斗柄迴。千門魚鑰曉雲開。山呼庭畔無疆祝。椒酒新濃灧灧杯。其四化日遲遲轉。瑤桃花滿階。爐烟將淑氣。葱鬱望中佳。</text>
<title>大殿端午帖 四首</title>,<text>十二瓊簾轉好風。重离祥協日方中。艾人蒲酒繁祥集。梅雨榴香淑氣通。玉燭調元當午會。朱陽育物見神功。宮絲一萬絲絲祝。壽考吾王享祿豊。其二岡祝千千永。辰良五五重。榴紅花已結。蒲綠酒新濃。扇縠搖金雀。旗紋暖畫龍。御衫忘透汗。黃卷對唐宗。其三安石榴花紅滿臺。薰風吹徹九門開。六宮齊獻長年縷。衣彩新從鶴禁來。其四瑞日方亭午。薰風自聖人。四郊時雨洽。草木亦知仁。</text>
<title>大殿端午帖 御考○四首</title>,<text>如雲簪珮曉趨朝。梅雨榴香爛九霄。風有自南歌協舜。日方亭午運符堯。文明德叶朱陽届。長養功深玉燭調。况値今年緜吉慶。萬民齊頌四重謠。其二天上端陽届。宮中報喜重。貽謨宏翼燕。勤訪穆山龍。榴閤和風轉。菖樽瑞靄濃。吾王方寸祝。一雨慰三農。其三中天星火爛垂文。烘日觚稜耀瑞雲。畫箑催頒恩露重。侍臣袖裏御爐薰。其四殿宮稱壽日。原寢薦禋初。今年川至慶。芸史不勝書。</text>
<title>王大妃殿春帖子 四首</title>,<text>洪匀一氣布芸葱。占候靑臺奏日中。遲景春添宮繡紫。祥飈花爛禁林紅。陰功宛與陽和遍。慈思深知雨露通。攢笏鵷班齊獻頌。洋洋茀祿溢天東。其二拂曉鑾聲轉。吾王問寢迴。靑宮斑綵舞。長樂賀筵開。淑氣傳盤菜。和風泛閤梅。無疆三壽祝。北斗以爲杯。其三一夜條風穆以溫。朝迴蒼斗月正元。金門候曉班聯集。恩露便蕃捧彩旙。其四香椒迎歲色。銀勝媚陽和。三殿融融樂。休祥此日多。</text>
<title>惠慶宮春帖子 四首</title>,<text>菜盤花勝已迎春。鵷列金門燕賀辰。萱草吐芽輕雪褪。瑤桃結子暖暉新。萬年壽極祥輝遍。三殿和風樂意均。廣慶絲綸宣八域。慈恩如海浩無垠。其二三朝勤聖孝。千乘奉慈闈。玉觶涵春色。朱繩駐日暉。撝謙蠲賀幣。貽喜撫斑衣。獻頌羣龍集。簪花燕始飛。其三花氣迎春護彩欄。萬年長樂報平安。欽承慈惠敷民物。首歲恩音八域歡。其四北宸穪壽日。南極竝樽高。萬八門前樹。開花揔瑞桃</text>
<title>王大妃殿延祥詩 四首</title>,<text>璇掖祥雲接寶慈。吾王鑾蹕問安時。春添海屋三千曆。天返花風卄四吹。斗極寅迴當殿影。瑤桃子結滿庭枝。思齊盛德陽和竝。母育神功物物知。其二衣尺元朝拜。斑斕繞膝香。春隨和氣暖。日與寶齡長。毓慶資神化。含飴迓吉祥。山龍趨翼翼。宸孝萬年觴。其三一氣催還萬樹花。絳雲和雪釀朝霞。都民遍沐陽和澤。椒酒神方出內家。其四天心回豫泰。母德體坤元。融作無疆福。春風入九門。</text>
<title>惠慶宮延祥詩 四首</title>,<text>千官燕賀報三元。長樂宮中北極尊。嵩祝齊呼騰玉陛。壽星流彩耀金門。歡聲曉溢椒花頌。和氣春濃栢葉樽。廣慶宸心推孝理。涵濡民物揔慈恩。其二三殿祥飈轉。千門瑞彩凝。長春穪大斗。如日頌方升。和氣籠金砌。壽星燦玉繩。怡愉千乘養。聖孝仰欽承。其三春回萱草長新靑。和氣葱籠滿禁庭。太史今年呈吉瑞。天南耀彩老人星。其四殿角融殘雪。簾頭耀瑞曦。競將於萬歲。椒酒頌恩慈。</text>
<title>惠慶宮延祥詩 四首</title>,<text>前年嵩祝又今年。茀祿川臻復月圓。萬壽華樽仍栢酒。三章萊曲 御製老萊衣五章 上薰絃。承歡鶴禁遲春晷。問寢鸞輿趁曉天。是日寅杓呈吉兆。縱橫南斗瑞光連。其二虬箭遲遲下。鵷班肅肅朝。花光濃紫掖。柳意媚靑霄。慈惠隨春遍。恩綸曁海遙。吾王融洩樂。解撰上歌謠。其三東風一夜吹春回。萬象氤氳淑氣開。釀得太和斟大斗。龍樓親捧萬年杯。其四龍樓勤孝養。燕寢報平安。餙慶絲綸降。羣生亦解歡。</text>
<title>上林卽事賦 親試○己酉</title>,<text>蘭沼暎以羽仗。百花底而千官。彤毫爛而耀日。翠鵠張而如雲。千林喜而氣淑。樂君臣於良辰。非宸賞於物華。卽課試於春暮。課文武於逐月。王有事於在囿。勤授筆於漢臺。每較射於唐殿。橫經席而帶羽。沐時雨於簪紳。鑾聲轉於閣道。時紫禁而烟花。環碧沼而鳳吹。簇靑林而雉尾。天顔喜而穆臨。日之吉兮風和。來廷紳而曰試。六藝中而二事。韎韋士而志鵠。簪筆臣而濡毫。穿楊地而授簡。百步才又七步。紛抽黃於尺幅。爛中紅於乘矢。文臣間而武臣。皷聲和於經聲。誰善賦而較長。抑觀德而無爭。俄登筵而染翰。忽分隊而調弓。班東西而密邇。藹一堂之和風。鶯囀林而報箭。鶴立沼而窺硯。紛誇藝於此日。揔不違於尺天。恩育莪於授札。化揉竹於抽箭。諒爲敎也亦多。欲並用於勸課。靑帟闢於翠林。御玉尺而量才。休徒誇於戰藝。樂有餘於臨視。擬模畫而莫能。太平事而以敖。臣乃繼之以歌曰。東風吹兮移彩仗。王在囿。靑春兮隨冠冕。樂慶會。曰汝文武兮來較藝。薄言觀。彩筆濡染兮華簡授。濟濟紳。畫帿高張兮羽箭流。赳赳風。穆旒凝兮帶笑看。月爲常。樂莫樂兮君與臣。辰爲良。</text>
<title>小哉賦 講義誤對。命配光州。因御考課試前券。元子取筆點批。上特書放字。</title>,<text>一運衡於聖門。稱輕重於千古。堯太虗而至大。夷淸風而猶隘。齊有人而朕喟。一則仲而二則功。之成也太卑。器如彼而其局。管遇桓而有爲。語其大則宜王。仁無敵於濟溺。義莫尙於扶綱。文不墜而在玆。以其時則可矣。牛岑暮而執耳。小白國而仲父。噓王風於下阪。圓覇月於登壇。伊川髮而不被。非不大於其仁。同盟會而載書。一假字而匡君。存衛役而託名。伐楚師而行詐。專征威而樓侯。志不過乎功利。千乘大而是邦。五伯首而其罪。民塗炭而尙爾。侯弓矢而奚爲。皇王道而在彼。大如砥而不由。周郊邈而不雨。湯野旱而難蘓。終於斯而佐伯。未聞大於外此。由其才之陋哉。有厥器之若玆。觀玆局之不廣。譬之觴則易盈。淄門戶而窄窄。爾所居者礧空。天非大於井觀。海亦淺於蠡酌。胷襟礙於一匡。地步局於九合。微人禦而不爲。非伊小而伊誰。低葵壇而藐然。陋柯坫而蕞爾。仁以行而義擧。許大事而壞了。恢恢地而捷徑。納納界而窘步。衣裳會而縱成。斗筲才而奚取。盈盤血而手捧。惜游刃之未恢。拚璇題而激昂。仰聖意於黜覇。</text>
<title>朝起視之。眞所謂門外雪深三尺賦。</title>,<text>彤雲重以素華。士在庭而天寒。堆瓊陛而玉潤。綴金管而花繁。來縫掖而在門。天又雪於朝起。旣宸題之不偶。宛卽事之相符。昔河南而道尊。立門雪而諸子。摳衣初而亂絮。捨瑟歸而盈尺。君師道而一體。樂育化於今日。璇題煌而曰試。盖取義於程門。移凾几之莫嚴。像陛級之彌尊。靑靑衿而肅恭。若游楊之環侍。紅暾盪而晃牖。積素凝於宮墀。龍池外而玉塵。鵲觀西而瓊花。飛漠漠而幾時。遍皓皓於朝來。宮門外而拱立。是日也而多士。人如在而及門。雪非偶於盈庭。天公發以會事。平地尺而繁霙。今乃覺而轉眄。倘諸生之猶在。氷花潔而照汝。肅衿袍而無譁。師之道猶尙嚴。王所在而宜敬。丹扆儼而穆臨。仙仗高於凾丈。儀休愆於檢身。禮則同於受誨。尊嚴地而列侍。節候符於前後。天九重而不違。庭三尺而皎如。惟匪怒而亦敎。果何如於爾曹。觀章甫之鵠立。驗明庭之蛾化。提撕地而玉汝。盍亦觀夫瓊葩。齊莊處而育莪。已沐化於羣儒。玄冥詔夫滕六。一團扇以和風。瓊林攢以雪蘂。簾箔外而繁英。瞻金榜而拜手。仰師敎於吾王。</text>
<title>孔將軍在左。費將軍在右。</title>,<text>士馬奔如海。旗旄動若雲。原田誇晉勇。白日翳荊氛。敵勢潮聲退。車塵野色分。二臣方虎矯。鴻業在將軍。</text>
<title>喜悅好禾黍</title>,<text>岸岸巾車出。農功問若何。黑肥山雨重。黃纈野雲多。八月濃秋色。千家動醉歌。維魚徵吉夢。狼戾黍兼禾。</text>
<title>老人星</title>,<text>乾象參人壽。維南有大星。祥徵黃帝曆。瑞叶赤松齡。不老尊箕福。長春孕楚欞。滿斟天上影。山祝獻彤庭。</text>
<title>向陽門</title>,<text>瑞雲開碧殿。金榜射初陽。暖曬觚稜轉。晴涵繡旆颺。寅賓心肅穆。午會運靈長。物物同和澤。恭瞻二字煌。</text>
<title>雲近蓬萊常五色</title>,<text>輕如織錦爛成紋。高處瓊樓揔是雲。螭陛曉熏葱珮轉。獸罏朝烘篆烟薰。靑添御柳千絲拂。紅纈宮花萬朶分。穆穆堯衣天北極。佳人刺繡畫龍文。</text>
<title>岸容待臘將舒柳</title>,<text>陽律灰飛玉管初。金堤柳色定何如。輕黃㬉與梅潛洩。淡綠晴隨草細噓。柔似宮絲添夜繡。纖如雲髮待春梳。且看二月章臺下。拂盡東風得意舒。</text>
<title>池上于今有鳳毛</title>,<text>詞臣家世鳳凰池。丹穴何年彩翮儀。紅藥院中巢閣日。黃麻殿上覽輝時。前人自是非凡鳥。瑞羽如今又肖兒。鵠峙鸞翔西掖裏。埤梧應老舊棲枝。</text>
<title>少苑城邊獵騎回</title>,<text>芳艸緜芊不起埃。翩翩白馬上林回。金鞍帶血猳兒去。雪羽麗龜鹿母來。倐過長楊春樹合。旋歸細柳暮雲開。且須大獵陰山下。猿臂虎頭氣壯哉。</text>
<title>庚戌大告武成 排律</title>,<text>肅將騂牡㓗予誠。上帝於昭在彼京。久矣岐周遵養晦。俄然牧野會朝明。登舟魚已天心見。流屋烏看異瑞呈。小子戎功欣有緖。先王志事幸今成。白旄揚武時維甲。玉瓚虔禋日在庚。左戚右干治象著。春臺從此致昇平。</text>
<title>天顔有喜近臣知</title>,<text>端笏峩冠拜玉。薰琴一曲太平詞。祥光暖與紅雲合。和氣融成淑景遅。春解龍顔瞻密邇。天臨鵷列獨恩私。幾年掌翰朝靑瑣。萬國無憂驗彩眉。滿袖香烟携五夜。繞鱗祥日識多時。正逢紫極風雲會。又是靑春劒佩隨。芍藥簾㫌仙漏近。芙蓉殿角午陰移。回看法座陽和遍。已覺凝旒玉色怡。瑞旭昭森龍衮袖。恩波洋溢鳳凰池。手中五色絲綸字。自幸明時荷聖知。</text>
<title>迎日推筴</title>,<text>冬至陽生七日期。郊天壇下拜雲師。一輪瑞旭寅賓地。萬戶潛雷子建時。叶律陰陽玄象遠。周天軌躅大鴻知。觀於是日迎黃道。卜以中庭産翠蓍。歷數三元仍大衍。分成再扐更歸奇。鴻濛闢後三千甲。蟻磨盤中十二支。細玩四方餘一度。幾回三百六旬朞。測圭功並星臺奏。應律時同嶰竹吹。陽至朔朝觀復始。天心子夜驗無移。請看黃帝緜千曆。氣數曾從這裏推。</text>
<title>金剛一萬二千峯</title>,<text>如來現法十方遊。幻化金身此地留。海外三千高麗國。人間第一歇惺樓。高低大小諸山合。南北東西萬景稠。閃鑠黃金飛百道。虗明白玉競千流。雲歸須彌蒼蒼面。日映毘盧上上頭。千佛尊嚴疑卓錫。羣僊飛下欲鳴球。靑霞潭上靑楓映。白馬峯頭白雨收。皓石參差支佛榻。丹崖上下隱仙舟。橋虹不雨橫千尺。崖瀑如雷下九湫。說偈如將獅子伏。聽符兼恐火龍愁。鶴巢花雨諸天外。鴈落晴沙綠水洲。石鉢洗泉蒼蘚滑。香爐照日紫烟浮。長繩遠遠山腰帶。鎖鐵搖搖石吻鉤。鏡裏雙鬟嬌玉女。雲間一點露金牛。養心知自安心得。上院先從下院求。百㙮橋頭雲渺渺。正陽寺下水悠悠。飛光纈彩紛隨袂。沓翠霏紅亂入眸。倐忽俄看皆變態。登臨何處且冥搜。隱身臺石朝霞映。元化洞天夕籟颼。烏井東回淸瀨爽。龜巖西望白雲幽。泛鐘自是先王錫。蘭若多從勝國修。接猱雲崖苔滑屩。窺泉石竇火懸篝。峯高知有來黃鶴。潭黑時看起赤虬。永述仙蹤雲鎖壑。乖厓大字石留丘。桂花臺下春長在。明月橋邊路正脩。白斂峯雲疑不夜。紅酣霜葉最宜秋。千山競秀濃如滴。萬木交光遞似郵。太素精神延矚遠。白毫光氣四望周。星羅棋置均排布。月斧雲斤巧刻鎪。萬種形容隨地異。雙眸應接不遑謀。百花叢裏初開萼。千水源頭亂點漚。疑鬼疑神渾不辨。如雲如雪互相投。初如悍馬拋紅勒。旋似豪鷹解綠鞲。緱氏山人吹玉篴。陽臺神女按箜篌。千營介冑投戈士。萬國衣冠執玉侯。雪衲雲裟禪佛界。芳蘭叢玉謝王儔。依俙太液紅荷發。髣髴淇園綠竹抽。銀漢河流秋色奪。廣寒宮殿月光偸。分明繪畫知難得。倐翕陰陽不自由。換骨由來皆骨是。前身何似後身不。八千劫已形形幻。萬二峯成箇箇侔。輸瀉精英山四面。通明虗白海東陬。三時活化流金碧。一氣融成似瑪瑠。知是神工陶洗出。厥初蟠結鍾來優。山於天下非爲少。地最關東舍此疇。鰲背仙人方丈土。鵬邊地勢海中州。三山可是非塵界。一見方能絶俗憂。竹杖芒鞋須遠訪。騷翁墨客合歌謳。華人願見詩猶在。海客談瀛興已遒。只願金光言采采。遙添海屋聖人籌。</text>
<title>少年行</title>,<text>春城日高晴四眺。陌柳攪眠花如燒。金市東頭第五橋。挾轂相逢何年少。白鼻連錢珠勒馬。半腰橫嚲芙蓉鞘。潤如春雲美如英。騰騰顧眄生光耀。自言家在渭川陽。半生生活黃金竅。從古秦中綺羅地。風烟又被陽春召。葡萄館裏鷰語嬌。鳳凰池上花暈照。揚鞭嚲鞚曲江頭。傍人讓我金丸竗。臨水紅樓捲珠幔。秦娥抱箏微微笑。千金不惜買一醉。杜陵遊俠時相要。山海盟成倒翻瀾。囷廩傾盡無餘糶。叱咜能令白日動。喣噓可使靑山漂。但願南山白虎射。不數東海蒼鰲釣。况是擾擾百年內。夕鐘曉漏金鞅掉。恨不生逢漢武時。鳴劒去應遼河調。有歌休唱都護曲。有酒願澆平原廟。只愁芳年容易度。羲和拂鞭催西曜。君看舊時英雄墓。石麟卧笑流螢吊。但願生前酒不空。醉了狂歌歌又嘯。語罷走入紅塵裏。呼鷹獵彼春山嶠。</text>
<title>命之曰功成慶善樂以童子八佾舞於庭 科體</title>,<text>武定文治山河寧。七德歌曲洋洋聽。挽海爲樽未央壽。斲石記功靈州銘。吾聞上古樂出虗。樂者可通其德馨。伶官拜命奏新樂。慶善其名輝瞻聆。維昔潛龍龍在淵。此地信美仍鍾靈。三尺劒起定黃圖。一洗宇宙氛埃腥。大哉一統皇王業。茫然八荒爲階庭。龍挐虎爭十年間。海晏河淸今日丁。大唐皇帝歸來日。塵埃舊事記髫齡。少昊虹彩華渚繞。漢皇雲氣碭山停。地以人貴古所云。不有大樂難以形。盖聞有周王業成。㓒魚播曲聲泠泠。又聞枌楡鄕社宴。大風歌成授漢伶。大功洋溢今四海。可使人聽如雷霆。朱干玉戚儼在庭。八八隊分執鷺翎。翩飜左右袖如雲。倐忽東西弁若星。渢渢奏出一樂府。故里憶曾鸞驂經。九幅春光正爛熳。法樽新斟山壽𨤍。皷之舞之太平象。頡利馮智紛在廷。模天畫日太史筆。又有芸臺汗竹靑。</text>
<title>流霞亭行</title>,<text>流霞流霞乃在東。城之東江水之涯。江水漪漪綠如染。亭影江光相映遮。畫甍參差媚紅日。朱欄邐迆耀白沙。中有菀菀諸君子。自言身是金門士。金門杳如天上在。我王高拱紅雲裏。朝廷思用讀書人。賜暇龍山年少臣。學士居正拜受命。因時制宜儀文新。殿上鷄舌含香日。寺中蠧魚對案辰。更有淸江少塵事。華搆百尺君王賜。俯眺漢水鴨頭靑。回看木覔螺鬟翠。晴沙淺映緇帷靜。濕雲細潤牙籤秘。南堂逈與西堂起。畫栱脩簷相對峙。九九三三賜良遊。賁飾昇平恩光侈。是時紅塵一騎來。下筆立就千篇催。宮醞許分黃封下。宮燭撤與金蓮回。旬課月製有定制。作成周王勤栽培。當世艶稱文章手。淸朝輩出瓌奇才。列祖貽謨百有年。聖朝紹述光于前。春秋勝遊倣故事。內閣誌中新補編。寄語霞亭亭上月。如今定復待人圓。</text>
<title>城市全圖</title>,<text>盖聞太初元氣積。豊融澒洞無終始。淸者爲天濁爲地。涎上下渾是水。聖人宰物判鴻濛。九土星分萬國峙。蒲亳雍洛始受命。羲軒舜禹周漢氏。薈蔚文明中華土。恒岱布脉綺縷似。散作崩騰萬千幹。一幹飛渡滄溟裏。乃爲白頭鎭東藩。長白太白靑峛崺。劒拔斤削望無際。巑岏嵂兀何時已。倐翕無端舒平陸。盤紆大野恢千里。或如星離西北拱。或如雲奔東南起。帝謂太華神拜命。手捧一朶芙蓉紫。下立蒼茫積翠間。萬丈碧玉天半倚。團結精英作王鎭。宇宙終古長如彼。我東國步與山齊。無疆萬萬千千禩。鬼秘神慳自有待。九五飛龍吾王是。手持金尺裁寰宇。天作高山大基址。白雲峯高動豪吟。洛面邙背八瞻視。忽聞空中卓飛錫。鬱葱佳氣浮在此。正位居中紫閣下。襟帶合抱江山美。其陽環拱波晶晶。其陰鼎立山累累。高張左右將飛翼。駝岳仁王相依披。下視終南正對午。一抹濃綠當案几。岑鬱金蠶最高處。山斷白連千粉雉。周遭四圍中央濶。豊土沃壤維民止。維歲洪武某月日。王曰司空建都鄙。剔𣝓攘柘有夷行。定中星叶堪輿理。三里五里拓基地。春風一夜生紫李。左廟右社刱制度。國中經緯環九軌。乃作朝宮壯王居。千門萬戶開逶迤。五雲多處是仙鄕。雙闕連甍天半指。上林花深香藹藹。內池水煖春瀰瀰。是時疆場靜無譁。金膏化溢天顔喜。未明東上閣門開。凝旒坐待扶桑晷。鹵簿分頭引班入。蹌蹌濟濟羣龍跪。赤芾葱珩大丞相。金鑾玉珮諸學士。從容賜對都兪席。花間午日移彤戺。退食委蛇多暇日。三節佳遊復上已。雜遝花陰金珂散。車車馬馬迷尺咫。午門開處萬井分。靑繩御路平如砥。五衛六寺各位置。先王設施周官以。豸冠黑衣霜臺府。畫戟彫戈將軍里。大哉禮樂春曹志。明於黜陟天官紀。地府開門爛用金。貨泉流行計億秭。今之司冦古臯陶。可使斯民消奸宄。有如雨露滋百物。戶口日增繁生齒。八域之中大都會。來人去人紛如蟻。紅塵四合衚衕裏。匝地閭閻仍櫛比。瓦縫參差若魚鱗。廊腰縵迴如鳥跂。高柳垂垂墻被繡。芳草離離陌分綺。十字通衢牌樓高。回回四望無遠邇。暮鍾纔歸曉鍾來。闐街咽巷三條市。千金價重蜀綺藏。上層樓高剡藤庤。姣服當街競相引。誇道半生駔𩦱技。山積雕胡白如雪。晨朝對人爭吻觜。哀彼魚塩與菜果。錐刀競利胡乃爾。杏花簾箔誰家樓。淡碧酒旗風旖旎。上元八日昇平遊。金吾法禁通宵弛。一輪明月虹橋大。萬竿紅燈鰲山侈。鳳笙龍管劇遨遊。香街紫陌來宛委。梨花院落風流卽。綠槐門巷芬華子。翠韝策驢平頭奴。禿袖調鸚如花妓。自言相邀不復辭。歌朋酒徒隨指使。曬髮三淸盤陀石。賞春六角繁花蘂。就中甲第誰第一。不羡陸生營好畤。欄檻曲曲煥畫圖。亭臺處處如棘矢。金谷繁華且莫論。平泉花石差可擬。華燭炫耀紅𣰽毺。珍羞綺餐羅寶簋。紫駞羹煖盤瑪瑠。綠蟻酒泛金杯匜。盈門拜揖何紛紛。平明宴客迎珠履。往往意氣重然諾。寸心相照輕生死。尙有風聲慕燕趙。走馬闘鷄腰尺匕。忽與會心人相遇。酒樓茶肆掌一抵。醉後高談凌五公。一生豪華長自恃。况是王城盛繁華。今我不遊將何俟。四時風烟各異觀。倐忽朝暮光景徙。麗日搖搖金柳枝。光風泛泛靑蘭芷。士女傾城集如雲。到處笙歌鳳聒耳。自是謳謠占民俗。不妨談笑雜巷俚。金堤緩步塵生袂。玉道輕躡花承屣。自古吾東尙禮義。有詩不欲歌溱洧。可是長安買花節。好花不論價倍蓰。靑絲玉壺黃公壚。主人自道多且旨。粧點草色東南陌。春來放牧羔羊豕。聞道天閑十二廐。金覊躞蹀多騄駬。鞭出長楊白如月。繡韉紅勒珊瑚箠。我王無事不用騎。桃花淨洗淸江涘。細柳春閒白日長。畫皷晝卧元戎壘。有時東城射鵠歸。羽林健兒橫弓弭。爾輩豈知王之力。滿城烟月今姚姒。雨暘燠寒一天下。四野無憂安耕耔。何人輸入意匠去。太平山河模一紙。說時非難畫時難。畫者胷中臣能揣。文物芸芸不可畫。畫之不就徒弔詭。遂將粉筆點三峯。三峯離立如相掎。其下烟靄掩映間。宮室百官斯已矣。譬如畫月先畫雲。雲間月出三昧髓。呀然一幅掛中堂。起整袍笏臣拜跪。憶昔先君鼎定日。上天眷佑王受祉。今王繼序在此圖。常目天命日顧諟。於皇赫業漢陽都。畫外書之芸閣史。</text>
