<title>次牧隱觀魚臺賦</title>,<text>天作高臺。傍海之涯。觀於海者。惟此非他。試登玆而遠望兮。但見天與水其相磨。驚濤洶湧兮。摠是黿鼉之窟。三山渺渺兮。何處神仙之家。瞻扶桑兮日月。對鬱島兮煙霞。俯瞰兮汪汪而莫測。喜魚鰕涵育之得地。夫豈若井鼃之拘於虛兮。區區自多乎勺水。紛紛縱鱗掉尾而任其所適兮。奚啻一日而千里。莊生之樂。謾詑乎惠施。韓公之釣。空歎乎叔起。顧余今日之觀魚兮。與衆人而殊異。受王命而莅此土兮。使萬物得所兮。其志不盈尺而不得鬻兮。雖古政之難可擬。風無烈而波不揚兮。爲聖世而竊有冀。奇形怪狀固宜其遁藏兮。何必燃通天之犀靈。天之生物各順其性兮。使之一視而咸寧。忘於道兮忘於湖。物與我兮同此理。仰不綱之至仁兮。苟㬥殄則爲聖門之所棄。肆牧老之起想乎於牣兮。歎末世之難跂。援中庸以贊詠兮。諒深契之在此。後畢翁之躡遺韻兮。亦有得乎微旨。余固不敢望兩賢兮。乃所願則學孔子。佔畢齋亦有次韻賦</text>
<title>歷代史畧賦 每句用周易四卦名</title>,<text>乾坤闢而有國。否泰承於其間。荒蒙時兮莫解。鑿井俗兮可觀。堯歸妹而巽虞。履爰革其夏正。周漸衰而比秦。劉濟屯而大壯。竆師旅於武帝。國何益於震威。時愈蹇於晉季。競羊鼎之朵頤。相噬嗑而分離。咸訟獄之歸唐。家人睽而相賊。大過萃於文皇。治道賁於坎極。需宋氏之君臨。同人心而和兌。大有德而撝謙。賢者遯於煕豐。民日困而渙散。明夷入而蠱國。艮嶽成而隨亂。究剝復之交尋。國恒亡於逸豫。德大畜而小畜。時旣濟而未濟。政必節而中孚。俗升猷而小過。苟人君欲損无妄之疾。斥陰姤而夬夬。</text>
<title>偶吟 兒時作</title>,<text>手把龍泉磨十年。精光一夜射牛躔。何時持贈西方美。撑拄靑丘半壁天。</text>
<title>京邸雨夜。詠滯雨長安夜之句。因以一字成五言一首。庚子免新時。免新以夜行故末句云。</title>,<text>一月客京華。家鄕路迢遞。明朝便拂衣。何事空留滯。白鴈下蘆洲。微凉生遠樹。客夢已難成。况逢孤舘雨。獨宿城東舍。漫漫秋夜長。依然殘夢裏。忘卻在他鄕。落葉蕭蕭下。蛩音切切寒。爲客仍秋恨。終宵枕不安。我家鳥嶺南。溪上山之下。如何舍此來。奔走千門夜。</text>
<title>與舍兄遊北溪聯句</title>,<text>散步淸溪曲。伯。 尋春北嶺前。仲。 紅如迎我笑。綠欲向人姸。仲。 正値風乎節。還追點也賢。伯。 忘歸至日夕。斗覺寫幽悁。仲。</text>
<title>次贈申德夫 厚載</title>,<text>與君情最密。樽酒共論文。雅量休休大。高談亹亹聞。今宵魂欲斷。明日手將分。匹馬襄陽路。回頭是暮雲。</text>
<title>晩景</title>,<text>曖曖時將晩。茅簷夕照紅。春光靑草畔。山色白雲中。遠意憑歸鳥。閒情付野翁。逍遙無一事。吟倚北窻風。</text>
<title>以厚陵寒食祭官。往開城作。辛丑</title>,<text>旅食京華客。松都又駐鞭。佳辰當百五。鄕路阻三千。覇業空城在。宮墟野草連。不堪遊子恨。懷古更悽然。</text>
<title>京邸寄泮中舍弟宗伯 海一</title>,<text>旅榻春將盡。思鄕日抵年。岸花紅半謝。宮柳綠初姸。枕有還家夢。囊無買酒錢。此時兼憶爾。心緖更悽然。</text>
<title>送權啓卿 迪 之京</title>,<text>白雪滿關山。西天行路艱。此時相解袂。其柰各愁顔。名徹冕旒下。恩超鵷鷺班。臨分更贈語。宦海愼狂瀾。</text>
<title>旅夜</title>,<text>悄悄高秋夜。懷人坐五更。孤燈半壁暗。寒月兩鄕明。有淚愁難抑。無眠夢不成。多情雞報曉。猶似故園聲。</text>
<title>踰鳥嶺</title>,<text>鳥嶺侵晨越。縈紆坂九折。傾崖峻復低。危棧連還絶。行路險如斯。人生休幾日。回車與叱馭。到此知優劣。</text>
<title>遊米𥸴寺</title>,<text>策馬尋危逕。捫蘿上翠微。禪堂佛像古。僧室客蹤稀。欲問三乘話。誰傳六祖衣。平生耽淨界。到此卻忘歸。</text>
<title>江邨卽事</title>,<text>寒煙羃水正黃昏。燈火微明處處邨。隔岸遙知厖吠處。行人帶月到柴門。</text>
<title>春晴 二首</title>,<text>滯雨淫淫到曉晴。陌頭春色轉分明。乾坤百物皆萌動。梅柳如今莫共爭。宿雨曉初收。茅簷滴未休。庭空啼鳥喜。池溢亂鼃愁。黑霧纔開野。靑山乍出頭。農家春事急。荷耟趁西疇。</text>
<title>別宗伯之京</title>,<text>垂楊飄拂百花殘。此夕那堪送去鞍。別曲偏成三疊苦。離懷更屬一杯寬。魚遊佇見龍門躍。兔棧寧愁鳥道難。男子元非鹿豕聚。臨歧莫作女兒顔。送爾長安去。離亭意若何。遙知西泮水。春雨欲生波。</text>
<title>次權石洲題嚴光畫帖韻</title>,<text>當年獨占此江山。身與臺邊白鷺閒。暫使客星驚帝座。歸來終老水雲間。</text>
<title>京邸曉起書懷</title>,<text>旅舘凄凉夢不成。披衣起坐待天明。山長水遠家千里。月落星稀夜五更。雞肋倘來徒役役。鵷班何事苦營營。今朝已决休官計。歸興先隨一鴈征。</text>
<title>客中夜詠</title>,<text>栗烈風稜利似鎌。孤衾凍臥百憂添。故山千里家書罕。京洛三年客味饜。隱隱鐘聲來暗室。依依月色暎疎簾。中宵反側難成夢。惟願雞人促漏籤。</text>
<title>留別權啓卿</title>,<text>始我西遊子告歸。離亭秋晩葉頻飛。君今戾洛靑雲滿。余又還鄕白雪霏。一去一來何役役。相攜相別各依依。明朝匹馬城南路。首九回時淚濕衣。</text>
<title>送別宗伯免新之行</title>,<text>離亭斜日照征鞍。握手臨歧欲別難。驛路長安千里遠。秋雲鳥嶺萬重寒。從看鵬翼摶羊角。豈效鮎魚上竹竿。平地風波然可畏。東華且莫久盤桓。</text>
<title>幽齋會敬呈</title>,<text>秋晩山齋木葉凋。追陪父老共逍遙。階前黃菊迎霜嫰。座上蒼顔帶酒韶。諧笑雜時情浩浩。杯觴飛處夜迢迢。斯堂斯會誠難又。願入龍眠一幅綃。</text>
<title>秋日晩望。書懷十韻。</title>,<text>高秋日向晩。煙靄正氳氤。漸失遙山色。纔分近路人。寒風吹瑟瑟。落葉下繽繽。宿鳥投林杪。歸鴻起水垠。盤桓仍極目。夷曠卻怡神。自得閒中趣。甘爲物外身。枯榮聽造化。得失任蒼旻。不願朱門富。寧愁白屋貧。生涯親筆硯。心事撫松筠。歲晏誰相問。幽蘭獨結紉。</text>
<title>從叔輓 從叔兄弟喪逝於數月之內。同日永窆。</title>,<text>死喪那忍說。題輓更長呼。心已前時折。眼從此日枯。沙頭悲鴈斷。鏡裏泣鸞孤。雙㫌同啓道。行路亦嗚嗚。</text>
<title>鄭友載甫輓</title>,<text>鄭公海鶴姿。靑熒琳琅質。妙齡擅名譽。風流流輩伯。托契許知己。自幸蓬麻益。如何二竪嬰。沈綿經累月。憐君病日深。來往問君疾。延我入臥側。歡然若平昔。那知半日面。永作百年訣。我有伯牙琴。朱絃從此絶。三更樑月夢。依然見顔色。令人更摧腸。孤鸞與鶴髮。幸有兩男兒。身後傳家業。有淚不勝揮。和墨寫一幅。</text>
<title>奉和雲堂處士朴公述懷詩三十六韻</title>,<text>奉讀瓊琚句。揩眸寂寞濱。絺章皆吐錦。鍊字便成銀。格律圓仍熟。波瀾渾更淳。長城宜奪壘。小技敢窺隣。可惜騷壇伯。空吟汶水春。盤桓在澗陸。蕭灑出風塵。生業惟黃卷。襟期有翠筠。心閒無物撓。頤養保天眞。但覺山居好。那知世味辛。龜藏甘曳尾。囊括戒膏唇。種果開園闊。滋花抱瓮頻。琴詩消暖日。杯酒遣蕭晨。趙孟焉能貴。黔婁不是貧。草堂凭子美。梅塢對居仁。林臥風飄髮。松行露滴巾。商顔歌採秀。濠上翫遊鱗。漁子何曾到。沙鷗自在馴。韜潛懷裏玉。嘲笑市中珉。賸得優游樂。甘爲放浪身。任他人事罕。忘卻鬢絲新。豈慕終南隱。眞成太皥民。高蹤縱難躡。素蘊請俱陳。通脫幾卿伍。猖狂阮籍倫。居然嬰俗累。無以拔塵因。乾沒名場畔。浮沈宦海津。崎嶇今始悔。稼穡信爲珍。酒病時遭罵。狂言或見嗔。誓灰朱紱戀。永與白雲親。此計成何日。孤懷鬱莫伸。陽春布佳氣。景物媚芳辰。別界長回首。閒區願谷神。倘今欺碧嶺。其柰愧蒼旻。自愛幽兼靜。非關膾與蓴。無將塵外鶴。不狎世間人。衣已裁靑薜。冠當製白綸。預將詩報壑。且莫截來輪。處士諱泰華。余之姑母夫也。少以詩文鳴。崇禎後隱居于郡北汶上。</text>
<title>過吉先生㫌門。次魚潛夫韻。</title>,<text>曾見先生謝辟書。旅遊今日過遺居。烏山不改孤松色。鵠嶺誰悲麥秀墟。節義千秋昭簡策。裦㫌八字耀鄕閭。淸風凜凜猶如昨。起敬能令髮竪予。</text>
<title>與韓博士翼之。同醉于正錄房。</title>,<text>秋雨霏霏細入庭。客懷宜醉不宜醒。况逢情友論心事。今夕何辭酒滿甁。</text>
<title>京邸次李同年爾能 在容 韻</title>,<text>疎拙行身動跋前。東華豈合久留連。平生性癖思林鹿。半世功名上瀨船。夢罷五更孤鴈夜。魂歸千里白鷗天。塵冠何日都門掛。好趁西風匹馬旋。</text>
<title>在京次聘君韻 乙巳</title>,<text>年光忽忽减顔容。又過三春逆旅中。紫禁煙花明麗日。故園梅柳任和風。官寒無計斟浮綠。馬瘦何心踏軟紅。最是佳辰愁望處。太行山上白雲籠。</text>
<title>重陽日戲吟</title>,<text>門外無人送白衣。佳辰虛負菊花期。空庭盡日蕭蕭雨。多少閒愁獨詠詩。</text>
<title>星山呈主守</title>,<text>蕭疎小雨入寒窻。旅舘孤燈影作雙。役役吾行眞泛梗。搖搖覊思似翻幢。霜鴻叫侶歸相引。落木隨風欲盡降。郡角一聲推枕起。書懷賴有筆如杠。</text>
<title>奉別沈廵相 梓 二十韻</title>,<text>矦伯知何筭。如公少等倫。相門傳世德。王室得贒臣。瑞彩雲間鳳。溫姿席上珍。歷敭皆密地。超擢自嚴宸。筆爲編修秉。謨因召對陳。廉頗驚禁裏。召伯主南垠。暫離銀臺直。爰持玉節廵。邊門嚴鎖鑰。下戶遍陽春。分振貧無餓。平反枉必伸。民方欣借冦。公柰苦思親。北闕陳情日。南州失哺辰。翻敎滿車老。更作臥轍民。嶺海仁風卷。門閭喜氣新。食恩仍鏤骨。愁別獨傷神。甲子泥塗混。妻兒凍餒嗔。靑雲能引手。黃閣佇垂紳。鳥嶺雲侵棧。山城雨浥塵。行裝澹秋水。歸路達要津。眼冷看征蓋。魂飛逐去輪。襄陽碑下淚。此日更沾巾。吾郡有沈公先大夫去思碑。故末句云。</text>
<title>花川道中</title>,<text>馬上詩情底處憑。耽看天際白雲興。邨家遠近臨郊野。道路高低幾阜陵。行客正愁炎夏苦。農夫方喜麥秋登。遙瞻小白籠煙霧。疑有千年絶粒僧。</text>
<title>贈別宗伯之京</title>,<text>此夜離懷底處憑。相攜不寐逮晨興。蜚英佇爾騰雲路。學步嗟吾等壽陵。五月炎蒸人正倦。千重棧道馬難登。長安故舊如相問。爲報今爲入定僧。</text>
<title>答寄申修撰德夫 二首</title>,<text>千里音容間。相思柰爾何。江南秋水闊。嶺北暮雲多。忽得三章寄。長吟百遍過。卜隣言可踐。漁艇艤煙波。申詩有卜隣之語。故末句云。破屋蘆洲裏。誰人問所思。江湖秋日興。唯有白鷗知。</text>
<title>瓢隱金公 是榲 輓</title>,<text>昂昂仙鶴下人寰。矯翼蹁躚江海間。浮世笑他名利界。幽居占得水雲關。詩朋酒伴時相訪。明月淸風趣一般。還厭區中多汚濁。帝鄕歸列玉童班。</text>
<title>次西厓先生韻。題秀瓊上人詩軸。二首</title>,<text>杖策尋蘭若。行到山中央。山中歲云暮。蘭菊同捐芳。悽然感時節。搔首仍彷徨。忽見山前柏。蒼蒼千尺長。乾坤納納大。此身居中央。由其修不修。百歲異臭芳。胡爲陷迷途。摘埴而彷徨。回看大道上。悠悠萬里長。</text>
<title>雲堂處士朴公輓</title>,<text>我公高臥白雲堂。長與白雲共徜徉。一夕還乘白雲去。山林蕭瑟令人傷。家聲繼在芝蘭秀。德宇留瞻雪月光。小子從今何所仰。緘辭不耐涕滂滂。</text>
<title>寄申德夫直廬 庚戌</title>,<text>春晴旅舘日遲遲。愁坐孤吟孰和之。遙想玉堂淸切地。宮花閒對咏新詞。</text>
<title>楊花渡</title>,<text>春江風急早潮時。上下征帆任所之。惟有棲棲問津客。沙頭立馬喚蒿師。</text>
<title>雨夜書懷。寄申德夫。</title>,<text>蕭騷風雨灑寒窻。遠客思歸愁滿腔。旅食悲辛工部杜。幽棲慚愧德公龎。疎愚賦性誰相貸。磊落初心尙不降。又是情人阻尺地。終宵無寐對殘釭。</text>
<title>次朱子韻</title>,<text>千金無計賭呼盧。一醉何緣訪酒徒。惟有搜肝長吉癖。浪吟詩句付奚奴。</text>
<title>聽乞人彈琵琶。次東坡韻。</title>,<text>衣裳藍縷色凄凉。鬻技猶攜鳳尾長。嘈切調能爲別鶴。悲哀聲自和寒螿。時從市肆摩空槖。幾向邨家倚短墻。爲爾沈吟三歎息。豪榮寒乞理茫茫。</text>
<title>客榻秋日 二首</title>,<text>我自南來二月中。忽驚時序又秋風。梧桐葉葉飄金井。鴻鴈雙雙響碧空。千里歸心雲縹緲。五更孤夢月朣朧。故山滋味今應好。蓴菜方鮮稻正紅。竆達由來係彼天。且當隨分聽其然。求丞不得何求郡。乞巧非心况乞憐。漠漠陰雲欺白日。漙漙玉露滴寒泉。秋來遠客歸愁切。竟夕昏昏作睡仙。</text>
<title>夜坐書懷。寄李監察紀伯。</title>,<text>禁樹鴉棲夕日沈。坐看庭院稍陰陰。離家屈指驚年半。倚戶支頤到夜深。錯落星辰環北極。凄淸風露滿西林。感時觸物仍長歎。同志何人會此心。</text>
<title>夏日次放翁韻 二首</title>,<text>竆巷苔深草逕微。幽居盡日掩柴扉。田園漸喜桑麻長。林藪時看鳥雀歸。已分悠悠仍泛泛。都忘是是與非非。綠槐陰下吟詩處。更愛淸風入我衣。疲病年年白髮新。且從田野養閒身。江邨長夏多幽事。竹榻淸陰少別人。每爲迎凉開北牖。時因謀醉過西隣。微生已自甘疎放。東老如何肻厭貧。</text>
<title>奉別金丈 迬 之任咸平</title>,<text>離歌一曲夜將闌。風露凄凄月色寒。此後相思何處是。海雲千里路漫漫。</text>
<title>以文兼赴京。宿忠州店。曉起書懷。癸丑</title>,<text>茅舍雞鳴曉色蒼。起呼童僕促晨裝。功名虛帶將軍號。夢想猶懸太守章。天象分明瞻北極。地方迢遰憶南鄕。平生耿耿君親念。未報恩時詎敢忘。是夜夢爲太守</text>
<title>竹山道中遇風雨</title>,<text>北風號怒雨霏霏。萬逕人稀鳥不飛。誰使蘆洲閒臥客。強驅羸馬向王圻。</text>
<title>朝望聖居山吟一絶</title>,<text>竆陰鎖日朔雲幽。空舘何因慰客愁。惟有聖居山上雪。朝朝相對白添頭。</text>
<title>登滌愁樓</title>,<text>愁來無以寫。晩上滌愁樓。官路行人織。松林宿鳥投。北瞻丹極阻。南望白雲浮。多少覊孤恨。憑欄付酒籌。</text>
<title>維鳩驛滯雨</title>,<text>風雨凄凄古驛邨。茅簷獨坐正消魂。春禽不識覊人恨。盡日空庭自在喧。</text>
<title>敬天驛</title>,<text>淸明節迫雨初過。處處郊原草色多。湖外春風長作客。驛亭斜日獨悲歌。</text>
<title>卽事</title>,<text>秋意初生暑氣微。遠邨煙樹暎斜暉。茅齋竟日無餘事。臥看簷巢鷰子飛。</text>
<title>次贈李持平耳老 耼命</title>,<text>極目西天不見雲。送君今日入脩門。明時病拙元無用。倘許歸田亦聖恩。</text>
<title>次寄柳寧海文叟 經立</title>,<text>離婁爲瞽曠爲聾。公道如今付水東。寵辱豈驚弘度內。邇遐同囿至仁中。南州佐幕衰慵甚。北海忘年臭味同。多謝煩襟賴一滌。朗吟瓊什穆淸風。</text>
<title>贈別東萊伯李勉餘</title>,<text>爲問蓬萊倅。那拋白簡來。南關知重地。北闕選賢才。昔別頭俱白。重逢眼乍開。行輈無計挽。坐到曉雞催。</text>
<title>辛慶山孟衍 蕃 輓</title>,<text>長我十年事以兄。追從隨處露深情。聯翩作宰隣元白。先後歸田異死生。臥轍民還攀素紼。倚門親忍見丹㫌。玉山簡札盈箱篋。一遍披來一涕橫。</text>
<title>金掌令 廈梴 輓</title>,<text>嵩善山川秀。鍾精降此人。文華乃餘事。孝友本天眞。藝苑仍游刃。龍門遂躍鱗。威行驄馬日。治著印章辰。洛社初傾蓋。湖城更作隣。忘年知契厚。勸酒見情親。聚散嗟無定。團圓恨未因。浮生還似夢。往跡已成塵。嶺嶠無良士。朝廷失藎臣。情乖束蒭奠。回首益沾巾。</text>
<title>次李相國韻。題大谷寺僧詩軸。</title>,<text>積雪陰雲四野平。衝泥踏險馬難行。暮投大谷禪房宿。朝對中峯佛日明。雲衲儘能談至道。塵纓空自愧浮名。悤悤又戒征鞍發。回首靑山別有情。</text>
<title>送申天休之任羅州 天休曾任茂長，全州。皆有聲績。故末句云。</title>,<text>五馬翩翩向錦城。人皆稱屈我稱榮。君親固有日長短。內外寧論官重輕。蘆嶺暮雲迷去路。洛陽殘雪惱離情。先聲已振湖山裏。璽召行應待政成。</text>
<title>送李學士夏卿 夏鎭 赴燕</title>,<text>離筵唱罷渭城歌。西極迢迢送使車。端爲聖朝刪穢史。肻辭周道咏皇華。燕臺物色詩情惹。晉室山河客恨挐。第一東韓如有問。蘇公家世莫須誇。</text>
<title>王大妃殿延祥詩 二首</title>,<text>銅漏催傳五夜寒。東朝問寢報平安。曉來吉語喧宮禁。應爲吾王慶履端。閶闔和風起。祥雲捧禁闈。坤元恩及物。令德練爲衣。柈菜含新色。宮梅帶瑞輝。內中多勝事。金綵鷰飛飛。</text>
<title>王大妃殿春帖子</title>,<text>乾坤一夜報王春。長樂風光屬此辰。細菜寒花隨節早。祥雲瑞日共年新。仁恩藹藹同天運。慈孝融融二聖人。不獨臣隣爭獻賀。也應歡抃八方均。</text>
<title>孤竹舘咏懷</title>,<text>寥寥孤竹舘。獨坐日如年。家遠鴻無信。愁多酒失權。雲飛嶠南極。天接海西偏。何處鄕關是。擡頭眼欲穿。</text>
<title>江陰縣</title>,<text>古縣臨江渚。民居傍海門。春潮晩來急。人語渡頭喧。</text>
<title>舟行</title>,<text>解纜江陰縣。乘潮下白川。人煙兩岸外。山色一帆前。醉裏時聞角。吟邊或叩舷。滄波羞海鳥。驚起遠翩翩。</text>
<title>金川郡。送別舊使丁令公。昌燾○二首</title>,<text>歸飛一鶴向雲間。悵望仙姿不可攀。幕裏靑衫偏惜別。暮天春日摠愁顔。西民無柰擁征騑。海曲春隨腳下歸。一路悲愁天亦會。故敎花柳斂芳菲。時三月將暮。而風日凄寒。花柳未舒故云。</text>
<title>瑞興客舘。次板上韻。</title>,<text>縣舍停驂處。春天欲暮時。主迎賓勸酒。風引雨催詩。官况何須說。覊愁只自知。遙憐故園裏。花柳亦相思。</text>
<title>鳳山道中</title>,<text>覊蹤於世久棲棲。幕府行裝又海西。千里離親懷渺渺。三春爲客意悽悽。他鄕近浦潮聲亂。征路臨郊草色迷。回首家山何處是。碧天無際暮雲低。</text>
<title>信川道中</title>,<text>海西千里正春風。王事驅馳西復東。芳草任他隨處綠。閒花不分向人紅。殊方摠是傷心色。美酒還無破恨功。驛路迢迢行未已。雨餘雲靄滿晴空。</text>
<title>信川客舍曉起</title>,<text>客榻春眠覺。窻間曙色生。庭空人寂寂。啼鳥數三聲。</text>
<title>安岳客舍。次板上韻。</title>,<text>踏遍關河欲白頭。楊山此日更登樓。微茫遠峀層層立。澹蕩春光靄靄浮。望眼長懸天北極。覊魂每往嶺南州。憑欄不耐君親戀。一醉無心作勝遊。</text>
<title>雨後吟</title>,<text>萋萋芳草翠連空。無限春光一望中。楊岳朝來微雨過。杜鵑花泣小池東。</text>
<title>安岳蓮池聞鼃鳴。戲爲問答。二絶</title>,<text>郡舍東池鼃閣閣。在官知是爲官鳴。如何不識覊人恨。聒耳還敎夢不成。我是無情一微物。喧鳴寧復卞公私。只嫌客舘無聲樂。故當今宵鼓吹爲。</text>
<title>長連客舍次韻</title>,<text>斗大長連縣。依山傍海堧。賓軒瞰原野。春物媚雲煙。鄕夢迷千里。覊蹤滯一邊。倚欄愁獨立。遲日苦如年。</text>
<title>殷栗觀稼樓次韻</title>,<text>三春爲客遍西州。覊思悽悽苦似秋。惟有元龍豪氣在。強扶衰病獨登樓。</text>
<title>又次客舍韻</title>,<text>紅稀綠暗暮春容。北走南奔倦客蹤。來到栗州孤舘坐。支頤空對四王峯。</text>
<title>豐川客舍次韻</title>,<text>行行州縣幾經過。踏遍長途途轉多。望眼忽竆天接海。又驚身在古西河。西河豐川舊號</text>
<title>自豐川向長淵。夾路紅綠。撩亂客思。寓吟自嘲。</title>,<text>男兒行色亦堪誇。走馬東風賞物華。十里五里經過路。北邨南邨桃杏花。</text>
<title>長淵客舍咏懷</title>,<text>三春已盡還逢閏。天爲遊人鎭物華。軟綠一般邊地草。深紅猶是故園花。客愁黯黯詩情索。歸思迢迢嶺路賖。徙倚危欄空送目。海山千疊夕陽斜。</text>
<title>雨後吟</title>,<text>前山朝雨後。客舍柳靑靑。睡起晴窻裏。無人鳥下庭。</text>
<title>金沙寺道中</title>,<text>地維西盡海。邑號是長淵。行色當春日。風光近午天。靑連芳草路。白羃遠林煙。強欲探奇去。慚非少壯年。</text>
<title>金沙寺。次板上韻。二首</title>,<text>金沙色色聚成峯。幻出瑤臺世界中。登陟俯臨滄海水。乘槎欲到廣寒宮。蒼茫孤嶼見歸雲。仙浦依依對寺門。更上白沙峯頂望。阿郞千載怳知聞。寺之越邊。有阿郞浦。阿郞古仙人云。</text>
<title>次寄柳掌令 晉三</title>,<text>危欄獨立對斜暉。雨後前郊綠正肥。客裏光陰渾不省。啼禽驚報已春歸。</text>
<title>高亭酬柳掌令 在州東二里許。亭主卽士人安某。</title>,<text>花已飄零草色深。陰陰綠樹語山禽。佳辰此會誠難得。竟夕追陪爲討襟。偶因乘興出州城。更愛松間風有聲。杯酒豈關千日醉。瓊章可見百年情。</text>
<title>自結城泛舟而下。上水心亭。吟一絶。結城在州南十里。海岸水心亭。卽越浦邊山麓。古有亭今廢。</title>,<text>淸絲急管載扁舟。泛泛中流任去留。來到水心亭上望。海山千點暮雲浮。</text>
<title>孤竹舘卽事</title>,<text>綠樹陰濃白日長。風來午枕產微凉。箇中淸趣無人會。臥對南山晩色蒼。</text>
<title>望首陽山</title>,<text>我來孤竹舘。遙望首陽山。薇蕨今猶在。淸風不可攀。</text>
<title>延安南大池賞蓮</title>,<text>折得荷花有所思。憑欄空唱采蓮詞。秋江不恨芳華晩。只怕西風白露滋。</text>
<title>瑞興客舘。次芝峯韻。</title>,<text>柳綠花紅驛路前。行行隨處信吟鞭。三春已暮長爲客。家在天南郡醴泉。</text>
<title>觀小學書有感</title>,<text>善惡其初性不懸。端由習遠有愚賢。爲人如欲全天賦。請讀文公小學篇。</text>
<title>謝權九萬丈來訪</title>,<text>柴門寂寞可張羅。剝啄驚臨長者車。握手論文情款款。不知星月已西斜。</text>
<title>送宗伯之堤川僑居</title>,<text>此日那堪別淚揮。相看俱是鬂毛稀。林中纔罷啼烏血。湖外還嗟一鴈飛。北嶺陰雲迷去路。春天落日照征衣。惟須努力加餐飯。好趁秋風促駕歸。</text>
<title>次宗伯寓居韻</title>,<text>世路危三峽。人心劇七盤。爭如棲嶺碧。自是戀崖丹。地似天台洞。溪疑八節灘。塵蹤他日往。卻恐訪羊難。</text>
<title>奉呈聘君</title>,<text>未拜龎床已四年。榮臨何幸更留連。蒼顔白髮神逾王。討易硏幾語益玄。細雨霏霏三月暮。深情款款一樽前。預愁明日分攜後。門掩梨花夕照邊。</text>
<title>鼎院次李瀼西韻</title>,<text>滿眼韶光摠有情。溪花含笑似相迎。江南雨歇山逾綠。天際雲收月轉明。意會景時塵慮散。神遊虛處道心淸。良朋鼎坐談今古。不覺河沈斗已傾。</text>
<title>遊春吟 癸亥暮春。自鼎院歸家。馬上口號。</title>,<text>長郊十里信吟鞭。澹蕩韶光滿眼前。芳草江南微雨後。綠楊堤畔夕陽邊。流行賸見乾元大。發育方知造化權。自幸詩翁無一事。遊春天借太平年。</text>
<title>宿鼎院。次板上韻。</title>,<text>一室翛然萬慮虛。心遊太極故忘予。當軒月色黃昏後。繞砌波聲宿雨餘。景物無邊淸且爽。羲經在手卷還舒。夜深獨究消盈理。方信摧如是晉如。</text>
<title>次挹湖亭韻。贈主人鄭景瞻 䡏。</title>,<text>湖邊斗起有東𦤎。蓬島當年訝失鰲。江月一輪涵寶鏡。松風十里聽寒濤。主人賸占閒閒趣。過客空慚役役勞。卻恨塵緣催去轡。重尋更約九秋高。</text>
<title>嘲耳神</title>,<text>百體於身各有功。司聞爾職貴能聰。如何此日違官守。使我翻成廢病翁。</text>
<title>耳神答</title>,<text>於君惟我最多功。聞道當年幾效聰。浮世如今非是亂。裒如亦爲主人翁。</text>
<title>鼎院次板上韻</title>,<text>綠樹陰濃夏景幽。和鳴禽鳥得天遊。詠歸亭上翛然坐。風自淸泠水自流。</text>
<title>次鄭蔚珍丈 必達 金谷雜詠</title>,<text>杖策山前訪斜逕。雪中寒萼吐南枝。臨風三嗅君知否。自愛孤芳歲暮時。右孤山訪梅耆舊淳厖邨落古。依然風物似隆中。草廬知有高人臥。床下時應拜德公。右渚谷尋隱少長相攜一笑開。杯觴飛處好風來。松林日暮喧禽鳥。知是幽人醉盡回。右松林會客</text>
<title>次寄李君則 東標○二首</title>,<text>聞君種竹當門扇。日哦其間費筆硯。詞翁韻士賞已遍。愧我猶未窺其閞。故人高標薄層雲。雅性酷愛籜龍孫。肻許疎枝出短墻。長令翠色侵幽軒。阿誰謂妨嵐翠翫。辭舌紛紜久不斷。貞姿只合淸者管。此君寧容俗眼看。會待秋風吹杖白雲長山薇。吾當一往定是非。情人不見久。薄暮愁思發。遙憶草堂前。獨對疎篁月。高懷有誰知。曖曖時將歇。</text>
<title>次宗伯韻寄檀谷 二首</title>,<text>煙霞賸占樂吾天。世路緇塵遠目前。南澗垂綸來雨後。西山采藥趁秋先。幽居幾入池塘夢。勝跡時憑簡札傳。何日檀丘償宿債。茅茨共結白雲邊。秋水蘆洲漸沒痕。茅簷寒雨獨關門。西風蕭瑟生庭樹。宿霧依微羃遠邨。別恨可堪鴻失序。閒愁無賴酒盈樽。苦吟欲和瓊琚句。其柰沈痾思已昏。</text>
<title>過柳溪吟</title>,<text>偶出柳溪道。沈吟信馬行。松間一僧去。詩句此中成。</text>
<title>雨後有懷李日卿 昌興</title>,<text>草堂秋雨後。蛩響枕邊寒。想得長沙客。覊懷此夜難。</text>
<title>龜城吳上舍善餘丈。赴比安試。歷宿前邨。乘昏往見。叙阻而歸。枕上有懷。吟寄一律。</title>,<text>落落東西地。相思白幾莖。蘆邨半宵話。渭樹十年情。每惜人虛老。空悲命不亨。桑楡應獻捷。佇待大名成。</text>
<title>大谷棧道</title>,<text>錦繡秋山處處同。蹇驢行色畫圖中。長江徹底淸無滓。俯瞰眞堪滌我胷。</text>
<title>奉呈聘君。兼酬吳善餘丈。</title>,<text>文思水湧出無難。雄顧詩壇尙據鞍。椒桂搗殘餘味烈。瓊琚吟罷別懷寬。團圓把酒興猶發。天地回頭時已闌。莫道後期還不易。龜襄只是宿糧間。</text>
<title>九日。與洞中諸友。登集勝亭。用杜牧之韻。</title>,<text>黃菊初開落葉飛。秋光極浦望依微。佳辰好是相邀至。今夕寧須不醉歸。亭廢基存懷往事。興酣時晩惜餘暉。東林月上淸歌發。坐久渾忘露濕衣。</text>
<title>過雲巖 在丹陽。泉石絶勝。西厓柳先生作亭。今有遺址。</title>,<text>人說丹丘勝。雲巖最別區。糚成琪樹界。環立玉屛圖。此地今來過。前聞信不誣。厓翁遺躅在。景仰久踟躕。</text>
<title>宿丹山新邨</title>,<text>雪裏孤邨向暮投。主人眉蹙僕夫愁。茅簷凍坐誰相語。空對前山兩白頭。</text>
<title>初到檀谷。贈宗伯。</title>,<text>訪爾來當白雪天。初看驚喜兩茫然。藏非林慮形何變。隱似金華骨欲仙。蒼壁列屛圍粟裏。碧溪鳴玉繞門前。名區四郡斯爲甲。謝世吾將買石田。</text>
<title>瓮巖</title>,<text>巖以瓮爲名。嵬然取形似。實中難受物。虛號能無耻。</text>
<title>浣紗巖次韻</title>,<text>多少檀溪女。浣紗於此巖。吳宮寧願入。只解愛淸潭。</text>
<title>留別宗伯</title>,<text>二月分攜九月逢。連床情緖兩重重。塤吹篪和詩盈篋。弟勸兄酬酒滿鍾。聚散有期催去袂。湖山無語帶愁容。明朝匹馬淸風道。回首丹丘雪裏峯。</text>
<title>淸風江上</title>,<text>行到淸江上。遙瞻寒碧樓。孤舟搖棹過。鴉軋一聲秋。</text>
<title>伐峴道中</title>,<text>水作東西界。山爲左右屛。行行人不見。泉響只時聽。</text>
<title>鼎院。次旅軒先生古梧韻。</title>,<text>孟冬夜方永。皓月來高梧。幽人不能眠。起坐望庭隅。蕭條葉盡墜。槎牙影偏孤。周衰鳳不至。風雪甘槁枯。吁嗟豈獨爾。世道多艱虞。</text>
<title>日卿蒙赦歸京。贈五言近體一首。時聖上順行痘疾。有大赦。</title>,<text>氣候三陽近。邦家大慶餘。乾坤流厚渥。滄海起竆魚。髮白愁分袂。眉黃趁倚閭。京華他日夢。能到野人居。</text>
<title>金丈  輓</title>,<text>去歲夏之初。陪話光州宅。今歲夏之仲。驚聞就窀穸。回頭人事異。已自心愴惻。何况累世分。念之堆生臆。稀年世稱壽。多男古所祝。緘辭當永訣。衰鬂添莖白。</text>
<title>神堂洞白戰。呈座中索和李君則。蘆浦神堂戰藝</title>,<text>一水東西會以文。槐亭少長簇如雲。詞壇分陣方酣戰。酒席飛觥共帶醺。天末風生炎已去。林端煙起日將曛。百年勝事寧無紀。強綴荒詞爲贈君。</text>
<title>鼎院。次李舜卿韻。</title>,<text>流頭鼎院會。幸與衆賢幷。境爽暑難逼。樓高凉自生。非關河朔飮。相照肺肝明。最愛靑蓮李。詩成四座傾。</text>
<title>又贈君則絶句</title>,<text>酒盡客將發。西山秋日斜。人生有離合。歧路莫長嗟。</text>
<title>重九。孤山散人有約不來。吟寄一絶。孤山。君則自號。</title>,<text>之子有期來不來。風軒盡日獨徘徊。菊花亦恨人無信。泣露含英未肻開。</text>
<title>又用文字韻。酬李君則。二首</title>,<text>龍墀曾獻煥猷文。日下爭瞻五色雲。天必使鳴邦運盛。公寧久伴酒徒醺。孤山竹塢明秋月。蘆浦茅簷暎隙曛。歲暮襟期聊爾耳。且將行止聽眞君。無鹽本不效陽文。肻把靑雲換白雲。身世已從樵子隱。詩篇聊俟麴生醺。前山有待秋光好。倦鳥知還夕照曛。這裏閒情誰會得。汀蘭采采望夫君。</text>
<title>又用前韻酬君則</title>,<text>淸詩不讓沈休文。態度春空靄靄雲。別恨每憑筒往返。閒情獨付酒醒醺。盈盈一水明秋色。漠漠前山向夕曛。夜久東林孤月出。當窻來照卻疑君。</text>
<title>題孤山草堂</title>,<text>孤山秋日客來過。盆有梅梢伍菊花。小鶴見人蹲不去。也知遊屐未離家。</text>
<title>遊大谷寺。憶孤山散人。余與君則約同遊。而君則有故不來故云。</title>,<text>蕭寺同遊久有期。那知好事竟參差。秋風獨蠟尋山屐。三步回頭五步思。</text>
<title>大谷寺 去年九月遊此寺故云</title>,<text>寺憶曾來日。淸霜九月秋。石橋今再渡。風物宛前遊。錦繡林間暎。煙霞洞裏浮。生平耽淨界。欲去更遲留。</text>
<title>西菴</title>,<text>丈室依山麓。居僧四五人。斲崖開石磴。刳木引泉紳。偶爾來名界。翛然絶俗塵。偏憐林下座。落葉錦成茵。</text>
<title>次檀谷四物吟</title>,<text>撫樹盤桓露滴衣。蒼髥共對亦忘機。疎枝偃蓋虬相走。密葉成陰鶴自歸。冬嶺秀時心獨苦。明堂扶處力何微。山中好保千年色。不管人間日馭飛。右松籜玉新抽未解衣。已能孤直闖天機。亭亭淇澳千竿挺。凜凜西山二子歸。葉上寒光冬雪暎。枝邊澹墨暮煙微。笑他草木春榮茂。纔被嚴霜一夜飛。右竹玉妃身被素裳衣。降謫魂猶厭俗機。標格豈從凡卉托。芳香故向臘枝歸。風前雪裏冰姿暎。月落參橫瘦影微。不肻隨春君解否。寒心嫌卻蝶紛飛。右梅曾把芳名薦帝衣。後逢元亮出塵機。爭榮耻向三春發。知節常從九日歸。豔蘂煌煌矜色正。寒藂鬱鬱傲霜微。君看枯死猶黏樹。不忍隨風片片飛。右菊</text>
<title>老多邨</title>,<text>一帶長江滾滾流。人家多少住巖頭。沙汀十里斜陽照。無數黃金散不收。</text>
<title>伽川道中</title>,<text>乘曉伽川發。行行路轉多。高低亂山裏。長短幾亭過。邑里輸遙望。風煙入苦哦。敲推忘日夕。馬首見歸鴉。</text>
<title>班城縣</title>,<text>征鞭南到海。州縣幾經過。驛路隨山迥。人家傍竹多。殊方歲云暮。遊子鬂全皤。賴有詩情在。奚囊富可誇。</text>
<title>晉陽回路。宿咸安地。曉發至江頭作。</title>,<text>征騑催曉發。度野已平明。灝氣連江白。寒煙隔水生。長年何處去。小艇渡頭橫。立馬沙汀久。那堪覊旅情。</text>
<title>登草溪郡南嶺</title>,<text>高高維岳與天齊。屹立坤維鎭草溪。馬入雲中初脅息。路通峯上可攀躋。獨超世界胷襟爽。俯視人寰煙霧迷。到此卻忘行役苦。飄然直欲駕虹霓。</text>
<title>草溪李龜城胤緖㫌門 甲子适變。以中軍在幕下。走歸都元帥軍。五日不食。嘔血自刎。朝廷嘉其忠。贈贊成。㫌其門。</title>,<text>當年賊适假兵權。回噬匈鋒敢肆然。公在中軍身不汚。脫歸元帥節能全。一天共戴羞塡臆。五日何心食下咽。斗血吐時衷益赤。寸腸明處命還捐。已敎義烈乾坤動。終見裦優雨露偏。貳相崇班榮歿後。數行華刻耀閭邊。男兒生世誰無膽。君子輸忠罕有肩。過客今來覩遺蹟。欲將椒荔薦微虔。</text>
<title>望金烏山</title>,<text>行到扶桑驛。金烏入望中。昔賢今不見。山下有淸風。</text>
<title>到開寧奴家。書壁上。</title>,<text>山月當窻白。邨舂隔壁聞。殘燈茅屋裏。開卷對羲文。</text>
<title>次裴美叔 正徽 田園雜興韻 五首</title>,<text>世棄心無繫。身閒睡正宜。養眞仍學道。言志便成詩。竹下開三逕。山中自四時。悠悠此間興。聊付野翁知。農人告春及。戴勝降于桑。荷耟田夫遍。提籠少婦。巾車尋舊壑。看水到新防。探節閒行處。從知逸興長。長夏方殷事。農謳畎畝中。惜陰看夕照。較雨指朝虹。禾盛欣耕父。牛肥詑牧童。生涯於此足。天地一閒翁。木落風霜重。稻紅鸚鵡餘。蓴羹今日興。紈扇此時疎。力穡饒衣食。居幽少馬車。但祈豐歲歲。愁歎絶竆廬。田家收穫竟。歲暮力宜休。邨酒時相迓。隣翁或共遊。詩書自探討。諧謔亦綢繆。我欲從君老。途遐不自由。</text>
<title>甲子除日。宿大谷寺。</title>,<text>歲除爲客到僧房。不寐頻看五夜香。四十八年成底事。鏡中贏得鬂邊霜。</text>
<title>人日次高達夫韻。寄李君則。乙丑</title>,<text>故人宜在白玉堂。故人胡爲臥竆鄕。君子之道憂則違。不得寧須熱中腸。我於世事百不預。憶君時復勞心慮。盈盈一水阻三冬。娟娟孤月照兩處。今逢四十九年春。卻愧從前虛走塵。此懷悠悠向誰說。人日徒增思故人。</text>
<title>次示宗伯</title>,<text>相逢喜爾文章進。滿紙瓊詞錦不如。且盡聯床詩酒樂。莫言前日恨離居。</text>
<title>次靜齋韻 卽外從兄柳世禎甫</title>,<text>心無妄動始能安。古訓丁寧炳若丹。恁地工夫曾有得。自家收斂豈爲難。虛堂生白塵紛絶。止水藏波道意閒。欲識先生眞靜處。須從閉戶坐時看。</text>
<title>次都會卿 處亨 見贈韻</title>,<text>衙罷庭空小齋閒。懷君此夕悄無歡。千金好信遙相報。兩地離愁且自寬。才劣慚吾叨劇邑。詩工羨爾擅騷壇。秋風匹馬如能訪。把酒高吟共倚欄。</text>
<title>別再從弟 學一 歸鄕 余家有平床二坐。到任以後。常吟不如歸臥矢平床之句。學弟請成篇。今始云云。</title>,<text>天涯此別意茫茫。瘴海愁雲帶夕陽。故里親朋如問我。不如歸臥矢平床。</text>
<title>智異山雙溪寺。次一公軸五峯韻。</title>,<text>尋山行盡日。秋雨送凉吹。暮到雙溪寺。閒吟一首詩。已能除妄想。仍欲學慈悲。韻釋來相話。殷勤似舊知。</text>
<title>次贈義薰上人</title>,<text>南來何幸遇顚師。方丈玆遊又絶奇。瘴海棲遲吾不恨。囊中從此富新詩。</text>
<title>題靑鶴洞瀑布</title>,<text>香爐懸瀑似廬山。千尺飛流瀉石間。莫道當年猪盡喫。多情今日供奇觀。昔有晉陽守徵斂無藝。寺僧亦苦之。一日雙溪僧來謁。守問汝寺瀑布依舊否。僧不知爲何物。恐復徵納。應聲曰瀑布今年爲猪喫盡。</text>
<title>題雙溪寺 靑鶴洞孤雲所遊處。寺中有眞鑑國師碑。孤雲自製自書。至今依舊。</title>,<text>簿書叢裏此身抽。選勝來登八詠樓。靑鶴洞空仙渺渺。國師碑在事悠悠。雙溪環繞石門外。衆嶼周遭滄海頭。回首人間知幾許。一聲長笛失千愁。</text>
<title>題玩瀑臺 崔孤雲書玩瀑臺三大字於石上刻之。字畫分明。</title>,<text>我來玩瀑臺。孤雲留筆跡。鶴去已千年。空令後人憶。</text>
<title>題佛日庵</title>,<text>方丈三韓外。尋眞此徜徉。堪誇觀佛日。何必上天王。錦繡林間暎。煙霞洞裏藏。誰言塵世客。宛在羽人鄕。</text>
<title>凝石寺。夜坐書懷。寺在州北三十里</title>,<text>衰翁愧未脫塵鞿。簿牒堆邊素計違。偶到禪房消燭坐。方知四十九年非。</text>
<title>自晉陽歸。望家山作。</title>,<text>解綬歸來萬事輕。家山漸喜眼中明。偏憐集勝亭前水。依舊潺潺待我行。</text>
<title>次朴文翁元日韻</title>,<text>爲把深杯且復中。龍鍾其柰已成翁。盤中又見新年菜。心上猶存舊日蓬。忽忽流光眞可惜。悠悠遠道儘無竆。延祥獻賀非吾事。聊爾輸他幼少叢。</text>
<title>宋掌令 光井 輓</title>,<text>富以多文積。雄於翰墨塲。一家偏受祿。三桂共聯芳。憲省官曾顯。仙樓召太忙。東風數行淚。不獨爲存亡。</text>
<title>渚谷草堂。贈主人權子鞱 鈗。</title>,<text>溪邊蕭灑結茅堂。四壁圖書侈墨庄。客主開襟相對處。一輪明月暎方塘。</text>
<title>次寄李日卿</title>,<text>罷郡歸來守我玄。田園幽興儘無邊。忘懷世上人非是。托契樽中酒聖賢。千里故交情眷眷。兩鄕今夜月姸姸。何當一棹西江水。共賦丁丁伐木篇。</text>
<title>次君則癡字韻</title>,<text>狂歌宇宙少人知。秖是平生未賣癡。俯仰肻爲今世態。歸來始覺昔年非。竆通在命難容力。謙巽無盈豈有虧。野老與之爭席罷。復招漁子趁苔磯。</text>
<title>夏夜君則來訪。又用玄字韻謝之。</title>,<text>關閉非緣草太玄。自無人到雀羅邊。迎凉獨臥懷之子。乘月來尋踵昔賢。冰玉暎襟心卻爽。瓊琚滿袖語皆姸。殷勤此意將何報。爲把情言強綴篇。</text>
<title>咏懷次前韻</title>,<text>心事平生只自知。任他王椽謂之癡。世間倘可遺榮辱。身上寧須有是非。閒愛孤雲舒復卷。靜觀明月滿而虧。從來已覺天機近。莫把三公換釣磯。</text>
<title>雨夜遣悶。寄君則。</title>,<text>秋雨淫淫十日泥。原田平陸盡成溪。懷人尺地此時恨。催曉一聲何處雞。江漲定應愁鷺鵠。歲匈空自歎黔黧。幽懷耿耿無由瀉。排悶孤吟索紙題。</text>
<title>詠人江亭</title>,<text>華軒俯澄碧。爽氣逼危欄。賸占名區臥。長鋪活畫看。渚煙漁艇暗。江雨釣簑寒。堪笑紅塵裏。搖搖百尺竿。</text>
<title>次澹巖韻 澹巖君則自號</title>,<text>志士逢秋氣不平。襄陽落日獨閒行。銅鞮唱罷思遊子。梁甫吟成憶孔明。巖壑無人繼龎姓。漢波何處覓碑名。英賢共逐浮雲滅。因地興懷亦感情。</text>
<title>南大諫 天漢 輓</title>,<text>憶過花山日。候門床下趨。沈綿憂景迫。愷悌謂神扶。天意嗟難恃。哀音怛更呼。漸看先輩盡。彌覺後生孤。直道邦元氣。華銜諫大夫。成名王宅相。傳業謝家珠。何處承符彩。秋山鎖範模。臨牋辭不盡。意緖久荒蕪。</text>
<title>柳內從兄 世禎 輓</title>,<text>文彩承先德。風姿卽俊英。詞塲曾著力。雲路未登名。考禮依前哲。成書牖後生。靜齋今寂寞。河上月空明。</text>
<title>贈澹巖</title>,<text>步穿秋色到君居。一笑班荊好懷攄。遊客欲歸情未極。下山藜杖故徐徐。</text>
<title>贈嶺東亞使李瞻叔 坽</title>,<text>嶺東名勝說金剛。蓮幕仙風繼永郞。萬二千峯九秋色。急須收拾報塵鄕。</text>
<title>柳順天爾粹 英立 輓 進退格</title>,<text>春初聞有順天行。屬我歸家自晉城。吾輩去來宜瘴地。故人嗟惜已衰齡。丹㫌竟返湖南路。墨綬堪悲夢裏名。平日簡書猶在篋。幾回披撿涕雙零。</text>
<title>臘日次杜工部韻。寄澹巖。</title>,<text>臘到從知春未遙。竆陰賸喜已潛消。椒花趁節香浮斝。梅蘂凌寒玉滿條。饘粥分甘聊卒歲。江湖夢斷昔趨朝。愛君惟有丹心在。舜日常祈耀紫霄。</text>
<title>丁卯立春</title>,<text>無端四序自推遷。臘盡春來儘倐然。今日已知非昨日。增年叵耐是凋年。乾坤斗覺含新意。潦倒還思謝舊愆。同志何人能會此。索居聊復費吟篇。</text>
<title>丙寅除夜。忽憶古人病眼不眠非守歲之句。因以眠字爲韻。</title>,<text>五十明朝過。中宵卻悵然。不關辭舊歲。剛恨負靑年。雪重杯頻進。更長燭易偏。兒童寧解意。環臥只酣眠。</text>
<title>丁卯早春之朝。命奚奴栽松屋後。</title>,<text>蘆翁曉起課園丁。移揷千松屋後崗。弱植莫言成蔭遠。他年會見拂雲長。</text>
<title>鼎院滯雨。寄權子鞱。</title>,<text>光影堂中把酒巵。達宵情話最堪思。歸途滯雨空齋宿。卻恨天公見事遲。</text>
<title>疊前韻。奉呈孤山李丈。惟樟○三首</title>,<text>隱德從來學漢陰。巴人誰和郢中吟。靑山有素煙霞癖。白屋無端歲月深。心事壺冰暎寒玉。襟期夜月抱瑤琴。自慚𧪈劣違承誨。徒仰聲名重萬金。堪笑常情與物遷。半生坑塹墮茫然。淵明覺是由今日。伯玉知非過一年。未有晩聞開宿蔽。那將卒踐塞前愆。雖然此志期終古。箴警當師抑戒篇。鶴山鬱茀洛江平。磅礴由來淑氣行。挺出箕翁與枝老。合歸天闕入承明。朝無寒士紆靑紫。野有遺賢隱姓名。遙想丘園同講道。令人日夕但馳情。箕翁卽金如萬甫。居箕山。</text>
<title>過表參判 沿沫 墓有感</title>,<text>黃馬當年事忍聞。靑山此日過遺墳。九原精爽嗟難作。立馬躊躇到日曛。</text>
<title>睡起</title>,<text>積雨初收宿霧開。北窻時有好風來。葛天身世仍高枕。睡美不知西日頹。</text>
<title>登集勝亭觀漲。仍望澹巖。有懷吟寄。</title>,<text>原田成海劇橫流。爲寫愁懷陟古丘。隔水望君君不見。濕雲將雨助離憂。</text>
<title>秋夜次李太白紫極宮感秋詩</title>,<text>白露漙漙下。浥彼階前竹。芳蘭被萎折。采采不盈掬。悽然感時節。戚戚抱幽獨。人生天地間。眞似蘧廬宿。已過半百年。前程斯可卜。往者縱難追。今詎終迷復。來吾向安宅。情車戒顚覆。五糓期有秋。莫令稊稗熟。</text>
<title>謝尹地主 梅 臨訪</title>,<text>天涯披豁本非期。豈謂藍輿到棘籬。野外靑山偏有色。樽前白髮兩相疑。園蔬自折心猶慰。盂水何煩政得宜。五馬已能諳小逕。席門從此不長垂。</text>
<title>八月十五夜偶吟</title>,<text>今宵一年月。向我十分明。獨抱孤琴弄。悠然太古情。</text>
<title>疊前韻。酬孤山丈。</title>,<text>搔首踟躕度景陰。襟期只付短長吟。我投木李枝山下。君掇驪珠碧海深。疎懶縱慚稽命駕。峩洋自幸遇知琴。紛紛面友何須數。異地同心亦斷金。</text>
<title>次地主韻。題金光州令公別墅。</title>,<text>聞說林庄愜素期。山圍草屋水迴籬。使君征蓋能相過。野老衣冠卻自疑。靈運詩情永嘉勝。山公醉興習池宜。留題傑句那容和。拙袖徒慚舞大垂。</text>
<title>水閒邨滯雨。疊期字韻。</title>,<text>峽中秋雨滯行期。孤坐惟看雀啅籬。騷客對山多意趣。野人爭席去猜疑。陰雲漠漠時將暮。病葉蕭蕭睡不宜。盡日茅簷吟正苦。霜風吹鬢白垂垂。</text>
<title>題大乘寺</title>,<text>四佛山名異。如來住幻身。言厖那聽信。石老但嶙峋。雲壑珠宮炫。霜林繡帳新。居僧舊相識。呼酒挽行人。</text>
<title>次君則韻。寄蔚山守張君玉 瑱。</title>,<text>落落相望屬暮秋。懷人一夜白渾頭。忽逢來使仍聞信。欲作長書更惹愁。梅閣仁聲宣海徼。蘆邨閒趣付滄洲。堪憐同病孤山客。爲寄詩筒說共遊。</text>
<title>次睦尙書 來善 韻。奉賀李尙書 觀徵 入耆府。</title>,<text>聖恩縻爾乞骸年。函谷休看紫氣先。天極星躔光彩動。地仙官府序班聯。龍門久幸登賓席。鳥道今嗟阻賀筵。爲罄微誠構拙語。遠賡坡老起余篇。</text>
<title>南靈山 鵬翼 輓</title>,<text>泥塗甲子久離羣。異地哀音豈忍聞。十載江雲仍永訣。百年人世僅中分。舊遊蕭瑟三杯酒。何處悲凉四尺墳。東望海天橫泣嶺。淚和寒雨灑紛紛。</text>
<title>夜坐讀朱書。有懷墻東散人。漏底格。墻東卽澹巖。</title>,<text>霜月朣朧夜已分。燈前敬讀晦翁文。故人只在溪東畔。對榻何時細討論。</text>
<title>次下枝李上舍贈李察訪君則韻奉寄</title>,<text>自笑江湖放浪人。手遮西日向楓宸。回頭卻羨枝山老。眞樂能全陋巷春。</text>
<title>踰竹嶺</title>,<text>饕風虐雪砭人肌。竹嶺橫天步步危。強策羸驂猶向北。只緣丹悃戀明時。</text>
<title>過龜潭</title>,<text>龜潭勝境久聞名。玉筍峯前爲駐行。最愛淥江深見底。頓令心地一般淸。</text>
<title>宿慶安驛。夢覺有感。</title>,<text>罪積殃深不肖兒。終天永感痛無涯。幸蒙餘蔭承君渥。不曁專城倍我悲。夢裏精通多好事。庭前榮覲宛平時。欠伸驚起還成幻。輾轉空敎涕淚滋。</text>
<title>登利夫峴</title>,<text>一出脩門已十年。幾番回首五雲邊。如今復踏朝天路。入望終南更可憐。</text>
<title>望月堂夜飮。贈金進士天與 昌錫。</title>,<text>歲暮襟懷嶺海堧。逢君好做一歡然。芙蓉暎坐人爭慕。霜雪蒙頭我自憐。發興豈緣琴韻促。傳杯直到燭花偏。異鄕分手明朝是。莫怪今宵醉不眠。</text>
<title>又次天與</title>,<text>寒夜離筵燭影斜。繁絃時奏廣庭賖。春風欲動君歸去。恨入陽坡坼淺莎。</text>
<title>次寄朴君 天柱 草堂</title>,<text>叔季風澆孰返淳。林泉復見大庭民。竆經早透玄玄理。遯世能潛九九鱗。身似虛舟寧有觸。心如止水不須湮。書窻對越羲文處。三十六宮春意新。</text>
<title>金都事用休 命基 輓</title>,<text>大賢之後貌溫如。裳雧芙蓉又珮琚。奇數竟含淸灞淚。谷神閒臥洛濱廬。平生至性徵羊棗。晩節完名謝鶴書。痛矣九原難可作。竆途獨立涕沾裾。</text>
<title>往興海。與主守及淸河守夜話。次主守韻。</title>,<text>席間何幸廁衰慵。天借吾儕此日逢。淸話夜深看燭跋。寒聲郭外聽邨舂。格神只在澄方寸。將事端宜體九重。惆悵明朝分散後。夢魂能得許相從。</text>
<title>奉酬金參奉戚丈 泰基</title>,<text>暇日登臨海上臺。收探物色柰非才。願言詩老分南北。愧殺塵蹤對丈萊。佳什寄來光萬丈。病眸開處誦千回。春風似會吾人意。東閣梅花一夜開。</text>
<title>李參奉 允諧 輓</title>,<text>相門傳世德。文彩暎當時。大器成何晩。浮名棄若遺。酒中方得趣。膏下更無醫。一掬存亡淚。臨牋不盡揮。</text>
<title>次寄李著作待而 文興</title>,<text>幾夢西湖月。難逢伴鶴賢。我慵黃被臥。君愛白鷗眠。勝會思前歲。高談壓四筵。淸詩萬金抵。轉覺此心懸。</text>
<title>次十二詠韻。寄權上舍得初 得輿。</title>,<text>誰種摐摐樹。蒼髥暎草堂。虬蟠枝偃蓋。鶴警露添床。自愛千年碧。非關五月凉。貞心同物我。歲暮好相將。右晩翠堂歐公留醉墨。百世仰遺蹤。地異亭相似。翁閒酒復中。湖山專一壑。賓客勸千鍾。誰是能爲記。徒慚佩綬同。右醉翁亭海岸登臨地。誰敎玉作堆。陂陀隣石浦。環繞拱魚臺。皎皎難分鷺。晶晶不受苔。我來聊聘目。鯨怒浪崔嵬。右流沙岸萬木何年植。蒼蒼十里堤。幾凌冬雪苦。能障颶風凄。樹自爲人愛。枝寧讓鶴棲。時看圖畫處。翠蓋暮煙迷。右奉松亭臺聳滄溟岸。攀躋似躡虛。茫茫臨巨浸。淼淼瞰歸墟。豈願任公釣。徒知惠子魚。耽看不能去。羲御已催車。右觀魚臺望日峯崔崒。晨登俯海門。輪飛瞻不遠。鵶翥語無根。蓬島疑身到。扶桑可手捫。回頭人世事。還復競囂煩。右望日峯丹邱是眞界。蓬島况非遐。羽客應留舃。仙姑定擲砂。高疑承玉露。坐可酌流霞。到此歸無促。人間似亂麻。右丹邱巖小嶼微茫處。溶溶一帶環。沙禽元白白。水宿正閒閒。鷳鷺堪同浴。鵁鶄詎共班。忘機海翁在。長與爾游般。右白鷗島魚大橫千里。隆然五嶽嵬。長空蔽鬐鬣。晴日噴雲䨓。初訝雪車碎。更驚冰柱摧。秦皇空射爾。誰見碧童來。右長鯨噴雪入夜漁歌動。茫茫水接空。圓光騰海底。澄影倒船中。輕濕孤帆露。徐來萬里風。世人知此興。皆作釣魚翁。右短艇帶月渺渺西峯日。依依向夕低。猶能明遠峀。更欲暎前溪。影亂人歸郭。聲喧鳥競棲。山翁任拍手。醉倒習池堤。右龍頭落照造物何多怪。奇觀幻十洲。能成世外界。宛作水中樓。恍惚皆神變。分明與鬼謀。俄然無所見。惟有浪花浮。右鯨沙蜃樓</text>
<title>酬權得初</title>,<text>老佩銅章滯一堧。海天愁思正茫然。心勞政拙能無愧。學退年加更可憐。佳節會當寒食後。幽居悵望暮臺偏。來詩字字皆珠玉。疑掇驪龍水底眠。</text>
<title>別舍兄</title>,<text>鴻鴈分飛寄海堧。可堪驚喜足跫然。連床未久還相送。歸袂難攀只自憐。漠漠春愁迷極浦。迢迢嶺路阻西偏。遙知草綠池塘處。應費看雲白日眠。</text>
<title>次前韻寄權得初</title>,<text>暇日探春到海堧。佳辰底事意悽然。芳華百物俱堪賞。飢困吾民獨可憐。白屋縱難分賑遍。黃堂豈有愛憎偏。秖緣治郡才非長。賸欲歸田伴鶴眠。偶因乘興出郊堧。滿眼春光靄靄然。錦似紅花看更好。茵爲綠草坐堪憐。乾元至大施皆普。一物雖微化豈偏。最是太平還有象。牧童橫笛壠牛眠。觀魚臺在海東堧。兀兀撑空勢屹然。日月低回看漸近。煙霞縹緲望還憐。仙區自是離塵迥。高士由來占勝偏。誰幻幽居動玉陛。世間終不乏龍眠。</text>
<title>次人字韻</title>,<text>自是蘆洲放浪人。一麾江海際明辰。雲邊幾度慚歸翼。臺上時來玩躍鱗。溟漲暮聲天外吼。野暄春色望中新。這間何物令儂羨。鷗泛淸波不染塵。</text>
<title>次丑山島遊賞韻</title>,<text>世間無地滌閒愁。故向名區放遠眸。滄海接天迷上下。扶桑送日作春秋。鰲頭縹緲祥雲靄。鯨背崔嵬亂雪浮。盡日泛舟情未極。更停歸騎立沙洲。</text>
<title>李察訪奉彥輓</title>,<text>如玉其人錦作肝。妙年聲譽擅詞壇。揚名喜展屠龍手。失路嗟爲數馬官。誰謂故山歸旅櫬。可堪浮世急驚湍。傷心不獨存亡恨。鶴髮哀哀對隻鸞。</text>
<title>又酬金參奉戚丈</title>,<text>春晩鈴齋日欲斜。杏花枝上雨初過。風煙澹蕩詩情惱。雲海蒼茫別恨多。每惜賢人槃在澗。尙遲昭代禮爲羅。淸詞欲和還停筆。其柰調高白雪歌。</text>
<title>次韻酬從弟應如 台一</title>,<text>嶺海蒙君十日留。殊方物色又高秋。楓林暎錦霜威重。竹葉盈觴醉興優。治愧循良官實忝。癖成吟詠老難休。草堂靈莫嗔相負。白髮安能久遠陬。</text>
<title>邊參奉 之斗 輓</title>,<text>鄕中耆舊盡凋零。每見來牋輒愴情。厚誼昔年偏荷眷。餘生此日倍沾纓。官終一命功名薄。庭有雙男骨格成。千里宦遊空悵望。朔風何處打丹㫌。</text>
<title>月城滯雨。吟成近體。呈吳大尹 始復。</title>,<text>千年故國暝雲屯。過客停驂一愴神。儒理宮墟生野草。角干丘壠沒荒榛。昇平盛世官居壯。大惠玆邦政化新。想得黃堂詩興動。萬家花雨屬殘春。</text>
<title>鳳凰臺懷古</title>,<text>爲上高丘俯月城。萬家煙樹雨新晴。瞻星臺是前朝物。奉德鐘猶故國聲。千古興亡同鳥過。昔時園墓任牛畊。天官殺馬知何處。人到于今仰盛名。</text>
<title>題遠源寺</title>,<text>策馬尋山寺。樓高絶俗喧。千年餘石塔。百里俯轅門。覓句呼毛穎。探眞訪老髡。塵蹤倦行役。半日爲憑軒。</text>
<title>宿慶州太平村夜雨吟</title>,<text>孤邨春雨滯行人。一夜覊愁共草新。坐筭歸程眠不得。數呼騶從問將晨。</text>
<title>過慈仁縣。寄主守都會卿。</title>,<text>霏霏花雨送殘春。梅閣淸詩定有神。過客路聞歌頌語。邑名無愧政慈仁。</text>
<title>永川朝陽閣。次板上韻。</title>,<text>麗景遲遲宿雨晴。朝陽閣上駐行㫌。入簾野色連天色。近市人聲混水聲。芳草路長愁日暮。綠楊春晩感時更。元龍豪氣猶難祛。倚檻高吟暢客情。</text>
<title>次寄吳春卿 始震</title>,<text>故人遙憶曲江堧。獨採汀蘭思悄然。澤畔孤吟悽更苦。天涯隻影瘦堪憐。悠悠別恨逢春切。去去交情到老偏。鄭重淸詩萬金抵。終宵諷詠不成眠。</text>
<title>贈淸河守鄭汝擧</title>,<text>相看且莫擧巵慵。人世悤悤別又逢。此日偶成同席會。明朝更阻宿糧舂。東溟暮色雲千疊。北嶽嵐光翠萬重。這裏不宜無我語。奚囊况有管城從。</text>
<title>又酬權得初</title>,<text>綠陰芳草勝花時。行樂如今曷不爲。且對樽前紅作隊。莫愁頭上白成絲。情人豈惜來相命。世事惟宜醉未知。要賞風光題以寄。病夫非是愛吟詩。</text>
<title>驟雨後吟一絶</title>,<text>一番風雨過城頭。羃海頑雲濕不收。吏散庭空無一事。但聞啼鳥喚新愁。</text>
<title>次寄權得初 三首</title>,<text>昨夜懷君海上居。夢回花月入窻虛。朝來爲感投瓊什。吟罷從知得異書。鷗島煙霞孤外。魚臺物色一春餘。箇中風景都輸子。卻愧閒忙迥不如。使君何事有閒愁。歲儉民飢賦未收。忍見終身勞苦者。眼瘡醫得剜心頭。平郊草色夕陽多。倚檻遙吟別恨挐。更向魚臺回首望。暮煙生處是君家。</text>
<title>酬白海南可遠 世興○進退格</title>,<text>陳榻逢迎歎久違。忽驚佳什爲先施。乍看頓覺珠盈目。欲和其如嫫效威。東海浴紅天氣朗。西郊長綠物華滋。習池正値風流好。倘許山翁醉倒歸。</text>
<title>次寄權得初 二首</title>,<text>時序推遷日馭飛。天涯又見換春衣。歸田尙未追陶令。得句何能擬謝暉。官柳帶煙多暮色。海棠含雨有餘菲。鈴齋獨坐誰同賞。愧殺高人轍跡稀。拄笏看山對晩晴。淸詞欲和句遲成。喧囂底得閒中趣。乾沒羞言物外情。遙想魚臺眞樂在。豈容胷海俗思萌。塵生懸榻懷如渴。莫學龎公不入城。</text>
<title>卽事</title>,<text>坐對雲山送落暉。海門煙樹望依依。風帆遠認蒼茫裏。知是漁人趁暮歸。</text>
<title>望月堂 府東軒</title>,<text>不須看月上高陵。數仞堂前一鏡昇。玉兔影搖應搗藥。銀河水冷欲成冰。淸光自愛姸姸淨。幽興難禁故故增。安得飄然遺世界。廣寒宮裏踏層層。</text>
<title>次權得初喜雨韻</title>,<text>雲行雨施摠乾元。旱變爲霖白日昏。優渥從知蘇魯稼。豐登可占樂秦盆。詩成賀頌君追軾。禮曠逢迎我愧蕃。縱說秋來家有酒。何如北海倒淸樽。</text>
<title>往海岸酌酒口號</title>,<text>乘閒偶爾出城來。獨坐沙汀進酒杯。醉裏不知滄海闊。飄然直欲到蓬萊。</text>
<title>金丈 宇基 輓</title>,<text>一時人物說川前。二世相承有五賢。在後雲仍多秀朗。愛公資質最純全。浮生倐忽傷今日。陋舍逢迎感昔年。蘭玉盈庭皆積學。應知福履更緜緜。</text>
<title>次寄吳春卿</title>,<text>節序推遷柰爾何。天涯又聽鴈聲過。長沙秋色淸霜重。瘴海愁容白髮多。悵望三時使人老。相思數字爲君哦。孤琴獨奏音誰賞。水自洋洋山自峩。</text>
<title>中秋出川邊槐亭。獵魚設膾。子姪輩從。吳尹兩客亦來。因詠古槐疎冷夕陽多之句。以一字爲一絶。</title>,<text>世人幾往來。亭木自今古。無德憇於斯。緬愧甘棠樹。天末凉風起。蕭蕭入老槐。翛然坐其下。亦足暢幽懷。樹從何代有。榦老葉仍疎。能以不材壽。斧斤寧畏歟。亭前秋水淸。亭上秋雲冷。諷詠我何能。逍遙趁務屛。乘興出州城。相邀澤畔客。一杯復一杯。忘卻日將夕。我家蘆浦裏。水北山之陽。苦被塵韁縛。回頭愧恨長。漁作銀絲膾。盤中別味羅。充腸斯可已。何必更求多。</text>
<title>次吳春卿觀魚臺韻</title>,<text>曾聞世外有恒河。今上高臺俯積沙。萬族涵淹欣得所。千檣出沒疾如梭。胷襟浩浩難爲狀。詩思茫茫不敢哦。卻恐名區憎俗客。欲投簪組濯淸波。</text>
<title>又次燈夕韻</title>,<text>廣陵無術踏虹橋。異域何因慰寂寥。天竺年年浴佛日。長安處處賞燈宵。九街行樂人千隊。上苑風光柳萬條。此景此時歸未得。也應怊悵一身遙。</text>
<title>淸河守鄭汝擧輓</title>,<text>曲江春夜一聯裾。傾蓋交情舊識如。重訪鈴齋三月暮。更期延嶽九秋初。天高最惜賢良失。巷哭空悲惠澤餘。白首聞音哀轉切。呼兒忍撿贈瓊琚。</text>
<title>沙村金丈 尙瑜 輓</title>,<text>少日材華擅斗南。文場馳騁必先驂。爭期鴈塔題名早。誰料荊門刖足三。七十遐齡膺五福。詩書遺業付雙男。通家分義誠非淺。題寄哀詞爲涕含。</text>
<title>次李上舍 張英 三稀堂韻</title>,<text>聞公堂號以三稀。我說三稀又有稀。世世靑氊司馬榜。榮光尤是古今稀。</text>
<title>次權得初蓮桂會韻</title>,<text>蒼松夾岸海沈沈。眞率筵中野色侵。後進共陪先進會。文星定與德星臨。詩篇各就觥誰罰。行樂無央日易陰。願爲諸君煩一語。勝遊須識聖恩深。</text>
<title>酬宗伯</title>,<text>嶺海相逢歲已闌。蘇堂此夜雨聲寒。莫言他日懷思苦。且喜連旬笑語懽。富貴君今回首久。老癃吾覺折腰難。二年坐嘯成何事。空費官餐愧伐檀。</text>
<title>次贈別宗伯</title>,<text>蟾光故故近簷楹。離恨關心夢不成。竹葉共斟遲解袂。金聲先擲勝彈箏。湖山白雪騎驢興。瘴海寒雲旅鴈情。惜別莫言冬夜永。最憎雞唱報天明。</text>
<title>次朴茂仲韻</title>,<text>潦倒堪咍作一官。俗紛何日不相干。故人多謝投瓊什。牒訴叢中洗眼看。</text>
<title>次洪木齋朴將軍壙石歌</title>,<text>自爲丹陽客兮。不唾丹陽水。爲愛朴將軍鄕閭此地是。堂堂大節聳今古。凜凜英風猶不死。緬想兇鋒射天兮。列郡滔滔逆順迷。靡然望風爭趨歸。公能隻手抗方張。北靑樓中箭雨飛。忠魂竟使橫草莽。舊衣空向新墳葬。翩翩閨裏異鳥翔。㤪結孤鸞增恨悵。何人解撰銘誌若干行。刻之貞珉同壽藏。千秋不謂擲在野田裏。文字殘缺兮亦足破訛傳而垂無疆。宜將蕉荔之苾苾薦公之靈報公烈。我和木齋壙石歌。留與寧人傳不滅。</text>
<title>次鄭金堤輓歌</title>,<text>撫劒歌激仰。激仰云誰思。時平卿與相。持粱而嚙肥。一朝風塵起。奔竄鳥擇枝。堂堂忠義鄭太守。殉君素定夫何疑。孤軍血戰賊勢急。南八死耳眞男兒。歌激仰聲正悲。</text>
<title>次金敎官 泰基 絶句</title>,<text>春宵欲盡斗牛回。滄海濤聲枕上來。別夢覺時人不見。杜鵑花下月徘徊。</text>
<title>李參判 元祿 輓</title>,<text>傷心不得見時淸。爲綴哀歌報九京。天道十年徵往復。聖恩今日遍幽明。壎篪會處魂應賀。存沒評來涕自橫。最是公私無限痛。嶠南牢落失名卿。</text>
<title>次僧軸韻</title>,<text>丈室淸宵斷俗情。翛然坐對一燈明。同安更悟收心法。時聽寒鐘五夜聲。</text>
<title>次鄭東萊泰齊觀魚臺四十韻。寄權得初。</title>,<text>屹立魚臺矗百層。聊偸暇日試攀登。初看天際洪波接。俄見雲中瑞旭昇。潛伏幾多牛渚怪。怒飛疑有北溟鵬。風驅萬里驚濤吼。霧擁三山遠靄凝。歘起蜃樓成幻界。恰侔人世迅風燈。閒眠白鳥遵沙岸。羣戲長鯨露骨稜。鞭石秦皇難渡涉。望洋河伯敢誇矜。十洲詣絶知何在。玄浦名傳見未曾。目極滄茫懷渺渺。神遊汗漫氣凌凌。是時海晏妖鯢屛。俯瞰波恬萬象澄。涵育魚蝦咸自得。奠安民物豈無徵。分憂荏䒣經三考。爲政疎迂乏寸稱。探勝只攜泓與穎。消愁又有酒如澠。奇觀賸遂遨頭願。聘望何妨絶頂升。超上尙嫌氛翳翳。增高卻欲築陾陾。吟筇駐久斜暉促。漁艇歸時夕浪興。乍聳銀臺還縹緲。翻成雪嶽正崚嶒。菲才詎擬傳臨海。拙句誠慚詠採菱。緬憶韓山揮巨筆。競騰中國踊吳綾。一篇文體何奇偉。千古詞家作準繩。興盡回頭愁薄宦。身閒曳尾羨良朋。籠禽誰識思林藪。冥鴈元無遇弋矰。高臥君應書滿腹。狂奔我謾恨塡膺。庶從晩歲愆尤省。幸免殘生謗議騰。耿耿素心徒懊惱。蕭蕭白髮已鬅鬙。未能成路山蹊塞。其柰跳丸日月緪。富貴本非關病漢。行藏不必問胡僧。工夫易間私多勝。義理難明慾屢乘。道苟得聞朝可夕。士要先務毅而弘。臨民到底譏餳帽。供世從他笑凍蠅。長夏暑炎方酷熱。連旬瘴雨更薰蒸。疲癃豈合治淮郡。寂寞渾如臥茂陵。強策駑庸猶勉勉。每懲昏惰益兢兢。偸風好利廉都喪。正道回淳任孰勝。有己求人雖自勖。仁民善俗固難能。無寧入海瑤池覓。且得離塵玉殿憑。東極寰瀛靑鳥斷。西瞻弱水白波增。始知句漏虛求藥。須學香山復飮冰。剛厭盈庭敲扑亂。那堪堆案簿書仍。歸歟故里荒三逕。松菊存邊長翠藤。</text>
<title>贈別吳通津 始謙 契兄。兼呈季難察訪兄。</title>,<text>十年泉下雪竆冤。千里瓊䨓拭淚痕。此別不爲兒女態。喜君行色帶天恩。</text>
<title>拙齋柳公 元之 輓</title>,<text>家庭緖業斯文老。塵世功名枳棘鸞。小子從今何所仰。緘辭不耐涕汍瀾。</text>
<title>次權得初韻。贈吳上舍泰而。</title>,<text>憭慄秋風起。其如送遠何。離懷暮年苦。別路夕陽多。天運回亨泰。王猷去僻頗。知君經濟志。自此不蹉跎。</text>
<title>寄別舍弟宗伯赴燕 宗令曾以書狀赴燕。今以副使再往。故二聯云。</title>,<text>十載重瞻尺五天。秋風又踏薊門煙。路通玉舘無新面。詩到金臺續舊篇。已恨鴒原違共被。可堪雲海阻離筵。短章遙寄將何勖。珍重行軺好好旋。</text>
<title>族從孫 斐然 輓 四絶</title>,<text>冬初戾洛日。聞君病旅床。只冀神明護。那知傳訃忙。若翁奔千里。哀哀撫柩哭。孤鸞守空閨。冤呼割心曲。孤舟漢江雪。丹旐悽翩翩。天乎那忍此。行路亦漣漣。英資最可惜。吾宗歎無祿。城南一掬淚。題輓更沾臆。</text>
<title>前方伯李夏瑞令公曾宰花山。戊辰除夜。以故鄕今夜思千里霜鬢明朝又一年之句爲韻。作十四絶。洪校理成仲以治疾寓居龍城。亦次其韻。余追見兩詩。己巳歲除。輒復效嚬。語雖拙訥。而亦各言其志云爾。</title>,<text>早縛塵纓喪本心。倀倀摘埴迷行路。今過半百悔何追。但覺年年顔色故。霜臺秉簡夢何嘗。謬命徒慚姓字香。補闕職乖宜早退。幸扶衰病返桑鄕。晦翁之道節要尋。大海那能一勺斟。學退年加眞可懼。庶懲前往勉來今。聖人惟日亦無暇。末學寧容作輟乍。暮歲分陰尤可惜。非緣歎老愁除夜。辛盤豈與老相宜。後飮屠蘇亦不怡。庶勉新工除舊過。殘生此外更何思。無端斗柄轉于天。臘盡春來倐忽然。余季燕行歸曷月。迢迢水萬又山千。莫道人間行路難。顧瞻周道平如砥。回車雖晩尙能追。庶策駑頑期萬里。奔走名場近二章。頭無黑髮面無光。如今轉愧爲人笑。漏盡鐘鳴尙踏霜。天之大德在於元。體此宜充心不忍。道若朝聞夕可死。何須戚戚悲衰鬢。災患消除福履迎。家家椒頌各臚情。微臣遠向天門賀。萬歲千秋化日明。驅儺𤒺竹競喧囂。盛世遺風未寂寥。五十三年成底事。祇欣終老太平朝。學業蹉跎少壯時。身名埋沒衰遲後。世人聽取老夫言。綠鬢朱顔不可又。無情歲月若流波。往日無非可惜日。到老空空恨柰何。年齡屈指更添一。永夜挑燈獨不眠。默觀消長理昭然。四時代謝天何意。人自逢新惜去年。</text>
<title>李耆卿 喬年 輓</title>,<text>白首靑衫久去鄕。故人相別累星霜。聞君喪室遙懷怛。及我歸家又報亡。辭蹙可堪題短幅。影單誰共話中腸。兒郞已見榮名顯。餘慶應知奕世昌。</text>
<title>正月卄五。得見亨兒書。知使行去臘旬始到玉河之奇。欣慰難勝。翌朝吟成近體。以寓企待之懷。庚午</title>,<text>昨自花庄傳好信。臘旬聞已到燕京。定知竣事回㫌節。懸望還朝筭路程。鴈塞馬嘶催客意。鴨江鷗泛喜春聲。何當握手城東舍。共說離懷倒百觥。</text>
<title>襄陽歌。送李君則赴任。君則以弘文校理。爲親乞郡得襄陽。</title>,<text>吾輩所居醴泉郡。一名襄陽。而峴山大堤漢水。皆在郡中。兩家適相近。平日從遊之樂。實非偶然。今君作宰關東。而邑名襄陽。雖未知其地亦有大堤等勝觀。而以襄陽之人。而又作襄陽之守。亦一奇也。豈非名以襄陽。則不可無謫仙之詠。故天必置君於兩襄陽也歟。玆於君之行也。作歌以贈之。詩云乎哉。記情而已。君是襄陽人。我亦襄陽人。俱居峴山下。不孤欣有隣。臭味旣相似。還往寧憚頻。襄陽好風日。歡遊秋復春。攜酒大堤西。吟詩漢水濱。自謂長如此。到底見天眞。名韁忽覊絆。共踏東華塵。襄陽幾入夢。日夕空馳神。君有北堂老。望雲愁轉新。陳情乞便養。畀符天地仁。爰辭玉堂直。歸省萱闈晨。專城是何處。襄陽誠宿因。循名卽吾土。興致知不貧。山公習池邊。定倒接罹巾。淳厖耆舊中。試覓龎姓民。况又近蓬山。雲霧恒氳氤。探眞謫仙子。應遇飈車輪。此夕送君去。鄕思尤紛繽。回頭舊遊處。重會那時辰。襄陽暇日飮。須憶此病身。</text>
<title>送咸鏡監司李潤甫 瑞雨 令公赴任</title>,<text>北門鎖鑰由來重。揀選全才寵命膺。玉節到時仁化布。冰壺暎處濁流澄。交情三十年前舊。別恨驪駒曲裏增。務屛定多淸省語。詩筒倘許塞鴻憑。</text>
<title>發鄕行。宿陰洞酒店。達夜大雨。</title>,<text>秋雨茅簷徹夜鳴。客愁如海夢頻驚。平生默筭眞堪笑。求利求名兩不成。</text>
<title>南東萊載元 垕 輓</title>,<text>病裏驚聞入土期。淸霜十月朔風吹。秋初別路雲猶在。留帶人間不盡悲。</text>
<title>次潘孟陽元和布德澤詩六韻 以下五首。辛未春月課題。</title>,<text>陽道方亨處。含生摠帶恩。太和流品物。至渥洽黎元。萬國春光遍。千門麗景繁。仁風調玉燭。化日暎瑤軒。賸識涵濡澤。端由發育源。荒詞安敢述。聖德合乾坤。</text>
<title>次裴夷直春色滿皇州詩六韻</title>,<text>北陸收陰氣。東風入帝州。韶光隨處滿。瑞靄望中浮。細草迷平野。垂楊蔭御溝。鸎歌聞綠樹。花笑近高樓。行樂靑春子。驅馳紫陌頭。誰知倦遊客。是處別生愁。</text>
<title>次杜工部暮春</title>,<text>九十春光逆旅中。病夫其柰又囊空。江蘺漠漠徒牽夢。湘竹蕭蕭謾送風。不分殊方虛勝槩。且看微雨退殘紅。故山迢遰歸何日。一任年年長桂叢。</text>
<title>次杜工部春日歸溪上</title>,<text>客居茅屋裏。春到錦官城。殘雪消無跡。寒溪漲有聲。釣絲童子理。杯酒侍兒擎。祇合幽棲分。靑袍愧老生。</text>
<title>次杜工部春水</title>,<text>春水生南澗。汀洲漸沒痕。慢流初遶舍。翻浪更侵門。引去盈禾畝。分來向菜園。釣磯今可立。吾欲謝塵喧。</text>
<title>成歡滌愁樓。次板上韻。時以靈巖郡守。自朝家給馬赴任所。</title>,<text>灾邑分憂去路催。驛亭何事故徘徊。棲遲昔日遊曾慣。湖海重來氣未摧。遠樹依依雲外合。方塘浩浩鏡中開。憑欄欲和前人句。語似搔靴愧不才。</text>
<title>對月樓。次板上韻。</title>,<text>淸絶湖山甲一方。雕欄正對九龍崗。巖頭霧捲呈奇狀。池面風生送晩凉。賸得臥遊仙子窟。卻疑曾惹玉皇香。憑軒別有茫茫恨。未脫塵韁髮已黃。</text>
<title>與南平守吳春卿夜飮</title>,<text>萍水他鄕本不期。豈辭今夜倒深巵。團圝直到三更半。雲月依微暎小池。</text>
<title>梨津倉</title>,<text>穿簑冒雨到梨津。寥落官倉傍海濱。十洲渺渺尋無路。諸島依依自作隣。雲夢胷中仍滌累。簿書叢裏幸抽身。悤悤未免催歸騎。堪笑浮名解絆人。</text>
<title>與兒輩再遊德津 二首</title>,<text>玆遊淸絶冠平生。舟泛滄波自在行。望裏奇峯高不極。天邊巨浸浩難名。宦情正似秋光薄。豪氣仍將醉興幷。堪笑白鷗同我白。窺魚竟日亦營營。郡郭侵晨出。乘舟下海門。蒼茫雲水外。歷歷見漁邨。</text>
<title>題龍巖寺</title>,<text>寺在名山最上頭。淸秋八月客來遊。憑軒俯視滄溟水。島嶼微茫點點浮。</text>
<title>月出山</title>,<text>削立千峯大地隈。根盤百里勢雄哉。上隣霄漢纔盈尺。俯壓滄溟只瀉杯。石逕秋風攀絶頂。瓊臺倒景軼浮埃。飄飄已覺遺塵世。羽蓋相逢莫見猜。</text>
<title>廣寒樓。次湖伯韻。</title>,<text>墨綬銅章已掉頭。浩然行色屬淸秋。廣寒樓上今來倚。不識人間有底愁。</text>
<title>自靈巖還家途中作</title>,<text>靑楓葉赤鴈飛初。錦繡秋光畫不如。栗里心關元亮菊。江東興入季鷹魚。寧愁倦馬登危棧。漸喜前程近弊廬。從此免爲形所役。孤雲出峀卷還舒。</text>
<title>荒山大捷碑 在雲峯地。太祖大王殲倭酋處。</title>,<text>此地何年蹴島夷。聖神功烈紀鴻碑。今來一箭殲魁處。緬想千軍棄甲時。壯氣尙留山崒嵂。大名寧與谷遷移。摩挲石刻增欽仰。敢寫微臣贊頌詩。</text>
<title>次李君則蓬萊山月歌</title>,<text>我昔夢登蓬萊山上頂。俯視東溟浩無渚。邂逅洪厓及浮丘。左挹右拍相容與。是時萬二千峯月正明。樓殿玲瓏暎珠玉。巖巒處處。又如堆白雪。憑高四望皎皎然。碧海光搖銀海奪。無邊勝賞未遽央。何處仙人吹玉笛。蘧然覺時但枕席。向來淸遊成電滅。蓬萊山何日何時不回頭。欲往尋之路阻闊。今夕見君蓬萊歌。幻出分明轉淸絶。如非謫來香案吏。安能足躡仙山手探蟾宮月。歌君此曲怳然坐我蓬萊中。直欲弄月而吟風。芒鞋竹杖從此始。請君更向蓬萊逢。淨掃峯頭一片石。攜手共賞蓬萊山月白。</text>
<title>立春日書懷</title>,<text>客抱憑誰細細陳。寒宵獨與一燈親。衰慵分作林泉叟。忝竊羞稱獻納臣。舊學已荒干祿日。流光又値頌椒辰。鄕轅會趁東風去。肻使園桃任送春。</text>
<title>送甘文守張仲溫 璶</title>,<text>巖穴明珠詎久藏。臥龍從此起滄浪。憂民北闕循良選。分竹南州道路長。老向別筵添白髮。春隨征蓋布靑陽。知君雅操堅冰蘗。合是居官第一方。</text>
<title>冬至</title>,<text>䨓聲初發地底藏。葭管灰飛生一陽。千門萬戶開次第。出入無疾朋來章。玄酒由來味方澹。大音豈待聲鏗鏘。循環升降這一氣。無有一息之消亡。天心於此可以見。無往不復惟陽剛。先王順時靜以養。閉關不行休省方。裁成天道屬此日。何幸親見今羲皇。佇看羣陰决盡處。三十六宮皆春光。</text>
<title>臘日</title>,<text>臘日寒將盡。天時暖未遙。椒花香滿斝。梅蘂玉生條。節序催遲暮。衣冠趁早朝。獨慚衰朽質。華髮正飄蕭。</text>
<title>守歲</title>,<text>今夕歲云盡。流光誠可嗟。挑燈坐不寐。直到星河斜。家家競𤒺竹。已頌椒盤花。惟憂雞報曉。且看炬散鴉。多少守歲者。誰不惜年華。而我平生志。只在涵聖涯。白髮苦相逼。柰此前路遐。紅塵又失腳。學術日已差。庸才乏補衮。直道羞裂麻。君恩報無路。愁緖增紛挐。安得長繩繫。駐此赴壑蛇。功成謝明主。然後歸棲霞。</text>
<title>送安東伯金至和 元燮</title>,<text>嶺路迢迢送子行。離筵一倍老夫情。豈將內外論輕重。只恐朝廷乏諫爭。靈運永嘉詩定好。文翁蜀郡化應成。也知東閣梅花月。淸夢時時到玉京。</text>
<title>奉和李僉知 光鎭 重牢宴八韻</title>,<text>鳳凰配德共翩翩。宜室宜家六十年。兩美並稱天極老。孤眠豈數月宮仙。佳辰復値桃華節。吉禮重開畫燭筵。蘭麝薰香新服餙。瑟琴和樂好因緣。觀光士女爭塡咽。赴會簪纓迭後先。喜氣賸浮春座上。輕寒不入壽樽前。兒孫膝下無非玉。福祿人間孰與肩。分薄未能叨席末。賀忱聊付筆端宣。</text>
<title>喜雨 壬申春。上命玉堂，春坊，騎省，政院入侍。以喜雨命題賦詩。以弼善製進。</title>,<text>當春發生節。好雨帶雲濃。淅淅膏羣物。欣欣抃老農。行看大有慶。豈歎極無凶。自是休徵若。端宜賀九重。</text>
<title>直春坊。爲李參知正源 湜 所邀共飮。贈三絶。</title>,<text>四月淸和天氣新。異鄕愁殺未歸身。岧嶤禁直雖云幸。其柰年將六十春。觀燈佳節逐年新。傳道如來此誕身。遊賞非關崇異敎。只緣濃綠勝於春。浮世交情白首新。感君猶記病慵身。芳辰對酌天眞露。座上煕煕別有春。</text>
<title>李尙書 宇鼎 輓 公以冬至使赴燕。還至遼東不淑。</title>,<text>誰謂蒼天不憗遺。迢迢異域病難醫。遼陽鶴去悲華表。故國春深愴素輀。雅望英姿長已矣。將星卿月摠悽其。殘生此日臨牋淚。一爲邦家一是私。</text>
<title>大殿端午帖</title>,<text>律應蕤賓暑月天。薰風吹入玉堦前。綵繒續命千人佩。蒲酒盈樽萬壽筵。寶鏡聞從江上獻。香羅知自禁中宣。休徵定致甘霖沛。肻使吾民歎儉年。</text>
<title>送永春守權春卿 斗寅</title>,<text>四郡江山配嶺東。島潭奇絶甲其中。君爲吏隱丹砂界。無乃前身是葛洪。</text>
<title>鼎山院。別權上舍明仲 晟。</title>,<text>雨後江山特地淸。不嫌墻外亂流聲。情親邂逅留三日。臨別慇懃更有情。</text>
<title>次李參判文若 沃 江亭韻 二首</title>,<text>一代文章伯。騷壇闊步行。詞源知峽倒。筆勢見風生。心係澄江靜。腰嫌寶帶橫。蹇驢來往地。亭下白沙明。聞君撥卻市朝遊。湖海襟期更倚樓。白水靑山收勝槩。深杯健筆擅風流。行藏子欲隨重坎。得喪吾今付幻漚。祇是孜孜相勉處。蓋棺然後事方休。</text>
<title>送別江界府使裴美叔</title>,<text>迢迢西塞送征輈。任重非徒百里憂。採藥大爲邦所禁。防民要在上無求。離亭野色初經雨。遠樹蟬聲已報秋。白首相攜偏惜別。陽關唱斷不勝愁。</text>
<title>與沈正直夫，洪持平天叙，閔持平啓商。約會于東湖流霞亭。卽景口吟。</title>,<text>秋江寒雨細濛濛。隔岸人家暗澹中。向晩漁翁回棹急。輕帆飽得夕陽風。</text>
<title>謝李獻納君則來訪</title>,<text>李獻納尋金獻納。蹇驢行色夕陽時。相逢一笑蘆窩裏。世事悠悠摠不知。</text>
<title>與君則同往靈泉庵。暮歸用前韻。</title>,<text>耽奇共上靈泉寺。坐到西臺暮磬時。城郭歸來前路黑。穿林行色暝禽知。</text>
<title>訪君則不遇。留題一絶。</title>,<text>秋老江山又夕暉。尋君不遇悵然歸。詩情尙有難裁處。盆菊凌霜也自馡。</text>
<title>次蔡內翰仲耆 彭胤 韻。奉呈李君則。</title>,<text>愛君歸臥水雲鄕。蘿月松風引興長。靑壁當窻成畫障。碧溪環砌作池塘。功名弊屣何難脫。心事寒梅只自香。我亦江湖疎散者。相期共老釣魚航。</text>
<title>送李中丞君則之京 二首</title>,<text>仕宦由來非分外。流行坎止且隨緣。聖恩何况深如海。可得優遊水石邊。覊禽豈久樊籠裏。莫向春山恨別離。蘿溆亭中梅政好。也應催惹玉堂思。</text>
<title>朴參判 廷薛 輓</title>,<text>二品崇班八耋年。平生草屋但蕭然。淸高自是雲中鶴。康健爭稱地上仙。秋月玉壺留爽槩。春風金谷鎖寒煙。同人無限云亡慟。別有羊曇醉淚懸。</text>
<title>次寄金員外天與兵曹直廬</title>,<text>日月如流速置郵。重陽猶自滯京師。黃花底向杯中泛。紅頰徒驚鏡裏移。禁漏聲寒霜滿地。旅窻人靜月窺帷。也知騎省悲秋客。詩興鄕思共此時。</text>
<title>京邸次李君則韻 三首</title>,<text>且輟君歌聽我歌。古來平地也摧車。閒看栗里數叢菊。底似玄都千樹花。白髮我慚干利祿。素心君已厭紛華。何時共踐歸田約。峴首東西是兩家。憶曾蘿溆共吟歌。每向溪邊駐小車。講論詩書兼子史。收探雪月與風花。回頭好事還如夢。聯步周行亦已華。知足故人眞我範。思歸不是但思家。獨立乾坤浩浩歌。願將蒼鹿駕雲車。東遊笑指蓬萊水。西走回看閬苑花。物外煙霞凌縹緲。壺中日月駐光華。徒懷此志終難遂。且向人間訪酒家。</text>
<title>賀奉朝賀李相公 觀徵 致政八韻</title>,<text>年高德卲冠朝紳。爭仰方今第一人。投紱不緣嫌白髮。掛冠奚但厭紅塵。深明進退興衰理。遂作江湖放浪身。霞醞寵優辭陛日。奎章榮極捧函辰。兒孫濟濟庭前玉。符彩溫溫座上春。處世已能遺世累。樂天仍復養天眞。二疏西漢寧專美。少尹東都不足倫。敢綴荒辭歌盛事。微蹤曾忝幕中賓。</text>
<title>沈判府事 梓 輓</title>,<text>門下周旋三十載。不才還愧受知深。靑冥幾藉吹噓力。白首彌敦感激忱。方賀老星南極耀。豈知卿月夜臺沈。爲將無限公私痛。獨向西州淚滿襟。</text>
<title>癸酉歲除日。次前韻十四絶。示同道諸益。</title>,<text>自愧求名老不休。馬蹄踏盡長安路。別來幾月未還家。已見年光新換故。世味年來已備嘗。寒宵旅舘謾添香。愁懷最是難裁處。先送春風到嶺鄕。寂寥孤舘孰相尋。邨酒沽來獨自斟。白首堪憐成底事。隨人碌碌到于今。天時人事苦相催。日月無端來往乍。遊客偏驚節序移。那堪守歲長安夜。客夜寒燈夢不宜。且將杯酒強懽怡。弟兄兒女俱南北。醉裏狂歌有所思。更取椒花媚遠天。老翁心事卻悽然。蘆洲破屋歸何日。回首雲山路半千。男兒幼學壯而行。名節平生須礪砥。暮歲分陰尤可惜。遠途何况萬餘里。榮途華省濫周章。幾歲瞻依日月光。寵渥如山渾未報。年年贏得鬢邊霜。問余何事滯京華。永訣明時心不忍。蕭灑江湖計漸違。居然一夜凋危鬢。蕭條竆巷斷逢迎。此夕誰知遠客情。匡坐五更吟獨苦。隣雞喔喔報天明。身遊朝市逐塵囂。心在江湖愛寂寥。誓趁春風歸故里。太平煙月送昏朝。愁中卻憶少年時。元日屠蘇飮不後。忽忽居然成老翁。靑春一去嗟難又。家家不寐競懽娛。爲惜今年只此日。六十衰翁多少愁。聰明歲减齒加一。孤燈耿耿悄無眠。推枕中宵坐兀然。乾沒紅塵空老去。初心卻恨負靑年。</text>
<title>大殿春帖子 二首</title>,<text>春風一夜動瑤堦。紫闥晴薰瑞氣佳。桃作靈符千沴散。葭吹暖律五音諧。爭瞻舜日明宮殿。共醉堯樽慶里街。生物乾元新布澤。吾王聖德與之偕。閶闔開黃道。蓬萊繞綵雲。大東千萬歲。長奉聖明君。</text>
<title>世子宮</title>,<text>昨夜和風起。靑宮擁瑞光。新年祥自至。小海德彌彰。進學宜冲歲。開筵趁載陽。前星明耀處。延頸遍東方。</text>
<title>送金都事天與赴湖西幕</title>,<text>湖外春風送子行。驛亭斜日去留情。紅蓮幕裏饒詩興。莫惜郵筒寄洛城。</text>
<title>金潭陽 時鉉 輓 代作</title>,<text>循良推漢吏。淸簡本天眞。薄宦纔三品。稀年賸五春。兒孫多秀朗。福慶驗慈仁。乘化公奚憾。題詞祇愴神。</text>
<title>次主守姜渭擧 碩臣 韻</title>,<text>單父鳴琴不下堂。陶然百里布春陽。幸因暇日臨竆巷。正値斜暉暎野塘。草草盤中羞薄具。溫溫座上挹餘香。習家千載山公興。又聽銅鞮峴首鄕。</text>
<title>朴君 潭 輓</title>,<text>江海當年把一麾。乘閒時到習家池。已憐秀骨爲人慕。更惜沈痾賦命奇。厲鬼禍深天不佑。啼烏聲急蕙還萎。生才未就終令夭。此理茫茫欲問誰。</text>
<title>豐城掘劒 月課題</title>,<text>雪鍔初從越冶成。沈埋幾歲在豐城。幸逢張子通神變。復有䨓公識寶精。神物免爲狴犴瘞。冤氛銷卻斗牛橫。君看巖穴藏珠玉。吐氣終須待聖明。</text>
<title>次李君則家臘梅韻</title>,<text>臘月寒梅信。淸詩報我知。暗香浮細細。冷蘂發垂垂。自愛冰魂潔。偏於靜室宜。饕風虐雪裏。造化爲君私。</text>
<title>次地主姜渭擧韻</title>,<text>一醉芳樽信有因。二天恩澤屬佳辰。寒梅暎雪仍殘臘。細菜登盤已上春。且喜慇懃杯到手。莫須怊悵老催人。襄陽勝事超前古。看取邨翁吐畫茵。</text>
<title>姜城主歸路。行過家前。卽出見。班荊而坐。畧設杯酌。姜守先賦五言律。次以答之。</title>,<text>摻袂溪邊路。雲愁日色寒。民皆悲失哺。公獨樂休官。未卜前期易。那堪此別難。峴山花發後。誰共醉時歡。</text>
<title>金參判  輓 二首</title>,<text>名宰名家出。聲輝動一時。循良漢廷最。溫雅聖君知。視德官猶嗇。徵仁壽則宜。豈云乘化遽。驚悼遍公私。洛社陪遊日。情親骨肉同。不徒鄕里義。實是肺肝通。往事翻成夢。餘生獨抱恫。新年金谷草。依舊綠春風。</text>
<title>李上舍 述意 輓</title>,<text>詩是君家業。騷壇譽早推。科名司馬小。人事隙駒馳。契誼元非淺。存亡可耐悲。新阡何處啓。春草正離離。</text>
<title>金大諫 邦杰 輓 二首</title>,<text>淸標姱節毓名門。敭歷王庭雅望尊。半世行藏毫不苟。平生心事玉無痕。潮陽一受韓公玦。楚澤還招屈子魂。已矣吾南老成失。箇中悲抱共誰論。昨歲靑門外。俱爲落葉飛。蒼茫別時淚。此日更沾衣。</text>
<title>柳驪州 挺輝 輓</title>,<text>官躋頂玉壽稀年。完福如公世罕肩。歷典諸州仁已著。逮臨吾郡惠尤專。幾從紫陌同聯轡。曾向驪江共泛船。往事祇今渾是夢。不堪題輓一潸然。</text>
<title>權上舍明仲，柳上舍日祥。各送冬瓜于李君則。而瓜背皆有一絶。又同韻。君則鑿瓜釀酒。次韻謝兩上舍。幷元韻示余。遂次韻寄君則。</title>,<text>菜之珍者說冬瓜。處處園中殿物華。二老相遺知也否。此瓜曾種故矦家。</text>
<title>丙子元日 二絶</title>,<text>皇天分四時。代謝如奔馬。六十忽焉至。端憂過未寡。吾生雖叔世。心在羲皇上。到老益孜孜。庶無慚俯仰。</text>
<title>和寄李君則中臺之作。兼呈李孤山丈。二首</title>,<text>六老花山德不孤。襄陽學士更詩腴。同遊鶴駕螺鬟裏。高揖鸞驂羽蓋徒。酬唱淸篇入牙頰。想懷芳躅起頑愚。他時倘有重來約。須喚蘆洲病蟄吾。蕭灑中臺出半天。登臨物色正姸鮮。依依出峀孤雲細。鬱鬱排巖古樹圓。白首相看心莫逆。靑山有素興彌專。玆遊定入星官奏。老宿光芒暎午躔。</text>
<title>李君 斗兼 輓</title>,<text>脩短同歸化。猶晝夜相推。余非昧此理。奚獨爲君悲。名家繼文行。秀然見瓊枝。共謂生不偶。柰何還奪之。兩世年未卅。天道益無知。慘慘閨中少。哀哀堂上慈。逝者如有知。此恨應無涯。我與君世父。情義去毛皮。君喪卽往赴。痛哭相攜持。欲語再三咽。相看惟涕洟。而今奉來牋。忍聞入土期。顧我罹禍殃。哭兄於是時。腸摧魄已散。何能成一辭。秋風飄素紼。悵望空齎咨。</text>
<title>次寄李參奉 榮世 詠懷詩</title>,<text>江湖浪迹度春秋。塵世浮榮摠謬悠。素位而行聊自適。樂天之外更何求。苔磯返照沙邊暎。梅塢淸香月下浮。幽興此時誰共晤。捲簾人獨在書樓。</text>
<title>次雙白堂韻 朴上舍施昌扁其堂曰雙白。蓋以家在太小白間。</title>,<text>林深谷邃屛囂煩。山友溪翁自作邨。雙白主人無一事。閒眠盡日不開門。</text>
<title>渚谷權丈 銓 輓</title>,<text>從祖門闌客。襄陽耆舊英。由來情義密。到底肺肝傾。文彩悲荒壠。風流見寶瓊。睽違仍永訣。題輓淚縱橫。</text>
<title>金修撰 汝鍵 輓</title>,<text>鳳毛池上早鶱騰。入掌絲綸父子仍。澤畔纔收逐臣淚。仙樓催被玉皇徵。北堂號哭悲行路。南嶠蕭條慟友朋。兩世交情吾不汎。緘辭只有涕沾膺。</text>
<title>次四十韻長句。寄竹西樓主人李君則。</title>,<text>長夏思人意不佳。陰雲漠漠塞天街。那逢獨鶴聞淸唳。厭逐羣兒聽亂哇。閒把漁竿蘆浦裏。高飛鳧舃海天涯。多時離索常關戶。幾日逢迎爲掃階。仙骨儘知追漢尉。吟肩定想拍洪厓。大千世外瞻銀闕。第一樓頭掛玉牌。別界料應多秀句。塵區底得寫愁懷。忽驚篇什因風至。好見宮商入曲諧。淥水芙蓉何用餙。瑤池花勝不須釵。祇宜妙手樓修鳳。會使雕虫角縮蝸。餘事文章知小技。由來氣槩爽秋崖。幾從玉署論思密。曾向金門讜議排。一代名稱誰伯仲。二公才調是朋儕。淸新開府淹州伯。俊逸參軍滯郡齋。酬唱動爲驚俗語。屈伸端合與時偕。交輝玉樹人人仰。傳誦瓊章處處皆。始覺奎精南極聚。何嫌里耳大音乖。陸羊對境俱堅壁。齊晉交兵孰曳柴。三傑詎終遐邑絆。九重行有邇班差。從看大冊皇猷煥。更遣金箆俗眼揩。夙飽聲華何燀爀。自憐衰朽任沈埋。蹣跚都失邯鄲步。骯髒惟存土木骸。得御幸曾承顧眄。別來能復記驪騧。披襟計左多年慕。投紱時丁二月祡。風格久欽東海釣。門屛尙阻少陵鞋。獲觀製作顔如接。敬服瑰奇手累叉。許意惟君交若水。論文顧我語猶俳。芳香共保蘭生谷。變化寧同橘渡淮。賸喜蒼蠅隨赤驥。翻慚嫫母廁吳娃。迢迢忽作參商別。鬱鬱渾如霧雨霾。身上愆尤無砭石。胷中鄙吝動根荄。堪悲日暮猶迷道。卻悔平生浪夢槐。且把浮名歸弊屣。甘將晩食當珍胲。忘機縱伴沙邊鳥。小見眞侔井底鼃。華髮居然成老叟。神腸安得化靈媧。松枯已判難扶廈。驥病誰知始產洼。世路至艱浮灧澦。人心可畏類狼豺。雪霜終未摧冬秀。風雨寧須輟曉喈。感慨書懷將寄遠。緘封在骨不煩緺。歲寒心事聊相勖。東望滄洲遡暮𩘅。</text>
<title>權參判皆玉 瑎 輓</title>,<text>一代騷壇伯。金緋寵辱身。淸名仍世德。直節聳朝紳。澤畔纔收淚。泉臺遽返眞。舂糧哭歸櫬。秋雨助悲辛。</text>
<title>立春。與從兄及山長朴汝安諸人。會幽棲洞。</title>,<text>忽忽竆愁歲暮天。夜闌風雪轉凄然。迎新已見立春日。筭老重經丁丑年。節物盤中登細菜。親朋座上暎華顚。團圓此夕眞堪惜。酌酒添燈強不眠。</text>
<title>丁丑春。與安東權君性 擴，金逸少榮川，李善哉諸人。會于水落臺。吟一絶。臺在甘泉縣下流。泉石甚奇。柳西厓，金鶴沙所遊處也。</title>,<text>緣溪爲赴故人期。衣惹山花匹馬遲。共來水落臺邊坐。先正遺芬怳此時。</text>
<title>次權都事 是經 韻</title>,<text>珠玉驚璀璨。詞源浩不竆。淸新元自得。雕琢豈云工。傾蓋京華裏。忘年氣槩中。暮雲江渭隔。獨立遡西風。</text>
<title>次臨淸閣韻。贈李參判文若。</title>,<text>白頭交誼豈如新。末路心期我二人。今夕相將遊勝地。百年方始悟迷津。琴樽密席蟾初上。萍水他鄕鴈正賓。醉興陶然談更劇。酒中須信見天眞。</text>
<title>大谷寺。題英輝軸。</title>,<text>十年身不到雲鬟。幾度吟魂夢裏還。偶過招提閱僧軸。浮生偸得片時閒。</text>
<title>柳翊贊 宜河 輓</title>,<text>相國風流在。天資更玉成。縣郵留惠政。冰蘗繼家聲。南極星還晦。西河月獨明。平生景仰意。題輓倍沾纓。</text>
<title>次邵子閒吟</title>,<text>靜處乾坤大。閒閒養性靈。探元知物理。閱世見人情。有得終爲喪。無虧本不成。窩中安素分。白日照心明。</text>
<title>次邵子觀物</title>,<text>生爲男子身。賦與豈云貧。觀物知情狀。談玄悟妙眞。皇王千古事。花柳一般春。賸有游心地。休休自在人。</text>
<title>次邵子天意</title>,<text>物物咸亨孰使然。無私無意彼蒼天。心同虛室宜生白。慾似驚瀾合塞源。恁地喫來仍著力。些兒化了欲無言。自從會得閒中味。終日如愚學子淵。</text>
<title>竹林權丈 克中 輓</title>,<text>雍容端雅貌如心。文彩風流世共欽。佇見芳蘭榮九畹。那知秀骨欠三壬。追惟宿昔情猶篤。卻憶存亡涕自淫。爲向高堂還有慰。徐卿二子摠球琳。</text>
<title>李宜寧 嵩逸 輓</title>,<text>樂有賢兄養德全。安貧半世臥林泉。明時側席遐心屈。下邑分符大惠專。每恨路脩書信阻。可堪春暮訃音傳。應知澤畔看雲日。驚破孤眠淚似川。</text>
<title>權佐郞 希說 輓</title>,<text>王家觸目摠琳琅。愛子文華最擅場。一代騰鶱聯鴈序。二年零落閉牛岡。壽纔知命仁難恃。官止爲郞運柰妨。別有臨牋嗚咽處。忍將何語慰高堂。</text>
<title>洪參奉眞卿 相文 輓</title>,<text>我愛儒賢胤。山林古貌臞。昂昂雲外鶴。皎皎谷中駒。幸托婚姻好。還慚出處殊。少微今晦彩。長慟此生孤。</text>
<title>奉次許丈重牢宴韻</title>,<text>南極星精降以寅。年光八十八回新。綵繩佳會周花甲。吉席重開屬上春。兩美平生宜室樂。盛儀當日結縭親。衰慵未覩榮華事。追和歌詩賀福臻。</text>
<title>寄題琴遠伯稼隱堂</title>,<text>隱於躳稼以名堂。沮溺遺風復主張。樂彼田園閒自得。笑他都市走如狂。門前好見禾盈畝。秋後贏收粟滿箱。可士可農隨地足。天光時又翫方塘。</text>
<title>秋夜曉起書懷</title>,<text>切切蛩音徹夜喧。老人無寐坐幽軒。秋懷不獨悲搖落。七十生年道未聞。</text>
<title>次呈尹敬差遠仲 悠期</title>,<text>職是廵田使。銜兼栢府官。不徒充國計。須願察民艱。旱澇傷禾黍。愁冤溢海山。誰將萬姓淚。天闕滴潸潸。</text>
<title>次野逸臺雜詠韻。寄權君 夏老。</title>,<text>高臺突兀俯官街。花柳春風景物佳。自把一壺酬令節。陶然醉興更無涯。右官街花柳春物敷榮日載陽。桑麻十里野人鄕。風調雨順多滋養。共喜柔條漸覺長。右野店桑麻嚴霜一夜降靑莎。鴈陣相呼下晩沙。爾尙㘅蘆避矰繳。吾人可不戒操戈。右芳洲鴈陣春水初生長澤蘭。羣魚潑潑戲淸瀾。閒人竟日無餘事。獨立磯頭把釣竿。右淥潭魚隊</text>
<title>次寄追悔齋主人李晦甫</title>,<text>一悔從來判聖愚。吾人稟賦本非殊。多君暮歲追前過。由寡方知可至無。</text>
<title>次金谷八詠韻。寄朴正言 希閔。</title>,<text>千載徵君去不回。誰將栗樹此中栽。地名旣倣高人里。天籟寧分僻海隈。爽氣盈襟欽往昔。淸飈竪髮起方來。成林送韻知多意。爲報兒童勿剪摧。右栗里淸風屹立南維勢絶雄。邦家作鎭永無竆。雲興嶽峀分而合。態變須臾白又紅。漠漠時能爲好雨。紛紛還復趁長風。莫言天際無心出。澤物從知在此中。右國師歸雲簾捲西山暮雨飛。陰雲漠漠翳斜暉。初隨林靄絲猶動。旋羃邨煙腳漸微。何處釣船靑篛戴。誰家酒肆博山圍。幽人坐到黃昏近。點滴聲中獨掩扉。右鶻巖暮雨夜坐茅堂骨欲仙。遠峯新月滿前川。雲收玉宇消氛翳。風入松壇奏管絃。多少幽懷渾覺爽。一般淸意浩無邊。應知露冷蟾宮裏。中有嫦娥也不眠。右鶴駕新月誰從天上染紅深。萬片桃花暎遠岑。好擁仙宮鋪繡幕。仍丹樹葉化霜林。和煙藏谷甘棲隱。照日增輝不作陰。洞裏也應多服食。何時絶俗共追尋。右仙洞朝霞習習和風盡意吹。千紅萬紫遍枝枝。且從花下斟浮蟻。豈向頭邊歎素絲。爲愛年光方爛熳。更憐蠭信未差池。遊人莫待三春晩。絳萼知無十日期。右水峯春花草綠長堤宿雨收。相邀歸去牧兒流。驅牛盡日平郊外。橫笛斜陽斷壠頭。寥亮數聲飛遠響。啁啾一曲雜樵謳。太平時世宜徵此。任爾閒閒自唱酬。右東郊牧笛侵晨誰唱老農頭。知是西疇競勸耰。朝露捲時鋤可擧。水鷄鳴後酒宜酬。安知粒食由辛苦。願畫田夫奏冕旒。輸稅公門推恕少。癡兒莫道粟盈篝。右後溪耘歌</text>
<title>權上舍 克正 輓</title>,<text>風流共說竹林賢。文彩從知世德傳。司馬名成蘭玉滿。好專淸福到稀年。</text>
<title>次韻賀金君 爾甲 登蓮榜 金君之先公。生於丙午而登龍於己卯。君亦生於先公還甲而又以己卯採蓮。故二聯云。</title>,<text>妙歲才華孰不欽。靑氊舊業富詞林。夢熊周甲祥仍昔。遇兔占科慶又今。已見長途驅駕始。從知厚祿發源深。堂前彩服輝蓮萼。更賀萱闈德有陰。</text>
<title>琴表兄 簡 輓</title>,<text>春暮陶邨日。相逢統勝亭。弟兄頭共白。談笑眼俱靑。旋有離懷苦。那堪訃語聆。病違臨穴哭。難制涕雙零。</text>
<title>朴永柔臣哉 世臣 輓 予之表從弟</title>,<text>秋間問君疾。悶見已阽危。還作悤悤別。難堪脈脈悲。終然成永訣。何以寫哀詞。想得重泉恨。孤鸞與穉兒。</text>
<title>呂錦山子遇 聖擧 輓</title>,<text>洛社相從日。回頭一夢中。風姿長入想。書信亦難通。歲暮驚傳訃。年衰倍覺恫。臨牋唯有淚。情溢語還竆。</text>
<title>剡溪十二詠 權仁伯壽元築別墅。號曰剡溪。</title>,<text>五柳春回處士家。韶光澹蕩樹皆花。傍花隨柳閒行地。更愛平郊草色加。右五柳春花數疊螺鬟立立奇。秋容淨洗雲霓歇。一般淸意此時多。峯頭吐出黃昏月。右芙蓉秋月遙望冰城鎖暮雲。俄然散下千峯雪。瓊瑤洞壑摠奇觀。淸興翛然亦可悅。右冰城暮雲兩兩奇峯儘絶羣。朝朝出峀有行雲。道人已斷陽臺夢。閒看天邊聚又分。右雙岳朝雲幽棲住近白雲峯。淸曉風傳上寺鐘。已是令人發深省。復驚孤鶴夢寒松。右西庵曉鐘依依殘日低西嶠。遠近郊原明返照。更覺光陰這裏催。恨無人老還年少。右南郊夕照繞舍淸灘曲曲流。蘆花深處動漁謳。數聲占盡寒溪月。驚起沙邊白白鷗。右革灘漁謳遠浦平蕪綠正肥。牧童來去朝而夕。太平豈是無形象。聽取斜陽牛背笛。右咸浦牧笛細雨斜風綠水春。苔磯盡日獨垂綸。此翁取適藏名久。來說文王怕有人。右龍淵垂綸桑柘陰陰向晩天。山家處處見炊煙。初橫一抹平林外。更和輕雲羃水前。右馬山炊煙莫道幽居別味無。西山夜雨抽新蕨。終朝采采不盈筐。緬憶夷齊還竪髮。右栗洞采蕨遍野農夫務正多。相呼相喚去耘禾。侵晨理穢揮鋤處。競勸時聞捲露歌。右蘆野耘禾</text>
<title>李進士 爾蕃 輓</title>,<text>春仲埋兒日。聞君病未醫。方含東野慟。仍想北堂悲。蓮籍香名掛。蘭芽後慶垂。中年亦非夭。慰語代哀詞。</text>
<title>輓詞[安陵李玄逸]</title>,<text>東南生幷世。晩識紫芝眉。海邑分符日。霜臺秉簡時。治煩藹聲績。糾惡凜風儀。陳榻頻叨下。陽彈幾共持。從容勤晤語。披豁少參差。罪逐成離闊。恩私脫馽覊。過臨情款曲。感激涕漣洏。簪擬春溫盍。舟驚夜壑移。塵寰塊獨立。泉路更交期。衰疾孤緜漬。題詞淚滿頤。</text>
