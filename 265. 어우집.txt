<title>襄陽途中 關東錄○庚寅</title>,<text>貧女鳴梭淚滿腮。寒衣初欲爲郞裁。朝來裂與催租吏。一吏纔歸一吏來。</text>
<title>淸澗亭</title>,<text>罨海腥雲午不收。層層雪屋驀長洲。東關五月寒威重。狐白無功第一樓。</text>
<title>題三河主人壁上 星槎錄○辛卯</title>,<text>雲和聲奏碧霞端。蓬海無人識子安。聞道玉京仙侶下。龍蛇留與壁間蟠。</text>
<title>玉河舘三月三日。次前韻。同尹 友新，韓 應寅，辛 慶晉，吳 億齡，金 信元 集燕。四首○壬辰</title>,<text>玉河流碧漲虹橋。晝日烏蠻閉寂寥。萬落殘紅風一夜。半庭濃綠雨崇朝。誰知賈誼懷三策。未許齊賢上十條。春盡王孫歸不得。靑溪白岳夢中遙。						誰憑九萬抗銀橋。桂殿岹嶢入泬寥。仙仗香雲迷紫極。觚稜霽旭媚淸朝。周家八政嚴金尺。漢帝三章燦玉條。海裔微蹤頗不分。法宮端拱此非遙。						宛洛東風十二橋。旅遊春興屬寥寥。庭前簷影看亭午。路上車音認罷朝。鄕國鴈回疑有信。禁城花老欲辭條。居然一夢三千里。莫道萱堂海外遙。						擎空雙柱禁城橋。玉漏聲傳夜寂寥。花柳正逢三月節。衣裳齊向九天朝。東臣班列高千國。箕子遺風荷八條。斗覺鵬程天在背。圖南不必慕逍遙。</text>
<title>送陳奏使韓 應寅 先歸</title>,<text>我辭故國動經年。夫子之行三月先。雪風掀塞鴨江醉。春色漫城蠻舘眠。化國雲輧今至再。玄都桃樹已成千。自嘆來往皆人後。瓦礫從知不在前。</text>
<title>奉東宮命。暗行過寶城。遇進士愼汝訓。南繡錄○甲午</title>,<text>高興江上晩呼舟。雨後春泥沒馬頭。我已無家歸故里。羡君行訪舊菟裘。汝訓自靈巖歸順天</text>
<title>洪州奉東宮。値苦熱。處窄室。作簡黃司書 愼。</title>,<text>四壁重重閣此身。當窓盾日肆威神。凝然一髮何曾動。滿樹東風付比隣。</text>
<title>敬復牛溪成先生 二首</title>,<text>慘慘窮陰歲盡期。山河蕭瑟雪霜時。寒牕耐苦梅花樹。報道東君且莫疑。						半世辛勤付一吁。山豀墑埴謝逵途。詩來背浹龜山汗。免被操觚作腐儒。</text>
<title>贈慶州妓月仙</title>,<text>爾本月城女。歌用新羅語。欲見伽倻仙。抱琴伽倻去。</text>
<title>抱川 二首○北繡錄○丁酉</title>,<text>炎炎熾景倦長程。石竹如燃眼忽明。驚雉避人知有子。鳴鳩藏樹但聞聲。郵殘御史猶賖馬。世亂書生或說兵。身在也須王事在。豈將軀命較功名。						客行當午稅征鞍。叢灌陰陰五月寒。詩惱倦魂尋物色。眼牽歸思入雲端。轟雷隱岳僧疑皷。亂雹彈林鳥怕丸。十載四方慚馹騎。今年又作繡衣官。</text>
<title>金城</title>,<text>角聲催我遠鄕關。征袖翩翩掠萬山。窮鬼喜嘗邊土苦。詩情欲暴海雲閒。人家幾箇兵戈後。驛路難尋草樹間。自笑此行蓬累似。南風吹去北風還。</text>
<title>淮陽</title>,<text>路於何入水何歸。四面崇岡圍復圍。巖曲多風無定樹。峯頭出日每昏霏。官馴野鹿如調馬。民被溪藤或替衣。莫說淮陽從古薄。好煎香茗杜雲扉。</text>
<title>題德源客舍</title>,<text>靑蕪如織望中平。四合遙山縱復橫。古屋亂來餘一架。老郞新到益三楹。盈窓曉暈扶桑旭。瞥眼淸流細柳鸎。却訝海風腥裂鼻。起看沙汭死長鯨。</text>
<title>文川東軒</title>,<text>十年重踏海棠洲。天水茫茫萬里愁。白首濫騎新苑馬。靑衫還愧舊沙鷗。扶桑曉旭紅如染。蓬島晴巒翠欲浮。何處多生不死藥。會携童女棹扁舟。</text>
<title>次永興韻</title>,<text>北荒招却遠人魂。欲向神京問九閽。關日迎秋收薄暑。嶺氛過午豁餘昏。久緣海徼多戎馬。未許山居掩洞門。荏苒風霜鬚盡皓。芝歌端合學東園。</text>
<title>咸興</title>,<text>曾聞羇旅出文章。天起慵夫走四方。不必詩書資筆硯。▦將山海豁心膓。鳴珂步倦靑雲路。戒轄行忙白草塲。北過咸關一大笑。壯遊今日盡東荒。</text>
<title>吉州。由磨雲嶺。越磨天嶺。</title>,<text>幾層危巘倦夤緣。高樹平鋪萬峀巓。陰壑倒臨無月夜。洪溟橫眺有山天。蒼蒼下視疑霄漢。浩浩憑虗不羽仙。黃鶴不知斯路漸。錯言高翥比吾賢。</text>
<title>贈李實之 春英 向磨天嶺</title>,<text>將軍旗皷竪騷壇。天忌雄才隘世間。正是兵戈愁紱冕。故敎吟嘯滯河關。洪濤常蕩大荒島。列嶽遠朝長白山。我有遐征卽王命。恠君危嶺喜重攀。</text>
<title>七寶山</title>,<text>楩柟杉檜翠重重。多少靑巒狀不同。故遣仙槎探異境。也知山鬼誘吾衷。千年蜀道誰開鑿。八月衡雲自感通。仰視秋旻橫玉劒。蝦蟆無復蝕天瞳。</text>
<title>咸慶南道別營。次壁上朴 民獻 韻。</title>,<text>鳴螺吹角苦闐闐。衣繡廵邊馬上眠。兵淬鈍鋒要出色。妓梳蓬髮欲爭姸。關山失路年垂半。河水難淸運未千。不必新亭悲四座。良辰美景正雙全。</text>
<title>甲山龍湫 二首</title>,<text>劒立羣峯丹碧之。幾圍杉檜老藤垂。千年神物盤爲宅。百道奔川匯作池。雹散晴空迷夕洞。鳥啣秋葉度寒漪。投詩未了仍成夢。白髮丈夫容貌奇。						哀壑紅生幾樹楓。北山寥落動凄風。晨行早已穿皮服。月臥那堪聽草虫。邊女炊粱供野饁。商胡採藥犯山農。五年靑瑣吾何事。投老終爲塞上翁。</text>
<title>次富寧懸板韻 二首</title>,<text>入門何所有。雙鶴立池邊。疊雪籠身遍。硏砂點頂圓。啼時靑靄豁。行處綠萍穿。始驗前宵夢。芝田揖老仙。右詠鶴						天地分胎後。荒陬送古今。峩峩冠碧落。楚楚衣靑林。言語松風細。襟期石瀨深。堪悲我具爾。南北隔千岑。右詠兄弟巖</text>
<title>次慶源舘舍韻</title>,<text>語言豈獨異京華。物色荒凉亦可嗟。桃李不花惟見杏。絮綿無種但生麻。民穿毳服同山獸。妓假金粧似夜叉。漢則單于周玁狁。此城門外是誰家。</text>
<title>遊元帥㙜。醉中奉呈尹書記 宖，崔督郵 東式，辛通判成己。欲以直釣取璜。</title>,<text>地閧天豗撼坐床。長風砰礚捲扶桑。蒼鯨吹浪成琪樹。彩蜃噓烟辦畫堂。亂後高歌悲欲涕。醉餘佳句喜仍狂。雲邊三点神山出。直向洪濤揭我裳。</text>
<title>北關有所思。八詠。</title>,<text>粉殘紅謝向何之。目下姸姸只暫時。三載一番春夢覺。木微山色遠浮眉。						剖鏡憑誰更合之。淸溪空憶折花時。可憐郵舘殘宵夢。一束纖腰八字眉。						此別何時更見之。階前黃菊未花時。秋陽正照紗窓裏。爲爾濃靑畫秀眉。						獨鴈嗷嗷向北之。佳人天末倚樓時。枕邊殘粉今垂涴。應許離愁着兩眉。						君不能來我不之。同居日少別多時。凄風莫擺溪邊柳。留與情人想翠眉。						誰能縮地欲師之。予美相逢卽此時。碧嶂萬重歸路逈。樓頭空對月如眉。						騑騑征馬欲安之。山木陰陰落日時。壯士忍羞頻拭淚。天涯遙隔武陵眉。						盈盈脩態古無之。不獨嬌姿擅一時。行盡江南六千里。眼中空了萬蛾眉。</text>
<title>丁酉冬。避亂高原。贈御史柳景休 寅吉。</title>,<text>禿翁端合草萊居。瘦骨稜兢帶有餘。窮谷忽承嘉客顧。午窓驚掩古人書。頑雲壓峀陰山圮。虐雪摧枝老木踈。世亂頓無軒冕樂。春來行入武陵漁。</text>
<title>平壤。次許篈韻。贈四耐翁安。慶昌○三首○西繡錄○戊戌</title>,<text>江氛山靄夕冥冥。無限離愁倚小欞。十載佳遊非舊舘。三春孤夢掩重屛。扁舟欲共秦童女。華髮還慚漢客星。爲謝浮休方外士。新詩能喚醉魂醒。						鳥歸林莽鷄棲塒。山上愁看一足夔。獨手何緣洗兵馬。百憂無策濟尩羸。塵寰未解蒼琚珮。玉洞思攀碧桂枝。偏愛道人頻過我。渥丹顔色雪脩眉。						天回地轉月星遷。華髮蒼顔獨可憐。浮世干戈離亂日。眞仙境界太平年。倘來軒冕皆天也。無限湖山去杳然。遼野已空千載柱。蓬萊莫厭萬重烟。</text>
<title>次德川東軒韻</title>,<text>迢迢京國隔重城。風雨空堂意未平。田野蓬蒿隨地遍。封疆氛祲幾時淸。勃蘓枉費秦中哭。晉鄙虛留鄴下兵。幸我一方專重寄。激揚寧歎貢丹誠。</text>
<title>价川次東軒韻</title>,<text>空齋寥落雨霏微。盡日寒飈透客衣。江發北荒魚味薄。山高西塞鴈書稀。承綸千里國何補。被繡半年家有輝。只是片心懸魏闕。五雲天末夢魂歸。</text>
<title>孟山次韻 二首</title>,<text>水抱危巖去復迥。野連深谷隘還恢。貙民被髮攀高樹。龍伯含珠閟大堆。路入桃花無處覔。客乘驄馬自何來。烹蔘膾蕨殊非惡。愧我征鞭待雨催。						逝水繁華更莫回。漢家功業幾時恢。人心巧似麒麟楦。國步艱於灧澦堆。無語寒燈愁裏盡。有情佳節客邊來。故園三載蓬蒿遍。歸計如何日夜催。</text>
<title>題陽德達覺山村</title>,<text>盡日山行不見人。桃花潛漏武陵春。村庄隱約眞仙宅。父老依俙太古民。白鹿稅車眠草穩。靈厖舐藥上天頻。煩君容我參幽契。種玉田邊結小鄰。</text>
<title>中央院次韻</title>,<text>冥冥氛祲半南方。草草朝廷舊洛陽。戰壘遺骸邊草綠。戍樓長笛海雲黃。天兵餉乏西關路。星使來從北極傍。四十二州風力動。合敎中國姓名揚。</text>
<title>登麻訖嶺</title>,<text>有山高聳碧岹嶢。歷歷星河繞樹梢。黃鶴飛來俱見背。白雲浮上僅圍腰。茫茫物表心懷空。渺渺天邊意氣驕。指下東方三百郡。滄溟一點翠烟遙。</text>
<title>次醇煕院韻</title>,<text>深峽多風五月凉。更隣虗閣枕寒塘。游魚避日依橋影。眠麝藏林逗草香。自是陶潛思種秫。休言蔡澤喜持粱。母恩君寵俱如海。回首人間尙可忘。</text>
<title>題醇煕院</title>,<text>絶壁陰陰淑氣蒸。奔川雷吼石崚嶒。林飛靑鳥疑王母。山謝桃花失武陵。瑤草謾拚踈雨牧。雲梯時下夕陽僧。遊人晩着溪堂夢。五月松風爽欲氷。</text>
<title>通引潭</title>,<text>翠壁巉巖欲碍天。寒潭黝碧剩方船。周遭古郭臨千丈。倒掛長松閱萬年。象外空抛眞境界。世間知有謫神仙。他時會結玆山社。寧羨求丹葛稚川。</text>
<title>次成川降仙樓韻 三首</title>,<text>關北淸泠幾道泉。蓄膏停黛畫樓前。山開衆竅波心透。江作雙流壁外連。雲雨朝昏㙜上夢。峯巒十二楚中天。笙簫寂寞仙裾遠。空對靑鬟思黯然。						多少蒼峰控曲㙜。層樓百尺面江開。靑林如剪藏幽鳥。老石交牙衣綠苔。少海恩波三載洽。兩鳧仙舃九天廻。河湟尙入豺狼窟。斜日危欄恨未裁。						瑤池玄圃將無同。若御泠風跨碧穹。水恠乘暄噓彩焰。山精入夜射長虹。田生美璞攻仙佩。家有名姝掩畫櫳。我亦玉皇香案吏。樓居曾約赤松翁。</text>
<title>又次七言排律六韻</title>,<text>連天山路五丁開。匹馬還從北塞來。逆旅投閒眞偶耳。別區探勝亦時哉。鮫宮隱隱當流起。螺䯻層層隔野排。繡幕乍褰臨鶴渚。畫舡輕漾戛龍堆。傷時謾詠登樓賦。對客頻傾避暑杯。十二碧峰西日盡。攬衣空下望鄕㙜。</text>
<title>題溫井院</title>,<text>羿射日輪落井中。齊東謊說莽難窮。不緣地底埋炎帝。應是泉源閟火龍。司烜燃薪潛濯熱。太醫調藥讓治風。解衣試浴深深處。無限春和滿體融。</text>
<title>見鰒魚羹有感</title>,<text>今年二月春坊裏。前席含香夜二更。講罷三廵玉觴酒。盤中一器鰒魚羹。關西異味兼山海。天上珍羞憶寵榮。路入雲山消息阻。不堪當食涕垂纓。</text>
<title>次祥原山亭韻</title>,<text>舊堂重闢亂山前。漫渙丹靑腐黑椽。林鳥趁蜂投砌藥。溪魚隨瀑落池蓮。居官每憶居家逸。衣繡寧如衣褐便。自笑客程何日了。一鞭關海五經年。</text>
<title>題古三登江村</title>,<text>盜賊長驅渡漢江。我時尋母入危邦。元戎捲甲潛逃遁。亂卒爭舟恣擊撞。歸路已亡靑眼客。寒波空送白鷗雙。誰知萬死山東地。重倚三登月下窓。</text>
<title>咸從次韻 二首</title>,<text>半生勳業看筌蹄。歷落靑雲首不低。誰遣信陵存敝趙。要將卽墨復全齊。關山月笛年光晏。歧路風烟面色黧。天下紛紛何日定。鷦鷯終欠一枝棲。						宇宙悠悠寄短鞭。孤蓬又落海雲前。劬勞名宦從華髮。窅漠興衰聽碧天。城郭幾悲遼野鶴。衣冠空拜蜀山鵑。百年宗國無窮恨。空付寒齋一枕眠。</text>
<title>次郭山韻 二首</title>,<text>靑衫緣底淚痕斑。百六時來國步艱。精衛謾勞東海水。愚公無力太行山。關河戰角生新恨。樓觀賓筵憶舊歡。賤疾其如王事急。炎天西去雪天還。						四十無成兩鬢斑。空拳不得濟時艱。魯連何苦蹈滄海。張詠端宜分華山。萬甲雄圖有誰識。七言短律且爲歡。此身謾似飛蓬轉。風北風南去又還。</text>
<title>順安旅舍</title>,<text>長年棲息寄東西。千里風埃困馬蹄。國步有同關路細。鄕心空逐海雲迷。無家天地生涯闊。抵老功名白髮齊。除却風烟懷莫遣。客窓頗慣小詩題。</text>
<title>贈雪英上人 二首</title>,<text>擾擾風塵萬計違。羨君長往杜巖扉。西關冠盖空來往。南海干戈有是非。住錫雲林離世遠。求詩城郭下山稀。風埃不管閒蹤迹。蘿薜無心掛道衣。						㙜殿遺墟低復高。西京文物換蓬蒿。雲山契闊君長得。塵世悲歡我莫逃。殘磬有聲來岳寺。夕陽無語下江臯。孤城靜坐琴書倦。多少邊愁入鬢毛。</text>
<title>路上</title>,<text>離情黯黯白髮生。秋氣蕭森繞驛程。歸燕豈曾無語別。寒螿似作不平鳴。文章驚世神人忌。鞍馬爲家契活輕。欲載西施五湖去。扁舟何必待功成。</text>
<title>發成川</title>,<text>風磴縈紆度幾岑。丹楓蒼檜洞天陰。澄泉徹底魚依石。密葉辭柯鳥失林。䆠路每於關塞達。交情新向水雲深。平生不事詩書業。馬上何嫌白髮侵。</text>
<title>陽德途中</title>,<text>半歲關山兩度過。忽驚原隰得秋多。寒潭水落呈巖角。高樹霜凋見鳥窠。極塞狼烟傳魏闕。美人龍馭幸汾河。時危未效安邊策。焉用騷壇馬伏波。</text>
<title>孟山卽事</title>,<text>邇來驄馬厭長程。再歷窮荒白髮生。紅坼丹房山果熟。紫牽脩帶石蘿縈。諸州傳食吾何泰。太守祗迎意不平。領略風光皆聖澤。莫因蓴膾動鄕情。</text>
<title>德川</title>,<text>天遣吾行慣北關。爲憐吾性愛江山。征驂每繫垂楊下。客路多穿翠峽間。魚戱空中知澗㓗。鹿眠村畔覺人閒。脩然欲傍巖邊宿。不怕新霜惹鬢班。</text>
<title>煕川。次東軒韻。</title>,<text>妙香奇絶擅吾東。一夢憧憧十載中。抵老人間何事業。只今歸計墜虛空。苔巖雲母屛風古。霜葉天孫錦繡工。此去爐峰知幾許。嚴程飛馹又怱怱。</text>
<title>江界神光院次韻 三首</title>,<text>盤雲嶺路下千尋。百二重關壯復深。梨面蓬頭供舘候。松籬板屋負崖陰。秋山有藥胡商採。夏畒無禾塞水沉。薄稅其如軍餉匱。廵邊御史但行吟。						複嶺重關取次尋。胡天漠漠塞雲深。奔川震壑雷霆殷。大樹交柯廈屋陰。謾把丹心拚老病。休將素節事浮沉。邊封幸値烟塵靜。間倚秋巒送朗吟。						聞道楡城秋事晩。促鞭驄馬過關行。胡兵近塞簫笳咽。元帥臨江朔漠淸。未把長纓酬壯志。羞將寸管事虗名。何當干羽堯階舞。高枕沿邊數十營。</text>
<title>次江界東軒韻</title>,<text>四海區區只一塵。東荒匏繫藐吾身。游難過谷悲梧鼠。壞不隨流愧土人。絶塞池㙜新面目。淸秋雲物自精神。愁來倚劒胡天畔。長白山光曉爛銀。</text>
<title>次江界仁風樓韻 二首</title>,<text>關塞風塵五載餘。故園歸計墜空虗。雲衢不分摧翎鶴。眢井長悲病腹魚。枯葉戴霜紅半脫。淡烟和月翠初舒。天山坐老秦山客。松菊應荒栗里居。						絶域茫茫萬古愁。長江不盡抱城流。吹霜淸角天山曉。蕩月孤舟玉峽秋。數陣征鴻千里信。三年戎馬九重憂。仙槎從此朝銀闕。要上安邊第一籌。</text>
<title>渭原路上</title>,<text>元晦曾論大水三。鴨江撗帶女眞南。書生心地最宏遠。匹馬塞天窮歷探。狂鹿挺圍胡騎怯。貨舡衝石洞龍貪。遙知殊俗驚威武。驛路㫌旗拂翠嵐。</text>
<title>理山郡</title>,<text>黃葉塡溪石磴縈。客行牽雨入荒城。煩愁莫用簫螺聒。觀武從他劍戟迎。樵語隔林山鹿竄。虜弦鳴月塞鴻驚。繡衣猶被邊關苦。何况三秋戍客情。</text>
<title>自理山乘船下碧潼 三首</title>,<text>陰雲慘慘塞天低。雪意漫江水氣凄。片舸夤緣黃葦岸。大旗披拂白沙堤。灘流駕石篙師叫。獵火圍林虜馬迷。博望遐遊吾不讓。北荒窮落領山溪。						丹楓翠栢夾江排。千里秋濤玉鏡開。灘石依依船底走。胡山矗矗枕邊來。孤蹤謾逐繅車轉。流景眞如磨蟻廻。關塞苦吟歸計晩。夕風號怒水光哀。						關外高秋朔氣凉。芳蘅委絶夜來霜。游魚耐苦長江冷。候鴈知幾去路忙。壯志狂踈歸筭瓮。宦情蕭散付亡羊。西風扣枻天山畔。嶺樹千重隔故鄕。</text>
<title>得遲字</title>,<text>九月常年塞上雪。今年九月雪猶遲。楓林雲錦酣秋色。菊蘂寒香送夜吹。驄馬繡衣有何樂。胡笳戍笛不勝悲。故園孤負登高會。玉壘空題幾首詩。</text>
<title>次碧潼客舍韻。遣憫。</title>,<text>江作雷霆松作濤。殘燈閃壁別愁牢。衝冠雪色梳邊下。射斗虹光匣裏韜。孤角響隨關月落。亂峯寒入塞天高。芳洲一夜秋蘭委。詞客悲吟屈子騷。</text>
<title>碧團途中</title>,<text>立馬關山第一峰。平臨胡地接黃龍。茫茫沙磧三千里。嵲嵲岡巒百二重。朔北陰風隨大旆。終南歸思送寒烽。何時尺劍澄靑海。高枕戎荒萬戶封。</text>
<title>昌洲舘。書懷。</title>,<text>千秋經歷幾英雄。坐撫江山愴我衷。要唾明珠留絶域。暫辭香案下層空。人間錯道偸桃子。市上誰知賣藥翁。忽見天狼揚夜彩。匣中長劒氣如虹。</text>
<title>次韻昌城</title>,<text>古郭前臨鴨水寒。亂山高聳洞天寬。元戎駐節樓㙜壯。猛士當關板幹完。拔樹顚風來朔土。滿川明月似長安。遙聞戍柝終宵苦。寧說郵亭客味酸。</text>
<title>龍川。別尹書狀 暉 赴京。二首</title>,<text>朝雨初晴夕風起。邊山物色捴傷神。他鄕忽遇故鄕客。千里遙憐萬里人。雲闕曉浮天子氣。海關秋凈契丹塵。觀周剩被龍光煥。去歲今辰衣布身。						征車遙割薊遼間。平野黏天不見山。五里十理戍墉列。楡林楊林村舍閒。觸地人民異言語。攔街兒女笑衣冠。關河風雪角巾墊。誰識東韓御史官。</text>
<title>信美堂。次主人李德言韻。</title>,<text>避地林塘卜。何如杜草堂。身同關月遠。名入壑雲藏。川涸多奇石。荷枯有舊香。隨方皆我土。魚稻興偏長。</text>
<title>分司御史。雨渡朔氏津。</title>,<text>細雨濛濛雜水烟。晩潮輕棹戒長年。春山誤觸分司路。芳草寒花滿意姸。</text>
<title>譴瘧鬼 湖西錄○壬寅</title>,<text>土伯盤囷九約身。觺觺雙角拄穹旻。龍脂亂沸千尋钁。虎戟交摐萬甲神。哆喙欱殘塵渤海。張拳打破粉崑崙。可憐水帝孱兒鬼。星騖風馳地外淪。</text>
<title>次僧寶訔詩軸高霽峰韻</title>,<text>西風一葦故人偕。山衲來分水月懷。淸磬度林知爾寺。碧窓臨渚是吾齋。休官擬作魚蝦侶。投老相逢粲可儕。莫負釣龍㙜上約。晩楓殘菊散秋崖。</text>
<title>又用前韻。與鄭進士天錫 夢說。</title>,<text>行裝蕭散尺童偕。旅泊難堪寂寞懷。老去隨身雙蠟屐。亂來容膝一茅齋。朝端振鷺多君子。江上眠鷗卽我儕。人世始知眞境閟。不須蓬島陟丹厓。</text>
<title>次養眞，壺峯，晩翠，金秀才四賢韻。五首</title>,<text>搖落高秋草木踈。水村鷄叫五更餘。森森華髮知殘景。嵲嵲靑山自太初。白酒欲澆千古恨。淸談勝讀十年書。烟簑莫換朱門樂。聊買扁舟學釣魚。						江草菲菲江雨踈。江都勝事更無餘。樓㙜輪奐知何處。城郭周遭宛似初。失馬是非三國史。斷蛟文字半碑書。興亡凡楚吾何與。自酌淸尊膾白魚。						越海攻人計頗踈。天兵東老十萬餘。落花百濟王風盡。半月新羅覇業初。玉殿有基多古瓦。苔巖留墨果誰書。江天寥廓神龍死。何處商舡來賣魚。						流落江潭鬢髮疎。三霜憂患一身餘。蒼凉梅竹渾依舊。翻覆風雲忽改初。穉子自能南土語。歸鴻難見北人書。長安日下空回首。眢井誰憐腹疾魚。						南寇懷音欵聖朝。北門嚴柝備天驕。此時黃口亦軒冕。獨我白頭安採樵。把釣喜臨秋月岸。携筇倦渡夕陽橋。愁來乍倚篷窓睡。舜目堯眉夢裏昭。</text>
<title>次鄭天錫韻</title>,<text>頭邊着雪眼生花。衰質逢秋病轉加。避地交遊多野老。傍河隣並捴漁家。胡孫叫破雲林暝。桂子零殘嶺月斜。高閣酒醒寒欲凍。夜來空翠透窓紗。</text>
<title>偶吟</title>,<text>北海何妨鴈乘飛。南鄕正好燕同歸。漁桹激越延潮浪。牧笛參差送夕暉。霞若染紅應作錦。雲如裁白剩成衣。方知世外饒生計。莫向人間說是非。</text>
<title>寄趙君浹 三首</title>,<text>緬想溪亭客。淸風一榻秋。詩書娛老景。魚鳥共春遊。禁直今劉向。巖居舊許由。當時掩鼻笑。空作水雲羞。						無機同抱甕。把釣幾爭隈。吾坐松堂望。君從柳渚來。縈雲聽鳴珮。曲水負流盃。夢作南池鯉。春波漲石㙜。						趍衙先曉皷。雨足亂如麻。應俗眞嘗蓼。論交各剖瓜。雲霾赤寺㙮。潮漲白江沙。胡獨長泥滓。刀頭也不賖。</text>
<title>寫懷</title>,<text>夷島颿初返。戎廬鏑欲鳴。吾生百年半。朝論幾時平。潭黑龍珠晦。林昏鬼火明。江山空自古。淚落濟王城。</text>
<title>次南善初 復始 詩卷崔 岦 韻</title>,<text>不須較榮落。簦屩當簪裾。家計長何物。風光奇可居。銀鮮供晩飯。雪浪滿前除。偪側牛鳴地。于于來莫踈。</text>
<title>任鶴齡女子挽 玉堂錄○壬寅</title>,<text>無生孰與有生强。六歲終貽百歲傷。風燭暫時看閃爍。浮花無處覔姸芳。昨逢隣婦誇珠珮。已向遙山鎖茜裳。須扣天關求鳳觜。乃公重續斷餘腸。</text>
<title>次天使韻 二首</title>,<text>猩袍蟬帽上淸人。鸞鶴遐遊隔幾塵。芝盖欲傾蓬島月。蘭槳乍倚漢江春。銅津遠帶明沙瑩。麻浦晴薰碧草新。不盡東風吹聖化。海邦文物更前身。						皇風初暢海東人。化雨翻淸陌上塵。滿舫笙歌喧碧落。傍江花柳賁靑春。袍薰百鍊螺香烈。杯挹三危露味新。勝跡他年餘繡句。五雲遙隔駕鸞身。</text>
<title>崔領相 興源 輓章 二首</title>,<text>的的瑤光煥上台。隆隆廈屋荷宏材。風媧鍊石天無罅。龍伯釣鰲山欲頹。赤舃永藏河上壠。靑春空返府中槐。神京播灑吾誰仗。飯麥滹沱訖可哀。						時危其若鑑亡何。台業公於相吉多。餘事當官三命俯。肯論共德五絲紽。襄城從聖不迷道。烟閣紀勳誰誓河。都人雷哭廞衣擧。街上猶聞畫一歌。</text>
<title>次玉堂鶴帖韻</title>,<text>雪羽毿毿第幾天。五城月色浩無邊。玉堂舊老滓甘蔗。太液乾池凋碧蓮。多子更題明遠賦。莫吾重返令威仙。何當吹徹參差曲。笑看脩翎舞彩筵。</text>
<title>送李日休 晟慶 赴長淵</title>,<text>流光湖海閱行船。放酒郭南今幾年。乍看里中毁齔子。無何天上揷翰仙。靑泥帖帖摧雲鬣。長袖回回隘舞筵。香案至今思舊吏。半途當迓畫軿還。</text>
<title>贈僧</title>,<text>竊食東華老學官。盆山雖小可盤桓。十年夢繞毗盧頂。一枕松風夜夜寒。</text>
<title>送松雲大師 惟政 渡海入對馬島</title>,<text>我昔登臨北關最高之山上。遙望白頭橫莽蒼。根盤胡地幾百千里之鬱紆。嶱嵑崆㟅玉爲狀。脉散諸崗陵。南窮海沆瀁。人言豪傑孕其間。不獨山斗之儒熊羆之將。亦有有道釋。英特角吾黨。豈天意外浮屠。昔何王今何喪。吾師嶺南鍾間氣。毓性醇懿形魁偉。巨室胤胄魚比門。少小才華何藹蔚。凌雲頭角未嶃嶃。摩尼炤水魚鼈畏。香山大師沙門之老曇。藻鑑如神鬼。謂言童壽摩羅什。肯使旃檀混羣卉。慈乳逬地楚見血。三昧一空之說以爲慰。壑烟替其棲。朝霞充其餼。驂車鹿一角。掃雲鸞百尾。東登楓岳一萬二千峯。沃日洪溟瀉盃中。飛筇一枝戛孤鶴。懸瀑百丈舂九龍。左紉檜上作巢居。三天花雨六時仙樂隨山風。運陽九歲龍蛇。老鰐橫海磨其牙。吾箕封禮樂二百載。一朝陸沉于衁池之波。不看山林雉兎逃。孰非食人食兮乘人車。時師誓大衆。拜手辭釋迦。曰吾聞吾師。吾道貴慈悲。刲身貰鵲死。剮骨飼虎飢。目今腥血汚兜率。沙界衆生一半湯火之。吾將擧杖呵老虎。忍見一爝螢火燒須彌。面見賊帥辭懸河。神勇不色奇禍夷。蛟螭遁藏萬波寧。環瀛民庶絲穀各生生。歸來拂雲衲。依舊伽藍松月淸。燒香趺坐穩談經。愁猿怨鶴俱歡聲。昨報東洋片舸來。云台對馬雕題欵邊要籲哀。奇琛良賮開賈貿。滿舡璀璨衒玫瑰。豈是覘形窺影逞陰謀。只綠地确歲饑邀貨財。仍思玆島世修好。不比日域侵隣犯順之渠魁。况復高僧行業尊。隔海神交頭幾擡。平生踪跡自孤雲。布颿宜趁西風開。喚醒薜蘿夢。遠踔雲濤堆。崩騰雪嶽前聳而却蹙。天水糢糊日星環回。長鯨幾萬丈。瞋目又磨牙。三日麗天兮。白山森崔崔。海童邀前而驅。馬御躡後而陪。馮夷陽侯警轡以戒馭。豊隆昕夕皷雨雷。孤舟兀坐晝冥冥。生死不足撓靈㙜。樓船風便艤彼岸。魋結文身。左腹坦右胸頹。異域山河觸地面目新。鴂舌啅噪愁殺人。翬飛觀闕餙璫璧。陛楯䡾䡾隣海漘。民謠國俗輸領略。沿途訪訊疲精神。且爲居民演眞訣。八萬大藏寶經勤撰述。廣陳罪福說因果。牖盡愚氓言語切。坐令一域嗜殺酣戰之舊俗。化作西天慈惠之人物。他時回棹指釜山。去來飛艎流箭疾。行看南徼山無烽城不柝。三百六十州郡絃歌作。高名炳煥動三國。不必麒麟凌烟紀勳閥。吾師乎歸臥名山復何事。欲報聖澤心何已。應成一紙勸善辭。喚起三韓諸山諸刹好道之釋子。爲國家鳩工輦材抗明堂。峍屼直與明光未央比。剗平三闕舊瓦礫。輪焉奐焉驚瞻視。吾儕從此峩冠巨屐矩步。來奉我至尊。萬歲安於此。吾師富才智。早晩應看突兀眼前起。師嘗言僧將非能事。賊平後當爲國搆三闕云。 儂也一腐儒。食粟而已何爲乎。追思舊遊月精寺。今十三年人事殊。誰料關東幕府之少年。渾面鷄皮雪滿鬚。桃花春浪夢魂迷。翠檜蒼峰無恙無。金閨靑瑣坐書空十丈椽筆。不如一桑弧。吾師吾師好往還。長飄駕海怒濤呼。歷覽名山復航海。一方局促吾非夫。</text>
<title>次詩軸韻。贈僧敬誠。</title>,<text>逬泉慈乳遠從師。爐岳飛流繫夢思。眼黑天壇瞻拜夜。儀閒帝釋禮參時。月華有址聞重刱。王舍爲隣住再朞。灑室湯香勤異日。楞圓緣業續如絲。</text>
<title>過楊根空山里洪萬戶幽居 畿甸暗行錄○癸卯</title>,<text>龍門餘蔓出三叉。一玦寒淙繞小坡。松檜合圍經必世。壇塲平掌挹無涯。幽棲亦見催科者。貧井能知美景麽。强半華山吾所有。邇來鞍馬反爲家。</text>
<title>宿加平李逸民茅亭</title>,<text>客行衷繡入山村。村婦寧知柱下尊。馬齕豆萁逢木柄。僮眠草席要錢文。休憂邑皷鼕鼕急。須播田毛搰搰勤。好占林泉安契闊。會見花縣得潘君。</text>
<title>永平</title>,<text>名同麗薊殊豐确。多石少人侔越閩。好弄靈祗山岳怪。無毛井宅相公貧。洞仙綿力輸官府。木客成羣狎吏民。一騎行㙜衷繡過。溪筵虗負杜鵑春。朴思庵拜鵑窩</text>
<title>途中遇人</title>,<text>要屈下樵牧。服如過宋翁。孤村但園樹。百里一頭蓬。哭野非多虎。追胥怯畫熊。辟人聊肘子。何邑有屠公。</text>
<title>寄寶盖山高僧祖純</title>,<text>海東寶盖三山一。淳也吾知後世尊。猿掛月寒檀樹砌。虎馴春靜杏花園。石成星樣多龜卜。佛化猪身帶箭痕。爲爾重尋蘿薜路。會須飛錫下深源。寺名</text>
<title>途中寄南子安 以恭</title>,<text>巖花紅坼緘。江柳綠抽尖。春序仲交季。農家十未三。風嘷虎入草。魚竄鷺窺潭。行李斗杓斡。千山愁倦驂。</text>
<title>訪南子安 子安外先祖愼思齋謫死。子安居其亭。余總丱時。讀書其亭。</title>,<text>笈書於此地。童穉已霜髭。河伯失形勝。主人多數奇。倚雲耀桃李。潛壑蟠蛟螭。躡足問何以。子言吾耳知。</text>
<title>南陽途中</title>,<text>桃梗江南歸計差。杜鵑啼血樹生花。農夫黃濘長鑱滑。桑女靑條皓腕斜。絺綌籠山誰採葛。鳳龍漫野不嘗茶。才難時邁其如爾。柙劍筒詩自一家。</text>
<title>永宗浦</title>,<text>地勢龍信𧱓。微蹊並海長。草醎鹽鹵白。鳶墮瘴雲黃。烟火連圬戶。風塵截邑疆。村童傴僂處。珠蚌滿傾筐。</text>
<title>航海</title>,<text>非天非地亦非雲。一物蒼蒼杳莫垠。紅日白山開頃刻。寒樓虛閣隱霏氛。坐如引頸靑徐見。語勿高聲蠻蜒聞。安得洪漣看作乂。連空粳稌奉吾君。</text>
<title>靑溪僧希顔惠菜</title>,<text>兵鏖古寺僧餘幾。師老不忘年少情。爲割靑山暮春色。來分白首舊書生。當時錯較破千卷。末路誤身趍一名。昨日洞天飛馹過。塵容羞殺草堂英。</text>
<title>放言</title>,<text>不必昔賢能邃觀。如何是窾如何端。崑山有木人誰道。東海無潮我熟看。孫叔衣冠從借孟。子雲容貌豈驚桓。江南吏隱且歸去。春滿芳洲宜採蘭。</text>
<title>漫興 三首○銀㙜錄○甲辰</title>,<text>禁庭涔寂日如年。花眼慵看架上篇。湖外草堂無恙未。白鷗牽夢水黏天。						風旗曾拂白頭山。歷歷戎荒一指間。讀破兵書三百卷。從容飛騎隘楡關。						翩翩俠氣老猶騫。鑷盡霜毛換少年。白馬錦袍中酒去。長安兒女玉嬋姸。</text>
<title>題晝點家毛詩冊</title>,<text>豆莢垂垂瓜蔓縈。葦簾芄簟有餘淸。征夫秣馬卽歸去。亭上無人風展經。</text>
<title>禁直 二首</title>,<text>看看燈火渾成碧。况是更籌故謬悠。莫恨靑綾秋直冷。在家誰復護衣篝。						金鋪重掩月蒼蒼。漏皷聲高客夢凉。時物不知人意苦。砌花庭樹婉秋光。</text>
<title>銀㙜夜直 二首</title>,<text>鴈退休朱墨輟。銀釭背壁落釵蟲。鐘連鼓動窓猶暗。風挾霜淸夢自空。						菊綻鵝黃楓染猩。秋虫不語露華淸。玉樓人臥閒無寐。河漢西流夜有聲。</text>
<title>病吟 二首</title>,<text>驚見潘郞白。長思葛老丹。蘭奢一座後。邏逤百身殘。若遇豹褌遽。能逃蔗滓難。胡爲自苦辢。世界水雲寬。						玄旣尙其白。黃寧成自丹。甘醲耽毒螫。股脚見焦殘。欲了無生妙。須知忘我難。如何從食外。萬釘有餘寬。</text>
<title>輓尹而述 繼善</title>,<text>使君至此天人乎。使我槩然三大呼。合則成形散則始。彭何獨德殤何孤。依微丹桂月將滿。零亂繁花風與俱。世路寧知死者樂。本來吹萬俄而無。</text>
<title>送閔正言 德男 赴京 後有所避諱。改名馨男。</title>,<text>新羅使舸欵中原。此去登萊兩岸分。線路誰穿豺落過。星軺時下鳳綸溫。擔囊隨古風謠樂。擧臂辭盧地位尊。億若洞庭聞廣樂。一泓東顧點烟痕。</text>
<title>輓具二相 思孟</title>,<text>憶昨公孫狗噬腓。孰憐庸賤問柴扉。携鬷明手言如契。授趙傁綏軫若飛。鯨海遨頭詩敢敵。鴨河棲泊食俱菲。世間知己無耆幼。吾質已亡吾曷歸。</text>
<title>戱贈李書狀 命俊</title>,<text>鬼瞰中宵西閤虗。秋帷愁卧偈風魚。追惟銀漢乘槎日。飜悔章㙜折柳初。一路勝遊誇粉墨。少年名士任蘧廬。君行傳語淸溪縣。老子春心丁尾如。</text>
<title>哭李剛仲 鐵 令公</title>,<text>弱冠芹齋齒粉袍。已看成德壓朋曹。論經五鹿角頻折。敓席三塲座自高。此日銀㙜蠅附尾。十年烏府驥同槽。天敎生柳君觀化。物後歸根我獨勞。</text>
<title>輓申同知 仲淹</title>,<text>此去崇朝卽萬古。賓朋之慟耋齊殤。持梁莫道蔡生足。悲樹其如臯子亡。慶溢闔門頻折屐。官高三命也循墻。江南一片靑山地。忍使人間五福藏。						種善公能獲。生來百慶臻。擊鮮更十日。置膝逮重茵。忽報壽星石。正丁卿月輪。夫人秋栢埌。淹速共成塵。</text>
<title>秋月亭八詠 姜承旨籤韓山別業</title>,<text>嶺上兩株松。落落干靑天。何如夷與齊。對立首陽巓。翛然北牕夢。丈人俱蒼髯。試看歲寒後。吾與子成三。右珠嶺雙松						莫道浦名歧。元來一水分。朝宗萬泒同。河濟安足云。悠悠一片帆。爾是無心者。何往不通津。揚泣非夫也。右歧浦片帆						君家髮黃童。解制大黃牛。倒騎牧黃橋。衰草迷霜秋。遠遠望不見。怒嗔何處眠。乘風忽弄笛。指點溪之邊。右黃橋牧牛						地名似隆中。田畒少諸葛。僮僕替躬耕。亦足供計闊。春林布糓鳴。努力勸擧趾。堪笑起三顧。當時成何事。右南陽勸耕						孤嘯晩依柱。一點明西林。南起憂邊懷。北送戀闕心。黃昏不誤期。耿耿如有信。一瞬撫千里。仍得觀心印。右西林夕烽						世尊坐高龕。神龍閟古井。靈焰或出竇。寶光或生頂。莫是掛白練。疑有張翠傘。忽聞木魚動。始覺居僧飯。右石寺朝烟						昨日有漁城。今日無漁城。偏掩半漁城。中割分漁城。山鬼戱主人。闔闢殊態呈。卷之畀有昊。日高淸風生。右漁城宿霧						雲陣忽橫江。顚風窓自拓。寒聲挾爽氣。前山過雨足。隱若翠屛風。千匹素絹拖。須臾彩虹消。山光看益多。右聖山驟雨</text>
<title>爲侄 湙 詠騏峰八興</title>,<text>井井區分僧衲子。不雲不雨看涓涓。漢陰丈老多機者。抱甕灌之非自然。右决堤灌圃						奸夫芟盡正人出。利欲耘來天理新。簑笠豈無童子在。短金長木也須親。右荷鋤耘蔬						紅藥紫薇朝牧丹。當時桃李杏花繁。勤來灌水爲叢菊。搖落風霜君試看。右汲泉養菊						行行而傴行行俯。新蕨生芽穿宿莽。深谷豈無嫩若拳。歸來點檢不盈釜。右携筐採薇													蘆岸波喧迓子胥。家僮收網得鱸魚。東人莫以銀唇別。張翰歸帆正爲渠。右乘潮網鱸						儲胥編箔阹梁石。松燧星星守淺灘。郭索不知奇禍近。競隨霜水下跚跚。右帶霜獵蟹						穰多拳大味甘醎。半剝赤皮投紫炎。莫作草書畫灰上。烟香可怕黃爲黔。右撥火燒栗						窓外雪深階欲平。幽人衣薄擁衾臥。賢哉法喜請嘗醪。頤解眉開卽起坐。右卧雪嘗醪</text>
<title>次葵塢柳承旨 寅吉 落花韻</title>,<text>開了春風落又風。無踪而幻返無蹤。輕姸着物焉能久。收拾天工送太空。</text>
<title>葵塢令公次余謾興韻。戱曰效令軆。余復酬和之。</title>,<text>邾曹希大楚。鐘皷破蟲鳴。拓我瞿塘隘。鋪君湘水平。方春三雨歇。東洛萬花明。騷將交和陣。牢關衛斗城。</text>
<title>挽成晦叔 虎智 年兄</title>,<text>人生爲脊死爲尻。券外紛紜總莫論。忽忽不須悲卽遠。林林從古自歸根。百年半寄有形物。一夜永尋無限門。舟上妻孥空嗷嗷。豈知於彼又乾坤。</text>
<title>次李而立 尙信 韻</title>,<text>憐君廣絶勒柔鄕。過眼韶華電眼忙。剛制紅裙隨後乘。放將淸淚滿離觴。驊驑識路尋歸轍。蝴蝶迷花戀舊香。弱水黏天蓬島遠。鳳城重鎖夜蒼茫。</text>
<title>送庇仁柳善元 慶宗</title>,<text>時乎聊爾已。君子分須安。暴震目無動。覆盆心自寬。坳堂儲瀚海。㽅豆薦鯢桓。猶勝飢方朔。金門避世難。</text>
<title>次天使韻。送從事官。</title>,<text>笙鶴遙隨天上人。西閶縹緲絶行塵。連雲紫氣駒山曉。密席紅衣鴨水春。末路有誰靑眼舊。滿朝俱是白頭新。憑君尺字傳圬戶。怳若征鞍付此身。宣城古有圬戶</text>
<title>次葵塢憶金剛舊遊</title>,<text>細磴千盤入翠藤。昔携飛杖暫攀登。火龍驚睡竇生電。靑鶴聽經龕有燈。毛罥高林知異客。肩森古栢認西僧。年來久負遊仙約。夢見方瞳鏡出稜。</text>
<title>送尹靜春 暉 海州 二首</title>,<text>昔年洛邑占龜墨。適我緱山隨鶴簫。故國龍歸輸五彩。行都鴻號復三刀。城殘孤竹頳糊剝。堂古夫蓉翠葆凋。一吏謾勞靑瑣客。送君心旆倍搖搖。						門外天涯語不虗。矧君爲吏近靑徐。龍宮隱隱環行馬。蜒霧霏霏濕帶魚。狐伏楚祠多暴客。蛇存永缶鮮寧居。知君心疢孩虀裏。未暇鷗邊訪釣漁。</text>
<title>次葵塢書懷韻</title>,<text>百褶生顔斗醋酸。五更珂馬歲華闌。空敎辟易長街喝。誰識淸羸大帶寬。老去心期多剌謬。向來王業失偏安。唐虞有道平如砥。穩奉時龍響玉鑾。</text>
<title>南善初初赴狼川。索別章。行忙未及副。追賦以戱。</title>,<text>歌酒同歡馬水春。簪裾俱惱鳳城塵。白頭吟罷玉顔勝。墨綬解來銅印新。河柳連年饒別恨。風花何處着吾身。憑君乍結因緣會。逐臭幾爲海上人。</text>
<title>寄輝世 洪表侄爲星州牧</title>,<text>平沙一艤暮江舟。泣送征轎遂二秋。弟妹相分商嶺峻。鴈魚頻付漢槎浮。投章銀闕閑淸被。買渴琴㙜咏白頭。壽酌難同黃菊節。草堂歸興日悠悠。</text>
<title>簡星州輝世 騎省錄○乙巳</title>,<text>騎省宵分悄不眠。憧憧星嶠片心懸。大家論史堂垂幔。東野吟詩俸减錢。衰境懷人頭已皓。異鄕加飯腹難便。明年花樹開佳會。喚起三娥舞畫筵。</text>
<title>次斗峯韻 二首</title>,<text>含生贅六幕。一馬視林林。義理攀形役。朝評厭語侵。歸山聊作卦。太古本無心。邏逤燒淸曉。乾坤入謾吟。						嘗從券外客。掉鞅俠游林。太一精何爽。金千諾不侵。呪龍珠入手。射虎鏑穿心。蹬風塵老。秋天但苦吟。</text>
<title>次左令公韻</title>,<text>抹摋平生志。東溟亘石矼。屠龍竟底用。雕棘古無雙。媿我輕空壁。驚君築受降。塗山九匝廟。今見項能扛。</text>
<title>贈龍仁 二首○侄湙爲龍仁縣監</title>,<text>㙜省諸公日九遷。我今高尻舊齊肩。老於花伴侵然諾。靜與詩魔結果緣。病暑休衙馬走喜。力貧沽酒室人諞。圖南未半吾將息。誤讀莊書第一篇。						休謂高才古罕倫。程功作事溷堯民。鬚眉催換風埃路。文藻偏猜紱冕身。砥柱截江流不動。胎仙閱世跡俱陳。褊心寧向虛舟怒。金馬門深足避塵。</text>
<title>別侄 潚 赴海美任所 二首</title>,<text>良苦殘城尉。攀龍匝歲行。海程千里別。盃酒一家情。旗脚隨風轉。碁心幾日平。金鑾獨夜直。老淚似河傾。						得意無南北。鳴鞭行復行。澤民君子事。懷土細人情。豹直抽身遠。鯤溟滿眼平。榮枯非我與。天地任栽傾。</text>
<title>次海美韻</title>,<text>揣我忘言何念深。爲君長蟄瘴湖潯。郞官宰冷欲氷酒。南徼地炎方爍金。獨處岑樓非樂地。一家波坼莫如今。重茵列鼎何由晩。㪺酌秋原若刺心。</text>
<title>次尹而述韻。別海美。二首</title>,<text>老年言語媿淵蒼。才子光輝萬丈長。百賦可能崔立敏。八塼猶哂李程忙。極知拙宦饒簧舌。要學神方易硬腸。莫道仙鳧雙翮逸。不如千仞鳳高翔。						汝伯今年髮益蒼。阿咸此別淚何長。棟風終夕侵肌冷。電火燒春瞥眼忙。師直不憂銅作斗。鐵銛其奈石成腸。白虹夜向奎星貫。葉縣行隨兩舃翔。</text>
<title>次洪德公 慶臣 韻</title>,<text>劈箭辭弦度幾城。㙜威霜肅別離輕。要乘麗景褰新秀。肯向狂風怨落英。懷璧間行知計拙。連環中解莫心驚。海天空闊無消息。歸鶴何年問姓丁。</text>
<title>贈張好古 晩 赴湖南爲方伯 二首</title>,<text>國榦堂堂張大夫。西湖節鉞轉南湖。登朝補衮歲年富。當面觀風時會須。莫道狡童鼙皷死。且敎膏澤甲荄蘓。聽詩香社渾如昨。愧我知人句踐愚。						湖外通都薄海遙。援柴扄鐍據其要。山形背走起車嶺。民俗强梁繇濟朝。狐語魚書謀自及。鶴飛蟲伏㤪難消。安危且以此行卜。原隰寧辭催使軺。</text>
<title>次葵塢禁中詠雨</title>,<text>寒聲夜瀉綠篁梢。階上追奔戰螘勞。衙罷小胥靴競洗。直眠學士耳何騷。斑生粉壁排蠅翼。鈴墮茶甌蹙兎毫。秋潦無根還似我。坳堂慚愧芥爲舠。</text>
<title>次韻答姪浩叔 湙○二首○時余爲都司延慰使</title>,<text>末藝雕氷竊厚名。月蘿風桂怨山英。簪纓鳳掖曾沽寵。綸綍龍灣復割榮。壁上縱觀秦楚戰。敵來先衛莒邾城。歸程後載胡琴女。試聽轟堂鐵鏺聲。						春到鄕山翠幾重。風埃蓬勃謾成翁。芳薰陽岸土膏動。雪勒寒條花意慵。煑茗自知生理足。看詩不覺道心融。騷場勝敗將軍在。老校何能試寸鋒。</text>
<title>題冠岳僧詩卷 二首</title>,<text>蓬勃紅埃負碧山。林巒决眦暮禽還。不緣玉雪烟霞契。誰致瓊琚几席間。						擬向楞伽一蹴登。琅函藏道巧緘縢。倘敎來世依精舍。便鬻朝驂事飯僧。</text>
<title>新年禁直悼亡書懷 丙午</title>,<text>丹禁東風麗日溫。坐看芳意着階萱。低頭屢制淫淫淚。傾耳如聆欵欵言。天地有情回舊歲。山川無限阻新魂。家僮遮莫催歸馭。虗室寥寥斗帳昏。</text>
<title>悼亡</title>,<text>千里離親抵死悲。芳魂飄蕩渺何之。松川月照誰同賞。梅塢春歸不自知。駿馬識途回舊巷。老狵思主守空帷。開箱點檢平生物。淚濺殘紅涴口脂。</text>
<title>留別任司書</title>,<text>名聲中允早。宿昔紫微郞。踉位南山下。楊生左肘傍。象床猶未獻。鷄舌定先香。誰料送行牒。還題留別章。</text>
<title>宿延曙驛 西儐錄○丙午</title>,<text>虎拜辭螭陛。鴉棲到驛村。壁風思紙帳。狗虱上羅褌。慣客從添病。徐行爲戀君。明朝復整駕。氷雪浩無垠。</text>
<title>碧蹄驛</title>,<text>塵埋棧埒野鼯棲。歷塊寧看碧玉蹄。舘候騷騷殘吏走。郵衙弊弊小廊低。寃魂排幌頻成魘。戰骨撗畦不忍犂。村婦詎知尊詔命。愁將版鉮向人啼。</text>
<title>臨津 壬辰。以韓應寅多福。爲都元帥守臨津。從事官洪鳳祥渰死于此。</title>,<text>周遭鐵壁矗江潯。征旅凝舟淚滿襟。福將豈能摧敵壘。聖君猶未化禽心。人骸呈處春原燒。鬼火蜚時夜靄沉。爲酹深盃吊從事。一壺其奈欠千金。</text>
<title>開城府</title>,<text>靑木顚摧二百年。鶴城駞陌尙依然。盈朝緋紫晞花露。切漢樓㙜散蜃烟。商客過墟驚碧燐。野童挑菜得花鈿。辛勤三統英雄業。輸與今時第四天。</text>
<title>松京。見沈參判 友勝 婢蓮香詩軸。次西坰韻。</title>,<text>看詩不必聽悲歌。聽到悲歌淚更多。花落鳳城春月夜。少年曾唱五侯家。</text>
<title>平山途中</title>,<text>雉雊朝暄暖。郊氛已肹蠁。雪融呈戴甲。澌漲躍浮陽。豹直靑綾冷。龍啣紫綍香。今春途上半。梅柳自山鄕。</text>
<title>葱秀山</title>,<text>何年神斧假倕般。鎊削雲烟起翠巒。倒掛輪藤縈墮石。橫鋪揭水嚙欹壇。螭頭埋草銀鉤剝。鳧舃翀霄玉管殘。春半使星來頓轡。嵌空氷瀑白龍寒。</text>
<title>鳳山口占</title>,<text>驚沙眯目夕風興。仄岸欹崖怕降登。絳火包林欲刳馬。玄冰裂地㥘癡蠅。山呀土窟開重壘。衙敞風軒岌九層。小吏臚傳大吏拜。兩三鳧躍鬢鬅鬙。</text>
<title>鳳山感舊 壬辰亂。以質正官復命于此。</title>,<text>西都播越此鳴鑾。萬里絲綸復鳳山。侍從白衣容黤慘。妃嬪紅袖泣瀾潸。誓心天地軒忠節。含笑關河歷險艱。今日磨崖宜刻頌。老臣何與鬢毛斑。</text>
<title>浿江逢故人 二首</title>,<text>刺雪蘆芽白。覘春柳眼黃。孤衾三載夢。賓舘一宵香。爾葛空長節。吾芩已腐腸。江臯忽遺珮。征袖拂斜陽。						江上一瓢酒。夢中千里人。玉聲猶似昨。花臉已非春。有約鏡還合。無心燈欲晨。芳盟空抱柱。奈爾孔嘉新。</text>
<title>肅寧書懷</title>,<text>白面西州細馬來。花筵隨處笑桃腮。重遊蓬鬢春心謝。羞向金屛聽落梅。</text>
<title>柳營戱吟</title>,<text>鬃滴朝乾羲曜暄。勾芽抽綠遍燒痕。靈鼉乍伐趍衙吏。行馬高施敞棘門。花事溺灰吾乃老。玄經觀火道斯存。要將一鉢香爐隱。童頂無毛不待髡。</text>
<title>引灝㙜</title>,<text>鐵鎖緣危磴。苔巖蔭碧松。飛泉雷萬壑。飄沫雨千峯。洗衲他山釋。穿雲上院鐘。詩成誰解道。吾欲賽神龍。</text>
<title>題香山上院庵</title>,<text>線路緣藤穿箭括。蓮花萬朶脫塵塵。膺厓腹壁投桃竹。枕石衾雲歇尻輪。幾道谷簾懸絶壑。中宵玉溜濕晴旻。人天千刦知誰護。一角眞仙使鬼神。</text>
<title>遊內院庵</title>,<text>西塞貪趍聊暇日。暫來香嶽任登登。藍輿歷險僧猶㥘。略彴凌虗杖可憑。峰入斗牛雲半腹。壑無今古雪千層。不妨關雨淹山榻。只怕嚴程後命承。</text>
<title>送李書狀 惕</title>,<text>三月龍灣芳草生。悲歌急管送君行。遼東大野連東海。薊北垂楊繞北京。繫馬旗亭沽細酒。停舟河廟薦香蘅。遐觀且慰離羣恨。莫向江頭淚濯纓。</text>
<title>次遠接使西坰韻</title>,<text>騎省難堪掖吏曹。驛程聊復弊征袍。淸宵合眼香峰聳。春物挑詩客語豪。敢擬岑樓齊木末。媿將培塿學嵩高。小齋讌坐江湖闊。且喚歌兒醉白醪。</text>
<title>大同江舟中。贈歌妓香蘭。</title>,<text>多謝西京第一娥。樓船相送到綾羅。依微嫩綠粧烟堞。歷亂殘紅繡石窠。薄酒何慳粲一笑。高雲欲逗碧千波。百壺蕩槳他年事。翻我新詩席上歌。</text>
<title>鳳山洞仙途中口占。奉呈吳參判晩翠。</title>,<text>疲馬虺隤入石叢。輕衫勃窣飽山風。海關春盡王三月。巖峀袍多帝六宮。樊噲治途勞不績。子輿傳食泰何功。流聞漢卒虜奴我。市上人蔘齊紫同。</text>
<title>送柳善元赴京 二首○霜㙜錄○丙午</title>,<text>約束牛腰海錯乾。黃蔘白箑日賖餐。投膠溷井行廚陋。緣葦橫渠去路難。豹脚殷雷盤野濕。駞旃衝暑鶴城寒。吾纔懲熱君循轍。百褶生顔鼻觀酸。						御寇排風再浹旬。天遊屬子壯觀新。擎空石闕開雙碣。衣地瑤塼比萬鱗。象背山移金輦進。螭頭筍束玉班陳。羣仙問我東瀛舊。謫滯人間十一春。辛卯丙申赴京。到今丙午十一年。</text>
<title>次天摩僧詩卷韻</title>,<text>葩敷莖擢類芙蓉。亂峀參差乾竇中。界道垂泉分素練。蓄陰虗壁先丹楓。閒拈鷄距調雲月。坐爇牛頭話寂空。波逝舊遊惟寐思。谷禽林狖怨淸風。</text>
<title>贈海州神光寺僧志煕 海營錄○丙午</title>,<text>蘭坡食硯奈枯何。樹節西瀛寵更多。山是首陽思大老。地非天笁遇摩羅。藍輿路熟林巒舊。紅袖詩塵甲子加。稍待荷軒朱墨罷。炊籸烹茗數經過。</text>
<title>過牛峰</title>,<text>高高下下在兵前。白葦黃茅記廢田。從古籠山渾打麥。祗今虗落已無烟。氷川彴斷憂朝涉。石路驂羸困夕眠。禿盡重英歸計謬。太平吹了欲潸然。</text>
<title>遊九月山。題僧卷。</title>,<text>憶曾三角吾始廬。歷盡天摩兼聖居。溪嶽五㙜窮怪特。淸平七寶當聲譽。深知皆骨似觀海。及見妙香還起予。山水膏肓猶未已。秋風九月又藍輿。</text>
<title>送性敏上人遊九月山</title>,<text>阿達曾聽內院鍾。晴雷殷壑玉龍舂。古檀應閱唐堯曆。遺廟難尋太白峰。佛墮瑞毫輝遠岳。仙留翠髮罥高松。憑渠割取烟霞界。脫穎新詩當劍鋒。</text>
<title>首陽山城。次張承旨 雲翼 韻。</title>,<text>從知樓季難危城。况復金湯鞏海營。滿地干戈歸蕩掃。漫山雲物復昇平。登高脚健芒鞋捷。夾路花燃暝樹明。謬荷天恩寬賜沐。明朝文簿積京京。</text>
<title>次韻示丁學官</title>,<text>塵刹分符在此行。仙梯逐步轉崢嶸。閑花蔌蔌千峯媚。淸籟調調萬竅鳴。西岳丹靑盃裏倒。南江楊柳曲中生。今朝酬却諸天債。何用人間紙上名。</text>
<title>書空</title>,<text>張旭張芝不復生。龍蛇起陸也誰驚。閒將如意書空遍。一紙靑天字字明。</text>
<title>題抱月亭</title>,<text>春潮得雨一篙添。濃蘂初稀嫩葉尖。欲喚佳人舟上舞。江風不貸楚腰纖。</text>
<title>金沙寺</title>,<text>一夜寒霜半殺靑。高秋斷送候鴻冥。孤蓬振漠喧淸籟。游氣鶱空豁遠溟。仙馭不歸陵谷換。天香難挹瘴雲腥。他年蓮宇成沙巘。應見波頭舊刹呈。</text>
<title>次韻贈阿達山僧詩軸 二首</title>,<text>西方金景吐雄虹。無數干耶倚太空。楓葉鳥啣潭漼漼。蓮花鰲戴海濛濛。神牛不啓蠶叢路。紉檜誰裁梵釋宮。灝白彌天輸一掬。怳然身入閬城中。						縈雲線路去無前。精舍要參百歲禪。老鶴聽經庭際立。神龍護佛竇中眠。祗佗太子封佳樹。須達眞人結法緣。纓紱浪抛吾半世。始知東國有西天。</text>
<title>醉題廣石溪石上</title>,<text>白石復白石。泠泠石上泉。遊人不勝春。揷花臨淸漣。高歌太平曲。山鳥爭歡延。紅粧映綠波。淸酎供十千。人生百垂半。白髮今蕭然。不見孤竹人。虗謚空千年。</text>
<title>九月山。贈敬淳。</title>,<text>奔忙羞殺帶塵容。白首來聽內院鐘。正是三秋遊九月。方將萬舞享千峰。王宮何處壇猶在。仙郭雖非鶴屢逢。珍重吾師多道氣。强邀新鬼賽潭龍。</text>
<title>次韻贈九月山僧</title>,<text>九月來遊九月山。天孫雲錦萬林斑。峰頭忽見高超鶻。橫截滄溟杳靄間。</text>
<title>次僧詩卷韻 三首</title>,<text>千年龜甲伏蓍叢。寶瑟何人和陣鴻。忠赤謾拚他眼白。靈丹寧倩我顔紅。朝評剋核秋之奕。詩律雕鎪甫也工。蓮漏正長方丈暖。春風惟是世間公。						犬吠千山草棘叢。玉峰回翼半天鴻。佛光暈谷眉毫白。龍火燔林眼電紅。想食食來眞界樂。去爲爲至道機工。人間非是冠纓絶。假髻紛紛歸上公。						盡日攢眉簿牒叢。靑山橫笏送雲鴻。愁添鐵鏺高堂殷。目倦羅裙霽旭紅。藥物是須於宦拙。風光多助得詩工。明朝歸把春田耜。大耳休煩龐德公。</text>
<title>海營南山。餞別柳士挺 東立。次丁學官 景蘭 韻。</title>,<text>不勝離愁劇。相携上碧山。愔愔春意好。草草旅人懽。强把浮盃暖。聊排暮吹寒。明朝湖外路。紅袖共征鞍。</text>
<title>次丁學官韻 三首</title>,<text>仙舘南頭海上山。暮年雲物入遐觀。昇平竹馬東華樂。宛在天涯酒席間。						密席紅衣唱楚辭。夕陽西下暝雲時。東風無盡南江意。分付騷人句句移。						三月烟霞向我辭。驪駒唱盡日斜時。留吾久採西山蕨。不怕夷齊送勒移。</text>
<title>次丁學官韻 二首</title>,<text>倒影高堂笙鶴俱。天遊不翰駕虗無。風光莫倩龍眠筆。人道吾身入畫圖。						客路東風花未殘。亂峰紅紫巧斕斑。追逋明日空佳約。刮瞙仙山仔細看。</text>
<title>坡州歸路。遇千秋使李養源赴燕京。</title>,<text>儂秉㫌旄子佩銅。西瀛南海馬牛風。多年鴈謝封書至。一路雲輸祖席同。稍喜三飡王闕邇。翻愁雙旆帝京通。明廷前度英和曲。沾灑潛摧感舊衷。</text>
<title>題文殊寺僧行淳詩卷 終南錄○丁未</title>,<text>小屋終南麓。三峯直北望。科頭禿翁坐。細嚼碧松粻。江也庵中客。僧來廳下觴。文殊聞勝熟。要與較風光。子瀹小字江</text>
<title>沈相國 喜壽 以余假大家文會。惠詩爲謝。敬次其韻。</title>,<text>聞說騷家三墠壇。蠧編充棟討難殫。蒐羅頗媿提其要。凡例寧蘄詔不刊。人骨已塵糟粕在。世情殊好越秦看。相公棐几煩淸諷。玉食還思踈糲餐。						主盟詞翰設崇壇。陸海藏胸用不殫。餘事廟堂隆宦畢。肯論金石法言刊。周人售朴失高價。魯客獻鷄眞錯看。欲向大方誇小知。冥鵬千里笑三餐。						曺劍技心耀坫壇。藝塲圖覇策猶殫。僧來百指齊甿逸。斧入千林大樹刊。草屋只資兒子業。玉堂旋誤至尊看。刪修僭擬宣尼事。天假朝評責素餐。</text>
<title>前長溪府院君黃芝川 廷彧 輓章</title>,<text>商周灝噩擅詞宗。游走誰知老子龍。韊矢前驅歸閥閱。軒軺繼業錫歌鐘。亭愁北岸鄭君謫。豆落南山楊氏農。甫白如何生並世。駏蛩終不四方從。</text>
<title>次李銓郞回文軆</title>,<text>盤盤細路嶺雲浮。美景誇春趁客遊。寒解午窓山日霽。濕生晨幔竹陰幽。殘流澗貯仍開沼。萬卷書藏可起樓。歡意滿庭交舃履。居閒我興謾悠悠。</text>
<title>順和君輓詞</title>,<text>生貴人間位自崇。不終天祿命何窮。黃楊逢閏攖三尺。白屋經䄵愴八風。山冢忽看飛玉槨。樓前無復繫花驄。河魚一疾貽身祟。莫說當時採蘜藭。順和君在囚中手書曰。高聳獨家。八風長吹。凍死丁寧。上憐之卽放。</text>
<title>朝天別曲。奉呈西伯韓益之 浚謙。</title>,<text>霜㙜傳譜翰林通。關判東西別曲同。無復柁樓歌渡海。誰將廣樂重朝宗。純忠奉上當明世。盛事光前仗我公。賡載鹿鳴吾不讓。新聲須使繼王風。</text>
<title>盆荷</title>,<text>一盆花結子。一盆葉長大。一盆抽數莖。一盆無一箇。早晩各有時。天意誰能解。欲待明年花。明年吾何在。</text>
<title>雨荷</title>,<text>的的星之小。團團月之大。乍挹還復瀉。落地知幾箇。鮫人別時泣。趙后椎成解。吾欲買娉婷。百斛盆中在。</text>
<title>雨過</title>,<text>殘蘂不須風。欹荷難受露。蛛絲餘幾珠。送爽南峰暮。</text>
<title>次成則行韻 終南散閑錄○戊申</title>,<text>黃昏虛報美人期。寒入牛衣潑水時。山外黑風供雪意。捿禽何處可安枝。</text>
<title>遄死行</title>,<text>遄死遄死哀吾生。生兮何辱死還榮。覛吾胸中似有物。肯與今人較甲乙。如何兒曹向我跐。獨也五十無知己。他年人有識我金石上。不辭遄死歸黃壤。</text>
<title>宣宗大行大王輓詞</title>,<text>初從代邸讓過三。握闡符珍至化參。雙殿處朝晨午夕。大衾聯寢樂和湛。論治國老尊公奭。問道宗師接晦菴。七發脭醲箴幾切。十愆遊逸性非耽。仍敎雅俗卑儒緩。從此愚黎擯釋曇。裨海地遐侯度聞。傾陽誠謁帝恩覃。茹寃聖系片言雪。犯順凶鋒一怒戡。周父移邦人所養。殷宗恢業德無慚。桑麻滿地開荊棘。禮樂興雲洎朔南。庶寀仰成空袖手。中興收效若囊探。連尊顯號宗祧煥。再造風雲草木諳。劉氏四歌賡重潤。華封三祝驗多男。夢齡知爲憂勤减。酌澤終歸骨髓酣。玉几沉綿憑幾日。龍文葱鬱散如嵐。綴衣乍擧分長夜。仙寢新營閟翠柟。黃壤有期藏翰檜。白雲無跡送靈驂。烏號軒劍千官淚。遏密夔韶八器喑。舊服維新山不動。嗣王之德海能涵。天心與善眞莊語。民意懷仁豈謾談。都輦丫頭初漸漸。朝班衰鬢已毿毿。螭頭幾入銀㙜步。鷄舌曾於玉署含。無路將身蓐螻蟻。攀胡長慟慟何堪。</text>
<title>古詩 十五首</title>,<text>巖居結靑茆。風雨夜蒼凉。不須薜蘿籬。靑嶂乃屛障。圖書滿左右。燈火輝晶光。仙人排我幌。分我流霞漿。持此欲有贈。美人天一方。						昔我登泰山。杳杳臨日月。華嵩雖自高。靑蒼足下列。黃鶴唳淸響。寒飈萬壑來。仙人去已遠。樵叟焉知哉。行行勿復顧。世路多浮埃。						山昏天欲雪。四野垂靑雲。出門欲何適。黃泥沾我裙。朗吟古人語。牙頰生淸芬。五湖烟淼淼。三島月紛紛。豈無一颿風。從此離人羣。													擢擢南山樹。離離東園草。人世餘幾何。形容半枯槁。蕭森草屋低。磊砢文章老。提毫調物色。物色空被惱。驅車遊宛洛。甲宅連周道。峩冠多列俟。兩眼視靑昊。抵掌語興替。良籌寂如掃。去去勿復道。山中頭已皓。						幽窓視海內。五嶽低眼前。羣雄萬古間。生死何蝡蝡。謇余成何事。一半消百年。流芳凋急景。白雪棲童顚。同門張六翮。高翥凌雲烟。一帆歸去來。滄海月娟娟。						一龍曾失水。羣蛇中野起。羽翼十年成。風雲一夕致。解紛寧有取。商賈非吾事。綺皓歸商顔。仲連辭公子。浩歌滄浪詞。長江月千里。													褰帷忽遊目。南嶽日將晏。靑林凋澗谿。白雪封條幹。物色無舊顔。流光如許短。人生鳥過空。富貴日何遠。燕姬嬌粉粧。月幌調金管。高堂列綺筵。美酒傳瓊椀。白髮已滿巾。行樂諒晼晩。回身入空曲。終夜坐長歎。						昔余美淸夜。獨宿瓊樓月。仙客夢中來。森森被毛褐。遺我筆如椽。長虹五彩發。自玆詞藻奇。神鬼何隳突。汪汪注毫端。片紙開溟渤。含笑示時人。時人皆怳惚。冉冉五十霜。風埃老華髮。萬世焉可期。今辰苦埋沒。						我聞淮南子。山中攀桂枝。翩翩八公至。酬唱小山詩。一朝玄洲上。超忽乘雲螭。鷄犬是何物。雲中聲差池。哀吾望不及。歎息空爾爲。						香凝金谷舘。山積郿塢珍。胡椒八百斛。趙劍三千人。誰知歌舞地。碧草空如茵。丹徒思布衣。東市血沾輪。多金媒禍孽。揮手莫重陳。						窮谷有奇草。夭夭靑蘭花。芳春聊自寶。羞植五侯家。憑誰寄一技。所思杳天涯。常恐秋風破。埋沒歸塵沙。長吟楚人詠。曲盡鬢生華。						杳杳紫霞志。風塵髮已華。鼎鍾非我物。雲水屬誰家。鶴叫衆香城。龍吟萬瀑洞。有懷明月樓。夢依西風送。						我遊赤水上。言得大玄珠。至寶鬼神護。人間知者無。十襲篋中藏。長虹撗玉宇。持來入巿門。掉臂誰肯顧。鄭客鬻乾鼠。謂言吾價高。空山秋日黑。淚濕芰荷袍。						世人盡蓬心。賤目而貴耳。皎皎明月輝。冥冥靑雲裏。千載太玄經。精靈動神鬼。當時執戟卽。容貌老以醜。遊冶五陵豪。難可與倂比。						倀魂騎白虎。月下臨圭竇。癡婦莫開門。靑蕪驚血汚。不思疇昔夜。爾肉充其肚。翻謂吾將軍。藉寇終莫悟。我欲假龍泉。霜牙亮可怖。</text>
<title>哭洪魯直</title>,<text>雙里閭前始傾盖。兩人頷底未生髭。寰中細故劇絲亂。別後流光同火馳。湖縣梅花隨驛使。海亭鷗鳥送靈旗。軒軺豈直一盃酒。淹速等歸吾有涯。</text>
<title>送副軆察使李養久 時發 赴北</title>,<text>三尺烏號豹作鞱。龍泉新淬鸊鵜膏。將軍擁甲江邊陣。老虜收兵漠外逃。嶺雪渾埋千丈檜。海風能立百層濤。胡姬勸酒胡兒舞。醉卧紅氊塞月高。</text>
<title>醮齋僑寓。街廛閱行路人。感而賦。二首</title>,<text>觸熱去來者。奔忙安所之。汗揮逵欲濘。踵繼繭抽絲。箇箇殊顔狀。營營各事爲。何當回太古。奕世不交馳。						小人趍百事。君子更千之。三伏盡靴帽。一身唯糓絲。聞鐘猶不定。侵曙欲何爲。未死應勞爾。安居亦坐馳。</text>
<title>效靑蓮軆</title>,<text>秋風欺鬢髮。淸世放踈慵。邀月三間屋。登山六尺筇。寶刀紅暈蝕。瓊珮錦苔封。靜者知誰友。白雲生石峰。</text>
<title>白髮</title>,<text>白髮知誰種。千莖茁若林。久停纖手鑷。歸怕粉腮針。倐作老人面。依然黃口心。靑銅宜百碎。綠蟻且千斟。</text>
<title>次黃岡壁上韻 朝天錄○己酉</title>,<text>萬里何堪數數遊。此時筋力倦登樓。泥乾簷壘燕初乳。翠織池堤鸎亂流。百病難醫緇染面。三朝不鑷白渾頭。猶餘小魯心期遠。欲訪知音遍九州。</text>
<title>次郭山陷壁前輩韻</title>,<text>昔年西塞老衣斑。流轉殊方萬事艱。龍女啼粧洞庭野。謵朋迷馭具茨山。此間離曠長遺慽。今日經過倍鮮歡。若使令威玆化鶴。傷心那忍更飛還。扈駕亂離中。老母在宣鐡。妻子在玆流㝢。</text>
<title>宣川。次淵叔韻。</title>,<text>白蘋花畔木蘭船。客把瓊漿問謫仙。煙月滿湖羅帳闃。珮聲何處聽珊然。</text>
<title>宣川。次西坰五峯築堤韻。</title>,<text>長堤山堰截奔川。蓄黛渟膏極溔然。劉累豢龍羞致澤。陳平燮氣讓逢年。地中雲密多三雨。化外工專是二天。大旱如焚湖似海。棠舟蘭枻宴群賢。</text>
<title>次贈龍灣敏上人</title>,<text>晴窓茶罷夢初酣。碧眼維摩忽告參。塞日春江紅爛錦。遼山當檻翠挼藍。雲移波若閒來植。花外尼斯遠自擔。好去安禪灣上寺。金經遲我啓琅函。</text>
<title>臨江別 二首</title>,<text>畫舸來撑杜若洲。傾城出送慰遐遊。雨添離席千行淚。江蕩征夫萬斛愁。默算嚴程雖緬邈。願牽淸醑暫淹留。何堪林表飄經蓋。欲上譙樓矯白頭。						微雲如夢鎖長洲。碧草黏空趁遠遊。行子紅潮渾面醉。佳人玉筯滿舡愁。休嫌望眼層峰阻。稍暢羇懷半月留。門外轉成千里別。途長難盡地窮頭。</text>
<title>渡鴨綠</title>,<text>淸晨戎組兩。薄晚肅行舲。繡衣閱行李。槐郞㸃駜駉。冠盖蔭城邊。㡩幕臨沙汀。使君敬王命。館候走千丁。華豆薦渚若。纖緡抽江腥。征客饒別思。當筵不願醒。醉來上馬去。回眄統軍亭。						其二						棠舟與蒻房。葺之以蘭蓀。靑靑鸚鵡杓。泛彼文藤樽。我行忽戾止。言薄鴨江濆。夷猶將欲涉。江神謂我言。昔君長嶺上。窮我白頭源。觧纜受降亭。倚棹金帝墳。一派橫漢槎。三渡欵天門。小人盡匏繫。君子長波奔。避繳矯冥鴻。賦芧羈檻猿。焉能苦縮縮。好去遊無垠。</text>
<title>西會寺</title>,<text>何時玉勑賜禪林。千指維摩擅樾陰。殿壁雙飛金翅鳥。村婆爭拜曰觀音。華人事佛修因果。遼俗傾家施賮琛。方丈翛然香一瓣。已空塵土百年心。</text>
<title>八角樓</title>,<text>城南樓上望京題。結構環奇眼欲迷。八角翩如鸞鳳翥。五層高與尾箕齊。燕山路入靑霞外。龍漠天窮碧樹西。萬里長風吹滿袖。夕陽魂斷百尋梯。</text>
<title>牛家庄途中口占</title>,<text>垂楊拂地野池深。時有征商歇綠陰。滚滚黃塵欺客面。茫茫芳草送車音。顚風振漠飛襜舞。斜日銜山毒蜹侵。途上忽聞歌出塞。晩來胡騎近楡林。</text>
<title>牛家庄</title>,<text>牛家庄舍盡苓通。人物都留穢滓中。勺水斗泥無渫井。揚塵堀堁有盲風。寧看夜氣生金玉。未許坤靈孕雋雄。掩鼻來遊鮑肆裏。浹晨渾作白頭翁。</text>
<title>遼野有感</title>,<text>驅車入遼埛。遼坰連碧落。孤蓬掠馬首。東西無住着。問爾將焉如。辭根苦漂泊。言我植物微。早被嚴霜剝。黑風從北來。振蕩龍荒漠。松篁不自持。蘭蕙猶蕭索。況余植根淺。轉輾迷所薄。藤蘿相攀援。高樹是依托。荊棘得地深。叢生相羃絡。芬芳堦上薇。阿那欄中藥。入苑媚容顔。當檻夸妁婥。大風如爾何。安土猶自若。去矣勿復陳。安分吾何怍。</text>
<title>路上逢遊俠子</title>,<text>玉面誰家遊冶郞。越羅蜀錦新衣裳。白馬驕嘶流箭急。靑童携琴追不及。云自河橋酒肆返。紅娥挽裾歸來晚。揚鞭一蹴迷處所。街柳漠漠風衫擧。</text>
<title>陵河少年行</title>,<text>繫馬垂楊河上坐。黃衫健兒來經過。云是幽州將家子。少年從軍參幕佐。天朝將士討海蠻。尺劍行行釜山下。東方粳稻白如玉。陸海珍羞恣炮炙。沙瓶綠醽竹葉靑。數杯徑醉高樓臥。佳人朝日洗粉胸。蘭膏梳髮香鬟嚲。淸歌高起碧雲停。一轉秋波驚四座。至今東風花柳春。夢入玉京飛玉斝。人生畜眼多好新。入井還忘東海大。西天佛界負此生。我願一死生中夏。</text>
<title>方言歎</title>,<text>窓前何喧喧。觀狀四隣集。或閱我巾箱。或指我籉笠。坦腹而頽胸。排門環堵立。群言競啁啾。諧笑互酬答。五音疾如飈。欲辨吾不及。皆從文字來。淸濁紛噓歙。兒女鸎囀巧。丈夫蛙沸急。老語暮鴉聒。穉語新燕澁。雍容中律吕。鬪怒相噂𠴲。而我解譯翻。不勞象胥業。猶如瑱在耳。百不能曉十。欲學秋露蟬。逢人口常合。角端八方語。秦吉亦喋喋。我獨假舌人。百事聽捭闔。如聆神鬼語。巫覡憑相接。天地自性情。邇遐殊氣習。鶴鳧各自悲。牛馬不相涉。五帝不襲治。三王不同法。陋哉可奈何。禮義吾不乏。</text>
<title>曹庄關途中</title>,<text>晚投雙樹店。朝亂六洲河。碧海如橫帶。靑邱在伐柯。風前邊柝近。林外虜笳多。得句途中寫。車搖字字訛。</text>
<title>山海關 六首</title>,<text>龍漠蒼峰近。鰲頭碧海通。秦城萬里盡。禹貢九州窮。天地輸魚鑰。山河入鳥籠。誰何綿億載。靑簡帝圖雄。						去去緣何遽。來來各自須。風沙關塞苦。簦屩道途迂。伍子能潛橐。終童謾棄繻。男兒多意氣。堪笑我朱愚。						蘧生從近出。班氏願生還。亦帝天應遣。靑牛世莫攀。長城山海際。中國項喉間。傳瑞殊方客。三過路益艱。						碧海千層浪。孤城百尺樓。紅蕖環檻外。金牓帖墻頭。舊意垂楊路。歸心落雁洲。同征徒旅遠。佳節已淸秋。						十字通衢外。芊綿黍稷疇。無勞天畔役。聊復海邊遊。斷雁長洲夕。寒蟬古樹秋。煙波饒逸興。分付舊沙鷗。						蓬海吾鄕是。搏桑指㸃間。誰知溟嶽勝。復在薊遼間。黃鶴難驂乘。姑蘇亦厚顔。碧天雲不見。三㸃露神山。</text>
<title>題萬柳庄</title>,<text>巾我河車指玉京。諸天無際是三淸。朝來失路靑霞逈。物外霑衣白露生。怪石當蹊蹲老虎。晴鐘殷郭吼長鯨。茅龍展尾紆淸澗。遼鶴舒翎抗畫甍。翳日凉陰藏小店。拂天高柳滿平坰。臨風裊裊齊垂線。匝地森森亂擢莖。嫩葉正濃紅女織。新枝初暢葆蕤傾。酡顔繫馬尋芳興。玉手攀條惜別情。徑糝白氊飄落絮。門張翠幕擲流鸎。凋霜啄木秋聲急。殘綠塞蜩夕吹輕。萬里三遊人不識。天高地逈我何征。神仙縹緲吾身是。山海微茫上界行。繡闥朱門淸晝掩。寒林衰草暮鴉鳴。風煙淡淡愁山色。歌哭悠悠送水聲。鶴背明朝參北極。鰲頭歸路杳東𤅀。煙波夢斷盧龍塞。鄕客應尋舊姓名。</text>
<title>無題 三首</title>,<text>何處佳兒一掬腰。靑驢橫渡綠楊橋。淸風吹却輕綃捲。月臉盈盈滿意嬌。						誰家銀牓映紅扉。粉面時看半月輝。客至還同雲掩彩。輕風吹露石榴衣。						羅帕深紅護綠霞。金釵交映碧桃花。携琴緩步垂楊路。香露輕侵窄窄韡。</text>
<title>幷州少年行</title>,<text>幷州少年氣豪麤。結髮來交吳專諸。腰間長刀白鷴尾。鶻擊樓蘭靑海隅。歸來擁甲盧龍塞。長鈚大服金僕姑。楡塞塵淸樓柝靜。蘭房玉女煎靑蘇。江南紫錦雲鳳章。千金買作燕娥裳。騎來駿馬桃花紋。午發漁陽晡洛陽。途中傾蓋大梁俠。換却汪倫鬱金香。男兒心事有如此。何用拘拘靑紫塲。</text>
<title>關王廟</title>,<text>關王遺廟四方同。雕繪丹靑百巧窮。禮享反多宣父殿。淫祠還類釋迦宮。誰知聖代褒忠意。轉作愚黎尙鬼風。君子惟論惠廸吉。神雖欲福渠何功。</text>
<title>巿</title>,<text>埃壒張空萬語讙。排門爭道盡彈冠。當逵汗滴晴天潦。揮袂風生午日寒。紅錦比筒渠底用。白金成瓮我何干。憑君買取旗亭酒。欲喚燕姫醉玉鞍。</text>
<title>柳</title>,<text>萬柳和烟翠色齊。沿途簇簇遠天低。飛甍丹艧摩脩線。征旅輪蹄護綠堤。嫩葉鸎啼春晝永。踈柯蟬噪夕暉西。吳牛喘月炎曦酷。狐白裘重寒吹凄。</text>
<title>獨樂寺施詩 六首</title>,<text>東國之人願徃生中原。區內極寬平。天皇大界人皇世。萬里長河千里坰。壽域騰歌渾擊壤。邊氓垂白不觀兵。乾坤盡囿垂衣化。帝力何爲但鑿耕。						東國之人願徃生中原。言語是眞聲。街談霏屑皆文字。孩語翻瀾自濁淸。莊嶽楚咻誰解聽。象胥周譯始通情。須令雅頌傳絲管。諧律和音奏九成。						東國之人願徃生中原。衣服動光晶。齊紈蜀錦開筒出。野草江花耀眼明。公子探春七襄煥。佳兒舞月五銖輕。炎穿蕉藕寒狐貉。肯賦緇衣弊改成。						東國之人願徃生中原。民物捴醇明。收將河嶽扶輿氣。養得寰區犖落英。丹轂百年騰美宦。靑箱千軸載佳名。寧敎偏域同羇鳥。存沒終無四海聲。													東國之人願徃生中原。官爵最多榮。連雲華構彌街陌。列屋嬌兒擁管笙。薄祿自能存九族。久廉猶足積千籝。壯元溫飽知難比。紫綬不如江上耕。						東國之人願徃生燕都。萬事勝王京。幾年塊若囚樊鶴。今日翩如出谷鸎。僻遠肯思天笁國。寬閒寧慕阿那城。唯希百百千千刧。長作華人住大明。</text>
<title>良苦</title>,<text>良苦朝天客。征鞍半歲强。辭鮮蠶未繭。過薊鴈先霜。夕下遮蚊帳。宵移避蝎床。烏蠻明日閉。途上且徜徉。</text>
<title>漁陽</title>,<text>誰將陰鬼畜戎荒。偸得唐宮錦襁香。正是舞霓酣繡嶺。不知撾皷捲漁陽。馬嵬奄失仙妃襪。氊幕空沾老賊裳。一舌顔卿終底益。祗今橋下恨流長。</text>
<title>三河途中</title>,<text>烟樹參差接帝京。四郊鷄犬詑昇平。堯民滿地三農足。禹跡無邊九甸成。萬壽星辰來荏苒。太淸雲路漸峥嶸。停槎爲問牽牛客。此去銀潢隔幾程。						客夢知誰喚。他鄕獨夜長。啁啾侵砌草。括揭叫園桑。秋色勳名薄。河聲襟韻凉。遐遊壯士病。何况鬢蒼蒼。</text>
<title>題主人壁上</title>,<text>八尺長杠爲大筆。中原文物寫難窮。詩成濃墨揮窓壁。讀書五車方可通。</text>
<title>通州江。與千秋使同泛。三首</title>,<text>通州䟽鑿鳳城濠。直抵南京屬轉漕。此去神都四十里。遠來良貨百千艘。商檣覆水黃雲簇。巿語喧江白鳥逃。細雨回橈靑草岸。高樓長堞繞層濤。						萬里何堪長路塵。秋風覉抱灑江濱。旗亭沽取南京酒。畫舫遊同故國人。打鼓開帆燕使發。運船如馬楚嬉陳。玉皇處所祥雲邇。試溯銀潢一問津。						架水成門似玉虹。危檣百尺徃來通。長街左右羅珠貝。廣廈晨昏閙鼓鐘。白馬影沈玄渚酒。寒蟬吟咽綠楊風。滄波東畔家山是。知隔烟霞幾萬重。</text>
<title>呈千秋使</title>,<text>薊桃紅欲潰。燕棗赤初斑。對餐思新婿。逢兒憶小鬟。行行詩橐溢。日日藥題刪。寡慾應多助。休嫌半歲鱞。</text>
<title>東嶽廟</title>,<text>噫吁戲環乎怪哉。東嶽之廟乃在北京東闉之東。高門當大逵。蒼玉雕玲瓏。金牓巨字題其額。光彩照爛通衢中。門之神猛毅。隅赤目高靑瞳。左右兩廡何侵。延中有百靈。詭狀紛叢叢。各令冥官一人專一宇。金冠朱袍似王公。傍有擁榻之小鬼。朱鬕如竽生威風。阿那如婦女。淸瑩如兒童。雍容如卿士。皤皓如老翁。睢盱猶狂色怒嗔。杖劍提矛服張弓。右手操刃左手截己頭。流血被腦衿裾紅。虎張牙蛇閃舌。攫挐纏繞於其躬。金舂鐵磨火湯如烘。地獄重關寃氣如虹。乃有天堂岌嶪羅天王。鑑察罪福分纖洪。善者爲侯伯將相。惡者爲狗豕蟻蟲。衆象看未了。髮竪神夢夢。前登大寶殿。碧瓦朱甍照蒼穹。巨塑一軀安其中。云是岱宗位秩三公同。神都地入山東道。䖍饗方神禮最隆。大庭弘敞蔭珍木。螭頭龜趺文字工。殿北構別閣。蒼龍列宿宮。諸神渾軆黃金。四壁眩眼靑銅。瑤龕鏤牌輝晴天。皆書大皇大后壽齊嵩。粉餠朱果香盻蠁。漆燈晶晶晝宵通。共惟慈聖降溫勑。仍僝百工修廢開新功。消了萬金費。大厦鬱穹崇。祈禠禳灾下香火。冉冉神鬼來朦朧。靈山道士巾屨異。傴僂將事貢誠衷。降福穰穰委如山。聖壽億億萬萬斯無窮。中國二百年。昇平庶物豐。禮樂炳日星。儒術何昭融。所以奇偉詭特雜道釋。爲此錫衍延祚之神方。直與天地相始終。斯理茫茫不可揆。小國鯫生安知此事非鑿空。</text>
<title>中秋月 二首</title>,<text>誰遣蓮花出海東。陰雲辟易一天空。寒光凈洗中宵露。爽氣吹生萬里風。官史先衙趍紫闥。䕫虛無托竄靑楓。旅窓唯有思鄕客。算盡更籌五已窮。						瑪瑙之盃琥珀酒。一庭談笑摠秦聲。淸宵露冷稀䖝語。碧落雲收闊雁程。烏館一年明月色。玉京千里遠人情。西風南浦隹期晩。何處朱欄引鳳笙。</text>
<title>狨氊</title>,<text>剪盡童羊軟毳毛。一弓彈破夏雲挑。千回卷得重重厚。五彩陶成片片牢。花錦帳低春色逗。氷沈香煖雪風逃。長宵好着䲶央夢。簾外金烏五丈高。</text>
<title>羊角燈</title>,<text>半空樓閣逈玲瓏。松樹楓林素靄中。行子騎驢穿翠幔。佳人携瑟度垂虹。世間何地是玄圃。壺裏今宵卽月宮。諦視金蓮藏閃爍。一團羊角作燈籠。</text>
<title>玻瓈盃</title>,<text>鬱金香酒空中挹。琥珀若流還不流。始謂淸氷紅露凍。翻疑明月彩雲浮。龍珠入口圓光失。鶴菢無胎素殼留。只覺春風生輔頰。免將靈液濕羅裘。</text>
<title>北風</title>,<text>龍荒大漠北風嘷。萬竅齊驚忽怒號。塵漲何郞顔失素。沙飛宮黝目頻逃。披枝古樹渾如柱。飄瓦穹廬且莫陶。轉輾天涯蓬累客。乘玆歸去也何勞。</text>
<title>轉蓬</title>,<text>廣漠砯彭萬竅號。飛蓬無數舞平皐。雲遊可耐辭根邁。軸轉如甘遠役勞。枯葉戰休依灌薄。驚沙驟起落堂坳。如何藤蔓偏奸黠。糾結回柯謾自高。</text>
<title>幽幷</title>,<text>幽幷民俗耐隆冬。撩戾欞櫳四壁通。氷酒折膠寒潑水。披氊戴罽煖燃烘。毫明百里雕垂架。蹄躍三尋馬軼風。朔氣移人邊土慣。書生詩力倍豪雄。</text>
<title>馬上</title>,<text>吾鄕海左此東溟。兩地高聲亦可聽。胡乃暑來寒未返。任他霜後雪還零。狗兒河闊遼雲黑。榛子村遙薊樹靑。梨面蓬頭途上得。家人應訝達摩形。</text>
<title>大歸高興。承恩拜姑向帶方。感懷作。南歸錄○辛亥</title>,<text>新陽句出地中英。綠甲黃芽已怒生。征旅衣沾塗濘赤。哢禽聲碎谷風輕。君恩未報親恩重。匹馬空成五馬榮。等是寒梅高竹地。且敎歸計滯專城。</text>
<title>題名銜紙端。留月沙軒下。</title>,<text>可憐楊少府。宰相祿其家。從此海鄕去。寒梅千樹花。</text>
<title>將南歸。遇延陵李五峰于則行家。次韻。二首</title>,<text>山軒佳會倍悠然。高燭深杯惜此筵。聞道寒梅衝雪白。欲隨殘臘下南天。						吟罷佳篇足展然。白頭豪氣擅高筵。相公頭上塵千丈。何似扁舟碧海天。</text>
<title>南歸感興</title>,<text>八路星軺擁火城。羊腸此日困冥行。東山十里宵如晝。偏賀鄕關老父情。</text>
<title>題東山書齋</title>,<text>荒草蕭森一徑微。馹騎承召夢依俙。十年未掛峩冠去。百里方紆丈組歸。擁馬遺黎驚雪鬢。勝巢新樾失柴扉。誰憐苫凷全餘命。列鼎猶沾季路衣。</text>
<title>次漢陰韻。題僧戒靜詩卷。</title>,<text>儒釋於東厄莫過。他生如卜願生華。壯元樓上排金牓。和尙床前擁玉花。</text>
<title>次在澗堂韻 頭流錄○辛亥</title>,<text>朱墨抽身恣討幽。客懷憀慄當三秋。黃庭誤讀不須悔。謫下猶來方丈遊。						狂折村梅傍水開。莫嗔雙屐破靑苔。他日羸驂驚欲倒。桃花流水鏡中來。</text>
<title>三疊軆倒前韻</title>,<text>桃花流水鏡中來。春雨濛濛潤碧苔。別有高歌山石裂。燭花須對磵花開。</text>
<title>水舂巖</title>,<text>刺桐開盡野棠殘。巖樹初敷翠影寒。隔葉錦毛藏好鳥。殷床琴韻瀉哀湍。兒隨郞罷敦詩禮。婦事尊章凈盞盤。何事龍城佩竹老。一生捿屑寄征鞍。</text>
<title>下車憇溪上</title>,<text>溪邊繫馬踞胡床。一撘春光滿眼芳。葛葉漸於陽處展。蕨芽徧向燒痕長。看花到底堪携杖。傍水何因穩結庄。未許神戈西日轉。新詩才就客行忙。</text>
<title>入百丈寺</title>,<text>蛇路縈山百八窮。千重蒼檜翳琳宮。諸僧迓客雲衣潔。巨塑蹲床寶彩濃。魚着袈裟知佛幻。峰尖崒堵訝禪工。敦然露頂蒲團卧。頓向人間萬慮空。</text>
<title>黃溪途中</title>,<text>昨夜東風九十終。山靈多事餞春慵。粧林新葉初舒綠。繡石殘花尙貯紅。且綴幽蘭供佩纕。行尋巨竹辦詩筒。一村蕭琵窮源處。千載秦餘問牧童。</text>
<title>黑潭 二首</title>,<text>千峰齊聳鬱嵯峩。億丈高柟碍日華。碧澗誰令漫白石。蒼苔仍復藉紅花。如拳肥蕨猶堪豆。通印文魚且莫叉。鐵笛一聲山竹裂。諸天仙侶舞傞傞。						吾股酸哀吾脰勞。眼和心地共蕭騷。高江霆闘群巒殷。珍木陰繁萬吹嘷。此日恣探眞佛界。一生虛惱軟塵囂。雲衣霞餐從此足。誓解銀章券外抛。</text>
<title>內院</title>,<text>仙家三十洞天寬。翠柏陰深白日寒。幾道飛流拖匹練。萬重危石繞雕欄。樵僧穿靄衲衣濕。遊子踏花芒屩殷。一鳥不鳴春晝永。木魚聲裏靜蒲團。</text>
<title>宿頂龍菴</title>,<text>蓮社重楹拔蔚藍。玉岑千穎入浮嵐。世尊如在應來住。帝釋雖高亦下參。洞瀑閧雷龍睡警。壇松篩月鶴眠酣。淸宵斗柄聞伊軋。起整霞衣拜手三。</text>
<title>臺巖口占</title>,<text>尋眞方丈遠何勞。雲路登登逐步高。躑躅背巖多白蘂。鼪鼯食柏或靑毛。蘓仙一嘯千林震。莊老長風萬竅號。聞道嘉魚潛丙穴。且看飛雪落銀刀。</text>
<title>臥谷</title>,<text>寒巢同鶴玉龕眠。飛脚追猱鐵壁緣。嶺峻凄淸朝日瘦。樾深飉𩗭晩風顚。裝綿衣薄重樓束。嚥氣膓空兩腋騫。忽悟洞名佳意在。不妨雲卧度天年。</text>
<title>向靈源庵</title>,<text>何人勤種竹。不爨自生烟。朽骨松顚壑。尖頭石刺天。苔行僧屩澾。藤坐客衣穿。采蕨溪邊飯。催登茅一巓。</text>
<title>投靈源寺 二首</title>,<text>繚繞尋芳路。沿溪復越陵。巖開自成广。松直孰施繩。詩卷同吾友。藍輿仗爾僧。天王峰不遠。猶隔白雲層。						迢遞靈源寺。平臨萬壑宗。階檀捿木客。佛飯施潭龍。山吹翻高葉。溪雲接遠峯。不妨眠丈室。嫌却賞春慵。</text>
<title>圓正洞</title>,<text>三日藍輿上。吾遊正及時。巖花行處礙。篁笋踏來披。碧嶺登登嘯。淸溪曲曲詩。武陵何所在。山鳥爾應知。</text>
<title>頭流菴</title>,<text>虛壁脩縑嚲。淸光碎石縫。傳聲通翠算。飛注作寒舂。雙柏西僧老。層壇北斗封。長風生萬籟。深省寄前峰。</text>
<title>夜吟</title>,<text>松漏蟾光細。當窓謝豹啼。風泉掀夜枕。僧磬落雲谿。跡遠紅塵路。眠分白鶴棲。明朝參紫府。靑壁豈無梯。</text>
<title>向天王峰</title>,<text>瓊糜淸曉乍䭜飢。催進重裘出壑霏。老石朝天雲作冠。脩杉凌雪蘇成衣。穿林怐愗魂將魘。陟巘翩翲軆欲飛。聞道人間梅雨後。峰頭白草始芳菲。</text>
<title>登少年臺</title>,<text>萬古昂藏樹。懸梢罥老藤。三春慳嫩葉。六月逗堅氷。陘絶魂頻斷。臺危地欲騰。曾颸來萬里。從此傲陽陵。</text>
<title>絶句</title>,<text>山下花殘山上雪。下山絺綌上山裘。一山氣候不齊處。一日吾兼兩節遊。</text>
<title>登天王峰</title>,<text>崇楠枯死半無枝。太始氷霜貯石巇。黃鶴奮翎望不及。靑藜遺火去如飛。華嵩坐撫諸孫頂。河漢遙橫一尺絲。尼父謾談天下小。我看無地但烟霏。</text>
<title>香積菴</title>,<text>魁傑王峰上。靈祠蠔甲黏。毛人欹羽蓋。瑤草擷筠籃。柏老心俱空。巖奇髮盡毿。有時龍出洞。雲雨滿江南。</text>
<title>義神菴</title>,<text>回回曲曲杖堪植。水水山山詩可題。有鳥迎人王母邇。無花逐水武陵迷。鬱儀收彩昏蒼木。師曠留音寄碧溪。吾若不來方丈隱。一生甕裏卽醯鷄。</text>
<title>紅流洞。次性上人韻。</title>,<text>白雲送客留在山。遊子辭雲出洞還。流水自隨遊子去。白雲空付道人閒。</text>
<title>花開洞</title>,<text>窈窕花開洞。頭流萬壑傾。有村皆種竹。無地不生蘅。白鹿兒能御。丹砂婦可營。腰間丈二組。於我一毫輕。</text>
<title>雙溪寺</title>,<text>崔仙已乘紫烟去。溪上空餘四字留。四字分明仙已遠。碧溪之水空悠悠。蒼崖鶴吊蟾光淡。古寺鸎啼樹影稠。何處笙簫遊不返。客窓淸夜子規愁</text>
<title>靑鶴洞</title>,<text>邀與崔仙抱琴至。靑驢偕渡棧橋烟。欹巖故遣松根絡。陳葉渾敎竹笋穿。千歲歸同雲鶴吊。一龕閑對洞龍眠。石門來去無人見。手解天紳嚲九淵。</text>
<title>出洞</title>,<text>人道佳人新別離。男兒懷抱倍悽其。今朝出洞頭流望。眞似明皇別貴妃。</text>
<title>感懷</title>,<text>客子南遊餐飯加。春風篁筍自家家。鹿尋莎草眠方熟。魚食楊花味正嘉。歸去芭蕉心展在。老來松柏腹空何。滿前方丈須臾事。爭似西山採蕨芽。</text>
<title>山木行</title>,<text>頭流之山鎭南紀。蔓延九郡周千里。群峯挺拔衆壑連。綺錯脉散何邐迤。畏佳樹木不可記。羃歷高下相攢萃。或大能蔽垂雲牛。或窾能刳橫海舟。或竪能作阿房柱。或衡能造明堂桴。或剖能合歲漆椑。或直能截飛翬桷。或長能中禪房材。或細能辦猿狙杙。或能扶踈芘百畒。或能布濩聯千字。或能上聳干雲霄。或能下屈成門戶。或纖莖擢依衆林。或老中空歷千古。或垂苔蘚如毛髮。或蟠藤蘿如纖組。或中折如老矮蹲。或四披如斧析分。或霹靂摧百片裂。或擺磨消全軆焚。或無枝騈立高嶽。或無根僵卧絶壑。或無皮堅骨如鎪。或無葉枯枝如㦸。或拔萬丈齊高峰。或經千年不盈尺。或托沃腴終天榮。或依瘠确一生瘦。或有屈盤如鐵鉤。或有癰腫如癭瘤。或有夭矯如龍驤。或有騫翥如鳳翔。或有尖尖刺人面。或有曲曲牽人裳。或有孑孑無倚傍。或有森森爲朋黨。或有離離美實垂。或有灼灼佳葩放。或療疴恙氣香馨。或流液滿臭狂酲。或被薪槱中札夭。或侵蟲蟻半凋零。或爲龍蛇之窟窊。或爲鸞鶴之巢窠。或爲魑魅之棲托。或爲鼯鼪之室家。或爲風雨之折拔。或爲雲烟之膠臈。或百工取而爲器。或中溝斷而爲棄。或自生自死誰知。或爲灰爲土誰識。或長養爲伯爲叔。或孽芽爲孫爲子。伯益焉得遂其生。隷首安能數其名。地四天九互摧戕。天一地六相生成。陰陰翠影日色翳。肅肅爽氣山吹淸。唱喁靈籟萬竅號。蕭瑟寒聲八音調。秋風幾多黃葉萎。霜雪之時嘉後凋。蒼蒼澗底雖得地。焉比天王峰頂高。頂高冥冥易衰朽。然後方知君子苦。安得取作高明麗。萬世大廈終不仆。</text>
<title>過斗原 瀛州錄○壬子</title>,<text>芳草春山路。肩輿過斗原。壇夷知古寺。竹短認新村。萬里辭京輦。全家出海門。親明天外隔。一字倘相存。</text>
<title>女觀津魚</title>,<text>矢魚滄海溆。重罭截洪漪。八帶時噴墨。三腮屢觸絲。風波違咫尺。蝦蛭笑鯨鯢。且樂閑中趣。非希帝王師。</text>
<title>次成學顔韻</title>,<text>暖日氷初泮。山池動碧淪。病來稀杖策。閑處勝垂綸。除歲憐君老。因詩道我眞。相思春轉苦。徐榻舊生塵。</text>
<title>贈智異山人寶雲</title>,<text>南嶽多僧氣。諸天絶俗氛。勝形奔又峭。靈族會還分。塔古無全石。碑摧有斷文。傳聞巖畔鶴。前世是孤雲。</text>
<title>途中</title>,<text>半簾踈雨冷侵樓。瘴海腥塵午未收。萬古湖山成勝槩。百年天地入搔頭。江城秋晚霜㪣葉。野渡朝生浪打舟。一抹斜陽歸路遠。好風吹送白蘋洲。</text>
<title>宋三宰渾元家盆梅紅白連枝。敬次諸賢韻。</title>,<text>潛陽排却頊冥嚴。偏怪梅兄苦不謙。濃淡雖殊齊氣像。素丹相較莫疑嫌。從知連理芳心一。故遣疏柯絶色兼。白髪朱顔宜對酌。瀉紅春酒水晶鹽。</text>
<title>答黃叔正求掌樂僉正 天官錄○乙卯</title>,<text>老人求作掌花官。知是看花興未闌。莫道老人花事晚。好花分與老人看。</text>
<title>酬柳正由求楊州韻</title>,<text>翬飛高閣枕江流。貯得蛾眉勝杜秋。倘許葡萄邀我醉。不難乘鶴下楊州。</text>
<title>挽金安岳 繼宗</title>,<text>黃綬銅章五馬榮。漢庭循吏舊知名。空餘舞閣靑鸞下。無復隨車白鹿迎。滿地海雲低旅櫬。近天湖日迓銘旌。珠明玉潤俱光價。莫歎浮休一夢驚。</text>
<title>李部將女息輓詞</title>,<text>引壽如何促壽。有身不若無身。百年可耐茶蓼。一死寧同土塵。含氣雙雙厥偶。合歡忽忽其春。移天莫保周月。入地還成燕新。</text>
<title>漢城府坐衙 京兆錄○丁巳</title>,<text>公堂朱墨眼生花。拄笏靑山日欲斜。白首豈宜長刺促。竹汀梅嶼是吾家。</text>
<title>贈丁孤舟 運煕</title>,<text>華軺金帶苦顔多。何似烟簔釣碧波。欲趁明春花柳節。歸鞭將拂故山阿。</text>
<title>南麓聽銀介歌辭。仍赴推鞫廳。</title>,<text>滿城花柳擁春遊。玉手停盃詠柏舟。壯士忽持長劍起。醉中當斫老奸頭。</text>
<title>新春有感</title>,<text>萬事無心老大人。金貂難換少年春。終南元自吾輿誌。歸夢長懸碧海漘。</text>
<title>弄談 西湖錄○戊午</title>,<text>人生假一氣。息食非我有。借使全身骨。剛强亦衰朽。況玆皮包肉。軟脆焉能久。萬世比天地。所歷何草草。生死未百年。中間幼壯老。行樂及此時。世事竈上掃。</text>
<title>文章</title>,<text>文章發性情。尙直不尙曲。失跡一墮窳。難解同漆沐。孟莊判奇正。屈宋勞臣僕。三代峩爲冠。兩京衛其足。俶香薄季葉。苦節偕松菊。莊華衷秀文。樸外狀枯木。向人矜幣帚。時賢不我慉。歸治湖上庄。傲睨公侯祿。結托里中士。蹇蹄追驥騄。聯翩得嘉藻。古調令人伏。我有先秦文。長宵須剪燭。</text>
<title>次東溟秋思韻</title>,<text>翳翳商秋暉。盈盈西江水。藻景映衰柯。畸人密仁里。華容怳良覿。勝韻俄沓至。旅雁度雲吟。騰沙彌野起。逃虛歲已徂。歎世情何已。不必慕高庸。江潭多志士。</text>
<title>湖上 四首</title>,<text>貰居湖上店。朝夕木風腥。床漏牛衣濕。庭荒馬齒靑。世情休吊慶。天理藹虛靈。莫遣漁歌聒。妨吾諷道經。						逃讒去城巿。踉位亦江湖。結網絲難辦。看書眼已枯。秋風辭幕燕。落日數林烏。靜裏天機息。蠙衣遍坐隅。													蝸室支摧櫓。鷄棲用弊車。淸防眼禦蜹。懸薄夜圍魚。屨絶風山戶。憑殘惠老梧。秋光滿哀壑。汀若替園蔬。						垂竿釣莫釣。釣異太公璜。楚使來休顧。周車載敢望。盤無漢縮頸。囊少禹餘粮。八月寒濤漲。張槎溯杳茫。</text>
<title>擬古詩十九首軆</title>,<text>擬行行重行行						去去復去去。無何曠浪鄕。山川信紆鬱。天地何杳茫。揮手自此逝。別君於漢陽。豈不長顧念。此別苦悤悤。孤雌依古柳。斷葛垂長松。白日曖欲暮。征馬中夜驚。徘徊欲安適。思君霜毛生。蔥靑瓊樹林。溢谷揚芳氣。采之盈我懷。何以充君餼。						擬靑靑河畔草						靑靑天上鳥。爛爛空中雲。皎皎西王母。迢迢瑤池濆。峩峩碧峰䯻。灼灼丹霞裙。昔與我成誓。今爲秋葉分。瓊觴向誰勸。淚濕衣氤氳。						擬冉冉陵上柏						爍爍風前燈。輕輕川上氷。靑天飄白日。悵望無長繩。佳辰設高宴。置酒淸如澠。酒酣欲焉如。命駕遊五陵。雲師宿邃闥。日馭回觚稜。此間多遊俠。車馬相奔騰。妖姬昵席次。薰靄薄霄層。以玆樂餘歲。高揖謝延陵。													擬今日良宴會						主人敬佳客。吉日開金堂。高蓋䕃庭戶。環珮鳴璫琅。心無河濟別。論若茝蘭香。豐肴不虛返。綠醑頻覆觴。人生亮草草。紅槿不待霜。努力振六翮。排風高翶翔。胡爲多憔悴。低首老窮鄕。						擬西北有高樓						玉樓高復高。翬翥靑雲裏。五彩絢晴空。羲和循階戺。中有窈窕娘。低眉發皓齒。淸唱白雪詞。徘徊延露詩。魚龍動寒水。颯颯驚飈吹。調高辭更苦。掩耳誰能知。莫恨知者無。但保貞玉操。願爲雙黃鵠。遐擧入蒼昊。													擬涉江采芙蓉						入海探明珠。濬壑森瑤樹。折來贈何人。予美阻川路。鄕關敻悠悠。悵望馳暉暮。東參而西商。相思以終古。						擬明月皎夜光						窮陰正殺節。寒吹振庭柯。微微星漢沒。皎皎月華多。烏鵲驚相叫。林影互婆娑。積雪平衆壑。龍鱗氷橫河。昔余童丱舊。頭角何峩峩。炫服自矜耀。誰憐我蹉跎。北斗難斟酒。石田焉藝禾。坎坷歲已晏。長歎將如何。						擬冉冉孤生竹						灼灼紫芙蓉。開花黃汚池。皎皎燕京姬。托婚幽幷兒。方當艶陽歲。棄妾遠從戎。山川浩漫漫。魂夢亦難通。春宵守空帷。玉鏡花顔緇。手挽綠玉蕤。爲君雙涕滋。萎絶塵沙裏。芳香誰復知。						擬庭中有奇樹						階前一樹梅。粲粲寒葩開。雪月夜交映。皎潔如瓊瑰。持此欲誰贈。佳人竟不來。此花何所比。此人君子哉。獨抱冉冉香。思之路脩回。						擬迢迢牽牛星						河東有織女。河西有牽牛。年年河水上。望望徒離憂。纖手把玉杼。愁絶璇機頭。虛傳鵲橋成。不見龍馭渡。昨夜七夕淚。空成相思雨。何不織錦書。去向玉皇訴。						擬回車駕言邁						今朝風日好。騎馬適郊墟。陌頭雪欲盡。溪柳黃氣舒。物色已非昔。流光豈私余。忽忽百歲半。勛名猶邈如。人生風吹塵。此室非我廬。欲爲何人計。不盡生前娛。						擬東城高且長						南嶽何岹嶢。層巒互起伏。玄風吹朔雲。凝霰籠林木。時物坐彫換。年華鳥過目。北羅冢滿阡。牛山淚盈掬。作樂當及辰。胡爲長瑟縮。東華饒美姬。脩眉遠山綠。濃粧倚碧窓。葱指調淸筑。激楚動哀音。淸風生虛谷。傾耳聽峩洋。使我神魂肅。願爲雙飛鸞。偕入五雲宿。						擬驅車上東門						朝上崇山岡。回首望北邙。松杉鬱蒼翠。丘壠相低昂。宿草斂魂魄。祠門來牛羊。借問何人墓。伊昔侯與王。佳城閉脩夜。千載永不暘。人生無根柢。飄忽風花忙。聖智若逃死。堯舜今不亡。三生眞謾談。九丹何荒唐。何如四萬日。酣歌樂且康。						擬去者日以踈						生時贅兩間。死後浩萬古。林林地上人。竟是何山土。白楊空吟風。宿草徒垂露。親友莫浪啼。泉壤知何苦。去去冥漠遊。不曾懷故宇。						擬生年不滿百						人生如朝菌。世事多牛毛。千金竟焉用。不直一簞醪。華堂命懽友。竟夜焚蘭膏。宵人浪煎慮。天命謂可逃。蓬山誰駕鶴。逝水空滔滔。						擬凛凛歲云暮						南園來春風。黃鸝鳴高樹。靑蘭花欲殘。宕子來何暮。朝雲辭楚臺。天末音徽阻。孤衾寒夜闌。夢與情人遇。倒屣却引裾。丰姿宛如故。貽我蘇合香。芳馨擬終古。乍來還復去。飄忽如風雨。安得凌飈翰。共翔靑霞路。星馳不可及。披幔空驚顧。躕躇下玉階。淚下沾紈素。						擬孟冬寒氣至						時夜金氣來。商飈忽飉戾。擁衾不成眠。夜淸天漢霽。素月正流輝。周除淨如洗。有客悠悠至。新詩爲我惠。上言感節物。下言悲時世。盥手再三唱。愴然以雪涕。藏之錦囊中。珍玩已三歲。						擬客從遠方來						仙人自天來。贈我白雲片。光晶凌雪霜。皎皎雙眸眩。綉繪白玉京。銀河映樓殿。八龍神馭駢。兩鳳風旗展。虎豹守重扄。玉皇何時見。													擬明月何皎皎						靜夜開山窓。明月來相照。皓若瑤臺雪。寒叢驚宿鳥。扶杖踏淸光。谿飈鳴林杪。美人居不遐。中間隔奔峭。我去將安棲。雲泉堪垂釣。</text>
<title>擬李白古詩五 十九首</title>,<text>虞庭賡歌作。雅曲此權輿。五子繼諧韻。二南能起予。淸音動萬國。正律天雲舒。宣尼采周藻。三百編璠璵。山東箭成雨。函谷灰飛書。楚哀已悲古。晉麗徒燁如。王風暮烟喪。聖路荒誰鉏。李杜事雕琢。一代揚虛譽。蘭苕謾翡翠。淸水空芙蕖。香花洗奎彩。儒彦何紆餘。撥拾箋註間。群編勤獵漁。皇明掃羶俗。四表同華胥。一介東海士。遐志在太初。頽波將更挽。殘燼期重噓。不恨人不知。高唱續關睢。						其二						素月轉空碧。游雲來翳之。重陰隔桂影。規璧誰能窺。靑銅瑩秋水。匣裏浮埃生。寒光晦不開。妍醜終難明。花開風雨驟。草嫩霜華䌓。丹靑誤蛾眉。沙塞老昭君。玉顔換衰鬢。急景催西曛。靈脩芳信斷。秋夜空沾裙。						其三						漢武隘九州。雄略纘高祖。臨陛試多士。賢良來際遇。魚服下淵遊。星文動玉宇。要雪白登羞。觀兵制戎虜。飛輓度黃沙。天山震鼙皷。宛馬連鏕驤。毳裘降幡竪。尙思龜鶴齡。擬駕鸞象羽。柏梁霄漢間。金盃承玉露。東廵幾千里。但見牽黃父。瓊草竟無功。瑤臺失王母。茂陵秋風悲。長眠幾時寤。						其四						白鶴皎如雪。刷翼蓬島烟。迢迢安期生。騎此翀雲天。一去渺人世。少別三千年。我有靑霞志。朗吟黃庭篇。飽聞金華洞。邈在淸都邊。瓊臺多靈草。羽客日蹁蹮。長揖靑丘客。單車滯幽燕。秋風動玉館。霜樹紅欲燃。雲璈奏何處。飈馭攀無緣。鳳書阻碧窓。鰈海無歸船。三來竟何返。淸淚何漣漣。						其五													東海何茫茫。漢山脩眉綠。巖巒藹祥雲。草木紛夭沃。仙人居絶巓。翠藕以爲服。左右婀娜郞。高樓凄鳴玉。而我來罄折。願受蘂珠籙。半嶺言笑聲。殷空雲和曲。遠影邈難攀。餘光散林谷。耿吾悲秋霜。流景隨風燭。何日悟眞訣。雲天駕黃鵠。						其六						黃沙朔風夕。白草胡山春。荒屯樹似㦸。鍊甲霜如銀。金笳咽海月。鐵馬揚邊塵。去歲城馬邑。今秋征女眞。封侯計蕪沒。身上衣如鶉。四狼歸紫闕。千骨委蒼榛。香燈空遠夢。莫問閨裏人。													其七						鶴上有何物。迢迢滄海仙。霞帶曳高秋。錦裾飄長烟。淸簫橫九萬。飛響流靑天。誰知凌虛翮。遙載老靑蓮。當時枉捉月。翻被嫦娥憐。騎鯨朝帝庭。分藥度千年。題詩玉樓去。知我者偓佺。						其八						周京八九月。飛雪如落花。日暮紫街上。接輪金根車。將迎多貴客。銀燭明籠紗。金爐燃獸炭。玉斝挹流霞。孤高吳季子。素節却浮華。吹竽評姚姒。何肯聽淫哇。蚩蚩閭里俠。奢誕休相誇。													其九						塞翁失其馬。乃同良駿歸。由來天下事。禍福相因依。歌臺能幾時。已見秋燐飛。髧毛纔被鬢。童顔髮已稀。寄語世上兒。無勞論是非。						其十						孤竹有二子。凄淸霜後月。不食周土毛。胡食首陽蕨。只恨早歸周。無愧空山骨。標節凌蒼旻。千秋名揭揭。至今北海上。高風動淸樾。						其十一						頹暉下𡹛嶺。飛瀑落廬山。傾波難倒瀉。流景曷追攀。信陵但抔土。滿目秋花斑。李白委蔓草。靑山杯酒閒。未死且爲樂。豪貴須臾間。						其十二						白雲本在山。豈受風塵緇。皎皎巢興由。長徃穎水涯。山中不是非。世路多憂危。棄瓢溪上楂。洗耳淸漣漪。歸休土堦翁。我奚天下爲。丹崖高矗矗。瑤草芳離離。浩歌拂衣去。黃鶴獨吾知。						其十三						伯陽騎靑牛。西出周關去。焰焰紫氣浮。行行向何許。乃知出九州。別有醇厖處。蹁蹮天下遊。長袂迎風擧。身世兩行休。玄言爲誰著。倘向鬼谷求。應知吾處所。						其十四						日域渺海外。短棹凌風濤。其民輕死生。萬里舞龍刀。七尺白鷴尾。霜鍔能吹毛。箕封孛妖樹。八路吹腥臊。哀哀百萬生。白骨丘山高。聖皇赫威武。窮穴狐狸號。風塵灑東土。紫綍降龍袍。何以祝帝壽。三獻千年桃。						其十五						周文獵渭濱。後車載匪羆。昨日葛衣叟。今朝王者師。如何漢苑蒐。丹輻開狐狸。軒陛尙千里。雲山誰復知。所以嚴子陵。桐江垂一絲。													其十六						鸚鵡別隴西。飄颻來漢闕。雕籠閉翠翎。音響何淸越。遙思鄧林遊。伉儷同華樾。頡頑戲朝暉。棲集眠秋月。能言成禍機。萬里悲生別。誰復解綵繩。雲山恣超悤。						其十七						迢迢傳巖客。飛去化天星。我欲從添遊。誰復梯靑冥。王喬將夕降。願借翠雲軿。霜風吹白髮。引領南薰亭。						其十八						灼灼上苑花。嬌紅照朱屝。垂垂渭城柳。交翠拂征騑。方春正阿郍。樹樹爭榮輝。宿昔韶光換。凋零何所歸。章臺錦袍客。紫陌峩冠郞。綠襜流水輪。白馬紫游韁。鷄鳴呵道路。銀燭何煒煌。金門霜曉闢。鳳殿朝霞光。鴨爐騰寶篆。螭陛耀明璫。日晏下丹闕。徒御擁康莊。退食夜明樓。垂簾翡翠堂。駞峰出玉釜。豹胎截素肪。歌朝激楚閙。舞月華袿揚。百行翠眉娘。遞代侍蘭房。屋頭可炙手。勢焰燎穹蒼。氷山一夕壞。金谷珠娥亡。丹徒羨布衣。上蔡思牽黃。何似張孟談。功成歸故鄕。						其十九						東海蓬萊山。窈窕雲中人。平明吹玉管。虛步凌淸旻。三千素娥隨。白鳳靑麒麟。子晉總雲轡。扶轂登紫宸。要我禮上帝。排風款天津。霜寒白楡樹。月冷銀河濱。虎豹啓重鑰。霞路莫逡廵。						其二十						耿吾駕雲鶴。言徃廣徳鄕。山川杳鬱鬱。世界何茫茫。飄然玉臺彦。赤芾翠霞裳。深心金鼎裏。百鍊能換膓。邀我躡螭陛。共陞靑瑤堂。聊傳肘下籙。云是還丹牒。回首別親故。雙淚流承睫。我去淸都境。爾留人間世。雲泥從此分。萬里音塵翳。偏荒多細故。愼保千金軆。羈禽慕大鵬。檻獸思泰岳。平野竟長雲。華樓隣碧落。可憐井中蛙。寧知東海樂。故里如有問。言吾羽生腋。													其二十一						楚山得名璞。石裏藏白玉。持誇世上人。世人皆捧腹。空山秋日沈。獨訴靑天哭。莫恨不我知。良工恥自鬻。						其二十二						桃梗遇雨流。泛泛何所泊。飛蓬隨風飄。轉輾終焉托。遊子別故鄕。征鞍走南北。昔去芳草長。今來枯葉落。飛雪冒威嶺。輕氷結哀壑。曖曖時向晏。歸程尙緜邈。明朝復出關。凉沙連廣漠。						其二十三						長安千樹桃。春暮紅霞爛。夭夭幾日榮。片片隨風亂。流星激迅湍。百年今過半。白髮傍朱門。頓覺吾顔赧。美酒綠樽深。佳人玉齒粲。華筵爇蘭膏。莫怕秋宵短						其二十四						霽暾耀銅陌。鶴盖曖成陰。錦裾成帷幕。甲帳遍球琳。何處綠幘子。華轂喧雷音。行人皆脅息。意氣銳華岑。堪笑綺園老。皓首空雲林。						其二十五						大容世已遠。四海日奔波。騂氂秋馭驕。瓦釜春雷喧。蹇驢被麟楦。是以誰復論。皇天眩愚智。培覆亦多門。去矣紫烟客。躡景登崑崙。													其二十六						天台邈南越。絶頂生靑蘭。猗猗瑞葉長。阿郍新芽攢。群仙惜不得。移來靑雲端。玉京開紫府。韓衆臨朱欄。秋風猶秀色。泥泥珠露團。蓬萊之仙人。東海涉淸瀾。相逢玉河上。持贈一枝寒。明春紫花香。千里懷所歡。						其二十七						空谷有佳人。春風採綠桑。紅袖擢素腕。嫩葉半傾筐。千金惜一笑。不顧陌上郞。掩涕詠蘼蕪。良人天一方。寥寥九華帳。何日對淸揚。						其二十八													月桂吐東溟。日烏淪西海。朝看綠荑芽。暮覺飛霰灑。花容纔沃若。蓬鬢已衰改。百年過鳥忙。聖智終安在。愚夫浪經營。慾火煎五內。何似列禦寇。乘風逝海岱。						其二十九						周轍不再回。戰國逆風埃。從橫自爲計。是非安在哉。七雄似牛馬。儀秦馳驟來。長姣鬧竽瑟。金碧耀樓臺。社稷任秋草。君王良獨衰。						其三十						大樸日凋喪。醇熙難復回。淸飈掃地盡。濁滓浮天來。本心似明鏡。物慾成昏埃。紗籠笑花臉。綺席飛瓊盃。奔忙了百日。桃李春蹊開。紫綬誤流俗。黃金成禍胎。千秋首陽蕨。我涕空盈腮。						其三十一						邵子有所思。散步天津橋。何處蜀帝魄。和月啼淸宵。路下春草綠。小車冥逍遙。故人來謂曰。並駕登淸朝。笑指百源山。碧峰干靑霄。						其三十二						薊塞北風寒。窮陰催死節。停車滄海邊。日暮天欲雪。遊人耿不眼。旅館靑燈滅。百年半道深。千里長離別。舍㫋勿復思。思之五內熟。													其三十三						魏地得大瓠。濩落實成石。霜刃剖其中。枵然如巨舶。持來浮江湖。水淺兩岸窄。安得駕長風。高帆凌海若。						其三十四						大聲枕邊來。殷訇天地動。白日慘晶暉。飛塵交澒洞。形侔鉅鹿軍。勢壯彭衙閧。皆持篲雲戈。各馭飛天鞚。分軍蠻蜀多。列隊凡楚衆。魚貫登雲梯。鳧趣繞畫棟。淳于豈却秦。墨翟難救宋。喧噪日夜爭。秋毫千駟重。毛穎夏霜寒。舌鋒龍泉聳。輸贏幾局棋。榮悴一旋踵。午榻忽欠伸。南柯驚蟻夢。堅鋒只自守。何因沽我勇。													其三十五						鄭客把乾鼠。倚巿要千金。楚人得山鷄。自比丹穴禽。繡繪飾章句。曲士鳴詞林。可憐竊吹竽。亂我笙簫音。獨奏鳳將雛。慙愧若爲心。千載正聲息。王風終陸沈。何由嗣三百。被之綠綺琴。						其三十六						瑩瑩八尺劍。霜鋩寒秋濤。碧甆摩越砥。淬之鸊鵜膏。韜光金匣裏。十載蛟龍號。峩峩南山上。有虎白雪毛。百獸莫敢前。一嘯長風嘷。何當斫其頸。殷血灑林皐。						其三十七													賈誼進一策。慟哭當時事。梁鴻歌五噫。感歎民生悴。大才困風塵。蕪絶凌遐志。哀吾混塵俗。誰識奇男子。世路曲羊腸。心期直金矢。捿捿望紫闈。浩浩歌白水。不如早歸來。四海無知己。						其三十八						梅花先東風。白雲迷空谷。疏疏映靑條。月下鳴寒玉。不共桃李春。仙姿苦幽獨。何處寄一枝。佳人在海曲。						其三十九						遼關白雪夜。獨登山海樓。天地同皎皎。水月共浮浮。胡沙千帳邇。秦堞萬里周。華夷碧水阻。興替白雲悠。匹馬寄暮年。賓館失淸秋。西風故鄕淚。吹送落鴈洲。						其四十						有鳥假鳳羽。五色成文章。高飛千仞表。來止穎木傍。時人皆拭目。咸仰聖世祥。爭餐共鷄。吐音殊笙簧。梧桐自翠陰。竹實空淸香。虛名終底用。無復鳴朝陽。						其四十一						西登崑岡頂。東涉搏桑津。回斡北斗柄。南溟酌淸淪。歸來禮白雲。依舊韶華春。千秋玉樓宿。珠珮光璘彬。太素之上仙。呼我紫泥宸。羊角上九萬。蓬壺看一塵。腐鼠是何物。群鴟莫我嗔。													其四十二						昭昭一点白。萬里滄波頭。迎風欵欵舞。憐爾舊沙𩿨。蒼苔雨後石。紅蓼月邊洲。他日倘尋盟。相呼海山秋。						其四十三						秦穆升化國。漢明夢金仙。靑雲奏廣樂。花雨迷諸天。符禽剪鶉首。伯圖知有緣。大道本無岐。神敎豈長湮。嗟嗟億萬世。仙佛滿大千。						其四十四						裊裊一竿竹。結根高陵阿。蔓蔓一條蘿。糾繆長松柯。與遠結婚姻。千里阻山河。妾顔方似花。君心先蕩波。過時蘭不採。霜露將如何。						其四十五						霜風振荒野。草木黃以萎。朝景翳游氛。萬象紛靉靅。裔裔孤飛鴻。避繳秋雲裏。歸去飯黃犢。烟簑杳白水。						其四十六						昇平二百祀。文物何煒煌。雙闕聳雲漢。甲第連街坊。金貂映鳳液。簫管沸玉堂。輿臺血汗駿。倡優雲錦裳。長安風草動。九陌秋蓬荒。糠覈尙不足。肥甘安敢望。卽今舊烟月。在莒君莫忘。						其四十七													桂樹生南國。天香芳酷烈。窮陰閉山河。草木正委絶。靑靑陽春姿。獨立傲霜雪。眄彼碧桃花。嬌笑韶華節。歲晏復何顔。枯楂凍欲折。						其四十八						秦皇怒目裂。山石皆流血。矧此一條城。縈帶何須說。當時一呼邪。萬里胡塵絶。農桑太平春。關塞笙歌咽。竹帛枉是非。纖纖書生筆。						其四十九						越女淡新粧。雙蛾遠山色。方當艶陽年。托婚征戍客。紫塞鴈不來。靑蘭花已落。相思明月窓。流淚空沾臆。													其五十						嫫母效西子。狼藉施朱鉛。春風倚繡戶。誇作傾城妍。須臾粉脂落。漆色還可羞。去矣挈妻子。世間多此流。						其五十一						白水應赤伏。陳橋換黃袍。子陵釣臺峻。希夷午睡牢。富春松桂邃。華嶽烟霞高。天子何官是。昨日卽吾曹。千秋紅塵裏。皎皎蘭雪操。						其五十二						白日隨風轉。飄落𡹛山外。一夕綠換黃。天機吾奈何。蕭艾固其宜。芝蘭亦何罪。霜髪無私心。卑尊明介介。已誤黃昏期。夷猶淚空灑。						其五十三						群蝱能搏牛。十狼可制虎。六卿旣移晉。三家復夷魯。不見七雄爭。秦遷八百祚。君子早藏蹤。戰國多風雨。						其五十四						長劍倚崆峒。乾坤茫浩浩。哀壑北風高。飛霜塗野草。孤鳳從西來。悲鳴向蓬島。千仞俄彩翎。岐山碧梧老。去去五雲深。爾生良不早。						其五十五						石上一張琴。泠泠松風寒。白雲逗秋嶺。赤鯉騰淸瀾。楚山高峩峩。吳水深漫漫。天送好月來。徘徊玉欄干。曲終長歎息。千古知音難。鵾絃挿鐵撥。回首望子安。						其五十六						幽谷出崇蘭。夭夭臨春風。雨露浥芳根。淸香滿山中。採之盈我懷。欲獻蓬萊宮。世人眼多肉。熟視蕭艾同。						其五十七						鵬也羽族雄。搏風九萬里。揚翎簸北溟。五岳飄長吹。高岑獨何爲。鷦鷯一枝耳。寸管章句儒。焉知天下士。						其五十八						阿谷有美女。浣紗淸溪隈。明眸泂秋水。不肯向人回。我心琴無軫。岐路空徘徊。願將翠瑤珮。鳳鳥以爲媒。						其五十九						噭噭復噭噭。慟哭臨窮途。軒轅杳何處。日晏洞庭湖。重華去不返。雲物愁蒼梧。季葉何擾擾。羊羶天下趍。鷄鳴四關開。蹄軸交高衢。失意在毫末。挺劍爭睢盱。褒斜平地起。楚越跬步殊。功名半雲路。歲月已霜鬚。歸來故江畔。羹蓴飯雕胡。</text>
<title>詠梳 拾遺錄</title>,<text>木梳梳了竹梳梳。亂髮初分蝨自除。安得大梳千萬尺。一梳黔首蝨無餘。</text>
<title>閱書帙。見蠧魚狼藉。</title>,<text>秦皇遺魄化爲魚。蝕盡當年未盡書。等食須知當食字。私之一字食無餘。</text>
<title>題豐山驛</title>,<text>世上無人識俊才。黃金誰是築高臺。邊霜染盡靑靑鬢。匹馬陰山十往來。</text>
<title>次拱北堂韻</title>,<text>千里飄蓬落日南。靑春華髮兩毿毿。斗覺和風湖外早。新芳染屨先三三。</text>
<title>次韻題性誾詩卷</title>,<text>九十求詩百里外。莫嗤淸癖役高人。當世如無彭澤老。遠公不笑虎溪濱。</text>
<title>謝密昌還衙惠詩。用其韻。</title>,<text>華席曾逃酒。端居懶踵門。相思春已晩。芳草遍山原。</text>
<title>次許判書 筬 十貂亭韻</title>,<text>二五恩榮買漢江。諒知遺直賁鮮邦。餘論續貂誰先我。欲叩玉皇雲母窓。</text>
<title>松泉精舍 松泉錄○己未</title>,<text>尸寢日高罷。晴窓終夕開。溪雲穿樹過。山雉入庭來。糲飯不盈鉢。草書時撥灰。誰從魯三氏。低首作家陪。</text>
<title>妙峰三瀑 二首</title>,<text>織女機中斷。從天三練拖。阿香車轉軫。李靖馬頻撾。灝氣千林暝。寒聲盡日哦。山靈迎好客。花樹彩禽歌。						叢巒奔會處。樛木競相挐。銀漢三層決。蒼膏十肘瀦。題詩苔作素。避雨窟如廬。出洞重雲翳。盈襟爽氣餘。</text>
<title>精舍夜吟</title>,<text>三月山寒杜宇稀。幽人雲臥靜無機。中宵錯認千峰雨。僧道飛泉碎石磯。</text>
<title>松泉 十絶</title>,<text>城市囂塵惱殺吾。乍携漁網出闉闍。松泉三雨添淸賞。瀑作奔霆澗作湖。						長林彌谷夏陰涼。乳鹿眠甘密處藏。老釋披雲新洗衲。佛前來爇白檀香。						多羅寶樹衛琳宮。溪上層軒吹業風。佛飯施魚魚正飽。靈泉宜戒把竿童。						靑山涔寂本無情。何事溪流盡日聲。道人觀化心源靜。洗鉢淸漪魚不驚。						明時多罪愧深恩。一任淸癡臥木軒。死去願爲溪上石。無心長作白雲根。						螘子不來羶血亡。朝看屨滿夕羅張。山僧喚我松溪主。誰識人間姓字香。						萬世春秋有是非。一時榮悴等蝱飛。歸來生理山僧淡。溪䔩園蔬得雨肥。						憶昨華軺趁曉星。宦情如酒醉還醒。閑來步屧山門靜。采采芳洲杜若馨。						莎草和烟石竹紅。陰陰夏木水生風。藍輿來卸荒臺上。笑看群魚爭小蟲。						雲峰直與道峰連。百谷飛泉一院專。行到水窮奇絶處。却愁天秘世間傳。</text>
<title>拔宅遊 四首</title>,<text>貌厚情深男子然。息交猶爾婦人賢。溪山無限人生少。煮蔌嘗醪慰暮年。						淸世狂吟百一詩。老閑蹤跡白鷗知。誰知正氣軒天地。落筆猶能走衆魑。						半夜何人欲負山。冥鴻一去水雲間。丹楓影裏觀魚戱。聞道長安斫老姦。						華空月幻身名謾。兔角龜毛世道非。歸去頭流山欲晩。丹楓蒼桂照秋衣。</text>
<title>題燕山舊宮墟石上</title>,<text>風泉瀉壑石屛圍。莫向宮基道是非。脫幘坐磯去苛禮。盤針投水嫌多機。何須早覺先烏鳥。自有新羞足蕨薇。閑倚靑楓成小夢。滿林游氣濕春衣。</text>
<title>詩謝藍輿僧</title>,<text>城市塵緣盡。雲山發興淸。松泉吾一壑。蘭社爾三生。石老苔逾碧。花鮮水更明。藍輿遠相送。春漲似深情。</text>
<title>題松泉齋宮客僧印永詩卷。次五峰韻。</title>,<text>塋園松瀑密。犯雪訊居僧。除日宜宵話。新春趁曉興。臺平堆古瓦。磴細蔓寒藤。百歲終歸此。何山對漆燈。</text>
<title>山庄</title>,<text>山庄茅覆屋。匏葉襲如鱗。園伏朱都事。門迎段老人。樹巢嗔夜鹿。火墾藉乾薪。樑上懸疎網。知君獵雉民。</text>
<title>題金剛山僧彦機詩卷</title>,<text>靑鶴高棲萬仞峯。火龍蟠處水如空。東歸不誤松雲約。吾友巖中綠髮翁。</text>
<title>題智異山僧詩軸</title>,<text>芭蕉葉上梵經題。一鉢香籸不糝藜。何事索言千里外。道存隨處卽曺溪。</text>
<title>贈性敏</title>,<text>竿牘來門積若山。坐孤花柳滿長安。休官會臥松泉社。隣舍須分道帙看。</text>
<title>題智異山人寶雲</title>,<text>昔渡紅泉訪道師。好將蘿薜掛風衣。只今戶外多塵屨。跨鹿雲巒計較非。</text>
<title>東澗中題</title>,<text>白石盤陁碧澗長。萬松陰裏數峰蒼。迷花不獨漁舟子。欲訪秦餘歸路忘。</text>
<title>浣紗溪上遊雙瀑</title>,<text>兩道懸泉響玦環。寒潭搖影碎靑山。樵童莫折巖花去。怕却春光漏世間。</text>
<title>寒食掃墓後。與親族入松泉精舍。</title>,<text>初爲先藏禁採樵。薄將蘭若寄岹嶢。人專一壑烟霞足。地近三峰氣像饒。寒食春風香火罷。催花夜雨瀑泉驕。居僧强解諸君意。呵護山神百厲消。</text>
<title>贈北道僧性天南遊頭流山</title>,<text>衣繡靑年出北關。風旗遙拂海雲寒。僧從何處過精舍。我已無心作好官。七佛庵奇金布地。雙溪花晩錦成湍。扶笻直欲隨君往。門掩空山竹萬竿。</text>
<title>遊沙河里浣紗溪</title>,<text>軟綠新籠野燒痕。小車遙傍浣紗材。歌聲時興水聲入。紅袖欲將紅蘂分。白石可床何必席。淸泉替酒莫須樽。群峰迎我如相謂。春盡不來吾憶君。</text>
<title>遣懷</title>,<text>俸盡囷虛家儲無。形如秋嶽極淸癯。長飢伏櫪馬非馬。不寐據梧吾喪吾。黃卷流芳他日事。蒼生係望此身孤。群雄蝡蝡終歸穴。自笑何成半百踰。</text>
<title>過楓溪</title>,<text>生憎楓葉托山林。正値孤陽會衆陰。謾把猩紅粧外面。誰知漆黑閟中心。三秋殺氣要相好。一夜狂風底處尋。何似寒崖松萬古。蒼蒼不怕雪霜侵。</text>
<title>高陽途中。遇幼時友李 貴 玉汝。</title>,<text>天下皆如李貴愚。淳風猶可挽黃虞。囊中尙有金蜩帽。好作田園老丈夫。</text>
<title>昭陽亭留別。入楓嶽。金剛錄○壬戌</title>,<text>三十年榮宦。何曾裨世程。巖廊虛宿望。雲水苦嬰情。老作樵夫侶。羞干隱士名。丹崖靑嶂畔。行李一笻輕。</text>
<title>淸平寺留別淵叔 侄潚。入金剛山 二首</title>,<text>阿咸前馬阿戎後。眞似長房拔宅登。山腹彭亨便坐憇。石牙齚齶裂行㬺。村遐罕入樵童斧。僧去誰懸佛殿燈。獨有垂泉留舊客。不禁殘照下西陵。						窣窣秋聲震洞天。馬前殷葉得霜鮮。斑斕烏虺蟠途側。傲兀黃熊坐樹顚。穉子欣逢林果熟。羸驂愁下石崖懸。山靈休哂征夫苦。送我蓬壺羽化仙。</text>
<title>淸平寺次雙磵 侄活 韻 三首</title>,<text>欲求宓妃聘。郍捨蹇脩媒。曾見細香院。不慙眞歇臺。金風凋翠樹。紅澗泛瓊盃。鹿馭疲巖徑。仙遊且莫催。						風磴緣江細。芒苕擁馬頭。行穿箭括窄。誰揷劍鋩稠。高樹藏朱栱。欹厓界碧流。眞人終不遇。仙鹿謾呦呦。						玉帶縈紆嚲。截肪琪林掩。翳閟鳴瑭山。靈豈識曾遊。客烏鬢今添。九月霜▣▣。▣▣▣▣▣。▣▣▣▣▣。</text>
<title>次鶴谷韻</title>,<text>秋光㶑㶑望無濱。秋草斑斕似繡茵。作賦東征曺大家。絳紗帷外摠門人。</text>
<title>贈水鍾寺僧。次漢陰韻。</title>,<text>二紀流光一鳥過。雲棲寥落舊懷多。龍頭囷蠢今將縮。輸與兒髦作使華。</text>
<title>東關秋思</title>,<text>神仙富貴兩難諧。流水人間計較乖。金氣無端催歲暮。白頭何事又天涯。霜前歸燕謀行李。草裏寒螿話別懷。老洫焉知河海闊。大方羞殺井中蛙。</text>
<title>題信默軸次韻</title>,<text>聞名同默笑猶然。自道山人字是仙。千卷書齋千峀刹。山南山北兩安禪。</text>
<title>慧仁師昔遊松泉有舊。今遇諸金剛。書此以贈。二首</title>,<text>幽居曾卜道峯山。丈室脩然亂瀑間。吾謝天官歸別業。爾辭仙嶽下孱顔。飛蓬失路靑雲遠。粲柏爲粮白日閑。千里相逢俱靜散。莫將風月向人慳。						崑脚遙凌碧萬重。病危還保蛻蟬容。漁簑舊狎沙邊鳥。鶴馭今棲雪裏松。蕭寺全家幽事足。故園經歲夢思慵。佇看緋紫粧巖骨。鐵鎖窮攀第一峰。</text>
<title>改韻</title>,<text>關山積雪見何曾。駭目崇臺沒九層。老僕行商淹日月。兒曹傳札隔崚嶒。時因獵客嘗熊白。多謝巖僧餉蜜稜。山鬼亦知憐翰墨。剡溪寒夜興長乘。</text>
<title>前韻</title>,<text>金剛積雪舊聞聲。目見終冬萬壑平。老僕輸粮迷嶺路。兒曹傳札斷人行。時因獵客嘗膏雉。多謝巖僧餉宿菁。山鬼亦知憐翰墨。故令窮病泥香城。</text>
<title>詠懷題於于野譚</title>,<text>三年京兆宦情疏。淸夢長遊水竹居。紳笏本非莊氏物。春秋焉繼仲尼書。孤帆踔海知無恙。八翼凌天總是虛。付與癡兒公事了。玉堂金馬亦吾餘。</text>
<title>別紙三張贈慧仁師</title>,<text>優曇高弟子。西笁道傳空。稻衲光如洗。蒲團爛若烘。月臨杉頂雪。雲逐石龕風。動問巖棲客。春盤肉秀紅。</text>
<title>遣興</title>,<text>慣將氷齒飽官飧。頓覺霜髭逼墓門。長喝竟衢厭聒噪。新編堆架欲眵魂。文章倔佶年來甚。時命崎嶔日者云。自識天機胸裏有。杜權衡氣不須論。						化去難敎爲景星。閑來那得著仙經。失時未濟群生苦。得意焉敎四海寧。短盡頭邊午丈髮。寬殘腰下萬金鞓。江山雲物抛無主。竹帛何關姓字馨。</text>
<title>病後贈僧 二首</title>,<text>竟夜沈緜水火俱。白頭絲喘幾何餘。呼童試看奎星象。破履長圓綴朗珠。						皆骨漫山五葉松。千年直榦簇蒼龍。枝頭結子三霜熟。服餌長如處子容。</text>
<title>題寶盖山寺璧 癸亥</title>,<text>七十老孀婦。單居守空壼。慣讀女史詩。頗知妊姒訓。傍人勸之嫁。善男顔如槿。白首作春容。寧不愧脂粉。</text>
<title>送戶部尙書李聖徵 廷龜 奏請天朝詩序</title>,<text>竊觀吾東方處天地間。如太倉一稊米。未有死生起滅於稊米中者。得一名一宦稍加於人。輒於于自大。天下之人。孰從而知之。是以東方人。有奇言異辭。自書而自傳之。雖其古可比於鼎鐘盤彛。而不克與中國之膚言末學齒。率泯泯歸於虛牝。其亦哀矣哉。今我尙書公。生東方。學於東方。雖官崇名茂。一國奉而尊之乎。天下之人。其孰知之。適不幸遭時多艱。中國之士。靡遠邇輻輳于玆。公於是時也。大其言揚其聞。天下之人則目泰山而耳驚霆。公之名旣播于夷夏。孰不飫觀而熟聞之。玆者國有慶。誕擧縟儀。而冕服之禮尙缺。朝廷揀大臣。付奏請之命。則公爲之首。夫一介使爲任非鉅。而起廟堂赤舃。暴露萬里者何。我國之使。繦屬中國之路。歲三四輩。其間豈盡無巍文弘藻不媿于古者。而中國之人。莫之重。獨於公也。奇之異之。慕之若卷中之人有素。朝廷之重使事。舍我公奚求哉。吾知公之之中國也。中國之人曾經我將士者曰。某地有碑。子之文也。某軍有檄。子之文也。遼廣按撫曰。某年之呈。子之文也。六部諸官曰。某事某事之咨。子之文也。通政司各衙門曰。某題本某表箋。皆子之文也。至於天下儒士多蓄詩文者曰。某詩某句。傳詠中國者。非子之所製耶。軺車所略。環堵觀公曰。東方太學士李公來。壺漿以御之者。蹄軸交於路矣。公試諦察之。今之中國之文。亦有可比於鼎鐘盤彛之古耶。中國之士。如欲觀東方之國風。公報之以何辭。然則公之往也。不可以無贈。其詩曰。						浮雲一决太陽昭。雨露均霑荷聖朝。廟號鼎新虧禮服。使華齊發戒征軺。烏蠻終歲凋雙鬢。綵錦乘春下九霄。文字誤身全類我。半生三渡玉河橋。</text>
<title>送崔汝以 天健 赴留守于開城序</title>,<text>開城缺留守。朝廷用崔子以補。可以賀也。開城界于西。天將天兵及我行官所路。崔子勞。不可以賀也。崔子雖勞。崔子年尙少。開城地力裕。治不難。實可賀也。雖然。崔子在朝廷。冠弁烏府。提維綱。爲銓局貳長。擢斥臧慝。亞度支。使國計贍。今外而一府。不可賀明矣。而我國三京。開城一也。昔周公營洛。成王畀召公曰。命公後。卽今留守也。我聖上洛視開城。召公視崔子。崔子之不可賀而誰賀。吁。崔子在內。內實外歉。在外外喜內怨。得者榮。失者悴。迎者歡。送者戚。崔子之開城。不可賀而亦可賀。可賀而亦不可賀也。君子曰。崔子。孝子也。有老親在堂。今奉於開城。將以雄都盡其孝。雖都三公摠百揆。將不可一日換崔子之孝。果不可以不賀也。</text>
<title>柳書狀別章帖序</title>,<text>國事非家事。君恩不可私。一國所罕有。一路得之。天下所共慕。一家專之。則榮孰甚焉。歲己酉。熊詔使來錫吊祭。吾表兄洪遵氏充承旨到定州。起居詔使。吾姊子洪樞密瑞鳳授延慰使至義州。享遼東都司。劉詔使來錫冊名。吾侄校理潚以從事隨儐相。皆一時望選。世多榮之。今潚之弟湙復膺千秋書狀之命朝京師。余又差聖節兼謝恩使。隔旬日繼踵以行。朝廷重事大。關西之敬使价甚方伯。其榮亦已極矣。而是時吾兄氏適專月城。候兩詔使于葱秀舘。二子潚，湙榮之焉。吾姊氏以甑山大夫人。受百里之養。子瑞鳳榮之焉。是則我國之榮。得之一路而私之一家者也。又况吾與汝復越我境。而相繼入上國。上國之人知之者。必皆榮之。今又聖節表文。乃吾手自製。而謝恩箋文。乃吾月城兄之甥柳司諫慶宗所製。是豈徒天下之人知之者所榮。雖使聖天子知之。其不以爲榮也乎哉。吁。國豈無人矣。向非吾一家人。其何以賁國事乎。然而一去一來。無非天也。雖辱猶盡責。况有以榮之乎。湙乎勉之哉。湙到義州。諸別章帖旣成。請余題其首。</text>
<title>送南原府使高 用厚 詩序</title>,<text>吾聞虎之兒能食牛。驥之子能超母。羊之乳也跪其足。知敬也。烏之啄也反其哺。知養也。鷺不日浴而如雪。鴉不日黔而如漆。其族然也。氷生水寒於水。靑出藍靑於藍。毋忝所生也。是故。良弓之子爲箕。良冶之子爲裘。其父析薪。其子負荷。其父肯堂。其子肯搆。反乎是者。逆天理也。今龍城太守。霽峰先生之胤也。先生死於忠。太守報以孝。報之之道。立揚爲先。早占魁科。騫騰華省。推榮厥親。宜莫尙玆。而今也辭文舘而綰墨綬。去書堂而帶銅符。其故何哉。昔壬辰之亂。先生擧義旅。將死於敵。太守時年不滿十。攀號把鞚。臨歧永訣。先生把一槖書。手帶其腰曰。吾及爾兄。當死於國。童子何知。歸養乃母。曁爾長成。刊我遺稿。俾傳于世。吾死不朽矣。爾其勉之。太守佩服遺敎。言猶在耳。頃當龍城之缺。正余在銓之日。足數及門。求之以悃。誠以刊榟擧贏。非私家可克故也。太守之私情雖懇。朝廷之倚毗方隆。主銓者先公後私。固其所也。第念余亦嘗從事斯文。妄意壽其傳。裒聚平生亂藁。大如斗者五十卷。若使後世復有揚子雲。余之死目乃暝矣。今有明月之珠。夜光之璧。其大盈握。其光照乘。鋤以擲之。糞壤同歸。則之二寶者。不亦辱乎。剪紙爲錢。束蒭爲狗。巾以覆之。篋以藏之。薦之神祠。薰以香火。則之二物者。不亦榮乎。今夫鞋工爲鞋。技之賤也。靑皮爲緣。紫絲爲組。花其口粉其底。取直於巿。猶希十倍。文者何物。出自性情。周情孔思。傳語經旨。橫絶百代。覆冒天下。爲此技者。豈靳浪抛於虛牝。故其爲文章也。鉤肝擢腎。煎焦腸肺。早夜辛勤。積軸而累牘。一朝溘然長辭。屬之于其子孫。爲子孫者。如使繡之梓。印之方冊。傳之通邑大都。流入中國。布之於天下萬世。則雖曰死。其惟壽乎。苟昧於此。慳其小費。任其磨滅。終歸之鼠壤。則雖縮荊山之茅以降神。炊江南之稻以侑食。挹鬱鬯之酒以灌地。煑肥牛之腱以羹其鉶。切銀鱗之魚以膾其豆。八佾之舞。六英之樂以享之。魂如有知。其肯顧之。今觀太守。眞先生之子也。父樹不顧之節。子立不匱之行。旣已世濟其美。復使秉銓者擇其輕重而聽其去就。以成其不朽之傳。賢哉太守。比之虎。鳴震百獸。豈但食牛。比之馬。日再千里。豈但超母。跪足之敬由乎天。反哺之誠出於中。不愧其族。不忝所生。不廢箕裘。不替負荷與堂搆。而能順天理之正。太守之孝。其有孚於先生之忠矣乎。若令刊榟功訖。志願已畢。而復使太守局局於百里。是主銓者之罪也。太守勉之哉。太守之行也。適憂採薪。追叙其本末。仍和其韻。</text>
<title>贈南善初 復始 序</title>,<text>余自京師來。散居湖右百濟墟東。時京師人南君善初由茂朱宰來。亦散居百濟墟東。自在京師頗相識。適今客于玆。居同散亦同。日相往來。異日把酒慰余言曰。昔公之遊世間也。跨龍元陟烏府。歷薇垣侍春坊。陞玉堂以顯敭淸時。入則紆朱綰靑。趨奔玉陛下。邇至尊之淸光。出則御堅良翼徒隷。呼唱所略。列署候風而奔走。榮莫尙焉。然而榮之所在。勞亦隨之。宮鐘鳴而起。郭門閉而息。促促逾十年。其亦病矣。今來而客玆土。蓬門茅宇。濱于寂寞。農夫漁父。以之爲伍。雖無以寓心事娛視聽。然猶踏壁而卧。散髮而坐以竟日。亦逸矣夫。余曰。吁。否否。子徒知勞世間逸物外。而弗知物外之勞之甚。有浮於世間之勞也。何者。向余在京師。公私事日接于身心者。何嘗千百計哉。但世人欲其勞者衆。余不得久其有也。今其散也。事物之接于身心者。視前日百千之。而余獨專焉。盖閒而不閑。靜而不靜。無事而有事。無爲而有爲。彼山之靑。江之碧。雲之舒卷。月之盈虧。紛然萬象。盡態呈巧而目勞焉。鴻吟鶴唳。水觸石風入松。牧竪之笛。樵童之謳。前唱後喁而耳勞焉。於水把漁竿。於山扶藜杖。擷野芳攬汀芷。捨酒𧣴則拈詩筆而手勞焉。躡芒鞋蠟屐。尋梅訪竹。陟降巑岏坎坷而足勞焉。淸泠者蕭爽者光明者。幽者靜者。扶輿磅礴者。交納于中。其隙則入黃卷中。追孔孟邀顔曾。沿回歷代。若目其人耳其語。了了焉不遺其毫髮而心神勞焉。往者與世事接。奔忙迫遽。日月甚促。一夢未圓。忽覺半生已過。自散來。每更一日之長如兩日焉。若使余活八十年。是活一百六十年也。使夫物外之物。日眩於目。聒於耳。腁於手。繭於足。騷於心神。以終吾一百六十年。則其於前日紆朱綰靑。堅良徒隷。促促於十年者。果孰逸孰勞乎。嗚呼。人於世間。客也。其假榮一世。竊竊以自多。曾不若余客乎玆。假他鄕物色以自娛。彼百濟四百年之業。只成一塲遺墟。况吾生過半。吾茅舍只數間。其能把玩於幾時乎。吾子亦京師人。散而客。亦能幾時其在玆也。日相往來。以分我今日之勞。何如耶。</text>
<title>送寧邊判官南 斗瞻 詩序</title>,<text>昔有唐子者。短陳騈子於齊。欲殺之。陳騈子與其屬歸薛。孟嘗君以車迎之。厚遇之。問之曰。夫子亦有思於齊否。對曰。臣思夫唐子者。孟嘗君曰。唐子非短子者耶。曰。是也。曰。子何爲思之。曰。臣之處於齊。糲粱之飯。藜藿之羹。冬日病凍。夏日傷暑。自唐子之短臣也。以身歸君。食蒭豢飯黍粢。服輕暖乘牢良。臣故思之。今南子捷大科。未登朝。繇湖南小邑。轉而適關西跕。跕佐元戎幕。是當時之待南子。猶齊之以糲粱藜藿病凍傷暑。待騈子者也。然而南子黽勉赴關西猶樂地。不戚戚于容。何也。得無有見德如唐子者耶。何以知其然耶。僕亦於斯折臂而成醫者。始僕登甲科之翼年。見擠朝議。出佐關東幕。自此果有人以車迎之。經栢府入薇垣。盛之玉堂。陟之於金玉之班。是無他。由唐子短之也。僕故思之不能忘。今若復遇唐子。其於台幾矣。今吾又安知他日不復有如孟嘗君者以車迎南子。使之縱步於栢府薇垣玉堂達於台。厭蒭豢輕暖牢良而德今日之短己者而思之如唐子也歟。然則將孰思之。其不在今日之使子爲寧邊者乎。子姑好去。思而德之可也。思而欲報之。是非君子之膓。其不媿於騈子乎。						吾顚未冠交先子。早達誰▦竟促忙。莊老盆歌惠子吊。嗣宗途哭阿咸傷。夢驚被髮哀隣火。掖挾長翰醉銜觴。龍蠖元來人不管。好將茵鼎慰萱堂。</text>
<title>奉別謝恩奏請使李月沙 廷龜 四赴燕山詩序</title>,<text>天下之事。奚是奚非。奚順奚逆。奚同奚異。奚正奚邪。奚起奚廢。奚張奚歙。奚死奚生。又其所以使之者奚。是其是則非之殊乎是也不須別。順其順則逆之背乎順也不須覈。正者自正。無與乎邪則邪正不須分。同者自同。無與乎異則同異不須問。起者廢者張者歙者生者死者。自起自廢。自張自歙。自生自死。則似無與於我。而亦莫非所自爲也。皆不須貳而論之也。惟其可爲也而爲之。不可爲也而不爲之。治在我者而已。吾於天下事。何哉。吾不知聖徵相國。奚爲然而退。奚爲然而進。又奚爲然而使中國。又所謂辨誣者何事耶。向年使中國。車舝才脫。不數載而又獨賢焉何哉。余欲有以言之。而俄而忘其言。遂爲之詩。						幼年文字少陳思。笑殺時賢好作師。從此世間多側目。可能朝著暫揚眉。山林豹隱修倫紀。觚墨鯫生竊覬闚。白首回車知太晩。至今雲路轉嶔崎。						榮華磨滅有誰知。黃卷遺聲子若台。金石辭鐫君不讓。馬揚藩邃我何窺。功加慥慥千篇累。事在寥寥萬世遲。人世勛名今略盡。一時濡滯兩何悲。													無黨無偏吾道公。仲尼南北又西東。君親之外義雖重。正直爲心神可通。藜莧撑腸幼壯老。詩書衛座始衷終。軺軒金帶俱踰分。頭白江湖一釣翁。						憶曾書幄選儒臣。文墨微才踵後塵。幾度東朝趍殿陛。半年西塞逐蹄輪。蒼顔俱作淸時散。玄鬒難回妙歲春。誰識兩翁霜後節。相看不媿古之人。						前年三渡玉河橋。此日何堪倦使軺。衰後可知筋力少。病中方覺道途遙。親賓攀袂淚沾軾。老婦出門魂欲消。良苦辨誣偏惱子。文章誰勸動天朝。</text>
<title>別冬至副使睦湯卿 大欽 詩序</title>,<text>夫行者必有餞。餞之以酒。不酒則以詩文。斯皆腆贐以道意敦交情也。睦君將朝燕。苟當時重其行者。或以酒或以詩文。盖中國盛文章。我國效之。思較高下。睦君不鄙余求別辭。意有在也。今玆餞者以酒。請喩以酒。余觀世好酒者始飮甘。中飮旨。及其病也。飮極烈而不知苦。近世中國之文。懷麓嗜麥。甘空同嗜三亥。至弇州。嗜再燒苦劑。猶𠹍𠹍不安於胷。故文章病極而後工。余生平工文章。幼尙易。壯尙簡。老尙艱深。抵今病於文極矣。曷足塞盛望乎。然而向者中國人。少我東。不侈我諸作。洎余觀上國光。多留題客舍。厥後聞紗籠懸板自余始。余亦不自知余之文章。再燒乎。三亥乎。麥甘乎。又未知中國亦有嗜歠醨哺糟者乎。若然則睦君之索。余之贈。俱不愧中國矣。余素不能酒。於其餞也。不以酒而以詩文。						三千燕路往來三。一萬八千吾備堪。胡髮盡從車上變。酸寒偏向客中諳。幽烏蠻舘莫言苦。出㗳達門知味甘。焉得靑駞白衛去。縱觀山水入江南。</text>
<title>送鳳山郡守李綏之 綏祿 歌序</title>,<text>二十年前。余與綏之俱家南山下。始相善。日與會謔於成君則優之碧齋。當時則優方壯。余年未三十。綏之弱冠。面如玉。頤無髯。余與則優愛之甚。目之曰李少年。綏之性醇懿。能文章。博識强記。士望歸焉。洎綏之先擢第。余與則優繼登仕路。王事於奔走。落落如箕斗。未幾壬辰之亂作。中朝士大夫散四方。不一日寧。綏之守瑞山，郭山等數邑。則優海西，湖西爲宰。余亦奉使于平，咸，全，慶，忠，江，畿甸之間。馬跡周于七道。思綏之不可見。歸見綏之會謔之地。亦已墟矣。及今見綏之。如玉之面帶黎黃。無髯之頤欲蒼蒼。當時之少年者已成老大。而方壯者已塵於松下。甚矣。人事之奄忽也。嗚呼。追思二十年已往之事。曾不滿一夢。未知將來之夢。能復如已往之夢乎否耶。其不可恃也。夫人以不可恃之人生。乃區區然自以爲私曰。得乎喪乎。晝晝而圖之。夜夜而憂之。不亦少乎。今以綏之之才。每屈於一郡。人皆謂可唁。而余則不以唁而歌以送之。						何彼高矣南山㙜。故人之庄埋其中。昔我與子遊此庄。主人奮髯談鋒雄。中年牢落如晨星。湖海戰角多悲風。歸來舊遊萬松兀。人入槐安夢不通。誰知少年今老大。漫膚便腹面頰豊。文章頓覺增高價。彩蜃瑞霞浮靑虹。朝廷有道徵賢豪。胡斥杞柟收蒿蓬。花甎之步不多時。百里鳳山途欲窮。吾聞君子所處安。雲夢芥胷何恢洪。從吾逝止得流坎。至道何必論西東。君看碧齋談笑處。至今土山高穹窿。得馬失馬昧昧中。大人旁觀兒戱同。願君剗却俗流論。要與老子歸鴻濛。壬辰亂。倭積土築㙜。碧齊埋其中。今所謂倭塲。</text>
<title>送李侯 惟弘 之永川序</title>,<text>李侯惟弘雅望重當時。朝論倚之。一朝去吏部郞。出永川爲守。以三十一年八月十八日行。入政院辭。辭已告余別。余把手而謂之曰。余聞古之人。仕於中朝。出補外。當時人稱以謫以貶。不但其人大戚若不可生。親愛者攀衣遮道。涕洟而別。問其職曰刺史也。曰太守也。曰令曰尉也。其俸祿之富。威儀之盛。紛華貴尊之狀。奚以比於我國之卿相。然猶戚若是。何哉。中國地大極天下。遠邑去京師或萬里。風土之氣能死人。適斯地也。其以謫以貶稱固也。我國地小。方不能數千里。獨邊北若干邑外。餘無非可居者。而京師官冷。人不堪。今尤甚。雖貴之以卿相。曾不若一小宰。豈非可憐者哉。是故。敭淸歷顯。以㙜省爲家者。亦求補一郡一縣。見一善地缺其宰。求者叢吏部門。非當時望流。不得窺左足。苟如願。不但其人與親愛者喜。儕友皆羨慕之。今李侯有老親。年喜懼。永川去京師不能千里。官雖下刺史。比令尉則尊。李侯喜。家人宗族喜。儕友如余者羨慕之。何可旣也。雖然。余有憾焉。當李侯之爲吏部。幾善地缺其宰。而長使余茹苦京師。畢竟自圖其便。吾不知李侯之求諸吏部。必以我之求諸李侯者求之。而吏部之應李侯也。不以李侯之應諸我者應李侯。獨何耶。李侯雖欲獨享之。我且踵李侯後而替之。李侯固行矣。</text>
<title>送光州牧使李養源 慶涵 絶句序</title>,<text>萬曆三十二年春。李君赴光州。告余行。余執手謂曰。古之人乎有行。斯有贐。薛君餽孟子以金。余將贐以金乎。金無有也。子産贈季札以紵。余將贐以紵乎。紵無有也。然則其惟鞭乎。昔者繞朝贈行以鞭。鞭所以驅馬。非惜別意也。余則欲奪之不得。矧贈之。然則其惟柳枝乎。古人於送行。折柳枝以贈。枝類絲而弱。不可以綰人。矧折以贈。尤不得以繫輓之乎。不若是其將酌杯水以侑之乎。古人送太守。有以盃水者。水味淡。不宜以饗尊客。宜以一壺春酒。追送于漢江之濱也。但李君如吸百川。非壺酒可待。而余又負病不出戶。敢望漢濱之餞乎。李君。數十年舊也。光州。千里地也。牧使。三年客也。烏得無贐。贐之宜莫如詩。而詩不類詩。奈情何。詩寫情。貴情不貴詩。詩固有大小乎。余故贐之以小詩。						光山朱墨積如陵。昨夢銀㙜渺九層。猶勝將軍盡日睡。世間勞逸能無能。</text>
<title>送成川假仙洪兄 遵 之任序</title>,<text>神仙不恒有於天下。雖有之。人不得見。以其見者言之。雖曰有亦宜。惡乎見。見乎成川太守也。成川太守爲誰。吾表兄洪公也。吾隨洪公已半百年。未見平日服餌修鍊呴噓呼吸熊經鳥伸之爲者。何一朝爲仙之遽耶。太守非羽化之天官。而稱太守爲仙者。地使之然也。則地何如而能使吾兄仙耶。巫山爲三山。而沸流江爲銀漢。而降仙樓爲玉京十二樓之一也。則爲之主者。雖謂之仙固宜。况乎仙也人不見其狀。太守也人皆見其享。若吾兄者。其可謂之眞仙也。嗚呼。千萬年者仙也。三年者太守也。前之太守。昨日仙而今日俗也。今之太守。昨日俗而今日仙也。出其地而俗。入其地而仙。若吾兄者。雖謂之假仙可也。</text>
<title>愛直送趙遂初 存性 賀冬至于燕京序</title>,<text>昔余與遂初令公。分巷東巷西而住。雖差肩而兄事乎。其許與交際則最舊。自夫公頤未着鬚。至與帶齊。又至蒼蒼然頒白矣。知公莫余熟。而又知人所莫知。卽二十餘年矣。往者先王御行在。余待罪持平。則公拜正言矣。前此余就榻前。痛言宮闥。復刺斥交亂者。竄之遐荒非一二。而至是與公偕入侍。公遂抗危言。歷陳宮掖諸弊洎他觸諱。不顧忌十餘條。刺刺申申。移晷不暫已。左右皆目動爲公惧。默計他日被嚴譴如我者其必趙某乎。然先王優奬讜諤。終先朝四十年。未嘗罪一言者。用是俱逭竄殛。厥後銓曹注余憲諫諸官。前後二十一上。而始下一點。或者聖明以狂妄蓄之。而尋又竄逐者實當途嚇余。余終未一展步武。而公亦坎坷下僚。位秩反落余後。世之人咸恠公以之人之名落拓如許。而實未究其由也。余獨听然而笑。默識其所以。余於身。已折臂者熟也。自是余見公。益蹶然起敬。以當時危言入余耳深也。吁。名宦升沉。皆人所自作。抑又有使之然者天也。卽今余方遵海退閑。無復人世念。而祿秩之榮。反加於前。公又遲暮衰白。始陛授優秩。轉而膺朝天上价之命。是何天之榮辱人。與人事相背馳又若斯。余嘗累忝奉表。慣燕路猶夫戶庭。顧此萬里之行。非衰謝如我公者所堪。若使留公禁闥。朝夕進讜言。奮萬死不顧。觸朝家大諱而直斥之如前爲也。則於國家豈小補哉。惜乎。吾非言事者。欲吐而復呑。</text>
<title>送襄陽使君權雲卿 縉 序</title>,<text>天下之事。貴參名責實。名副實謂之端。名實不相符謂之窾。苟參名實有所據。端與窾立可辨。襄陽在中國東南。去我東不知其幾千里。惡取乎名我嶺東府哉。我國事事倣中國。其如名州曰楊曰淸。府稱江陵稱淮陽。江以錦以漢以洛者不尠。未知其斯名端耶窾耶。向也中國人。見嶠南山陰流峙。謂與渠鄕似。知其立名。乃親睇者爲。安知今之襄陽。侔中國襄陽不有據也。吾嘗過玆府。見西岳巀嶭。知其爲峴峀。躡海壖鳴沙。知其爲大堤。泛永郞湖如葡萄醱醅。知其爲漢水。而獨未知位使君者。不塊羊公乎否也。今公之高風雅量。卓絶一世。非復晉代人物。則其莅斯府也。足以輕裘緩帶。奠一邦於嘯遨之中。他日去而軒騫㙜閣也。府之民。其不墮淚於一片石乎。然則非獨府之山川佳名爲不窾。責實之端。相符於千載。而襄陽得號。不爲無據也審矣。遂續銅鞮曲。以道其行云。歌曰。						葩敷五峯開蓮房兮。玲瓏金刹耀扶桑兮。千鯨齊踔萬龍騰兮。高浪蹙海乾坤崩兮。梨花亭畔花似雪兮。素月如盤出沒馮夷窟兮。蘭舟桂棹邀永郞與之遨兮。天吼之山大風簸。萬木披拂而刁調兮。輕裘公子酌鸚鵡盃兮。金屛笑坐一聲落梅兮。落日峴山忘歸來兮。</text>
<title>送具子和令公尹義州府序</title>,<text>萬曆乙巳秋。義缺尹。上命具公補。仍加階。義巨府。地邊上國。朝選重其人。上又特其恩。公榮矣。余昔也屢道義。知義事熟。我國恪事大。使朝京歲恒三輩。又歲別有使。自祖宗朝然。資萬里。專辦諸義。將迎滯濡舘候賓筵贐贄之需備無不單計。所費狗日二百許頭。牛日數十蹄角。鷄去體只刲脾溢方圓。日三供座客。他小大物率稱是。盖雄富半關之西我三百六十。玆其甲也。辛卯冬。帝大賚東土。上發使表謝。時余辱質正官以往。飛車跨冰。遊義之九龍淵。朱翠緣江。火城竟壄。太平儀觀。皆倣象中國。夜駄醉歸舘。執火者前導而歌曰。使臣兮樂旃。邑戶逋兮二千。余醉裏記之。怛然若中鉤魚。竣事回。未渡鴨綠。遇東報甚惡。及義爲行在。余亦在扈從後。百官白衣麻鞋。月受斗升官廪。疏糲以朝夕。主官食虀鹽。百口糠覈不足。昔日坻陵之積。盡以充兵馬食。吁。物之盛衰有是哉。夫人情不恒。難約而易肆。苟一肆。日流奢侈。從細至鉅。能復思舊時艱楚。乃今地出漸裕。將日復于故。若渝靡踵前。是忘在莒也。主斯土者。宜省約自守。革平時浪費。如古人拔薤抱孩酌水之爲。則補牢修廐。或無後患。今公榮甚。撗黃金莅巨府。豈不思所以報。願鐫斯言揭官門。以爲二千石箴戒。</text>
<title>送江原方伯申 湜 序 效國語押韻</title>,<text>夫愜乎性者悅乎心。期乎舊者必乎今。詘乎劇者信乎適。稔乎戀者暢乎覿。余之繫心關東雅矣。不可無言乎方伯之行。昔余佐關幕。耽海山佳象。恣意窮幽竟遼東。國人莫余尙矣。厥後役志進取。逐逐埃壒中。腹藁歸來之章。歲稔有奇矣。玆者幸不遇於時。庶自引深藏。以諧我宿想。念高，杆之間。並東溟枕楓嶽。饒秔稻富海錯。無黨評絶剽賊。邇華觀鄰名刹。此皆棲遅者可怡悅。從此謝人間營爲。長往而不顧。則老妻足以結漁網。醜妾足以供野餉。長男足以擷山藥。穉子足以嚇田雀。溪足以舂黍。酒足以賽社。家有書一千數百卷。足以遮眼而娛老。曾見世尊百川洞之上。九龍廬焉。明鏡巖靈源寺之間。玄鶴居焉。於是乎藍輿藤杖。自放乎蕭瑟泓凈之境。則愜深而悅。期久而必。劇解於適。戀抒於覿。不亦樂乎。今用拙公出伯關東。適會余東征之秋。將地主我也。則是我家公之土。稅公之田。漁公之海。蘓公之山。諷詠調戱于昕夕者。皆公之雲烟。廼余所蘄。蘄公之政平民和。使山川增色。雲物生華而已。公行疾則先我。徐則後我。不徐不疾。不相値。則或者我在山中。而雲深不知處乎。</text>
<title>送表兄洪師古 遵 赴順天任所序</title>,<text>吾兄先皇考軍資監正府君。卽吾先皇考贈吏曹參判府君外舅慶基殿參奉閔公之第四女壻也。閔公有一男三女。於兄弟序。兄先皇妣第四娣之伯姊。卽吾先皇妣貞夫人也。則吾與兄。姓不同之從兄弟也。先皇妣四昆季篤友于。皆出天性。異室處王城裏。每遇歲時令節生辰昏姻祀享。各挈男女會一所。兒男女年相侔者六七人。餘五六人已長。吾與兄俱在幼者列。篠驂葱管以相戱。閧聒于堂廡。伯叔妣持白挺而驅之。當是時。四家皆無故。不知人間有死生懽慽離合事。信乎希希夷夷而樂也。自後荏苒三四十年間。死喪荐仍。亂離繼之。充堂衍宇之會。索然爲一夢。而回眄王城之四宅。亦莽蒼空墟而已。撫遺跡懷往事。雖欲抑而不哭。得乎。猶幸外王父默祐于天。先皇考各迪以彝敎。吾兩人旣俱登顯仕。服銀玉以榮之。而日月不與。奈兩人已不逮養何。今兄出宰順天。順天岸海大府。佳麗冠湖左。俗號爲小江南。吾知兄之有斯行。重茵列鼎之感。不下於仲由也明矣。嗚呼。曩也參奉府君一身也。而分而爲四家昆季。四家昆季同胞也。而又分而爲從兄弟十數人之身。夫人各自私其身。而不知其始盖出於一也。今試諦視其容聲面目手足。亦猶有恰相類者存焉。吾兩人宜念分形之不遠。毋忘兩家先皇妣之篤友于。達觀者苟執此而反之天下。其無物我夫。兄曰。子之言是。乃書爲序。續以詩以爲行贐。</text>
<title>送柳老泉 澗 朝天詩序</title>,<text>有心哉。天欲予之。必敓之。欲扶之。必傾之。古之賢士困心衡慮而得者皆此也。近觀北虜梗遼。我國揀使才。必以曾左授者。方譴專者前后項領於遼之路。然其竣事而還。增秩紀勳之恩。專歸此輩。而國家之荷天子榮褒。又有倍於前之日。儕友見老病帖床私室者扶曳卽路。咸懼委王命於草野。及夫旋旆東歸。豈但强健康寧。非復昔日容。徑過原隰。不一遘風塵之警焉。今我老泉公投荒嶺海三四載。無怍于中。今又年臨七十。卒卒適萬里路。穿豺虎之落。玩而不戚。其知天乎。吾知有心之天。終使公爲本國揭虔昭忠。熄邊虞而壯藩衛。轉獨賢之勞。爲奕世不刊之勳名也審矣。如余者。白首讀書。所著詩文俱累千篇。願因公之行。廣質於中朝大夫士。公其肯否。毋其曩之傾敓我與公。卒有以扶予我與公。我與公困心衡慮者。永貽不朽於天下萬世乎。彼譊譊者。特一時焉耳。													人生絶貴士流淸。此日迍邅一世榮。七十誰言能萬里。風塵作別獨多情。傳聞睿聖今天子。新化陶甄我大明。漱水堪憐漂穴螘。東歸須赴白鷗盟。</text>
<title>贈李聖徵 廷龜 令公赴京序</title>,<text>聖徵乎。聖人以朋友齒五倫。其義顧不重乎。莫大者死生。猶或爲朋友許身。矧其餘乎。余未知今之世重斯義乎。是何朋友之多歧乎。自朝家士論相携。朋友之道。能皆可保終始乎。交之道一也。緣何而爲二乎。二猶不幸。緣何而爲四爲五乎。其爲一其爲四五者。自比而遂私。能無負於一人乎。入於一者。各自爲一。與四五敵。爲一人者。其不孤乎。一之勢盛則一之勢衰。守於一而爲進退。自以爲節義。其節義可移於一人乎。黃者自黃。靑者自靑。其靑黃果其性乎。問于甲則是甲而非乙。問于乙則是乙而非甲。其俱是乎。其俱非乎。其甲乙不能相是乎。余獨也。視今之士。其有若余獨乎。以獨而行于世。交之道豈泥于一乎。一之不泥。於四於五。皆吾友也。則吾之倫。不亦博乎。其寒凝冰而吾不慄。其熱焦土而吾不灼。無可無不可。惟吾心之從。而吾心之所歸。惟一人而已。則其去就豈不綽有裕乎。聖徵。少時友也。游泮而始親。登朝而彌篤。升宰列而愈益密。或者其志與余同乎。人心日薄。世道萬變。風波一起於平地。雖兄弟莫保始終。而與聖徵相愛。白首如初。相愛者何愛。其不私於一而不負于一人乎。雖然。有一焉。肝肺同藏而性不同。耳目同面而官不同。吾之炙秦之炙同味。羽之白雪之白同色。强其異者而同之則不同。順其同者而同之則自同。如同其同也。可不以死生許之乎。可不與父子兄弟而倫之乎。或不然。自私其一而後一人。吾將任其獨而從其博乎。聖徵將赴京。余無贐。請以此爲贐可乎。</text>
<title>送崔簡易之杆城郡詩序</title>,<text>古之能工文章。以炫耀天下萬世者。無畏夫一世人不知之。是以。刻金石書竹帛。學者傳讀之至百不曉。至千始粗解。至萬方融通貫釋。而當世人一見之。便非笑之不暇。何者。耳目口鼻手足猶夫人。其視之率與渠齒。誰肯傳讀其書至百千萬乎。然則簡易翁不爲世人知。年至七十。作郡嶺表固也。將焉悲。雖然。天下事無不對。自古文章冠一世者世一出。而亦無不對焉。有司馬遷而司馬相如對。有杜甫而李白對。有韓愈而柳宗元對。有歐陽脩而蘓軾對。余觀今之世有簡易翁。未知復有何許人能對之。抑未知彼對此乎。此對彼乎。或者其窮而與翁同乎。惟其人知其人。幸的指之。無我欺也。翁將行。邀余言序而詩。						千里衣焦面目黧。歸來積謗與山齊。無因蓬島隨鸞翼。謾向河橋踠馬蹄。皆骨晴空磨玉簇。扶桑曉旭聽金鷄。知翁寸管掀溟渤。太史虗勞上會稽。</text>
<title>送洪牧李潤卿 睟光 序</title>,<text>詩有鬼名魔。其性喜憂悴貧窶困窮疾𧏮羇旅。不樂紛華富貴志滿意得之人。在山與夔謀。在原與峷謀。在郊與野仲謀。見水與河伯海若馮夷謀。入澤與委蛇方良謀。謀於田之耕父。謀於木石之罔象。謀於日月之鬱儀結鄰。謀於天之神地之祗。其見物觸事。常推類而謀之。鉤人肝擢人腸。蒐獮人精靈。以求工語言章句。而務勝衆軋敵。以中其狙喜。又其心多忌貳。必使其人斥膏取瘠。辭亨徹卽陬卑。有好事至。巧能障礙戕毁之乃已。吾友洪州公愛詩酷。晝誦夜吟。手寫古詩百許篇。遇事必起藁。積千餘軸。其詩平雅鍛鍊。殆與盛唐諧聲。其於詩可謂深矣。然而早登籍就顯列。爲淸時望流。過二十年未嘗蹶一蹄。未知詩之魔偏祟乎古之人。而獨祐於洪州公耶。或者洪州公之詩。未臻其妙。而魔未逞忌貳之力耶。近觀洪州公舍吏部去玉堂。薄薇垣烏㙜不居。繇嶺北指湖西。比三四載宰州府。而後乃今詩之課殆將屋其籌矣。是必洪州公向也詩之功未到。而今已到也。故魔之衒怪障事。乃能售其謀。吁其可畏哉。嘗聞世之解事者。頗識却魔之方。何者。太上。束其書。墨其藁。噤其辭。肚裏不形外。混混如恒人。其次。聞座中譚及古書。輒先起。視人讀前人諸作。輒欠伸坐睡。家有冊子置几上。弛然枕而臥。優遊偃仰以度年。其次。慣誦東方文。日講國朝三尺。粗通關節符移文字。又令折簡牌字於親友臧獲無滯碍。以取周用於公私。其次。辦酒食。勤造請。御堅良。日謔浪於高門懸簿。見同者以氣吹噓之。其異己也無淑慝擯之如蠻狄。允若玆。與世同其節。適泛應而無不合。醎也酸也堅也縵也緩也釬也。一聽衆人之爲而無拂戾。其取勳名榮利也猶掇之也。夫孰能捍我哉。余方遘是魔。嬰于膏肓牢甚。毒是久矣而卒不能已。今見洪州公不懲我。謀於魔日益篤。故連歲有是行。余欲公却之。陳其方以貽之。吁不自却。欲人之却之。其不踐言也夫。</text>
<title>送朴說之 東說 赴京序</title>,<text>余觀東國人。頭圓趾方。目撗鼻竪。兌口坤腹。艮手震足。又具五性七情以爲生。則與中國人無不同。而惟其壤偏海徼。言語不相曉。故中國人擯而外之。不之齒。然而惟天所命。無有華裔。而天下之民。莫非王臣。王者一視同胞。何嘗有內外服之別哉。矧我東方。於中國最近。其所限者。惟鴨綠一帶水。義州去帝京不能二千里。自箕子受瑞東封。俾左衽冠帶之。迄數千年文物事爲。一與中國侔。則之地也之俗也。亦一中國也。尙未有破疆埸而同內服。王制之狹。亦云甚矣。大明御極。太祖之神聖。視四海猶一家。猶置阻訝。待我以納氏之雄。盖未知聖意之所在也。嘗聞新羅高麗事唐宋胡元。子弟有入學者。文士有應科登朝者。目今聖天子在上。我國禮樂之盛。正爲東國之成周。而中國之待我士子。反不如新羅高麗時。余窃愧焉。及萬曆二十年。余始奉表如京。入玉河舘。舘吏便投鑰其門。非有禮部文字。不許出。拘攣局迫如牢犴然。或者以暹羅靺鞨畜我也。余甚痛之。其後數年。復奉表如京。見玉河舘重牆極峻。擊柝以警。夜益嚴。是雖緣奉使者糺下不威。以勤華人。然中國待禮讓之邦。固不宜若是也。仍自撫膺而喟曰。天之賦我生。夫豈偶爾。其志其才。旣無媿古之人。獨何負於今之天下耶。生此偏隅。混混塵埃半世。不見知己則固也。今來豪傑之冀北。亦不遇其人。不得使燕巿悲歌。入知音之耳。若吾生亦已矣。誠使大國待下邦不有內外。任其載贄。無礙於彼此。則若余者。不煩象胥。語言無不通。如以靑騾角巾。彷徉天下。繇冀兗出靑徐。歷豫梁掠荊楊。出入乎鄒魯洙泗濂洛。復遊乎燕趙之間。以與夫詩書禮樂之儒。忠信道德之士。瓌偉俶儻博雅之流。披心腹。倒肝膽。結義氣。使天下之人。皆知東國有人也。則雖死吾不恨矣。不然而拘幽跼促。類圈中畜物。出則兒童侮慢之。居則吏胥撓屈之。雖頭趾目鼻口腹手足五性七情如中國人。而其實與暹羅，靺鞨無異也。豈但我羞於身而辱於國。抑恐王者一視同胞之仁不博也。余嘗心語口而不聞於人。今子奉使而行也。將有建白於天朝。於其別。申申以致意。書而爲序。						局局吾生信可憐。霜毛日月甕中天。從敎窮子失華屋。幾見殤魂慚大年。鶴野紆衡天地闊。燕都瞻仰搢紳仙。茫茫三十三天界。輸了吾君大腹便。</text>
<title>送斗峯李養吾驪城君 志完 赴京序</title>,<text>余聞馬有卵。丁子有尾。龜背之毳長三尺。信乎。無之而計之億兆。爲不裕。有之而筭之一兩。爲有剩。天下之事。大率類之。有國于此。國論無三日而二百之曆同中國。人心蔑三尺而五倫之敎同中國。用貨謝泉刀而衣食不死同中國。守國去治兵而邊鄙不削同中國。是以鬼神之術。理盤古之世也。然則彼劬我怡。彼駴我恬。彼堅我縵。彼劇我閑。是雖喪猶乎獲。雖解愈乎結也乎。雖然。煕煕乎侈食糜衣。嗷嗷乎朝乞暮丐。而曰彼亦民也。此亦民也。天地之大。金湯四固。濱海一隅。藩籬四撤。而曰彼亦國也。此亦國也。則有角有蹄。羔不必仰乎牛。有牙有爪。狸不必希乎虎。有鱗有鰭。鰌不必學乎龍。有羽有觜。鷃不必慕乎鵬。今者車軌交結。腹背相連。奉表之臣歲四五輩。滿朝簪紳。太半觀周之餘士。而裕民足國倣中國。無一士建白而一變之。哀哉。彼淵濩深宮之一人。玉趾不下於釦砌。而其謂爲國。止於斯已歟耶。其謂中國。亦如斯止歟耶。吁。我國廟堂之謨。馬之卵耶。丁子之尾耶。龜背之三尺毳耶。去乎斗峰公。學爲國於中國之大人來。</text>
<title>送東萊府使趙遂初 存性 詩序</title>,<text>天下之濁而黃而凝者。盡於我國。而我國之蹄踵所曁者。又盡於東萊。東萊之外。卽曠然蒼然無涯畔。天下萬壑所歸之墟。其間點點乎蜒烟蜃雲之中者。多東夷諸國。而獨日本當東萊之左角最邇。天之氣自東南而西北。則日本之氣。猶射者之指於侯。而東萊爲之侯。天之氣自西北而東南。則我國之氣驀於海。而日本之寇。猶颿船之當石尤。逆之則反受淪溺。近者我氣之得其盛久矣。東萊之人。享魚蟹風景之娛。而太守專其享焉。於是漢川公子鬢崑山之玉。帶楚猩之紅。衣天孫碧霞之錦。冠於菟白雪之鬚。旗捎雲而皷殷雷。與賓校僚屬。日高會于海雲㙜沒雲㙜之上。夫何虞焉。當其臨滄溟膾長鯨。倘使洛中舊交。飽若魚之腊乎。													鯨瀑東溟十二年。馬洲蕭瑟隱重烟。城頭畫角催紅旭。㙜上華筵近碧天。秋日賓盤饒島橘。夜風漁笛識夷船。書生正坐談兵略。醉撫龍泉看跕鳶。</text>
<title>送冬至使尹僉知 存中 敬立序</title>,<text>我東之通中國。古也。在今皆可徵。始漢置樂浪等四郡。我東始學華語。故今稱漢語也可徵。至唐。新羅奉職貢王人。不間內外。故今稱唐人也可徵。後及南宋都臨安。高麗從海路朝京。今稱江南也可徵。至於義州民喚華人爲狄。又稱鴨綠中江爲狄江。其通遼元也可徵。去年余見華儒呂英命。道嘗見中原有蓄古器古服者。今爾國器服皆唐制。古朴可觀。其用唐朝文物也可徵。吁。我東於中原地相邇。故習相近。矧今服聖化。每事效盛制乎。宜今之文物可徵。方古往有加也。雖然。人徒知中原之貴。而不知所貴者有在也。昔者人有觀中原來。東人問異事。有曰皇帝着玉靴。有曰栗殼大盈抱。有曰兒童猶解漢語。窓壁亦糊唐紙。聽者咸異之。盖玉雖貴。不可以造靴。栗雖大。不至於盈抱。漢語唐紙。雖貴於此。而不貴於彼。若是乎人之貴耳而賤目也。今吾與子生于東方。故東方人易之。中國人下之。然而姑待數千年然後其有徵也夫。</text>
<title>送聖節使書狀金 大德 序</title>,<text>余惟中國地徧天下。幅員萬餘里。南北之氣候相懸。冀之馬不産於荊。蜀之鵑不啼於燕。固也。我國地偏且小。南北數千里。而六鎭之寒過於遼。兩南之暖侔於越。盖其遠邇雖殊。而高下之勢均也。今夫蘭。於草莫貴。而必生於暖地。我國南土之暖。至於繁花冬榮。橘不成枳。而獨未聞某地生蘭何也。非無蘭。識蘭者無之也。余去年聖節朝于燕。有韓序班。閩人也。贈余蘭一盆。盖自閩中舡而來者。余愛甚。包之紙與氊。置轎底。歸安于燠室。夸嫭坐上客。或曰。凡草葉入水皆浮。惟蘭也沉。以此辨其眞假。又曰。往者李靑蓮後白如燕。重價賕崇蘭。輿來王都。有名醫咶其葉曰。此麥門冬也。李大怒。欲示其根而大辱之。掘一根。果有丸結焉。其後隔數歲復之燕。倍前直售之。狀殊於昔。歸而歷春。終不花。拔其根。猶夫前。今余所有。葉則沉水。根則無丸。余尤愛之如百朋。日俟其花。以其途中傷凍。洎春而枯。余惜之欲涕。今金君繼余如燕。君。君子人也。觀其行己殊。有契於蘭。凡人之性。惟其類愛。將以今之行卜之。吁。草木之生。各隨氣候。氣候所同而土之産均焉。今此之蘭。非如荊之馬燕之鵑。卽吾南之土着而不之知。無他。東人之眼。肉也。瞪而視之。謂之曰蕭艾。得一麥門冬。頳人肩于數千里外。宜夫眞蘭之死以自晦也。願君心誠求之。移一本于我土焉。安知我土荊棘之中。不有聞遠之馨。不假而眞者乎。遂爲之歌。歌曰。						蘭之猗猗。生于南陲。豈惟大邦。我東有之。有僧南來。云昔海濆。農人刈草。溢谷淸芬。彼豈知蘭。枯楚同焚。𨓏尋其根。榛棘靡靡。歸來攬涕。憐爾君子。之子之西。正見秋花。微君有志。視之如麻。持以示人。求我山阿。</text>
<title>平安評事鄭 斗源 西征送別詩序</title>,<text>余平生處靜。不事參尋請謝。又不肯逐逐當途人。以論議相唯諾。用是余之門閴無人。自余忝吏曹。塡門排戶而至者。靡日夜少息。以病辭之。滿子姓隣並家矣。旁有少妾譏之曰。自妾奉主家。未嘗見主家有戚友尊賓至。何今之閙也。吏曹之故耶。自是見有內刺者。戚則曰吏曹之戚也。友則曰吏曹之友也。尊賓則曰吏曹之尊賓也。三載于今。苦被兒女之譏。頃者告病退休。殆數十日。向日之塡門排戶者。聲沉影絶。余之門閴無人猶夫前。忽有客臨門請見。屣履迎之。則鄭君告西行。仍索贐行篇矣。吁。鄭君乃余世友也。昔先友曁余同年生。爲人英發簡敏。詞翰世寡儔。始以書抵余曰。幸相住邇。須相訪數。自此投分密。相往返無昕夕。居無何。不幸早世。而獨朽物以衰白抵今矣。今君。博雅士也。多聞多識。能不墜家聲。而又用文武全才。出佐元戎幕。吁。君非吏曹之友。不以官爵要余於閙。乃以篇章索余於靜。而後乃今。余庶免兒女之譏也。雖然。不能無慨然於中。余與君耆幼差殊。雖不能相訪之數。襟期之許。實在於文墨之表。以不肖久忝吏曹。不一汲於㙜省之上。而關塞元戎之幕。豈所以待世友者哉。竊恐世上男子輩知之。重貽余無窮之譏也。送行者只爲詩。余念先友。揮涕而益以序。						人才治道不相關。實外虛中似玉環。貌辯未交公子話。玄宗豈識太師顔。高江浪轉㫌旗迅。細柳春濃壯士閑。回睇東華纓索絶。白頭兒戱紫靑斑。</text>
<title>送冬至使兪景休 大楨 序</title>,<text>本國建國。後大明開祚二十五年。而首諸服壤奠旅享。儀于帝之庭如禮。時有价臣近明承敦旨以奬之。見中外國史的甚。然職方志外國土宜爽有亡實。以我國元亡産金銀。而曰有。至梓大明一統志。布之天下萬國。仍定歲貢有恒數。後廼建白。蠲亡代有式到今。用是本國价歲三四輩出疆。發行㙜搜索。且也裨价借銜。昭㙜憲。撥奸細。干紀者罪之。向時尹府院月汀公官書狀兼憲以行。偕舌人郭之元還。舍山海關不肯度曰。聞郭用二千銀。貨北京文錦車連數十軫。今不火。吾不出。郭便舍車貰驘。騙稱吳楚之商。白日點諸關尹以出。尹煎如灼如。卒無如奸何。爾時彼此俱有紀。嚴其三尺。人畏法如虎。猶廼爾。况於今乎。比舌人牛馬視价臣。啣橛驅驟天朝中。价臣仰其舌唯唯耳。余竊痛之。余辱价命凡三。二甚一。三甚二。時與事一變。均之彼此。業不可及也。往者華之人人我。我亦能自人胥待。以之禮之敬之。數千里無往不夷軌。卽目其渡江。江以榷之。入遼車。馬以鉗之。禮廣寧諸衙。貨胥徒有差。譏關門。槩有常費。至北京。狀通政司。咨禮，兵等庶局。率應需爲掌吏故常十平昔。彼細人藉公而遂私。阻攔文符箚報間者。動可數十百人。用小紙排土物極夥。逐數點名。附耳躡足。眴額而言。探懷搜褚而索。張袂而受。謂靡此不濟爾。願卽不慊。反唇怒髯。壞其事乃已。吁可懼哉。不但已。牓諸舘舍壁。目我夷人。鈐之如刺麻，暹羅。遇必詬訿虜奴。非曩昔比。怪而潛訊之。或曰。曩我國有役。天兵旣有無深淺我。見窶乏陵之。禮法忌之。而鄙夷我制作紀律不己邦若。咸帽且押蓄之。中洎東征。小人十往亡二三回。孤寡人讟詈我不勝紀。君子則彈劾回籍。旉秩還。相項背。必曰。使朝鮮宦不達。矧重以誅殛蒙辜者哉。是故。親之親友之友。布朝野。盛氣咎我。輒目之。且自有國。氣數同彼此。獨朝評我携而彼諧乎。其可虞可一二推。宜識者却顧長慮。方昔日倍之。公。本國鉅人也。寔余弱齡碩交。得心事久矣。屬朝家毗倚公重。畀一面大事不一。其平昔訏謨。於玆焉講之詳。其必熟念哉。其揭邦憲以束下徒。毋干國約禁。毋俾華人不人我。明瞭我槖不物。使江不能榷。車馬不能鉗。胥徒拱手退。無若見賣郭舌人。舌人如方公命。公卽斮。竿其頭注諸市。用驚動中國。然後向之訿咎侮慢者。旋斂衽兢莊我。如不給。繼公往者亦如之。勖哉公。						寢疴巖洞屬蕭晨。聞說西坰節瑞陳。媚日金蜩屯翠幕。嘶風玉勒驀紅塵。秋園豆熟綦行屨。春甸花闌稅返輪。却怕石尤方別釂。叨將棘句簉嘉珍。													鐵網燈籠度九坊。五更三點趁簪裳。朝天館外千車殷。敬德街頭百果香。雅曲低昂隨鞠𦜕。繢章崇庳判潛翔。衷珠遊海知誰貴。鏟却東方十乘光。</text>
<title>送申佐郞 光立 赴京序</title>,<text>余嘗觀東方效中國。如東施之於西施。其中以小知自好者。率不過中國之糠覈耳。然而瓌偉倜儻奇倔之士。千百世有一二焉。東方人熟視之不察也。謂與渠儕。而惟中國人大異之。當時稱焉。後世傳焉。何者。中國尙才。而東方不尙才。中國知人。而東方不知人。薄命哉。人才之生東方者。究其理。無足恠。其九竅四肢百骸。與平人同。視其外得其中。豈人人而能之。今之中國。必有其人。其知東方復有如古之人。而泯泯混混。與流輩儕乎。中國雖有其人乎。地之遠數千里。無影響可憑。則與東方草木同其臭味。其終莫見知而死乎。抑因人拔之。或傳言語文字。以布諸今之天下乎。雖然。人之才有大小淺深。古之生中國者。有宏才邃學。不見知於當時。竢後世而乃或知之。苟其才之深且大。今之中國。亦難期其必知。其將有待於後世乎。申佐郞。聦明士也。其知東方有斯人乎。將在其身。或在其所相知。今之之中國也。中國之人必有問。其將奚以答之。余與子俱東方之薄命者也。泯泯於海外。顧無以聞天下後世。於其別。重有感於斯文。</text>
<title>送宣生 時麟 南歸序</title>,<text>有學問之士。有節義之士。有文章之士。有科擧之士。三代多學問之士。東漢多節義之士。漢，唐多文章之士。唐，宋以下。士多由科擧而進。而學問之士不乏焉。汴宋無節義。南宋只一文山。盖由科擧之習亂之也。我國四士俱不闕。所大恨者科擧數。不專於學問。而文章日卑。節義蔑蔑甚。士多病之。卽者科擧之道已廢。士將益專三術。豈非盛世之一大幸也。宣生自海南來。海之裔荒遠。罕佳士。生獨毅然拔出。旣專於學問文章。猶不脫略於科擧。千里跋涉。觀上國之光。將欲由科擧以展布其所學。旣無所成。而又不屑於進取。則慨然揮袂而南。余問其由。生折箸而數之曰。士之求進取。非但爲祿食以私其身。盖施設我所學。今者欲由科擧乎。不由文字之工拙。論議之枉直。干謁於有司。以自衒其能。吾不能也。設令得中。欲爲㙜諫乎。所論非所志。枉己以從人。吾不能也。欲爲論思乎。同列無可諾。唯論難無所曉解。苟合時議以取容。吾不能也。欲爲守令乎。順上司命令。以應無藝之求。以毒我無告之民。守令不可爲也。欲爲監司乎。順朝廷撗科。急程督列邑。暴殄生靈。監司安可爲也。欲下而爲偏裨。以助軍旅乎。則不可坐視中國之顚隮。不奮橫草之義也。欲上而爲元帥乎。則不可獨領不戰之兵。甘心於弘立，景瑞之爲也。於此於彼。都不可得。則求所以進取。適足以貽害於身。莫若卷懷我所學。復返我鄕閭。稻而飯。黍而酒。網而獵。鉤而釣。樵而爨。採而蘓。以待其時耳矣。爲文章。文章可傳於後世。爲學問。學問不外於身。承孔，孟嫡傳。與曾，思頡頏。下視宋儒。從事餘力。而兩漢之子長，相如。可與幷驅而齊騖。區區韓，柳諸兒。不足備牛馬之走。亦不難也。而當今士風之戎戎泯泯。正坐於節義之掃地。則宜先砥礪澡淬。壁立千仞。倬乎其不混於流波。使桐江一絲。將重於九鼎。首陽薇蕨。不沫於千秋。不亦可乎。余聞而偉之曰。子之言。先獲我心矣。欲有以言之。更無居子言之外。若復覼縷而詳之。不幾於罪言乎。久客余所。而疏糲不足以周急。今將遠邁。又無以供蒭豆之餘費。徒增赧赧。辭而爲別。</text>
<title>送冬至使李 昌庭 序</title>,<text>昔者中國畜我東國以海夷。而獨因服箕子遺疇。稍解禮讓。待之以外夷之首而已。此不足歎也。何者。昔我東三分。有新羅有百濟有高句麗。其時廣寧屬獯鬻。變而爲契丹。遼金遼東屬高句麗。亦自中國變而爲契丹。遼金與中國路絶。獨新羅由海路朝貢于唐，宋。羅人之適中國也。必涉蒼海白海赤海黑海。使十往不四五達。上副使各異船。各具表咨。如首使洪師範渰死。而書狀官鄭夢周獨達者是也。是故。三年一朝聘。式遵古制。而自別於海外之國。固也。於斯時也。國俗雖化於箕疇。鴻荒朴略。猶有未變夷者存焉。或有狼貪自雄。不服中國之敎。攷諸三國遺史。可知也。宜夫中國之夷之也。目今聖天子御天下。混一區宇。而神都定鼎。又迫在於燕京。我朝鮮亦因羅，麗統三之基。自東萊抵龍灣。皆入我版籍。自此昔日荊棘犬羊之地。爲我使筐篚之路。而中國密邇我邦。大語猶可聞。加以吾君事大之誠。歷累朝而彌篤。夫是之故。中國勑論我國。或稱內服。或稱藩邦。不視以遐外。禮樂文物制度云爲。彼此如㝈子之相似。而獨未變者。言語耳。豈獨如箕子小變夷風而止哉。余嘗三忝觀國。猥廁朝賀之班。竊有慨然於中者。中國立賢無方。洞闢四門。霜露所降。日月所照。無不衣被聖澤。雖旃裘左衽文身剃髮之俗。苟懷好音而歸化。率冠帶于朝。大則朱丹其轂。暎貂珥於㙜省。小則絢耀其文。振聲華於科甲。獨我邦英俊士。雖才懷經濟。可以擔當天下之將相。而不敢窺左足以涉朝端者。何耶。向者天朝士夫因東征。多到我邦。聽其言。中國士論。多我國文章。以爲若使應擧中朝。其人才之多。過於湖廣，江西。余聞而喜之。嘗見中朝應擧文。湖廣，江西雖多偉作。若使東方佳篇並列于其間。吾儕强彼乎。彼强吾儕乎。昔在前朝。李穡占嵬科於元朝。崔致遠作官。流聲於唐朝。此路之茅塞。于今數百年。是豈獨天朝士路之隘。我國人士之一大愧也。向在數十年前。我朝中有論。欲請中朝遣子弟入學。事未定。會國有難。至今我使之奏事天朝。車軌相結。而未遑於建白。余窃痛焉。今者吾友李君充副价。賀南至于燕京。使事各有命。雖不可越俎。男兒之作此行。不可屢得。而近者奉使一人而兼數請。中朝無不可其奏。虛往實歸者皆是。李君有志氣能幹事。於國事盡誠悃。何不謀之有司。咨之衙門。奏之聖天子。使東方復前朝盛擧乎。今首使我朝名彦。雖抵老落拓。而使之辦天下事。猶有裕。書狀。南中英士。能文章。富意氣。皆余所嘗熟。俱不遇時。懷瑾瑜而未衒。爲士輩之慨惜。如使得遂此事。使我邦懷器抱道者。售才大邦。展武於天下。使榑桑之影。西達於金㙜。太液之波。東漸於靑邱。其裨補本國。資藉大邦。爲如何哉。李君善治民。所歷三邑。皆有治行爲第一。昔黃霸由穎川入爲丞相。有漢故事。今君入天朝爲閣老。有何不可。余亦薄有所得。以老洫遐陬。無聞天下爲媿。彼老聃以天下爲隘。騎靑牛而出關。况今天下一家。吾君之所父母在彼。入關求達於上國。有何妨哉。吾雖老。亦有志於斯焉。李君豈無意乎。</text>
<title>送別咸鏡監司張好古 晩 詩序</title>,<text>惟我咸鏡北地。與兀郞哈壤界繡錯。兀郞哈者。卽古蒙古女眞之遺種也。其俗相聚爲部落。落之中有强有弱。而聽命於强者爲之長。長之中有强有弱。而聽命於强之大者。合羣長而爲之酋。於是乎猗角相雄。睢盱相讐。傳箭關弓而起。豆滿江以北。無日不風塵。又其地苦寒。不宜糓。多攻刦人。不安其生。相卛而投我界。我國自祖宗朝來。謂來者宜不拒。許居於砦塞之外。自會寧抵慶興五鎭之間。環耳辮髮之氓。倚長城而家殆萬戶。近者胡運漸熾。桀黠繼起。尼湯介，栗甫里作孽於癸未之後。忽溫阿耳之屬。又乘我壬辰之變。狺然於一帶水之畔。擾攘我邊堡。虔劉我藩鄙。使百年歸附之胡。一朝係縲老弱而北。長城之外。殆無有遺落。揆其勢。如舐糠及米。豈止於蕃胡而已乎。宜朝廷北顧之憂軫也。况近來奴兒阿赤。中國之所憚者也。其落連延於建州衛之北。橫行於戎漠萬里之間。東呑西幷。所向無當。我西北之民。狼顧於斯久矣。雖然。咸鏡一境。有南北兩道。皆阻隘易守。繇鐵嶺過摩天，摩雲。左據山右並海。直北二千里稍平衍。猶可以人民城郭。籍水陸以業。惟北道皆高嶽大巘。全山而無野。惠山長嶺。與白頭山爲隣。居民射獵以衣食。綿千里一無用之墟。其始斥界開邑。爲南關內地設保障也。不有此則咸興以南。其不爲虜巢。幾矣。窃觀兩道之民。自昇平數百年。恬憘於戎事。至兵後流徙失葉。百不能一二於平時。故八道之號稱精兵。無不髮櫛而囊探之。資衣贏粮。赴戍數千里。加以玄冰黑風。遠人不能其水土。朝廷以賞給爲香餌。法令爲㘅勒。始科擧以抄之。卒驅逼以遣之。其違者梟首以懲之。至抄百闕一。罰及於守宰。其科條嚴且備矣。然而胡虜之地。周兩道數十邑。其取路甚多歧焉。路於慶源，慶興則坦夷無障。曠然一平坰。路於鍾城，會寧則迤西抵老賊營不數日程。路於長白山之麓則自胡中抵明川城。又抵茂山鏡城城底。其間率多無烽無堡無人之境。又於別害而路。則距咸興數百里。達虜庭爲一康莊。又由永興北村了德里而路。則去胡地不甚遠。往往樵人得異屨於林薄。時有毳衣者乞漿於村夫。大抵每歲七八月之交。山林葉黃。採蔘之胡籠山包野而至。必兩人擡一小艇。旣渡江。藏艇林藪。雖窮谷幽林。無不蹂躪成蹊。我人望見之。先自竄跡。不敢問誰何。盖沿邊列鎭城中草屋。皆不過數十。諏其實。太半虛無人。欲以搆假屋。疑彼目也。設有數賊提杖薄城。其能守堞者。悉老病兒女。不滿數十。豈不寒心哉。吁。老賊兼幷羣胡。兵力已强。財粮已裕。威懾於遠近已久。立馬吳山。猶且不憚。况乎兵餘挫衊之我國乎。設不幸一朝乘便南牧。則以我之兵之財之紀律。用何術以抵敵乎。向者倭寇之變。賴天朝得復疆土。夫不能自强。向人求哀。可一而不可再。况彼倭自南而北。猶假西兵以却之。今此之寇。其來必自西北。援兵之路梗矣。雖欲致天兵之救。其能飛渡海耶。又况天朝之於㺚虜。門庭之寇也。其能捨門庭之虜。而救域外屬國耶。其勢必不能也。昔我太宗朝金宗瑞觀察斯道。斥胡地開六鎭。當時謗語盈篋。吏民愁苦。甚至詛呪蠱毒謀去之。宗瑞不動色。封事連章十餘年。然後成之。我國至今賴之。厥後當事者喜因循。邊務日壞。鄭相國彦信能彌縫補綴之。兵政頗有條理。盖因宗瑞故事。沿襲得其當。北人至今稱之。玆者將士解軆。征催日劇。富民豪吏。竄名於三營簿籍中。以逋防守。三營容而受之。增以權門勢戶。憑關節毒痡居民。鷄犬亦爲之騷然。故民間生男。夜聞呱呱。朝而寂然。詰之則已瘞之地矣。盖其俗苦男丁之役。自滅慈愛之天。征役之苦。一至此哉。是故。方今固圉制敵之策。太上安民。其次足食。而足食有一道。以北地爲此道。所謂以齊王也。北方産銀。非獨端川。所在名山大川。無往而不銀礦。苟令許民私採。以開衣食之源。而又令輕繇薄征以來之。則貨之所居。四方走焉。民資於食。兵資於民。而邊境之饒。不待力而致之矣。噫。北方急矣。主上不安席。羣臣以爲憂。苟非其人。其孰膺是責乎。萬曆三十五年。朝廷用張君廵察是道。君自在鳳山。治聲最一道。不數載。陞數階。遂以節按湖西湖南。入朝爲承政院知申事，戶部左侍郞。及是命。朝野相與賀曰。使是職如不得。不循一己之私。卹民隱而諳邊事。不侵藩胡。不迷節制。務裕財峙粮。以爲鍊卒禦侮之策者。其不爲臨亂僨事也難矣。宰相以君備是選。亦可謂知人能得賢矣。夢寅爲御史於西北兩界。周行於豆滿，白頭之間。於邊事備嘗其本末。不能不爲北方長慮却顧也。於是乎首序而尾詩。以勖其行云。						昔在丁酉歲。王命繡我衣。廵邊撫遠人。半歲驅騑騑。一條並海路。日午恒昏霏。咸關排北門。摩嶺歷嶔嵜。前登七寶山。雲骨何㠑巍。行戛雲頭城。辮髮迎麾旂。鉦皷出長城。隔江胡馬肥。歸途掛弓亭。七月天霜飛。山川正峭深。金氣夜依依。懸購試壯士。戎落宣風威。綿幕小窠蛛。驕兒奔怒豨。邊城早閉關。獵騎緣江圍。睚眦起蠆芥。毒矢向我機。近來古月明。天狼燦垂輝。潼關一夜陷。荒墟秋露晞。都尉發忿兵。絶域生還稀。白骨堆戰壘。邊草春不菲。漢兵歌出塞。千里長號饑。刁斗憶寒衣。閨女感伊蝛。老賊復虎呑。龍荒趍指揮。將軍邊上老。食瓜猶未歸。朝廷簡賢士。弢鈐藏布韋。桓桓張相公。風彩何頎頎。萊公設北鎭。方子寧依俙。文正破西膽。與子或庶幾。治績甲西南。異渥紆金緋。憂虞輟要樞。推轂遠王畿。恬嬉世云久。邊政日已非。糠覈尙不厭。北甿生事微。邊將日高會。歌管圍羅幃。先聲憺絶徼。猛士如征翬。風霆鎭闔境。號令誰敢違。行看左賢王。係頸來丹闈。長安奏凱日。紫綬映黃扉。竪儒食枯硯。見噬公孫腓。君歸倘思我。訪我磻溪磯。</text>
<title>送洸侄遊洪州序</title>,<text>余觀古之賢豪士。能做大業成大名者。未有不困頓憔悴於始也。呂望王者師。而皷刀於朝歌。寗戚覇者賢輔。而扣角於齊東門。百里奚顯其君於天下。而七十飼牛於市。是故。書曰。天閟毖。我成功所。張子曰。貧賤憂戚。庸玉汝於成也。爲其非勞苦空乏拂亂。不足而動心忍性。而益其不能也。洸。吾柳氏主器人也。敦和醇懿。忠信恢坦。盛爲流輩所稱。又通論語，孟子，朱子綱目，韓昌黎文，少微通鑑。爲文操筆立書。沛然若水之建瓴。人皆曰柳氏有子。自丱角。求擧進士。雖未能遽收摘髭之功。而高捷嵬科。陞名禮部者非一二。父母之喜。一家之望歸焉。其立身揚名。光先人舊業。可翹足而待也。然往在癸未秋。對策大庭。深爲有司所歎服。貫於三十三之額。而卒不幸見黜焉。今年春。又擧國子試。運翰如飛。詞意俱融。日之方中。納卷而迴。朋儕拱手咸聽其指使。一塲聚首而稱曰。今日之擧。柳某當爲冠。及其金蓮之榜揭于丹闈。則以雍齒尙侯。而以李廣不封。莫非命也。豈可以人力爲哉。今將布衣幅巾。南轅洪陽。欲以窮墳典習文辭。三月往而八月歸。其意雖確。而其行則可謂困矣。余聞其行。俯而吊。仰而賀。作文而勉之曰。洸。汝家窶甚。食踈糲衣短褐。生不識膏粱之滋味。羅縠之輕暖。三十餘三年。不爲少。而以如此之文辭。不爲有司者所採。以如此之德器。不爲當塗者所薦。齷齪趢趗者。擁徙隷馳堅良。呼喝於內庭外衢。而汝獨僮如拳馬如羊。懷才不市。局束而南。其困頓憔悴極矣。是可吊也。然而今之行也。棄繻題柱之心。宜益激昂於前。而讀書千回。綴辭百篇。去也垂橐。歸也稛載。則其文章學業之益。所謂非昔日吳下阿蒙者也。以是而馳騖於術藝之塲。以䘐其强大之敵則彼將戢銳挫堅而自退藏。疇敢厲一鋒以逆吾鴈行者哉。是可賀也。雖然。男子生世。將以堯舜君民爲志。不可爭一科一名於聾瞽之世。以得不得。爲幸不幸也。汝之才不及呂望，寗戚，百里奚。其困窮不如鼓刀扣角飼牛。豈可以一失缺缺於中也。當今明良慶會。千載一時。苟有志氣者。寧不欲修名增業。爲社稷爲寅恭哉。汝其無意於斯耶。余之望汝。非獨爲一家也。大有望於吾國家社稷也。行矣勉乎哉。</text>
<title>送湖西李觀察使稱念湖中親舊序</title>,<text>三十二年春。湖西方伯缺。朝廷命李公往代之。湖西。是余曩所住也。一道大小政務及民間利病知之悉。莫余如。當一一曉左右。以爲行贐。但公之除是職也。詞臣撰王言。則有敎書在。入政院辭也。承旨代王言。則有傳敎在。其告諸大臣行也。諸大臣所訏䂓模畫在。其他可否。皆自計甚熟。然則公之行也。以何言贐之。言之公者。不待余云云。其私者。固不可言也。雖然。余獲私于公餘數十年。言雖涉私。公必容採而不之尤。試言之可乎。曩余之居湖西。所與相熟相親者不尠。有趙洽者。有南浚者。洽性明達。以多才幹善辦事。名載吏部薦。其在家奉老父。無子弟之過。鞠撫亡兄子如己子。一鄕善之。浚中武擧十餘年。嘗補部將不仕。爲人純明雋特。善武藝。可做大官。有名而無命。人多惜之。有趙景義者。有南秀衡者。聦明力學。日孜孜不懈。頗有成就。恐其倀倀無碩師。使長才中替也。之數子皆相與余居相邇。朝夕恒相對情欵甚。公之廵到恩津。飮食之護恤之。招接而厚遇之。爲余稱道之。以逮其父兄子侄可也。有金興瑞者。谷城守也。年七十猶善於詩。操筆立就。鍛鍊無瑕纇。有郭希泰者。郞中說之長子也。年少才俊。其詩繼家聲。能成百韻律不窘。有李公海者。儒士也。精巧絶世。目所接物。無不倣像而雕成之。極其工。又能文。雖秦，漢古書。一讀輒冰釋。有李希顔者洪僖者崔男秀者洪世贊者金德麟者閔惕者洪汀者趙淹者金珏者楊大振者。皆聞人也。嘗與余居相邇。數往返。情欵甚。公廵到連山。飮食之撫恤之。引接而好遇之。爲余稱道之可也。有鄭洪佑者金益剛者徐龍虎者鄭山雷者在扶餘。或文或武。皆業其業者也。有李以載者尹彬者崔湜者在公州。羅雲翼者朴而立者在韓山。皆英才。其文章不凡。其進而未已者也。公之巡到其地。爲余施惠。如前所陳。其居大興者。有余少時友崔尙立。其居淸州者。有余表姊夫金繼生。其居林川者。有余表兄東萊府使洪遵女爲進士趙璞妻。皆以京城之蟬聯茂族。挈挈避亂于玆。甚可憐。公之視之。不比於向所陳者。大賚而優惠之。余生長京城。聞鄕村人士遇京城士夫存問。則雖一死鷄一壺酒一紙空文。無不喜且幸。每窃笑之。及余居鄕曲數載。有京師舊識因行官寄問。則非但觀其姓名。慰戀戀別離之懷。州邑稱之。隣里榮之。其爲鄕曲光華。可勝道哉。願公勿以此言爲私。是亦仁政之一段也。如一道大小務及民間利病。可訪此輩而得之。是則籍其私而行其公也。豈云無所補哉。</text>
<title>送宋德甫 馹 赴淸州牧詩序</title>,<text>送行以酒。古今之情均也。友朋相聚。如箎如塤。分張兩地。一弦一矢。臨歧攀袂。擧盃叙別。此人事之至。非假外奬爲者也。余則異是。每於親友送行。必以詩詞替酒。是豈慕道之情淺於人。雕虫之披優於世哉。盖念今人以酒相接。獻酬紛如。較量戶之寬窄。鬪杯心之淺深。嗔點露之溢斝。禁餘瀝之墮地。苟違是道。兩情無歡。若余性雖好酒。不能二鍾。眩眼疾首。亂想胡辭。吐茵罵座。僵仆以睡。嘗於賓筵。試交餞觥。半歠而餘留盞底。三勸則卒瀉席上。仍把滿酌。跪進於客。或冷笑而視天。或藏怒而沮色。雖鯨飮之弘量。亦雀齕而報余。吁。豈使虛文應俗。索然於去留之際哉。是以。游子告別。居人勞行。季倫之罰籌委山。余不肯把爵。二疏之供張如雲。余未曾結軌。只以一張楮素。數行文字。寒談冷語。寓聲於鍾皷之塲。剩句殘章。寄誠於山河之表。拂世戾俗。將何以爲情也哉。雖然。酒藏之胷。宿昔而醒。詩貯於篋。道塗是隨。醉裏千言。一醒難記。篇中片辭。千里代面。况我童稚之親。復勞悃欵之求。余詞雖陋。必不覆瓿。敢不掇拾蕪言。以替餞行之觴乎哉。</text>
<title>送尹靜春 暉 海州詩序</title>,<text>余性倨野拙訥。不喜下人要容色。又不學華外扮貌。欺當世窃厚名。先相國多之。時桅蠟者機穽相望。相國訶詬之。使計不得售。微相國。吾其枯魚哉。嗚呼。相國沒已數載矣。余與君同銀㙜。聽其聲視其貌。察其動止。相國其不亡乎。賢伯如中原。賢季如三陟。悉要余語。今君出海州。又索余詩若文。今之處中朝名文章者比肩立。其求之余。伯仲季同之。吁其知余哉。感其賜而悼其亡。又歎諸君相繼而外也。有以密贈之。</text>
<title>萬壽節朝天宮演禮詩序</title>,<text>八月五日癸丑四更。舘門開。驛馬畢至。余與一行人具冠帶。以鐵絲燈前導。西遵街衢。至正陽門下馬。循宮墻過西長安門。紆回入敬德街。燈燭晶熀。商賈畢會。百果照爛。香臭載塗。白檎紅檎黃柚靑橘穉蓮軟梨桃杏李柰堆積如山。不可勝名。其中有長檎如苽。怪狀特殊。生來未曾聞者。轉過大舘。白浮屠高不知幾百丈。金扁大書曰蓬萊眞院。疑是道觀。而問之舘夫。曰。有僧徒居之。每年正月一日一開門。人不得入云。未知信否。行二十里許。入朝天宮。千官畢會。各異燈狀。譯官輩見其燈。知品高下。入東廂。朝士具朝服偶坐。語不喧聒。皆低聲密語。百商持酒食。充滿外庭。昧爽皷一聲。千官就班。各衙門輿隷輩。一時盡奔東西廂外。一庭寂然。東西班紅衣裳金冠。彩繡大帶。環珮琅然。班旣齊。千官咳嗽三聲。聲喧天地。須臾有斑衣優人大叫三聲。仍擊蹕三聲。號鳴鞭編。繭廣四五寸。長數丈。尾長而細。揮之聲侔霹靂。西廂屋瓦上有報曉之官。金冠紅衣。自曉初搢笏而立。至是已退。千官進班。道士黑巾。以黑帛兩綬垂巾後。所服紅袍。衣長裳短。四旁有一襞積。僧人黑錦袈裟。初於東班外從行。而至進班時。入參班內。在我國班前。儒生有黑袍者一行。是▣人也。藍袍靑衿者一行。是監生也。皆在我國班後。臚人傳唱揖拜伏興。千官齊拜。五拜作揖。天樂鏗鏘興拜起。節奏相應。臚人又唱跪。殿上高聲讀表。聲震大庭。訖又四拜。臚又唱山號三舞蹈。千官揖拜。張拱引袖左右旋。擧足爲舞狀。齊唱萬歲萬歲萬萬歲。一庭訇然。又四拜而退。退不回班。拜後不振衣塵。						三更河舘闢重門。傳騎盈庭驛竪喧。結束冠裳遵夏制。輝煌籠燭並宮垣。家營綺饌分金盒。坊掩珍藏卷彩幡。寶㙮千尋聆夜鐸。天宮重鑰叩晨閽。彤墀別色靈鼉震。華仗齊班振鷺飜。珠珮珊珊鳴落月。金蜩烱烱映初暾。嵩呼殷地千官舞。仙樂縈雲五岳掀。萬里疏榮參虎拜。三淸開路近龍軒。名淪遐裔慚仙籍。跡廁羣英賀聖恩。禮罷天香揮滿袖。紅塵九陌散金根。</text>
<title>萬壽日次唐賢早朝諸韻詩序</title>,<text>八月十七日。乃萬壽聖節也。四更詣闕東。長安門已開。承天門端門午門左右。皆立馴象。金勒籠頭。明鏡燦爛。以文薦被之。儀仗相繼入明庭。玉輦前後皆張樂。聽之如均天縹緲。千官絲絡華燈蓮燭。星流銀漢。皆列坐於五鳳樓下。金冠朱衣。光耀曉月。玉珮之聲。縈於雲表。閭閻市人。皆具酒食茶果。充牣西廂。命從者能元。將銅錢買湯餠香酒以療飢。是日免朝。未明。千官成班。有呵卒突班。開路甚肅。贊引之官左右引閣老葉尙高而來。身長九尺餘。儀觀魁偉。鬚髮半白。先是每於節日。皇上免朝。故千官多不就朝。葉閣老以爲皇上雖免朝。臣僚不可草卛。以曠盛儀。令千官一如見朝時齊會。至是千官之會。動盈大庭東西班。不上御路。五拜三叩頭而散。盖萬壽之賀。外國皆不敢入班。而獨我陪臣僕隷。無不就列。多見天朝待我禮甚優也。天旣明。就光祿寺。將喫下賜酒飯。未至坐席。已見下輩爭先挐攫酒饌。成一戰塲。旣坐。館夫斟一鍾酒。余意天賜也。不可一擧盃而止。禮罷。就御路上。一拜三叩頭而退。						昨夜蓐收回玉斗。西天王母獻金桃。獸環曉動晴雷殷。鳳輦朝臨瑞靄高。星拱王心秪夏貢。海涵皇澤逮秋毫。鳧趍蹈舞仙班後。却訝塵軀着羽毛。						鳧舃西飛雲路長。仰攀鵬翮杳摩蒼。市中驟貰黃金帶。分外難堪彩羽章。䲶瓦月滋三夜露。獸爐風散九天香。獨將東篚參朝列。私賀皇家禮我王。						聖壽桑田幾握籌。九天樓閣爽重裘。金墉怳隔三千海。玉席稀看十二旒。壺箭漏殘仙仗肅。盤莖露濕彩霞浮。他日烟簑淸漢上。夢魂應復到螭頭。													九街塵淨曉風寒。紅葉黃花秋正闌。瑞靄滿空瞻寶扆。金蜩交暎拜仙官。雲門雅曲宮中出。光祿香醽盞底乾。落魄東韓來玉界。世途誰道上天難。						霽旭丹輝分鳳閣。曉風交舞彩龍旗。充庭禮媿三金篚。補衮才非五色絲。末命謾沉滄海外。上淸方覩白頭時。丹墀一下難重陟。徐步花塼出故遅。						宮柳千絲玉露垂。筍班初肅漢官儀。朝鴉集殿晴雲閙。馴象回輿翠嶽移。廁跡龍庭眞我幸。蜚聲鰈海有誰知。文章鳴世將磨滅。彩筆難揮太液池。</text>
<title>慈恩寺詩序</title>,<text>慈恩寺者。廣寧古寺。而高大監淮所重修者。殿宇宏麗。階壇房屋皆齊整。佛殿盖以碧瓦。金身三軀並坐雕榻上。一面之大經十尺。百軆稱此。榻前左右。立五色介冑神各六身。神采慘憻。毛髮如生。其他大小佛。不記其數。丹靑繪畫照爛流光。皆令人愕貽。殿前又建華屋。周匝三面。安四天王及猛士控馬之狀。其雕鎪環恠入妙。又於殿後。搆別殿數三重。樓屋凈㓗。地上皆鋪碧甎。不見一點塵氛。庭列奇樹香林。刻花爲石盆。安排花木間。殿中有羊角燈靑銅鏡。衆香裂鼻。有魁龍巨狀之釋。揖讓雍容。有秀才讀書做業于此。嗚呼。高大監榷利遼左。商農之貨。並歸囊槖。爲此無益之擧。以害羣生。豈因搆此佛舍。逭罪于冥憲。見此役。豈但中國費財。我國銀蔘。亦必消磨于此。不知其幾許。可歎也已。雖然。中國技巧之妙。物力之雄。槩可想。我國樓觀寺刹。特一蔀屋而已。自古詔使之來。每以關西樓閣。王京殿闕。夸嫭其綺麗者。眞兒戱也已。以此觀之。中國宦釋。輕易我卿相。無足恠恨也已。						千層寶殿俯城闉。巨佛應兼百億身。奡負虹樑驚屭贔。龍蟠繡榻看輪囷。藤床七碗名茶冷。粉壁千年古畫新。一炷牛香生計足。肯輸東國執珪臣。						誰將蘭若敞城闉。碧瓦朱甍結搆新。蓮榻香烟趺白足。檀林花雨坐金身。元戎紀績雖平虜。閹寺修緣只病民。消了萬金開寶界。三塗能見脫車輪。</text>
<title>贈瀋陽擧子寶都，寶印昆季赴北京詩序。</title>,<text>往者高麗時。鄙生玄祖柳淸臣事忠烈王爲丞相。隨世子朝于元。世子失國。不得歸。元仍封之瀋爲王。時從王朝元者。皆留瀋爲華民。至今東寧遺俗。招神必先稱我王萬壽。生子必先敎東語。不忘本也。丞相因王事不成。亦留瀋不得歸。獨翰林趙孟頫畫像贊歸國。其在國多子孫。訖有許多派。繼氏不絶。在瀋亦有二子。今不知有子孫否也。或傳東寧及瀋陽姓柳者。皆籍高麗云。得非丞相子孫乎。大人瀋陽人。如見貴地姓柳者。願以此詩示之。不勝區區。						檀木生君並帝堯。洪荒陶冶歲年遙。九疇告武東封遠。三氏治韓屬國饒。合濟新羅都版籍。開麗王建變風謠。環疆鰈海虔侯。度飛舸鯨濤欵上朝。江左百年知有謝。湘中三戶最稱昭。華門姓氏高興柳。賢相名淸舜代陶。奉翊儲君辭故國。逡廵中夏滯遐軺。楚子離讒武闕閉。蘓君持節鴈門迢。北朝垂鑑恩涵海。東土分茅地近遼。子弟八千無一渡。童男五百付歸橈。王孫書畫鶴仙感。相國繁華桃梗漂。八葉在東同蔓瓞。二兒留夏似遷喬。吾王萬壽傳巫祝。夷語千年寄齕髫。屈原生郢宗顓頊。吳季觀周識武韶。西轄三脂危鬢換。東寧重渡老魂消。耳孫肯搆誠遲暮。鼻祖遺宮歎寂寥。路入盤山天竟野。水浸濠岸雨終宵。書生何處來傾盖。逆旅今朝共頓鑣。映座風栽驚颯爽。遙程行色苦蕭條。機雲向洛千人廢。軾轍辭川萬口囂。家世雖遐東海徼。詞源欲捲潞河潮。前朝殊俗憑誰問。曠世同鄕實未料。吾尻有輪遊赤縣。君身無翼上靑霄。紅塵城外途雖逈。白玉京邊跡共超。何幸朝天趍咫尺。佇觀攀桂馭扶搖。他年奉詔臨藩境。擧國擡頭望雅標。僂背倘容迎使价。溫言能問廁班僚。文章累黍知誰重。事業雕氷不自聊。金景無輝藏肅氣。火旻如烘煽炎飈。驅騑愼保千金軆。斜日離懷倚麗譙。</text>
<title>題李僉知 升亨 梅鶴帖詩序</title>,<text>梅鶴主人李君。余弱冠交也。家有少妓。實長安名花。能歌詩。作九臯之唳。亦女中梅鶴也。自南始還京師。人未有知者。余始謂兒女能文字被歌曲。東方所罕有。方春好花柳。爲之觴之南山之上。俾唱之。酒闌。賦一絶以寄興。忽有飛語聞惡言。坐是席藁西湖已三載。古人處西湖。有梅有鶴。而余之居無是二者。窃嘗斷斷。一日。君以韓西平梅鶴詩來。邀余和之。吁。君家有別梅鶴乎。胡不遺西湖客而獨占京塵中耶。余旣徵於熱。欲吹冷。敢賦諸。第思之。詩言志。假酒而發。余無酒。又安以再直之。夫梅與鶴各有高標。君子所宜好。昔余爲似梅似鶴者。猶賦之。况其眞者乎。只懼余言之過直。而以重致飛語之聞也。						紅塵交際苦違遅。瘦鶴寒梅繫夢思。二者有期知不負。半山風月獨吟時。						風前玉羽媚仙姿。雪裏寒葩侍邃帷。爲問孤高誰得似。西湖詩老爾先知。						看花南麓久棲遲。養鶴西湖有所思。昧者錯疑吾玩物。誰知知止乃知時。						素姐胎仙別世姿。多君兩得昵書帷。孤山處士還空手。白地淸遊誰復知。						主人嗔我賞花遲。何遜楊州訖可思。獨鶴候門應有客。臘回南郭我來時。						庾嶺寒香崑閬姿。誰敎來守玉人帷。君看南陌高吟客。外醉中醒世莫知。						玩世狂吟拙宦遅。非關游女可求思。孤舟載鶴歸梅塢。何似紅顔潦倒時。						君家玉樹美人姿。排去嚴寒不入帷。獨有遼陽千歲老。戛然聲裏兩心知。</text>
<title>遯居寓想十詠序</title>,<text>老子曰。知不知上。不知知病。是大不然。趣有所寓。貴盡其情。其知其不知。不須問。昔者桓伊善吹篴。王徽之遇之溪上。素與昧平生。請伊吹笛。伊據胡床奏三調。不交一言而去。是不知而知也。豚犬兒瀹持一冊請之曰。所驩韓生有所驩朴公。搆別墅。欲求十題。地遠不敢屈冠盖。爲繪之斯冊。俾瀹謁之。余取展之。則畫別墅溪山備甚。其中野服不帶。使童子奉杖者。卽主人朴也。余笑之曰。汝雖不知朴而韓知之。余雖不知韓而汝知之。因知而求不知。是不知而知也。彼桓伊昧徽之。而一面之溪上。猶弄三調。今也旣有兩知。又得諸畫中。溪山一公物。文章一天工。彼此俱不可私。不交一言。寓趣盡情于十詠。庸何傷。是非老子所忌者也。遂濃墨以涴之。墅在公州儒城。朴公名希哲。韓生名必久。</text>
<title>送高書狀 用厚 序</title>,<text>不佞端居絶物山之巷。出半辭如河淸。而世咸道某雖散居左地乎。其所言必不朽。異日滄變爲桑。而載其書者。名姓與之新。今中朝多賞音君子。不讓古之人。而得其言布之彼者。偕不朽于天下。用是知者。先祖道丐其言。不知者緣親愛知故轉索之。惡。不佞惡能塞是望哉。高生。吾豚犬瀹進士魁也。帶御史賀冬至于中朝。數惎瀹來訴余曰。寧無行。行不可無相國語。余蹙然駭曰。是故霽峯公之胤耶。余嘗畏霽峰公文章弁一代。洎夫發義旅死錦城。而後乃今。高風峻節。藉藉在中國人覩記。今生之貳騁价如中國。必多聞而識之者。余亦三忝觀國賓。其膚言或入人稱引。高生乎其取余言。誇之沿路。又誇之京師。又誇之木鐸者曰。我東國霽峰公之子也。其行某序之云爾。非獨生之名賁余文。余之文亦賴霽峰公偕不朽於千百歲矣。昔余守南原。玉川人士得余言而重霽峰公祠宇。今又重高生行。終始爲高門㫌。</text>
<title>送海運判官曹 佶 詩序</title>,<text>自夏禹分貢九州。別土品爲上中下。而賦稅之夥尠得其正。凡朝家宗廟百官軍旅之需及大小經費資用於緩急者。悉征於四方萬民。輸諸上都而倉螤之。然後國家之命脉達焉。是以。蕭何之轉粟關中。寇恂之給餉河內。耿壽昌之歲輸四百萬。劉晏之恒運數十萬。國贏民賴。運祚隨昌。皆須得其人以濟也。今海運之設判官。顓爲兩湖之稅。湖之南五十七邑。其稅聚于靈光。湖之西五十三邑。其稅聚于牙山。判官捴管兩湖。符移列邑。飭漕軍結舳艫而輸之海。必得廉明幹謹有威風歷敭㙜侍之人。乃克塞其選。萬曆戊午。朝廷用兵曹郞曹公畀其任。時余忝亞吏部。適尙書缺。獨其銓。而使公膺首薦。人或詰之曰。朝廷重內輕外。吏部揀㙜省難其才。若之何俾若人不內而外。余曰。否否。余自幼抵老。於海運之難。覩聞熟矣。請備陳之。盖列邑守宰徵諸民藉公稅。半爲妻孥私。輸峙海庾。雀鼠之耗。又至千百之壯。及上之舡。納之京倉。其費又多無名。昔在昇平。余忝殿中官。點撿江庾。挑玉揚珠。堆庭充宇者。皆兩湖之稅。而或多敗腐紅綠糅之。恠問之倉吏。或曰。船人偸白粒。或渰水滋其乾以充欠。或濡楊木揷米中。以補㪷斛。故其米生醭。味爽色渝。其石不億。不可悉易。自古卽然。余竊歎之曰。人心惡也。是時也。有許瑺者爲戶部郞。疾餫夫狗偸。建議積米船艙。結藩笮封緘之。使船人毋敢着手。於是乎運吏紿之曰。風濤作。藩笮固。不能推轉以敗舡。是時國家失其米過數萬石。朝廷不罪餫夫而咎許郞。余竊痛之曰。吁。國綱弛也。至兵興。天朝出山東粟。餉東征士。天朝掌運小胥窃其粟過半。鋪其餘于浿江之岸。汲江水浸之。其粟之衍充。元數有剩。及其乾也。皆隨風而飛。余又痛之曰。吁。人心之惡。國綱之弛。天下一囮。而究其歸。皆緣有司不得其人也。今公之判海運也。以廉明幹謹之才。擴威風於㙜省之餘。以振國綱勵人心爲號令。先鈐束守宰。毋令有稅外之徵。嚴飭運吏。毋令有雀鼠之耗。威戢餫夫漕卒。毋令有濡水揷楊。以致紅綠之腐。隨風之飛。卒能如蕭何之關中。寇恂之河內。耿壽昌，劉晏之歲千百萬。致上中下之得其正。而無愧於夏禹之貢。則輟內補外。無非國家之益。而吏部之獨薦。永有辭於得其人。於斯乎深有望於公。公新卜居余之隣。將與余對霤而廬。於其行也。首序而尾詩。以別其別云。						玉粒千車下海倉。雲艎萬舳接風檣。盤中爭喜餐成綺。禾下誰知汗似漿。蠻寇斂蹤途不梗。靈胥息怒浪無揚。回旗北上春衫薄。卧看潮頭蜃市張。</text>
<title>送僚伯李校理朝天序</title>,<text>吾僚兄李君有朝天萬里之行。索言于搢紳諸公。以求贐其行。苟能詩若文。咸不愛圭壁。於是空右簡以屬余曰。子其爲我序之。余拜受而書之曰。余嘗於數年前。再奉表如中朝。中朝之山川風謠及沿路所繇。余無不備知之。自鴨江以西至遼東城。其間山川紆曲。略與我國同。盖唐太宗以前屬高麗境。地勢高寒。其人先秋而裘。遼東一大都會也。城中戶十萬。民物殷盛。中朝新面目。始可見於斯。而荒陋則有焉。自此以往。皆平陸莽蒼。除鐵山，巫閭山外無山。從鳳凰城抵海州衛。路甚直如弦。而我國使价。必經遼東城取迂路者。以奉都司文字責車馬故也。若移咨呈文。從直路而行。其費豈止省千萬乎。西取道至廣寧。廣寧。一大都會也。總兵都御史駐焉。其府物衆地大。中朝繁庶雄富。於此乎可想。閭陽十三山，曺庄，潼關之間。與胡地綉錯。㺚奴零寇鼠伏草樹中。多掠行路人畜。甚至鉅卛千萬醜。乘其不備。火廬舍血人衆。無虛歲。故商旅者。驅騾馬以嘯。不敢厲其聲。自玆距山海關不遠。關城從海抵山。連萬里長城。粉堞斷續。不究其延袤。關之內。列寀雄麗。人家且萬。士女都雅。物産靚華。實爲帝都之亞。自此人烟散野。亘帝都殆千里。其中永平府，薊州，通州近帝京甚。皆大都會也。禮樂文物事爲之盛。豪奢任俠商賈駔儈之風。夥萬勝。皆萃于玆。矧在帝都升平二百年。爲列聖經營人物之府庫。雖淵雲墨妙。豈能以記萬一乎。若余者。偏方一鯫生。生長甕中。足不涉靑邱數千里。卒爲均天化國之遊。於是撫華表柱而吊城郭之興廢。登八角樓而俯華夷之山川。臨望海亭而覩扶桑之旭日。入孤竹城而揖夷齊之淸風。陟天地之壇。禮國子之監。而觀聖朝制作之雄。終至攀雲闕。逼象緯。廁筍班。周旋步聚夔龍之後。然後反而思之。東方小矣。吾身陋矣。均爲聖人氓。獨局於內外之別。未免拘囚烏蠻舘裏。使胥徒驅我輩如牛羊。可勝痛哉。今李君遊關東。飽飫形勝。其在我國胷中雲夢。果有如李君者乎。然而今此之行。回顧東韓。較其壯觀。可覺吾生四十年之未始有生。而有生於今日始。李君。文章士也。其到彼也。必抗章陳辭。使繼自今洞開舘門。任我輩交遊觀覽。無間於中國人。則余當自效毛遂之請行。不復以萬里爲遠。益觀前所未觀者。						萬里脩程始一鞭。靑山複複路綿綿。鴨河撑艇蘆中入。遼舘封書果下還。驢吼棗林遅日昃。柝鳴楡塞晩風顚。天西大火吟邊盡。回軫行看雪滿氊。</text>
<title>李正七十六歲。重回壬戌年。夫婦再行同牢宴詩序。</title>,<text>昔夢寅朝正中國者三。入巨室。見有屛障多在堂。問之。皆爲壽親。已述其事。逐歲成疊。是我國盛擧。未曾覩者。及得近世皇明子集。多載其事。照不朽。而不過翁姑初度日所爲。至於具慶尤寡焉。况之二親同牢。在甲子重還之後乎。是則載籍所無。天下所絶希。夢寅深歎曠古之慶。老而始聞之。玆者。吾戚長李公世溫氏字彦直。嘗以文科。官至濟用正。休官歸竹城。今年適丁壬戌。七十六歲也。於旣往壬戌。娶全義李氏。行合親禮。自丁未過十六春秋。又經六十一寒暑而壬戌再還。夫婦俱無恙。其三子葂，蒨，莘謀諸親串。咸曰。夫壽者。五福之首。人人同願而不得者。况一家無故。二親俱近大耋。求天下有幾人哉。向者宋二相純重値登科歲。子孫筵俛仰亭以慶之。潭府咸榮之。而非具慶也。今者沈相國喜壽夫婦重牢于甲還之年。京師亦稱之。而亦恨其無兒也。今戚丈糟糠之儷。抵鶴髮猶新。子孫之冠童壯幼。俱與在席。如欲悅親。恒典不暇論。豈闕一特禮以稱慶哉。於是盛具行舊醮禮。同牢合巹酬獻諸節文。壹用家禮初儀。兩老相揖就坐。受厥宴。褵帨尊俎牲特之物。彷彿靑春㜻婉之辰。禮旣成。子姓親昵迭獻以終之。又以笙歌皷吹。紅粧歌舞。備記禮無文者。其筵秩秩可樂也。越明日。一家曁外賓咸贊其事。著之韻語。屬夢寅賦之。夢寅曰。盛哉。斯戱也。兩位七旬。壽之稀也。重見親迎歲。事之異也。倣像奠禽初醼。兼行壽釂。禮之劇也。道盛事。不可以短韻爲也。軆中原先序其顚末。次詩歌詠頌之。小者爲屛爲幛。大者效子集褒縟禮於後代。其可乎。夢寅雖非作者。仗我丈壽蕪辭於不朽。豈不肖所望幸哉。僉曰。可。遂叙而復韻之。其詞曰。						有經不有權。膠瑟禮云虖。異哉匪穉亦非耆。時過桃夭人皓鬚。老萊子後老聃。以所賤樂其親。猶尙斑衣與弄雛。嗟爾初經再以權。父子俱爲顯世儒。子何曾見初筵爹孃。不忘賓嘉之曲禮。禮也三日不擧樂。世寧有六十一載之新婿。鼓考考瑟鏗鏗。友樂儀棣棣。月繩冰語半堯齡。况爾二首六身加三歲。三兒稱觴於前席。佩觽舞勺。皆昔日所不知之何人。山猶滄海猶桑。日月盈朒或不常。猗我千春萬春。那由他刦之二親。時壬戌夏六月日。門侄柳夢寅。</text>
<title>送韓山郡守李子信序</title>,<text>余目方今病民之政多門。民皆如鼎魚俎犧。而雖有喙三尺乎。恨發言之無所。今於李子之守韓也。敢以平昔欲哭者。列爲三十字爲贈。曰貢曰田曰屯曰粮曰銀曰宮曰刷曰別曰收曰騎曰步曰選曰皁曰水曰漕曰炮曰防曰鹽曰生曰官曰鄕曰畋曰狀曰直曰弓曰廳曰隣曰族曰豪曰吏。此皆膏民血民。削肌咼骨民。啖嚼磔膊䪠粉民者也。爲守者善其政。則三十者不爲民病而一邑安。不善其政。則三十者一皆病乎民而已。反爲三十害之首。李子仁者也。仁者之於爲政。以公不以私。吾知韓之百政擧。豈特三十得其善而已乎。李子曰。蒙不知所謂。願聞其詳。余乃疏而釋之曰。所謂貢者。貢賦也。田者田稅也。屯者官屯田也。粮者漕糧米也。銀者接待天將之銀也。宮者宮闕布也。刷者刷馬也。別者別貢物也。收者別收米也。騎者騎兵也。步者步兵也。選者新選軍也。皁者皁隷也。水者水軍也。漕者漕卒也。炮者炮手也。防者別赴防也。鹽者鹽盆稅也。生者歲貢生也。官者官屯田耕耘也。鄕者鄕任三色掌也。弓者弓弩監考也。畋者佃獵也。狀者報狀也。直者諸處守直也。廳者官廳所納也。隣者切隣也。族者一族也。豪者豪强也。吏者奸吏也。李子之郡。善行此三十字。毋謂詢謀狂也。且吾聞恩之德元堂有石焉。宜勒字成碑。李子曾守林。林之民取而碑之。至今屹官道。異日者其將浮江而竪于韓如林乎。於是。李子解其紳。覔紙筆而書之曰。敬奉敎。</text>
<title>送柳尙書 根 再按湖西詩序</title>,<text>朝廷以湖西民俗嚚甚。結黨仇梗王化者。無歲無之。且一邊岸西海。鍊舟師。異他道。宜選慈詳仁惠有幹才諳於軍務者。不問秩崇卑。拜觀察兼廵察使以鎭之。柳相公以資憲大夫禮部尙書膺是選。余聞之。往唁之曰。夫觀察爲職。官二品者爲之。法也。然邇年於西湖由三品往者。車軌相接也。相公朝右宿德。敷文章以矜式一代。今已位齒六卿。朝夕入相府宅百揆。而乃降爲方伯。再履舊躅於五年之後。余甚戚焉。相公曰。否。人之情。喜崇厭卑。何限焉。子不見登邱而望者乎。頫而視夫樹木之撲地也。崖壑之嶙峋也。中野周行之人。蝡蝡然如蟻也。非不崇也。而仰其上有阜則庳其邱。從阜而仰其上有岳則庳其阜。今我登乎六卿之阜。而仰乎三公之嶽。而頫乎方伯之丘。彼方伯者廉一方。號令列邑。屬萬民之命脉。其地崇。其所俯廣若是。而狎而庳之。不之屑。則雖登三公而俯六卿。亦何饜之有哉。是以。隨處安分。終不以地而易心也。况屬者大寇甫退。湖左右大小邑。索爾爲墟。繹釐之策。西架東補。尙不捄其罅漏。又仍之以人心狙獷。龍蛇赤子立分於蠆芥之間。可不懼歟。於此時。苟有利乎國。雖降而爲邑宰鄕胥。且不辭。况方伯之不庳而崇若是乎。我無戚乎懷也。曾見子文章。我所畏也。願綴一語以洩我遐征之思。余拜而退。序而詩之。						先達高門彈我冠。翰林聲價子瞻班。硏磨圖籍窮羣玉。溥詠篇章壓小山。湖外豚魚前度化。漢中風月別來閑。公堂廉燭吏休後。應取古詩終夜刪。</text>
<title>題天柱山人鍾英詩軸序</title>,<text>天啓元年季夏。霖潦已兩月矣。余處西湖僑舍。天柱山沙彌印堅。引其師鍾英冒雨來。袖抽數軸詩投余曰。天柱山與閤下加平新卜山壠隣。貧道有沙彌。旣得閤下詩數百言。願以沙彌爲紹介。乘閤下閑乞一辭。余曰。爾以余處江湖爲閑乎。未也。余年七十少七歲。處世能幾何。寒燠不及。我無公事。日修其業。後乎千百歲。孰知今之世有余。其卒曁流俗同歸泯泯。夫是故。余之汲汲於斯文。猶擧子忙於槐黃。䆠者忙於趍勢。渴馬忙於飮川。飢僧忙於飯鐘。余之擯於朝適四載。初年讀左氏。次年讀杜詩著杜評。次年誦杜詩。抵今年不替。其隙則閱諸子氏。又述醻應自遣長篇短韻幷三百數十篇。序記辭說碑碣文長言大策四十餘篇。小說百許編。未遑盤桓臨眺歌酒於暇日。誠以此身已老。詩書中享至樂餘日無多。欲迨未及於加平新壠。修余業倍之。嘗觀爾等絶粒茹松。向壁自劬。於今生只望他生升天堂免地牢之報耳。是爾所未覩於目前。又未必有於他日而猶若是。今余之孜孜浪勤。無乃類是乎。無福利於身後。而愁腎肝於生前。竊自笑也。雖然。昔有尹潔者。詩人也。年少無疾。每恨詩中無一病字。一日患痁甚。擁衾寒戰曰。自今吾詩中得病字。幸矣。今余雖得罪淸朝。長餓於澤畔乎。只愛詩中新得江湖字而已。其實未之閑也。子去。毋數來。余誦詩著書未了。方厭客矣。仍次軸中兩四韻。以謝師冒雨遠辱之勤。						淫霖連月苦。江叟莫開懷。懸釜魚兒出。翻巢燕羽差。衆趍吾獨避。眞境往誰偕。綺語西僧藝。庭柯夕鳥喈。						天柱隣新卜。雲烟日夕通。茅齋魚鳥有。荒壠綺紈空。羈夢玄洲月。歸帆汶水風。楓林秋賞晩。華嶽與君同。</text>
<title>贈金剛山三藏菴小沙彌慈仲序</title>,<text>古之人周觀博遊。恥匏繫一隅。故夫子轍環天下。一則登泰山小天下。一則欲乘桴浮海。一則欲居九夷。是則求行其道。不泥於安土也。司馬遷生長河山。足跡遍梁，宋，齊，魯。而又泛江淮過洞庭使巴蜀。是以遂其文章也。李太白生巴蜀。鍾山川之秀。又因謫遊吳會楚越之郊。杜子美遭難流徙。避地於錦里。又轉而遊巫峽。遍蒼梧，瀟湘之間。此皆因播越增益其詩才也。韓退之不謫潮陽。柳子厚不遷百粤。其文章豈臻其閫奧。蘓東坡竄惠州。而後文益高。邵康節歷覽無際。而後道成於洛下。今余雖老。其志隘九州。而肩跟俱跼於彈丸之域已過六十載。曾觀中國之北平盧龍。去燕京千里之遠。而猶爲右輔畿甸之地。東國以金剛遠王都五百里。猶視之邈焉。士之豹隱蘊道者。罕有居之。余窃小之。故今年扶老而來。則人皆笑之曰。老人所安者枕席。所親者几案唾壺。所倚者藜杖。而所須者酒肉粥食藥餌。猶患其難支。今子之𤣏也。勤劬於鞍馬輿杖。遊山海凌絶險。尙可堪乎。設不幸或愆攝或不諱。將何以周其藥物。反之松楸。余呀呀然哂曰。介之推死於焚。陳無己死於凍。寒熱雖殊。而死則同也。伯夷死於薇蕨。杜甫死於酒肉。飢飽雖殊。而死則同也。顔回三十而夭。張蒼百歲而歿。脩短雖殊。而死則同也。故伯倫之荷鉮隨身。比之蒙莊之天地棺槨。不已奢乎。綺里之採芝而食。比之秦公子之賜錢而葬。不猶愈乎。况余儻來之寄。粗享於旣往。而始蹇終泰。亦不可豫料。伊尹已老而耕於有莘。太公白首而釣於渭濱。今吾之年貌。比兩公尙少年也。靑山綠水。苟有繼其饘粥。更何䂓䂓於小人之懷土乎。第念生來不屑産業。於計活甚疎。遯世無悶。雖分內事。而餐松辟糓。素所未慣。古人有就食江南者有。無食思樂土。必人之情也。思以明年挈家累歸𤅀陽。而但以廟堂三相國善爕陰陽。海山諸太守迭施仁政。積雪過丈。已驗豐熟。明年必有秋矣。吾舍此而安往。余寓表訓寺。慈仲與其師堅公住三藏菴。兩寺之間。警欬相聞。堅公爲仲求贈言。仲也幼。曷可與言志。只重堅請。是以貽文與詩。仲乎持以示汝師。仍以楓嶽大雪詩續之。</text>
<title>贈金剛山僧宗遠序</title>,<text>天下之事。喜不兼備。龍無耳。虎無角。馬無膽。牛無上齒。鼯鼠五技。不護其身。狡兎三窟。猶罹於罝。故鄭虔三絶。謫死台州。劉穆之兼視聽。卒困於丹徒。何者。造物多猜。甚於世情之多忌故也。若我者。德不若人。智不若人。聦明不若人。獨於文章。不下於古人。而馴致爵祿。至於二品之列。竊嘗憂焉。今者無故失官。流離轉徙。抱病于窮山絶谷。始知造物者不欲令天下美事兼備於一夫之身。遂息意榮名。以雲月水石爲活計。仍念文章。擧天下所難。昔賢罕窺其域。而我獨薄有所造。曾不難焉。今者旣入仙山矣。如服餌善其方。爲容成爲羡門。亦可捩抉而取。則如無骨之鰣。上楊之鶴。着鮮花於篠筠。垂佳實於牧丹。可以兩有而兼獲之。雖然。事不可無資地獨成。遇神仙難於學神仙。而彼功名末事。猶見忌兩兼。况神仙加文章一等乎。第聞玆山多神僧異釋。能解神通法。傳之必於其人。吾師居山。與是人非師卽友。未可爲我作謇脩乎。若因之呼風喚雨。役龍虎縮山河。雖不能驂鸞馭鳳於九宵之上。猶勝於柴柵軒裳。汩汩風塵中。若然則當姑捨我文章。日專專於斯。他日術成。當爲師呵詬百靈。聽僕役於左右。師其爲我先焉。秘之勿浪泄。</text>
<title>贈表訓寺僧靈訔序</title>,<text>天下之物。必相類也。而後相知之。鳥與鳥語。惟鳥能知之。獸與獸語。惟獸能知之者。皆相類故也。鳥語而獸不知。獸言而鳥不知。鳥獸有聲。人亦不知何語也者。不相類故也。余處金剛山。見稚子設機捕鳥獸。捕鳥。鳥皆驚。滿山之鳥。一不肯俄翼近機。必相告戒也。捕黃鼬。羣鼬絶不來。捕黑貂。羣貂不再來。必相告戒也。雖復誘以甘餌。皆莫敢跬左足中機牙。金剛㙜舊有靑鶴寓棲。長子孫。嚮年山中搜捕逋逆。軍民攪擾豀洞。自此鶴不棲。他鶴亦絶無一隻。如相告戒焉。盖鳥與鳥同。鼬與鼬交。貂與貂親。鶴與鶴和。以類相告戒。而人不能知。皆非其類故也。豈獨鳥獸。人與人不相知甚矣。今余作詩文贈寺僧。寺僧不知。如鳥獸之不相知。僧誦天笁梵說。余亦不知。如人之昧鳥獸語。余復自負文章。矜耀於世。世人視之如僧之見我之詩文。如我之聽僧之梵說。於乎。五十餘年不遇知己。吾何恨爲。其亦已焉哉。其亦已焉哉。</text>
<title>贈三藏菴上人慈洎序</title>,<text>昔者簡易翁崔立之謂余曰。世稱金剛山天下第一佳山。殆不然。凡爲山或石或土。雄深渾厚。往往有奇絶處。所以貴其奇也。此山只聚奇絶爲全軆。東西不過數十百里。譬猶爲文章。集古人奇語爲小篇。眞箇抄集之山也。今以余觀之。其言雖大。其見者小也。余嘗遍遊咸，平，江，慶諸道之地。其山川脉絡。細知之矣。我國偏小。畫野分州頗迮隘。金剛爲山。東高城西淮陽而已。兩邑之間。全聚奇石爲小山。其外東西南北百許里。皆無奇絶可稱。而支脉四散於一國之半。朝宗星拱于此焉。其北則橫截爲鐵嶺。綿延於咸關了德。而了德之西高山濬壑。通三水寧遠。直接于妙香。其間僧不能刹。民不能宅又田。曠曠爲險隘之空墟。其南則不能百里。爲寒谿爲雪嶽爲彌水坡爲天吼山。又不能百里。爲五㙜山大關嶺。逶迤至太白，鳥嶺，俗離山而窮於頭流山。雲仍之派散而之伽倻，鷄龍者何限。其西則狼，麟，楊，春之境也。皆山無麓木全石。飛瀑倍廬山。奇峰像天台。不可勝錄。直走而爲淸平。別騖而爲天摩，聖居。人皆稱小金剛。而實未知眞金剛之孽枝。其東則大海也。所謂元帥叢石羣玉萬景義尙河趙鏡浦之亭㙜。三日仙遊永郞花津之湖並海之秀石明沙。皆瓊玖恠狀。入海而爲十洲三山在縹緲之中。圖錄所記也。金剛之下北南西東數千里間。雖大而道。小而邑。皆人之所區分。而天之施設霞布▦錯者。盡源於金剛。彼妙香，頭流之勝。視金剛特一輿儓。而猶各根蟠▦▦▦。東國稱其雄。豈以金剛天下之甲。東西所據只兩邑而已乎。東國山川之名。多出於山人釋子。或見其一面半面。分而別之。殊不知大金剛全軆彌亘於一國之半。杜子之詩曰。岱宗夫如何。齊魯靑未了。今以金剛反其三隅。則不幾於齊魯之泰山乎。繼自今宜總東西南北之山。皆統於金剛。而變山號爲峯名。如曰寒豀峰曰雪嶽峰曰五㙜峰曰太白峰曰頭流峰曰淸平峯曰天摩峯曰聖居峯曰妙香峯可也。古稱金剛萬二千峯。安知此許多山不盡入於萬二千之中。爲高下遠近之峯。而今之俗未知省也。比之文章。禹貢九州爲一篇。洪範九疇爲一篇。南山詩五十或爲一篇。醉翁亭二十也爲一篇。今若分而離之。夫豈曰文章之奇乎。余故曰。崔簡易抄集山之論。其言雖大。其見者小也。惜乎。渠之文章。亦猶是也。或曰。金剛雖稱東國第一山。而自古不産一人才。人才之出。多集於頭流之下。宜稱頭流爲第一。余曰。不然。百木之花。不生於根而生於梢。頭流爲金剛之梢無疑也。今上人在金剛幾年。遠近諸山。杖錫無不及。而獨昧於此何耶。昔有人失其兒。四求不得。或笑曰。兒在爾背上。何求而不得。今上人處金剛。不覺金剛之大軆。得無異夫負兒而求兒者乎。試登毗盧第一峰俯視之哉。玆山脉絡。了了不廋於兩目。余言之不誣矣。</text>
<title>贈長安寺住持玄修序</title>,<text>余苦厭末俗溷淆。奮然有長往之志。今年秋。始拔迹塵囂。遵東海而遊。及來金剛山。有陰陽之患。家累自上都直來山寺藥之。過六十日始杖而興。欲俟明春。仍擇深峭而居之。直患全家艱食。不可以久圖。近因居僧聞之。金剛山之外。直南抵楊口麟蹄狼川間。地平衍。多大川長林。細杻成灌叢。地號靑楯甲沙瑟田。其外彌漫不知幾日程。或毁土鋤草而種之。糓率稈如股穗如甕。而自古曠無人蹤。惟自金剛峻峯如望高㙜石馬峯之頂下視之。縹緲之間。有麥田濃黃。或火耕烟起云。又金剛僧採鞋具及山下民採蔘深入。見澗溪水麻骨浮下。知有人家不遠。而曾無一人到其村見其人者云。又聞昔者高城南嶺炭屯地。有民遇男女二人於絶境。女戴五穀種。男負小褓裹小犢。行向無蹊之境。知其歷絶險有平田可居之地云。又其地人買鹽於東海雜諸商賈。而人不知所自來云。皆非浪泄。山之人無僧俗稱焉。余觀金剛山東自高城。西窮淮陽。內外山之際。不滿百里。皆全石爲地。百草不蕪。山西半千里皆石田。無一沃野。必須人負馬載。運糓於東海之濱。其間嶺路盤天。冬雪埋樹梢。蹄踵所不通。非絶粒餐霞者。不能久。余知桃源別區。深藏於靑楯甲沙瑟田之南。而顧無因而至焉。良可鬱悒。今師。金剛地着人也。必知其處。而問之而不我告。何也。無乃獨占仙界。忌漁郞之來耶。余欲力疾負犢。使妾御懷五穀種而入焉。</text>
<title>贈表訓寺僧慧日序</title>,<text>僧以空寂慈悲爲道。儒以忠孝節義爲尙。我國重門閥。雖使爾爲俗。猶庶人也。在鄕爲農扈爲里胥爲郡縣吏已矣。設效勣納財。升朝爲百執事。務在先公國補軍民耳。豈忍欺上官暴生靈。以自封爲心哉。吾雖進由科第。才器不足以致澤。至於黨惡排善。諂近習虐民庶。以苟營婾靡牢良。有不忍從衆而爲之。夫是故。汝能逃禪寂服慈悲。茹松辟粒。枯槁巖穴。或不耐寒飢。則持瓢槖乞諸人。救軀命而止也。我能懷忠植節。見危壁立。投金帶却高軺。抱疴忍餒。與家累攻苦於僧寺。其意豈無在。卽今觀國家多事。百姓嗷嗷。剮肌醋骨。左啖右齰。如入湯鼎之裏。其夫負妻戴而去也。塡坑仆壑。磔犬流屍者相藉。雖其存者。鵲借鳩巢。張換李室。擧八道無一安棲。而今吾與爾枕山嗽溪。弛然閑卧。雖無百執事之廪。廟堂㙜閣之榮。俯視人寰。有呀然而笑。呼爾而咄哉。然則爾之空寂慈悲。吾之忠孝節義。似無愧於今之人古之人也夫。</text>
<title>贈表訓寺僧慧默序</title>,<text>天啓二年冬。於于子隱居于金剛山之表訓寺。寺之僧慧默唁曰。子之春秋有幾。曰。大易之卦數也。曰。子之廢幾載。曰。除五日。卽六載矣。曰。緣何到此。曰。爲賞秋來。將餞歲也。何病之久。曰。勞飢之故也。何勞且飢。曰。繇嶺西越阻險。並東海北轉入楓嶽。或驂或輿。或杖而步。僮奚治盤飧。酸醎節適。不稱於老口。所以病也。何病之稍間。而讀書晷繼燭。作詩文累簡牘耶。曰。性所嗜。不自疲也。默曰。子誤矣。余觀夫今世擯屛失跡者。或一歲或數歲或不歲月皆起廢。所以求進之多階也。子何獨不循衆媒進。至五六載之久而益自遠世爲。余觀人甲子重還之後。坐則噫。起則呀。使童子抑搔於一室。猶呻號欠安。子何耐疲頓險巇。以快一時心目哉。垂死而甦。氣力有幾。復何勤勤於書籍札翰。以浪耗魂精乎。於于子怫然色變。聲厲而應之曰。子誠今人。何不以古蘄於我耶。子夏不云乎。死生有命。富貴在天。使富貴求而可致。則荀卿，韓非年少而南面。何苦落拓於下流。使死生由勞逸引促。則豪華之信陵豈有墳。負薪之榮期豈至於垂白乎。况世路艱危。劇太行羊腸。覆粟折股。前後車相襲。豈比我山海之遊。或駕或御。適心怡神於叢桂中哉。且也余嘗病古人爲文章。皆偏一而不周。太史公，揚雄能文而不能詩。太白，子美能詩而不能文。故一生勤悴。思欲左右兼而兩臻其閫。所著積五十餘卷。而文半焉詩半焉。嚮在三十年前。富筋力善登陟。窮蒐內外嶽莫我若也。有遊山錄一通。行于東方。失之兵火。及今脚力已軟。無復昔日勝賞。而永嘉之謝詩。永州之柳記。卒不可落莫。子豈以今日之行官過客費供候擾攘山林方我哉。且也我今年卽呂洞賓化仙之歲也。雖死於山。以靑嶂爲棺槨。以楓檜爲垣衛。香爐峰爲香爐。石馬峰爲石馬。以紅霞白雲靑嵐爲朝夕之饗。與永郞，述郞飛吟於東海之畔。吾之死不亦榮乎。於是默合手而拜曰。貧道生不聞仙間綺語。子之言。安期不如。</text>
<title>贈三藏菴沙彌懷賢序</title>,<text>沙彌懷賢。卽金剛山老法師法堅徒弟也。法師識道理能文章。通儒釋諸書。余待之頗恪懇。方欲道余平生心上事。銜意團辭。未發諸簡牘。今法師冒丈雪來。爲懷賢進一軸牋。徼貽一言。玆以欲贈於法師者贈懷賢。余少負不羈之才。自以百尺竿頭。蟲螘自下而上難。鷹隼自上而下易。男兒生世。天下事可以俯而取。不可仰而攀。行古人之制。處今世之偏鄕。何必折枝於恒人然後達也。平生繩身樹志。妄以此自高。杜門讀書。未曾傍人門哀鳴。私自慰曰。豈無豪傑之士好古知人者。推轂引綆我哉。前后遇知我僅數三人。出而應之。亦察其人何如爲向背。鮮有保其終始。况士論四分五裂。各自私其朋比。余皆蔑視之。只友古而不友今。故少年占壯頭。如半天之翼。下集於百尺之梢。而至於登朝取靑紫過三十年。未免如蜎蜎之足半脩竿而蹬。是非佗坐。余不喜應俗。以古而望於今也。頃者謬忝銓衡。見人之求仕。弗避風雨寒暑。塡門排闥。一膴仕有窠。金玉之官側肩而至者滿堂。始知人之重仕䆠也如此。冒沒奔波。不顧羞惡也亦如此。向余之安坐而馴致好爵。是眞太公之得尙父。子陵之取諫議大夫也。洎余偃蹇不從時俯仰。終廢踣不起。雀羅衡門垂五六載。而亦不曾卽當途求解者何。吁。余目閱世變熟矣。不折軸不斃驂。不趼足權要路。如向者求仕於余。則彼不肯吾聽。寧忍飢立枯。不忍爲此態也。曾聞不得於朝者山林而已。凡可以嗽雲耕月。何處少一山林。以余心之素亢。其肯棲止於剩水殘山乎。余愛金剛山。世稱三神山之一。中國人願生高麗者端爲此也。故冒險扶老而來矣。於是。山僧曰。彼老奚貪而三遊不厭。卒病于斯。遊人曰。彼老奚狂而旣遊而不歸。耐苦卒歲于斯。故舊相與吊曰。彼幾死。舍舊好獨於窮山。奚老癡耶。衆妾相與訾余曰。始子病且死。顚沛來救則勢然也。玆者山中三丈雪。無衣無食。無藥石無室屋。奚使吾儕共飢乎僧舍耶。余乃局局然笑曰。嗚呼。蟲螘安知鷹隼之事。今余之爲。唯我主人翁知之。懷賢乎。爾以此與老師密看之。無輕示世人。</text>
<title>贈乾鳳寺僧師洽序</title>,<text>天下之事。未有不勤而後成。勞而後得。不勤不勞。造物不祐之。爾不見口中之食乎。初出於農夫也。飼牛也。糞田也。耟而耕也。種而漑也。耘也穫也乾也打也舂也淅也炊也。而後入口焉。不見身上之衣乎。初出於女工也。飼牛也。糞田也。耕而種也。花而殼也。摘而曬也。交車也彈弓也。摩枝以成條也。繅車以撚絲也。絡也織也搗也栽也縫也。而後盖軆焉。今爾不耕不織而家家人人於喫着。手一鉢肩一橐。東西南北。無往而不溫飽。老死於雲林而壽如龜鶴。爾之道。孰主張是。孰權輿是。實天下萬古之神人。權侔造化。智出周孔。籠天下絡古今。包圍於姦覇之術。其亦闊矣哉巍矣哉。余儒者也。向者事事於國。將父母我生民。故不耕不織。衣食須於人。固也。今也歸其官。去其事。爲一遊手之逋民。曁爾無別。指吾腹捫吾舌。能無愧穀若絲乎。今爾茹松却食人也。欲學不食不衣之道。雖勤且勞。吾不辭也。側聞此山中多五葉松。飧此者身上生碧毛。不帛煖。腹中實香精。不粒飽。腋無羽。能飛上楞伽山。神通自在。至永保神形之域。信斯言。余雖老請學焉。</text>
<title>贈表訓寺僧學悅序</title>,<text>余惟民之爲僧也。樂空空慕寂滅。托跡於幽禪者無幾。不過逃賦役。便遊食。脫家累之憂而已也。今觀僧徒之役。非一二計。本邑籍其名。侵其族。隨所往各寺。部勒其身。以充公隷。錄軍丁。應營繕。修城池。又令贏粮。踐而赴邊邑。丐家家。備米若布以顧之。山山刹刹。無不然也。今爾金剛之僧。復爲他山所不爲之役焉。名山之冠東方。莫玆山若也。行官遊士之過玆境者。必徵藍輿之卒。僧皆魚貫。聽所向而輸之。自嶺東而來者。楡岾僧肩其輿。至鴈門而遞。過百川橋。歷百盤路。如上靑天。而萬景㙜佛頂㙜圓通松林。無不周焉。自山西來者。長安表訓僧肩其輿。至鴈門而遞。跨萬瀑登正陽。陟天德，摩訶衍，內圓通無不窮。而躡朽棧飛梯。度不測之壑。僧善輿。如傳遽之有上中下三等。視他塊肉之肥臞。分健弱。適其重輕。於是乎珠汗遍軆。喉喘如雷而不得止焉。若是故。僧之供此役者。不越月踰時。而四散而適他山。名之曰仙山道人。而其辱曷可言哉。今師之住表訓幾歲月哉。未知師亦曾甘心於斯乎。然稍可寬懷者有焉。今大夫士之籍名朝版者。雖朱其門。高其軺。廣其田宅。而服役貴近。服役銓官。駿奔於下風。局束若轅下駒。汗顔喘喉之勞。有甚於藍輿之卒。其與師之暫役於一時。而終身享山林烟霞之樂。曷可同年語哉。師其安乎哉。</text>
<title>贈涅槃山奇奇菴沙彌敬允序</title>,<text>天下奇絶之地。如介在康逵平野。則市街行旅。必聚觀歷覩。烏貴乎勝賞者哉。必也窮谷嵌巖。路敻境僻。人莫能到。而後天閟地慳。待其人發之也。涅槃爲山。濱溟海據關嶺。白頭胡山之脉。馳奔融蓄。而成重阻疊險。入黃泉而拔雲漢。嶔嶔嶽嶽。非流俗恒人攸宇。故始撗査度壑。梯空搏壁。攀蘿捫薜。膺腹行。達于蘭宮。則攢巒競拔。垂水深泓。綿延於叢杉倒栝之間。殆不可屋籌而計。則雖天台山之五溪。不足比也。於是乎天故使塵中客無資以遂生。則石千朶土數簣。五月花七月霜。百草五糓。不根而不穟。加以風飛石雪埋屋。居者複室。黖黖不見物。乃可以卒歲。則雖崑崙山之苦寒有草無木。不足方也。魚鹽稻粱之地。隔以嶺萬仞路千盤。人行遇雪。則中路立死者十八九。雪汏則殿閣䪠人獸粉。人之窟處者。絶粒鶴瘦。月遷而歲更。俱不耐其久。地著重遷者。必有田有穀。背負百里外。纔果腹糊口。决非他方處士闢客土以賴之。則雖祈連山之飛蒭輓粟。不足擬也。余在京師。聞若說不信之。洎入玆。遘大癘。無食粮肉魚。阻積雪。備嘗萬苦。乃今知其難也。然而眷眷戀戀不能去者。毗盧峰之塊視寰宇。泰山之小天下也。正陽寺之坐撫羣峰。北辰之環二十八宿也。九龍潭之層淵。多於龍門之三級也。佛頂㙜之十二瀑。高於廬嶽之飛流也。普德窟之懸搆絶壁。勝於夔峽之一柱館也。百川橋如蜀山之飛仙閣。萬瀑洞過武夷山之九曲。其餘楡岾之洞。十王之洞。靈源之菴。摩謌衍之菴。妙吉祥之菴。窈窕淸爽。可喜可愕。使人神凝心釋。老死而不厭。故昔金同捨身。華客投淵。新羅王捐國來棲。永郞花郞盤遊忘返。亦不自知其然。况崔致遠盡室依伽倻山海印寺。李資玄全家入淸平山息菴。若此類不鮮。故余亦冒非笑於世。捿托表訓寺。經歲而不知歸者也。余宿藁此文以自遣。會僧有求言。書以贈之。</text>
<title>贈表訓寺僧凈淳序</title>,<text>夫迎意中欲。人與人猶難。况於天於神乎。延齡促世。非逹者所關心。而况於一陞一沉乎。始余之東作。謬計以通，高，杆近楓嶽。便遊賞。擬就三邑。擇善地安拇。今秋於山。姑以三之日四之日止耳。殊不知山靈欲挽余。故令病逾歲時。盡室棲山寺。曁夫秋盡冬深。赤葉脫而瘦骨出。雪之積。山加山屋加屋。土著八十老平生未曾目。於是乎調林巒調豀洞。紀風雲雨雪。著述詩與文。幷成一秩。楓嶽之千奇萬異。畢朝於觚墨。然後迎意中欲。答山靈所希冀焉。雖然。人之一病。亦莫非有天使之。山靈亦烏得自由。昔在余年二十餘。拜門長鄭愼。鄭善天筭。能言人壽夭禍福無不驗。以七政筭甲子曰。爾年六十三辛酉之歲。有冲紫金之患。難乎逭矣。萬幸一免。壽可至七十九。余歸而記諸冊子。去歲壬戌。果遘厲于山中。三死三生。復見天地日月。平生之病。莫酷於此。盖鄭之天筭不甚精。雖差一歲。指壬戌以辛酉。言不可謂不中。則又安知七十九之壽。獨不退於八十餘乎。以此推之。余之死生壽夭。俱繫於天。况此一陞一沉。我何慽慽焉。惟將移裝傳爨。窮歲月於三百八十九菴子。周而復始。以終吾生。庶報山靈之厚望焉已矣。師之居表訓。與余對霤而住。今往山東。求一言以贐。序迄而詩之。</text>
<title>戱贈涅槃山人慧仁序</title>,<text>三年春。余寓表訓寺。僧慧仁嘗與余有松泉之舊。爲余近住奇奇菴。一日仁來謁。余謂之曰。余客于斯久矣。今春過半矣。欲有所往矣。雪深如此矣。將奈之何。仁曰。人之一來一往。莫不有宿緣存焉。緣盡則自有所往。令公何忙爲。且緣之來。亦有宿債。前生有負債者。必責償於今生。滿其數而後已。曰。爾言果信則吾必有宿債於玆。所以淹滯從秋徂歲迄于今也。曰。何哉。曰。余之寓此也。此地之人。皆余素昧於平生者。劉鄕老天祿惠西瓜我雉我鹿我穀我食我。僧圓應葡萄我米我菜我。僧義能，僧妙庵，僧宗遠醬我葅我。僧性珠酒我豉我石芝我。僧法堅餠我糧我海菜我山蔬我詩我札簡我。圓通僧煕郁菁我薇蕨我。楡岾僧泰敬粻我石榴我黃橘我屛風菜我。至於杆城生員李之屛，鄕人咸廉於士豪等之天賜梨也箭魚也活鰒也巨口魚也。斷髮嶺村民獻伊，彦方，龍伊之山羊也山獐也山猪也八梢魚也銀魚也魴魚也。皆我負債於前生而取償於今生者耶。且向者三十年太倉之粟。三百六十餘邑之珍羞。京師親舊歲時月日之賙給。有何債見負於彼。而喣濡於向時。斷絶於今日耶。抑未知昔之負者。今已償盡耶。我之受世人之賜於今生者。將以何物盡酬於後生耶。將學今世之人多受債而不少償乎。且我爵滿朝人。玉堂，金馬，蘭坡，鳳池，薇垣，栢府六部百司。大小州府郡縣吏高下靑紫。皆出於我手。無慮千百官。而旣受之後。邁邁若不相涉。盡背馳而之他。未知我前生受若人之債幾許。欲俟後生而償之否乎。而又有餘債。我未畢償於今。將有待於來月來日乎後生之天地乎。且我今生壯元龍榜。歷三司㙜侍封勛。陞秩至金玉之班。有何與債於前生之何許人。而受償於今世。抑已償耶。未盡償。償之於明年明日乎。且如孟子，莊子，左丘明，司馬遷，韓退之，柳子厚，杜子美於前之生。食我之債幾許。而以文字追徵於今之生者。倍蓰而十百之耶。若夫三角山，天摩山，聖居山，九月山，頭流山，七寶山，妙香山，寒豀山，雪嶽山，五㙜山及此皆骨之山。東溟南灜西瀚北渤之遐觀奇賞。有何負債於我前生。而使我竹杖之芒屩之藍輿之。陟之降之。手足並行之。帆檣舟楫桴筏之。售我詩若文幾千百首耶。且我今生飽山水遊衍之樂。欲於後生爲玉京飛仙。乘嶺上白雲。御海上淸風。騎山間靑鶴。得乎否乎。吾欲令爾以此祈之於爾如來。祈之於爾觀音。祈之於爾曇無竭。爾能爲我酌淸溪之水。爇香峯之薰。精紫芝之糜以禱之乎。仁合掌起拜曰。善哉。綺語也。令公天眼瞭然。洞觀三生。貧道無以贅一語。遂袖斯文而去。天啓三年癸亥仲春。於于散老戱草。</text>
<title>留別天德菴法師法堅序</title>,<text>法師。湖南産也。十四。通經涉史曁子家。文義洞然。凡州邑試戰藝。克有捷。數奇棄其業。入山爲緇髡。又博記禪敎訣籙。爲空門大師。四方學者。無問儒釋。從之如輸委。亦旣徧遊靑丘名嶽。選最勝宅怾怛山。雲移輸轉于諸菴已有年紀。天啓中。余不遇於世。卷家小入此山。八經月。會京師有變。名官將不安山林。挈挈西徙。法師携松花餻薑椒餌。酌山葡湯。如流俗把酒叙別。且求別辭。余摻手問曰。昔晏子不死內難。子路結纓死之。伯夷餓死首陽。太公鷹揚牧野。商受暴主也。而其亡也聖人去國。昌邑燕山之廢。死節無人。荀息之死奚齊。爲白圭之玷。荀彧之死漢室。或譏其太晚。建文之禪。魯山之出。宗社如舊。而一縣盡死。六臣不屈。死生去就。君子之大節。我何以處之。且欲以我平生所著述。續梅月堂集何如。法師曰。從違之分。各有義理。義理之歸。俯仰懸焉。人生浮世。卽須臾焉耳。况白首乎。夫子。宰相也。焉得自由。盖有命存焉。去歲之病。幸而不亡。天也。幸亮之。義理之與比。且子文章太富。如欲壽后。恐公私之財力不裕。自今精抄以約之。余曰。嗚呼噫噫。我知之矣。吾今老矣。於世何如哉。當與子徧怾怛諸菴。以終吾餘年。遂擧山葡湯相屬。以爲暫別。</text>
<title>遊寶盖山。贈靈隱寺彦機，雲桂兩僧序。</title>,<text>彦機，雲桂。兩詩僧也。萬曆三十四年。余與機相遇於香山普賢寺。時機從松雲大師受學者也。萬曆四十六年。桂客我松泉精舍。得我詩者也。天啓三年夏。余入寶盖山靈隱庵。見兩僧。兩僧驚問我自何來。余曰。去年秋九月。余入金剛山。計終老也。越十月。家累自京師來山寺。救危病也。越明年四月。辭金剛西行。因艱食也。行到豐田。送家累還京。省人口也。路入玆山。解裝休僧舍。糓稍賤也。聞之行路。舊君廢。余聞之不甚驚者。已見於事之先也。又聞新王立。革亂政敷仁惠。民庶驩如也。聞之不驚賀者。飢者易爲食。猶以齊王也。兩僧疑而詰之曰。吾儕。山人也。自古過歲金剛。雖寒士猶難。况宰相乎。旣曰離山。則復何爲於此山。當今新聖御國。求宦者如歸市。又何爲徘徊中路。曰。余老妄人也。向之入山。非輕世也。樂山也。今之去山。非爲官也。乏食也。留此山者。非愛山也。穀賤也。物久則神。人老則耗。避禍先六載。神也。見利不疾趨。耗也。前年處仙山。高也。今年投野山。俗也。泥而不滓。潔也。有食從之。陋也。吾何處之哉。其惟才不才賢不賢。智與愚貴與賤之間乎。</text>
<title>贈道峰山妙峰菴僧性天序</title>,<text>天啓元年春。殿樹震。夏。宮門震。三年秋。於于子入枳怛山。冬大雪。三年春三月。大星落西兵門于莊義門于敦化門。王及世子執。新王立。山中饑。四月七日。於于子離表訓寺到豐田。送黌姬潭姬江姬歸歷三釜落，孤石㙜。入靈珠山文殊菴，靈隱菴，兜卛庵，圓寂寺，才人瀑。過逍遙山。二十有三日。歸洪福山。拜先墓。松泉聽籟菴疫。上道峰山妙峰菴。五月一日。京人來。王命削黜我子瀹。罷不叙。四日。下山。端午日祭墓。詰朝絜三姬及男僮女奴。大歸頭流山隱居焉。</text>
<title>送回答使從事官李 實稷 入日本國辭</title>,<text>日域莽蒼。迥壓鰲極兮。漆牙㟞嵃。雕額斑駁兮。爆拍雷砲。熌磹霜鍔兮。薙獮荐尋。鉤鎩攢鋩兮。龍蛇遘沴。箕鰈九陽兮。偏袒厲鋒。東顧可忘兮。淫氛湔蕩。挽注銀潢兮。脆項蔓菁。漬血凶彊兮。妖族薧鱻。源跱平彊兮。艅艎西款。徼我信价兮。揀拔邦髦。二使同舸兮。涓辰擧碇駕長𩗭兮。奫淪沆瀁渭汾浡兮。濙瀯浟湙洞霍㫚兮。叱喝天吳怳歙欻兮。連山蓄縮天如畛兮。鳥逝猋颺劈箭迅兮。靑紅糾繚噴蜒霧兮。吹澇飛漺魚龍抃舞兮。大鵬屭贔鯤鱷淸路兮。駞頭象齒虎豹文兮。析鼻脩尾鼓風雲兮。弭檣扳涯陟賓堂兮。珍饌琅玕押獵圓方兮。殊俗懾慴衣被龍光兮。虔承絛約惕皇風兮。泥頭帖耳歸朝宗兮。迎潮回棹泊東萊兮。珥貂虎拜明光巍兮。國祚綿延洋飛灰兮。</text>
<title>送成則優 好善 進士南歸公州百韻 布衣錄</title>,<text>恭惟吾姓出南州。族茂東方世代悠。鼻祖都僉調鼎日。麗王忠烈覲元秋。雙男在夏綿瓜瓞。八子居東位伯侯。直諫批鱗光簡策。英才協夢秉衡樞。炎鄕塑石山妖遁。危逕馳毬古址留。諫議全材稱吉甫。高山妙筆捋鍾繇。衣冠衮衮登㙜省。金玉崇崇峙阜邱。謝氏庭前羅玉樹。于公門外列華輈。先生脫畧羅紈習。夙歲劬勞道藝修。瀡滫常贏思孝永。荒愚自取友于優。麟遊幾歎生衰世。鷄夢先驚未白頭。髫歲崩天嗟我命。鯉庭承訓此生休。六經已掃惽如瞽。萬事無能拙若鳩。禮法糾繩俱枘鑿。文章事業反盾矛。幾希斤斧殘萌孽。髣髴襟裾餙馬牛。賴有慈親能䑛犢。解敎頑質免冠猴。三餘書史功初着。千軸篇章覽卽周。三代兩京書博記。九丘八索事窮搜。文瀾百世沿濂洛。道脉千秋溯魯鄒。靦面赬顔羞屈宋。嘔胸唾喙鄙蘓歐。轉喉風雨吟來趣。揮手靑黃筆下浮。白雪一聲終寡和。靑陽三紀若馳郵。扁舟落魄江湖裏。一杖翩躚水石陬。讓畔樵兒丹桂岸。爭磯漁父白蘆洲。邇來海內思知己。遍向寰中覔好逑。會友以文安有挾。觀其所與彼焉廋。五交賤態排拫盡。三益良朋寤寐求。李白眼高誰許可。元賓行峻罕交游。人心雲雨多翻手。世道風波幾覆舟。煑手屋頭爭聚蟻。張羅門外息鳴騶。廉頗怒客排趨勢。翟子書門請絶遊。白眼叢身爭睊睊。簧言銷骨競咻咻。知心幸有賢公在。行己殊非俗士流。魁岸殊姿頗倜儻。凌雲逸氣信䧺酋。昂昂野鶴殊雞族。皎皎天駒脫馽䋺。慷慨悲歌思趙代。縱橫任俠憶幷幽。高孤自保凌霜勁。局束羞爲繞指柔。黃馬奇談疇敢敵。碧鷄雄辯儘無儔。春叢零葉論寒沍。貴价霑襟話苦愁。齷齪寧容事苛禮。怛忉何用抱幽憂。平生愛殺杯中物。天地都於醉裏收。托糵逃昏奚獨籍。承糟枕麴恰如劉。長安嘉月謀淸債。山室香醪溢瓦甌。羽扇綸巾吟復嘯。鸕杯鸚酌酢還酬。河呑海吸常爲樂。泥醉山頹得自由。神入睡鄕超混沌。首回塵世笑蜉蝣。老妻啼餒看如未。稚子呼寒知也不。竈突不黔如墨翟。衣裳至骭似黔婁。爲緣身世專三樂。惟有中心隘八區。手則馬遷遺史把。衣於鬼谷老師摳。半生黃嬭功程積。一帙緹箱歲月遒。墨帳深深穿坐榻。靑燈耿耿累更籌。詞林掉鞅聲洋溢。文苑摛華句炳彪。可爲雙親揚顯譽。庶令淸世煥鴻猷。摘髭科第無軒輊。拱手朋儕孰比侔。三北何如終挫䘐。十年長使事鑽錐。新霜荏苒欺雙鬢。昏霧矇矓眩兩眸。颯颯雄才同柙釰。悠悠生世視浮漚。遼東有柱丁仙感。鶴上之人太白羞。白鹿擬驂員嶠島。靑蛇思袖岳陽樓。歷登四岳凌霄漢。俯視三韓等螘螻。峻巘臨瀛森劍戟。寒泉轉石碎琅璆。春粧萬壑韶光嫰。秋染千林錦色稠。不見鸞簫來縹緲。謾將刁匕獨咿。歸來城郭渾塵土。坐對妻孥幾悵惆。憂病相尋丁厄會。妖殃遝至豈人謀。椿堂受玦方垂白。蓂曆周朞尙被訧。貝錦斐成雖罔極。离明洞燭竟無尤。眚災始悟名爲累。感慨從今筆欲投。遠向南鄕勞夢思。遙知故里老松楸。千間廈屋連甍宇。萬頃良田接畤疇。降雨滮池波涆涆。連雲粳稻色油油。隔窓箾瑟聞筠簵。滿苑芬芳有橘榴。棗柿有林千戶足。芋薑遍町萬叢抽。素魂早返寒氷裂。紅萼敷榮翠鳥啾。錦水波聲來枕上。鷄龍山色入簾鉤。山川淸麗怡神性。風俗醇醰足樂婾。業繼高曾追燕翼。居因雲水作菟裘。家僮翼翼供千指。甌窶穰穰牣萬篝。廐下駔驤駒汗血。床頭瀲灧酒新篘。令令黃犬凌毚兎。鴪鴪靑鵁脫臂鞲。雲外飛蟠墜鵠鷺。淵心沉細出鯖鰌。燒香一室時看易。植杖西疇或易耰。芒屩山扃尋緣髮。簑衣烟渚趁沙𩿨。帝鄕不似衡門樂。玉珮寧如欸乃謳。芳餌誘魚登俎机。綵繩欺鳥落罝罦。珥貂七葉墳三尺。珠履千行土一抔。便可優遊歸樂土。何須羈紲作孤囚。怱怱來日行裝理。去去家山道里脩。臨別襟懷同繾綣。托心縞紓兩綢繆。幾年麗澤懽魚泳。兩世芳隣詠鹿呦。蠅翼早知攀鳳翮。汚渠還媿映淸溝。一燈蕭寺曾同業。三夜寒齋舊共裯。芳杜多齡薰臭鮑。駑駘十駕趁驊騮。如何鱗羽終相隔。使我幈幪不得庥。千載一時逢際會。小人君子別薰蕕。莫將奇氣藏丘壑。須罄精忠貢冕旒。庶見封疆如鏡凈。何難治道等毛輶。江南月色方淸好。漢北風威正䬀飀。好去好歸咨我友。離亭殘日兕觥觩。</text>
<title>關東紀行二百韻 關東錄○庚寅</title>,<text>壬辰亂。失本藁。乙巳七月。江陵進士崔參寄送。且贈詩曰。賈胡曾逞剖身癡。寸璧應須鬼護持。倘欠相如完返趙。終然虗擲十城資。萬曆紀元號。時維十八霜。流年丁白虎。佳節屬靑陽。佐缺關東幕。銓移刑部郞。承綸辭鳳闕。含淚拜萱堂。西日催郵傳。東郊設供張。平邱新旅枕。水寺舊禪房。螺角交淸響。松羅識寵光。龍津流桂楫。葛壠 葛山。有外祖墓。 奠椒漿。骨肉爭欣迓。壺餐爲遠將。砥平經甸域。松峴踐原疆。亞使人非稱。邦君禮甚莊。淳風蘓槁枿。嘉政浹甘棠。位逼崔丞噤。官淸孟尉狂。科頭寧着幘。坦腹不披裳。書記吾何與。籌謀我莫當。楊桁休楚扑。鴈絶趨蹌。桂酒澄樽裏。蛾眉媚坐傍。憑虗 樓名危檻逈。凈友 池名 曲池香。㙜賞觀魚 㙜名 勝。亭臨漱石 亭名 凉。長林環岸翠。峭壁繞流蒼。上院 雉岳 稱名刹。喬基占峻崗。木蓮陰絶磵。巖逕出脩篁。萬里來雙瞙。千山湊一床。歷詢當汲汲。馳驟載彭彭。酒石名空在。酒泉縣。酒泉石。 溪樓見未甞 淸虛樓。山當簾滴滴。波匝枕鏘鏘。鐵笛臨風弄。漁舟待月航。平昌圍巘嶽。和驛 大和驛。有窟。 少村庄。鍾乳流膏液。般倕逞斧斨。看人頭目在。有洫稻粱亡。束火泉無極。縻繩路不茫。淸心 樓名 供勝賞。征客辦春望。馬首㙜山路 五㙜山。鐘聲月寺廊 月精寺。翠岑猗五角。蒼檜老千章。漢水終朝海。牛筒 水名 此濫觴。金剛 淵名 千抱合。膏滀百尋强。點額魚超級。桃花浪沸湯。橫溪 驛名朝秣馬。關嶺 大關嶺 晩治裝。積雪長凄凜。森林半死僵。雲烟晴不礙。天氷混難詳。蜀道䧺天險。秦崤捋巨防。溟洲 江陵 稱府庫。海國富賢良。民俗敦周禮。人才萃夏庠。無閭貞不表。有里孝皆彰。鏡浦聞常飽。蘭舟願始償。深無沒肩背。淺可泛艅艎。遠渚蒼松匝。長沙白鳥翔。華亭褰錦帳。烟浪駕風檣。賀鑑移新鑑。紅粧換舊粧。後紅粧妓名。 寒松 亭名 仙跡古。雲錦野燒煬。許李 㙜名 何時會。風流不可忘。樹林如有識。巖石揔流芳。栗項揷霄漢。火峰 栗火皆峴 攢豫樟。畏途愁孝子。危磴學回膓。佳麗傳三陟。豐饒溢萬倉。厥田惟上上。多稌儘穰穰。北野 坪名 松迷路。西樓 竹西樓 竹繞墻。白山凝翠黛 太白山。丹壁蘸滄浪 赤壁。㙜上篝燈熀。波心城火煌。橫流閙歌板。臨檻釣鱒魴。石幻無窮態。㙜凌不測洋 凌波㙜。巉巖如釰戟。蹲踞似虎狼。長峴連刀嶺 皆嶺名。帥㙜 元帥㙜 隣孟坊 地名。地名君奭召 召公臺。民想翊成黃 黃喜。短碣苔紋蝕。千秋茂烈揚。蔚陵 島名 浮海浪。蒼巘露天潢。如艦漂篁笋。隨波渡鹿麞。蔚州 蔚珍 巍官閣。山家長篔簹。厓斷高何極。竅呀深可量 聖留窟。小門通永夜。橫棧入無暘。蝙蝠飛難數。龍蛟見可惶。倒栽敷菡萏。垂植注玕琅。層塔濃銀玉。飛泉碎水瑲。無風寒冽冽。有水黑汪汪。旣出天何曠。追思夢尙恇。石門通間介。洲榭合相徉。不失望洋 亭名 實。曾無遠目障。銀山相出沒。金皷幾鏗鏜。鮫子爭輸蚌。漁人競擊桹。越松 亭名 長夢想。乘月始彷徨。蒼鬣籠天漢。寒沙耀眼眶。烏鳶曾不下。草棘詎能荒。粉革披高樹。華樓壓峻隍。南關蹤已遍。北路馬交驤。連谷 驛名 茶三碗。洞山 驛名 夢一塲。沙從牛石 牛岩 響。風到峴山 襄陽 颺。人去遺窠穴。巖窪類鼎鐺。地存仙子秘。亭古海雲祥。趙子才圭璧。河公器棟樑 河趙坮。高功光簡策。遺跡異尋常。波靜氷紈熨。烟沉松露瀼。三鯨齊躍躍。千頃縮滄滄。奮鬣雷霆閧。飛澇霧雨霶。驛亭圍翠桂。官道蔭垂楊。新屋勞王繭。華題餙玉瑭。洛山 寺名 欹醉枕。騷客富詩囊。林鳥靑春暮。梨花白雪䨦。金鷄驚曉枕。烘暈射扶桑。恠氣紛相糾。淸風來自旁。霞蒸天似燬。猩染海爲衁。巨浸呑還吐。暘烏頡復頏。斯須浮火轂。昭晣辨毫芒。仙府聞堂石 食堂岩。天紳認土王。土王窟長瀑。 藍輿尋雪嶽 山名。巖窟望金剛 窟名。天吼 石竇有聲則風故名天吼山 來鳴杖。峰奇亂束槍。石平渾類榻。崖广巧爲廂。天吼山窟中有寺。 萬木俄披拂。千軍似掠槍。眞人遊䢘邑。湖水 永郞湖 勝餘杭。綺席臨危岸。孤舟艤曲塘。幅貟環嶽廟。深淺羃菰蔣。隔海棠迷渚。多魚食薦。沙長眠鵠鷺。波闊浴䲶鴦。淸磵 亭名 如舒翼。長松怳奏簧。月窓迎桂影。風浪看陵襄。高唱驚鮫鰐。淸簫引鳳凰。釣鰲眞不惡。鞭石也何妨。花浦如佳士。仙潭 遊仙潭 似美娘。供薪民刈荻。編席吏收菖。縣邑三泉陷。居民萬命殃。古誌。邑陷爲花浦。水底。見衙舍衙吏。 靈仙淹白鹿。塵世吊黃粱。戰藝文爲刃。張羅禮作綱。時杆城開試塲。 無能宜剔去。有善盍明敭。匠石掄梧檟。醫扁蓄桂薑。偏荒誰訓迪。言語若優倡。莫道封雍齒。還疑棄驌驦。貢筵鳴鹿罷。高閣皷鐘鋃。解佩休波驛 鳴波驛。揮鞭指大康 高城驛。舸巖雄萬斛 船岩。鐘石恠千創 懸鍾岩。西嶽如吳會。南江 高城江名 似楚湘。海遐愁眼纈。山近費頭昂。亭上兼雙樂 海山亭。身中已百痒。仙蹤尋海漵。別浦聒鶖鶬 三日浦。依約前峯字。分明南石行。丹書述郞徒南石行六字。 千峰遊不厭。三日去何遑。寺老鳴鐘釋 夢泉庵。碑侵礪角羊。官牧羔羊。 嶼孤蹲石獸 四仙亭。亭古咽階螿。極浦羅羣玉 㙜名。奇巖等截肪。甕巖 瓮遷 森木柵。線路達行商。穿島 島名 誰䟽鑿。金幱 窟名 巧削鎊。靑紅延日暈。呀谺啓天閶。浪漱衝崖隙。沙明粲玉璋。不容人力處。方識鬼謀臧。六面四叢石。亭名 千鎔百鍊鋼。天工何詭恠。造化甚荒唐。整整如繩墨。高高近角亢。千尋交起伏。五采爛緋緗。海闊堪張帆。風恬好涉卬。侍中 坮名 㙜已舊。吊客涕空滂。霽色浮羅縠。波聲振羽商。榻邊山走北。雲表地連羌。歙谷直北隔海。卽慶興也。每天晴則可見。 轉旆歸程邈。回塘晩稻秧。仙山瞻咫尺。身世癖膏肓。芒屩替靴韈。荷衣代鷫鸘。厓危鉢水急。足滑坂丸忙。鉢淵瀑。高數十丈。水苔甚滑。人雖蹬。而落肌不傷。 倒落骨應碎。淵沉身不傷。楓橋 丹楓橋 滌巾襪。楡岾 寺名 舍車箱。山色映譙閣 山映樓。川光亘畵樑 百川橋。千螺佛頂 㙜名 秀。九井 洞名 石巓方。氷竇寒無夏。甘泉味似糖。龍淵 九龍淵 無逕路。蛟穴攢鋒鋩。疊穎連雲起。三牲遇旱禳。毗盧 峰名 攀老栢。寰宇視微糠。列嶽如臣妾。諸天近玉皇。琪生樹黨伍。瑤茁草芳薌。吸液行充腹。茹芝采滿筐。獅蹲峯矗矗 獅子峯。龜伏水泱泱 龜潭。一柱千年聳 普德窟。爭流萬瀑長 洞名。潭船 船潭 超慾浪。石馬 峰名 脫名韁。妙吉 寺名 風欞靜。摩訶 寺名 月榻匡。開心 庵名 板爲屋。眞歇 臺名 釋休粮。燕客送荊軻。劉軍發楚喪。皤然山綺季。姣爾石毛嬙。老鶴辭華表。孤墳吊北邙。眞仙何矯矯。愚俗竟倀倀。闊岩名殊實。荒田糓雜稂。寒溪排翠壁。寒溪山有瀑與壁。懸水散明璫。晴霧人衣濕。悲風客思傷。素光長裊裊。淸韻激鉠鉠。雲卷衡山腹。遊寒谿山。默禱雨霽。 眼窮兜率鄕。問津名以母。停棹憶吾孃。聖澤雖加飯。私情慕異糧。昭陽 江名 打魚鼈。雕管泣嫠孀。雨釋 妖僧普雨。逃刑於淸平山。 曾棲息。淸平事慨慷。江山留勝槩。風俗屬時昌。塵想爐燃羽。禪心露洗薔。池魚歸港漭。斥鷃去楡枋。觸地要爲樂。求妻豈必姜。從玆遊寶匝。史呑瀑名。 偏覺等彭殤。奇秀饒泉石。淳庬息寇攘。有生多壽考。無物見羸尩。遍野堆禾黍。終年謝旱蝗。功名覆蕉鹿。世事捕蟬螗。山客供詩酒。村人饋粔䊗。要當躬摯耟。不必釣周璜。萬乘終何顧。千金戒自戕。使華明按察。州邑戢貪贓。竇卧生氂犬。宊無賁首䍧。忠淸要自好。物欲莫交相。欲效懸㙜鏡。還慚拒轍蜋。一心期共國。終始尙云蘉。</text>
<title>山海關。用鹽字四十韻。星槎錄○辛卯</title>,<text>東關何壯固。襟帶海山兼。峻巘靑雲複。洪濤碧落黏。鰲頭看贔贔。螺䯻露尖尖。地利華夷別。形便鎖鑰嚴。城從嬴帝築。邊絶朔胡覘。財爲興繇竭。民因築怨殲。制磁便扞禦。飛彩煥觀瞻。樓季難施勇。梯衝剩挫銛。亡秦昧胡亥。殘地悔蒙恬。書火媒劉釰。兵塵自趙閹。千年逢聖代。一德慰黎黔。封域金湯固。山河雨露霑。荃衷勤北顧。鴻澤致東漸。關倚胡山設。遼除虜刃潛。鐵扃牢獸鍵。譙閣抗翬簷。檻曲三層繞。城高十板添。凌波撗粉堞。對峀捲珠簾。一萬斤鐘𥳁。三千丈陛廉。魚騰掀紫鬣。龍怒奮蒼髯。匝岸楡兼柳。迷洲葦與蒹。烽烟千里熄。菽粟萬民饜。絶徼湔腥穢。淳風尙禮謙。詩書敦賤隷。絃誦閙窮閻。花臉仍雲䯻。齊紈間魯縑。當衢鳴玉勒。侵曉啓粧奩。何處月邊笛。誰家風外帘。書灰要異相。乘雨訪神占。袖幕居民夥。芒毫析利纖。繁華渾夏屋。蕭索謝茅苫。東海萍蓬客。中州歲月淹。酸醎殊嗜好。風土判凉炎。觸地身如寄。逢人口似鉗。關河歷霜雪。朝夕但薤鹽。客路長跨馬。思家謾步蟾。茶爐燃石炭。書肆閱牙籤。遣興杯頻把。書懷筆屢拈。踈狂眞有味。落拓更何嫌。幾日離塵網。浮名付竹鮎。曉燈殘閃閃。風幄擧襜襜。忽罷天涯夢。遙山月一鎌。</text>
<title>高嶺題詠 北繡錄○丁酉</title>,<text>江上送迎者。胡雛紛若雲。桑麻彼此界。男女南北村。解甲羞名將。來庭荷聖君。書生談笑裏。潛裭老酋魂。</text>
<title>敬次端川壁上韻</title>,<text>才魯身多病。吾應萬事休。星文望北極。地勢盡東頭。未試凌霄志。長敎達曙愁。何時塡海水。桑柘看平丘。</text>
<title>利城。次申敬叔 欽 韻。四首</title>,<text>半夜金烏駕日來。蓬山咫尺覷樓㙜。潮波不見盈還縮。氛靄誰令闔又開。百谷歸宗涵地軸。萬龍吹恠釀天雷。神州一點餘瀾裏。彷彿鴻荒元會廻。右海白頭靈液晝陰昏。螺䯻層層聳北門。嶺峻星河頭幾觸。路窮蘿蔦手頻捫。斑文時入莫繇手。楓樹謾招遷客魂。遮却故園千萬疊。恨無雙翮劃飛翻。右山明沙十里簇靑蒼。一㨾龍姿百尺長。紅甲比鱗排陣伍。翠柯交戟鬪風霜。枝支廣廈淸陰翳。葉密仙鸞彩羽藏。要保天年雲海裔。萬牛何羡造雄樑。右松數行官柳若相持。風外垂垂颭萬絲。春來幾送遠遊客。街上欲殘長短枝。鸎到翠陰啼盡意。鷰隨輕絮舞多姿。和愁莫入關山笛。天末令人遠別離。右柳</text>
<title>次李士瑩韻 西繡錄○戊戌</title>,<text>行裝飄轉似雲移。歲暮荒城草木悲。黃稻垂垂湖叟立。靑蘋颯颯楚䧺吹。驛亭傡海常霾霧。王事牽人足別離。安得挽河淸域內。宅民重荷聖君慈。</text>
<title>次金養眞韻 三首○湖西錄○壬寅</title>,<text>蜂蜜凝酥虬卵紅。郊居風味押衙同。輸租幸賴無科外。作業何當事富中。溪奏英韶宵更妙。詩成般爾老尤工。東山白雪松千肘。歲暮端宜反我躬。白髮寧辭酒面紅。眼看浮世幻漚同。今生可惜無前後。下性空悲歉上中。衅了干戈歌帝力。甄成雲物荷神工。榮枯都付公規內。有摽長宵徒拊躬。離塵便道神仙侶。何待洪厓共拍肩。塒鷄圈豕供賓饌。若藉蒲團合醉眠。驚世詞華來白眼。傳家氷糵替靑氊。他鄕偶作同鄕會。沽酒時傾子母錢。</text>
<title>次宋達甫 騁 韻</title>,<text>休誇長物筆如椽。點竄小詩荒櫳邊。解和陽春白雪寡。錯聽流水高山懸。垂涎從我屛中廐。脫背望君摶九大。莫遣善刀先滿志。庖丁目下已無全。楚語曰。謬聽峨峨作洋洋。</text>
<title>次李德哉 成吉 韻</title>,<text>倦驂衝險若蛙行。埃壒誰分㙜省名。面赩街亭留宿處。心驚牢犴數囚聲。寒齋虗敞使君座。凍雨偏憐兒女情。致酒鎖江豈無日。顧吾久住不終更。正朝。掃墓高山。歸路値醉人。敺傷牽馬卒。囚礪獄。尋請疏解。仍留竹庭小家。使君關雨不得臨。且使君送酒來。余將移住扶餘江舍。</text>
<title>次礪山守李德哉韻 在扶餘時</title>,<text>莫稱烏府宦中榮。白簡其如故舊情。李曾爲咸興通判。被烏府效。時余參其席。官妓謾傳三疊唱。李曾爲北靑通判時。使妓誦余樂章。 驛程靡暇一歡成。余爲北道御史時。李閑居北靑墅。余忙未得訪。 朱欄碧沼抛千里。墨綬銅章困小名。同榜須知兄弟重。亂來花折幾枝荊。</text>
<title>次前韻。與李同年德哉。七首</title>,<text>中歲塵埃久割榮。暮年林壑苦嬰情。三溪玉鏡新磨出。連山墅。有三溪。 千峀銀簪巧削成。失志誰知眞得志。無名何必更逃名。席門寥落車音斷。且勑兒童莫剪荊。觀光東洛詎希榮。秋夕上京。留三日還。 三載難堪去國情。白首相逢顔面舊。朱門何處徑蹊成。祥雲禁籞勞魂夢。匹馬郵亭愧姓名。松竹久荒江上舍。扶餘新舍 短筇斜日定披荊。來來去去悴還榮。秋葉春花自性情。亂世朝官一命罷。逢年農事百禾成。文章只寫閑中趣。杯酒聊當死後名。惟有小吏頻索稅。荻花深處叩柴荊。紫綬金章我豈榮。烟霞不是世人情。酒應黃菊開時熟。詩到白𩿨飛處成。曬錦北隣羞獨富。吹竽南郭謝空名。明朝且扣秋江枻。閒戛魚羹有布荊。枯木皆知不再榮。新詩來慰故人情。生涯匏繫與君似。物外鴻冥何日成。礪邑荒偏休自悼。玉堂淸切亦徒名。圖書四壁草堂靜。庭外秋風催紫荊。自古芝蘭種不榮。榛榛叢菊底心情。罷驢加楦顔應厚。斫桂增輝計未成。且愛聖賢杯裏物。莫論芳臭卷中名。錦城不若還家好。杜宇身寧庇益荊。不分分司北鄙榮。盈盈一物最關情。虗傳祖逖鞭先着。爭奈高唐夢已成。公器取來難擅美。客懷消遣詎傷名。猶餘細故胸中滯。他日華屛會負荊。</text>
<title>次養眞，壺峯，晩翠，金秀才四賢韻。五首</title>,<text>少小斯文勤着手。欲臨長路騁蒲梢。雲移千里親朋阻。血泣三年筆硯抛。秋渚雨欺蘭蕙葉。老梧風擺鳳凰巢。邇來久廢陶潛逕。始喚兒童伐草茅。新開小屋臨蘋渚。要看遙岑剪竹梢。魚鳥襟期幽處可。詩書功業老來抛。寒空露洗鴻違漠。虛壘凉多燕棄巢。賽得神龍作秋社。朝來縮酒用江茅。新築白馬江書齋百戰榛蕪古城畔。悲風吟葉露垂梢。桃源不見漁舟入。玉珮誰收神女抛。秋雨濕侵靑篛簟。晩潮波漸錦鷄巢。蓬門寂寞無輪鞅。遍屋今生幾尺茅。休嫌卜築遠王朝。擅得風烟意便驕。婦取香菰供晡飯。翁將慈竹辦晨樵。雙笳孤笛緣江路。去馬來牛渡野橋。村老猶稱舊學士。不知天上客星昭。鵷班常趁早雞朝。袍笏參差細馬驕。誰料炎鄕經草土。至今華髮事漁樵。峯頭缺月窺虗幌。舟上踈燈映斷橋。想得年前靑瑣直。九天銀燭曉昭昭。</text>
<title>送沙彌三俊隨松雲入對馬島 玉堂錄○壬寅</title>,<text>金剛潭上靜蒲團。寶界翛然六月寒。好占雲山閟龍象。更凌滄海駕鯢桓。高天杳水舟爲芥。孤嶼呈雲國似丸。籠絡狡童一髡足。臨邊老將但加餐。</text>
<title>送李正郞斗峰養吾 志完 赴京一百三十韻</title>,<text>始我冠加頂。時君未有生。班家無固胤。蘇氏獨洵鳴。屢奉棲蘭若。常隨講序黌。驚姜看嶷嶷。指李聽喤喤。鴉墨塗窓亂。犀錢絡繡明。高軒環壓轡。右客笏兼纓。東洛金蟆幻。西京鐵馬鍧。搢紳隨帳殿。妻子趁霓㫌。官長虔遭罵。生年遠喚兄。在永柔。正郞大人爲弼善。余爲文學。 呼兒聽鞠𦜕。滿座照精晶。玄閫開金鑰。淸言響玉珩。摛章捷王勃。射策早蘭成。羅罥鶱雲鵠。鉤牽擺浪鯨。朝稱收國器。門喜繼家聲。簪筆趨螭陛。峩冠入鳳城。裾長不肯曳。鱗逆可先攖。禰鶴冲天日。莊鵬運海程。黃楊丁閏厄。白木趁春耕。烏几披陳簡。昏眵對短檠。林臯簦屩弊。烟月篋箱盛。沙寺仙香馥。郞湖釣舸輕。書淫駕劉峻。詩格窘韓翃。芝撿恩重渥。松山草再榮。三千同濟弱。十八齒登瀛。白馬皎騰練。紅袍殷染猩。鳳毛揮彩翰。鷄舌吐丹誠。秘簡窮讐校。微辭折証評。校正郞廳。 天官應星宿。人物入權衡。雅曲須瓠稔。膋膏替尹烹。一流分灉濋。同皁別犂騂。本國虔朝請。明王罄禮情。玄黃包錫貢。車軌結周行。時候初陽報。朝宗萬國幷。先秋遴專對。涓日戒遐征。土物金銀禁。行資糇糈贏。西紬十牛汗。南箑百肩頳。藥療征途病。兵鉏㺚寇勍。匭函封奏表。笳皷送忠精。陳軫情何已。溫卿涕自撗。遆郵遵海溆。揚旆越陵阬。浿窟歌金縷。安樓呷玉笙。平壤安州。 鴨江分片石 故事。馬耳 山名 度殘更。語異主人怛。衣殊行路驚。罽裘排冷穩。騣帽透風淸。瓦屋緣街術。銀牋帖閈閎。懷錢要禁臠。對食乏香粳。金石山誰號。鳳凰城舊名。巖流絶瀏洌。雲骨姱崢嶸。唐帝曾駐旅。麗人此抗兵。歸從偏將拜。攻奈古城嬰。龍被魚之服。心爲氣所令。雙淸蒼䯻秀。八渡翠羅縈。玄帝碑橫廟。韓家碣樹塋。隕石藍色藉。窣堵雪光呈。靑召嶺白塔寺。 浪子山多寇。行人意不平。胡雛昔搆難。使節此屯營。駐蹕尋鼪逕。遺墟愴鳥嚶。流傳由信史。指點任愚氓。控圉全遼鞏。金湯古鎭宏。樓㙜圍錦縠。闤闠咽篌筝。形勢彌胡羯。乾坤飽戰爭。令威題字漫。華表蝕苔傾。暇日張高宴。上下馬宴。 消憂倚望京 樓名。鳥窮龍漠㢠。雲豁蜒洲晴。幾刦浮圖聳。四天兜率擎。城西。有尉遅敬德所建白塔。 牛家炊濁滓。牛家店。水常溷。 馬店 馬頭舖 醉深觥。盤野開平掌。閭山玩覆罌。繡衣柱後駐。油幕虎師盈。廣寧衛。有都御史捴兵。 鍊甲掄趫捷。霜威怖獷獰。釽摫雲杳杳。佳冶鐵錚錚。潼堡兵屯螘。山戎矢激蝱。馬牛妨叱咜。搶刀劃鏳鈜。關潼之間。最近胡地。㺚兒伏草掠行人。行人不敢高聲驅馬牛。以嘯或以錐。萬里周城堞。千秋作榦楨。遐荒事胡虜。寰宇半髡黥。睿筭憂邊釁。雄關 山海關 絶禍萌。跨山刳濬洫。並海翼飛甍。戎府森千架。民閭比萬楹。麗譙杯渤瀚。朱箔鏡澄泓 望海亭。列峀噴飛靄。長洲雜杜蘅。波恬騰鯉鮪。沙凈舞鵁鶄。村隱柳如簇。萬柳庄 亭危野似枰。巖痕箭着背。虎老蘚侵晴。李廣虎石。 二子空留像。孤城已沒荊。孤竹城。夷齊廟。 三綱橫四海。萬世豁羣盲。高節江風灑。淸魂渚鷺迎。垂楊數百里。荷鍛十千丁。薊州㝡䧺。 屹峙長軀拔。橫眠渾軆裎。獨樂寺。有丈六卧佛。 顔卿刲勁舌。祿虜脫華綳。過薊髮猶竪。臨河心益怦。漁陽河橋。 曾聞山有負。今覿石爲棚。比至帝京。有石假山。在太監家。 想費傭千力。應消金百籝。龍方尊嶽位。螭首斲珉貞。道士殊巾襪。冥官餙玖瓊。東岳廟。有塑像。有道士有碑。李長春所撰文最奇。 陽門衣楚楚。河館影惸惸。至朝陽門冠帶。入玉河舘。 駝陌紅埃凈。龍鐘霜曉鏗。九街微月側。雙闕霱雲霙。玉帶黃扉彦。金章紫閣英。華燈輝閃閃。雕珥熀瑛瑛。呵卒開途肅。鳴璜逐步琤。旌旄刷烏兎。樓殿殷鷦䳟。星陣羅千品。坻頹震六䪫。花分上苑朶。盤薦御厨羹。珍饌甘靡爽。香醪醉不酲。優人呈幻恠。侲子競闐轟。會同館賜宴。用優人。 艷態欺褒妲。仙姿宛老彭。天壇陳瓚幣。國學省牷牲。瓴甓聯蒼璧。蘭椒比翠莖。異書非篆籀。神物閱劉嬴 石鼓。釋菜隆吾道。祈禳降國禎。責遊當少壯。觀國廁公卿。分外恩光洽。胷中喜氣弸。環瀛歸壽富。含氣屬元亨。士願辭雲水。民無噭癸庚。頌河誰復繼。擊壤可重賡。喜溢龍橋浪。歡騰禁掖鸎。宮袍拜殘臘。旅館過新正。受賞袍一襲。 愁思休添線。歸來未薦櫻。吾行眞抹摋。老腹日彭脝。鈍質怕盤錯。朽材勞纆絣。後凋期落落。易缺忘硜硜。尼父與曾點。鄒賢折宋牼。如何掘泥淖。無復和咸韺。魯衛欠優政。晉吳誰主盟。邊封伺桀驁。割剝泣孤煢。扶廈無樑棟。微材盡臬棖。秋凉悲蟋蟀。春暖樂鶬鶊。病憶三年艾。貧憐半飯菁。靈芝猶出枿。鳴鹿正求苹。休笑白頭客。頻通黃耳伻。曲終成一喟。落月倒金鉦。</text>
<title>車典籍天輅添七言見次。復以七言用其韻。奉別冬至副使宋，朴兩令公。兼示謝恩使大人。</title>, <text>天王四海以爲紘。敎化諸胥囿萬生。參乘三皇誰及武。長驅五聖莫先鳴。璣璿虞在曆兼象。造俊周掄膠接黌。至理形容卿景煥。大和節奏皷鏞喤。畢濡已許蟻封潤。羲曜寧須龍燭明。來跖革心歸禮遜。隨光焚製綰簪纓。百年赫業森輝炳。八徼雄心震殷鍧。恢拓文塲終掉鞅。委塡武庫看鞱㫌。普天諸國同孃爹。落地齊民一弟兄。壤僻鮮封邊渤海。星臨析木照英晶。自來淸淑擅才雋。奚獨奇珍追瑀珩。君長初從戊辰立。範疇俄届太師成。知程供職猶蜂蟻。吹澇撗溟絶鰐鯨。孫滿無憂輕重問。因齊敢發叱嗟聲。龍樓影蔭扶桑樹。鰈海波通白玉城。寸懇正勤星北拱。銛鋒忽自日東攖。三京麋沸攢推䯻。萬舳萍浮接海程。壁手寧看紅女織。荷殳渾替綠畦畊。芊家弱稚留秦館。趙氏園陵訝虜檠。賊將難窺寢幃窈。凶人空費首函盛。河魚疾腹微軀脫。山樹推兒縷命輕。西掖池蕖悲賦岳。東風御柳愴詩翃。平原殺氣鳥難過。故國烟花春不榮。頗荷聖皇憂屬國。幸將洪澤溥環瀛。仁殘自古分麟獍。啼笑何辜格𥜿猩。汰軸兇鋒驚睿慮。傾葵脆蔕揣危誠。塞聦不解從人說。左腹寧容詭士評。朝論戰和裁氷鑑。兵家勝敗稱天衡。長蛟大虣一圍打。委彘艾豭五鼎烹。虎甲砯砰衝缶穴。龍文煒燁被犂騂。瞻天香祝君臣喜。塡路壺漿士女情。遂致滄溟度朔凈。再看黃道欝儀行。幕空烏鳥歡聲集。地闢桑麻樂事幷。萬世銷鋒看獻頌。三垂負羽更誰征。隷儓冠冕各循級。宗族鷄豚猶有贏。外侮將難足窺左。武夫從此面生頳。如何運躓邦罹禍。正會時淸賊挫勍。古柰有妖花發素。太陰無位月虧精。儲君下席悲何恃。僚寀呼天涕自橫。三載松杉流歲月。孤臣髽免脫溝阬。慈仁聖德涵肌骨。遏密餘生愴管笙。沙麓呈祥閨範著。翟褕重賁母儀更。六文咸秩臣民悅。四德俱優嬪御驚。菲薄修誠希正號。衣裳盈笥下三淸。上元亞製來雲漢。織女奇章墮里閎。旣取膏霖沾槁蔕。恰將枵腹飽精粳。荃心事大元由悃。令節朝天各異名。一篚玄黃馳陸續。九關雲霧路崢嶸。微悰敢籲尋常事。優錫難忘十萬兵。無遠鴻私承衣被。何庸裔服撫孩嬰。葭灰乍動調陽律。麋角初隳考月令。朝揀使乎專對重。子俱行矣別愁縈。文章夢得江生筆。古籍冥收汲氏塋。趙勝囊中錐穎脫。卞和石表玉光呈。蒲蘆或可治天下。糠粃猶堪鑄太平。禮苑早夷髦士蕝。墨兵能斫壯元營。順風快𧡺翔雲鴪。麗日欣聆求友嚶。學願瞭矇開末俗。仁期超矮活偏氓。藍關策馬愁唐愈。土室洗眸收漢宏。幾獻蘓身替珍貨。常陳桓諫拊悲箏。連戎枘鑿韓王辯。伐蜀盾矛張馬爭。履聲傳風朝著肅。麈談霏玉座中傾。龍巾拭吐邀仙白。鳳幄橫經訪易京。桑葉衫凋街陌雨。蜩金帽映掖池晴。靑天鍊石媧將補。碧海浮山鰲欲擎。雪滿禁林貂累襲。春寒天祿醞騈觥。嘉賓千里來軒盖。佳節九霄下管罌。飄忽遐征裾莫挽。蕭條行李橐靡盈。關山夷夏居民別。邊土遼金舊俗獰。棊列轒轀遙出沒。星排戈甲聒鏘錚。坪多大簸漂山颶。林沸如壺撲馬蝱。城矗女墻糊堊彩。關開獸鑰象鐘鈜。祗園朱閣回危碾。灤廟靑膚聳老楨。顔杲有身生寶界。祿兒爲鬼想天鯨。騰身倐陟泬寥境。蕩腑應消鄙吝萌。軋漢銅仙媚赤旭。翔空金雀鬪雕甍。龍鬐屭贔衡長棟。奡背强梁負萬楹。靈若神鯨緣隝嶼。涵虗凝碧隱泓。應敎伯益迷魚鼈。祗使靈均賦杜蘅。民俗辟寒披罽毳。村居祓火戴鵁鶄。千夫蝡蝡行羣蟻。萬井殷殷據一枰。溢郭喧哤褎衆耳。張天埃壒罩人睛。三泉珠貫出南越。再刖環珍由大荊。懷璧不須盜泉飮。攫金元使市人盲。燕支佳冶春姱嫭。閭里佚斜夜送迎。獨繭華袿紛勃窣。于闐雜佩亂東丁。同酣駔𩦱猶貪酎。共浴奢華肯笑裎。豪室鼎鍾薪代蠟。王孫褦襶錦成綳。巾裳異制顔堪赩。瓦礫盈床意轉怦。下邑曾瞻鸞鳳喙。上都今判傀儡棚。花頒御苑雕千葉。饌出仙厨直萬籝。鵷列華裾多士濟。虎臣銀鎧丈人貞。髼鬃拳髮擎琛賮。䆕䆷深眸奉玉瓊。力聘義山方駜駜。妖殘梟正惸惸。排闈互踏明璫碎。顧曲交摐繪瑟鏗。香鴨薰衣聞馥馥。祥霞覆首襲霙霙。臨軒淸問先諸辟。遐跡踈榮出衆英。果下三山愁跋躓。鈿文雙合欠熒瑛。釦墀蹈足山號震。壺漏傳更玉韻琤。宓帝滎中呈瑞駿。姬王岐下翽祥䳟。淸河淡淡丁千歲。舞獸蹌蹌感五䪫。沮澤盡敎農禹跡。鹽梅奚趐鼎商羹。桑弧壯志酬前債。塵土羈懷醒宿酲。回旆伐氷河腹厚。到鄕驚蟄電車轟。袍靴紫籞恩如海。琴酒華堂壽似彭。窮子自甘迎五鬼。高官不願享三牲。長竿白水憐拖練。一屐蒼峯愛擢莖。芝草療飢思避漢。桃花藏塢慕逃嬴。儒冠翻被身多誤。兵火尋遭國不禎。四海遠遊勞太史。十年多病卧長卿。文章小技多時癢。骯髒初心自內弸。千佛名經曾作首。九天淸路莫吾亨。烟霞蓬島天違咫。風雨靈㙜歲再庚。不見朱紘中自絶。非關白雪寡相賡。庭薇耀日掠低鷰。宮柳濃春流亂鸎。溢碗梟羹延五月。揷門桃茢賀三正。驚回御史三行粉。擎出大明千顆櫻。跛鼈上山慚䠥躃。孤豚登廟謾彭脝。雖逢曲几休揮刃。或見妖狐莫靸絣。尼父乘桴寧緩緩。磬襄浮海不硜硜。逍遙但可追莊叟。仁義何須說宋牼。欲把玄黎同鼠朴。不妨下里混韶韺。靑山無價何勞買。白鳥忘機不必盟。高閣微凉從獨蔭。空階夜雨自啼煢。醫師深勃糅芝菌。匠氏杗楹間楔棖。獸育牛羊與鹿豕。禽寧孔翠逮鸝鶊。羣生得所非呑蠟。百事能成在茹菁。離席折楊攀裊裊。飛驂戒路騁苹苹。一生膠漆託詩句。兩地燕鴻無信伻。未死猶當各努力。邊封永息疊山鉦。</text>
<title>送安聦叔 瑱 赴同福 銀㙜錄○甲辰</title>,<text>縫裾芹璧擅英聲。足下靑雲萬里程。中歲干戈移契闊。十霜松竹負平生。書帷編柳宵無夢。茅店聞鷄曉理行。一片銅章非晝錦。南鄕父老愧逢迎。</text>
<title>送鄭晦甫 㷤 令公赴京</title>,<text>安得追風絶影足。橫跳中國三三州。遙登泰嶽俯天下。蝡蝡英豪如蟻蜉。王母霞觴瑤水月。洞仙蛇釰岳陽秋。追思再飮燕京市。休甃蹶泥哀此遊。</text>
<title>安鐵山母氏輓詞 二首</title>,<text>早服藁砧化。深慈均覽祥。徐吾要共燭。曺大喜如狼。賦迄板輿返。歌哀蒿里藏。離弦續鳳觜。黃壤更何傷。妙藝弓三百。生男世寡侔。謾談天感孝。莊語命謀仇。杳邈九京別。榮光十室休。悲風動平澤。哀輓送千秋。</text>
<title>儒城君柳 煕緖 輓詞</title>,<text>專塲豪氣少年春。羅綺綳中素貴身。落地毫錐銛似戟。懸窓氂虱大如輪。千兵射虎白頭近。三命畵熊靑木新。血灑古原關世道。莫論孀女對孀親。</text>
<title>送湖西方伯 二首</title>,<text>東風雲幕濟川晴。芳草連空管別情。泮水危冠俱妙歲。九衢飛盖共昇平。寒梅傳使迷沙驛。垂柳穿行杳錦營。從此江南城萬里。漢京春酒放心傾。時南有虛警馹騎直超鷄嶽塊。角聲戒曉湖雲開。外憂孰與內憂大。西服得之南服猜。日域遊魂休闞室。春㙜橫目免投台。君看召伯甘棠小。何似錦江千樹梅。</text>
<title>鵝溪李相國夫人輓詞</title>,<text>中天失彩女三辰。命服首朝龍掖春容。駟朱門羅綺閙。賜環滄海米薪貧。芝庭告慶迍邅會華。寢長辭寂寞濱。豹直金閨違執紼。挽歌將淚逐征輴。</text>
<title>哭鄭正 愼</title>,<text>詩書聲早綺紈林。丹桂枝連風雨侵。藥裹滿床丁齒壯。霜莖承弁尙郞潛。璣衡百中玄爲白。哆侈半生陸欲沉。歸寄一分成萬古。抄秋紅樹閉松岑。</text>
<title>送崔春川 鐵堅 夢隱令公</title>,<text>江樓百尺映昭陽。風景蒼茫挹鳳凰。牛寺香雲藏梵唄。鷺洲芳草閙漁桹。浮盃杳認胡麻有玩。瀑猶思銀漢長。緣子丹砂覔勾漏。令吾離了王玉郞</text>
<title>李掌令 好義 妹氏宋秀才妻輓詞</title>,<text>仙李枝分華胄遙。弟兄高步際淸朝。違兵孤島門庭僻。失學窮閻稚子驕。天上碧桃垂見種。人間紅槿忽先凋。羇魂東返千波闊。環珮依俙聽月宵。</text>
<title>奉謝鄭參奉 允穆</title>,<text>人謂非狂自謂狂。豪於汝穎子差强。老來好事能如舊。座上華言詎敢當。北海尊空流水逝。南鄕梅發驛程長。因風倘寄龍蛇字。要向塵間祓不祥。</text>
<title>金亨卿 泰國 保寧草堂八景</title>,<text>少昊天機巧。淸霜織錦勤。蘓娘施彩線。帝子助奇紋。燦爾排金果。殷如染火雲。願成虞帝衮。佳節獻吾君。右梨岑秋錦三月菁華晩。晴霞蔚若蒸。彩延紅日脚。標建赤城層。鍊氣餐難飽。流觴醉不勝。細看潭底影。春色滿懸砯。右花岸春霞一缾蒼峰月。朣朧古寺秋。海光松外隔。鯨韻枕邊流。老釋起何早。幽人耳與謀。何如聽長樂。靴帽五更頭。右月寺晨鍾巖名緣底玉。天夕照西暉。列穎低紅暈。遙墟散翠霏。課詩初滿槧。收釣便辭磯。未夜山多虎。呼童早掩扉。右玉岩夕照隨風何處篴。長短不成腔。遙看雨中牧。撗過溪上杠。放聲莫啁哳。飯犢須胮肛。已了原頭燒。春耕傍碧江。右鵂橋牧笛榮季有三樂。負薪行且歌。凌晨拖屧子。伐木響山阿。危磴埋紅葉。寒谿長綠蘿。歸來何太晩。爛盡看棊柯。右駒岳樵歌猩血濃虬卵。深秋映遠村。長帘隔樹見。輕幔逐風翻。草草黃粱熟。家家白首勤。豊年誰上頌。皷腹荷明君。右柿坪炊烟近海多魚鼈。村村揭網饒。農桑消白晝。溝澗走淸宵。列宿排銀漢。明珠出葦蕭。朝來市虗上。豕豞柳千條。右檜灘漁火</text>
<title>哭陽城正夫人</title>,<text>終南逆旅辭恒幹。坡嶽眞居夢大還。歲暮紘紞猶在手。月中環珮忽難攀。春陰漠漠綠蘿合。晩雨騷騷丹旐斑。祖帳莫歌虀露曲。徹泉悲淚白頭鱞。</text>
<title>次葵塢令公感舊韻</title>,<text>溟洲湖榭昔登臨。玉鑑新磨大嶠陰。錦帆笑迎仙妓至。桂尊歡與阿郞斟。有期華髮生如種。無信沙鷗諾久侵。使舸他年誰搪突。烟簑悲老定相尋。</text>
<title>酬鄭秀才 允穆</title>,<text>靑陽曾小牧皮狂。棲廹窮途尙屈强。寶母吐虹鉏下擲。巨來穿札棘端當。相思九十淸秋老。似箇三千白髮長。兩世如何忘世早。竟孤鳴鳥太平祥。</text>
<title>奉和葵塢令公韻 丙午</title>,<text>萬牛回首志難移。次骨淸貧也不悲。斷沆橫舟經學剌。跛龜登嶽宦名遅。頻啼楚老夜霜冷。多病孟光秋枕欹。久負江南千樹橘。太倉空耗賑吾飢。</text>
<title>次葵塢禁直書事韻</title>,<text>雙碣高開霄漢邊。洪厓於此拍吾肩。䂓光隕露侵三皷。西候多風動萬年。出塞幾時平虎落。决雲無計試龍泉。秋鱸登釣一竿足。禁直何如蘆底眠。</text>
<title>戱次葵塢韻</title>,<text>盈盈何處倚危欄。虫語近床秋色寒。曙燭催花話猶澁。夕暉斜壁情無闌。禁庭露重菊含紫。江岸風高楓渥丹。明朝古渡喚舟子。便解朝衫纓野冠。</text>
<title>再次前韻 二首</title>,<text>一生幽興在𩿨邊。簑笠常高把釣肩。蓼岸醉吟輸片夢。花甎緩步餞殘年。筭來壺箭傳更漏。記取谷簾垂細泉。看見篝燈已無燄。鄕心全攪昨宵眠。銀光洞射幾層欄。㙜上羣仙次骨寒。河漢聞聲知地爽。斗牛欹彩覺更闌。露華鮮似頷髭素。楓葉殷如衷血丹。持被三年成底事。玉班羞殺五梁冠。</text>
<title>投坡州館 西儐錄○丙午</title>,<text>館人帶橫箒。狂號使客來。當窓席一片。定坐酒三盃。水鶴爭高樹。田鼪拱古㙜。敦敦疲欲睡。山吹暮天哀。</text>
<title>贈四耐翁問病</title>,<text>氷酒猶披綌。焦山亦襲旃。一藤期遁世。二竪忽經年。飛盖今朝過。香爐此路連。何當及春賞。蓮榻共談玄。</text>
<title>奉贈牛峯趙年兄 繼韓 仍留朝驂</title>,<text>昔曾童丱逐詩流。長鬣于思記我侯。泮學追隨聯玉武。三飧莽蒼共瓊輈。窮途白首山中縣。旅泊靑燈水上郵。傳語神駒休戀主。仲由車馬弊何尤。</text>
<title>渡薩水</title>,<text>流丹楯檻繞曾嵐。曲作灣洄渟作潭。嶽雪正融深續蔓。海潮纔退綠挼藍。雄風飉戾回旗脚。社雨空濛墊帽簷。菱芡仙居應傍渚。欲將松釀穩玄談。</text>
<title>山館醉題</title>,<text>夢回三皷月臨窓。欲問誰家醉語哤。隔幔曲肱眠部妓。遍街橫鎖閴村狵。孤恩可奈頭渾雪。華國休論筆似杠。牢落壯心歸謬筭。故鄕魚鳥怨空江。</text>
<title>次斗峯韻</title>,<text>流聞星使到遼東。諸邑符移事事怱。彩船艤江添舊畵。飛棲壓郭換新紅。文章旗皷排壇上。花柳將軍擅席中。自笑老夫無一可。輔車牙脫雪顚童。</text>
<title>再次遠接使西坰韻辭別</title>,<text>慚吾詩律類邾曺。敢取牛衣較繡袍。江上屢塵歌管席。座中還癢醉言豪。長沙拙舞袖非短。樓季難登城自高。快馬歸來春未謝。家人應釀碧松醪。</text>
<title>別進賀上使閔致雲</title>,<text>昔曾膠序簉高蹤。况復葭莩結盛宗。照爛珠光通十乘。繚回蘿蔓倚長。松鞭霆箕壤窮龍塞。移柁遼疆掠鶻峯。可耐客中重送客。黃茅匝岸白波洶。</text>
<title>遠接使柳西坰【根】 令金僉知【玄成】 、白進士【振南】 遊九龍淵，仍見後園杏花有賦，敬次其韻</title>,<text>隣空雉堞戴層樓，仄轉群山碧玉流。斑鬢倦來遼塞邇，白衣同作漢槎遊。潭龍晝睡雲容複，渚鴈春號柳色稠。知有銀鉤題繡句，杏園仙客屢回頭。</text>
<title>製述官白進士 振南 海南草堂題詠 振南。玉峰光勳之子。</title>,<text>白生家在地窮邊。晉筆唐詩是世傳。環堵海山供物色。垂庭橘柚湊賓筵。傳郵身佩絲綸遠。寬博名推搢紳先。他日容吾登望處。退之雖老列三贒。草堂。有石川，河西，蘓齋題詠。</text>
<title>發義州</title>,<text>遼江已了公家事。歸馭騰裝日欲西。羃野遊氛新雨洗。連空宿莽暗芳棲。周關紫氣東來是。天使流星晝見奚。狂沸先淸雙節路。扶將春色向金閨。</text>
<title>車輦松林</title>,<text>百尺蒼髯老。尼翁繩後凋。軒軒風外萬。渢渢月中韶。龍族何年矯。鸞雙此日邀。靈胥誰喚爾。濤怒吼春潮。</text>
<title>次朱天使 之蕃 漢江迎詔韻</title>,<text>遐陬决目望雲霄。星使來從日下遙。蠲㓗郊坰繁禮數。故常棚架戱趫剽。史編胝手千毫管。詩牘沿途十犍腰。頒了紫綸盈一札。玉班如聽九成韶。</text>
<title>次朱天使宴集南別宮韻</title>,<text>吾皇神睿蒞淸朝。翰苑聲華最近僚。星拱菲誠天所頷。海漸鴻化我偏饒。方音縱別風牛馬。忠懇相孚頂漢霄。虔把薰爐祈聖壽。更扶鹽鼎勸公調。</text>
<title>次天使漢江紀遊韻 二首</title>,<text>玄洲羽化非莊語。赤壁詞傳謾錦張。誰遣藩邦蛭螾水。借成天漢鳳龍鄕。江神舞萬答仙曲。日舍退三延寵光。笙鶴他時祥霱裏。想留佳句閙滄浪。麗日襜帷出郭遊。樓船亝柁艤江頭。寧拚往跡尋常過。合把佳辰酩酊酬。激楚和風諧白雪。平原中坐配靑州。沿流卜夜凉蟾在。莫厭蘭橈抵曉留。</text>
<title>次梁天使遊蠶頭韻</title>,<text>蒼峯傲兀大江濆。陰嘼開宮鼉陣羣。潮恰沒痕通海漲。流何擇細類河沄。壓天仙舸風無𧏮。緣葦漁桹渚欲曛。此別銀潢知去咫。幾團磯石白紛紛。</text>
<title>陪天使漢江觀漁</title>,<text>猩袍玉帶天上客。芝盖東傾幾阡陌。沿塗觀水皆涔蹄。爲愛淸漢臨苔磯。華亭有址最藩國。從古天人之所陟。昔日翬翥雖回祿。瓊華玉札人猶軾。是時桃漲凈不流。烟樹刺眼連芳洲。龍驤峙樓繚丹檻。百壺蕩槳方小舟。陪從亦荷仙人與。席上射遞金巵擧。揚濤搪突來漁子。罟網連紘同織組。舟頭挺叉㢠林立。萬魚驚閙犇星急。旁圍十里約一團。圉圉垂頭仍仰臆。停篙切叫掣數百。黏羅銀鱗雜巨纖。淸波咫尺關孟門。噞喁安得淤泥潛。饔人游刃誇縷膾。可哀轉頭生死界。一物雖云聽造化。寸鱗完缺寧時會。須臾凉月透船篷。櫂謳齊發江烟重。堆盤餘味逮輿儓。歸路火城燃遙空。</text>
<title>敬贐進賀副使柳右尹 思瑗</title>,<text>瑣尾當時扈聖徒。遨頭此地餞賓餔。且持寬盞揩靑眼。故鏡淸江較白鬚。足下脩塗千里始。客邊流景四時俱。紫衣黃帶多年富。奚獨頹齡擅使乎。</text>
<title>次迎慰使申公 欽 韻贈沈泰川 宗直</title>,<text>地勢窮凔海。江源發白頭。橫分夷夏界。派別兩三流。虗籟千山夜。深盃萬古愁。遼兒吹鐵笛。邊月掛銀鉤。</text>
<title>送別千秋使洪德公 慶臣 令公 騎省錄○丙午</title>,<text>吾舅曾迎玉雪郞。闔門皆聞見知香。中年草露幾時日。抵老葭莩一在亡。粉署靑綾燒蠟跋。金門殘漏滿靴霜。薊遼雨潦仍多病。交戚情俱萬里長。</text>
<title>哭李娘</title>,<text>去年喪一妾。今年喪一妾。二粲濃又纖。兩桃根强葉。明窓爲畵眉。列屋俱秋箑。造物也有心。見艷知先獵。香衾負早朝。楡塞空歸蝶。寂寞百歲盟。孤舟送淸霅。</text>
<title>端陽前一日</title>,<text>陰雲挾雨鎖黃昏。百慮撩人劇火原。列鼎縱榮難逮養。銛鋒未剚曷酬寃。扶床坐膝渾成夢。捐珮亡鞋緫斷魂。明發天中回令節。累累荒壠但壺飧。</text>
<title>端陽日</title>,<text>白面橫行游俠塲。鞦韆角觝作端陽。中間筆戰鏖黌序。晩暮梟羹歠省堂。馮婦下車心癢癢。淳于欹枕夢忙忙。明年衰健知難必。强擷菖蒲屢擧觴。</text>
<title>奉寄江原方伯葵塢令公</title>,<text>雲闕霜靴歲再更。銅環玉鎖耳俱傾。東開使者猶颺節。西塞行人已返程。鯨浪舂天看曉旭。騎曹催仗負春耕。伊來得句筒誰逮。憂鬢空添白雪莖。</text>
<title>次金沙寺壁上韻 海營錄○丙午</title>,<text>天篩瓊屑白勝雲。摶作奇峯頫海門。仙侶下來須月夕。異香應許異人聞。</text>
<title>次中興寺僧詩卷韻 二首</title>,<text>摩頂星躔記壯遊。宋山戎械萬林秋。當時上座隣藜榻。誰謂松州雪被頭。芒鍼牽線碧灣探。驚殺僧言隔暮嵐。舊跡至今帆過浪。留詩明日亦陳談。</text>
<title>徂歲</title>,<text>徂歲無情劇置郵。守株瀛館定挐憂。賓筵萬舞轟竽瑟。儺戱千童喧鼠牛。土脉向融泥染屨。風威解怒汗濡裳。加餐未了公家事。孤負江村理釣舟。</text>
<title>抱月亭夜飲送別趙伯式</title>,<text>病裏承恩沐。仍成漫浪遊。芳華三月夢。湖海二年愁。法部傳高唱。危樓瞰碧流。莫嫌鷄戒曉。明發卽離憂。</text>
<title>題南江抱月亭</title>,<text>庭前人住木蘭舟。薄晩潮生白鳥洲。鼉皷掀天紅袖撩。夾江柳色護淸遊。驚見繁花一半稀。東風昨夜捲春歸。移舟莫向南洲泊。苦被蘋香惹客衣。山花多事映江花。客倚蘭橈白鷺沙。欲遣佳人搴杜若。却愁新綠染紅鞾。江口風生小艇颺。春波綠漲淼茫茫。休誇醜石挑蠔甲。且斫長鯨助客觴。千夫提罟百夫擉。不見盤中薦寸鬐。造物有心渾被忌。琴高含笑戱漣漪。野杏初殘山杏開。蕨芽抽綠遍庭隈。淸懽再赴漁簑約。勝友仍邀沙鳥來。平洲潮滿碧粼粼。一縷長堤草色春。豈獨江山隨節換。重遊不見去年人。江草初齊江雨收。江亭春望杳芳洲。重來雲物添新賞。只欠銀盤湧碧流。斷岸東頭烟樹平。嫰花柔柳一村成。禪家漫說三生有。不道南江別有生。</text>
<title>博座上諸賢和敎 二首</title>,<text>橫絶重烟漾碧流。樓船高會蕩春愁。霞觴未了芳洲飮。蠟炬仍成畵閣遊。四座淸詩欺子建。中宵雅曲動陽侯。連年飽盡南湖興。翻媿巴陵物色留。瀲瀲松醪凸叵羅。爲尋菱叟遠來過。東風殘景今餘幾。南浦離懷我最多。躞蹀華筵珠履振。翺翔高閣錦裾拖。緩歌更勑抽春繭。擺落乾愁不醉何。</text>
<title>次水鍾寺僧性敏詩軸韻</title>,<text>凔浪膏與林泉肓。詩癖兼之不可藥。水寺書生擁節來。漁簑歸去也知足。</text>
<title>輓冬至使李台徵</title>,<text>善謔齊安夕。單盃洞館春。暫遊數千里。永訣平生人。別路牛車迓。歸骸馬鬣新。如何百未半。意氣捴成塵。</text>
<title>李大中令公隱城書室。次主人韻。終南錄○丁未</title>,<text>廿年枯硯鳳池隈。故里松杉想可材。多子能專隱城樂。一堂如畫傍山開。公餘穩睡波文簟。客至催斟竹色杯。自是少微塵世在。碧峯休送眼魂廻。</text>
<title>送鄭晦甫 㷤 按關東</title>,<text>年少東爲佐幕郞。留詩二百韻何長。於吾心賞乘槎地。今子榮還衣錦鄕。乾竇河穿媧不補。石陘梯斷愈堪狂。靈源窮處生叢桂。欲賦卜居移▦王。</text>
<title>送奇從事 協 赴西海 終南散閑錄○戊申</title>,<text>朔吹于喁松作濤。狐裘錦幕兩肩高。驚君送似花紋紙。更僕呵來槊健毫。驕虜屢鳴靑海鏑。書生欲試白龍刀。明春會獵祈連下。容我暫誇秦復陶。</text>
<title>鄭相國 彦信 遷葬輓詞 五首</title>,<text>耉造躋黃閣。訏謨罄赤衷。寃氛狴犴地。晞露燭龍宮。故里安羊馬。新阡避水風。徐徐重卽路。牛目雪玲瓏。日月幽難燭。江河慟莫湔。望之悲北寺。屈子怨南遷。非罪將何乃。懷忠竟溘然。誰知十九載。䟽澤始從天。幽宅幾年閟。佳城今夕移。黃泉曾不曉。白日遽重麗。德業新銘志。威風舊夏夷。山川宛宛在。應愴世道庳。公曾居世日。時事尙無虞。國亂賢難作。人亡世益汚。驚塵吹朔漠。壯士憶伊吾。倘使英靈在。神兵殪猰㺄。淑德宜閨範。移天赤舃鮮。號咷送萬里。苫塊殞三年。寇至權幽穸。龜從改舊阡。金魚今主器。餘慶賁窮泉。右一首。挽貞敬夫人。</text>
<title>次亡友李實之 春英 韻 六首</title>,<text>避地北溟隨白鷗。實之此日在隣州。山蹊衝雪小廬靜。客夜評詩大白浮。誰料十霜長作別。還驚一疾竟難瘳。平生警韻有佳什。披讀浪然涕不收。剪燭同酣碧藕堂。尋聞客寓泣紅裳。天涯賦鵩一何數。年少夢鷄還太忙。力穡豈能饒黍酒。微官只是小銅章。空餘南澗遺篇在。山鳥爭聲野草香。去歲爲官狎海𩿨。今年馬兎挈何州。容華因酒赤猶暈。眉宇得詩黃屢浮。才思江郞雖告退。膏肓左氏若爲瘳。春來擬結湖邊社。效被風烟取次收。昔廁羣龍上玉堂。九天氛靄襲衣裳。階高三級寶鞓重。簷影八甎䂓步忙。濫荷隆恩孤聖代。可能鴻藻賁王章。閒來却掃郭南宅。牙頰猶生鷄舌香。故江辜負點頭𩿨。經歲騰裝二十州。露菊泛巵懷栗里。雪梅侵夢憶羅浮。韓窮巫祝猶難禱。左癖兪華不得瘳。從古死生同脊尻。劉伶醉骨莫須收。奕葉勳名早肯堂。三千宦海可褰裳。詩書充棟窮年束。袍笏趨衙趁曉忙。六國謾勞蘓季子。四明行老賀知章。南鄕無限江山麗。幾處叢生桂樹香。</text>
<title>次前韻別成則行 二首</title>,<text>𩿨閒爲我我爲𩿨。診夢得刀君作州。咫尺戶庭連日討。海山蹤跡共雲浮。薰人惠澤三章洽。柔骨脭醲七發瘳。睥睨京塵酣戰螘。若時端合學藏收。對霤山坡兩草堂。負暄相與散衣裳。詩書堆裏開襟穩。楓桂鄕中作吏忙。先子將傾酌水盞。令吾翻唱摻裾章。時危苦憶南州勝。行采春溪杜若香。</text>
<title>光陵齋室。贈奉先寺僧德均。</title>,<text>仙寢擁靈嶽。隔林隣寶坊。錯落松桂裏。衣冠齋小堂。雪衲出詩牋。朗吟塵慮亡。秋高霜氣重。山果堆盤香。瑤壇瑞醮訖。歸路憇禪房。</text>
<title>凈土寺。次僧卷韻。朝天錄○己酉</title>,<text>童稚耽游學。詩書舊寄玆。鶴棲違咫尺。鵷列謾回遅。白首行程遽。靑山坐榻移。居僧零落盡。巖峀獨吾知。高樹含風五月凉。一軒亭午散衣裳。層峯界破層霄上。綠水橫分綠野長。半百功名爲客慣。三千道路此行忙。丁寧禪榻讀書士。今日栖遅也不妨。</text>
<title>途中寄成學顔</title>,<text>炎曦當午正燒天。隨處湯泉起紫烟。解帶層軒狂欲叫。飮氷長路病應綿。塵沙渾染沾膚汗。風景都輸伏軾眠。渴吸定乾遼海水。尺書難寄鯉魚傳。</text>
<title>次書狀官納淸亭韻</title>,<text>古磵澄澄碧。齊紈熨却平。崇芒緣岳麓。華搆傍關程。先主凝鑾處。孤臣戀闕情。騑騑侵畏景。超忽客裝輕。</text>
<title>西塞旅懷</title>,<text>不分文章筆有花。轟雷滿耳訪聲華。一生朝著長爲客。千里郵亭自作家。山勢西低窮鶴野。江源北向發龍河。誰知邊上赭衣者。當日羣英雨驟沙。西塞多謫客</text>
<title>宣川次壁上韻 四首</title>,<text>烟塵迷鞏洛。西塞板輿過。邑主資三鼎。村廬寄一家。淚臨風樹盡。愁入綺饌多。天地無情久。心摧詠白華。秦客幷鄕思。雲移世變更。陂荷開舊面。街柳管新情。吾奉延陵聘。君專謝朓城。關雲分薊樹。離恨積如京。書難話舊盡。酒易怨離醒。幾制明珠涙。猶慚瘦鶴形。名花移野檻。羇獸憶山庭。已失吾顔玉。寧留爾鬢靑。巖扄經歲掩。天路賦皇華。蜜釂傾金碗。蓴羹歠玉芽。身羸驂不倦。髮禿幘頻斜。此去津休問。銀河慣浮槎。</text>
<title>所串館</title>,<text>古瓦參差鳥雀譁。布屛山水墨消磨。莫言逆旅天涯遠。十載九來還我家。</text>
<title>次淸城谷神子韻。賦統軍亭。</title>,<text>身爲江使遠朝宗。心賞猶諧旅病中。壓郭孤亭高鳥翥。分洲三水怒濤舂。峯尖海嶠詩肩。聳雲黝遼坰醉墨濃。天半勝遊虗左席。長篇斗酒與誰同。</text>
<title>次侄書狀韻。酬千秋使陰浦令公。</title>,<text>盈盈一水卽天津。從此中州達帝闉。節値梅霖行李苦。路衝豺落戒心新。高樓只作北望客。絶塞還如南郭隣。努力殊方愼原隰。同憂同病屬吾人。</text>
<title>鳳凰城次酬竹溪</title>,<text>疲薾高麗不足鞭。賓王萬國海渝川。英雄成敗莫須論。中夏幅貟從此連。塞外遠勞淸蹕駐。城頭瞻拜翠華旋。除凶雪恥終誰賴。遺塑千年在埈巓。</text>
<title>近軆</title>,<text>一水東西境不殊。大唐之後判輿圖。民風要自歸皇極。方語元來假象胥。尊夏心存瞻𧡺快。邊胡俗僻禮儀䟽。神京此去三千里。只仗王靈躡畏途。</text>
<title>孤竹廟</title>,<text>首陽蒼翠欝嵯峨。灤水悠悠也自波。土俗尙聞孤竹廟。邦人能唱採薇歌。一時賢士知其出。萬古高名問孰多。此地淸風吹不盡。荒㙜只是舊山河。</text>
<title>鳳凰山</title>,<text>峩峩高標聳。邈在遼城東。攢雲亂峰翠。漱石飛泉紅。何年名鳳凰。無及生梧桐。聖化覃絶徼。佳祥遍邊封。維昔三韓界。謠俗何鴻濛。唐兵剪勾麗。版籍中夏通。滿地桑麻畛。拓盡葭萏叢。使車我徂遠。貢篚吾君衷。三征豈數數。十祀苦怱怱。尋村入淸樾。遇雨宿雕櫳。觸地卽爲樂。寧知詩興終。</text>
<title>甕北河</title>,<text>海色浮窓捲客衾。愼征原隰客人心。蛇蹊兎逕緣層壁。豚柵鷄塒隱平林。河店行厨鮮似玉。山城列肆米如金。炎程久旱逢甘雨。車上凉颸爽我襟。</text>
<title>過龍鳳㙜</title>,<text>朱明爍時景。廣街揚浮埃。客行正亭午。巾襪欝如煨。萑葦翳車笠。蚊蝱撲人腮。問胡當炎酷。抱疴而遠來。羣英斡樞柄。呼吸騰雲雷。風漪起珍簟。蔗漿盈金盃。寶箑寒颸動。氷盤朱果堆。當塗一何逸。獨贒良可哀。去矣重王事。驅哉莫遲回。君子遵直道。天衢諒崔嵬。</text>
<title>宿分水嶺。效謝靈運體。</title>,<text>峩峩分水嶺。分水名因何。後有八渡河。前有三流河。茅店處爽塏。喬基頫崇阿。炎宵類蕭晨。凉榻痊沉疴。寥寥塵紛關。燭燭月華多。零露泫芳草。淸輝曖綠蘿。象物富詩藻。懷家添鬢皤。偃寢天告亮。騰裝徒御譁。</text>
<title>高嶺途中</title>,<text>寒林開盡木蓮花。殷壑飛流瀉翠霞。千仞高鴻平見背。半空危石錯如牙。風塵邊塞龍泉澁。雲樹鄕關鳥道遐。誰遣一名欺百歲。却憎頭上五梁紗。</text>
<title>道中口占</title>,<text>蒼蒼分水嶺。淼淼三流河。曖曖村邊柳。芊芊隴上禾。牛羊散綠野。鵝鴨浮淸波。居民盡歌笑。行子獨悲哦。使華三征邁。象譯九經過。馳暉忽已晏。素髮何其多。騑騑凌外景。衰質先受瘥。淸馨綠樽醑。窈窕紅樓娥。亮非君子好。衒美將如何。</text>
<title>過韓家墳。踰靑石嶺。向狼子山。</title>,<text>千尺干雲崒堵波。誰家蔗滓寄蓬科。靑星彩隕嵓蹊險。玄廟苔荒碣字磨。遼扼三千開項背。秦輸百二儼誰何。前登更有名狼子。欲勑威弧撥弩牙。</text>
<title>山村夜坐</title>,<text>狼子山前暫解鞍。正逢凉月吐林巒。鄕關已越滄溟闊。客路猶迷潞水寒。六月風霜來北漠。一區流峙似東韓。天將使我延陵季。莫憚觀周遠役酸。</text>
<title>甜水村途中寫懷</title>,<text>籉笠簷脩褐袖寬。攔街拍手笑儀觀。雙雙閨女排窓出。𨓏𨓏耕夫輟耟看。絶域謾同蕭艾委。盛名難許鼎鐘刊。何當綠樹紅欄畔。共作廛民半世安。</text>
<title>次陰浦韻 遼東懷遠館相逢</title>,<text>離如落葉合如萍。關樹參空塞峀靑。城郭不非吾鶴返。海山無着子雲停。虗啣堪笑同卿月。良史應占聚客星。別夜有吟寧寡和。免將斯影答斯形。</text>
<title>華表柱</title>,<text>遼東有白鶴。千載一來歸。俯仰城郭是。惻愴人民非。借問此阿誰。云是丁令威。頹齡風截道。人世馳西暉。持此欲何豫。遐矯與世違。飄颻九垓逝。奮迅長烟飛。揚音歸故里。荒塚盡累累。去矣莫反顧。靑雲振縞衣。一吊千年定有無。雪翎今不再塵區。得非乘運終歸化。且也全天更幻軀。業海芒芒淪覆燾。祥烟複複阻蓬壺。殘碑短柱渾多事。却恨仙蹤墮積蘓。</text>
<title>白塔寺</title>,<text>高標干紫霄。突兀雪山大。特秀城闉中。頫睨郊圻外。唐宗昔征遼。敬德陳法會。深心奉西眞。經始傾珍貝。緬邈拔寰區。岧嶢出氛靄。箕尾鑑素甎。河漢縈脩帶。蘭若儼層搆。流聲猶不沫。千秋鎭全遼。焉知非此賴。至竟呑麗彊。無謂浪旋旆。</text>
<title>西會寺</title>,<text>裾役入上國。所歷多韙觀。東遼頓征轡。西會肅遊鞍。通衢經闤闠。華刹儼戺壇。庭曠蔭雜翠。堂崇輝流丹。高僧葛袍凈。匡榻夏簟寒。寶鴨爇牛頭。銀甌煎龍團。勞我遠征苦。野蔌供客餐。跂予望皇邑。曷月旋東韓。抵老知音少。多歧行路難。將營小伽藍。畢世依林巒。吾鄕多爾曹。聊可與盤桓。</text>
<title>八角樓</title>,<text>遼陽城西南。有樓名八角。結搆極瓌奇。應藉般倕斲。我來屬炎蒸。聊且慰旅泊。玆地日凄飈。矧爾五層閣。試攀萬丈梯。始覺乾坤廓。天低薊塞樹。鳥盡戎荒漠。百萬城中家。彌漫地上撲。歌鐘閙轟轟。烟塵紛莫莫。回睇華表柱。却喚丁仙鶴。重返爾尙悲。三到吾增慽。想遠生有涯。遊遐跡猶跼。安得凌雲車。願借排風翮。一擧截重溟。遍登方壺嶽。居爲韓仲隣。肩與洪厓拍。從此去不返。何曾吊城郭。</text>
<title>遼館書懷</title>,<text>千載遼城古。經旬使軍停。雨連林靄白。天接壠禾靑。唐帝曾淹蹕。丁仙舊振翎。誰知韶武美。吳季解來聽。</text>
<title>酒家小童。能誦中庸。書以奬之。</title>,<text>可愛小童淸。來立我床下。問爾家何住。云是柳邊舍。靑帘屋頭樹。綠醑淸如瀉。袖中銜楮毫。新篇爲我借。中國贒無方。何嫌賣漿者。勉爾勤飭身。早騖靑雲駕。眉宇得其人。爾豈長貧也。</text>
<title>離懷遠館。宿首山舖。</title>,<text>拘幽賓館類圜墻。此日籠禽滿意翔。馬首靡依將月夕。鶴橋無際足風光。鳴琴揳瑟豪華子。簪玉冠花窈窕娘。夾道縱觀誰識面。眼靑多在舊垂楊。</text>
<title>鞍山途中 二首</title>,<text>中州天地闊。山遠野無邊。廣術容車十。征商列駄千。胡驕休飮馬。禾秀正漫田。簦笠東韓客。垂鞭綠柳烟。聞語三飧至。擡眸百舍通。入遼天始大。過塞地無窮。矗矗狼烽列。平平秫畒同。依然驢背夢。沙嶺接雙峯。</text>
<title>途中觸熱</title>,<text>六月遐征苦。隆炎午更多。林鴉翎盡搨。村狗口皆呿。未憇臨河樾。頻開擁面羅。回看同邁者。魂夢鎖南柯。</text>
<title>雜詩</title>,<text>我本東國人。所習一何俚。西來千里餘。觸事日以異。豈徒語言殊。風俗別彼此。侏㒧爾笑吾。哤嘵吾厭爾。一傅奈衆咻。不求莊嶽置。男子盡箕踞。女人皆纏趾。負戴替擔肩。脂粉映老齒。髽䯻蜀苴同。躧步邯鄲似。稚童多剃頭。宮室不席地。廟堂遍田閭。蘭若間街市。羊豕豈害禾。鷄猫忘相忌。信美非吾土。不如歸故里。隨地俗殊尙。勿謂車同軌。仲尼不陋夷。延陵諷周美。君子化所過。至理封可比。只願泉幣通。吾邦與更始。腰金及橐錢。遍天下山水。</text>
<title>由鞍山向海州衛</title>,<text>胡地無山野接天。靑蕪如海渺芊芊。森然列國㙜隍峻。拉盡高林廣漠顚。秦帝祗能城隴朔。漢皇猶未勒祈連。憑誰倩得長纓去。隻手龍荒係左賢。</text>
<title>海州衛。見國人孫三，孫金，太仁孝，成龍來訪。</title>,<text>東國曾離亂。雕題擾八區。神京淪賊藪。行殿滯天隅。宗族嬰鋒刃。山林脫逼軀。童孩何所薄。生理苦難圖。投跡華兵伍。資身市販徒。遼關居自慣。莊嶽語相符。折辱同降虜。羇孤作賤俘。主家紆眷遇。妻子足懽娛。飯秫聊充腹。裘羔賸暖軀。思親心幾燬。懷土淚如珠。妄謂他人父。猶甘▦室奴。江山中夏豁。田土上游腴。寡識難離褐。貽謨望握樞。鸎遷喜得地。蛙伏愧非夫。簪組雖云忝。偏荒竊自吁。登山曾小魯。將聘晩辭吳。志遠襄浮海。時危阮哭途。文章來謗議。功業歎頭臚。不朽詎三具。有涯將半逾。無勞眷跼顧。人世卽須臾。</text>
<title>宿海州衛屠家</title>,<text>夜宿遼人店。村夫聚若林。麄豪疑狗盜。臊羯盡羊斟。踈幔飛蚊透。羸膚衆蝎侵。明朝淹俶駕。僦屋倍償金。</text>
<title>午憇徐都司壠下村庄</title>,<text>炎曦屬南陸。暑路催西轅。邊障連絶漠。遙空沓平原。行遅蟻遷垤。路敻天無門。縵膚汗澤逬。滿面塵沙痕。苦思朝與夙。佇想夕晷昏。言稅古隴下。歇馬徐家村。通衢長薄列。高柳淸陰繁。凉飈振朔野。灑我重襟煩。甘瓜削蒲鴿。凍酎傾衢樽。看碁據烏几。欹睡藉芳蓀。古老玩巾襪。兒童驚語言。自我辭漢邑。五旬猶塞垣。祗役不遑處。沉疴寧復論。永委百齡命。思酬兩朝恩。聊辭主人去。暝色迷孤墩。</text>
<title>牛家庄。示諸學生。</title>,<text>高樹晨鷄鳴。膏車我將發。彼不邀我來。此非擠我出。羇心何怱怱。一日猶十日。寢疴亮堪虞。王事寧可忽。小子學詩不。爲我歌六月。弧矢四方心。焉辭觸隆熱。</text>
<title>垣上驅車</title>,<text>四野雲低樹。孤墪似卓錐。濠中牛縱鼻。垣上駟方蘄。正値狼烟息。虗驚獵角吹。天炎吾欲浴。何處采蓮池。</text>
<title>三叉河</title>,<text>爺廟之西娘廟東。三叉水與戎荒通。祈連羶酪風傳漠。瀚海明珠夜照空。緬昔麗彊隔夷夏。卽今華俗兼兵農。千金反作平戎策。老將刊碑虗勒功。</text>
<title>沙嶺驛書懷。</title>,<text>海域悲樊鶴。天朝慕谷鸎。貌同言異譯。書似字殊聲。叉水經遼界。沙郵近廣城。高墪接漢㢠。脩野竟天平。林鳥多奇狀。河魚不識名。鬪鷄爲任俠。屠狗或營生。都鄙殊風俗。華夷異性情。臨樓癡女笑。投橘稚童輕。小國身空老。中宵夢不成。飄零同草木。誰復識時英。</text>
<title>高平卽事</title>,<text>中伏啓新候。火旻熺炎輝。濯濯新雨浥。翻盆鳥不飛。惠與二三子。齊鑣驅騑騑。游絲鶱㢠漠。寒吹動客衣。小巿鬻朱李。數錢盈筐歸。卸鞍偃廛舍。晚飯豚肩肥。聖渥浹萬邦。行謀金屢揮。顧余乏周才。拙疾相因依。常恐節序晏。佳期中途違。以此戒徒御。鷄叫肅征旂。墳衍彌千里。西連大黑山。風雲通鴈塞。烽火達楡關。戍卒登㙜望。胡兒牧馬還。從他妄校尉。歌吹翠樓間。莽蒼空虗襯碧霄。繚垣關路杳岧嶢。漏天猶制濠池溢。滿月能防虜騎驕。孤戍風傳疑短笛。平蕪草動怕長刀。將軍按甲臨遼塞。漠外禾畦盡綠苗。</text>
<title>發高平</title>,<text>荒城逢急雨。濠水夜來肥。鯊鯉從容樂。鷛𪆂漫浪飛。采菱新剌出。刈葦亂珠揮。晨策沙堤永。寒霏露我衣。</text>
<title>遼陽行</title>,<text>遼陽大野浩無極。烟草茫茫天一色。雲邊數點白㙜高。咫尺西臨韃靼國。塞垣周遭連遠樹。垣上黃塵關大路。東起三叉西巫閭。躍馬飛鷹亂無數。濠水池深黃雲浮。錦鱗潑潑凔浪遊。靑蘋綠蔣匝岸上。斑翮繡翎眠沙頭。胡兒出獵大黑山。閃閃旌旆蒼楡間。斜陽吹笛入沙漠。古戍烽殘秋氣寒。男兒行樂百年半。天地悠悠道途漫。匹馬隨緣停復征。牛羊自返林鴉亂。</text>
<title>廣寧 八首</title>,<text>虎踞醫巫鎭塞垠。雄城千雉矗長雲。塡街竽瑟喧關月。列陣豼貅掃朔氛。繡使巡邊徒御肅。摠戎謀野供帳殷。玉京未覷先花眼。缺甃癡蛙局見聞。向晩長街振玉珂。遼東白亥駭人多。百廛陳貨夸摫釽。萬落盈郊眩綺羅。穿塞久無高鼻狄。輸琛頻見紫峯駝。千金豪客知何管。日日旗亭擁翠蛾。夾路丹靑耀曉暾。側肩闤闠看爭門。高高下下池環檻。馥馥芬芬葉庇根。㙜上琴心疑犬子。壚頭酒價問王孫。海邦殊俗巾裳恠。千指叢身百舌喧。西華䧺富捴堪誇。遼路奇觀逐步加。流水交轅知貴客。博山騰篆認豪家。昇平三百年來樂。邊塞尋常物色奢。從此揚鞭忘故里。招魂休唱楚人歌。對霤高門行馬馳。長裾脩帶肅風姿。凝秋霜簡烏㙜憲。耀日靑萍玉帳師。西漠如枰烽火熄。東封盈視壠禾彌。崇墉板榦連天處。楊柳聲高落照時。故鄕七夕始微凉。七夕遼關欲下霜。玉刃削瓜蒼鴿色。筠籠鬻李紫丸香。辭家正値蒲成帶。在路方丁鵲作梁。邊月三弦征馬倦。帝京擡首碧天長。雙塔隣空樹玉竿。兩衙當術坐仙官。三千平野通沙漠。一萬蒼峯繞畵欄。黑吹掀天摧古木。黃河壞岸蘸枯芄。芝函欲醭天駒瘦。江使之河去路難。觀音閣裏轡初迂。上帝宮前步更趨。白面誰家縫掖士。黃衫何處賣珠夫。相逢街陌平生昧。欲問風謠說話殊。海外無人吾不恨。大邦猶未識鴻儒。</text>
<title>廣寧</title>,<text>廣寧古獯鬻。地僻東海陬。何年拓荒落。中國開幽州。聖武奠寰宇。山河襟帶周。繡衣振維紀。玉帳羅豼貅。華纓彯黼幄。鳴玉凄珠樓。殊俗來欵塞。橐駝騈千頭。輿儓飫琛賮。墻壁堆琳璆。老酋黑山獵。猪鞾靑兜裘。悲歌起竹枝。日落邊城愁。昇平二百載。徼圉無虞憂。東海老學士。匹馬楡關秋。長途換玄鬢。故里阻靑丘。</text>
<title>閭陽。見往來行旅。有感。</title>,<text>回首閭陽忽在東。驅車還入莽蒼中。絡橋暍釋求輕箑。傍路飢氓乞宿舂。黃袱封書馳進日。紅旗躍馬疾如風。長途無極乾坤闊。狂阮何爲枉哭窮。</text>
<title>十三山</title>,<text>遼坰千里始看山。挼黛胡天幾嚲鬟。耀雪西墉寒漠㢠。爛銀東海霽霞殷。淸霜七月凋靑葦。黑吹三更透白蕳。客裏煩愁銅暈蝕。不知衰鬢半成斑。巫閭經信宿。更度十三山。馬倦莽蒼裏。鳥窮雲水間。穹廬一林翳。故里萬波環。三伏寒衣早。邊風振朔關。</text>
<title>大陵河</title>,<text>揚舲重渡大陵河。絶徼烟霜感我多。山外悲歌來辮髮。雲邊孤柵把雕戈。村籬狵似含蟬子。野薄蚊如巨繭蛾。物色有餘風土異。故園回首幾高歌。</text>
<title>小陵河</title>,<text>大小陵河路。村村碧樹圓。㙜高峰峭峭。人遠蟻蜎蜎。鷄豕雖孤店。桑麻卽四邊。秋來魚蟹足。不必問烽烟。</text>
<title>杏山松山途中</title>,<text>杏堡軍容肅。松山塞戍牢。點兵千馬簇。較獵萬人號。獸角緣城錯。魚鱗坐甲高。隱然人作圉。驕虜莫能跳。</text>
<title>紅羅山</title>,<text>山號紅羅古。秋晴碧巘長。人言元順帝。國讓我高皇。四海筌蹄棄。單車雉兎藏。寧將荊玉璽。拋却犬戎鄕。</text>
<title>宿寧遠衛 朝天錄</title>,<text>邈矣吾行遠。凄其此夜凉。月星同故國。山水卽他鄕。繞鬢蚊雷殷。穿裳虎箭長。低帷疲欲睡。蛩語又侵床。烟林靑欲染。樓觀畵圖如。大字懸金榜。長街列綺䟽。床開斑竹簟。盤薦玉鱗魚。極樂西天是。休思海外廬。</text>
<title>沙河舖</title>,<text>海溆靑泥能替瓦。居民登極屋無樑。城中小市豚蹄瘦。沙上深河馬腹藏。萬里倦遊催白鬢。一年流景近淸霜。橐金已罄囊詩富。衣帶今寬數寸强。沙河復沙河。兩河淸且廣。發源自漠南。分流赴泱漭。素鱗潛波心。靑蔚坼沙上。伊我舊歷玆。凌秋今再往。邊飈摧衆芳。沙沚揚高浪。蜻蚓鳴正悲。翔鴻逝焉往。離獸忘故羣。驚禽號寒莽。美人愆我期。天末音徽曠。碧海阻脩程。蒼烟礙遐望。願爲遼東鶴。翹翮凌沆瀁。</text>
<title>東關秋思</title>,<text>節謝朱明大火流。庚炎苦盡釀商秋。歸鴻去鷰同途道。白露靑荷似敵讐。身世縱辭樊裏鳥。鬢毛偏向鏡中彪。分明杯水家山隔。風便當橫竹葉舟。</text>
<title>杏林途中行厨有感</title>,<text>十三山色朝褰幔。大小河流晚擊桹。地接祈連見毳幕。海通羅濟無風檣。村猪亂井對飧𠹍。林蚋噆膚渾軆瘍。星駕駸駸帶月息。越陵度野天何長。</text>
<title>前屯衛 二首</title>,<text>十里平原翠樹稠。㙜城隱隱見醮樓。袴鞾帕首兵家子。金玉刀頭俠士流。俗近關中饒契闊。居偏塞北足虞憂。民心安土軍威重。夜宿孤墉不脫兜。通昔東關困噆膚。觸炎前衛伏窮廬。黃楊逢厄成遐役。紫瑞䟽榮覲上都。詩獲裨諶謀野似。食甘李白出田如。渴喉須倩香茶沃。催索行囊出翠蚨。</text>
<title>萬里長城</title>,<text>鞭石橫梁計捕風。行空地道謾成烘。誰知萬里長城起。剩作千秋後代功。滿地桑農看樂業。一時興替莫論雄。只今遼野多狐鼠。餘力端宜跨海東。</text>
<title>萬里長城哀秦始皇 二首</title>,<text>人間毁譽皆由命。興替何甞係聖狂。通道九州稱禹績。長城萬里笑秦亡人心去就公私耳。生道使民天不嫌。導水刊山君伯禹。築城殘地死蒙恬。</text>
<title>望夫祠次壁上韻</title>,<text>藁砧西望眼雙枯。隴樹秦雲眩碧蕪。縷命定知輸猛虎。遺骸其奈付祥狐。㙜城萬里禪房古。苔蘚千秋海石孤。飮淚不須愁滿面。九原應復見征夫。</text>
<title>望海亭次黃洪憲韻</title>,<text>我家何在近蓬瀛。芝盖西來向玉京。關月呼霜胡漠鴈。朔風橫笛戍樓兵。鯨濤殷地長城動。蜃閣浮空落照明。此日胸襟呑渤澥。舊邦回睇淚緣纓。</text>
<title>過始皇島</title>,<text>秦皇昔虎視。四海騰䧺風。按釰坐函谷。諸侯皆景從。九州有其六。殘商猶未革。政也獨何人。談笑掃六國。宗周八百業。一朝盡西移。法宮阨九筵。阿房天上危。因之設九賓。玉璽光陸離。富貴極天子。翻思龜鶴齡。徐巿駕樓船。童男海冥冥。勒石鄒嶧山。稅駕扶桑隈。百神鞭木石。暘谷梁崔嵬。不見日出源。憮然摧心膓。猶作萬世計。防胡城更長。首起隴洮間。尾窮遼海傍。山嶽割蒼翠。江河截漭泱。粉堞縱復橫。萬里長雲矗。玉關下魚鑰。樓櫓高千尺。人烟接遠塞。桑麻迷絶徼。當年祚雖促。後代功不少。遺祠滄海上。居民薦香火。孤島屹波心。雪嶽長風簸。古塑凛如生。玉衛腥雲濕。詩書滿中國。雖悔何嗟及。况復隔風濤。望夫猶有石。咫尺見敵讐。能無顔生赩。</text>
<title>蘆峯店</title>,<text>朝過蘆峯下。境深泉又甘。柳陰當路夾。山影倒池涵。裨販各夫婦。糓絲同女男。桃源自雞犬。塵世有伽藍。</text>
<title>右北平</title>,<text>匹馬經過右北平。緬思飛將昔留營天。敎猿臂能工射。石假菟形自感誠。止宿都城纔雪恥。失期邊路早捐生。數奇休愧妄校尉。奈爾家兒終壞聲。</text>
<title>次萬柳庄韻</title>,<text>秋曦鞱彩黝陰凉。櫂木紆回抱野庄。數去密林過萬萬。斫來新茁倍長長。靑雲奕世騈幽塑。烈日貞碑樹斷崗。人事十年催短炬。客鞭行恨夕陽忙。</text>
<title>夷齊廟</title>,<text>中原多廟宇。何處最欽予。淸節舊 缺。墨胎今有墟。兩賢去不顧。孤竹誰嗣居。北海逃名日。西周養老初。如知大武用。夫豈盍歸歟。叩馬將何益。登山亟只且。粟爲周土有。薇是舊邦餘。殂矣首陽餓。悲哉亳邑虗。君臣父子義。夷夏古今譽。擧世不能屈。聖人焉得沮。崇賢流美謚。追遠煥遺閭。蘋藻虔明享。江山敞綺䟽。㙜風淸聖似。沙鳥逸民如。祝史供官酎。村翁薦豆魚。殘生窮海晚。宿志壯遊攄。古樂季延使。逸詩司馬書。附蠅凌九萬。趨駿拜庭除。希怨徵尼聖。廉頑信子輿。贊揚多雅頌。瞻玩捴瓊琚。國語憑誰採。濡毫只自歔。</text>
<title>車笠</title>,<text>車笠騷騷覺有聲。萬株垂柳蔭長程。蕭然忽破香閨夢。不許嬌兒訴別情。</text>
<title>豊潤。逢郭主人。</title>,<text>昨過野鷄墩。今渡蠎龍橋。薊門時景晏。暝色生烟郊。秋砧動萬戶。寒蜩鳴高樹。尋舊郭氏庄。入門逢故主。仰瞻醉墨豪。龍虎驚入廡。石峰東海人。死後跡愈貴。人生已超忽。尤思猶瓌偉。哀我屬遲暮。壯遊知難又。江山詩料。饒觸物奚囊。富偏鄕莫我知。大國希奇遇。涴筆寫悲懷。緣纓淚如雨。</text>
<title>三河</title>,<text>小少憐頹謝。於吾已見侵。筋骸任疲薾。㙜榭倦登臨。松逕思行樂。仙經罷玩心。長途風日苦。渾面漆光添</text>
<title>通州江上。遇千秋使。謹和惠韻。</title>,<text>薊樹關雲費我思。風吹征袖日披披。家山入夢尋常見。鬢髮逢秋一半衰。佳句在屛知不遠。行塵隔路會何遅。天涯萬死今來此。蠻館重成浹旬期。</text>
<title>次千秋使韻</title>,<text>輕襪踈筌別浦湄。須人碕岸覺吾衰。龍舠隨處蘭檣礙。繡戶時看粉面窺。水落好謀坡老酒。雨催先取拾遺詩。情懽未竟歸帆早。重會何妨月出時。誰鬻瀟湘竹。聽吾作箒來。浮雲四面黑。一掃碧天開。右箒誰剖瀟湘竹。編成碧海紋。醉來淸晝夢。容易渡三韓。右簟誰折瀟湘竹。裁成野老冠。何時江上雨。牛背笛聲寒。右笠誰截瀟湘竹。吹成鳳鳥音。燕山白露夜。梅落暮江潯。右笛誰削江南竹。金牋歙又張。淸風吾自有。不用一錢償。右箑誰剪江南竹。容君作彩箱。佳人粧已罷。開出石榴裳。右箱誰裂江南竹。雕籠護雪翎。黃庭本無價。須訪綠楊汀。右籠誰把江南竹。分成數寸餘。聖齡焉可筭。桑海浹晨如。右籌</text>
<title>入北京</title>,<text>游客淸曉飯。騷騷戒行謀。日晏郵卒會。方言競咻咻。肩輿渡石梁。梁下容龍舟。陵苕翳蘭若。佳城擁松楸。貝宮逼象魏。甲第連道周。輝輝東嶽廟。揭揭朝陽樓。列廛揔眩眼。仕子皆華輈。仰瞻天子居。黃屋瑞雲浮。百靈護休氣。億代妥神州。根深有茂葉。源濬看長流。聖人侔覆燾。餘化振靑丘。一物參卵育。可憐東海鯫。</text>
<title>入玉河館</title>,<text>烏蠻初返塞。墨㺚已辭燕。廢榻塵深尺。荒庭草沒肩。平生學俎豆。垂老齒腥膻。投鑰重門閉。唯同館竪眠。</text>
<title>次漢山韻 三首</title>,<text>鄕國秋深憶菜鮭。黏天一水阻浮槎。地隣酸棗饒朱實。操和猗蘭見紫花。㙜築黃金君往否。賦成白髮我才多。悲歌慷慨有誰識。長鋏歸來無以家。燕市烟籠復月籠。荊歌高筑兩成空。寒螿夜夜隨長淚。歸燕時時趁旅鴻。萬里征塵鞍暫卸。一身詩鬼老尤工。隔墻行賈聲初靜。羇夢無端到海東。蠻館沉沉似覆盆。秋曦當牖射西曛。痁乘倦睡方開釁。酒敵繁愁稍解紛。墻外嬌娥褰箔覘。朝回長喝繞街聞。懷人未試騰身術。虗讀陰符役鬼文。</text>
<title>早朝戱效蘓齋</title>,<text>金鋪玉鎖隱雷號。衣地瓴甎皺碧濤。兩觀嵬嵬雙碣峙。方𥷋坦坦脫扃高。擎空龍角晴飛霱。截漢紅鬐水沒篙。雅度鳳樓鵷列整。輪囷長鼻舞雲璈。</text>
<title>詠屠者</title>,<text>大嚼屠門外。休將苛禮煩。千金交仲子。一市罵王孫。甘毳雖堪養。卑汚亦不寃。如逢湯聘至。先覺拯黎元。</text>
<title>玉河吟。效靑蓮軆。</title>,<text>玉河之流水。中有一尺鯉。開口波上浮。喁喁如有思。問爾何所能。一日游千里。我有一封書。書中數行字。吾鄕東海東。漢水深且駛。源達鳳凰池。羣龍戱淸沚。憑欄一美人。顔色玉相似。爲我傳此書。且道相思意。秋風催夜霜。崇蘭暫時耳。采采須及時。天涯遠相寄。</text>
<title>次陰浦夜雨排悶韻 二首</title>,<text>顚風拓戶雨喧林。閃電轟雷到夜深。黃卷不宜衰眼眩。淸樽難敵客愁侵。數行邊鴈空成字。三月家書倍抵金。魚鑰兩重墻九仞。悲秋心弱淚難禁。西來淸吹颯秋林。忽展新詩感轉深。古嶽長鋩輸獨識。延陵一諾誓無侵。素娥掩月河明練。靑女篩霜菊耀金。白石莫鞭東海闊。有懷予美恨難禁。</text>
<title>提督廳重陽。與謝恩使，千秋使會韻。</title>,<text>拘幽寡歡緖。悄悄歲將闌。佳辰回陽九。排悶披重關。國風盡放暇。而我合偸閑。步出春官省。華軒珍木圜。繞壁秋聲起。滿庭時菊斑。一堂散泛愛。千里開舊顔。芳肴豈虗返。淸韻屢巡環。深房飽閱月。高會當登山。沉疴貌已變。戀闕涕頻潸。渴念在歸路。頓忘關海艱。萍逢諒勝緣。雲散難追攀。憑誰繪此會。歸掛堂壁間。</text>
<title>燕京雜詩 二十首○次杜少陵秦州雜詩</title>,<text>匏繫三韓老。萍浮萬里遊。征塵過薊遠。旅館滯燕愁。月白摩山夕。風寒易水秋。憑誰湔舊恨。遺跡至今留。燕京雪嶽廟。云是永延宮。金像安朱殿。璇題刷碧空。龕深燈似月。神怒髮生風。道士巾裳恠。吹簫玉樹東。玉河通舸艦。銅陌靜塵沙。珠履三千客。銀扉百萬家。日華紅箔煥。風色彩幡斜。文物昇平樂。人人捴可誇。萬落鳴砧響。三秋擣練時。佳人閨裏力。征客夢中悲。排戶金風緊。傳更玉漏遲。幾聲關塞遠。明月獨知之。韓釰何須利。燕弧不用强。㙜烽邊戍寂。宮燭禁城長。翠袖調鸚鵡。雕鞍御驌驦。高樓歌管處。烟柳夜靑蒼。彤闈銀燭去。紫陌玉鞭歸。樓旆風光滿。街塵柳色微。天河經潦泂。夜漏入秋稀。旅泊懷難暢。殘棋月下圍。欝欝九層閣。鳳城烟霧山。地壇聯玉砌。天柱傍金關。踏踘酒中作。肩輿朝罷還。誰家歌吹閙。樓上笑花顔。東海朝天使。浮槎此往回。芝函通萬里。雲陛忝三來。淸簟宵偏永。文扉晝不開。多慚舊館竪。衰颯我生哀。持錢換秋露。何處是旗亭。勝頰仙桃嫰。盈盤瑞橘靑。粉顔懸曉鏡。蠟燭爛秋星。尺地瞻佳會。如今萬里坰。市貨積崑崙。魚鱗纖麗繁。蹄蹤如湊輻。陸海亦窮源。珠出越南墓。綃成泉底村。夕歸休掉臂。朝入盡爭門。鷄鳴騎馬出。金闕曙星低。霽旭明紅牓。榮恩煥紫泥。身隨鵷列後。額叩鳳樓西。朝罷回馴象。期門卧皷。朝天宮嵽嵲。結搆麗甘泉。海色樓頭暎。雷音天上傳。呼嵩虎拜列。鳴珮鳳旗邊。化國神遊罷。追思更怳然。敬德街邊過。金幢映萬家。佳姬麗菩薩。良貨富燈沙。菁赤大於盌。棗丹長勝瓜。風頭來異馥。雕檻綻蘭花。百丈圜丘聳。焚柴舊祭天。琉璃符彩射。椒桂異香傳。秋葉凝甘露。雲墀湧醴泉。小心攀玉檻。疑上碧霞邊。千古傷心事。秋風一嘯間。洪鐘復磨室。尺釰向秦山。樂毅終難返。荊卿更不還。孤忠聽邈邈。寃血謾斑斑。燕昭恥已雪。奇志厭人羣。却恨百年夢。要乘三島雲。羽衣仙不至。圭匕藥誰分。只許鼎鐘返。難容笙鶴聞。殊方驚節晩。庭樹已秋光。萬語蛩侵榻。新花菊耀墻。同行多卧病。孤坐一深堂。愁伴鄕關月。淸宵敵歲長。悲歌市中寂。屠販客何歸。美女琴初闋。夫人釰失輝。白衣先祖送。霜刃竟魂飛。擊刺慚秦帝。其如猛虎威。死馬憑誰買。取熊斯不難。金㙜苔色老。柴市葉聲乾。孤注羣英至。純忠一劍寒。陳蹤流水逝。沽酒酹遺壇。古篆苔花蝕。糢糊字莫知。援桴慚瞽叟。敲火任樵兒。香澤菁莪地。文瀾魚藻池。千秋衛吾道。碧樹看交枝。</text>
<title>中秋月</title>,<text>萬戶鳴砧杵。千街捲市門。玉輪䂓正滿。銀漢淡無痕。葉墮寒蟬響。棲寒宿鳥翻。推窓愁不夢。何處托歸魂。嫦娥逋月裏。同我旅愁生。遠作故鄕色。偏成長夜情。無眠猜獨宿。有酒禁孤傾。謾取兎毫白。添吾雙鬢明。</text>
<title>戱呈陰浦</title>,<text>萬里炎程已稅車。高秋不耐更鞭驢。君來莫問吾行止。碧沼朱欄某處居。</text>
<title>戱次李懶眞 好信 韻</title>,<text>寒月燕城聽擣衣。一燈孤館正思歸。秋雲不隔鄕園夢。南嶽風高錦葉飛。三韓白首知音少。萬里靑驢逆旅勞。留與玉京仙侶識。龍蛇隨處粉墻高。</text>
<title>再次稚川尹 昉 韻</title>,<text>羞將莛穗跂長林。强挈枯瓢欲厲深。附贅懸疣何太苦。心猿意馬迭相侵。休趨要路鳴蒼玉。謀駐頹齡服紫金。書肆行求仙訣去。鶴天遐趣也誰禁。慚吾揭揭贅林林。騎瞎凌棘夜莅深。早識喙鳴嬰世累。却憐頤隱免人侵。衝光牛斗長埋釰。分彩泥沙孰揀金。夢作漢江𩿨鳥去。烟波雨渚興難禁。霜月娟娟下暝林。沙鷄吟斷夜寒深。秋愁萬里隨人遠。詩鬼三生向我侵。湖海幾年悲楚玦。親朋一字重南金。從他化國哈遐俗。大帽麄衣半不禁。</text>
<title>復次陰浦韻 二首</title>,<text>餞飮蒲觴別海鄕。燕山落帽暮秋凉。黃花不分空含露。白鴈無情謾帶霜。風透葛帷氷魄枕。月明珠箔夢娥粧。蠻錢豈少紅如錦。香語誰傳字數行。卧病旅床憶故鄕。北京秋色正荒凉。流哀漆水鴈過漠。揚彩棗墟月若霜。草學潘郞飄素髮。楓如燕女謝殘粧。茱萸無面菊何苦。剛制老淚還數行。</text>
<title>用陰浦韻。賦感舊。</title>,<text>九日重成萬里愁。北京羇思不宜秋。寒花共折人誰在。淸月三弦客久留。玉露凸杯澆渴肺。金風飄帽媿章頭。明年此夕如相憶。篋裏佳篇記勝遊。</text>
<title>秋夜長</title>,<text>稍稍愁不寐。初昏翳秋光。凉吹動西候。薄寒生虗堂。行月擲雲急。奔星穿樹忙。寬懷賴何物。多病抛杯觴。稍稍愁不寐。二更宮漏聲。更更愁轉劇。欝欝不可更。遠役促年命。羇懷傷性情。微霜露素服。銀漢向西傾。稍稍愁不寐。三更孤月懸。遐遊閱霜露。故里空林泉。沉思在所懽。耿耿皆眼前。願借黃鵠翊。東去飄飄然。稍稍愁不寐。四更披衣起。雪毛不勝簪。末路乖心事。四海空雙眸。萬吹虗兩耳。塊坐靜觀心。夜怨淸不已。稍稍愁不寐。五更風凄其。玉琴久藏匣。流俗賞音稀。神仙路杳邈。富貴計差池。轉輾窓已白。幽懷復誰知。</text>
<title>次稚川子韻。送侄浩叔 湙 先歸。四首</title>,<text>汝行先渡潞河波。長路垂鞭逸興多。落盡上林千樹葉。此身猶在玉皇家。思親天末淚傾河。念汝歸心較我多。勑賜錦袍先我發。玉皇應會我無家。來時先越鴨江波。客裏如酸汝更多。顧我病吟歸思懶。歲除方到郭南家。瑤空雲盡月舒波。庭樹斕斑得露多。門掩玉河人已遠。曉風吹夢海東家。</text>
<title>送千秋使先歸次書狀竹溪韻</title>,<text>祖席當新燠。旋旌近抄秋。海暾延望眼。關樹繫離愁。獨鳥歸何暮。孤雲去不留。遙知經鶴野。氷雪擁歸輈。神京秋色老。紅樹染淸霜。宮錦猩袍爛。仙厨蟻釀芳。門關金鎖壯。路拂玉鞭長。雲樹三千塞。飄然一鳥忙。</text>
<title>出玉河館</title>,<text>岌岌面土墻。重重下金鑰。沉沉虛館深。稍稍空庭閴。晣晣月臨窓。騷騷風入幕。遠來禮樂鄕。楚囚三秋客。一出河大門。方知中原樂。</text>
<title>通州戴店。次壁上韻。</title>,<text>玉館沉沉幾日遊。歸來江店失淸秋。亡金知入何郞橐。羸體無憂古渡舟。燕闕祥雲輸醉夢。薊門踈柳送詩眸。那堪宛轡勤長路。久滯遐征揔是愁。</text>
<title>通州馬御史別庄</title>,<text>閑原隨地設池㙜。物色都輸御史栽。恠石曾經溟浪齧。香棕渾用越泥培。交加密葉伏。倚薄回柯節梲開。畢竟朱門關白日。縣鈴收響匝埋埃。</text>
<title>道三河</title>,<text>朝天了却吾王事。匹馬長途歸去來。郊野蕭森時景換。風霜凄緊晩江哀。一年旅食衿難促。萬里奇觀眼屢開。末路知無天下士。月明膓斷望鄕㙜。奉表思瞻八彩眉。空歸還似不曾來。閑中詩課拚三上。客裏秋懷剩七哀。後載良琛黃卷富。隨身長物紫蘭開。綿綿鄕興連關樹。江雪何時倚釣㙜。</text>
<title>薊門</title>,<text>三宿遲遲出晝心。征鞍迢忽倍愔愔。初看流火明西嶺。已覺嬌黃染晩林。身似孤雲歸海國。夢隨殘月度燕岑。三來不進治平策。堪笑中州少賞音。萬里經秋病更多。輕氷重露夜如何。唾壺難遣丫頭替。癢背那敎玉手摩。添却素蓬盈冕冔。撥殘黃菊泛波羅。歸來更結香山社。衰謝端宜放柳娥。</text>
<title>神仙嶺</title>,<text>薊門平野杳兼天。紅樹重重惹翠烟。誰遣秋光輸錦帳。欲將行色寄龍眠。玄宮法皷仙衣舞。紫閣祥霞旺氣纏。欲御歸鴻旋故國。朝暾正在海東邊。</text>
<title>沙流河舖</title>,<text>楊林欲晡棗林昏。外郭將關內郭喧。酒肆茶坊商旅歇。牛槽馬櫪從徒奔。塡街爭說夷人至。裨海偏傷我道屯。萬里車書同至化。立賢胡獨阻東藩。</text>
<title>豊潤效古</title>,<text>北風振平郊。落葉流寒浦。客行明月中。夜入荒城樹。華搆臨高衢。雕櫳間長陌。主人敬遠客。籠燭照粉壁。卸裝偃藤榻。解渴傾香茶。吾生馬上老。隨地卽吾家。何處無江山。勞勞長逆旅。鷄鳴燈下飯。且復天東去。</text>
<title>榛子店。韓氏庄感舊。</title>,<text>年少曾遊韓氏園。藥欄苽圃繞飛軒。金分千鎰開池濬。香擣百花渾室芬。客至咄差供綺饌。筵中酩酊困淸樽。流聞驥子登仙籍。燕賀慚吾懶踵門。</text>
<title>過昌黎縣憶韓退之</title>,<text>聖朝肇置新東輔。歷代咸稱右北平。石虎尙存飛將蹟。盧龍遙限祿兒營。如何邊徼雄兵地。猶有文章偉士生。薊野兼天資間氣。蠻河萬古孕元精。南方就食飢寒逼。北學干名道藝成。業苦焚膏仍繼晷。功深苴漏復含英。捕龍搏虎人誰抗。仰斗瞻山世莫評。八代浮華蛙敢沸。一篇仁義鳳孤鳴。靈骸已冷氷霜語。鋒尾猶回正直聲。白雪藍關勞遠夢。黃茅陽縣惱遐征。桑鄕幾載迷歸路。筍列窮年籍盛名。金石遺辭流膾炙。雪螢多士諷咸韺。東瀛縫掖欽風久。北地停車感古情。遷轡未能瞻繪像。㪺杯焉得展丹誠。海山閑物誰能暴。衣鉢傳心我典刑。自喜酸醎流俗異。任他雷電小兒驚。大荒披髮蹤雖晦。帝里騎龍氣益橫。回首風塵稀籍湜。無頭譏誚起朱程。楚言難與軒轅遇。俗子羞將侯喜爭。題了新詩古寺壁。萬山搖落暮江淸。</text>
<title>南薰亭</title>,<text>亭敞南薰對北城。境分僧寺俯官程。行人蝡蝡遷羣螘。連畛漫漫據一枰。謀野裨諶遊有獲。飮河袁紹暑應淸。江山不必論吾土。徙倚何須滯遠征。</text>
<title>聞黃伯龍登第。以一絶付王六致賀。</title>,<text>分手兵塵二十年。天台一髮海無邊。超超鵬翼靑雲上。倘記江西樓上眠。</text>
<title>遊角山望海觀音寺</title>,<text>菴磴縈回駕絶陘。風開厓广煥丹靑。撲地翬甍彌遠矚。浮天鯨浪簸前庭。雲陰秦鬼憑城哭。月朗胡笳隔巘聽。鶴瘐定知天笁老。獨依雙栢演眞經。</text>
<title>登角山北望</title>,<text>垂空蘿蔦手頻捫。俯瞰懸厓倍慡魂。幾疊翠巒排列穎。萬尋玄嵌沒深根。雲泉幾管行人釣。秋草猶存隱者村。不盡海風吹夕照。坐看哀壑動黃昏。</text>
<title>前屯衛 二首</title>,<text>淸曉田家食。登車出古城。千兵所馳突。大路甚寬平。山缺窺胡落。郊窮近海程。孤蓬逐風轉。眞似遠人征。獯鬻旃裘地。䧺城莅漢官。百尋長旆樹。千肘古塲寬。猛土騎胡馬。元戎上將壇。三聲雷礉震。平野列雕鞍。</text>
<title>戲吟 十首</title>,<text>門外搖拳揖客人。羊裘捫虱赤流唇。相逢莫進茶三碗。恐把金丁問假眞。右主人雅翼長衫控紫騾。屠門市肉宿娼家。三塗欲逭他生報。走向街頭施苦茶。右和尙白玉雙環鬢上團。靑繒纏首破袍寬。呵風喚雨君休問。飢走街頭乞餠餐。右道士長跪康莊額叩塵。大甎搥臆訴行人。行人揮袂誰憐汝。一字銅錢當百銀。右花子摯竹聲聲盡日行。欲將椒糈問前程。佳人三百樓千尺。何處江山度一生。右瞎子窓內春風香夢圓。窓前月色耿無眠。淸晨把手金錢少。還擧其名罵少年。右王八鑿窬穿𡑡力不任。强將脂粉作春心。香衾半夜情多少。耿耿靈丹在數金。右養漢爺孃妻妾共床茵。茶酒昏昏滿路塵。頂下肩高趨走疾。知君平昔慣擔薪。右舖館霜刀剃盡綠雲長。娘廟靑春掩竹房。欲演眞經張法會。赤憎東里賣珠郞。右女僧嬌言癡態學官娼。炫服高歌侑客觴。利祿誤人多若此。不須怊悵媿兒娘。右男比</text>
<title>寧遠衛</title>,<text>千雉䧺城裏。雕樓夾大逵。璧間圖虎豹。門外立狻猊。褰箔佳兒出。方軒細馬馳。塡街先覩我。不但縱觀伊。</text>
<title>杏山</title>,<text>漫漫滄海際天長。關路風沙白日黃。秋渚虹流初欵塞。寒山雪落未還鄕。胡兒靑兕裘生膩。漢將紅螭旆自揚。滿目人烟迷遠堞。誰家繫馬借塵床。</text>
<title>杏山曉望</title>,<text>多病仍難寐。思鄕倍攬愁。櫩雞鳴已數。城柝擊初休。天色穿踈幔。人聲汲凍流。而無車馬過。邊路怕旃裘。</text>
<title>廣寧旅舍</title>,<text>晨禽皷翼曙燈靑。高旆爭門已脫扄。捧首委蛇驚轂轉。赬肩團鳳鬻茶馨。堅氷互裂脩塗鋈。歸馬長維老髮星。自哂天君身外物。憑詩問答影慚形。</text>
<title>中州雜詠 十八首</title>,<text>溝壘金湯捍外窺。飛文糊壤繞委蛇。誰言墨翟易縈帶。方覺樓生難犯危。碧眼雖來不敢上。紫淵何必以爲池。流聞繡史陳䧺略。將截長城靑海湄。右城池一線狼烟裊戍墉。角聲吹起萬旗叢。金鱗耀日彌長野。汗血嘶雲軼迅風。塵洗胡沙封燕頷。紅漫白草斫駝峯。龍堆鴨水三千里。烟火茫茫樂鼎鐘。右兵馬梢雲渭竹颺高旌。照日吳鉤瑩碧甖。褊 缺 渠犀塡武庫。忘歸繁篛簇蘭蘅。成楓舊染蚩尤血。鞱虎猶藏牧野兵。不待金人煩十二。坐令天下惡氛淸。右器械黃嬭千箱汗馬牛。孜孜多是掖縫流。一生編柳積千牘。中夜囊螢眵兩眸。擬出天心穿月脇。肯將狗尾補貂裘。可憐東海登瀛士。如把簞醪碧海投。右文章文塲角藝令何嚴。白戰寧藏寸鐵尖。永友嚶鳴終日閴。漫牋繪繡一毫拈。句分金馬鄕生遠。題揭彎弓禁卒鉗。堪笑東方酣衆蟻。十夫一長獵牙籤。右塲屋阿睹從來活庶萌。况將星兩取周贏。不容衣食侵流幣。剩使刀錐辦厚生。民業雖窮資地力。利源如杜廢天成。何年轍鮒通河海。竟使吾黎免墮坑。右銀錢硿然大耳雖非駿。替步駕轅良有餘。馬足可紓趨敵壘。牛耕猶免倦春畬。東家借與朝天乘。西蜀服來雲棧輿。矧此海邦稀欵段。碧山蒭草問何如。右驢騾天朝租稅問如何。六十銅錢十畒禾。稀向門前鋪吏席。不煩途上陷泥車。號呼隳突渾無賴。甌窶汚邪自滿家。缺西區塲已滌。且迎村老醉黃花。右田租芸軸牙籤棟宇充。珠琲成列眩雙瞳。繙經孔子中其說。識字揚生半未通。駄象輸金寧滿價。守藏爲史願長終。如何吾黨輕文史。浪罄千箱醉粉紅。右書肆中原民舍挾通衢。賮貨絲棼所委輸。賓至如歸爭借榻。村居比屋少穿窬。空囊懸磬錢仍滿。渴肺生塵酒已沽。因此華門連萬里。窮山絶漠似通都。右街舖大窰通昔火燒空。幾處雲根爛似烘。羃䍥靑烟收橐籥。須臾白雪屹崆峒。長城萬里籠山海。華搆千家間綠紅。可惜偏氓無曉事。只將金鑰屬玄宮。右石灰他山有石自成煤。應假玄冥漆作胎。束火重泉方可見。埋魂崩岸或難廻。摶沙攫土脆如麵。受日迎風頑莫磓。來賣市中驚鬼面。不烟三爨一飛灰。右石炭一人前駕一人推。赬盡雙肩步側回。結束三牛當兩軸。風塵十里作千雷。劬身搰搰機關少。勞軆生生性命哀。日暮途長行且止。囊中嬴得數金來。右人車十夫能揉一推大。兩馬可當孤犍耕。剡耟揮轅逐介馭。雜芳埋土倒新萌。折衝樽俎元非貳。羽翮飛廉或可幷。從古擾龍機智足。世間何物不使令。右馬耕重巾掩目瞑中趨。執策傍人復唱呼。疑駕高軒馳廣術。不知終日踵團途。霏霏白雪隨輪輾。隱隱晴雷震棟桴。若使主翁分爾苦。眩眸酸股在須臾。右驢磨宅地維中厥土粘。摶成方冊放霜縑。良工拂拭寒肌滑。古語鐫鏉寸鐵銛。雖異鼎鐘千歲固。剩資文墨萬家贍。何當點竄周南字。偏揷鄴侯架上籤。右土刻朝來胥靡割平塲。摶得泥塗四面方。裊裊靑烟橫逈野。層層蒼璧疊崇岡。長雲衛國看周雉。數仞圍村認繚墻。不濘不埃堪衣地。歸來先試水南庄。右陶甎瑛瑛何物狀崑珍。林不含輝岸不津。地水資成非本性。火風甄冶亦由人。肯費切磋磨琢力。能令環珮碗匜新。鏗然一觸還塵土。莫詑潛偸造化眞。右燔玉</text>
<title>次夢隱贈別韻 南歸錄</title>,<text>百事無能老病添。塵襟端合濯淸潭。人生着興同遐邇。香橘脩篁滿日南。澹若蓴羹鹽豉添。明於犀火罔象潭。文章十手難供寫。豪士如公軼汝南。僚底波奔老齒添。全家孤負釣烟潭。從玆犢鼻輊狐腋。貧富休論阮北南。塵凝琴軫藥題添。世議譊然魚聚潭。江水湛湛楓樹暗。于山蕭瑟賦哀南。寒更欲午爇膏添。柔翰頻濡紫石潭。朱門處處絃歌閙。白首論經獨濟南。</text>
<title>又次望慕菴韻</title>,<text>寢瘵三霜不渡江。默敎誠孝動家邦。天恩勑賜望慕地。咫尺松楸映水窓。</text>
<title>復次夢隱韻</title>,<text>遆來淸韻極揚揄。別語還將調語俱。腹藁誰知元亮賦。靑溪秋露看硏朱。湖中連歲不逢秋。雖到花時負勝遊。靈鵲功虧白蛾去。廣寒風味老應休。</text>
<title>過菁好村</title>,<text>墟里烟初夕。溪橋柳欲春。行商杖靑竹。多是楚鄕人。</text>
<title>題弓院韓仲涵 汝澈 書齋</title>,<text>䆉稏畦連碧澗流。鷄鳴桑樹一村幽。方知簪組拘人劇。君晩歸來我不留。</text>
<title>次柳順天尋春韻</title>,<text>尋春仙府作遨頭。前此淸遊覺謬悠。水石共開詩酒會。休言法掾事卑陬。</text>
<title>過反巖 頭流錄</title>,<text>架水橋如偃飮虹。漫谿軟綠間殘紅。游魚避日依蘋藻。驚鳥衝人擲灌叢。百歲無多危鬢換。三春欲餞賞心怱。征夫秣馬汀莎兀。幾箇奔忙似此翁。</text>
<title>荒山大捷碑</title>,<text>我讀荒山大捷碑。恭惟王業此爲基。貞珉風雨字無勒。汗血壬辰神有知。一片腥氛秋葉掃。千年佳氣慶雲垂。▦人再拜龜趺下。無限烟花碧水湄。</text>
<title>向君子寺</title>,<text>陰谷悲風合。懸厓細路縈。乘春催客賞。歷險倦山行。翠檜冥冥處。靑雲冉冉生。前峯多雨意。花外竹筇輕。</text>
<title>題一絶投龍游潭</title>,<text>聖母祠前專石洞。天王峰下役波臣。人間豈少朱泙漫。宜沕重淵戢玉鱗。</text>
<title>龍游潭 二首</title>,<text>老湫百丈黝無底。蒼峽擁屛蘿薜封。龍攫玉巖爪有跡。雷轟雪浪耳渾聾。葦蕭鍛石驪珠烱。蘆荻縈絃素甲重。欲把大鉤餌白馬。滿山飛雹風摧松。崒嵂千峰媚碧霄。山西衆壑揔來朝。刲牛幾見村巫舞。沉虎流傳災沴消。玉甕新磨奔浪戰。靑楓如織翠陰稠。投詩誤觸神龍怒。霹靂轟天雨雹交。</text>
<title>頭流菴。贈慧日兼示修師。</title>,<text>先賢曾訪頭流境。路由義呑村之南。我今尋眞入頭流。偶然一宿頭流菴。頭流菴在義呑上。我行適與先賢同。先賢之跡不可追。攀躋欲上天王峯。學士投詩潭龍怒。雲雷▦作風雨獰。山靈借我快眺望。却掃雲翳俄淸明。泠風颯颯爽籟發。客懷憀慄如三秋。山花杜宇啼幾層。令人半夜生閑愁。慧僧慇懃覔詩句。秉燭起坐强吟呻。詩不驚人▦▦焉。爲緣重見情相親。明朝我向石門去。師在頭流雲水間。師憶江南老太守。祖溪秋月倘來看。</text>
<title>聖母祠 二首</title>,<text>阿姑生子三韓統。廟食䧺山報不差。魯季從來多僭瀆。陳邱誰復刺婆娑。咸氛聘幻妖何甚。楚越崇神諂則那。毁鼻象魂猶莫崇。沉巫河伯豈曾呵。作鎭南維祭秩尊。星羅九邑衛藩垣。羣山奉向同臣妾。環海風烟入吐呑。王母祠新留鐵馬。村民禮朴凈陶樽。退之亦禱衡山廟。報事無他故所敦。</text>
<title>登獅子峯</title>,<text>朝旭辭香積。籃輿上大堆。浮槎凌壑渡。略彴跨虗來。擲杖膺丹壁。褰裳跣綠苔。絶陘緣作路。危石自成㙜。氷間腹猶厚。花梢眼未開。成畦慈竹細。庇畒老杉魁。三嶽承君長。羣峯撫幼孩。州三百似掌。海八萬如杯。天下看何小。吾生信可哀。靑鞋不須胝。凝坐我心灰。</text>
<title>靈神菴尋僧不遇</title>,<text>諸天開出碧芙蓉。活畵蓮庄亂石叢。經案香爐空榻上。靑㬺白衲杳雲中。千年老樹羅如織。四月幽花萼未紅。客興牽詩狂似沸。復吹長笛向前岑。</text>
<title>次松山韻</title>,<text>八萬四千聳。乾坤搏攫成。蠔山蘭若附。羊角徑蹊縈。陟巘狂猶悔。爲雲死亦榮。回頭蠟屐處。銀漢白楡生。</text>
<title>次覺性上人韻</title>,<text>玉笛聲殘千尺壁。小堂金碧亂峯前。春風一杖白雲衲。手把淸詩來洞天。</text>
<title>次義神庵僧玉井韻</title>,<text>錢糓甲兵非我事。詩書烟月自生年。雷封之內領方丈。芝盖東來參老禪。鐵壁粘空靑鶴洞。玉虹偃飮紅流泉。長風吹袂霱雲上。倚天俯視山上顚。</text>
<title>潭上。次贈性上人。</title>,<text>君住何方雲複複。君心何有水空空。他年洞裏鹿車至。知我尋君雲水中。</text>
<title>神興寺</title>,<text>一杖荷衣客。千山稻衲僧。坐分松下石。眠共佛前燈。麟鶴看鷄犬。雲泉但屩簦。聊參韓衆契。方外豈無朋。</text>
<title>呂公㙜</title>,<text>樹色溪聲一石㙜。靑山日仄不知廻。陶然忽覺吾非我。無慮何須更死灰。</text>
<title>雙溪石門之下。題淸純詩卷。</title>,<text>靑楓漠漠水淙淙。玉笛聲高萬壑風。塵世半生成底事。勝遊虛負白雲中。</text>
<title>次前韻。奉別同遊松山令公先歸府。</title>,<text>頭流山峙出蔚籃。枕嶠連湖迷二南。穹窿八萬四千峯。丹靑三百七十菴。我從龍城馬首東。君自昇州車軌同。春風結束騈行李。暇日迢忽攀諸峯。入谷凄悲日色淸。陟嶺颼飀風氣獰。松杉偃蹇萬霜飽。躑躅照爛千林明。神龍蓄電潛在湫。靈祠降香歲有秋。天王突兀雲霞集。少年奉承氷雪愁。羣山嶙峋輸几茵。萬里雲物來哦呻。時逢瘦鶴高僧定。爲把靑籸聯床親。塵中乾沒世路艱。物外縱步松雲閒。歸來簿領復如山。舊遊應憑淸夢看。</text>
<title>題義上人詩軸</title>,<text>春盡江南竹笋長。千林敷綠澗漢香。留與孤雲分玉液。琴心三疊鶴回翔。</text>
<title>香爐瀑布上。見山羊戱作。</title>,<text>金華不管道人看。閑牧琪林瀑水寒。眠着白雲君莫叱。我當騎此上千巒。</text>
<title>佛日菴</title>,<text>飛甍縹緲滿辰星。直瀉銀潢掛玉屛。嵌广中呀苔枿架。篔簹高合翠毛零。漁舟只可尋耕鑿。鹿駕焉能跨險陘。從古神仙有高下。吾遊方覺近靑冥。</text>
<title>出洞</title>,<text>收拾頭流千萬峯。攬之不滿一詩筒。幾經烏匼摩空翠。忍使靑鞋汚軟紅。嶺遠仰看高樹細。馬行背指白雲重。不知人世有何好。淸賞未終歸路怱。</text>
<title>卧龍亭</title>,<text>巖居寥落兩三家。㙜下江聲繚白沙。地暖南溟饒翠篠。山高方丈足靑霞。舟人捩柁叉銀鱖。村女持鑱擷玉椏。堪笑龍城五斗米。堆床朱墨鬢成華。</text>
<title>懷賢 五首</title>,<text>世傳崔子金猪産。鍊業伽倻文字工。泛海橫行李天下。摛華衣被羅朝中。當年羽化石門月。千載琴心鶴洞風。或看至今紅水棧。靑驢橫渡領仙童。右崔孤雲堂堂光嶽稟靈優。道學當時第一流。行捋閔曾堪立範。名高厨及只招尤。如何風月淸溪夢。終作關山白雪囚。樽俎千年文廟享。男兒此外更何求。右鄭一蠹韓生官是吏胥䧺。槐府多年奉相公。豈意民心歸有德。未能臣職死於忠。一山松桂先朝月。萬古乾坤烈士風。何處蓬蒿尋故里。至今殷蕨首陽中。右韓錄事回首兩塘春水盈。半山松栢是誰塋。南溟本意澄靑壤。北闕平生繫赤誠。一奏匭函寒佞骨。百年雲水掛高名。東方壁立尋千節。嶠外羣雄孰使令。右曺南溟蒼檜丹楓萬壑陰。碧潭飛瀑一㙜臨。先生敎子書樓峙。長老參禪別院深。童稚治齋事不鉅。大儒植節士皆欽。吾家豚犬亦宜往。暇日黃溪當爾尋。右盧玉溪</text>
<title>遊頭流山百韻</title>,<text>太虗無閡煦氲氤。品物咸由二氣甄。融作川流非决導。結成山嶽孰陶勻。穹窿五有寰中秀。縹緲三稱海外神。箕國頭流輿地別。仙家方丈號名眞。飫聞南紀雄爲鎭。踔遠中華隔幾塵。之者擧嫌途道絶。於乎虛作狖鼯隣。龍城剖虎來佳境。木洞看花及令辰。天府使君開勝宴。水巖處士與華鞇。齊鑣共赴尋芳約。飛杖聊隨學佛人。廢閣乍淹雲縣路。豐碑虔拜石谿濱。雲峰。有荒山大捷碑。 千秋王跡此皆兆。一戰伯功▦有因。地形咽喉湖與嶠。兵家方略義兼仁。黃山讖應荒山死。王氏君爲李氏臣。石着旗扄咨古老。巖流衁液訊居民。替隆從古關時運。天地先期告懇諄。暫卸游鞍休百丈。寺名 欲諧心賞惜三春。是日春盡 風凄陰壑花初軟。節晏陽坡葉已蓁。挼碧流如僧服淨。燃紅花若佛燈 花名 新。籃輿要替酸哀脚。藤蔓時懸老火身。溪號磻巖疑隱呂。村名嬴代認逃秦。晴雷亂闘黃川峽。白雪交加黑水垠。步步行稽新蕨采。纚纚腰重紫蘭紉。伽藍如畵嵐光合。躑躅成山錦彩均。洞府岩成玉㙜壘。袈裟魚被稻田鱗。宗儒訓子遺名在。頂龍岩有盧判書禛書齋 故屋無人勝跡陳。行到水窮拚寄宿。前尋月落 洞名 去凌晨。崇芒疊翠淸陰聚。衆石交叢爽氣屯。老栢蔽牛繩墨遠。長松依社鬼神嗔。委蛇般若峯前過。遄邁靈源寺裏臻。和尙 善修 雪眉禪定穩。沙彌氷面佛陀遵。肩生雙栢搖寒月。毫吐長虹貫碧旻。要把一空超色相。寧敎五蘊作車輪。梵經堆案堪娛老。溪蔌盈盤足享賓。脚下雲容俄冉冉。溪前雨意忽津津。低回遽落靑蘿壁。蹭蹬還經翠麥畇。野粉滿堂君子 寺名 陋。牧丹當檻美人嚬。淸流一帶途邊並。風磴千盤澗上循。谷轉高江 龍游潭 何吼怒。泓蟠陰嘼看輪囷。刳成石釜千尋黝。注却銀潢萬軸轔。續蔓連竿驚邃竇。剸牲沉幣饗明禋。鳥啣落葉澄無滓。雲覆層巒旱不貧。隱隱阿香隨客至。闐闐列缺駭人頻。穿林盡濕花間露。失路多摧石上筠。頫視龍游 潭名 出氛靄。窮探馬跡 菴名 歷叢榛。楸城凈界開蓮塔。甕石神坊簇榦杶。林聳堵波 梵語塔也 靈虎守。泉懸茶邏 梵語壇也 飮麋馴。棧危獅頂毛頻竪。衣冷夷堂體欲皴。擡首王峯看突兀。騰身郞峴謝緣夤。千齡短木欹纏石。太始堅氷皓爛銀。苔髮鬖髿靑似罽。花梢癰腫紫難顰。空心半槁寧充棟。自朽中溝孰負薪。摘取明星光燦燦。擷來瓊草馥誾誾。霞裳披拂巍巍頂。玉斗低垂岌岌巾。溟嶽收▦盃一㰱。乾坤輸入目雙瞋。榑桑東影搖吟榻。弱水西流細釣緍。豹闕叩扄聲可厲。蟾宮壓首吭難伸。衆峯來自白頭遠。一脉終窮蒼海滣。磅礴坤精於此蓄。縱橫天步一何迍。千山東散諸侯服。萬里南馳天子巡。大纛高牙森隊仗。飛驂舞服列騏駰。朝班濟濟千官品。庭實煌煌四海珍。雲合冠裳相雜沓。駿奔賓從互紛繽。金盤玉豆排嘉饌。珠服花簪擁美嬪。丫䯻蹌趨欽長老。弁髦夔栗奉嚴親。謝家玉樹諸郞秀。徐氏祥麟衆子兟。山鬼助人澄宇宙。風烟效技繞欄楯。雲門月出 皆山名 豁遊氣。錦水露津 皆水名 橫碧淪。學士 崔致遠 不來三洞古。南溟 曺植 安在兩塘陻。遙思泗水屯樓艦。董元欲爲孤忠 李舜臣 薦渚蘋。誰使晉城寃血濺。空悲原邑戰骸窀。湖山雲物長閑暇。塵世風波浪苦辛。鴻軫聲高山齾齾。鳳簫吹徹海粼粼。遺祠何代尊天媼。吉夢當年誕瑞麟。一統東韓垂眷祜。千年南國享精純。邀巫傾賮流風薄。諂鬼祈禠末俗嚚。香積夜眠依翠石。靈神風餐藉芳茵。層壇雲搆懸如磬。一衲霜髭壽似椿。寶鴨烟沉餘宿火。藤床塵淨貯香籸。凌危覔路勞重繭。觸物搆詩費苦呻。幽壑鶴盤穿𪑓𪒶。飛莖猿掛下嶙峋。繁林布幕三光晦。畵閣翔翬五彩彬。晝靜三花藏語鳥。朝喧千偈竄驚麕。仙蹤細向紅流 澗名 訪。故事勤從滿月 岩名 詢。㙜峙呂公空碧蘚。潭深妓▦失丹唇。工文刊記碑堪印。巨字鐫厓石不磷。靑鶴遺棲人莫見。香爐飛瀑世無倫。女媧不補一團石。天帝應垂千尺紳。耀日紅烟紛漠漠。浮空玉屑散璘璘。深心靈液空中嚥。元化嬰孩腹裏脤。山氣洗骸知綠換。春光盎面覺丹均。紅塵有路欺雲水。朱墨催人趁卯申。衹老遮途爭勞勞。官騶入谷已駪駪。衙僮爭笑茫鞋胝。山徑那禁道服鶉。花洞傍車懷古哲。鄭一蠧。居花開。 龍亭歇馬問吾姻。姻戚崔蘊。居龍頭亭。 悲來興盡。垂淸淚。水遠山長隔紫宸。朱紱幾年陪輦轂。玉堂回首憶絲綸。風雲鳥路違雙闕。山海蓬飄負五旬。騏驥無勞造父御。豫章休待匠人掄。文章未試哀侵病。流俗誰分玉與珉。明日篁冠掛蘿薜。不須低首困塵闉。</text>
<title>次天使西湖韻 拾遺錄</title>,<text>叨上仙舟漾碧流。滿江雲物護淸遊。魚搖翠糓起客樂。𩿨颺靑絲澹淡浮。政會遺萌悲鼎水。從瞻飛馭下瀛洲。歸時銜袖瓊琚句。他日相思錦石頭。</text>
<title>次天使漢江韻</title>,<text>筆彩搖空鸞鳳廻。騷塲老卒合含枚。非關山水三韓勝。自是文章八斗才。沙步㢠連芳草盡。𩿨波輕趁片帆來。仙槎此去天津邇。不問牽牛路已開。</text>
<title>重遊中興寺</title>,<text>崱屴奇巖架短陘。泉紳無數嚲蒼冥。行逢略彴頻推馬。狂涉垂堂合著銘。殿閣經營新換舊。松楠僵立白交靑。居僧豈識吾衰謝。剛羨淸顔對雪螢。咫尺禪宮負漢都。苔谿蕭瑟俗人無。溪魚慣食樵童飯。山釋羞供驛馬蒭。崔將樹旗巖有穴。麗王開闕石爲郛。紅塵久鎖烟霞跡。列宿三周阻別區。</text>
<title>挽子懼妹氏</title>,<text>門闌佳麗奉良人。照壁餘光逮四鄰。葛施中林供禮服。蘋香南澗薦宗禋。靑閨方屬多男慶。紅槿先凋四紀春。曖曖朱塵生寶鏡。親朋祖送漢江濱。</text>
<title>次望月寺僧慧圓詩軸韻</title>,<text>花枝繁欲亞。山鳥暝知還。乞句僧多事。看書我不閑。道於庭草見。春向鬢毛慳。老去存禪味。無心說孔顔。</text>
<title>鄭始之亡子輓</title>,<text>累累洪福塚。骨肉揔歸玆。白首將無奈。靑春最可悲。虗勞多著述。餘慟耐飢寒。誰料建中祭。替君先瓏巵。</text>
<title>釣隱亭次西坰韻</title>,<text>踈雨雙溪凈。輕飈一線斜。祗知垂釣好。莫問得魚多。野客提壺至。山翁抱犢過。雲移林影晚。長短采蘋歌。</text>
<title>次成學顔韻</title>,<text>深巷輪蹄斷。唐詩手自刪。誰傳白雪曲。來叩碧溪關。語鳥藏烟樹。涼陰鎖暮山。軒眉若有得。同我百年懽。霞綺知誰織。苔錢不可資。靑山無醜石。碧樹失枯枝。物色渾隨化。風烟揔管詩。敦敦吾喪我。塵事謾如絲。山巷人誰到。科頭不用巾。草芽初戴白。柳眼已窺春。跡屛非輕世。心閑自蘊眞。老來癡更絶。虛作太平民。</text>
<title>月波亭</title>,<text>瓊盃飛綠酎。瑤席列紅粧。月挹波心影。梅傳竹外香。三年同吏部。十里隔高陽。竟日風光飽。還家我缺望。</text>
<title>成學顔妻氏輓詞</title>,<text>枯硯磨來出何物。主家詩句惱長春。有胷不向風仙拊。無肉其如曼倩仁。白屋叩盆嗟已老。靑山奉奠托誰人。未逢開口先終古。幽壤空捐次骨貧。</text>
<title>姜生 晉昭 妻氏輓詞</title>,<text>六極君將貧短兼。五窮郞復學交添。三千弱海靑雲逈。十八佳羞白屋廉。路阻峭奔違藥餌。封營堂斧涉寒炎。依人必世全無樂。萬古啣情碧峀尖。</text>
<title>輓金將軍 應河</title>,<text>皇帝四十七年春。帝命徂征子女眞。東兵一萬數千人。同時西渡鴨江津。元戎小竪濫儒巾。副帥賤者曾負薪。一軻撗金丹其輪。虎豹皮蒙狐鼠身。人言弘立其愚鈍。輦糞不足充胡民。又言景瑞跋扈臣。禍心藏中如賊筠。朝廷揀材舍栝杶。熊虎將軍屈不伸。反令鷄狗領鳳麟。騄駬俯聽廝養馴。桓桓八尺來服袀。晉菆吳鉤弓六鈞。宣城精銳競駪駪。助防風稜霜雪新。劉喬天將號令申。火車千乘何轔轔。牛毛嶺峻星漢隣。巨木簇立氷霰湮。廵邊諸官酒食陳。王師餉絶動經旬。叱喝飢兵歷嶙峋。胡地春深猶凍皴。黑飈猝起驅膻塵。蹇驢難追東郭㕙。甲騎憑陵殊俗榛。辮髮奮戟爭沸唇。三軍駭擾同驚麕。積屍阜峙深河濱。逆臣丐生知幾巡。虜中飛旆潛來詢。中營八千忽迍邅。驅羊北首馳逡逡。男兒死國正此辰。唾手張髯誓蒼旻。舌人呼來目轉瞋。忠膽見敵尤螴。强弧命中捷若神。飮羽伏弢魚襲鱗。死者失綏倒紛繽。傷者浴血聲悲呻。雲披潮退却前頻。利鏃雨灑關蜂屯。身倚大樹替楊楯。百矢已盡怒猶嗔。腰間復抽刀如銀。人馬辟易啼酸辛。亂領蔓菁蒼山垠。賊將刳腹膓輪囷。月暈慚窄魚嬰緡。忍看毒手磓珪珉。其心殺身以成仁。血化碧玉光璘璘。身雖草野戀楓宸。陽陽面色猶含嚬。兩帥生平耀簪紳。豈不知有君有親。啣恩茹澤自胎脤。禮讓世世箕疇遵。一聞鳴鏑背彛倫。罄折犬羊同祼禋。胡人洟唾甘八珍。肉酪血漿看醲醇。丘墳暴骸越視秦。母子鯨鯢眉不顰。忘讐射天死亡臻。那免膏流靑海滣。公之勁節孰磨磷。氣橫天地充氲氤。江河洗憤應不湮。震霆泄怒知無因。握釰不釋生死均。魂斫醜虜殲凶嚚。門關印組周漢循。追封判書恩如綸。矢復刻藏先人窀。通都雨泣侔親賓。靈旌東返虗櫬輴。列邑咸贐妻孥貧。相國知己非婣烟。立傳奬忠何諄諄。太史特書名不淪。汗靑流芳長彬彬。仰止千載齊峩岷。</text>
<title>奉別金員外 起宗 朝天之行</title>,<text>芝蘭之室若水義。一釰肝膓相照燭。文聲詞韻子獨擅。驚世佳篇盡淸越。時乎不來奈公何。十鍊秋蓮光射匣。鵬程未展九霄羽。櫪下長垂千里足。文星一夕射流輝。時日龍庭唱黃甲。四十人中壯元名。公乃得之何牢落。一入坤司歲未周。政得公平名譽獲。是時適揀專對才。出入羣龍久未决。選擇史子子乃行。吾王事大誠何篤。卜日而行行莫停。觀周行色何超忽。公行莫牽子母恨。大夫人必難爲別。事靡盬處敢言私。吾輩生平元許國。靑騘馬出禁城西。禁城城邊開祖席。席上誰最遠別懷。禦侮龍驤副司直。送子華表柱下過。至今淸風吹孤竹。公來公去戒乃心。到底豺狼方肆毒。秋雲慘慘當路黑。白日藏暉晝如漆。行路之難難若是。勖哉遑遑持玉節。况復遼左風塵暗。二俘讐庭甘屈滕。衣冠之府血氣恥。愧我二百年禮樂。今行不特趁賀列。應事酬機乃其責。去矣書狀官好歸。別後相思不須說。千秋令節天中近。八月仙槎灣上急。行輈若望柳下過。爲我一慰將軍魄。</text>
<title>次漢陰韻。題望月僧岑▦詩卷。</title>,<text>江也爲渠客。松溪是我村。西分東嶺月。前挹後庭雲。投笏行專壑。飛筇可踵門。全生參道契。來往共離羣。</text>
<title>崔同知 岦 夫人輓章</title>,<text>北牖廢牀初屬纊。東榮中屋忽號臯。抖泉說繘虔差拒。墻堡烹粱當沐膏。角柶楔牙供貝含。竈甎綴足造氷牢。壞墻殷殷飛蓬括。枕凷充充溢米瓢。三袵拍棺衡縮束。二池華𨏥畫荒高。搥心爵踊容如枲。餙痛鷄斯目已蒿。啓路蒭靈先曉漏。劘風蟻結亂氷濤。綠中春瓜虛抛牝。冥裏盃匜忍覆坳。疴寢遙帷傷老別。生資破硯足憂勞。之幽幾箇夫人服。况復贒郞俶賜袍。</text>
<title>洪 世贊 輓章</title>,<text>兵餘湖左昔褰蓬。高井雲蹊赤寺通。委積咸稱猗氏亞。于思略似華元容。秋原掘芋邀茶屢。夜澗燃松劈蟹同。誰謂草堂休沐日。一村消息九原重。</text>
<title>別聖節使黃是之 二首</title>,<text>身伏蓬廬志四溟。昔年相騖駕奔霆。南圖鵬擧摩霄漢。下界鳶蹲啄腐腥。白馬未維街柳影。紅樓何處酒旗靑。通州江畔烟如織。夢近仙舟過鶴汀。三韓蹤跡玉樓高。上帝頻頒紫錦袍。幾曲鈞天淸滿耳。百編仙牒細瞻毛。朝回雲闕神鴉逈。門掩烟簑布糓號。香案列眞應憶我。倘因靑鳥寄金桃。</text>
<title>次飯牛子尹 頊 心適堂韻</title>,<text>此心隨處卽怡然。榮落雲浮過眼前。計活自宜桑竹野。夢魂焉到綺羅筵。嘉魚夜罩盤羞足。珍木冬肥地氣偏。點檢新詩知滿課。獨騎耕犍度蘆田。</text>
<title>尹正 顗 慈氏輓詞</title>,<text>世胄遙遙出古韓。壼彛垂懿肅門闌。搴蘋春澗宗禋㓗。剪髮華筵座客歡。白首綋綖才去手。靑雲環珮忽難攀。悲歌淸曉廞衣擧。東郭梅霖紫旐斑。</text>
<title>李 好信 養父輓</title>,<text>北羅行色孰回轅。千刦悲歡一夢圓。過古稀年仁者壽。爲他人子孝猶全。河陽桃李春風晩。杜谷松楸晝日昏。莫向脩門歌楚些。往生元有好乾坤。</text>
<title>答濬源殿參奉尹 弼世 謹和高韻</title>,<text>拔宅兵戈後。端居寂寞濱。詩書猶乃事。顔貌豈其人。魔戱偏仇命。天荒不佑仁。一官隣海嶠。千里孰相親。逖矣將焉薄。時乎且莫歎。靑衫紆病軆。華髮去儒冠。生死元由命。關河不獨艱。故園猶作客。何恨驛程漫。</text>
<title>次成學顔韻 二首</title>,<text>龍樹千尋綻異花。天然容色耀燈華。金繩開路眞壇邇。蓮座生埃世道窳。失楫慈航津不極。無鉤狂象俗誰撾。苾蒭林裏餘閑地。甁屨他時共出家。端居應似老禪參。筍束陳編靜裡耽。晨駕趨衙拚蓼苦。午窓欹睡勝飴甘。籬邊壞路流黃濘。椸上閑衣濕翠嵐。飯誰憐桑也病。峩洋幽趣我偏諳。</text>
<title>送冬至副使鄭士信</title>,<text>去歲鴨水君離我。今歲鳳城吾送君。兩地連年分片月。長風無處着孤雲。撑舟濠岸胡天㢠。繫馬村祠塞日曛。故國烟巒秋水外。晩楓寒菊倍添裙。</text>
<title>送謝恩副使韓德遠</title>,<text>岐嶷如昌固國根。紫鸞啣詔降隆恩。多儀豈蔑九圍享。專對要須雙袞掄。南鴈點空從理策。東杓揷斗趁回轅。䧺觀知有大方樂。呴沫窮魚良獨寃。遷鼎幽燕鎭上游。朝宗塗密我何憂。玆行人道經年返。去歲吾仍三月留。絳闕祥烟魂夢爽。滄波偏壤姓名羞。山扄絶物秋風晩。心逐征鞍徧舊遊。</text>
<title>次任直初韻。示士瑩。</title>,<text>安危吾已聽巖廊。榮落君今付杳茫。多事衰容爲客換。寢微秋日入窓凉。東宮不分含香列。西路還慙應宿郞。聞道單于窺鴨綠。提兵出塞老何妨。</text>
<title>金僉知 彦恭 輓詞 三首</title>,<text>昨夜村村櫪馬驚。將星爲石震南營。龍泉誰掛天山樹。無奈胡笳近塞城。昔日南陲海氣腥。將軍一釰斫長鯨。西廂白首勳名薄。未拂風旗細柳營。兩斛之弓八尺釰。十年長笛塞城樓。單于未斬身先死。魂作轟霆折不周。</text>
<title>次李綏之香燈伴殘夢韻</title>,<text>衰季休煩姓字香。行歌荷蓧是謀長。要須善學衛生莊。何限踈籬破屋凉。吾身地水風花凝。萬事癡蛾夜撲燈。皎皎心源玉鏡澄。遺生胡似遇氷蠅。晨張北嶽廣陵散。爭似山陽飢賣鍛。從來鳧鶴自長短。中夜何須費甕筭。心身膏火莫相殘。自有三田萬壽丹。男兒地屨復天冠。叱喝奸妖肝膽寒。佛趾掀坤六合懵。鰲頭擺海三山動。百年何事日波蕩。南窓穩着鈞天夢。</text>
<title>題關王廟</title>,<text>句龍尊奉等宣翁。不料雲長祭秩同。四海九州香火遍。禮容還復到吾東。</text>
<title>山雨亭八詠</title>,<text>澄潭驟雨跳珠潭上急。陣馬冥中馳。波聒驚魚亂。蘆喧宿鷺疑。碧江秋月碧紈鋪地永。素魄漾江深。兎近思分藥。沙明欲揀金。蘆洲落鴈糝粉蘆花晩。呼霜蘚鴈長。中天收亂字。帶月落䟽行。烟渚孤帆漁子遙收網。樵夫幾伐枚。斜陽帆腹飽。微雨棹歌廻。雙巖漁火點注雙巖畔。昭回萬頃間。琴高知入網。郭索定盈盤。御屛落照幾疊淸防彩。重回寶扆紋。落霞添畵綺。殘日側金盆。雪簑釣翁鳥盡江山暝。簑寒雨雪凝。莊生雖不顧。周伯會同乘。石路驢客江上蛇盤磴。雲邊驢背吟。斜陽逢牧竪。橫笛入秋林。</text>
<title>具子和令公女息輓章三疊</title>,<text>山上松蒼蒼。山下麥芒芒。人生亮無蔕。托軆同山岡。芳草翳姸骸。靑閨捐新粧。盤飧象平生。爾魂知有亡。山上有白楊。山下有滄浪。人生諒奄忽。二紀風花忙。潛寐幾時覺。幽宮永不暘。寃禽啼盡夕。何處魂飄揚。親賓停號哭。聽我薤露曲。天地我父母。萬古吾朝夕。碧嶂爲屛帷。山月是燈燭。人世謾悲咜。黃泉忘苦樂。懷哉將如何。冥道浩漠漠。</text>
<title>送湖西鄭方伯 曄。效顔謝體。</title>,<text>湖甸闕方伯。朝家揀時髦。新命逮我友。吉辰揚㫌旄。多士競連軫。南江言肅舠。繁英翼脩路。雜翠綿平臯。彌天錦水逈。冠霞鷄山高。文榱映濬壑。曲楯臨淸濤。朝家哀恤竟。時物芳徽饒。觥筵勝引紆。燕堂淸顔嬌。渙爾宣胄敎。睠焉咨萌謠。諍辭判笑語。簿領掃風飈。科煩行可簡。政疵宜自消。繄余乏周才。牽拙辭林郊。從玆白雲隱。永負靑綾宵。鱗翰寄良訊。訊我楓山樵。</text>
<title>卧駝軒十五圖</title>,<text>停車問津夫子慣行路。何須把耟人。世間通道者。何往不迷津。臨河發歎河水流洋洋。邯鄲在杳茫。長吁不得渡。豈爲無帆檣。玉京驂龍天上白玉京。十二樓五城。仙人朝上帝。虎豹莫嚴扄。瑤池張宴樂哉瑤池宴。春風吹碧桃。當年不回轍。天上馬蹄高。銀漢佳期恒星各守次。烏鵲徒爲爾。脉脉銀河邊。交懽何日是。靑牛出關靑牛出關者。燄燄紫光隨。不死谷神在。傳經何所爲。洞庭飛吟九疑連蒼梧。天水共虛無。靑蛇撗萬里。雲外杳風裾。麻姑爬背老仙露其背。少仙霜爪長。淸風生十指。松下翠陰凉。王喬飛舃雙鳧去何處。雲闕曉光深。誰識尙方舃。來從葉縣郞。華山牢睡萬壑千峯寂。悠悠一夢長。欠伸天地夕。人世幾黃粱。松風起舞松間淸風吹。非竹亦非絲。翩然獨起舞。此樂無人知。五湖扁舟好去千金子。飄然一帆風。覇越知誰賴。烟波失女戎。一枕黃粱一枕邯鄲路。功名五十年。新炊猶未了。憂樂幾相煎。揮錫解虎神僧揮一錫。兩虎莫咆哮。歸去各安藪。水流山自高。金沙布地祇樹靑陰合。金沙白象輸。他生兜率樂。一覷洞天衢。</text>
<title>送別成川洪兄 三首</title>,<text>華樓處絶峽。蕭瑟神山居。漏江似苴蜀。列嶂同巫廬。嵌嶔孕美璞。林木潤不枯。珮攻漢臯寶。杯獻瑤池酺。玉面敷瓊蕤。淸縣聳淵魚。使君昭代彦。朝列揚佳譽。言辭丹鳳闥。暫下畵熊輿。櫂謳遵曲汜。萌謠震圜區。江山雖信美。無使玉堂虗。東韓昔無象。宛洛揚浮埃。鶴駕枉巖峽。震澤騰雲雷。神功海嶽殿。煕運姚姬廻。烟霞彌原陸。江山媚樓㙜。仙吏朱墨簡。曾阿華筵開。方圓錯綺饌。空翠揮瓊盃。且復思泰康。毋忘勤勞徠。恩渥北海闊。桑楡西日催。維昔各髫齔。兩家愜塤箎。兄吹葱管至。弟馭篠驂馳。靑陽何冉冉。素髮俱垂垂。南郭接東里。老慵惟相思。况玆阻關嶠。焉可慰仳㒧。世路劇奔峭。壯志徒違遲。富貴苦晼晩。江湖多夢思。前期亮不易。叙意於斯詩。</text>
<title>鄭象祖母氏輓詞</title>,<text>靑靑山中栢。沃沃原上麥。人生詎幾時。延促同凋落。一解凋落竟焉如。長夜以爲廬。姸骸束枯木。畵𨏥垂靈輿。二解靈輿出東陵。言稅高山層。幽坎翳荒壠。白日迷蒼藤。三解蒼藤非棟宇。荒壠但狐兎。子孫旋故家。精魂依木主。平生服禮義。誠孝以持己。剪髮供親賓。采蘩虔祭祀。婢妾無諐辭。隣里道慈懿。引齡雖耋耄。悼亡無耆稚。白楊雨蕭蕭。丹旐風靡靡。慟哭復慟哭。叙意於一紙。四解</text>
<title>哭李翰林 久</title>,<text>文章伏祟魔。向人猜榮華。耆耊困泥滓。軒騰受夭瘥。寧論萬世名。不換千乘家。惜矣翰墨英。諒哉奎璧精。屈奇殷周語。簡雅咸韺聲。鏤氷肝腎罄。焚膏括揭鳴。巨靈劈華嵩。高浪駕壺蓬。瓊林攢柯葉。彩蜃浮靑紅。射策朝漢闕。釣舸陶江月。嘉會値朋兩。沉疴當服闋。催成玉樓記。先絶史苑筆。緫轡自雲衢。高驅靑鸞車。屈宋使前路。揚盧爲僕夫。下僚李靑蓮。仰和飛仙吟。東方杳回睇。世路多嶇嶔。三天勝下界。九族休沾襟。只恨柳將軍。白首失知音。</text>
<title>南所寫懷</title>,<text>晨光騰紫闕。峩弁趨彤墀。老卒鉥前塗。舍我南廂陲。懸盾警夜所。植鎩句陳司。列帥盡虎頭。酣戰眞雄姿。駑材眷蒭豆。僚底摧雙眉。東瞻騎省峙。北矖粉署危。銅龍狀蠖略。金馬光陸離。昔我雲翮矯。今何金骨緇。將星耀華髮。擁甲如貙貔。平生嗜文術。浪讀古人詩。從此學投筆。六弢綜正奇。</text>
<title>哭申部將 渫 登第未久逝</title>,<text>蟾宮丹桂鶺鴒飛。萬里風烟接紫闈。細柳高㫌行可樹。太阿雄釰正生輝。西山綠草三春暮。南陌靑衫一夢微。堂上悲號雙白髮。路傍觀者涕猶揮。</text>
<title>送柳正由尹箕都 三首</title>,<text>氷袍賈勇墨兵叢。結髮翹英璧水中。斥弛奇才雖歷塊。夭昭脩態未專宮。吳斤欲試靑冥月。越馬長悲廣漠風。紅粉滿江迎彩舫。玉堂蘭掖眼前空。星軺昔日過箕都。浮碧高樓煥太虛。白鶴奮翎披藕萼。紅娥揚袂擲毬珠。㙜城戰骨春蕪合。驛路村墟古木踈。聖代卽今烟火滿。主賓行樂在淸湖。蘭橈遙駐浿江邊。倘憶西湖共釣船。醉語猶思兒語軟。衰顔非復弱顔姸。詩書辜負臙脂俠。花柳猜生酒肉禪。馮婦白頭餘勇在。西遊當擅綺羅筵。</text>
<title>奉寄東溟金學士</title>,<text>傳聞洛陽少。旋旆自長沙。丹筆今除籍。黃能豈復呀。敢勞窮巷轍。思共問津槎。座主休官久。門多蘆荻花。富貴誰人記。心期永世傳。江湖雖此日。文史卽他年。嫋嫋風翻葉。冥冥雨雜烟。淸淮非楚澤。愁殺玉堂仙。</text>
<title>禁中次葵翁韻 二首</title>,<text>西候摧搖落。窓凉日寢微。銀㙜縻北闕。金蘂負東籬。歲月形容老。風塵計較非。鄕書何所報。豆飯芋羹時。老覺居諸促。愁知刻漏長。臂麻拖象笏。脚軟後鵷行。失地蘭當戶。謀生鼠食倉。榮枯俱有命。遮莫辨羶香。</text>
<title>安州題僧詩軸</title>,<text>客憇安興館。山亭花草幽。詩應靜者事。僧獨異諸求。觸熱方多病。兼程不暫留。何當攀鐵鎖。同爾虎㙜遊。</text>
<title>別李台徵 壽俊 赴公州</title>,<text>齔齡魚隊戱松街。萬死風波契不差。雲海始知同灉濋。天閑休復別驪騧。刲鷄錦水長才局。伏豹金閨夙計乖。達士直須輕得喪。愛君心地本無厓。</text>
<title>遊西湖。贈尹思叔 伋 入金剛山。</title>,<text>漁簑長管一扁舟。飫作西湖漫浪遊。短棹已窮銀漢遠。瘦筇將訪道山幽。鰲頭路斷陳蹤阻。鶴背風高舊夢悠。傳語九龍無𧏮未。當時玄鬢半成秋。</text>
<title>奉寄蘆谷淸風子鄭 允穆</title>,<text>千里相思雪滿髭。書來聊復慰分離。明時高尙人誰比。舊日淸狂我獨知。玉麈芳塵中國語。銀鉤彩筆北關詩。幽棲未起垂綸客。吏部多慚老退之。</text>
<title>次沈僉知日就和趙持國韻</title>,<text>龍池吹祲滿堪輿。藍縷山林萬死餘。與子麻鞋同扈衛。頻年帳殿講詩書。神州艱食待春粒。故國遺黎微禹魚。何幸環瀛歸壽域。一身榮落任盈虗。</text>
<title>次成學顔韻。題朝天私藁後。</title>,<text>朝天曾草遠遊賦。風雅思追三百詩。跡入靑雲觀國屢。詞非白雪賞音稀。如何海若成鄰密。未許夸娥捲土移。桑榟歸來知己在。琴心三疊兩含悲。</text>
<title>次養眞韻</title>,<text>高秋物色媚霜朝。况復蘋風挾雨驕。怒頰登盤寒渚釣。俚謳無調碧山樵。淸時放獸桃林野。歸夢鳴璫禁水橋。莫向江南空有賦。仰看黃道太陽昭。</text>
<title>鳥語十三篇</title>,<text>高枝鳥高枝鳥不肯栖高枝。來食我朴枯脂。朴枯脂甚無味。村童結羅遮其籬。高枝鳥應見罹。何不奮飛上高枝。大樹深林從所之。胡盧盧稷粥鳥稷粥鳥呼稷粥。稷粥不可食。白飯可餐。黃粱可喫。何爲苦呼胡盧盧稷粥。愚民饕餮靡百糓。一人一飯。三盂四碗充其腹。秋與冬爛熳飽粳稌。春來稷粥亦不足。所以長呼胡盧盧稷粥。鵂鶹鳥鵂鶹聲鳳凰。名實安可詳。黑夜藏其形。倣象鳴朝陽。其雌笑呵呵。兒女走遑遑。優孟亂叔敖。里婦效西子。新莽僭周公。天下眩非是。慈烏鳥慈烏鳴槨槨。鳴曷可鳴兀可。又鳴烏盧羅。一鳥聲何多。上亦好去亦好來亦好。死者人所忌。切勿更將槨槨道。燕燕燕燕作何辭。知知之不知不知之。毛不用肉不用皮不用。托巢人家吾何恐。庭有一粒黃豆落。呑之腥且甘。腥且甘終日何喃喃。負鍋者父負釜母負鼎。妹負鐺吾負鍋。負負復負負。逋租去棄家。决起田間上復下。官使來捕吾何怕。君何令我負鍋也。吾非樂爲負鍋者。死去鳥死去鳥鳴死去。人間有何苦。長日號號我死去。堯舜死周孔死。孟賁，夏育歸何所。漢不見黃初平。晉不聞安期生。昨遇人魂。稱洞賓云我死去不知幾千春。所以死去。死去儆仙人。熟刀鳥熟刀鳥聲篤篤。旣無刀更無机。終日篤篤割蘿葍。僧房有客來索飯。刀机相薄聲相續。山中鳥巧能學。是以鳴篤篤。衿川都色鳥衿川都色鳥。日日號衿川。都色索蜜號復號。號號終不諾。官家役何苦。催科風火速。民貧無物應其需。都色登山絶蹤跡。號不已號不已在何處。倒伏納之眞醜語。鸎啼鸎啼何所似。連呼猫尾弄。高高飛上百尺樹。猫尾雖弄吾何恐。麥田有酒宜疾驅。傳語主人聽不聽。春陰漠漠柳如織。雄唱雌酬誰汝令。鼎小鼎小復鼎小。鼎小豈憂無大鑊。但願年豊糓有餘。一鼎百爨殊不惡。萬鍾吾自營。遮莫呼鼎錚。牛兒子牛兒子呼之靑山裏。山深迷去跡。牛兒子不來山已夕。夕風怒飢虎吼。求之不得。何以告老人。飛魂夜叫千林春。牛兒子在此。在此在此莫吾嗔。各各和同各各和同各各和同。朝議公朝議公。國自隆胡爲各各不和同。致令風塵昏海東。寄語中興諸搢紳。自今以往宜各各和同。</text>
<title>題白頭鳥坐荊棘圖</title>,<text>白頭之鳥何爲啼。荊棘成林不可棲。胡不奮翎自飛去。碧梧東畔脩篁西。右問鳥一枝豈不足。荊棘可安棲。高飛欲何竢。鷹隼在其西。右鳥答</text>
<title>禮羅賦</title>,<text>黃河淸泰階平。聖王作世道亨。渴賢其心。籲俊厥誠。二十年間至治。玉成國子先生。佩絲綸之命。宣菁莪之澤。擧廣典於掄秀。蒐群英於芹璧。囿二百之士於一塲之中。乃名之曰禮羅。有生末至章甫。峨峨規步而來居客之右。再拜而請於國子先生曰。魚鼈之在淵。漁者取之。鳥獸之在藪。獵者狩之。取之吾知其以網。狩之吾知其以罟。粤若萬物之景靈。非鱗非毛亦非羽。試觀今日之羅。曷爲名之以禮。先生曰。吁。子來前。一人之身。萬機星繁。九闥之內。庶務縷錯。惟耳目不越于軒墀。豈獨力獨智之能斡。必賴惟言之士以左右厥辟。于以輔元后而贊治化。然後君其君而國其國。是以若昔大猷。聖帝明君。明目達聰。闢其四門。敷求哲人。用恢賢路。使夫嵌巖草澤之士。結大綬而紆長組。率皆彈冠而相慶龍鱗之攀而鳳翼之附也。然而仄陋之陬。寂寞之涯。自重之賢。不售之士。不閔乎懷寶迷邦之歎。無改乎漱流枕石之志。苟非時君之彈禮。孰肯俛首於風塵。必欲使蘭無隱而珠無遺。而馨香自聞而寶自臻。莫若以在我秩秩優優之禮。而感動而招徠之也。於是明其天秩。自我庸哉。盡其節文。待以折節。立其儀則。卑以自屈。忘萬乘之尊。下匹夫之賤。無遺其名。一藝必錄。其占小善。有如漁者獵者。普張其羅。使飛者走者羽毛者角牙者。無令得逃於衆目之中。羅以致之於公家也。此禮之所以爲羅。而王者以獵賢士而蒐良弼也。觀其天理爲綱。人事爲目。五庸爲紐。四維爲絲。結之以三百之曲。張之以三千之儀。賁之以戔戔玉帛。飾之以孑孑干旄。于以布之箕穎之郊。于以擧之圭竇之間。窮深極達。搜海剔山。植鬐之徒。罝兎之流。龍翰之輩。鳳雛之儔。牧野揚鷹之士。渭川匪熊之傑。從天從地從四方而來者。紛紛藉藉。接翼而側足。咸見罹於一羅之中。竟獻獲於九重之裏。萬鍾如四膳之嘉。五味如六禽之美。三聘之勤。加於三田之禮。三接之懇。勝於三驅之禮。然則是羅也。非詹公之所施。非滿子之所結。彌山絡野。豈漢囿之羽獵也。風毛雨血。殊子虛之所誇者也。士乃瞿然驚惕然悟。逡巡而謝。不知此身亦在於禮羅之裏也。</text>
<title>一士與天爭賦</title>,<text>草貴春寂。書窓晝永。盡日目討。一部宋乘。至文丞相盡忠報國之事。慨然掩卷而歎曰。天不佑大宋。欲使犬羊移其國。天祥爲亡國相。欲以隻手扶其顚。天不假天祥。天祥不顧天。若天祥者。忠於宋而敵於天者也。言未畢。形弛軆倦。抛書而眼。身御泠風。上下翩翩。上有一帝京其白玉。下育一士臣乎宋國。玉京之帝。致辭於宋國之士曰。咨汝下土宋丞相文天祥。順德者昌。逆德者亡。惟克有德。厥祚斯長。惟汝有宋。越自匡胤。家法雖正。國勢不振。仁厚有餘。剛斷不足。後嗣不辟。委靡日極。鍾山之竪子亂政。二君幽死於沙漠。秦家之小兒弄國。江南作偸安之域。鴻儒碩士。鳴道於千秋。畢竟同腐於草木。式至今日。民意已去。歷年三百。亦足於汝。矧汝有生。稟命於予。予助汝歟。汝順予歟。汝雖培之。予將覆之。汝雖振之。予將閼之。惟予與汝。孰成孰敗。天祥仰首而呼曰。越我玉皇上帝。蠻夷猾夏。帝舜垂戒。戎狄是膺。周公有訓。蠢玆鐡木。沸唇伺釁。凶水草性。肆牛羊力。腥穢我神州。禽獸我中國。孤臣之忠憤激切。大義昭揭乎日月。苟唾手而扶義。豈云死灰之不燃。銳杵臼之復趙。期樂毅之存燕。惟帝無親。惟德是輔。惟帝有命。惟人所召。厥或靡常。豈云天道。帝如溺之。我當拯之。帝如亡之。我當興之。惟帝與我。孰負孰勝。於是結溪洞之蠻俠。召吉州之豪傑。與秀夫而入衛。共世傑而建策。封二王以圖廣陵。責知府而守臨安。天祥拂上帝。上帝不能閑也。以立藩鎭之謀爲迂闊。出制置於江東。以竪淮東之策爲輕戰。終見沮於宜中。流血板橋之下。僨師空坑之中。上帝抑天祥。天祥猶不挫其謀也。至若天祥爲宋復梅州。上帝爲元逼宋於泉州。天祥爲宋復眉州。上帝爲元逼宋於崖州。天祥爲宋殺秀王于臨安府。上帝爲元執天祥子五坡嶺。盖天祥以忠。上帝以命。上帝以威。天祥以義。天祥與上帝爭。爭之不勝。爭之猶未已也。莫尙者上帝。而與之爭者。惟天祥一士也。上帝亦恐其不勝。始幽於燕獄而終尸諸燕市也。上帝亦哀其忠。乃命義和戢其曜數日而止也。余於是耳其言目其事。遽遽而覺。欠伸而起。視之無見。惟一宋乘在几也。吁。人與人爭。勝敗尙係於强弱。矧人之爭於天。將鬪智耶。抑鬪力耶。知其不勝而故爭之。大哉。文丞相之忠義。吾用是賦之。以戒爲人臣懷二心全身而畏死者也。</text>
<title>鳥籠章</title>,<text>鳥籠魚笱。入順出逆。艮畔之金。司我闔闢。興而比也。鳥籠魚笱。八易出難。髯中之穴。云我徐還。興而比也。鳥籠二章章四句。</text>
