<title>春興</title>,<text>昨夜春回日漸長。草堂幽興一何長。牕梅落玉飄飄散。門柳濃金裊裊長。雨霽園桃紅欲綻。風微庭草綠初長。遲遲淸晝簾垂地。啼鳥聲中午睡長。</text>
<title>夏吟</title>,<text>長夏茅簷六月天。幽人無事卧看天。金流玉爍紅爐地。竹影松陰白屋天。楊柳門前藏綠霧。葡萄牕外蔽靑天。戶庭寥寂無塵雜。吟傍階頭欲暮天。</text>
<title>秋思</title>,<text>秋晩湖山靜碧落。平沙十里鴈行落。霜叢一砌黃花開。風樹千林紅葉落。已覺靑雲分外疎。堪嗟白髮頭邊落。空庭寂寞月娟娟。斜倚欄干河漢落。</text>
<title>冬咏</title>,<text>小齋風靜透牕寒。霤滴垂氷墮玉寒。雪滿庭松靑帶冷。霜侵塢竹綠含寒。襟懷夜夜思三熱。詩酒時時任一寒。這裏悠悠眞興在。紅塵舊夢已成寒。</text>
<title>無題</title>,<text>明暗松燈欲曙天。茶爐烟細意悠然。家居僻陋稀賓客。道乏經綸愧聖賢。薄技豈爲時所用。浮名眞與禍相延。因循不覺流光暮。虛負人間五十年。</text>
<title>題朴孝述 弘慶 明鏡堂 回文</title>,<text>生平過了足閒堂。鏡裏秋來水滿塘。淸影竹交梅影冷。靜花蓮接柳花香。庭中繞盖靑松老。砌上開錢紫菊芳。晴雨晩風西日落。明牕透月浩流光。</text>
<title>次崔季昇 晛 韻</title>,<text>柴扉長掩養精神。白首竆村便野人。賴有葛衣經去夏。聊將松酒餞來春。幽軒不可居無竹。虛室何須坐累茵。歎我殘生多疾病。請君休厭往來頻。</text>
<title>次李判事 皡如○二首</title>,<text>此身多病又衰遲。禁直岧嶤問幾時。把筆强題吟得句。行歌長憶醉傳巵。人間玉漏黃金闕。天上金雞白玉塒。自笑潛郞成白髮。樊籠心事欲無知。九重閶闔漏聲遲。鎖直孤臣不寐時。今夜靑衫燈照壁。昔䄵丹桂酒盈巵。冷冷簷雨千縫霤。喔喔村雞萬戶塒。禁裏疎鍾牕欲曙。鄕愁多少孰能知。</text>
<title>六月西征</title>,<text>行李蕭然六月天。遙遙遠着洛陽鞭。炎威赫赫人多困。旱氣蟲蟲馬不前。東嶺旣兼西嶺屹。長亭又與短亭連。孤村落日南來客。中夜旅床夢未圓。</text>
<title>過鳥嶺</title>,<text>山路艱難險復長。巉巖行盡又重岡。晨從犬水流灘急。夕過龍潭落瀑忙。左右危峯同釰閣。東西橫嶺等羊膓。林中宿鳥飛相逐。洞裏雲深日晦光。</text>
<title>南山烽火</title>,<text>烽火城頭夜夜擧。四隅消息想昇平。山河凈洗妖氛豁。疆域重輝日月明。玉塞年年邊草綠。金湯歲歲海波淸。狼烟已熄風塵靜。佇見乾坤玉燭成。</text>
<title>客懷 四首</title>,<text>一別遯山山下齋。洛陽秋老苦多懷。身常疾病頭俱白。才實踈慵計已乖。昏月照霜寒透枕。曉風捲雨冷侵骸。何時解得東華絆。歸卧長江洛水涯。東華作客忽經秋。紫陌紅塵沒馬頭。病卧旅簷踈雨滴。愁看歸路暗雲浮。黃花古砌勞鄕夢。白首京師懶宦遊。遙想草堂松下逕。候門穉子幾時憂。八月凉秋積雨晴。西風殘照沒孤城。浮雲卷盡靑天濶。明月懸空白露零。禁漏纔傳三夜滴。宮鍾繼報五更聲。擁衾獨客思歸切。鬂髮垂垂雪幾莖。西風吹送客牕凉。孤枕中宵夢忽驚。衾冷始知霜滴瀝。簷踈乃覺月分明。一聲鴈叫靑天遠。千里覊懷白髮生。耿耿不眠愁獨卧。悠悠心事與誰評。</text>
<title>行祀光陵有感</title>,<text>山齋三日宿齋戒。奔走諸郞執豆籩。階下周旋誠有缶。殿中升降禮無愆。精靈彷彿臨昭格。香火氤氳襲瑞烟。耿耿星河祀事畢。吾王聖德享千年。</text>
<title>夢遊故園</title>,<text>旅舘寥寥一夢長。故山秋色正蒼茫。洛東江上沙鷗好。遯志峯前野草芳。庭畔碧梧霜下影。籬邊黃菊月中香。曉鍾聲送驚蝴蝶。忽覺吾身在洛陽。</text>
<title>烏院陪旅軒張先生。與崔金諸友留宿。因次卽事。二首</title>,<text>重營舊廟洛江東。千古斯文揭日中。事業四賢雖異世。儀形一宇宛餘風。蒼苔白石淸溪晩。綠竹靑松暮靄空。賴得上天優我邑。遂令吾道壽無竆。浦雨初收日出東。崢嶸高閣影波中。牕開斷麓輕朝露。簾捲長郊起夕風。洛水千尋連碧海。孤山一點接靑空。今宵此會知非偶。醉裏題詩興不竆。</text>
<title>題許上舍 國弼 無名堂 回文</title>,<text>椽數屋中軸萬書。俗無門閉獨閒居。烟橫晩麓寒雲斷。霧宿長郊暮雨餘。天接翠光春樹遠。水連紅色秋風疎。泉林靜隔喧朝市。賢聖尋來任卷舒。</text>
<title>次睦調度使 大欽</title>,<text>扁舟停近綠莎汀。日暮長天耿衆星。江濶流波蘸月白。野平芳草拂烟靑。萬花亂着千層樹。四岳遙連一畫屛。奔走紅塵今日客。折輪難免北山靈。</text>
<title>入直承政院</title>,<text>金風颯颯日西沒。宮樹飄零暮雨疎。簷霤滴來客枕冷。樓鍾聲轉夜牕虛。分承政院無承政。假注書廳不注書。安得解歸籠裏絆。白雲閒釣洛江魚。</text>
<title>述懷 三首</title>,<text>前病將蘇後病加。崎嶇命道獨堪嗟。愁如夜月恒隨客。身似飛鴻不在家。僑寓孤懷生白髮。故園歸夢屬黃花。一年憂患長回首。水盡南天落晩霞。風亂鍾鳴漏未央。靑燈明滅照寒床。病身最覺秋霜早。歸夢安知嶺路長。雲雨人情多慷慨。萍蓬身世更凄凉。浮漚日月長爲客。解綬何時返草堂。歸思茫茫正値秋。凄凉空舘意悠悠。一年衰病時將晩。千里塵埃歲不留。雲外孤鴻叫客恨。月中寒杵搗鄕愁。此身安得凌風翰。浩放蒼山樂自由。</text>
<title>偶吟</title>,<text>萬事悠悠獨倚亭。碧天多愧一鴻冥。蕭蕭鬢髮愁邊白。杳杳家山夢裏靑。塵世渾淆皆不省。此身長醉欲無醒。是非眞僞都難辨。誰道人間渭與涇。</text>
<title>渡漢江 二首</title>,<text>津頭立馬喚歸船。官路行人忽後先。雨霽沙平迎晩日。風恬波濶眺長天。棹歌遠使漁歌答。帆影遙隨岸影遷。一葉舟橫千頃浪。浩然歸興若登仙。遠客搖搖一葉船。平沙十里夕陽天。櫓聲遠雜亭邊笛。帆影中分水上烟。弄月江頭懷李白。歌絃壁下說蘇仙。誰能並我乘舟事。畵作三圖後世傳。</text>
<title>解官歸家</title>,<text>行盡東風九十春。多情最是惱遊人。雲邊霽景吟頻望。醉後新詩題幾巡。鷰舞鶯歌空起思。梅紅柳綠只傷神。經年始返塵埃客。先見園花欲反唇。</text>
<title>烏山落照</title>,<text>金烏山屹宿雲微。偏愛蒼茫被夕暉。列壑流光金窟綻。羣峯攢影玉屛圍。老苔巖畔明新態。飛瀑菴前動落輝。萬里三山今在此。悠悠相對自忘歸。</text>
<title>鶴峯朝旭</title>,<text>留鶴山高欲曙天。紅輪駕出萬區傳。歸雲襲曜輕籠捲。宿霧承暉彩帳聯。樹木森森光始動。峯巒矗矗影初連。依然對我三神境。忽覺仙鄕在此邊。</text>
<title>南川春樹</title>,<text>雨後芳菲隨意生。江南物色漸看淸。一川流水方添浪。千樹垂楊始發榮。晴日遲遲花欲盡。韶華漠漠葉初成。春懷駘蕩還堪賞。習習東風麗景明。</text>
<title>東嶺秋月</title>,<text>雲漠天長萬里晴。東山有月更分明。蟾輝正滿靑烟滅。桂影旁流白露零。街上鋪金粧一壑。松間篩玉散三更。川原變作蓬瀛界。搔首沉吟骨欲淸。</text>
<title>天城戍角</title>,<text>當年居世築斯城。粉堞千秋畵角淸。吹送暮雲穿壑倒。聲傳曉月渡川鳴。騷人聽引三春恨。行客聞增萬里情。縹緲峯頭斷復續。始令疆域屬昇平。</text>
<title>官路行篴</title>,<text>官路橫分溪上頭。人來人去幾時休。一聲長笛誰家子。十里斜陽萬木秋。白雪調高風外引。靑春客醉月中愁。行行吹了迢迢遠。心事悠悠不自由。</text>
<title>遠村炊烟</title>,<text>雨晴雲斂野恢恢。村店烟生風不來。東嶺正當朝旭晩。西岑又際夕陽頹。初疑楚帛披山外。更訝齊紈裂水隈。安得龍眠幻畵筆。寫題屛障一堂回。</text>
<title>松林風濤</title>,<text>松檜森森綠滿陰。風吹層浪忽千尋。非江非海靑漪瀰。無渭無涇碧淺深。漁父幾增垂釣興。舟人重起扣舷心。誰將東海洋洋態。幻此氷崖絶壑林。</text>
<title>讀書堂</title>,<text>十里東湖鏡面平。巍然一閣景分明。牕開初若臨周辟。簾捲還疑登漢瀛。學士洋洋論學𧗱。羣英濟濟執羣經。誰知江上三間屋。養得皇猷黼黻卿。</text>
<title>景福宮懷古</title>,<text>風塵一夕暗乾坤。九闕如今但毁垣。鳳殿遺墟老白日。龍樓舊跡入黃昏。荒堦落葉吹還散。古木寒鴉叫復屯。匹馬獨來華表鶴。悠悠往事暮烟痕。</text>
<title>客中秋懷</title>,<text>玉宇崢嶸鷰促語。維時我在洛陽中。歸心每逐西流漢。望眼長寒北去鴻。客思幾驚籬下菊。鄕愁正隔岸邊楓。却嫌水國風濤起。待得霜淸帆掛空。八月秋高風颯然。紛紛木落淡晴天。數行鴈度孤雲裏。一帶煙橫綠水邊。蜀魄啼來孤枕聽。宮鍾聲送客牕傳。此間心事無人識。挑盡寒燈獨不眠。</text>
<title>次尹伯任 弘宣</title>,<text>滕閣岳陽未或先。高堂縹緲若登仙。風披曠野千重霧。帆割長江十里煙。盃淺盃深消暇日。花開花落送流年。西方消息今何似。回首天涯泣涕漣。</text>
<title>霽景</title>,<text>四月淸和雨乍晴。江城日午景分明。千叢短麓紅全落。十里長林綠漸生。危峀宿雲呈䯻態。小溪流水送琴聲。森羅勝賞渾如許。吟盡斜陽逸興淸。</text>
<title>遣懷用老杜韻</title>,<text>一身天地苦無歡。作客東西南北間。象闕前宵直紫禁。郵亭此日對靑山。光陰袞袞來無盡。人事悠悠去不還。白首生涯何處足。故園梅竹掩柴關。</text>
<title>入直慶運宮 二首</title>,<text>注書昔歲直玆省。今日春秋又入番。破壁老蝸書字盡。空庭荒草發花繁。夢多但覺歸心苦。政少休言記事煩。中使朝朝來問寢。都人感仰百行源。金門橫鎖閉深宮。野雀爭飛暮靄空。伊昔衣冠文武地。如今莾蒼草萊中。龍樓樹老明晨月。鳳殿塵生起夕風。舊跡尋來渾似夢。孤臣此夜淚無竆。</text>
<title>薄春</title>,<text>煙籠遠峀鳥尋棲。老樹寒鴉飛復啼。衙罷公庭溪月冷。夜深空舘谷風凄。昇平此日猶聞篴。兵火中年幾動𥀷。役役紅塵成白首。不如歸去杖靑藜。</text>
<title>寓懷</title>,<text>寥寂公庭始衙罷。碁聲鳥語共遲遲。東風萬樹將敷影。西日千峯欲暮時。主屹危岑饒勝賞。會溪流水作襟期。何年歸卧江湖上。深則方之淺揭之。</text>
<title>望野。用老杜韻。</title>,<text>十里平原入望眼。宿雲殘霧小溪橋。風吹北麓靑蘿遠。煙斷南阡碧草遙。一陣雨聲收昨夜。萬般佳景供今朝。閑吟不覺年光晩。時有流鸎織柳條。</text>
<title>輓杜谷高先生 乙巳</title>,<text>可惜斯文不佑天。兩楹間夢返蘧然。鳶魚至理憑無地。誠正工夫更孰傳。杜谷驚猿悲白日。翠屛殘月吊寒淵。靈輀忽駕嗟無及。痛哭秋風拜几筵。</text>
<title>輓寒岡先生 庚申</title>,<text>遠尋伊洛任優遊。洙泗餘波萬古流。半世雲林明聖學。中年黼黻煥皇猷。行違有命元無異。舒卷隨時本不憂。易簀今朝楹夢罷。斯文一痛又千秋。</text>
<title>輓趙黔澗 靖○丙子</title>,<text>托契于今四十年。纔承淸誨每欣然。森森簪笏華堂滿。濟濟芝蘭彩帳連。直節稜稜驚俗累。高標落落脫塵緣。哀詞題處那堪痛。遙向西風泣九原。</text>
<title>輓張克明堂 乃範</title>,<text>親承軒誨挹餘光。風致端宜水竹鄕。草逕雲深紫陌遠。松門日靜碧蘿長。靑年事業空潦倒。白首兵塵幾備嘗。南極星輝今夜晦。山陽隣篴送悲凉。</text>
<title>輓張自醒亭 光翰</title>,<text>留鶴山高嶽降精。平生元不費經營。幽潛自有江湖趣。貧賤曾無富貴情。十載琴書爲老伴。一庭梅竹托深盟。儀形此日靑山暮。千古荒原宿草晴。</text>
<title>輓張㝏翁 鳳翰</title>,<text>高門於世擅南州。七十年來得自由。鏡裏凄凉鸞影斷。雲邊慘惔鴈行收。那知地要黃金骨。遽見天成白玉樓。一曲薤歌西日暮。六文章共鎖千秋。</text>
<title>輓鄭長連 嗣明</title>,<text>作別邇來二十霜。豈料今夕又云亡。彈琴善治人誰繼。抱病終歸我獨傷。鶴髮雙垂悲失養。鴒原隻影劇虧行。可憐二子靈前哭。聲徹孤飛鏡裏凰。</text>
<title>輓李僉知 謹</title>,<text>六十年光一夢塲。枕邊猶未熟黃梁。庭前慘慘蘭成茁。雲外凄凄鴈斷行。北榭幾曾秋伴月。東湖無復夜傳觴。空山斜日薤歌罷。馬鬣千秋宿草長。</text>
<title>洪大丘 履一 內喪</title>,<text>坤化來宣嶺外鄕。豈知今夕忽云亡。鸞鳳鏡裏悲虧影。蘭蕙堂中慘失孃。故篋香生空寂寞。粧奩塵滿更凄凉。丹㫌又向嵯峨路。風雨千秋宿草荒。</text>
<title>輓洪郡守 季男</title>,<text>將星中夜殞中營。髽髮難堪蜀婦爭。漢邑忽收召杜惠。宋邊無報范韓聲。精靈政共山河滅。忠孝應傳竹帛名。已矣腥膻誰復洗。丹㫌啓路泣遺氓。</text>
<title>輓吉直長 興先</title>,<text>淸門從古出忠貞。金谷況冥間世英。寥落數椽山下住。繁華一夢枕中明。生前未洩蹉跎恨。身後空傳寂寞名。怊悵北邙歸路黑。宿雲殘雨暮猿鳴。</text>
<title>輓金伴月堂 宗孝○二首</title>,<text>惟公名藝擅南州。抱璞年來任自由。得失胷中元不念。是非心上本無留。柴扉竹塢生涯足。蘺菊塘蓮興味幽。知命樂天夫豈憾。祇令孤友淚橫流。竆巷沉冥間世英。林居無事謝功名。堯夫談笑傳千古。柳下寬和送一生。憂國忠精空矹硉。論時心膽但崢嶸。今來執紼吾何慟。浩氣應知返太淸。</text>
<title>輓崔洛南 山輝○丁丑</title>,<text>托契邇來問幾秋。高標拔俗擅南州。藻峯雨霽同吟月。洛水風恬共泛舟。爲國功勳明畫像。臨民淸白煥螭頭。那知此日山陽笛。牽動荷花故宅愁。</text>
<title>輓高亦樂齋 騁雲</title>,<text>惟公美質重南金。杜谷門庭餘訓深。文彩當時稱藝苑。英名夙世擅詞林。十年湖上幽居趣。千古胷中尙友心。可惜一丘松下土。荒原落日暮雲沉。</text>
<title>輓鄭副摠 信道</title>,<text>旅食天涯幷客中。京華昔歲宦遊同。君宣西海三城化。我作南鄕一病翁。遠別音容常在目。相思心緖每纏胷。逈臨泉路難堪慟。鳴釰夷吾志已空。</text>
<title>輓呂道巖 姬弼○乙酉</title>,<text>連家有義又相親。托契如今三十春。蓮萼携來才暫試。龍門迹絶病爲隣。南金重望空摧折。北斗高名更隱淪。惟幸芝蘭雙桂影。九原應不作悲辛。</text>
<title>輓趙東溪 亨道</title>,<text>早習詩書志未成。鳴弓投筆慕班生。金章黑綬治三邑。正節淸油鎭一營。身世不辰逢亂世。生平無復値時平。堂前寶樹雲邊鴈。痛哭今朝嗚咽聲。</text>
<title>願蹈東海</title>,<text>東周落日將沒于虞淵。我心孔悲。西夷餘種欲帝于天下。予將焉歸。寧將未死之此身。願蹈東海之驚波。衝濤怒浪。溘死而淪亡。不忍見強秦之制命于中華。生當姬轍之旣東。身際王綱之解紐。尊周室攘夷狄。是予所抱。扶大義立王道。亦予所志。痛矣文敎之喪天。悲哉禮義之墜地。縱橫諸國。功利當時。三綱淪沒。九法陵夷。獨立宇宙。慷慨不歇。時憤世憫。壹欝而內激。亦可傷心而切骨。栢翳舊封左衽之遺孼。又何圖帝以詐力。違仁義只上首功。彼時人雖曰侯服。以蠻夷肆然爲帝。予何忍靦面以事。爾雖誘我以尊秦。我之心則周耳。爾雖威我以臣事。我之志則義耳。同盟尙余之所耻。共尊豈予之忍爲。圍中談笑。孰知予懷之悲。掌上長虹。空激不死之憤。與其屈義而忍耻。曷若高蹈而遠引。東溟一隅。是我死所。碧波千尋。我將歸去。生而爲秦。豈若死周。生而屈膝。豈若捐軀。此身雖朽。扶夏之一念不朽。此身雖死。抑戎之一心不死。昭乎心上之經義。怒濤平地。烈乎胷中之正分。洪波坦道。海之水連于浙江。可與子胥魂而同游。海之水接於汨𤄷。可與屈原魂而共藏。餓死全節。豈必首陽。不仕以義。不須汶上。東海傾波。此羞難雪。周其淪喪。我何臣僕。惟彼擔簦而往。皷篋而遊。以利祿爲心而滅分紊紀者則心素憤焉。顧予山林嘯虎。雲漢飛鷹。不爲世所覊而反誘以不義則憤何洩焉。天之東兮有海。海之深兮幾千。雖不能砥柱於洪濤巨浪之中。吾將終彭咸之所居。遂望海而自誓曰。不共帝秦。大義日照。予扶持綱紀。此心天獨知。如有復我。視死如歸。此身雖滅。我志不改。謂予不信。有如此海。</text>
<title>秋風悔心之萌</title>,<text>漢皇帝齋一心駕萬乘。淸蘭路引仙興。留玉節兮汾水上。穆將祀兮樓船回。樂未半兮遊衍。忽秋風之增哀。庸作詞而發嗟。悲盛年之無多。占天時而感心。知此理之不頗。是後來之深悔。能一詞而萌孼。帝之初卽位也。握瑤圖登寶曆。摠百僚御四極。䧺心已溢。逸慾又生。長年黷武。幾歲竆兵。威已盡於華夏。業無虞於盈成。于斯時也。君臨九重。嫌萬機之倥偬。局束一身。驚兩鬢之秋容。滌煩冗厭富貴。懷長生念久視。瑤池一宴。揖氣像於周王。採藥三山。踵浩蕩於秦皇。盤承露而指天。掌仙人而奉液。惑四聰於淫祀。作一生之事業。於是金輿初駕。玉輦啓行。左右者方朔少君。前後則五利文成。傳寶籙而爭能。獻秘訣而效誠。於焉戾止。汾水之陰。玉佩鏘鳴。耿天宸襟。畢祀事而歸來。泛龍舟而中流。極上下之陶陶。趁秋風之颼颼。重瞳一回。鳴鴈南飛。三秋警節。一人感懷。皇帝乃歡娛多悔恨生。激所思鳴不平。抽慷慨之萬端。發悲憤之一詠。雲飛風起。驚節序之迭承。菊芳蘭秀。閔榮華之易歇。永言樂極而哀多。不昧之天理莫遏。發歎少壯之幾時。泂然之本心呈露。纔秋風之一辭。能悔心之在後。自是以來。昔之悔者今也明焉。前之閉者後也開焉。心一悟於竆黷。罷輪臺之屯田。智又察於妖妄。絶天下之神仙。般紛紛竆萬里之䧺威。惑三淸之誕術者。奄一朝而自覺。然則汾河一陣風。能已入於武皇之歌詠者。實後悔之所萌。嗟呼。天地之道晦而復明。陰陽之理剝而乃復。惟人身渺然於其間。以天地陰陽而禀質。隨天地而明晦。幷陰陽而復剝。故時序之遷改。自人心之感發。又况秋之爲氣。憭慄蕭瑟。天道少變。草木始衰。聞之者多感。見之者易悲。志士騷人。增感慨於此日。遷客流戍。益悲思於是節。矧武皇䧺圖之未畢。詎無感懷於臨秋。因當時之吟詠。諫旣往之愆尤。萌一悔於秋飈。緖再振於大風。如使卽祚當年。惕厲于躳。罔敢逸豫。不事荒寧。不有竆兵黷武之愚。又無迂恠誕妄之惑。汾陰一祀。轉作山川之望秩。秋風數句。發爲南風之歌詩。旣無可悔之過尤。又何感歎之逢時。夫豈曰狂秦之續耳。悔已晩兮嗟何及。雖然過而能改。傳稱鮮焉。迷而乃悔。世幾人焉。彼周穆之蠱惑。與秦帝之狂愚。身雖喪而罔覺。國又亡而不悟。較彼哉於武皇。語不可以同日。吾然後知秋風之一悔。宜後王之所可法。係以一短詞曰。邈彼汾陰。皇駕至止。秋風此夕。帝心悲止。一詞今歌。百端後悔。其未晦也。炎輝幾晦。亦旣悔止。四百隆祚。嗟惟此風。漢室祥飈。</text>
<title>活水</title>,<text>東窓曉覺。竹牖向陽。於焉靜觀。一鑑方塘。臨天雲之光影。泝活水之澄澈。誠晝夜而不舍。固有本而無息。予嘉其活。曰求其源。陰陽始位。淸濁初分。降衷元年。厥水流出。涵一理而爲體。汲萬善而成質。流必自於參三。鍾何賴於千一。分派金井之涯。發源玉淵之側。浩浩靈臺之下。淵淵虛室之隅。周回性郭。信土爲渚。朝宗胷海。仁山其島。旣洋洋於軀宇。又活活於神都。滚滚道德之塲。潑潑仁義之域。澄五常而流動。洞四端而充溢。絶纖埃兮無累。吻活澄兮不息。潛事潛物。無形無跡。非川而流。不波而活。顧濬源之有由。念主翁之疏瀹。引玆水於牛山。滋牿亡之餘孼。引玆水於丹田。養已揠之嘉糓。漑之以長我桐梓。激之以捄我澆濁。入于智水。慾浪不起。入于性源。情瀾乃止。濟夜雨之扁舟。泝江頭之巨艦。看依舊之綠樹。得當年之寶鑑。藹盈科而流通。渾淵泉而澄深。梧桐月兮水面。楊柳風兮波心。珠藏厥澤。魚躍于淵。周流不滯。左右逢源。遡往古而流覽。驗此水之來傳。優遊堯舜之道德。在彼一方。涵泳禹文之心學。宛在中央。春秋將聖歎以逝川。戰國大賢贊以源泉。澗之以存理遏欲。灌之以啓後光前。引淸流於回也。浹四勿仁。注餘波於參乎。洽三省身。歸來濂洛之羣哲。亦能澡身而浴德。源源不絶。混混不渴。一心相傳。寒水秋月。然玆水之爲活。信淸濁之靡常。纔一念之流盪。忽千丈之波浪。宜涵養之不怠。務本源之泂澈。何末流之汶汶。喪靈源之汩汩。利水汎監。狂瀾洋溢。橫流滔天。載胥及溺。曰予遊身於學海。慕川流之不息。戒掘井之不泉。悟觀瀾之有術。勖沉潛而川達。期小溜之穿石。箴曰相彼泉水。載淸載濁。顧此心源。有活有潔。水之濁兮。水猶水兮。心之活兮。洎天理兮。</text>
