<title>江居吟</title>,<text>月色移漁舟。風聲裊笛秋。江南不盡興。蘆底欲眠鷗。</text>
<title>感吟</title>,<text>荊棘日須翦。芝蘭種滿家。殷勤語來客。共惜此香芽。</text>
<title>登忘憂亭</title>,<text>松老當年軸。苔斑舊日磯。英風何處是。江月但依依。</text>
<title>答文聖源 東道○敬庵○二首</title>,<text>君非嵇叔夜。我豈鍾生去。百世尙神交。一時好許與。君何箕踞言。請學謝矜去。昔日訪山廬。如今聊謝與。聖源詩。有何所求而來。何所見而去之語。頗有尙老莊之意。故如是答之。</text>
<title>菊秋。文聖源訪八溪僑宇。別後馳想。詩以識之。</title>,<text>黃菊淸秋節。靑燈照夜深。劇談千古趣。消郤世塵侵。</text>
<title>精舍十詠</title>,<text>洲松爲愛後凋姿。手栽滿洛湄。勿言纔尺短。會見干雲時。塢竹月到篩淸影。風來瑟爽籟。更看霜雪時。色凜歲寒最。壇梅雪映一牀秩。風傳數點香。調羹恐損實。淸艶好須藏。圃菊可但風霜凌。也存中正色。幽芳深自持。幸識陶彭澤。堤柳非探春意早。素惡絮飛輕。然護柴門外。緬懷靖節情。牧丹花聞道花中王。馨香不可媟。爲培階上土。鉏穢郤敎潔。海棠花 身有芒故云棘棘丹葩雖可艶。棘棘奈難親。莫浪求人悅。恐徒損汝眞。照天花裊裊枝低蔓。燭天那得號。謾虛嗟世態。愧爾尙名高。杜鵑花斸彼高厓托。移玆小圃間。何愁憔悴色。保榦勝居山。枸杞子芳根初出地。好喫摠仙子。葉葉飢堪療。端宜制暮齒。</text>
<title>李葛庵訪余于江墅。同舟戒懼巖下。是庚辰三月二十日。時權侯 斗經，權正字 斗紀 諸士人從之。別後奉呈行軒。</title>,<text>雨細淸江邊。風輕白鷺眠。烟波無限思。怊悵獨回船。附次韻 葛庵偶來洛水邊。倚棹足春眠。適與良朋會。斜陽暫住船。</text>
<title>郭佐郞元錫檜原院享之行。歷訪大川僑舍。重期回程會於景洛亭。而余適病不出。元錫出示小絶。卽席奉次。</title>,<text>小車回渡頭。先尋海上鷗。忘機無盡興。留賞付淸秋。</text>
<title>次郭上舍 壽星 韻</title>,<text>朋來白屋日。雨灑碧山秋。說禮心多起。哦詩興更幽。</text>
<title>次盧丈 漢輔 韻 二首</title>,<text>欲入聖人室。須從博約門。靈臺灑落處。浩浩郤難言。採藥山莊客。飄蓬草戶身。慇懃數什意。慚愧一陳人。</text>
<title>權侯設鄕飮酒宴。屢請不佞。而以家忌未赴。用步前韻。仰伸賀忱。</title>,<text>禮飮今時罕。盛儀古道期。象三風正立。明五日斜遲。揚觶存和樂。升歌詠雅詩。觀鄕民自翕。不獨翟馴隨。</text>
<title>次權侯韻</title>,<text>聞道官無事。閒情江有期。心傾翔鳳勝。目送狎鷗遲。野色濃零雨。山光帶贈詩。膏肓泉石裏。恨未泝洄隨。附原韻 蒼雪湖裏徵君宅。追歡久自期。烟開隔岸近。雨重過江遲。未辦尋幽債。空吟招隱詩。休疑官事俗。杖屨趁晴隨。</text>
<title>又步前韻。呈權仲章，叔章。</title>,<text>相尋湖上興。幾費夢中期。緣病龜頭縮。懶書雁足遲。空愁逋宿債。却喜得新詩。今日遙憐意。淸宵倘後隨。</text>
<title>廬墓畢。題伊蒿齋。癸亥</title>,<text>乾坤孤露物。風樹感懷多。少負一生辜。長憂十載痾。哀哀王學廢。切切閔琴過。每起在陳歎。遲遲葬魯何。</text>
<title>淸晨誦箴銘</title>,<text>月色窓前孤。鷄聲屋角呼。惺惺窮到物。脉脉細思吾。浩氣同流活。澄心滌滓無。存誠猶恐懈。高誦昔人謨。</text>
<title>見漁子網大魚。求買放江。</title>,<text>龍門試欲陟。時躍水中央。落網非貪餌。鳴刀恐見傷。生生造化理。惻惻最靈腸。好伴潛鱗逝。滄溟闊又長。</text>
<title>題旅齋</title>,<text>童兒慕古道。暮晩歎今衰。病痼工程倦。憂違事業虧。報春悲寸草。遡日愛孤葵。多少窮廬恨。都將寫短詞。</text>
<title>示伴鷗亭主人 安世益</title>,<text>白頭來遠客。靑眼對幽人。禮貌毋吾以。襟懷託子伸。交遊兩世舊。談笑百年新。秖愧衰慵甚。那邀記問頻。</text>
<title>次盧丈顯哉韻 二首</title>,<text>天非喪斯文。人惟利欲紛。前賢希可到。古聖學猶云。願及同衰暮。却期泰天君。交情已莫逆。取次托隣欣。物外觀詩文。胷中滌世紛。吟來思得得。老去愧云云。開繼須明道。操存任主君。雲林相訪意。千古講磨欣。</text>
<title>寒洞寓棲</title>,<text>寒居屋數間。端合病軀跧。野老來相款。村童往復還。風淸書幌透。鳥傍筆牀𠴨。小酌濃閒味。陶然對碧山。</text>
<title>到長春寺</title>,<text>暫拂寰中塵。行尋象外春。谷深禽語滑。樓兀客懷伸。塔色千年古。鍾聲半夜新。僧叉問底向。遙指某江濱。</text>
<title>次沈隱侯詩。奉示道泉講堂同話諸君子。</title>,<text>偶來文會盛。未是爲前期。席照傳杯月。更深愛燭時。殷勤今日話。摠是古心持。明發江西路。歸雲惱客思。</text>
<title>携孫兒。杖藜步溪。時忍冬花點點發。</title>,<text>幽居靑嶂下。叢柳碧溪邊。守拙心何事。無營樂自專。携筇穿水陌。斸藥坐雲阡。采采兒猶識。緣吾久病纏。</text>
<title>奉酬安進士 受漸○四首</title>,<text>故人懷遠客。爲問賞梅期。便覺睽離恨。偏添老大時。山門將我返。野酌共君持。殘臘寒齋裏。雪莖滿底思。倦客窮山臥。阿誰歲晩期。靑眸空閱世。白髮但催時。逸翰相憐寄。淡交久敬持。何當一榻上。重與說離思。平生憂道志。寧解暮年期。一息猶存日。三隅得反時。恐成山徑塞。兢撓水盆持。默契天機活。何人問所思。誰憐迂怪物。可笑老襟期。得喪齊存命。浮沈斷逐時。瑤絃千載理。寶鑑百磨持。獨立乾坤闊。無端浩浩思。</text>
<title>次前韻寄再從 省吾</title>,<text>疏拙丘園築。蹉跎歲月期。江西爲客恨。山下別君時。回首詩重和。寬心酒强持。古人花樹會。偏動暮年思。</text>
<title>用呂舍人寄臨川學者四百韻。示讀書諸生。</title>,<text>願言媚學子。立志須無慊。常思自明誠。共惜歲荏苒。不有日新功。焉能脫舊染。銘此爲激勵。起懦早收斂。屛山三字符。只在復不遠。伊川四勿箴。性成由習勉。動必慕古人。勿使襟期淺。歷觀志學人。鮮克終不變。縱知已有貴。爲人先自賤。苟能一瓢樂。寧有萬鍾願。義理眞可玩。榮利郤欲倦。富貴如浮雲。聖訓炳經傳。世人好毀譽。志業仍成非。恒勵自反縮。有何撓云爲。立脚擬砥柱。守志甘窮飢。千駟與餓于。聖訓已明之。士有抱負大。可無希聖憂。莫念一朝忿。共勵傳千秋。苟不用心剛。難望奇功收。重言勉靑陽。此外更何求。</text>
<title>又用前韻。懷古示子。</title>,<text>鳳鳥出丹穴。高翔有何慊。竢爲聖王瑞。光陰空苒苒。深珍五綵色。恐爲塵世染。鏘鏘自和鳴。翽翽其羽斂。忍飢千仞峻。擧意八極遠。舜文豈無時。覽德欲相勉。銜圖奉至尊。鴻猷垂不淺。孤桐生崇岡。幾經雲雷變。風來奏太和。神扶免焦賤。幸逢良工劚。遂托知音願。一助簫韶聲。三月便忘倦。誰復致克諧。夔典繼於傳。神豸出南方。能辨人之非。楚君於斯取。御史冠號爲。彈擊鄙夫飽。明揚烈士飢。誰能得此物。寘殿任所之。明膠號東阿。寧有汙濁憂。寸微瑩萬丈。此言流千秋。廉隅日已喪。貪饕何時收。願得取斯煎。洗蕩尾閭求。</text>
<title>感哀思 並序</title>,<text>余少時侍食於母側。適吾飯中有蠅。遽發怒而笞炊婢。卽仰視慈顏。則似有不豫色矣。忽念古之人婉容愉色。柔聲以事親。今吾之不肖。何若是耶。自此而惕悔焉。凡女僕犯罪。必稟於親庭而唯命之從。雖或雜塵埃。或入蠅蠹。難以堪喫。而不形言語。唯自擇食。於忿怒上。因以懲焉。未嘗以血氣之發而妄一杖於人。至於親沒之後。猶不改此心。朝夕之供。安於粥飯而已。到此老大之年。輒念兒時不孝之咎。追恨不已。嗚咽而題。哀哀孤露懷。欲說還塞喉。惟家値不造。單傳若綴旒。余生幸爲男。擧室重如球。僅離慈母乳。見抱王父裯。誤識碔砆質。反擬千里騮。狎恩何所憚。對食必恣求。曾大母壽考。庋藏甘旨優。芻豢飫我口。菽麥不辨秋。猶記森森儀。先人定省修。天何不我恤。降割偏此稠。靑羔歲連禍。黃口巢獨留。惸惸雙帷殯。慘慘兩孀膢。吾母奉姑孝。不間稱里州。嗟余不肖子。天資最是魗。不承親顏悅。唯索桃栗偸。任癡多執拗。長者誰導猷。童子莫言昧。孩提愛綢繆。獨思免懷時。層下庸人羞。及年十有三。未分魚魯遊。孟母三遷敎。始行十脡脩。讀盡十九史。還家朞一周。子職雖粗解。恃愛猶自由。只賤口腹養。焉貴心志收。飮食不如意。卒遽爲咆咻。蒙此斷蔥正。忽啓迷衷休。一夕悟昨非。百行知聲柔。參乎叱咜音。元不及馬牛。商也十哲賢。尙戒愛踰慺。恭爲修職分。竊自思前儔。變化偏氣質。或可云矯揉。因念一朝忿。恐貽父母憂。仰體不遷怒。銘銘無相猶。俄羨反哺烏。幾悲樹撼飀。泣笞那復得。扣膺望松楸。然若事生存。敢忘謂冥幽。百年無盡恨。但貽沈痾愁。一息不弛痛。服中卽遠輈。玆當酒肉設。不忍遽下觩。寸草難報輝。追遠是可謀。祀事唯己奉。家業付兒投。全歸計兢兢。歲月空悠悠。浮漚人間世。幾枹不孝尤。脉脉多少緖。箇箇不勝籌。衰遲已迫稀。光陰無前頭。精力已耗竭。澆展難陟丘。自少顯揚志。到此益悲恫。劬勞何處報。昊天徒與侔。讀得蓼莪詩。淚與河水流。</text>
<title>題蓮榜 乙卯</title>,<text>蓮香映袍聖恩新。蓽戶生榮拜玉宸。仕進雖由科目出。治平元是本修身。</text>
<title>別起一韻</title>,<text>淸詞麗句世爭工。尙怪趨新作是雄。千古聖言辭在達。願資麗澤互磨礱。</text>
<title>自述 二首</title>,<text>伊蒿窩裏著孤身。玩意詩書獨掩門。睡罷曉窓無一累。世間榮辱不須論。獨臥山村三月天。詠歸高趣慕前賢。唐虞氣像今誰識。郤會時和是昔年。</text>
<title>詠懷</title>,<text>獨坐翛然閱古書。靑燈耿耿繼暉餘。明窓靜几閒中趣。見得身心一太虛。</text>
<title>贈再從省吾 希參○時余新闋母喪</title>,<text>絃歌洞底暫停鞭。凝想萊衣淚泫然。鼎坐池塘君獨遠。客來淸夢到牀邊。</text>
<title>無題</title>,<text>燁燁春華世共欣。看英賞葉兢紛紛。少人識得風霜節。那記蒼官與此君。</text>
<title>次程明道春日韻</title>,<text>散步芳原雨後天。春容淑景滿山川。風雲淡蕩還今日。花柳濃深認昔年。</text>
<title>題華鶴書堂 甲子</title>,<text>寂寞雲山永厝安。天湖白水杳慈顏。風悲柏木攀號淚。觸目堂題灑無端。</text>
<title>偶吟</title>,<text>衡門靜散樂無窮。臥對雲山世慮空。多病㥘寒惟墐戶。時乘淑景步和風。</text>
<title>以秋七月。擬構小齋於洛濱。書一絶寓懷。丁卯</title>,<text>象外雲烟幾入眸。滿江明月夢悠悠。邵翁斗室巖邊計。蘇子淸風赤壁秋。</text>
<title>臘月立春前一日大雪</title>,<text>貞元一理感相循。陽氣潛從雪裏伸。至健天行知不息。却慚斯學未能新。</text>
<title>次或人韻</title>,<text>努力撑船水上流。終朝欸乃泛中流。須臾暮雨風吹急。洙泗尋源卽順流。</text>
<title>詠懷</title>,<text>林泉歲月浩無停。獨抱遺經晩向亭。靜鎖雲關心古聖。箇中幽趣說難形。</text>
<title>大學吟</title>,<text>體用盡該一部書。知行互進兩無疏。分明一貫開千古。獨得其宗是子輿。</text>
<title>讀心經</title>,<text>築室巖邊獨處深。窓前松竹擁成林。關門盡日尋何事。千古聖賢一片心。</text>
<title>心經吟</title>,<text>舜禹傳心妙訣眞。西山喫緊爲人申。一篇摠是省存法。誠得講磨學自新。</text>
<title>道心爲主吟</title>,<text>天君命物辦經綸。洞闢靈臺彩仗新。高建道旗眞肅肅。三軍整服四夷賓。</text>
<title>三綱八條詩 十首</title>,<text>元來寂感至虛明。未發炯然已發貞。莫把己私昏是體。昭昭七曜列吾情。右明明德無間物我理均明。長長親親天下平。眞箇自新推實用。春風到處摠生榮。右新民明德新民恰好中。唯玆太極在吾躬。隨時隨處非它物。於己於人摠是公。右止至善堪輿萬象摠林林。理在散殊箇箇尋。一物今窮明又格。自然見得到高深。右格物推明物理卽吾知。非是別然兩截思。博識紛然爭世趣。誰將是敬判毫差。右致知吾心所發有誰知。善惡之機審此時。人鬼關門如欲劈。破他邪賊謾窺欺。右誠意人道心分豈有常。惟聖罔念亦云狂。苟非莊敬爲涵養。情欲多端撓寸腸。右正心萬變紛紛萃一身。須知主宰是精神。人情若向偏私動。愛惡乖時便失眞。右修身慈仁孝悌敎於家。不出庭除化及遐。天下之刑觀二女。放勳當日試重華。右齊家修己治人次第明。是心一正四方行。萬世太平開絜矩。十章曾傳事功宏。右治國平天下</text>
<title>誠敬吟</title>,<text>聖門要訣兩相明。萬僞千邪可制萌。默契箇中工用極。上天之載自無聲。</text>
<title>種芹</title>,<text>半畝淺池鑿井傍。呼童催揷碧芹香。非貪山糲供咬得。欲效野誠愛茁長。</text>
<title>奉次退溪先生存心韻。書素屛。</title>,<text>幾醉吾心久未醒。曉來淸意悟鷄聲。爐香日炷閒思退。秖有靈源一點明。</text>
<title>幽居 二首</title>,<text>蕭然茅屋傍江村。玩賾遺經獨掩門。睡罷曉窓無一累。世間榮辱不須論。萬斛烟霞象外新。獨來收拾不爲貧。巖風湖月皆吾伴。更喜玆區占好隣。</text>
<title>弔方孝孺</title>,<text>文章道學冠時名。忠義堂堂白日明。一死正安寧有憾。千秋志士慕猶榮。</text>
<title>陟嶺有感</title>,<text>碧澗丹楓絢眼前。徐行信馬到山巓。登臨忽憶眞消息。利往貞來此日天。</text>
<title>用退溪先生龍壽寺寄孫兒韻二首。與二子遜，建。</title>,<text>麗景江樓二月天。雁橫魚躍小窓前。翛然物外心閒裏。魂夢長飛到爾邊。晩來巖畔築孤樓。擬燭爾曹講讀油。有限百年寧浪擲。無窮萬理可精求。功名雖在今文習。志業當從古道謀。庭過欲將詩禮問。聯牀須惜歲華遒。</text>
<title>江居二十一詠 戊辰</title>,<text>精舍誅茅非是爲偸閒。穩擬深林養病跧。滿壁圖書眞活計。一江風月足怡顏。居敬齋心天元是自明虛。爲物引來鮮復初。欲識操存涵養力。須將唯一主吾居。明義齋胷海暫搖欲浪萌。滔滔竟至接天橫。須知舜蹠分初邇。裁得當然日夕明。時習堂吾人於道貴師傳。習與性成是聖賢。日日知新從這裏。孜孜講究莫忘前。不欺房論誠已炳聖賢書。眞訣在玆愼獨居。可但昭昭嚴十目。分明上帝式臨余。戒懼巖 舊名鵂巖。以不雅而不稱。改此號。衝瀾獨屹接天疑。雲壑奇奇鎭洛湄。莫把舊呼留勝域。秖今名汝政相宜。考槃臺 在戒懼巖北厓山後松筠碧四圍。間開微逕曳蘿衣。杖藜穿屩頻來去。明月淸風永不猜。巖巖臺 在考槃臺南丹厓裛彩蘸淸灣。翠壁爲隣屹屹環。石磴連波中忽斷。那梯千仞一躋攀。臨淵臺 在戒懼岩上萬萬丈臺傍白雲。梯飆時瞰悚天君。持身到處如斯愼。精一用工也不分。風詠壇 在臨淵臺南千秋尙想浴沂翁。遺興依然自未窮。胷海倘涵光霽象。四時無日不春風。永矢臺 在風詠壇南亭下翠巖巖上臺。臺浮江面幾層巍。雲烟故鎖衡門界。留與閒人獨往來。釣月磯 在永矢臺南一磯笞色媚殘霞。返照紅光射水涯。閒坐却忘川景晩。月生沙岸白蘋花。濯纓潭 在釣月磯南細雨新晴芳草隈。丹霞點天鏡無埃。漁翁獨取風流適。時唱滄浪一曲廻。白鷗洲 在西白沙中蘆花飛雪覺閒眠。欲結幽盟故故前。爲語烟霞須好領。莫將淸影近魚筌。西白沙 名瘦浦。舊日江流。今變沙積。江從東洛直翻濆。誰變桑田入斷垠。坤軸也應添勝境。妝沙十里白鷗紛。東白沙層層巖壁列雲洲。浩浩長江判岸流。最是登樓無限景。月明沙上蓼花秋。浩浩淵 在戒懼巖下百川東到浩無涯。十里長洲此作窪。可但神龍潛變化。也疑銀漢接靈槎。景釀臺麗季何人好獨醒。幾年棲息展黃庭。丹厓碧嶂歸閑眼。却向天風岸幘纓。靑松寺華山嶺北洛江泠。根壁招提對隱屛。夜半欲聞鍾響發。時開竹牖向禪扃。岐江南川東注洛流宏。衮衮淸波白練明。入眼丹厓妝遠壑。危檣帆影畫圖成。武陵山靑巒雲淡乍呈形。海外佳名擅億齡。爲問桃源今在否。欲從漁子扣仙扃。</text>
<title>戊辰夏。朝廷命選嶺南名儒。不佞名亦玷薦中。慙愧有吟。時方伯李公世華。</title>,<text>思晦生平蟄在阿。紛如白首但沈痾。虛聲豈意欺人聽。却玷名儒薦目科。</text>
<title>次文聖源韻 二首</title>,<text>必有事焉心勿忘。成終成始到高巓。用工莫著安排意。說病丁寧是古賢。朱子有安排布寘。便成病之說。○右敬至理斯存一食中。嗜秦人炙嗜吾均。能知取舍熊魚味。正是先從物格人。右義</text>
<title>騎牛吟</title>,<text>秋晩湖山野菊芳。騎牛緩轡短童揚。恣行到處饒眞興。雲外靑巒入望長。</text>
<title>偶吟 二首</title>,<text>泰嶽高高擬一登。自卑寸寸度千層。恐於未到還神倦。猛箸乾乾日夕兢。早知從善是如登。努力躋攀問幾層。却顧一生艱步步。臨淵千尺倍兢兢。</text>
<title>與冠童五六人。泛艇於巖下。天無片翳。月色滿江。沿泝上下。夜久乃罷。須臾雨作。因記卽景。以示同遊。</title>,<text>雲盡碧空月印漪。任他淸興泝洄遲。天風有意成閑趣。待我登亭帶雨吹。</text>
<title>自述</title>,<text>玩意遺篇味道新。灑然襟抱絶機塵。箇中至樂人誰識。只在自家養性眞。</text>
<title>偶吟 二首</title>,<text>心有是非知己反。口無長短及人家。消除惡念霜前葉。培養善端雨後芽。湖山幽趣政閒靜。風颯荷裾月滿家。天地中間無事客。臥看時物自生芽。</text>
<title>送文聖源</title>,<text>獨坐悄然世慮灰。舒懷阻闊故人來。相期善道修身話。將向山中更穩開。附次韻 聖源洛東江上故人居。來訪遙遙百里餘。開了十年相照意。泝洄舟楫向吾廬。</text>
<title>次梁上舍 天翼 韻</title>,<text>欣把瓊瑤帶菊黃。長吟三復到斜陽。襟懷自感風霜晩。獨向寒園笑索香。</text>
<title>克己</title>,<text>茅塞山蹊樹擁家。靈臺一闢洞無涯。靑空霽月來相照。晃朗寰中彩彩霞。</text>
<title>登高吟</title>,<text>採藥雲端上上巓。倦來方做石頭眠。山禽喚起羲皇夢。歌詠太平聖代年。</text>
<title>贈別金子純 南粹○二首○乙亥</title>,<text>聲利滔滔鮮脫沈。超然一榻喜開襟。懸燈半壁聯牀話。不覺三更夜已深。感君來訪再窮林。愧我空疏買櫝心。歸袂風颼留莫得。遙看沙月映山岑。子純居沙月村</text>
<title>竹皮冠</title>,<text>生來直節傲霜寒。坼去枯皮亦喜看。外不雨沾內不汙。穩宜荷服稱斯冠。</text>
<title>悼蓮 乙亥歲惡。聞飢民採食吾雲垈池蓮根。傷而作之。時寓五佳山中。</title>,<text>手植荷花滿一塘。幾年馨馥襲衣裳。淸根已失華池托。爲悼人間枉被戕。</text>
<title>蓮答</title>,<text>天假隱君半畝塘。芙蓉將掇集爲裳。經綸久縮悲無奈。濟餓成仁豈恨戕。蓮藕如絲故云經綸</text>
<title>正月十二日立春。題一絶。</title>,<text>築室江濱遯世翁。淸晨散步仰蒼穹。鷄聲一喚春光到。陰退陽升願年豐。</text>
<title>景洛亭 二首</title>,<text>十年營創數椽家。寥落孤村傍岸沙。莫笑生涯渾冷淡。箇中收拾足烟霞。物外江山興日新。淸宵把釣趁漁人。相逢莫問魚多少。秖管風流自在身。</text>
<title>題竹門</title>,<text>編竹作扉且作椽。靑松圍後水圍前。關門盡日無人過。唯見眠鷗傍釣船。</text>
<title>觀海亭</title>,<text>乘興南天八月秋。尋芳檜洞翫觴流。當年碧海耽看處。祗有閒雲萬古留。</text>
<title>登月影臺</title>,<text>孤雲鶴背幾春秋。月影臺名萬古流。野醑一盃山日晩。空瞻碧海暫停留。</text>
<title>示同遊諸友</title>,<text>昔年忝院到今秋。多謝諸君泝洛流。別路檜山風袂處。海天回首更遲留。</text>
<title>復和金子純韻</title>,<text>仰觀日月互升沈。於穆循環在我襟。不息自彊君子道。思誠致處到高深。</text>
<title>聞文聖源訃 己卯○二首</title>,<text>聞道伽山處士淪。天敎吾黨便孤隣。斯文磋切今誰與。白首人間獨愴神。偲切斯文擬共振。天之將喪歎孤隣。江臺携手荷香飯。誰識人間此味新。甲戌秋。聖源來訪雲岱精舍。臨別。以荷葉妝飯送之故云爾。</text>
<title>答朴五瑞 奎祥 韻 二首</title>,<text>山上蒼官伴此君。生來氣味不相分。世人誤此同心契。移却靑靑隔好羣。淸和佳節不無寒。惟是吾人可履安。品物元來知各正。何仍風雨變心端。</text>
<title>酬李汝白 萬白 韻</title>,<text>新年物色滿江天。題鳳郊扉詠戾鳶。鷗鷺焉知來狎意。晩風柔櫓覺閒眠。</text>
<title>敬次葛庵李先生韻 幷小序○庚辰</title>,<text>鄭寒岡，張旅軒，郭忘憂同舟於龍華山下。一時諸名勝從遊。有錄傳於後。趙澗松序之。風流未歇。江山有待。葛庵登戒懼巖上。望忘憂臺。吟一聯。與多士泛舟景洛亭下。泝洄於蒼巖波上。誌同泛者。太守權天章筆。華山在洛之南涯。於我江墅。直相望風帆處也。後前淸遊。豈不遺一江之勝談哉。桂棹龍華度幾秋。高風餘韻動南州。仙舟此日尋前樂。芳躅並傳百世流。附原韻 葛庵憶昨忘憂仗義秋。英風壯節擅東州。至今悵望泉原隔。歎息無言俯碧流。</text>
<title>五十三。始見孫兒生。識喜。</title>,<text>猿腸久斷黑鷄春。失托琴書悼夕晨。何幸暮齡今始抱。嗣宗年日是庚辰。</text>
<title>謹次族叔三一堂 徽 韻</title>,<text>六十年來老醜翁。一生虛送藥爐中。遙知梅竹閒吟趣。却恨襟期寫未同。</text>
<title>次郭上舍 昌萬 韻</title>,<text>休說此生醉郤醒。回看四壁尙未扃。不知滿陌春花發。癡對靑山萬古靑。</text>
<title>閔參議 昌道 自凝川謫中送甘橘。有感而忘拙求敎。</title>,<text>碩果生從碧海鄕。馨香分付野人嘗。因思雨露滋成物。猶過風霜到熟黃。</text>
<title>權正字叔章訪余于大川亭臺。仍作永嘉之行。以惜別一絶奉呈。</title>,<text>斜日淸陰洛水邊。斑莎翠色滿衣前。離亭後夜相思夢。長入烟汀帶月旋。</text>
<title>次道泉僉君子韻</title>,<text>何事吾人獨樂園。游心千古見羲軒。吟哦景物徒言了。貴在眞知德義尊。</text>
<title>次族會時諸韻</title>,<text>春風三月太平年。勝事一樽快閣筵。想得團欒花樹樂。禽聲相應柳陰邊。</text>
<title>慟慕詩 並小序○甲申</title>,<text>不肖無狀。八歲而孤。資甚庸凡。病且沈重。未能持服。益自罔極。及稍長。欲追喪而設位。具衰絰哭踊。則無古禮可據。若徑情素衣帶以服。則三年重喪。不可移於心制矣。禮旣如此。情莫小伸。意以爲限忌月終素。以至沒齒。而疾痼多年。元氣漸弱。或未終月。諸病頻祟。今年五十有七矣。自量筋力恐不得以終支。哀泣而寓懷。生平掩泣蓼莪詩。辜負先王制禮期。日日終天無極痛。年年此月喫蔬支。</text>
<title>酬李明古 萬迪 韻 二首</title>,<text>並耽觀水向沙亭。回首前山萬古靑。上上層巒知己到。方方邃谷任他靈。蓋道理雖在於己。其講明亦係於友朋矣。蹇驢强策共登亭。天末冥鴻入眼靑。想得華雲分半軸。何如江月皓襟靈。有借江齋之語。故好笑及之。然恐或覽者以爲誇江山之勝也。</text>
<title>贈山人宏遠</title>,<text>書樓高築洛江濆。汲水烹茶共曉曛。飛錫秋風須好去。海山深處幾層雲。</text>
<title>題歸眞器 幷小序○戊子</title>,<text>禮六十歲制眞器。謂棺也。余今年周甲。況病且痼乎。召匠治之。仍吟短律。生晩乾坤一腐儒。參三志業也還愚。餘年剩借如聞道。須免人間小丈夫。</text>
<title>淸夜吟</title>,<text>秋天霽月照窓寒。灑落靈襟此夜看。料得一般淸意味。政敎透了鬼人關。</text>
<title>觀水</title>,<text>風吹鏡面掃烟雲。一帶氷紈近海門。日夜朝宗流不息。觀瀾聖訓政堪論。</text>
<title>題食案</title>,<text>衰邁分堪麥飯懕。炊煙近午起茅簷。菜根咬得猶無足。笑對山妻更索鹽。</text>
<title>題李相 山海 作王昭君詩 並序</title>,<text>一日偶閱李鵝溪集。見作王昭君詩。有曰三千粉黛鎖金門。咫尺無緣拜至尊。不是當年投異域。漢宮誰識有昭君。又曰。世間恩愛元無定。未必氈域是異鄕。何似深宮孤伴月。一生難得近君王。余於此知其心術微處也。蓋昭君入宮之日。終身不改之大義存焉。豈可以君王之得近與否而變其操耶。士之處山林而深藏不售者。有如處女之未行而謹身於閨裏者。故雖當易世之時。而固守事一不二之節。如夷齊之爲殷餓死。以明萬古君臣之大義者是也。若謂昭君以其恩愛之有無而變其貞操。幸此夷狄之配云爾。則不幾於滅天綱者乎。昭君之嫁。雖由於君命。而猶未忘漢。死且遺名於靑塚。今作詩者以得配爲幸。反不得昭君之心。與王介甫漢恩自淺胡自深人生得意無南北之語。同一心情。可惜也。書一絶以戒世人之背義者云。貞女志操逸士看。唯明大義是心安。若隨寵愛謀身計。人紀何殊視野犴。</text>
<title>盧泰吾 益 索松原院額。詩以謝之。</title>,<text>仁鄕筆格大東鳴。妙脫鍾王處處名。莫向疏慵求野鶩。何堪字勢鬱龍縈。</text>
<title>和族叔鷲巖 蕙 詠志 三絶</title>,<text>靑春氣槩動華班。晩歲榮光晝錦還。玉帳春遊今已謝。桑鄕何處不爲閒。休道功名定遠班。何如鱸興季鷹還。好隨風月雙淸景。時唱滄浪一曲閒。嗟奈吾人鬢已班。東流河水不西還。佳辰秉燭生前樂。莫負偸他半日閒。願主張會老契。故末句語及之。</text>
<title>贈別文秀才 宇徵 見訪</title>,<text>由來經業但從時。今俗何人古道思。迂闊耄言君勉勉。繼修家學在心持。</text>
<title>聽長兒讀書聲。寫一絶。</title>,<text>不帶紫羅好短裾。唯知勉勉在詩書。箕裘世業遵宜愼。孝友家風繼勿疏。有志竟成君子事。存心自做秀才初。今看突弁無多歲。長使咿唔也起余。</text>
<title>題草堂 二首</title>,<text>自笑迂情與世疎。碧山深處結吾廬。羲皇夢裏無來客。林鳥聲中有起余。樂地襟懷閒萬古。明窓事業學三餘。乾坤俯仰遊遐眺。浩浩高吟氣廓如。窮山病臥故人疏。綠樹風光滿弊廬。雨後川聲知入海。窓前草色認同余。空驚歲月刀圭裏。浩歎工程放懶餘。獨起幽軒思古聖。終身憂道意何如。</text>
<title>奉次退溪先生宜寧寓宅韻。書草溪僑齋。二首</title>,<text>春盡梅牕絶賞英。居然獨臥數冠纓。閒中政攝沈痾殼。靜裏須看大本明。晩契庭前三節友。潛心壁上十圖盈。自知愚拙眞堪笑。秖認斯仁是我榮。病起高齋氣自英。憑欄小立正雙纓。林橫遠近靑烟暗。江帶後前白練明。千頃黃雲深雨露。一庭翠草賸生盈。幽人何處無佳興。水色山光摠是榮。</text>
<title>遊翔鳳亭</title>,<text>千仞巖回隔世機。堪詑淸境挾仙飛。亭空但見今名好。皮主誰知古道非。時武人射帿。 爛漫山光終日弄。蒼茫野色夕陽歸。自嘲吾疾烟霞痼。幾處佳遊是不違。</text>
<title>次金上舍鳴遠 重聲 韻</title>,<text>閒窻竟夕共游賞。勝景相談展目毛。逸氣遙分千嶽秀。爽襟眞合一江豪。山雲帶雪浮容淡。野鳥隨風得意高。萬斛煙霞俱是樂。莫辭他日更臨皐。</text>
<title>幽居</title>,<text>幽居景物日添加。手植松筠擁隱家。兩岸柳梢纔倒地。一塘荷葉剩繁芽。棲林獨鶴迎風舞。躍水游魚得雨嘉。何處飛來雙白鷺。故隨漁艇點江涯。</text>
<title>又步前韻述懷</title>,<text>萬鍾於我有何加。一味簞瓢陋巷家。四十年來心恐放。二三德去慾無芽。經綸事業閒中會。今古窮搜靜裏嘉。長詠唐虞湖海闊。自憐明月映無涯。</text>
<title>夢拜退溪先生 幷小序○丙子</title>,<text>二月十日夜。夢拜退溪先生。有以金功信三字語勉焉。仍論及人才。對以晩生遐陬。孤陋無知。愧不得以早承誨於先生之門矣。下鄕文敎。豈如樂育薰陶之盛乎。陪話良久。覺來思之。朱子曰。聖人金中之金。又曰。金中之金。乃天命之固然。又曰。以成道義之金。蓋金者至寶也。道義至寶中至寶也。知其寶而寶之者。其必有持守之功。而人之信得及者鮮矣。則先生所託之意。其不在成道義之金歟。惕然有感。而因念愚伏夢侍晦庵。次欽字韻。敢續貂以寓平生依歸之懷。道東千載接明欽。集大能傳古聖心。幾向遺篇尋緖脉。却憑淸夢仰高岑。英才時雨論多化。寡學冥途愧獨沈。幸受丁寧眞妙訣。通泉消息勉如今。</text>
<title>郭元錫 壽龜 見訪於五佳山。示壽筵時原韻求和。忘拙奉呈。</title>,<text>齒德從來世共尊。門闌嘏慶況超羣。桂蓮庭驗三槐植。孝謹家推萬石君。壽斝酣歡春滿座。斑衣舞戲月移樽。更須仙核人間種。爭道行看著子喧。</text>
<title>贈李大興 延普 行軒 丁丑</title>,<text>山縣琴淸弄月明。水鄕鳧颺狎鷗盟。江花迎笑和風動。野草增輝細雨晴。樂道披心書屢落。采謠盈耳異三呈。去思秋色餘陰處。看取洛波注海傾。</text>
<title>贈李侯 志奭</title>,<text>懶病從來久縮頭。自知疎拙豈廋眸。承風敢擬縣徐榻。玩月徒勞望庾樓。和得隋珠應厭晩。愧同燕石莫嫌留。滄洲寂寞雲烟裏。倘憶閒情問白鷗。</text>
<title>權侯公廨落成。以書招之。拘家忌未赴。將拙句代呈。</title>,<text>幾年西火縣城荒。今日層軒更帶光。遶後粉牆仍舊築。垂前碧柳映新塘。老人星彩樽中動。君子風聲草上芳。誰采歌謠能頌德。也知過客爾應揚。</text>
<title>兩兒讀書山寺時寄吟</title>,<text>憂慼古云庸玉汝。安知他日不爲成。況看孃患今蘇復。且喜爺身昔疾平。萬物惟人貴且大。一朝聞道死猶生。謹勤二字須遵守。好學之中無限情。</text>
<title>江亭卽事</title>,<text>欲試幽懷倚檻櫳。森森淸景媚東風。一聲長笛夕陽裏。十里明沙芳草中。白鷺翻橫江柳碧。翠烟籠帶海棠紅。天機衮衮無窮處。魚躍鳶飛活潑同。</text>
<title>奉呈閔參議</title>,<text>百病侵尋臥僻鄕。十年懷想付詩章。雲間白月中心照。雨後靑山老眼光。關院庭前思草碧。隔林喚處聽鶯黃。何時得理瑤琴韻。詠取希音寄意長。</text>
<title>過趙澗松 任道 故居有感 並序</title>,<text>公巴山人也。棲遲吾鄕以卒世。遺風餘韻有足傳者。可敬也夫。余十餘歲時。往渭陽家。卽鄕校洞也。與隣儕羣童。篠驂遊戲於屛巖川邊。適有丈人憩轎於沙岸上。視之若仙鶴然。頗異之。問於同遊稍長者。曰是龍山趙佐郞。蓋龍山。是佐郞丈卜居村名也。童子何知。只異其鬚眉皓白。容儀豐偉而已。及長聞之。則太守內子。於公爲親族。故時或來往於城府云。吁。余自成童。妄自志學。而鄕有先進。未及薰沐。到此老大。不無懷仰。偶過湖上。感而寄詠云。華山一半洛江湄。高隱遺居不用籬。風送松聲依舊澗。雨添笞色暗前逵。藍輿但想鬚眉白。篠跨那知丈席隨。歲晏林泉吾已老。夕陽回首獨吟詩。</text>
<title>夢見退溪先生 並小序○丁亥</title>,<text>三月六日夜。夢退溪先生擬同舍陪宿而忽覺。越十三日夜。又夢而論及吾之命驗。有人云至某年某歲。一旬之內。所夢者再。此實出於平昔景慕之切。依歸之忱。遂感而復次丙子欽字韻。道所懷焉。淵源偏起晩生欽。魂夢自然副夙心。彷彿提撕參講席。分明階級若升岑。十圖聖學潛心切。千里悠程恐日沈。放過醉昏從此覺。欲將餘歲勵于今。</text>
<title>題松陰堂</title>,<text>靜寂幽居傍碧岑。溪雲遶洞起層陰。閭傳孝碣佳聲並。窓對儒宮景慕深。響颯松筠風度壑。影疎楊柳月生襟。客來欲扣閒中趣。喚友山禽報好音。</text>
<title>次朴勉哉 夢徵 韻</title>,<text>多謝故人志遠遊。也知閒趣足淸幽。一篇吟處何須放。萬象窮時可不休。靜裏功收身苟適。動中理玩道應修。玄關回首平生恨。愧我虛過半百秋。</text>
<title>次都春卿 萬春 韻 二首</title>,<text>荏苒光陰歲又明。須知物理自生生。一元動處天心見。萬象森時浩氣淸。夜息漸來萌蘖秀。晝爲放去牿亡驚。若能養得丹田地。滿頃黃雲繞道行。乾坤獨立費長吟。萬理都融浩浩襟。飛躍察中昭聖道。峨洋操裏撫瑤琴。浮雲天末須過目。霽月峯頭自照心。俯仰秖欣無愧怍。世間何歎少知音。</text>
<title>次盧重吾觀魚亭韻</title>,<text>瘦筇懶逐俗塵繽。閒屐慣穿水閣濱。漁笛入雲飛宿鷺。棹歌搖月報歸人。休專一壑堪爲主。覓判半山欲卜隣。倘是風光資共賞。滿江晴景好探眞。</text>
<title>次都春卿韻</title>,<text>老去羸形減帶圍。倦來頹臥掩柴扉。春回草閣梅初動。雪盡剡皐棹未歸。節序頻驚山鳥報。懷思剩羨海鷗飛。休言客況如何度。斗覺吾衰道已非。</text>
<title>言志</title>,<text>淸晨忽罷細梳頭。獨憑高齋趣自幽。白霧初收綃幕淨。丹霞晩纈錦紋浮。一毫榮辱何須念。千古淵源政欲求。秖恐疎慵中途畫。郤期弘毅死而休。</text>
<title>周甲吟</title>,<text>戊子年冬臘月四。日維甲午午生時。八齡孤影終天泣。卅四哀形叩地羸。黃兔痼痾壬子祟。黑鷄餘淚甲申洟。堪嗟住世支離苦。其奈稟來命數奇。</text>
<title>記夢 幷小序○己丑</title>,<text>五月五日夜。夢見堯舜都兪氣像。士君子之素所期者。雖堯舜君民。而夢見之徵。萬萬不圖。因思欽明二字。則聖學之淵源。仍次欽韻。寓想感云。巍巍蕩蕩自明欽。精一執中聖學心。萬古淵源昭若日。千年準則仰如岑。都兪揖遜時煕皥。叔季澆漓世陸沈。畎畝窮耕休自樂。吾君堯舜望于今。</text>
<title>追次權天章景洛亭韻</title>,<text>巖畔小棲僻一州。釣磯時繫使君舟。當年病缺瓊篇和。此日懷長玉斗 玉斗峯在草溪 遊。煙月獨留多換歲。風流誰與更登樓。人間聚散何須問。秖對芳樽可滌愁。附原韻 天章初辭北闕到南州。暫出黃堂上綵舟。千里故人今夕會。一年佳節暮春遊。盃盤狼藉風醒面。琴笛徘徊月滿樓。却恨徵君移舊隱。曉猿松鶴解添愁。</text>
<title>和盧應哉 漢英 韻</title>,<text>浮生命稟各殊塗。推分安安是丈夫。喪禍看來堪理遣。功名儻去莫心吁。士常咬菜何須恨。君善吟詩足自娛。瞻廟拜興勤日日。晩年誠慕起吾徒。</text>
<title>次韻</title>,<text>點點殘村傍小溪。爲懷先壟此淹棲。簞瓢到處生涯足。命數隨時得喪齊。雲樹簇遮千嶺北。烟波分限一江西。客窓寒雨蕭蕭下。多謝朋來秀句題。</text>
<title>內舅宋公▣▣挽</title>,<text>潔玉淸資拔俗儀。穿楊妙藝聳時推。靑年宦路聲名遠。白首窮廬意氣衰。歸夢每勤牀下拜。來音那料客裏悲。玄臺如見吾天只。慰報殊方滯影支。</text>
<title>挽姜進士 徽望</title>,<text>享得人間五福全。雙蘭七袠一輝蓮。眞醇不逐今淆變。風雅猶存古範傳。同榜曾深年契好。拜牀重荷許知偏。臥漳未遂綿鷄奠。哀淚凝寒濕挽牋。</text>
<title>挽族祖囂庵 碩文</title>,<text>煙霞分占洛江東。物外芳隣限一峯。藜杖幾穿三逕裏。葛巾相岸百原中。秖期碧海鷗盟狎。那料靑田鶴影空。怊悵冥棲游息地。荒涼月色滿庭蓬。</text>
<title>平海從叔 大觀 挽</title>,<text>鷲嶺屹一境。維靈降吾辛。淑氣多所鍾。英特有幾人。孝悌作家則。忠義百世珍。叔兮復肧胎。居然膺祥臻。功名雖孫吳。志尙是儒淳。混跡輦轂下。律己詩禮眞。儀度衆所推。信獲人何嗔。五馬箕城日。六載稱脚春。異績徹棠陰。嘉賞自楓宸。增秩漢璽寵。賜緋唐史循。豈唯治郡才。將擬制閫伸。吁嗟衰門祚。慘怛之官輴。海天雲愁結。江鄕日荒榛。承耗千里外。縣河雙涕巾。秋風達城路。攀輀哭蒼旻。如何變福謙。反爲舛壽仁。顧念襟期密。寧說第幾親。榮枯途雖殊。欣慼情實均。生平膽相吐。倏忽跡已陳。但慰日後名。廉潔知益新。氈破客無坐。炊冷甑有塵。茅屋數三間。看取驗淸貧。</text>
<title>挽朴處士 身潤</title>,<text>非夫人慟而誰爲。吾道荒涼南海湄。閩洛泝洄無與共。獨懷秋月照江時。</text>
<title>挽文敬庵 二首○己卯</title>,<text>海東千載晩生豪。濂洛玄關早闢勞。汗馬工程存敬義。斷刀知見判絲毫。望推喬嶽名仍重。志樂簞瓢道自高。墜緖從玆將底托。謾敎後死憶伊蒿。麗澤滋從二十年。往來書札積成篇。切磋愧我空疏業。博洽多君妙契天。晩歲相期扶道脉。重霄那料晦星躔。遙憐經濟平生志。零落烟霞舊隱邊。</text>
<title>葛庵李先生輓 二首○乙酉</title>,<text>泗水東流正派長。陶山一脉屬南岡。陳前幾敬唐虞道。開後須明洛建方。三達尊兼當世重。五夫里卜晩年忙。箕疇聞說推硏義。述筆曾遺惠學芳。愴吟吾道更荒榛。回首玄關憶問津。塞北寄音南雁節。江東承面白龍春。門前立雪他年約。席上和風此日陻。不復疏慵參妙訣。空將餘淚向蒼旻。</text>
<title>挽郭上舍 壽星</title>,<text>深醇氣度我欽師。儒雅風流世共推。二百葩班名已動。三千溟路翅還垂。停雲幾恨山川隔。哭子同憐命數奇。篋裏藏詩那忍檢。秖敎孤友淚添洟。</text>
<title>挽都丈 爾益</title>,<text>詩禮傳家訓。簪纓赫世垂。淳風存古道。隱德罕今時。七袠人間樂。雙旌地下悲。拜牀已矣淚。遙灑大江湄。</text>
<title>挽安子明 世晉</title>,<text>天賦眞淳資。人稱孝友奇。靑年何至此。白首忍題詞。泉澈慈親淚。城崩少婦悲。季江無限痛。庭戶一孤兒。</text>
<title>外舅安公▣▣挽</title>,<text>纔斬蘆溪澤。磊谷趾美卓。宅相德溪出。內外俱賢閥。身是名家裔。志潔無忝厥。任眞風味醇。鴻量氣宇豁。胷藏好善公。宜享鬼謙福。窮通各有分。稟途一何厄。身親負米 缺。 失嗣斷腸慼。悒悒獨處時。慘慘垂淚日。數奇人所嗟。壽考天亦嗇。浮雲世事空。流水生涯缺。劉業付過房。斛家免寄食。遺令葬先壟。事乖難繼述。父子幽冥間。應悲蒿里隔。新卜向陽裏。永期妥體魄。嗟纏漳水疾。僑托佳峴落。寧但舅甥情。銘深匍匐德。往事那堪說。感淚今橫臆。欲報雖不諼。其奈病常掣。客對鶴山孤。情違馬鬣役。濡筆那得旣。世情激冷熱。</text>
<title>挽李侯 河○排律</title>,<text>會協三刀夢。能陶百里春。慈詳元性賦。悃愊自天眞。解榻恩涵境。縣蒲德照隣。芳聲騰柱史。異績徹楓宸。佇覩徵黃檄。仍期借寇輪。俄成二豎患。奄隔百年晨。理爽知難信。天高奈莫詢。倉皇千里闊。哭擗二孤臻。官柳含哀色。閣梅帶愴神。瑤絃空斷匣。殘馥尙依茵。龜背追思驗。鷲嶺聳譽振。丹旌飛鳥道。素幕轉龍津。谷叟爭攀紼。野童盡濕巾。傷今均闔境。懷古最衰民。禮愧干旄孑。寵叨翰札頻。襟開何款款。說吐每諄諄。惜別冬間月。驚耗臘下旬。腸回潸已失。魂斷語先堙。自顧蓬藜感。寧徒杖几親。空疎但切幸。賢督許交因。赫世鸞停竹。承家鏡絶塵。不堪看慼面。那忍聽呼旻。白首存亡念。蒼江寂寞濱。謾將薤露曲。和淚寄靈輴。</text>
<title>挽河生 世徵</title>,<text>芳韻春溫襲。淸襟玉潤妝。談論走俗調。情性出天良。著課孜無輟。存誠索有常。杞材將作棟。蘭馥忽催霜。廿載人間客。千秋地下郞。鴒音原上怨。鸞影鏡中傷。月照書龕冷。風飄彩服荒。永嗟均盛道。增惜最衰腸。笈裏藏傳字。牀前檢著香。重尋他日約。追憶暮雲茫。何處靑山土。忍埋白璧光。西河不盡淚。遙灑寄山陽。</text>
<title>挽尹固城 東魯○三首</title>,<text>雲衢擬步闊。天上記樓催。經術通班惜。端操共世欸。流芳連代桂。餘蔭滿庭槐。莫恨位名嗇。將看積慶來。早托蘭芳契。相追歲晩期。江湖敍穩日。書札寄頻時。較貌君偏潤。歸眞我反遲。春風匍匐淚。應亦故人悲。病危來手札。重檢幾心驚。夢裏相逢話。人間永別成。他山餘白首。臨海隔丹旌。悵望江東月。凄涼照遠塋。</text>
<title>挽再從叔 錫謙</title>,<text>我氏靈山縣。淵源幾代傳。家聲更抵叔。門塾可光前。有命才難售。無營樂自全。持心常自潔。治己竟何愆。骨肉情元篤。金蘭契況偏。篠驂童孺日。襟吐老蒼年。秖慰身長健。那知病忽纏。先行連又逝。宗運最堪憐。悲愴懷無限。衰遲涕倍漣。共誰論往事。獨泣向新阡。臥病誄題幅。寄誠酒漬綿。他時湖上路。忍過半山邊。</text>
<title>挽郭佐郞</title>,<text>奕世端簪士。傳家積德賢。彩毛存鳳穴。良玉出藍田。筆落三千字。翅搏九萬翩。淸班眞協望。闊步竟迍邅。得喪齊存命。升沈任自天。南山履素久。北闕戀丹縣。閒適消塵坌。靜便送暮年。規模純且謹。持養肅兼虔。寓趣書攤架。頤神酒滿棬。達尊三並有。崇福五能全。身旺逾遐算。夢甘奄學仙。貽謨堪裕後。餘慶可光前。士類嗟何式。愚慵慟有偏。論交忘禰齒。磋德逐融肩。寄雁頻封札。問鷗屢繫船。春風尋客館。芝露設離筵。款款開心腑。申申講序編。別來勤夢想。便過報痾纏。每慮桑楡景。俄驚杖屨捐。雲鄕何處是。塵世獨淹憐。那忍聽隣笛。難重賞妙絃。凄涼思古跡。零落幾新阡。病阻輀攀哭。情乖酒漬綿。白頭薤露曲。題罷涕漣漣。</text>
<title>挽孫進士 碩佐</title>,<text>家聲儒雅舊相傳。孝友肥來世莫前。芬馥名揚員二百。縱橫嗣對字三千。月朝嘉品諸推重。風詠閒薖獨樂全。潦倒江東誰復憶。寄將哀挽暮雲天。</text>
<title>答齋長 己丑</title>,<text>有便自校下來。投一封。跽領而坼。仰慰僉飮禧增毖。不佞叨承士林之盛眷。每愧致餕過禮。幸賴玆者特採屢懇。乃撤謬惠。俾安客分。可見君子愛人以德之意。受賜實大。謝何如之。第於書中。有匪據之號。莊士筆下。亦有此戲辭耶。此古人所稱於年長者。高明是儂之儕。尤不當暫假耳。呵呵。嘉貺足輔衰胃。其物感感。</text>
<title>答故鄕諸宗 戊子</title>,<text>山下歷枉之款。院中團聚之樂。是古人風。亦豈浮世易事耶。淸襟相照。塵坌自消。第省掃紛如。傾倒未了。別懷耿結。難以自裁。不謂此者族姪奉僉辱惠書。追傳於病棲。忙手剝封。宛若更面。仍慰霜冷。雅履淸勝。長牋縷縷。寔出追先眷眷之誠。起拜盥讀。不覺欽歎。想吾賢釐系之感。益當倍諸恒人。顚末之記。高見實是。而第託庸陋之漢。恐未之思也。僕身痾家病。恒撓苟度。方寸少無寧靜時節。於翰墨上。有何餘念之暇及耶。積廢硯役。神思凋落。凡尋常書疏。尙不得如意寫出。矧玆鄭重之筆耶。但宗中之事。不敢自外。僉敎之勤。亦難終孤。稽之盛示。參以淺見。而措語頗拙。疵病且多。似不堪用。商議斤敎。務歸至當。顒懇。未値往便。奉報稽此。歉悚靡已。門中凡百。病蟄他鄕。未得預聞。悵望故山。尤勤懸情之至。</text>
