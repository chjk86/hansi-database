<title>龍頭夕望</title>,<text>磯影危沙際。波痕露石洲。夕陽無限景。漁笛一聲幽。</text>
<title>參禮驛舍。臨別聯句。聘岳生員楊時益。趙平號雲壑。察訪。</title>,<text>班荊人四五。聘岳。 立馬路西東。主人。 落日歸程遠。趙平。 沙頭起夕風。主人。</text>
<title>宿秣馬洞</title>,<text>峽口行人絶。山頭夜火明。遙尋孤店處。投宿到三更。</text>
<title>次睦府伯韻 名長欽。號孤石。文參判。</title>,<text>已聞虎渡河。政化到雞犬。東閣又春風。桃花開滿縣。</text>
<title>次梁上庠 振翮 韻</title>,<text>飽飯人皆是。扶顚孰更存。乾坤入搔首。獨立向黃昏。</text>
<title>簡隣友</title>,<text>花開昨夜雨。人病一年春。白竹扉長掩。日看庭草新。</text>
<title>醉中走草。奉別蔡府伯。名裕後。號湖洲。文湖堂吏參。</title>,<text>一樽酒將空。別意天欲暮。去去水東流。悠悠山北路。</text>
<title>道中</title>,<text>草織回春岸。雲籠欲雨山。扁舟催渡水。風急暮江寬。</text>
<title>九日。次金萬頃 灦 韻。</title>,<text>漠漠秋天逈。蕭蕭寒雨來。何將一盃酒。相對菊花開。</text>
<title>別姓族 瑛</title>,<text>吾家昔全盛。衰替至於斯。作別仍多感。春風涕淚垂。</text>
<title>記夢詩 歲在己丑六月初十日夜。夢見宋司馬涑水先生。先生題請數首。夢中了然。覺後茫然不知。余亦題三首。而秪記一首。乃是哭仁祖大王詩也。仍窃念去宋今已七百餘年。地之去又數萬餘里。而端凝嚴毅之狀。宛然如昨日。此豈無所感而然耶。抑皇天祐我東方。將孕出如涑水先生者。而先有徵於夢寐耶。未可知也。噫。未可知也已。</title>,<text>赫然我聖上。登御卄七霜。白首小臣在。天涯淚滿裳。</text>
<title>次夢詩</title>,<text>猗歟新聖王。恩雨倂威霜。倘得溫公佐。從看補舜裳。</text>
<title>下風谷寺聯句</title>,<text>望極疑山盡。主人。 林踈見野村。浩然。 日暮同歸興。主人。 平原亂鳥喧。浩然。</text>
<title>渡麥峽橋</title>,<text>峽束江流急。崖高石路長。可憐橋下水。幾日到昭陽。</text>
<title>甲山留別謫客</title>,<text>遠客且有別。天涯無限愁。夕陽山萬疊。回首北城樓。</text>
<title>沙里德嶺 端川地</title>,<text>蜀道曾聞險。爭如此路艱。不由三甲地。誰識北關難。</text>
<title>咸興夢亡兒</title>,<text>絶塞是何地。孤魂來入夢。相逢宛平昔。覺後方知 或作成 慟。</text>
<title>贈申汝章 翊全</title>,<text>歲晩托知音。峨洋三尺琴。風流江海志。詩酒百年心。</text>
<title>全州曉路</title>,<text>沙岸起人語。行人催曉程。遠山看漸近。迷路喜分明。</text>
<title>走草寄別許橄 官縣監</title>,<text>南方三丈雪。豈是北行時。白首天涯裏。長懷獨自悲。</text>
<title>南北諸公。期會于山寺。有故未赴。追次崔金堤韻。</title>,<text>雨歇客方散。山深僧獨歸。春期知不遠。出洞更依依。</text>
<title>次柳生 復一 韻</title>,<text>要他學有力。須愼道爲尊。心性相傳法。聞諸孔孟云。</text>
<title>夢中。得荊布韻。猶記鸞字。</title>,<text>露濕瑤空桂影寒。夢驚中夜叫靑鸞。虛窓悄悄無人語。獨抱孤琴爲一彈。</text>
<title>夜發孝家村。歷投草浦。有感。</title>,<text>子夜揮鞭向草浦。倦眠童僕厭催行。非緣久客貪歸路。不忍平明過魯城。</text>
<title>無盡藏有懷</title>,<text>沙洲水落露磯頭。渡口寒叢繫小舟。湖閣寂然人獨立。白𩿨飛帶暮江秋。</text>
<title>次睦府伯韻</title>,<text>朝野多年想太平。至今孤負白鷗盟。東江舊屬東山望。肯向湖亭送此生。</text>
<title>次梁霽湖 慶遇 韻。呈睦府伯。</title>,<text>南國春先惱客情。廣寒花月幾回明。政閑琴閣眠初熟。野寺踈鐘夢裏聲。</text>
<title>途中聞子䂓</title>,<text>桃花未落別鄕園。柳絮初飛出國門。節物可堪遊子恨。杜鵑今又客中聞。</text>
<title>次崔子有 攸之 韻留別</title>,<text>離合行藏固有數。男兒一別不須愁。安知吏部懷書日。政是草堂獻賦秋。</text>
<title>放烏</title>,<text>落日竆山放爾歸。也從生處好因依。分明黑白元相別。莫向江天雪裏飛。</text>
<title>龍頭口占</title>,<text>霏微溪雨夜來晴。水面浮鷗箇箇輕。扶杖強尋沙渚路。一年春意滿江城。</text>
<title>次隣友韻</title>,<text>靑春偏惜野人多。不必風光爲綺羅。花塢睡餘幽興足。晩來垂釣下滄波。</text>
<title>卽景口占</title>,<text>葡萄架下掩孤扉。步拾靑梅露滴衣。春盡小園山日暮。數聲黃鳥一人歸。</text>
<title>九秋偶吟</title>,<text>九秋佳節近重陽。籬下黃花帶雨香。怊悵馬卿多病後。竹扉寥寂掩寒塘。</text>
<title>贈館奴禮國</title>,<text>亂後相逢千里人。天涯物色倍傷神。紛紛胡虜何時定。無處山林着一身。</text>
<title>自金陵齋所。往謁高陽先塋。而大憲祖考墓無表碣。遍山尋之。終不得。感歎有句。</title>,<text>斜陽揮淚出山村。殘雪寒雲捴斷魂。安得千金營短碣。至今遺恨在兒孫。</text>
<title>次崔星灣 葕 韻</title>,<text>氣宇溫溫德益尊。光輝此日播人言。從敎座上春風滿。紅粉叢中兩壯元。戊寅庭試甲科慶筵。地主閔光勳，參判崔葕並臨。地主閔亦甲科故云。</text>
<title>次兒輩晴沙紅蓼韻</title>,<text>小溪凉雨暗催秋。紅蓼參差十里洲。日暮蒼烟迷遠眺。分明數點起沙鷗。</text>
<title>次兒輩刈禾韻</title>,<text>田父年年自課耕。秋來無計樂西成。邊需萬里方催運。頭白腰鎌趁晩晴。</text>
<title>次尹秀才 時敏 韻</title>,<text>秋風病客劫寒霜。閑對孤燈覺夜長。門掩竹聲山月白。臥聽紅葉落盈床。</text>
<title>歷吊尹伯奮 元擧。其大人以弼善入江都自决。</title>,<text>歷盡川原到僻村。滿山松檜掩柴門。弔哀兼有傷時淚。哭向寒雲日欲昏。</text>
<title>過錦江望北渚</title>,<text>丞相高亭壓水頭。可憐松竹自春秋。元來富貴終招損。何不當年早退休。</text>
<title>弓院溪邊。有具氏草堂頹廢。</title>,<text>依巖粉壁小溪頭。絲管能令過客留。簾幕寂然春又去。可憐無復舊風流。</text>
<title>重被白簡。南歸途中作。</title>,<text>萬事人間好覆翻。東西南北更何論。曉天雪月明如晝。匹馬悠悠指故園。</text>
<title>聞尹汝堅往棲龜尾寺。寄贈。</title>,<text>江上孤菴亂樹間。舊遊回首但蒼山。沙頭雪漲無舟楫。落日泥途匹馬還。</text>
<title>次韻</title>,<text>雨餘池草碧纖纖。一樹梨花映小簷。春到此翁還少暇。却將詩酒日相兼。</text>
<title>書陳簡齋詩藁有感</title>,<text>平生絶愛簡齋詩。亂代飄零句更奇。最是黃花重九作。至今忠憤使人悲。</text>
<title>次趙時述，金南老過行留贈。三首○時述字學而。進士同榜。</title>,<text>草閣風暄楊柳烟。晩來欹枕懶成眠。雀羅門外無人到。兩首詩從何處傳。江南佳麗好風烟。花欲燃山柳似眠。折盡瓊潭芳草絲。海鄕千里若爲傳。短籬圍盡亂晴烟。夢要相逢強做眠。魂到浴川君不識。覺來回首意難傳。</text>
<title>聞東殿反駕不易。有歎。</title>,<text>茫茫鶴野幾長亭。望斷孤臣鬂欲星。芳草不知今日恨。年年春到自靑靑。</text>
<title>聞隣友病渴。走草送寄。</title>,<text>夜來山雨漲秋塘。窓外梧桐一半黃。病渴茂陵門獨閉。亂蟬深樹欲斜陽。</text>
<title>立春集句</title>,<text>靑海黃河卷塞雲。杜甫。 今春喜氣滿乾坤。上仝。 小臣拜獻南山壽。李自。 萬歲千秋奉聖君。賈至。</text>
<title>次趙上舍韻 慶男號山西</title>,<text>幾重雲樹秘淸幽。羡子林泉任嘯謳。春到仙源期一訪。桃花莫惜放溪流。</text>
<title>洛城</title>,<text>旅舘春深晝日長。客心寥寂掩空床。歸期不及尋巢鷰。孤夢猶能識故鄕。</text>
<title>聞乞笛</title>,<text>乞笛無端困睡餘。一園林樹曉霏微。休將吹向愁人耳。塞外王孫歸不歸。</text>
<title>寄贈趙上舍 來陽。字長吉。浦渚翼子。</title>,<text>秋來離思倍銷魂。亂後親知幾箇存。黃葉滿山門獨閉。不將竆達問乾坤。</text>
<title>錫兒文藝大造。忻幸成句。錫卽長男俶龜乳名</title>,<text>設令乃父揚雲路。子不承家奈辱先。數載得閑成爾學。聖恩隨處大如天。</text>
<title>趙學士重卿。來覲山陰。折簡邀之。以病不赴。名重呂。號休川。修撰。</title>,<text>秋雨蕭蕭掩小堂。馬卿貧病轉凄凉。可憐夜夜龍湖夢。雲樹重重嶺路長。龍湖卽朴啓晦亭號。期以此地。故云。</text>
<title>過尹長步 衢 宅</title>,<text>荒山斷處見孤村。籬落蕭條柳掩門。却憶淸狂舊詞客。東風回首暗銷魂。</text>
<title>與浩師打話。浩也仍誦趙素翁，鄭畸翁，梁子漸詩。次以贈之。</title>,<text>知吾厚意遠尋師。爲誦諸公見贈詩。江上靑山秋雨後。樹梢新月夜凉時。</text>
<title>次蔡府伯 時益 韻 二首</title>,<text>譙樓畫角暮烟生。芳草長橋極望平。十二玉欄如夢過。獨看銀漢夜深傾。分外江湖任此生。佇看公等致昇平。淸都會面知無日。莫恠頻頻勸酒傾。</text>
<title>鳴陽甑巖卽事。仰呈畸窩鄭先生。</title>,<text>數疊層巖百頃潭。一區形勝縣城南。穩陪杖屨消長夏。座上淸風吹滿衫。</text>
<title>題許國賓新庄</title>,<text>草屋依山晝掩扉。小松踈竹帶嵐霏。始知少弟生涯足。新雨初晴蕨欲肥。</text>
<title>次尹上舍汝玉韻 六首</title>,<text>魂夢時時到鳳池。玉驄閶闔聽驕嘶。憂時白髮那能禁。戀闕丹心秖自知。最愛詞源倒墨池。會看天驥向風嘶。長楊賦就誰能薦。祇愧平生獨我知。踈才已渴似枯池。老馬逢春強自嘶。莫把瓊詞誇富麗。但將心曲許相知。難將垂翅奮澠池。陣馬含金詎敢嘶。老筆縱橫森列戟。似君強敵始今知。引水初開一畒池。小齋風日謝喧嘶。碧林新月如相待。睡起寒窓獨自知。竹掩柴門柳掩池。三騶肯向此中嘶。碁無巧拙宜消日。眞趣元來各自知。</text>
<title>淸溪途中</title>,<text>江口秋深葉盡紅。水光山影畫圖中。黃花欲折無人寄。星斗迢迢路幾重。</text>
<title>曉發烏院</title>,<text>孤店寒雞凄不鳴。行人上馬欲天明。一溪十渡甄城到。已隔鄕山兩日程。</text>
<title>到參禮。波翁不至。留一日苦待。</title>,<text>極野蒼茫遠樹迷。夕陽低掛驛樓西。行人欲斷棲鴉亂。望盡寒烟十里堤。</text>
<title>春懷</title>,<text>冉冉年光夢裏催。却嫌春色 或作信 病中廻。秖憐窓外夜來雨。一樹寒梅盡意開。</text>
<title>次金萬頃擬龍頭會韻。寄呈閔府伯。三首○閔府伯光勳。戊辰庭魁。金萬頃灦。丁卯式魁。余亦戊寅庭魁。府西有亭號龍頭。期於亭上。作一奇會。而約未就。府伯除校理故云。</title>,<text>風流府伯家聲舊。騷雅隣翁麗藻新。亭號龍頭非偶爾。座中吾亦壯元人。荒居蕭瑟占芳隣。一半溪山面面新。投老相從情更好。莫嗟終作兩閑人。漉盡松醪用葛巾。飮中眞味老來新。黃花已近重陽節。知有西隣待我人。</text>
<title>次恁麽崔丈 蘊 韻</title>,<text>早謝浮名久閉門。世間榮辱更何論。林泉已固終年計。聖主無勞費夢魂。</text>
<title>豐田驛途中</title>,<text>萬山環合晝陰霏。驛路寒風透客衣。回首洛城心更苦。美人消息北來稀。</text>
<title>到金化。主倅張靜之自洛不來。名善澂。文判書。谿谷維子。</title>,<text>人間會合本難期。到此心情秖益悲。晩雨蕭蕭秋色裏。不堪回首過山時。</text>
<title>安邊客舍</title>,<text>山近高樓樓近水。小牕淸簟夢魂凉。人間一樣新秋夜。客到邊城最更長。</text>
<title>咸興。次夢中所記獨石詩韻。芝川之子赫。號獨石。</title>,<text>夢中儀範尙依然。相感如今未百年。覺後怳如心有失。可憐窓外月孤懸。</text>
<title>甲山。留別謫客鄭姓人。二首</title>,<text>相逢此地本無期。白首依然夢裏姿。人事卽今猶未定。浮生何處更論詩。台州何似甲山遠。前後蹇竆並坐詩。却喜赦行知在邇。歸期應及鴈南時。</text>
<title>馬上有感</title>,<text>晩喜心經與近思。燒香靜坐對先師。自漸十載工夫地。今日驅馳盡失之。</text>
<title>宿黃土歧堡 端川地</title>,<text>片城如斗着山腰。數戶殘兵守險要。孤客不能成遠夢。月明寒柝警中宵。</text>
<title>吉州。伏次先祖翼成公韻。</title>,<text>先祖來廵歲幾周。天涯感舊謾回頭。至今盛德兒童誦。不獨傳家慶澤流。</text>
<title>朱村舘。次李尙書 景曾 韻有感。</title>,<text>霜落邊城草色黃。可憐驄馬迹荒凉。風流文采今誰似。念及公私倍斷腸。</text>
<title>訪見老妓應哥奚。不勝悲感。用吉州韻。留贈一絶。妓。卽先君所眄也。</title>,<text>先君昔日此防秋。四十三年似轉頭。白首尙存能說舊。悄然相對涕雙流。</text>
<title>慶源途中 自穩城向慶源。途中見訓戎僉使所報。虜騎六十。特馬二十匹。過江去云。</title>,<text>將軍羽檄疾如飛。虜騎前山曉獵歸。自笑書生增膽氣。那將輕銳渡江圍。</text>
<title>慶源有感。用吉州韻。</title>,<text>荒凉落照塞城秋。極目平原匝隴頭。千里客行驚歲晩。歸心日夜逐西流。</text>
<title>歷安原堡有感 祖父兵使公。以居山察訪。討時錢有功。拜此堡權管。</title>,<text>孤城一片斗江邊。遺跡無憑故老傳。衰草滿原秋色裏。可堪經過夕陽天。</text>
<title>登望德城樓 在慶興</title>,<text>數里高城三面水。天涯物色自生愁。塞鴻一陣低飛過。欲寄鄕書不肯留。</text>
<title>德明馬上 穩城</title>,<text>野菊巖楓滿眼新。可憐鞍馬送佳辰。始知新化沾遐外。隨處竆荒暖似春。</text>
<title>偶吟</title>,<text>晩鴻皆已向南飛。遠客胡爲出塞遲。踏盡窮荒無所事。往來空和壁間詩。</text>
<title>九月二十日。端川客館。行望哭禮。</title>,<text>塞外竆秋大海頭。孤臣痛哭淚難收。蒼梧落日雲何處。嶺路重重水更悠。</text>
<title>觸目 利城</title>,<text>十里長松擁海程。隔林鳧鴈亂秋聲。長洲遠近炊烟起。入浦漁舟箇箇輕。</text>
<title>靑海伯墓 墓在北靑。靑海伯李之蘭。佐太祖開國。托迹禪門。其意甚高。人擬之留侯云。</title>,<text>天挺䧺豪佐聖君。手將神箭著奇勳。赤松無跡留侯死。靑海千秋有此墳。</text>
<title>鰲城書院 白沙李相國。昏朝被謫。卒于北靑。人爲之立祠。</title>,<text>萬丈高峯百尺松。雪中猶保歲寒容。可憐鐵嶺歸雲曲。志士千秋恨豈終。</text>
<title>無題</title>,<text>照窓新月欲三更。誰遣佳姬試客情。鐵脚肯同鉛繞指。釰眸休說玉傾城。</text>
<title>贈別通判金縠還洛</title>,<text>計我歸期在泮冰。客中燒盡照愁燈。古今幾箇眞男子。千載悠悠說季鷹。</text>
<title>次兪學士武仲 棨 前過南山韻 丁丑敗軍之地</title>,<text>荒郊亂樹起邊城。落日寒雲匝隴平。何處獨無征戰地。客行經此倍傷情。</text>
<title>文川倅李養吉 頤賢。以考官馳到高原。又索拙句。醉中走草。</title>,<text>陰陰官柳挾行塵。回首咸山隔幾津。又是今朝添別恨。可憐南國獨歸人。</text>
<title>次金正郞韻 二首</title>,<text>忝荷君恩亦已深。不才端合退山林。早知廊廟無遺策。自笑憂時有寸心。世上交情深不深。掉頭吾已老楓 或作松 林。明朝君有相過約。細酌當論白首心。</text>
<title>次金禮部韻</title>,<text>柴扉長掩土花生。時有山僧使我迎。誰識此翁忘世味。欲將蔬筍換浮名。</text>
<title>簡金禮部求見東岳詩集。以爲長夏禦眠之資。</title>,<text>離離簷影近繩床。園樹輕風引睡長。岳老遺篇如見借。有時和夢閱詩章。</text>
<title>呈金禮部</title>,<text>夏日如年四壁虛。枯腸雷吼度朝晡。可憐兩老魁名帖。不直隣翁數斛租。</text>
<title>府伯送燒酒一壺。分送金禮部。</title>,<text>一壺秋露自仙宮。分送西隣病渴翁。翁號坐忘忘便好。醉來尤覺渾成空。</text>
<title>共金禮部。夜飮張友家。</title>,<text>新秋霽月十分明。深夜笙歌響更淸。徙倚曲欄無限意。碧天如夢曉星生。</text>
<title>過楊上舍 時勉 江亭。有感。</title>,<text>靑山不改舊時容。笑我風塵作老翁。江上寂寥楊子宅。絲槐陰合水聲中。</text>
<title>聞唐船漂到濟州。感歎有題。</title>,<text>中原消息若爲眞。始識今年永曆春。大義人間終不眛。天公有意故通津。</text>
<title>次李生韻</title>,<text>竹林高處掩精廬。獨守靑氊閱五車。最愛風流餘宅相。病中時借鄴侯書。</text>
<title>十月初四日。發行。時新除箕城尹。作肅謝行。</title>,<text>蓼溪風景久能專。鷗鷺爲羣十五年。聖主恩深重起廢。浿江烟月亦寅緣。</text>
<title>末峙遇尹時敏</title>,<text>秋風匹馬客行遲。嶺路寒霜曉色微。惆悵離家才一夜。臨分已是羡君歸。</text>
<title>歷拜愼獨齋</title>,<text>淸溪一派抱山阿。松匝沙堤竹掩家。霽月光風如畫裏。胷襟斗覺自無邪。</text>
<title>公山</title>,<text>蕭蕭寒雨錦江船。落木踈烟欲暮天。千里西關猶未半。故園南望更茫然。</text>
<title>別姓族 敏德</title>,<text>江舟欲上思依然。關樹重重路幾千。吾已白頭君且病。可堪相別動經年。</text>
<title>箕城。次方伯韻。五首</title>,<text>豪悰直欲撥衰年。快上芙蓉最絶巓。挽得練光樓下水。斯須洗盡大明天。西塞兵戈有歲年。大功誰復勒山巓。微臣忠憤無時已。便欲乘槎上訴天。萬事悠悠半百年。孰如閑臥故山巓。林泉舊識應相笑。到老棲遑塞上天。豪氣由來似少年。有時乘興露華巓。快哉亭上三更月。大醉高歌倚碧天。客到關西欲暮年。故鄕歸路阻涯巓。蓼溪南畔寒梅樹。踈影依依雪裏天。</text>
<title>次唐詩韻。別吳仲輔。挺垣。號壺仙。文監司。</title>,<text>雪外郊原暮色寒。塞雲關路別離難。臨分強飮徑成醉。孤舘酒醒思更漫。</text>
<title>送酒亞使沈重叔 世鼎。號剛泉。監司。</title>,<text>三月箕城客意闌。滿江垂柳掩危欄。自憐官冗無由撥。未把深盃共盡歡。</text>
<title>渡烏院江</title>,<text>野渡苔荒宿雨收。沙汀樹古亂蟬啁。篙工催棹覺船重。知是扁舟載客愁。</text>
<title>次金伯珍韻 掌令</title>,<text>靑坡病客幾時歸。秋晩江南未有期。遙想香閨明月夜。枕邊紅淚寄相思。</text>
<title>憶伯父</title>,<text>塞草凄凄塞日寒。西風冷雨戍衣單。平胡奏凱知何日。烽火年年照玉關。</text>
<title>雨中。次晉子觀韻。</title>,<text>輕烟漠漠雨蕭蕭。芳草池塘景物饒。病裏孤懷誰共語。佳期還隔一墻遙。</text>
<title>溪村幽事</title>,<text>昨夜平原乍雨過。柳含嬌意弄春多。幽人還自嫌無事。故向西疇學種瓜。</text>
<title>有所思</title>,<text>瑤池靑鳥隔蓬萊。海上仙桃幾度開。錦瑟數聲猶在耳。廣寒高殿夢中回。</text>
<title>病中有吟</title>,<text>櫻桃開盡刺桐開。小苑風光夢裏催。惆悵長卿多病後。一春花事斷琴臺。</text>
<title>共陸行之。夜登廣寒樓。</title>,<text>天涯邂逅故人情。烏鵲橋頭片月明。一曲瑤琴離思苦。滿天風露欲三更。</text>
<title>秋城夜懷</title>,<text>旅舘寥寥夜已深。虫聲咽咽引秋音。多情窓外三更月。應照江南一片心。</text>
<title>登高望江南</title>,<text>玉女峯頭一片雲。飛來飛去帶斜曛。陽臺夢斷無尋處。弱水蓬山萬里分。</text>
<title>村居卽事</title>,<text>桃花初落野棠香。四月江村事事忙。聞道西隣新釀熟。更鋤南圃藥苗荒。</text>
<title>戱次權俅韻 三首</title>,<text>名花本自倚墻開。肯效辛勤雪裏梅。隨處托根無定態。豈宜偏向別人栽。十二重欄曲曲開。一輪寒月照寒梅。枝成連理終難得。根斷芙蓉未易栽。短短柴門逐水開。竹林東畔有雙梅。迢迢關塞歸期阻。孤負辛勤手自栽。</text>
<title>贈金禮部 二首</title>,<text>每惜才如子。淸朝跡已孤。荊山誰辨玉。滄海久藏珠。夢覺風敲竹。軒凉雨洗蕪。郊居眞味在。出處亦同吾。託契年差少。連居興免孤。倘逢時掘劒。何用暗投珠。細路通園竹。虛簷接野蕪。淸秋烟月夕。佳約肯忘吾。</text>
<title>西林途中</title>,<text>峽口行人少。飢烏下黍田。山開仍大野。石坼卽平川。赤葉粧蒼壁。丹霞映碧天。危橋驢影倒。落日在西巓。</text>
<title>宿弓院夜懷 時。拜南宮員外。作肅謝行。</title>,<text>客路經三百。始到崔氏庄。夜深人語絶。天濶鴈聲長。懶夢知鄕遠。孤蹤處世妨。明朝車嶺上。南國更茫茫。</text>
<title>集杜工部詩句 二首</title>,<text>俗態猶猜忌。于今出處妨。本無軒冕志。已老尙書郞。用拙存吾道。安貧亦士常。時危關百慮。看釰引盃長。諫官非不達。報主爾何遲。敢料安危體。慚紆德澤私。是非何處定。得失寸心知。多少殘生事。梳頭滿面絲。</text>
<title>田家卽事</title>,<text>昨夜南陂雨。農功近麥秋。杏花初結子。栗葉已藏鳩。俗變刀成犢。村貧女代牛。隔林人語急。太守有徵求。</text>
<title>與李正字 濟伯，辛秀才 德就。共登龍頭亭。辛吾門外裔。李吾榜下。皆洛中人。天涯邂逅。相對有感。</title>,<text>木落孤亭暮。相逢此一時。溪山千古勝。樽酒百年期。歲月胡關遠。風塵世路危。廟謀方雪恥。休作楚囚悲。</text>
<title>贈黃正郞 德柔○德柔話舊柳村構亭於秋風嶺下。名以送鴈。舊基尙存云。仍念柳村文章筆藝。冠於一時。而跌宕不羈。爲世所忤。竟坐非罪。抱材而終。感成一律。</title>,<text>吾門昔全盛。家世擅箕東。緖業今如此。奇才竟未終。亭虛空送鴈。嶺古自秋風。相對仍多感。涕流到夜中。</text>
<title>中秋大雨。漁梁盡壞。偶吟贈尹汝玉。</title>,<text>可笑塘翁事。其如上帝憎。夏風園柿折。秋雨石梁崩。竆鬼誰能送。詩痾老轉增。此生知己矣。那得似雲僧。</text>
<title>用前韻。贈尹汝玉。</title>,<text>舊約吾差負。先行子可憎。藤垂攀棧險。槎擁渡橋崩。蠟屐探幽慣。詩囊逐興增。倘尋甘露寺。應有說儂僧。</text>
<title>蘭溪寺</title>,<text>暮入蘭溪寺。路竆苔磵潯。孤雲生屋脊。叢竹當庭心。殘衲纔三四。遺基幾古今。寒淙夜窓外。令我爽塵襟。</text>
<title>立春</title>,<text>晦明元有定。時序自相因。細雨送殘臘。寒梅催早春。干戈今日事。宇宙百年身。一一傷時恨。霜莖故故新。</text>
<title>呈房察訪晩悟 三首</title>,<text>休廢成閑適。還嫌客到門。學農春有事。留衲夜聽言。冰解水新漲。鳥棲林亂喧。無端發長嘯。獨立任乾坤。寥落寒塘畔。張羅絶叩門。極知今日趣。難與俗人言。春到雪猶在。夜深村不喧。殘梅更辛苦。作意任乾坤。掩耳人間事。深居重閉門。鄒賢非好辯。孔聖欲無言。經雪松篁老。滿林鳥雀喧。行莊元有道。一一信乾坤。</text>
<title>雨中書感</title>,<text>荒居草樹稠。門掩小塘幽。水色先知雨。山光易得秋。潘郞空有賦。王粲苦登樓。釰在心猶壯。時危已白頭。</text>
<title>三月二十五日。途中。</title>,<text>一年春欲暮。千里客行忙。獒驛烟花遠。烏原峽路長。征鞍憑夢寐。詩律藉風光。此老平生事。從看兩鬂蒼。</text>
<title>途中作</title>,<text>擾擾催行色。風埃擁後先。壠平墳作路。溪斷岸爲田。獨樹分孤店。羣峯際遠天。長安今已半。落日望雲邊。</text>
<title>三月二十九日。途中遇雪。</title>,<text>天意高難問。蒼生亦可哀。南方三月雪。東國一年災。兵草無時定。遼河幾日開。回瞻西塞遠。頭白恨悠哉。</text>
<title>次房晦卿 明燁 韻 二首</title>,<text>用拙存吾道。艱難已飽更。一官頭盡變。萬事夢還驚。每愛詩名早。能令海內傾。自憐山谷老。天地寄餘生。白竹扉長掩。無人破碧苔。不緣投傑句。何以遣幽懷。簷爲看山豁。窓因納月開。溪堂近殘臘。作意有寒梅。</text>
<title>次李聖求韻 縣監</title>,<text>萬事猶關慮。何由得破除。滯留非太史。消渴臥相如。衰鬂甘終老。愁眉不自舒。時危限南北。無計摻塵裾。</text>
<title>溪行</title>,<text>扶杖浴沙岸。秋懷更渺然。石梁斜闘水。草路細侵田。野色蒼烟暮。蟬聲碧樹連。漁人忽橫笛。雙鷺過余前。</text>
<title>寄慰獒樹督陲金德而 震遠 未得歸覲</title>,<text>雨歇前溪樹。蟬聲小驛樓。鄕心看落日。客意㥘新秋。路遠迷歸夢。官微厭薄遊。何如乘少暇。相對洗牢愁。</text>
<title>房昌平 元亮 爲繡衣所傷。有拿命。余亦上洛。馬上口占。</title>,<text>我生何太苦。底事又西京。白日孤村曉。蒼山故國城。一鞭天外客。千里雪中行。明日長堤路。相逢不耐情。</text>
<title>弓院途中</title>,<text>不作紅塵夢。寧爲白首悲。功名今已矣。吾道至於斯。雨氣侵江冷。秋聲入夜知。朝登車嶺望。鄕國是天涯。</text>
<title>題桐裏山太安寺 谷城南有廢縣舊武州。神僧惠哲。天寶元年。自中原出來。刱開此寺。寺在谷城南六十里。翰林崔賀撰其碑。至今宛然。</title>,<text>武州何代縣。桐裏此山根。細路穿雲入。寒鍾隔水聞。分明天寶事。琬琰翰林文。撫古仍多感。懸燈坐夜分。</text>
<title>德院途中</title>,<text>踰嶺多殊異。驚心秖益傷。密雲仍作雨。寒露易成霜。入海江濤壯。依山店舍荒。官程常有限。斜日客行忙。</text>
<title>北靑濟人舘。次呂方伯 爾徵 韻。</title>,<text>疾置流如水。崎嶇峽路長。霜鴻千里影。錦葉萬林粧。祇益君親念。那容夢寐忘。雲間與日下。杳杳隔遐鄕。</text>
<title>三水</title>,<text>郡名何揭水。千嶂匝孤城。土俗惟知獵。書生喜屬兵。石田霜已早。山館月猶明。輾轉難成夢。中宵畫角鳴。</text>
<title>朱村館。次李東岳 安訥 韻。</title>,<text>壯遊天所借。吾豈浪消魂。地勢初分界。人居不作村。茫茫山入海。杳杳草連原。遠憶開邊事。如今類棘門。</text>
<title>鏡城雨中</title>,<text>冒雨永康路。驅馳向雉城。無邊荒野逈。不盡大江橫。形勝關防地。藩維節度營。一牕驚客夢。皷角五更聲。</text>
<title>豐山舘。次宋東萊 象賢 韻。宋公。通判鏡城時作。</title>,<text>卽今長役役。從古亦棲棲。可惜公何困。其如運不齊。大才終未識。當世果皆迷。遺什令人感。沉吟日欲西。</text>
<title>行營途中</title>,<text>夷夏相分界。三千里外程。向南人意快。背北馬蹄輕。野菊爲誰發。塞鴻空自鳴。一鞭歸思急。紅葉夕陽明。</text>
<title>行營遇大風</title>,<text>始從何處起。更向底中喧。勢捲乾坤縮。聲驅海嶽飜。昆陽愁虎象。睢水助陰昏。誰使三邊卒。皆如挾纊溫。</text>
<title>德源。次朴上舍士秀 惟儁 韻。二首</title>,<text>不道天涯裏。相逢慰客遊。三秋雙鬂老。一宦百年羞。落日思親淚。歸雲戀闕愁。夢驚孤館夜。窓外鴈聲流。白首那空老。靑雲盡舊遊。吹噓吾有愧。貧賤子忘羞。半夜燈前話。孤臣嶺外愁。每憐憂國淚。賈傅獨爲 或作何 流。</text>
<title>平原驛舍。次李茂伯韻。三首。○名枝茂。文丞旨。</title>,<text>握手天涯裏。鄕園幾短亭。尊前頭盡白。塞外眼俱靑。客恨消還集。離愁醉不醒。夜深無夢寐。憑檻獨看星。嶺外俱爲客。相逢處處亭。銀輪不改白。芳草又回靑。憂世懷孤憤。謀身笑獨醒。還嫌今夜會。應說聚文星。他鄕又送子。惜別更登亭。嶺雪參天白。江雲接海靑。關心詩語拙。賴酒客愁醒。千里勞行邁。征途莫戴星。</text>
<title>歸路。歷拜淸陰。用聞韶館韻。記淸爺說話。石室。卽淸爺山居村名。卽問余曰。聞韶館依舊否。又問曰。君絶塞經歲乎。</title>,<text>寂寞深山裏。荒村獨木橋。從容陪石室。多意說聞韶。絶塞經冬苦。空齋閉閤寥。丁寧更承誨。不覺去途遙。</text>
<title>次兪學士武仲前登鐵嶺韻</title>,<text>平生自信道。今日不須勞。閱盡塵寰險。爭如鐵嶺高。迎人魑魅喜。滿樹鼠鼯嘷。逆旅過逢地。相憐淚濕袍。</text>
<title>偶吟</title>,<text>細雨園林靜。筇枝倚晩晴。殘春有三日。終夕愧平生。芳草無心暮。流鶯盡意鳴。強將詩遣興。吟罷轉傷情。</text>
<title>次張汝休 復吉。贈朴世栻韻。四首</title>,<text>身外非吾有。不關成不成。文章是餘事。勳業亦何名。開卷多眞味。吟詩任氣平。先賢豈欺我。所樂竟難更。早晩皆由命。君才必有成。爲人非爲己。求義莫求名。理外無他物。胷中得自平。工夫須恁地。心病在紛更。無聞到五十。役役竟何成。志願非懷祿。經營不在名。分安貧亦樂。心定氣常平。悔恨從前事。思量到五更。着力眞吾分。何論壞與成。浮雲看富貴。當日愧功名。欲做一邊去。須行大道平。自然那裏在。明月照寒更。</text>
<title>偶題</title>,<text>寂寞空山裏。孤菴向水開。老僧眠石榻。童子講瑤臺。鳥語穿林送。漁歌帶月廻。仙山何處是。却訝在蓬萊。</text>
<title>題落霞亭</title>,<text>春暮沙汀暖。江村幽事多。雨收山有態。風動水生波。細膾供朝饌。香醪嬾晩霞。養眞吾道足。何必走喧譁。</text>
<title>夜宿秣馬洞</title>,<text>日暮投孤店。茅簷雪月明。凍雲巖底宿。寒澗夜深鳴。峽俗猜人至。村兒見客驚。桃源知不遠。决意共柴荊。</text>
<title>九月。南庄有感。</title>,<text>海國登高處。楓林帶日明。九秋爲客恨。三月未歸情。擧目山河異。傷時鬂髮生。何當淨邊土。萬姓與昇平。</text>
<title>次沈方伯剛泉韻</title>,<text>靈區古稱絶。巖壑孰爭䧺。入洞初忘倦。緣崖似鑿空。峯危月易失。峽束鳥飛竆。最耐禪窓夜。踈鍾鶴背風。</text>
<title>和趙上舍禹瑞 龜錫。號藏六齋。文監司。</title>,<text>秋風方丈約。奈被化兒憎。桂樹淸如怨。楓巖仄欲崩。會心神亦爽。寓目興全增。昨夜雙溪月。分明夢見僧。</text>
<title>遣悶</title>,<text>命道多崎險。誰憐失路人。揮鞭向南國。懷玉泣西秦。楊柳靑坡路。梅花漢水春。男兒棄繻志。何必竟沉淪。</text>
<title>奉別李雲山 浚</title>,<text>別後無因慰索居。樽前此日恨何如。蒲鞭有政民懷德。鈴閣無人自讀書。鴨水波寒華表右。驛梅香動塞春初。慇懃倘記江南客。莫使關河鴈信踈。</text>
<title>代挽尹察訪</title>,<text>琴歌閱曲少塵緣。湖海風流子獨專。白首微官非素意。黃梁一夢卽新阡。人間雨泣多親友。渡口烟沉舊釣船。無盡江山無主處。不堪斜日駐征鞭。</text>
<title>途中。次子美韻。</title>,<text>倦遊千里望鄕心。百尺危欄試一臨。眼底江山渾似古。世間人事捴非今。帆歸南浦斜陽盡。簾捲西江夜氣侵。誰遣雙蛾銷客况。一樓光景費哦吟。</text>
<title>書懷。贈尹汝玉。</title>,<text>與君分在巷南北。寸步相違別恨纏。世事關心身已老。窮愁到骨學難專。誰憐白髮臨歧路。自笑黃楊厄閏年。富貴由來知有命。欲將吾道問高天。</text>
<title>病中寫懷</title>,<text>江南多少未歸情。歲暮文園臥馬卿。衾擁病愁聞雪落。燭銷離恨到天明。寒梅已喜初陽動。佳約還驚閏月生。可笑此身常作別。鬂邊衰髮幾添莖。</text>
<title>代人送友</title>,<text>立馬沙頭到夕霏。送君南浦倍依依。憂多頓覺歌聲苦。愁勁方知酒力微。去國十年心破碎。還鄕千里夢依俙。空將一掬平生淚。此日樽前沾我衣。</text>
<title>贈別申汝章</title>,<text>塵世相逢恨未早。今朝告別太紛忙。靑雲有路鞭先着。泉石無私興更長。初月引彎蟾桂老。新秋入野稻稉香。摳衣他日隨君後。絳帳從容學禮章。</text>
<title>有懷</title>,<text>天涯歲月劇怱怱。最是相思恨不竆。窓報早春梅吐白。枕驚殘夢燭銷紅。瑤琴舊曲江南鶴。錦字新愁塞北鴻。千里兩鄕人共老。一年虛過別離中。</text>
<title>南陌農歌</title>,<text>水肥南浦起層波。郊外晴光一倍多。野老爭誇呈瑞麥。農人相賀得嘉禾。西疇唱雜東臯嘯。南畒聲和北陌歌。皷腹兒童亦何事。暮吹橫笛下荒坡。</text>
<title>別南伯圖 以信參判</title>,<text>世間榮辱總悠悠。祇有離懷欲白頭。路隔蛟龍山北去。水分烏鵲渡西流。殘秋驛樹蟬聲小。落照平蕪野色浮。何處更堪相別後。廣寒新月惹人愁。</text>
<title>中殿端午帖</title>,<text>閶闔天中節載廻。絲陰黃鳥護樓臺。風微桂掖琴徽協。晝永蘭宮扇影開。絺綌功成百草殿。菖蒲香動九霞盃。小臣敢和螽斯什。佇見周家福祿來。</text>
<title>還家日。途中作。</title>,<text>千里經年滯泮宮。蕭條行色復秋風。寒衣已弊手中線。衰髮空添頭上蓬。妻不下機蘇子困。士無知己馬遷窮。歸來計較平生事。悔作當時解字翁。</text>
<title>聞胡變 丙子。留家率于咸陽栢田。赴義時作。</title>,<text>虜騎無端遍八垠。孤城一片已經旬。謀生念切兼憂國。戀主誠深爲愛親。厚祿諸臣誰效節。聖朝當日誤知人。三南十萬成何事。聞道將軍解惜身。</text>
<title>次金宗于韻</title>,<text>君我生同乙巳年。却憐身世共蕭然。正平不獨悲鸚鵡。子美由來㥘杜鵑。處世豈須論富貴。謀生秖在免危顚。且逢樂地堪終老。好待秋風病欲痊。</text>
<title>疊前韻。寄汝玉士固昆季。</title>,<text>於君兄弟各忘年。三世交情尙宛然。喪亂向來分斷鴈。飄零幾處感啼鵑。相逢此日還如夢。自笑飛霜已滿顚。挑盡一燈多少話。開襟斗覺病還痊。</text>
<title>寄贈朗州太守李靜伯 弘淵</title>,<text>見說吾兄出海城。却歎人世足嘲評。君親孰敢分忠孝。取舍須當較重輕。末路是非何有我。瘴鄕山水亦殊榮。溪堂握手還如夢。兩地知心片月明。</text>
<title>次金校理 鑑 韻</title>,<text>笠澤江山分外奇。幾年魚鳥共襟期。秖緣憂喜難忘國。未信行藏亦有時。渭水終南從此遠。丹心白髮與誰知。漁村舊伴忻相迓。歸及秋風拂釣絲。</text>
<title>龍頭亭秋望 五首</title>,<text>霜落荊門蘆荻秋。紫菱紅葉映空洲。山分舊壘千年迹。天入長江萬古流。極浦炊烟迷遠樹。晩林漁笛起眠𩿨。村郊向暮猶堪賞。收拾風光更少留。搖落湖山九月秋。渡頭無浪露亭洲。茫茫野色連空濶。遠遠江聲入浦流。遼塞風霜千載鶴。杜陵天地一沙鷗。回瞻斗北干戈滿。休恨周南太史留。赤葉黃花水國秋。沙頭石出見長洲。蛟龍城峙雲連樹。烏鵲橋低月蘸流。霜落斷林聞早鴈。風驅寒浦起輕鷗。時危多少關心事。徙倚殘陽此更留。極目山河萬里秋。暮來風浪起汀洲。三年異域君臣老。一夜征兒涕泗流。誰盡赤心思汗馬。自憐黃髮任隨鷗。悠悠時事空回首。強向高亭晩興留。林亭千仞俯長洲。別浦寒霜葉盡流。山似孟嘉吹帽地。節回王子賦詩秋。荒城落日鍾聲遠。古寺千年塔影留。宇內風塵身已老。欲將心契托沙鷗。此首韻。效進退格。</text>
<title>奉別星灣相公赴洛 白軒李相公景奭。謫南原星灣。故云。</title>,<text>聖主憂時訪老臣。相公何日動征輪。處休益見丹心苦。報國偏知白髮新。官路夕陽斜映樹。驛亭衰草遠連津。回頭關塞兵戈暗。會看塵淸賀玉宸。</text>
<title>挽房德駟</title>,<text>湖山魚鳥自成羣。七十餘年謝世紛。計活可憐身似客。浮生到此跡如雲。荒阡草色經殘雨。斷隴松聲帶夕曛。每向人家營葬事。幾人今日看埋君。</text>
<title>詠秋</title>,<text>小園光景畵圖中。造化方知着意工。寒露菊殘如病客。暮秋山瘦似詩翁。竹移微影簷流月。葉動踈聲樹引風。爲遣閑愁催煖酒。夜深童子拾霜楓。</text>
<title>題崔以楫 允濟 江居</title>,<text>赤葉長林十里堤。夕陽衰草細通蹊。牕聞漁笛秋江近。檻滴晴嵐暮嶽低。野菊自開官舍廢。渚禽猶傍妓淵啼。羡君白首幽居趣。分蓽從今共隱棲。</text>
<title>傷秋</title>,<text>秋來多病廢樵漁。竹杖初扶細雨餘。霜早野田知歲乏。日高隣舍見烟踈。居人半爲催租散。村落曾因避虜虛。憂國孰能追鄭俠。如非妙手畵難如。</text>
<title>次晩悟韻 二首</title>,<text>坐便忘起去忘還。浮世一身長任閑。眼底却嫌寰宇窄。胷中自有道心寬。嚴陵舊日終辭漢。寗戚當年會遇桓。出處由來俱適意。肯隨形役役人間。盡日雲林衆鳥還。石扉無客坐長閑。山當小屋殘嵐滴。天入方塘半畒寬。牕掩竹風聲淅瀝。榻移松月影盤桓。卽逢世亂空回首。更覺桃源在此間。</text>
<title>次尹秀才韻 二首</title>,<text>石門衰草晩含凄。到老身名更覺踈。暮色入簾生野意。山光近戶似幽居。還羞司馬秋多病。自歎虞卿日著書。霜葉滿庭窓獨閉。一寒無異舊時余。洞門深閉囂塵絶。葉盡林塘樹影踈。官序凄凉潘岳拙。生涯寥寂子雲居。菊殘欹塢憐無酒。燈暗寒牀懶看書。解道在家貧亦好。古人千載起衰余。</text>
<title>錦江山城</title>,<text>畫樓朱閣枕城腰。江上三峯聳碧霄。形勝百年天險固。山河千古霸圖銷。郵亭直拱漢陽路。錦水遙通白馬潮。倚棹靜聽津吏語。北軍飛渡不曾料。</text>
<title>弓院贈李日華 曄</title>,<text>洛城相別幾經年。逆旅相逢益愴然。存沒已傷征戰後。交遊却憶亂離前。眼靑孤館俱爲客。頭白他鄕各自憐。靜對寒燈多少話。念來時事淚雙懸。</text>
<title>聞虜兵直擣山海關。有歎。</title>,<text>傳聞胡騎勢長驅。萬里金城失壯圖。大宋豈終劉豫我。尊周秖愧管夷吾。地流江漢朝東海。天繞寰區仰北樞。整頓乾坤何日是。小臣無力泣霜鬚。</text>
<title>直南官。有懷趙重卿。</title>,<text>潭潭深府近朱城。永夜稀聞報漏聲。客夢自能尋去路。宦遊方是閱人情。心如病葉丹猶在。詩似寒僧瘦更淸。却憶虞卿門掩處。著書閑伴小燈明。</text>
<title>至月七日 是日。卽大殿誕辰。余自南宮移拜正言。未及署出。不得參陳賀之例。</title>,<text>報曉鍾聲夢裏傳。彤闈早闢五雲邊。金宮瑞色排殘雪。玉座淸香裊細烟。慶壽天盃和露酌。仙官劒珮藹星聯。微臣坐限瑤池步。默祝吾王萬萬年。</text>
<title>重被白簡。浩然南歸。途中有作。</title>,<text>世路人情益巇險。危機觸處是羊腸。但將直道于明主。豈識尊賢抵大殃。膽落未追溫御史。詩成還愧冷朝陽。湖田數畒吾終老。夫子當年舍則藏。</text>
<title>遣懷</title>,<text>天涯歲暮閉深園。世事浮雲不足論。投璧豈辭逢按釰。被鋤知爲誤當門。尊賢志切還成毁。報主誠深獨抱寃。白粥靑蔬眞味在。早將窮達任乾坤。</text>
<title>春祝</title>,<text>平生性癖懶題詩。事事今春可有詞。小屋近溪梅早發。西隣有酒杖頻携。兒能課學猶忘倦。飯或兼時足救飢。風日向暄還少暇。幾時垂釣更彈碁。</text>
<title>卽事 二首</title>,<text>頭流西畔蓼溪東。靜處偏宜着此翁。浮世榮枯春夢裏。百花開落雨聲中。詩因成癖能添卷。酒爲消愁覺有功。藜杖隱囊幽趣足。一生閑臥是英䧺。年來無夢到功名。閑掩茅堂庭草生。萬樹開花春欲暮。一園垂柳雨新晴。簷頭語鷰爭營壘。葉底啼鶯始學箏。光景不饒詩客老。謾將幽句慰深情。</text>
<title>送房休翁 元井 遊太學</title>,<text>人間離別本多種。男子此行何足悲。聖主憂時方急士。書生得意豈無期。殘春漢水鶯聲早。新月秦城客夢遲。君到杏壇東渭路。試看題壁一相思。</text>
<title>遣懷作</title>,<text>年來此老飽酸辛。世事紛紛又過春。季子有田寧佩印。淮陰無策可資身。信知在命休論富。更覺安心未是貧。閑倚竹窓吟永晝。落花多意撩詩人。</text>
<title>聞鄭學士 雷卿 被害。有歎。以東宮僚屬。入瀋陽。欲殺龍，馬兩賊。謀泄被害云。</title>,<text>悠悠天理信難測。逆順由來不可推。丹心秖在能完璧。白面誰敎枉擊椎。楚囚四座悲何及。燕獄三年夢亦遲。死葬蠻夷眞細事。却憐初志付誰知。</text>
<title>偶成。贈尹汝玉。二首</title>,<text>事難如意今猶古。是以詞人所共悲。待月采菱行已矣。刈晴畊雨孰兼之。子來春盡落花後。我病家貧無酒時。可笑夢中多好事。一騎能復踏胡兒。雲雨人間善翻覆。本來榮悴不須悲。古之孔孟吾師也。今也行藏我得之。山近小園簾捲夕。風傳孤榻酒醒時。此間賴有知音在。戱障還愁造物兒。</text>
<title>次辛德就韻</title>,<text>誰敎一夢覺楊州。從古移人物有尤。巫峽雨雲迷處所。銀河牛女隔年愁。春花到老香猶在。蠟燭方殘淚更流。十二曲欄簾不動。孤懷一日度三秋。</text>
<title>寄德就山堂</title>,<text>一投山寺歲將闌。想子幽棲似眼看。雪後踈篁簷外亂。月中寒磬夜深殘。耽聞僧語挑燈盡。閱罷羣書得意寬。回首暮雲城北路。自憐身世飽辛酸。</text>
<title>次鄭聞遠 𦶩 德洞書堂韻</title>,<text>一冬爲客促歸驢。聽話雲林是子廬。殘月亂山成遠別。曲塘踈竹有遺居。秋來碧落多鴻鴈。水潤滄江足鯉魚。莫惜頻將書寄此。故人南國最憐余。</text>
<title>立春集杜詩句</title>,<text>天時人事日相催。漸老逢春能幾回。但使殘年飽喫飯。願吹野水添金盃。高車駟馬帶傾覆。黃帽靑鞋歸去來。傳語風光共流轉。亦知窮愁安在哉。</text>
<title>次杜審言大酺韻</title>,<text>梯航玉帛八荒通。瑞日中天一視同。卽見驚塵長在北。任看流水自朝東。羣僚總愧商霖雨。聖主空歌漢大風。頭白小臣心尙赤。斬鯨無計願年豐。</text>
<title>秋懷</title>,<text>寒霄白露滴梧桐。愁聽踈簾叫夕虫。秋色染山山欲老。月光投水水如空。留南太史傷時恨。望北詞人戀闕衷。報國平生餘一釰。獨憑危檻看邊鴻。</text>
<title>聞淸陰入瀋陽</title>,<text>事之珠玉旣堪歎。邊策終須一老安。韓愈使藩唐不薄。胡銓過嶺宋猶寬。裂書已决平生志。取義何辭一死難。千載文山知己在。倘論今日骨應酸。</text>
<title>次同福凝翠樓韻。寄贈太守李汝近。</title>,<text>竆達由來已各分。茂陵才調舊凌雲。自將白髮難供世。只笑丹心苦愛君。小海㫌旗天外隔。禁城鍾漏夢中聞。可憐廟策終安出。謬筭紛紛不足云。</text>
<title>贈汝近求農器</title>,<text>自從閑廢事鋤犂。數歲經營計不齊。帶月歸時寧有荷。披簑耘處更無携。南山豆畒空蕪穢。東陌瓜田但草萋。白首爲農謀亦拙。長飢索飯任兒啼。</text>
<title>寄別李汝近</title>,<text>福川西畔舊題石。此地相逢本不期。赤璧奇游還似夢。白頭離恨強裁詩。三秋宇宙身空老。萬事干戈涕自垂。靑眼一樽難計日。亂蟬凉雨更堪悲。</text>
<title>挽金校理 鑑</title>,<text>一第辛勤皓首年。誰知窮達竟關天。湖山有分宜安命。世路多岐只自憐。秋過凌波人寂寂。江寒笠澤月娟娟。追陪杖屨無由再。南望題詩涕泗連。</text>
<title>完山</title>,<text>匹馬悠悠萬馬洞。斜陽欲盡遠峯孤。甄萱城廢卽雄府。萬景臺空仍勝區。今古興亡多感慨。風塵天地自榛蕪。書生愧乏平胡策。梁父吟成但一吁。</text>
<title>次房晦卿韻 三首</title>,<text>推枕中宵獨未眠。一身千恨意茫然。聲沉萬籟空庭月。人靜孤村滿樹烟。司馬園林徒四壁。杜陵消渴已三年。細推半世人間事。爭似江湖辦釣船。我如蚕老已三眠。豪氣由來久索然。讒謗雖云生偃月。夢魂元不到凌烟。且傾盃酒休論世。但課交情莫問年。回首乾坤何所往。千秋無恙五湖船。傷時咄咄坐書空。成壞由來古亦同。歲暮魚龍藏遠窟。天寒鳥雀噪深叢。早知廊廟無餘策。自笑愚庸激寸衷。頭白草玄門獨閉。學奇誰更問揚䧺。</text>
<title>偶吟。呈尹汝玉。兼示子觀，汝直。四首</title>,<text>可笑從前浪讀書。卽今爭似樂畊漁。劒因埋獄常衝斗。蘭誤當門豈避鋤。富貴旣非吾輩得。襟期元與俗人踈。始知貧賤情逾篤。到老追隨興有餘。上下松篁左右書。此翁生事付樵漁。前溪小艇衝烟棹。後圃荒畦待雨鋤。簷豁夕陽蒼檜立。枕凉晴月碧林踈。柴扉剝啄驚眠起。來報南隣舊釀餘。時閱床頭種樹書。前山朝採後溪漁。平生謾獻長楊賦。投老空携栗里鋤。北塢新叢篁筍密。南田久雨豆苗踈。槐陰入戶凉生簟。起我閑眠一枕餘。短短踈籬水北南。數峯如畫擁茅菴。門前柳翫陶潛五。月下盃傾太白三。獨把淸貧寧改樂。欲將天理極幽探。堪嗟戀闕心猶在。粉署雞香猥一銜。</text>
<title>次長吉韻</title>,<text>邂逅他鄕卽一涯。明朝相別路還賖。平生學道身逾困。投老臨歧恨更多。人世彭殤何足較。乾坤今古幾成嗟。悠悠不盡心中意。上馬回頭晩照斜。</text>
<title>挽韓貺</title>,<text>丹旐凄凉繞斷原。冷烟衰草鎖泉門。常憐李廣終無命。却歎巫咸不問寃。晩歲閑情貧亦足。一生心事恨猶存。滿庭黃葉蒼山裏。誰記他年處士村。</text>
<title>泛舟霽湖。走草贈李沛然。</title>,<text>雪水初生江面肥。寒梅欲發柳舒眉。竆途此日知何夕。塵世良辰未易期。爲勸深盃須盡醉。還思後會却成悲。蒼山向暮歸程遠。回首茫然獨詠詩。</text>
<title>贈洪元九 錫箕○二首</title>,<text>三十年前謾讀書。未知塵世與身踈。玉非在璞寧遭刖。蘭偶當門豈避鋤。松月弊廬歸孟浩。茂陵消渴臥相如。多君不向窮途改。積雪深村肯駐車。槐市交遊已十年。別來那得不華顚。高才蜀錦三千丈。雅韻瑤琴五六絃。衰朽自能甘蚓縮。扶搖秖幸看鵬鶱。閉門京口經殘臘。故國梅開蓼水邊。</text>
<title>挽李校理 尙馨</title>,<text>鵠立淸朝第一流。十年經席渥恩優。論思共惜逢時晩。江漢終悲卧病秋。留與雲仍餘慶在。是知儒雅古人求。陪遊京口還如夢。獨向蒼山哭白頭。</text>
<title>安邊客館</title>,<text>驅馬泥塗暫不停。渡溪踰嶺恠貪程。山田荒廢猶催稅。邑里蕭條更被兵。風捲大江歸海急。客驚殘夢到天明。悠悠此去那堪苦。千里一年遊子情。</text>
<title>城津朝日軒 吉州</title>,<text>造物方知用意勞。將軍奇策設周遭。茫茫大海連天濶。矗矗層巖作鎭高。六合淸新騰日馭。萬車轟輵湧風濤。登臨直欲呑胡羯。自笑書生老氣豪。</text>
<title>登望德城樓</title>,<text>蒼茫落日照城頭。絶塞風烟萬里秋。海外未知何世界。天邊更有此高樓。赤池腥血龍猶闘。黑水寒雲鴈亦愁。極目不堪無限思。聖人何意欲乘桴。</text>
<title>磨雲嶺</title>,<text>五嶺皆高此最高。高高直上切雲霄。平臨長白如歸掌。遙壓先春若在腰。萬里桑溟看咫尺。九天鵬翼决扶搖。從玆欲向淸都去。桂殿羣仙手可招。</text>
<title>高原客館有感 崔孤竹慶昌謫穩城。有亂磧寒雲涷不飛之句。車五山天輅謫明川。有天外怒聲聞渤海。雪中愁色見陰山之句。李東岳安訥除評事。有孤城缺月懸愁外。故國閒花落夢中之句。皆一時警策。世謂之三傑也。金壽益之濟州。吳䎙之江界。南重晦之鏡城。李枝茂之高山。及吾之都事。相繼除出於數日之間。朝中有五人一時出之語。故詩及之。</title>,<text>驅馳數月歲將竆。兩鬂霜莖亂似蓬。詩律未超三傑上。聲名最下五人中。城頭畫角吹殘夢。雲外孤鴻響遠空。吟到夜分猶不寐。蠟燈多意照衰翁。</text>
<title>巡相出示芝川相公贈慕齋門人詩。敬次其韻。兼寓門衰之歎。二首</title>,<text>慕齋芝翁兩老師。百年先後若分歧。風流儒雅人間隔。道德文章海內知。當日經綸俱有望。暮齡憂患似相期。空留遺墨傳遐外。悼古傷今意轉悲。晩生猶未託宗師。路遠江湖幾泣歧。門緖凄凉終至此。詩篇零落豈曾知。幸逢宅相仍持節。忝佐旋麾若有期。回首雄城荊棘地。朔雲邊雪只今悲。</text>
<title>次兪武仲復登鐵嶺韻</title>,<text>何代金牛此路開。亂藤危棧繞林隈。不才無用吾堪棄。直道難行子亦來。豈有雷霆終日怒。俄看霈澤自天廻。當今衮職誰爭補。前席傾聞半夜催。</text>
<title>鏡城別通判南公著 重晦</title>,<text>同寅同里又同學。童稚交情四十年。關塞過逢非偶爾。客中相別更茫然。明時無用吾堪棄。聖主求才子亦遷。試把官醪談舊事。蠟燈如夢夜深懸。</text>
<title>疊用前韻。寄兪武仲。</title>,<text>聖主求言路廓開。芻蕘皆達五雲隈。一年再謫天何意。千里三危子又來。雪外孤城衰草沒。隴頭荒戍大江廻。君歸政及寒梅動。赦逐新陽日夜催。</text>
<title>挽畸菴鄭先生</title>,<text>京口驚聞遽喪斯。白頭痛哭暮臨歧。學傳栗谷沙溪學。詩得昌黎杜甫詩。前席細氊專啓沃。故山脩竹舊襟期。老芭此日無窮恨。不是區區獨爲私。</text>
<title>撥懷</title>,<text>從前薄宦只堪嗟。此老平生足一誇。待糶官租催釀酒。喜逢時雨急裁花。已將榮落看流水。却把閑忙任自家。聞道今年農事早。欲招隣叟問桑麻。</text>
<title>秋日。登龍頭亭感懷。三首</title>,<text>竆秋咄咄坐書空。末路誰回上世風。道在古今天地裏。士生前後是非中。祇憐遠外丹心苦。不㤪人間白髮公。江岸飛鳴來又去。鷗兮吾與爾歸同。四海當時眼已空。破來高浪擬長風。三年未見毛錐末。十載空遊羿彀中。排悶秖憑詩有力。逃名敢怨世無公。平生落托知誰藉。幸遇吾君臭味同。霜鶻飛飛上碧空。何時逸翮縱天風。拾遺忠憤塡胷裏。參政彈文在袖中。誰使淮陽留長孺。終敎獨樂卧溫公。昭昭千載誠難掩。今古奸邪一轍同。</text>
<title>擬贈金昌原伯珍</title>,<text>未曾相料此逢迎。秉燭依然各愴情。嶺路萬重歸海盡。瘴雲千疊近城橫。不辭蠻郡聊休病。暫輟仙班爲救甿。世事悠悠吾已矣。蓼溪風味較浮榮。</text>
<title>挽金上舍 沇</title>,<text>林臯逈僻謝囂塵。數十餘年好養眞。天報善人家有慶。坐排蘭草席生春。詩書几杖渾依舊。談笑盃樽不復親。夏月過逢還似夢。白頭東望倍沾巾。</text>
<title>挽金上舍 淵</title>,<text>別來㐫問不多時。夢也非眞却自疑。孝友似君猶至此。善人從古卽如斯。尊前忍看忘憂物。紙上空留見贈詩。無復開襟偕笑語。鴿原白首最堪悲。</text>
<title>挽崔左尹 葕</title>,<text>居閑益白憂時鬂。謝世逾丹戀闕衷。盛德共忻薰晉鄙。小生偏幸托帲幪。高年厚福公何憾。鼎路台躔望已空。不復春風陪杖屨。可堪飛旐向江楓。</text>
<title>赴竹谷諸友煮蕨之約。馬上口占。四首</title>,<text>強起沉痾一出門。小溪風日可吾人。空山草碧新經雨。古墓花開別有春。攬取韶光香滿筆。步來松下露生巾。鳴巖自是幽棲地。竹谷村名好更眞。不識鳴巖是鹿門。誰知峽裏有閑人。牕聞松籟家家雨。山擁茅簷面面春。莫訝村童嫌俗客。只應林鳥恠塵巾。白頭從此要相訪。隨處心期自任眞。謝世從來杜蓽門。自憐貧病竟隨人。丹心晩歲長懸日。白首今年又送春。華表幾時通漢節。桃源無處變塵巾。遙聞赤縣官軍近。天道難容僞亂眞。不向風塵學掃門。秖期終老百年人。尊前後會知何日。鬂上霜毛已失春。休㥘林昏迷野路。何妨山雨濕衣巾。烹蔬煮蕨翻多事。衰謝如今懶是眞。</text>
<title>用前韻。寄陳秀才昆季。克緖克純</title>,<text>行酒慈明叔夜門。二難俱是斗南人。長閑不暮山間日。相對偏增座上春。會看雲霄聯鳳翼。莫敎江海老漁巾。修身誠意方治國。大學書中道有眞。</text>
<title>次張汝休韻 三首</title>,<text>萬事悠悠自任眞。舍藏垂訓已書紳。始知富貴皆由命。從古詩書不救貧。交態祇看隨世變。鬂毛何更逐年新。竆途幸有文昌在。晩節心期願結隣。性理書中意味眞。焚香朝暮整冠紳。衰遲笑我常多病。力學看君已不貧。持志莫爲千駟動。虛心便覺一源新。更加論討方精熟。何幸從今接孟隣。閑臥空齋此味眞。靜聽簷溜擲天紳。衰年多病仍成懶。盡日無營好是貧。近戶仙山三面舊。照琴晴月十分新。箇中深趣誰能會。恨不移居作比隣。</text>
<title>挽李上舍 相柱</title>,<text>大賢宜有後。藉甚稱家兒。眉宇眞天態。才華不世奇。挺生初有意。速奪詎如斯。漠漠誠難信。蒼蒼竟未知。一名蓮早擢。千里驥方馳。先輩交嗟惜。朋知盡涕垂。閨中顔似玉。堂上髮如絲。一度人皆死。三喪子最悲。天心那忍此。吾意欲尤誰。復魄瑕邱遠。歸魂錦水湄。凄風捲素幔。深峽度靈輀。自是中郞恨。相逢王粲遲。平生李長吉。此地若爲期。握手天涯裏。傷心日暮時。如何邂逅處。不見鳳凰姿。數夜連床話。重泉隔世思。他時遺腹子。倘記舊容儀。哀挽無窮意。憐才不爲私。</text>
<title>挽金察訪 聲振</title>,<text>氏系雞林遠。門闌奕世榮。詞華誰與敵。聲價早傾城。風雅推前輩。騫騰取列卿。九霄鵬翮遠。千里駿蹄輕。牢落時仍亂。沉埋道未亨。禮闈纔破的。郵吏豈求名。世泰身還老。途竆志益貞。微官寧我累。餘慶此全並。滿室輝珠玉。盈庭列茝蘅。白頭名譽最。丹穴鳳凰生。彩服兼衣繡。專城具割牲。北堂歡意足。南斗壽星明。福祿由來罕。尊榮孰敢爭。崇資疏寵贈。粉字煥銘㫌。松柏含新渥。蓬科卽舊塋。陪筵如昨夕。執紼負生平。忍向伊村路。難堪此日情。春風雙眼淚。灑盡暮雲橫。</text>
<title>高山館除夜。與督郵李茂伯叙懷聯句。</title>,<text>守歲高山舘。寒燈不自眠。茂伯。 親庭各千里。客路是三邊。主人。 杯酒仍相屬。詩篇謾作聯。茂伯。 同心期莫逆。失迹更誰憐。主人。 佐幕留何遜。登樓老仲宣。茂伯。 歸懷兼別恨。壯志惜衰年。主人。 灰琯明朝改。椒盤半夜傳。茂伯。 天涯分骨肉。嶺外此圓團。主人。 荊樹歌應苦。萱堂念每懸。茂伯。 君親俱未報。忠孝恐難全。主人。 愛日慚先訓。捐軀愧昔賢。茂伯。 堪嗟瀋岳拙。正似賈生遷。主人。 萍水逢非偶。塤箎和有緣。茂伯。 他時今夕會。倘記鐵關前。主人。</text>
<title>次茂伯。用高山舘聯句韻。</title>,<text>茅齋臨水闢。石榻枕書眠。秖擬終巖穴。胡爲落海邊。庭闈分地角。朋識限班聯。衰邁知逾拙。驅馳祇自憐。不才堪棄擲。無術佐巡宣。肉味忘三月。羇懷敵十年。塞情終未慣。鄕信若爲傳。世亂心猶壯。天寒夢不圓。鼎湖仙馭遠。象闕寸心懸。倘效涓埃報。終求性命全。登龍忻有託。記馬久遺賢。得喪心肝照。追隨歲月遷。交情看世態。親約是天緣。遙想君歸日。漢宮席更前。</text>
<title>茂伯告休歸覲于安東。遷除國子司藝。疊用前韻寄。</title>,<text>寂寞聞韶夜。相逢不作眠。深憂長在國。奇策爲開邊。才屈郵官拙。班宜玉筍聯。子瞻便殿對。方朔茂陵憐。夏運初歸啓。周興已屬宣。固知天佑日。幸占虜亡年。匡復前王道。輝煌後世傳。共宜驚主辱。愼莫效言圓。正似燕金築。誰思越膽懸。寧當璧俱碎。有愧瓦能全。聖主方虛席。朝廷正渴賢。休嗟飽閑散。自此可超遷。向北曾同苦。圖南豈有緣。君登霄漢上。倘問蓼溪前。</text>
<title>送鄭東望 泰齊 赴使瀋陽 一隧之人。論金淸陰出南漢。直歸田園。持淸議者救之。一時救淸陰者皆見斥。朝暮一空。時東望拜持平救淸陰。亦爲一邊人所斥。出使瀋陽。世道之險。至於此耶。可慨也已。</title>,<text>白晳少年少似君。一言千古重於山。當時完璧爭推藺。今日辭朝共惜顔。驛路猶連華表柱。衣冠尙阻紫宸班。層冰鴨水風如釰。積雪陰山月似環。異域新正那可度。危途此去未能攀。但將出處要明白。不必關河是險艱。彩服趍庭應有待。寒梅滿樹早當還。南歸自此成長別。相對如何不淚潛。</text>
<title>次房暉仲仙津述懷韻</title>,<text>各分屯嶺以東西。勝處仙津是子廬。門外長江歸海近。檻前危峀揷天虛。幽棲早就閑居賦。靜坐長看種樹書。滿壑杉篁秋籟爽。一園風露夜簾踈。穿林細語聞尋寺。隔浦微燈認打魚。遺迹分明靑鶴洞。鍊形何獨紫河車。溪雲薄暮酒初醒。山雨新晴藥正鋤。始信人間閑是適。不關身外毁兼譽。雖然呂尙終非虎。那似裵公老跨驢。今幸聖朝恢禮網。肯敎才子灌畦蔬。平生夢想違林壑。何日伊鴉度筍輿。自是安危知有在。徙將去就計難攄。獨憐儒術功無補。每向關河氣欲噓。韓祿昔年曾晦迹。睡翁當日有遺墟。浮名自古多讒謗。到老空思寄採漁。忍受欲追胯下信。可堪更溺簀中睢。故交無復憐吾拙。末路相知孰子如。回首五峯山下路。誅茅從此卜隣居。</text>
<title>次鄭之問韻</title>,<text>學道平生非爲名。知恥初年近乎勇。世路崎嶇劇羊腸。取舍還爲蟬翼重。從遊赤松非吾事。導引無心效裘縫。不才固宜聖朝棄。堪笑毛錐安足用。在畒徒切拾遺誠。想聽朝元鳴鐵鳳。細思成懷無古今。得喪元來同鹿夢。君子處世貴得中。不輕不重之謂衷。萬古淸風孰扶綱。吾其被髮微管仲。傷哉貧也非病也。曳杖朝暮歌商頌。南山春雨一犂餘。數畒溪田手自種。載酒何人來問奇。喜見羣儒相講誦。不道新恩幸起廢。萬里一官赴塞隴。驅馳行盡地盡頭。八月竆荒雲欲凍。邈矣龍輿恨未攀。蒼梧永結微臣痛。冷山千重眼忽開。白首故人情誼動。夜闌相對話疇昔。絶域殷勤軀征鞚。惜別晩渡銅硯津。落日山亂寒湖湧。絲杉簇立晝晦冥。回首孤城雪雲擁。異鄕離合固無憑。兩地惟將明月共。秖憐三絶鬂如絲。地濶雲樹何由奉。我今南歸倍惆悵。河橋杳杳誰相送。君且蒙恩及春還。他日當思說倥偬。</text>
<title>兄弟巖 富寧南數十里許。有雙巖並立。號稱兄弟巖。人言過此者必重來。仍又名之曰重來峯。</title>,<text>峽口屹立雙巖石。號稱兄弟高百尺。舊傳此是重來峯。過此境者必重逢。我初聞之惡其說。歷數前人指多屈。今已解官果又來。恠語不虛眞可咍。爲向雙巖報一言。爾本無心人自猜。去來由人豈由爾。自古傳訛皆類此。可憐望夫夫不來。嗟汝豈能使然哉。好在雙巖千萬秋。我今別汝汝知不。蒼崖日日風雨辰。愼勿更管行路人。</text>
<title>輓詩[金集]</title>,<text>忠義之門世有人。奪袍當日寵恩新。鵬程一誤摶風翼。彩服相依齧指親。跡屈郞僚心愈泰。庭盈蘭玉福猶臻。西州痼疾終無藥。存沒今朝倍愴神。愼獨齋金集</text>
<title>輓詩[安邦俊]</title>,<text>早歲魁科日。居然迹已空。孤鸞愁鏡裏。三鳳繼家風。樑壞人安仰。身亡道固竆。泉臺不盡恨。眼斷白雲中。五十雖云老。如君眞可悲。方看大有造。豈意少無遺。薄宦纔三載。魁科又一時。空令衰病客。愁緖寫哀詞。隱峯安邦俊</text>
<title>輓詩[趙翼]</title>,<text>精忠大節晉陽城。海內長垂萬古名。餘慶後孫才出類。巍科第一遂馳聲。方期盡瘁追先志。何意中身隕此生。天道如斯誰可問。只將薤露寄吾情。浦渚趙翼</text>
<title>輓詩[李厚源]</title>,<text>妙齡才格賭文元。久識靑氊自相門。尙記風流傾幕府。初霑忌刻崇薇垣。穎川幸復看徵漸。穀石如何驗宿言。堪恨春暉未盡報。定知泉下泣孤魂。迂齋李厚源</text>
<title>輓詩[李景奭]</title>,<text>朝來㐫聞忽驚疑。旅櫬南歸恨未知。昭代巍科何卓犖。諫坡賢路却嶔崎。幽寃爭賴公言雪。少尹方傳衆口碑。枕上黃粱眞一夢。凉秋揮涕寄哀詞。白軒李景奭</text>
<title>輓詩[李起浡]</title>,<text>君從西塞度甄城。我向南村爲訪行。悴貌却驚非曩昔。懇辭猶解說平生。尋常離合堪相恨。奄忽存亡奈此情。獨立秋風添灑淚。後來誰復繼名聲。西歸李起浡</text>
<title>輓詩[崔徽之]</title>,<text>長川家世繼淸芬。碩德精忠海內聞。共說相門兼出將。還看武閥更攻文。壯元東國才無敵。治效西都政不羣。爲問蒼天胡靳壽。忽驚江夏哭黃君。鰲洲崔徽之</text>
<title>輓詩[李東稷]</title>,<text>嶷嶷名卿後。風流文彩傳。佳篇餘事耳。大器共推焉。金榜魁元日。霜臺獻納年。佇看魚縱壑。誰謂鶴驚弦。世道還如許。讒言古豈然。棲遑隨北幕。落拓困西邊。一疾終爲崇。人生實可憐。抱才尙止此。揮涕欲問天。李東稷 縣監</text>
<title>輓詩[金重鎰]</title>,<text>弱冠爲兄弟。文才已見奇。龍頭名遂壯。鵬路迹還危。一宦平生了。高堂老淚垂。哀詞情不盡。慟哭寄諸兒。金重鎰 參議</text>
<title>輓詩[金之純]</title>,<text>早折蟾宮桂一枝。名登臺閣肅朝儀。十年蹤跡隳江海。半世行藏付酒詩。天日再明恩已霈。牛刀纔試病難醫。高堂鶴髮終誰託。恨結重泉不盡悲。廣寒曾占斗魁春。耀世淸詞動紫宸。霜簡暫持威采著。雷封纔莅政譽新。一琴聊自箕城反。半夜旋驚璧彩淪。九地最難瞑目處。北堂留訣大夫人。金之純 參奉</text>
<title>輓詩[金之鳴]</title>,<text>湖海論交更有誰。塤箎酬處託襟期。知音不獨牙絃妙。得意還同郢匠奇。松茂當年頻獻賀。蘭摧今日遽纏悲。朝端竟失金門彥。掩涕非惟哭我私。金之鳴 進士</text>
<title>輓詩[尹宣擧]</title>,<text>龍榜爭瞻第一人。薇垣仍作代言臣。誰知淹滯十年後。未報慇懃寸草春。太學從遊思舊切。高才陵替悼亡均。却看庭畔三株樹。終使昭文緖有倫。美村尹宣擧</text>
<title>輓詩[尹元擧]</title>,<text>龍頭當日擅芳名。鵬翼中摧限玉京。關外秋風苦宦意。江南春草賦歸情。尺書未報重泉隔。一疾那知二豎嬰。泮水同遊如夢裏。屋樑殘月獨分明。龍西尹元擧</text>
<title>輓詩[洪處亮]</title>,<text>堂堂節義黃兵馬。積慶爭稱有是孫。多士葫蘆傳草藁。壯元風采動薇垣。雪寃昭代曾無憾。留愛箕民永不諼。仍念萱暉垂八袠。緘詞忍向棘人言。北汀洪處亮</text>
<title>輓詩[沈捴]</title>,<text>多君標擧出尋常。丹穴奇毛備五章。翰墨高名人共慕。壯元光價桂爭香。南宮國子恩榮遍。北幕西州道路長。半百年齡同一瞥。由來天理竟茫茫。高才曾未到要津。一疾如何遽反眞。疇昔儀形長繫戀。卽今談笑杳無因。桐鄕惠澤知誰繼。玉樹家聲佇再新。垂白尙餘天只在。向來行路亦沾巾。憶昔西州解紱歸。怱怱征馬復南馳。年來消息書渾斷。別後音容夢獨隨。自是同庚兄弟義。那堪今日死生悲。巨卿一哭猶難得。千里題詞涕自垂。沈捴 府尹</text>
<title>輓詩[趙復陽]</title>,<text>汝南江夏妙譽喧。忠烈名家喜有孫。及第壯元初發軔。剝床讒舌久銜寃。風塵薄宦仍千里。泡沫浮生奄九原。吾榜人才零落盡。舊遊回首獨銷魂。松谷趙復陽</text>
<title>輓詩[李弘澗]</title>,<text>交誼相期到百年。孰云今日隔重泉。奇才少試纔通籍。直道難容欲問天。忍說高堂遺白髮。但將餘業付靑氊。歡城話別成千古。回首南雲涕自漣。三竹李弘澗</text>
<title>輓詩[洪纘緖]</title>,<text>會合元來貴不謀。䆠遊隨處卽同裯。咸山雪月文殊館。平壤烟波浮碧樓。桂殿恩光頭上雨。笏冠風力筆端秋。一家三訃聯翩至。仰視蒼天亦可尤。洪纘緖 縣監</text>
<title>輓詩[崔後憲]</title>,<text>關塞相逢日。開襟到夜深。共垂憂國淚。仍說未歸心。雅望人咸慕。英姿我獨欽。忽驚㐫聞至。天道果難諶。崔後憲 郡守</text>
<title>輓詩[蔡裕後]</title>,<text>廣寒樓上共深觥。人事如今一夢驚。玉樹風儀難再覩。可堪南望涕沾纓。湖洲蔡裕後</text>
<title>輓詩[李梓]</title>,<text>榜聯蓮桂昔肩隨。樽酒論文歲幾移。少日交情眞莫逆。今朝㐫訃信還疑。慈幃白髮無竆痛。英魄黃泉不盡悲。欲識門閭高大慶。請看諸鳳羽毛奇。妙歲名揚甚。中年値數奇。淸標今古邁。直道鬼神知。晩計甘耕野。閑情任賦詩。故人零落盡。衰病涕空垂。雙溪李梓</text>
<title>輓詩[權順昌]</title>,<text>凌霜氣節動人神。垂裕方看屬後身。名冠龍頭喧衆口。官聯豸角振朝紳。承家共喜螽斯慶。扇枕誰安鶴髮親。却恨吝萌時月際。存亡况復隔千春。權順昌 郡守</text>
<title>輓詩[南老星]</title>,<text>往時文采壯元名。蓮幕薇垣寵辱幷。蜀郡親存榮養備。宣城官罷舊痾嬰。浮生一夢傷心數。餘慶三兒尙後贏。回首南雲違哭塚。却慚交誼負幽明。雲谷南老星</text>
<title>輓詩[李行進]</title>,<text>正言公是壯元郞。洛下相逢言語香。却向天涯唱薤露。獨留諸子侍慈堂。止菴李行進</text>
<title>輓詩[金汝鈺]</title>,<text>屈指湖南士。風流自有人。鵬程初不利。蠖屈會當伸。奄忽今如此。悲凉且莫陳。遙憐死後淚。鶴髮照偏親。薇山金汝鈺</text>
<title>輓詩[閔光勳]</title>,<text>傾盖由來恨晩知。悠悠聚散苦無期。臺中舊職關西省。堂上慈親膝下兒。末路升沉渾一夢。平生福祿未全。可憐此日成千古。不耐幽明永訣悲。閔光勳 副護軍</text>
<title>輓詩[李迥]</title>,<text>箕城投紱歸來後。塞外覊臣始賜環。鄭重一書猶在手。別離三載未開顔。那知此日幽明隔。却望南天涕淚潸。想得泉臺無限痛。北堂誰着老萊斑。人間萬事摠成灰。可惜音容隔夜臺。何處靑山埋玉樹。屋樑殘月恨難裁。李迥 副司直</text>
<title>輓詩[洪處大]</title>,<text>橋門皷篋幾追隨。倐忽幽明便永離。堂上無依長吉母。天涯誰護彥昇兒。秖今蓮幕風流盡。當歲薇垣雅望推。他日山陽經過地。數聲隣笛不勝悲。櫟軒洪處大</text>
<title>輓詩[柳炫]</title>,<text>邈矣咸山會。存亡隔九原。大名高桂籍。直道動薇垣。世事浮雲變。家聲寶樹蕃。秋風無限淚。忍灑北堂萱。柳炫 完山人</text>
<title>輓詩[李文柱]</title>,<text>西州傳報解君龜。料得辭煩會就醫。天上修文疑有待。人間奇士說堪悲。難追舊日龍頭會。長痛玆辰鶴髮垂。古語曾聞仁者壽。不知冥府亦何私。江南二月寄相思。千里書回使我悲。良相忠臣名世子。淑人賢母大家兒。山靈有力收豪士。天意無緣奪俊姿。數郡諸賢來會葬。城崩三日怨齊眉。才子乘雲去未廻。深憎造物本多猜。縶官千里難奔弔。無路臨泉盡一哀。李文柱 郡守</text>
<title>輓詩[李士獻]</title>,<text>朋知零落可堪悲。况復今朝寫誄詞。八級聲名由第一。半生榮辱任差池。芝蘭庭裏春方爛。萱草堂邊日已馳。幸卜新阡連舊壠。定敎松栢互扶持。李士獻 參奉</text>
<title>輓詩[鄭好仁]</title>,<text>大賢之後稱家聲。鵠峙鸞停骨法淸。烏府英名風捲地。熊車仁澤雨隨行。依然下榻新知樂。奈此攀輀永別情。蘇井橘黃秋已晩。斷猿呼絶不堪聽。鄭好仁 府使</text>
<title>輓詩[金用礪]</title>,<text>天憐大節欲扶持。繼出賢孫緖業垂。三世英聲龍虎榜。一身恩渥鳳凰池。關西皁盖休歸日。堂上斑衣永訣時。瓜葛義兼知己分。白頭題輓哭吾私。金用礪 月城人</text>
<title>輓詩[李後膺]</title>,<text>浮世光陰五十春。向來遊迹已成陳。誰知馬鬣高三尺。曾是龍頭第一人。萬事卽今嗟莫及。大才從古志難伸。重泉想得無涯慟。堂有年深鶴髮親。李後膺 縣監</text>
<title>輓詩[盧亨夏]</title>,<text>金榜當年第一人。家聲仍與大名新。恩深驛路咸關日。喜動潘輿浿水春。從古屈伸看尺蠖。向來存沒慘輕塵。重泉此後無消息。堂上其如白髮親。盧亨夏 持平</text>
<title>輓詩[房明煜]</title>,<text>童稚情親到白頭。不堪陳迹已悠悠。一時聲價揚庭日。十載田廬閉戶秋。方賀聖朝容復職。豈知脩夜飮竆愁。令人最是潸然處。寂寞萱堂哭未休。房明煜 南陽人</text>
<title>輓詩[鄭知和]</title>,<text>湖南從古士林鄕。江夏尤稱舊姓黃。大節至今推乃祖。偏方自此樹三綱。忠臣赫業君能繼。才子英標世莫當。氣槩早追燕節俠。文詞且逼漢賢良。所期得道須經濟。何但將身要立揚。白雪唱來嗟郢路。南風歌處樂虞庠。天恩北闕龍頭榜。地望南宮玉面郞。淸議百年仍可賴。丹忱一飯未堪忘。從來平地潛機發。未遣明庭直道彰。得失無常從世態。閑忙隨分閱年光。重泉寃屈終能白。盛代行休一任蒼。搆廈共知無不可。分符暫出也何妨。咸關別後偏多病。浿水書來又悼亡。逆旅開顔重握手。沉痾纏骨暗銷腸。忽看前夜文星晦。俄報高岡彩鳳藏。嗟我風塵猶末路。覔君天地更何方。通家舊好今三世。同榜新懽亦一場。落月樑間疑是乍。斜陽笛裏怨還長。生兒已足傳家遠。有母何心厭世忙。一束生芻千里隔。哀詞凄斷不成章。南谷鄭知和</text>
<title>輓詩[崔攸之]</title>,<text>折取天葩第一枝。向來文采映當時。蒼蠅點玉驚深嚌。白日回光滌舊玼。浿水仁風春忽忽。龍山落月夜遲遲。秖應無限重泉恨。鶴髮高堂涕淚垂。苦寒蕭寺同襟日。永夜芹宮共榻時。多少悲懽成一夢。百年存沒淚雙垂。艮湖崔攸之</text>
<title>輓詩[晉用賓]</title>,<text>意氣軒昂最士衆。南中流輩莫能先。朝登九萬鵬程遠。暮見長楸驥足纏。作尹箕封才少試。傳家胤子繼多賢。西隣從此失知己。慟哭秋原聲激天。君爲少壯我衰病。今日安知作此詞。執紼荒原意寂寞。北風殘照割肌膚。晉用賓 南原人</text>
<title>輓詩[權聖源]</title>,<text>昔在南原府。初逢黃子輝。風期弘友道。琴韻感襟徽。接袂棲禪榻。聯裾闢講幃。誓心謝世累。瀝血走王畿。薄宦承家訓。巍科闡貢圍。當官思盡瘁。正事佇繩違。不料遭讒舌。終敎犯駭機。抱寃瞻邃闕。銜痛掩荒扉。實對須知己。虛心定是非。一麾榮便養。千里奉萱闈。聽訟分眞假。臨民見瘠肥。病中兒又逝。花上露先晞。周浦人將返。壺山客未歸。悲懽多不說。生死此相依。踽踽嵇工部。哀哀郝指揮。天年何短促。名位亦卑微。猶父喪同月。偏親壽過稀。空餘慈母線。誰着老萊衣。歎我纏公務。思君怨落暉。重泉無限淚。秋雨浸霜薇。權聖源 安東人</text>
<title>輓詩[李烴]</title>,<text>昔君年十二。負笈客京城。族系非強近。相依作弟兄。連床論古史。共被吐深情。文才雖未富。聰敏衆所驚。咀華心無倦。漸覺學海淸。分離還有數。兩地各沾纓。蓮榜傳藝譽。龍頭揭高名。巖廊知有器。大廈必作楹。薇垣初負謗。世路卽榛荊。自分林泉老。靑衫向北征。蹉跎困行李。晩廁關西營。堂中鶴髮在。纔展反哺誠。擯接忘身瘁。終悲二豎嬰。解綬歸鄕日。相邀暫留程。誰知天不假。一別隔幽明。甘旨將何托。芝蘭捴豪英。有才終無命。蒼蒼理難評。無緣奠一酌。題挽淚如傾。李烴 判官</text>
<title>輓詩[黃奉祖]</title>,<text>卓犖乘間氣。雍容席上珍。才華推地步。襟韻本天眞。早躍蓮池日。高翔桂苑春。文章山谷富。家業相如貧。栢府峨冠正。梅軒佩符新。專城孝養至。遮道惠化純。寶樹餘三子。仁齡只五旬。萱堂悲白髮。嫠婦怨蒼旻。行路尙揮淚。况吾同姓親。團圓知不復。匍匐恨無因。未卜他生會。堪傷後死身。知音泉裏隔。樑月倍愴神。古里牛岡遠。新阡鳳舞嶙。縻官違絮酒。題挽淚沾巾。黃奉祖 參奉</text>
<title>輓詩[金之聲]</title>,<text>顧我同心子。彬彬多文士。其中大者誰。平生有黃氏。孝友出天性。文章是小技。三年下董帷。舌耕竆靑史。長嘯驅墨客。直突屈賈壘。詩成金擲地。筆落花滿紙。橫行兩南間。高才人莫比。與我情最厚。自少許知己。前後科場間。幾多共行李。自言祖生鞭。吾當先着耳。高步折蓮花。太歲正在癸。光價自此多。丁丑始從仕。戊寅獻新賦。詞源三峽水。題名黃甲上。鵬程九萬里。歸來拜庭闈。堂上鶴髮喜。師儒拜未久。又賜南宮被。鵠立霜臺秋。危言不避死。其後我登第。拔引賴有爾。薄宦良可笑。久忝東西齒。枯魚過河泣。血淚垂三紀。君拜西京後。南北弦與矢。我當服闋初。復從博士起。是時君遞職。世事嗟已矣。臨分戒我言。切磋誠盡美。豈意此別後。中途失騄駬。誰云仁者壽。天道可難恃。叔度今不在。袁闈竟無倚。上有七十親。誰能奉甘旨。遙知泉下魂。亦應念天只。哀哀子三人。痛哭梁山裏。臨終不得訣。此恨猶未已。我今佩銅魚。未免簪組累。雖還故鄕社。何人靑眼視。蕭條楊子宅。可憐餘故址。名位不相稱。抱寃知何似。北幕空揭號。南湖竟作誄。擬托白也懷。將弔鏡外涘。牙琴絃已絶。此生更何俟。旣失朋知憐。將念臥桑梓。一曲薤歌中。呑聲愁不止。金之聲 縣監</text>
<title>輓詩[許國賓]</title>,<text>國有無雙士。人稱江夏黃。靑雲鵬路遠。丹穴鳳毛光。雅操冰壺潔。心腸玉尺剛。薇垣承雨露。白簡澟風霜。直道招讒謗。端居待激揚。穎川新政化。臺閣舊封章。壯志違平素。昇沉信彼蒼。三槐傳舊德。玉樹繼餘芳。一疾緣憂國。千金未試方。龍歸雲慘澹。鶴去月凄凉。夙籍葭莩義。曾薰蘭蕙香。誰知邦國瘁。忍見哲人亡。落羽增驚骨。生芻倍斷腸。幽明不盡恨。無語意蒼茫。許國賓</text>
<title>輓詩[房明烜]</title>,<text>方丈衆山宗。蓼水千頃碧。山水之所會。淑氣欝磅礴。今君得之專。骨相不凡俗。丹穴弄瑞羽。淸冰出萬壑。文章乃餘事。孝友是家業。一到蓬萊上。書名丹桂籍。風雲入壯懷。星辰如咫尺。方要補衮職。秉筆彤樓側。世情忘殊異。靑蠅點白玉。行藏隨用舍。得喪無喜慽。家貧學益富。身竆志愈確。奇才豈虛老。起廢由天澤。牛刀姑試可。箕城任字牧。百里獨太古。治效冠今昔。實佇外庸訖。卿相可俯拾。浩然解簪紱。歸來卧茅屋。大夢倐已覺。痛哭幽明隔。寂寞暮山下。悲凉餘古宅。上有鶴髮親。下有妻孥弱。魂兮若有知。捨此將安適。昔余蒙許與。忘形情義篤。羲易慕斷金。詩雅詠伐木。池塘落花時。古龍秋月夕。負笈長相隨。歌詠雜戱謔。勖此靑松心。擬保百年樂。將老失知音。悲懷焉可極。事往成千古。怳如風前燭。豈獨哭吾私。永貽朝野惜。厚夜不復瞰。九原難可作。傳家有三好。餘慶定不乏。題詞替執紼。有淚沾胷臆。房明烜 南陽人</text>
