<title>江上觀漁 十三歲作</title>,<text>蒻笠蓑衣釣艇孤。淡烟踈雨暮江途。渠心只解求魚去。肯識人間有畫圖。</text>
<title>牧牛兒</title>,<text>牧牛兒牧牛下平沙。平沙漠漠春草綠。江雨霏微斜復斜。</text>
<title>哀幼妹</title>,<text>自失慈顔後。相依五弟兄。如今爾又死。同病我能生。藳殯靑山暮。春花白日明。家君尙憂病。暗哭獨呑聲。</text>
<title>登覺華後嶺</title>,<text>登臨太白送長眸。海外羣巒列戟矛。頭上四三天北宿。眼前七十嶺南州。隱仙庵古煙霞老。藏史山深日月幽。興到高歌歌激烈。不關人世百年愁。</text>
<title>敬次伯父韻。奉呈叔父海南謫居。</title>,<text>南樹經霜葉盡飛。逐臣天末未言歸。木蘭有露何曾飽。秋藕如船不可衣。湖海百年靑眼少。嶺鄕千里素書稀。浮雲錯莫迷西北。泥詔何時下紫微。</text>
<title>三從兄 葎 輓</title>,<text>高祖玄孫四十人。吾兄至行有誰倫。淸踈雅格癯山澤。孝友深誠質鬼神。田地本原明得盡。家庭行事粹而純。堂萱嬰疾當凝沍。寸草殫心欲報春。執爨分勞贒婦在。窮苦成疾宿痾因。夢炊已訝天無宰。肓竪還驚歲在辰。華表鶴歸千古柱。延平龍會百年津。一男一女零丁甚。三歲三喪哭泣頻。巫峽哀猿啼夜月。沙汀斷鴈叫秋旻。都將門戶無窮痛。薤露歌成淚滿巾。</text>
<title>賀昌言生子</title>,<text>君應昨夜夢長庚。報道階庭寶樹生。信是麒麟元有種。欲知英物試啼聲。</text>
<title>向叔父迎日量移所。午秣界村。</title>,<text>午秣海夫店。驚濤拍短簷。藿娥禿無髮。漁丱老生髯。菜進防風草。羹調在釜塩。滄波杳極目。雲外萬颿尖。</text>
<title>舟渡兄江。望大松謫所。</title>,<text>兄江東蹙動深坤。斜日揚舲渡海門。隔浦煙生槐樹綠。舟人說是大松村。</text>
<title>到松驛謫寓</title>,<text>天地悲歡骨肉心。枕邊偸目試容音。還憐四載涪州雪。不向程公髩上侵。</text>
<title>海婦詞</title>,<text>易得千金寶。難除一日憂。亂檣天外簇。何處是郞舟。</text>
<title>遊東都。過八判書洞。</title>,<text>喬木千尋老大樗。悲風蕭瑟動荒墟。却將訪古騷人淚。先吊新羅八判書。</text>
<title>過新塘薛弘儒墟</title>,<text>嫩峯蒼翠上暾初。誕降弘儒尙有墟。村童亦解千年事。坐說花王諷諫書。</text>
<title>西城聞鳳德鍾</title>,<text>羅王鍾虡國南門。閱盡滄桑帶燒痕。千古廢興無限恨。數聲哀怨訴黃昏。</text>
<title>南樓。望金將軍庾信墓。</title>,<text>匣中龍釖吼腰間。座上蘇郞席不安。英䧺壯烈今安在。秋雨荒原石獸寒。</text>
<title>烏川書院。望圃老靑林遺墟。</title>,<text>烏院淸秋月。靑林薄暮煙。滄波東海上。遠憶魯仲連。</text>
<title>松浦秋思</title>,<text>步出荒村外。悠悠遠客愁。烟生江浦夕。月上海門秋。鄰叟供新稻。官人索大榴。一聲何處笛。隔水有歸牛。</text>
<title>雪川亭次韻</title>,<text>雪川亭在雪川潯。脩竹風來爽滿襟。逈野孤村生暝色。亂山寒樹起秋陰。千年文物東都古。七世交情北海深。忙道朅來還草草。不知何日更登臨。石逕盤盤車馬稀。白雲晴晝逗山扉。淸秋過客湘濱至。薄暮行商海上歸。大野日暄秔稻熟。前溪水落蟹螯肥。園禽見我不飛去。慣識主人無俗機。</text>
<title>秋夜聽吹簫</title>,<text>靑山罷霧雨初晴。碧落無雲月政明。深巷人歸譫犬語。平湖魚躍睡鳧驚。四隣砧杵生秋意。萬里波濤碾夜聲。何處洞簫吹一曲。枕邊挑起故鄕情。</text>
<title>辭松驛謫寓。書呈短律。</title>,<text>欲在庭闈遠。將還謫寓孤。一身難兩適。千里有誰扶。毒瘴看逾壯。恩波苦不紆。天涯無限意。臨發更踟躕。</text>
<title>靑杞蝟</title>,<text>靑杞峽深不宜穀。老翁種瓜荒山麓。瓜葉緜緜瓜花盛。五月六月瓜子熟。日月山中石窟蝟。滿身生刺如皁角。暗入瓜田葉密處。齒囓瓜蔕背負去。翁不賣瓜瓜日小。誤向南隣嗔惡少。肩掛綯囊將摘瓜。一瓞僅存三兩箇。拄杖昂首屢嘖舌。謝送朝來買瓜者。山峽初秋霜降早。盡拔瓜蔕委田道。歸家計數賣瓜粟。一半又爲碩鼠啄。翁乃仰屋長歎息。奈此官家逋欠糓。蝟兮鼠兮胡忍此。我且凍死英陽獄。</text>
<title>送徐郁哉 文錫，景範 疇錫 歸忠州</title>,<text>東方風氣異中州。足從師古道休。徒識楚人曾北學。更見徐子此南遊。峩洋一世知音少。湖海三冬講業優。歲暮思親歸意促。嶺雲江樹使人愁。中原遊子返鄕山。竹嶺參天道路難。南國寒梅當臘月。北風飛雪滿辰韓。挑燈軟語襟懷露。撫劒高歌意氣看。徒步去來重繭苦。計程何日過金灘。歲暮南州客意忙。雙筇明日出丹陽。江流太古龜潭壯。石坼夸娥馬棧長。他日相思春樹杳。今朝話別臘梅香。靑天知有南飛鴈。莫惜千金字數行。</text>
<title>過錦城壇。訪鴨脚樹。</title>,<text>夜宿白雲洞。行過霽月橋。寒天尋古木。朝日趁晨樵。竹水源派逈。滄桑歲月遙。行人問往躅。野老說先朝。鴨脚抽新蘖。龍鱗抱舊燒。枯榮邦國事。興廢邑童謠。物性寧如此。天心本自昭。淸飈吹白日。黛色上蒼霄。夜雨生靑蘚。春風長綠條。錦城栫棘地。寒影看搖搖。</text>
<title>送人入濟州</title>,<text>方丈蓬萊恣意搜。靑藜明日向瀛洲。平生久負三山債。六十猶輕萬里遊。天外冷風吹鶴背。海中香霧隱鰲頭。東巫小峽瑤池上。手折碧桃思我不。漢挐高聳入雲冥。千里遙分一髮靑。別作東方荒服鎭。遙看南極老人星。天連滄海波濤渺。春老瀛洲藥草靈。此去政過仙子宅。幾時歸誦兩凾經。耽羅一域自羅收。聖祖置官三百秋。地産驊騮同冀野。家封橘柚似楊州。淸風樓逈集仙侶。明月浦深藏賈舟。浪迹莫從牛島去。晴天雷雨使人愁。</text>
<title>義牛塚</title>,<text>朝過義牛塚。暮過義狗塚。短碑一尺白日煑。秋草靑靑生古壠。歎息上馬向草谷。回看金烏天畔聳。</text>
<title>善山道中。望金烏山。</title>,<text>卓立亭亭江水涯。滄桑閱盡尙嵯峩。海東共戴朝鮮國。山下深藏冶隱家。松竹三冬凌雪霰。林泉千古老烟霞。巋然砥柱中流在。遊女行歌山有花。</text>
<title>暎湖道中口號。與李季常 時觀，雲鄕 時龍。</title>,<text>黑壁臨江立。丹楓照水明。一秋爲客苦。三日與君行。日落將軍廟。煙生討捕營。君家酒應熟。今夜醉東城。</text>
<title>玩樂齋。次老先生韻。</title>,<text>柴扉寂寂小堂虛。徙倚溪山欲暮初。千古石壇明月在。東林叢桂影扶踈。</text>
<title>天淵臺</title>,<text>晴日登臨江上臺。江臺晴望思悠哉。羣山點點暮天遠。大野茫茫春水來。道在眼前觀活潑。身超物外絶浮埃。長歌六曲獨歸去。玩樂齋高林逕開。</text>
<title>孤山</title>,<text>孤山亭上人不見。孤山亭下滄江流。滄江面面蒼厓立。蒼厓影落滄江洲。我向淸凉到孤山。呼舟乃作鏡中遊。煙波淼淼白𪆽飛。擊柁沿洄歌且謳。歌且謳。我思古人心悠悠。江上至今留勝賞。鶴歸華表三千秋。沉吟下舟獨歸去。汀草靑靑無限愁。</text>
<title>淸凉山月歌</title>,<text>淸凉之山何奇哉。秀色橫空碧崔崔。雨洗淸凉晴月出。靑天萬里纖雲滅。月照淸凉十二峯。仙都歷歷玉芙蓉。鳴球響出月明中。珠宮貝闕光玲瓏。我見明月不自由。中宵獨上明月樓。明月高樓四望開。桂樹影轉淸風來。雲袂飄飄空中擧。怳疑驂鸞入蓬萊。我招孤雲紫霞酒。酌酒對飮蓮花臺。東窖金生亦追陪。孤雲酒後顔微酡。共賦淸凉山月歌。金生筆法天下無。揮毫寫出騰龍蛇。山祗連蜷來如雲。欣欣鼓舞相婆娑。夜深露冷二仙去。明月蒼蒼掛碧蘿。</text>
<title>丹砂</title>,<text>淸凉歸路接丹砂。高壁淸江江有花。婦饁兒耕春晝靜。仙區滋味在農家。</text>
<title>漢城至日</title>,<text>豆粥饅頭冬至回。漢陽城遠首空擡。千官釖佩盈朝入。八路車書賀節來。天地日長唐掖線。山川雲動魯公臺。家君爲客幾時返。蒼雪齋寒近臘梅。</text>
<title>白雲山 七絶○完平曾孫李都事仁復擢第。有感而作。</title>,<text>遑迤白雲山。廣麓有衆墳。問是誰家葬。完平府院君。墳在廣麓前。墳在廣麓後。墳在廣麓左。墳在廣麓右。完平衆子孫。長孫最俊良。朝爲金吾郞。暮爲探花郞。平明飮紫醞。騎馬歸庭闈。白玉裝馬鞍。黃金餙馬鞿。父母皆懽欣。宗族咸來聚。奉子見祖廟。引子祭祖墓。酌酒灌白茅。解袱展紅紙。榮光何赫舃。祖考神靈喜。行者釋其擔。艶歎皆動心。人言探花郞。不久爲翰林。</text>
<title>仙遊亭晩興</title>,<text>處士在時宅。仙人去後亭。洪厓當谷口。江水裂山形。引領淸風世。閒行細雨汀。忽聞吹玉笛。遙向鶴邊聽。</text>
<title>落淵</title>,<text>泗濱寒雨濕征袍。藜杖經行石上臯。九曲遙窮千嶂束。雙厓中坼一江高。雷霆奮薄風生壑。日月冥濛雪噴濤。仍過隔塵前嶺去。怳疑騎鶴訪仙曹。</text>
<title>客舘夜雨 時九兄莆病卧慶山</title>,<text>春雨夜連城。雨中芳草生。五更孤館夢。千里故鄕情。人命天應在。吾心燭共明。何時一罇酒。歸話水樓晴。</text>
<title>慶山西城</title>,<text>一上西城上。望鄕多苦顔。雨晴三郡野。雲起八公山。去路連天直。征夫幾日還。我車非不北。憂思滯江關。</text>
<title>悼亡篇</title>,<text>九兄之亡。京嶺士友莫不惜之。其葬也。爲詩文哀之者甚多。率皆稱道其學行文詞。上以爲儒林憂。下以爲私門愍之。嗟呼。九兄年三十五而卒。攻文數十年。不成一藝以聞於世。何其名之遠知者廣如是哉。十八弟萬作悼亡若干篇。無一語及學行文詞。詩意悲凉。時有怨憤發於遇境。覽者第觀其悲凉怨憤爲何事也。陰陰夜光寒。凄凄雨灑帷。唇纊了不動。待甦更何爲。呼奴招斷魂。招魂覆君屍。淹留欲偕歸。見此當如何。故鄕三百里。公山逈嵯峩。煩冤不可訴。心膓若受戈。呼僮夜理屨。明曉當送訃。索紙將作書。欲書心驚懼。潦水深無極。幾日到庭闈。庭闈雙老親。妻子待君歸。待君君不歸。聞訃復如何。念此肝膓裂。抱膝涕傾河。君亡經一宿。家僮帶書至。是君父母書。書以三兒寄。上言憂惟疾。下言速反面。二兒執書泣。一兒已無見。送訃姑未達。猶應待君歸。人子死於家。有親亦何悲。復魂已三日。無衣不能襲。死者復何知。生者但嗚悒。君家自有衣。路遠何由致。慈仁大同木。不瀚作衣被。麁儉未堪用。觸境徒酸辛。不遇慶山倅。輕煖難附身。慶山賢太守。救死不待干。日本五花糖。漢陽九味丸。及至病不起。新袴裁白紈。招呼雲門僧。經紀運喪事。刳竹造喪車。紙箔畫獅子。是兄積善報。可但太守義。薄木斂死人。竹轝紙餙具。㫌翣出西城。蒼茫首鄕路。君扇納鞍囊。君冠着奴頭。來時所騎馬。悲鳴行且留。時經英童雨。凄慘河陽野。擧首望鄕邑。春靄杳高下。遞肩河水渡。午上河陽縣。君家執爨婢。下馬袖遮面。不知君喪至。將向慶山去。擧頭已殞絶。良久不能語。自言婢主家。送婢去侍病。聽此方寸燬。但覺哀淚逬。行到小馹驛。相逢庶族老。亦言診病來。聞訃花山道。停柩灌莽裹。痛哭沙水汀。喪亂逢骨肉。握手審容形。生者尙視息。奈此長逝人。逝者亦已矣。奈此雙老親。扶轝已二日。午憇山雲郊。山雲多故舊。操文奠時肴。盥水焚紫檀。稱酌灌白茅。俯伏起再拜。餒鬼倘饗此。夫何十日內。待以鬼神事。平生倚仗者。不意今如是。夜宿義城邑。朝過孝子門。續報孤兒行。已到蘇湖村。蘇湖隔一嶺。此嶺難遽踰。踰嶺望莽蒼。多人扶哀孤。孰不遭親喪。此境不忍說。哭死每如此。久已無黑髮。北上二百里。夕到映湖汀。夜宿石首庵。曉過燕尾亭。午秣甕泉驛。暮投北坪里。明日當到家。何以堪當此。宗族咸迎哭。苦痛腰膂絶。悔玆有知覺。羡彼木與鐵。酉谷靑巖亭。直對扶轝峙。此峙不忍踰。𨓦迤入東里。丹㫌導素輴。村氓亦攀泣。歸馬戴空鞍。哀鳴尋廐入。改木旣易斂。各自歸庭闈。父母喜吾歸。妻嫂喜吾歸。右出哀 十二首喪來手拍籬。喪入頭叩和。叩和君不聞。少婦奈若何。昔君出遊日。入門告歸期。期在二月旬。戒婦供夕炊。何知二月旬。是君客歿時。家廚自有鼎。欲炊爲阿誰。羡彼蘇卿婦。夫壻大困歸。有父勿遠遊。有母勿遠遊。遠遊十數日。永訣千萬秋。昔子辭庭下。綵服乘黃騶。去向南州路。戰藝荊闈裏。父母送子去。望子占解試。不謂返面日。㫌翣擁素輀。早知有如此。敎子業耕菑。亭前老楠樹。軟葉初靑靑。阿誰枏樹下。暗哭坐中庭。是君伯哥兄。痛結原頭鴒。低聲不敢高。意恐父母聆。拭淚入庭闈。哀至還又然。涕唾沁庭沙。處處乾如錢。我愍往慰諭。對坐亦泫漣。君有八歲女。嬌笑喜嬉遊。自從失爺來。雙眉常帶愁。縱不擧聲哀。悄悄無懽意。厭逐舊儔侶。如有罪在己。方知昔嬌嬉。有父有所恃。况是在襁兒。無知諒孔悲。少小失母人。感念涕交頤。娶子當親迎。邀婦當及時。見舅入殯門。死舅有何知。無由侍羹湯。但自供蘋藻。婦是淑明婦。家道庶持保。英靈倘不昧。悲喜兩相倂。如何東方俗。娶子不親迎。寄語娶子人。及時邀新行。右歸哀 五首</text>
<title>池亭夜卧</title>,<text>池亭夜寂寂。初月下西嶺。幽泉乍聞聲。松楠微有影。默念平生人。此時倘相接。初疑上橋來。却似緣堦入。終然無所見。右袖欲全濕。</text>
<title>松月齋李公 時善 輓</title>,<text>楓泉深洞有高士。松月淸齋超世氛。編摩歷代興亡蹟。探討先天象數文。郢中白雪調誰和。谷裏幽蘭香不聞。明時豹隱眞君子。老職龍驤副護軍。天仙來作儒仙久。九十一年人世留。笑看滄海桑田變。夢與羲皇太古遊。韶容不染塵埃色。道骨渾如水月秋。尻輪飈擧杳冥去。蕙帳啾啾猿鶴愁。孤山南嶽與愚丁。向日儒宗次第零。先生獨隱南山霧。後學方瞻北斗星。如今泰岱一廵遠。從此雲林千古扃。碧山晴月松間上。猶想高人舊典刑。</text>
<title>院齋。次東坡定惠院月夜韻。</title>,<text>北牕刁刁不周風。獨起開牕寒院夜。更深人語斷廚間。月午樓影蟠樹下。廣庭飛沙白同流。晴空如水淸方瀉。煙薰獸罏小榻香。雪壓烏竹東園亞。自知吾人有淸福。非是天公爲暫借。文章灝灝千回讀。世事悠悠一倂謝。良宵且作風月主。麗澤相參蘭芝舍。百事料理本咬菜。三餘咀嚼當啖蔗。諸賢立志問如何。大人名言諒足怕。世上奔趨夸毗人。直欲高聲一大罵。</text>
<title>騎牛向昌坡</title>,<text>不識騎牛好。今因無馬知。煙郊看漠漠。春日共遲遲。細竄詩全穩。慵眠夢未危。仍思甯武子。興在叩角時。</text>
<title>曉雨</title>,<text>春曉山鳩恰恰催。砌篁鳴雨隔牕來。田家久切雲霓望。不說東園有粉梅。</text>
<title>仙槎客邸。次老杜秋興。八首</title>,<text>九月淸霜凋桂林。仙槎館外竹森森。江流近海秋猶漲。峽峀連天晝易陰。萬里蓬壺輸遠目。百年書釖負初心。卧來一笑無人解。暗數南郊午夜砧。樓下淸川樓影斜。繞墻官菊日看華。雲沉羅代防倭堞。水濶張生溯漢槎。絶峽秋來多海賈。扶桑日出聽衙笳。何由一到蓬萊島。擷取瓊瑤滿樹花。東岑曉上候暾暉。海色滄滄風力微。縱有黑雲交蔽障。終然黃道自騰飛。同遊拭目快爭睹。勝賞諧心欣不違。珍重主人新釀熟。歸來一歠左鰲肥。萬事無心厭着棊。羈遊嶺海自憐悲。艱難備閱喪威後。氣節多慚妙少時。蓬島入望仙路近。花山回首客行遲。仍思綵服趍庭日。閒坐書齋讀左思。故園西望隔重山。無事棲遑邑里間。人世幾時桑變海。村閭隨處竹爲關。使君解榻忻迎客。閽吏開門慣識顔。收取嶺東秋景富。騷壇旗鼓指期班。淸晨步上小岑頭。不碍東南萬里秋。滄海接天還動魄。白雲回首自生愁。知幾遠浦飛飛鴈。無事中洲泛泛鷗。千古居夷遺歎在。不妨東訪薩摩州。木獅追想異斯功。猫鼠傳稱在島中。螺髻三峯浮海水。琅玕千挺動秋風。長鯨噴雪連天白。曉旭騰霞挾蜃紅。鍾塔至今誰見得。扁舟來往有漁翁。衆壑奔流逈逶迤。涓涔東控海棠陂。星涵析木恒臨次。日碾扶桑不碍枝。販取魚盬秋鹵咽。載將繩擉曉舟移。應有大鵬搏翼遠。重雲萬里見天垂。</text>
<title>留別金敬伯 聖欽，振伯 聖鐸。兼示昌言 謩，成甫 萬 二弟。</title>,<text>先師葛庵先生棄承學。已十有八年。而官銜還給之命。累降累沮。當宁卽位之初。特命復官。又爲黨人所尼。金敬伯振伯以當日及門之賢。受南中長德諸公之戒。緘章西上。二弟昌言，成甫實與之俱。盖將以暴己巳而辨甲戌也。不佞有疾徑歸。逆旅分張。意緖黯然。遂以近體一律留別。先師本意在扶倫。二䟽忠謨質鬼神。玷玉蒼蠅敺不得。照盆白日見何因。諸賢自盡生三義。聖主方推視一仁。應識此行伸積欝。歸時花暖嶺中春。</text>
<title>伏閤累日。未登徹。不勝憂慨。賦詩道懷。</title>,<text>衷情欲訴路無因。飛牌傳呼又報申。聖代恩波隨處足。斯文冤欝幾時伸。毛生副牘勞閽吏。淚濕團袍愧市人。剛羡丹門門外燕。等閒飛入紫宮春。</text>
<title>九馬棧</title>,<text>緣雲脩棧逈盤廻。倦客垂鞭信馬來。萬古江沉安老石。一春花發降仙臺。人生得志誰能保。世路勞形亦自哀。西望龜潭東雪洞。冥棲淸賞思悠哉。</text>
<title>虎溪道中卽事</title>,<text>江洲四月草萋萋。日暖風和上虎溪。無數落花飛石逕。趁香蜂蝶繞驢蹄。</text>
<title>過輞川</title>,<text>仙閣丹靑隱水煙。溪山花木揔依然。獨憐摩詰風流盡。掩淚斜陽過輞川。</text>
<title>川上感吟</title>,<text>徵君昔日賦黃花。學士秋風戒遠車。一自二賢歸大夜。白雲潭月屬誰家。</text>
<title>拜金內翰 世鎬</title>,<text>明時內翰老先生。病起尙能雙眼熒。麁飯午時方一食。晴牕披藳竄碑銘。</text>
<title>拜李密翁 栽</title>,<text>錦里先生朝不食。蒲團日午抱書眠。客到開門始起坐。聲如金石色充然。</text>
<title>宿靑城書院</title>,<text>百世松翁廟。蕭蕭庭宇淸。入門踈竹動。憑檻遠江明。自爾塵喧凈。悠然意趣成。要看石門勝。暮入舊靑城。</text>
<title>石門亭</title>,<text>犬吠白雲逕。東廂僧杵鳴。有詩悲喪質。留約許分星。峻節靑岑鬱。高風洛水淸。無由覩夙昔。獨倚石門亭。</text>
<title>舟發檜津。夕次道南</title>,<text>淸湖十里夕波鳴。平櫓靑山影裏行。來到詠歸門外泊。配星殘月近曛明。</text>
<title>月巖書院感懷</title>,<text>江水滔滔去不歸。江洲綠草政芳菲。星軺原隰幾時返。回首天南來鴈稀。</text>
<title>辛丑冬。伯父有高郵之行。盖爲一遊楓岳。償平生宿債。或以暮年微官當寒遠役爲言。輒賦一律。解伯父之意。謝或人之言。</title>,<text>伯父暮年還記馬。窮冬何事動征鑣。蓬萊日月羣仙窟。桓穆山河萬歲橋。爲有一生逋債宿。不辭千里險途遙。此行擬撰龍興頌。歸被絃歌報聖朝。</text>
<title>抱川道中</title>,<text>悠悠背京闕。去去向邊陲。峽市先晡退。關商趁歲歸。松楸徐氏墓。絃誦白沙祠。轉覺鄕山遠。羈遊興緖微。</text>
<title>鐵原道中</title>,<text>前路遙連北陸脩。平原西望黑金州。弓王去後千年事。騷客編來一樣愁。出戶肯牽鄕土戀。隨緣且作海山遊。不妨佛見峯頭雪。滿撲羊毛半弊裘。</text>
<title>麥坂</title>,<text>麥坂有如此。魄𢥠不可臨。陰陰坤竇坼。窅窅鬼門深。落日行商怨。窮冬遠客心。慣看平地險。何用浪霑襟。</text>
<title>鐵嶺</title>,<text>朝發銀溪驛。晡登鐵嶺關。雪崩知鹿過。叢亞見人攀。浩蕩禺强海。迷茫靺鞨山。於玆爽心眼。不用枉摧顔。</text>
<title>次伯父韻</title>,<text>鐵嶺高高謁北辰。大荒風土望中新。關鷹暮入靈龜塔。朔雪晴連熟女眞。棲屑百年常作客。經行半日不逢人。長安回首歸雲遠。敬吊靑州古逐臣。緣雲穿雪爲攀躋。高處方知斗宿低。直北胡山生隼鶻。望中沙海闘鯨鯢。周王迹遠風煙濶。和叔都深歲月迷。自笑書生隨馹後。弊衣還涴鐵門泥。登登上鐵嶺。已背各連城。故國千餘里。京都五日程。海雲迷戍堡。關雪少人行。此地無門尹。憑誰道姓名。</text>
<title>道中</title>,<text>長路何爲不自疲。遠遊眞覺爽心期。山蟠五百龍興國。水擊三千鳥化池。多謗敢言能子弟。解詩方免俗男兒。烟雲馬首皆新料。頭上風巾一任欹。</text>
<title>和原驛</title>,<text>歷陽東望濬原松。黛色遙分雪野中。渤海風雲迷舊邸。歲時香火展眞容。興龍往事有江水。走馬何年來古公。湯邑至今關塞壯。長安一路報平烽。</text>
<title>龍興江</title>,<text>鶬鶊淵遠發源長。蝙蝠川深下大荒。北紀千年橫紫塞。東流一派接銀潢。江雲曉擁枌楡社。海日晴垂湯沐鄕。龍去鼎湖三百載。承承十八聖神王。</text>
<title>送李一初 時沆 赴江華長寧殿任所</title>,<text>龍馭賓天歲月徂。百年何處更攀鬚。今朝送子朝眞去。始識江都勝鼎湖。江都形勝自天開。雉堞連雲瀛海回。君去南樓休縱飮。當時風雨甲津來。</text>
<title>西湖舟中。望露梁。</title>,<text>西湖形勝似杭州。溢眼繁華物貨稠。亭觀參差臨水府。帆檣絡繹接蠶頭。長眉叟去有新月。深目人來餘古邱。漠漠江南芳草綠。菱歌一曲解行舟。</text>
<title>楊花渡</title>,<text>遠峀微茫夕照啣。楊花渡口水如藍。皇華勝蹟憑誰問。閒棹扁舟過孔巖。</text>
<title>舟中望幸州</title>,<text>滔滔江漢向西流。權慄崇碑古幸州。盪槳乘潮下金浦。煙波極目有漁舟。舟中南望桂陽山。伯父詩篇天地間。江上短碑今不見。淸風颯颯水西灣。戊寅秋。伯父監漁幸州金浦之間。漁戶爲立碑頌德。江上人言國朝三百年。漁官有碑。惟權直長一人。</text>
<title>鑿橋</title>,<text>天生漢水通西海。八路漕舟相往還。可笑㓒門金相國。當年枉鑿富州山。</text>
<title>明陵道中感懷 幷序</title>,<text>丁酉春。先大王將幸溫陽。先君方寢疾京邸。謂聖上春秋已暮。血氣不旺。不宜輕試熱泉。欲上䟽爭之。病勢已無可爲。適醫官李時聖問疾而至。亦言將上䟽請止幸。出示袖中䟽本。時先君已不能自力起居。而忽蹶然起坐。執時聖手曰。內醫諸員。專事逢迎。無一人爭執。今吾子能爲此䟽耶。因感歎流涕。未旬日。先君棄不肖。而車駕竟幸溫。後四年。仙馭賓天矣。瞻望園寢。倍切孤露之感。敢賦絶句。道區區哀慕之忱。明陵松栢已蒼蒼。瞻望雲鄕淚滿裳。尙憶梁山風雨日。三春車駕幸溫陽。</text>
<title>望松岳山</title>,<text>巴陵西北古王州。松岳蒼蒼天際浮。覇業蕭條五百載。漕船來入漢江頭。</text>
<title>挽金仲愼 謹行</title>,<text>淸凈無營罕笑談。貞儒還似老瞿曇。風徽峻正傳瓢隱。繩墨森嚴見葛庵。半世相推心獨仗。老天偏嫉理難諳。文章命達休須說。六咳終無繼姓男。</text>
<title>河回十六景</title>,<text>日出橋影西。日斜橋影東。時有往來人。去踏江中虹。南浦虹橋翔空頭尾直。近沙頭尾低。催搏乍緩矯。閃入水東西。平沙落鴈江浦凈松林。江天初霽雪。應有鶴驚棲。空中飛玉屑。松林霽雪昨日楓林靑。今日楓林赭。應知秀峯頂。一夜丹霜下。秀峯霜楓雲氣墨淡均。巒頭靑隱見。踈踈遠志芽。滋雨應葱蒨。遠峯靈雨江頭垂釣人。豈是忘機者。孤立綠苔磯。風標絶蕭灑。苔磯垂釣赤壁頫寒江。歌聲度江水。不知唱歌人。解識盈虛理。赤壁浩歌一點微明火。搖搖逐水湄。夜深沙語聞。政是得魚時。江村漁火西林忽幻紗。霞縷縈沜曲。江天落日時。齊飛與孤鶩。水林落霞孤舟橫日夕。寂寂渡頭空。道上往來者。能知弘濟功。渡頭橫舟花山聳半天。明月風吹送。何處最先照。玉淵隣翔鳳。花峀湧月縈紆一線路。高出煙雲表。遙知棧上人。步步心應小。道棧行人蒜山白雲生。雲生更雲宿。非惟卷能舒。作雨沾東國。蒜山宿雲朝炊復夕炊。炊烟靑不斷。依依栗園樹。映掩輕紗幔。栗園炊烟犇流欲盪天。兩茫無際。不有立巖屹。誰能挽傾勢。立巖晴漲欲知水淺深。江中看馬巖。馬巖層濤立。請勿下瞿潭。馬巖怒濤</text>
<title>甲辰二月。密翁入春陽。酹叔父持憲公几筵。會龜山丈人於伯父之室。校刪其先先生遺集。臨行索別語。牽率書呈。</title>,<text>先生已衰邁。鞍馬趁春暄。徐絮趍東峽。曾裘上北原。仍過蒼父宅。復迓李翁轅。氣味眞蘭室。鬚髮儼綺園。淸齋開筆硯。先稿訂銀根。爲是謀剞劂。猶堪洗冗繁。叨陪諸老座。粗涉大方門。遠業箕姬法。遙波泗洛源。發揮羣旨晦。昭揭衆眸昏。慷慨尊周意。分明訟郭言。世人時竊議。斯集未曾繙。政急刊傳廣。誰知德義尊。古涂榛莽暗。時變雲雨飜。腔血違排閤。離光照漏盆。斯文憂豈少。世事涕空痕。尙幸全書在。兼看令子存。校讐思節約。徒弟與勘論。且發微言秘。宜關衆吠喧。農家春令半。歸騎錦湖濆。悵望情何極。攀裾暗動魂。</text>
<title>挽李汝剛 八絶</title>,<text>海內亦云廣。英才非不多。科名互牽奪。世道近如何。未見錚錚鐵。同趍靡靡波。此時君又逝。憂思一悲歌。曾從父兄後。解惜法門衰。棄箸聞哀日。霑衣問故時。旅魂歸豈必。吾道去逾危。忽忽忘言笑。孤懷只自知。溫然一片玉。無玷豈須磨。已得傳家鉢。行操入室戈。吾儕方倚切。鬼物奈猜何。摘埴他年事。私憂涕自沱。曾讀昌黎集。深憐十二郞。純明還命薄。生死各他鄕。忍說妻兒痛。偏敎季父傷。密翁今日意。千古共悲凉。</text>
<title>馬上口占。呈趙諫議愁州之行。</title>,<text>太白岡頭一鳳鳴。鳴聲驚動洛陽城。歸途竹嶺擡雙眼。南國山川分外淸。豆江千里暮雲平。夫子明時又此行。憑問愁州諸學子。何人解識李先生。長白山中多白樺。粧弓仍復覆人家。由來燥濕皆無變。不怕胡風送雪花。抗䟽投荒日。初聞膽氣麁。相逢公自若。還愧我非夫。雪嶺參天立。藳輿背日驅。離魂隨玉玦。直到滿河隅。佇立田頭磧。望公千里行。北風吹短髮。西日趲嚴程。不愧君臣義。堪悲父子情。中途相別處。想得淚沾纓。先生玉川曲。冬夜卧無衾。寒苦尋常耐。風霜豈敢侵。彌堅松栢操。不輟芰荷吟。𨀉待南還日。文章更典深。</text>
<title>心目歎</title>,<text>不識朱翁眼何似。也應不是雙瞳子。不識朱翁心何似。也應知是一寸心。我亦有此心與眼。如聾如瞽良可慚。</text>
<title>次呈東厓李丈 浹</title>,<text>小齋淸絶凍泉隈。騎馬城東舊客來。松氣逾看霜後翠。梅心直跨臘前開。寰中一任風雲變。靜裏渾忘歲月催。世事祗堪寬着意。杜陵何必老停杯。</text>
<title>酉谷雜詠</title>,<text>乙巳二月二十一日。伯父坐雪齋前楹。萬侍立東階。公顧眄溪山。諷詠輞川雜詠。盛道其調致玄淡。萬請倣輞川體。賦酉谷雜詠。公笑曰。中丞絶句。靑蓮殆不能及。豈今人所可易倣哉。且輞川得裵廸相和。今吾賦詩。誰可和之。萬以茅山爲對。公又笑曰。茅翁晩年不喜爲詩。遂以試和之意。謬屬於萬。萬大悚辭以不敢。翊日適雨無客。遂閉戶命題。總五十二題。伯父於詩。步驟漢，魏。取法陶，韋。蔚爲顯，肅際名家。今此諸什。又天然冲素。眞得中丞遺䪨。實巖泉英靈一遭之幸。萬之淺陋。何敢賡和下風。有若王，裵敵對者然。公旣有命。不敢以蕪拙辭。謹逐題奉和。以請下敎。酉谷吾祖入山意。兒孫百世計。不須求時名。高卧門深閉。吾祖昔開山。道義流遺澤。兒孫世世居。秉禮宜怵惕。原韻白雪嶺步下水沙尾。回首白雪嶺。眞如欲鳴雞。鼓翼延脩頸迢迢白雪嶺。飛鳥如垂頸。停馳峙艮岑。開作寬閒境。原韻艮岑結廬艮岑下。艮岑端且尊。寄語東隣友。敦婣敎子孫。艮岑吾家山。秀色在屋上。一門繞岑居。世世高山仰。原韻靑巖亭結搆在巖上。淸池碧玉環。芙蕖四面笑。香風生坐間。蒼巖古亭舍。四面綠池回。有時明月夜。千柄芙蓉開。原韻躑躅泉穿垣引流泉。㓸石爲泉道。娟娟躑躅花。下有紅流倒。問爾躑躅泉。引脉自何許。滔滔繞東村。流入池中去。原䪨薔薇垣東垣紆且深。下有薔薇樹。曉起步庭中。盈盈滴淸露。鸎啼綠陰合。春光何處歸。靑巖亭塢濶。滿院黃薔薇。原䪨牧丹砌偶來石溝頭。看花牧丹塢。和風吹綠池。寂寂巖臺午。晩開木芍藥。當階翻紅萼。眞賞在山泉。還嘲謝康樂。原䪨三松沜栽松亭下石。松子落岩逕。坐弄碧池水。不知前山暝。三松亦多年。離立南池沜。朱夏倚樓時。淸風生几案。原䪨丹楓靑巖回綠水。楓陰蔭淸池。紅葉九秋節。還如花發時。靑巖秋色深。荷老無光彩。臨軒雙眼明。繞堤紅樹在。原韻古楠古楠百餘尺。繁陰覆廣庭。隱隱笙竽響。日夕池上亭。古枏二百年。結根因厚土。四月綠陰垂。佳氣生庭塢。原䪨羹牆閣深廣羹牆閣。觚稜隱芳樹。永懷荷塘翁。於焉祭先祖。粉牓揭羹牆。吾家祀先宇。但敎承祭時。洋洋如或覩。原䪨墳齋吾祖萬年宅。松楸連壠立。村氓知敬愛。樵斧不敢入。北望地牛鳴。土分鳳城界。先祖衣冠藏。齋樓更淸洒。原䪨竹間舍蕭蕭竹間舍。淸凈更幽深。不與人境絶。自然生隱心。客問主人翁。心知在竹所。不見齋中人。時聞竹間語。原韻避暑園淸爽竹間東。平臺俯屋頂。逍遙栭柿陰。游目川原逈。何處可逃暑。樹木多蔭處。園高俯前郊。風至思輕擧。原韻後洞逶迤後洞中。灼灼山榴發。朝來復夕往。愛此芳華歇。後洞非人居。薄田少秋穫。夕照與朝晴。花事時領略。原䪨水碓街淸溝抱村外。一派復南流。緣溝有街路。村人行不休。街傳水碓名。水碓亡已久。但使後世人。因知舊時有。原䪨玉笛峯高峯勢欲仆。日出更陰森。昔時吹簫者。於今不可尋。玉笛東南峯。䧺峙自前古。輾上日月輪。淸明開洞府。平田丘叱牛上平田。耕耦如相織。無勞去問津。聖代無沮溺。高田非沃野。農人隨地耕。但盡三時力。收功望秋成。原韻扶輿峴每從山外出。來入扶輿峴。巖亭與竹舍。入眼如新見。山斷峴低平。當我門前路。紛紛路上人。役役無朝暮。原韻南山南山如展屛。蒼蔚多松樹。爲是北山人。相看朝復暮。南山起平地。當面開翠屛。交襟掩西壁。溪流穿石扃。原韻獼猴桃泉靑靑獼猴桃。蔓葉覆石罅。去歃寒泉水。淸氷心內瀉。小泉南山陰。掘淺猶可挹。庚炎氷雪寒。亭午爭先汲。原䪨前溪長嘯復長吟。獨坐山牕裏。依依桑柘間。明滅南川水。前溪灌漑功。衣被數十里。抱村穿山流。去作沙川水。原䪨蓑笠巖嶙峋蓑笠巖。只在水中洲。昔日嬉遊處。村童成隊遊。亭亭水中石。潦漲迷所在。波恬故依然。隨時知顯晦。原韻西磵迢迢西磵水。繚繞北陂下。琮琮王珮聲。寂寂靑岩夜。潺湲西磵源。亦出文山內。流到靑巖傍。鏘鳴響環佩。原韻水沙尾溪流抱山回。彎處鳴湍瀨。晴沙綠莎間。步出山門外。山回兩水交。屈折平沙外。束成洞府寬。流出成奔瀨。原䪨送花洞澗水潺潺下。花開小洞春。時時出饁婦。知有耕田人。西山側逕危。洞窄如隱閉。貧人上山耕。石田猶有稅。原䪨冰廳氷廳似肱曲。多松又多杉。丁丁聞伐木。斧響鳴泉巖。土嶂號氷廳。岌嶪如削立。展爲倚天屛。不遮西日入。原䪨松巖亭下壁如牙錯。上壁如鐻削。雖無古亭宇。平臺可行酌。昔日松巖亭。松陰開石壁。亭廢已多年。唯餘松與石。原䪨重九臺時登重九臺。俯瞰細陰野。緣溪綠楊多。行人逐流下。舊日賞重陽。東臺臨兩野。頻年世故多。誰復歡同社。原韻文殊山文嶽何崷崪。雙峯入太淸。應知後日雨。山木晩分明。太白遠分支。文山揷天宇。西南蔭數州。澤物興雲雨。原韻石泉精舍人言靑巖好。我獨愛石泉。兩桃花發。川流去杳然。游人下靑巖。將向三溪去。超然壁上亭。水轉沙明處。原韻臨水檻看山倚朱欄。白衲西頭坐。夕照下氷廳。影落枏臺左。高亭前檻危。絶塵更臨水。水綠花明時。幽人對書几。原䪨讀易齋左室凈無塵。當牕鬱靑巘。坐在水聲中。細讀天山遯。亭南連小齋。幽靜宜讀易。硏朱點經文。不知門外客。原䪨石井居僧不下階。日汲淸泉水。豈學天台人。流瓢出洞裏。石井方更深。居僧朝暮汲。仰出明珠聯。旁潤靑苔濕。原䪨白石梁橫截淸溪水。欹傾白石梁。明流跳不定。星日潟金光。淸淺白石梁。傾流橫作障。明月出東山。金波方蕩漾。原䪨靑霞窟迢迢靑霞窟。日夕生空翠。閒來時獨往。仰見苔中字。石窟舊留名。刻字猶可記。磵鳥有時飛。悄無人跡至。原䪨瀑㳍泉亭西洞深。對歭川中石。白日隱風霆。驚湍自相射。繞村始安流。轉山成急瀑。泉響隔林聞。飜盆更噴玉。原䪨西嶂層厓似肺垂。靈液自涓滴。保玆歲寒心。對之窮日夕。西嶂宜秋色。丹楓滿層壁。東厓嵐翠交。對峙山門窄。原䪨黃楊巖石上黃楊叢。歲久不盈尺。結根在巖阿。何須問閏厄。黃楊生石間。積歲不知長。翠色無冬春。亭亭氷雪上。原韻碧桃塢閒來上西壇。山鳥百般囀。不知日西斜。碧桃花陰轉。春到石泉亭。花開碧桃樹。遲遲白日長。裊裊香風度。原䪨黃土岡時登黃土岡。前看復回顧。逶迤石溪流。隱映靑巖樹。低岡可攀登。前臨更後眺。石榭與巖亭。一眼盡奇妙。原韻檜逕新栽穉檜樹。直榦齊厓逕。緣厓過亭前。時聞亭裹磬。溪西岩逕微。隱映松檜影。步步洞天幽。水石非人境。原韻洑西壁峩峩洑西壁。矗矗當山門。垂垂勢欲墜。俗子自回轅。溪流喧亂石。仄厓垂峭壁。巖下植杖翁。已覺世塵隔。原韻水中石齒齒水中石。錯落如棊布。無勞置橋杠。行人自相度。磊磊滿溪石。魚族多營宅。沙堆魚不留。水石空依昔。原䪨光風臺三溪瀰滉漾。上有光風臺。日暮村煙合。縈繞長堤隈。山盡成平岡。松林鬱蒼翠。靈臺坐爽然。自有光風至。原䪨石坊臯步登西亭上。遙望石坊臯。時有提筐女。哀歌採澗芼。楠臺臺上東西亭。東亭廢已久。獨有古枏樹。靑靑巖上覆。竹垣小垣石井東。移栽溪院竹。森然玄玉叢。護我先人築。拳栢厓拳栢靑髼鬆。寄生莓苔石。時有世間人。采采西南壁。登高壇登高古壇上。前人幾度遊。黃花泛白酒。歲歲玆壇秋。寫字石白石平且廣。只在南川汀。時有雪松子。來寫黃庭經。[後識]嗚呼。此吾伯父雪齋公酉谷雜詠也。萬旣承命和韻。而蕪拙之作。多所不愜。煩公三索。不敢遽出。及公感疾之後。則雖欲一進經覽而勢不可得。詩藳在袖。手屬公纊。嗚呼痛哉。夫布綿不可以同機。珠礫不可以共器。淺拙之句。何敢齒編於公詩。第念當日謬屬之意。盖欲交編錯書。如輞川雜詠之例。作一山間故事。遂不揆猥踰。謹編如古。至於石坊臯楠臺等六首。公所不製而亦收錄末端者。恨不得經公品題。而亦欲使後人知巖泉間亦有此等名目耳。</text>
<title>登科後。昌言書送伯父二戒辭。有感志之。</title>,<text>世路身初出。憂端浩未裁。慇懃賢弟意。齎送戒辭來。</text>
<title>次贈李江界</title>,<text>金榜題名令子同。彤闈晨詣五雲中。禁橋流水通銀漢。御座香煙繞紫空。寵澤欣霑明主賜。忠貞恐負故家風。會須徐進高衢步。吾道休論窮不窮。</text>
<title>丹邱草堂。訪主人不至。</title>,<text>江臯立馬爲徘徊。童子迎門勸客盃。問渠何日主人至。昨夕今朝來不來。</text>
<title>題試券下面</title>,<text>紅紙題名後。科塲事便休。放來雞犬久。要向笠中收。</text>
<title>謝親友賀。仍書自警。</title>,<text>莫道科名似父兄。科名何足繼家聲。須思少小趍庭日。輕重分明經與籝。</text>
<title>感題蓮社耆會錄後</title>,<text>前春耆老之會。依然如昨日事。而伯父已棄不肖。趙司諫丈遠責窮荒。俛仰之間。世變無窮。不勝感慨。詩以志懷。仙鶴峯頭記躡塵。綵雲何處接飈輪。層臺度刦猶無恙。讀罷遺詩淚滿巾。前春明月樓中會。伯父題詩趙丈吟。回首百年人世事。塞垣泉下一般心。</text>
<title>又步蓮臺鍾面韻</title>,<text>憶昨追隨先輩蹤。山中攀折石芙蓉。今日獨來仙子宅。半天空擢丈人峯。金題玉字雲間濕。琪樹瓊花雪後濃。興廢百年有餘恨。上方敲出五更鍾。</text>
<title>臘月初八日。病滯宜仁。陶翁易簀在此日。不勝愴感之懷。枕上口占。</title>,<text>初月初弦近臘旬。溪山又屬灌梅辰。正聲天地微茫久。後死羹牆愴慕新。鳳鳥千年藏瑞采。兎溝何處想精神。歸來且拾丹靑卷。探覓神廚畫出人。</text>
<title>茅山李公 棟完 輓 八絶</title>,<text>竹亞寒齋外。荷殘古沼間。百年風義感。又哭大茅山。日夜煙霜重。郊原草木凋。法門衰敗意。秋色共蕭條。不復聞淸誨。何從想古容。峩峩蒼壁面。屈曲半枯松。大化今歸盡。先生方解懸。龜龍有問答。應恐世人傳。獨自抱高調。含光渾土塵。誰知后山後。更有息夫人。古意不終泯。先生無自憐。吾家頻復稿。早晩世間傳。接引平生意。多慚我愛詩。百年前路遠。能得不公欺。迢迢廣比峽。公去幾時回。地下無書信。難憑海賈來。</text>
<title>輓金振于 命鐸○五絶</title>,<text>谷霤臯號後。川廬病起初。死生原濕恨。忍見乃兄書。手線裁爲襪。門閭病後思。待來終不見。奈爾本生慈。送葬功緦散。行人已自歌。迎魂歸暮壑。父母意如何。文行嗟難得。容儀絶可憐。試看埋玉處。應有日中煙。何不抱君兒。求銘錦水湄。吾詩一百字。未塞土中悲。</text>
<title>耕巖亭十二詠</title>,<text>初日上文岑。照此林間逕。盤陀醉石上。漸移花鳥影。文山初旭落日下龜峀。輕陰生遠巒。携筇步墟外。白露上禾端。龜峯落照霞氣淡如烟。丹溪溪水間。霏微轉暈紫。朝日照遠山。丹溪朝霞白屛如展屛。祥雲生彧彧。雲生作𩭳雨。暮歸屛間宿。白屛暮雲驟雨過西山。林泉更淸肅。搖搖藕中珠。倒潟淸池曲。鷹方驟雨山雨夜來歇。明月生溪涘。開牕望前邱。灝氣明如水。淸邱霽月平蕪望不極。雪逕縈如線。時有抱肱人。遙遙上松峴。松峴雪逕搖搖一點火。寂寂寒溪夜。應知魚不入。緣溪泝復下。箭巖漁火騎牛牧牛兒。垂手復垂足。仰摘山梨葉。吹唇弄一曲。鵝坰牧笛樵架兩肩索。欹荷一肩露。去上多茅坂。行歌敲架股。鹿谷樵歌冷冷虛籟聲。錯認遙湍響。夜深轉蕭瑟。只在東臯上。光田松籟芳坪多百花。香風吹不斷。試炊芳坪稻。淸香生我飯。芳坪花香</text>
<title>瀟湘八景</title>,<text>引領瀟湘浦。羣飛點點斜。回翔低拂水。沲入洞庭沙。平沙落鴈淼淼湖西。依依竹裏家。歸舟稍可辨。帆腹受風斜。遠浦歸帆寂寂瀟湘夜。蕭蕭斑竹林。蒼梧望不見。帝子雨中心。瀟湘夜雨秋天凈如洗。月上洞庭湖。君山杳一點。萬里與同孤。洞庭秋月山市本淸寂。靑嵐晴更濃。依微垂柳外。人度小橋中。山市晴嵐落照啣山下。江村欲掩扉。漁翁收短罟。急棹小舟歸。漁村落照暮雪江山凈。寒天樹木奇。騎驢橋上客。背後二童隨。江天暮雪孤舟江浦夕。一秣暝烟橫。鍾鳴何處寺。風外兩三聲。煙寺暮鍾</text>
<title>挽族弟修仲 葺○二首</title>,<text>親盡情難盡。夫夫最篤倫。資吾五哥弟。免作四方人。謂德君應笑。如忘我自嗔。誰知仁嗇壽。風燭在中身。親盡情難盡。嗟吾獨不仁。病中違執手。埋日阻拚輴。自許知倫義。長孤似路人。前春相謔語。伏枕淚沾巾。</text>
<title>挽琴莘叟 命摯</title>,<text>千里新歸吊舊廬。望門凄淚覺盈裾。虛堂晝掩空垂柳。小圃春荒不種蔬。膠㓒百年情莫逆。死生此日意何如。哀哀寡婦孤兒在。君向夜臺誰與居。</text>
<title>挽李天徵 守沉</title>,<text>有美淵源坊。一母生八子。八子俱俊爽。四郞最才美。溫然良玉質。心地燦繡綺。陶翁衆子孫。慈良無與比。自在齠齕時。秉禮識端跪。年纔十餘歲。敏捷離經史。陪隨家大人。游學漢城裏。穎秀異凡兒。疇能厭珠蘂。性質日以就。妙歲稱修士。君家江水涘。菀菀桑與李。父母榮且壽。兄弟及妯娌。雞鳴問起居。門闌鬧如市。乘除遞相嬗。天意漭難恃。往年五郞死。今年君又死。猗猗紫荊樹。中葉中虧毁。方知缺界中。長圓無此理。况君多子女。長兒亦幼稺。連年夫婦死。脆弱當誰庇。父母相對泣。惻惻肝膓肔。秋風吹右峽。送葬歸山趾。微微紼謳遠。索漠高陽里。吾家先姑母。爲君之伯母。我妹君弟媍。君妹我兒婦。兩家自相附。前後五配耦。譬彼瓜與葛。絲蔓結如紐。憶昔雲華遊。携君與接手。逶迤王母城。泝洄白雲阜。君時年十五。炯若琳與玖。讀書解名理。持心已不苟。稍稍流輩間。聲譽出人右。期待諒不淺。誰知死蓬蔀。</text>
<title>三嘉雙明軒。重揭退溪先生詩板。敬次志之。</title>,<text>又是黃歸楊柳時。光陰一百八旬遲。當年物色渾依舊。殘雪寒煙帶竹籬。春陰當暮轉凄凄。官竹迎風萬挺低。擎上手題粧舊館。翠禽多意向人啼。</text>
<title>丁未元曉。客滯三嘉官衙。</title>,<text>非關守歲夢難成。病裏無眠達五更。旅榻屛帷猶臘氣。曉樓簫鼓已春聲。村童攔巷爭誇齒。吏胥趍衙早賀正。兒在婦隨兼弟至。不知爲客滯嘉城。</text>
<title>鄭子成登第後。次其舅金弼善 始鑌 䪨。</title>,<text>才堪衮服作龍彝。人物南州亦不衰。伊陟本來莘野後。林宗元是李膺師。平生委巷追隨處。他日淸朝進退時。水母無眸蝦有目。與君終保歲寒期。</text>
<title>肯搆堂金公 致祥 輓</title>,<text>豐屋回垣生暖煙。三株玉樹倚風前。劇知遺子金爲陋。只買新書不買錢。大阮新除副護軍。甕頭春酒政氤氳。壽杯未獻身先逝。恨入高空有結雲。通家情義兩相全。與共悲歡數十年。今日送公歸大夜。孤生天地有誰憐。肺病年來聞漸加。爲公曾採葛端花。如今伏枕違臨訣。慚負羅原枉素車。</text>
<title>輓族姪娘柳夫人</title>,<text>神燭煌煌曙色微。靈車軋軋背庭闈。白頭慈母臨門哭。嫁女初思百兩歸。嫁女初思百兩歸。靑綾新買繡爲衣。如何夫壻來迎日。八字丹㫌拂曉飛。朝鶻峯前新月輝。天燈山外夕陽微。慧靈宿有于歸願。百足輤車疾若飛。死後精魂定有無。有應先入柳家廚。入廚那識姑顔面。隔幔哀號是爾姑。離離榛栗滿山秋。稱幣登堂未可由。肂外嫜姑相對哭。英魂應有七分羞。身後阿誰發舊箱。鈿釵脂粉揔無光。最憐十襲珍藏意。小學書中事舅章。香蘭爲佩玉爲襟。臨命猶嚴匹處心。今世無人修女史。在閨庭範有誰尋。拌濕灰沙八杵齊。明珠埋罷日初西。欲呼奴馬尋歸路。背立荒原小婢啼。</text>
<title>挽柳深彦</title>,<text>河水去不回。羈魂何日歸。應隨粉㫌擧。與共秋雲飛。故里荒墟在。凶年生事微。孤兒與寡婦。捲到欲誰依。江外聞新葬。潛思獨永傷。斂將霞氣菀。去入夜臺長。暮壑松聲盡。秋原月色凉。死人誰不朽。可惜繡肝膓。往年河上會。携手兩忘形。戱泛杈魚艇。吟登翔鳳亭。江山雙玉麈。天地一靑萍。玩月池秋約。如今付杳冥。</text>
<title>以事變假注入直。戱成。</title>,<text>事變注書一事無。四仙閣裏但跏趺。晨參坐席捫烏案。時入該堂納密符。載筆廳僚常犯夜。上牌陪吏已呼晡。延英門外委蛇出。歸卧蒲團看擲盧。廳中凡事問廳陪。假史功名只一咍。宣略將軍初牌下。兵房承旨輒呼來。迂踈未索分兒筆。消渴長違御賜杯。惟是一塲夸大處。猩袍人攝上銀臺。</text>
<title>以隨栍官入侍</title>,<text>雙垂雲舃踏貂毛。煕政堂中御座高。日射虹光生鐵硯。風吹香氣動龍袍。擎盤跪奏隨籤筭。傍檻宣呼上俊髦。午刻未闌旋許退。君王應識侍臣勞。</text>
<title>蔡學士 彭胤 藏史太白。將向淸凉。奉呈長律。</title>,<text>瀛洲學士謫仙才。手擁琱輿天上來。已向名山藏寶牒。還回玉節指蓮臺。南州一夜文星動。前路千峯瑞色開。江左少年歌古調。鳳城行館接香盃。</text>
<title>賀金圓谷 斗山 重牢宴</title>,<text>雙鶴欣同紙閤棲。少年夫婦是良儕。錢鏗特久何須羡。千歲中更四十妻。仙翁冠帶隱花枝。宛是催粧旭日時。傳語小鬟含笑出。夫人羞澁下堂遲。笙簫淸轉彩棚高。嘉禮仙盤薦碧桃。花燭不驚繩不絶。他年應復賀三牢。</text>
<title>咊李伯宗，權台仲 相一 道南泛舟䪨。</title>,<text>移棹滄江興若何。淸臺學士爲相過。忽看層壁流雲駛。驟掩朝篷得雨多。南譴向來猶聖渥。西歸隨處足恩波。也應宣室虛前席。賈誼何須吊汩羅。</text>
<title>黃膓坪</title>,<text>百匝陰森峽。千尋老大松。環山爲國囿。築石見官封。密處藏靑兕。僵時偃白龍。明堂大廈具。蕭瑟伴風淙。</text>
<title>石浦</title>,<text>石浦聞名久。如今得所歸。山支分穢國。江水出黃池。窈窕開雲壑。淸幽遠俗機。不憂生事乏。此地產靈芝。</text>
<title>穿川</title>,<text>頑峽應將鬼斧穿。石門中豁似虹圓。犇雷萬古三叉瀑。沸雪千尋一道川。龍氣送腥湫欲雨。日光搖白壁生烟。人間大膽惟飛鳥。飛入蜂房馬乳巓。</text>
<title>黃池謠</title>,<text>黃池淸黃坂平。池淸可食。坂平可耕。胡爲乎傷我情。</text>
<title>黃池歸路。又登穿川。</title>,<text>一嘯登臨芍藥顚。飄然飛下逐長川。人間異事黃池湧。天下奇觀孔壁穿。長者無家惟古木。嚴丁有墓亦荒煙。玆行只欠支機石。不减張生溯漢年。</text>
<title>再入石浦之夜。夢趍煕政堂。昵侍天顔。依然丁未假官時事。覺而有感。謾題。</title>,<text>一入靈芝境。長爲綺皓儔。君臣千載義。昨夢五雲樓。</text>
<title>爲客</title>,<text>爲客起常早。雞鳴門已開。峽山將月曙。沙海出雲來。渺渺美人遠。悽悽秋士哀。靈芝歲欲晏。白露莫相催。</text>
<title>寂寥</title>,<text>寂寥在山裏。繁慮自然除。山翁遺露蕈。溪友饋秋魚。歲月彈棊外。煙霞拄杖餘。兒孫百年計。生理未全踈。</text>
<title>峽裏</title>,<text>絶峽長爲客。高秋近授衣。繩均安柱石。手㓸築牆機。漸就移家計。甘遭絶世譏。病妻書數紙。嗔我去忘㱕。</text>
<title>石浦雜詠</title>,<text>幽人不出山。只在江岑裏。隔浦望雲帳。日夕生空翠。江岑騎牛渡前溪。去上超然臯。幽意只自知。不與他人遭。超然臯上田麻粟盛。下田秔稻深。田中荷鋤者。豈有沮溺心。蘇門迢迢杳然洞。幽絶水漪漪。每到杳然洞。凝思底所思。杳然洞松檜翳若雲。澗谷猶可分。逍遙隱桑麻。不知山日曛。屈峴澄湖湛凝碧。倒入靑山影。爲是影隨形。水流山更靜。桂湖淸溪漾紅波。挾多楓樹。緣流興轉深。終日獨沿泝。紅流洞寂寥在巖上。蕭蕭秋葉飛。不知何意味。日夕坐忘㱕。朴洑迢迢紅流谷。隱隱紈潭瀑。前波與後波。晝夜相隨續。紈潭窿窿水中石。辛苦方登陟。登時雖未易。自與見時異。在澗巖</text>
<title>謾成</title>,<text>日日中洲采隰苓。所思非是自嘲伶。高秋峽氣生林白。薄暮江聲上嶂靑。海內誰知蘇嶺嘯。澗阿長伴草堂靈。仙緣分少塵緣重。一夢尋常繞石亭。</text>
<title>峽意</title>,<text>幽意自相愜。逍遙空谷中。峽昏常大霧。江霽忽高虹。天風鷹翮仄。秋色鴈行工。坐看年華晩。悠悠對夕楓。</text>
<title>東峽</title>,<text>一筇穿峽去忘歸。空谷回磎只自知。枝上駭鼯元物性。潭中游鱖是天機。楓林挾衣生暈。山果經霜齒有滋。行到玉欄試回首。鶴巖蘇嶺亦寰畿。</text>
<title>別昌言 四絶</title>,<text>貽阻庸何病。猶堪度一秋。乍來還乍去。不耐別離愁。迢迢鴈影峽。佇立送君歸。落日江聲盡。秋風木葉飛。夜與曹生語。聞君孔壁遊。亦知歸有日。神思在龍湫。乍別何須恨。孤懷亦自裁。向時蘇嶺約。分占反招臺。</text>
<title>惜惜</title>,<text>惜惜復惜惜。黃膓僵朽積。千年景福墟。虛擢丈尋石。</text>
<title>三入穿川</title>,<text>瘦驢舂影夕陽邊。碧洞丹崖細逕懸。三入孔淵無所見。世間虛說有神仙。</text>
<title>夕</title>,<text>虛堂悄獨坐。隔聽村舂。寂寂雨中樹。冥冥雲際松。</text>
<title>松雲 三五七言</title>,<text>雲冥冥。松亭亭。濃淡倐異態。隱見遞殊形。道人嘿坐手加耳。終朝不讀黃庭經。</text>
<title>次燕集䪨呈溪院洞主</title>,<text>先輩有遺範。丈人復繼起。千載倡學敎。誦聲聞州里。肅肅冲翁祠。上有孤山峙。課學月再至。有慢還自耻。諄諄誨且誘。雖愚亦不鄙。不才知感奮。能者已懽喜。吾黨二三子。天資頗粹美。此事倘成終。其樂何窮已。</text>
<title>靜默齋感古</title>,<text>滿架書籤入眼新。那堪遠日是來晨。傷心凍沼氷文合。灑淚寒梅壁影眞。少日襟懷元不隔。半生功力總成陳。巾箱稽古遺編在。名姓猶應照後人。</text>
<title>密翁輓</title>,<text>光嶽猶亭毒。師門又宿儒。鳴陰雛鶴和。聞禮子魚趍。切實初年誨。丁寧密字符。寔能遵旨訣。於此下工夫。遂剗森然鍔。還崇隱若郛。持心寬栗並。酬變智愚俱。德器完無缺。通才徧不拘。中年隨太宰。西笑入京都。達識傾鄒魯。諸公僅莒邾。衆言名父子。端合聖朝需。甲戌丁焚木。先生在跋胡。饕風關塞外。鑠熱瘴江隅。可但神明勞。眞多手足扶。罹憂猶此事。得力每窮途。雷雨龍初返。雲霄鳳忽徂。心驚更世變。望絶白先誣。抱籍依牙軸。關門向錦湖。身惟超洛朔。樂是誦唐虞。至理微中在。羣言博後劬。擧將眞眼目。識破大頭顱。千古明如昨。中州近欲呼。靈通殷總聚。宏肆陸書廚。發處文章鉅。涵時道義腴。取材兼漢宋。歸極必程朱。分定貧何病。時違韞不沽。春窩容邵子。布被卧黔婁。衆螘趍羶俎。三金集化罏。誠心方敎廸。歡意各賢愚。學者風俱動。儒林氣欲蘇。如何乘大化。奄忽棄寰區。海內收眞氣。山南失大巫。如行風雨夕。遽失夜光珠。誰復當時望。其如末俗渝。通衢還樲棘。白日亂鰌狐。世道眞無畔。私情爲一吁。昔公初遠邁。世父與相須。風義元深淺。形骸定有無。死生勤屬托。叙述極稱揄。說得當人事。辭無一字諛。仁心追舊契。餘誨及孱軀。原父相規語。雲龕引勖圖。無由當意寄。自顧愧潢洿。往夏攀床笫。溫言强疾痡。何曾形畦畛。別是勉桑楡。爲供三毛饋。都輸一缶孚。益知君子意。自與衆人殊。宿病方投藥。昏脾復沃酥。別時提沈句。窮運近悲晡。此意終何忘。幽懷轉益孤。哀詞當漢薤。痛哭奠徐芻。</text>
<title>鄭塤叟 萬陽 挽</title>,<text>盥水先生稿。慚悲敬感俱。謙虛元氣味。篤實是工夫。魯得明終照。眞知暗自符。風神全晦退。語意酷程朱。信處雖循轍。言時不畫葫。門牕成我手。闔闢在吾樞。寤寐神翁板。平生對越圖。高開公眼目。大布濶規模。東漢方淸濁。西銘每一殊。雲浮常只麽。丸止卽甌臾。玉澗淸堪澡。賢山暖欲敷。塤箎兼石玉。偲切在怡愉。不友文爲會。非鄰德豈孤。履安無願慕。輝遠見摳趍。退托誰開物。提撕是擧隅。析微要碎骨。排異必爭銖。不嗇千囷富。全傾一缶孚。英材隨大小。懽意各賢愚。燦燦丹靑手。溶溶造化爐。禮參還佛子。心至感㒜奴。太古春窩靜。團和丈塑趺。法門推大匠。昭代有鴻儒。授室宜矜式。充帷合咈都。此心非韞玉。斯世奈遺珠。擬說皆時弊。空言謾國謨。終拋棟樑具。未遣粃糠需。忽訝江天晦。恭聞鳳鳥徂。斯文從此喪。世道有誰扶。哭寢悲塡臆。傷時淚襲鬚。此生殊淺劣。近日重沾汚。義自姻婭講。情因翰札輸。無誠方責沈。有謗幾憂蘇。自阻春風座。終迷埴途。已從阿季吊。重爲叔程吁。似翼那邊失。如輪半隻無。孔懷寧有極。此事底相須。暗想心徒折。幽吟氣不麤。天時看日剝。吾道豈終蕪。後責當誰任。潛先未易揄。留看稱情語。序墓不私諛。</text>
<title>鄭箎叟 葵陽 輓</title>,<text>龍門消息墮茫然。寶匣瑤琴遽絶絃。明道狀中求彷彿。不如當日見伊川。玉亭芳躅已成空。此世何從見二翁。不盡天倫知己樂。依稀三十二吹中。寢門殘淚望天涯。愧色哀情一倍加。自古愚人無眼目。不知夫子在東家。歲暮山中送戊君。尼岑秋色杳南雲。百年携笈登門願。哀誄終成責沈文。</text>
<title>挽族姪通卿 正泰</title>,<text>吾家文憲日陵遲。博雅如君更有誰。儁氣居然成落托。晩心還欲入希夷。一門知己同良友。五鬼猜人奪老師。哭送輤車聲淚盡。此懷非爲死生悲。十年吟病下書帷。獨有聰明老不衰。千古事如龜以燭。一生心似玉無瑕。衰宗又見斯人死。暮境重懷乙未悲。歐九久爲原父惜。有疑從此問阿誰。孝祥兄喪在乙未齒白眉濃八尺身。少年風采動鄕鄰。文如外祖同無命。代起吾家不乏人。萬事忽隨風燭盡。五車空付蠧魚陳。寒亭肯搆留遺畫。輪奐他年倍愴神。離索常悲會面稀。逢塲先已問歸期。兒曹亦解留珠訣。婦子能爲報珮詩。欵欵心中多少意。纚纚枕上短長辭。從今此事從誰得。暗喟幽吟只自知。</text>
<title>瑞雪堂。次二十四兄 芸 梅花詩。</title>,<text>綠玉枝垂壓素瓊。超然孤立絶分明。全欺臘雪輕輕笑。不藉東風澹澹榮。香韻襲杯通肺暖。冷魂扶夢徹宵淸。於今始得吾師表。深愧從前喚作兄。</text>
<title>次長蘇雪堂韻。詠瑞雪堂梅花。</title>,<text>開時應亦藉眞和。和氣也無寒氣多。人道若敎如汝樣。仁民育物可如何。白白亭亭照半樽。貞標直欲洗淫昏。忽聞馥馥深香度。愛爾無風解放魂。凍天豈有繁華樹。寒朶纔開寂寞枝。終日對他消鄙吝。不須勞脚訪牛醫。美人將擬太相輕。終古騷人見不明。酷似高僧參石室。對來常有寂寥情。雪堂題品冠諸家。解道淸新冷不邪。猶是帨裙三四字。不倫終亦汚貞花。朶朶生珠凸綠臺。明胎每向雪中開。落時忍見委泥溷。應有風將着鶴苔。平生性癖愛梅花。更愛燈前壁影斜。愛癖終難勝懶癖。一盆遷就畜儂家。力戰風霜抵死開。誰將花信向渠催。還憐桃杏平常物。靜俟天和到得來。終愛貞顔與冷肌。盈盈着在凍來枝。翛然如在夷齊座。醫俗何須待竹醫。</text>
<title>亡友李和國 萬寧 祥日。病卧感懷。四首</title>,<text>獨卧窮山裏。潛思獨永傷。故人歸大夜。今日是中祥。莫接如蘭臭。空悲伐木章。追題當薤曲。哀淚一霑裳。芹谷先生世。花山東郭門。淸貧自名祖。醞藉見賢孫。紙閣藏梅凈。泉齋遠市喧。平生愛慕意。萬事獨傷魂。往歲生凶蘖。妖氛浼嶺陬。儒紳倡義旅。君我作參謀。敵愾同揮涕。張弮擬剪讐。縱無勳業樹。心事質明幽。街路彷徨日。吟成玉石歌。所親誰我問。之子獨相過。慰唁心方照。憐傷涕對沱。死生傾許意。今日欲如何。</text>
<title>仙魚淵路上。望和國墓。</title>,<text>思君不見君。駐馬問孤墳。平楚有流水。靑山空暮雲。</text>
<title>花府兩項川防之役。地主李公 重協 自運數石。盡發府內男女妓輩。唱歌執役。三邑役丁。感激趍事。是日築石最多。</title>,<text>太守先民不憚勞。須臾木石隱城壕。映湖湖水流無盡。千古齊名運甓陶。築石中河粉黛傾。勞歌一曲大堤平。笑他塡海精靈衛。辛苦平生底所成。衆心趍事氣同酣。河伯江神爲徙南。朝日試登堤上望。歸來亭下水如藍。</text>
<title>歸來亭。次壁上䪨。</title>,<text>千古歸田留守家。夕陽登眺意如何。平蕪十里水雲濶。綠樹長堤烟雨多。城角吹殘舟入浦。漁歌唱斷鴈柁沙。若爲卜築東臯畔。風月琴樽送有涯。</text>
<title>閱海東樂府。傚古樂。</title>,<text>莫借土。借土還爲盜。前有衛滿後溫祚。可憐箕子業。遂絶不復續。借地恨。恨何及。借地恨夫目矐妾心確。潛行出江口。遇此郞舟泊。相携出境樂莫樂。都彌妻歃良朴。主憂知臣辱。朝聘高句麗。夕入日本國。但使二臂俱。一身何足道。刈蒹剝脚趍。熱鐵亦可蹈。茫茫滄海外。死作雞林臣。歃良朴。媿此二心人。歃良朴天子攻我我敢下。天子有賜敢不謝。拜于城上又何泰。城上拜</text>
<title>石浦春興二十五篇。步鳳城使君李聖瑞韻。</title>,<text>久息靑雲念。聊依桂樹叢。有緣歸物外。無夢到塵中。只道閒爲泰。誰知舍則窮。煙霞紫峀頂。長作採芝翁。羣龍滿廊廟。吾道在山中。峽堗朝猶暖。畬田旱始豊。分塲參牧竪。爭席與漁翁。地位朝廷事。閒情爾輩同。午睡濃方罷。松陰落小軒。出江鳧已返。眠犢仍存。役物緣詩句。收心撿本原。周公如入夢。丹篆豈須呑。中歲結茅社。雲山深復深。已收軒動意。漸有寂寥心。石瀨魚同泝。松厓鶴共臨。圩泉靑玉洞。早晩且窺尋。棲山欲無事。春到事還繁。撿麥登燒坂。隨花出雨村。僻鳩穿谷遠。明鷺撥江昏。更約東溪子。乘晴泝水源。置之勿復道。愛此石灣淸。不楫通三島。餐霞在五城。穿林傍澗細。浮檻夕湖平。自判成眞隱。其如負聖明。銅鐵玆山出。魚塩陟海通。生涯依絶峽。身世脫樊籠。遂結煙霞契。初非鳥獸同。明時老提督。早晩入秦中。自入窮山裏。居然春復秋。經年成土室。終日弄川流。師道慚鄰子。交期許比丘。案頭留弊卷。閒寂愛蘇州。無事覓詩句。詩成還自吟。小堂留爽氣。層壁盪飜陰。漸有山人味。殊非少日心。只須如此死。不害斷過尋。年來性嗜酒。無酒只長醒。小屋雲俱白。前山眼共靑。詩凡還汰稿。篆妙或題屛。自笑風塵裏。虛勞四十齡。日午抱書眠。昬昬撥復頹。奴耕三畒盡。蜂役百花來。養懶將何用。關門遂不開。自知神氣餒。作意步庭苔。山居春更好。景氣暮來加。高柳鳥聲散。陰塘花影斜。輟耕歸耦耜。燒朮進爐車。掩卷南牕裏。收心靜不譁。繁文生物我。淳俗不須移。爾汝平民輩。優柔太古時。有鑱通㵎石。將葛許沉池。食土寧無稅。收租願莫遲。世外塵緣斷。柴扉晝不關。逍遙三影裏。出入四仙間。種秫還多事。彈棊亦敗閒。悠然午影下。終日坐看山。寄迹荒山裏。孤懷不自勝。倩人編麥薦。欹枕撥松燈。貽阻平生友。留談過去僧。近勞劉左手。約得十同繩。五雲迢遞隔王城。春日愁隨白芷生。閱世已分長往意。爲詩寧有不平鳴。芙蓉澗寂依鳧坐。薜荔陰深映鹿行。獨有憂時心未已。夢中淸禁坐論兵。采芝長伴夏黃公。玉洞丹崖路不窮。無術致身扶鶴駕。有時將淚灑松風。人生泛梗隨流水。世事浮雲過太空。徒有古文嘉禮頌。星輝海濶意相同。我生莫是兩般人。近日襟懷類季眞。山裏鹿麛非外面。殿中袍笏是前身。花愛高寒嫌富麗。詩因冲澹厭淸新。上塘手種芙蕖子。不恨芳菲已殿春。芙蓉溪下雪潭邊。有石平夷展素氊。白日牙碁商皓世。淸風松枕上皇年。靈芝滿谷新抽玉。露蕈登盤不待錢。初起已知心內事。陽坡誰復喚羊眠。朴澗西頭文杏堂。巾孤坐納湖凉。雨中看壁石衣展。春後踏田歸麥長。地界分明鄰太古。夢中容易到羲皇。山氓見我通文字。錯認吾來自帝旁。遣懷剛賴好詩裁。不把朝家有禁杯。黃犢草坡眠復齕。白雲松嶂去還來。事生酬酢事休卧。興到參尋興盡回。一壑經綸才亦拙。晴牕披易玩雲雷。返照林中三兩家。並移蒼壁影欹斜。偶來昔夜飛鳴鶴。獨擁何田鼓吹蛙。珠露上團低麥葉。金霏傍洩墮松花。詩脾日夕兼飢渴。且喚山廚耳麥茶。峽天恒雨少逢晴。晴日緣溪曲曲行。洄壑水深魚髣髴。僻村花發樹分明。山氓禮簡眞心古。隱士詩高本質淸。泉石膏肓同喪志。有情來復欲無情。無人獨坐諷前詩。政是山雞自照時。圩瀣滴霞寧怕渴。洞芝擢玉不憂飢。壠頭蓑俯明農是。磴上筇危老釋誰。但使此間存峽俗。繁文瑣節豈須知。紛紛諸子目無餘。不畜殷周以後書。楚闕詎干藏玉石。華園宜戒觸金鉏。母蜂斟罷收殘蠟。耳麥炊成裹軟蔬。達士每譏迂士拙。長杉十負補籬踈。</text>
<title>憶杻嶺竹</title>,<text>李家山後碧琅玕。夜夜淸颸入夢寒。昨日蒼頭東海去。也應歸日報平安。</text>
<title>讀朱書</title>,<text>塘上柴扉晝不開。仲春桃杏欲敷腮。此間莫道無人到。閩建羣賢面面來。</text>
<title>讀朱子與劉共父書。至塞垣高秋語。感成一絶。</title>,<text>萬里龍沙杳二轅。不堪胡騎滿中原。可憐藝祖金甌地。却把荊州作塞垣。</text>
<title>石浦山園。栽海棠。</title>,<text>爲拓山園種海棠。開花春後占年光。嫣然不被遊蜂鬧。誰識無香勝有香。</text>
<title>輓李韜仲 寅煥</title>,<text>觀行堂中笑語闌。此時幽聞太無端。寢門一哭還如夢。更把蘭書仔細看。聞君至月下南州。䕌谷詩成歗更愁。纔報輟還還訃及。涕洟渠但爲君流。錦陽文物冷如雲。君在猶堪賴一分。從此溪山誰代守。敗茅欹棟雪紛紛。江外荒丘墓道寒。古來文字掃塵難。師門許大前頭事。牢落如今爾盖棺。詩禮家庭富貴姿。向時朋友有深期。一生寒苦還無壽。形外天機未可知。泣嶺參天行旅稀。早春風日慘無輝。並州故舊知多少。坐遣嫠孤入海歸。携孤嫠婦塚前辭。細哭疑行入海時。海卽今無片土。不知何處遣寒飢。全家分散逐飛蓬。三尺孤墳舊宅東。遙想錦湖明月夜。踽魂來往草堂空。獨向窮山久索居。邇來朋友意何如。百年珍重相規語。灑淚前年八月書。</text>
<title>洪處士 相勛 輓</title>,<text>星光一晦少微墟。寥落南州處士廬。栗里田園誰更主。木齋風範日應踈。梅梢曉泣硏朱露。松下春拋種藥鋤。千古溪流不歇。精神留照月輪虛。</text>
<title>姑莫哭。挽金希約父子。</title>,<text>歲五月。金希約喪其子光業。七月。希約又不起疾。其友江左權萬作姑莫哭。以廣金氏兩世寡婦之心。又爲小詩三首。以道哀念之意。姑哭夫婦哭夫。金家姑與婦。對哭無晨晡。舊時門客權一甫。寄語金家婦與姑。姑莫哭婦莫哭。聽此虞殯曲。昔在丁卯歲。此家禍殃酷。道村先生喪獨子。其時希約在母腹。此時金家姑與婦。姑無一子。婦無一子。旣生希約。以續金氏。兒不識父面。父不識兒面。零丁孤苦。不絶如綫。旣養旣長。以有家室。遂生四兒。兒又有息。父子相識。缺陷界分。數常不滿。如是亦云足。姑莫哭婦莫哭。其小詩曰。江西一望杳歸雲。何處荒山父子墳。遙想白蓮池閣夜。敗荷秋雨不堪聞。兩鄕迢遞杳音塵。顔面依稀隔世人。死別未如生別苦。不須怊悵損形神。靑春行樂夢依依。沙月山花帶是非。雅士狂奴還臭味。秖今惟有淚沾衣。</text>
<title>挽族姪 正臣</title>,<text>嚴霜摧折鄧園柯。膓斷風前露薤歌。三十六年元夢幻。較君先子一年多。斷魂招得玉山隈。卷裏歸哀與出哀。歲久差寬傷悼意。哭君今日更霑腮。</text>
<title>次松隱金公 樟 重牢宴䪨</title>,<text>仙家化日不曾催。今歲纔看一甲回。待到揚塵滄海日。巹樽牢席幾回開。</text>
<title>送金振伯歸川前</title>,<text>靑巖四月晩花馡。水綠沙明白鷺飛。千古河南三絶在。瑤琴一曲送君歸。</text>
<title>雙修堂夜坐懷古</title>,<text>門前伊水去悠悠。從古人情感舊遊。獨卧西堂新月落。草虫閒織一年愁。悲風吹動素帷飜。砌菊庭蘭入淚痕。三夜夢中無所見。死人虛說有精魂。</text>
<title>金達夫草閣八詠</title>,<text>睡起開南牖。羣山一望空。龍門浮點綠。銀海淼茫中。龍山曉霧霞縷浮神嶺。迢迢瑞色開。不知朝日上。梅影上牕來。神嶺旭日伊水明如帶。平鋪兩沙。遙遙明月夕。十里漲蘆花。伊水明沙依依幾株柳。隱映見蘇堤。坐看川原暮。橫烟淡欲低。蘇堤踈柳慢聽迎陽曲。平知捲露聲。吹唇鋤勢急。已報水雞鳴。大坪農唱爽氣淸如水。蒼蒼屋後山。夕香僧禮佛。鍾到白雲間。古寺鍾聲萊海波濤靜。山腰一炬紅。此心隨點火。暮暮大明宮。西嶽夕烽野樹微茫外。墟煙乍有無。夜來風露色。杳杳一燈孤。南村夜火</text>
<title>贈金而寶 七絶</title>,<text>龍門靑未了。伊水復悠悠。俛仰人間世。空敎舊客愁。少年相從日。居然三十年。浮生眞可笑。相對各華顚。鬚髮今如此。童心獨不衰。逢塲還一謔。却怕少年知。親朋滿四方。爾輩最難忘。點撿靑春事。心羞却自傷。別日知多少。諸郞已老蒼。消沉浮世事。不怪見滄桑。寂寂池塘夜。依依松竹林。主人今不見。與爾共霑襟。千古吾家寶。三行爾祖書。題詩道世好。後輩意何如。</text>
<title>素履亭示諸友</title>,<text>重來淸洛表。小集白雲陰。晩雨連汀樹。微凉爽客襟。詩脾侵麈動。別意上盃深。一去山河隔。何時更盍簪。</text>
<title>四友堂。敬次外曾考韻。</title>,<text>徙倚虛堂落照邊。羹墻遺感見榱椽。至今梅菊香侵几。依舊松篁碧映氊。何處無哀含索後。此來長憶拂髦年。從知潯老參軍傳。多少情懷細細詮。</text>
<title>寄姜公望 碩弼</title>,<text>秋聲倐高樹。天際已輕陰。久客歌生鋏。長思淚在襟。蓍雲靈嶽秀。梧月小亭深。一會知何日。撚詩墮短簪。</text>
<title>四友堂雜詠</title>,<text>金橘休言味太酸。醎辛元是適人難。渡淮不改江南色。霜重園林箇箇團。枳林玉葉瓊柯一樣靑。上頭宜閣鵠鸞停。夜來差會堯夫意。風露無聲月半庭。碧梧華實離離幾點丹。九秋紅玉滿園寒。全家已自長年健。不用登高仔細看。茱萸勁氣蕭森度歲寒。經綸藏腹學虬蟠。無端收入岐黃草。馬勃牛溲一樣看。杜冲拔地擎天勢不欹。高標卓節世人知。眉山學士還多事。春夢前頭賦一詩。古檜蒼苔無恙一泓淸。萬曆神翁運六丁。朝暮食來心轉惻。東人千古負皇明。古井春花開落一旬中。跨夏花開百日紅。萬物晩成方耐久。秋來看取菊花叢。百日紅</text>
<title>次竹所山齋韻</title>,<text>冷山蒼翠上踈襟。十里平湖几案臨。足目已從高處到。工夫偏向靜中深。風塵不染靑荷面。秋水同明白𪆽心。知己百年賢器在。夜牕梧月奏鳴琴。</text>
<title>鸕鷀亭歸路。次內兄韻。</title>,<text>瘦驢馱歸客。杳杳畫中人。度盡滄江面。緣回白瀨濱。參差元浦樹。縹緲大王津。馬首秋聲起。重傷宋玉神。</text>
<title>訪鹿門李丈 光庭 不遇</title>,<text>客到鹿門夕。丈人山外隔。沉吟招隱操。怊悵坐琴石。</text>
<title>壁面。書翠寒臺鹿門洞天七字。雜以篆隷。</title>,<text>烹烟泚老葛。層壁欲生雲。書罷發長嘯。江山今古文。</text>
<title>獨卧</title>,<text>獨卧茅廬枕半肱。寒侵宿絮却凌兢。今冬太白全埋雪。昨夜蘇門已踏氷。老去看書須眼鏡。年來涉世剪心燈。翛然細撿平生事。病敗徒從一字矜。</text>
<title>楡嶺道中</title>,<text>東遊宿計老方諧。及到楡關意不佳。峒戶畏風修板瓦。山氓備雪捆繩鞋。豗湍複複氷初合。束峽陰陰日易霾。萬事耐辛方究竟。竹樓明日好開懷。</text>
<title>發䟽蘭</title>,<text>夜宿䟽蘭隱士村。征騶冉冉面昇暾。風岑起雪當天戶。曉渡無冰近海門。宅井何年歸穆祖。社倉頹麓過孱孫。今行擬報西樓債。差健長途困悴魂。</text>
<title>過社倉舊墟有感</title>,<text>深深宅田里。人稱穆祖居。右岡蜿如龍。其上社倉墟。念始置斯倉。吾祖下車初。興廢苦無常。頹垣隱杉樗。阿誰播小麥。靑靑繞礎除。天時當仲冬。北風吹衣裾。回回五千川。徒杠政亦踈。山氓負糴去。府治百里餘。氷針刺凍脛。泣涕何漣洳。</text>
<title>次陟伯李一源 秉淵 䪨</title>,<text>不道氷天道路艱。羸驂東下海雲間。平生儘愛寒山石。明日參尋與語還。</text>
<title>陟伯前詩之意。似帶得世態。故以寒山石與語答之。殆近絶物。遂成一絶以解之。</title>,<text>關東形勝竹西樓。文父碑文東海頭。更得槎翁爲刺史。腰錢騎鶴上楊州。</text>
<title>閱陟州先生案有感</title>,<text>偶過陟州府。手閱先生案。舊紙欲生毛。長跪以撫玩。念昔正德中。羣賢藹日贊。新進太輕銳。老成爲竊歎。吾祖見而作。出宰東海。溟鴻漠焉擧。意欲截溟瀚。大小日以乖。鬼蜮巧抵鑽。烈哉北門禍。衣冠盡流竄。當時餞席語。聽褒卽階亂。所以慶曆頌。撫股有慨惋。</text>
<title>追記金自菴餞先祖陟州行。書贈王勃詩。有感。</title>,<text>明哲煌煌日。危機更熟知。淋漓大柔筆。凄斷子安詩。幀面龍蛇動。寰中歲月移。千秋東海上。一諷有餘悲。</text>
<title>東海碑歌</title>,<text>陟州海上有鎭堡。其前削壁稱竹島。島上樛柯香栢樹。又有鐵葉冬生草。踏雪攀崖上讀碑。龜趺一半苔紋老。長眉老叟今何去。或言去上靑城道。往時作宰東海上。海氓謳謠返煕皥。作文書碑東海壖。文瀾海濤同灝灝。蝌斗古文廢已久。此老反正逼蒼昊。碑成立之萬里島。島在榑桑面出杲。海若鼓舞百靈喜。蛟螭慴伏縮老腦。川洛餘漼日侵齧。風愁雨慘碑絶倒。阿明上訴上帝怒。肯因捓兒廢至寶。詔令和甫再書之。再書之碑較更好。頭陁山石靑如銅。千磨百鍊若天造。深鑴固竪屹不動。棹楔雕龍煥雲藻。海上年來晝多風。颶母十撞敢掀擣。一自居庸大鳥飛。淅人吳語徒煩惱。我欲一見古人蹟。東下穢南六晩早。羲伯之墟氣滄滄。祥光瑞彩菀凝抱。摩挲盡日融神心。恍疑逍遙上亳鎬。奮筆爲續石鼓歌。書罷長嘯一浩浩。</text>
<title>眞珠逆旅。別姜久之 再恒 入江陵。</title>,<text>間架平生獨畏君。相逢伴宿海東濱。一陽初動爲冬至。千古高談欲夜分。病馬重登楡嶺雪。飢鴻遙指鏡湖雲。歸時竹島須相訪。怪氣靈光護古文。</text>
<title>雨中過孔淵</title>,<text>太山冥雨晩颼颼。客路初回悉直州。龍卧凍湫神氣王。雲垂黑竇太陰愁。郡人叫噪輸封豕。隍覡婆娑嗾退牛。觀盡四時情狀破。山靈見我暗懷羞。</text>
<title>太師曾孫眞人歌。奉壽竹溪宗丈。</title>,<text>太師曾孫有眞人。度世經今八百春。嘉靖年中方丈庵。南宮進士遭怒嗔。留待人間不笑人。代毛洗髓形屢嬗。往在寧陵辛卯歲。來降小白之東堧。閱歷明王四五朝。復見中元甲子年。中元甲子開一會。聖上親臨耆老筵。爲賜眞人二品階。眞人曾拜副護軍。恰似堯時廣成子。超然截當生死門。上三皇時爲法師。下三皇時爲眞君。十月庚申宴弧辰。三彭不敢闚天閽。緋衣紫帶映春樽。九十四歲元氣存。廣成子長不老。堯亦不老齊三元。箕子來陳五皇極。壽考康寧又好德。四方八路平如砥。王道蕩蕩無反側。眞人西向拜稽首。華祝多男壽而富。太平聖代皆神仙。何須恨失南宮斗。</text>
<title>外黃兒</title>,<text>楚人心性本仁慈。殘虐都緣不得師。可惜居巢七十老。奇謀不及外黃兒。</text>
<title>漢宮詞</title>,<text>武帝春遊春夜闌。琉璃帳裏醉龍顔。淮陽太守前年出。從此君王不復冠。</text>
<title>陶淵。次昌言䪨。</title>,<text>蒼崖中斷石門開。斷處長喧白日雷。更是滿江明月色。鳴禽飛去又飛回。</text>
<title>陶淵精舍</title>,<text>處士碑猶在。長江去不歸。寺鍾雲外落。水鳥月中飛。世遠天難定。山深逕欲微。崇禎大明曲。一唱淚滿衣。</text>
<title>靑雲驛路上口占</title>,<text>爲探周嶽勝。行溯碧川濆。明月王妃石。淸風處士墳。有緣驂白鶴。隨分踏靑雲。久庵今不見。千載挹遺芬。</text>
<title>拜瓢隱先生墓</title>,<text>天下瓢翁墓。淸風萬古吹。文章許文父。洗手作斯碑。</text>
<title>瓢翁墓。次昌言韻。</title>,<text>周王一面對佳城。千古尊周大義明。誰道百年胡運盡。我將西入請長纓。</text>
<title>陶淵。次姜子淳 樸，李來初 仁復 韻。</title>,<text>花落水流成古今。遠鍾聲裏一庵深。荒碑尙帶崇禎字。後世應知處士心。人去夕陽山鳥語。我來風雨洞龍吟。高標爽氣猶堪賞。西壁撑霄碧萬尋。卧龍庵高江懸瀑古仍今。下有玄湫萬丈深。奔處逾看蒼壁勢。喧中不動老龍心。淸風一面醉眠石。古意平生梁甫吟。滿目山河羞耻色。大明遺躅此間尋。落淵江面蒼厓閱古今。卧龍庵外綵雲深。高撑太華仙人掌。幷擢西山義士心。雨後苔靑磨洗色。風來松和矗冷吟。令人識得巖巖象。枉直誰能較尺尋。仙遊壁一番花落又如今。俛仰溪山歲月深。結社冥棲當日事。留眞寶界昔人心。塵中佛露依稀面。雨外龍爲寂寞吟。空翠襲人歸袂重。他年能得幾回尋。仙刹</text>
<title>卧龍庵。敬次瓢隱先生䪨。</title>,<text>崇禎處士愛茅廬。一卧甘同木石居。孤竹生涯山有蕨。漆園眞樂我知魚。心將日月高空並。事在春秋大筆書。世遠至今風不斷。夜來松月滿牕虛。</text>
<title>陟州歸後。金仲綏 履萬 以詩戱之。反其意次酬。</title>,<text>風濤東接筑前州。異事爭喧卵島遊。卵島至今漂不去。煩君莫問竹西樓。浮來浦口竹娟娟。雲鳥祥光照海川。當日九江碑再竪。詹生應不涕潸然。灑淚頭陁踈竹叢。動安千古尙淸風。武陵流水桃花節。肯許漁舟入洞中。</text>
<title>次金仲綏寒夜韻</title>,<text>風塵落落少知音。成毁中間獨此心。踈霰響簾梅皎皎。衝飈振壑栢森森。行藏自合天山象。語默多乖魯廟箴。千古濕苓無限意。夜牕西月奏牙琴。千莖霜雪白垂垂。閣夜寒聲上栢危。心界閒忙琴撥語。書廚勤慢壁燈知。平生未有經綸術。老去非無骨鯁姿。細和商歌還一笑。西方迢遞美人思。</text>
<title>次寄李善卿 濟兼 謫居</title>,<text>每得君書爲不平。衰遲仍見逐臣情。追尤自訟罪名重。養拙應知心境淸。十載投荒雙鬢白。他時報國寸忱明。夢中不阻脩門路。一夜尋常到漢京。重重險路履逾平。酬世猶能任性情。涇水豈因逢渭濁。滄浪非爲濯纓淸。梅龕暖意侵罇動。書面韶光透牖明。遊宦故人時送語。近來名謗滿京城。</text>
<title>次金仲綏閒適䪨</title>,<text>靑巖靑未了。濕處長寒苔。閉戶孤琴動。看山一衲回。噓氷輕滴硯。燒朮欲成灰。書罷雲棲篆。無人問字來。</text>
<title>寄姜公望 碩弼</title>,<text>巖閣西欄悄獨憑。石泉亭口有歸僧。傍人錯道看僧立。意在龍門玉萬層。龍門山下玉人居。徂鴈春回不見書。一片蓍雲遙極目。幾時重見病相如。</text>
<title>伏聞王世子誕降</title>,<text>恭聞王世子。誕降在貞陬。乍報猶疑信。眞傳更問酬。臣民方有屬。宗社永無憂。解雨行春令。洋洋載路謳。</text>
<title>送洪瑞暉 霽旭 移居善山</title>,<text>西風旅鴈滿江湖。氷泮猶應解北徂。南土流人歸不得。春來書信寄來無。送君西去淚如絲。同井追隨更幾時。余髮蒼蒼君鬢素。臨風怊悵隱侯詩。君家邱墓此山隈。秋夕君應一度來。待到殘年銷落後。那堪霜露北望哀。</text>
<title>送金令公  之任濟州</title>,<text>重袪章帷出海壖。便風何日欲乘船。州居絶嶼官仍謫。地接方壺迹是仙。終古風流傳照戱。至今廉潔誦奇虔。壽民知有金丹在。詎但前人百十年。朝天館外綵旗齊。下宴蠻謳五兩低。開府威名兼岳牧。朝廷節制偃鯨鯢。登柈靑橘春方熟。繫柳黃騶曉一嘶。遲暮壯遊男子事。題詩慚愧瓮中雞。乇羅古事杳良夫。崔瑩樓船定有無。蜃氣綴靑連月浦。潮聲驅白上星圖。熊幡去鎭神仙窟。牲幣親將廣利廚。最是橘林秋晩後。綵輿徐轉翠鬟扶。漢挐高聳六鼇頭。絶頂西臨白海流。貢篚多收名瑇瑁。過帆遙截大琉球。天回老宿秋分見。龍吸房精夜半遊。此地送公還悵望。他年應有仲由桴。</text>
<title>巖亭。送別金振伯趍肅丹城之命。</title>,<text>春風五馬去朝京。病裏彈冠貢禹情。不久春坊求正士。肯敎章紱滯江城。鳧舃何時發漢京。終南淸渭有餘情。割雞不害牛刀用。佇見絃歌化武城。西辭明主出秦京。日暮烏林反哺情。穩擧板輿綰左綬。古來榮養貴專城。</text>
<title>九峯里社毁掇後有感</title>,<text>先生天地本無家。成毁悠悠豈損加。玉溜庵前棲息處。碑成他日祭黃花。</text>
<title>贈松隱</title>,<text>夢裏龍門紫翠重。碧梧淸影上踈筇。琴中妙意隔千里。夜靜山空風入松。</text>
<title>善卿蒙宥。歸過巖亭。</title>,<text>脚底歸途舊樣平。一樽重對十年情。涪中學力扶髭勝。嶺外詩工上髓淸。春沼凍融泉脉活。夜亭煙澹月華明。從今好向田園老。惟有丹心拱漢京。身世居然似邵平。暮年相對故人情。田婆夢裏春將老。孺子歌邊水自淸。身外榮名皆漫浪。眼中徑路絶分明。好將經學收楡景。敢望彯裾入帝京。</text>
<title>贈執義金先生焚黃詩</title>,<text>瓢隱金先生耻帝淸。隱居陶淵。除官不出。年七十二而卒。門人博士金公題其㫌曰崇禎處士。眉叟許先生銘其墓。明陵末。鄕人立碑陶淵之上。屬密庵李公記其陰。於是崇禎處士之名傳於世。九年冬。先生曾孫徵士聖鐸以司畜別提。祗肅入京。上特命引對。左右有言金聖鐸崇禎處士之後也。上曰。嗟呼。崇禎處士之名。有感於予心。命書入處士事行。翊年春正月。贈司憲府執義以褒之。二月己未。行焚黃祭於處士廟前。徵士君以丹城宰。冠帶將事。觀者曰。先生天下士也。其高風卓節。炳若日星。非有待於徵君以壽其傳者。而若其褒贈之典。未始不由於徵君晉接之後。其自今崇禎處士之名。書之竹帛。傳示天下後世。雖謂之有待於徵君。亦可也。永嘉權萬爲二十八言二章。歌詠其事。其詞曰。明時司樴荷殊恩。處士風聲動至尊。日暮天官傳小紙。筵中宣索狀中言。聖明偏感魯連操。栢府華銜與寵褒。洗木焚黃煙縷碧。雲山江水轉淸高。</text>
<title>顧齋李公 槾 輓 三首</title>,<text>斯文値陽九。又哭顧齋翁。星晦江天暗。龍歸嶺海空。後生誰復仗。吾道遂全窮。仍憶錦湖上。兎葵飜晩風。霽翁登對日。天語及公身。願見憐衰病。招來指暖春。年籌窮臘月。泉路幾時晨。可惜筵帷上。應無博學人。振谷佳山水。風生大鞴罏。欲裁狂簡士。奈此小人儒。接引煩書䟽。提撕指轍途。從今韓宋輩。誰復戒空踈。萬登第後拜公。公曰。昔王德用歎韓宋空踈。子之對策儘空踈。子其加勉云。</text>
<title>襄陽客次。沽酒甚少。謾題壁上。</title>,<text>襄陽酒價未能低。花下遊人醉不迷。騎馬大堤西畔路。小兒猶唱白銅鞮。</text>
<title>大谷寺。次板上韻。</title>,<text>夢沁靑山壁面蕭。鳥啼花落境寥寥。人間獨有無形物。流轉風頭散不消。穿林驢影冷蕭蕭。江外花宮隱寂寥。忽有鶯聲流綠樹。仙翁遺韻未全消。</text>
<title>謹次退陶先生僧軸䪨</title>,<text>夜來花雨洗靑鬟。驢背人來覓句還。從此每年當一到。洞中花鳥未應閒。</text>
<title>謹次先祖僧軸䪨</title>,<text>淸和時節客來過。已過禪家八日燈。景物不殊人代變。題詩淚灑白雲層。</text>
<title>金振伯登第後。上親製詩一絶以榮之。誠曠世恩遇也。謹賡二絶奉賀。</title>,<text>天門引入戴花人。宣賜奎章寶墨新。當世王褒應有頌。爭言聖主得賢臣。慶溢天東由一人。周邦雖舊命維新。擧觴敬爲朝廷。賀賀得春坊勸講臣。</text>
<title>李景文 象靖 賀席。得長律。</title>,<text>三塲竗歲摘如髭。華美如君世更稀。牧老文章華夏聞。錦陽詩禮聖明知。已能珥筆趍深殿。今復簪花覲大闈。賀客詩成仍賀壽。六旬翁是綵衣兒。</text>
<title>柳用賓 觀鉉，淳伯 正源 慶席。次壺谷進士䪨。</title>,<text>宮花交映帶恩歸。二竗同時解薜衣。駟馬高門多福祿。月星前夜見輪輝。緋袍壓座 指允卿令公 榮逾重。綵服趍庭 指淳伯 慶更稀。志喜詩成還戒懼。令公於道一言幾。</text>
<title>景文登第歸路。同遊龜潭舟中聯句。</title>,<text>蕭鼓啁吰坐兩頭。蘭舟搖盪下中流 一甫。此中自有悠然趣。欲把閒忙較白鷗 景文。藍袍錦幞照江東。玉篴聲飄兩風 甫。靑山若道神靈在。應笑紅塵到此中 文。桂棹蘭舟上小江 文。笛聲驚起白鷗雙 甫。丈夫落落心中事 文。江上蒼厓屹不降 甫。</text>
<title>奉送訥翁之任厚陵</title>,<text>聖主求賢切。先生自此升。山河開府界。園寢定宗陵。烟火敺仙去。風雲遣鶴騰。黔羸回祿意。覺哂鹿門僧。今春。鹿門守僧失火。精舍盡燒。離亭悵立望行輈。碧樹蟬聲曳一秋。明日蘇門遢獨往。鹿門魚鳥不勝愁。</text>
<title>望道金公 汝鎔 輓</title>,<text>向時名勝揔泥鴻。文采風流尙有公。今日哭公衣袂濕。亂蟬秋色夕陽中。微醺何日不春風。貴賤賢愚氣槩中。營魄已離精爽在。晴空看取未收虹。香橋迎笑十年前。埋玉靑山已四年。今日始知莊惠達。悲歡榮辱等空煙。</text>
<title>輓金休伯 始鑌</title>,<text>十九兒童齒。三千禮樂儒。奇才傾洛少。巍第類楊於。燦燦儀庭鳳。駸駸下坂駒。器堪盛白玉。世奈薄明珠。蹭蹬趍蓮幕。棲遑綰竹符。有辭夸苦並。爲政簡詳俱。若拙寧全拙。如迂定不迂。郞官參局坐。員外佐司徒。握筭勘曹務。披簽贊廟謨。比家堅間架。方邑隱城郛。事辦心逾靜。才優語不敷。上官驚嘖喝。老吏憚睢盱。完器何曾漏。通才未始拘。在邦當一面。於藝反三隅。眼瞭千秋鑑。胸羅八陣圖。人猶推國瑞。其實昧時需。身是三朝舊。官纔下大夫。風雲歸齷齪。霜雪上髵鬚。晩入春坊乍。俄登栢府孤。明時持白簡。常性責妖奴。信筆差權度。誅心錯有無。寧辭窮髮譴。猶許肘絲紆。聖度如滄海。摩天視坦衢。追尤依枳棘。隨分返桑楡。昨歲丁崇圮。妖氛浼嶺湖。天戈下賊藪。丙枕軫民芻。命示循良蹟。宣催弊瘠餔。承綸仁闥拜。揮淚蔚邊趍。不食開軒閤。親民問瘼痡。首蠲全鰒役。旋罷別塩逋。减戶還同尹。均田恰倣于。撿身如玉潔。洗手耻錢愚。上䟽論諸弊。推誠潤積枯。和橋髯丱舞。堂浦禿娥歈。闔境春方午。仙籌日已晡。三冬幾視憊。一札報垂蘇。忽罷邯鄲夢。高歸太乙都。天東虧俊彩。海域失慈呴。碎璧眞交臂。持金詎贖軀。於多村嫗泣。音義鹵氓呼。運氣今如此。吾儕只自吁。尙驚魚網設。偏惜兎絲誣。决水頻霑轍。賖霞輒滿壺。不慳騶率枉。仍與肺腑輸。劈折忠邪界。分明取舍樞。傾心鑴法誨。引脚問迷塗。造次期相仗。平生矢勿渝。歸時隨五馬。今日杳雙鳧。錯莫無人助。伶仃欲底須。他時語心事。留待長螟雛。</text>
<title>金灘路上卽事</title>,<text>彈琴臺上起秋風。申砬廟前飛白雨。早發樓巖向蘂城。煙蓑江漢有漁父。</text>
<title>次李伯平 槩 䪨</title>,<text>下流元是衆汚歸。無恠淸朝有是非。頹卧故山叢桂裏。漏雲天日尙光輝。</text>
<title>靜默齋示主人</title>,<text>藕花零落小塘隈。流水柴門舊客來。好雨留人如有意。山西歸騎莫相催。俛仰溪山在。存亡歲月賒。秋風海松樹。曉雨木香花。抱卷眠初罷。看棊日又斜。不妨留一宿。好客是渠家。</text>
<title>太師廟聽玉笛</title>,<text>閒吹玉笛古祠前。擺感搖愁八百年。香火此邦猶未冷。舊京消息渺西天。</text>
<title>達城懷古</title>,<text>蕭蕭驢影上高邱。徐氏名園落木秋。萬戶寒砧聲遠近。夕陽搗盡四佳愁。四佳詩。晩風何處砧聲急。一任斜陽搗客愁。</text>
<title>次老杜紀行䪨。示昌言。</title>,<text>平生江海意。匹馬向南州。自笑文章誤。誰憐謾浪遊。一行同去鴈。萬里未馴鷗。着處行違在。何須涕泗流。</text>
<title>苞山道中</title>,<text>路入苞山洛水澐。童年來往此江濆。烟光挾暝山如雨。雪意排寒樹沒雲。絃誦百年文敬廟。衣冠何處季綏墳。英雄世遠歸鴻杳。短嘯長吟馱半醺。</text>
<title>鷲城懷古。次伯父待月樓䪨。</title>,<text>城頭官路逈逶遲。尙記帷幢出入時。氷閣月樓何處是。村雞飛上石榴枝。立馬荒橋發故遲。屛風西畔夕陽時。楚鄕終古多哀怨。江上何人唱竹枝。遼陽千古鶴歸遲。城郭人民異昔時。殘角吠風愁欲絶。出門三顧老松枝。</text>
<title>忘憂亭。次郭忠翼公䪨。</title>,<text>蒼巖千古好江山。忠翼名垂天地間。煙月至今誰管領。飛來飛去白鷗閒。滄江一面忽蒼山。畫閣風楹霄漢間。江月漸高山影轉。棹歌移入鏡中閒。</text>
<title>記龍華泛舟古事</title>,<text>三老同舟閱幾秋。德星餘耀在南州。此來悵望涪江棹。不斷源波滾滾流。</text>
<title>次郭忠翼公韻</title>,<text>霜江一帶掃空煙。縹緲危亭江水邊。終古名園稱綠野。秖今遺業等平泉。英風不斷吹雲壁。明月如期到玉淵。辟粒餐松當日意。白衣非是愛神仙。郭老事如張與李。江湖斂迹在功成。紅衣白馬收全嶺。雨笠煙蓑寄半生。東海至今波不湧。玄蘇當日魄應驚。酒徒詞客皆公賜。剩占一宵風月淸。今來吊古千行淚。爲灑滄江江水添。異代蕭條隨㥘燼。小亭淸絶似伽藍。鬼驚山上疑兵四。名並樓中壯士三。颯爽英姿何處得。蒼巖矗矗蘸淵湛。隨緣南北去來身。驢背靑山影裏人。一夜江湖明水月。百年天地淨風塵。久知平世無豪傑。豈有新詩泣鬼神。西望鳳亭川路近。他時相訪武陵春。</text>
<title>病滯赤旨。送昌言往昌原。月夜有懷。</title>,<text>千載孤雲去不回。碧空雲盡海門開。平生我識金豚窟。今夜君登月影臺。病鶴風前思矯翼。離鴻天末聽流哀。谷川居士歸長夜。更有何人勸爾杯。</text>
<title>次辛子順䪨</title>,<text>悠悠往事似前身。鬢髮蕭蕭是別人。爾口尙能談白石。我衣初不染紅塵。磨來自信圭無玷。下處爭傳筆有神。千古隱侯衰暮意。歸期遙指臘梅春。</text>
<title>贈楊景起</title>,<text>少小遊塲屋。開眸便識心。身名三刖玉。家世四知金。一別天星換。重逢鬢雪深。他時亭下路。載酒去相尋。</text>
<title>題辛而述所藏辛巳讌會唱酬詩卷後</title>,<text>明陵庚辰春。伯父雪齋公以秋曹郞。出宰是邑。移建官廨于邑城之東。翊年春。設席以落之。仍行養老宴鄕飮酒禮。擇鄕之碩老。樂湖翁辛公爲儐。不佞時以童子隨諸父後。獲覩盛禮。湖翁褒衣偉冠。䰄而且長。揖讓升降。綽有容儀。是年夏。鄕人置酒山寺以答之。湖翁以鄕老壓席。前後唱酬諸什。聯篇累牘。爲南中盛事。越三年癸未。伯父罷官北歸。每談說往事。未嘗不以湖翁爲南州人物之首。其後十數年。湖翁不幸。諸父又相繼淪謝。不肖每追念當時事。卹然有靡逮之痛。乙卯冬。與從弟昌言南遊到此邑。鄕父老存者無幾。俛仰湖山。有千古遼鶴之感。一日。約士友會話于道泉書齋。湖翁之孫辛君而述袖示辛巳酬唱詩什。摩挲奉玩。手澤尙新。又爲之愴然興懷。遂逐篇追步歸之。尙記桐鄕飮酒年。庬眉如雪映賓筵。如今草沒絃歌地。攬涕斜陽策馬旋。華筵樽俎玉樓東。及見南州三一翁。世界蒼茫桑海外。喜君猶有古家風。寒煙夕照灌壇天。往事傷心卅載前。處士高風如昨日。一樽重對子孫賢。墟落荒凉接素陰。江城歸客暗傷心。遙雲一去王喬舃。老樹應知宓子琴。擧目判殊今古色。拈愁微作短長吟。徘徊轉覺孤懷冷。湖外烟光共日沉。衰容非復昔年余。灑淚桃泉處士廬。舊德淸芬徵有地。兒孫能保一床書。逝水流光四十秋。此來重續昔年遊。珠璣不共池灰盡。對爾摩挲涕泗流。</text>
<title>謁德峯祠院有感。</title>,<text>李畏齋先生與其兄子復齋公。遊寒岡先生門。以道學名節見重。往在辛巳。鄕人立祠於德巖山下。時伯父雪齋公以地主。勸成其事。設施規畫。皆出於伯父。今來秖謁。舊蹟俱在。俛仰徘徊。彌增愴慕。仍竊念兩先生道學風猷。無愧䟽李父子一廟聯龕。並美齊徽。顧此不肖墜落家聲。追記李密翁擧似雲龕叔姪勉戒之語。不勝媿懼。題詩志感。山河不改舊煙嵐。洗手焚香爲禮參。一廟並躋䟽少傅。高名長仰李雲龕。南康往事衿紳誦。茂宰遺徽父老談。文采卽今無小謝。題詩東序謾懷慚。</text>
<title>與福寮枕上口占</title>,<text>重訪龍宮鷲嶺隈。漕溪一派玉泉來。何年大勦辛旽窟。浩刦同消母婢灰。風碓洩氷山魔走。霜鍾毃月佛尊回。無端淹作南中客。虛負靑巖雪後梅。</text>
<title>次贈金雲若 翼溟</title>,<text>半世悲歌游郢中。爲君今夜奏絲桐。孟生驢倦經南至。蘇季貂寒耐北風。詩力撥雲迎桂魄。佛光排雪有梅叢。明年二月書應到。此地來鴻是去鴻。</text>
<title>歸路有懷昌言</title>,<text>天末君隨隻鴈飛。月明棲集定何磯。鶺鴒原濕相求意。千里鄕山我獨歸。牛毛世事百年間。千里同來悵獨還。回首檜原何處是。暮雲遙隔武陵山。</text>
<title>昌寧途中。懷李琴軒。</title>,<text>靑巖家學亦淵源。元凱平生性癖存。師友風流二百載。令人長憶李琹軒。靑巖公學春秋於琴軒</text>
<title>携文生球調琴石泉。吟呈院齋諸長老。</title>,<text>石亭深處坐鳴琴。岳色泉聲兩愜心。知有德星山外聚。中絃時作鳳凰音。</text>
<title>文生將歸。携琴出白石梁。彈數曲。</title>,<text>孤鸞別鶴兩依依。停撥相看淚滿衣。移向石梁彈一曲。魂隨流水送將歸。</text>
<title>題家弟成甫三宜寓壁上</title>,<text>靑蓮心事紫宮秋。霜雪居然欲半頭。山鳥千羣非一母。等閒棲啄卽同丘。</text>
<title>奉送莊寢郞李公入京</title>,<text>問誰判吏部。再起鹿門翁。甚爲淸朝賀。其如丈席空。漢師千里外。莊寢萬山東。珍重愼行李。炎涂多雨風。</text>
<title>松坡渡。望京城</title>,<text>夜宿開元寺。侵晨入漢京。朔風吹古渡。朝日見東城。涉遠身全倦。衝寒氣不平。脩門方再入。敢道宦情輕。</text>
<title>新興寺。訪叔通。</title>,<text>騎馬長安東小門。伽藍蕭灑傍貞園。方行忘我作朝士。及到怪君爲佛尊。新意難從忙裏得。舊書須向靜中溫。吾人着處淵氷是。兢戰非因衛病存。叔通避痘于此</text>
<title>陪大駕移御洞口內</title>,<text>新門輦路接蒼虛。三殿相隨綵仗徐。五部坊人凡幾手。一時加額望銅車。奉保夫人雙臂舒。東宮二歲御銅車。君王會得都人意。分付陪丁運步徐。騎省郞官出禁門。紅衣羽笠禁人喧。禁喧逾急喧逾甚。盡是封人祝聖言。</text>
<title>差典祀官祗赴明陵</title>,<text>北風吹裂廣文冠。祗赴明陵典祀官。弘濟院西微霰下。幸州山外夕陽殘。猶思日浴溫泉水。及見天臨大報壇。四十七年甄鑄澤。小臣於此涕汍瀾。</text>
<title>將事訖。又成一律。</title>,<text>刺燈前引寢園開。竦息修容墄外陪。殘漏漸收丁閣夜。穉陽隨動子時雷。微聞瓊珮月中響。若覩雲車天上來。瘞罷循除三再立。五陵初日悵然廻。</text>
<title>叔通爲省直。夜坐論懷。</title>,<text>駝峯月出照長安。坐久添燈兩澹看。客裏情親如爾少。世間離合稱心難。明朝別意東郊遠。子夜更聲上苑寒。宦迹流年相促迫。都門容易掛吾冠。</text>
<title>次叔通見贈䪨</title>,<text>城市多醻酢。尋常不賦詩。客牕愁絶處。鍾曉夢回時。朔氣侵脾甚。鄕音到手遲。自然心緖冷。蕭瑟暮年詞。</text>
<title>步出興仁門行</title>,<text>步出興仁門。遙望永美亭。亭後吾祖墟。猶見萬松靑。憑誰問往事。不復辨階庭。嘗聞懷義君。年垂九十齡。指點大巖下。逢人語丁寧。城東李綾州。兒時耳所聽。伯父有手識。遺語心甞銘。今來見朴生。名夏東 延我掃中廳。蟠松偃如盖。虬榦拂南欞。是爲公子宅。古事云有聆。公子名公子。博古通諸經。後孫尙忠勤。不墜舊典型。往在戊申春。摧賊如風霆。殷勤朴生語。細聽若夢醒。引我出西墻。了了談地形。下馬入巖下。巖高展如屛。摩挲錦苔落。冬氣風冷冷。背後有芝峯。直對山城扃。吾祖古名臣。正色立朝廷。見機北門禍。東引鴻冥冥。及至簾前對。撞鍾獨嬰筳。飄飄碧蹄路。晩迹隨浮萍。高名並靜晦。卓節昭日星。吾家小冊子。尙襲禁苑馨。于今二百載。桑田倐滄溟。徘徊未遽發。緬緬淚潛零。矧此末孫事。時論迷渭涇。微將不疚意。竊依陟降靈。凝川前後宰。此地開罇甁。因風側耳久。如聆珮響玎。湖南老居士。乍僦等蜻蜓。如何五屨價。犂鋤不暫停。居然壬丙來。再經兵塵腥。千秋柬之園。寂寂國東坰。子孫雖陵替。猶知耻賣鉶。無端入人手。爲珀復爲苓。阿誰解贖還。凝立天光暝。</text>
<title>大巖下。謹次先祖韻。</title>,<text>無限城東將相家。煕朝遺迹想弘嘉。萬松鬱鬱屛巖立。感古悲吟意若何。</text>
<title>戱題曹吏書到名銜紙</title>,<text>朱門無處曳吾裾。閉戶經冬睡有餘。刺紙書來投向底。少年曹吏物情踈。</text>
<title>薄遊</title>,<text>久蟄戀京闕。薄遊思故鄕。人情無着落。吾道貴平常。默默終須白。呶呶祗自傷。祿牌方送賣。歸日有餘粮。</text>
<title>解嘲。贈太學東齋諸友。</title>,<text>獻陵香炭有封餘。待熨先生肺氣虛。誰識文園置令意。漢朝全爲病相如。</text>
<title>落葉酬朴正言</title>,<text>木覓山陰學士廬。數椽高絶似僧居。書來細共蒼頭語。春後長飢不廢書。黃面蒼頭乞桂廻。草堂回首白雲隈。應知土鼎烹淸水。厚祿何人送玉來。長被樵童罵不靈。坐收風葉日堆庭。筭來廉惠無傷意。燒作寒廚一縷靑。</text>
<title>次洗心齋李公獻園山榴花䪨</title>,<text>往在明陵己丑冬。洗心齋李公爲寢郞于此。庚寅夏。先君兄弟相繼過公。伯父聞喜又在此地。辛卯春。萬亦拜公於此。其後二十七年丙辰。萬從國子典籍。爲此園令。追念往事。未滿一世。而孤生含恤。已二十一年。伯父不祿。亦十有三年。獨李公無恙。俛仰人世。常懷感慨。翊年春。李君定叟隨計入京。訪我於寂寞之濱。李公馳書相問。又以一絶見贈。有請看庭畔鵑花樹。三十年前此老栽之句。於是始知庭右七叢山榴爲李公庚寅間所手植者。諷詩看花。依然有玄都前度之感。次韻奉酬。情見于辭。昨夜淸標夢裏來。素書今日到園齋。誰知庭畔山榴樹。曾是吾公手自栽。遠客不知歸去來。三春吟病寄山齋。子規聲裏回殘夢。始覺當年有意栽。何年諸父訪公來。蓮桂榮光映寢齋。往事祗今何處問。半庭無恙老仙栽。今見賢騧訪我來。聞公近在洗心齋。應知糓雨新晴後。園圃中間事種栽。定叟爲李公第八子。故借騧字。偶然爲客此重來。前度玄都卽小齋。閒料後人今日意。數叢移近碧桃栽。</text>
<title>二母雞。贈權幼瞻。</title>,<text>吾宗老措大。淸貧世所知。城南數間屋。椽朽不覆茨。冷堗不煙久。兒指坼凍梨。虀鹽僅自謀。莫救妻兒飢。人謂我路人。我心爲君悲。菀菀寢前樹。一本千萬枝。枝枝若相殊。榮悴與同之。山官太冷薄。無術可相資。朝餐减盤炙。爲爾送二雌。二雌勿云小。善蓄日蕃滋。若復添三牸。陶朱致金基。三時七伏卵。當得幾僆兒。折柳緻爾窠。不緻怕城貍。勿置近烟煤。烟煤易降萎。君方業經史。工夫日孜孜。欲爾無作輟。請看雞伏時。毳溫復趾碾。須臾不敢離。甚飢方一下。狂啄已翔窺。吾聞畜千雞。必有一鳳奇。噦噦鳴朝陽。作我王庭儀。無如百里奚。謀婦爨扊扅。</text>
<title>次典祀官朴醇夫 宗儒 韻</title>,<text>餽歲人誰到。寥寥坐土床。鄕音迷嶺嶠。歸計滯冠裳。忽有陽春曲。來從典祀郞。抽愁相報去。此意詎能忘。</text>
<title>丙辰除夜。示僚官李子固。</title>,<text>遠雞催喚曙光遲。筮後還拋左手蓍。已去年華難再挽。一回怊悵紫宮詩。吾年數以筮法言之。鷄鳴以前。爲四十九策。鷄鳴便持手一策。</text>
<title>除夜。用高蜀州䪨。寄叔通。</title>,<text>異鄕除夜悄無眠。嶺樹江雲意渺然。仍憶故人蕭寺裏。一燈愁絶夜如年。</text>
<title>用華音。詠唐詩十數首有感。</title>,<text>嘗閱老乞大。頗解中華音。山中寂無人。遙夜又向深。開元大曆詩。緩聲試一吟。東音太輕颺。華音較遲沉。鼻牙齒或近。唇舌苦難斟。已怪屋同有。更訝眞是侵。中宵仰分野。遼薊一星臨。况我父師來。殷語敎蒼黔。如何未全變。音讀劇繁淫。最是婦人文。取音義難尋。堂堂小中華。不幾近蠻禽。吾聞正叔言。南北異陽陰。中州尙如此。矧此東海潯。風氣絶不侔。緩促隨性心。關北安作晏。京都任爲壬。宮商互低仰。習俗非勸禁。文軌賴有考。吾道只忱欽。聲音雖不同。亦不媿冠衿。所嗟華人語。淸語變駸駸。爾雅與說文。主客迷三參。由來百年久。非古却非今。悲歌睠周道。彈淚灑漑鬵。</text>
<title>賦李景文盤松月季</title>,<text>李景文入城未數日。得盤松月季二盆。置之所居之室。屬其老友江左生。要所以解嘲者。夫植物。莫不有榮枯盛衰。而惟松與月季。有榮盛而無枯衰。非物理之常。至於花。又有太盛之忌。然其凌霜傲雪。不以歲寒而有損。松與月季有之。景文之必以是二者爲房實有意歟。爲賦古風二章。章各十二句。吾觀有形物。榮悴各有時。如何小矮松。長靑不知衰。昂藏分寸長。蟠結虬龍枝。嚴霜不能殺。歲暮轉孤奇。盆移已失所。入室又何爲。前人窨竹意。問君知不知。吾觀有形物。榮悴各有時。如何月季樹。常盛不知衰。一年十二度。燦爛開滿枝。方春未甚貴。歲暮却自奇。物理忌太盛。君子有不爲。夷險一節意。問君知不知。</text>
<title>贈別叔通湖南亞使之行</title>,<text>驪駒一曲漢江涯。千里湖南馹路賖。別日靑郊猶雪葉。到時玄觀欲桃花。論交半世誰知己。送爾今朝倍憶家。徂鴈春來飛不盡。素書能復記東華。湖南五十七名州。靑眼何人借客留。一點仙山南極外。蘆翁消息杳瀛洲。花暖漕江蜃市收。海巫齊舞解行舟。客愁分載三千斛。暗入山西楮子洲。春雲結葉助離憂。君向全州我廣州。聚散一番何足說。百年同老有菟裘。</text>
<title>酬李士休 聖運</title>,<text>春寒惻惻暖猶遙。月令三光每不調。琴裏故人時與語。鏡中公道豈相饒。文章或被窮愁進。疾病偏侵老骨驕。聖代卽今無棄物。自譽非出衛伶嘲。</text>
<title>王世子誕日。病未參賀班。吟成一律。</title>,<text>銅壺水滿曙鍾多。紫陌塵生響玉珂。貳極三回初度日。千官齊誦四重歌。新春瑞色浮宮殿。大內懽聲隔綺羅。獨有文園消渴吏。遙瞻玉筍病如何。</text>
<title>新川路上。望靖陵有感。</title>,<text>士林三月賞花時。花底千官醉欲迷。昭代殘痕家篋在。喬陵煙樹卽今悲。</text>
<title>奉審獻陵。見神道舊碑。仍憶靖陵當日之變。</title>,<text>銅絲重絡獻陵碑。爛首螭龍斷首龜。最是豆毛江浦外。暮雲凄雨不勝悲。</text>
<title>次姜淸甫見寄韻</title>,<text>伴鳥棲雲母峀陽。邇來蹤跡太凉凉。瀛洲自是神仙路。銀海茫茫不可梁。一區林壑白山陽。柳意纚纚檜意凉。豊草放驢前夏事。夢中星月耀冠梁。前年七月向春陽。邀我風林謂納凉。麥飯靑葱山味別。秖今回首杳川梁。小屋中間對紫陽。一生家計劇淸凉。文章更有波濤勢。應過汾河吊大梁。笏外山光近夕陽。𪆽情鷗夢上琴凉。靑巖寒水皆先業。最憶泉亭白石梁。</text>
<title>東厓李公挽</title>,<text>飄飄飢鳳向南飛。傷意吾家伯父詩。棲老碧梧宵影遠。石城雲月不勝悲。足閒遺業冷西郊。庭樹風淸半鵲巢。名父典刑今寂寞。草堂飛盡過江茅。致政公於西郊。撤鵲巢爲供午炊。留其半以待後客。司寇吳公日涉扉。獨留雙扁樹間微。東牀坦腹何年事。桑海泡澄一樣悲。安巖洞吳公舊園。有盤桓遊觀臺二扁。卽公筆。西湖東洛揔泉臺。何限韓家季父哀。三處存亡三歲事。祗今魂魄倘歸來。尙憶山南敵愾時。煩公題出正郞旗。東厓却有修巖錄。不盡吾鄕壬子悲。鬚眉如雪偉衣人。眞是春坊羽翼臣。舊演先朝遺訓在。若爲賚得獻重宸。仚魚淵上草蘺籬。千古延陵季子悲。從此花山東郭路。宿哀殘笛夕陽時。並州郭外紼謳悲。送葬功緦更有誰。虞祝出門朋友散。纍然相吊二孤兒。</text>
<title>行琴引</title>,<text>懸鶉老夫抱行琴。春日行行漢江潯。琴腹洞中松液滋。雌雄絃纏烏竹簪。白馬鬃白散如絲。引手聲揚推手沉。抱琴彈出兩三聲。南漢山城上胡兵。南漢山城胡兵入。此入彼入窺山城。八路勤王兵未至。湖西方伯氣不平。大雙嶺外火焰腥。江都一夜風雨驚。城中將士不知防。南漢山城朝暮傾。低聲暗奏未敢言。意恐風飄落胡營。望月峯西氊幕高。洗姑灘邊鐵騎明。馬胡勒馬龍胡馳。黑汗營前殺氣橫。我願城中早爲備。十匝行宮琴獨鳴。水口門低賊易入。西將臺高賊難嬰。萬里懸軍犯十忌。况復三韓兵力勍。一鼓二鼓絃欲絶。皇穹不照余衷誠。幄中謀士問爲誰。終使君王下城盟。却抱行琴轉徵聲。大明經理東征行。城中義士淚如雨。抉腹經喉死爲榮。行琴行琴竟何補。南漢山城空崢嶸。邇來一百有二年。獨有行琴舊譜傳。吾聞昔者霍里子。妻寫箜篌出朝鮮。東方之音多感慨。行琴別調殊懣悁。南漢山城城可憐。</text>
<title>行琴引後殿</title>,<text>不咎遲川老。生憎冠玉兒。江都如未碎。南漢豈曾危。淚入尋盟墠。羞過勝戰碑。文章與籌策。勘斷幼淸詩。</text>
<title>又爲長聲作最後殿</title>,<text>靑石嶺頭望玉河。胡風淫雨瀋中多。龍樓寂寂銅車遠。膓斷空巢毳鷇歌。世傳昭顯世子瀋陽之行。有歌曰靑石嶺已過。玉河關何許。胡風寒復寒。淫雨是何事。誰描我行色。傳之美人所。仁廟歌曰。雀鷇毳羽未成鷇。忍說瀋陽道上去。輾轉去匍匐去。渠何得到抵。母鳥空巢悄獨坐。淚下不自禦。臣萬旣爲長聲後殿。又敢翻出靑石雀鷇二歌謹附之。至是而謀臣帥臣之罪自著矣。嗚呼可勝言哉。</text>
<title>叔通約以漕後來京師。有懷謾成。</title>,<text>仙李柯條布大東。靑雲美器古今同。蓮花幕府玄都觀。枌樹鄕祠紫極宮。湖外三春翩使盖。漢陽千里阻郵筒。羣山幾日漕舟發。待爾心將碧海通。</text>
<title>望廣州城</title>,<text>古國開溫祚。孤城繞廣陵。弁辰俱已遠。杞宋邈難徵。火食神仙尹。雲眠節制僧。解繩千世事。無處問高興。百濟自開國未有文字。廣州人高興爲博士。始以文字記事。</text>
<title>廣爲遁村之鄕。謾吟致意。</title>,<text>睡思詩情暗兩牽。漢陽春樹廣陵煙。靑山不共騷人語。坐憶前朝李浩然。</text>
<title>沈汝輝赴擧入京。送奴求薪。載致落葉一馬。</title>,<text>長安薪如桂。有玉不成炊。爲君送桂葉。不復分桂枝。待君手裏斧。去斫月宮時。</text>
<title>解萭弟朱子克己詩夢</title>,<text>往在戊申春。萬胥命在京家。弟萭相守。時霪潦跨月。直至新秋。一日雨霽日杲。槐市蟬鳴。萬抽筆題詩云。一雨連旬苦未晴。牢愁病卧漢陽城。朝來雨歇蟬聲發。依舊靑天白日明。萭曰。詩意若此。兄且披雲覩日矣。仍言弟今夜之夢。自大內宣召而入。上御便殿。有二靑衣童子侍。前置大硯。靑童磨墨。上顧萭曰。爾父三昆弟。皆位不滿德。爾兄又意外受誣。予一憫焉。爲汝寫一詩。歸遺爾兄。遂書絶句一首。紙樣可一席。字大可一斗。旣覺。了了可記。旋忽忘之。只記一字二字。零碎不屬。而所記者可十數字。擧得寶鑑字垢字無端字。又言絶句更有寶鑑字。萬曰。此似朱子克己詩。其詩曰。寶鑑當年照膽寒。向來埋沒太無端。如今垢盡明全見。還得當年寶鑑看。萭怳然曰。良是良是。兄弟相對歎異。是日。上下別諭。夬賜昭釋。微臣頂踵毫髮。皆聖殿下再造之恩也。仍竊惟念朱子此詩。以寶鑑喩心。埋沒喩私意之蔽。垢盡明見。喩克治之工。而心之本體復見。以當日事言之。微臣所遭。眞是太無端。而聖上處分。與詩意相近。雖謂朱子爲萬準備此二十八字。亦不妄矣。萭之夢。又在聖上別諭之前夕。爲不偶。特臣之寡陋。無照膽之明。是則可懼耳。抑臣雖非照膽之寶鑑。而聖朝拂拭之意。非欲使之廢錮。朝廷又何嘗有枳塞之意。而萬行身無狀。自速尤謗。致有壬子臺參。至于前冬。始有牽叙遷調之命。所謂埋沒無端垢盡明見者。亦不害爲傅會萭夢之一端。病卧陵寮。追念往事。遂爲古風一篇。歸與兄弟相勉云爾。我有靑銅鏡。團圓如玉盤。藏之在錦匳。埋沒殊無端。慇懃美人意。爲我拭垢瘢。加以光水銀。置之玉欄干。鈿梳理綠髮。開牕對鏡看。淸光炯如月。背後雙靑鸞。自謂照顔明。君謂照膽寒。照膽或難任。照顔心所安。但恐美人顔。朝朝損朱丹。棄之不復携。廢捐同香鞶。容顔有時衰。心意未渠闌。君心倘不忘。棄捐亦何歎。</text>
<title>知製敎朴公贈詩要和</title>,<text>今古終南一弊廬。蕭然眞是浩然居。近聞明主求言切。北闕何妨去上書。西峯夕日送僧廻。熟面蒼頭拜澗隈。詑與山中花鳥道。陽春三疊郢中來。一炷薰爐對性靈。爲嫌生事廢黃庭。翛然似與天元會。細草輕痕砌面靑。</text>
<title>陵寮春晝。詠張說㴩湖山詩。</title>,<text>花事參差碧洞晴。山禽來和七分聲。逌然遠溯㴩湖意。蘿薜簪纓較重輕。</text>
<title>栗里。訪李聖猗。光蘭</title>,<text>易安齋外掩荊扉。歸去來翁乘化歸。當日候門兒已老。一丘泉木思依依。聖猗大人易安公。漢陰相公玄孫。與先人同庚分厚。</text>
<title>次朴玉汝 成玉禧陵道中䪨</title>,<text>今來已後獻陵花。山舘寥寥樹影斜。孤興上詩當薄暮。別懷成夢到京華。空林物態過墻蝶。熟路天機背日鴉。生計漸踈妻已老。弊衣重浣綻縫多。</text>
<title>和古詩 十九</title>,<text>請君且停車。而無輕別離。驅車涉遠塗。會面安可期。胡馬倚北風。越鳥巢南枝。物性有如此。君子知所依。奈何不少留。去適天之涯。浮雲雖蔽日。覩日豈無時。勸君且莫沮。崇德以自持。大材當晩成。歲暮亦何悲。此反行行重行行之意。靑靑河畔草。光葉夙美好。秋風日夕至。貞德詎可恃。盈盈樓上女。容易出素手。持身不自重。空牀悵獨守。勿云宕子狂。非狂見不臧。此釋靑靑河畔草之意。靑靑陵上栢。歲久摧爲薪。人生如草露。安得長靑春。請君修令德。令德彌無泐。何必遊宛洛。羡彼公侯樂。此廣靑靑陵上栢之意。眞曲果何音。高言亦何語。高足不足策。要津不足據。窮賤有所厭。所欲不自禦。邀君出江渚。春服以容與。此反今日良宴會之意。吾聞杞梁妻。臨事禮裁之。哭夫宜有節。善哭豈情私。所以齊右人。一聽知所移。商聲太哀楚。無乃非其詞。自古棄婦人。切切悲其哀。安得倉庚膏。遍服消嫌猜。此反西北有高樓之意。太白有美玉。精華升爲氣。方朝雲英英。晝午翠斐斐。采之作寶器。可以薦淸廟。良工不我顧。歎息心內悼。此效涉江采芙蓉之體。玉衡指西方。蟋蟀鳴其序。號蟬在樹間。社燕宜斂逝。牽牛不服箱。南斗豈挹漿。君子順五行。達人知物理。兄弟或相䦧。朋友焉可恃。且飮盃中酒。無使損冲氣。此答明月皎夜光之辭。冉冉泰山竹。結根知所托。奈何新㛰人。容易結遠姻。山川以阻絶。軒車豈遄臻。四序遞代謝。蘭蕙獨無化。但願抱香死。莫作蕭與艾。此答冉冉孤生竹之意。登高望西南。山川浩如織。鴻鴈翔復鳴。長天杳無極。思君君不來。比如籠中翼。何時奮六翮。翺翔閬苑側。知君抱馨德。庶幾有增益。此代庭中有奇樹之作。盈盈河漢光。可望不可梁。雖不屢會面。一歲一相見。美人舍我去。五見秋螢飛。思之三歎息。流淚沾裳衣。此答迢遆牽牛星之意。誰云松不厭。雖承實易葉。川流雖不舍。前波非舊派。人生隨物化。安得長壽考。道德差可賴。榮名何足寶。此答回車駕言邁之意。四運迭回薄。懸車淡將夕。鳴虫在床下。我墐行可塞。龍蛇知所蟄。結束爲良德。奈何燕趙姬。當戶理淸曲。丈夫有遠圖。且爲冲霄鵠。誰能爲雙燕。啣泥巢人屋。此答東城高且長之意。太山何岹堯。誰言一簣功。所以宋人意。九年成一弓。持弓上虎圈。有發如飛鴻。一激踰西霜。矢集彭城東。梁石失其勁。至今稱其工。形爲百年物。名可期無窮。君看魯國叟。雖終亦無終。豈若陳死人。昧昧九泉中。神仙不足慕。美酒使人凶。請回郭北駕。去躡前人蹤。此反驅車上東門之意。去者日以踈。來者日以親。來去勢卽然。親踈理所因。但恨所親友。不及古之人。古人不可見。流淚夜不晨。願爲丁令威。化鶴訪城闉。此和去者日以踈之意。生年已半百。而無一日憂。豈無一日憂。憂之莫我求。晝晷已云永。何必秉燭遊。今年幸有年。田畒有所收。四鄰不言飢。煙光朝暮稠。卽此是佳景。沈憂或爲尤。此反生年不滿百之意。秋風颯以吹。白露生堦圻。寒虫終夜織。愁婦不上機。豈不念寒衣。游子去不歸。開篋撿舊制。制作無愆違。裁以同心尺。縫以合歡絲。薰以麝香臍。襲以雲錦帔。藏之以遲君。君歸會有時。此和凜凜歲云暮之意。仲冬寒氣凝。前川氷已堅。開龕見我梅。素蘂吐芳娟。秦中無驛使。欲寄當誰傳。徘徊嗅馨香。歲暮私自憐。此和孟冬寒氣至之意。呦呦野鹿鳴。食芩必相呼。蛩蛩與巨虛。緩急亦相須。故人不我遺。託以歲寒期。歲寒不相保。參商邈以離。我欲往從遊。山川以間之。江邊多芳澤。采采當遺誰。思君無日夜。切切商歌悲。此代客從遠方來之辭。昔夢上東天。天路平且行。一上無所聞。再上無所見。三上亦復然。四上方有緣。鋪床絳綃垂。床上異花鮮。的皪姮娥女。迎我步西天。黃金月璣環。全體七寶粧。結以百年誓。接以合巹觴。耿耿在心肺。欲忘何能忘。乘風去上征。重期琪樹傍。此去九萬里。翼短不可翔。翹首悵延佇。泣涕沾衣裳。此效明月何皎皎之意。</text>
<title>梁山使君金仲綏錄示壬戌釜海泛舟詩。兼示梁州十絶。次韻奉寄。</title>,<text>扁舟載月港頭過。天地中間此水多。形勝不須談赤壁。風流應復邁東坡。鯨波碧樹杯中到。馬島靑山筆外羅。回首壬辰風雨夕。英雄遺恨更如何。釜山浦口凈鹺煙。海色滄滄月色鮮。鮫鰐蜿蜒趍約束。魚龍騰踔舞便娟。瓜亭此日留遺譜。香案何年返謫仙。望美一方天逴遠。前人後人心悄然。梁山堤邊竹吐鞭。梁山堤外草如筵。士女前年輸木石。今年士女競秋千。循吏人呼作二天。牽牛誰得便蹊田。呵呵不待捓揄笑。自笑癡人說夢年。吾夢與仲綏爲交承。江渭迢迢杳樹雲。仰看南斗動星文。澤南久作修文吏。我輩何能評使君。</text>
<title>寒水亭旣成。志喜。</title>,<text>寒水古亭今再搆。百年追想思悠悠。新添曲檻臨平野。更築回塘引遠流。先祖有靈應陟降。諸孫於此好藏修。欲知千聖相傳妙。看取庭前水月秋。</text>
<title>磨崖壁</title>,<text>峩峩碼磥壁。混混碼磥川。山水美如此。我來殊懣然。永懷松巖翁。題詩隆慶年。及至萬曆中。栢翁來泛船。左携洗馬手。右拍龍巒肩。朗吟陶山曲。遺響散江天。千秋一悵望。我懷何悁悁。何時石門路。相期掃雲襌。</text>
<title>碼磥村</title>,<text>淸幽碼磥村。中有松安墟。舊物有老桑。連抱長丈餘。繁枝如羽葆。鬱鬱蔭里閭。念初破紅巾。勳烈在盟書。有毓當有發。五世挺眞儒。人文備海東。日月揭昏衢。譬如魯仲尼。慶載宋考父。徘徊俯前川。川源行可泝。</text>
<title>壽洞</title>,<text>無事沿洄洛水灣。水東村口住征鞍。物華天下龍文席。形勝江心鵠頂山忠烈家聲喬木在。雪軒詞采夕陽殘。西岡更有厓翁墓。敬辮心香再拜還。</text>
<title>輓朴玉汝</title>,<text>耆舊襄陽晩更哀。孤墳三尺峴山隈。他年墮淚碑前路。不醉羊曇痛哭廻。氷妻玉壻兩相宜。荷父門庭出入時。中歲悲歡眞孟浪。寤人莊惠已先知。暮年京口記從容。淡味如初未遽濃。交道百年期耐久。我師今失郭林宗。歸讀床頭挈矩章。聖明重許覲龍光。如何去作修文史。香案前頭侍玉皇。升沉自作儻來看。錯比向公大耐官。官級壽籌還草草。於今方覺相人難。盛年苫塊病仍奇。不爲求生草木滋。君子大防嚴苦意。大書遺與世人知。文章曾許木綿花。掛角書中得力多。南國碑銘知有屬。哭君今日可如何。騷壇耻樹石頭旗。却樹吾君夜雨詩。頭面他年淘洗事。乃家知有稱家兒。朝衣猶襲御罏香。身後傳來李寢郞。汗澤依然留袂口。一回偸目一霑裳。</text>
<title>西岳寺樓。次李昚節 仁復 䪨。</title>,<text>西岳秋風木葉飛。東樓獨上興全微。仙淵水與銀河接。巫峽風吹暮雨歸。往事猶傳薛眞定。高才長憶謝玄暉。年來已覺浮休妙。不用登臨枉濕衣。永嘉誌。前湖自艮出坤。象銀河。關王廟舊在校南。萬曆戊戌。薛虎臣移建。謝指李。</text>
<title>次姜子淳䪨</title>,<text>壬寅冬。余從義城試闈。歸拜李昚節於東閣。時龕梅初發。李公曰。子淳明日。且脫院來會。可留一日。共賦梅花。余謝行忙。盖不欲以布衣與名學士相酬唱也。李公請留一語。余吟一絶云。東閣使君梅。雪中連夜開。漸看江月巨。明日子淳來。李公大加稱賞。其後十年。訪子淳於新門外之圯橋。子淳道當日事曰。兄詩自好。吾與昚令欲次和。終覺思躓。遂携昚出西岳。乃演成四䪨。首句所謂未了梅花事。移筵西岳來者。因兄詩而發。曾未幾年。李公姜公相繼而歿。今年秋。登樓見二學士詩。諷誦數回。有山陽鄰笛之感。次韻志悲。梅事此中了。蕙翁當日來。人間問何世。往蹟獨崇臺。望遠還孤嘯。臨風且一杯。西門千古感。斜日匹驢廻。</text>
<title>上洛公遺墟。示同遊。</title>,<text>異事煙霞夢裏餐。仙人天爲降東韓。英雄壯烈留千古。父子威名震百蠻。上洛臺空秋水遠。小孤山在夕陽殘。憑君欲問豪華事。去上村堦看牧丹。公母夫人夢餐烟霞而娠。巖間有上洛公牧丹黃而有蔓。</text>
<title>石門亭</title>,<text>千仞高岡好振衣。若爲千載覩祥輝。石門亭上秋風起。江水滔滔去不歸。雲白天靑極望遙。菁川不竭恨難消。靑城屹立三千丈。沉魄浮魂若可招。</text>
<title>鳶魚軒</title>,<text>矗矗靑城山。浩浩星淵水。我來倚石臺。淸風颯然至。緬懷松巖翁。於焉尙其事。濯足滄浪水。晞髮江上磯。散步寒松壇。新製雲錦衣。遙遙浴沂人。千載與同歸。</text>
<title>寄申鴻甫浯溪客中</title>,<text>山木翳如煙。靑藤覆流水。遙知意中人。坐在蟬聲裏。</text>
<title>寒亭。聽金德演琵琶。</title>,<text>琵琶三疊轉商音。明月寒亭夜向深。誰識西廂老朝士。貞元回首淚沾襟。問叟何年別漢京。飄蕭霜髮覆千莖。不須坐說先朝事。雲撥分明說不平。紫陌紅樓一夢空。滄桑閱盡暮途窮。平生不恨千金散。恨識明坊老相公。</text>
<title>竹所翁父子輓</title>,<text>使天奪士希。宜使乃翁存。乃翁存世道。猶堪捄一分。使天奪遁翁。宜使乃兒存。乃兒存家聲。庶幾得遵循。天之何爲兩奪之。奪之同日又何爲。今歲東方大疫。殺人之多甚兵革。一人之人十人人。失之雖多無損益。君家父子眞可惜。百人身贖不可得。問天天不語。福善理又差。世道將奈何。家聲將奈何。尙論之士昧大中。但以氣節歸文忠。文忠氣節根於學。精則如金溫如玉。世世相傳至屛翁。仁心雅致超濁俗。鸕鷀亭北銀杏樹。淸風颯颯吹江浦。君家父子善所繼。淸修蘊藉守本素。遁巖山齋隱松楸。竹牕荷沼梅爲塢。圖書四壁絶點塵。兒度玄琴翁巾。何所戕伐感外邪。何所憎疾召奇禍。兒臯日初昇。翁臯日未墮。賢士之死不偶爾。都氏之夢誠可異。鬼神以告人不寤。嗚呼此禍非天意。嗚呼此禍非天意。遁巖居士去何之。江左衰翁自吊時。回首草靑沙白處。此翁心事白鷗知。百年林下尙淸風。誰道今年竹所空。收淚寢門無所適。騎驢往見鹿門翁。往年新買獨醒亭。洗出龍山別樣靑。君去人人亭上飮。何人亭上醉能醒。來往大江灣。遊君父子間。何知同日死。奄閉隔年顔。惜惜天猶忍。思思涕獨潸。淸風三世墓。蕭瑟遁巖山。</text>
<title>李靈巖 喜濟 挽</title>,<text>吾祖昔爲西塞行。灘翁出餞樓巖傍。吾祖喪歸自西塞。灘翁迎哭樓岩背。世事空雲二百載。江漢西流岩獨在。憶昨先王丁酉春。先人見背終南垠。號風泣雨出纛洲。舟載浮江上忠州。公時出哭樓岩下。淚向樓岩岩面瀉。爲題哀辭語絶悲。四䪨又和灘翁詩。練裙荒落嶺路長。幾年阻拜龐公床。屬公登第泮邸留。見我握手涕泗流。往年吾從漢陽還。忠州北嶺逢征鞍。小童持鞚小婢隨。公坐樹陰休歇時。白髮蒼顔望若仙。那知此別爲終天。抱負經奇若可爲。年登四梪終何施。宦途昇沉氣使然。似續凄凉理何顚。聞公去葬北倉山。也應喪舟下金灘。我不能持楫弼柩過樓巖。巖如有靈爲我慚。</text>
<title>送鳳城李使君 匡直 解歸忠州</title>,<text>辛苦三年作廨衙。使君歸日却無家。他年倘訪江村路。何維舟蘆荻花。瑤琴一曲爲君彈。竹嶺連天道路難。行李不愁三伏暑。玉壺貯得片氷寒。悔向黃堂結晩知。一番心事別離時。南州小戊如相戀。魂夢惟應到習池。</text>
<title>步柳。用賓京邸雜詠。</title>,<text>閶闔仙官啓玉扉。殿中茶罷下彤闈。㓒門應被朱門怒。開口能無含口譏。院竹竿低名位拙。嶺梅花落信書稀。仍聞阻署憂艱食。堪笑吾儕仕亦飢。恒雨垂垂不肯晴。也應鱗甲動秋鯨。雲中日馭能無恙。電後雷車最可驚。專智勝占看蟻垤。好音和夢聽雞鳴。荒年賑貸勞宸筭。天意蒙山倘發坑。一出長爲寸祿縻。秋來添得幾莖絲。宦情濃淡君應有。世味酸甘我已知。卧處弓形還自哂。影中山字動相隨。曾聞仕學交修意。莫把光陰付局棊。相思遙隔萬重山。顔面眞如夢裏看。近日君方依栢府。往年吾亦到槐安。吃來雞肋終何味。行過羊膓問幾盤。別有吾家憂患在。說時容易做時難。珍重塤箎唱和餘。賷來跪讀意何如。庸言欲愼開緘際。一步毋驚感趾初。身屈且須憂道屈。迹踈何必歎才踈。煩君把翫冥升義。進德工程貴勿徐。十日難逢十日晴。直須努力愼前程。涉深始有漸車懼。遇石方爲警馬聲。險處多從平地在。戒心何待畏途生。元方法語皆要切。好好操心報聖明。</text>
<title>柳參議允卿 升鉉 挽</title>,<text>登山臨水送將歸。宋玉秋懷不自持。何况幽明千古別。西風搖落葉凋時。咄咄噫噫淚謾滋。此生無路接風姿。遙憐枕澗亭東畔。不改秋容在菊枝。凝姿定性奄泉逵。坐鎭浮淆更藉誰。回首岳陽秋色遠。生離死別一般悲。</text>
<title>虎溪養浩樓。次朱鶴林䪨。</title>,<text>白蓮寺廢開儒院。枕碧樓爲養浩樓。佛氣浮江沉斷塑。牲腥薦廟響鳴球。吳興筆逐洪濤遠。孟子言從夜氣求。陰谷卽今花爛熳。化權誰復藉噓鄒。趙孟頫題額失圮水。</text>
<title>玄沙寺。謹次卷中韻。</title>,<text>世傳玄沙爲金桑村影堂。吾八世祖判書公以桑村外曾孫。致力於重刱之役。從七世祖士華公亦捐財助之。五世祖靑巖公亦有詩。玄沙實吾家後孫。所宜護視處。遂次卷中三詩致意。阿彌陁佛有掛象。都觀察使無傳神。井底玄沙問幾刦。懷哉八世以前人。寺有井水甚淸。而所盛器必有玄滓如沙。寺名以此。往跡來問鑑公房。老佛不語徂雲長。卓烈苦心楸嶺事。龍山萬丈何蒼蒼。天鑑。重刱僧名。楸嶺。桑村殉節之地。昔人已去寺門深。花鳥春山空好音。含情出門一怊悵。老子他年應更尋。</text>
<title>問盤石</title>,<text>石在安東府城西路傍。永嘉志云。圍十有五尺四寸。徑四尺許。爲本府鎭石。萬曆丙子。地王徐公 益 運致城中爲紙碓。牛駕人牽。費五六日。及搗紙。石面生汗。紙爲之濕。徐公大懼。命還置故處。石甚輕。半日而致。戊戌。天將薛虎臣命工劉之。將以磨豆。雷電作而雲霧晦冥。薛公以爲神。止之。問廣石自古。在昔鎭此府。搗紙出汗液。磨豆興雲霧。雷鼓電激風沙走。九牛六日運何難。半日還置又何故。徐公爲之驚。薛公爲之懼。閱盡滄桑石不動。塊然伏在西城路。知爾有神靈。有靈應默諭。此鄕年來無長德。我曹輕躁不自樹。願石發威靈發威靈。誘我迷衷有開悟。永鎭浮澆返淳古。</text>
<title>次伴鷗亭䪨</title>,<text>重起華亭大野頭。登臨俯挹二川流。滿城繁吹紅樓近。隔流鶯碧樹稠。舟子榜中興廢感。行人袂外古今愁。自知出郭機心凈。江上如何不下鷗。</text>
<title>長沙</title>,<text>巫峽蒼蒼雨脚斜。綠蓑衣重泝長沙。無端遠憶梁王傅。交淺言深智有涯。</text>
<title>水閣歸路。口呼贈金退甫。</title>,<text>維舟南岸入靑林。五老峯西水閣深。靜裏從君探理窟。百年今日啓蓬心。</text>
<title>同金光天 宇漢 柳季深 潝 泛月虎溪。謹次濯纓潭韻。</title>,<text>夜深風露轉凄淸。月出東林照水明。蓮社何年成復毁。廬山眞面仄還橫。從容禮法諸君事。放浪江湖此老情。陁石蓮臺行可溯。耳邊如聽櫂歌聲。</text>
<title>光天道甲寅春。陪訥翁及霽翁。泛月此江事。又次䪨致意霽翁。光天可錄送蟾上也。</title>,<text>仙舟曾泛此溪淸。雨散雲飛月獨明。畫裏羣巒當面出。詩中一鳥跨江橫。百年師友追隨地。今日溪山感慨情。倚醉扣絃歌白雪。何人解識郢中聲。</text>
<title>謹次桃木八詠韻</title>,<text>桃源消息有無中。煙水蒼茫信不通。三入桃源今再宿。仙緣應復勝漁翁。桃村峩洋一曲付琴絃。曾向蘇門占地偏。怊悵昔人先獲意。水光山色夕陽邊。山水亭魚在江湖得意游。天機活活豈曾休。臨淵水與天淵接。春服成時泝碧流。臨淵觀魚洞裏煙霞深復深。入山非爲禮觀音。桑村老子冥棲地。勝躅光塵用意尋。沙村尋眞千樹桃花夾栽。年年春到幾回開。我來不見臨淵老。不及漁翁當日來。春仙家留客客忘歸。滿圃萵苣葉正菲。永日草堂相對語。綠槐陰轉午風微。夏木落風高倚晩窓。孤舟一葉在空江。前村已熟新秔酒。手掇黃花洗小缸。秋前江昨夜雪花零。當面靑山幻素屛。最是三餘情味穩。無迎無送掩柴扃。冬</text>
<title>蘆川訪族叔 斗䂓斗矩 弟兄</title>,<text>瀰瀰長江水。曲折三四渡。深處沒馬腹。淺處及僮股。行渡蘆川口。遶入參判塢。主人出迎客。非客謝禮數。相對問行序。於我爲叔父。早孤寡文學。猶不失婚娶。塲有牛馬迹。樹雞鳴當午。爲我炊白飯。頗似免空窶。婦女在牕間。時時鬂眉露。雖不便相見。心知親愛故。豈不爲留宿。僕隷妨農務。臨分各怊悵。十步九回顧。懷哉陶彭澤。致意長沙祖。</text>
<title>吳丈達夫 三達 輓</title>,<text>龐床一拜苦差池。檜逕荷陂入夢思。萬事卽今輸栢實。此生何處望芝眉。光儀尙記先人語。風致長吟伯父詩。珍重十年虛座意。惠連追說淚垂垂。</text>
<title>陳月寺宗會席。次大源 灝 䪨。</title>,<text>歸騎騷騷且莫摧。爲看山水步林臺。白山遠送千支別。沙水同趍一道來。勝事偶從諸弟辦。幽懷好向暮年開。極知保族無如睦。珍重傳心擧暖杯。</text>
<title>次寄梁山使君金仲綏</title>,<text>皪皪神仙表。棲棲江海間。詩多蠻府語。興寄雪兒鬟。起放籠中鳥。仍看笏外山。林湖歸去日。能復與逢閒。</text>
<title>寒水亭池中二枯楠</title>,<text>山下溪邊萬樹靑。池心何事歭枯形。極知榮悴須臾事。骨白心堅護古亭。竦枝不作笙竽韻。老骨尙看雷雨排。遠勝草堂顔色樹。龍顚虎倒委江涯。風來影有蛟龍動。水繞身無蟻螻侵。移入王維神妙筆。證成支遁寂寥心。生死斯亭與作鄰。栽培曾荷主人仁。古家喬木猶如此。何况山南世祿臣。雙峙新溪激囓衝。鐵根盤據九泉中。他年倘懷襄日。應得枯楠捍禦功。</text>
<title>淸凉山。謹次伯父甲辰春留題。</title>,<text>往事臺猶在。岹嶢倚半天。蜀僧應有夢。嵇鶴豈眞仙。寥廓三千界。蹉𧿶二十年。經營精舍意。悵望祝融巓。</text>
<title>望仙庵。謹次先祖韻。</title>,<text>夜宿文華古寺中。仙庵登眺弟兄同。冲翁寶唾西樓在。琴氏名園上界通。古井至今涵琥珀。晴空依舊揷芙蓉。平泉幻作金沙池。龍象由來氣力䧺。</text>
<title>次寄仲綏山梅二詩韻</title>,<text>君子性情妙。得之詞采間。芙蓉出淸水。色態異嬌鬟。占弄彈琴石。婆娑振屧山。春來富題品。花鳥未應閒。癡坐眼無電。慵眠鼻有雷。不知山外事。堪笑邑人灾。已罷東坡夢。新停工部杯。春來開紙閤。一嗅臘前梅。</text>
<title>霽翁子婦釀酒。將以奉謫所。分以見饋。遂賦短律。書呈蟾湖。</title>,<text>霽翁蟾湖。長爲楚客醒。何妨少婦釀。分與灌花甁。將欲慰孤形。殷勤送一甁。湘潭有漁父。應不笑人醒。</text>
<title>謹次靑巖公贈金主簿雨帽詩韻。贈金景甫。</title>,<text>順天金龍震景甫自臨瀛訪我於小白之下。以先賢珠唾一小冊見示。卽我先祖靑巖公贈忠孝堂詩帖。續和者西厓，愚伏，蒼石諸老先生。其餘皆一代名勝。吾家有靑巖散稿。此詩載焉。而後生孤陋。不省金公爲誰某。今見是帖。始知其爲忠孝公。公吾鄕九潭人。賢有知能。吾先祖之贈以雨帽。作詩相勉。意甚鄭重。而官不過主簿。臨難效用。亦不過火箭一事而已。可勝惜哉。景甫言先祖所贈雨帽。至今藏在家篋。其積疊處。有先祖手題。字畫宛然。於乎。先祖贈詩後三年。有八年兵戈。景甫祖曾以來。又東西遷徙。三易其居。而能保而不失如此。其謹守先業可知也。景甫責以次和。牽率書奉。其一其二。和先祖詩意。其三。叙他日相訪之意云。琅玕無實鳳長飢。贈帽初非勉遁思。萬曆年中皆雨日。其如藏帽未需時。斤蠟難支十日飢。衣霑方有弊蓑思。吾家雨帽君家在。留待他年陰雨時。神仙不食不言飢。萬二千峯有所思。君去關門看紫氣。靑牛會有出關時。</text>
<title>帖中有西厓先生寢疾時二詩。謹步續書。</title>,<text>今行應叩碧河扉。二月桃花鱖正肥。依舊玉淵明月在。天黃采得幾時歸。虎過東籬白日間。驪珠探罷玉淵寒。大人存歿關時運。肘後良方試得難。厓翁贈詩後百餘日下世。是曰有籬虎之異。金公有肘後神方。</text>
<title>燈夕到隱仙庵。雨溪翁先到。</title>,<text>客到西庵夕。巖扉躑躅紅。入門還一笑。已坐雨溪翁。</text>
<title>奉題二十兄 獲 西水堂</title>,<text>昨夜林塘糓雨過。菖蒲出水間新荷。皆丹部曲何年事。小白煙霞此地多。三世有緣依北巷。一生無夢到南柯。傳家舊物詩書在。課與兒孫日詠歌。歸事差池莽蒼間。西堂今雨掩柴關。水聲夜撼新羅磧。雲氣晴埋大母山。棊有敗形遲一着。詩無穩字費三刪。暮年情話知難得。每到君家信宿還。</text>
<title>鄭迂拙子 夢陽 挽</title>,<text>塤箎遺䪨日微茫。一脉斯文有季方。高密家聲今寂寞。大雲虛覆鄭公鄕。玉磵亭前飛刦灰。紅流潭上結茅齋。溪山稍稍生顔色。那識移梅不嗅梅。橫溪人說似橫渠。得力平生在禮書。鄕飮向來賓席重。至今文采揔成虛。天倫知己似關中。雅望高名一樣隆。光岳精英知一氣。三賢年數又相同。賢山南麓好菑畬。菽粟收來味有餘。二老全書編已定。他年編入季箎書。竊附當年有意存。小人終阻大人門。寢門垂淚將何及。前後三題責沈文。</text>
<title>石泉聯句</title>,<text>名區勝集總情朋 謹元。白髮蒼顔共一燈 望鶴齋。入戶灘聲淸不寐。涵軒月色冷如凝 允卿。佛拳經雨靑相握。仙肺生雲玉幾層 一甫。香社高風追白傅。蘇門大嘯憶孫登 昌言。偶然邂逅仍聯枕。何用浮游託遠乘 訥翁。衰境團欒知不易。暮春光景覺尤增 士能。花風暖日輕霞蔚。詩態晴空晩靄興 子成。名姓留題追往蹟。山間故事此堪憑 通仲。</text>
<title>步前䪨。奉枕磵翁。</title>,<text>一席賢師與畏朋。良宵共剪石亭燈。座深暗覺和風襲。山靜欣瞻德氣凝。幽草映溪烟曳抹。繁花覆石錦成層。偶攀雞社閒中會。自幸龍門分外登。試問月人凡幾照。不知風我竟誰乘。半生爲學空踈甚。垂老追愆感慨增。差覺化心同海嶠。還愁故步失吳興。慇懃寄語慵窩老。暮境箴規尺素憑。</text>
<title>輓李都事聖天</title>,<text>含章抱質老成人。合作筵帷輔導臣。可惜策名三十載。終然虛老死江濱。江上樓巖逈不崩。冲灘古事至今稱。蕭條六世通家義。無復登門謁李膺。</text>
<title>送趙元明 弘燁 南還</title>,<text>天末歸鴻入杳冥。江湖水綠苔靑。誰知欵欵論心處。還作勞勞送客亭。金羅遺蹟久淪冥。傳信書成且汗靑。千古登高人已遠。淸風長挹採薇亭。黃城風雨倐昏冥。大笑歸天天色靑。精爽百年來往處。玉淵亭近石門亭。活虎生龍戱九冥。仙翁風烈陋彬靑。何人磨出湖州石。妙筆淸文侈祖亭。郭忠翼文章。如生龍活虎。不可摸捉。其風烈彷彿張良，李泌。豈曺彬，狄靑輩所比倫哉。昔顔太師眞卿得湖州寶石。劉爲碑。舟載上下到九江祖逖誓江處。見蒼厓昂首江心。謂地與人人與石相稱。爲文述士雅事。立碑祖亭前。名區偉人。妙筆淸文。與之相稱。辛允夫敏爲忘憂公。立碑蒼巖江上。請文於訥翁。恐不可辭也。家世相傳事杳冥。煌煌粉字照巖靑。幼淸名姓問何處。吾祖之言徵慕亭。靑巖扁額。家世相謂曺梅庵湜筆。而未詳其爲誰。往年訪慕亭後孫裴君允揖於靈山。裴君出示慕亭公日記。詳載參訪吾高祖石泉公事。而亭扁果是曹公筆。公山陰人。字幼淸。其名字書以南冥諱。後見開巖集。公名湜。元明之歸。以此語裴君可也。</text>
<title>訥翁將還舊廬。走筆奉呈。</title>,<text>憶隨夫子文山路。斯螽切切靑玉股。凾丈從容問幾日。蟋蟀居然入我宇。石泉亭在水中洲。蒹葭白露雙溪秋。秋水盈盈泝且游。姬公六官不盡討。料理吾家右史草。世事空雲二百載。筆法森嚴如目覩。硏朱磨靑竄復點。禿盡吳兒十數兎。鳩杖今朝返舊居。尙有縹緗未校書。吾將夾負三傳往從之。靜一齋前嗅芙蕖。</text>
<title>次排律三十韻。寄李進士徵五。奎應</title>,<text>茂陵歸卧後。誰記病相如。千里道途遠。廿年音問踈。何來三十䪨。帶得數行書。細讀開緘處。長吟撫掌餘。自知憂始識。休道謗隨譽。涉世宜循俗。持心肯負初。聞跫猶倒屣。周急欲傾儲。營窟誰爲兎。隨磨却似驢。不鞭蕭瑀馬。焉有杜陵狙。支骨山麻杖。安神水石居。自能專一壑。何用翥參墟。卜地同康谷。藏書當石渠。先庚且謹愼。何甲不孤虛。側坐調絃撥。徐行節佩琚。秖須操白雪。誰復乞黃淤。巷里非他族。烟雲繞此廬。眸昏時藉鏡。頭禿不煩梳。入坐山容靜。當牕日馭舒。貧憂如玉汝。寵祿豈華予。閙處初收視。閒中且斂裾。看書雖勿迫。進學不容徐。新意方滋長。胡思急掃除。四癡懲李濟。三失救臯魚。太昊先天畫。姬公指牛車。試投任海犗。寧向柳溪漁。自有攀援桂。甘爲擁腫樗。所嗟君老矣。何歎我歸歟。跡屈惟安命。時艱豈易紓。枯楂鳴啄木。寒水立舂鉏。奮翼時方届。無令爾似余。</text>
<title>李丈嘿嘿翁輓</title>,<text>初年氣意睨雲層。命達其如物所憎。魚到龍門三點退。蠃窺螟穴再傳承。踈襟楚韻看如鶴。冷榻殘經寄似僧。淵默風流俱寂寞。武夷回首涕交膺。</text>
<title>蘆峯金公挽</title>,<text>南雲千里杳仙鳧。海外歸魂定有無。半世政聲琴在匣。一生家計玉爲壺。堦壇冷落餘松菊。旂節凄凉送偶芻。開府精神森在眼。屛風八疊濟州圖。</text>
<title>奉賀朴同樞 成五 慶壽宴</title>,<text>貴人星照老人躔。聖主中元甲子年。命誥擎來痕紫露。贈書焚處颺黃煙。名區勝集隣仙洞。壽席春樽酌醴泉。此日不須談往事。慣看滄海變桑田。</text>
<title>爲李明府 昌誼。賦凌超樓。十絶</title>,<text>木城東角接莪樓。槐市南頭廕柳溝。太守遨床空翠重。繞床絃誦是風流。木城環翠東南藥峀勢岹嶢。萬古孤靑揷紫霄。借問高標誰得似。瓢翁風烈日星昭。藥峀層標太平煙火八千家。粧點春城幾樹花。下戶猶應朝不食。土罏殘篆晩斜斜。萬家炊煙屯雲積霧眩東西。捍水功高乙丙堤。最是滿江煙雨節。關關千樹亂鶯啼。十里堤林仙魚淵外二川廻。多少亭臺面水開。倦鳥孤雲飛不盡。高風千古在歸來。兩江亭臺銅柱高撑金牧丹。法林無迹塔影寒。新羅往事憑誰問。畫角聲中月又彎。千年柱塔三街寂寂斷更聲。淸曉樓鍾到枕鳴。夢罷同安千古意。詩成成化五年情。古樓晨鍾留滯周南久未還。美人遙隔五雲間。丹心一片隨烽火。夜夜同懸木覓山。前山烽火鐵扉門外外橋津。多少靑山影裏人。莫道人心似人面。齊心只在使君仁。東郭行人西嶽陰生日欲晡。遠風吹送晩鍾踈。歸僧點破靑山色。雙佛前頭片衲孤。西嶽歸僧</text>
<title>道村宗會。吟成長律。</title>,<text>燈壠東區老祖居。淺山如畫抱村墟。地靈最說三冠石。家烈猶傳貳相閭。自視知應無近遠。留懽不必問親踈。今年草定聯芳藳。千古同傳大謝譽。</text>
<title>江行諸什</title>,<text>二月廿五。脫直入京。乘舟露梁。登曠然，狎鷗二亭。如碧波，戴恩，水雲及銅雀以下亭臺之勝。皆從舟中領略。携長律一冊。就卷中諸公江行諸什。賦得沿江所見。間有自拈數韻。揔之十五首。曠然亭。次唐人津亭䪨。津吏粧須有屋舟。廣陵歸騎爲遲留。相公文采還脩夜。江面風烟獨此樓。玉陛何年隨步入。靑巖當日駐車遊。眼前棊島平如掌。殘局寒聲散綠洲。次韋蘇州鞏洛舟行韻蘭橈初發鶴洲東。十里烟波去路通。繞出二陵烟樹外。回看三角綵雲中。行人競渡分流水。畫舫徐移順勢風。敻憶蘇州伊日。宦情羈思政無同。過靖陵。記劉夢得松滋渡口夷陵土黑見秦灰之句。有感而作。舟入蒙童島右移。靖陵煙樹綠參差。巖藏錦袱猶無恙。花苑宸遊卽此時。盛世君臣空際會。中年寇盜太陵欺。劉生灑淚松滋渡。猶是蕭條異代悲。望狎鷗亭坐失碁洲與鶴洲。春流冉冉下江舟。東風又綠王孫草。前浦猶飛上黨鷗。匝樓臺無定住。滿江烟雨揔閒愁。仲耆一去湖堂閉。誰是瀛洲第一流。狎鷗亭。謹次退陶先生韻。江上華亭翬樣騫。百年興廢秖傷魂。漢陽春樹晴分。沁口商帆夜到門。鷗夢政酣依晩渚。鴨頭初醱上芳樽。博陵詩意無餘味。珍重陶翁不盡言。崔敬止詩。三接慇懃寵渥優。有亭無計得來遊。胷中政使機心斷。䆠海前頭可狎鷗。意思太露。次孟浩然縣城南面漢江流䪨蘭舟搖蕩下中流。煙樹蒼茫背廣州。倒壁淸砧閒擣影。隔江姸唱細牽愁。弄珠人去花飄。乘鶴仙來草映洲。坐領春光情未極。獨無崔孟與同遊。江村賖濁醪。熨酒士罏。用杜陵曲江對酒䪨。輕舟一片廣陵歸。西望春城繞紫微。入浦帆檣依泊。滿江鷗𪆽近人飛。羈懷近日渾無賴。好事今行却不違。松葉土罏煙縷碧。濁醪重涴杜陵衣。次劉長卿自夏口至鸚鵡洲韻遙村日午細生烟。眼界蒼然心渺然。桂峀分眉雲接海。楊花如夢水連天。誰家奴負盤松樹。何處官輸祿米船。獨有南湖舟上客。蘋芽抽綠炯相憐。又用春水船如天上坐韻春日暄姸水面寒。舟中不整浩然冠。參差壁磴爲屛展。多少樓臺作畫看。帆腹受風欹雀渡。潮頭驅沫倒鱗湍。霧中天上皆神境。深愧篇成字未安。次盧綸雲開遠見漢陽城䪨雲開歷見漢陽城。分外乘春筭水程。蠶室前頭新雨過。𪆽梁西畔午潮生。年光荏苒靑春暮。心事蹉跎白日明。銅雀津南廻棹意。邇來懲熱在名聲。次司空曙迢遞山河擁帝城韻江山如畫繞神京。民樂時和屬太平。八路輪蹄趍一道。三春花柳擁層城。貴家樓向空中出。仙令舟從鏡面行。風流遠勝司空曙。不用區區愧魯生。舟中見江岸亭臺之勝。謾吟致意。樓臺處處面回灣。舟下淸溪冠岳間。寄語諸公各努力。百三同老好江山。𪆽梁問六臣塚𪆽梁祠下水澐澐。古木荒臺入暮雲。深目西人今不見。不知何處六臣墳。漢城春興三足蒼驢三尺桐。十年重倒洛城中。世人不識東方朔。天子虛咨大伍公。風塵冉冉靑春暮。江漢湯湯碧海通。奇氣欲低還作怪。仰看鳶葉上玄空。次鄭公述 弘祖 木覓山排律三十韻木覓何崷崒。登臨四望同。燧烽連塞遠。雷雨占壇隆。槖籥非他器。天人只一工。際雲瞻紫闥。依日有靑宮。九陌香風外。千門汗雨中。觚稜當欲闘。岐路錯難窮。走馬河梁側。鳴珂日影東。市紅堆錦繡。郊碧漾芹葱。第宅聯岐薛。圉池競愷崇。燕鶯嬌白日。歌管沸蒼穹。浩蕩風光好。森羅氣像雄。金銙朝士帶。玄甲羽林弓。列祖文明治。今王武定功。宗祊危復整。氛穢廓然空。天地三光正。車書八路通。聖明容戴豸。高貴避乘騘。德與春俱暢。恩將雨並濛。光輝生鴈。氣色敞簾櫳。濕濕迷濃翠。浮浮漲軟紅。有形皆的皪。觸眼揔玲瓏。壯士靑龍釖。佳人綠綺桐。陰陰垂巷柳。隱隱辨宸楓。仙仗移舒日。雲笙落遠風。飛軺來太宰。欹扇擁三公。役役人如蟻。冥冥孰似鴻。蹉跎淹客日。濩落愧吾躬。縻廩無埃報。歸耕願歲豊。肥家惟孝友。篤世是貞忠。不乏琴書樂。非無賦與聰。春來小山裏。桂樹長新叢。</text>
<title>送姜而直 杭 奉使湖南</title>,<text>國家有魚塩歲入之稅。地部掌其出入。戊巳以來。爲州郡所橫占。浦氓死徙殆盡。地部徒擁虛簿。無以裕經用。遂差殿中御史姜君而直爲地曹郞。句管湖南二十一州魚塩事。而其流徙者。使之還集。州郡之橫占者。歸之地部。要在便民裕用。其任亦重矣。前年冬。吾友李叔通出爲湖南幕佐。兼海漕事。而直又有是役。叔通，而直皆名士。而所驅策者。不過米鹽輓輸之勞。可慨也。然隨事盡職。務在安集。君子之所宜致意者也。於其行。爲長律三篇以勉之。魚鹽稅入半官藏。南海謠傳鹵變桑。明主爲憐沿浦戶。朝廷選送度支郞。三春漢北驪歌動。千里湖南驛路長。臣節本來無燥濕。勉敷恩意及隅蒼。泥釜無煙曠鹵洲。中洋不入採魚舟。度支歲縮三千斛。使者春行二十州。討稅要須知海瘼。便民方始紓君憂。古來能吏稱劉晏。終是桑羊孔慬流。湖南煙樹望中賖。送別年年此路多。坐領漕船江浦口。行催水稅海天涯。米塵和霧添衣重。鹺氣如霜上髩皤。獨有同來江左老。漢城春日管鶯花。</text>
<title>往別而直。歸路吟一律。</title>,<text>東風送客漢城西。驢背歸人醉欲迷。垂柳夕煙籠作幛。落花春雨踏成泥。琴因戀別無平調。詩爲牽愁忽謾題。回首湖南一千里。輕陰挾道早鸎啼。</text>
<title>碧波亭。奉和御製䪨。</title>,<text>雲漢昭回日月輝。碧波形勝世間稀。槐欹石磴人緣度。花落江城鳥帶飛。龍馭鼎湖千古遠。鸞笙緱嶺幾時歸。漁翁曬網朱欄曲。恠視騷翁感淚揮。</text>
<title>贈而直行中</title>,<text>飄飄冠盖傍亭堆。千里湖南首屢回。幕府故人何處見。爾家平信此中來。已驚春色愁邊盡。頗有詩篇別後裁。聞道隷人中道去。到時應亦在炎隈。</text>
<title>沈丈東野家。訪金振伯。振伯請賦卽事。</title>,<text>靑門沙徑幾回來。賢主佳賓茗水杯。滿院香風吹不斷。獨憐牕外有殘梅。</text>
<title>更步前韻。酬霽翁。</title>,<text>霽翁以詩來曰。感君連日去還來。共醉東園花下杯。試問紛紛桃李樹。不知誰得向殘梅。吾詩以殘梅喩霽翁淸味。他却誤認以爲不平意。又步致意。淸風不斷暗香來。細拍山家春酒杯。詩意分明有所屬。敢將衰朽比殘梅。茂陵何事不歸來。分外希霑露一杯。別有奇方澆肺渴。琴臺四月有靑梅。東頭竹篠夢中來。虛負靑巖上巳杯。昨日鄕書論一事。杏査移接李家梅。花風二十四番來。旅舍何人勸一杯。歐澈廟前吹玉篴。聲聲落盡嶺南梅。</text>
<title>燈夕。大駕詣太廟。</title>,<text>君王晨御遠遊冠。齋宿靈宮夜不還。八日毬燈懸萬戶。五雲仙仗擁千官。祥光隱映文昭殿。瑞氣綿聯白嶽山。歸路碧亭歌吹動。隔花遙漏二更寒。</text>
<title>振伯請暇歸覲。以詩贈別。</title>,<text>朝辭明主出彤闈。夢裏陶淵指日歸。晩迹難憑紅藥步。遐心偏引碧蘿衣。仙游峽口黃魚上。處士碑前白𪆽飛。滿袖淸風挽不住。故山回首思依依。</text>
<title>五月十日。將事寢殿。</title>,<text>牗闥簾褰靚寢闈。紫綾床褥絳紗帷。升香是日聞蕭氣。憑几當年出綴衣。盛烈琮璜傳世後。大勳旄鉞化家時。翛然欲下神靈雨。奔走雲師黑羽旂。盛德園陵大母隅。齋居十日遠朋徒。窺人栱面飜身鳥。禮客牆頭拱手鼯。遇境成詩還獨哂。無端憂國或長吁。前人好語心頭會。生晩何須歎德孤。</text>
<title>寄李聖猗</title>,<text>閒來三匝李公花。花落庭空日又斜。東里故人期不至。萬鶯聲外是君家。肩輿春日映山花。每到莎村日易斜。終古漢陽喬木在。秖今渾似野農家。無風院落起楊花。對話匡床至日斜。開口便驚珠唾落。文章從古遁村家。</text>
<title>用李松谷 瑞雨 輓歌一百䪨。悼蔡希庵。彭胤</title>,<text>丁巳春。僕遊宦京師。得蔡希庵所寫松谷輓詩一百韻。其筆勢橫逸。叙事精密。深得詩史遺意。眞傑然大手筆也。五月壬寅。滯直寢齋。涔寂無聊。就步其䪨。爲希庵輓詩。山中無文籍可攷。又値送客邀友之撓。癸卯之晡。篇始圓。其視希庵立草千四百言。敏鈍不類。姸醜工拙。又不足論矣。且吾平生僅一見希庵於太白藏史之行。而亦逆旅一夜事。其立朝本末。言論風旨。非後生所可詳。若其所居溪山之勝。池臺堂室之美。與夫平日嗜好吟賞之節。皆不能知。趁韻强排。語多硬窒。大失詩人叙述之體。覽者恕之。中天朏魄遞虧盈。此道如何欲大盲。詩社向來生氣色。文星一夜秘芒晶。卽看斯世希庵逝。頗似當年冠嶽傾。匠手海東難再得。英才天下豈重生。薍橋餘淚還今日。松谷哀歌卽此情。朝貴冠裳誰黻冕。世人滋味但藜羹。考論千古無餘子。浸灌三唐集大成。玉露輕盈澆五肚。銀河淸淺濯雙櫻。已攀天造偸玄妙。還就人聲鍊至精。淸廟朱絲希寶瑟。玉樓仙樂響雲笙。虢姬無待鉛華餙。諸葛難將智巧爭。樂府新飜來啓鑰。鐃歌幾疊去披荊。律中鸞鳳聲聲應。佩上璜牙步步鳴。宣處爲宮沉處羽。進時抨鼓退時錚。良工似㓸初非㓸。善賈無贏却是贏。靜裏硏來殊窈窅。空中架出忽崢嶸。相推一世眞知己。誰似諸家浪得名。錦彩瑤華圍暖幕。貙文羆畫動風㫌。湖翁家世靑藍手。肅廟朝廷粉玉英。曠古風流看獨步。同時才俊孰肩並。蔚爲聖代無雙士。不作開元以後聲。尙記吾家蒼老語。仍聞當世燕超評。神隨玉律溫仍潔。骨隱靑詞軟不勍。語到工時遺大斧。排當絶處用奇兵。玉墀詞感尋常夢。公在湖堂有詩曰。平生不識君王面。一夢尋常繞玉。肅廟召公入侍。命擧頭瞻望天顔。 珠敦書成大小盟。誰道疾行無善跡。每憑佳句寓精誠。閒操雪月風花柄。屹作壇塲壁壘楨。港外移舟方浩蕩。街中緩靶忽縱橫。游魚活潑波頭濶。儀鳳蹁躚界面晴。每許看花丹地出。長敎視草玉堂盛。幽蘭妙唱惟師友。森桂香名亦弟兄。邈矣高臨生羽翰。飄然輕步靜綏紘。錦袍便體雙蛾立。玉笏當心右手撑。幾向瑤池看舞鶴。多從春苑賦流鶯。治朝忽報光鮮色。窄路還爲偪側行。自是人情隨好惡。由來天運有屯亨。在毫珠玉當誰賞。披腹琅玕不復呈。許覿龍顔眞幸會。宣題御扇却殊榮。肅宗遣中使賜扇索詩。 棲身畎畒君恩足。放跡林泉世念輕。霜後獨垂經歲橘。天心不偃有風蘅。品題丘壑雞山重。占弄煙雲錦水淸。海客竿頭鷗欲下。春婆枕上蝶初驚。侯樓有賦悲無已。酒肆藏名老長卿。天爲代生華國手。世何終棄典文衡。銀臺上下違三昧。牙軸中間絶百營。現界本知同逆旅。前身不信到蓬瀛。遺弓再抱肝膓熱。塵硯中拋疾病縈。晩迹暫紆關邑綬。仙緣重結洛山甍。接罹花下傳街唱。布糓聲中勸野耕。皆骨玉鎪浮巧若。片心氷潔笑剛棖。人稱禰藻兼王藳。士待蘇秧是蜀秔。鞱處亦知中點寶。用時須洗七升觥。右貂珥玉恩逾洽。西掖提衡譽更轟。龍騏有蹄終一展。鵾鵬垂翼必脩程。天星歲匝無回復。王道年來屬蕩平。石室命藏金玉牒。琱輿擁出鳳凰城。雲旗絳節前頭偃。月佩天球左右鏗。偶入縣樓瞻瑞鵠。却敎人浦獻煎鯖。琴心許我知操縵。畫妙從公學點睛。細把四聲論杜驃。還將六病戒劉餳。城鴉句就珠投暗。玉馬詩成燭剪明。公次吾石浦詩。夜投村館。索報甚急。其起句城樹鴉初定。行人石室歸。公是夜贈詩玉川。有玉馬迢迢馹路忙之語。 葷氣頓除淸藻染。蓬心差啓鄙消萌。仍言伯父曾相與。古意先師亦退瞠。伯父甞以擬古十五首謁松谷。松谷每吟一篇。輒望空彈手曰。奇才。殆獨步海東。指不累屈矣。公甞語及此事。 明世名家同叫漢。邇來流輩等嬰。巖松四韻詞多感。淇竹三章色豈騂。是時公過靑巖。爲賦四韻。致意伯父。有云亡之感。又賦淇澳三章以追感。 當日未同中國會。至今難躡泰山祊。藍輿曉枉驚村巷。玉斝春濃侑雋牲。欲向名山同蠟屐。有如殘月配長庚。沉吟江霽高虹語。謬奬川莊遁跡氓。公訪我於奉化。仍言今日且入淸凉。吾縱不得爲月。子獨不得爲太白星耶。又吟吾江霽忽高虹之句曰。子雖欲作石浦逸民也。不得云。 自愧杜陵非驥子。還如山谷勉駒甥。荊州萬戶差輕重。隴水三聲倐送迎。別後精神森玉麈。吟時律度有弨檠。音塵杳杳惟心矢。世變悠悠亦耳鐺。久識天仙來下界。忽聞詩聖夢中楹。積威在磧人猶讋。神用遺珠物莫攖。香案有書催去讀。飈輪無跡沛升征。堆盈四府空文繡。散灑千林尙玉霙。人世槿花隨日及。王春楡火逐年更。生芻墓左誰相奠。香瓣床前遂未擎。禮樂于今須後進。乘除從古有長嬴。鄧林已竭無文梓。天帑全貧僅弊甖。過去好音同鳥獸。犇騰壯迹想鯢鯨。悲歌海內誰憐我。怒眼吳中足罵傖。不向公孫爭白石。惟將交契托玄泓。文章自照山雞水。習氣時從戰馬鉦。園寢每當歸去路。郵筒追想往來伻。眞源漢水風生縠。正脉谿岑石攢瓊。山斗脚前猶湜汗。軒轅鼎裏記侯烹。龍光獨有靑萍釖。仙路難期白玉京。欲向天倪尋斷譜。若爲心上絶仇彭。丹廚火冷雲沉竈。玉子聲殘月滿枰。夷級日頹趍下水。迷塗誰作指南輧。雲裳綻縐空殘緖。霜髮飄蕭已萬莖。弼柩歌傳還悵望。如杠筆健詎能賡。緘辭自付彌牟吊。抨淚遙霑宿草塋。學子湖中誰洗鉢。大人庭下不留籝。應知碧洞收遺草。何日靑箱玩上珩。自是詩家徵士傳。如論私謚亦文貞。國風詞氣殊溫厚。大雅聲容厭鷙獰。若把三正評近世。先生吾欲擬寅正。</text>
<title>大王大妃殿端午帖</title>,<text>榴花結子又端陽。進帖長秋迓百祥。已見着心符印好。仍繅續命縷絲長。宣仁克儉人稱舜。太妊思齊子是昌。此日君王親上壽。菖華浮動萬年觴。靑槐蔭碧殿。舒日政遲遲。北極敷陰德。東方仰母儀。步隨公主引。顔爲世孫怡。宮中多樂事。諸婉射團時。香箔低垂燕子風。一年佳節屬天中。宣呼奉保夫人至。手賜珠囊喜氣融。結艾門懸虎。雕金扇畫龍。至尊親賀節。戶外導昭容。</text>
<title>中宮殿端午帖</title>,<text>坤德承乾奠壼闈。月光元借太陽輝。周家政洽周南化。太娰仍傳太姙徽。秉禮以朝看翟茀。小心當夕聽蟲飛。佳辰乍御菖蒲酒。昨日新成絺絡衣。賀節坤元殿。宮中晝漏長。陰功資化育。福履詠成昌。女史看爲鏡。徽音佩作香。東宮來遶膝。含笑御菖觴。地道無成代有功。周南從古冠諸風。宮中妾御皆懷德。只道宵征命不同。繅車鳴內巷。已貴亦親蠶。八百姬家業。根柢在二南。</text>
<title>世子宮端午帖</title>,<text>慶洽宗祊有一人。舊邦從此命維新。黃梅雨過金連蔕。仙李春濃玉作仁。繭館已將朱縷獻。神符又見赤靈陳。銅車往日新門路。加手爭瞻五部民。宗社無疆慶。端陽賀節儀。才資元上聖。文字已生知。德器師應導。聲容養所移。東園穉栢樹。看取拂雲時。樂府新飜贊日光。萬邦多慶有元良。年年繭館端陽節。繅出祈年命縷長。邸樹經春綠。宮蕉得雨舒。文王世子字。已爲桂坊書。</text>
<title>獻寢直中。次老杜秋興。八首</title>,<text>閶闔高風吹暮林。獻陵園寢栢森森。天靑雲白倐秋色。鸎老蟬踈猶綠陰。師友重孤期許意。君親兩繫去留心。山寮夜寂愁無寐。細雜虫聲聽遠砧。溫祚城高粉堞斜。廣陵孤客鬢全華。何人去扣滄浪枻。明日吾凌斗渚槎。世念蕭踈陵署鏡。羈魂搖動將臺笳。居然坐覺重陽近。霜重階壇菊有花。荒荒西日淡餘暉。遊子思家興轉微。已聽風前黃葉下。那堪天末白雲飛。煙霞水石幽棲遠。親戚琴書素計違。蔡澤少從唐擧相。晩來應亦厭粱肥。逆旅從人看着碁。勝爲人喜敗人悲。平生謬許功名骨。志氣殊非少壯時。京口經年爲客久。家山在眼賦歸遲。川中宿有苓榛詠。差慰當年有美思。寒雨冥冥大母山。一秋吟病寢園間。文章當世誰相許。富貴於吾也不關。千里遠遊成白髮。百年無術駐朱顔。五經欲向三餘得。何用區區讀馬班。靑巖亭在水西頭。歸計蹉跎動隔秋。壁上鳴蛩如助恨。路傍歌者不知愁。遠天傳信難靠鴈。中道渝盟豈是鷗。三浦兒童多識面。一年强半在淮州。臣民尙戴太宗功。象設依然在此中。天上衣冠來月夜。寢邊松栢起秋風。苔生御井雲沉綠。楓繞桓門日射紅。畜意摩挲羊馬石。當年應見七松翁。五世祖曾直此寢淸谿冠岳逈逶迤。江漢如絲成大陂。遂有羣龍來拱極。還敎凡羽借棲枝。悠悠物態多翻覆。衮衮天機自轉移。中夜細推匏葉夢。爲君何必淚垂垂。</text>
<title>挽金祥翁 瑞節</title>,<text>何年旂翣濟州來。舊宅梧溪寂寞隈。賴有三枝瓊樹在。枉敎風打長枝摧。往歲搴蓮璧沼灣。今年西去作齋官。那知草草名塲事。不及南柯一夢團。淸白相傳鶴老家。寢郞心貌玉無瑕。可憐門戶親朋望。掩作寒山一土窠。不堪彈淚望寒山。在眼淸標不復攀。待得雪寒梅暖處。起開粧閤見君顔。</text>
<title>輓李叔通</title>,<text>都事行秋去不廻。全州絲管不勝哀。紅蓮幕府玄都觀。今歲桃花誰爲開。與君同住漢城時。蕭寺文園幾首詩。秖今㝡憶寒山路。駐馬商量惠好期。延壽峯前秋日輝。飄飄靈盖逐㫌飛。攀輀欲共歸魂語。牽雨牽風散不歸。漢陽歸路北風吹。想得前冬並馬時。多少論心亭店語。與君虛托百年期。湖外遊魂尙望雲。猿聲隨斷楚江濆。春暉草意難消歇。二月噓生父子墳。</text>
<title>伯父雪齋先生中明陵己未司馬。唱榜後爲詩。有別有吾家路更長之語。從姪正宅以伯父長孫。中戊午司馬。又其志尙文學。庶幾不墜家聲。喜感兩切。謹次示之。</title>,<text>齋堦竹色尙蒼蒼。桑海前頭歲月忙。蓮榜小成還戊午。孫枝重見籜龍長。愛爾風姿許老蒼。名途耻學俗人忙。科名可但同名祖。已識吾家路更長。</text>
<title>正宅旣步前䪨。又別爲七言長律。次䪨口號。</title>,<text>無情若有碧池蓮。花謝花開六十年。庠裏儁聲猶祖烈。榜中華選亦家氊。堆紅照面三春暖。淺綠侵袍二妙聯。極目風煙五百里。故園歸路踏靑前。</text>
<title>上神勒寺。宅姪咏金居士驪江泛舟詩。詩有梨湖字。追念先祖携退翁訪慕齋事。謾次。</title>,<text>風頭雙管倐高低。晩泛驪江江草萋。鄕路不迷千嶺外。京塵遙望二陵西。仙人石老龍無跡。穎奴碑殘鳥獨啼。回首梨湖何處是。冲翁曾與退翁携。</text>
<title>金幼澄 景瀗 遠謫陽德。臨行書贈。</title>,<text>故人將遠行。過我三松沜。關山逴以遠。風雪更愁亂。君去如樂土。使我起長歎。酌酒膾雉肩。玄琴爲君按。商聲易哀怨。羽聲易悁懣。輕撫第三絃。宮聲最平緩。吾道貴忠厚。尙氣生患難。矧彼大濘南。氓俗稱鷙悍。往往吹蠱毒。人命在盂椀。斂爾激昂意。且玩火山彖。書此贈君言。蠻貊亦閭閈。</text>
<title>南谷李公 梴 輓</title>,<text>當世誰爲薄命詞。后山心事霽山知。江山白日曾孫夢。葵麥春風季子悲。萬事卽今都是幻。一終何處更相期。人間八十居然意。怊悵先生草草詩。年來懷抱一層危。暗淚涔淫枕獨知。頹景近山還晻氣。隕黃棲樹更颼吹。泰寧遺業當誰守。寂歷玄封未易移。紼外東溟深不極。商量難敵九原悲。</text>
<title>次金冲庵先生賜祭時韻</title>,<text>十五年夏。上旣追復中宗元妃愼氏位號。敎曰。時在廷之臣。有能爲直言極諫者乎。左右以先生乙亥䟽對。上嘉之。特命賜祭。官其子孫。祭之日。禮部郞首爲七言律詩以叙之。和者甚衆。先生六世孫必慶氏以萬爲契家後孫。責所以續貂者。萬居最僻。恨不得致身滄邱。獲覩盛禮。今於必慶氏之責。有不敢辭。仍窃惟念。先生拜䟽之日。實與訥齋朴先生聯名投進。其後訥翁順天之出。先生又爲登高賦言。抗䟽時事。詞致感慨。氣格蒼老。有屈大夫遺韻。直與請復䟽。相爲表裏。吾知溫陵追復之日。二先生不昧之靈。必胥慶胥悲於九泉之中。而恨其言之不售於靖陵之世也。聖朝報典旣及於先生。則於訥齋公。宜無異同。今以請復䟽爲起語。而結以登高者。亦所以致意於訥翁也。溫陵幽閟竟昭䟽。重讀先生請復書。正氣留撑三極表。忠言待售九王餘。卽看報祀恩偏洽。方信乘除理不虛。千古登高詞賦在。冥途悲喜正何如。</text>
<title>壬戌春帖</title>,<text>慈母回庚歲。春宮入學年。酒開千日釀。歌播四重傳。鳥語知葭候。杓聲轉木躔。延祥與祈糓。明日尤門前。</text>
<title>謹次寒水亭十二詠</title>,<text>太白山高萬丈靑。道心溪遠一條淸。何人此地名寒水。留與先翁扁此亭。寒水亭亭前流水本淸凉。更是秋宵得月光。千載傳心留妙訣。一回莊誦感歎長。月澄軒蕭灑名齋枕水湄。暮年心地得歸依。滌時非是臨溪得。只在編韋爛絶時。滌心齋曲臺平壓小塘淸。活水盈盈鏡樣熒。夜靜風微兼得月。一源方是玩虛明。臨鏡臺楠影婆娑覆小臯。先翁於此石爲壕。閒中自有超然趣。不必凌虛萬丈高。超然臺寤時常少睡時多。掛壁誰爲士行梭。長與杜郞相伴住。彭郞當日似渠麽。卧龍潭垂釣前灘糓雨餘。𪆽飛鷗泛我躊躇。淸風自有潛扶處。絲重絲輕不在魚。絲風瀨山中無伴與盤旋。雲與出山雲與還。前夜九螭來入夢。他年行雨到三天。歸雲洞春溪深處可方舟。蘋末風微映水遊。采采蘋花無所贈。詩成題葉付東流。採蘋洲龍峽澗深亭下鳴。月明欹枕聽風箏。香山似與溪聲會。眞是琤琤碎玉聲。碎玉磯雲根一片截湯湯。頗似泉亭白石梁。勢與障流相甲乙。吾家風節水聲長。橫波石百花何處問巖林。巖下空餘丙穴深。待到林成花發後。先翁遺馥始來尋。百花巖</text>
<title>雨後石泉亭月夜聯句</title>,<text>昨夜山中風雨狂。霽來林壑澹宵光 天祥。波濤瀲灧靑霞窟。星月蹉跎白石梁 萬。舊蹟重尋如返鶴。幽懷欲說歎亡羊 天祥。遺文已荷編摩力。弁首文成惠更長 萬。</text>
<title>訥翁又用前䪨。謹步續呈。</title>,<text>我謂非狂終是狂。韜光公有闇然光。風搖博帶玲瓏佩。日照輧車歷錄梁。心靜已馴廬阜鹿。眼明應辨洞庭羊。嶺南終古儒林柢。代有干雲杞樹長。洞庭羊。似羊而非羊。平生滏水老黁狂。亦有霜顱太白光。志道何妨咻衆楚。爲文今始責諸梁。初年害事馳奔馬。衰後加工退遂羊。寄語靑春媚學子。冬宵夏日爲渠長。從古醒狂甚醉狂。頹然高卧翫流光。橫靑日夕生肺石。團白尋常在鼻梁。聖代鳴朝應有鳳。州家告朔豈無羊。許多閒慮都拋歇。差覺胸中浩氣長。觀蜡當年笑衆狂。賴公開示寶珠光。任他平地生風浪。要向靈臺捍陸梁。道義相須鶼負蟨。文章不敵虎驅羊。百年逾半非全老。猶有前頭歲月長。</text>
<title>金源仲 景泌 用前䪨賦八大家。次䪨奉示。</title>,<text>海色淵蒼倐恠狂。韓。 瓊琚玉佩爛生光。柳。 精英獨得龍門髓。歐。 名姓同留錦水梁。三蘓。 文放不妨酸似橘。曾。 筆飛其奈狠如羊。王。 極知俳癖都無用。菽粟中間味自長。</text>
<title>壬戌七月旣望。陪鹿門翁。翫月龜臺。夜深還龜亭。吟成排律二十韻。示同遊諸公。</title>,<text>坡翁一去白雲悠。天地重回壬戌秋。豪擧世間惟赤壁。名區何處是黃州。鶴仙胎骨文猶在。氷玉精神月獨留。異代偏荒還我輩。良宵勝集豈凡丘。龜山東坼中臺逈。銀漢斜橫左界流。更有亭齋同畫舫。仍之身世本虛舟。風情抵老殊難盡。物色撩人不自由。太守荷鮮香拂拂。判書槐古露浮浮。已回塵闠爲崑閬。恍泛星槎上斗牛。白月碑精來玉兎。靑藜杖氣幻神虬。憑虛俯視鴻濛表。遺世眞成汗漫遊。不盡淸芬留嘯栢。何須往事感曹周。悲歡得喪齊單指。消息盈虛劣半眸。自喜今來還御李。未聞當日亦陪歐。挾仙我向風中擧。談理公方窟裏搜。誰把此生輸幻境。好將吾道付滄洲。繆山隱約遲川口。亂樹扶踈泗水頭。城角似論來去意。洞簫如訴古今愁。蟄龍未覺爲時諱。磨蝎初非與命謀。獨有一般懷渺渺。美人遙隔五雲樓。</text>
<title>次正宅姪葛川泛舟䪨</title>,<text>飛來渡口水揚波。興盡回舟夜繫沙。左海豈無眞赤壁。吾家亦有小東坡。携朋賞月人如玉。倚醉題詩筆吐花。知爾窅然遺世意。乘槎直欲泝銀河。</text>
<title>次金源仲石泉韻 二首</title>,<text>人世幾壬戌。人世誰大坡。江山無我輩。風月可如何。縹緲登仙興。蹉跎望美歌。千秋一悵望。天遠碧雲多。前人後人事。逝水今古流。不見東坡老。空回壬戌秋。靑天有明月。我輩復玆遊。大醉題詩去。應同二賦留。</text>
<title>赤壁歌</title>,<text>金源仲詩。有靑霞非赤壁之句。又有與客問答語。余嘗觀盛弘之荊州記。曹公赤壁在荊州蒲坂縣沿江一百里。與百人山相對。坡翁赤壁在黃州。是荊，黃二赤壁。而荊州爲天下壯觀。坡翁當日所不能遊。坡翁得意處。在江山風月。初不在赤壁同異。然則源仲之石泉。宅輩之龍淵。吾與鹿門翁之龜亭。第論其得意與不得意。赤壁眞假。有不必言矣。遂奮筆爲赤壁歌。以解源仲所與問答者之意。我思赤壁乃在夏口之西武昌之東。長江澐澐走其下。雲蒸霞蔚石色紅。憶昔元豊壬戌秋。東坡仙子泛舟於江中。月出靑天照江國。冲襟灝氣何玲瓏。洞簫聲和美人歌。江上颯颯來悲風。天地由來亦一物。人生安得長無窮。往者不爲始。來者不爲終。紛綸交錯萬化俱空。江漢之間雪消飛鴻。上下周漢八百載。召虎諸葛名俱隆。公何爲乎思曹公。吾聞曹公赤壁在荊州。直對百人山穹崇。橫亘一百八十里。蜿若飮海之長虹。黃州赤壁但巃嵸。文人本自多感慨。偶因地名懷英雄。筆勢橫逸不自由。一揮寫此碨磊胸。且論天地物我變不變。寧知地界同不同。君莫道此地非黃州。又莫道此世非元豐。但能挾仙抱月酬壬戌。長終不終同坡翁。吾嘗恠坡公泛舟長江有千古俛仰之感。則周有召穆公出師之盛。漢有諸葛公呑吳之恨。宜若致意者。而獨於曹瞞却眷眷焉。是坡翁當日橫江對月。筆端挑出月明星稀字。被瞞倀魔。又破荊州下江陵順流而東也十一字。爲多少豪擧。坡胸中亦有長江沛然之勢收斂不得。初不計其人賢愚順逆。是文人習氣如此。然亦提說曹公狼狽事。非爲瞞致慨也。但坡公迭宕文酒。遺外風塵。眞若齊死生一凡楚。而以渠匏樽爲寂寥。於瞞釃酒橫槊有羡意。是坡豪逸分數多。枯淡分數少。</text>
<title>挽申進士 命耈</title>,<text>樺船燒盡靖山戎。塞草應知統制公。名父弓箕傳令子。騷壇旗鼓襲英風。雙搴壁沼人無敵。八躡龍門命奈窮。家世功高餘蔭薄。江湖興適俗緣空。中移丈岳修丹訣。晩築梨亭作主翁。天上前宵沉德宿。斗間終古亘長虹。百年先契形骸外。三日文塲氣槩中。回首秖今成一夢。不堪題輓淚霑胸。</text>
<title>輓李掌令 濰</title>,<text>科名儒術各殊趍。素守惟公獨不渝。可但天姿元有近。由來學力定難誣。情於宦道輕如寄。人在書帷寂若無。濂洛羣言差有契。武夷眞境不須圖。對來每覺吾心靜。薰久應除客氣麤。伊阻向時猶有恨。云亡今日只長吁。百年淚盡貞元曲。千古神遊太乙都。寄語淸臺權學士。失隣從此德還孤。</text>
<title>挽李善卿</title>,<text>憶昔初及第。不才廁羣英。君是名父兒。聲望莫與京。金馬與玉堂。衆論朝暮盛。如何去記馬。巧値逆亂生。淸州首刳兵。一路沸如羹。前欲去勤王。蛇虎方縱橫。止欲敵所愾。手下無寸兵。封彊非有守。節制又不行。嗟哉一郵官。謾抱拱日誠。地界何須問。順逆非所程。脫身賊藪中。擬赴嶺南營。旋聞大司馬。出師下湖坰。間道詣稷山。㫌旂路左迎。倉皇固有之。心事質神明。臺言不相悉。謫守靑南城。辛苦不忍言。風霜歲累更。往値壬子旱。羣枉議平反。相臣與重臣。力爲明主言。參以事與情。縷縷白君冤。聖意欲全釋。且使移義原。棲棲首歸路。三載林湖濆。及至乙卯春。始許山南歸。生還豈不喜。鄕音已全非。妻亡掩韋帷。嫂歿空蘇機。去時在腹兒。迎泣淚濕衣。傍觀爲酸噎。天日慘無輝。君猶遣以理。辭色絶幾微。誅茅鹿洞中。斂迹守山碕。啣恩省前愆。自分與世違。前年月之孟公論出銀臺。首言懶隱翁。隻手挽波頹。樹立何卓然。風節合追培。次言督郵君。所坐本眚灾。况宜十世宥。廢捐眞可哀。垂手下級綆。開口噓寒灰。兪音下九天。乃父予曰嘉。褒贈旣已隆。調用指石窠。曝寒縱相掩。枯木且萌芽。何知造物意。喜助捓揄魔。朝言乘馬馳。大命傾暫俄。譬彼萬斛𦪽。尾腹着泥沙。辛勤副手工。櫓弱難撑過。背負更手挽。分寸近洪波。終歸夜壑藏。𦪽乎可奈何。念惟先冢宰。當世推儒豪。我昔一望之。脩榦襲大袍。如磨連抱玉。撑拄九霄高。君雖大不及。亦自邁倫曹。嵇鶴豈非仙。郗鳳殊有毛。天質已完厚。增益由患難。沉凝有器量。威重在容觀。開顔若可親。斂色誠堪歎。戹哉値險艱。身名掛抨彈。淸朝剪拂意。未濯黏泥翰。阿咸幸霑恩。逝者不復返。平生向國意。埋沒歸山坂。題詩當虞殯。生死只一惋。</text>
<title>重試唱榜日口占</title>,<text>東園老樹半槎枒。梅楝番過寂不華。百廿春風眞氣力。竦頭開放數枝花。中官宣罷五臺觴。引入崇文覲耿光。天語分明稱四老。百年努力護元良。十年銷瘦面逾頑。天視雖明記亦難。蒲柳秋容敢自愛。龍顔非復昔時丹。</text>
<title>次酬金仲綏</title>,<text>關閉眞同執戟郞。問奇人到酒爲鄕。偶來玄觀尋花事。重躡天門覩國光。聖主獨憐容醜拙。侍臣虛借薦詞章。坡翁老去渾無睡。閒夢今春又一塲。</text>
<title>次柳用賓䪨。寄南殿直中。</title>,<text>那將雲水去來身。絆住東華十丈塵。攀桂再窺寒殿月。憶薇還趁故山春。誰知洞裏呂巖客。曾是天門王拱辰。畢竟滄洲吾道在。南來莫作夢中人。</text>
<title>次許聖容 䄡 韻</title>,<text>玄都觀裏看花郞。八九年前別帝鄕。朝貴榜中還散迹。老人頭上亦韶光。村婆不合傅鉛粉。天女何能成錦章。回首小山山有蕨。羞將袍笏傍名塲。</text>
<title>昌陵道中</title>,<text>騎驢西出五陵西。前路看看近碧蹄。此去爲尋皇甫墓。妙辭應有外孫題。皇甫公墓碑。冲翁所識。冲翁。公外曾孫。</text>
<title>碧蹄店</title>,<text>尋處投時俱斷魂。碧蹄荒店小溪濆。門前有路連江朔。灑淚西空未定雲。退陶先生論乙巳事曰。先事救人。其變求定於空雲。</text>
<title>碧蹄店。遇朔州人。</title>,<text>碧蹄空館日西頹。荊棘何年此路開。一望西雲心已絶。行人又自朔州來。客望舖西大道平。翩翩冠盖接咸京。水車龍馬紛如織。誰似當年赫赫行。</text>
<title>泉站道中</title>,<text>泉嶺盤回小逕分。不知何處相公墳。黃昏住馬瓢山口。深目人來澗水濆。</text>
<title>十九曉。詣東幕澆掃。</title>,<text>香縷靑升燭對燒。荒碑無語曉山㟼。鄭公風義還脩夜。誰念泉東餧若敖。鄭來仲爲坡州牧。改築皇甫公墓。操文致祭。苔紋不蝕墨痕滋。聞有官人來打碑。打意爲憐丞相石。誰知忠定手題時。乘除衮衮歲星移。丞相精靈且莫悲。一自莊園回氣色。舟人不唱子規詞。鴨脚枯榮事故奇。錦城壇墠竹溪湄。牛墟次第寃氛歇。此地行看歭大碑。</text>
<title>西江春曉</title>,<text>春江月出曉江寒。冠岳淸溪隔霧看。江左老翁冲澹意。畫廚神筆寫應難。江雞喔喔曙光催。眞面溪山次第開。隔帆竿森似束。草靑沙白鳥飛回。形色朝來太逞奇。千紅飄拂綠參差。極知卦象分排處。不及先天混沌時。</text>
<title>龍江卽事</title>,<text>江遊天借半颿風。表裏山河指顧中。千古使華吟賞地。舟人猶唱滿江紅。</text>
<title>挹淸樓。呼贈同甫。</title>,<text>西氷庫外萬颿斜。煙樹蒼茫一望賖。相訪不愁迷井落。乾茅十席是君家。</text>
<title>贈申獻伯 瑊</title>,<text>平生石亭子。邂逅靑門傍。顔貌詩俱瘦。鬚髯愁共長。相看成一笑。此別又他鄕。努力崇明德。蹉跎非所傷。</text>
<title>夕次利川</title>,<text>冲退當年會慕翁。利川公館一宵同。門墻寂寂夜如水。我欲從之思郤空。</text>
<title>題李汝萬家藏司猛公遺蹟。</title>,<text>四月十四。訪李汝萬於南村。汝萬出示司猛公遺蹟粧纘者。仍饋酒曰。今日釜山城陷之日。晨祭吾祖。饋君以祖餘。萬竦然髮竪。相對流涕。汝萬請所以題卷籤者。萬曰。吾與君每閱是卷。每爲之汪然。豈惟萬哉。凡人之閱是卷者。其有不流涕者乎。請名以涕淚帖。旣題卷。又爲七言五絶。以寓感慨之意云爾。海上殤魂歸未歸。玄孫今日祭空衣。臨觴欲飮悲塡臆。司猛祠前柳絮飛。扁舟來往小西飛。坐縱行長戴首歸。家祭告翁知有語。沈生東市已刑衣。是曰。閱錢牧齋集。有沈惟敬伏法語。百戰山河百載餘。亡凡存楚揔成虛。那知一片縹箱裏。尙有當年燈夕書。招魂萊海有遺詞。是日重披涕淚滋。滋淚爲題籤面字。披來誰不淚垂垂。壯士羞爲東武吟。獻雞初不望千金。百年公議淸朝在。流自當年死國心。魯人有功不賞。作東武吟。</text>
<title>黃江途中</title>,<text>江天罷雨散餘霏。山面歸雲濕不飛。行盡黃崗望新院。午雞鳴處是誰扉。</text>
<title>水山卽事</title>,<text>牛背馱靑芻。跨芻蓑笠兒。相逢綠楊。前村烟雨時。</text>
<title>龜潭</title>,<text>土亭丈人乘木鶴。來往烏厓玉筍間。木鶴何能截四海。驂鸞去入蓬萊山。遼海飛來江上飛。龜潭西沜刷玄衣。三千年盡却飛去。城郭人民非不非。</text>
<title>孤山亭。謹次老先生䪨。</title>,<text>孤山亭上望孤山。壁面題詩今在否。數字猶存磨洗餘。凌江去上摩挲久。隻鶴何年飛上天。小亭淸絶傍靑田。三入孤山人不見。我生無分洞中仙。孤亭背壁臨江水。惺老當年此讀書。欲問主人人不在。瑞巖消息近何如。陶翁門下得依歸。來往溪山願不違。依舊喚妻梅獨在。當年報客鶴高飛。苔痕幾點四時屩。壁勢怳瞻千仞衣。潭洞佳名徵日月。昭回草木尙光輝。陶翁一去幾回春。筭到居然百八旬。年月偶同重訪日。卷中人是眼中人。鳥啼花落殿三春。春我相孤又此身。賡罷遺詩還自幸。洞天來作丙寅人。</text>
<title>洛城。次唐人九日䪨。</title>,<text>遲暮年來感物華。漢城霜重已黃花。望中雲白太行外。夢裏楓靑湘水涯。鎖院無人送酒至。登高幾處整冠斜。上林樹色森如織。亂噪黃昏未定鴉。</text>
<title>靖陵行幸。陪龍旂前導。</title>,<text>金鼓和鳴導御舟。西氷庫外水如油。蛟龍旂靜依牙纛。日月屛高擁冕旒。汾水白雲飛玉溆。松滋曉旭望珠邱。蕭條盛代君臣義。獨有家藏小冊留。</text>
<title>大駕將發。敬賦一律。</title>,<text>午夜漏聲丁復東。君王初出九門重。火城幻却中宵暗。天塹平如大道通。曙色微分蠶室樹。祥風遙送鳳樓鍾。龍顔帶喜千官靜。表裏山河指顧中。</text>
<title>歸路又賦一律</title>,<text>黃衣鳴角上船時。帳殿徐移坐不知。挾綿延偃虹索。分營低仰颭風旗。魚龍出沒趍音節。鷗𪆽徘徊作羽儀。歸路天臨武安廟。君王應有鼓鼙思。</text>
<title>直院月夜。有懷金振伯。</title>,<text>雲豕前宵去渡河。晩來風雨颯然過。天街月色中秋逈。禁籞更聲午夜多。南土連年無菽粟。故人何處避矰羅。歸鴻杳杳碧空盡。回首蟾江生素波。</text>
<title>先祖袖珍近思錄。特命宣索。臣祗奉聖敎。取家藏四冊進御後。謹次卷面伯父韻。</title>,<text>龍樓當日宴臣工。懽醉扶携出禁中。小冊黃門宣送後。宮花二百七番紅。聖主恒加自省工。舊書宣索丙宵中。協陽門邃裳衣倒。趍入龍墀桂燭紅。先祖平生近裏工。三朝德業一書中。命還宣索皆天眷。感淚盈袍點點紅。山河再造念皇功。賜服藏書索嶺中。大報靈壇增氣色。明年花發大明紅。近思錄進御時。並宣索故參判金玏家藏神皇所賜大學衍義及安東校藏襴衫幞頭。</text>
<title>謹次陰厓先生贈先祖詩韻。</title>,<text>君王手把近思書。年少貂璫傍起居。宣處天香携滿袖。依然庚子命還初。</text>
<title>賡和御製襴衫幞頭䪨</title>,<text>襴幞大明天子賜。祇今宣入九閽中。花山學校榮光重。聖主宏規聖祖同。</text>
<title>伏聞震邸試穿衫加幞。又伏次御題䪨。</title>,<text>世子穿衫加以幞。祥雲纏繞尺衣中。花山學校轉崇秘。事與涵仁亭子同。</text>
<title>家弟萭詣闕。祗受衫巾而出。又伏次。</title>,<text>襴幞新裁送太學。舊凾宣下五雲中。花山學士宜加勉。鄕學如今太學同。</text>
<title>又賦排律三十韻</title>,<text>中使宣呼一鼓初。五雲深處近龍除。仙官列侍排香案。桂燭齊燒靚綺䟽。乍認宵衣推丙枕。恭聞天語攝雲裾。首詢上國賷來籍。仍索先朝命送書。二祖家門衰替後。百年箱篋斂藏餘。西山學術精還大。雲谷心工密不踈。聖主暮年猶奮勵。殘編荒野亦爬梳。河嫠敗屋通金殿。魯壁遺塵上石渠。况是襴衫爲禮服。俱登天陛振香袪。皇朝往事滄桑變。春苑宸遊刦燼噓。三疊奎章須學校。雙宣特旨賁鄕閭。事同今古恩光洽。感切風泉睿思攄。手授黃門還小冊。言輸巨秩送西廬。風雲動色三淸路。日月回光二白墟。晉接筵帷曾不意。許談經理更何如。考論太極靈襟徹。講說虞書半席虛。四聖徽言森易象。二南治化首關雎。閎規政似天包地。末學其如獺祭魚。北闕無端來鶡雀。東門還訝饗鶢鶋。香薰禁闥開金獸。雲捲秋空輾玉蜍。眷眷恩殊痾自去。區區愛悃氣差舒。追思昔夢悲寒鑑。猥荷隆褒愧散樗。續有佳音來紫極。重聞盛事出靑儲。先王制度猶存者。東國衣冠一變於。有意箕封留井畒。何時周獵覩山阹。難將短線資龍衮。猥誦前言勔乘輿。事偉休言今返古。跡微深怕毁隨譽。歸山且詠興公賦。下榻同治吏部畬。君子湯成歌擊壤。壽民丹轉卧華胥。鄒鄕子弟應來問。敢抱工程付土苴。</text>
<title>別李一初</title>,<text>九月離亭木葉飛。送君先向故園歸。明朝我亦休官去。好待歸來亭畔磯。</text>
<title>木溪道中</title>,<text>差池鳧影繞丹堤。度盡重關出木溪。千古悲秋有詞賦。不知何處季雲棲。滄浪亭下見回瀾。滄老淸風不可拚。千古高山流水曲。于仙去後又來彈。</text>
<title>送鄭仲珍 錫儒 使日本</title>,<text>仲珍登第後十年旅食京師。而未霑末祿。充通信使製述官。將赴日本。朝廷於仲珍。平時則捨之如遺。有事始撿擧焉。所謂所用非其所養。是可慨也。仲珍嘗與諸牧使沫。相見於星山之梅竹堂。托以無相忘。仲珍爲列其斫倭之績於縉紳間。諸公以事近荒唐。不之採焉。今仲珍往遊日域。其必有談熊海鼎津事者。歸言朝廷。請所以表揚之者。不然。以仲珍巨筆。備書見聞。爲諸牧使立傳。亦發潛闡幽之一事也。日本有雨森東者。評前後製述官曰。申靑泉神速不及五山。而五山往往有磨驢踏迹之病。靑泉每出新語爲難及。然以文章小技。務爲捷速。以衒能於外夷。非士君子所宜爲。願仲珍勿示以風檣陣馬之能。恂恂然以忠信篤敬爲素行之道。而以金文忠所以正己正物者。贊奉使諸公。無自辱以辱君命。是從事之責也。十年彈鋏老風塵。誰識南州鄭仲珍。東海波濤三萬里。櫓聲帆影是通津。眼中諸沫釖光寒。壯烈猶應在百蠻。從古英䧺沈欝意。長雲孤月捲篷看。風流曾說五山翁。近說靑泉筆力雄。詞翰終非華國事。憑君寄語雨森東。</text>
<title>仲珍次吾絶句。續和奉寄。</title>,<text>夜來風露冷凄凄。怊悵溫生碧樹雞。鶯老無聲何足恨。三聲始聽鷓鴣啼。長安晴後氣凄凄。時物居然振羽雞。知爾上林棲得定。夜來應不賦烏啼。</text>
<title>次寄朴仲謙 祥翼</title>,<text>槐市晴蟬暮。餘音碎欲流。難窺袁半面。空憶賈長頭。白露蒹葭興。秋風苜蓿愁。翩然望社燕。能得幾時留。陽關第三疊。聽罷涕橫流。滯病依京口。分憂出海頭。那堪遲暮恨。仍抱別離愁。從古山南俗。都門去餞留。秦中方一識。江表有名流。氣槩非輸面。詞章欲讓頭。靑霞嵇子意。白雪郢人愁。明日東城飮。那堪異去留。</text>
<title>贈金君錫 圭錫</title>,<text>千古融膺事契長。澤宮東畔是逢塲。十靑世遠餘風在。二白山深宿業荒。明日分携成間濶。少年努力莫彷徨。八峯矗矗三溪活。早晩相期祖廟傍。</text>
<title>丁卯二月。新榜生進族姪正運，金君尙玄過我。見襴幞新制之美。感賦一律。</title>,<text>爾巾之衍爾衫襴。司馬靑春得意還。天下久無明日月。海東重見漢衣冠。誰敎此制留鄕學。敢道微言動聖顔。昭代低今文敎盛。行看周禮賁三韓。</text>
<title>龍塘舟中。次稅廳板上䪨。</title>,<text>朱墨埋頭久。聊偸半日閑。長風吹鷁首。九月下龍山。鐵笛轟江面。紗燈掛壁間。難孤鄭監意。入夜醉方還。</text>
<title>秋雨連旬。西埭垂潰。二十三日見日出。次喜晴軒板上䪨。</title>,<text>破愁不用酒爲兵。徙倚層欄第幾楹。彎水抱城拖作帶。屯雲連海列如營。窻間日射梅神靜。墻角風傳竹嘯淸。太守皺眉方一展。江天積雨夜來晴。</text>
<title>次東萊伯金尙重韻</title>,<text>爲伯蓬山世所榮。當朝學士厭承明。衙門肅肅霜侵枑。旄節煌煌露濕英。漆齒望風馴莆性。紅心傾日見葵誠。高衢不碍靑雲步。焉用區區問卜貞。一入蓬萊俗念灰。蘂珠攀折意難裁。佳辰又値黃花節。衰興頻傾白酒杯。金龜古事憑誰問。白鹿仙翁倘復來。歸路不妨觀日出。雞鳴直上義相臺。陶然一醉菊花觴。屳府居然作酒鄕。政理人誰推甫白。詞章世不數龔黃。望辰中夜依蓬島。得乙初冬値橘陽。郢曲聞來慚下俚。何由浣取五辛膓。</text>
<title>釜海遇大風。次先祖大風詩䪨。</title>,<text>大風八月飜南溟。流風走雨氣冥冥。六島低仰地軸動。雷公瑟縮無一聲。凝神不語觀物性。得意驕踔鰌與鯨。</text>
<title>贈尹學甫 海壽○二首</title>,<text>易晴秋雨是。留客未曾收。不反滁州俗。知從太守遊。垂釣滄江上。慵眠也不收。機心忘已久。夢與海鷗遊。</text>
<title>輓霽翁</title>,<text>虹橋消息夢先知。尙謂虹橋度有時。世事十年今斷定。空雲悵望不勝悲。蟾湖旅櫬載孤艭。浮下菁江出洛江。咫尺蒼巖春泛處。風㫌拂拂水淙淙。爲吏長江入海陬。櫂歌相答上江舟。依然癸亥書中語。學海何人解溯流。</text>
<title>挽金景仁</title>,<text>靑楓江上殢牛車。又報君亡哭寢餘。多少名宗門戶寄。景仁存歿較何如。竹間祠廟氣凄凄。散盡門前客馬蹄。更是一村衆寡婦。啼聲相答巷東西。吾詩豈塞土中悲。虛枉媰孀遠致辭。當世非無山斗筆。可憐誰是乞銘兒。</text>
<title>送南弼善奉使之日本</title>,<text>周天星共四游賖。名祖來隨貫月槎。君又乘槎東入海。羽仙元是海爲家。終古跟隨有是非。誰敎來往小西飛。郞今非是平家世。好結隣和仗節歸。天勦平家大板城。龍蛇羞恨一分平。此行應過勝山口。勤爲家康洗大觥。博士藏隨入海艘。徐生功比伏生高。全書倘購先王舊。焉用區區鏽𤁧刀。</text>
<title>送從事官曹 命采</title>,<text>低海春晴生紫瀾。一颿風送赤間關。平時報聘非難事。雪窖當年乃祖還。</text>
<title>上元夜。伽倻津祭所口占。</title>,<text>月華浮動上元宵。入夜江聲轉寂寥。明日擬探甘露勝。門前已整木蘭橈。</text>
<title>送朴恒源赴水營</title>,<text>瑤琴三疊鄭瓜亭。遺響冷冷指上聽。君去故亭彈一曲。至今湖上上山靑。</text>
<title>臨鏡臺次孤雲䪨</title>,<text>高臺一面水溶溶。坐對江西霽後峯。過鳥歸帆何處落。孤雲碧海杳無蹤。</text>
<title>次雙碧樓韻</title>,<text>波光竹色一樓邊。相壞如何厄兩賢。已喜流爲琴裏曲。不妨携作酒中仙。淸風遠自孤雲海。落日低臨首露天。堪笑漢川饞太守。不如歸去理荒田。</text>
<title>春雪樓詠竹</title>,<text>洗眼西樓夕。琅玕碧四圍。無風生爽䪨。不雨散輕霏。可使龍腰屈。難敎鶴骨肥。滄洲老隱吏。微爾與誰歸。</text>
<title>梁州曲 十絶</title>,<text>一曲新翻柳絮飛。前朝往事夢依依。不知天壽門前路。尙有遊人餞客歸。述嶺高高不見人。滄波萬里渺無津。歃良士女情何極。唱盡新詞淚滿巾。淚墮梁州第四詞。東萊歌妓不知悲。至今靖遠樓猶在。樓上何心大小垂。樹立倫常墜地時。此翁心事鬼神知。洛東江水何時盡。千古流傳涅臂詞。號召城隍發告神。侍中元是此鄕人。風調雨順蛇蛟遠。惠我春秋報祀民。七點山頭臨斗魁。三叉河外海門開。韓冲故事憑誰問。旵始仙人去不回。雙樓曾是碧磎樓。淺水無聲遶竹流。呼作竹樓無不可。梁州從此似黃州。孤雲無跡有空臺。漁笛聲幽隔浦來。去鳥歸帆何處落。靑山影裏一僧回。荒烟宿草古城隈。吾祖何年此地來。欲問靑山山不語。甘棠千古召南哀。江西一望古伽倻。往事婆娑塔影斜。不盡人間興廢感。暮天斜日有歸鴉。</text>
<title>又作一絶</title>,<text>新翻十疊古梁州。唱罷佳人翠黛愁。從此雪山山水友。流傳樂府領風流。</text>
<title>雨中吟成一絶</title>,<text>水氣漫空雨不休。黃流已過石橋頭。夜來暗覺眉稜重。攢得蒼生幾口愁。</text>
<title>東軒口占</title>,<text>一雨連旬苦未收。有輿曉出上城樓。洪濤浸過黃山口。老霧蒸連碧海頭。橋斷有船猶可渡。麥萎無糓奈難周。家家已見炊烟寂。糶事菖亭召吏謀。</text>
<title>舟下前江。訪尹學甫昆季不遇。</title>,<text>蘭橈徐轉水東涯。去訪慵眠老子家。茅屋晝扃猶有竹。江村春殿已無花。應知採藥聯雙屐。借問維舟第幾叉。怊悵子猷回棹意。暮天斜日數歸鴉。</text>
<title>林東湖袖示金仲綏四䪨七首。走筆次䪨。</title>,<text>監漕西江口。滄波接遠空。謀生多賈竪。取適是漁翁。興到詩三上。愁來酒一中。思歸便歸去。不必待秋風。一飮黃山酒。陶然萬慮空。江謳迎海客。街笑送山翁。雲壁登臨處。煙波眺望中。文昌世已遠。何處御冷風。日有休休意。寧書咄咄空。堪誇出爲宰。不易老成翁。况是江湖上。平生夢想中。鑱崖傍臨鏡。千載仰餘風。此邑近凋弊。年來十室空。朝廷負聖主。民社付衰翁。尤積因循際。羞多點撿中。臨江筭歸事。直是一帆風。潮生春濶。烟斂夕洲空。凝立水東沜。誰知江左翁。相旗飄拂處。梢手指揮中。仙喬平生想。思鶱萬里風。庠學菑畬絶。官私杼軸空。推仁慚墨子。敷敎讓文翁。但道農爲首。休言祿在中。玆鄕本忠孝。不欲枉移風。事過淸凉後。心如止水空。無煩老和尙。日問主人翁。星月回光處。煙雲變態中。悠然坐送目。披拂不寒風。</text>
<title>江上望新山書院</title>,<text>逍遙天地有南冥。鵬翼風長掃濁腥。拄笏西看餘爽在。至今山海有孤亭。山門寂寂海門深。像想先生曠朗襟。靈澈輕論天下士。那知世有此山林。</text>
<title>贈孫君輔 景翼 之鶴城</title>,<text>奇氣消除鬂雪紛。鞭羸遠訪碧磎濆。明朝去上臨關道。誰識淸江舊使君。曾綰三符不救飢。忍飢棲屑國南陲。鶴城西去雞林近。淸白家聲口是碑。</text>
<title>用唐人䪨。贈李子回。</title>,<text>天涯送別思依依。熟路歸鴉倦是機。靑眼向來開亦濶。素書他日到應稀。愁垂陌上攀時柳。夢欵山中掩後扉。萊海泛舟秋有約。不須怊悵淚沾衣。</text>
<title>望架山。憶伯父詩。感吟一絶。</title>,<text>孤城一面亂雲垂。馬上行吟伯父詩。四十八年浮世事。小坡雙鬢雪千絲。</text>
<title>延州礪石歌。贈申周伯使君。</title>,<text>雲梯山骨濯波濤。產出國礪凝海泡。一拭能令釖芒瑩。何須淬出鷿鵜膏。運釖斫堅如斫泥。不分犀兕與鯨鰲。延州歲貢似荊州。年年㓸掘千天勞。太守署名八十塊。送載梁州貢米艘。沿海浮江納武庫。一一攽予自軍曹。桃臘如霜四隣讋。胡兒不敢逞腥臊。物産之需國有賴。士卒晝眠枕𩎀櫜。一塊持贈意何居。十磨未使銛鉛刀。但能摩挲礪廉操。受賜他山免饞饕。延州之石功亦高。</text>
<title>與亞使及成甫弟。上梵魚寺義相臺。觀日出。</title>,<text>雞鳴共上義相臺。蘇嘏仙人勸客杯。星斗漸稀天戶劈。紅雲擎送日輪來。</text>
<title>自東萊向甘倉</title>,<text>蓬萊歸路晩。隔浦望湓城。江濶風潮湧。日沈煙樹平。</text>
<title>次雙松所題御風臺韻</title>,<text>日出雲開處。山回地盡邊。雙松題有石。比事便先天。</text>
<title>次一蠧先生四月花開麥欲秋䪨</title>,<text>叉湖風暖櫓聲柔。麥微黃已近秋。領得海山無限勝。一帆斜掛溯江流。</text>
<title>日哦亭。聞鶯聲。</title>,<text>蕭灑日哦亭。登臨神思惺。浮堤野水白。入座海山靑。歸騎不須促。流鸎殊可聽。題詩寄子俊。千里亦通靈。</text>
<title>尹訓長饋鱸魚。以詩謝之。</title>,<text>不見眠翁久。書來抵百金。鱸魚持贈意。牽動季鷹心。</text>
<title>蔡丹城 膺一 臨行索詩口占</title>,<text>卷裏南州唱和詩。天涯垂淚兩家兒。百年何處無先蹟。去讀希庵學士碑。</text>
<title>寄舍妹</title>,<text>爲吏天涯白髮催。故園歸思政難裁。賢嬃會得渠兄意。書送陶翁歸去來。</text>
<title>贈李子回</title>,<text>客有棲棲者。眞如不繫舟。送人江戶去。從我海門遊。醉草詩兼畫。狂歌興是愁。平生郢中意。爲奏古梁州。</text>
<title>次贈族姪汝光 正玉</title>,<text>埋頭朱墨意何如。慙愧興公賦遂初。作吏殊非衰境事。送君重憶故山居。閒愁夜坐挑燈處。爽氣朝來拄笏餘。敻想千秋彭澤老。東臯登後嘯方舒。</text>
<title>寒食日。次唐人䪨。</title>,<text>扶病登樓想物華。滿城春徧幾人家。烟光助發方舒柳。雨態粧成半謝花。不日穿簾鶯語滑。當風掠地燕飛斜。偏憐少女蠶初洗。笑閱方書問亥沙。</text>
<title>題今是堂</title>,<text>官道緇塵上素衣。小亭林表見翬飛。登臨更覺先生是。乾沒多慚我輩非。夕院松風寒蔌䔩。秋厓竹日凈暉暉。主人莫問重來事。此地重來待賦歸。</text>
<title>重陽翊日。次寄李子俊。秀逸</title>,<text>飛傳江上故人書。泛菊登高共爾余。分外功名同覆鹿。邇來蹤跡欲焚魚。哦松謝客知君事。攀桂還山有我居。報國持家期待重。長途進步莫虛徐。</text>
<title>李士會守分養靜。生涯澹泊。感歎。</title>,<text>秋樹鳴蟬未是喧。百年長保此林園。朝來試讀功臣表。五畒禾蔬揔國恩。</text>
<title>奉贈峀雲翁柳公 德章 寫竹</title>,<text>新解無心筆。寫此中虛物。吾意且歸來。相思峀雲出。</text>
<title>峀雲翁爲余寫雪竹賦一絶</title>,<text>骨瘦眞如老鶴姿。石陽公子後身奇。高堂七月炎蒸遠。雪葉風枝滿肺脾。</text>
<title>賦李士會十竹</title>,<text>新抽隱深叢。未見殊凡卉。誰知粉苞中。已含風露氣。笋竹問爾雪霜姿。叢蔚非本色。際此春夏交。有養方有嗇。叢竹枝枝低復仰。政是戰風時。戰風非有屈。直到戰霜知。風竹枝與葉俱垂。直榦森自立。非有散霏來。暗覺琴書濕。雨竹園竹滋復光。曉來看更碧。盈盈小窻前。葉葉淸露滴。露竹淸霜殺百草。此君殊不知。衰颯少氣勢。貞心終自持。霜竹風來聲更寂。月照影全孤。終日澹相看。平生氣味踈。踈竹莫笑老子老。且看園中竹。標致老方高。應有歧禽宿。老竹朝來望竹林。中斷非一色。依依帶抹痕。知是墟烟白。煙竹擎重屈長身。雖屈神逾壯。歌傳柳司成。一颯還怊悵。雪竹</text>
<title>從姪淸河使君 正宅 以九月八日榮還。翊日。冠于於阼。鄭持憲子成以賓至。爲四䪨詩以賀之。次示宅姪。</title>,<text>九月九日觀行堂。宿賓行禮赫恩光。墨綬銅章新太守。襴衫皁帶好兒郞。治民可畏無常性。敎子愈知有義方。此去宜推如保意。遍敷仁化報君王。</text>
<title>送淸河使君</title>,<text>淸河縣在海天涯。送爾重吟先祖詩。治理行看馴鰐日。秋禾寧被颶風欺。內延秋色逈崢嶸。今送淸河太守行。知有仙人三鼎石。爲君留與供三牲。</text>
<title>北壁金丈 弘濟 挽</title>,<text>陶沙丈人陶沙里。繩巾索帶雙木履。一生不識膏粱味。心淸胃薄無俗氣。長安少年聞風來。駿馬如龍入洞裏。門無尺童呼不應。盤馬躕踟爲相遲。丈人上山方採樵。俯視客子言少止。脫巾露頂樵在肩。入門釋樵具衣巾。長揖上堂禮數殊。狀貌如鹿鬚髯踈。少年見之驚且歎。丈人之名聞京都。昔我荷翁與雪翁。皆稱丈人有古風。我操玄琴解調絃。欲奏北壁蒼厓前。丈人不待心悵然。</text>
<title>賀李同樞 東馦 焚黃時䪨</title>,<text>陶翁持契遠爲期。報善今看異數推。洗木仍闘稱慶席。添籌細引感恩巵。春濃壽域香風轉。天餉仙翁淑景遲。山下高亭生氣色。揷花翩舞綵衣兒。</text>
<title>輓洪和叔 鳴國</title>,<text>吾家從姑母。心如賢士夫。芙蓉擢秋水。蘭雪貯氷壺。靑年喪夫子。哀哀一子無。取君作螟嗣。愛君不以姑。乃家勳臣後。産業頗贍腴。送致伯父門。意欲成文儒。學書雖未卒。情志乃相孚。恂恂善信人。見稱君子徒。自從喪亂後。移卜蘿溪隅。林壑呀而深。前有一巖孤。擬築小亭宇。逍遙以自娛。種樹日漸長。庭下雙明珠。邀致句讀師。幽處開書廚。此意儘爲好。鬼物奈捓揄。人生四十年。起滅眞須臾。那知泮西別。奄忽幽明殊。我來拊君柩。無由覿豐軀。虛堂翳素帷。落葉覆溪途。遠日已云戒。輤霤結流蘇。舍此平生居。待雞歸黃壚。已矣從此訣。題詩當薤虞。</text>
<title>挽金光甫 景溫</title>,<text>寄寓非貧贅。溪山擇里仁。如何摧玉日。又是灌梅辰。可惜屠龍藝。重傷策士春。近來多少說。慙愧解懸人。</text>
<title>輓詞[李光庭]</title>,<text>忽聞江左叟。歸骨洞西山。分華曾成約。誅茅久待還。牕明書讀好。水綠鳥浮閒。魂夢倘來往。煙霞可此間。出世爲男子。名家有此孫。經筵登祖烈。池閣煥宸恩。科闡身還蹇。山童澤久存。翩然騎鶴去。人世足塵喧。眼目唐虞際。襟懷宇宙間。華音訂訛正。鳥字了平艱。欲和南薰律。重邀太古還。平生遠遊志。不上九疑山。晩讀伏羲書。玄探卦畫初。重耽公朝禮。編出致治餘。觀玩於斯在。經綸孰此如。深工竟未了。使我獨躊躇。一灑知音淚。孤吟三十春。荷君追古義。生死好爲隣。豈謂吾留此。還敎子返眞。東西父子墳。朝暮倍傷神。右李光庭</text>
<title>輓詞[金履萬]</title>,<text>冲翁之後雪齋出。復有乖齋今也無。志氣驥騰千里足。文章龍失九淵珠。淸朝風采重攀桂。遲暮功名一佩符。老我縱慚玄晏筆。欲尋遺草序三都。右金履萬</text>
<title>輓詞[金樂行]</title>,<text>白馬踟躕日欲斜。柳車遙望獨長歌。靑山精魄羣賢盡。何事年來聚斂多。太白高高白雪樓。等閒咳唾盡瓊球。世人題品何輕重。已得廬陵讓一頭。玄琴彈出正宮音。聲外悠然古意深。誰識平生操履義。慇懃都是就中心。樂府寥寥藝業衰。齒喉宮羽有誰釐。當年用力非閒事。只是人間少子期。晩歲明窓見伏羲。乾門乍闢動經帷。秖今遺恨陽生說。夫子家奴未可期。催上襴衫付尙衣。雙擎書匣入彤闈。分明舊物須公力。重帶天香嶺外歸。新衣曾脫殣行時。早歲西銘義已知。海曲松林隨處碧。公亡誰復上書爲。州序當年義將旗。巢奴褫魄檄中辭。九原埋盡精忠骨。欲訴蒼天淚暗垂。靑山依舊暮雲邊。池面風微月滿天。玉珮繡衣今寂寞。精英千古獨巖泉。先生家在洛江源。容易風帆下海門。失楫蒙兒空悵望。推移虛負父師恩。右金樂行</text>
<title>輓詞[蔡濟恭]</title>,<text>驥困曾誰惜。蝸爭苦未戡。才猶泥下位。天豈薄奇男。古調應心得。新詩乃性耽。從來此事貴。獨許我公堪。月朝聞江霽。聰明艶海涵。範驅僵籍湜。餘力壓滄弇。不一搏溟北。無雙步斗南。遨頭成晩暮。華髮惜鬅鬖。酒熟官梅勸。衙淸洛月參。去年偎墨絏。連日侍玄談。鼓掌從衰疾。拊髯倚半酣。氣高今世窄。籌策大臣諳。恰遂知荊願。敎除責沈慙。嶺雲勞別夢。樑月替書凾。門柳新栽五。巖亭不換三。蕭條嗟季葉。顚仆奈文楠。藝苑亡犀照。湫寰覇燕喃。靈芝空歲晩。書帶又春含。藥餌淹玄晏。川原限素驂。傷心鳥嶺色。蒼慘不成嵐。右蔡濟恭</text>
<title>輓詞[李獻慶]</title>,<text>天南朱鳥慘光晶。碧落奎精倐晦盲。淑氣凋殘餘竹箭。希音寂寞但鸝鸎。雲寒大澤龍亡夜。月滿三淸鶴去程。仙籍有名朝上帝。將壇無主哭殘兵。耿蘭報後猶疑夢。東野書前只料生。契濶千年何日見。夢魂中夜幾回驚。丈夫縱耻雕虫技。先輩常爭執耳盟。漢武高臺初律呂。陳王曲宴漸權衡。楊堤日暮方仙李。瀛舘春深揔蜚英。盧駱王楊渾築壘。岑高沈宋各開營。香罏瀑㳍爭雄瀉。碧海鯨魚闘勢獰。自唱貞元供奉曲。空悲胡季亂離情。蘇黃數子誇全宋。王李諸人擅大明。與世降升元氣數。當時文彩各兼並。東方亦大餘千里。左海雖偏隔一泓。衣鉢携歸銀燭月。伽倻仙去紫鸞笙。前朝文藻江山古。昭代聲明海瀆淸。羅綺並陳渾照爛。韶匀迭奏各琮琤。廣寒宮裏枝枝桂。羣玉山頭步步瓊。最說南墟饒杞梓。幾看王國貢樑杗。迎烏郡學先攘佛。强首門生始設黌。暄蠧派承濂水出。退陶川接紫溪縈。羣賢俎豆周鄕塾。十室絃歌魯武城。早識公家臨上洛。舊聞先相赫西行。隨身小冊爐煙襲。抱膝長吁諫草呈。于氏門閭須駟轍。韋家經籍勝金籝。瓊田種玉諸孫盛。金馬懸魚叔父榮。神駿晩生冀北野。人豪高步斗南聲。胸呑夢澤千尋濶。氣壓陳樓百尺傾。張緖風流看濯柳。屈平衣服集芳蘅。聞名競致千金藥。較藝咸輸一局枰。少日書無三遍讀。一生胸貯五車贏。張羅羽畎收翬翟。聽樂虞庭閱韶䪫。一斗揮毫追李白。八叉成律倒溫卿。艭歸急峽無留影。蟬迫凉飈不輟鳴。何害蛟螭時雜蚓。總將橙橘作臣櫻。燕南大俠喧歌筑。河上偏師奏旆㫌。笑罵盡成珠錯落。啁啾都廢鐵舂鐄。要須海府窮神恠。何待雲臺敵重輕。試席孤羆看傲兀。妙齡司馬亦崢嶸。蟾宮竟賭黃金籍。鵬路將開白玉京。倚馬檄平河北賊。歸田身老瀼西耕。形容脫落丹靑楦。口業翻瀾月露評。仙寢丐祠來玉局。春官遷秩豈長纓。年華紫極秋聲起。宦業黃楊閏月丁。鶗鴃先鳴愁蕙佩。蛾眉終古厄花黥。荊州一識吾猶晩。槐市前遊歲幾更。氣襲芝蘭先馥郁。語宣金石漸鏘鏗。琳琅釘座形慙穢。繡繪盈箱色奪睛。疑網頓開揮麈席。慢幢旋折練都傖。終南放杖鶯花滿。漢水維舟鴨綠平。到處淋漓成軸大。遣人喧藉滿城轟。余時上榜三春暮。公到催詩七步成。釖遇雷生光出獄。玉因和氏價增荊。波瀾灌物三年潤。糟粕醺人十日酲。一別灞陵傷柳色。東歸吳楚憶蓴羹。高翔海濶丹山翮。遠放天寒玉鼻騂。丙歲西遷時有利。乙科重闡敵無勍。三千丈髮還簪桂。五十年娘豈倒綳。兵部省郞殊窈窕。錦官田里暫逢迎。蔔萄摘下光侵袖。鰩柱呼來味佐觥。浮額靑霞橫海岱。撑膓碧痞話蓬瀛。雄心不逐高歌盡。暮氣猶須一鼓盈。竹帛洗冤啼白骨。金鑾承問激丹誠。殷冠尙說皇朝賜。周禮猶存舊篋盛。天上六丁勤下取。殿前方寸許親擎。東流江漢添新淚。長夜乾坤賴一晴。全樹終難選上苑。一杯方待賜金莖。專城不薄恩猶借。三黜無冤道亦貞。何處鸞棲憐枳棘。數年獠洞牧禽猩。已將弊瘼勤咨訪。更診嚬呻恤寡惸。幾度封書丞相府。一時歌舞海壖氓。靑山不禁芻蕘往。丹繳初寬翡翠征。三島日華浮曲檻。十洲花氣繞前楹。黃簾閒靜催詩令。丹筆公明絶訟爭。狴戶回光蒙照燭。蠻娘騰頌聒傖儜。賓多北海還爲累。謫滿西曹不耐抨。陽子自知書下考。退之尋已厭南烹。萍蹤我亦藍田吏。梅信全踈驛路伻。同作南冠終落落。幾聽春鳥獨嚶嚶。方憐背𪆽飛西海。已報騎鯨涉八紘。浮世流光驚石電。空樑落月掛銅鉦。無兒並歿中郞女。哭弟隨亡二阮兄。謾有文章稱繡虎。孰將名行載麗牲。人生識字還多損。鬼物猜才故不亨。貧女似花寧共輦。野梅雖實不如橙。珊瑚樹老堪收舶。龜鶴詩成謾瘞鸚。吾道近來殊寂寂。後生無賴獨硜硜。藥山歲暮蒼烟合。菊圃秋深白雨橫。惟喜靑葭依玉樹。每憐殘月配長庚。寧知人事歌朝薤。無奈天風落曉檉。桃李蹊寒迷蛺蝶。芙蓉𧣴在惜螽鯨。文爲國瑞觀興替。我以人亡卜祲禎。沈約樓中空舊詠。謝家山下有新塋。鍾期已歿朱絃絶。郢里何人白雪賡。擣盡閒愁聞遠杵。吊來孤影與寒檠。難將淸淚添抔土。惟有哀歌振屋甍。人日詩篇憐蜀守。東風時節憶韓翃。欲將貞曜先生例。爲易梁山太守名。可耐靑巖亭畔路。王孫去後草新萌。右李獻慶</text>
<title>輓詞[權相一]</title>,<text>許子文詞外。嘐嘐慕古心。巖泉舊亭榭。風月好胸襟。床上羲文易。卷中宮徵音。千秋雙碧下。流澤浩無潯。右權相一</text>
<title>輓詞[姜再淑]</title>,<text>詩豈窮人命。高才造物猜。瀛洲仙路阻。枳棘鳳飛來。詞翰留塵世。奎華閟夜臺。寒宵頻夢遇。樑月益凄哀。三世通家誼。遊君父子間。交情無老少。人事有悲懽。離別多新戀。逢迎怳舊顔。重揮不盡淚。痛哭野溪干。右姜再淑</text>
<title>輓詞[李萬容]</title>,<text>藹藹山南氣。蒼蒼太白前。大家遺典則。乾極動奎躔。逡逸空餘子。飛騰倐少年。蒼翁已赫世。冲老粤開先。巫峽千峯峻。芝江一派濺。英靈散河嶽。飛動漭蠕蜎。浩蕩源流大。璆𤨿珮服鮮。名宜參孟賈。材合廁衡銓。草草槐南夢。依依巷北緣。窮通俱是命。榮悴奈何天。和璞原生楚。悲歌半是燕。世途堪落拓。山閣日蕭然。海內論文地。床頭買酒錢。半生蘊櫝璧。一夜出池蓮。姓字邦人識。文章聖主憐。再叨郞宿列。重擅曲江筵。黃鳥靑蓮什。明河宋老篇。宮花照白髮。省路簇銀韉。事或稀千載。光應泛八埏。天威纔咫尺。雲盖忽聯翩。官酒雙樓月。藍輿度寺烟。南人望儒化。太守似神仙。畢竟五窮戱。沉綿二竪纏。分魚纔百里。跨鶴已重泉。郡老霑黃髮。佳人泣翠鈿。阮途堪慟哭。徐釖欲高懸。衝斗光虹紫。留詩副草玄。南奇駿倉卒。西思悄纏綿。萬事花州土。浮榮夜壑船。爲誰重解榻。憶昔早隨肩。家伯相先後。油籌共接聯。重能叨禮數。不敢墜周旋。欵曲窮論思。虛心穩討硏。相逢渾氣槩。此意已銘鐫。晩日讀周易。平生詩百篇。眞襟常落落。雅志亦乾乾。汚不至澆俗。窮能保操堅。深衷渾出曲。曼幅不修邊。以我哭君者。有才無命焉。工詩夔府杜。冷官廣文虔。朱紱恩光最。靑雲世路偏。差池違廟筭。慘愴向山川。石室藏書地。酉陽種秫田。故人皆寂寞。吾道日迍邅。零落雨谷老。悲凉海底賢。悠悠感舊友。稍稍去新阡。野路殘花落。銘㫌小雨連。東風魂漠漠。西日草芊芊。白首無餘伴。朱絲有斷絃。哀詞成短闋。悽切不堪傳。右李萬容</text>
<title>輓詞[鄭重器]</title>,<text>冲翁德義盛。餘澤裕門牆。奐矣靑巖榭。蔚然森桂坊。箕裘襲往緖。奎璧孕奇祥。恢豁鼎鐘量。斒斕錦繡膓。儒楷敦習魯。詩格妙侵唐。射策取高第。喚名登九閶。蹤踈遇險路。手大困潛郞。晩擢耆英選。久居兼史廂。從容侍玉扆。咫尺襯龍光。筵對有倫脊。衮褒聯焜煌。俄腰南郡綬。細櫛黎民瘍。讒說反交搆。惠風終未張。方期應馹召。胡遽蛻蟬忙。無奈棣華痛。暗催楡景藏。惠文違漢府。粉黻缺虞裳。年位未充德。化機何戾常。顧余抱黑窣。交臂自靑陽。我每服君義。君能容我狂。皮中覸與奪。絃上契峩洋。敢望石攻玉。自慚雞伴凰。所居異建浙。相望阻參商。簡牘雖連續。風儀逈渺茫。凝川昨歲面。莊蝶片時塲。皓髮悄相對。赤心談未遑。將分別繾綣。後會指淸凉。佳約尙留耳。訃聲胡在傍。西望發一慟。老淚瀉千行。睠彼白岡麓。飄然丹旐颺。還嗟馬枕病。虛負稺綿觴。瀝肺寫蒿里。白雲天外長。右鄭重器</text>
<title>輓詞[鄭玉]</title>,<text>海外中華國。山南江左生。荷蒼傳世德。川嶽鍾眞精。礦寶騰輝紫。仙姿到骨淸。堪稱黼黻器。誰許玉堂盛。宇宙生何晩。風埃且戱遊。籍編蓮桂蚤。名與斗山侔。豪氣今同甫。畸蹤古子由。琴心石浦詠。强半隰苓愁。衣鉢傳家學。冠裳揜俗哇。詩窺唐古雅。文陋晉浮華。䟽越希淸廟。新翻振玉葩。相知訥隱老。撫掌幾興嗟。字學趁姿媚。今人少復眞。古書傳史籀。奇格得先秦。餘事堪驚俗。稀珍欲透神。歸來千載下。眉老是前身。羣龍登玉陛。踈跡起林廬。金榜題名再。重瞳識面初。宸褒曾袖冊。華制舊衫裾。天若回文運。巖廊亦有餘。驥足垂長轡。牛刀試暮齡。明珠回合浦。南斗逼文星。胸海三叉濶。遨頭七點靑。山虞留惠澤。深淺較東溟。巖西蕭散地。閒養晩年宜。倦鳥飛初返。尻輪去不遲。孝終臨簀際。事定盖棺時。斂形歸冥漠。傳家有嗣兒。少日蒼爺宅。肩隨挹古風。長庚難配月。孤鷇豈望鴻。百韻詩難作。千年慟不窮。平生知己淚。獨對釣堤翁。右鄭玉</text>
<title>輓詞[權贒]</title>,<text>朝飮黃池水。土深知人良。夕弄靑巖琴。絃動知心長。所養旣淸遠。賢達乃鶱翔。儒門本詩禮。王國待珪璋。瞻言百里宰。伊昔列宿光。有首宜華巾。有身可華裳。朝收福州藏。暮進玉除傍。嗟嗟大東民。觀此漢儀章。先賢敬君賜。後人揚世芳。翻令聖明君。謾惹匪風傷。右權贒</text>
<title>輓詞[鄭彦儒]</title>,<text>花山十詠播新聲。仙桂重攀更盛名。天地有心扶世道。廟堂無眼棄時英。晩移寶樹家遺慶。老着斑衣孝盡誠。去歲達城春夜會。可堪回首隔幽明。右鄭彦儒</text>
<title>輓詞[金必東]</title>,<text>永和人物建安騷。江左風流吳下豪。海內虛傳鸚鵡句。世間誰識鳳凰毛。黃金臺上留前債。白玉樓中伴舊曹。鶴背三淸消息斷。靑山虛葬侍臣袍。右金必東</text>
<title>輓詞[成惠寅]</title>,<text>名以文章重。學由詩禮傳。仙宮重擢桂。海縣暫鳴絃。才大時還棄。道窮壽未延。遙悲雪嶺下。寒月照前川。右成惠寅</text>
<title>輓詞[趙性道]</title>,<text>海內無雙士。嶠南第一流。英才違粉署。遺愛在梁州。江海文章盡。山河間氣收。平生歸仰意。中道隔明幽。右趙性道</text>
<title>輓詞[李泰春]</title>,<text>天地奇男子。斯文老碩儒。風雲𥳽手裏。河漢濯心郛。邵子空中閣。坡翁造化樞。精神朝玉帝。和氣襲輿徒。踐履寧違轍。文章不畫葫。雪鎌磨斗閃。雲帆捲濤驅。一代推爲匠。羣方取作鑪。芳菲宜舜藻。華美合周瑚。黃甲騰名再。靑冥縱靶紆。淸時非漏俊。賢路輒顚軥。牢落雲天濶。沉埋日月逾。蝎宮嗟直命。虬闕謾猜需。深殿叨前對。明廷契咈都。從容論彖象。密邇講訏謨。先德絲綸奬。皇儀襴幞鋪。龍光映白峀。文物煥靑區。玉署期鳴佩。巖州遂典符。王官不擇燥。臣職豈憚劬。民穽封山袪。春膏奄海敷。歸裝看載鶴。遺愛見歌襦。略試平生蘊。俄驚臯復呼。百年吾黨痛。三日海民呱。光嶽收奇氣。騷壇失大櫨。天時看日剝。風雅更誰歈。小子登門久。先人托契殊。每將孤露恨。偏喜下風趨。已哭棣華霣。重悲彩鳳徂。法門何荐椓。世事卽漚泭。激濁遺風遠。傳盂後責無。八哀詩復作。宇宙一嗚乎。右李泰春</text>
<title>輓詞[族姪正始]</title>,<text>聞夫子之有行兮。夕之祖而星駕。遷逡次而不驅兮。叛迭睢而上下。情親繽其後先兮。婣友藹而萃之。靈連蜷而顧懷兮。託巫咸而告辭。去終古之所居兮。何使余而違斯。望北堂而流涕兮。臨阼階而太息。明窓豁而几靜兮。爛揷架之書軸。巖臺匝以荷池兮。石泉漾以明瀾。隣甍聳以比屋兮。軆勢列乎崗巒。玆爲祖先之遺址兮。乃親懿之所廬。離人羣而遁逸兮。將怳怳其焉如。女嬋媛而永喟兮。儀遺讖於軒皇。曰有生而必死兮。固人命其有常。子乘化而告終兮。長逝者其何慽。世幽昧而險𡾟兮。民好惡其多僻。斥騏驥以鹽車兮。翳白璧以微瑕。襞黼黻於離房兮。掩絺繡之芳華。嗟夫人之淑靈兮。超旣離乎流波。載世德之芳潤兮。襲諸父之餘徽。紛內美又多能兮。揚雜采之菲菲。追和甫之絶識兮。拾餘香於中堂。文辭兼以簡牘兮。集衆體以成章。及汝齒之未晏兮。藹厥聞之四彰。朝游泳乎璧沼兮。夕翺翔乎桂圃。靑雲忽其眼前兮。謂霄漢之高步。紛鑾坡與玉署兮。將捨汝而誰與。嗟名譽之召累兮。或黕點而汚汝。賴天鑑之無私照兮。明黑白之昭著。衆囂囂而多口兮。尙暗昧而障蔽。僚位儡其蹇躓兮。幾羞卑而嗟老。及龍門之再趿兮。而宿趼之復蹈。幸一造乎前席兮。得尙君之玉音。汝惟所學之不草草兮。繙遺經而槩心。亦多識於古實兮。發校序之襴幞。伊榮州之舊帙兮。愴神考之瑤牒。靈脩顧汝而一粲兮。予有聞於經幄。昔爾祖際遇我中廟兮。盖補君以儒學。詠湛露於花園兮。謂不醉而無歸。拾小冊而命之還兮。荷異數於明時。汝惟世厥家學兮。盍汝進乎遺錄。宸情偏感於晠際兮。侈弁卷之隆渥。榮旣溢於門闌兮。覽世德而增光。亦已過於遭逢兮。復進取其何望。抱殘編而南還兮。甘潛伏而修藏。牧疲民於南州兮。非爾力之所任。忍汝訽而抑志兮。並日夜而焦心。紛逢尤而罹患兮。民旣蘇而身辱。天何忘乎爾善兮。怨具爾之多慽。卒外橫而內侵兮。哀汝壽之不將。戢偃謇之瑰姿兮。入脩夜之不暘。質銷鑠而形解兮。魂無歸之洋洋。縱爾名之不磨兮。固爾生之虛負。然汝光恠之不歇兮。豈莽莽與野草。同腐子有故於玄鳥兮。迺長往之靈符。超氛埃而淑郵兮。焱遠引而高翔。覽方外之慌惚兮。覩天地之圓方。循靑邱而陟升兮。導汝之兮蒼蒼。乃至太微之庭兮。齒香案之羣英。文昌爲汝推轂兮。擥瑞彩於奎星。披胸中之襞積兮。曬日月之耿光。屬箕伯以噓風兮。掃濁世之粃糠。伻雲師而降雨兮。轉寒谷以春陽。雷公洩其怒氣兮。列缺燁其光芒。時臨睨夫下地兮。俯末路而自臧。保身名之淸澂兮。閱千變於滄桑。亦一快於汝心兮。復何爲乎增傷。承靈訓余自慰兮。聊抑情而叙悲。惟天路之冥漠兮。心猶豫而狐疑。仰寥廓而無見兮。聽戃恍而靡接。憐思心之不可解兮。惜此行之不可極。歌楚些而延佇兮。攬行輈而長吁。天門不可以久居兮。不如返子之故丘。族姪正始</text>
