<title>松都有感丁酉臘月初二日爲始</title>,<text>半千王業已隨煙。唯有靑山似昔年。客到還如遼海鶴。亂餘城郭更依然。</text>
<title>用前韻奉東皐兼呈石峯五山要和</title>,<text>過眼繁華一點煙。操鷄事業已千年。烏川大老歸何處。落日寒山倍悵然。</text>
<title>更用前韻</title>,<text>鶴歸東海月如煙。誰識前朝五百年。起滅從來渾蠛蟻。不須懷古一悽然。其二人間萬事等浮煙。富貴榮華未百年。唯有花潭名不泯。單瓢顔巷想翛然。其三滿城花柳太平煙。虎拜羣臣祝萬年。誰遣妖僧階禍亂。直臣忠憤尙依然。直臣一本作注書其四將相功臣石火煙。荒墟誰復問當年。文章陶牧今何在。鳥哢風聲亦慨然。其五舞殿歌臺不滿煙。野花春燕自年年。只今嗚咽宮前水。空使行人一愴然。</text>
<title>次車復元韻兼呈東皐博粲</title>,<text>三韓天下擅兵強。二百年來保我疆。島醜負恩忘款塞。城盟爲恥況牽羊。王師所向應無敵。廟算從前悔不臧。只取人和爲鎖鑰。保邦安用壯臺隍。其二吾王威德恊民神。豈意神州陷賊塵。已矣昊天心不測。茫如大水涉無津。四郊未免羞多壘。九伐寧敎失隻輪。他日中興爭拭目。淸朝環珮集龍鱗。其三鯨浪掀天毒徧流。餘生空抱補天憂。山河憤恥誰將雪。湖嶺封疆半未收。靡室只今歌雨雪。息戈何日慰悲愁。朝家不是良平少。延攬應須運勝籌。其四六載天狼照海壖。新亭豪士淚懸泉。奮揚已見皇威赫。掃蕩寧容楚祲纏。偏霈仁恩沾草木。終期聲敎曁先零。東人肉骨知誰賜。嵩祝無由答昊天。其五皇恩天地共無垠。遠降泥封要釋紛。不道鯨鯢猶桀驁。故分羆虎下燕雲。陰誅未必饒驕子。雄劍誰將報聖君。海不揚波應未遠。向來胡越本同文。其六島夷乘勢謾誇強。航海都忘貢白狼。惡極滔天猶假息。仁涵率土久包荒。已知一怒人當百。肯數金墉水作湯。繫頸凶酋知有一。大王威武鎭堂堂。</text>
<title>再和前韻</title>,<text>秦亡非是少剛強。周曆瓜綿自不疆。風雨春秋無義戰。縱橫齊楚等群羊。夷狄相陵何代乏。羈縻不絶是猷臧。懷柔只在修吾德。盍念苞桑戒覆隍。其二天錫吾東繼聖神。扶桑析木靜無塵。只憑鄰好通來聘。誰謂兇鋒渡海津。敢肆朶頤窺禹鼎。終知戮骨粉戎輪。天荒地老綱常絶。聖筆還宜止獲獜。其三但得孫吳第一流。蠻方匪茹不深憂。百年羞辱非難灑。一片山河亦易收。耕鑿會看歸樂業。煙塵無復入邊愁。三軍司命由來重。誰爲吾王一借籌。其四忍使腥羶據兩壖。邊烽日日到甘泉。兇謀直效虞人借。殺氣遙連薊塞纏。薄伐仁深驅獫狁。風行威赫掃蠻零。生成帝德無由報。稽首君臣戴九天。其五沙場浩浩望如垠。組練連營勢糾紛。焉島老師應棄甲。天朝猛將動如雲。從知破竹歌三捷。誰勒磨崖頌大君。歸馬櫜弓何所事。只宜端拱重脩文。其六謀國終難恃富強。何圖唇齒變豺狼。恬嬉自是媒窺覘。率服先須勿怠荒。災及剝床雖切近。民知親上卽金湯。守夷不獨思頗牧。柔遠訏謨在一堂。</text>
<title>次五山韻。示諸君。臘月十四日。與崔立之，車復元，鄭公恕，韓景洪。訪花潭。</title>,<text>源頭活水勢縈廻。潭上高臺矗欲頹。故宅荒涼遺跡在。高山景仰幾人來。西崖梅鶴懷仙骨。東嶽龜龍掃綠苔。想見焚香點易日。心源無累靜如灰。</text>
<title>用別韻。示東皐諸公。</title>,<text>城東來訪碩人居。白石淸潭認舊墟。山色依依猶謢宅。溪聲㶁㶁想循除。平生氷蘗心無事。一室圖書樂有餘。高躅淸風誰復繼。羹墻慕切重躊躇。風一作芬</text>
<title>花潭。追次五山韻。奉東皐諸公。要和。</title>,<text>此日花潭上。依然見孔顔。深深白鹿洞。曲曲武夷山。自得圖書妙。從容函丈間。脩名應萬古。碑碣更斑斑。</text>
<title>次東皐三韻。冀承斤正。</title>,<text>孤忠自分死玆橋。欲作山河壯本朝。想見時危還特立。中流砥柱不曾搖。右善竹橋素王宮廟閱興亡。血食千秋道愈光。豈意只今兵燹後。空餘手植雪中蒼。右古文廟賢愚貴賤等纍纍。長夜漫漫世幾移。城頭仙鶴曾來弔。爲問精靈知不知。右北邙</text>
<title>謁文忠花潭兩先生祠廟</title>,<text>濂洛微言會一心。圖書遺妙靜中尋。功加百堪同饗。大節淸風更起欽。</text>
<title>次鄭分曺公恕韻 名惟愼。號梅窓</title>,<text>寒流繞故墟。鶴骨今何處。扶藜讀苔碑。山谷木容語。其二孤山定有梅。雪深不知處。主人去不來。沖天鶴自語。其三潭上無釣臺。仙跡尋何處。春來花木深。盡日聞鳥語。其四卷裡對聖賢。心中明出處。想見泥塑人。終朝坐無語。其五坐看雲起時。行到水窮處。齋心泝道源。所得非言語。</text>
<title>次五山善竹橋孔庭檜二韻</title>,<text>善竹橋名過客知。當時一死擬持危。已知民物歸元聖。要把綱常揭九夷。鴻毛不識丘山重。一木其如大廈欹。凡百二心寧不愧。食君之食竟何爲。右善竹橋凌雲獨立近千年。壇上恩光尙宛然。已遣蟄龍穿厚地。應敎孤鳳宿危顚。翠柯未覺經兵燹。白幹時看點黛錢。自是神明扶正直。斯文不喪共流傳。右孔庭檜</text>
<title>次五山燈下醉席韻</title>,<text>相逢此地興無闌。頭上光陰任走丸。滿月荒城同作客。一壺村酒巧排寒。浮生萬事堪流涕。浪詠狂歌且盡歡。靑眼百年期莫逆。肯敎翻覆似波瀾。其二寒窓細酌慰鄕愁。一夜淸談當勝遊。海內風麈搔白首。客中萍水對靑眸。逢場好事唯須盡。投老浮名不用求。無念百年聊自樂。人間餘外摠悠悠。</text>
<title>再疊前韻</title>,<text>握手相看意未闌。忍聞兇醜據彈丸。中軍早得韓范在。南賊能無心膽寒。萬事從來不如意。一尊今日且爲歡。乾坤整頓如容力。砥柱先須廻倒瀾。其二李白一銷萬古愁。莊生獨得逍遙遊。何如上天兩仙子。邂逅客裡雙靑眸。浮生一笑不易得。世間餘事復何求。男兒有劍死知己。富貴功名俱謬悠。</text>
<title>三疊前韻</title>,<text>他鄕冉冉歲華闌。急景難禁峻阪丸。王事驅馳長作客。妻兒瑣尾任呼寒。胸中兵甲竟何用。愁裡笑談誰盡歡。却喜天兵奏三捷。鯨鯢戮盡海無瀾。其二男兒肯作兒女愁。遺世將期汗漫遊。腰下雌雄十年劍。塵中靑白俗人眸。夸父渴死已無及。鶢鶋鍾鼓焉用求。一醉忘形差可意。是非憂樂等悠悠。</text>
<title>臘日吟。奉東皐兄。要與石峯五山相和。</title>,<text>客裡嘉平至。人間是令辰。雪殘梅意動。日暖柳眉新。冉冉浮生老。悠悠末路身。相看一杯酒。海內尙風塵。</text>
<title>次五山祗事松岳二韻 時將討南賊。設祈祀。</title>,<text>故都神嶽峻齊天。作鎭王家孰比肩。蒼壁削成盤厚地。白雲來繞護危顚。戎爲大事須三捷。運啓中興更萬年。對越誠心知上假。明靈應已饗精虔。其二扶輿磅礴幾重重。豪縱方知造物鍾。地靈鎭作千年業。祭秩還齊五等宗。舞飛龍鳳供佳氣。羅列兒孫俯衆峯。安得登臨最高頂。浩然長嘯倚風松。</text>
<title>次車復元醉席韻</title>,<text>風塵奔走孰知心。俗耳何煩太古音。邂逅關河時易晩。留連詩酒意何深。故園入夢梅初動。衰鬢逢春雪未禁。肯学蘇秦掉三寸。遨遊六國取千金。其二平生古貌仍古心。誰識胸中山水音。意氣應須無老少。歲月何用論淺深。萍逢非酒興難遣。孤寂不吟愁可禁。握手相看共白髮。莫敎交道由黃金。</text>
<title>次五山鼇字韻</title>,<text>欲向滄溟跨大鼇。還驂鵬背俯雲濤。周流八極神遊遠。歷覽三山眼界高。鞚鶴終期輸玉訣。屠龍何足試霜刀。喬松乞我飛霞佩。肯借憑虛禦寇袍。其二男兒當作戴山鼇。斬盡奔鯨靜海濤。一整乾坤南極遠。重開日月北辰高。車書異俗歸文軌。牛犢蒼生鮮劍刀。身是太平中一物。白頭何用困靑袍。</text>
<title>次五山詠雪韻</title>,<text>窮陰垂盡雪未尺。天譴玄冥久失威。故遣豐隆拂雲旟。倏翕揮霍弄陰機。巧裁六出盡成花。長空萬里如篩飛。如鹽如絮復如手。悠揚散漫爭輝輝。山川陵谷變瓊瑤。迷魂不見陽烏暉。蝗螟入地已呈瑞。上帝活民誰敢違。固知四序不可奪。收藏發養相因依。關河病客久滯淫。肯道氷雪寒徹衣。東君按節知未遠。幽谷自有陽春晞。海上健兒久靡家。忍聞載塗歌霏霏。安能乘夜擒元濟。櫜弓耕鑿安其妃。樽前一曲且相和。天門會趁凱歌歸。</text>
<title>酬五山紫霞洞韻</title>,<text>大雪今朝鎖洞門。山靈嫌我泝眞源。煙霞不見仙蹤祕。巖逕難尋謝屐痕。瑤草土沙長入夢。桃花流水只迷魂。春來會辦芒鞋往。靈境淸遊洗俗昏。其二擬向靈壇掃白雲。紫霞堆裡禮眞君。雪壑秪今迷右徑。丹崖何處覓苔紋。三洞樓臺深不見。羣仙笙鶴渺難聞。凝神佇望還惆悵。故國靑山只糾紛。</text>
<title>次五山喜聞天兵將臨賊境韻</title>,<text>臨衝直擣剗重壕。鼎裡遊魚勢莫逃。奮身羆虎天聲動。送死鯨鯢陸骨高。惡盈久逭三年伐。師直方知一擧鏖。壯士長歌薊門路。編分茅土報勳勞。其二目中虜膽已無全。覆載寧容假息延。一怒威靈知有赫。三軍勇力自無前。荊州永絶南來牧。充國何勞塞上田。夜報捷書風火急。壺漿迎犒看爭先。</text>
<title>雪中卽事</title>,<text>臘前未三白。臘後還一雪。天公亦已老。無乃失其節。紫霞負一遊。山陰興更絶。今宵待小晴。不妨踏寒月。</text>
<title>再疊</title>,<text>有客屢招邀。騎馬踏晴雪。甕頭新醱醅。亦可排寒節。醉吟五山詩。三歎更奇絶。淸晤良未已。坐待中宵月。</text>
<title>三疊</title>,<text>誰對樽中月。誰餐天上雪。風流雲漢交。耐苦十年節。蘇李倂爲一。今宵更越絶。可笑梁陳夜。等閑賦雪月。</text>
<title>四疊</title>,<text>崔侯亦詩仙。對酒歌白雪。醉起得二篇。沖澹似靖節。倚興論黑白。淸談亦高絶。此非馬羽白。夜深看着月。</text>
<title>五疊</title>,<text>客眠如凍龜。紙窓寒映雪。急景已凋年。東君近按節。柳梅頻入夢。鄕心應未絶。言歸亦伊邇。三捷在一月。</text>
<title>六疊</title>,<text>戰士久靡家。載路罹雨雪。征投一何苦。當此窮陰節。擒賊未應遲。皇綱豈云絶。鵷班賀太平。期在春王月。</text>
<title>七疊</title>,<text>昔往柳依依。未來天又雪。桓桓邢將軍。受命仗龍節。天聲迅風霆。會見妖氛絶。斫營莫遲疑。此是擒賊月。</text>
<title>八疊</title>,<text>人生足乾愁。未老頭似雪。況復滯他鄕。窮陰看殺節。羽檄競交馳。南國音書絶。苦待鳳使來。悠悠消歲月。</text>
<title>嘲崔立之學後山失眞</title>,<text>李杜誰軒輊。騷壇兩聖人。庭堅偸氣力。無已學精神。終然歸一段。誰是得宗眞。傳道顔曾在。堂堂難與仁。</text>
<title>用前韻。和東皐。</title>,<text>改處。勝似前字。且有受言之量。使人感拜。責人則明。古人不欺。安於小成。聖人所戒。願吾兄加省。則其爲益。孰大焉。人孰能無過。知非卽聖人。吟來雖坦率。改罷便精神。偲切固相長。琢磨方見眞。他時如克己。何患不歸仁。</text>
<title>和東皐韻。贈葆亭主人。留守黃字汝忠</title>,<text>故都開府近神京。候送從來當驛程。雪裡同承迎慰命。春生留待使華行。熊羆大將何來晩。掃蕩妖氛幾日成。幸荷主人勤厚至。客中相託暮年情。</text>
<title>除夜</title>,<text>一年餘日只今宵。旅館孤燈意未聊。到老光陰偏可惜。直須吟嘯到明朝。其二客裡相看惜一宵。思鄕戀闕意無聊。只應牢坐永今夕。雖到天明不作朝。其三寒盡非關守此宵。新春今已詠椒聊。靑陽白髮都休問。酩酊還須坐待朝。其四且須呼酒樂今宵。捷報聞來興自聊。歌詠太平吾事業。擬將椒醑頌明朝。</text>
<title>新正吟。奉東皐要和。戊戌</title>,<text>君齡今六十。我齒又加三。愁病衰仍甚。驅馳力未堪。梅春先客返。蘇酒後人銜。聞道鯨鯢戮。狂歌且劇談。</text>
<title>再疊</title>,<text>夢罷窓微白。隣鷄叫已三。客懷春更苦。寒氣曉難堪。遣興詩還就。寬心酒幾銜。賴兄靑眼在。終日共閑談。</text>
<title>三疊</title>,<text>男兒生豈偶。天地與爲三。奈此二宜去。況知七不堪。風塵微劾乏。終始聖恩銜。自笑昇平日。偸閑縱醉談。</text>
<title>次東皐元日志喜韻</title>,<text>去歲玆辰悲往事。今年此日樂新元。熊羆汛掃除兇醜。鵷鷺嵩呼賀至尊。萬里提封還一統。三韓民命自今存。初聞涕淚仍狂喜。白首高歌醉淥樽。其二否極七年看泰復。三陽生物荷乾元。驅除始覺東溟闊。瞻拜遙知北極尊。一視仁深誰報德。孑遺民在更圖存。南宮舊物將何事。花柳江村酒一樽。</text>
<title>再疊</title>,<text>窮陰纔盡陽春至。誰轉洪鈞作一元。消息盈虛知道大。生成仁愛見天尊。放牛歸馬兵安用。鑿井耕田樂自存。歌頌太平無外事。老身唯有醉衢樽。</text>
<title>三疊</title>,<text>循環天道無毫爽。聖德從來只體元。若要治安民志定。先須恭默主威尊。文心翼翼淵氷是。湯敬遲遲食息存。取善拜言非異事。直回淳古到汚樽。</text>
<title>松都說勝。一爲朴淵。余三十年來。過此者屢矣。而猶有負債。來免爲生客。感而有吟。示諸君要同和。</title>,<text>天磨山北聖居南。瀑布來爲姑母潭。絶壁懸泉吼巖壑。炎空飛雪灑松杉。廬嶽銀河謫仙句。太行長劍退之談。生平剩有尋眞債。蠟屐何緣一縱探。一本爲作從</text>
<title>再疊。卽奉瓊報。圭復不已。復用前韻。要破閑寂。</title>,<text>從來濟勝遍東南。却欠玆山一瀑潭。安得藍輿歷永雪。便携竹杖憩松杉。百年夢想酬靈境。萬壑風雷縱醉談。壯觀盪胸應一槪。爐峯岷岳不須探。</text>
<title>三疊</title>,<text>登覽何須有北南。只應鞋杖俯仙潭。飛臺騁目攀棲鶻。古刹剪茶見斫杉。亹亹眞遊入佳境。霏霏玉屑照淸談。老年此事知非惡。何日同君盡意探。元本。照作助。潭上。有太宗臺，觀音窟</text>
<title>四疊</title>,<text>古臺巃嵷大興南。臺下泉成無底潭。欲見天紳掛靑壁。須邀羽客倚風杉。雷生澗谷驚塵俗。雪散衣裾爽笑談。廿載臥遊吾已熟。煩君莫詑最先探。</text>
<title>五疊</title>,<text>昔時持節錦江南。暇日留連龜島潭。勝地只應窮水石。仙舟時復繫楠杉。十年來往勞塵夢。一塵霏徵作好談。却笑眞遊餘欠事。朴淵奇絶未曾探。</text>
<title>六疊</title>,<text>海東形勝說東南。誰似飛泉落玉潭。銀漢分明垂素練。風濤浙瀝亞雲杉。丹丘只與仙翁賞。奇跡休同俗子談。悔却分憂西海日。不遑王事負來探。</text>
<title>七疊</title>,<text>故都簪盍得西南。乘便相期見朴潭。崖澗層氷迷逕路。洞門晴雪鎖松杉。吟來謾遣閑中興。口角瀾飜醉後談。南國捷音聞未遠。歸途休負薄言探。</text>
<title>八疊</title>,<text>海嶠風塵迷北南。此時何處覓仙潭。藍輿未暇尋蹊逕。鳧舃無緣踏檜杉。洞裡乾坤如隔世。壺中水石作閑談。卅年魔障猶生客。重羨吾兄趁早探。</text>
<title>九疊</title>,<text>憶曾冠蓋走西南。未枉嚴程駐此潭。驛道風埃馳夢想。洞天雲物隔松杉。只今誰識重來客。咫尺還如世外談。聞道華人猶渺渺。可能偸得片時探。</text>
<title>十疊仁齋可謂好事者。滿十乃已。君亦好事者耶。不能但已。玆博一粲。</title>,<text>得君詩勝得雙南。十什還應侈一潭。數曲高歌氷上月。三杯伴舞風中杉。堪追先輩好事迹。可作松京千古談。待到天晴無箇事。急須携杖姿遊探。</text>
<title>贈別李應敎而遠爲書狀朝京</title>,<text>酌我一杯酒。送君萬里行。故都萍水會。岐路別離情。氷雪關河阻。風塵性命輕。斬鯨知有日。遄返賀昇平。</text>
<title>次車敎授復元人日韻 戊戌正月初七日</title>,<text>亂後偏驚歲月催。異鄕昇平幾回來。人如匏繫愁邊老。雪替金花樹上開。關路客遲魂欲斷。鄕園梅動夢先廻。王師近日聞三捷。且可相看柏葉杯。其二客路逢辰歎斷蓬。追思往昔意無窮。金花揷向淸尊裡。人勝來從紫禁中。世事只今皆涕淚。天時那復問陰風。百憂千慮都抛擲。痛飮狂歌此日同。</text>
<title>又次五山人日韻</title>,<text>客路逢人日。傷心惜歲華。誰分隨葉酒。不見耐寒花。弄候簷間鳥。啼飢雪裡鴉。相思人更遠。消息隔雲涯。</text>
<title>正月十三日極寒。春寒倍嚴。天序有乖。玆賊一律。歸怨玄冥。</title>,<text>東君按節尙撝謙。更覺玄冥苦不廉。殘雪自能回氣勢。新陽不得助濡霑。南征將士肌膚裂。北運人民凍餒兼。爲報羲和催日馭。遍敎和煦動句尖。</text>
<title>再疊</title>,<text>靑帝應持揖遜謙。玄冥還少伯夷廉。上天實愧生成化。下土非關雨露霑。已見造翁弄威福。寧論人世喜幷兼。令人俛仰偏多感。蟣虱微誠付兔尖。</text>
<title>醉吟。奉東皐要和。</title>,<text>忘形忘味復忘情。誰是人間我友生。白首風塵歌激烈。暮年交義託吾兄。</text>
<title>又疊前韻 來時。有泮宮字。感而賦之</title>,<text>同榜能忘夙昔情。亂離談笑各餘生。詩吟亦是長歌痛。謂我心憂卽我兄。其二少日何曾識世情。老來高枕笑浮生。淸風明月眞吾伴。無盡藏中誰弟兄。其三靑衿芹泮託深情。莫逆吾君許一生。白首萍逢肝膽在。百年豪氣讓吾兄。</text>
<title>用回體。奉東皐博粲。</title>,<text>皚皚白雪遍林崖。凍竈煙殘桂作柴。來月雪消仍酒好。開尊一得共君懷。</text>
<title>贈車復元。兼奉東皐要和。</title>,<text>古嶽降精英。神骨異墇弄。心腸星斗文。英妙聲華動。聰明倒管輅。才思凌江摠。羣書腹磊落。百賦氣鬱壅。蟾宮折雙桂。鷄族驚孤鳳壯。遊覽瀛海。胸次呑雲夢。詞源騁班馬。筆力驅唐宋。吐芬錦不如。倚馬誰能共。百鍊金始剛。千鈞弩可恐。王猷可黼黻。冷官忍飢凍。安得佐戎幕。諭蜀飛檄送。坐令虜膽墮。風塵掃傾洞。</text>
<title>再疊 和東皐。贈金秀才靜厚。</title>,<text>上天無聲臭。默運有何弄。玆惟大道原。有靜仍有動。爲人卽一心。萬理於焉摠。活物自虛靈。感應無閡壅。今君見大意。已覺人中鳳。夙志仲尼學。遠期周公夢。文章繼大雅。師友求皇宋。狂瀾欲自廻。九仞將誰共。日就未可量。後生能無恐。不憂蔬食空。肯恥縕袍凍。根基已先立。日月無閑送。恭惟萬古聖。只是一貫洞。</text>
<title>三疊</title>,<text>聖賢千萬言。不曾見一弄。弄字似有意。上天寧妄動。蒼蒼何嘗言。實由四時摠。其行一何健。理氣自無壅。豺獺自豺獺。龍鳳自龍鳳。百物各生生。聖訓開醉夢。後來太極說。肇自文明宋。邵翁學先天。妙詣誰能共。運弄判天人。毫差謬可恐。戶樞本不蠹。流水安有凍。化工只自然。代序誰迎送。帝德竟無爲。重門開自洞。</text>
<title>四疊</title>,<text>立之仙人也。斯文爲戲弄。呼吸舒慘生。放肆波瀾動。紆餘而卓犖。實惟百家摠。誅求惟意爲。到頭無滯壅。幼婦動驚俗。騰蛟與起鳳。人力豈至此。綵筆應借夢。不惟軼蘇黃。終竟傾沈宋。剞劂新發硎。獨步無人共。已知神鬼泣。六丁取可恐。使我困鉛槧。連朝屢呵凍。巧思如水湧。更儀勞將送。天機無妄泄。八斗吾已洞。</text>
<title>五疊</title>,<text>始論造化妙。終爲文字弄。風雷爲之變。山岳爲之動。要妙固難名。歸趣誰能摠。我實一井見。目擊氣已壅。有如藩底鷃。仰視雲間鳳。浩如禦寇風。怳如莊周夢。文獻證鄒魯。豪俠遊梁宋。仙遊汗漫期。鵬翼扶搖共。紛綸莫端倪。一快還一恐。氷蚕不知夏。火鼠寧語凍。杠筆吾已閣。短筒君休送。不須費吟哦。且可尋春洞。</text>
<title>六疊 乘勞取勝。誰勸兄爲此謀耶。如不已。當以曲直爲勝負。敢此一擲。</title>,<text>天才苦捷敏。醉筆隨意弄。使我墮老膽。縮手不敢動。降幡久已豎。君作騷壇摠。高浪初駕天。狂瀾終決壅。固知鷄鶩羣。不可窺儀鳳。憶昨芹泮遊。往事杳如夢。君愛士初才。我好如愚宋。射策早蜚英。逸步何能共。豈惟文字工。豪氣實所恐。歲暮客故都。春風已解凍。挑我欲乘勞。羽檄紛馳送。兵固不得已。曲直吾已洞。</text>
<title>七疊 漫爲</title>,<text>我生亦已久。幾爲造物弄。南箕與北斗。少歲虛名動。強記非鄴侯。詞賦媿梁摠。金門早承恩。雲路闊無壅。自知鶴乘軒。那似鳴陽鳳。世事屢回環。往迹渾一夢。寧爲長沙賈。肯作章臺宋。歲晩心事違。踽踽誰與共。隻手擬擎天。力弱心還恐。平生丘壑志。不復憂飢凍。故山有薇蕨。殘年亦可送。待得歸馬日。擬入華陽洞。</text>
<title>八疊 和前戲意</title>,<text>見君喜文辭。知君爲竊弄。終爲技能使。寧見天人動。誇多而鬪靡。大意誰其摠。紛紜善變幻。觸處還多壅。鬣可變爲虎。梟可變爲鳳。如入睡醉鄕。如入華胥夢。怳惚迷端倪。何暇論唐宋。古律況非二。百家所公共。騁肆有何喜。規步有何恐。奈何學縱橫。弓角變炎凍。兵端何日已。徒費居諸送。從今割鴻溝。羊陸心相洞。</text>
<title>九疊</title>,<text>新正候纔兆。涉七氣已弄。簷際鳥語驕。空中野馬動。問誰主張是。東君方攬摠。陽和布德澤。萬物無滯壅。溟渤斬鯨鯢。朝箸登麟鳳。四海樂耕鑿。再結壽域夢。都兪協元凱。何用悲潘宋。來蘇荷皇靈。嵩祝朝野共。此身寧久滯。百口復何恐。老妻與癡兒。那復呼飢凍。壯懷倚筆生。春愁憑酒送。待到桃李爛。共賞三淸洞。</text>
<title>十疊</title>,<text>看君多俠氣。故能爲此弄。妙來神鬼愁。活處天機動。筆下千萬態。變幻君實摠。手抉雲漢章。詞源浩無壅。藹藹如春雲。噦噦如朝鳳。不待謫仙酒。寧借江淹夢。雅麗等訓誥。風騷凌屈宋。君誠倚馬才。遒緊無人共。一讀沈痾痊。三歎心神恐。雪月滿天地。灑落氷壺凍。不有遞詩筒。淸宵能自送。穆穆中興篇。使我胸襟洞。</text>
<title>十一疊</title>,<text>小醜讐大邦。忍見潢池弄。七載楚氛惡。四海風塵動。大王赫一怒。邢楊實來摠。赳赳盡熊羆。風霆迅無壅。謀臣接冠蓋。後彩看儀鳳。天時協人事。不須卜與夢。九伐旣揚武。上穹應祚宋。射天惡已盈。神人憤所共。臨衝破崇墉。落膽凶徒恐。奈何捷報遲。師老還飢凍。此時懷更惡。臨岐惜相送。虜命其能久。助順昭可洞。</text>
<title>次五山韻</title>,<text>雪月當簷霽色澄。夜來襟抱淡於氷。塵中簪紱身虛老。鼎裏金丹道未凝。四海搶攘慙躍馬。一窓孤寂漫挑燈。從今更覺詩人語。貪戀君恩退未能。寂一作夢其二亂離行止苦棲棲。生事蕭條一祝鷄。志爲屠龍空濩落。迹如浮梗竟凄迷。抱璞不曾悛九死。吹竽那免見羣擠。男兒只可塡丘壑。肯慕齊人驕一妻。其三人間樗散一迂儒。逆旅悠悠度隙駒。寄迹塵途能免俗。灰心淨几欲忘吾。已聞禍福焉知馬。一任雌雄孰辨烏。白首壯懷零落盡。時危何處試雄圖。其四八斗文章孰與肩。騷壇早作謫來仙。筆驅造化驚群俗。官冷齏鹽動十年。揮玉淸談霏欲滴。湧泉高思出逾鮮。幾回曾慕菁莪席。客裏過從亦一緣。</text>
<title>上元日吟。寄東皐五山。</title>,<text>上元今日是。佳節客中旋。盤上看香飯。雲邊點紙鳶。故國詢遺俗。浮生憶少年。春寒勒梅柳。把酒一愀然。</text>
<title>和車復元。用杜老韻。</title>,<text>電眼將軍分虎竹。聖神天子拱衣裳。已知廟算能全勝。肯許兇酋竟逞狂。一怒威靈淸絶徼。十行恩詔霈窮鄕。殘生幸覩中興盛。白首酣歌到夕陽。</text>
<title>次五山鑷白歎韻</title>,<text>今朝把明鏡。胡爲意忽忽。憶昨少壯日。滿鬢靑絲髮。男兒何所成。忽焉變霜雪。丹砂可黃金。還黑百無術。所以鑷其白。欲使根莖絶。俄頃得光儀。怳見靑陽質。一鑷還一疏。況復種種出。我亦未免俗。可笑逐走日。髮旣不我饒。鑷乎奈何咄。</text>
<title>用前韻博粲</title>,<text>客裏送日月。靑春過忽忽。老亦常事爾。如何嫌白髮。昔焉黑如漆。今來白勝雪。使我頓老醜。回春有何術。把鑷臨靑銅。茫然更愁絶。汝雖光皎潔。居然穢舊質。奈何太有信。隨鑷隨復出。太公含兩齒。正是鷹揚日。人情苦喜新。世道良可咄。</text>
<title>次五山詠若竹韻</title>,<text>爲向淇園折一枝。案頭相對雪霜姿。此君風節堪醫俗。王子耽看更可知。其二折取孤叢碧玉枝。襟期要得伴淸姿。風標到死還蕭爽。澤畔形容對此知。</text>
<title>用竹韻。呈五山。兼示梅窓要和。</title>,<text>衆卉何曾滿一枝。揷來窓壁看幽姿。風前颯爽淸人骨。不可居無意可知。其二啄餘曾是鳳凰枝。雨洗風吹不俗姿。影落琴尊淸更絶。七賢心事豈難知。其三寸土那無種一枝。客邊聊玩出塵姿。容輝雖減精神在。獨也靑靑節可知。其四深叢揀得鷓鴣枝。要遣騷人近玉姿。對此何須思大嚼。百年枯淡托心知。</text>
<title>次五山滿月臺韻</title>,<text>水流雲散乃如何。興癈悠悠疾若梭。不見半千年事業。空餘百二舊山河。當時好醜同歸盡。終古忠賢幾許多。一統貽謨應更遠。孱孫何不首干戈。其二神武天人命世雄。一戎基業啓治隆。興亡遺迹千年後。櫛沐英風一夢中。晉代衣冠秋草合。吳臺歌舞暮煙空。客來欲問當時事。山自蒼蒼水自東。</text>
<title>復次前韻</title>,<text>世事悠悠獨奈何。流光苒苒急於梭。鄧林渴死空追日。精衛誠深未塞河。故國風煙人易老。荒臺物色感偏多。妖氛滿目乾坤晩。白日誰回壯士戈。其二宇宙茫茫幾箇雄。挽回能復致興隆。唐虞事業雲煙盡。楚漢交爭夢寐中。一廢一興那更問。人歌人哭本來空。寥寥五百還無迹。箕範千年詔海東。</text>
<title>次五山松都古迹</title>,<text>何年雷斧削蒼屛。屹立危巖近太靑。仙洞雲深應祕迹。古壇苔淨幾祈靈。草遮不見鳴鑾磴。柳老猶餘繫纜汀。想見當時遊樂地。溪山何處是行亭。右山臺巖早知方朔是星精。帝爲東方賚國楨。稷契古來多異迹。甫申元自降神生。拯民掌運經綸地。却敵胸莊十萬兵。一漏祕機還隱耀。洞天雲物見分明。右落星洞城東十里灞陵橋。橋上山亭枕半腰。軒騎淹留離■晩。驪駒凄斷驛程遙。騷人幾詠傷心地。古柳空餘贈別條。過客停驂懷往事。至今芳草恨難消。右天壽院良人那解重娥眉。還有龍神挽玉姿。忍遣眼波含血淚。故知腸鐵未磷緇。骨歸同穴無遺恨。名與長江不盡垂。却笑息妃慳一死。不言空抱百年悲。右禮成江統合當年履至尊。宏規神算未容論。固知遠物非庭實。不許胡酋款塞門。宥密孫謀基永■。■終王室作維藩。駞橋千古名猶在。漢馬周熬孰茅昆。右雲駞橋</text>
<title>次五山弔南征國殤韻</title>,<text>百年仁壽域。變作戰爭場。楚祲連三衛。天兵近十霜。急銃雷作響。長劍雪生■。雲鳥橫樓櫓。金湯擁塹隍。旌旗翻日月。矢石動玄黃。川淅熊羆士。陳吳義烈殤。已無全姓命。遑念返家鄕。骨委塗原野。魂飛隔渺茫。天陰唯結哭。鼓死不聞鏜。衆旅■推膽。三精慘失光。泣罹聞有宋。廩寡自皇■。弔祭今遵典。精靈更何傷。朝家褒氣節。婦子訝存亡。陟岵嗟兄止。倚閭無母將。山河增壯氣。天地感冤殤。洗甲知非遠。誰能注玉潢。</text>
<title>次五山見旅雁韻</title>,<text>秋後違霜雪。辭鄕豈爾心。來賓南浦暖。遙隔朔雲陰。忽覺陽和動。還思卯育深。塞天衝萬里。只爲舊巢尋。水國春將晩。知時別楚雲。天長飛更遠。風急陣還分。斷影隨雲盡。哀音帶月聞。遙知渤海岸。相戲百千群。去就唯全性。何曾六翮勞。已能知路遠。故自作飛高。戍役思家信。閨人夢大刀。叫雲休更苦。血淚恐霑袍。棲息衡湘久。歸途紫塞長。堂堂群作陣。點點字成行。不與黑鷹伴。肯同玄燕翔。稻梁無可戀。矰戈不須防。</text>
<title>次五山讀幽經感二鳥韻</title>,<text>東海茫茫片翼輕。飛鳴知爾稟冤精。藏魚當日含深痛。口石終年抱至誠。一粟形骸何渺渺。他山來去謾營營。不知溟渤深無極。直擬桑田力可成。還似走林追白日。肯論憑海掣奔鯨。男兒有志須溝壑。人不如禽未是生。藏一本作葬右精衛繁華一念物猶存。蜀魄千年解訴冤。帝業向來隨斷夢。春林何處托驚魂。老烏顔狀人誰識。謝豹歸心爾自言。無用謾成終古恨。不嗔還是衆禽尊。聲聲楓葉蒼崖裂。樹樹梨花血點痕。嫠婦孤臣情更苦。可堪淸夜與黃昏。右杜鵲</text>
<title>次五山送醴酒韻</title>,<text>仙醴新醅氣味俱。如漿如蜜復如酥。文園老去長消渴。霧液傾來但囁嚅。一椀已知肝肺潤。佳篇況欲禮誠須。從今不用靑絲繫。灑落淸氷貯玉壺。</text>
<title>次車復元刺客韻</title>,<text>匹夫按劍有誰禁。膽勇堂堂自滿襟。三北幾多專閫恥。一言能動主盟心。熙那自此聲威振。魯子當時許與深。樽俎從容歸鄆灌。仲尼尊主範來今。熙作姬右曺沫公子求賢意惄如。千金一諾孰加諸。狙謀旣伏三千甲。龍劍還藏一尺魚。頸血濺王何所恃。心肝報主已無餘。風聲一世爭相慕。宜爾名存刺客書。已一本作意右專諸捐生非爲一孤兒。判得魚熊委質時。塗廁伏橋心自苦。漆身呑炭死堪悲。二心竟使人臣愧。相感端由國士知。俠氣肯爲荊聶伍。淸風應與伯夷吹。竟一作要右豫讓相府圖酬仲子冤。許心知己肯呑言。非關一劍輕生地。只爲千金壽母恩。旋削皮膚韜物色。却敎天日變陰昏。賢嫈市哭留名姓。終古同歸義烈魂。右聶政易水高臺起夕風。悲歌一曲膽生雄。心隨七首藏圖裏。氣作虹光貫日中。只爲蕪丹期雪恥。豈知秦殿竟無功。如將任俠聞中道。奚啻爲臣作匪躬。右荊軻</text>
<title>吟寄梅窓要和 鄭惟愼號</title>,<text>人間落拓久埋光。白首分差地部郞。會計近來聞已當。手恢分肉見才長。其二夜半隣鷄腷𦢸鳴。東窓若待曉光生。客懷耿耿難交睫。漫聽主翁鼾睡聲。</text>
<title>和呈五山梅窓吟几博粲</title>,<text>昔君詞賦動明光。不道風埃白首郞。世路久知雷煥少。冤氛誰破射天長。其二風雲盛際荷龍光。金馬門中玉雪郞。未答聖明身已老。媿余無實但客長。其三未將螢焰贊三光。寒劣徒然忝侍郞。身病時危無可奈。一聲孤嘯暮雲長。</text>
<title>又用前韻。寄梅窓博粲</title>,<text>文君頭白尙容光。多病長愁滌器郞。酒肆琴臺緣未盡。求凰一曲意偏長。</text>
<title>咏曉。寄五山求和。</title>,<text>六龍催馭近扶桑。曉色先騰射震方。日日兩儀分動靜。一元終始見洪荒。</text>
<title>次五山見寄韻</title>,<text>古都風雪度玄冥。俊彩相迎幾客星。末路有身隨泛梗。故山無計送餘蓂。和光燕石君爲玉。較力洪鍾我作筳。靑眼百年傾意氣。肯同蒲柳望秋零。其二黌舍三年幸作僚。菁莪席上挹風標。初如鷄鶩驚鸞鳳。還似塵凡伴赤喬。紫陌幾多思玉樹。玄霜却喜到藍橋。瀑潭濟勝方竣事。倘出天亭送我軺。</text>
<title>強吟博粲</title>,<text>客中何幸得同僚。却喜騷壇近玉標。勝國創殘民有孑。荒墟寥落木無喬。興亡故迹餘松嶽。笙鶴眞遊見石橋。觸物成吟襟韻暢。賴君聊復慰征軺。其二人間萬事信冥冥。生死心肝皦日星。漢殿昔曾趨載筆。堯階幾許拾飄蓂。觀物已能齊得喪。決疑何用借篿筵。丈夫落落軒天地。肯欲區區作碎零。</text>
<title>和五山竹林堂感古韻 李益齊齊賢古宅</title>,<text>階下方塘引細泉。手栽花竹滿堂前。繁華散盡餘春色。故宅荒涼但石田。自有文章驚世俗。還將城市占幽偏。行人豈識當時事。只爲文忠作肅然。其二父老傳遺宅。公名亦大哉。故基留眢井。何處是歌臺。郭外山猶在。東流水不廻。爭如在世日。日日倒千杯。</text>
<title>次五山望紫霞洞韻</title>,<text>溪頭瑤草闖新芽。雪水涓涓浸玉沙。咫尺仙源深不見。怳聞笙鶴隔煙霞。其二莫言眞境在塵間。洞府遙連海上山。解道吾儕非俗客。山靈應不鎖仙關。</text>
<title>次五山韻。酬梅窓。要用一笑。</title>,<text>當年題柱志何如。一曲求凰意有餘。錯爲黃金賣詞賦。還將白首草封書。不知功德揄揚盛。其奈君臣際會疏。早向聖門聞大道。逸才終肯但懷居。其二天時人事竟何如。含憤山河百戰餘。臨敵未聞借箸策。搆讒多見秘名書。感時流涕春將晩。問舍求田計已疏。滿目風塵何日定。旅遊魂夢繞山居。其三世事經心九不如。羈懷硉矹醉吟餘。早知未作皐䕫業。爭似專攻起武書。迂闊初非明主棄。衰遲那免故人疏。相知賴有梅窓在。投老何妨共索居。爭似一本作寧我</text>
<title>戲吟寄梅窓。要破閒寂。</title>,<text>求凰一曲託琴心。滌器當壚歲月深。多病武陵今又老。文君休作白頭吟。</text>
<title>野望偶吟</title>,<text>山起如龍首。峯餘振鳳高。簷前看野馬。隨意酌春醪。其二野外孱顔近。樓居地勢高。春風還淡蕩。花氣滿芳醪。</text>
<title>醉寄梅窓要和</title>,<text>故都寒食客中過。寥落人煙不見花。遙憶洛城春正好。東風紫陌柳絲斜。</text>
<title>三月踏靑日。與黃經歷，車復元，鄭公恕，柳內翰穡。尋紫霞洞。</title>,<text>歇馬淸溪曲。尋眞紫洞幽。一作行尋水石幽 煙霞春半老。一作迷一徑 笙鶴閟千秋。咫尺風塵隔。風一作紅 巖泉羽斝浮。詩仙何末至。金谷罰千籌。時五山後至故云其二隱隱峯巒曲曲泉。蒼苔雲磴費攀緣。石橋遺迹今猶在。我輩依然作五仙。</text>
<title>雨中。到觀音窟。題一眞詩卷。</title>,<text>暮雨客投寺。春山僧掩門。坐看雲起滅。相對已忘言。其二天聖雙開碧玉巒。兒孫羅列衆峯攢。箇中只有雲來往。坐對高僧盡日看。其三廬嶽飛流人共知。終然誰似此淵奇。千尋鐵峽相當壯。一派銀潢直下垂。盛夏松杉飛雹散。不雲崖壑急霆馳。今來欲倩龍眠畫。却怕山靈怒我移。</text>
<title>自太宗臺。步下朴淵。示復元。</title>,<text>朝來穩坐太宗臺。回瞰靈湫緩步來。前面飛流看更壯。片雲頭上又詩催。</text>
<title>次五山呼韻韻。醉草。</title>,<text>僑居寥落屬殘杯。誰遣萍蓬客偶來。簷霤■■成雨滴。山原梅發報春廻。七年多壘三邊動。一室焚香萬慮灰。世事乘除聊可樂。浮生溝堅不須哀。</text>
