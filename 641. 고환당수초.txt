<title>聯床集題詞[呂圭亨]</title>,<text>先生文字妙天下。此是精華第一編。廣印社中梨棗畫。百家箋註五千秊。大雅堂皇新樂府。塤箎一室永和諧。犂然唱答東卥住。僧彌從知法護佳。荷亭後學題辭。</text>
<title>家大人六十一生朝。陪家伯氏蓬春。聯吟志慶。</title>,<text>小兒擎盞祝何辭。但願親康年不飢。董氏門無索租吏。茅生家有殺雞時。十年京洛謾栖遲。未博榮觀一日爲。那及村童不識字。採山漁水免親飢。伊昔呱呱兄弟妹。從夫娶室各生兒。携來鶴髮傷衰地。點著斑衣飾喜時。慙愧城南舊時侶。花箋疊疊送香來。芳蹊桃李春風晩。共惜藍田射虎才。採藥山前十數椽。烟雲一壑慶團圓。姻婭賓朋宗族會。祖孫父子弟兄存。迭唱塤箎十二詩。幼年哀樂到今時。荊花含雨林烏返。仍是臨箋未了詞。附家伯氏作四月八日眞佳節。裙屐圍觀拜舞身。多謝高堂稱壽後。萬家燈燭慶生辰。農家生長焉知禮。酌兕升堂俗似豳。喜懼中心增日日。无疆萬壽獻吾親。遇慶如何淚滿腮。萱花零落艸心哀。春暉報答知無所。人世甲辰已再回。南城細樂迎花底。座上嘉賓酒半醺。珍重陽春來有脚。一村和氣靄如雲。里謠誰誦大車篇。氓俗煕煕自露天。短褐摠從山下雨。煑花携酒拜前筵。桃花點點柳絲絲。總與韶光拂賀巵。更荷東君殷重意。軟風輕掣綵雲旗。</text>
<title>蔚山前洋。陪家伯氏。汎舟和呈。</title>,<text>萬山花氣到深尊。一帆風淸下海門。雲含落日紅無際。水合長天碧有痕。人家總帶撈魚港。城郭仍連種竹村。花萼聯吟應有地。興麗鄰曲訪名園。附伯氏作萬里天風酒一尊。遠游兄弟聚邊門。滄溟水面流燈影。鼓吹聲中落墨痕。古郭烟開盤鶴地。歸舟月上賣魚村。情知解紱無歸處。回首臨江萬竹園。</text>
<title>家伯氏蔚營佐勝閣壁志懷。命余續題。</title>,<text>明時無藉贊良籌。隱几寥寥對白鷗。海上島山多勝蹟。天涯風雨送殘秋。遠游易得三年別。薄俸那支百口憂。惟喜勸酬消永日。荊花紅到硯池頭。亞營西庭。有紫荊花盛開。色香俱是殊品。附伯氏作江流浩浩野茫茫。阿曲城南古戰塲。一笛西風楊帥壘。百帆烟雨樸公坊。謂興麗伯 天涯薄宦眞如繫。春暮羈愁不可當。親老身衰妻子軟。釣竿料理海雲鄕。</text>
<title>家伯氏靑石關倚釰樓書事。命余聯題。</title>,<text>萬樹籠山紫復黃。高秋風雨到嵩陽。舊聞奇道鄰師過。新置雄關廟筭長。遲暮一官猶遠戍。殘宵雙影似還鄕。竆途食息皆洪造。勞苦寧辭一柝霜。附家伯氏作寒宵鼓角萬山中。舞罷龍韜倚碧空。建置規模千戶所。百戶所千戶所。是皇明軍制。 尙須寄託百夫雄。兩年廟筭勞經遠。八字華褒愧備戎。考最曰。處關隘地。知備戎策。 白首侯嬴圖報切。功名休笑抱關翁。奇道無兵敵不勞。風塵往事愧𩎖韜。常如待虎勤修檻。豈以亡羊笑補牢。角罷孤城來鴈陣。燈懸半壁嘯龍刀。中宵下酒塵編在。自笑將軍老更豪。集如乘鴈散驚烏。誰與關城戒不虞。陰雨撤桑誠得計。深山衛藿費良圖。西江不隔枯魚肆。出潦全憑食馬徒。感激元戎懷哺幼。三軍續命盡歡呼。嵩陽西出萬重山。畿海之交第一關。樹如組練三千隊。石似龍驤十二閑。此路不知眞木偶。重門雖在只泥丸。苦心不止軍民計。北顧無憂解玉顔。</text>
<title>發弭餘艸題詞[黃玹]</title>,<text>冠摩壽曜。屐破邊氷。幽蘭風雨。雙袖懵騰。一解。峰靑無際。海穩無瀾。昂首毗盧。寒月如盤。二解。珠絃一斷。灝彼碧落。後三千年。借我鸞鶴。三解。養雲黃玹。拜讀。</text>
<title>濟州望洋亭。却寄鄭蓉山記注 健朝。</title>,<text>危樓縱目旅魂淸。海外秋生枳子城。天粘積水羣龍影。月上空洲一鶴聲。長風萬里來宗愨。五岳中州殢尙平。可是琴仙邀我去。同騎白鹿過澄瀛。也宜歡喜也宜驚。年少胡爲此獨行。雙淚辭家如隔世。一帆過海見先生。珠沉赤水疑難得。劒合延津竟有情。浪跡從今休更理。滄波萬里一浮萍。珍重衣兼襪。難酬館主恩。別時不相見。去後豈無言。橘柚吟邊路。蘆花宿處村。憑誰寫行色。吹落鷓鴣園。將入耽羅謁阮堂。慮蓉山不肯先求衣襪。留書告別云。請衣念服恩襪。告其行也。</text>
<title>壽星詞 奉和阮堂先生作。</title>,<text>寂寞緇帷歲幾經。一朝顚發過滄溟。他年北地誇詑事。有此秋來一顆星。苦海無津也漂星。維摩却示老儀形。蝸廬十載跏趺膝。爲欵仙翁一下庭。先生居停十年。未甞一出檐外。天涯日日旅魂消。壽曜麗空碧海遙。琴仙小別成千載。信否扁舟待更邀。附院堂先生書慈屺扇面 時先生寢病濱危。扶起强腕書此。桑海零塵襪底消。天風上下一逍遙。淸秋赤道平如砥。壽曜前頭試暫邀。</text>
<title>登楓嶽永郞峰</title>,<text>香城百疊望崔嵬。彈指華嚴閣欲開。日照雙臺靑鶴立。泉聲萬壑火龍廻。海山歡喜曾相識。天地蕭樛獨往來。欲把餘生尋位置。四年三度到蓬萊。</text>
<title>大乘觀瀑</title>,<text>行到瀑㳍臺。坐臨瀑㳍水。非水復非石。大乘法如是。撒手懸厓未足稀。呂梁忠信是歟非。頓攝兩年觀海眼。空山絶壁叩靈機。努力身輕萬壑來。縣厓倉卒露眞才。寶王不惜珠千斛。分付名山淨碎迴。</text>
<title>望盖馬山</title>,<text>幾度欲爲僧。見僧心復慢。忽瞻常白峯。稽首大羅漢。</text>
<title>同白上人。至九龍淵。</title>,<text>欲捉九條龍。行窮八潭趾。此物已神變。化作蓬萊水。</text>
<title>常白山遇蛻公石上入定</title>,<text>頭上初無一把茅。騰騰浩刦且消搖。朝鮮絶頂天池好。三派源淸俯碧霄。</text>
<title>靈源洞別蛻公</title>,<text>萬壑千峰得得來。逢人始罷問生涯。山中虎豹縱橫地。㗳坐高僧首不回。自有堂堂撤手才。不知何際是懸厓。偶然戰勝無奇策。只脫諸侯散地來。居士行裝萬里天。高僧獨住幾多年。過溪握手逌然笑。打破毘耶杜口禪。</text>
<title>海上</title>,<text>三山無影海無梁。只有風濤接混茫。北去南來鬚鬂變。又尋奇特向扶桑。留連三日湖中月。邂逅五臺山北僧。東遊最足移人處。滄海崩濤一兩層。</text>
<title>香山佛影庵。遇一指禪。以詩叩之。</title>,<text>運水搬柴無不可。觀音千手亦奇哉。此是無量功德相。如何佛指盡燒來。</text>
<title>楓岳第一峰。同雲公登眺。</title>,<text>峰靑無際海無瀾。絶頂毘盧夜向闌。欲遲扶桑三丈日。一天星斗一天寒。</text>
<title>摩訶衍。雲公。贐余維摩經一部。</title>,<text>天上人間富貴仙。修持幾刦淨名禪。如今法喜爲妻日。坐擁螺鬟萬二千。阿彌陀佛非聾漢。念念彌陀奈爾何。空山雨雪無人境。驀地相逢是自家。</text>
<title>江陵道中</title>,<text>帆痕渺渺凌滄海。屐齒登登過大關。背却家山千里外。靑蒼都是自家山。</text>
<title>陟州海上。望鬱陵島。</title>,<text>壯遊漸覺近扶桑。紅日升空氣尙凉。一陣引舟風過處。三山搖影海中央。異斯取國若無難。消得鄰城戲馬還。勝蹟千年何處訪。人烟不到謂于山。止亭集在無人讀。黃相名俱日月懸。艸沒召公臺畔路。寒山一片語猶鮮。召公臺黃厖村紀績碑。南袞所撰。</text>
<title>東京詠古</title>,<text>文章前代翰林才。善演圓通耳竅來。不道正聲消歇久。夢廻一杵鳳凰臺。建德鐘。率居何妨所出微。國史猶傳六法奇。妙技不容他手補。皇龍寺壁老松枝。率居畵松於黃龍寺壁。鳥多飛入。𨂃蹭而墮。或因缺而補之後。遂不爾。夢想栖雲白月邊。金生字蹟重千年。怊悵吳興題跋語。昌林石刻化雲烟。趙子昻題金生昌林寺碑云。刻法精妙。字有右軍典刑。智異山中雲上院。仙翁得得抱琴迴。彈出松風三十曲。空山玄鶴忽飛來。玉寶高彈琴。知否水頭碓歌者。儼然百結古先生。山妻歲暮思舂粟。便把琴聲作杵聲。百結先生皷琴卒歲。妻聞隣家舂杵聲。嘆息。先生遂援琴作杵聲。皇龍古地杳徘徊。信有文章不世才。可喜乘軺胡學士微波古樹採詩迴。崔鴻賓題黃龍寺詩。老樹鳴翔吹。微波漾夕暉。徘徊想前事。不覺淚沾衣。胡學士乘軺。過東京見之。以爲不世才。薦于朝。</text>
<title>茸長寺和紹雲詠古</title>,<text>天東文物孰開荒。首出徐羅始祖王。莫恠臨風憑眺久。慶州是我外家鄕。崇德殿。樂浪宮舘柳花飛。聖佛君王讓國歸。北地一辭昭烈廟。可憐霜岳老麻衣。敬順王殿。奉王像。王降于麗。封樂浪公。舘柳花宮。王子事有類北地。東國人文次第開。官書經繹薛公才。山僧強與人間事。輒向君王乞斧來。羅僧元曉。唱於路上云。誰家沒柯斧。斫我撐天柱。王解其意。使就瑤石宮宗𠋤寡婦。生弘儒侯。爛醉狂吟俯碧流。遊人到此感浮休。緋桃練李俱蕭瑟。不見嚴莊舊日樓。蚊川。新羅巖谷此生哀。何處名山訪道回。渺渺扁舟江海夢。小庭風雨葉浮來。南山隱士大世才曰。老死新羅山谷間。可不哀哉。遂有訪道吳越之志。與仇㓒。落葉爲舟以占之。節義標名可自憐。不拘禪律是眞禪。好携矮屋靑氈暖。放在金鰲背上眠。淸寒子。賤降空符大甪年。雌雄今古太相懸。劒神知我頹唐甚。送到將軍斷石邊。斷石山。是金甪干讀兵書。</text>
<title>蘆花灣酒中。示崔紹雲。</title>,<text>漭蕩江湖一鴈飛。秋雲極目忽沾衣。太行千里家何在。華嶽中分計已非。死馬一錢無賣處。寒貂幾領欲忘歸。偶來沉醉蘆花裏。絶似桐江舊釣磯。</text>
<title>東京道中雜詩</title>,<text>徐伐千年逐逝波。琳宮幾處化桑麻。樹王未罷桫欏會。猶放階前五色花。慶州秪林寺。有草花曰五色。樹花曰北向。皆異品。半月微彎古國城。羅王宮殿艸痕平。金堤柳色增搖落。膓斷西風玉笛聲。半月城。金城四角艸萋萋。遠客登臨野望迷。忽憶當年金色櫝。始林樹裏午鷄啼。鷄林。西嶽重含古國悲。仙桃聖母有荒祠。羽盖霓旌迎送罷。匏花㰚落雨垂垂。仙桃山聖娘。生赫居世。爲匏氏始祖王。古有仙桃聖母。娠賢棨邦之語。阿珍浦口鵲飛邊。開國承家果有緣。聖蹟荒唐誰證得。龍城消息竟茫然。龍城國王妃。生卵。以爲不祥。棄之潛櫝而浮之海。祝曰往生有緣處。開國成家。泊于新羅。有老嫗。隨異鵲。得之潛櫝而育之。是爲昔脫解。余過東海邊。昔氏新立碑閣于浦址。半月城平漲綠蕪。天中突兀玉臺孤。衣冠花草消沉地。刺眼斜陽認故都。瞻星臺。柏栗蕭然古寺開。筍松無復偃風雷。莊嚴又失栴檀像。曾自西天照影來。柏栗寺。諍師蛻骨芬皇寺。過客扶筇問古碑。三十萬觔銅像重。爲留苦厄度爐時。芬皇寺。有諍國師烏金碑。十二峯低玉殿荒。碧池依舊雁聲長。莫尋天桂燒香處。野草痕深內佛堂。雁鴨池。珠宮貝闕壓金鼇。更有橫琴玉寶高。寒霜吹盡鷄林葉。惟見山前萬里濤。金鷔山。鮑石亭前劚水晶。淨沙坐洗樹陰淸。可憐曲水流觴畔。樵擔泥犂野酒傾。鮑石亭。大部庭中乙夜徂。六村兒女績燈朱。淸秋明月嘉俳夕。愁絶蛾眉唱會蘇。六村女子。聚績於大部之庭。以八月十五日。校功。負者罰之。一受罰女子。擧袂唱云。會蘓會蘓。音調哀妙。後遂爲曲。家家新髻擁嵯峨。人北人南去幾何。梁地飜成秦四塞。宮中簇簇晩山多。羅俗以北方虛缺。令婦人綰髻于後。命曰北髻。龍驤豹蔚綺羅地。谷變陵移臺榭傾。古國千年名物在。野人籬落吠東京。短尾狵。謂之東京狗。舞市升堂刺濟王。可憐七歲妙兒郞。座有荊卿應變色。戲塲快活演黃倡。黃倡郞七歲。舞劒於市。觀者如堵。濟王召而觀之。因刺濟王。春風巷陌月明天。會有仙翁紫袖翩。貝齒赬唇來獻笑。太平歌舞鶴城前。羅王游鶴城。處容現瑞。月明巷。卽處容舞處。未忍西風別漢家。銅仙鉛淚曉滂沱。携過大嶺重呑炭。雙笛能爲國士多。玉笛。金尺陵西落日黃。牟梁驛外野茫茫。滿目不堪憑吊處。寒烟四十八羅王。飛騰綺麗一千載。俎豆干戈六部家。今日眼看何處着。西風鷂子過新羅。半山微雨上方鐘。憶煞松間佔畢翁。怊悵雪岑復不見。老烏栖畔夕陽紅。佔𠌫齋佛國寺詩。晩踏招提境。松間紫翠重。靑山半邊雨。落日上方鐘。梅月堂佛國寺詩。漢闕唐陵何處在。祗今唯有老烏棲。開落庭花有幾枝。洞中眠鹿報人遲。春山細雨濛濛濕。猶似淸寒種竹時。淸寒子祠在南山茸長寺古址。淸寒茸長寺詩。茸長山洞窈。不見有人來。細雨移溪竹。徹風護野梅。小窓眠共鹿。枮椅坐同灰。不覺茅簷畔。庭花落又開。流水孤村鵶去外。天池六月怒鵬飛。辰韓點墨濃如許。試到搏桑灑筆歸。</text>
<title>玉山書院 享晦齋李文元公彥廸。</title>,<text>紫玉山中舊艸堂。穹林秀石道心長。溪光白日瀟瀟處。想見先生讀補亡。</text>
<title>鬐城。謁知縣再從叔父。</title>,<text>覊情宦跡兩依依。觴到深更不厭揮。爲底東平尋阮叔。撤墻新納四山圍。回首人間事謬悠。尋眞直到海東頭。踈雲澹月蓬山舘。却證浮生小歇休。不見官居竹數枝。依山古堞艸離離。小窓紅日蓬萊近。愛詠新詩憶柳綏。柳綏蓬山館詩。古堞依山麓。官居竹裡開。小窓上紅日。疑是近蓬萊。髀肉還生鬂雪催。蹉跎志業首重廻。遠游苦恨英雄少。驚見靑梅佐客杯。蓬臺灣裏釣絲長。魚美從須愛武昌。蟹戶人烟顦顇甚。不堪大嚼近民堂。</text>
<title>小蓬臺 晦齋先生有小蓬臺詩試。演詩意爲此。</title>,<text>鬐立城頭水拍天。小蓬臺下月和烟。自從紫玉山人返。寂寞風流二百年。惘然千載乘桴興。晦老當年坐此臺。我亦人間無意者。松林石壁問津來。</text>
<title>懷崔紹雲</title>,<text>海上開尊白日遲。琴弦樵擔對牙期。西風吹立東洋水。又㥘先生徑去時。</text>
<title>浮圖庵。示菊尊者。</title>,<text>不見楞公若箇年。滄桑世事已茫然。紅江樓畔收殘照。靑海城中足瘴烟。載酒玄亭悲北面。草書素老話前緣。浮生縱浪今如此。又到桐華雨法天。</text>
<title>桐華內院。示夏峰上人。</title>,<text>蒲團兀兀欲何爲。更問深山老古錐。相逢鳥去雲來際。寄意鐘沉皷寂時。繙經小閣天花亂。矖藥空庭佛日遲。桑下不留三宿戀。他年誰記到天涯。</text>
<title>大丘城中。訪鄭石樵。顔復○桐華楞公房。得密州詩人孫晩坡宗泰秋懷詩。有會待楓凋鞭欵段。白門先訪石樵生之句。余過遠城。遂造石樵。</title>,<text>誰家欵段渡溪橋。紅葉城西訪石樵。爲踏晩坡詩境過。白門斜日雨瀟瀟。穉柳毿毿白下門。西風終古易消魂。黃昏剝啄原生面。一例秋懷引得人。</text>
<title>石樵誦其舊作佳甚。率成長句。示之。石樵詩。端居半世不求名。本分衣冠老達城。絶慕當年顚博士。新詩別字石樵生。觴開小榻春薰濕。簾捲前山夕照明。獨抱枯琴人不見。寫來蕉葉雨中聲。其子亦能屬辭。有嘲府妓迎送詞。金河橋畔淨沙堤。客去紅粧不住啼。若使淚痕乾有迹。也應楊柳亦斑之。亦有新趣。</title>,<text>獨抱枯琴寫雨聲。高情不愧石爲名。我比米顚顚更甚。擬將袍笏拜先生。枯筆爲圖小米奇。家鷄不厭右軍兒。旗亭畵壁終難賭。摠唱東風斑柳詞。</text>
<title>石樵。贐余墨竹一扇。口號酬謝。</title>,<text>个葉蕭踈只數竿。溪亭風雨灑人寒。定知費墨非佳手。自有淋漓象外看。浪跡飄颻似轉蓬。火雲無際向天東。多憐手裡高人贈。一路蕭蕭起竹風。十年袖石米南宮。半世障塵王茂弘。紈素秋風捐敝篋。蒲葵一日重江東。愛寫幽蘭鄭板橋。風摧雨折亦魂消。酒酣却換奇橫筆。掃取蒼寒萬尺條。</text>
<title>題嶺南樓壁</title>,<text>天涯歲月感浮由。蟋蟀聲中過密州。試覔都家詩境裏。一竿烟雨嶺南樓。刁騷篁雨滿江村。江上危樓黯斷魂。斜陽獨放扁舟去。萬疊靑山向漆原。</text>
<title>曹溪南庵。與函溟上人譚川頌戲演。</title>,<text>堂堂提筆作圓圈。紙色如銀墨色玄。待汝鑿開文字眼。却忘提筆這狂禪。儒經色臭證如如。禪伯呵呵和會踈。八萬藏中眞實相。只揚喜怒未生初。如如秘諦竟難同。川老何曾古義蒙。我本不承川老義。西山禮拜講虛空。思量遮箇幾多時。却是騰騰不可思。拈取山人行脚事。雲山萬里一筇枝。我朝中葉儒風盛。却重深山老古錐。過客不知慈氏法。倚筇細讀蔡公碑。</text>
<title>雙溪方丈</title>,<text>斜日石門整客襟。洞中仙靄望沉沉。雙溪水活孤雲墨。二鶴峯靑六祖心。僧縛竹籬防虎密。寺餐松葉拒人深。上方七佛如相見。許施秪園布地金。</text>
<title>頭流詠古</title>,<text>木落山空鶴子哀。千年玉寶有荒臺。石槽永夜琮琤水。猶譜靈琴卅曲來。玉寶高。記到丹山碧水湄。鑾坡學士鬂成絲。風波兩地歸來晩。桂室松堂坐賦詩。兪雷溪。萬疊靑山一派江。菰蒲春雨暗船窓。浩然天地容吾蠧。麥熟花開酒滿缸。鄭一蠹。冥翁又一阿羅漢。記昔黃牛脇十穿。白首到家河滿腹。免敎趙老哭蒼天。曹南溟。僧伽棃好換朝衣。直爲逃名也自稀。誰識功高靑海伯。眞遊長白學禪機。碧松禪師。</text>
<title>靑鶴洞</title>,<text>眉毛拖地古仙翁。靑鶴飛邊愛住筇。洞府深深休作記。買山恐與沃州同。許眉叟作靑鶴洞記。謂洞在佛日東。以靑鶴峰爲證。壽井分明居士筆。譁傳靑鶴洞新開。至竟仙源皆假託。漁郞無處問津來。挈家多住公田口。屋後靑山細路新。鷄犬桑麻都料理。時平未敢作秦人。浮由半世不求田。嬾向雲山縛數椽。但覔山中一隻鶴。月明吹笛向秋天。</text>
<title>得脚瘡。投碧松庵。留治四十日。不愈。</title>,<text>雨打風吹到衆園。高僧一笑故無言。未知聖佛當時事。俱絆芒鞋走一番。用大慧書狀語。千山萬水行看子。我脚天然佛脚求。却看今朝驢脚病。閉門蕭寺送淸秋。</text>
<title>碧松庵。病中感興。</title>,<text>南涉滄溟萬里流。東臨楓嶽數峰秋。纔憐半世隨名轉。鑽紙山蜂觸處愁。慚愧吾家彌勒尊。不求羅㬋奉晨昏。猶來無死情應切。辦得何功報佛恩。空憶同歸潁尾鄕。廿年風雨少聯床。縱令世世爲兄弟。未抵浮生別一塲。默證同心壽鏡開。西園勝事首重回。十年禽向名山約。智異千峰獨去來。李桐人根洙。送客天涯夢未踈。鷓鴣坊裡閉門居。那堪縱步人烟外。獨嘗孤雲石背書。鄭六書基軾。回憶童羣騎竹初。深源氣槩拾人餘。功名輸與黃騘背。獨入雲山訪異書。鄭蓉山健朝。蕭寺秋寒獨宿敦。蒲團佛火夜悠哉。東方千騎非吾事。慚愧羅敷望我回。太息維摩病起遲。名山幾處悞幽期。遙憐玉寶橫琴地。鶴意雲情十二時。</text>
<title>瘡稍愈重九日下</title>,<text>今朝稽首藥王尊。脚病雖瘥病尙存。半世馳驅心不歇。又扶筇竹出山門。久別江湖舊酒徒。蕭辰客夢不勝孤。紛然人影黃花底。慚愧山僧自挈壺。</text>
<title>通度極樂爐殿。戲示鏡波上人。</title>,<text>人間極樂隨緣在。不慕蓮花九品臺。但乞山中好泉石。一塲爛醉困眠回。</text>
<title>國農湖。蓮花盛開。</title>,<text>南湖秋水綠於油。妙法蓮花蕩客愁。半日迎風洲上坐。無人解誚盜香游。釋典。有人於蓮池上。迎風盜香。爲池神所誚。</text>
<title>矗石樓</title>,<text>雨鳴竹樹水揚波。落日憑闌感慨多。宇宙蕭疎雙鬂晩。秋風鴈影滿汾河。</text>
<title>踟躕</title>,<text>山棃初熟酒橫壚。峽裏秋深得自娛。隱計未成歸興緩。藍溪斜日獨踟躕。</text>
<title>黃江道中。遇林海史。</title>,<text>君於阮老早升堂。我似西河久去鄕。此日相逢復何說。空山流水對沾裳。尊祖隆君道竝行。聖人制作本緣情。不知大意劉原父。苦逼韓歐不得生。但須禹鼓兼堯木。奚摘坡詩與惲書。黃江如練山如畵。只少先生早退居。</text>
<title>銀海寺</title>,<text>密嚴大雄殿。圓滿寶華樓。攀玩先生筆。蕭踈海嶽秋。寺有阮堂先生樓殿扁書。</text>
<title>壽春道中</title>,<text>襪底江光緣浸天。昭陽芳艸放筇眠。浮生不及長堤柳。過盡東風未脫綿。</text>
<title>登鳳儀山絶頂</title>,<text>九霄眞與鳳翺翔。眼界辰韓盡朔方。終日淸暉涵水木。滿空佳氣護金湯。論形最有星翁細。建議無如李相良。自是王公能設險。殷憂不盡在環洋。</text>
<title>道中聞鴈有感</title>,<text>豈爲區區稻粱計。秋來春去奈忙何。只愛寒空如意闊。在泥日少在雲多。</text>
<title>天安道中</title>,<text>關河歲月感蹉跎。珠露金風日夜多。頓失人間蕉萃恨。名山一路有秋花。</text>
<title>龍城遇雨</title>,<text>淸晨衣上三分雨。昨暮山西萬朶雲。過嶺看天成一笑。布衫眞重七來斤。此生閱歷幾關河。又向頭流頂上過。不識收因何處是。嶺南風雪老年多。</text>
<title>訪成次蘭 蕙永 水城村莊</title>,<text>高人知在南坡住。竹屋松籬畵不如。淸曉敲門者誰子。相思千里訪君居。次蘭。一號南坡。</text>
<title>泗川道中。次蘭以菊花一枝。贈別。</title>,<text>籬下寒花折一枝。西風隨到手中吹。臨歧不忘仁人贈。善葆幽芳歲暮時。秋雲如縷繫情多。泗上看天日又斜。萬里關河相送意。不知是淚是紺花。次蘭。臨別下涕。</text>
<title>西笑集題詞[成蕙永]</title>,<text>歲月積成。便成大藥。海山深入。可移靈琴。微言契道。盍求諸心。文章一事。有古無今。天風蓬島。曉雪匡廬。神氣往來。是先生居乎。抱芙容招不得。去而爲詩仙歟酒仙歟。門人成蕙永。</text>
<title>西笑集題詞[李源兢]</title>,<text>縱橫禮樂三千字。游戱文章四十年。㝡惜廣陵無古調。海山何處見琹仙。取堂李源兢。</text>
<title>西笑集題詞[李元]</title>,<text>金鏗玉𤨿。星縟花爛。一出便驚耳目。斯語也不知是人是鬼。是仙是佛。地富海涵。文朗理達。二者自成機杼。其用則畢竟爲錦爲珠爲布爲粟。左海頃人遂堂李元題</text>
<title>李石帆 建弼 記注。戱寫余小照。強余作贊。</title>,<text>不端不正一狂士。呼他狂士他便嗔。要覔自家眞實相。龍眠手裏與傳神。呼馬呼牛無不可。呼他鹿豕他都肯。一生决驟怕逢人。與我遊者無乃聖。龍鐘我相不曾轉。豈有人間第二身。朅來十丈梅花下。明月庭空影影眞。附李桐人 根洙 上舍。戱題屺髯像。燈前顴頰任糢糊。硯背鬚眉不妨麁。耐想尋師千里外。海天一笠近髯蘇。忽若遺形世外遊。篁烟橘月海南頭。卷裏商量如豆影。恐增金佛度爐愁。萬二千峰佛頂人。七十二鷗堂中影。忽如枯木忽奔湍。山人定本定非定。阮堂夫子詩兼筆。海內流傳歎未曾。憐君骨相荒寒甚。特贊龍門一部僧。</text>
<title>京師遇林海史</title>,<text>春首陰陰未放晴。江湖遠客殢長程。漁樵屋暖門俱閉。商旅天寒道少行。明時敢獻劉蕡策。年少從無賈誼名。千里京師衝雪到。私憐于世未忘情。九陌燈明夜不昏。滿城風雪覔春痕。千里相憐惟北嶽。五更殘夢是南村。今宵此會知猶健。他日重逢合斷魂。去去萬山千水外。漂居物色異鄕園。</text>
<title>訪李松泉 暾在 北營直廬</title>,<text>春來百鳥摠關聽。豹直沈深不下庭。北酒到臍三斗碧。南山印眼一圭靑。他年車笠曾留誓。此日苔岑早忘形。昨夜尊前游夢好。朱溪西角有茆亭。</text>
<title>答李靑田 𤲟 問邦禮</title>,<text>從千古不祧曾王。歷九朝來有典章。三傳僖躋淪賈彥。羣儒濮議表歐陽。異室同堂隨世變。四親尊祀秉彜常。宋朝兩說存疑在。此案如何斷得當。國朝値如今典禮。時爲九朝。 興獻議時俱裂眦。鹿門及見衆先生。千秋隻眼文章別。季世同聲義理爭。文昭武穆兒孫序。義重恩輕外內情。黃扉自詭儒臣議。先見難追故相明。當時。只宜援据九朝典憲。不當更引程朱兩存之說。○鄭翼憲公當己亥邦禮。只援貞熹王后服睿宗大王。請行時王之制。宋文正公後以爲鄭相先見難及。今日亦宜如鄭公所陳。不當自附儒賢之議。此是彜齋失處。</text>
<title>奉和申威堂 櫶 台丈江上贈別</title>,<text>一宿滄浪亭上月。三望白岳雨中峰。蓬根只與長風約。又墮關山幾萬重。</text>
<title>送申香農 正煕 使君之任吉州</title>,<text>不咸山上有天池。流溢東西南北之。駁隊曾逢驚物異。麋王一別使人思。浮生渺渺將安泊。大陸蒼蒼亦有涯。好去乘風臨絶頂。手摩齊魯衆孫兒。燕都紀聞。長白山西去八百餘里。爲東岳泰山。長白。卽我人所稱白頭山也。</text>
<title>申惟吾 奭煕 小貞山房小集</title>,<text>不妨晩就淹郞官。招友看書丈室寬。纔得優遊如此好。向來閱歷幾多難。未堪白首因人熱。乍可靑燈共歲寒。欲對黃花留一語。今宵異夕較淸歡。</text>
<title>李石帆，朴小翠二公。俱曾戲寫余像。並辱衆先生屬題。借在鄭六書 基軾 書幮。六書歾後。竟不知所在。敝笥僅有鈔本。愴然援筆志懷。</title>,<text>淸閟圖書綠水園。零綃齾札重璵璠。笛聲一下山陽淚。虹月難尋江上痕。身如池燕無留影。跡似泥鴻黯舊痕。欲藉羣公遊戱筆。南方招返廿年魂。浮生閱歷幾錘爐。舊態淋漓掃盡無。三渡恒河形貌改。朽株殘雪不堪圖。不諱孫吳不諱禪。只慚鹵蔑墜師傳。至今猶有瞳中碧。曾照金鰲背上仙。附阮堂先生戱題慈屺小眞萬二千峰得得歸。峰峰一相妙機微。毫端邋遢丰松影。問否圓眞是也非。曾於句步倨行工。忽謾華嚴樓閣風。拈得維摩非二義。回頭覔覔自家中。世上元無可畵人。荒寒筆意出風塵。不知四七雲臺像。當日如何太放眞。顴影燈光謾揣摹。瞳中碧已具眉須。揀無風雨行藏足。愁絶千秋笠屐圖。附阮堂先生題小翠寫慈屺像長吉通眉攝後身。坡公瘦顴作前因。匠心若較蘭亭面。定武神龍孰是眞。士夫畵者今無傳。觀我齋來百十年。潘南黼黻文章手。邂逅精能試墨緣。</text>
<title>鄭石汀 範朝 待制差禜祭獻官。於祟禮門齋次屬筆。</title>,<text>黼珮從容蕆夜禜。憂民體國藹深誠。水中苗稼多時困。屋上波濤幾處驚。經濟盛時方繼武。唱酬玆地溯餘情。詞垣久擅拿雲手。凈掃天街素月橫。奉次經山相公南門禜齋時唱酬韻。宏詞鴻筆鬯華譽。雲月三淸接起居。密友不譚溫室樹。殊慈盡讀秘監書。緇衣又改仍名巷。奎壁橫陳是直廬。揚扢風騷吾豈敢。歸來屢歎素襟虛。江湖歷落少延譽。天地周流未卜居。已除萬緣惟縱酒。猶餘一願盡觀書。蘇洵謬喜粗成道。孟浩何堪憶敝廬。不遇石汀敦夙好。誰憐老氣尙凌虛。</text>
<title>石汀待制玉泉山館邀飮</title>,<text>縷縷毫端五色霞。鑾坡學士美風華。登墀主識尙書履。解榻人忘獻子家。遠道情深寄芳艸。調羹事在作寒花。東山優暇從難得。勸惜流年兩鬢雅。東野偏知氣味寒。沈郞不惜帶圍寬。一經紅酒如迎友。百本靑箱勝拜官。縞袂林園勞寄夢。緇衣賓館勸加餐。浮生縱浪君休笑。且試人間道路難。</text>
<title>擬端午進帖</title>,<text>岐麥連雲蠒館牢。九重撫節薦含桃。寰區共食昌明福。廟筭先疲乙夜勞。芝頷五兵陰沴伏。榴房百子瑞陽高。高明出治端玆月。北望蓬萊壓六鰲。殿閣時來解慍風。公權筆諫慕重瞳。已儲醫國三年艾。更鑄無私百鍊銅。臯陶調鼎蘭湯溢。正則盈庭角黍豐。氤氳最是菖蒲酒。萬歲堯尊日正中。</text>
<title>別申香農防禦</title>,<text>野色芃芃感我行。寒天星斗曉縱橫。依遲月榭梅花影。歸去春山杜宇聲。九牧收金秪鑄錯。三朝抱玉竟何成。名園日日生芳艸。比似騷人別後情。</text>
<title>擬策成酹酒而燒之</title>,<text>縱橫兵餉三千字。墨舞毫歌一月餘。只是都門難徙木。誰將大國比烹魚。明時無藉劉蕡策。來世寧行賈誼書。仰視靑天燒拉雜。好將原本返空虛。</text>
<title>威堂大將軍。示余申貞武公 命淳 輓詞。余僭補一絶。大將軍笑曰。留下二句。以俟後日爲佳。</title>,<text>竇帥神明無夜警。狄公正直撤淫祠。高擎大雅扶輪手。力贊昭奸鑄鼎時。附原詩維嶽英靈匪虎姿。五朝紳笏佐明時。海關政績䐁魚感。湖嶠威名艸木知。單車汾闑息塵回。匹馬宮門望火來。急病讓夷丞相筆。異時史傳早留材。淸白傳家絶忮矜。建勳萬卷老逾增。幾尊風雨留賓酒。一穗湖山讀史燈。大司寇與執金吾。仕宦幾人得此無。贊皇一品非踰分。特感知臣寵命殊。西南宦跡兩依依。步武樞衡老不違。一言謬許平生要。萬事空懷後死悲。</text>
<title>申承宣邀飮惟吾室</title>,<text>秋霜日日上顚毛。歸夢滄波買釣舠。伯虎中年餘落魄。元龍少日謾麁豪。匡廬曉色千峰雪。瀛海寒聲萬里濤。北去南來年又暮。此身端的爲誰勞。園亭幽闃似林廬。樹杪玲瓏得月初。區宇正逢閒歲月。神仙更得好樓居。泥爐紅碧新醅酒。棐几丹黃選本書。富貴逼人須早計。勸君珍重作三餘。</text>
<title>沁營有軍擾。感而有作。</title>,<text>扶鼎論功有一絲。吾曹閭巷解風詩。杜牧罪言唐長策。賈生痛哭漢明時。驕兵難用從前有。德將儲材覺已遲。遠逝卜居俱不了。此疑那得决於龜。</text>
<title>通津村舍</title>,<text>搖落童城野望長。霜楓烟柳換年光。縱觀宇宙雙瞳碧。相對江湖兩鬂蒼。竆道枉耽狂阮酒。隱居獨愛小宗香。兼宵風雨連床夢。好似招携在故鄕。蕭然陋室德惟吾。欵客猶携緣玉壺。海岳全憑公輩在。風騷得到古人無。百方異硯傾端歙。數樹寒花譜石湖。千載山陰無此興。柴關風雨夜相呼。</text>
<title>敬次申威堂尙書梅雪韻</title>,<text>同雲纔豁縷霞纖。霽後靑冠象更嚴。梁館繁華連樹璧。謝庭歡笑滿空鹽。羊羔酒重銷金帳。鶡鴡聲深碧瓦簷。歐九眼中兵卄萬。暖風噓出凍毫尖。陣陣風林起凍鴉。凉州一闋走氷車。麥根三尺來春水。樹杪千重此夜花。高臥袁生誰掃逕。遠遊呂老尙携家。六年已習山中苦。一擔前頭路幾叉。也曾醜怪也嬋姸。古樹生花雪滿園。晩艶願酬春雨露。孤芳合得冷晨昏。分明漢女遊時態。黯江郞別後魂。白石如今詞總廢。尙邀殘笛侑殘罇。絳雪樓前共賞時。晩香堂裏幾篇詩。鄕園舊約裁千樹。驛使新邀折一枝。滿路菤葹甘自棄。盈門桃李本無私。黃昏細月江南岸。罣網粘泥一任吹。</text>
<title>申惟吾書莊。遇許小癡 鍊 話舊。</title>,<text>一世浮由戀故歡。滿天風雪到長安。謝公蠟屐添新興。范叔綈袍照舊寒。幾遣素心泉下去。獨留靑眼酒中看。癡翁八十仍無遇。信有人間道路難。遊歷空歎莫我知。何如端坐學無爲。再來玄觀芳華盡。九轉丹爐歲月遲。此老未衰當世志。無人共解暮年悲。怱怱一面紅塵裏。海上靑山問後期。</text>
<title>錦洄唱醻集題詞[鄭萬朝]</title>,<text>錦之山鬱蒼翠。錦之水淸且漪。煙蓑雨屐時來往。得其境者。錦翁之詩。懋亭鄭萬朝題。</text>
<title>初寓錦洄。李松泉 暾在，萁石 晩在，崔琴溪 魏。携酒見枉。</title>,<text>百草香殘感緖繁。江干茆屋倚黃昏。峽水送波沾炙硯。高松分綠蔭柴門。遠道夫妻推一輦。故人阡陌枉相存。畸裝到此無餘願。沉醉仙家碧玉尊。不稼年年感素餐。幽棲滿壁畵秋蘭。三間屋半尊書窄。數笏庭猶讓竹寬。看劚靑冥如却老。坐憐黃葉不知寒。蓬風萬里隨緣轉。茅棟蕭蕭易得安。</text>
<title>萁石山房小集</title>,<text>此地曾經住偰仙。雲飛不出洞中天。潭空細數游魚鬣。山靜遲回倦鶴眠。樊遲小人今學稼。元龍豪士老求田。瓦尊滿酌君須醉。萬里風花萬里烟。不成將相不成仙。且可持盃望碧天。花暖與君聯屐去。夜凉還我一床眠。薝葍中開行藥地。芙蕖傍鑿種魚田。平生耽隱心纔了。遙禮名山一縷烟。</text>
<title>錦洄雜興</title>,<text>總廢詩篇漫復成。竹床無寐有松聲。深樹花開人不見。空江月墮水猶明。白雲獨去瞻鄕國。黃鳥頻啼念友生。正到山深人靜處。琴仙與我屢移情。茆茨縹緲倚雲臺。高樹陰淸百鳥來。雨侵苔徑從他滑。風到松窓得自開。蠟殘尙理高前屐。螯美那停右手杯。拄杖柒門成小立。前峰留待白雲廻。</text>
<title>家叔父。甞約偕隱匡廬。尋卒。不肖寓此有感。</title>,<text>攬蕙翹天日色微。峽中烟雨翠霏霏。萬里悲風蓬葉轉。百年短景槿花飛。阮公永已窮途哭。霞客猶遲故土歸。約共平生栖隱處。碧潭如月萬峰圍。</text>
<title>秋日。與文九霞 杓，崔琴溪。日集萁石山房。鈔書賦詩。</title>,<text>耽隱名山就二何。悠悠世事付滄波。賦詩少乏凌雲氣。酒後猶爲斫地歌。竹榻靑天凉漸遠。茅檐踈雨夜相過。不龜妙藥供消暑。轉愧箕裘在止戈。時鈔洴澼百金方。劉氏所輯城守書。橫皴古壁仿雲雷。畵裏溪山異境開。夜坐漸憐明月减。酒醒偏喜肅霜來。偶隨谷鳥無心出。緩趁嵒蜂得意回。幽人頹懶詩無品。任擲芳暉與綠苔。夜上西樓放醉吟。橫天素月壓瑤琴。羊裘有地先開逕。嵆阮無官共入林。古畵千尋修竹影。淸流一掬大江心。淺沙紋石溪亭晏。笠屐歸來喜不禁。</text>
<title>申威堂台丈。寓居西陂。專价餽酒。且惠以詩。次韻奉酬。</title>,<text>琴堂夫子志峨峨。九曲流杯到薛蘿。偶愛東籬見山色。不堪北望耿秋河。舟行眼底難求劒。棊罷人間易爛柯。且就壺中耽小隱。纖塵不到嬾雲多。</text>
<title>謁威堂台丈。歸路醉甚。</title>,<text>痛飮西陂酒。橫過次山嶺。白雲澹往還。秋日不勝永。</text>
<title>錦洄月夜。懷申香農 正煕 太僕。</title>,<text>香田農客烟霞骨。久墮塵中厭汩滑。似聞早晏辦貲來。買取西陂一規月。</text>
<title>萁石携余。歷唔許上舍 佐。</title>,<text>南州麥熟乍爲寒。深屋花開未肯殘。眉宇乍看疑得道。山居如此肯求官。楹頭舊業書千本。洞裏高遊墨一丸。相憶何須風月夕。離情迢遰白雲端。</text>
<title>閒夕</title>,<text>蕭蕭中夜雨。决决滿山泉。幽客喜淸聽。未妨窓下眠。周旋逢勝友。寤寐去嗔心。一言契至道。坐樂碧山深。架頭百本書。園裏數畦藥。鄰曲澹相從。不知山月落。</text>
<title>齋中讀書</title>,<text>手中書一編。消受茆齋靜。山雨晩來過。已添修竹影。</text>
<title>塾中示同學</title>,<text>不具眼外眼。誰知紙墨妙。低首三十年。與子共探討。學記開卷第一字。學字最先學。而今忽惝怳。不知伊著落。中庸要復本來明。還尋別處去。格物解紛紜。不知是忠恕。大學</text>
<title>漁父</title>,<text>不見釣魚翁。迢迢對江火。誰能沙上眠。我愛月邊坐。</text>
<title>雨中。懷子畏。崔琴溪。一字子畏。</title>,<text>子畏吾畏友。抗志入山林。烟霧千峰裏。蓬蒿一屋深。峽江高幾尺。風雨阻相尋。未裹三旬飯。如聞子夜琴。</text>
<title>聞雷 時方大旱</title>,<text>天雷本无妄。夜坐望雲衢。上穹日作雨。一點到地無。</text>
<title>田家詞</title>,<text>暮入晨還出。乳眠常齁齁。作得一年農。峽兒啼避父。</text>
<title>尺子</title>,<text>飢作蜩螗咽。煖爲蝴蝶眠。阿翁自外至。俯視一欣然。</text>
<title>萁石致書與詩。走和其韵。余自甘文歸後頭函也。</title>,<text>勝地甘文國。興來信一筇。明月樓中笛。東林寺裡鐘。歸心轉怊悵。握手未從容。雙鯉誰携到。開椷意萬重。</text>
<title>述言示同學</title>,<text>秋翁一瓣香。先自五言入。性靈有孤詣。始與衆賢立。</text>
<title>見螢火</title>,<text>大勾陶萬物。腐艸復爲螢。微輝耿自照。獨去杳難停。夜深度南閣。遊子起長歎。所思在遠途。流光已暗換。</text>
<title>閒夕</title>,<text>耐劇能幾時。耐閒難一夕。誰與空山中。百年共幽閴。胸中五岳靑。屋裡孤燈白。向晦佩明訓。怡然萬慮釋。</text>
<title>田家翁辭</title>,<text>西舍老田父。須鬂皓如雪。携榼負童孫。時來就我說。少壯翁何事。耒耟是本業。身手具天祿。飽煖無巧法。今年頗憫旱。到處禾黍渴。兒曹幸努力。芃芃多可悅。野言却臻妙。聽來心屢折。而我久勞生。硯田報蔑裂。</text>
<title>風</title>,<text>雲物秋彌旱。江山晩忽風。故人自何處。吹我小樓中。遠挾灘聲至。頓收暑氣空。已看山數角。雨色碧濛濛。</text>
<title>大雨</title>,<text>六月農時晩。南州大雨行。踰旬拚衆命。一霔洽羣情。山餉凌晨作。水田薄暮。似聞鄰叟語。猶可望年成。</text>
<title>太乙酒歌</title>,<text>山家一何素。瓦尊不常具。幽人臭味同。澹泊時常聚。長夏陂塘曲。景物更蕭踈。誰與停翠盖。綽約千芙蕖。戶牖皆香氣。迎風每躕躇。狂來掬欲飮。池水如醍醐。山妻解人意。曉掃隔竹臼。搗秫百千杵。麯塵飛黃柳。汲回石泉淸。炊烟靑一縷。白墮復如何。調匀信素手。托出靑堤上。笑譁驚村婦。一葉替一甕。七甕懸如瘤。溪風細裊裊。扶以數竿竹。朱陽下曝之。經日便能熟。相煩一晨夕。聽雨此茆屋。沙堤響幽屐。分坐塘左右。朝來憤不堪。未防畢吏部。水香與藕香。醱醅知已久。入水細折來。無令汞珠走。解苞散淸芬。悅可衆人口。酌之復勿疑。一滴千歲壽。持此眞一味。欲傲世間酒。微醉發長歌。黃月臨東斗。附申三琴 樂煕 和太乙酒歌三壺先生有奇癖。尋常飮酒能一石。興來指點有神機。綠塘千葉化尊彜。中有仙翁太乙酒。一酌令人千歲壽。此方出眞詮。未許人人傳。知君服食喜求實。停杯爲君試一述。先生家住蓮池邊。形色臭味都似蓮。蓮花以養視。蓮香以養鼻。蓮心以養苦。蓮子以養生。蓮日以養耀。蓮雨以養淸。蓮泥以養定。蓮風以養輕。蓮開以養德。蓮合以養名。所養各有宜。蓮酒以養靈。蓮酒復如何。釀酒蓮葉裏。蓮葉一盤承仙露。蓮藕七孔俱通理。居然一宿成大覺。可憐滴滴曹溪旨。酒成招飮不宜遲。優曇鉢華現一時。酒味甘而冽。酒色湛且碧。何用螯漿下。卽可麟脯擘。香藕與香酒。並湊成異香。一飮沉痾去。再飮壽命長。連飮無何有。便遊白雲鄕。但恨山深人不見。此酒雖在將誰勸。盡日獨醉還獨醒。姓名不登酒人傳。</text>
<title>太乙酒。爲人所盜。</title>,<text>綠波爲外護。明月爲看守。我藏太乙酒。豈不重且固。誰知赤脚仙。夜半壑移船。晨渴赴靑塘。竹竿空裊裊。雖失入唇味。還添開口笑。一解前有東方生。竊飮君山酒。偸醉甕間眠。復有畢吏部。偸竊誠惡行。二賢乃如玆。莫謗村夫子。爛熳是天機。性情有必至。尤物使人狂。不見他人過。但賞吾酒香。二解我初爲此酒。未足洽諸鄰。約招二三友。團坐一沾唇。傍人未染指。饞沫自津津。玆事足致盜。誰與醨返醇。終當釀千葉。與爾歇偸心。三解</text>
<title>山池荷花盛開。申三琴，小琴 贊煕，權圭園 詷 同賞。</title>,<text>山村未有池。有池纔五年。有池又無花。綠波自淪漣。往春寓池北。傍池縛數椽。故人憐無賴。携酒飮池邊。幽居太寂寞。此池殊可憐。因言朱溪池。古來稱瑞蓮。無種輒自生。滿池紅欲燃。玆邑間凋弊。蓮盛戶增編。土人候榮悴。民物與之然。玆言未必信。求蒭或勸焉。因劚數本來。種我艸堂前。根斷恐不活。葉抽喜田田。無力初黏水。箚脚乃擎天。遙盜風香觸。聞數露珠圓。日日循池步。因得憂思蠲。及至夏秋際。氣完始吐姸。六蒂並抱鷇。二萼竟聯蟬。當年種卽花。此祥世俱傳。狂喜報同社。談讌及花天。共占文明兆。從締翰墨緣。可仿金帶圍。一花當一員。黃葉崔不雕。靑蓮李謫仙。是誰文衡山。謂我慈溪顚。玆地固根柢。無數花山權。誰當膺此瑞。花笑姿逾嫣。當仁有不讓。雅謔共洶拳。其爭也君子。墮杯汚樽筵。玆游信可樂。荷袂日相聯。優曇旣乍現。舊雨復相懸。詞伯游甘州。獨躡金鰲巓。小友逃灞陵。仰觀竹瀑淵。池水淨如故。照影懷纏緜。今年苦小雨。灌漑四鄰喧。大魚不藏鱗。新藻時見根。仙種故無恙。出水已軒軒。靑錢偏廣郭。翠盖忽高搴。葉浮遠點綴。根走下蔓延。一夜不見水。疊翠隱屋櫋。高葉如穹廬。低葉盡舖氈。綠霧常彌壑。白鳥未破烟。人言芙蕖盛。無如此池偏。節較去年早。荷比去年全。晨起拓南窓。體氣頓澄鮮。忽見一萼吐。如參妙喜禪。彌陀現佛土。淨胎結三千。滂澎去夜雨。瓦溝懸流泉。荷花競得意。滿塘鬪便儇。氷雪藐姑翁。乘風欲高騫。特立數君子。閉戶自閒眠。窈窕宮粧女。微醉相倚肩。風流貴介子。濁世誇翩翩。如登太華巓。如乘太乙船。如聞花上神。熾然說眞詮。異態殊不一。妙喩誰能宣。物性喜得所。我居悲屢遷。况復憶舊游。浩渺隔山川。安得共樽酒。重與擘彩餞。譚及往年事。瑞華任自專。人人旣有餘。花花詎爭先。滿村皆富麗。入學事槧鉛。擧筆則大吉。動步無尤愆。雲路共翺翔。鄕里妙周旋。擧盃屬荷花。我懷增連蜷。玆會復不易。華裾共褊褼。東陽雙玉琴。揮手謝成連。南縚誦白圭。出口恥諓諓。刳心究古詩。俯首經義揅。童丱安可期。頗能味簡編。他日望成就。共爲拔茅賢。方不負此花。對花宜勉旃。山中一古事。後來或相沿。請浣五色筆。俱各著于篇。</text>
<title>暴漲</title>,<text>一夕黃花漲。山村水及扉。長橋豪見奪。大樹蕩無依。翻覆傾天注。翺翔向海歸。扁舟何敢放。深泊待晴暉。</text>
<title>訪子畏潭上步月</title>,<text>淸夜無塵夢。深山有月來。羣屾破瞑色。中庭照綠苔。久坐開書卷。沉吟擧酒杯。兒曹同詠桂。誰是出羣才。明月行天上。流光到屋中。遠人眠不就。忘意句還工。玉佩幽泉響。金戈怒竹蒙。空山人不老。節序自忩忩。</text>
<title>讀杜</title>,<text>牛羊下來久。各已閉柴門。杜句 久字各已字。豈不是俚言。詩家忌俚言。又忌使經語。游蜂轉蜜時。亦採糞壤去。此妙多不解。微杜吾誰與。</text>
<title>讀任氏鹿門集。櫽括集中語。爲五字。</title>,<text>聞有一物事。虛圓盛大底。無內外終始。及分段邊際。坱然又浩然。尊之曰天帝。天帝儘魏然。是我本然體。東國有通儒。始談這義諦。暮年得此奇。書之以自勵。</text>
<title>風詠亭。春日感遇。示同遊諸君。</title>,<text>曾點有微言。河汾振遺緖。羣賢贊皇業。俱是講道侶。偉哉三子撰。夫子皆深許。聖門多英才。最難是軍旅。綜理掌金穀。周旋妙尊俎。如是七十輩。龍騰而鳳翥。濟濟冠童倫。成就皆章甫。小者爲名士。大者爲師傅。未措朞月用。卽此足千古。吾師夙昔志。登山小東魯。歸歟晩發歎。歷聘無所遇。鉏商感獲麟。曠野咏匪虎。不如返故居。授徒書強著。儲材需歲月。任此責亦鉅。淸流蕩垢滓。善風襟袖貯。韶光媚眼前。釋我弸中慮。辭澹而氣婉。誰知鍼裹絮。聖心本如此。含情故未吐。高足解人意。聽辭瑟猶皷。一言忽破悶。抓著我癢處由旣。莞爾笑。晢亦喟然與問旨旣丁寧。對辭非齟齬。本痛九州溺。豈貴千仞擧。堯舜無此懷。氣像安所據。陋儒繹經義。不解匠心苦。那知通人眠。亦有三尺霧。我愛黃楚望。獨傳古肺腑。我憫洞庭客。蒙羽 讀易瀉奇怒。承平嬉春服。海宇値多故。誰與辦此者。儒門盡庸腐。俛仰千載來。渺然懷季路。諸君旣到此。且坐譚論語。綴當日晤言爲詩。</text>
<title>舞鶴篇。寄呈玄鶴舘。威堂。匀丈朱溪居停時樓名。</title>,<text>石琴堂前雙氋氃。來自羊角之山石壁中。石壁槎枒一千仞。下臨江水磨靑銅。憶昨先生携我輩。富春山下浮吟篷。半日不過嚴陵瀨。七里春水烟濛濛。忽驚雲雷兼亂麻。斧劈老巖何巃嵸。石間栖止玄衣裳。遙識仙禽啼上風。一鶴得意翔天外。一鶴歸巢哺未終。二雛側頸瞰巢外。丹睛生輝毛未豐。玉寶高去二千年。不謂瑞羽遊天東。土人不知是何物。題品水鵶與圃鴻。慧禽防患養兒孫。人生漂泊隨飛蓬。鳳凰孔雀集誰家。擧酒感嘅東坡翁。歸來頗聞毛羽長。玄彩照日紛玲瓏。好事仰首取不得。誰出下策爲火攻。危機直逼丹邱穴。天塹無賴馮夷宮。脆翼拍拍纔過江。力盡就擒誇奇功。山村食盡當燒琴。鶴乎賦命至此窮。不枉詩人喚韓翃。遠煩赤脚携雕籠。丹嘴脩脛貌魁梧。階前對峙分雌雄。先生得之意欣然。哺養一與赤子同。卽成鶴屋編細竹。更規鶴糧捕鼃蟲。漸習隨人如須毋。張翅仰唳色忡忡。鶴意應適同江湖。山池水碧菰蒲藂。翩翩自是雲天姿。先生意惜過支公。敎兒仍成玄鶴篇。端莊流麗何其工。朝來雙鶴忽軒翥。徘徊直欲九霄冲。咫尺淸都應見招。仙人羽盖倚崆峒。終是義重情不忘。下立山庭蕉花紅。還向庭中舞一回。僊僊步武追絲桐。移向花前屹不動。海天遠思睡朦朧。德意成就及微命。驚詑漁叟歡樵童。先生羽儀朝瑞日。愷悌之澤誰不蒙。况共忠良翼聖明。大哉天地均帲幪。先生馳書告同社。兼寄香醪替碧筒。紫裘腰笛者誰子。拊掌三歎悲遭逢。明朝披氅急走去。仰看飛鶴盤虛空。</text>
<title>李峿堂 象秀 上舍。自懷山見訪。同至萁石山房。信宿而別。</title>,<text>高人情汗漫。肯就小溪東。深峽茅茨暗。頻霜槲葉紅。去來多世界。髭髮共秋風。試賣壺公藥。相携入橘中。西南山窈窕。遊子此逃空。滿峽黃梅雨。近人紫菊藂。聊偕萊婦隱。休歎阮道竆。長風吹萬里。誰與約飛蓬。</text>
<title>楊山訪李在山 宇鎭</title>,<text>紙窓風雪喜相於。老友無田尙有書。春夢偶佳偏認實。倦遊無賴欲憑虛。華表不歸人化鶴。武昌宜徙水兼魚。祗憐半世繙經約。又是怱怱送歲餘。把酒譚詩興轉遙。浮生得此不蕭條。廿年舊約靑山在。一笑相看白日消。何處誅茆成比屋。此間問竹欲過橋。吾曹料理無多事。白木長鑱共在腰。</text>
<title>過楓江。懷李峿堂上舍。</title>,<text>遊歷多名士。峿堂是我師。廣霞千萬疊。端坐讀虞詩。記曾携手過楓溪。衰艸粘天日欲低。今日春江花萬點。知從高士屋東西。</text>
<title>西行道中。寄星湖 桓圭 約集香山。</title>,<text>故人家住戴溪灣。指點衡茅杳靄間。劈面烟霞奇興劇。扶筇徑入妙香山。</text>
<title>姑蘇城。懷趙虞候 然牧。</title>,<text>天風浩浩海漫漫。永保亭高獨倚闌。相望無由寄怊悵。雲中一髮是圓山。</text>
<title>續題同人咏蟬詩卷</title>,<text>竹床轉輾待秋晴。山雨山烟苦不淸。誰帶西風消息到。萬林蕭瑟一蟬聲。初蟬昨日陰陰今日晴。江干秋思晩來淸。夾岸高低千萬柳。可憐無樹不蟬聲。晩蟬</text>
<title>山居四時詞。次韻和朴南坡 南植。</title>,<text>幾生忙煞此生閒。旅泊居然水石間。一笏卓空遙下拜。微明殘雪赤裳山。澹澹春流岸岸平。幾家急務話治生。深山多少黃精出。獨趁林中鹿子行。山家富貴牡丹黃。偏有花香入酒香。欲採苦茶山裡去。靑藜覔得過眉長。芥花黃盡匏花初。苦少山田雨一鋤。接得入楞多少活。晴窓不賴檢秦書。促織聲悲螢火流。一時逬出艸堂秋。張翰早解江東好。日日湖風放釣舟。來鶴東南第幾峰。烏雲挾雨澹還濃。幽人知在中峰住。紅樹從遮一萬重。雨外鸕鷀一隻飛。一點兩點豆稭稀。山翁堅着蘆花睡。不許妻來換舊衣。林風吹帽落烏紗。幾度探梅又訪茶。却是閉門高臥處。漫天塞地雪爲花。</text>
<title>山居四時詞。次東坡韻。和申小琴。</title>,<text>山人臥處萬花落。大覆蒼蒼仰帝幙。遊筇疑自入桃源。谷谷春流泛紅萼。藐姑山翁氷雪肥。山裏逢人相問誰。自言半世染塵土。濯錦江淸來浣衣。江流浩浩不勝永。江風瑟瑟還欲冷。盡日遊行不見花。萬松結翠溪陰靜。但看歡笑不曾顰。苦樂升沉世味均。誰知採藥山中客。却是靑梅煑酒人。遠山澹似蛾眉綠。石瀨淸逾擁絲竹。牡丹海棠紅蕉花。秋光點綴一茅屋。慵來日日掩山扃。手把金文不下庭。一自窮途客去後。無緣獨發嘯臺聲。凍雲全呑山一角。山氣糢糊暮寒薄。擁衾頻問雪幾尺。酒醒已喜霏霏落。還有黃昏未定鵶。偏憐紅黑欲殘霞。空山慘憺君知否。養得春來大界花。</text>
<title>四時詞。復次前韻和南坡。</title>,<text>一春消受一春閒。家在幽花恠石間。金碧樓臺摹不韻。而今拈筆畵雲山。紅蕉溪舘月明初。隣子相尋趁罷鋤。斜陽一陣中峰雨。聽水還停半日書。詞人到處劇風流。恠底蕭寥愛賦秋。却憶陳家詩弟子。滿汀黃葉殢扁舟。年華鼎鼎薄於紗。世味空空澹似茶。朅來雨雪無人境。坐擁銅坑萬樹花。</text>
<title>題山居四時詞詩卷後</title>,<text>我住琴洄恰二年。山家苦樂略能宣。四時俱苦還俱樂。大抵秪謀二頃田。</text>
<title>奉次洪海士先生 翰周 喚睡亭五古。</title>,<text>自余學詩日。瓣香在山谷。上㴑窮老杜。放流至懷麓。一朝盡捨之。去擊屠門筑。猖狂而恣肆。騁意競歡逐。那知分毫間。明珠混魚目。得失不可憑。梟盧擲五木。歸歟晩發歎。遠行在持獨。忽於逆旅間。邂逅老尊宿。衆體各造極。曠然心悅服。理裝向長田。願借樓下屋。</text>
<title>訪鄭雲齋 基雨 德里寓莊。滯雨。談詩遣興。</title>,<text>深春到此不曾期。小雨留人儘更奇。營巢燕嘴泥融地。結子桃花氣暖時。山水締緣憐酒在。詩書得意許燈知。九旬正値三旬展。一日仍消兩日遲。一春遊遍幾亭臺。客緖偏於此地開。日月看從西海入。雲山行抱白城廻。兒童摠解搖吟筆。鄰曲多憐過酒杯。道遠能來非俗物。詩成屢讀歎仙才。白城風雨話西陂。珍重臨分贈後期。桴海願從夫子去。桃源勿遣外人知。稻田十頃君應快。茆覆三間我亦爲。好煞江南風景地。漁舟葉葉笛枝枝。風雨關春夢。文章曠客心。百年如此過。一語得君深。花到白城下。鶯連淸漢陰。山村三日酒。浩渺意難禁。海上天多縱眼看。浮生消息誤金丹。流離始戀鄕鄰好。老去深知道路難。茫茫左域一書生。負手雲山且獨行。留醉非關前夜雨。禮詩心折鄭康成。梅花結社竟何時。鷗鷺留盟十載遲。聞說江村生事好。夜來淸夢落西枝。時客有盛說西枝浦勝者。</text>
<title>虎巖道中。聞彜齋權相國 敦仁 謫連山。</title>,<text>灞陵藥好那堪採。沃州山多不可買。橫溪村裡一把茆。六載經營頭未盖。今朝却向世間來。捫虱欲與桓公話。世間消息復如此。茫茫四海吾舟芥。</text>
<title>南溪種柳詞。和朱溪諸詞伯。</title>,<text>綠楊千樹擁汀灣。人與白鷗相對閒。故人詩比桃花水。怕引漁郞到此間。</text>
<title>朱溪民擾。以求狀不應。媒禍。謾筆遣懷。時有三政救弊詢策。艸野之盛擧。</title>,<text>河决山崩壯士哀。眼前突兀卽成灰。紛綸恩怨多生事。對此茫然首一回。避地桃源計本深。何緣斗起殺人心。鷄蟲報復尋常債。業火燒殘功德林。手持寸鐵割生民。折屋蹊田摠有因。到處相逢皆笑面。滋知吾德不如人。虎而冠者縱堪憎。汝輩眞憐欲暴馮。失道民離非一日。誰知此事可哀矜。一字平生不救飢。反媒奇孽到茅茨。替渠溯願非無日。會見山翁奮筆時。</text>
<title>荊江訪李在山。峿堂李上舍來會。</title>,<text>客路秋凉日日生。吾廬應復小溪淸。山中幾積家人恨。江上猶爲故舊情。得食無方思絶粒。爲儒到老且談兵。肝腸鍊得剛多少。驀地逢君一失聲。半生歷落似殘枰。撒手歸來兩鬂明。剩借半籌無着處。全輸此局與誰爭。他年車笠空留誓。此夜鉛槧宛復成。玉貌驚君還勝昔。九華天末斷雲橫。</text>
<title>朱溪墮水。申香農送騎與衣。時箕石李友詩先成。有范叔綈袍旋得煖。鄭莊驛騎復如飛之句。及見余作。大喜以爲難及。</title>,<text>醉後長歌入翠微。吟邊黃葉墮人衣。重裘衝雪溫如火。快馬乘風去若飛。乍入凌波仙子夢。旋隨踏浪釣人歸。懷恩感遇情多少。溪上題詩滿竹扉。驀然高臥鏡中天。醉後尋眞水底眠。乘馬自知招易吝。騎鯨何處訪詩仙。抱得蘭亭眞好事。眼前靉靆不能全。傍人不用忙扶起。萬頃琉璃正可憐。閣雨寒天雪正飄。朱溪秋水碧瀟瀟。淋漓通體今如此。乾沒平生可自聊。伯安得道浮彭蠡。屈子沉湘有楚騷。懸崖㬥浪俱經刦。應爲殘年破寂寥。</text>
<title>錦洄訪舊草題詞[鄭丙朝]</title>,<text>窮一天下先生轍。曠千古內先生才。先生獨有神逞處。淸冷弌片琴溪洄。吁嗟虖。先生去矣誰復來。葵園鄭丙朝。</text>
<title>徙利安後。還到朱溪。訪李松泉新舍。</title>,<text>壺中名境本淸澄。湖上新居紫翠凝。秋續醪香三頃秫。老尋書味十年燈。菰蘆鄕國恢千里。藷芋生涯足一楞。樵唱漁酬俱善禱。尊前滿集舊吟朋。斷蓬飄絮不禁飛。廿載湖山賦式微。少日光陰銷蠧簡。老年涕淚在牛衣。同心舊雨惟君在。携手名山約共歸。愧慙朱溪溪上岸。對門料理縛荊扉。</text>
<title>砂泉函席。遇峿堂李上舍。言京師人有道。余有徐渭之病。賦此一笑。</title>,<text>海內畸人有峿堂。江湖拂袂日初凉。才名到處傳三絶。心地歸來了百忙。未易自居顚畵學。何因世識病文長。頹唐志業今如許。轉愧同門一瓣香。</text>
<title>宿鄭蘭坡 寔朝 雲橋莊。金丹泉 商雨 適至。</title>,<text>畸人四海有同聲。到手千尊亦易傾。吾猶奔走空皮骨。子更端居恥聖明。溪網踈容魚子大。山鑱細數葯苗生。玆鄕蕉萃那堪說。無處雲林作火耕。</text>
<title>蘭坡詩室。同李溪隱 明在，金丹泉。次警修堂題畵絶句韻。</title>,<text>屛風十疊多佳境。愛煞漁翁兀睡酣。人海畸踪無處着。一絲淸夢到江南。莫復低頭苦覔天。眼前求快不求傳。吳箋不及樵柯硬。棋局光陰五十年。一穗燈光幾眼櫺。狂來覔寫繡圍屛。硯池殘墨留多少。潑得辰韓一點靑。至交相證妙難分。淡畵秋山碧一痕。多少人間肝膽在。可憐爲雨復爲雲。腦滿猶然况已枯。崢嶸老氣掃全無。至今慚愧西園筆。鬪寫髯翁戴笠圖。北風吹雨打滄波。身世無端似敗荷。倘就名山携手約。爲君看護一欄鵝。</text>
<title>斗山赴李友 文在 嘉招時迎兒婦</title>,<text>朱藤隨意選靑苔。步逐溪光百折回。新雨靑蒼匡阜色。夕陽迢遞按廉臺。中堂撫棗翁姑喜。仙洞看花故舊來。柳絮池塘春正艶。鳳毛齊歎謝郞才。</text>
<title>金老圃 東耉。邀集一帆樓。</title>,<text>春江如畵酒如濤。中有羣仙弄紫毫。贔屭松風羣鬣動。空濛花水一鱗高。夙生慈願千家飯。末路交情幾領袍。獨荷故人珍重意。摩挲金錯舊腰刀。</text>
<title>松泉生朝。復集西陂莊。</title>,<text>麗日春江倚半醺。苔磯置酒集如雲。蜿蜿羣龍庭下食。迢迢一鶴笛中聞。烟霞滿貯名山卷。福壽先呈古鏡文。可是蓬桑初志在。篝燈劒話夜常分。</text>
<title>同朴學隱 膂平 齋郞。登老姑城。</title>,<text>仙山一躡萬緣輕。不道靑鞋附地行。大士當年曾卓錫。老姑何物此乘城。須眉俱染雲霞影。吟嘯遙傳艸木聲。絶頂相看成一笑。誰言孫阮兩無情。</text>
<title>松泉淸暉樓小集</title>,<text>芳尊隨分興迢遙。日日花朝與雨朝。自笑名山幾緉屐。相逢高閣一枝簫。桃花野水浮仙舫。楊柳春陰拂畵橋。老年琴調峨洋在。得得歸來一擔樵。</text>
<title>喚睡亭小集。送余之京。</title>,<text>亭中人伴白鷗眠。亭外溪光正瑟然。每憶此亭如舊雨。只憐人事異前年。久知杭惠非天上。却是長安似日邊。我又南來仍北去。夢中長踏此溪船。</text>
<title>松泉邀集淸暉樓</title>,<text>碧落無雲一鴈輕。秋陰如海衆蟬聲。湖山與我容高臥。歲月催人尙遠行。一路森沉松樹合。千家澹泊菜花明。會須踏到無人境。我有高鄰是太淸。</text>
<title>朱溪別萁石</title>,<text>十年吟屧遍南州。老愛朱溪寫玉流。遠客不知何處向。故人相見不能留。竆途久厭諸侯客。歲暮難爲百畆憂。安得餘生身揷翼。帝靑無際一浮由。</text>
<title>松泉詩屋。聞京師憂番警。</title>,<text>一扇西風欲障塵。愁腸中夜轉車輪。但頒詔紙摧強敵。能執干戈有幾人。棋局傍看饒寸舌。爐錘大界鍊眞身。應知天意聊相警。異性從無一體親。</text>
<title>示金蕙史 頤奎</title>,<text>嶔崎歷落是吾徒。妙入禪機墨守儒。五十三參知識善。終須歸去叩文殊。界宋分唐是也非。尋常笑罵摠天機。欲從滄海橫流地。獨溯江西一派歸。蕙史堅持唐以下無詩之論。故云。</text>
<title>一帆樓。陪徐雲皋 有英 丈。夜集拈韻。</title>,<text>峽水歸槽尙悍流。招招人在水西樓。幾勞風雨前春夢。欲失關河此夜愁。山外亭亭來滿月。樹間颯颯動新秋。新羅巖谷猶堪託。莫放閑汀落葉舟。</text>
<title>朱溪舘。與李芝山 相求 上舍。</title>,<text>太息無聞五十時。豈宜發憤更爲詩。秋來凉蚓猶號竅。月下覊禽却遶枝。處世無裨成贅物。假年懺業是鴻私。搏空尙待扶搖力。野馬塵埃謾自吹。</text>
<title>崔雨峰 羽奭 竹裡舘。金丹泉適至。命韵梅花。</title>,<text>健筆無人繼大蘇。淮南風物似曾無。天涯鄕國勞歸夢。雪後林園待補圖。江靜瘦鮫遺蛻骨。夜寒老蚌吐明珠。東風取次花成海。此樹婆娑未厭枯。余舊家淮安柴關羃䍥掩蒼苔。歲暮空山遲汝來。窈窕忽窺窓裡鏡。顚狂欲墮手中盃。屢經氷雪支離得。却道春風最早開。曾向東君留一願。素雲千樹滿心栽。</text>
<title>萁石生朝。同黃雨荷 鐘大 往會。</title>,<text>梅前崇酒且懽呼。歲月催人換舊吾。風雨共尋三泖集。溪山眞倣五湖圖。干牛氣壯知埋釰。伏驥歌殘有缺壺。襄陽耆舊無人識。隴麥郊桑可自娛。</text>
<title>錦洄。陪徐雲皋丈，老樵 正輔，萁石同賦。</title>,<text>換牛不妨賣龍刀。投老耕蠶未覺勞。花氣千山連杜宇。魚香一網有琴高。世輕伯虎身原賤。客怕元龍志尙豪。天與閑區容偃蹇。半溪斜日踏松毛。出門一笑四方空。乍可相携隱酒中。僅持六法藏崔北。豈以千言數計東。依依遠岸春蕪緣。冉冉空山夕炤紅。揷得此身閒處好。萬松陰裡百花風。</text>
<title>寒食日。竹裏館小集。萁石，徐老樵，崔雨峰，李酉樵 承建，黃香南 鶴淵。同拈香蘇集韻。</title>,<text>鵲山勝事幾人過。寒食風光似太和。苔逕三叉分月影。柴門一尺卽滄波。燕知社日來猶少。蝶爲花朝舞已多。春草連天楡景晩。睡壺缺盡且高歌。</text>
<title>松泉書屋。老樵，丹泉俱至。</title>,<text>蒲芽尙短柳絲斜。正可携壺坐淺沙。古雪四山都送水。東風萬樹盡胎花。曾憐魯仲貧輕世。豈道憑驩老憶家。不見老仙能畵鶴。當壚猶許酒頻賖。</text>
<title>松泉翠崕堂</title>,<text>柳波換綠柳花黃。春日遲遲喜載陽。氣暖新禽皆轉舌。風搖老樹盡生香。偶思種藥開西圃。兼好鈔書媵北堂。無事始知閖晝永。千秋此意與冬郞。</text>
<title>將歸。嶺右諸公。夜集翠崖堂。命韻送余。</title>,<text>儘把餘生在遠行。出門一笑喜春晴。累多尙作還鄕夢。才薄難酬送客情。古寺踈鐘羣木合。層城麗日百花明。每懷歸去歸仍苦。奈汝空山杜宇聲。</text>
<title>竹裏舘。同雨峰拈韻。</title>,<text>仙區花竹萬家春。不買靑山只買鄰。膝上古琴經爨後。匣中秋水發硎新。道無奇訣惟求我。詩有深情已過人。一壑松風高臥穩。素衣不涴北來塵。晨夕南村早買鄰。卜居豈必慕靈均。浮生賸見千規月。此座能消幾甕春。尙與暮年歌烈士。未甘盛際作詞人。休憐枯樹婆娑甚。蘭砌香風日日新。</text>
<title>三洞搜勝草題詞[李鳴善]</title>,<text>山木蒼蒼。山水淸瀅。空山老隺。如聞人警。使我携此詩他日。搜之三洞逢此勝。碧鶴山㮢題</text>
<title>花川新寓。和呈比舍諸公。</title>,<text>風雨微凉酒醒初。却宜閉戶理殘書。史公宛與千秋近。儀狄何堪一日踈。不爲聞韶今忘肉。回憐彈鋏舊思魚。鳩巢未恨經營拙。仙嶽浮天是我廬。</text>
<title>黃山諸公。邀余觀水樓小飮。</title>,<text>可是新知勝舊知。白頭傾盖慨當時。珠沉赤水求曾遍。余向寓朱溪之赤川。 雲好黃山到已遲。秋後百潭淸似眼。樹間初月細於眉。餘生投老桃花境。任遣漁郞處處疑。</text>
<title>金猿洞。和權夢樓。弼祜</title>,<text>椶鞵隨處得名山。此有丹邱可坐關。細路遙縈千樹外。飛泉忽瀉兩峰間。尋眞自是餘生事。未老能爲幾日閒。千載調猿人去遠。欲將心地叩孱顔。</text>
<title>金山寺。和崔石樵 齊恒 上舍。</title>,<text>試覔鍋瓴第一泉。金焦宛在洞中天。誰携貝葉六千卷。獨住精藍五百年。孤磬寥寥雲際落。華燈的的夜深懸。商量起滅人間相。多爇風爐一炷烟。</text>
<title>落照臺和擔囊上人</title>,<text>天畔邊山翠掃空。遠人遊覽太怱怱。老仙借與峰頭坐。留見西溟浴日紅。</text>
<title>威鳳山城。奉和鄭蓉山 健朝 按使。</title>,<text>麒麟窟北鳳栖東。松頂高臺萬里風。黑壤數家烟附地。丹崖千尺水乘空。湖山汗漫奚囊外。陰雨綢繆廟筭中。珍重楛銅留後計。淸時保障不居功。</text>
<title>同朴川居承旨 弘陽。再登威鳳。至鳳棲而別。</title>,<text>行行眞到鳳巢中。笑語秋山在半空。迷茫西澨兼天碧。掩苒東雲借日紅。大事去來三界外。昌時憂樂萬家同。使君鉅眼包山野。橐筆尋常記土風。中國相傳未發中。西來只了本來空。螺丸誰染名山翠。金皷遙懸落日紅。世路正愁分去遠。禪床却喜夢緣同。松陰絶歎眠僧好。一枕凉來萬壑風。</text>
<title>完山梧木臺。和金靑士。俊卿</title>,<text>海嶽迢迢客路長。春衫絶頂偶乘凉。樓臺烟合層城窈。花柳風來萬井香。勝地追隨皆舊雨。暮年栖泊定何鄕。不堪重溯中州夢。沈醉君家碧玉觴。</text>
<title>芋州途中。和許摩詰。鍊</title>,<text>六法中朝數大家。獨開新徑出褒斜。竹蘭喜怒俱無賴。老寫人間富貴花。摩詰。一字少痴。所寫牡丹。妙絶一世。世稱許牡丹。甞從阮翁於瀛洲海中。</text>
<title>挈眷寓金溪者二年。將移棠湖。別崔令公。潤翼</title>,<text>全家仰哺歲云徂。高義如山世所無。偶以不才誤明鑑。判無一事效前途。秋空莽莽渾黏草。夕景蕭蕭已在楡。到底受恩成媿負。臨岐空有淚沾襦。</text>
<title>過鳥嶺</title>,<text>洛東江闊漾深靑。主屹關高入杳冥。巡邊往蹟多非實。廟筭承平失地形。石棧雲梯不可登。尋思往事氣塡膺。朝廷自閱龍蛇刦。厭薄南賢不復徵。山上斜陽山下雨。一天蒸碧失連原。行行頻問中州路。到得中州似故園。嶺南。遇鄭澹園進士。亦有過鳥嶺詩。客與申滃同意。從作此辨之。書于逆旅墾壁。注云。當時厓鶴二公。不但家在嶺南。亦且主張時事。何不豫爲陰雨之備。而專咎一巡邊乎。且以受賑日計之。忠壯之行。未及抵嶺耳。</text>
<title>丹溪訪權雲石</title>,<text>故人懷寶隱居深。抱膝聊爲梁甫吟。月裏爭攀一枝桂。鼎中獨識九還金。蠻獠獨躡黃梅頂。罔象原無赤水心。煑酒論英非我事。砂泉一掬澹相斟。騰騰老氣尙凌虛。萬折千磨只信書。久苦帝懸誰與解。漸知天網未曾疎。螢光且炤芸編字。鴉嘴時携葯圃鋤。雨止晴行如此好。悠悠世諦豈論餘。</text>
<title>過丹城。却寄朴晩醒。致馥。字薰卿。</title>,<text>仙雲入望氣騰騰。尙有黃梅第一層。未拉故人當謝眺。誰知此老是盧能。遲開衡嶽千峰雨。信宿丹邱一穗燈。餘興未衰筋力盡。秋晴留約再來登。詞豪南國老薰卿。碧水丹崕夢亦淸。賴有七言相慰藉。判無一事可經營。他宵風月懷玄度。此地雲山負向平。多媿書詞俱跁跒。倩人寄謝到靑城。余矗石樓詩。謬僞薰翁所賞三句云。</text>
<title>黃梅道中。懷獨悟上人。</title>,<text>水木淸華洞府明。坐憐衣袂白雲生。僛僛過鹿如相喚。策策游魚亦不驚。淸絶湖山今夜夢。冷來風雨十年盟。雲游妙伴栖何處。頭白人間舊向平。</text>
<title>三山遇雪。口號。示崔麟吉。</title>,<text>曲崦回汀不可通。三山驟雪晝濛濛。瘦藤七尺吾無力。讓汝開山第一功。</text>
<title>一枝庵。得楓嶽雲公信。却寄。</title>,<text>紺碧巖前紫竹扃。至今吟屧憶曾經。西來妙法從何起。萬二千峰海上靑。且置天龍八萬藏。秋翁半偈與周章。深深此意從誰會。遙禮雲間妙吉祥。雲公書來。只是法起峰靑。妙吉祥屹八字。是秋史金先生舊題栗峯師像贊也。</text>
<title>約復初上人。至松桂庵繙經。獨悟名。</title>,<text>黃梅藏裡好袈裟。一語尋常記得麽。騰騰任運風輪刦。乍可寒松鬣裡過。初公初從黃梅朴晩醒。受儒經。善歌詩。擬以黃梅爲初地。近脚不知所在。 欲把詩囊換鉢囊。半生無賴誤行藏。秋江佳句今呈佛。西嶽高僧舊姓姜。貫休西岳集。有得句先呈佛。無人知此心之句。初公以名其集。</text>
<title>訪初公松桂庵</title>,<text>夜深獨到寺門前。松檜無聲僧盡眠。問道采吾禪在否。四山風露下諸天。</text>
<title>松桂。訪悟公不遇。</title>,<text>我行如爾爾如吾。掛角羚羊跡有無。夜半獨踰懸峙去。滿山松桂聽相扶。今訪悟爲三度矣。所謂三上洞山。九到投河。豈謂是歟。又踰懸峙。有感作。</text>
<title>嶺營城中。聞番寇入沁。李沙磯 是遠 尙書遺疏。仰藥卒。</title>,<text>寰海奔波慕死生。宗臣蹈義自崢嶸。臨危摠任封疆責。激世先輸殣國誠。講到從容須定力。偏因倉卒見生平。受知半世成遼闊。謾依西風涕屢傾。</text>
<title>達城秋夜。敬次按使李公 參鉉 韻。</title>,<text>咫尺江都寇已深。海山蓬勃異氛侵。定知倉卒匡時策。只靠平生報國心。民命倒懸防渙散。廟筭持重費沉吟。滿城華月凉如水。徙倚危欄思不禁。堡議縱橫計本深。吾民難似外夷侵。名山栖遁今無地。壞刦支存只辦心。萬里軍聲同鶴唳。卄年匣劒亦龍吟。戎機何與書生事。酒後狂迂不自禁。</text>
<title>玄風道中。遇李良年。</title>,<text>廿年縱浪海山秋。皓首歸來已倦游。久愛栖身廬嶽寺。不堪重喚洛江舟。救人未必無良策。憂國終須遇勝流。北望風塵如咫尺。旅燈如豆照人愁。</text>
<title>孝邨。訪鄭藍溪。在憲</title>,<text>暑天多雨少晴時。來得堂堂去得遲。偶喜遠游宜得苦。果然飽食最爲奇。孤舟徑去誰知律。此局全輸莫下棊。一着商量猶未定。海山深處贈幽期。</text>
<title>大曲屯峙。遇嶺儒應擧者。偕至金梁。道中。苦要作詩。因醉。書壁以戱之。</title>,<text>荔裳勸我詩言志。我志狂迂不可言。去去萬蒼千翠裡。漁樵事畢卽關門。不求將相不求仙。遊戲人間四十年。堊壁偶逢翻洒翰。奇情又是一楳顚。</text>
<title>黃梅道中。望朴晩醒山居。</title>,<text>玄沙病屧㥘斜曛。野店靑楳倚半醺。遙望故人龍臥處。黃山三十六峰雲。一幅雲山畵境開。衡茅指點獨徘徊。侵夜不愁山路險。丹光如月照蒼苔。依微樵徑接漁磯。傍山臨水幾荊扉。遙看一例魚鱗簿。獨有書虹透屋飛。</text>
<title>除夕抵巢。甑塵久矣。閨人對余汍瀾。以詩解之。</title>,<text>寒日堂堂歲又除。枯琴倚膝杵聲疎。匡仙萬壑千峰雪。特散瓊糜擁弊廬。白頭德耀向夫啼。無語梁鴻首自低。弊稿他年行世日。應憐君似退之妻。會稽四十已蹉跎。薪擔雖勞豈復歌。尙有扊扅餘日在。又將謾語謔卿多。</text>
<title>徐蕙史 應禹。歷氷雪踞虎豹。見枉小匡廬萬山中。感而有作。</title>,<text>浩刦騰騰任所之。歲寒歷落數心期。烟雲待爾成初約。湖海推吾與舊知。林獸動關天下象。檐禽栖合聖人時。空山雨雪眞佳境。來欲怱怱去却遲。</text>
<title>夜渡汾河。至房松年 致堯 書莊。</title>,<text>何處君家帶綠江。未分籬落遠聞狵。鷗社故人今有幾。菰鄕名士自無雙。秋水半篙撈蟹火。晨光一紙讀書窓。年年雨雪汾河路。難得今宵碧酒缸。</text>
<title>碧鉢精藍。同蕙史，松年宿。</title>,<text>滄溟漭闊泛岐城。碧雨飛來轉晩晴。漸喜奚囊無一句。欲携法鉢且孤行。閑來只覔山中宿。老去休談紙上兵。禪窓夢罷空諸有。何處潮來萬里聲。</text>
<title>得蕙史書。次韵却寄。</title>,<text>萬里天風一寫心。何須苦辦買山金。春來對月蕉尊大。老去看書草屋深。屢徙疑於鄕里薄。倦游覺得歲華臨。山陰徑返休怊悵。只好來時興不禁。</text>
<title>蔚山江齋。遇金石田 魯明。同向萊州。至南倉。沈竹下 孝松，金松隱 德河 俱在。滯雨聯宿。</title>,<text>蘆凉淅淅竹風斜。旅館沉吟兩鬂華。歷落千秋吾輩少。牢騷一氣老年多。散陣昏鴉藏古柳。成雙瘦蝶抱秋花。匣中三尺空如水。愁絶馮驩晩憶家。</text>
<title>槐齋。再晤金石田，魚琴山 命駿，朴秋湖 珌綵，金石次 致珉，槐塢 致馹，鄭明重 學魯 俱至。</title>,<text>交情四海一篝燈。半世豪游幾慣曾。狂來欲飮秋光淨。老去才知夜氣澄。徐客一生遊遠道。唐賢三昧等高僧。竹溪道似蓬山酒。一石今宵我亦能。</text>
<title>到車城梅谷。辛梅隱 。鷄黍款留。</title>,<text>凉雨瀟瀟過綠天。四圍修竹一方蓮。前人封殖勤如許。古樹婆娑摠百年。生老東南一事無。田家酒熟夜相呼。朝廷不貴呴濡力。盡放游鱗萬頃湖。四際黏天漭欲無。長風萬里不須呼。樓船身到天池活。莫鑿昆明幾丈湖。讕語當年笑懶殘。通眉骨相自淸寒。老年意氣猶橫海。夢駕長風萬帆竿。</text>
<title>梅隱山莊滯雨</title>,<text>名鄕山水似桐廬。本分耕蠶樂有餘。千畆修篁非遠業。傳家先有納楹書。鷦棲遙寄小匡廬。風雨漂搖卄載餘。自笑畸裝惟一擔。靑箱幾本讀殘書。</text>
<title>擬出塞曲</title>,<text>塞外風煙萬里長。氷車鐵馬赴伊凉。樓船不下牂牁水。那得葡萄萬斛香。</text>
<title>瓦窟道中</title>,<text>九曲穿珠渡一溪。梨花夢裡記東西。行過瓦窰三十里。笠簷都壓白雲低。千尋翠壁九回溪。冒雨晨裝日欲西。不怕征衣終日濕。灘聲喜較夜來低。</text>
<title>蓬萊道中。次海所知府太平園韻。</title>,<text>白玉亭臺綠繡園。蓬萊風物信雄繁。仲宣只合吟佳賦。小杜如何有罪言。罇俎一方資遠畧。襜帷七載戴殊恩。海棠花下甘棠詠。南國翁婆臥弄孫。</text>
<title>道中無憀。復次前韻。</title>,<text>蓬雲千里訪名園。水國迎秋雨乍繁。歷落關河何所遇。槎枒肺腑轉難言。逢人只好談常事。知已深于感舊恩。開閤延賢千載少。時流容易笑公孫。</text>
<title>又次海所知府韻</title>,<text>列戍三邊戒在東。隣疆重寄萬夫雄。百年銅楛誰先計。西國金繒獨任功。城郭連雲非昔日。樓船橫海待長風。承平烟月歌簫興。盡在深深廟筭中。幾層樓閣幾層橋。碧海晴光淡不搖。連夜魚風千帆竹。一天蟾影幾枝簫。興衰往轍同今古。得失邊機異暮朝。一卷隔靴新論好。鯨濤不信各天遙。</text>
<title>訪柳冰壺 相羲 萊營喜安堂</title>,<text>天風海水喜無涯。不用馮驩老憶家。雄詞待勤燕然石。仙跡重尋閬苑花。沙礜帆檣通夜坐。山樓皷角放晨衙。弓衣醉墨濃如許。只惜先生兩鬢華。浮生兩鬢雪紛紛。邂逅蓬萊雨共聞。靑海樓船能靖遠。白頭袴褶願從軍。誰知叔夜看鴻眼。却有枚生倚馬文。我亦遠游情未了。搏桑萬里更期君。</text>
<title>萊州暎槐齋。唔嚴石坪。星葵</title>,<text>小刦怱怱雪滿頭。廿秋靖遠夢中樓。滄溟照舊無增减。一碧黏天漭不流。</text>
<title>平山道中</title>,<text>篝燈談笑似書厨。風雨聯床四客俱。一枝禿筆三升酒。別後淸狂憶我無。</text>
<title>沒雲臺</title>,<text>古戍無端起遠哀。陣雲猶沒舊戎臺。百年戰地連秋艸。一片風沙閱刦灰。海市壺觴迎客坐。山樓鼓角散衙回。濛濛一月蓬山雨。未碍閑人選勝來。臺在州南五十里多大鎭。鹿島萬戶鄭雄。壬亂殉節地。</text>
<title>再晤辛梅隱，金石田。</title>,<text>遠游幾得旅懷寬。一日新知似舊懽。膓熱難消干斗氣。髩疎猶戴切雲冠。秋霞澹澹承殘照。暝雨瀟瀟送薄寒。私愛東南天最闊。卄年珍重再來看。</text>
<title>柳洋漫賞集題詞[金得鍊]</title>,<text>余受知於先生十餘年于玆。而奈禀質鹵莾。迄無成就。時自歎恨。今春余自天津還。先生已遊逝。道已矣。緬想疇昔。不覺潸然。嗚呼更欲聞先生淸誨。豈可得乎。迺者。先生哲嗣堯善。裒輯先生詩文。亟付棗梨。仍囑知舊分署。集簽亦及於余。敢題數墨。略叙感懷云爾。甲申陽月。春坡金得鍊。</text>
<title>柳洋漫賞集題詞[成周永]</title>,<text>貫華堂曰。文章有聖境。有神境。有化境。匪有一副大經濟大議論大才情者。聖境不可到。神境不可知。化境不可爲。余讀古懽堂以爲信然。彈指華嚴現。游心世界空。孤舟南海夜。寒月截長虹。弟子蕅峰成周永。</text>
<title>柳洋漫賞集題詞[余漢燁]</title>,<text>銕篴穿雲。往而復返。木犀開花。有心無隱。沈深孤詣。庶幾見眞。天地與立。千載其人。門人余漢燁杞山。拜讀。</text>
<title>統制營</title>,<text>江漢樓前萬里波。太平元帥大刀歌。遙夜群鴻都睡着。碧空無際月華多。書劒無成老更哀。沈吟終日在戎臺。天中積翠頭流出。海上斜陽巨濟來。水偏淸處毒龍浮。讀得唐詩可戰不。神解如公千古少。莫將敦說擬凡流。忠武祠堂萬竹林。英雄事畢海沉沉。世間不乏千名將。有否盟山誓海心。</text>
<title>水點日。謁統使申威堂 櫶 尙書舟次。有韵和呈。</title>,<text>九重推轂鎭三方。詩禮承家廟筭長。共瞻竹馬曾游地。繼坐戈船大閱塲。張華豈少風雲氣。蕭相常依日月光。感激諸生叨異眷。深宵燕寢嗅淸香。</text>
<title>正月望夜。陪統使至西橋。還受降樓。命韻和呈。</title>,<text>尙書對酒意迢遙。簫管重憑海上橋。萬里靑蒼天合水。一規圓滿月通潮。帳中態虎心俱折。域外鱷觬氣暗消。共瞻端正山河影。天上人間第一宵。海岳淸雄洞府寬。將軍一笑萬夫歡。帳裡風雲新鎧甲。城中士女古衣冠。鯨鯢窟宅波全息。橘柚林園雪不寒。更有寸心千古事。新詩持與萬人看。戎韜自濟一時難。廟筭從開萬世安。太息奇才按營壘。重驚精彩動旌竿。秋風畵角山樓逈。月夜飛鴻水國寒。展轉憂心今更劇。明時無補愧儒冠。夜半潮來海市喧。始驚民食與天尊。摠知丁布非兵制。更祝邊儲出聖恩。狂士猥陳三政策。明時敢議五軍門。風塵往轍同千古。隨武那能起九原。</text>
<title>龍湖。訪朴蕉庵 致翰 賦芭蕉。</title>,<text>南澨蒸雲撥不開。凌敲無處起高臺。翛然广老吟窓畔。欲喚維摩畵雪來。蕉庵。一號磵广。先生嗜讀致蕭疎。玉笈琅環枕藉餘。文字性空人不識。欣然獨賞倒抽書。澗道無塵晝日遲。高堂客去罷看棋。文鸞戱展靑靑尾。供寫烟雲自在詩。碧影參差拂茗杯。眠床取次午陰回。道人不作人間夢。肯遣隍中覆鹿來。幻質輕腴易得枯。更將不二印文殊。先生筆底留淸愛。葉葉金剛壞得無。滿院薔薇不留眄。先生寓物有深心。掃除人間荊棘盡。亭亭几榻覆淸陰。千尺樓前送暮潮。烟消月出鑿梁橋。朅來忠武殲倭地。壯士西風飮幾蕉。</text>
<title>江漢樓。和呈統使申威堂尙書。</title>,<text>試溯神山夢。重開漢上襟。孤月行天遠。衆流到海深。逢人問古地。對酒憐初心。忠武祠堂在。天涯已再尋。</text>
<title>龜船</title>,<text>神龜積世化長舟。江漢樓前萬里流。曉起搏桑看日出。天風吹上六鰲頭。</text>
<title>同申香農 正煕 明府。登洗兵館。</title>,<text>罡風吹雨到尊前。北客凴闌思渺然。歌罷辰韓眞點墨。酒醒平楚有孤煙。花間篇什憐初日。漢上追游憶往年。好覔此身歸定處。滄溟旌節似西川。</text>
<title>姜品山 慶文 以詩得閑山守防將。元帥寵之以詩。香農邀集諸詩人作賀。</title>,<text>荊楚奇材豈盡詩。梅花道士自逢時。幾年散跡壺中隱。此日全家鏡裡移。多買浣花箋五色。賸藏諸葛筆千枝。綺雲素月玲瓏界。幻相詞人老尉遲。</text>
<title>同申三琴 樂煕 與海上諸詞人。巡城至湖上齋。</title>,<text>凍雲閣雨弄新晴。倦客重憑海上坡。偶謁藂祠疑斛律。更從卜肆訪君平。少輕世務非眞識。老徙家鄕太不情。渺渺長安一千里。不堪重問北來程。英雄百戰海氛晴。此地峨峨統制城。緩急邊門須應變。由來廟筭狃承平。每因斗粟增民閙。况費千金詗敵情。幸與諸君多暇日。行尋水驛又山程。</text>
<title>香農明府。携余與高南芋 配厚，徐蕙史 應禹，朴小蕉 啓錫。登受降樓。</title>,<text>萬里烟波一葉舟。浮生又此海南頭。客到蓬萊應不老。水奔滄海始停流。弓刀古戍將軍月。簫笛西風烈土秋。自笑書生携一管。十年重醉受降樓。</text>
<title>同香農。訪安義三洞。登搜勝臺。</title>,<text>樓臺謖謖萬松風。路遶丹崖水盡東。雷斧一開洞門後。金猿應舞月明中。旅窓細雨秋燈碧。仙縣千峰夜酒紅。正到人間無賴處。長吟一偈碎寒空。</text>
<title>矗石樓。和朴晩醒 致馥。</title>,<text>紅樹參差碧玉流。晉陽城郭泛長洲。團圓華月秋來夢。嬝娜西風水上樓。海外應傳東國勝。我來重起故鄕愁。虜塵一掃歸來好。殷烈英靈此地遊。渺渺平沙澹澹流。霜楓烟柳共汀洲。殘秋風雨餘雙屐。大嶺東南第一樓。僕本恨人多舊怨。每逢佳處換新愁。蟲沙往刦何須說。且取江山壯我遊。</text>
<title>仙鶴峙。別房松年 致堯。</title>,<text>楓篁十里苦相隨。不是無情與子辭。欲領年來閑意想。海山殘日獨行時。</text>
<title>夜飮龍華寺觀音殿。群賢畢集。</title>,<text>滄波澹澹睡初醒。嶺路迢迢客暫停。風雨天從秋後碧。悲嗔眼到酒中靑。子雲與我應同好。蒙叟如君早忘形。歸夢江湖如可踐。扁舟共溯白雲汀。</text>
<title>龍宮花月夜。同李竹圃 喬榮 知縣。登鼓角樓瞻星。有感和詠。</title>,<text>太白山上五色霞。浮翠樓前萬家花。宇宙獨來還獨去。文章偏少亦偏多。金星奪月寒生角。銀漢無風夜欲波。三十六堤淸似眼。秋來吾亦買漁槎。</text>
<title>奉和統使申威堂尙書制勝堂懷古</title>,<text>滄溟大酒百憂平。天入金壺水拍城。樓船穩破風濤壯。旗纛消搖海岳淸。三方巨鎭今無餉。一策明時乞制兵。霜月滿空鴻鴈睡。不堪重溯撫刀情。</text>
<title>龍湖訪舊</title>,<text>勝地經來五十三。又參知識到天南。淋漓且盡杯中物。忼慨聊爲紙上譚。萬里荒雲開絶塞。一規凉月照寒潭。風塵往蹟憑誰問。淸水神鱗睡正酣。</text>
<title>挽高杏漁 鐵攀。</title>,<text>與潮居士我同好。秋濤閣主君最憐。頭龍湖上一尊酒。壽我千秋君萬年。弗離徙禽只一隻。優曇鉢華現須臾。人間日月支離甚。除是挽君兼挽吾。黃葉孤村門獨閉。靑燈半壁劒常懸。吟魂不與身俱滅。去作詩仙又酒仙。起二句。是處士作。</text>
<title>替龍湖諸友。挽高杏漁。</title>,<text>別路悲歌薤露繁。仙雲如縷海天昏。杏村紅雨詞人夢。花浦靑山處士魂。化鶴重來應有日。與潮一去更無痕。撤絃今古誰饒恨。同姓同僚淚滿巾。杏漁。一號與潮。鐵甕城前雙淚流。聞君遽作道山游。海嶽與人知此恨。死生有命不相謀。書聲黃葉殘燈雨。劒氣靑霞半壁秋。愛咏君詩如昨日。仙雲如縷赴新愁。風流海上八顚仙。君最仙才我最顚。扼腕能譏當世失。嘔心欲過古人賢。徘徊華月龍山酒。贔屭風潮卯島船。舊夢不堪重溯處。一天老淚洒雲烟。</text>
<title>徐蕙史別字說後屬題</title>,<text>蕙史眞君子。何居士大夫。手拈六七萼。心惜一花孤。一莖六七花者蕙。一莖一花者蘭。蘭爲君子。蕙爲士大夫。</text>
<title>千初白 泌。始號无初。以詩解之。</title>,<text>花山英胄本堂堂。豈謂因君始破荒。不是靈芝無種得。后皇渡水璧踰鄕。我是悠悠十駕才。追風千里望飛來。䀋車九折君休歎。終遇孫陽首重回。千年一度一淸渠。剛恨人生壽幾餘。一石涇河泥五斗。崑崙色白是君初。</text>
<title>龍湖懷人詩</title>,<text>西風一櫂剗淸波。此去蓬山路幾何。珍重蕉翁相送語。君家明月我家花。朴蕉庵。曇華世界本空虛。何處敎君着素居。白首將軍持一戟。狂來舞破小蘧廬。金素居。果花籬落菜花風。抱瓮忘機海上翁。第一今來怊悵事。西橋回首澹烟中。徐菜圃相魯。十年多病仍成老。四世無官沒入軍。如此衿懷何處得。九霄不碍翼垂雲。千初白泌。起二句初白原詩。勇往直前徐而博。憲史 堅臥不起高子華。南芉 視死如歸金利見。德老慧眼空天下。金龍門必鍊。字利現。桃麋三到興悠悠。百蕙香風不可求。誰道吾生衰更甚。年年風雨夢瀛洲。朴秋畹。秋畹爲謁阮堂先生。三入濟州。惜▦道山已久。名宗九。字蕙百。</text>
<title>龍湖續懷人詩</title>,<text>再回送別到城中。病裡扶登海上篷。世界如塵人似海。渺然相憶兩詩翁。朴蕉庵。絶貯靈素回淸眞。不屑黃金家以貧。擧世謂狂吾不信。鬼神依汝是何人。金素居。受業師無兒沒。日託夢告之。素居終身祭師。雖在道旅。不廢。秋來常覔慈溪路。老去長吟白石詞。從古吾宗多老宿。泱泱風自太公時。姜秋岩。長江一瀉能千里。置道千回一線通。勘破雙修眞妙訣。纖塵不到水晶宮。千初白冰修澾。依然身到百花洲。奇艶淸香各不侔。至竟東方無此品。蘭風蕙露譜中州。徐蕙史。</text>
<title>和朴小蕉</title>,<text>治謨隆古在窮通。貢法吾朝變大同。正賦由來非什一。均田何獨置西東。羅麗制作眞鴻肇。黃許經猷順土風。弊在承平捄不得。誰知糴事重元豐。</text>
<title>蕙史杏西艸堂留別</title>,<text>西日東霞紫復靑。鈍空驅使筆頭靈。千秋肝膽原相照。五嶽筇鞵此暫停。出海駁雲俄閣雪。滿城華月盡韜星。紅灯碧酒消怊悵。萬里大風宿草亭。</text>
<title>同人携余。復至白雲齋。夜飮。</title>,<text>登臨天海共靑蒼。遙夜無塵月有光。戍鼓殘時來鴈影。島雲深處潑龍香。重游塞上烟霞變。此去湖南道路長。十載與君尋舊夢。天涯一醉是名鄕。海岳優游頌聖恩。烟花千里到轅門。遲日參差脩竹影。滿山磊砢老松根。花間群燕爭留影。水面孤鴻亦印痕。安得中州諸好事。卷中海客共琴尊。</text>
<title>同人送余。復集觀音庵。</title>,<text>盡日禪樓坐翠微。覊愁忽與海雲飛。浮生到老偏多累。鄕里無家不得歸。路入伽倻尋桂苑。夢遊怾怛拜麻衣。半生膓熱知誰補。却向園翁問息機。</text>
<title>江漢樓晩眺</title>,<text>海上名園萬竹風。沈酣竟日綠天中。覊遊未覺光陰轉。安石花飛滿院紅。搏桑萬里洒天風。身在琉璃鏡影中。千樹珊瑚誰網得。滄波落日浸殘紅。</text>
<title>李松泉 暾在 送余至控海臺</title>,<text>北城突兀倚戎臺。夕日凄淸列岫開。天際帆檣何處向。海門風雨不時來。故人怊悵兼騷怨。客路生涯付酒杯。莫遣石尤相挽住。流光偸到鬂邊催。</text>
<title>齋夜聞雨</title>,<text>林風不動瓦溝喧。中夜招凉未掩門。明日園丁消息好。萬竿龍竹摠生孫。</text>
<title>齋中無憀。日夕與諸友。拈韻遣興。</title>,<text>古樹千章竹萬根。今年逭暑得名園。酒醒衣袂工于染。半是苔香半墨痕。記從村塾受蒙求。賸馥殘膏處處收。老胠奚囊無一物。天風吹袂月當頭。滴滴中宵露葉聽。甘榴正赭橘猶靑。園丁勤護金珠實。塾裡兒童盡歲星。鱸香拂拂鯉肪肥。學射波心晩未歸。却是帶弓追不得。蒼鬐紅鬣摠能飛。秋陰已遣羣蟲作。夕照纔分遠翮翻。未涉人間簫瑟境。四時香翠橘花村。濯足搏桑萬里流。高標回日六龍游。可堪臨水登山處。又値蕭蕭宋玉秋。西風嫋嫋水揚波。子野深情喚奈何。認狂定是非狂者。我願先生酌我多。船旗獵獵聚西風。多少樓臺夕炤中。潮去潮來常萬里。絶無佳語到蒿蓬。</text>
<title>踰玉井峴。至長沙。</title>,<text>不求將相不求仙。半世淋漓格外禪。燕去鴻來南北路。秋風秋雨一年年。</text>
<title>姜品山翁墓艸未宿。拉高南芋。過而哭之。</title>,<text>松形鶴骨古仙翁。一世流離句更工。夕日正紅秋艸綠。酒酣獨舞海山中。夕陽秋艸本無情。偏與詩人伴一生。舞罷尊前人拍手。不知熱淚已沾纓。是品翁之句。先生委蛻此途邊。太上觀來等蟻鳶。弟子一生多熱淚。不堪酒到九重泉。塚裡詩篇逢鮑照。人間涕淚負張堪。萬鴉團陣歸何處。殘日蕭蕭下嶺南。過車腹痛話當時。絮酒秋墳夕照移。獨有羊曇偕我至。西門一路淚如絲。</text>
<title>同蕙史。至鐵城桂林齋。訪秋庵宗人。</title>,<text>湖洲風竹大癡山。幾欲携家老此間。不是桃源無路入。常如蓬島引舟還。蒓鱸珍重留前約。沙鳥尋常認舊顔。烟雨一簑湖萬頃。終隨桑苧共閑閑。</text>
<title>道中邂逅朴小蕉。拉余復至桂林齋夜集。</title>,<text>鐵甕城頭酒更移。海山遼闊赴幽期。畵中小築回頭早。鏡裏扁舟落手遲。風雅寥寥千載響。衿懷落落數人知。綠雲紅雨殘春夕。又値天涯判袂時。海山欲別重回頭。此是方壺第幾洲。千家飯熟烟沉郭。五鼓人醒月上樓。君筆有神除俗尙。吾詩無訣與天游。臨岐一囑君須記。不遣歸人只遣愁。</text>
<title>桫欏小會。屬秋巖宗人。</title>,<text>鐵城高士隱墻東。六籍如山意盡通。孤情注杜千家外。衆體尊蘇四代中。十頃烟波湖似月。四鄰竹樹雨如風。這回眞聽空巖舌。萬竅刁寥各不同。</text>
<title>謁忠烈祠。示院中諸君。</title>,<text>歷落嶔崎老此生。試爲院長亦奇情。未知節制猢猻陣。已見周旋鴈鶩行。欹枕天風來瑟瑟。凭闌海水貯盈盈。總藉先賢流澤遠。魚龍草木共承平。問訊名園萬竹安。綠天風雨動微寒。一齋人集新知好。千里書携舊讀殘。碧酒中年原易感。靑灯遙夜幾回闌。諸公俱有凌雲氣。莫學癡翁鋏屢彈。</text>
<title>同朴蕉庵，朴性初 文宙。登北舖樓。</title>,<text>天高海闊北城樓。風緊雲繁八月秋。名州形勝同陘口。老帥風流似石頭。大陸眞看一毬泛。神山不與六鰲流。悠悠空碧渾無際。古異神情不可收。</text>
<title>同朴性初洪允卿 鐘胄。登彌勒山絶頂烽臺。</title>,<text>赤藤扶我上層巒。兩腋天風陣陣寒。雲山隱約強鄰近。天海靑蒼大界寬。無數帆檣乘浩渺。尋常爟火報平安。南來始躡靈山頂。慈氏奇緣締喜歡。彌勒。譯語慈氏。</text>
<title>哀朴小蕉</title>,<text>澗老渢渢一代詩。祖門傳鉢有佳兒。幾回東北城邊路。駐策摩挲李相碑。小蕉書李統相膺緖碑。極遒勁。厭葉眞慚住世遲。曇華現世豈多時。七蕉落日亭亭影。猶似當年命筆詩。㵎广老人。屬余作七蕉庵詩。羣賢昔日集龍華。少友詩情感最多。照舊斜陽秋艸路。黃壚回首歎山河。斜陽不是無情物。秋艸如何最感人。是小蕉佳句。</text>
<title>寄徐蕙史</title>,<text>長路緇塵化素衣。篝燈昨夜夢岩扉。山中藥草纔堪採。洞裏桃花已盡飛。埋劒誰知干斗氣。揮戈不望駐年暉。往時無限風雲志。只愧蘇郞困却歸。</text>
<title>東樓聯賞集題詞[鄭憲時]</title>,<text>淵然其色。鏘然其響。睥睨窮宙。獨來獨往。黃壚顧邈。拊卷屬想。康齋鄭憲時。</text>
<title>北固寺。與同人結夏。</title>,<text>香爐正對石床平。香爐峰名 古殿塵昏斷磬聲。可是沉香燒已盡。無人商證舊來情。余於二十年前。以漂沉香六十餘斤施寺僧。想入於榾柮火中。 五嶽歸來老向平。山房相伴聽書聲。竆途筋骨渾無賴。尙有騰騰萬里情。</text>
<title>北寺。待李酉樵 承建 不至。</title>,<text>少林一榻贈幽期。長夏寥寥佛日遲。虛佇連朝人不至。窓光又到欲曛時。禪房欲借十年期。鐵杵成針未覺遲。一語寄君須記取。老年追惜是芳時。</text>
<title>喜酉樵至</title>,<text>洞靄霏霏晝欲陰。上房樓殿渺難尋。跫音此地猶堪喜。况是塵塵嚮道心。湖海前游似隔陰。絳帷幾處慕參尋。而今佛火蒲團上。尙有程門立雪心。</text>
<title>雨留竹裏舘。同崔雨峰。次杞園宗人 泰喜 韻。</title>,<text>十畆脩篁六枳籬。吾曹猶足老明時。如今再理匡廬屋。學養人啣萬本芝。數架凉棚幾眼籬。黃花緣蔓遞持時。門前十頃葡萄水。知爲名山濯肉芝。</text>
<title>觀漲</title>,<text>秧針刺水豆花新。一雨澎滂解渴塵。生無河伯東洋眼。纔見黃流已快人。</text>
<title>敲推 用長安新月韻。</title>,<text>一回推也一回敲。工就龍鐘老竹梢。非乏世間韓吏部。自吾無分不曾交。未經貢選一推敲。窮到無星枰盡梢。寧知地下脩文闕。不藉人間半面交。</text>
<title>偶作</title>,<text>豈容絨石便相敲。恩在泥塗待未梢。市塲貨不容賖貸。一手將錢一手交。金鐙元須壯士敲。宛駒背上拂鞭梢。恨曾生手仍生脚。未妨登塲喫一交。</text>
<title>戲作禪偈。示敏上人。</title>,<text>四脚碁盤黑子凉。借君只可作禪床。法身聞說包三界。安着何床似許長。悟來熱界本淸凉。機捷顚師一叩床。可是百年消寶日。金軀偏覺度爐長。半偈救人火宅凉。幾生行脚始登床。林風吹擺高梧影。好覺東樓睡味長。中夜翻驚棟宇凉。不知屋漏已牀牀。道人只作禪那觀。不放靑眸一寸長。</text>
<title>偶吟</title>,<text>半山詞筆似西京。愛煞桃花落日明。三十六陂春水夢。敎人叫恠野狐精。走遍三都與兩京。不知那箇話分明。恠來大地都成紫。只坐雙眸冪水精。</text>
<title>驟雨</title>,<text>風急東樓亂佛燈。晩天欲浪碧澄澄。澎滂一霎掀山過。疑有當年噀酒僧。雷雨中宵起點燈。黃花水漲幾時澄。可是千家眠正熟。惺惺喚起瑞巖僧。聞雨西窓幾夜燈。瓦溝流水却淸澄。好似東林聞浴皷。飛泉洗濯趁齋僧。百年烟景似風燈。贏得風懷幾日澄。雨過乍驚棲後鳥。月明還照定中僧。</text>
<title>東林聞蟬</title>,<text>喞喞羣虫記不淸。草根風露閱陰晴。空山四壁喧如雨。不及寒蟬一片聲。上方獨占暑天淸。冉冉東樓睡晩晴。慚愧蛻仙凌絶頂。先來此地報秋聲。綠蟬一叫萬山淸。高樹風凄兩乍晴。迷離五十年中事。幾作人問夢裡聲。西風裊裊樹陰淸。留着羣蟬矂晩時。送得千家秋信到。幾般心事一般聲。</text>
<title>東樓洗桐</title>,<text>見說東樓意已凉。桐陰如水瀉藤床。摩挲往日孫枝少。已見琴材百尺長。天颷陣陣小樓東。十畆淸陰百尺桐。千載倪迂雙掬水。點塵不到綠天中。</text>
<title>北池賞荷</title>,<text>十頃琉璃浸綠天。賞花又到北池邊。南州好夢眞難醒。珠露香風二十年。花花葉葉盡擎天。放箇游魚戱四邊。水而葉心才數尺。神龜一躍待千年。</text>
<title>李萁石三哲嗣。俱來惠存。</title>,<text>一藝藏身不落空。羣經到眼摠能通。今來欲數君家寶。一匣明珠顆顆同。</text>
<title>金丹泉。將向南村。留韻求和。</title>,<text>獵獵西風袂暫分。倚樓迢遰又斜曛。定知客夜駸駸永。已差凉雲遞火雲。浮世光陰剩幾分。老來難遣是黃曛。忽放群虫喧似雨。總收覊鳥翼如雲。山徑糢糊不易分。餘霞無賴向沉曛。今年苦少人間雨。石室來棲是嬾雲。室家飄蕩路途分。吟望天涯日易曛。千里寄來書數字。眞如一朶海山雲。宿計茫茫掃百分。殘書短檠共晨曛。枯腸奇字無多在。載酒常慙過子雲。短景常憐合易分。金烏回映萬山曛。孟韓千載重重意。願汝爲龍我欲雲。</text>
<title>聞朱溪使君金石陵 善根 遷黃州牧</title>,<text>麟符幾處聖憂分。兩載匡廬峽日曛。倐忽西南膏澤遍。使君行似泰山雲。</text>
<title>霞庄結夏集題詞[白樂訓]</title>,<text>京東積玉地。副本是名山。有跡如春水。桃花滿世間。晩香白樂訓。拜讀。</text>
<title>霞庄結夏集題詞[金永燮]</title>,<text>霞莊亦人世。略約桃花樹。一自經秋翁。衆峰都欲語。聞韶後學金永燮。</text>
<title>初到靑霞山莊。同成次蘭 蕙永，邊韋堂 煒，養石 烶。用藕船集韻。</title>,<text>日夕追凉老樹根。浮生有分到名園。商量四十年中事。只賸雲山落墨痕。早知名業兩難求。太息桑楡不可收。細數一生遊浪事。靈山纔解小低頭。</text>
<title>普圓寺示和公</title>,<text>左海周流倦馬蹄。京東山水盡鴻泥。老年脚力猶頑健。得補游緣石帽西。寺後。有石帽峯。上方邂逅老丹霞。分榻談經日已斜。領得當年無隱旨。滿園香動晩蘭花。衆石峨峨盡點頭。闡提一案好相酬。百年無字無人掃。此意重將問趙州。上方閑灑萬松風。四際雲山指顧中。誰與文山翻一語。神仙轉念卽英雄。</text>
<title>遣興</title>,<text>百折溪頭一逕微。偶逢佳處欲忘歸。騰騰歲月都虛擲。晩惜芸窓一寸暉。落落風雲漫壯懷。鹿門歸約負荊釵。無緣封殖成嘉樹。蠧實含酸又渡淮。</text>
<title>山居卽事</title>,<text>物外眞尋汗漫遊。茂林脩竹帶淸流。幽人未熟黃粱夢。睡起山窓麥已秋。</text>
<title>論詩</title>,<text>扶輪大手揚風雅。此道千秋有典章。若得三湘哀怨筆。等閑草木盡生香。細辨哀傷與樂淫。關雎之亂有遺音。如從燼後尋王迹。要以民情感主心。漢魏六朝各自看。風雲萬象総相干。難學內家新樣式。不須王老古衣冠。無恠今詩異古詩。詩中六義少人知。尋常謔月嘲風語。一句何堪效太師。御風萬里獨逍遙。天上人間竟寂寥。偶到洞庭張樂地。魚龍萬族舞匀韶。</text>
<title>雜興</title>,<text>萍蓬隨處可安身。潭北湘南境轉新。不愁一世長爲客。只喜追歡盡主人。坦腹藤床七尺餘。狂來天地一蘧廬。自知癡癖無瘳日。五十年來只借書。歸計江湖望未奢。草堂十笏尙堪誇。分無博士千壺酒。難少先生七碗茶。消受人間分外凉。藤檐深坐畏朱陽。先生果膓無餘事。課罷悠然入睡鄕。匡廬浮翠接安陰。倦翮迎風憶故林。書劒無成雙鬢短。不堪重溯昔年心。初從漆吏感無涯。老向金仙習遠離。半生苦心成一笑。亦夷亦惠聖人時。果見先生畏後生。興來談笑到深更。圮橋先在非相試。苦切黃公此夜情。浮生五十豈爲家。身世飄零似斷霞。博得今身留慧業。再來料理滿天花。少日萍蹤多絶塞。老年絮果在人門。一生覊旅寧堪恨。秪是蹉跎負四恩。我家門徑亦淸華。不種閑花種菜花。呂公富貴多滋味。不及當年一饐瓜。憶昔蓬風萬里吹。扶筇遍讀四山碑。樓船橫海吾衰矣。面壁嵩阿住少時。莫慕交遊莫慕名。自家至寶璧連城。不思議法堪思議。儘有蓮花火裡生。蟲鳥尋常各有音。蒲牢獨喜老鯨吟。掃空文字何爲者。七載寥寥住少林。黃昏頹臥仰三椽。慣受驅蚊一屋烟。却是塵中無熱惱。東風吹夢到湖船。詩來有約不須催。樓閣重重一指開。綠酒紅闌明月夕。詩神應與故人來。</text>
<title>永平道中</title>,<text>好山多在國門東。天馬雄盤數郡中。宇宙無人爭我所。一丸巢納四方空。鄙寓。在天馬山北。</text>
<title>次康雲樵韻</title>,<text>昨塵渾似隔重陰。新覔佳方打坐深。歲月多來成大藥。海山深去有靈琴。泥鴻不省曾留跡。櫪驥空餘未遣心。晩託沉冥差得計。一樽迅掃百憂侵。</text>
<title>除夕</title>,<text>蛇尾眞嫌赴壑遲。堂堂寒日逼除時。支離歲月尋雙屐。寂寞雲山借一枝。幾路寒蹤羅漢血。數篇幽憤聖賢詩。長安萬戶千門裏。儉歲風光掃酒旗。</text>
<title>南村晨夕集題詞[李重夏]</title>,<text>晨幽薊夕扶桑。惟有南村夢想。至今酒熟花開。人過黃公壚上。</text>
<title>丙子十二月十九日。洪頤山記注 承憲 書屋。同趙石觀 宅煕，李寗齋 建昌，李二堂 重夏，洪漪嵐 祐獻，趙景山 秉翊，呂荷亭 圭亨，鄭春江 升朝，徐怡堂 光祐，葆堂 光祚，朴小舲 駿彬。作東坡生辰會。余與張一石 義錫。夜深後追到。</title>,<text>千載論懷孰淺深。髯翁蕭洒共風襟。空諸世界閒來往。有此文章絶古今。滄海氣連雲一縷。山庭影倒竹千尋。今行偶似臨皋步。二客相携月下吟。</text>
<title>鄭東谷 寅昇 書屋。同鄭懋亭 萬朝，李畊齋 建昇，鄭恒齋 基恒，吳經齋 翰應，李又春 泰元 拈韻。</title>,<text>月下歌吟是俊遊。梅邊邂逅盡名流。三叉邀友新開徑。百尺量人舊臥樓。座有后山詩弟子。經齋。爲李峿堂高足。 世知明復讀春秋。經齋言。峿老。有鴻漸之機。 吾生歷落無堪記。只有當年幾勝儔。</text>
<title>鄭東谷書室小集懷懋亭 時茂亭。在東海之盈德縣子舍。</title>,<text>搏桑東去漭雲烟。小別依依似隔年。半世相携如眷屬。多生難舍是情緣。歌殘桂樹山空夜。酒到梅花月滿天。擬借蓬萊風一席。橫吹鐵笛到君邊。</text>
<title>同李韋士 根洙 李二堂，朴小舲，呂荷亭，徐怡堂，葆堂鄭懋亭，徐養泉 周輔，吳經齋，白小香 之珩，李蘭埦 琦，李心荃 玹軾。夜集海棠樓。作九九銷寒帖。分讀書已過五千卷。此墨足支三十年。得卷字。</title>,<text>浮生安所寄。世界一華空中現。流年誰能駐。日月雙丸盤上轉。北風怒號陰雲合。歲色慘憺揚飛霰。滾滾大雪漫空下。艸枯木脫容華變。客子衣衫薄於絺。出門氷霜集鬚鬈。南村晨夕素心多。招我梅樹之下。看花呵凍硯。十有二賢濟濟如振鷺。一時飛下蓬萊宴。宛然東林禪客社中來。復如西園勝事圖中見。揚風扢雅無千古。座上頃刻春風遍。海棠主人溫如玉。紅鐙綠酒慰相戀。眞率具咄嗟。辦亦足佐談讌。何似朱門熾獸炭。烹羊包鱉羅珍暮。解重裘拭流汗。歎息寒暄易候。豈知外間時令不曾差一線。况念波咤白屋下日午無烟火。凍棃愁對妻兒面。野外顚連更可憐。溝中推納忘手援。西方之寒寒更苦。若有人兮墮荒甸。馬訾江凍光於玉。闌干千尺連于闐。荷衣蕙佩易凄冷。天涯翹首懷羣彥。歲晏怪無一字來。萬字何能道繾綣。但願仁天多雨露。早放瑞羽集畿縣。時李寗齋。謫關西之碧潼郡。 羣賢俱懷濟時才。薰琴贊治陽和扇。老夫過計發寒疾。狂言驚世如瞀眩。北氛易惡南風競。此時九重天上大開延英殿。眼前耽樂忽遠圖。古人炯戒悲堂燕。鄒生吹律陰厓暖。魯陽揮戈日馭旋。此事如何讓人先。諸公毋患不富貴。亟辦材器須掄選。送我歸去靈鷲之旈飛龍背。手種瑞艸丹芝美可薦。不爲飢火煎。世外長遊衍。昌時名業貴自異。且待三十年後看此卷。</text>
<title>五月初二日。余六十一初度也。李二堂，呂荷亭，李寗齋，畊齋，徐養泉，徐怡堂，葆堂，鄭懋亭，葵園 丙朝，黃養雲 玹，金游齋 魯莞，吳經齋，成次蘭 蕙永。邀集花樹亭。分勸君更進一杯酒與爾同消萬古愁。爲余作壽琴帖。得古字。</title>,<text>河山一牧竪。不自解愚魯。少日願多能。志氣隘寰宇。最慕馬文淵。南海樹銅柱。亦愛楚熊繹。開山以藍縷。晩景忽已至。往事都陳腐。幾彈馮驩鋏。或寓梁鴻廡。樗櫟成老大。萍蓬屢散聚。只有一事實。得失匠心苦。師友爲性命。筆墨代歌舞。曠刦一眴眼。大界一丸土。但求自快樂。不知人譏怒。世多以醜棄。獨以醜見取。漢上數君子。錦心兼繡肚。揚扢千秋事。風雲互呑吐。引之寘同坐。若與共儔伍。憐渠飄蕩久。芒芒走榛莽。沃以琥珀尊。授以松枝麈。再涉遼薊路。又皷滄溟艣。陰陽屢明晦。歲庚月次午。覽揆負明訓。往辰不堪撫。塵甑無由滌。重念山家窶。選日終南社。濟濟集韓杜。五雲列錦餞。八珍間淸酟。言爲仁者贈。此榮逾珪組。縱不受覊絛。亦不偭規矩。羣公有定評。奉作一門戶。老翁何所求。斯帖足千古。</text>
<title>寄呈李寗齋大令</title>,<text>萬里滄溟水。歸來白髮新。壽琴非不好。仍少賞音人。</text>
<title>二雅堂夜集。同朴承旨 周陽，李承旨 敎榮，李承旨 敎夏，李承旨寗齋，李修撰二堂，呂修撰荷亭，徐主事葆堂。爲二堂兒郞生日。設湯餠小會。</title>,<text>納楹自有古家文。老子無憂掃百分。定愛聦明升曉日。已看翰藻吐春雲。平生最快酬初志。耆舊多慚效咫聞。淮海他年拽百尺。太邱子弟待陳羣。六洲多事未同文。山野慙無效一分。已辦衰姿同草木。尙餘壯志感風雲。攘夷未必春秋氣。翫寇都令世界聞。邂逅諸公扶大雅。尋常七字總觀羣。</text>
<title>六橋聯唫集題詞[李琦敬]</title>,<text>千鐘綠酒銷寒夜。弌穗紅燈聽雨䆋。憶㝵先生吟弄地。幾家烟月似楊州。蘭坨生李琦敬題。</text>
<title>海棠樓主人。爲邊韋堂 煒 勸課。夜邀金漱石 善均，金鶴樵 明漢，白小香 春培，金松年 在玉，李聞庵 鳴善，池雪篷 運永。命韻飮酒。時余與成次蘭 蕙永。俱假門館。其日冬至也。</title>,<text>愛聽君家雛鳳聲。雷開萬戶穉陽生。妙友長如南至日。老夫深愧北遊名。揚扢千秋須正眼。往來一夕有奇情。切磋自是風人意。萬里鵬霄戒遠行。</text>
<title>松年書屋夜集。同小香，次蘭，漱石，鶴樵，聞庵，雪篷，韋堂，高也愚 永喆，李蘭坨 琦 命韻。</title>,<text>呂梁東望渺烟波。妙境從來鑿險過。流年易負靑雲志。中夜聊爲白石歌。任墮禪機眠兀兀。未瘳狂疾酌多多。詞翁例有憂時語。那見長茭竟塞河。冉冉天風井欲波。寒禽伴我幾宵過。佩捐未解騷人恨。壺缺難禁壯士歌。敢道寰區知己少。還從鄰局得詩多。諸公俱有風雲氣。聽唱尊前曳落河。</text>
<title>金小棠 奭準 從事將赴燕。同崔松崖 亨基，朴蘿山 性浩，金石隱 瑨，鄭澹園 日愚，李玉海 容奎，高惠舫 永周，金松年，白小香，劉雲農 英杓。曾小棠紅藥館送餞。分韻得幸字。</title>,<text>人生一寰宇。洞視同閭井。小見多拘虛。步武不離境。老棠天下士。汲古有修綆。英年志北學。域外恣馳騁。黃金曠吊燕。白雪孤和郢。五回上貢槎。縞紵交相請。海宇屬多故。而我邊無警。不聞中朝事。瘡痍遍諸省。文毛內襄治。曾李外變靖。武而軼衛霍。文亦媲魏丙。辛苦幾年間。乾坤得復整。冠盖課歲往。庶宜知動靜。大邦事多秘。毫難得響影。先生故多士。肝膽資相儆。三百况多多。一覘得要領。曩余再北游。始與高駕倂。旅夜聆緖論。屢盡孤燈耿。同出阮翁門。推君獨脫穎。烟雲幾變滅。廿霜如俄頃。西河感索居。一擔寄湖嶺。素志百無成。已及桑楡景。聞君又理裝。不畏關河冷。連年萬里行。餘勇尙堪逞。重寄包鞮象。未敢懷箕穎。葵邱可執耳。南粤足係頸。境與年俱進。文章益彪炳。大家共歎賞。此事非徼倖。送餞六橋頭。名儒皆管邴。猥玷衆賢後。嘉木不廢癭。素交誓車笠。久別歎萍梗。參商三十載。共此寒宵永。鐘動未遽歸。晨月踏藻荇。勉哉此行好。報主是素秉。倚馬艸枚皋。捫虱談王猛。車斗有幾輩。慕君是骨鯁。快試華國手。歸來譚槩挭。藉君起壯懷。解我憂思怲。暮年甘伏櫪。得此豈非幸。</text>
<title>同白小香，金松年。再會紅藥館。送別。</title>,<text>舊雨飄零僅有君。西風薄襼不堪分。皇華原隰尋前路。落木關河感屢聞。酒盡胸中餘壘塊。神來筆下有烟雲。阮翁門下三千工。不負才名獨出羣。往時阡陌尙懷君。星野迢迢隔幾分。聚散不堪千里思。文章終使九州聞。淸晨隴首隨流水。落日中條望白雲。歸日應延華國譽。中朝鵷鷺総能羣。</text>
<title>金鶴樵寓館。同金丹菊 昇圭，金漁堂 貞圭，金樵梧 炳宛，進士金淸雲 炳吉，朴竹尊 永善，司果盧松庵 愚敬，成次蘭，池雪篷，松村 錫永。夜飮命韻。</title>,<text>信有詩情可以群。淸吟隣曲日相聞。燈前只好周旋我。硏右何緣得御君。盛際才猷須董賈。一家翰藻有機雲。妙齡先會風騷義。餘事人間掃百分。</text>
<title>白小香，金松年。以詩見贈。次韻。</title>,<text>一樣爐鎚百鍊身。竟看雙躍到延津。香山禪悟仁山理。俱是人間絶頂人。</text>
<title>贈小香</title>,<text>東閣勞賢欲忘身。那將布被笑平津。春風桃李尋常遍。有此悠悠陌路人。</text>
<title>喜次蘭戾京同韋堂拈韻</title>,<text>素月隨君至。終宵向我明。回憶關河別。重憐雨雪行。窮難譚雅致。老更畏虛聲。爲有玄亭酒。酣歡歲再更。</text>
<title>李蘭坨招飮。同趙竹南 泳，成次蘭，池雪篷，高也愚，金春坡 得鍊 命韻。</title>,<text>一穗靑燈幾本書。須君共作歲之餘。梅身蘊藉將花候。松氣崢嶸欲雪初。漆室懷憂原是妄。靑山歸計復全疎。老年浪跡多城市。權借繩床認我廬。</text>
<title>送雪篷讀書山房。同金鶴樵，金漁堂盧松庵，成次蘭，池松村，鄭鶴山 景愚，文竹史 鉉奎 作。</title>,<text>梅前邂逅幾同心。磊落覊懷歲載陰。萬法因緣朋舊大。六經氣味老年深。鷄豚未結山中社。鷗鷺先題漢上襟。饒有明朝怊悵事。送君獨去向東林。</text>
<title>同人。再會海棠樓。</title>,<text>眞見英華畏後生。風騷雅會喜頻成。參來妙境犀香暗。撥轉靈機鳥毳輕。雲盡星河依一碧。夜深風月倂雙淸。老夫於此猶饒舌。此事端倪在性情。</text>
<title>裵此山 琠 庚梅室屬題</title>,<text>鐵樹光陰積已多。幾生修到此淸華。臞仙韻事三千典。新補詞人共命花。</text>
<title>同人。三會海棠樓。</title>,<text>三年樵擔寄都門。山水遐情得細論。素月一天流桂影。長風萬里捲蓬根。壺觴賸結多生累。翰藻爭留異日痕。知與美人無分在。老年猶自愛黃昏。</text>
<title>是年上元夜。社中九君子。夜讌海棠樓。分韻賦詩。余於翌晩。自嶺外始到。依韻追作。以志盛事云。</title>,<text>松年故磊砢。翛然發高唱。譬如禪悅人。妙悟得無上。金松年在玉。蘭坡氣如蘭。靈根白深厚。海國多芳艸。此品恐希有。朴蓉初承赫。一字蘭坡。我得南坡詩。拭眸再三讀。値此奎運衰。天意扶百六。成次蘭蕙永。一字南坡。自詭爲之小。雞林有詞宗。誰知一管力。伯禹驅蛇龍。白小香春培。得養無不長。需久始成材。卽此堅持心。定見補天回。邊養石烶。山客來城市。唯載一枝筆。胸有碧潭月。眼如搏桑日。裵此山琠。聞庵早聞道。安雅君子辭。我諒天下人。無人不愛之。李聞庵鳴善。弦韋救偏處。百鍊不辭勞。衆體須積健。已憐品格高。邊韋堂煒。谷老氣嶙峋。白傅詞要妙。二公有替身。重與好風標。李又靑容白。一字香谷。</text>
<title>三人臺。同李小松 琠，李蘭坨，李又靑 容白，玄雲艸 櫽，劉雲農，高蕙友 永善 共賦。</title>,<text>北城留約晩相過。暑雨初收月欲波。且取雲山供小坐。欲回天地入高歌。微風碧樹蟬聲遠。落日淸池燕影多。躡破三賢臺畔草。後來勝跡復如何。</text>
<title>敬賀金松年太碩人六十一壽</title>,<text>寸草春暉欲報難。萬年恭祝大平安。荻筆早承閨閤訓。棣華同效室家歡。罇迴北斗盈春酒。詩補南陔備潔餐。福應由來徵孝友。更看慈竹滿停鸞。</text>
<title>正月旣望後一日。余自嶺外還邊韋堂書室。招同白小香，金松年，李聞庵，裵此山，成次蘭，朴蓉初，李又靑拈韻。</title>,<text>遠道初開酒。新年始得詩。不知行脚事。尙有幾藤枝。渺渺雲鴻集。濛濛野馬吹。堯夫衰倦後。只是討便宜。</text>
<title>秋日。天葩齋主人。邀諸同人小集。</title>,<text>斜日征鴻正落霞。滄波歸夢有漁槎。癡蝶不知時節晩。滿山風露訪秋花。</text>
<title>金忍齋 景遂 書室。逢高也愚夜話。</title>,<text>盆花垂露井梧寒。晩景蕭條病後看。一夜逢人無限好。餘生見月幾回團。三來已閱桑田碧。九轉遲成勾漏丹。五嶽畸裝猶未歇。不應索米到長安。</text>
<title>高也愚蒙恩選。將入天津。率成長句以贈。</title>,<text>今雲舊雨懶相尋。獨到墻東語欲深。庭宇無塵宜偃蹇。隣畺多故試沉吟。蘆𩗬淅淅爭吹水。楡景蕭蕭已嚮陰。萬里超溟非易事。送君此際若爲心。一陣凉飈萬里情。蕭蕭瑟瑟是秋聲。長舟送我詩人去。天上樓臺看月明。</text>
<title>贈朴蓉初</title>,<text>六橋南北月如霜。幾種秋花晩有香。莫恠臨風頻下拜。瓣香我在李溫陽。</text>
<title>朴蓉初詩屋。同成次蘭，金秋棠 昌舜，李又靑，邊韋堂夜話。</title>,<text>秋陰如水雨如絲。籬下寒花尙艶姿。冷鴈寥寥遐擧後。寒螿切切苦吟時。身家賭帳千金注。歲月樵柯一局棋。萬事出門饒一笑。何人知道意遲遲。</text>
<title>會金肯農 漢宗 詩屋。同文衡堂 有用，李取堂 源兢，上舍李邵山 寀，權汕居 文變 夜話。</title>,<text>半生行路不知難。到老茫茫集百端。賸得樽前新歲月。尙容車上弊衣冠。春風少醉梁鴻熱。雨雪高歌范叔寒。留得千秋靑眼在。懷人卷裏笑相看。</text>
<title>黃春波 允明 詩屋。逢文衡堂，金秋棠，李取堂，李小華 時英，朱小滄 雨南 夜話。</title>,<text>且喜浮生墨有緣。芳樽又到綠梅邊。縱游未脫塵三界。大隱常依尺五天。樂地林園留晩計。瀉懷絲竹理中年。老翁帶去楓花帖。寄語東風萬樹前。</text>
<title>同李取堂，池雪篷，高也愚，朱小滄，金秋棠，李小華，權槐士 穩，權汕居，李邵山。會于綠水莊。</title>,<text>數樹梅花一甕春。寒宵吟興轉淸新。我憐摩詰圖中境。君是文通賦裡人。偶以不材多歲月。何堪往蹟足風塵。湖山珍重東歸約。尙有先生一角巾。</text>
<title>送佐藤大佐歸國</title>,<text>搏桑壯士氣桓桓。萬里揚威作士官。兩國牲書敦夙好。羣賢紵縞結新歡。開胷不信英雄少。縱眼纔知世界寬。屈指計君橫海事。東南烟水正漫漫。</text>
<title>訪李又靑于葉廣僑舍</title>,<text>光嶽參天洞府深。考槃於此獨沈吟。淮海全消當日氣。風雲尙蓄壯年心。自應善俗居河右。便欲休機老漢陰。萬里畸裝隨處泊。相憐俱少買山金。</text>
<title>僧伽寺。春日飮水。</title>,<text>丹泉瀉出白雲間。四十年中再往還。名業無成筋力盡。一瓢靈液丐仙山。</text>
<title>題詞[張家驤]</title>,<text>東海有畸士。蹤跡如冥鴻。利器不得試。曠達能固竆。繭足走萬里。遇嗇才則豐。晩乃耽風雅。有詩足自雄。跋履來上國。佳句滿郵筒。邂逅徐穉榻。僕於同直徐頌閣庶子席上。相峿。 合座呼詩翁。鬚眉露奇氣。炯炯照雙瞳。疑是璞中玉。知爲爨下桐。高才多冷落。古誼彌謙冲。一編袖中出。竊欲師黃公。謂同直黃孝侯少司寇。 兼採芻堯語。問道及瞽矇。自顧非壯夫。薄技習雕蟲。快覩大手筆。炫目光熊熊。壇坫久不振。得此倡宗風。豈僅李杜名。騰踔東海東。豪情慷慨發悲歌。知是生平閱歷多。曾著奇書消歲月。偶携行篋度關河。九霄霜冷驚鸞鶴。千里風高嘯駱駝。最羨錦囊吟料足。遼東勝蹟盡搜羅。使節追隨賦北游。喜看春色到燕州。人如种放甘終隱。詩是方干最上流。顧我胸懷蠡測海。愛君手筆鳳成樓。靑騘一唱迢迢去。贏得才名日下留。鄞縣張家驤慕槎拜讀</text>
<title>北遊艸題詞[徐丙壽]</title>,<text>俊眸初識山河大。傲骨能堪雨雪寒。太息先生今宿草。空留詩句在人間。葆堂徐丙壽</text>
<title>出都</title>,<text>驪駒萬里動離歌。上路依然感慨多。閒裡盡消佳歲月。老來欲訪大山河。擬將碧酒藏千兕。更要緗編載十駝。持與先生爲賀喜。免夫落葉殢新羅。結句。用仇漆語。</text>
<title>鄭雲齋奉事 基雨，李寗齋修撰 建昌。送余。同至磚石峴下。以小册子納之袖中而別。路次啓視。是社中四君子詩鈔。欲求中朝鴻碩評品者也。喜成長句。並洪鐘山奉事岐周，李二堂進士重夏。爲韓四客誌選。</title>,<text>燕路三千雨雪雰。都門祖帳騎如雲。山前一步誰多送。四海論襟有四君。</text>
<title>午飯葱莠。奉和上行人。</title>,<text>郵程有此好林居。窈窕巖巒欲雪初。千尋壁惹行人恨。道光初。某官英和奉勅東來。還過葱莠。有句云。終日着山如面壁。何時開凍聽流泉。恨東士之畏愼。不敢致欵也。 一眼泉留太史書。金陵朱太史之蕃。書玉溜泉三字。刻厓面。 黯魚鱗雲影薄。杈枒鹿角樹陰疎。溪山絶似匡廬曲。鷦栖所寓 我比巴猿意更餘。與中國蔥秀。絶似。猩猩過此則啼。</text>
<title>洞仙嶺</title>,<text>嶽瀆應知使盖來。西風斜拂峒雲開。荒城尙憶金師過。異代偏懷李帥才。高麗李將軍。禦契丹于此。 虎豹猙獰充扼路。楓松匼匝供登臺。此中正好留靑眼。莫遣斜陽去馬催。高麗高宗十八年。蒙古將撒禮搭。率衆來侵。王遣兵禦之。此洞仙驛。會日暮。軍皆解鞍而息。蒙兵突至。麗將李子晟等殊死拒之。卽此地也。丙丁之役。金自點據嶺西之正方山城。不敢發一矢。</text>
<title>奉和上行人鄭蓉山尙書。詠鄭嘉山 蓍 殉難之作。</title>,<text>昔年狂寇闖西關。辛苦王師奏凱還。生値承平爲太守。僅將一死謝嘉山。</text>
<title>奉和上行人統軍亭作</title>,<text>金石山南碧玉流。龍灣館外盡汀洲。皇華原隰平如砥。二百年無出塞愁。城上危樓十二欄。中州烟雨渺冥間。明朝騎馬過江去。身在江南望裏山。</text>
<title>病中強策。與兪杏農 致旭。登統軍亭。復用前韻。</title>,<text>一水沄沄兩界流。綠楊城郭白沙洲。隔歲歸來春更好。尊前休作送人愁。縹緲江頭綠畵欄。廻望人在白雲間。遙知提督東來日。喜見浮空萬疊山。東國野史。有李提督到鴨綠江岸。望朝鮮山川。哲東征將士之許。</text>
<title>使行渡江後三日。病少間。追到柵門。奉和上行人溫井坪露宿作。</title>,<text>皇唐遺蹟渺難尋。西北山多接太陰。野水空傳三派大。城池無復九連深。一天風露成新夢。萬里關河愜舊心。原隰咨諏勞更重。此身豈止此雙金。</text>
<title>東人未習騾車。况兼病中。車內不穩。苦况萬狀。</title>,<text>艶聞熟路轉輕車。流水遊龍比不如。誰知百折千磨苦。盡在中州發軔初。着處撞舂撥復挑。世間現此相堅牢。靑寗冰雪東西阪。不但薪勞我亦勞。竟日雙輪似跳丸。三騾並力度巑岏。此身漸與車同體。東倒西顚也不難。</text>
<title>遼野次韵</title>,<text>遼陽城外野漫漫。今古蕭條入望寒。點點千山藏樹底。遼西三十里。有千山之勝。 亭亭一柱拂雲端。華表柱鶴語處。 何年獨鶴悲丁令。此地三龍說幼安。白首遠遊緣底意。北來世界喜差寬。</text>
<title>太子河次韻</title>,<text>易水長城豈易過。怳親燕趙共悲歌。幾人能辦千秋事。六國亡時太子多。附鄭蓉山尙書詩千年秋草昭王墓。一陣寒風太子河。莫把興亡論得失。黃金同買好人多。</text>
<title>關聖帝君廟。次行臺李直閣 鎬翼 韻。</title>,<text>桃園兄弟好。千載係人思。義烈通三界。英靈顯幾時。衆人同腐草。歷代似殘棋。寄語滔滔者。乾坤廢墜遲。</text>
<title>雪柳舘。次行臺韻。</title>,<text>江頭小舘對遼陽。門外寒流接茂昌。廢四郡名 我昔東來今北去。不知此意爲誰忙。</text>
<title>統軍亭。次行臺韻。</title>,<text>邊城對酒意如何。曠野長天北地多。試放明朝遼薊眼。不堪回首小山河。</text>
<title>柵門。次行臺韻。</title>,<text>寥落年光暮。眞憐在遠行。初驚荒野色。那慣異鄕聲。啞啞雙螺動。蕭蕭衆馬鳴。晨裝休攬鏡。冠帶愧書生。是役也。布衣例冐冠帶。</text>
<title>塔山望海</title>,<text>水道朝天路渺茫。可憐九死一還鄕。當年指點停舟處。一塔亭亭幾夕陽。塔山西望水瀟瀟。憶昔韓楂此住橈。萬里滄波來似去。無人解聽海東謠。水路朝天時。有船離曲。楸灘吳相所製也。有碇擧兮船離。此時去兮何時來。萬頃滄波去也似回之句。盛宴必演此戱。</text>
<title>願堂寺後寢園</title>,<text>氣色森沉體勢雄。天聦皇帝有幽宮。子孫竟大姬家業。鄕里難忘漢祖風。漫漫野影千山外。淼淼天光一氣中。盖世男兒胸次好。豈資子午下鍼功。</text>
<title>路出遼野。一望平陸。車行殊快。</title>,<text>車如逝水馬如龍。萬里來游不負儂。却憶當年行脚事。三周東海一枝筇。老氣騰騰隘八荒。短衣怒馬出漁陽。隋唐漂泊千年事。誰識兒孫到故鄕。余先隋人也。徙高麗後。尙仕干唐。</text>
<title>貞女孟姜祠 祠後有望夫石。或云一在海中。</title>,<text>寗知名節好。家室契應深。兩兒如許大。一別到而今。長城無救敗。片石有同欽。願世爲君者。勿傷匹婦心。貞女祠前碧玉流。芳流遼水共千秋。寒閨亦有如君者。萬里征車愧遠游。</text>
<title>萬里長城</title>,<text>何至區區限域中。秦皇還是小英雄。君看幾代中原主。盡起窮荒絶塞東。</text>
<title>山海關</title>,<text>老作中州萬里行。燕雲迢遞見秦城。岡巒遠送巫閭勢。風雨驅回碣石聲。徐王遺畧關河壯。魏祖雄觀日月明。愧我來搖三寸管。橫天獸角鬪崢嶸。</text>
<title>永平府 古右北平</title>,<text>北來又是一雄城。戰地遺塵右北平。長雲萬里盤鵰下。瘦月三更牧馬鳴。千年飮羽將軍石。一路盧龍節度兵。貶服出關無限意。不知今有魏先生。伯子遇鄭翼憲公於此有問答記</text>
<title>謁淸節祠。余曰。二聖諫伐。是爲武王惜之。非爲紂扶臣綱也。聞者愕然。爲演此賦長句。</title>,<text>託興西山可採薇。史公認實太依俙。超然遠引虞農世。豈爲商周絜是非。西山採徵。是比興之辭。豈眞食此不繼而饑死也。不然。周雅採微。亦是夷齊之倫歟。○神農沒而歎無所歸。則陽之伐夏。亦非二子所取。溝澮其身表綴名。孔曾慕此恐非情。天家興廢尋常事。只望君心似我淸。武王</text>
<title>杏山堡。奉和上行人作。</title>,<text>大凌河北更凄凉。一片風沙古戰塲。竟使天心移帝祚。想來時事使人傷。袁熊已自長城壞。洪祖俱如劣乘僵。指點當年龍臥處。至今猶有陣雲荒。寧陵與昭顯。至杏山。親睹戰狀。</text>
<title>榛子店。奉和上行人。</title>,<text>戰地驚灰閱刦寒。竟無人贖季文蘭。傷心獨有靑城筆。留得千秋古艶看。金靑城相國錫胄。奉使過此店。錄詩東來。距題詩時五六年。</text>
<title>車塵</title>,<text>竟日濛濛不見人。六根全受北來塵。誰知繡轂爭奔地。獨轉空王大法輪。</text>
<title>奉和上行人示客</title>,<text>未擬彈長鋏。深慚載後車。老非知路馬。寒似繞枝鴉。婺婦猶憂國。壯夫豈顧家。誦君原隰詠。來去有光華。</text>
<title>皇城 由朝陽門進城。</title>,<text>初意凌兢萬里程。而今快活到皇城。縱橫佛地黃金道。窈窕仙寰白玉京。休擬三都諸賦序。儘勞六代大經營。千門萬戶玲瓏界。只恐歸時記不淸。</text>
<title>玉河舘除夜。吟病無憀。燈下書懷。</title>,<text>形如枯木氣如絲。萬里離鄕値歲時。七尺累人滋感愧。關情不獨在妻兒。</text>
<title>永平府。感魏伯子問答事。</title>,<text>臣辱由來爲主憂。甲申風雨黯千秋。誰知一把英雄淚。寄與行人海外流。語到永歷。泣涕如雨。伯子文章信鉅工。况兼三魏共玲瓏。朅來畫地論心處。今古同霑眼淚紅。</text>
<title>淸節祠</title>,<text>避世先懷住海濱。祚移竟厭世情新。叙倫明主非妨義。致死昏朝総許仁。一局陳言難詰處。千秋名士自持身。讓國歸來仍諫伐。此心精白享精禋。</text>
<title>奉謝張叔平 世準 先生拙稿賜批後。見贈之作。次韻。</title>,<text>大匀賦物無西東。四海同心有至公。還有百種殊科。未易究深淺。我有一言懸斷之。只憑胸中有否丘索與墳典。丈夫逝當一擧追黃鵠。安可自吐自縛有如蠶作繭。神州東蔽日觀峰。翰墨爲海戱羣龍。人生徼外眞堪痛。有眼何曾覩麟鳳。雙魚夫子老墨妙無痕。外肆馳騁中有魂。玉局神彩涪翁骨。人世再來酬業寃。豈嫌湫隘近書樓。風來萬竅同刀飂。世間萬事皆毫芒。尊前一笑空千秋。怊悵東歸隔萬山。祇應有夢到雲間。何緣供洗仙齋硯。一樹梅花伴掩關。將詩歸與萬人看。邂逅新知勝舊歡。已抵百城文史富。且容一榻客氈寒。片犀原有通心樂。寸管寧辭代舌難。肝膽相投傾盖地。笑他車笠誓雞壇。</text>
<title>出都有感。用吳春海給諫 鴻恩 韻。兼寄張叔平員外。</title>,<text>不見中州阮與翁。今朝怊悵我車東。皮膚盡撒情才見。言語難酬趣豈同。賴有張衡同作賦。更逢吳札妙觀風。鍥痕爪跡祇如許。萬里交期寸卷中。</text>
<title>陪使臣至太學。謁至聖先師孔子神位。辟雍。觀乾隆御定石經。大成殿廡石皷。</title>,<text>兩楹歌罷少歡悰。豈道終爲萬世宗。到處難容憐匪虎。經來削跡感猶龍。偶隨使節來中國。得讀經碑過辟雍。僭慕當年由也好。乘桴萬里願相從。</text>
<title>還到灣上。復次統軍亭板上韻。</title>,<text>馬首盈盈鴨水流。明花暗柳滿汀洲。秪難收攝中州眼。入塞強於出塞愁。半載金扃與玉欄。却辭天上返人間。敎君看我瞳中碧。應有神皋萬歲山。</text>
<title>北遊續草題詞[金澤榮]</title>,<text>衰年磈磊若爲開。重上昭王百尺臺。可惜駿才人不識。黃金空與買詩來。滄江金澤榮。拜讀。</text>
<title>出都。奉呈行臺李寗齋 建昌 侍講。</title>,<text>寒天戒長道。車馬向中原。浩蕩臨關塞。依遲出國門。郵程傳錦軸。祖帳挈金罇。感此送行者。都無兒女言。洪鐘山員外岐周追寄詩序。南村諸君子。携酒出錢。</text>
<title>奉和行臺出都作</title>,<text>都人士女擁行旌。嘖嘖看登萬里程。列國風詩徵季子。西京詞賦軼長卿。東南事有關時變。今古才難覘異情。原隰常懷靡及意。輶軒一路泰階平。上馬重爲出塞歌。騰騰老氣欲如何。只愁九萬扶搖弱。豈謂三千道路多。瘦月經時仍滿璧。凍雲無際漸生波。商量幾百年中事。玉帛將書得好過。長程日辦酒三升。足試黃河十月冰。已老何緣經郡國。不才深媿廁賓朋。無論大觀從玆始。卽此淸歡得未曾。知有壯懷求遠使。朝儀不僅貴模稜。</text>
<title>黃州早發。金石陵牧伯 善根 邀行臺。登月波樓。餞行有韻。奉呈行臺。</title>,<text>西來閱歷幾關城。鼓角黃州忒有情。峭壁仍兼江色凈。危樓常帶月華明。湖山黯黯尋前夢。風雪蕭蕭送遠行。最喜百年冠盖路。輕裝共說使君淸。關外名州似此稀。湖光樓影漾寒暉。氍毹紅拂嬌難狎。袴褶黃騘健欲飛。萬里君能輕遠別。三年我亦未懷歸。皇華原濕重重意。咨度何緣及肖微。</text>
<title>箕城。雪夜邀李梧隱 禹鉉。同賞命韻。</title>,<text>相看俱非盛壯時。倦遊歷落賸新詞。餘生遣日依親識。上乘超方在遠離。各有心中千古事。能邀海內幾人知。今宵勝似山陰雪。邂逅同歡不自期。</text>
<title>關西巡察趙小荷 成夏。使相厚贐且寵。以詩走筆奉和。</title>,<text>本無絃可張。空懷山水音。散材宜供爨。誰云可以琴。浿江非野渡。萬人競爭舟。棠陰留召伯。挹灝有高樓。</text>
<title>安定舘。夜坐奉和行臺。</title>,<text>長亭車馬日紛紛。游子眞慙四體勤。濛濛大野疑烟水。澹澹寒空盡雪雲。畵角浸霜終夜語。駄鈴搖月隔年聞。白頭袴褶成何用。只爲風流御李君。</text>
<title>宣州細柳軒。行臺邀梧隱賞雪談詩。有韻奉和。</title>,<text>王迹論詩始覺深。今宵眞與會家吟。三百篇多專對事。六千里愜遠游心。絶國使臣懷拭玉。名家子弟笑籯金。宣城紅燭如椽大。却拉經生古義尋。關塞迢迢雨雪深。淸華極目一沉吟。登床少日難除氣。伏櫪餘年尙有心。味閱鹹酸如嚼蠟。身存富貴始輕金。軍營皷角風流地。絶似山陰半夜尋。脫劒交情歲已深。每憐腰下作龍吟。烟霜左域餘華髮。晨夕南村遣素心。已誤亞夫開細柳。空憐黨尉醉銷金。今宵得句多於昔。應與悲來不待尋。</text>
<title>雪後月極明。行臺步至敝次小話。同至細柳軒。復邀梧隱。徹曉吟賞。</title>,<text>忽漫從君得此宵。交光雪月境迢遙。可憐一刻千金景。幾向郵燈睡裏消。幾平聲雄豪綺麗倂今宵。慰釋離情萬里遙。帳下綠韛同虎健。琴傍紅袖盡鸞消。</text>
<title>行臺。以尊甫海槎先生勉戒書示及。欽誦之餘。率用南社送別韵。演成長句。</title>,<text>尺書難罄倚閭情。二客知心伴遠程。余與曹大令秉大。俱以作倘隨行。 偏是有譽還有謗。雅宜求實不求名。此眞道德傳玄訣。豈止箴規望後生。做到神仙賢聖去。了無奇特只平平。</text>
<title>統軍亭。次板上韻。奉和行臺。</title>,<text>指點中州幾處山。使車十日駐龍灣。參差遠火通殘戍。絡繹征塵擁對關。籌畧隋唐千載後。風流遼薊萬人間。書生附驥眞癡絶。一歲怱怱再往還。惠崇烟雨米家山。墮此荒荒水一灣。分無白馬雄臨塞。州有白馬山城。 却憶靑牛老出關。三派江長千里外。九連城古萬峰間。吾人壯觀窮幽薊。便擬乘槎犯斗還。</text>
<title>暮抵柵門。奉和行臺渡江作。</title>,<text>搏桑迢遞旅懷紛。已墮濛濛北地雲。此是過江初夜得。燕山風雪隔燈聞。萬里聲塵阻碧流。橘車駄醉過楊州秦。淮十夕無留眄。愁煞樽前幾莫愁。</text>
<title>鷹山道中。奉和行臺。响馬賊。時據此山。踪跡無定云。</title>,<text>莽蕩邊城盡。蕭條異域初。虎林無古逕。鴈戶有新居。荒磧春耕入。殘燒夜獵餘。萑蒲兼雨雪。早晩戒征車。</text>
<title>踰靑石嶺。奉和行臺。</title>,<text>馬蹄生紫電。車下隱晴雷。冰雪靑寗阪。騰騰叱馭來。人烟何慘憺。鳥道屢縈回。原隰勞誠重。非君孰任哉。</text>
<title>小石嶺道中</title>,<text>迂途三十里。猶自在谽谺。層氷愁著足。亂石怒張牙。暮色看歸鳥。冥行信老騾。山川故修阻。天意闢遼河。</text>
<title>遼野奉和行臺</title>,<text>忽若夢初醒。怳如人始生。乾坤何浩蕩。川陸失陂平。古跡徵何處。吾行有幾程。邅回開貢路。朝議感能明。成化間。朝鮮請改貢路。避會寧之險。劉大夏執不可。沙塞烟巒阻且長。今朝軒豁出遼陽。枉從車內愁風雨。纔脫環中得混茫。一望浮雲連海岱。幾堆荒磧閱隋唐。李華應悉千秋事。莫惜爲文吊戰塲。轂下常有風雨聲。尤非東人所慣。</text>
<title>石門嶺。望遼野。奉和行臺。嶺上有枯井。東使過之。水輒涌出。</title>,<text>嶺上停驂許共甞。靈泉應惜使車忙。箕聖遺封疑此地。前記多以邊東。爲箕子平壤。 句麗何處峙邊畺。又以石門嶺。爲高句麗界。 列墩渺渺來空際。一柱亭亭鎭大荒。又以城西塔。爲丁令威華表柱。 貢路委遲經四鎭。前朝猶是戒東方。劉大夏議中語。</text>
<title>遼河道中書懷</title>,<text>晩憐 羨也 中夏大。再到未憚煩。大陸東維闊。同天北極尊。微知慙老馬。浪跡感逋猿。我豈忘情者。前宵夢故園。</text>
<title>車行甚快。戱成長句。題澄海樓石面。</title>,<text>雙輪竟日挾風雷。驅出遼陽大野來。想煞文皇兵十萬。敵營新下戰書回。書生白首已無能。老氣公然萬馬騰。苦恨西來遼野小。危樓登望海澄澄。</text>
<title>奉和上行人李耕石尙書見示次韻</title>,<text>吾行匪分愧虞旌。日檢奚囊作課程。未承四牡周咨意。只有雙魚遠寄情。余前冬至都京。僅獲交雙魚罌齋張先生。 酒市風塵猶落魄。嘯臺艸木晩聞聲。長途一橐惟殘墨。不惜郵燈盡底傾。</text>
<title>用前韵。奉和行臺。</title>,<text>東方使者載靑旌。薊樹燕雲日戒程。但懷永久行人意。不見幾微遠道情。漠漠塵沙從撲面。蕭蕭朔雪慣聞聲。關河晨夕無奇話。怪煞燈殘斗已傾。</text>
<title>奉和耕石大人見示次韻</title>,<text>未通絃指妙。空慕凍天琴。某一字秋琴。先生贈詩云。東方有一士。自號曰秋琴。 何處松風至。泠然玉寶音。新羅仙人玉實高。自製琴六絃。松風三十六曲。玄鶴來儀。 濫竽非素願。忘肉尙餘心。倘贈成連約。明朝抱器尋。</text>
<title>謹次上行人韻。邀梧隱佐酒。</title>,<text>點墨辰韓小。先生有此行。眼底東溟入。頂門北斗橫。秦城何窈窕。燕塞尙分明。征馬隨人健。蕭蕭亦屢鳴。</text>
<title>道中無憀。又用前韻。</title>,<text>此生郡得萬竿旌。四夷八蠻一掃平。不然只搖三寸管。異性歡合一家情。韓宣易象春秋策。轅帝釣 缺畫 天廣樂聲。觀風上國歸來日。說與吾人耳盡傾。靑帘飄拂酒家旌。便欲停騶澆不平。天留一片凄凉地。人起千秋黯𪑉情。袁楊最係當時事。戚李猶傳後代聲。辛苦往塵皆幻境。誰將大廈獨扶傾。</text>
<title>四方城。用前韻。</title>,<text>壁上峨峨樹漢旌。四方城子鎭遼程。關外撤兵窮廟筭。寗前爭議見邊情。千墩星絡山河勢。戚繼光。設烟臺千二百所。 六堡風傳草木聲。李成樑。建六堡。 戚李經營非不偉。誰能持滿又防傾。</text>
<title>奉和行臺途中感古。壬辰東援事。 用前韻。</title>,<text>安危機决不占旌。東援曾勞啓此程。上國藩維關大勢。狡奴封貢匿深情。帷籌尙有經遼策。車馬如聞渡浿聲。蕭瑟風泉千載意。天敎江漢盡東傾。</text>
<title>亮河道中。遇風雪。用前韻。</title>,<text>凍雲漠漠捲寒旌。此去秦關更幾程。應有征人勞苦事。豈無遠道別離情。塵沙雪雜千墩暗。艸樹風來四野聲。行色補圖遺闋在。每回吟唱淚如傾。忠宣王靑石嶺詞。有行色進圖語。</text>
<title>寗遠溫泉。奉和行臺。</title>,<text>野寺凄凉客少來。瘡痍偏荷覺皇哀。借水半槽揩病眼。據鞍千里拊衰骸。盡除垢滓餘眞相。一轉溫良得妙才。經試東泉三十六。強如北地兩三杯。</text>
<title>行臺。拜關廟。抽三十四籤。雖然。目下多驚險。保汝平安去復回。是讖辭也。</title>,<text>淸曉靈風拂畫旌。關侯祠裡問前程。川原勞役知常分。家國平安切遠情。萑澤要人無豫具。蔬田逸馬有歎聲。示我周行承貺厚。應知對語戒危傾。</text>
<title>再過姜女祠</title>,<text>秦帝城傍女子祠。崢嶸千載鬥奇悲。槎枒冰塞沙中骨。宛轉春閨夢裏姿。天上君臣談遠畧。人間夫婦死相思。驪山秋草無人過。此地征夫涕盡滋。守具齊天未足憑。太平宏略付賢能。長城萬里秦何賴。眞遇貞姬一哭崩。</text>
<title>姜女祠。次板上韻。</title>,<text>聞說望夫處。貞女化爲石。我來遼野中。怊悵捫遺跡。石厓間。有履跡。 秦城無守鐘𥲤移。一女姱節獨傳千載奇。秦鞭驅石滄海東。萬夫僵死長河眉。天荒地老結幽怨。沙塲白骨委荊蔓。漢幟西來赤如血。想染思婦哀淚濺。我今稽首娘娘神。默佑太平。烟火滿九州。家家夫婦相對歡。不識人間別離愁。又願范郞轉身爲海水。娘現海中石。終古互答聲颼飂。一云。望夫石在海中。</text>
<title>新民屯。有題壁截句。末署桂香。不知是何人。蓋女流也。多載東人燕槎錄。與榛子店季文蘭詩並傳。其辭甚佳。今錄于左。仍次其韻。</title>,<text>天涯淪落幾經秋。欲抱琵琶訴別愁。誰是多情白司馬。夜深燈火照江州。琵琶絃冷荻花秋。江上無人話舊愁。愛詠新詞題處處。一時哀艶滿邊州。片夢消春兩鬂秋。紅顔從古易爲愁。雙行淸淚燕雲濕。欲訴無情十六州。郵燈瑟瑟滿江秋。壁上人留去後愁。商女琵琶司馬句。今宵與我唱江州。</text>
<title>題行臺還鄕河詩後</title>,<text>還鄕河瀨尙潺湲。天子思鄕竟未還。記否陳家詞曲裏。落花流水到人間。鴈戶流離有歸日。鸞輿播越無還期。深深一語傷千古。應是昌朝宰相詩。</text>
<title>薊門烟樹</title>,<text>霜楡摵摵經秦塞。烟樹重重擁薊門。粧點空濛千里色。應緣遍地是佳村。陰陰是樹疑非樹。漠漠非烟却是烟。不須更現玲瓏界。卽此蒼茫已可憐。惠崇煙雨坡公樹。深怕冥濛淺怕枯。廿四品中無此境。白描設色兩難圖。遼河千里皆煙樹。異觀偏於此地開。只憑勢高宜望遠。重重妙境現前來。</text>
<title>行臺以道中作。見示。依韻奉和。</title>,<text>誦詩專對問。三百聖云多。古道應如此。今行欲奈何。韓宣纔見易。吳札始聞歌。上國觀風好。明朝渡潞河。道路宜云遠。晨曛已覺多。累非無故得。愁奈有情何。潦倒中年酒。凄淸子夜歌。隨緣行萬里。笠影落遼河。</text>
<title>邦均店曉發</title>,<text>行人念靡及。車馬戒宵征。尙喜身俱健。寗愁路不平。寒星皆在水。宿霧欲沉城。遙指通州渡。未昏趁兩程。莽莽遺前夢。悠悠在遠征。夕次中前所。晨離右北平。依微穿薊樹。突兀見秦城。已涉三千里。回頭只半程。</text>
<title>潞河遇大風 舊傳。東使渡河。輒見風異。</title>,<text>三韓客子太冬烘。始遇泱泱大國風。改候一宵雲慘憺。揚塵千里晝冥濛。枉傳河伯威靈暴。要現皇州氣勢雄。天意原知柔遠好。明朝愛日勝春融。</text>
<title>玉河舘除夕。奉和行臺。</title>,<text>遠來未覺路途難。到老纔知宇宙寬。萬戶華燈渾似晝。九門風雪不勝寒。今宵相對疑佳夢。此地何緣置古歡。賤號 妙筆憑誰移小景。春鴻寄與故人看。</text>
<title>乙亥元朝。奉和行臺。</title>,<text>玉壺停點曉鐘沉。已放朝鵶出上林。故國音書千里外。上都覊旅兩年心。新參蝙蝠香光遠。漸覺玫瑰酒味深。老來蘄祝無多事。贏得佳詩萬首吟。</text>
<title>題李峿堂 象秀 詩艸後 寗齋撰峿堂小傳。與余讎校詩艸。</title>,<text>木瓜園接藕花隄。多少垂楊拂屋低。遙想先生高臥處。春風吹滿大湖西。峿堂居湖西之木瓜村蓮隄。及門者衆。文章佳惡少人知。拋擲床頭幾卷詞。只好短檐姸日下。自家吟唱自家悲。自是舂容一代才。詩大難容有是哉。畢竟塵箱囚不得。虹光隨我渡河來。</text>
<title>與曹杞山 秉大，李梧隱。同至太液池。觀玉蝀金鰲橋。命韻同賦。</title>,<text>異境重重豈易知。再來纔得到龍池。文王囿大容魚躍。漢帝林深得鴈奇。窈窕樓臺含遠景。玲瓏樹石弄幽姿此間一日饒千歲。富貴神仙兩有之。鸞輿鳳蹕此逍遙。天上人間第一橋。臨水偏思華月滿。憑虛徑㥘彩虹消。千家金碧圖中出。萬樹玻瓈鏡底搖。惆悵何年歌湛露。紫光樓閣鎖寥寥。</text>
<title>梅花。次耕石大人韻。奉呈。</title>,<text>羅浮仙夢久銷沉。空憶香田萬樹林。驛使新傳千里信。閨妻宛對百年心。玉河水暖春風轉。銀漢星搖夜景深。鼎實應知儲望遠。吐茵今夕恕狂吟。</text>
<title>水仙花次韻</title>,<text>六根磨洗萬緣沉。冰雪孤芳擁石林。洛浦步塵猶有態。漢皋捐佩舊無心。不資片土生涯澹。惟許寒泉氣味深。想對仙花作仙語。五更風露獨淸吟。</text>
<title>佛手柑次韻</title>,<text>遙想吳霜點客衣。長淮秋色厭船歸。眞形髣髴驚初見。圖譜商量認却非。玉指西來摩幾遍。金身東土現曾稀。東國無此種。屢有携盆東出者。皆不能過山海關。眞如后皇嘉樹。不能渡淮也。 私憐白首參無隱。撲鼻天香細細飛。</text>
<title>奉和寗齋次徐頌閣 郙 編修見贈之作。奉寄頌閣。</title>,<text>易識仙扉紫籞東。文光徹宇似垂虹。高情配月千秋見。正路如天四海通。一代篇章求最傑。百家門戶貴持公。雞林愛繡香山句。今古悠悠此意同。滄海橫流處處於。拘墟那復講河渠。千方燁燁傳音線。萬里闐闐運貨車。倚相無心談往籍。史皇斂手縱羣書。天機泄盡雷應復。諸夏何曾有不如。甞薄花溪語欲驚。偉人從古厭詩名。佳談偏是無心得。蕪句何妨觸手成。佳月追隨如宿夢。寧齋於上元夜。步至玉河橋。欲遂至蘓州衚衕。因更深而止。追想前春上元。陪蓉山尙書至此。怳如夢境。 異年點檢見深情。搏桑小海偏於左。願受羣流大地傾。用地傾東南語海上茅廬署又琅。阮堂先生書。乂琅環仙舘。妥在蝸壁。 爲有中州一瓣香。蕉石圖知通幻界。維摩像。紅蕉窠石圖。係中朝人作。爲阮堂珍藏。 梅花賦愛鍊剛腸。秪憐聞道如捫燭。敢擬窮河到濫觴。知否遠來勤苦意。玉函書裏揀仙方。</text>
<title>洪右臣太史 良品。作東方使者行。贈耕石，樗村，寗齋三行人。余依其題。次李薌垣中書 有棻 贈寧齋侍讀韻。奉贈寧齋。走筆一夕作。</title>,<text>東方使者貌如花。就道氣與秋天賖。鶴野風高捲征旆。馬訾江細不濡車。隋唐戰壘連明季。眼界逾恢興逾加。我讀君詩如讀史。盡去庸腐揚天葩。袁楊戚李 袁崇煥，楊鎬，戚繼光，李成樑。 積勤苦。至今一片餘風沙。祖氏 祖大壽，大樂。 牌樓石崔嵬。寧遠衛 當年伐皷樹高牙。敢道哲愚俱塵埃。彤毫千載分龍蛇。最惜烈皇圖郅治。頹天無力補女媧。蓽路藍婁啓楚業。至竟功成軼姬家。試取二代論得失。恢廓疑忌毫釐差。虞秩鴻濛庿貌新。秦城窈窕栖昏鴉。聖朝綏遠來梯航。壞堞不補同籬笆。灤河之水抱祠回。墨胎雙節何其姱。孟姜一個女子耳。芳流遼水共無涯。屢枉翠華臨古地。煌煌寶墨隆褒嘉。千年秋艸昭王墓。行人指點增咨嗟。金臺擁篲有遺謨。揕秦何必求鏌鎁。始知財神最尊貴。比肩關聖班釋迦。文昌高閣浮雲表。牖人一訣思無邪。此境爛熟交冠盖。獨開新徑出褒斜。口岸一帶簇舟楫。皇居九重窺闉闍。天上瑤京那盡述。蓬島閬苑籠煙霞。使臣束帶擎國書。大官將禮臨府衙。拜稽起來重怊悵。鼎湖丹成已陟遐。百戱燈霄俱不擧。朝衣如雪皆縞麻。得交鉅公不鄙夷。此事歸國差堪誇。下車先訪徐孺子。徐侍讀郙。號頌閣。又號守默居士。 正聲六代廢淫哇。纔證新知懷舊雨。氷霜數斗怡庭茶。頌閣云。趙怡庭宇煕。喜糖霜茶。飮至數斗。並噉堅冰。 相逢便呼李謫仙。四明狂客非子耶。小齋茗話自溫存。盤饍無乃太豪奢。上國長春信不虛。靑靑竹笋紫姜芽。藜蒿踠苗皆新摘。蘋婆珠帳橙橘楂。百果摠非東方有。徵典何暇及魚鰕。談次。多徵椶饍殽果魚菜物名。尙多未譯。 赫蹏問訊無虛日。館柳重嘶白鼻騧。珍珠百笈當紵縞。絡繹意似猶嫌些。衣材近貨不敢拒。推孝願君奉孃爺。前攀後提幾朋輩。聲氣相聯如蔓苽。子騰 張侍講家驤。號慕槎。 下筆淸且麗。其如肺腑本槎枒。手中自有百鍊剛。妙法先求澄滓渣。便許大筆序行卷。序寗齋行臺錄。 珠玉爲文絶浮夸。薌垣藻思本天然。仙姿肯需脂粉搽。渾噩婀娜各殊栽。異哉宗門傳袈裟。薌垣。爲頌閣所取士。 筱農 陳郞中福綬。 英年富著述。識臻精確氣橫拏。洪 右臣太史。 敖 敖郞中册賢。號金甫。 二公晩相識。字字淬鍊九轉砂。京士 周比部之釣。 手法妙圖章。細辨蠻觸同栖蝸。非無文章他藝。只據現前。 楳老 蔡中翰壽祺。號梅庵。 豪氣能罵世。以口擲糞憎蝦䗫。長白老人 成都太守文良。號冶庵。 擁萬卷。鄴侯書架相枝杈。春林 吳侯補鴻懋。 學畵能烟景。我欲擧手捫窿窪。與京士圖章一例。 春海 吳給諫鴻恩。 奏章聞海外。家學砥礪無點瑕。崍村 吳資政謙福。春海，春林。其二嗣。 耆德隱不市。溯洄不見迷蒼葭。衆稿求本翁摘纇。令郞捉刀細櫛爬。往春。余以韓四客詩選。古歡堂收艸求批。 孝侯 黃少司寇鈺。 博學主壇拈。扶風帷帳垂絳紗。古文時製各造極。利器藏身箭在靫。又如宿將行節制。指揮萬夫寂無譁。古歡老子頗倔強。桓門稽首稱侯巴。萬里靑眼張平子。張員外世準。 芳鄰願結徑三叉。洞庭湖上一尊酒。扁舟約我轟簫笳。尋思此事兩難就。且據君梧結吾跏。興酣娛賓作大字。椽筆懸臂如揮耞。灜堧書家推威堂。申尙書櫶。 如阿所好人疑汙。今看落筆始肯信。以手摩挲口角呀。我觀世人習書訣。婢作夫人儼六珈。掘地九仞竟得泉。驗君積勞費鍫鏵。聚見兩稿盡一卷。以道中唱酬卷求批。 批墨紛紛橫且斜。自道賞音無如我。便將白雪酬皇荂。二十八宿傾盖錄。行臺傾盖錄。其有二十八人。僅與余證交看。不與焉。 一座交暎靑紫緺。老宿旗皷包漢宋。諸郞閥閱盡瑯𤥶。譚經論史窮奧妙。偉哉此言手頻扠。評書讀畵無不宜。山水翎毛兼蔆蕸。每愁薄暮下魚鑰。恨不徹宵燒羊羓。冠傾腕脫復不顧。幾塲歡謔相揄挪。老夫旁坐百無能。干城列坐雜兎罝。枉費吹噓堪服乘。其如素質是麕麚。一路唱喁差爲樂。臭味偶同如嗜痂。入都冠帶已虛冒。捉椅談笑更無遮。問持何物易希寶。中朝諸君子。辱贈詩文書畵文房之具。 紙裹不辨鈔與鎈。古人貽我游世法。只携一筦指生疤。自笑臨文無奇訣。組織相交白與赮。萬行未免仍多累。此生現作十子豝。釋奠普賢菩薩。示現十子牝豕。 誰云遠道離別難。暫似覊鳥脫雕笯。如此頹景復何爲。老健不堪馳皇騢。隨君周灉見振鷺。旣醉旨酒飽鱨鯊。白衣烏有聞奇話。寧齋衫袖誤染墨水。金甫戱云。白衣使者。化爲烏有先生。 擧酒大笑翻瓢㭨。大匠擧重轉轆轤。病羸混衆同呼邪。盡去畦畛爲坦蕩。何用城府藏谽谺。政有一事共商量。向來中夏交槍鈀。戢內禦外霄衣勞。將士蟣虱生重鍛。細思致亂誰任咎。絶無好兵與館娃。只緣外夷故滋事。利義異趣相扠㧎。天下宜憎亦宜貴。小邦多此髮鬖髿。誰將醜類盡驅除。快如牡鞠洒羣蛙。不然干羽舞虞階。梟音盡變爲鴽駕。往往戎機失於近。不妨左腹詛雞豭。堅持廟議消伏莽。謂文中堂 一霈皇恩如解枷。小邦隱憂尙難釋。有盜伺門誰能拿。民不見兵二百年。沁擾幾致魯人髽。上下同心猶可恃。豈無勝筭如投碬。鸚鵡文章究何用。愁煞鼓吏漁陽撾。觀風一語重鼎呂。奇談妙藝同芭苴。國器如君承家傳。濯濯神駒出渥洼。揮毫頃刻唱風騷。羣公傾耳踰箏琶。名臣見事須及早。物理無窮如析簻。潛沮駭機折亂萌。尙有一路愬天家。天朝名論超衆見。譬如靑蓮出泥涂。守邦禦敵有長籌。得之可以載星槎。三百皆爲專對用。矢詩勉君追皇華。勉哉東方使者貌如花。四海看君年少。此役追皇華。</text>
<title>詠史</title>,<text>重耳返國日。舅犯臨河辭。老臣一腔血。誦言堪涕洟。許久負羈靮。亦有辛苦時。豈能無諐言。臣罪臣自知。罪以要其君。萬死又何詞。世人少忠厚。苛論或堅持。言之故無益。節節反滋疑。肝膽照千古。無故自生悲。永安是何地。君臣永別時。握手吐一言。君可自取之。言者寔無心。聞者豈不危。願世肝膽交。愼勿費虛辭。范蠡沼吳日。渺然獨長往。文與事俱奇。誦之神忽旺。千古辦事人。心地先淸爽。共苦二十年。寗懷富貴想。或云五湖舟。去日載西施。二策竟盡用。屢致千金貲。龍門三長史。亦有不可知。蠡非兩截人。此說尙然疑。豈有眞陶朱。於貨妙握奇。鴟夷寔冒蠡。蠡豈變鴟夷。大夫信淸高。倘爲好計累。往哲有大節。切切議其私。信筆已完足。齦齦摭其遺。使我代蠡計。定當高一著。史公要我贊。應不贅此作。</text>
<title>哀騾</title>,<text>衆女聞成國。車騾盡牝貞。爾德誠可嘉。爾勞乃非輕。衡軛無時免。芻豆充所營。得之廑止斯。不得定忿爭。安坐車上人。亦太搖其精。作詩宣騾意。感我有同情。騾若信余論。聞之應一鳴。馬鳴菩薩。爲馬說法。衆馬悲鳴。 筆墨自不靈。無庸罵畜生。</text>
<title>哀禽</title>,<text>潛陽發地底。冲澹無形器。巧禽游田中。獨驗春氣生。氣隨時漸高。乘之可遊戱。决起搶虛空。直上踏空翠。兀兀半天中。移時不遷次。衆羽皆橫飛。盤旋始高寄。無援卽高陞。百鳥無此技。爾彩旣班斕。爾音又淸利。遠聽兩相愜。奈欲薄而視。不虞有網羅。歸命一好事。雕飾以居之。器具皆殊異。昔勤求一粒。精鑿又豐備。不復瘏手口。安坐以飮食。爾體得所養。爾羽何乃瘁。禽言吾未解。得無非汝意。長天翔寥廓。倦卽控於地。其地又平曠。佳氣之所萃。茂林與長川。優游以恣肆。昔我行其野。歎羡得高致。誰能此覊縶。動遭相觸刺。策應非爾求。累豈無所自。益信文焉用。反覺舌爲祟。靈機自不泯。爲汝宣妙義。眼閉兩脚直。古訣傳五字。此是出籠計。還汝靑霄志。達摩過鸚鵡籠邊。鸚鵡云。西來意。爾敎我個出籠計。達摩云。爾但眼緊閉。兩脚直。鸚鵡悟其意。依其言。主人見以爲死。出置掌上。相與歎嗟。鸚鵡卽從掌上。奮然飛去靑霄之外。語云。西來意謝爾敎我出籠計。見結鄰集。</text>
<title>老懷有難釋然者。不已于言。</title>,<text>聞道苦難早。求師走八紘。天姿誠暗劣。見處未分明。猶願遵詩禮。粗知畏法程。甘心居汚下。難受異端名。昔有人談學。惡言及我師。盛氣與相辨。歷時心不怡。自傷非季路。何以答殊知。關弓豈兄弟。使我增涕洟。如今尤老矣。一笑以消之。太陽流如珠。常欲與人離。此言誠臻妙。不妨求諸夷。但恐爲夷者。無能道此奇。何人習夷學。乃能摘其疵。精室宜堅閉。正論自軒岐。操存舍則亡。吾亦聞仲尼。太陽二箇字。不見於古經。後有注易者。奉以叩玄扃。丹家戒汞珠。凝流固其形。堅閉守精室。可以達黃庭。秋翁寶二說。往往述模型。但此二句話。太陽流珠。常欲去人。 立雪未承聆。寡陋昧所據。旨義聽非熒。先生積忤時。言之涕泗零。危機迫呼吸。法吏對府廳。纖毫涉疑似。謂國有常刑。何惜不爲此。廑止流重溟。終見與湔滌。名位配月星。渝俗喜妄傳。附益於杳冥。筆札尤濫冒。疥壁復穢屛。世有具眼人。自能辨渭涇。皓白不受汚。公性類楚醒。所以寡諧好。憎者幾盈庭。無辭不典雅。穆如風冷冷。雖欲不愛之。自然欲叩筳。猥余慕乘桴。南北共浮萍。修名不能立。冉冉及頹齡。縱難策附驥。願勿負囊螢。人生過一世。畏途如踰陘。非與妄人辨。庶備達者聽。</text>
<title>張慕槎侍講 家驤 向寵以詩。昨又臨館。行臺亦有和贈。順鴻並寄求正。</title>,<text>刁寥萬竅一時開。恍接仙飈上嘯臺。天意非慳同志樂。世人那敵軼羣才。猶龍鍊道難防笑。至聖刪詩不廢哀。兒女風雲多少處。怪君氣味帶秋來。天駒墮地氣昂昂。夷惠均裁善處鄕。絶代才情空藝圃。盛時宦業重書房。求交海外曾希有。傳道東方摠不妨。衰鈍寗移絃指妙。辛勤萬里負琴囊。也似浮沉也古高。交情領畧幾綈袍。命依棧豆休重戀。身與車薪亦已勞。大地干戈愁蠛蠓。一天風露化躋螬。技能百事都無挾。遊戲人間幾寸毫。上淸風月試燈天。重到河橋却惘然。萬里遊踪來駿市。百年豪氣負龍泉。同來宰相知今狀。謂鄭蓉山判樞。 歸與兒孫說此年。縞紵論交琴畵賞。風流比昔較應賢。並用大集詩存中韵。</text>
<title>奉贈徐頌閣侍讀。爲別。</title>,<text>去歲入都無一遇。意中如有再來時。今行結識衆君子。一决茫茫無後期。老去筋骸非我有。悲來肝膽得君知。欲判未判重重意。非爲人間怨別離。重邀滄海送人詩。好伴春風返國時。此老疎狂猶有遇。異年歡聚恐無期。微踪無與當時事。片語堪徵後日知。遲暮空懷怊悵意。東西溝水四流離。</text>
<title>東人之禮於所敬。不敢捉掎並坐。李薌垣中書。欲用蘇明允與宴故事。余不得已逃席。黃少司寇 鈺，徐頌閣，吳春林 鴻懋，敖册賢。皆以專席邀話。榮遇踰分。愧不克當。以筆代謝。</title>,<text>自道中年道粗成。蘇翁氣槪本崢嶸。豈堪此日韓歐席。位置東方一老生。十駕難追一日能。老年無復志騰騰。孫陽暫顧誠非分。愛驥公然及凍蠅。東海宗風未寂寥。弓衣繡句倍前朝。瀛堧詩派叨相問。我是街頭踏竹謠。新羅人。以竹枝踏節而歌。桂苑高才有筆耕。傳衣無數贊聲明。皇朝正雅新編輯。僅止寥寥數代英。主簿文章四海驚。詞源混混赴時情。却遇布衣參宴日。借人佳句示公卿。佳節偏從愁裡過。壯心還倚醉中來。是唐人句。余當筆話窘急。又信明允共咲絶倒。</text>
<title>頌閣先生。又惠贈言。走毫奉謝。</title>,<text>萬斛珍珠載向東。祥烟非霧又非虹。褊地人生宜后束。上仙耳竅自圓通。一斑窺好夸同學。百鍊功須藉鉅公。四海弟兄俱在此。相憐只在寸心中。</text>
<title>往別黃少司寇。歸憶談艸。爲七字求敎。</title>,<text>絶無機巧只平常。信手拈來義各當。知是大家規矱在。勸人盡捨小門墻。箇中甘苦自家甞。惜我衰年走四方。談到遺經平漢宋。又拈一瓣袖中香。西北東南隱有難。賈生無策講治安。當時苦一中行說。五餌猶堪設釣寬。同城虎視尙耽耽。終事優容轉不堪。章奏知應傳海內。無庸此席秘閑談。長白參天遠發祥。西山棫樸盡輝光。金墉忍受潢池汙。廟筭重勞設巨防。時聞寧古三姓地方。有寇警。天上人間避暑莊。何人敢盜御荷香。庚辛近事倉皇甚。移蹕猶資趙晉陽。天津百萬峙嚴防。一接如何廑北塘。中外同深當日恨。元勳轉眄失汾陽。未見今時計策良。急治緩督議差強。選方非乏三年艾。歷代謨猷一轍忙。盛時宦跡近樞垣。設策匡時異罪言。難道不關中夏事。諸公何以慮東藩。</text>
<title>燈下</title>,<text>關河渺渺歲華忙。一點孤燈客緖長。細究此身非我有。世間萬事盡毫芒。</text>
<title>出皇都。感李薌垣中書贈言。漫成長句。</title>,<text>後車猶是布韋榮。再到中華略見情。伊野昔年徵被髮。陳壃幾處過頹城。兵機未免多歧誤。朝論猶持一綫淸。慙愧香公談四策。出門珍重勉修程。</text>
<title>隨喜出城。春氷已釋。</title>,<text>一瓣心香兩膝縢。老年志氣尙騰騰。世間多少經心事。都付春風昨夜冰。</text>
<title>奉和行臺出都</title>,<text>使車二月發皇都。惻惻春寒未肯無。一路儘難齊苦樂。泥深如海雨如酥。</text>
<title>奉和行臺道中作</title>,<text>館中日月爛樵柯。纔出都門感物華。小雨陂塘皆送水。輕寒草樹盡胎花。西園飛盖懷明月。南浦離觴恨綠波。紵縞非資談笑樂。皇華四事問如何。原濕悠悠雨雪多。仁天作意賜淸和。曈曨遠樹蒸春氣。瀲灔空江抱日華。希觀怳如經玉圃。遠游眞似泛銀河。柔翰灑壁非無賴。留供來人一笑譁。</text>
<title>還到通州</title>,<text>此是畿三輔。宜觀上國風。地倚皇居重。江連衆路通。堪歎城已惡。獨擅貨爲雄。回憶庚年事。難爲保障功。庚申八月。僧王。自天津退鎭通州。以待和議之成。</text>
<title>楊柳詞</title>,<text>盡日長堤作絮飛。黏泥濡露過江稀。今宵吹上瑤臺頂。不道東風力尙微。</text>
<title>趙小荷使相囑修郵筒故事。行旅怱怱。未付一詩。道中稍暇。輒成絶句。</title>,<text>金閨學士美風華。福曜祥雲庇萬家。却見肝腸俱鐵石。廣平有賦是楳花。文章報國願如何。繼武詞垣起大家。莫擬曲江風調好。異年名業較伊多。石瓊百尺仰飛流。林館招凉記舊游。歸與香田農客道。前宵樽席見韓歐。郇公黍雨邵公棠。沛澤悠悠達四壃。却憶去年離境日。滿城鼓角見民商。浿江春水膩於羅。碧漢仙遊共一楂。擬借氷絃三十指。罇前細譜綠添波。幾宵玉節淹龍灣。冠盖今年足往還。只是微踪仙分淺。笋輿不到妙香山。動被人詢國乂安。遠聞意似閱危難。臺灣近事情形異。試把中朝作樣看。寗齋信有好文章。雖在中州亦擅塲。麗藻廣延華國譽。東方君子有歸昌。</text>
<title>薊門道中</title>,<text>軟沙轣轆緩行輈。醉睡纔醒出薊州。稍暇不妨多補作。再來仍有未全酬。古今盡昧前車戒。中外同深伏莽憂。惕號無用妨酣寢。權作人間夢裡遊。</text>
<title>薊州雜絶</title>,<text>重重穿過了難猜。異境憑高一望開。要見玲瓏烟樹妙。須經身到薊門來。秣馬膏車約共還。昌黎費筆鴈盤山。中條自是神仙宅。小李何緣老此間。古佛耽空睡起遲。尋常認是醉菩提。錫蘭山裏眞身在。宛似當年入寂時。靑蓮道是謫仙鄕。薊門隴西紛相攘。公是鄕人何益汝。世間公物惟文章。</text>
<title>玉田縣北。宋小坡 舒恂 書莊。</title>,<text>戎臺百尺望嵯峨。翰墨知名又小坡。三到如今謀半面。中朝結識故難多。</text>
<title>枯樹店</title>,<text>開府才情盡。征西涕淚多。樗年空老大。楡景已婆娑。爾壯無人見。吾衰奈若何。仁天多雨露。猶望有餘花。</text>
<title>豐潤縣 趙武靈王。築城古地。</title>,<text>翩翩帬帶盡戎裝。豐潤城開閱射塲。預兆中華千載象。何人敢笑武靈王。</text>
<title>旅次無寐。寒月正明。中夜獨興。無處可往。偶聞沙上水鳥聚閙。輒成長句。</title>,<text>皷漏沉沉睡味溫。五更無處叩人門。一星漁火沙村路。惟有羣鳧岸上喧。</text>
<title>永平府。謁武成廟。</title>,<text>達士寗爲富貴謀。高才不遇意先休。西岐北海從飄泊。此老何曾解釣周。四海嗷嗷不自聊。漁磯信適獨逍遙。後賢苛摘夷齊隘。不貶周師翊聖朝。二老無歸四海傾。間謀幾涉聖人情。蘇翁未脫縱橫氣。尙爲伊牙說得精。怕說風雲老遇奇。閒踪不敢混漁師。丹書幾句傳心事。演作遊燕數首詩。</text>
<title>灤河。謁夷齊廟。</title>,<text>雙淸祠屋帶灤河。瀲灧靑銅靜不波。莫以黃流誇勢大。此池一勺勝渠多。北方諸河。此水獨淸。世界區區豈足爭。厭君重諱簒殷名。當年此意無人會。只有鄒賢認子淸。以臣弑君一語。直擬其簒。託興西山可遠征。離騷香艸感幽情。世間烟火原無累。却得千秋餓死名。亞聖喜論二子情。君民二字最分明。悲歌遠引虞農世。願挽澆風返太淸。伯夷不事紂。故避之海濱。所謂非其君不事也。豈有反爲紂效節之義故。又曰。治則進。亂則退。莒敖公臣死不知。此情憤激更堪悲。夷齊無怨分明說。君子猶云隘不爲。簒綴遺聞注軼詩。史公持論尙然疑。贊揚本自經三聖。萬古綱常不著詞。壽世文章有重輕。瞽言敢與史公爭。屈原沉死夷齊餓。二案千秋斷不淸。靈均之不沉湘。前人所有辨者。尙父繆幽二子淸。極相反處最相成。紛紛天下宗周日。早判千秋義士名。感念相知一死輕。君臣朋友盡同情。此情四海無人惜。使我寥寥擲一生。干辛不死死於姬。此義攸當亦可思。昌言叩馬當時事。左右兵之所不辭。太公扶去。固出意表。大老行藏閱幾時。武王應是最相知。期君遠在唐虞上。忍效鳴條昔日爲。勿恃臣綱有八垠。那將此語達宸聞。吾憎世有工諛輩。每以常言悞聖君。</text>
<title>行臺歸談角山之勝。益增健羡。</title>,<text>東歸客子意茫然。尙有名山未了緣。一上毘盧 中譯絶頂 應更好。再來華夏豈非顚。鬂疎仄日崦嵫外。襟快長風渤海邊。怊悵春泥鴻爪淺。廑留殘墨記吾年。</text>
<title>關外奉呈行臺</title>,<text>春雷行地底。車路戒窿窪。新水纔通筧。餘寒尙勒花。求丹懷壽國。彈鋏懶爲家。萬里銀河影。隨君一汎楂。</text>
<title>漫成</title>,<text>邂逅中朝士。初筵各問家。蜀棧敖金甫。册賢 湘雲張慕槎。家驤 仕宦雖云樂。別離亦可嗟。三千幽薊路。愧我認天涯。</text>
<title>沙河</title>,<text>悠悠向東去。出日在人西。馬㥘登登石。禽愁滑滑泥。遠煙耕蔽岸。高樹釣臨溪。五穀不分者。此津良易迷。</text>
<title>追憶別時繾綣之情。黯然增懷。</title>,<text>子韶坦易由天性。叔度敦醇戒妄言。年老况兼時事棘。不勝怊悵送征轅。籌滕二語太平常。弱國情形亦可傷。若執中朝成敗跡。當時歧論足亡羊。臺灣近事復多端。三案難憑外國完。邸抄千張無一語。箇中機括試參看。答道東人徹底癡。不將身命計安危。小邦衛道聞前古。一著終酬四海知。拜受薌垣四策良。多般甘苦繫曾嘗。恠余十襲人爭覔。紙上陳談不再商。</text>
<title>廣寗道中寒食</title>,<text>寒食風光處處新。棠花照眼忽沾巾。三年芳草天涯路。最羨全家上塚人。烈士怨言非爲祿。但邀念舊勝除官。宿艸緜山回雨露。世間何事食猶寒。</text>
<title>醫巫閭大高山</title>,<text>巢雲松頂絶風埃。到此胸懷始一開。歸去應添瞳裏碧。唐虞古色飽看來。磊落虞封十二山。醫巫閭大鎭夷蠻。秦皇自喜兼三五。退守洮遼萬里關。左海雲山興已慵。老年佝僂躡仙蹤。世間榮籍何須羨。名在蓮花第一峰。</text>
<title>桃花洞</title>,<text>瀛堧使者遠尋眞。萬樹瓊華一塢春。靈界休嫌車馬閙。盛時那有避秦人。淸溪曲曲駐征車。爲訪仙源萬樹霞。芳草池臺春尙淺。權將晩雪代初花。</text>
<title>惺惺</title>,<text>捨己憂人意更癡。惺惺那似百無知。通宵睡味從人買。不惜傾囊以易之。南徼氷霜二十年。蘆花被薄擁高眠。今宵枕褥回春暖。却喚惺惺伴曙天。</text>
<title>泥中積苦。以車涉河。且虞萑蒲。</title>,<text>救溺呼邪集衆車。遼陽千里半沮洳。東風又送黃昏雨。酒醒天寒路黑初。乘輿濟人驗政謨。濟盈那得又防濡。從今怕說中原勝。昔日康莊盡畏途。騎馬賊沿路橫行。至掠皇都保定門外幾處舖舍。多恐此路有不便往來之虞。</text>
<title>還渡</title>,<text>一粟中開世界寬。多生閱歷幾悲歡。此身未化遼陽鶴。只爲寒巢在紇干。</text>
<title>東游艸題詞[朴章煥]</title>,<text>天風浩浩。雲濤汪汪。濯我素錦。煥乎有章。乘桴非願。披髮非狂。東游之作。使我深傷。門人朴章煥。拜讀。</text>
<title>東游艸題詞[吳翰應]</title>,<text>讀書破萬卷。遠游窮萬里。千載東洋人。知有古歡子。經齋後學吳翰應。</text>
<title>澁澤別墅。次韻奉和。</title>,<text>星楂萬里伴行旌。隣好維新海宇淸。託命朋交天下小。留心國事一身輕。支離膚見多拘跡。齟齬毫談豈盡情。我欲從仙天外去。長風一嘯下蓬瀛。</text>
<title>奉和大使次宮本大丞韻。却寄。</title>,<text>原隰悠悠載後車。滄溟無際感拘虛。慵來晥晩天開後。薄見蒼凉日上初。古址如今悲舜水。荒祠何處葆秦徐。晨窓尙憶童年事。苦讀伊藤字義書。明季朱舜水。避居日本。敎授日本人。尙有遺澤。故居猶存。老懷歷落感風雲。萬里隨槎廣異聞。秦世同憂蠶食事。韓人不讀蟹行文。但須密勿聯三國。何至紛拏動二軍。我有繞朝鞭幾尺。臨歸珍重欲酬君。</text>
<title>赤馬關。次韻和張甫。</title>,<text>萬里搏桑老問津。浮生尙有喜懽因。紅燈綠酒滄溟夕。不負同爲一世人。欲涉滄溟未有津。海山兜率漭前因。如今纔躡金鼇頂。天外佳音慰遠人。</text>
<title>和池松邨 錫永</title>,<text>域外纔成汗漫游。天風萬里嘯長舟。天應有准函羣象。海自無涯受衆流。烟水茫茫迷故國。光陰滾滾換新秋。書生一世無今日。只恨蹉跎在白頭。</text>
<title>步至東照宮園。憑高望遠。卒成二絶。驀然有乘桴遐擧之想。不覺汪然下涕。臨風一慟。從者愕然止之。</title>,<text>東臨碣石觀滄海。橫槊高歌幸至哉。萬里搏桑來放眼。書生此意亦堪哀。丸毬小地幾人裁。枉却英豪一代才。回首辰韓如點墨。不堪重上望鄕臺。</text>
<title>高陽居士 耕 與其室玉舟女史。初見。各寫梧楳爲壽。倉卒口號酬謝。</title>,<text>百尺高梧覆綠天。枝間雙馬意相憐。人間最有同棲樂。恨我差他四十年。煒管軒中玩物華。亭亭一樹老煙霞。殷勤期望還慚愧。著否淸寒歲暮花。</text>
<title>桂閣索書自作詩楹聯一對。倉卒書應。足成一律。</title>,<text>長橋幾曲抱城迴。水木淸華絶點埃。細閱圖書淸閟閣。橫吹簫笛妙高臺。功名易了前身事。志氣難消一代才。遠客應添他夜夢。天風環佩集蓬萊。</text>
<title>鳴鶴集後奉題</title>,<text>早歲才名四海聞。邵年艶福更超羣。梁鴻對案談家務。蘇轍聯床著古文。聞法人登歡喜地。養和家現吉祥雲。斑衣又世靑箱業。滿袖携歸黼座薰。</text>
<title>次韻和龜谷省軒</title>,<text>軒帝垂衣裳。其始制五兵。秦皇鑄金人。其終燔五經。此事端倪誰能測。誠看今日環大瀛。但願彼我共太平。勿論誰絀而誰嬴。戰欵如今兩議行。我又不願居其名。童習白紛竟如許。誰其信者二書生。擧酒勸君君莫辭。修文振武屬群英。</text>
<title>興亞會上屬題</title>,<text>鯨海鴻泥跡易陳。臨歸一語見情眞。易持時論人人別。難識天機日日新。磊落英豪同所見。尋常恐懼亦相親。當時代筭關東事。六國安危不在秦。</text>
<title>臨行。思與諸公別後會無期。懷緖惘惘。寄呈鴨北大丞。</title>,<text>路入搏桑事事新。車嘶舟嘯到橫濱。干戈尋衅同洲險。玉帛論交四海親。未愜殊邦求博士。還尋古道伴行人。騰騰一世浮由願。孤負當年呂洞賓。宮本書記書示。欲屈先生爲老博士。未知尊意肯否。答云。此是不保性命之事。先生何爲出此言。宮本云。是不然。敝邦雖陋。延請諸大國耆德。爲學校師。况與疆土毗連。隣好尤篤。豈有請而不許之理。答云。且待三千年後風氣盡闢。然後圖之。</text>
<title>立車示慧淳師</title>,<text>禪樓淹日硏生塵。不作新詩不接人。杜宇空懷一腔血。寥寥緘舌過殘春。</text>
<title>舟中漫成</title>,<text>文章軼世黃參贊。參贊官黃遵憲中朝人。 籌策匡時蒼大臣。太政大臣岩蒼。俱視日本人。 一語曉人應若是。皇華有體在諮詢。</text>
<title>神戶贈別</title>,<text>畸人詭跡易然疑。朝野功深世不知。柔櫓一聲人萬里。渾如湖上別鴟夷。別語蒼茫意可悲。袖中一紙見鬚眉。不須想到凄凉事。我以黃金鑄子期。</text>
<title>漫成</title>,<text>恬波萬里鏡光開。珍重仙楂往復來。已有文章驚絶域。更輸籌策凈邊埃。兒童歡喜迎旄節。故舊殷勤接酒杯。縱筆論交非曩日。弓衣佳句盡情裁。海上龍鐘老布衣。曾叨槎尾縱觀歸。但驚上智能開物。縱有奇談未解圍。泥雪不堪尋舊跡。桑楡容易掩餘睴。一緘紅豆煩相寄。送到櫻花樹下扉。結句。懷長華園主人。</text>
<title>東游續艸題詞[丁大英]</title>,<text>雖老身無恙。雖貧家有琴。月琹東方日。海濶而山深。梅下學人丁大英。題。</text>
<title>道中和同伴</title>,<text>吾鄕多善士。志氣少如君。眼納三千界。才優二十分。筇頭滄海日。天際太行雲。此行須博學。天下未同文。</text>
<title>主屹關</title>,<text>百折谿流萬疊山。孤城一片在雲間。龍蛇往轍分明在。早派英雄鎭此關。</text>
<title>釜山港乘船</title>,<text>畸裝到老不知休。再上滄溟萬里舟。季札常懷觀國願。陳湯豈解出關愁。蒼凉日出搏桑外。窈窕花開鐵樹頭。寄語麻姑留眼在。看吾騎馬過瀛州。</text>
<title>長崎舟中。見家兒書。余間蒙天恩。授繕工監假監役之啣。感恩含涕。率成一絶。</title>,<text>七十山翁一命啣。忽聞涕淚滿征衫。寒門近業傳弓馬。儒素恩光分外覃。余家自變業應武試以來。初得儒門宦名。</text>
<title>永松豐山長崎之黌長也。贈詩求和。</title>,<text>普天宜笑不宜嗔。况我交情是近鄰。一見便談當世務。知君興亞會中人。只將意氣許相同。文墨多慚老未通。假使毛錐能盡技。雕蟲原不筭英雄。</text>
<title>次韻。酬孫靄人 士希 敎長。靄人者。金陵人。客游長崎。爲縣學敎長。偕豐山來訪。以春柳詩十二首。見示。淸調雅韻。無减新城。</title>,<text>靄人先生之詩無定派。老氣崢嶸九州隘。靄人先生之人有定品。薛荔爲衣餐沆瀣。四裔皆識先生名。辭祿求志氣韻淸。階至侯補知縣。因親老。不能供仕云。 附舟曾到辰韓界。抽毫意欲交羣英。相視邈如風牛馬。同文難憑今天下。鞮譯象寄安所施。揮斥無由一字寫。搏桑之國接人寰。邇來冠盖交往還。自然鍼芥有相投。得與先生承玉顔。三寸雞毫替口耳。遂令季子歎觀止。敲金擊石樂一終。扢雅揚風談四始。自我學藝論文無此人。我如二豪君伯倫。寸心未降徙自苦。俯仰世界如微塵。𨓏𨓏異趣在同席。須眉相去無一尺。以神相遇無遠近。九萬里天連空碧。如今海面禁初開。八水三山幸至哉。四海求才來徘徊。高才不能數數見。有一孫先生不見用。誰爲天下惜高才。</text>
<title>神戶。有金江氏。其先朝鮮人也。業造本國古制砂器。獻茶盞具臺二坐。志不忘本也。賦咏以贈。</title>,<text>記曾驅馬過遼陽。蜀黍胡麻接渺茫。獨有高麗莊外路。水田如衲見思鄕。遼東大野無水田。獨高麗莊前有之。</text>
<title>浙江布衣徐訥字善侯。號認庵。善六法。詩詞亦工。賣畵以資客遊。寓于神戶華商章韻洲家。以書來求交。且贈山水一幀。自題絶句。並皆佳妙。兼求書畵詩章。率占一絶以應。</title>,<text>荊關畵筆隱侯詩。勝挾他家十萬貲。四海縱遊無不得。鷄林亦有繡君絲。</text>
<title>有馬郡湯泉。和鄭南皋 秉夏。</title>,<text>三山烟霧翠霏霏。喜到靈源洗浴歸。石壁空靑通鳥道。溪光凈綠染人衣。攖園苒苒新花發。板屋森森老竹圍。最是東人功德事。巖泉引到萬家飛。</text>
<title>大阪城</title>,<text>豐臣古堞尙岧嶢。淀水縈廻帶一條。三百六橋明月下。倚欄夜夜聽吹簫。畢竟尊王大義明。楠公祠宇晩崢嶸。嗚呼不是詞臣筆。滿路行人口裏聲。嗚呼。忠臣楠子之墓。</text>
<title>雨夜漫成</title>,<text>刁騷篁雨響虛堂。酒後公然客緖長。非爲老年偏少唾。每懷時事太無方。鄭南皋購買器械。延請敎師之策。果合時宜。而日人不肯貸費來學。生徒俱苦無貲。理難久長。 魚鬐綠浪連空碧。鳥背靑天接渺茫。懡㦬一生無好興。偶思濯足到搏桑。</text>
<title>西京智恩寺。訪徹定上人。</title>,<text>太華西南古洞天。禽魚花竹擁金仙。別尋富貴人天外。白首來參徹頂禪。靈威百刦護琳琅。有福幾人開寶藏。賴有水田津筏在。拈香萬里古經堂。</text>
<title>有人述睡隱先生事。率成一截。</title>,<text>海上看羊歎式微。中郞老去未懷歸。我來好覔仙鄕睡。無碍東西一布衣。族祖睡隱公沆。萬歷壬辰之難。被拘日本十九年。偕甞苦楚。有海上看羊錄。</text>
<title>遠游艸題詞[池運永]</title>,<text>夫子劣才。無量虛空。乃浩然放。奚往而窮。歸不歸兮悵望。杳靑蒼之濛濛。一篇大雅有誰聞龍管鳳簫度天風。弟子雪蓬池運永。</text>
<title>自日本東京擬回國。至赤馬關。聞國中有變。一行詣山寺慟哭。遂爲縞服。金虞候鏞元。鄭司官秉夏。在馬關。 余有遐擧之志。率成長句。</title>,<text>日邊消息使人驚。遙倚西風涕淚傾。家室蒼茫何足問。宮闈震盪若爲情。匡時未任夷吾責。辟世空懷仲子淸。筇竹一枝蘆一葉。棧雲閣雨且孤征。一筇一屐。捨中土安適矣。遂有此興。</text>
<title>乘中國人所僱德人船。離長崎。向上海。舟中感念中國領事余元眉 鐫 資送中華之恩。輒成一律。示韓眞齋 昌律。韓君以英年 二十五歲 負奇氣。有游歷六洲。學成一藝之志。遂與余同行。</title>,<text>萬里論交一笑親。崢嶸老氣薄秋雲。千年紵縞追前輩。四海梯航濟遠人。搖落關山悲失路。周流溟澨笑知津。巫岑湘水三生夢。纔把身來補墨因。</text>
<title>舟行一日夜。聞過朝鮮境。</title>,<text>風雨連宵浪接天。臥聞舟路繞朝鮮。可能遼鶴歸來早。城郭人民勝昔年。</text>
<title>余中翰有書于上海駐紮江蘇蘇松太道台邵小村 友濂 大人。託以余等行事。又託招商局総辦徐雨之 潤，鄭陶齋 官應 二大人。文報所王先生以爲个紹。宛轉周折至此。不勝感激。淸晨舟泊上海碼頭。定寓館于興聖街京江棧。直詣招商局文報所。王先生調病在寓館。鄭大人邀見。納書于道台轅門。明日。邵大人設殽饌邀見。禮遇極隆。荒遠之踪。有不敢當。韓君欲留上海。敎人韓語。爲資身之策。自以餘暇。欲習漢語。兼習番語。庶效異日國家之用。輒陳此意於陪席。卲大人初若靳之。明日。諭令往謁機器局總辦李勉林 興銳 大人。明晨依諭往拜。細詢來由。周詳欵曲。有愷悌之風。亦設盛饌以待。諭以少俟。明日。李大人因緊急公務。駕往金陵還署。翌日。又赴杭州。荏冉兩旬。還署次日。卽蒙邀置署中。盡淸棧舍盤費。新備臥具。寢處飮食一切華美。又慮衣單。親問着否華服。對以無碍。但携有舊衣。得絮可以禦寒。又卽賜絮與帛。有挾纊之溫。局中諸君子。多賜光臨。晨夕源源。周旋翰墨。渾忘覊旅之况。寔爲東遊以後。初有之勝事。感頌之極。欲述短章。略抒鄙衷。隨得隨書。槪無次序。題以楊江截句。以備諸先生一粲云。</title>,<text>自笑三韓客子癡。盡忘故實也爲詩。遊踪今古同怊悵。楓落江寒正此時。楊子江頭楊柳春。楊花愁煞渡江人。每詠此詩。翩翩欲舞。 誰能擧我翩翩袖。舞徧東風萬樹津。萬里畸裝已可悲。年光况復薄崦嵫。一生多少經心事。落落江湖說向誰。嗣宗襟抱本恢奇。何至窮途慟哭爲。我無一擔澆胸酒。尙有千家得意詩。邵 友濂 李 興銳 中州兩鉅公。何緣知有老秋翁。轉蓬還與長風約。一被吹噓上碧空。仁平港口有歸舟。寄得家山一語不。自泛三湘五湖水。東方心眼付東流。</text>
<title>奉和單槎仙 秉鈞 先生。述懷。黃侍郞孝侯。嘗以不肖學詩之晩。比於高達夫。</title>,<text>老年自學達夫詩。豈以談兵罪牧之。著述等身徒自苦。酒杯到手不須辭。尙懷袴褶依騘背。羞與閨房畵蝶眉。家室蒼茫烟水外。竟無一字寄相思。樵柯日日悞耽棋。局外光陰漫不知。老杜一生詩遣興。子雲無事字多奇。早憐經術難爲世。自識容姿不入時。最是人間同志好。黃金吾亦鑄鍾期。黃金鑄子期。貫休詩。</text>
<title>少小遠遊之興。至老不衰。脫口便作遠逝之語。殊可怪也。向在京江棧舍。倉卒應人求書。亦有此作。</title>,<text>絮果萍因不自由。此生身世只悠悠。夢回明月千帆夜。神旺西風萬樹秋。自道陳良能北學。誰憐李耳竟西流。琉璃帝網重重現。直欲憑高小六洲。</text>
<title>程松韻 錫書 先生。時主廣方言館臯比。</title>,<text>擬將詩筏問津涯。早有弓衣備繡絲。門外雪深懷久侍。坐中春溢近光儀。方言已廣同文界。玄艸何須後世知。倘許名山帬屐伴。三湘六皖赴前期。</text>
<title>奉和胡子和 文孫 先生見贈</title>,<text>殊疆阻海苦無因。大道連天衆所遵。各有胸中民社事。願將宇內弟兄親。文情似月來空際。德意如春洽遠人。衰質猥邀東閣眷。問持何術答平津。李勉林大人。繾眷之恩。結草難酬。蛇蚩之効。欲求先生指敎。浮由身世喜歡因。末路纔知海可遵。仙署偶叨同舍誼。聖時重結一家親。豈能容易談時務。正好艱難作道人。波襪自知無定所。願留殘佩在西津。</text>
<title>在鐵廠四十餘日。舊苦風火之崇。遇夜輒谻。恐一朝溘然。貽累於諸大人。輒又乞回。諸大人愍而許之。韓君又不肯獨留。欲送回至國。開春擬爲再來之擧。時有中朝商務大員陳茇南 樹棠 大人。派往朝鮮之行。上海招商局緫辦唐景星 廷樞 大人。當爲偕行。故願與同舟陪往。許之。將由煙臺津沽回國。得諧素願。感荷莫名。臨行。率成四絶。奉呈李勉林大人。爲別。</title>,<text>雲雷手試百工勤。山斗名終四海聞。蜀翁不識歐公貴。排門欲獻百篇文。意欲搜羅一代才。深知報國在儲材。芳蹊日日春風暖。引得遊人萬里來。先生襟抱自淸閒。家在三楓五渡間。約束詩筇何處是。瀟湘春水洞庭山。李勉林先生貴府。在洞庭南岸。約以明春再來。爲三湘五湖之游。當爲東道主人。一劒風塵只蒯緱。馮生未必爲家謀。這回不入滄溟宅。幾負雲濤萬里遊。</text>
<title>和程松韻，先生瓊韻。奉別。</title>,<text>萬里觀風換眼珠。從今折節事醇儒。光陰流水只淘世。富貴浮雲何與吾。歲暮懷人湘水闊。明朝送客楚山孤。聯芳自是騷人意。勤採寒花寄遠途。</text>
<title>過烟臺</title>,<text>到老畸踪尙轉蓬。乘風又到泰山東。丹書卷裏傳家法。萬古寥寥禮太公。余爲太公遙遙華胄。海色黏天野望空。泰山知在有無中。千秋尼父登臨意。天下茫茫一老翁。</text>
<title>天津</title>,<text>萬里長風一葉楂。暮年得意泛天河。六洲豪傑延同席。東土倫文視一家。當務救時防泄泄。宏猷運世辦多多。君看今日中州事。傅相威名四海加。</text>
<title>天津歸後。邀李取堂 源兢，金秋棠 昌舜，白小香 春培，金肯農 漢宗，李小華 基馥 夜話。</title>,<text>綏邦大事在西東。海面交吹萬里風。星漢浮槎千載後。辰韓點墨六洲中。商航載去春潮白。詩筏歸來醋酒紅。一語持將同社道。車書萬國會相通。</text>
<title>詩餘題詞[金信榮]</title>,<text>餘波綺麗出天工。一味悲凉掩抑中。記得鵲橋詞裏語。詩人原合是英雄。蕙山金信榮。拜讀。</text>
<title>詩餘題詞[李圭炳]</title>,<text>詞者詩餘。金粉替墨。委曲纖穠。有不可測。維我先生。宋明嗣響。一回一吟。天風浪浪。後學李圭炳南黎。焚香。</text>
<title>徐頌閣 郙 侍讀。以手寫山水小景。屬題次韵。大著鵲橋仙小令請正。</title>,<text>遙峰潑黛。恬波淨綠。添個花冥柳裊。茅堂位置盡分明。秪難寫主人情抱。金蓮燭燼。銅龍水咽。忘却身留蓬島。夢中依舊刺扁舟。被人問歸來早了。</text>
<title>頌閣侍讀。又以賀子翼先生集見贈。卽用鵲橋仙韻奉謝。</title>,<text>泉飛山立。雷奔電激。集中有激書 忽幻晴烟裊裊。遙知千載賀先生。定然具英雄襟抱。騷壇宗主。風塵覊旅。宛對昌黎賈島。贈書人似著書人。兩肝膽一時輸了。</text>
<title>奉謝黃孝侯 鈺 侍郞以徽墨見贈</title>,<text>蘼蕪春早。桑楡景晩。相對情絲縈裊。此生會少別離多。筭來怎不傷懷抱。非人磨墨。墨來磨我。筆塚高如烟島。徽州百笏贈歸人。吟箋上洒來還了。</text>
<title>奉謝陳筱農 福綬 郞中以手書便面見贈</title>,<text>寫非烟霧。皎如明月。洒面凉颸裊裊。寶之欲過璧連城。到字滅難離懷抱。虞公姿媚。誠懸勍健。况乃詩凌郊島。只應十襲護龍蛇。定不敢把來搖了。</text>
<title>奉謝陳黼卿 錦黻 戎部以尊甫心言先生詩集見贈</title>,<text>老年筆墨一何豪健。彌覺孤情裊裊。乾坤秀氣好栽培。蘭階上豫章盈抱。笙鏞協譜。圭章琢質。不是寒郊瘦島。鷄林携去繡弓衣。倂要乞金鍼度了。</text>
<title>往春留蕪稿於吳崍村先生 謙福 乞批。今纔遂願。志喜奉謝。</title>,<text>人生一世。悲歡榮辱。摠是鑪煙風裊。刪留兩卷字蠅頭。從誰訴百年幽抱。崍村夫子。耆儒宿學。望若滄波竦島。休嗔白首去還來。補一段吟緣未了。</text>
<title>奉呈張五溪 世準 員外。爲別。</title>,<text>服非華采。容無脂粉。自爾仙姿裊裊。可憐人遇可憐人。天街上相持相抱。臣居湫隘市聲喧雜。也是珠林瓊島。有情天接有情天。大家是婆心難了。有時磊磊。有時落落。時復亭亭裊裊。先生字態妙無窮。如椽筆橫拕倒抱。法書一紙。神交萬里。渺若追仙三島。也曾寄去也曾來。想了了纔憐了了。威堂尙書。酷愛五溪書。自書數十幅。寄五溪求正。又要五溪書。五溪又以數十幅報謝。</text>
<title>奉贈張慕槎 家驤 侍講爲別</title>,<text>秦城漢驛。湘雲汴水。萬里鞭絲裊裊。艱難時事歷庚辛。悲和憤一生襟抱。扁舟一櫂。渺然何往。蕩潏天風海島。如今滌去世間情。不離步琴師在了。</text>
<title>奉贈李薌垣 有棻 中書爲別</title>,<text>衆香國土。詩人下種最。是荷風裊裊。不辭竟日望天關。纔到得黃昏合菢。汙泥著脚四圍塘黑。不碍皆成蓬島。花應稽首謝皇恩。如今借薇垣護了。</text>
<title>復次吳春林 鴻懋 扇書如夢令詞韻。寄贈。</title>,<text>憶自童年志彀。堅守丹家火候。白髮已種種。仙訣無緣看透。慙愧慚愧。纔結中朝耆舊。此境如何能彀。後候勝如前候。感此倦游人。二諦如將參透。休較休較。只好大家依舊。強扭春來難彀。待到東風時候。試看這株楳人。靜自然香透。記取記取。他是三生故舊。</text>
<title>金松年 在玉 詩屋夜話遇雪。同成次蘭 蕙永，白小香 春培。用東坡楊花詞韻。卽景書懷。長調水龍吟。</title>,<text>謝家飛絮漫空。無風庭院紛紛墜。攬衣中夜。眼前淸景。天涯情思。歲暮山空。樵蹤久滅。蓬門早閉有爐頭。榾柮筩中菰粒靑。縷縷炊烟起。誰道瓊糜代飯更晶晶。瑤華堪綴。見無差別。幾人搏弄。幾人踏碎。各有風懷。黨家羔酒。陶家茶水。大長安一個袁安。淸簌簌憂時淚。</text>
<title>己卯上元夜。同李二堂，呂荷亭，閔見山 衡鎭，鄭壽山 顯五，徐怡堂，葆堂，鄭懋亭，徐蔚齋 相臣，徐養泉 周輔，吳經齋，呂至齋 載鉉，金滄江 澤榮，白小香，李蘭坨，李心荃。分韻前招三辰後引鳳凰曉策六鰲濯足搏桑十六字。得曉字。</title>,<text>慣曾晨夕相過。况迎新月臨雲表。千門積素。九衢儲潔。珠圍玉繞。錦箋鬪墨。芳樽泛綠。幽情嫋嫋歎古今。易盡淸光難住此。一會如何少。仰看一規寒鏡影得來。山河大小。誰能離地。縱遊無際。爲余說了。只好坐談。路由杖底。春在楳杪。怪鬢邊淅淅星輝。歷歷又澹將曉。</text>
<title>題詞[吳鴻恩]</title>,<text>合觀諸作。淸詞麗句。美不勝收。盖其用力已深。信手拈來。俱成妙諦。南宋堯章以後。君其嗣音。示我北遊艸。披吟幾度過。關河深閱歷。風月老婆娑。天籟雕鐫少。人情感慨多。相逢期隔歲。詩興復如何。蜀東吳鴻恩春海。拜讀。</text>
<title>題詞[敖册賢]</title>,<text>海山仙客。墨花飛處。案上茶煙幽裊。君家白石。古詞仙詒。留下一般懷抱。思淸於水。眼明如月。妙譽早馳三島。神槎一去幾時來。待他日玉梅開了。重慶敖册賢金甫。拜讀。</text>
<title>題詞[張世準]</title>,<text>新詩如獲異書看。東海人文結古歡。籍溯隋唐鄕夢杳。事嗟秦漢陣雲寒。魏文尙有前朝淚。左賦還同下筆難。寄語社中四君子。何緣容我入吟壇。永綏張世準叔平。拜讀。</text>
<title>題詞[徐郙]</title>,<text>匹馬輕裝矍鑠翁。閒雲無碍去來鴻。薊門烟樹遼陽月。都入先生詩料中。老將登壇辟萬夫。詞源汩汩瀉明珠。煩君一管生花筆。爲寫瀛壖詩派圖。心香一瓣是靑邱。強學塗雅也自羞。三寸毛錐計生活。儒臣無夢覔封侯。疁城徐郙頌閣。拜讀。</text>
<title>跋[姜堯善]</title>,<text>先君子古歡先生。以經術文章。名在京師。垂四十年。頃年先君子之歸自上海也。京師諸君子。相與言曰。先生之游已極矣。年已至矣。其於著述。殆將倦矣。吾儕盍圖廣傳其書。以副願慕之徒之心。議略定。會先君子遽屬纊于京師之寓第。於是。諸君子又相與言曰。是尤不可以一日緩也。一唱百和。浚力敦工。宿昔而集成。今古歡堂詩文若干卷及三政策一卷。是也。他如經緯合璧，孫武子註等書。道之明晦。兵之吉凶。關棙甚重。先君子精神所寓。實在於是。然第以事貴有漸。論須久定。姑不標出。以俟後日。諸君子之用心。可謂勤且深矣。嗚呼。先君子懷寶遯世。沒齒枯稿。而諸君子旣爲之前後于喁。慰窮寂於當年。又爲之揚搉府奧。垂聲光於沒後。此豈先君子有勢權名位可以動人而然哉。後之讀是集者。其亦必有感於今日諸君子之用心矣。小子荒嬉不能文。顧何容贅辭。而第述撰次刊行緣起如右。以附下方云爾。歲己丑七月七夕日。不肖男堯善。泣血謹識。</text>
