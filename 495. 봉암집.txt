<title>述志賦 戊午</title>,<text>粤姬仲之懋德兮。襲麟趾之休慶。遵大龜之故墟兮。與魯吳而伯仲。春秋降而國絶兮。聿著姓于中華。流派延于海東兮。寔涓涓乎濟羅。咨世遠而史缺兮。文獻渺而罔徵。際松京之隆煕兮。肇啓封於邵城。勳名逴於上將兮。仍父子而秉鉞。文芒耀於錦城兮。振大雅於箕域。珪組繽其舃奕兮。世傳九而彌昌。或彯纓於踐斗兮。或聯武於登瀛。屬聖祖之龍興兮。贊皇猷於經幄。前光胚而毓英兮。韙灣溪之潛德。珠璣播於藝林兮。蘭玉萃於門闌。曰有弟於懶齋兮。綰墨綬而馳芬。豐碑屹於海甸兮。民沒世而永懷。葵亭席其父業兮。歷玉署而銀臺。懷剛膓而不發兮。退盤桓乎丘壑。懿新村之幹蠱兮。齒鶴天之羽翼。由嶺表而至湖兮。爰契龜乎西原。星光叶於少微兮。隱德稱於松村。抽關鍵於洛閩兮。賾玄妙於羲文。始鏟跡於倫斁兮。卒應聘於時泰。提義旅而執靮兮。立殿裏而戴豸。方進道之大闢兮。惜鞭繩之遽掣。工雖潰於九仞兮。芳至今猶未歇。衋吾祖之夙殞兮。考齠齔而偏孤。奉績學之慈訓兮。能自力而成儒。高才推於翰墨兮。篤行著於孝友。本無心於躁競兮。早謝跡於名臼。仙籌富於海屋兮。聊卒歲而徜徉。秩仍躋於西樞兮。果天報之靡爽。欸孤蒙之不肖兮。痛緖業之將墜。緬爺孃之降余兮。年旣強而有二。惟癸亥其月正兮。乘赤龍之聞鷄。曾何神之不禱兮。幸吉夢之有稽。恩偏篤於鞠育兮。敎亦切於揚立。顧愚昧之根鈍兮。慨傲惰之成習。旣書劒之不成兮。又農圃之未學。羞前非而晩悟兮。立丈雪而叩篋。雖螟誨之不倦兮。奈烏頭之無力。酌滄海於傾蠡兮。淚歧路於亡羊。繭絲難於紬繹兮。悍馬易於奔狂。百魔紛其交集兮。工進寸而退尺。違帥旨於善誘兮。負庭訓於式糓。恒戰兢而惕厲兮。若臨淵而履氷。緣虗名之謬徹兮。濫叨命於弓㫌。躡洊雷之講肆兮。忝帷幄之顧問。僬僥微於扛鼎兮。狗矢汚於玉瓚。揣己分而靡寧兮。奈玷辱於朝班。心非在於遯世兮。跡同歸於廢倫。一佩符於百里兮。荷晉晝之三接。顔雖近於咫尺兮。言豈補於毫髮。君恩重於到底兮。養莫大乎專城。泣萱草之先萎兮。喜春樹之尙榮。曾何足以久留兮。旋復迷而歸來。嗟小子之惡積兮。奄道木之纏哀。方煢煢而在疚兮。遘天禍之未悔。哭壯子於廬側兮。所人理之難耐。親彌懿而日稀兮。慘此世之無樂。年未衰而氣消兮。形雖存而神鑠。蓬虆行於四方兮。復家業之零替。知溝壑之是分兮。懼蒸甞之將廢。尋平生於點檢兮。信伊蒿而非莪。成底事於白首兮。已百年之虗過。况時俗之廹隘兮。好蔽美而嫉妬。嗤荊岑之抱璞兮。費棘刺之造猴。圓其而正枘兮。前則跋而後疐。生乎今而反古兮。固前聖之所戒。遵東岡而屛跡兮。望西方而延佇。折瓊枝與瑤華兮。將以遺夫下女。璇閨邃而阻礙兮。猛犬狺其迎吠。飄埃風余上征兮。浮蠛蠓而臨睨。腥塵漲於帝京兮。茂草鞠於聖路。斯文涸其淵源兮。大義視以弁髦。知此道之已矣兮。又何懷乎故都。欲遠擧而忘返兮。情眷眷而未休。歸將修吾初服兮。復何往而何求。尙一念之耿耿兮。懼所學之虗拋。憐孤陋之益甚兮。覺鄙萌之難除。江齋虛而永閟兮。麗澤杳而何許。旣卒業之無所兮。獨倀倀於迷塗。惟尋數之一事兮。功可期於桑楡。倘十年之天假兮。庶分寸之躋攀。追抑詩而自勵兮。要夕死於朝聞。流光儵其不淹兮。恐朝露之先溘。續潘張之遺詞兮。摭家傳而自述。</text>
<title>觀物賦 幷序○己未</title>,<text>昔屈原作離騷。擧天下之草木而取舍之。以寓春秋褒貶之意。今觀其辭。嘉卉美木。尙多有見漏者。不獨梅花一樹而已。玆敢採摭平日聞見之所及者。作爲此賦。盖亦窃取屈子作經之餘旨。而時之所處有不同者。故不敢張皇以已事。或不爲僭褻之歸也耶。孔子曰。多識乎草木之名。此亦初學之所不可廢者。斯作也雖甚陋拙。庶有助於博物之工云爾。間余手探乎月窟兮。渾物類而冥觀。紛二氣之化化兮。亦一理之無間。林䓗芽甲之芸芸職職兮。各成形之不侔。軆固有大小強弱之異兮。發亦有香色臭味之殊。禀一定而不移兮。夫孰非其本然。循厥性而品節兮。悟裁相之由人。梗柟豫章之瓌偉而森蔚兮。合棟樑與榱桷。桑麻苧葛之叢苞而蕃茂兮。備繒帛與絺綌。桐柒材中於琴瑟兮。藤穀用代於簡策。梓材著於周書兮。伐檀咏於魏風。盤根可別其利器兮。連抱不棄於良工。曲爲輪而直爲矢兮。刳爲舟而剡爲楫。屈之而作桮棬兮。叩之而節音樂。枯朽者爲薪爨兮。翹天者爲芻牧。無一微之或遺兮。隨所用而各適。惟淇園之菉猗兮。與栗里之精英。鄰君子之有斐兮。媲逸士之高風。松千歲而方偃兮。檜九泉而無曲。凌霜雪而不變兮。韙後凋之貞節。荷香傳於十里兮。在淤泥而無汙。桂樹生於山中兮。結幽期於歲暮。彼桃李之媚春兮。余惟惡其嬋姸。最西湖之仙客兮。雪其膚而冰魂。雖晩遇其何傷兮。冠群英而馳芬。春蘭異於秋蘭兮。古蕙別於今蕙。芳菲菲而襲人兮。何一般之意趣。花王見知於則天兮。徒富貴焉是取。芍藥始盛於維陽兮。與鼠姑本同而末異。金燈可取而讀書兮。芭蕉最效於行墨。牽牛難以服箱兮。金錢貴於銅錫。瑞香沉水而薰籠兮。鄭花借礬而成色。薔薇陳戒於薦枕兮。茱萸傳異於繫臂。連理有夫婦之情兮。常棣有兄弟之義。晦書杉於傳註兮。杜諱棠於詩句。高人騁懷於茉莉兮。忠臣灑涕於紅荳。哀杜宇之染血兮。哭年年於冬靑。菱出水而背日兮。葵衛足而傾陽。固智愚之相反兮。何順逆之不同。草何爲而忘憂兮。木何爲乎合歡。杞何久而爲狗兮。楓何老而爲人。氣固有此相感兮。變化故而不一。宮掖邃而椒塗兮。衮服華而藻餙。配綺麗於瓊瑤兮。埒文章於黼黻。木槿不保於朝夕兮。冥欞不紀其歲年。諒脩短之有定兮。果孰悲而孰欣。山茶艶於雪中兮。决明鮮於秋後。鄒聖垂訓於養檟兮。陶令寄意於種柳。紫荊特書於小學兮。黃楊移植於鄠官。木緜貴於斑枝兮。躑躅愛其暎山。遠志小草之入貴出賤兮。女蘿兔絲之異名同根。楊藤水仙之一朶二色兮。野薔簷葍之六出四出。繽輪囷而虬蟠兮。競綺離而麗郁。或耳名於花史兮。或鼻觀於林臯。申娛翫之無已兮。策果下而逍遙。含桃之發面紅兮。叔孫始薦于宗祧。來禽之集衆鳥兮。逸少所嗜於平生。楊果非稽山之族兮。木瓜傳宣城之種。蔗一嚼而千金兮。榧爲仇於三彭。馬乳水晶移來於西域兮。橙糖荔枝獨稱於南國。虬卵傳法於三咽兮。牛心擅譽於七絶。安石之榴爲三尸之酒兮。董仙之杏售一器之粟。鴨脚騰價於帝苑兮。鷄頭並美於驪珠。木奴收千匹之帛兮。陸吉敵千戶之侯。蒟有似乎覆盆兮。梬亦稱以羊矢。胡桃桃實而核美兮。海松松身而子異。一損百益者棗兮。百損一益者梨。山則獮桃蘡薁梖榛奈楂之屬兮。苓蕺芎歸蔘朮之類。菜則苽茄堇芋苣蓿匏菁之美兮。薑芥䓗䔉薤韭之香。悅口而潤膓兮。與菽粟而齊功。蘋蘩合於豆實兮。鬱鬯交於神明。檳斥暑而醺頰兮。薏勝瘴而輕身。蓍千歲而藏龜兮。蒲九節而引年。模楷效靈於聖廟兮。蓂莢呈瑞於帝庭。伊金光與四照兮。曁石楠與女貞。珊瑚琳琅之珍兮。枇杷棕櫖之異爛。靈爗而襍錯兮。羌不可以殫記。葩經所不能盡載兮。農師亦有所闕遺。花好者未必有佳實兮。實佳者未必有材美。有花而有實者蓮梅桃李兮。宜實而宜材者維栗杏榧。形形色色各屬於五行兮。一太極之咸備。自其同者而觀之兮。統乾元之資始。自其異者而觀之兮。千千萬萬之不類。彌乎六合之廣而爲用兮。藏乎一塵之微而爲軆。大化坱圠而不窮兮。一氣樛流而無滯。孰主張而綱維兮。怳物物之雕鎪。精麁貴賤之自在兮。紛可好而可惡。反以觀夫吾人兮。亦有正而有邪。覽察草木其有得兮。何殊類而同科。昔三閭之著經兮。續春秋之遺旨。斥蕭艾而不服兮。集杜蘅與芳芷。佩繽紛其繁餙兮。芬至今猶未已。余蓬虆於四方兮。哀聖路之荒塞。製芰荷而爲衣兮。葺辛夷而爲屋。托鷦棲於枳林兮。斷蟻夢於槐國。和遺曲於咏芝兮。挹淸風於採蕨。鳳欲集而無珍木兮。鸒斯翺翔乎蒿下。隱藑茅於深谷兮。蔽荊棘於崇阿。固宜樗櫟之見棄兮。敢恨藜藿之不充。徒有志於獻芹兮。本無心於食萍。蒹葭忽已帶霜兮。有誰傳其馨香。躡餘薰於離騷兮。追絶筆於麟經。不以物而觀物兮。指非人而喩人。世幽昧而莫吾知兮。將以俟夫後來之子雲。</text>
<title>硯滴。八歲作。庚午。</title>,<text>爾本河濱物。元無苦窳處。不忘蒼梧喪。猶服縞素衣。</text>
<title>初月 八歲作</title>,<text>月出東山上。形如太極初。欲將鴻濛信。來告草堂前。</text>
<title>江門歸路口占 辛卯</title>,<text>去時山戴雪。來路草含香。羣陽看漸盛。吾道日應長。</text>
<title>歎時 幷序</title>,<text>士之不遇於時。固多屛跡陶漁。終身草莽而不䂓䂓於仕進者。豈皆輕世傲物。懷寶待價之流哉。余於數䄵以來。絶意榮塗。不復爲應擧。知舊之相愛者。憫余之果忘於世。其不相愛者。疑余之自詭於俗。䂓警之譏責之。然念余七入省圍。一不中選。才可知矣。十數年間。三見科獄。時亦已矣。度才量時。莫如早自斷處。區區意見。不過如是而已。聊賦一詩。以見志云爾。窮鄕晩出數全奇。廿載風塵浪皺眉。七入省圍終失意。三看科獄輒傷時。量才莫若身長蟄。相世其如習漸漓。從此田園安素履。躬耕不是學莘伊。</text>
<title>臨淵</title>,<text>天軆高難仰。臨淵可狎看。星光與月影。上下脗無間。</text>
<title>偶吟</title>,<text>剛大吾人氣。充盈宇宙間。斂藏方寸密。無跡可尋看。</text>
<title>理氣動靜吟 壬辰○第一句言靜中有動。第二句言動中有靜。</title>,<text>風定花猶落。鳥鳴山更幽。循環動靜意。須就此詩求。</text>
<title>聞人賭碁爭勝有吟</title>,<text>眼看人世事。飜覆正如碁。不着元高手。多勝未必奇。</text>
<title>人心未發說。贈南塘韓德昭。元震○癸巳</title>,<text>自昔諸賢論人心未發時。或以復卦當之。或以坤卦當之。余謂復則一陽已動。不如坤之至靜中不爲無陽之爲相着。德昭之意。適與鄙見合。要余一言以爲識。遂吟一絶以贈。心體寂無眹。昭昭不昧存。欲知眞氣像。只可索重坤。</text>
<title>追次德昭寄示韻</title>,<text>半世冥行不及門。羞同鸚鵡學徒言。如波始靜旋風盪。比鑑方明輒垢昏。要識大原難理會。欲求中體乏操存。平生悔吝常塡臆。這氣何能配厚坤。</text>
<title>奉簡巍巖李公擧 柬○甲午</title>,<text>理氣罔間本渾瀜。無形元在有形中。休將性命要分合。但向天人究始終。情旣發時知派別。心惟靜處驗源同。煩君此意眞看得。莫謾紛紛枉費工。</text>
<title>江上聽笛</title>,<text>隔誰家兒。臨風吹王笛。淸音渡江來。愁殺遠行客。</text>
<title>李大來 泰躋 將入鐵原峽中。書來求詩。謹步前韻以呈。乙未</title>,<text>鄕山歸計與雲幷。狂客風流繼四明。猿馬操存將善養。雷龍學得必眞成。深知櫝玉藏惟密。獨愧爐金鍊未精。二字誠公期共勉。莫隨頹俗負平生。</text>
<title>用成大谷韻。咏卽事。</title>,<text>吾人事業在誠明。世利浮浮一芥輕。晨掃榻雲當戶坐。夕邀溪月繞除行。榴花得雨添猩血。竹葉流風閙玉聲。剩得山家眞富貴。此心常與境俱淸。</text>
<title>韓永叔 弘祚 歿逾月。余以事過湖中。路迂不得往哭。謹以挽語一曲。付尹晦甫而歸。</title>,<text>憶曾仙洞共班荊。磋切知君造詣精。玄妙機關鞭着得。直方界尺玉粧成。將期一燭開長夜。忽報中天晦德星。已矣斯文凋落盡。江門回首涕河傾。</text>
<title>華陽行 丙申</title>,<text>惟天賦吾人。厥性仁與義。人而無此性。亦一禽獸耳。仁以愛爲主。義者宜之謂。行若得其理。萬殊歸一致。生族曰有三。君親居其二。深恩與厚澤。豈若昊天翅。事亡如事存。報生當以死。忠孝本無間。至情寧有異。先王制以禮。品節各殊次。庶有匹嫡嫌。不得祭考妣。臣有僭上疑。未敢擅君祀。大防信難踰。千聖同一揆。事有隨時別。禮或緣情起。惟聖可以權。低昂必稱錘。夷考二戴記。炳若丹靑備。支庶祭其親。匹夫祭天子。經變縱不一。制事均得誼。惻怛誠意同。義盡仁之至。人性與天理。固所不能已。矧有不世主。神功入人髓。滄桑雖百變。敻想猶不匱。金火雖迭遷。彛常無時墜。所以報效道。靡不極其意。我觀古聖王。世絶祀不止。粤若堯與舜。廟享迄千禩。吳越建禹祠。商丘主殷器。洪皓祭道君。忠悃篇中寄。徐民祀偃王。石室山上巋。有漢高光廟。歷歷皆可指。國人懷楚王。茅屋陳饎饋。村翁慕蜀主。伏臘薦胡簋。南軒若晦翁。昌黎及子美。迭興曠世感。篇什垂後示。退陶濯纓翁。立言亦精緻。盖以微誠寓。實出愛之理。雖非紀常典。寔無僭踰忌。翼翼吾皇祠。亦在華陽阯。盛事誰權輿。烈烈文正旨。大義諒斯存。我請言終始。昔我康獻王。忠義參天地。際會高皇帝。至德配姚姒。威島返義旗。彛倫賴不陊。梯航久不替。職度勤包匭。世世愈恪謹。燕謨垂後嗣。見待頗異禮。一如心腹視。逮至歲龍蛇。左海丁運否。漢儀尙整肅。島夷忽覦覬。凶謀逞假虞。殺氣纏東鄙。獰鋒力難制。王師輒顚躓。三京已失守。八路如鼎沸。回瞻關西路。玉趾多跋疐。慘惔二陵禍。痛哭七廟燬。川瀆血漂流。丘園骨委積。人烟杳蕭瑟。神民共憤恚。時維萬曆帝。惻若瘝在己。疾痛呼籲急。父母欣孔邇。鴻恩特字小。赫怒東出帥。士卒風霆馳。惠渥雲雨施。先烈慕鐔海。祖訓追夢魏。成籌在同仇。不憚邦力費。將軍誰最雄。赫赫楊與李。威伸日出處。巨酋心膽惴。經營六載間。海岱妖氛弭。群醜蕩巢穴。四郊無壁壘。神武且不殺。元后信聰智。藩邦喜再昌。宗社起頹圮。春陽及朽株。雨露沾枯骴。邊境卧刁斗。連山絶烽燧。耕織始安業。士女相懽喜。大哉生成化。昆虫草木曁。德與乾坤合。澤可江漢比。含生悉尊親。樂樂利其利。沒世銘肺腑。不敢忘有斐。邇來五十載。侯度益虔摯。痛矣崇禎禍。凶孽敢橫肆。黃圖入狼望。蚩尤逼中冀。國破君效死。舍生如脫屣。身爲社稷殉。義不徑竇避。毅烈爭秋旻。萬古立人紀。臣謀竟不臧。遼城反自毁。乾綱掃地盡。羯狗擅玉璽。華夏氣甚逆。視天一何醉。衣冠盡汙辱。生靈慘艾薙。蕭條南渡業。反爲奔鯨餌。嗣皇恨血碧。帝胄逃踪悴。宇宙一腥膻。冠屨痛倒置。寂寞天壽山。松栢空蒼翠。卛土均含痛。最偏東海涘。追惟赤鼠冬。胡騎忽縱恣。下泉浸苞稂。拒轍如螗臂。非無蹈海志。忍辱良有以。寧考奮大猷。一恢唾手矢。錦玉忘宵旰。方圓慙戴履。如漢有武侯。比夏餘臣靡。杖鐵追宋辟。塗廁聞豫匕。曁臣一介同。鞠躬期盡瘁。雲龍契密勿。丙夜籌策秘。二三爲時出。拔茅茹征彙。十載勤聚訓。北望恒切齒。金幣往來間。常寓薪膽志。區宇佇廓淸。一掃腥穢氣。成敗豈逆料。彼蒼謂可恃。仙馭痛莫攀。大業中途委。支廈失巨木。爲山虧一簣。天若假以年。功烈豈如彼。白首孤臣在。抱恨窮山邃。年年五月日。謾灑窮天淚。長吟出師表。獨懷傾甁耻。哀哀匪風感。眷眷尊王思。截彼千丈崖。煌煌四大字。石龕勢穹崇。足以風雨庇。蒼梧帝駕遠。鼎湖遺劒寘。翔鸞舞半壁。惝怳驚神鬼。問公從何得。老峯求燕市。誰人爲相贈。悲歌慷慨士。至寶不論直。千金土芥棄。歸來詑海域。奉若帝手賜。思傳修身要。分明揭在是。所以懷綏化。蕩乎難名矣。摹勒若有待。天意非偶爾。守視憑緇流。煥章名其寺。環衛簇山靈。呵護羅谷魅。摩挲感自激。雪涕悲風屭。仍思故皇靈。久矣香火閟。神州不可托。躑躅將何倚。謀營一小屋。擬享神與毅。報效同犬馬。精誠體螻蟻。舊德表不忘。英靈庶少慰。時命忽大謬。好事嗟莫遂。流離顚沛際。一心耿不弛。丁寧將死語。托後頗亹亹。賴有門下賢。繼志克愼毖。禮意愚不測。人見或歧貳。公議久乃定。經度仗士類。民庶若子來。輪奐不竟晷。䂓制倣殿屋。結搆猶不侈。堂廡儼跂翼。東西兩皇位。古禮雖可徵。時勢多忌諱。空山鎖虗殿。神牌用素紙。春秋穀朝差。奔走供蕉荔。遠近聞風至。濟濟纓弁頍。循䂓素王祀。斟酌滄洲事。奠獻禮止三。籩豆數列四。冠服襲明儒。牲牢展特豕。誰言禮未豊。有以小爲貴。洋洋萬世澤。盡物無與擬。祭用生者祿。聖言信有諉。况又士於帝。本自無嫌儗。一氣通上下。克誠其饗只。不以人爲微。不以物爲菲。焄蒿在左右。僾然臨尺咫。夜聞蜀魄啼。花上寃血紫。工部一掬淚。北面勤拜跪。循除九曲流。盡是朝宗水。嗚咽若有情。日夜去瀰瀰。祠號揭萬東。過者必欽唏。院宇傍隣近。中垂一幅綺。大老遺像儼。宸居宛密侍。皇祠禮纔訖。肅齋仍奠饎。應有不昧魂。下上陪風騎。時於供事夕。復擧公罔觶。賓主迭獻酢。二南偕宮徵。升降挹遜間。王道知易易。澤宮千載後。不意今復覷。哀彼一統曆。正朔終于此。先正十襲藏。保得堯庭瑞。百刻遺憲在。內記欽天誌。開卷感慕新。禮廢猶存餼。復有中山毫。天香尙染漬。螺刻足爲徵。流傳問何自。至諴宜有感。得非神所遺。悲慕寓羹墻。此義知者幾。尊周一部書。美意須更味。麟書置無地。洞雲爲篋笥。山號亦稱華。名言實非僞。異日歸馬地。禎祥已先萃。嶽帶淸秀氣。水洗氛穢累。群壑揔雪色。石面渾如砥。汗漫排素壁。潔凈無點滓。或鋪如簟席。或窞如圈匜。奇巧各千狀。逐處心魂悸。疑從王京遊。宛陪瑤池戱。巍乎落影岑。萬仞不可企。何年暎中華。舊跡傳秘詭。龍巖復蜿蜒。幾日卧淸沚。風雲會有時。神變倘一試。巴谷境幽窕。石路何逶迤。冬靑遍成林。森然雜松榧。梅比孔廟檜。菊垂東籬蘂。派分武陵溪。巷接桃源里。中朝一區土。怳惚於斯徙。王家舊日月。留照此山裏。文物獨皇明。謳歌尙朱氏。回首犬羊天。九有腥塵熾。烈士氣激仰。忠臣血涕泗。適玆涒灘歲。甲子一回値。皇業尙未復。身上簪纓愧。人情倍惻愴。時事增感喟。於休我聖上。臨筵亦興愾。皇皇大報壇。志業追前軌。睿想酌時宜。乾斷廓羣議。聖躬親祀事。泣涕沾黼扆。紅雲儼陟降。彷彿回土駟。酒用包茅縮。庭看佾舞佌。星辰北拱如。羽旄東巡似。禹鼎雖沉泗。夏禮猶在杞。巍烈竹帛垂。偉績管絃被。君民不謀協。異事增光賁。非徒秉彛同。諒知時運使。人心旣未絶。天數從可揣。胡命無百年。光復指日俟。絳衣何當見。拭目長延跂。陰盛必有陽。亂極當思治。宣聖述詩易。托意警衰季。芃芃黍苗句。編居變風尾。碩果不食象。著在剝盡底。天道古來然。聖訓豈不懿。勉旃同志士。共惜光陰駛。東韓數千里。庶免爲虫獸。民性由是明。禮俗從今韙。綱常幸不墜。嵂兀山共峙。彼哉忘義徒。何心妄毁訿。世無魯連子。誰識牛後刺。他日玉河道。其顙應有泚。藐余一書生。斷兮無他技。戀舊心如結。傷今掌頻抵。平生倚天劒。無路斬長虺。百感來嬰懷。中夜耿不寐。遂爲綴新詞。聊以闢邪詖。此言如不信。更請質經史。</text>
<title>華陽御筆宣額時。次李水原 喬岳 韻。</title>,<text>仙官來自五雲深。禮享先師表景欽。四字宸題鸞鳳翥。十行綸綍日星臨。百年公案從今斷。一世洪流不復淫。濟濟衿紳將事地。華山休氣接商岑。</text>
<title>又次丈巖鄭公 澔 韻</title>,<text>吾王盛德猗歟休。掃盡陰雲日下浮。豈但彛倫明一世。應敎盛事耀千秋。恩宣寶額兼溫綍。禮相靑衿雜佩璆。天意丁寧扶正道。澄源何患不淸流。</text>
<title>謹次栗谷先生舟下海州時韻</title>,<text>斯民榮悴係先生。來去終看國重輕。孤舟當日歸歟意。何似宣尼返魯情。</text>
<title>黃江。贈示金維卿持國。戊戌</title>,<text>客窓踈雨最先聞。轉輾無眠到夜分。收拾精神歸肺腑。消詳事理會心君。存身學得龍蛇蟄。棄世甘爲鳥獸群。埴平生成底業。力微堪愧負山蚊。</text>
<title>謹次金水原 鎭玉 華陽九曲畫出時韻 己亥</title>,<text>華陽水石幅中新。伊昔先生愛翫親。曲曲淸溪洙泗派。峯峯秀色武夷春。相公借手風流伯。造物歸功繪畫人。從此卧遊諧宿計。不煩眞境夢尋頻。</text>
<title>竹泉金尙書 鎭圭 挽</title>,<text>光山家世赫蟬聯。天爲斯文篤挺賢。詩禮遠追沙老得。淵源早襲華翁傳。戚連椒掖身韋布。位踐巖廊室磬懸。一部春秋藏肚裏。千尋鐵壁仰高堅。妙年才調擅梅塩。鶚立風儀聳視瞻。文典國衡謨訓誥。行循界尺直方廉。朝多側目猶持正。聖獨知心尙憚嚴。五十餘年淸苦節。王壺氷月滌塵纖。</text>
<title>卞進士大而 弘夏 挽</title>,<text>栢陰之後業重昌。妙歲蜚英翰墨塲。百鍊鎔金看藻藝。一團壺月貯心膓。春風鴈塔題名早。秋夜仙樓作記忙。烏哺未終身便逝。也知泉下恨應長。</text>
<title>次族姪 範休 朝溪精舍韻</title>,<text>一身無譽更無訾。世利寧容入夢思。葵愛向陽循砌植。菊要播馥近窓移。矮簷納月秋偏好。竹牗迎風夏最宜。混混朝溪源不渴。東流到海問何時。</text>
<title>洪伯益 泰增 挽</title>,<text>令子纔亡公奄忽。雙親老矣去何之。人間已識猿腸斷。地下能忘鶴髮悲。賢似顔回年益促。窮如羅隱禍偏奇。花生夢筆曾干氣。血泣懷珍豈乏時。半世金蘭同臭味。一條冰玉仰襟期。秋山日暮埋良友。薤露聲中涕自垂。</text>
<title>次李廈卿 重廈</title>,<text>自笑亡羊始補牢。胸中疑悔九牛毛。羞同俗子趍糠粃。好與鄰翁任稼陶。浮念易萌如亂草。危幾難制似銛刀。春冰虎尾常存誠。喫盡平生上壁勞。</text>
<title>次贈吳進士 喜昌○辛丑</title>,<text>王洞秋聲暮。溪山錦繡鄕。花陰留好客。禽語報斜陽。話古風生席。論心月滿觴。臨分贈詩去。光價燦珪璋。</text>
<title>㺚川舟中。次屛溪尹瑞膺 鳳九 韻。</title>,<text>君歸浴北我西州。離馬征帆各帶愁。啼鳥野花俱可感。淚添江漢日東流。</text>
<title>平湖。與德昭唱酬。</title>,<text>講說支離久。何多節上枝。理源看愈昧。私累動相隨。每抱亡羊歎。長憂悍馬危。切磋君獨在。偏荷德音垂。</text>
<title>洪進士厚伯 泰垕 挽</title>,<text>後雲亭後毓精英。冰雪奇姿聳視聆。汗血神蹄期遠道。連城美價自齠齡。詞翻王海源頭𤄃。名入金蓮榜裏馨。苗不秀焉嗟已矣。東天無復耀文星。</text>
<title>江門治任歸路。次同門諸友韻。壬寅</title>,<text>寒江秋月尙依依。中夜臨歧失指揮。已矣斯文墜地盡。幾人今世似而非。</text>
<title>謹次李三嘉 秀文 景陽軒韻</title>,<text>前喆高風續退休。閑情付與一紋楸。先人手植看花木。少日釣遊指水丘。曠世心期同快適。別區田墅益淸幽。磻溪且問垂綸意。倘復鷹揚佐聖周。</text>
<title>李仲三 思兼 挽</title>,<text>昂霄松栢鵠停筠。妙歲聲名擅席珍。孝友遺風怡老繼。詩書舊業竹翁遵。詞章在子爲餘事。器度如公復幾人。腔裏春秋嚴似鉞。腹中今古聚如囷。爭瞻汗血臨千里。佇看明珠耀九淵。馥馥靈芝嗟未秀。沉沉脩夜遽無晨。元方昔夭猶茹痛。顔氏今亡孰驗仁。祗有典刑亡不墜。尙看丹穴彩毛新。</text>
<title>次朴正言季心 弼正 逸休齋韻</title>,<text>形役隨緣倦卽休。槐安一夢覺悠悠。靑雲念斷窮猶樂。紫極心懸退亦憂。高閣坐看時物變。小蹊行答野農謳。烟沙十里閑來往。身世飄然等白鷗。</text>
<title>巂節處士申叔敬 憼 遷葬挽</title>,<text>少日周旋丈席間。香名晦谷弟兄難。傳家學得春秋義。誠意功輸夢覺關。可惜靈芝萎地早。空留霽月照潭寒。冥冥地下無窮恨。鶴髮高堂淚不乾。</text>
<title>臺巖謾咏 幷識○癸卯</title>,<text>巖在東林下五里許虎溪南畔。上下二層。廣可容一席。高各一丈餘。長倍之而上劣於下。數尺脚揷水底。背負山阿。三面翠壁環繞。冠一巨石。可劣避風雨。歲久委廢。塵土埋沒。人不知何如㨾。辛丑春。余始來寓溪上。間與童指數輩。試加開拓。不一日。眞面呈露。有以見造化之意不甚偶然。豈非所謂物之興廢。有數存焉乎。芒鞋竹杖。暇日逍遙。俯視澄潭。游魚潑潑。越瞻前汀。明沙浩浩。眞畫中境界。聊賦一詩以識之。石作層臺上下連。幾年埋沒水雲邊。塵沙去了開眞面。天餉吾人不偶然。</text>
<title>謾吟</title>,<text>生世恨無三尺劒。悲歌獨立海山秋。回看大報壇空屹。身上簪纓也自羞。</text>
<title>華陽示同志士友 甲辰</title>,<text>兩皇崇奉地。悲慕八方同。鐵壁千尋翠。神雲一朶紅。山餘中華土。民襲大明風。欲識朝宗義。須看萬折東。</text>
<title>答二禽言</title>,<text>鼎小哉鼎小哉。鼎小何恨有。饘於是粥於是。足以糊余口。朱門列鼎縱云榮。達士由來所不取。稷粥稀稷粥稀。粥稀何愁爲。朝一盂暮一盂。足以療吾飢。膏粱異味本非願。至樂須從此間知。</text>
<title>謹步朱先生武夷九曲詩韻。首言先生德氣渾成。倡起絶學之意。中言博學明辨。眞積力行。知止靜慮。氣像宏大。而德旣及人。潔身嘉遯。不爲詭異。直接正統之意。末又統言物我一理。求之則在是之意。詠歎反復。各有攸屬。覽者恕之。</title>,<text>間世人豪卽地靈。性全天賦氣兼淸。萬家牢睡昏昏處。始把洪鍾振一聲。緫論德業野渡撑將萬斛船。細探花柳過前川。絲毫察盡源頭廓。泰宇澄明絶點烟。格致累土期成泰華峯。一毫私僞不曾容。春氷虎尾常存戒。鐵鎖門關透幾重。誠意靑海源頭撑小船。風和水靜幾多年。査塵凈洗無時已。寶鏡眞珠獨自憐。正心泰山喬嶽氣巖巖。禽獸居焉樹木毿。瞻仰彌高難可及。只看秋月照寒潭。氣像江漢浸膏逐處深。天根培養秀穹林。看他物物同春意。始識乾坤造化心。敎育汎濫洪波汨兩灣。鯀堙禹瀹自無關。優游靜裏平生樂。小苑鸎花底處閑。出處莫放輕舟下急灘。紛紛歧路細尋看。吾人此道元無二。絺綌誰言可耐寒。卞異千古淵源一脉開。盈科後進綠濚洄。虛舟獨泛觀瀾處。日夜源源活水來。道統渾融全軆物同然。灑落荷珠月暎川。非遠非高求可得。虗靈之外更無天。緫論道體</text>
<title>謹次癯溪權尙書 尙游 韻</title>,<text>元祐完名卽此翁。卧看塵世戱群童。襟期霽月明秋水。富貴浮雲過太空。常棣堂前留舊萼。陽春座上襲遺風。憂時髮白心猶赤。悵望神州謾濕瞳。</text>
<title>與崔澤甫 兼濟，卞起而 興夏 對酒候月。</title>,<text>峽裏常嫌得月遅。况玆良夜對樽時。高閣坐須庭榭白。淸光先入碧梧枝。</text>
<title>臨江歎</title>,<text>勢若羣龍走。淸疑寶鑑空。源頭幾許大。浩刦不知窮。</text>
<title>次尹舜卿 升來 甲山謫所韻</title>,<text>着處春山鶴引筇。水風蘿月可長終。如何逸翮翻低下。誤入虞人網罟中。</text>
<title>聞四相國復爵感吟。金公昌集，趙公泰采，李公健命，李公頤命。○乙巳</title>,<text>相國曾何罪。君王自聖神。地中幽枉雪。天上寵褒新。氣化相推敓。陰陽有屈伸。滄桑將幾變。吾欲學靈均。</text>
<title>二憂堂趙相國 泰采 遷葬挽 丙午</title>,<text>忠何凜凜禍何奇。忍說辛壬涕自洟。砥柱功尊波蕩日。貞松志勵歲寒時。泉臺恨血三年碧。黨籍光華百代垂。聞道故山開淺土。聖心增悼士林悲。</text>
<title>次寢郞再從兄 之淑 韻</title>,<text>天日重明廓寸雲。如何百鳥不停喧。孤蘭恨未生深谷。早向人間枉播芬。</text>
<title>宿權調元 爕 閑主齋中有吟</title>,<text>囂塵無處可寬愁。爲滌煩襟作此遊。江上感懷空舊宅。泉西勝景更新樓。梅香暗透書帷聞。竹翠長鄰酒斝留。穩得主翁終夜話。朝來踏雪理漁舟。</text>
<title>贈李君士彦 邦賢</title>,<text>明珠五彩暎斑衣。弄月吟風告我歸。自愧踈慵無以贈。請君努力盡精微。</text>
<title>題扶風縣舍 丁未</title>,<text>百濟興亡地。湖西第一區。江呑餌馬恨。巖帶落花愁。半月空遺堞。孤蘭尙小樓。官居兼吏隱。公罷卽漁舟。</text>
<title>酒城文會。志感示李襄仲 思贊 諸君。庚戌</title>,<text>佳朋文以會。遽爾廿經秋。幾箇先黃壤。餘生亦白頭。蘭亭空水月。洛社尙風流。酒罷分携去。山陽暮笛愁。</text>
<title>鄭壻子修 櫓 家銀盃感吟</title>,<text>庚戌冬。寄宿於鄭壻子修家。子修實松江先生嫡孫也。出示先生於宣廟朝受賜銀盃。仍言其王考郡守公在浴時。族祖丈巖先生每朔。輒以月俸辦奠具來薦廟訖。出置此盃於楹間。與諸族人徧勸一盃以爲懽。今則此事不可復見。可感也已。仍屬余以一大白。余亦聞二先生之風而嚮仰者也。不敢以疾病辭。遂滿酌痛飮。聊賦一絶。以寓愛敬之意云。宣廟恩頒記昔年。先生口澤尙依然。憑玆想識春風面。宜爾雲孫永世傳。</text>
<title>次呈李進士士宗 朝海 示懷韻</title>,<text>台生海隅禀氣薄。眼小不知蛙井窄。齊門久勞抱瑟立。蜀中無人和白雪。螢窓十載激仰志。幾對靑編引大白。平生至願學孔顔。箇中尋常何事樂。簟瓢不妨陋巷空。溫色寧存陳蔡厄。隣闘閉戶卽其時。斯世誰能振木鐸。蠻人不解貴珍髢。楚地從古賤奇璞。微材擬在木鴈間。井冽無計寒泉食。嘵嘵末俗喜窺人。安得甌臾止謗讁。靈均雜佩愛秋蘭。杜老淸詞悲古栢。回瞻北宸纏祲氛。欲揮長劒斬妖賊。羊腸世路太嶮巇。幾人入室操吾戟。詞林契合有我友。怳如跫音聞空谷。多君丈席飽眞腴。愧我陳簡探糟粕。郊居幾年共里閈。峽裏移寓同棲息。鍼芥磁石喜相隨。釣月耕雲意自適。居無䃫石室愈閑。巷斷輪蹄村更僻。方幸棲烏得新枝。肯學磨驢尋舊跡。凶年菜羹亦自足。大椀何羡啖弗托。高堂鶴髮卽地仙。好向壺中送日月。餘生孤露羡何及。蓼莪詩篇不忍讀。龐床納拜輒多感。話及疇昔悲塡膈。山釀野蔬爲寬心。提携却掃淸溪曲。冰壺寒月挹襟韻。碧梧停鸞聳風格。披來詩卷似束筍。拭目淸光燦奎璧。良驥不合冀市老。白璧可惜塵埃擲。嗟吾窮鬼動輒隨。白首深山伴木石。時危戒存口三緘。年老醫成臂九折。悲甚南華叩盆歌。痛結西河喪明哭。人生惡緣苦無限。天禍邇來何太酷。春林烏哺謾起感。蜀山猿膓隨處割。中間險釁已飽更。生理零星焉足說。元來窮困玉成人。丈夫胯下猶匍匐。須將通塞付化翁。但求基業勤收拾。長往元非擬巢由。許身將期追契稷。踈慵固合聖主棄。憂國惟願登菽麥。田家幽興屬三春。雨後源泉初動脉。灌根可以食其實。不菑寧望秋有穫。淵明一出本非心。滿園松菊安素節。雲林高卧俯塵寰。枕邊游兒何瑣碌。風波宦海杳無津。出沒孤舟迷所泊。經綸事業只此心。美哉山木須愛惜。持敬當似撑船篙。讀書宜戒還珠櫝。居常戰兢若臨履。循序磋切如骨角。將同鳳凰萬仞翔。肯隨鷄稻粱啄。慈悲活法哂斬猫。仁義良心欽放蝎。詖淫窠窟孰觝排。義理絲毛細爬櫛。君今老矣我亦衰。歎息中宵徒仰屋。嫠緯一念耿未已。廟堂何日夔龍集。康衢擊壤亦君恩。共說桑麻情欵洽。春來薇蕨獨有味。山外腥塵天欲坼。斯文陽九更堪論。任他稂莠亂嘉穀。言志非爲事吟哦。不平胸懷聊吐出。時情物態說未盡。流涕長歎猶不足。寄語紅塵逐臭客。人世黃粱幾度熟。朱門粱肉縱云樂。不如山窓對黃菊。</text>
<title>戒兒輩 辛亥</title>,<text>樹傳於果人傳子。一脉精神死亦存。如令結實終酸苦。誰道吾家有好根。</text>
<title>續題程明道詩 辛亥。因閔珽論啓。䟽陳夏宅事。上覽䟽曰。此亦黨論。古者巢父許由亦爲黨論乎。巢由卽㓗身高蹈之類。聖敎之擬倫誠過當。而區區願學。亦不在是。乃續程明道聖賢事業本經綸肯爲巢由繼後塵之句以見志。</title>,<text>肯爲巢由繼後塵。程翁此句早書紳。終敎聖主疑從俗。還愧當年洗耳人。</text>
<title>奉簡宋信夫 相允 調案</title>,<text>荒年蔀屋病相隨。我患支離子亦危。安得壽民丹一粒。濟時仍復濟吾私。</text>
<title>和南仲玉 道振 漁隱八詠</title>,<text>何年渭叟返營丘。漁隱新齋簇勝幽。吾輩本非忘世者。此翁眞是取魚不。倚筇認得濠中樂。挽轡行尋穎上流。聞說要津風浪足。眼前興沒一泡漚。漁隱草堂地秘靈區待逸氓。窈深盤谷可爭名。三淸勝界疑仙窟。十丈紅塵隔帝城。雲去巖開氷雪色。雨餘溪作管絃聲。山翁這裏忘時序。花葉春秋自悴榮。深谷溪石相國孤墳四尺崇。荒原草樹但籠䓗。貞忠地下終難作。論議人間自有公。師友淵源門路正。君民事業水雲空。哀歌一曲臨風酹。沒世精神若可通。前山松楸萬木森森石澗淙。招提一路斷人蹤。風來石磬傳淸響。霜落秋岑幻瘦容。多少菴僧迎蠟屐。間關谷鳥引鳩筇。登登更覺星辰近。城市囂塵隔幾重。後麓齋宮高堂上下彩衣翩。荊樹春光共一堧。湖外幾年烏哺隔。天南今夜婺晶連。將看薄俗聞風起。爭道名門降福偏。孝水更從庭畔湧。詩人遺什感寒泉。上家巖泉簷外遙岑玉雪姿。小金剛與世氛離。妙香太白風斯下。文壯天皇勢最奇。次第仙官排象笏。聯翩帝女捧雲旗。身同病鶴飛難到。興發空吟晦老詩。俗離遠岑身世陶陶入醉鄕。穿雲月作池塘。水深魚識濠梁樂。風暖荷傳玉井香。豆實不須吟澗藻。廚供何必數河魴。溶溶日夜源頭活。永夕逍遙興未央。下庭蓮塘年年飮射趁秋成。君子無爭亦有爭。世泰何勞箭貫革。德將須戒酒傾甖。三連妙藝循狸步。一座淸歌和鹿鳴。野老豈知皆帝力。夕陽扶醉滿街行。鄕射小岑</text>
<title>次李太白感秋詩 壬子</title>,<text>昔李太白年四十九。作感秋詩。其後蘇黃皆效之。我朝退溪先生亦於四十九。和周景游所次韻。以寓感慨之懷。余亦今年五十去其一。犬馬之齒。適與數君子同。而學道無成。卒不免爲鄕人。其所感慨。實有倍蓰於古人者。謹步其韻。以遣懷云。虞夏忽已遠。道在陳編竹。古今同一揆。淵源手可掬。爲聖與爲狂。惟在一念獨。吾生四十九。學未尋歸宿。已知伯玉非。何煩夢寐卜。査滓未渾化。厥初奚由復。須知九仞山。功成一簣覆。何日好田地。五穀看正熟。</text>
<title>謹次程先生春雪韻</title>,<text>鶉火昏中届。驚雷震滯潛。玄冥已退息。靑帝何猜嫌。不意句萌節。還靳雨露霑。頑雲彌上下。肅氣遍洪纖。點地瑤花落。飄空貝葉兼。霏微迷澗谷。斜拂撲窓簾。階似排隋璧。庭疑鋪蜀縑。隨風渡水灑。和雨逐泥黏。放鶴愁難覔。墜珠㥘未撏。蒙頭驚髮皓。觸面覺鋒銛。珠海蚌爭曝。琪林蝶共覘。窮愁添白屋。高價聳靑帘。柳失黃金色。松偸白玉髯。客尋元寶徑。人卧洛陽閻。帳暖羊羔熟。窓明簡冊拈。封條非聖瑞。盈尺叶豐占。遣興盃添醑。防寒席累苫。羲和還失律。顓頊固非廉。守白如從質。塡壑似益謙。陰官太好事。玉妃何無厭。龜看支床縮。蝗知入地殲。墨池冰正合。茶鼎水頻添。銀屋羅窮戶。冰簾垂短簷。念妻增遠想。詞客費呻佔。萬象雖含景。羣芽已吐尖。誰將千嶂玉。化作萬家塩。鱗撒玉龍死。灰留崑火炎。太陽俄照耀。枯卉復浸漸。積勢旋將釋。餘寒豈久淹。乾坤回淑氣。麗日物同瞻。</text>
<title>玄彦明 尙璧 挽</title>,<text>巍巖寂寞公仍逝。痛矣斯文孰主張。湖學已知天欲喪。江齋忍看月惟明。憐吾獨向窮途立。羡子先從丈席行。回首集成祠下宅。滿庭秋草哭諸生。</text>
<title>謹次鄭達夫 彦兼 贈職後韻</title>,<text>文章言語世爭鳴。篤行惟君死亦榮。公議續編高士傳。聖恩追賜諫官名。人稱學問資師友。我謂知能出性情。雨露倘霑黃壤否。雙親嗚咽恨難平。</text>
<title>述懷</title>,<text>拙拙吾生計。飄蓬復幾時。始憐淸似水。終患亂如絲。羝觸方羸角。鷦棲未定枝。悲歌超獨立。此意有誰知。</text>
<title>華陽享禮。同丹巖閔相公 鎭遠 講春秋唱和。三首</title>,<text>一治堂前洌彼泉。靑衿赤舃共周旋。春秋大義聞衰世。無乃皇天有意然。尤翁盛德似淵泉。斯世陶匀一轉旋。百變滄桑文未喪。春秋一部義森然。風末曾聞係下泉。純坤還有一陽旋。從知四海腥膻日。天理人心不泯然。</text>
<title>書與晉休 後改百休</title>,<text>汝今突而弁。將以成人責。成人責如何。道崇而學博。人而無道學。馬牛襟裾若。恭惟皇上帝。降此仁義德。不以堯舜厚。不以跖蹻薄。一念勤忽間。聖狂天淵隔。幾微發動際。盍亦愼其獨。念汝資質美。何事做不得。而余敎不嚴。任他虗度日。年今十七強。學未窺藩闑。文藝固餘事。德行何由立。余惟汝之病。懶惰已成習。聰警非不足。言爲多顚錯。當事沒商量。看書不究覈。兒時尙可戒。長大尤所惕。宜爾自今後。洞洞復屬屬。革去幼少志。聖賢以爲則。斯文有自來。我且爲爾說。姚姒繼神堯。精一傳心訣。夫子告顔曾。一貫與四勿。鄒聖及晦翁。相守一字直。其人沒已久。吾道在方策。如能溯而求。瞭然皆可識。不必高遠求。但向彛倫索。父子親之至。君臣義以結。朋友交有信。長幼天所秩。造端在夫婦。及至天地察。行之本孝悌。本立用不竭。詩禮是根基。小子何莫學。伯魚古賢人。尙有墻面勑。矧爾魯下輩。可不勤用力。流光不復來。白首悔何益。人一己百之。寸陰須愛惜。上可成德業。淵源接伊洛。中可做文章。光輝動華貊。下可爲善士。不陷於邪惡。立揚雖難期。顯親庸有極。吾家世儒素。著自麗中葉。珪組奕蟬聯。文質相炳燁。於顯錦城公。竹帛芳名蔚。灣溪述家業。貂玉燦盈室。逮我松村翁。龍德確不拔。門祚屬中否。喪亂何其棘。先考襲前光。少孤形影隻。及長劬詩史。發憤忘寢食。綿綿故家聲。賴而不隕籜。敎道亦有法。罔以恩愛僻。如我不肖者。亦被餘慶及。辜負螟蛉誨。徒傷蓼莪什。常恐身名汚。重貽門戶辱。子姓且滿前。品氣各千百。憂戚固無論。敎養懼有失。但聞古人語。漑根者食實。從前不食報。責效今可必。堂搆苟不肯。予其有後曰。顧汝一毛髮。孰非先祖澤。不爲農圃人。盡力於溝洫。不爲編伍卒。從事於矢石。工賈給器用。僮僕備使役。生長太平世。處閑而居逸。飢猶供饘粥。寒亦着麁褐。所業惟此學。不學卽棄物。經傳緊要旨。不憚毫縷析。古今治亂跡。了然如目擊。不徒知之明。抑亦行之篤。勿慕人富貴。勿耻我䟽糲。接物無畛域。修己以簡潔。所重惟喪祭。尤當盡其節。無忝爾所生。人道於斯畢。豈止身心正。效將及家國。出身事主日。其道由是擴。明明我先靈。寧不介爾福。此意如不負。吾死可瞑目。</text>
<title>煥章庵。贈宇澄上人。</title>,<text>老宿心期合。淸談凈界天。萬山黃葉裏。半夜赤燈前。有髮吾猶俗。無心爾卽仙。滿堂皆兔馬。龍象孰知賢。</text>
<title>除夕書懷</title>,<text>光陰五十隙駒超。義理難推志易凋。差了尋常毫忽地。虗過一萬八千朝。靑霞奇氣曾何歲。白首窮山又此宵。人世存亡無限感。殘燈影裏坐怊怊。</text>
<title>同樞朴丈 禧慶 重牢宴韻 癸丑</title>,<text>大藥誰從海上傳。百年偕老卽眞仙。東床復見巹盃合。南極爭瞻婺彩聯。孫以孝稱兒不死。女能榮養壻知賢。病吾獨有存亡感。賀語纔裁涕自然。</text>
<title>羅處士 重慶 挽</title>,<text>人豪吾黨獨推公。胡乃淸時命道窮。澆竹灌花經濟志。圖心說性操存工。衆稱至孝家庭內。我識純誠板蕩中。明月暗投爭按劒。囚山何處泣蒼穹。</text>
<title>贈李敬長 思悌 賦歸</title>,<text>翩翩烏鵲擁征麾。傳道南人口作碑。我似淵魚潛在日。君同飛鳥倦還時。追思世好相垂淚。欲說時艱但皺眉。草草逢塲懷不盡。更留秋峽一宵期。</text>
<title>羅生 。 以其先意。追送盆梅。感吟一絶。</title>,<text>忽報梅兄踏雪來。開窓疑是故人回。氷仙已去魂猶在。獨嗅寒香涕滿腮。</text>
<title>安彦明 晩陞 挽</title>,<text>公生南服繼前人。棘棘不爲時輩隣。美質風前臨玉樹。貞心夜裏識金銀。皮藏季野春秋義。脚躡顔回陋巷仁。萬里雲衢鵬未化。十年泥道蠖求伸。華陽歷訪曾何歲。瑞石從遊擬後辰。自愧塵容長局束。誰知世事苦邅屯。雲山渺邈離懷苦。夜夢依俙別意辛。才可普施終下士。理宜遐壽僅中身。寄來遺牘提撕切。說去先儒旨訣眞。逬淚幽吟人可想。存心直養道靡貧。從今白雪誰和曲。可惜靑萍竟瘞塵。湖海茫茫挽不得。悲歌獨立暮江濱。</text>
<title>姜參奉長文 奎煥 挽</title>,<text>淵源早自渭陽傳。脚下長程萬里連。赤幟騷壇儒望蔚。白衣戎幕武功宣。事當肯綮恢游刃。理卽頭顱剩着鞭。從古氣淸多數局。世間安得似公賢。</text>
<title>鄭壻子修本生慈夫人遷南歸挽</title>,<text>何年九苞禽。引雛從南來。一毛看五彩。百鳥仰毰毸。啞啞林間烏。反哺聲正催。密邇松楸下。萬壽堂新開。擊腥供晨夕。衣彩戱嬰孩。諸子盡英妙。大兒更魁巍。文定嫡嗣傳。山東世業恢。餘慶豈無因。前光自有胚。壼範聞曾熟。宜爾百福該。宮功執麻枲。宗祀謹籩罍。斷機樂妻賢。崩城杞婦哀。遷居埋鬻遠。臨事義理裁。門闌晩更昌。天道果栽培。南極星正曜。西山景忽頹。美法留中饋。徽容閟夜臺。淺土從先兆。于今一禩纔。延津劒將合。南紀柳車廻。天寒道路賖。魂兮歸來哉。通家餘舊客。招些擧一盃。</text>
<title>謹次程先生五十一歲韻</title>,<text>程先生詩曰。人生百年永。光景我逾半。似是五十一歲作。余之今年。適與先生作此詩之歲同。可感也。仍念先生道德學問。實承羣聖之統。允爲百代之師。而詩中慷慨之意。尙令人起懦。顧余醉生夢死。虗過半百光陰。卒不免爲鄕人。而靦然不知愧者何哉。敢效嫫嚬。以寓曠世之感云爾。三萬六千朝。吾生已過半。滄桑幾變移。山野一閑散。昔擬鳳凰枝。今成霜雪榦。昨非始乃知。來者若爲勸。</text>
<title>李汝亮 奎采 登第。陪其大人。歸遊墨溪。喜贈。癸丑。</title>,<text>淸晝玉歌響里閭。古槐春蔭滿庭除。將雛老鳳歸巢夕。汗血神駒展步初。紅白牌成山字㨾。斑斕衣襲御香餘。老吾久已忘榮悴。今日彈冠只爲渠。</text>
<title>次鄭聖瑞 羲河萬東廟享禮後留題韻</title>,<text>仙區不入犬羊叢。壁立千巖倚半空。絃誦尙傳尤老化。衣冠猶襲大明風。㫌旗日夜人望北。俎豆春秋禮在東。彷彿皇靈迎送地。感君詞意繼張公。</text>
<title>洪汝晦 胄爀 挽</title>,<text>瓜葛綢繆廿載垂。中間萬事壑舟移。茅山卜宅居相近。藍谷封輪涕共滋。生對寡孤吾所慽。歸從骨肉子何悲。亡兒若問家消息。爲報衰容異昔時。</text>
<title>九雲八詠 甲寅</title>,<text>鳳飛寥廓洞天空。人世滄桑一瞥中。千載翠華徒想像。五雲何處駕長風。華陽瑞雲人去亭空水自流。飄然蹤跡倐千秋。瑤琴響絶無人繼。巖上孤雲影獨留。檢丹孤雲山鬼出雲覆古城。乘風變化勢縱橫。何時去作中原雨。一洗腥塵四海淸。上黨宿雲春來流水落花斑。此去靈源隔幾巒。矯首坐看雲起處。仙家知在渺茫間。武陵彩雲盡日浮雲往復還。繽紛衣狗太無端。人生富貴元如許。分外榮名一㨾看。玉溪浮雲日永山窓卉木深。閑雲出峀弄輕陰。起於何處歸何處。道是無心却有心。金沙閑雲溪堂雨歇夜將晨。壑底輕雲繞四隣。何意不從龍上下。却留空谷伴幽人。白石曉雲薰風吹度午雲生。天際奇峯百態呈。莫遣輕陰來蔽日。太陽將恐損虛明。靑川午雲靜裏幽情晩更多。暮雲深鎖碧山阿。道人不復荒臺夢。倐忽空隨曉雨過。龜山暮雲</text>
<title>露竹</title>,<text>晨靄棲林翠色低。碎珠如淚葉間啼。思添硯水書麟史。絶勝淵明菊露題。</text>
<title>次黃秀甫 命河 韻。贈金君汝瞻 恒重。</title>,<text>聖謨賢訓載前經。士子硏窮自有程。大冶鎔金須百鍊。十分麁盡十分精。</text>
<title>余年四五歲。家在金溪之龍城時。先人手植葡萄於庭畔。蕃茂可愛。癸酉年間。吾家累遷舊居。而物亦爲他人所取去矣。數年前。余偶得見於一友人之家。問其所從來。則乃吾家舊物轉傳移養者也。遂取其一孫枝。復栽於九雲山中。到今引蔓結菓。依然昔日顔面。追思感懷。聊題一律以識之。</title>,<text>吾家舊卉等磨驢。追憶金溪淚濕裾。小子始離襁褓日。先人曾植戶庭除。物三易主終歸我。人五遷居更得渠。準擬秋來先薦廟。漑根朝暮莫令踈。</text>
<title>黃江。贈權調元。兼示仲蘊 瑩，子章 爀。</title>,<text>十年離索鬂成絲。此地重來涕自垂。水𤄃淵源依舊大。林空猿鶴至今悲。寒齋秋月空留影。陋巷春風杳莫追。疑晦滿腔無處質。異時惟有九原期。</text>
<title>溪庄</title>,<text>臨溪卜築幾年今。粧點風烟境轉深。桃長舊枝初結實。竹添新笋已成陰。輕雲漏日明虗牗。亂石鳴泉入小簾。箇裏莫言氓俗薄。事來須反自家心。</text>
<title>次洪學士虞瑞 鳳祚 奉呈李掌憲 膺 韻 丙辰</title>,<text>谷藏村墅僻。巖鎖洞門深。草徑緣溪入。茅齋度壑尋。夜分承欵誨。歲暮識貞心。擊磬非忘世。徒然鬂雪侵。</text>
<title>次閑川堂七戒屛帖韻 幷序</title>,<text>於戱。此吾從兄僉樞公七戒詩帖也。公早從先生長老遊。習聞學者修己治人之道。䄵旣望八。志猶未衰。遂述其平日所自警于心者。以戒其子孫。其詩始於居家。終於勤學。而操心持身去忿慾絶驕奢之大綱要法。悉具於其中。此足以見公胸中素所存者不甚草草。其爲戒豈止於公之子孫而已哉。且觀其筆勢縱橫。無損於少時。苟非公攝養之有素。能如是乎。尤可敬也。昔衛武公年九十五。作抑戒詩以自警。詩人美之。今公作詩之意。實無愧於武公。而惜乎世無方岳之會。孰能采而陳之。以張我國家風化之盛也。聊步其韻。忘陋而題其後如左。居家要法聞諸賢。窮理誠身在所先。作善有徵休作惡。欺人不得况欺天。吉凶四禮存心篤。風火三爻致意專。孝悌苟能成內敎。推來可以國中宣。戒居家修齊工自是心推。大本要當靜處知。理慾源同宜猛省。危微派別可精治。情猿意馬防須密。活虎生龍縱必危。但使主翁無走作。渾然全體不曾虧。戒操心難保者身易失遺。霎時躁動百年疵。居仁累義常存敬。履薄臨深益戒危。珠苟在淵將自媚。鼠猶有體可無儀。亭亭壁立千尋地。一氣純剛庶克持。戒持身小勇多從氣出來。兀然平地聳如峐。錐刀是競終修隙。纖芥不容厚召灾。橫逆莫從禽獸較。懲治宜若艮山摧。思難自是吾儒事。聖訓分明後學開。戒懲忿由來邪逕敗良田。斲性誰如慾字然。物誘乍緣罅隙至。廉隅都似弁髦捐。草經野火生無盡。木蘖牛山美豈全。勢若滔天終莫及。塞源須識類防川。戒窒慾驕習多從吝處萌。奢心亦自狃安生。有周公美宜加愼。以夏后賢尙戒盈。過逸過高灾所召。寧卑寧儉業惟宏。謙謙受益非虗語。福祿將看葛藟縈。戒驕奢人而不學乃禽爲。勉爾工夫趁早時。伊呂事功從可做。顔曾地位亦將期。優游但自年光費。衰暮其如日昃離。聖道洋洋方策在。茫茫墜緖可尋推。戒勤學</text>
<title>次李定平墓所歲祭韻 幷序</title>,<text>夫天人一理也。理一故相感如桴皷。自古忠臣孝子其精誠動天地者何限。余於故定平府使李公事。尤異焉。豈丹心不死。欝結而爲雨耶。氣血猶存。與魂而俱返耶。抑或躋陟號訴上帝。哀憐而爲報於家耶。若余鄕里後生。窃甞聞於長老之傳說。及攷其家乘。自不覺嗚咽涕下。謹步其後孫歲祭時韻。以寓感焉。公卽孝靖公之孫。而按廉使之外孫。其忠孝之傳。有自來云。惟忠惟孝格蒼天。異事分明父老傳。靈雨已過餘血在。子䂓花上哭年年。</text>
<title>金參議 鎭玉 挽</title>,<text>黃岡翁後世多賢。一羽猶知五色鮮。詩禮直從沙老得。典刑旁自愼齋傳。剛柔互克心源正。仕學俱優德器全。肯綮恢恢游刃若。是非斬斬截釘然。魯姿素乏澹臺譽。儒化偏蒙偃室延。胸次尙看秋水月。心期共許歲寒天。回思改葺巖棲日。恰似重修鹿洞䄵。肇錫嘉名知有自。追揚盛意恨無緣。人間厄運驚辰歲。天上星光晦壽躔。百恠蜿蜒公不識。斯文世道孰扶顚。華陽之巖棲齋。初無定名。公莅西原。仍其頹廢。改建如舊㨾。以其所甞聞於先生者。始號爲巖棲齋。寒水先生題其額而記其蹟。然記文中偶闕命名一欵。公屢書於不佞。要作一語以補其漏。而事有所未敢。孤負慙恨。第惟此事。獨吾輩知之。後無有知之者。故第七聯及之。</text>
<title>與洪虞瑞夜話</title>,<text>金沙一別尙依然。此夜相看忽白顚。莫向世程開口語。須將物理細心硏。滄桑變易尋常事。魚鳥生涯數十年。顧我簞瓢惟乃分。惜君才志竟虗捐。</text>
<title>贈姜述夫 祖烈</title>,<text>聞君名號識君心。伊昔華陽托契深。可笑儒冠空白首。雪窓相對細論襟。</text>
<title>題柳貟外傳後叙</title>,<text>往蹟依然七里城。金將軍後柳公兵。崢嶸萬弩山千仞。爭似當年捍禦名。</text>
<title>山齋</title>,<text>山齋涔寂午風淸。欹枕高軒物累輕。停峀白雲他自好。闘空黃蝶欲何爭。靜中以物觀非物。世上無情勝有情。混沌豈能知道者。空敎六誤平生。</text>
<title>次呈權調元</title>,<text>索居春欲老。空舘憶高人。水月驚心久。江雲入夢頻。固藏非待價。長屈豈求伸。白首仍多病。工夫愧日新。</text>
<title>李女將行請言。詩以贈之。</title>,<text>吾年二十有九歲。汝生臘月旬三日。劬勞顧復事如昨。汝慈已沒吾衰疾。幸汝長成有所適。我往送汝悲喜切。區區別懷且莫說。但請吾女宜家室。無違夫子必敬戒。孝于舅姑和宗戚。奢也寧儉巧寧拙。最是多言爲惡德。酒醬絲麻是其職。保族成家在努力。閨門三尺自有嚴。愼旃外事毋相涉。汝歸汝家思吾言。勿使門戶有耻辱。老吾此言如不負。他日泉下可瞑目。</text>
<title>李淸州 秉鼎 挽 丁巳</title>,<text>淳風厚德出天眞。早歲聲名席上珍。入室薰香開閤日。當窓抱幼枉車辰。素心已識淸無累。聖世如何屈未伸。鹿洞置田追古義。一方儒化久冞新。</text>
<title>安仲居 致宅 請讀聖學輯要。喜贈。</title>,<text>考亭一派注吾東。玉振金聲是栗翁。探索寶珠千丈裏。穩排碁子一盤中。絲毫剖去無餘蘊。四七論來有大功。可惜諸生長廢閣。喜君於此更專工。</text>
<title>盆梅</title>,<text>域中無凈土。盆上獨王春。采采向誰贈。西方憶美人。</text>
<title>大鳥詩 戊午</title>,<text>有鳥大如丘。詭恠駭俗見。口呿不自號。翮垂不能展。所須惟琅玕。肯與鷄刺蹙。稻粱滿田野。一生長枵腹。羽毛盡凋落。形容甚枯槁。惡鳥紛攻侵。十啄不一顧。朝飮澗邊水。夕宿蓬底月。意若有所待。獨立無與匹。蟭螟過而見。嚇嚇笑不已。曰余巢蚊睫。寬廣如天地。出入無相猜。飮啄惟所欲。而汝獨何意。孤苦至此極。大鳥臆對言。爾豈知我志。我志本高亢。不與凡鳥比。上欲學鳳凰。高翔千仞際。下欲隨鴻鵠。橫飛四海外。毛質謂可恃。口腹非所恤。天風莫我與。尺寸運不得。寧同涸轍魚。死爲螻蟻食。不要周周飢。依附羣飛翼。况世多網羅。欲擧將何之。彼哉梟獍輩。欺侮固其宜。豪氣尙不除。時自看雲漢。會當千載後。飛鳴游汗漫。</text>
<title>安仲居自湖南至。示所與諸生唱酬詩文。聊吟二絶以贈之。</title>,<text>南鄕文士盛於斯。何似閩中季宋時。瑞石名山吾未見。以君眉宇識淸奇。君自南來問幾時。南鄕文物也應知。澹齋道學牛山節。數百年間繼者誰。</text>
<title>謹次閑川精舍韻</title>,<text>眞仙住在世人寰。南極星臨几席間。早歲詞林曾掉鞅。晩䄵經籍更抽關。心期砌菊兼園竹。志學莘伊與巷顔。川上小齋新揭號。躍魚飛鳥亦知閑。</text>
<title>七長寺。與權汝高 墪 諸友共會。</title>,<text>緣溪携杖入。寺在白雲間。七長來何世。三仙會此山。客心秋後凈。僧語雨中閒。明發尋歸路。覊愁復萬端。</text>
<title>早秋夜坐</title>,<text>白露凄凄月上岑。淸虛一氣爽煩襟。楓知愛酒誇先醉。蛩欲課詩約共吟。籬外水聲圍小屋。檻前秋色接遙林。多情最是磯邊石。長伴幽人不易心。</text>
<title>訓蒙歎</title>,<text>巖翁曉倚匡床坐。格我群蒙誨諄諄。人生所貴學古道。不學無異禽獸倫。詩書禮樂乃其具。孝悌忠信卽是本。嗟爾吾黨二三子。努力光陰惜分寸。上可爲聖次爲賢。下之名聲垂後辰。男兒事業死亦已。莫敎虗作百年身。中有一人向我笑。曰惟先生言何迂。先生有才慕管葛。先生有志學孔朱。冬之夜又夏之日。忍飢忘寢年幾度。天人性命說無遺。塵垢糠粃治可鑄。如何素蓄不一試。漂泊東西鬂蕭踈。凄凉身世一農夫。泠落生涯數椽廬。年豊啼飢煖呼寒。十口常如涸轍魚。居家不免三虫譏。處世空招一蠧刺。羣謗叢萃等韓公。數畒荒廢似楊子。機穽四設患如何。不然將見塡溝壑。從來積學果何補。困橫人間亦已極。看他朱門列鼎輩。未必窮經志道士。橫行白日勢莫當。何似窮年空下帷。儒冠誤人自古然。不以爲戒反敎爲。巖翁辭塞不能辨。嗒然良久心竊歎。咨余性命得之天。富貴何益窮何損。滔滔俗尙類如此。世道斯文知已矣。嗚呼安得黃金賤如土。使人嗜學猶嗜利。</text>
<title>次權仲蘊，姜述夫留壁韻。</title>,<text>砌花寒吐馥。窓竹晩成陰。物我形雖異。孤貞本一心。</text>
<title>題松鶴圖</title>,<text>蟠屈蒼松上。飄然華表姿。遅徊不肯止。應是擇良枝。</text>
<title>種桃接梅</title>,<text>梅桃性氣不相幷。一接何能便發榮。天理流行無此彼。人功裁作參生成。除他灼灼誇春質。做得貞貞傲雪英。休歎武陵霞色减。佇看殷鼎作調羹。</text>
<title>李奎報咏井中月曰。山僧貪月色。並汲一甁中。到寺方應覺。甁傾月亦空。崔簡易次之曰。僧去汲井水。和月滿盂中。入寺無所見。方知色是空。妄意二詩俱近虗寂。未見其有天理無窮之妙。玆步其韻。以效嫫嚬云。</title>,<text>山僧夜汲水。移月積盆中。汲久明應盡。淸光却滿空。</text>
<title>年廹歲制。家人貧不能辦。作詩以解之。</title>,<text>生日本無身外物。歸時何必美衣衾。返眞故事誠便好。恐負先王制禮心。</text>
<title>天人吟</title>,<text>輕淸一氣塞高穹。隨處充盈不暫空。誰識此身居地上。尋常行住卽天中。</text>
<title>樓江。和贈鄭聖瑞。二首</title>,<text>家法相傳一字淸。超然物表獨亭亭。松寒榦自千尋翠。鳳去毛猶五色明。百代淵源編上討。十䄵懷抱酒中傾。朝來却向西原路。雲樹茫茫不盡情。琴鶴餘風百世淸。仁聲何遜舊蒲亭。峀雲不雨群望缺。櫝玉須時兩鬂明。野性肯爲籠裏養。葵心徒向日邊傾。高齋睡起吟觴地。月色江聲世外情。</text>
<title>太守李子堯 箕重 見訪賞梅 二首</title>,<text>梅笑還嫌雪妬腮。收藏淸艶不曾開。神君剩帶春風過。惹得天香擁鼻來。雪作精神王作腮。貞心不向俗人開。仙鳧一過催花信。東閣春風陋巷來。</text>
<title>偸兒入室。盡取器皿而去。謾吟。</title>,<text>瓦樽長卧鼎紋斑。酒盞盤盂本不關。莫恨偸兒都取去。水宜瓢飮食宜簞。</text>
<title>次獨松申尙書 磼 影幀韻</title>,<text>貌得冲襟古井翻。葯房如有去來魂。龍灣效績光先祖。鳳穴留紋耀後孫。名埒弟兄風愈凜。澤流鄕黨俗仍敦。百年香火哀榮至。始信邦家不薄恩。</text>
<title>咏匏</title>,<text>引蔓右行好遠延。實成能與八音聯。中含玉齒均齊整。外學天形正混圓。甘淡味宜蘇病肺。輕虗材合濟深川。繫而不食同吾汝。歲暮凋零最可憐。</text>
<title>贈李壻聖予 碩祚</title>,<text>理學科工路北南。才非上品豈能兼。已知子欲專修己。莫似吾曾枉費心。情蕩易從閑處走。慾流難向本原尋。須君早了名塲事。實地工夫更惜陰。</text>
<title>李右尹 膺 迂路枉顧夜話。追賦。</title>,<text>翩翩㫌盖到巖扃。林下驚聞喝道聲。鼯逕豈知卿月耀。貂車更看老星明。年同故相身增福。地有眞仙世共榮。話古論今冬夜短。殘燈挑盡寸心傾。公生年月日時。與二憂堂趙相同。而推步者以公爲勝。故頷聯及之。</text>
<title>泣弓巖碑 巖碑。庚子爲水所漂沒。乙巳復出下流。事非偶然。有此詩。</title>,<text>一片溪邊石。孤臣不盡哀。鬼神應感泣。天日尙昭回。白鼠曾漂去。靑蛇復出來。斯文同顯晦。玆事亦奇哉。</text>
<title>感懷</title>,<text>時情物態雨雲同。萬事悲懽一夢中。天下有山宜遯跡。世間無地可安躬。固窮自是尋常事。力學當爲第一工。只恐精粗終莫悟。九原要質晦庵翁。</text>
<title>贈李壻聖予</title>,<text>索處無人訪我廬。得君相守討殘書。癡翁不是氷淸者。快壻爭稱王潤如。歲改新工能有幾。家貧每食輒無餘。看渠亦有吾家性。世利紛華志已踈。</text>
<title>自歎</title>,<text>已矣天心未欲治。斯文一脉僅如絲。山林亦匪安巢地。詩禮徒爲發塚資。腹裏羣書粱穀怕。鬂邊雙雪化兒欺。倘敎屈子能無死。將見滄桑幾變移。</text>
<title>大言 己未</title>,<text>我夢遊塵外。怳惚迷所適。偶投一逆旅。劣容踵與額。羲馭戶外馳。亥步楹間蹙。左手接扶桑。右手拂若木。坐臨崑崙巓。俯視滄溟碧。長鯨及大鵬。雜踏如鷄。胸呑雲夢九。眼閱滄桑百。哀哉世間人。誰是侯與牧。勞生日營營。膏火相煎灼。朝菌不終夕。豈知晦與朔。安得長生術。復見混沌闢。擧足踏天關。東方忽已白。</text>
<title>小言</title>,<text>昔我御玄駒。周旋步蟻穴。邂逅一神人。至道向我說。曰惟天機妙。萬殊歸于一。輕踰一塵浮。細入秋毫末。天下莫能破。聲臭何處覔。萬彙各有禀。無微不自得。醯鷄處甕裏。與化同休息。蟭螟付眉睫。棲宿各自適。而吾最靈人。亦一太倉粒。理具絲毛纖。工起錙銖積。針芥莫言小。努力謹抄忽。我跪受眞訣。戰兢如履薄。</text>
<title>觀曆有會 幷序</title>,<text>間余閑居觀曆。仍念太極陰陽之理無乎不在。一歲之有春夏秋冬四時者。卽易之四象也。四時之有立春春分立夏夏至立秋秋分立冬冬至八節者。卽易之八卦也。八節之各統三氣。爲二十四氣者。卽八卦之各具三畫。爲二十四畫也。太極兩儀四時二十四氣。緫三十一目。各繫五言詩一絶。以寓感歎之意。非謂作曆之意有取於易象。於此亦可見易之道至大至廣云。大哉易之道。分明曆上看。陰陽卦爻象。都在此中間。緫論無中含萬有。聲臭渺難尋。動靜何端始。看來體用兼。太極靜虛柔且順。二偶地形方。收斂配金水。成終化自光。陰動實剛而健。一奇天軆圓。䟽通配木火。生始物無偏。陽乾元始萬物。一氣藹氤氳。靜看生生理。方知造化仁。春炎天雲雨施。品物各流形。一歲亨嘉會。文章極著明。夏陽和變肅殺。揫斂見群情。利物能和義。天資箇箇誠。秋短日催殘歲。窮陰積厚坤。物終無盡理。貞是一元根。冬暖律灰飛日。宮簪燕貼辰。家家細生菜。傳得十分春。立春雷雨動盈地。冰消泰運亨。乾坤經六水。所以化功成。雨水陽長已過半。乾坤淑氣回。雷聲驚百蟄。萬戶一時開。驚蟄日中昏見鳥。鳴鴂小桃榮。岱岳東巡日。量衡律度平。春分聞說小寒食。龍星忌火云。周官元有禁。非爲子推焚。淸明句萌沾霡霂。金膏溢郊畿。魚隊磨唇日。鳴鳩拂羽飛。穀雨朱明始用事。螻蟈不平鳴。莫詑群龍盛。金柅戒未萌。立夏恢台功始叙。品物小亨時。麥熟將堅栗。些兒不及滋。小滿麥壠生秋氣。黃苞已有芒。王瓜新薦廟。嘉種始移秧。芒種北陸開黃道。陰陽判死生。先王門不閉。眺遠處高明。夏至土潤水潦盛。交蒸溽暑成。莎鷄鳴喞喞。腐草化爲螢。小暑火龍燒九宇。萬象洪爐中。月裏吳牛喘。田間黍苗芃。大暑大火西流下。商飈氣颯如。豸冠除拜日。鷹隼奮揚初。立秋白帝鏖殘暑。中天氣翳空。稍知華筦泠。紈扇慙無功。處暑曉露下庭梧。團團和白玉。玄蟬號不停。百草無顔色。白露斗柄正西揭。平分晝夜中。明王西狩日。禮與岱岑同。秋分玉露傷楓樹。芙蓉月裏啼。履玆心怵惕。匪爲寒凄凄。寒露迎霜休百務。憀慄氣悲哉。賓鴈引雛至。黃華得意開。霜降玄冥天地閉。皇帝始裘衣。陰沍堅氷至。鴉浴上下飛。立冬六花催短景。龍戰血玄黃。誰識重泉下。潛陽一脉長。小雪山河忽異色。積雪深盈尺。來歲知豊稔。麥熟蝗灾辟。大雪羲鞭南極至。宮妃始添絲。七日陽來復。荊俗小豆糜。冬至栗烈歲將暮。水泉冰腹堅。龍樓寒正逼。獻曝嗟無緣。小寒四序天功訖。土牛爲送寒。不終寧有始。生意雪中看。大寒</text>
<title>賀贈安仲居登第</title>,<text>金榜初傳俊乂名。雪中飛盖向湖京。十年北學遷喬志。千里南還折桂榮。碧海連天鵬翼展。靑雲滿路馬蹄輕。知君本不求溫飽。更請孶孶戒遠程。</text>
<title>翫初月</title>,<text>窺鰲客上銀河流。萬里長空掛釣鉤。一擧可知腥穢盡。恨無竿竹暫遲留。</text>
<title>鄭公華 宲 登第來訪。喜贈。</title>,<text>龍門登進相門兒。我喜爲公不爲私。故宅更聞鍾皷動。聖朝新得棟樑資。一生溫飽元非志。二字忠淸自有䂓。但看世途危九折。愼旃征駟莫輕馳。</text>
<title>題鳳巖精舍</title>,<text>活計隨緣任自然。萬鍾何似一瓢賢。平泉綺麗非吾分。盤谷幽貞喜獨專。心事只應山鳥識。官名空使里童傳。晩年幸得從遊樂。隱洞閑川上下連。</text>
<title>曉月飮溪水</title>,<text>侵晨手掬淸溪飮。片月分明入口中。呑下不知何㨾味。淸光但覺滿心胸。</text>
<title>安分吟</title>,<text>鶴長鳧短各天資。造物無心更怨誰。才拙明時窮亦可。病深平世死還宜。一消一息潛觀理。三上三中謾詠詩。寄語紛紛名利子。吾安吾分莫相疑。</text>
<title>庭梧</title>,<text>面西茅屋逼斜陽。故植庭梧蔭小堂。材合圍時琴作腹。樹勝巢日鳳回翔。榦經霜雪心逾固。枝茁兒孫格漸長。最愛霽天明月夜。一般淸味入壺觴。</text>
<title>自遣</title>,<text>空山歲暮獨彷徨。萬事人間白髮長。意至則吟吟有節。興來便飮飮無量。愁因愛聽泉聲失。飢或耽看嶽色忘。手折瓊枝欲有贈。美人迢遞隔西方。</text>
<title>聖上卽位之十五年春。親行籍田。夏大旱。又露禱于社稷宗廟。秋大熟。不勝感祝。詩以詠歎。</title>,<text>洋洋年穀屬秋成。咸曰猗歟我聖明。百畒親耕敦本志。三壇露禱弭灾誠。靑丘竟致豐登瑞。白屋爭騰頌賀聲。草野賤臣餘白首。不圖今日見昇平。</text>
<title>聞鄭松江思美人歌</title>,<text>黃昏嗟失美人期。脩竹天寒獨倚時。一曲淸詞堪下淚。千秋哀怨我先知。</text>
<title>所冀</title>,<text>我生六子女。乾坤各三索。震坎艮體同。巽離兌象若。陰陽各有合。婚媾禮已畢。中郞曾先逝。少嬌亦奇疾。造化固無全。命也歎何益。所冀子與孫。世世多蕃殖。三百六十四。四千九十六。一一如爻數。與天地無極。</text>
<title>歎世</title>,<text>我爲斯文欲問天。百年長夜理胡然。君王自是勛華聖。廊廟曾無稷契賢。</text>
<title>題寂寥庵</title>,<text>空山寂寂復寥寥。山下孤菴號寂寥。寂寥菴上相公墓。惟有淸風不寂寥。</text>
<title>別鄭季修 棹 入京 二首</title>,<text>在鄕何苦京何樂。伯也先行又季方。溪上老翁空白首。今年懷似去年傷。朱陳初計不如今。相對靑山一約深。霜菊砌分南北種。春醪盃共聖賢斟。看君出谷方遷木。顧我論襟孰斷金。他日功成歸可早。季鷹秋思正難禁。</text>
<title>樓江歸路。占一律呈鄭聖瑞。</title>,<text>迤路尋高隱。江閣暮簾垂。隔舍求隣釀。開窓促晩炊。論心惟有月。遣興莫如詩。欵欵消長夜。朝來睡起遲。</text>
<title>弄丸齋南仲玉挽</title>,<text>物表亭亭六十年。遺經獨抱始終硏。盡收湖海烟霞氣。剩得風花雪月權。樂自弄丸齋裏足。名應高士傳中聯。病吾孤負登門計。深愧陳翁責沈篇。</text>
<title>月沙李相國朝燕京時。與熊閣老對碁。賭得萬曆皇帝御賜梅盆而來。以給其門人閔木川後騫。而閔家子孫。又傳于黃陽川以章矣。崇禎後丁巳。李相公玄孫學士鼎輔始聞其古根尙在。因人推去。感而作詩。</title>,<text>仙子何年降紫宸。窮陰世界獨精神。憶曾沙老朝天日。賭得熊家別地春。花易主三終返故。枝經霜百尙抽新。京周舊物惟玆卉。須護淸香莫染塵。</text>
<title>次盤巖書堂韻</title>,<text>新開學社翠微傍。蒙養有齋講有堂。會看源泉流至海。終敎拳石積成岡。英材幷囿陶鎔地。妙藝爭馳翰墨塲。吾黨自玆文斐蔚。定知奎運屬重昌。</text>
<title>蟾村閔士元 遇洙 將入華陽。自白羊寺來訪。</title>,<text>山社餘懷尙未窮。小車何幸到林中。幽情秋入三三逕。妙契春生六六宮。平日稔聞千里步。今朝勝讀十䄵功。人飢馬瘦歸何遽。別後音書倘可通。</text>
<title>鄭聖瑞用別士元韻。自述己意。仍以見敎於不敏。語或有不敢當者。而亦古人勉進之義也。盛意不可孤。輒次以呈。</title>,<text>尋常憂道不憂窮。虫蠧虗生故紙中。村酒酌來存爕理。野蔬咬去動商宮。已知司命難容力。還笑伯龍浪費功。溝壑卽吾身分事。侯門何必姓名通。</text>
<title>再疊前韻。寄士元。</title>,<text>前路蒼茫日欲窮。問君胡遽向山中。將過白鹿尋仙窟。定捧紅雲吊閟宮。寶唾寄來如有得。烏頭服去奈無功。雪窓何處探玄理。妙解應知貫會通。</text>
<title>寄李汝亮耽羅謫中</title>,<text>直道見黜。臣職耳。暫違膝下何傷。第未知萬里窮溟。舟楫無恙否。嗟勞之語。昔人所戒。聊寄一詩。以道區區咨歎之意。行吟之餘。倘蒙惠答則幸也。離親去國意如何。報主誠深不願他。敢恨淸朝慳雨露。偏憐窮海任風波。溪翁舊法傳來遠。泉老餘論講得多。寄語黃岡賢太守。兒能做此莫須嗟。</text>
<title>留別百原主人</title>,<text>賓筵一別幾年斯。此夜相看鬂雪垂。堦菊舊傳黃白種。庭松新長子孫枝。終宵每說寒泉老。昨歲同遊大海湄。明發僕夫催去轄。離盃到手強留詩。</text>
<title>謹呈降仙樓主人韓仁夫 德全</title>,<text>仙翁作主降仙樓。樓下讀書樓上遊。巫峽雲濃情易蕩。洞庭波𤄃興難收。春冰虎尾須加愼。世道民心正可憂。身旣修來治自效。絃歌無讓武城不。</text>
<title>宋君士亨 泰相 湛樂齋韻</title>,<text>南溪溪水碧湛湛。上有賢閭下此菴。卑近工從思傳得。怡愉志與棣詩參。已知圭老家聲繼。倘學尤翁世敎擔。稱道過情曾所戒。題來數句色無慙。</text>
<title>閔向叔 正洙 挽 三首</title>,<text>沙翁盛德聞之師。一羽猶堪五彩知。直諒多聞兼孝友。試看吾黨似公誰。江閣丘墟草樹深。樂眞遺躅杳難尋。蠧餘殘簡藏無處。虗負經營十載心。蘧廬天地孰無死。行路牗間可一視。幸托泉門應有聞。歸陪凾丈倘無愧。閔公客歿於寒泉村舍故云。</text>
<title>鄭僉樞 道東 壽席韻</title>,<text>初筵秩秩管絃遲。南極明星席上移。八十年同琴瑟好。九重天降酒肴資。盃添藍尾忘先醉。錦費纏頭愧拙詩。樂事人間何所憾。孝如吾友惜無知。</text>
<title>九雲感懷</title>,<text>一出山門已四齡。重來物色揔關情。郊頭槐作雙亭待。峽口松將一盖迎。國士風流詩上見。谷翁肝膽酒中傾。佳辰况値中秋節。瞻掃封塋百感生。</text>
<title>平沙感懷。示閔士元。</title>,<text>白石巉巖湖水淸。故人遺躅一虛亭。風標想像庭松翠。顔色依俙屋月明。往事堪傷詩獨在。今來何忍酒頻傾。溪魚沙鳥同悲咽。隣笛斜陽不耐情。</text>
<title>夜坐無燈</title>,<text>膏盡寒燈月色遲。殘書掩却坐如尸。村稀鄰燭光難借。秋過囊螢影莫資。舊學尙能心上記。新工獨向暗中知。漫漫宇宙何時曉。病裏空吟白水詩。</text>
<title>重陽。諸少佩酒登高。獨坐有吟。</title>,<text>佳辰無意強登山。萬木秋聲獨揜關。落帽豪情嫌白首。簪花勝事屬紅顔。家貧菊自籬邊老。身病楓惟枕上看。何處玉簫如有訴。滿天霜月不勝寒。</text>
<title>秋興</title>,<text>秋晩江郊菊有華。閑居滋味問如何。盃浮綠蟻香凝霧。盤進紅鮮氣散霞。梨液欲流藏素蜜。栗房初坼闖丹砂。中宵更卜臟神夢。鷄臛魚羹分外奢。紅鮮。新稻飯也。</text>
<title>移觀九雲舊盆梅喜賦</title>,<text>仙子經年別。重嶺隔西東。雪肌懷夜月。氷魂夢春風。逢人問消息。瓊姿益䓗籠。離懷苦難抑。輦來役數僮。誰知靑陽節。顓頊妬寒空。芳華不自保。嫰色减舊叢。榮枯自有數。何敢怨化翁。潛陽忽已舒。新條等抽䓗。和露勤培壅。遮風數覆幪。標格看枯淡。生意會冲瀜。擬待精華發。相對拭靑瞳。物我形雖異。心氣自相通。豈如塵世客。交情雲雨同。窮山歲云暮。吾與爾長終。</text>
<title>臘梅經冬不開。謾吟。</title>,<text>吾病歲新猶閉關。汝寒冬盡未開顔。何時共帶春風面。朗月孤琴一笑看。</text>
<title>山居</title>,<text>初服修來製芰荷。世間榮辱等南柯。塲隣谷口蹄麋鹿。籬傍林端引薜蘿。病裏自憐無一樂。閑中惟幸有三多。郢人從古知音少。突兀空吟白雪歌。</text>
<title>畫於菟</title>,<text>山君將子坐松根。轉眄雄咆氣像尊。不但威靈人共慴。且看慈孝一心存。</text>
<title>馬遷甞言功利之害。而又言長貧賤而好說仁義可羞。朱先生駁正之。可謂燭破心術。遂賦一詩。</title>,<text>貧而且賤義而仁。何似貪頑富貴人。司馬一言誠亦陋。紫陽譏刺仰遺論。</text>
<title>木芙蓉</title>,<text>紫陽篇裏昔聞名。今見繁華冠衆英。生在秋江何所㤪。却隨桃李妬春榮。</text>
<title>觀穎水高風圖</title>,<text>箕穎淸風世共欽。豈知邪逕敗儒林。循名未若循其實。洗耳誰如洗此心。蔑棄君親天必厭。同歸鳥獸聖攸箴。休將隱恠驚流俗。至道須從簡冊尋。</text>
<title>地藏寺。和伯從兄閒川公韻。</title>,<text>步屧隨春入勝幽。白蓮花雨薄言遊。題詩愧乏萊公筆。安得紗籠壁上留。</text>
<title>佛殿</title>,<text>琳宮肅肅霱雲深。一點尼珠萬古心。屈指低頭何所索。冥觀應了去來今。</text>
<title>卽事</title>,<text>獨把瑤琴咏谷蘭。人間消息乏神丹。眼花不識三春暮。鬂雪猶疑五月寒。世事看來都幻妄。生涯到底劇辛酸。蒲團坐久詩情倦。携得冠童下碧灘。</text>
<title>兪參奉 震基 挽</title>,<text>英姿望若地行仙。尙憶床隅拜晤年。秋水芙蕖操自潔。歲寒松菊志冞堅。人言緋玉由兒貴。我謂栽培賴父賢。季路想多靡逮恨。他辰每食必潸然。</text>
<title>伏龜亭。次李陶菴 縡 韻。庚申</title>,<text>樹老淸風遠。淵虗活水停。先生眞氣像。今日仰斯亭。</text>
<title>往留石浦。贈李甥 震綱 兄弟。</title>,<text>自失吾賢姊。于今幾暑寒。書來空下淚。話到輒摧肝。忍向湖中路。重登海上欄。諸甥能幹蠱。惟幸是心寬。</text>
<title>登烏棲山望海 二首</title>,<text>路到窮時地亦窮。登萊指點積雲中。林間一磬千年寺。海外孤帆萬里風。升險不知仙境好。坐高方覺俗緣空。由來此世無心久。要與師襄去住同。登登絶頂住肩輿。俯視滄溟近尾閭。萬族涵容無不有。百川呑吐實猶虛。若從山麓便休了。詎識波瀾此浩如。宿債已酬餘興在。夕陽歸路倒騎驢。</text>
<title>永保亭 二首</title>,<text>湖外淸遊說此軒。登臨百態眼中存。雲連岱嶽乾坤合。水接滄溟日夜喧。羞與鶴樓爲伯仲。愛看鰲島若兒孫。踈鍾更自寒山寺。半雜棹聲爽客魂。危棟臨湖闑。佳名永保亭。翠翁詩似畫。華使語猶馨。鯨鰐玩池沼。靑徐對戶庭。勝區仍控扼。舸艦滿前汀。</text>
<title>靈臺</title>,<text>靈臺寄在白雲邊。渺渺滄溟脚下連。萬象盡歸無極裏。兩儀還似未分前。始知海外元無地。不信峯頭更有天。坐久胸懷稍覺𤄃。韓公何事泣高巓。</text>
<title>石浦歸路。訪尹瑞膺留話。次韓季明 啓震 韻。贈主人。</title>,<text>輕紅嫰綠媚晴天。數戶山家隔一川。谷底馨香蘭有秀。櫝中光彩玉生烟。水連蓬海千回去。崖學華陽百丈懸。塵骨洗來疑羽化。世間誰道本無仙。</text>
<title>謁巍巖影堂</title>,<text>侵晨策馬叩巖扃。山逕逶迤步步傾。三老餘風瞻廟貌。二兄遺法見齋名。水尋窮處源逾𤄃。峽到開時勢轉平。寄語諸生勤守護。永敎儒化闡文明。</text>
<title>過溫泉。感先師晉對。</title>,<text>仗殿曾開湯沐地。先師晉對繼春尤。兩朝羽旄欣瞻日。千載風雲契合秋。寥落古宮空釖舃。凄凉新廟但山丘。滄桑百變餘衰疾。洒血荒原泣白頭。</text>
<title>尹瑞膺自屛溪過訪。一宿而別。</title>,<text>江門今寂寞。餘派玉溪邊。舊學吾衰矣。新居子惠然。白頭離索後。靑眼笑談前。鷄黍貧難具。孤燈耿別筵。</text>
<title>寒水先生延謚感懷。示同門諸友。</title>,<text>多士如雲麗日遲。師門初迓易名時。人間幾閱滄桑變。天上今看雨露垂。故宅春風和氣溢。虗齋水月感懷滋。餘生倍切山樑痛。心法千秋杳莫追。</text>
<title>延謚翌日。與諸友共賦。</title>,<text>斯文盛事畢。朋酒惜分離。白首靑眸對。緋袍皁盖隨。水涵今夜月。花發昔年枝。永夕優游地。橫經舊客悲。</text>
<title>與瑞膺，德昭發黃江向金剛。</title>,<text>皆骨山名天下聞。華人願見况吾東。尋常一念烟霞外。萬二千峯寤寐中。少日遠遊難適意。暮年奇疾奈縻躬。今來幸遂平生計。怳若泠然善御風。</text>
<title>堤川道中</title>,<text>物外淸遊不自裁。行裝遙向衆香催。僮知峽路尋雲去。馬踏春光度野來。歇處神疲常愛睡。吟時意澁輒呼盃。緣溪到底探奇勝。中半瑤岑說五臺。</text>
<title>酒泉泛舟</title>,<text>酒泉休遠駕。乘興下長洲。止水深疑淺。虗舟去若留。魚吹細浪動。鳥拂落花流。日暮詩情倦。扶携上翠樓。</text>
<title>淸虛樓。敬次肅廟御題韻。</title>,<text>地應愛酒酒爲泉。泉斷何䄵石不全。宸藻昔同宮醞降。恩波遙與掖池連。遺氓感泣滄桑後。故老傳言刦火前。撫跡沉吟還一歎。滿天花月不成眠。</text>
<title>德昭，瑞膺不飮酒不吟詩。詩以勸之。</title>,<text>萬山花葉裏。詩酒不宜無。酒或吾輸子。詩胡子讓吾。弛張固是道。枯淡定非夫。有作須相和。毋令此興孤。</text>
<title>五臺山</title>,<text>五氣精英地。群巒護此臺。水疑龍吼去。山似鳳飛來。佛骨千年秘。靈泉一脉回。平生隱居服。欲向這間裁。</text>
<title>大關嶺</title>,<text>行到大關嶺。羊膓掛半空。雪猶高處白。花已低邊紅。草樹千峯合。滄溟萬里通。倚空一長嘯。林末起悲風。</text>
<title>烏竹院。和鄭聖瑞次三淵韻。</title>,<text>丹靑故閣倚岧嶤。滿院叢篁見後凋。祥叶北堂龍見地。運衰東土鳳藏霄。蠧生草藁文猶在。麝去春山馥未消。小子今來增感慕。朗吟詩什步逍遙。</text>
<title>襄陽</title>,<text>寄語街頭拍手兒。襄陽舊俗爾應知。千載山公一去後。何人更醉習家池。</text>
<title>襄陽道中望海</title>,<text>茫茫天水碧相連。始謂堪輿亦有邊。靜聽海人相與語。舟行到彼更高天。余謂天與海若相接。執轡者是高城官人。答云舟人言行到彼中連接處。則天更高云。故謾及之。以寓道軆無窮之意。</text>
<title>洛山寺</title>,<text>偶入仙山住短筇。梵官深處瑞雲濃。觀音窟裏千層浪。義相臺邊萬歲松。戶對扶桑迎日馭。簷連雪嶽失春容。名區美景看無厭。移向金剛第一峯。</text>
<title>宿五里村。歎海暗不見日出。</title>,<text>浦村晨起眺東方。漠漠陰雲蔽日傍。恰似君門九重隔。野人安得近淸光。</text>
<title>海雲亭。次龔天使用卿韻。</title>,<text>小亭鄰鏡浦。不與世塵通。戶外層濤碧。楹間出日紅。皇華曾吐鳳。泥雪尙留鴻。此事難重見。窮溟泣老翁。</text>
<title>淸澗亭。次崔簡易韻。</title>,<text>淸澗亭名稱第一。簡翁詩調亦無雙。揭來更覺滄溟𤄃。添得波聲滿八窓。</text>
<title>自鏡浦歷洛澗，淸澗。至高城界。</title>,<text>筍輿歷覽海東頭。巨刹奇亭處處幽。此去何山能快意。過來諸勝不盈眸。名高責備誠難副。目見耳聞未易侔。更向金剛峰上去。從前宿債倘能酬。</text>
<title>海山亭。謹次尤菴先生韻。</title>,<text>先生非有果忘心。世外何年杖屨尋。絶頂登時應小魯。寒齋睡處幾聽禽。淸談竟詑神仙事。雅什偏看造詣深。蓬海楓山誰較大。胸懷想像謾沉吟。</text>
<title>四仙亭。次瑞膺韻。</title>,<text>靈區携手約丁寧。朋自南塘復王屛。方丈異標徵短碣。永郞遺跡訪虗亭。丹書剝落苔侵壁。碧藕飄零月滿汀。千載四仙今又會。長松影裏眼同靑。</text>
<title>過三日浦。至神溪寺。</title>,<text>曾聞海外有蓬萊。豈意佳朋幷袂來。湖上偶成三日會。世間應道四仙回。巖將墜地憑誰立。花不知春待我開。魚艇一還難再見。碧桃陰下且徘徊。</text>
<title>九龍淵</title>,<text>金剛第一勝。人道九龍淵。鐵壁千尋繞。銀河萬丈懸。驚雷掀巨壑。噴雪亂晴天。臨履平生戒。今來倍慄然。</text>
<title>用海山亭韻。別權敬仲。定性○時敬仲爲高城宰</title>,<text>知君能識故人心。爲向蓬萊舘裏尋。百里絃歌馴野翟。三淸消息訪臯禽。蓮舟共泛觀瀾遠。鐵索同攀入洞深。行到鉢泉分手去。悵望歸盖一長吟。</text>
<title>隱仙臺。望十二瀑。</title>,<text>誰將練布長千尺。玉手裁成十二端。曲曲斷來還復續。和烟和雨掛層巒。</text>
<title>正陽寺。次寒水先生登俗離韻。</title>,<text>天逸臺高倚碧空。藤蘿深處一蹊通。春林繡色簾楹外。暮峀銀光戶牖東。心與境淸稍覺爽。景隨時變不知窮。離山舊什仍追誦。恨莫翩然接下風。</text>
<title>萬瀑洞</title>,<text>忽驚銀漢眼前垂。處處瀠洄漾綠漪。八曲潭中三曲最。蓬翁書後谷翁奇。香爐北望雙峯兀。鐵柱東瞻一屋支。坐久不堪豪興發。題留姓字更吟詩。</text>
<title>內圓通。次瑞膺韻。</title>,<text>古寺穿藤入。危甍近紫淸。僧驚雲卧夢。鵑咽晝啼聲。泉溜自朝暮。巖花各性情。坐來禪磬歇。林末晩烟生。</text>
<title>長安寺</title>,<text>偶逐孤雲去。還隨倦鳥來。烟霞盃裏瀉。風月枕邊堆。夏看千峯雪。晴聞萬壑雷。仙禽知別恨。臨發更徘徊。</text>
<title>出山時。謹次朱先生南嶽別張敬夫韻。示二友。</title>,<text>時維淸和節。陽壯爍群陰。聖朝崇儒道。恩波及淺深。多士稱慶日。斯文易名初。沂水有餘興。提携何處徂。金剛聞天下。名稱第一山。共惜年光暮。何憚道路漫。靈跡求三島。仙居訪十洲。蠟屐行將遍。筍輿幾處留。肝肺互傾瀉。情志益綢繆。還將紫芝曲。聊和白雪謳。</text>
<title>又用南嶽詩唱酬</title>,<text>洪匀賦吾人。一身備乾坤。不可聲臭尋。難以言語論。堯舜伊呂業。惟在此心存。靜時推坤象。動處見天根。循情各殊塗。原性實同源。誰知方丁小。自有外物煩。風盪水自汨。塵蔽鏡易昏。理須毫縷析。棗豈鶻圇呑。求珠必於海。莫歎千丈渾。嗟我斷金友。其各勉戒敦。</text>
<title>出山到楸亭。寄語山靈。</title>,<text>寤寐靈區十載餘。風光看盡意何如。萬千奇巧雖無限。一二麁踈尙未除。將比聖人微具軆。傳稱蓬嶽恐誇虗。從今只有終焉計。隣近華陽靜對書。古稱蓬萊山高二萬里。而金剛自海上至山頂。未滿百里。其非眞蓬萊可知故云。</text>
<title>山靈答</title>,<text>奇峰自有萬千餘。第一高名更孰如。水石素稱仙窟在。烟霞能使俗緣除。化功不必求專美。灝氣須看塞太虗。莫把管窺輕易說。君歸須讀子長書。</text>
<title>披襟亭。次陽谷吳公韻。</title>,<text>小閣臨江。春深花木幽。野田依古店。官渡繫虛舟。北望開襟日。東來戀闕秋。沉吟陽谷句。憑檻滌覊愁。</text>
<title>與安仲居，李士彦登木覔山。</title>,<text>勝日携朋陟彼阿。千年王氣屬休嘉。康衢日永鸎花晩。瑞靄䓗籠百萬家。</text>
<title>金剛歸後。李仲行 泰謙 以詩來問。次之。</title>,<text>書劒無成老草萊。白頭初訪衆香來。方行未覺游仙窟。旣別還疑夢王臺。身與海雲舒復卷。跡隨遼鶴去仍回。追思底處心如結。萬仞毗盧氣像巍。</text>
<title>有懷楓嶽舊遊。次朱子遊南嶽後寄張敬夫韻。</title>,<text>冬夜且將半。羣動一時休。孤燈照不寐。窈然一室幽。寒風動窓竹。積雪迷山丘。有懷同心子。憂思正綢繆。緬憶淸和節。招邀訪仙流。滄海窮冥賞。蓬萊騁遠眸。一別湖山遠。消息渺難搜。白屋驚歲暮。寒夜攬衣裘。安得駕飛龍。更與天外游。俯視人世間。玉漿相勸酬。腥塵滿區宇。故都不可留。肯同季葉人。縛束長悔尤。刀圭倘分我。一餐消百憂。勉哉毋共斁。金丹功早收。</text>
<title>百休自仙游洞來。誦渠所作一律。謾步其韻。子修謫居仙洞。故末句及之。○辛酉</title>,<text>何年仙鶴上淸徂。往迹悠悠雲物俱。水色淸如明鏡鍊。巖形平類白氊鋪。天敎勝境爲吾有。人道名區似此無。蘇子謫居應宿債。卧龍何日起于于。</text>
<title>無極硯</title>,<text>道在混融處。極無寧有倫。誰知靜體上。動用妙如神。</text>
<title>鑑湖。示族姪以休。</title>,<text>枕流亭南畔。吾得一高丘。知止誰如鳥。營巢不及鳩。溪山應有待。麋鹿久無儔。此計何時了。明湖弄片舟。</text>
<title>仙游洞七月旣望。贈鄭壻子修。</title>,<text>前游知子繼蘇公。仙洞看來赤壁同。至理吾方觀逝水。餘音誰復托悲風。高情曠感千年後。佳節重逢七月中。釣得細鱗傾綠酒。風流到底不全窮。</text>
