<title>上退溪先生 二首</title>,<text>翩翩林下鶴書勤。晩歲幡然海內欣。金殿漸隆前席寵。蒼生日望拄天勳。愁纏漢水新紅葉。夢落陶山舊白雲。遙想焚黃淸坐處。不堪宮漏靜中聞。先生時在京師。有坐者紅葉滿長安之句。日出人間月五圓。歸期寥落欲殘年。九衢寒日輪蹄雪。千里靑山薜荔煙。籌策廟堂今有托。優游丘壑已無緣。祗應猿鶴知人意。猶待桃花柳絮天。</text>
<title>述懷上退溪先生</title>,<text>皇天生我人。賦我以至理。我自有良貴。所以與物異。衆人昧本初。自喪天所畀。聖人憫其然。開示如掌指。明善與誠身。如車有兩軌。行行不停轍。聖域亦可企。吁嗟力不至。中道而自止。所以千載下。此學久墜地。伊我亦有志。早年知所事。依歸大人門。容我廁席次。諄諄善誘我。博約敎兩至。及時欲自勉。毋貽師門愧。彼時見一班。中心頗自恃。俄然登桂籍。失步自此始。氣質本不美。功力更不致。冥行榛莽間。茫茫迷所底。凝塵滿素鏡。黃流混止水。歲月不我與。忽已及晩齒。舊業無餘存。白髮見一二。天與非嗇我。嗟我自暴棄。幸賴有至誨。常如函丈侍。隨事痛呵責。如針頂上刺。瞻彼一明珠。尙在塵沙裏。求之不自怠。得之亦孔易。我欲捐舊習。竭力復初志。願得終身語。緘封在骨髓。</text>
<title>謹依退溪先生韻寫呈。二首。後一首。自述。</title>,<text>空谷都無俗事纏。高人自是卜居偏。閑行門外東西壟。靜翫環中先後天。盡日塵編陪古聖。有時茅艇載朝煙。此間所樂言難喩。肯恨旁人未信然。陶山雜詠中有西壟。無東壟。而謂東西壟者。擧而言之。不知如何。乞命賜斤。苦被名韁百襲纏。世間乾沒我應偏。治民正似薪傳火。觀理何殊井見天。壯歲光陰抛簿領。故園松菊老風煙。眞功歸計都茫渺。每向師門但喟然。</text>
<title>次白麓辛君望 應時 夜吟韻 時余與君望衍之。俱遭臺論。</title>,<text>疏謬應遭白簡彈。柴扉獨掩俟鐫官。掛冠神武思弘景。效死靑蒲愧史丹。碧落雲消河影轉。荒庭露下草光寒。吟君詩句增鄕思。黃菊丹楓滿舊山。</text>
<title>用前韻。寄南峯鄭衍之。芝衍</title>,<text>羈宦何殊長鋏彈。身謀最上是休官。簪邊短髮霜催白。鏡裏衰顔酒借丹。一院草花秋色薄。萬家砧杵月光寒。閉門思過應同趣。閑夢空歸鶴怨山。</text>
<title>次君望五疊韻</title>,<text>銀燭朝天路。金風濕露衫。遠空殘魄月。孤岫細眉嵐。入聽蓬萊漏。關心薜荔巖。空將未歸意。一一對君談。</text>
<title>送韓希仲之任羅州</title>,<text>迢遞湖南路。蒼茫漢水春。西山日落盡。北闕首回頻。世事鬚莖換。離情草色新。征驂忽不見。獨立暮江津。</text>
<title>松都懷古</title>,<text>故園遺墟在。空山返照斜。地收王氣盡。川咽怨聲多。野逕樵人笛。宮庭古木鴉。無人問往事。暮吹起蒹葭。</text>
<title>東都懷古</title>,<text>國破山空在。城頹草自深。古臺餘月色。長笛尙龍吟。流水前朝恨。飛花過客心。徘徊眺落日。何處起村砧。</text>
<title>西都懷古</title>,<text>萬古東封地。千山日落時。居民識遺井。行客拜殘祠。碧樹長城道。荒臺故國基。興亡且莫問。流水有餘悲。</text>
<title>古戰場懷古</title>,<text>寒蕪無際綠煙平。此地曾經幾戰爭。白骨半存迷漢歲。黃沙常漲暗秦營。陰天鬼哭荒城暝。落日人稀遠水橫。楚客本多懷古恨。暮笳何事起秋聲。</text>
<title>送友人尙雅齋洪時可 聖民 以書狀官赴京。三首。</title>,<text>塵中晩忝知音友。日下遙懷惜別愁。專對有才時共許。獨賢無歎寵方優。靑山不斷遼西道。白雁空飛薊北秋。想得客心難遣處。旅牕寒漏夜悠悠。秋風一劍向幽燕。迢遞山河路幾千。靑草暮煙尋野店。白蘋微雨度江船。愁生紫塞雲連海。夢落丹墀月滿天。可是遠遊凌太史。錦囊何日出新篇。冥冥心似蛙沈井。役役身如馬絆羈。塵土半生頭欲換。神京萬里夢先飛。薊門樹遠煙常暝。遼柱雲深鶴未歸。從此名區多少勝。擬憑君返聽依俙。</text>
<title>題友人郊墅</title>,<text>郭外幽棲地。人間別有區。野畦分亂水。山店近平湖。聯騎靑雲客。澆愁白玉壺。明朝回首處。煙月隔塵衢。</text>
<title>送友人棄官南歸</title>,<text>一命名何晩。三年客獨羈。恩波堯日下。鄕思楚楓時。驥足何因展。葵心只自知。掛冠辭北闕。被褐返東籬。苓長春山雨。磯寒野水陂。門前舊楊柳。江上昔鸕鷀。夢斷靑雲路。身耕白石菑。生涯舟獨泛。身世鶴相隨。此日故人別。雲山何處期。鴻飛攀不得。日暮獨躕踟。</text>
<title>依韻酧崔泰運</title>,<text>畫省風煙接五門。鳳池分繞九天雲。一時補衮皐夔佐。千載垂衣舜禹君。華嶽晴嵐開箔看。禁城疏漏隔花聞。太平有象身無事。共寫良辰寄興文。</text>
<title>送月汀尹子固 根壽 以奏請副使朝京</title>,<text>九重宸憤同嘗膽。一國輿論屬誦詩。金殿暫違前席問。玉河將獻瀝肝辭。天涯周道靑春暮。夢裏幽居白日遲。除却北堂晨省外。未應空歎別離悲。</text>
<title>挽盧僉知 公佐</title>,<text>龍鞱壯略千夫特。鶴髮高年八袠餘。時泰未酬弧矢志。身歸獨臥水雲居。蒼苔舊徑筇聲斷。華表新阡月色虛。小子敢忘先分在。春風南望涕霑裾。</text>
<title>送雲江金晦叔 啓 赴湖西節度</title>,<text>廟略憂邊徼。儒臣擁節旄。元戎新使相。經幄舊英髦。恩向金章重。功因玉帳高。日邊辭鳳闕。湖外試龍鞱。昨夢天山雪。新征桂海濤。獨賢寧有賦。盡瘁亦忘勞。時序三春柳。行裝一寶刀。臨機身盡膽。蓋世氣空豪。馬過曾題柱。香留舊奪袍。柳營閑介胄。梅閣憶風騷。風斷軍城角。砧連海戍鼗。轅門稀羽檄。邊卒感簞醪。壯志鵬千里。佳聲鶴九皐。蓬萊雲渺渺。江漢水滔滔。魂夢歸三徑。功名付一毛。無窮故人意。遙憶幾忉忉。</text>
<title>挽閔應韶</title>,<text>方瞻奎璧耀銀漢。豈料霜風折玉芝。旅櫬幾揮行路涕。高名空激士林悲。月明寂寂新松壟。煙鎖蒼蒼舊竹籬。天道茫茫不可問。世間何處覓鐘期。</text>
<title>挽柳僉知</title>,<text>金門折桂名初重。玉署承綸鬢已蒼。鶚立久知朝望屬。芝凋忽見士林傷。西風旅櫬歸先壟。南國江村掩舊堂。直道不隨人共逝。獨憐靑史永流芳。</text>
<title>遊淸風溪。次朴思庵 淳 韻。</title>,<text>偶入靑霞界。聊忘紫陌心。松陰連澗爽。嵐氣繞城深。亂酌神泉酒。淸商古調琴。忘歸却容與。缺月照華簪。</text>
<title>次思庵韻</title>,<text>山中追勝踐。石上濯塵襟。席勢連芳草。簫聲雜野禽。層城雲裏色。深木澗邊陰。遊興未云已。更期他日尋。</text>
<title>次南崗韻述懷。伏呈西壁諸僚丈。兼示堂后兩先生。</title>,<text>鴻私空愧逮非才。再掌絲綸鬢雪催。講幄幾承三晝接。宮壺遙隔百花來。蓬萊曉月臣心急。薜荔秋山客夢回。日日追隨猶是幸。他時相憶祇悠哉。</text>
<title>奉送松塘兪止叔 泓 之任會寧</title>,<text>文武才兼備。經綸望獨優。聖衷深倚眷。孤操不沈浮。玉節回南國。銅符出北州。鵷班皆惜去。雁塞正分憂。改秩恩兼大。忘身佚不求。暫違金殿講。遙佩玉帳籌。旅館三秋夢。邊庭萬里愁。離亭暮蟬少。歸路晩山稠。許國忠常切。隨身劍獨留。久知邊地苦。期使聖恩流。白雪楡關道。黃雲隴水頭。旌旗朝日亂。亭障夕煙收。露冕臨夷部。吹鐃上戍樓。江山陰朔氣。鼓角雜邊謳。雁斷胡天月。笳吟塞草秋。鳴琴今宓宰。緩帶故羊侯。沙磧無傳箭。村墟絶佩牛。旅情靑海暮。鄕思白雲悠。江漢愁常繞。蓬萊夢不休。天邊消息斷。空憶別時裘。</text>
<title>送別靑蓮李季眞 後白 以宗系奏請使赴京</title>,<text>未雪邦家恥。由來二百年。九重宸憤切。萬里使車連。披簡鵷班裏。承綸鳳闕前。丹忱曾許國。白髮再朝天。但覺機關大。寧愁道路綿。三河春盡後。一劍雁歸邊。遼柱何年鶴。燕臺幾處煙。舊遊山不變。歸思月空懸。幾竭孤忠奏。應將帝澤旋。秋風猶未遠。肯被別愁纏。</text>
<title>送別湖南方伯李士文 二首</title>,<text>銀臺纔罷草綸章。又握雙旌出未央。攬轡淸名滄海上。含香舊夢紫雲傍。蟬聲驛路秋將近。露氣江樓夜欲涼。肯向故邦誇晝錦。鄕人自是羨恩光。那堪離別近來頻。白髮逢秋易愴神。度水鶯聲相送地。連天草色獨歸人。三春共聽仙宮漏。千里遙分漢月輪。契托蓬萊眞不分。幾回魂夢逐淸塵。</text>
<title>次閔恕初 忠元 韻。二首。</title>,<text>與君心契不渝初。幾見乘除萬事虛。草土獨飛千里夢。海山重斷一行書。紅塵鬢髮年年改。靑眼交遊日日疏。春徧高齋梅盡落。近來消息問何如。幾憶鵷班舊好儔。一年留滯海西州。雁回關塞傷春盡。草綠江城倦客遊。嘉政漸蘇窮戶瘼。歸心不禁白雲愁。遐方不久留才子。行見含香鳳沼頭。</text>
<title>次靑巖權震卿 東輔 韻</title>,<text>衰顔華髮又逢春。依舊紅塵未去人。紫陌幾愁聞曉漏。明時空愧忝朝紳。雪消鶴徑苔新長。氷泮漁磯水自粼。遙想獨專丘壑美。不知身是舊王臣。</text>
<title>次金仲昷 彦璣 草亭韻。三首。</title>,<text>一區茅屋白雲間。秋晩菰蒲野水寒。酒滿瓦樽吟處盡。露深苔逕踏來乾。三淸洞壑無媒路。萬疊煙霞不買山。何日從君亭下飮。浮生又得片時閑。世路悠悠得喪間。半生窮巷一裘寒。雅懷自分謀身拙。壯志那甘唾面乾。座上元無絳紗帳。簷前賸有碧蘿山。松門客去方塘靜。流水歸雲意獨閑。君方敎授學徒。故云綘紗帳。十年蹤跡楚咻間。回首鷗盟已久寒。斗粟留人霜鬢滿。郡齋無事印文乾。三秋客夢迷叢桂。百里歸心繞故山。遙羨白衣佳野老。一生田畝管淸閑。右自詠</text>
<title>竹西樓板上次韻 乙丑江原都事時</title>,<text>眞珠今上昔聞樓。楓葉蘆花一樣秋。翠竹交枝低檻曲。靑山送影蘸波流。百年雲物名賢詠。千里風霜病客愁。惟恐機心除未盡。倚欄終日看沙鷗。</text>
<title>江陵道中</title>,<text>海畔群山過翠屛。白鷗無數下長汀。棠花十里鳴沙路。日暮從敎馬緩行。</text>
<title>遊龍門寺。二首。</title>,<text>名山今始到。風景過曾聞。一逕通江岸。千峯揷夏雲。松壇鶴飛下。煙壑月平分。欲學幽棲者。無緣出世紛。寶刹依巖下。淸遊屬夏初。鶯聲隔牕樹。嵐氣倚欄裾。日落江湖迥。雲歸洞壑虛。夜來成一夢。騎鶴訪仙居。</text>
<title>驪州客舍</title>,<text>路傍滄江永。城臨古渡危。遠山殘照下。高樹暮禽歸。鞍馬身難健。風塵計易非。蕭條投旅館。急雨打寒扉。</text>
<title>丹陽呈金季應 鸞祥</title>,<text>嶺海三千里。風霜二十年。詩書空白髮。性命只蒼天。日月開新化。乾坤蕩舊愆。朝端還濟濟。會見頌多賢。</text>
<title>席上呈權震卿子休 東美</title>,<text>亂酌莫知數。高堂冬亦和。百年今日少。千里故人多。古木沈山氣。長川帶雪華。淸談雜醉話。日暮始還家。</text>
<title>有所思。寄友人。</title>,<text>悠悠我所思。在彼漢一曲。懷之不可見。中心載忉怛。欲寄一札書。山川杳無極。春草綠萋萋。秋月光皎潔。光陰逝如水。會合知何日。何以寫我憂。且進杯中物。</text>
<title>陜川東軒。次壁上李令公仲嘉試院偶吟韻。呈諸公求和。二首。</title>,<text>花木森森蔭一庭。夕陽催鼓和鶯聲。縱橫禮樂文將就。揀別金沙眼未明。時物已驚荷出水。旅遊還似雁來衡。他年記得相逢處。芳草塘邊翠篠橫。睥睨周遭百畝庭。隔林遙聽野鷄聲。芙蓉水淨輕風度。簾幕樓空返照明。老病孤舟悲杜甫。歸田一賦負張衡。回頭故國知何處。雲外靑山一抹橫。</text>
<title>見月川趙士敬 穆 書。吟呈一律。</title>,<text>雨晴江館綠陰淸。獨坐空齋對古經。天闊靑山來眼界。簾虛碧靄撲牕欞。一方民物慙蘇瘵。半世工夫愧喚醒。賴有故人書札到。片言猶足警昏冥。</text>
<title>星山試院。次安東令公用板上韻。京試官時</title>,<text>前度劉郞今又來。寂寞賓館思悠哉。山經夜雨新如畫。樹抱孤城翠欲堆。簾幕千家楊柳市。煙花百尺鳳凰臺。興亡往事憑誰問。獨對斜陽把一杯。</text>
<title>宣城小樓。偶吟。</title>,<text>千章夏木雨初收。無限蟬聲咽不休。官舍正如僧舍靜。小床移近竹林幽。</text>
<title>寄贈惺惺齋琴聞遠</title>,<text>半世塵土飽乘除。空負巖耕與水漁。邑有流亡慙五袴。學無勤苦愧三餘。靑山故國歸何晩。白髮迂儒世已疏。落木江南歸滯處。夢回星月夜牕虛。</text>
<title>聞烏川諸友與士敬共會于枕流亭。余有約未赴。</title>,<text>聚勝高樓俯玉流。群公此夕共優游。孤雲獨島靑山暮。極浦長沙綠樹秋。松下一樽河朔飮。人間半日羽仙遊。佳期咫尺空抛擲。堪笑紅塵沒盡頭。</text>
<title>枕流亭。與烏川諸友會飮。別後馬上。再用前韻。</title>,<text>亭下淸江急暮流。沙鷗飛集錦鱗游。長洲芳草遙連岸。古寺疏鐘近報秋。白髮共驚離合恨。靑山空管古今遊。依然匹馬重回首。惟見愚巖出半頭。</text>
<title>疊前韻。呈烏川諸友。</title>,<text>邑政都無惠澤流。絃歌寂寞愧言游。孤城暮角千峯雨。永夜寒砧萬木秋。斗粟漸遲三逕去。扁舟空負五湖遊。還憐荷蕢晨門者。千駟功名久掉頭。</text>
<title>宿縣舍。寄烏川諸君</title>,<text>憶忝銅符日。居然已四秋。山城依舊樹。江閣識顔鷗。岐路稀靑眼。風塵易白頭。思君不可見。永夜獨含愁。</text>
<title>送權子休歸朝。二首。</title>,<text>南國丹楓白露辰。鶴書遙召草廬人。早陪鯉對能脩業。晩被鴻恩便許身。竹嶺寒霜秋半樹。金灘新月水無塵。故人千里相思夢。應逐西流繞漢濱。遊子秋風獨出門。行行遙指華山雲。江寒雁影帆前度。峽暮猿聲月裏聞。憂樂半生心幾折。功名千里鬢初紛。不堪客路回頭處。無限重巒帶落曛。</text>
<title>宿靈芝寺。夜作。</title>,<text>一宿靈芝山上庵。夜深風露滴衣襟。三淸鶴夢迷殘月。十里灘聲度遠岑。雲壑暗連荒野樹。曉鐘遙和小村砧。憑欄獨與禪僧話。免被紅塵一夜侵。</text>
<title>又次雪月堂金惇敍 富倫 韻</title>,<text>何時華表返丁仙。石逕松臺久鎖煙。惟有綠蘿巖畔月。依然來照小樓前。</text>
<title>次後凋堂金彦遇 富弼 易東書院韻</title>,<text>水麗山明洛以東。藏修無迹白雲空。松門石逕當時事。畫閣飛簷此日功。千古儀刑喬嶽在。一方絃誦魯城同。紛紛載笈來遊者。讀易應須不負公。</text>
<title>丹砂峽</title>,<text>千古丹砂峽。紅塵隔暮霞。巖巒秋色瘦。雲木夕陽多。雁去寒沙靜。潮回小艇斜。仙人不可見。長嘯繞煙蘿。</text>
<title>月明潭</title>,<text>潭水碧如玻。秋風生晩波。蘆花半江雪。楓葉滿山霞。峽影隨暉轉。漁家隔岸多。東峯未待月。行急愧虛過。</text>
<title>琴夾之 應夾，金惇敍追至。次夾之韻。</title>,<text>竟日芒鞋水石行。秋風落葉滿江程。相逢盡是漁樵者。未信遊人意亦淸。</text>
<title>次惇敍韻</title>,<text>抽身塵界訪山門。仙鶴臺前對一樽。回首十年人事改。傍巖依舊有漁村。</text>
<title>馬上口占。次夾之韻。</title>,<text>紅葉靑山碧水流。回頭塵世已忘憂。山氓盡作尋常看。謾道遊人底事求。</text>
<title>孤山訪琴聞遠別業</title>,<text>聞君卜築最幽深。匹馬西風爲遠尋。江曲遙穿紅樹峽。臺高長對白雲岑。石田茅屋壺中界。夜鶴秋猿物外心。安得借君盈尺地。結廬終老碧籮林。</text>
<title>將入山作</title>,<text>霜落秋山錦繡明。孤雲歸盡夕陽橫。山僧亦學人間態。遠出城門迓客行。</text>
<title>宿蓮臺寺</title>,<text>一宿蓮臺寺。曾遊已渺然。靑山不改色。白髮易流年。澗月疏鐘夜。秋雲落木天。何方出塵臼。終得老巖煙。</text>
<title>蓮寺前臺。次夾之韻。</title>,<text>千巖月落猿聲斷。萬木煙開曉色明。誰料十年塵土客。山中一夜意全淸。</text>
<title>次夾之詠松韻</title>,<text>亭亭物表獨全天。曾看儒仙化鶴年。扶得棟梁還傲視。任從枯槀立雲邊。</text>
<title>滿月臺晩望</title>,<text>步屧高臺日落時。秋陰滿地鳥聲稀。雲連遙海千峯暝。天闊空山獨鶴歸。輦路有基荒草合。仙遊無跡紫霞飛。人間回首三千里。始覺吾身住翠微。</text>
<title>宿滿月庵。次惇敍韻。</title>,<text>蠟屐來投古寺宵。禪房花木絶紛囂。疏鐘寒徹曉雲外。虛籟暗生秋樹梢。芝圃月明仙睡覺。松巢風冷鶴衣飄。從今欲作抛官計。會被山中大隱招。</text>
<title>次夾之韻</title>,<text>山高凌倒景。天闊淨遊絲。萬里回頭處。三秋落木時。目隨歸雁斷。心逐暮雲遲。收拾蒼茫意。還慙欠好詩。</text>
<title>登硯滴峯</title>,<text>一峯如筍復如鋩。騎鶴仙歸草色涼。標出半空元氣合。勢呑三島海雲長。遙岑隱隱秋天靄。遠浦依依野水檣。坐久不知身下界。乘槎直欲上銀潢。</text>
<title>呼韻各占</title>,<text>攀蘿行上最高峯。多謝居僧杖策從。瑤圃獨留靑鳥路。琪花新拂紫車蹤。三千世界秋天遠。一萬雲山暮靄濃。却恨塵緣猶未盡。歸來還與俗人逢。</text>
<title>還坐蓮臺。呼韻各占</title>,<text>領略秋山萬景回。芒鞋初脫坐高臺。千崖雲盡瑤簪出。萬木霜酣錦障開。鴉噪荒城殘照下。天寒古寺瞑鐘催。明朝出洞還塵世。此日那辭倒一杯。</text>
<title>再宿蓮臺。次夾之韻。</title>,<text>晴天楓桂滿空山。壺裏乾坤白日閑。雲外玉峯秋色凜。林間石瀨曉流潺。荒城年久鶴弔古。殘寺客稀僧閉關。簿領明朝依舊擾。祗應魂夢繞孱顔。</text>
<title>戲呈金伯純。克一○時伯純期而不至二首。</title>,<text>杖策尋眞石路遙。秋風衣袂白雲飄。塵間蠟屐山重阻。物外虹橋首獨翹。千尺瀑流紅葉水。半空霞起赤城標。遊人自是無仙分。不是仙山不見招。半生身世落塵龕。勝日尋山得縱探。雲露石崖凌倒景。風飄木葉下空潭。丹田煙暖生瑤草。碧落簫鳴返鶴驂。遙想故人華屋裏。幾回回首望伽藍。</text>
<title>懷伯純。次惇敍韻。</title>,<text>海上群山隔暮天。此心書札若爲傳。秋風理屐初期在。中道回轅底事緣。香盡小爐寒漏永。夢回殘月曉雲連。知君他日應追賞。比我來遊已後鞭。</text>
<title>次玉澄詩軸</title>,<text>曾聽蓮臺半夜鐘。當時猶有着纖功。如今重到多年月。慙愧空成潦到翁。</text>
<title>出山。次夾之韻。</title>,<text>暇日來尋物外區。秋光處處展新圖。人間尙有三生習。纔出山門便世途。</text>
<title>金彦遇病未同遊。寄詩。謹次。</title>,<text>暫將蹤跡出塵龕。仙興飄飄不可堪。天地獨留玄圃界。風埃遙隔碧蘿庵。千峯曉色迷寒月。萬木斜陽透薄嵐。領略歸來如有得。還嫌未共玉人探。</text>
<title>見友人書。仍寄。</title>,<text>一札書來細論心。更從頂上痛加針。半生天地親朋少。千里關河別恨深。古木寒山秋日暮。孤城殘角海雲陰。何時握手吟嘉樹。漢水蒼蒼隔萬岑。</text>
<title>月瀾寺</title>,<text>一上臨江寺。靑山日欲斜。空庭霜葉下。秋水夕波多。野路分丹壁。漁家占白沙。庵僧不留客。高臥老煙霞。</text>
<title>丹砂峽。次前韻。二首。</title>,<text>無恙曾遊地。重來訪紫霞。滿山紅葉少。隔水白雲多。峽路秋天遠。溪橋夕照斜。居人能解未。何處是仙蘿。重尋仙界未三旬。魚鳥爭迎識面人。使君祗解溪山事。應被居民蹙頞嗔。</text>
<title>境上待御史。偶吟三絶。</title>,<text>雲盡長天落照明。仙山如畫半空橫。若爲借得高飛翼。頃刻群峯頂上行。不因郊迓搜災史。終日何緣對玉屛。亦是君恩隨處在。錯敎人笑道周迎。削玉銛錐硯滴峯。舊遊回首粟生躬。當時若不攀風翼。應是銀橋架碧空。</text>
<title>孤山別御史尹子固</title>,<text>洞府深深隔世寰。星軺遙駐白雲間。蒼崖碧水淸秋盡。紅葉丹霞夕照寒。客裏塵心消半日。天涯別恨繞千巒。仙山咫尺佳期阻。魂夢應須獨往還。</text>
<title>次靑松徐使君韻。二首。</title>,<text>邂逅丹山已十星。當時懽若有平生。風塵一別音書斷。江海重逢鬢髮明。日暖芳塘荷欲泛。春深公館竹初萌。追思佳會還成夢。依舊雙鳧隔渺冥。四海親朋落落星。江南秋盡客愁生。雲歸遠岫寒山暮。雁度長空曉月明。塵榻忽驚仙唾落。離懷俄折鄙端萌。遙思攢慶孤吟處。寥落詩情駕碧冥。</text>
<title>奉別李察訪魯卿 甯</title>,<text>木落江南歲欲窮。天恩遙下草廬中。半生身世甘畊隴。千里功名效匪躬。客路靑山西落日。旅牕明月夜歸鴻。長安舊伴如相問。坐食官錢欠報公。</text>
<title>述懷上思庵相公。三首。</title>,<text>形役人間髮欲霜。半生榮辱飽曾嘗。靑山芳草埋空宅。紫陌飛塵化素裳。舊學日消時冉冉。親朋漸少跡涼涼。江南一片寒宵夢。長繞城西玉樹傍。歲暮天涯客意驚。今年依舊未歸耕。長河雁斷乾坤冷。小苑梅回雪月明。報國力微慙斗粟。傷時淚盡戀鷗盟。鈴齋日短寒鴉少。臥聽蕭蕭瞑竹聲。一被靑袍誤此生。初心零落鬢毛明。風塵杳杳萍蹤遠。江海悠悠客夢驚。寒草雪飛窮短律。遙天雲瞑閉孤城。親朋亦絶規箴語。長盡胸中鄙吝萌。</text>
<title>玉堂曉坐書懷。呈辛君望。</title>,<text>身伴孤燈獨不眠。雪晴風急夜如年。千門漏徹寒更盡。萬井煙消曉月懸。白髮功名顔久厚。靑山草木夢遙連。材疏識薄都無用。秪合歸耕海上田。</text>
<title>次閔恕初見寄韻。二首。</title>,<text>一落紅塵十載餘。自憐材分太空疏。承恩已誤明時用。失學還慙講幄書。旅枕夢回寒月墮。天涯歲暮宿梅舒。南鴻不解傳消息。日夜歸心繞獘廬。一年萍跡各西東。萬里離心落日中。白髮功名如幻夢。紅塵聚散似飛蓬。城隅殘雪千峯月。禁裏輕煙五夜鐘。咫尺相思不相見。夢魂空對舊時容。</text>
<title>歲除夜。獨坐書懷。呈震卿子休。四首。</title>,<text>獨有宦遊子。偏驚歲律更。靑山未歸路。白髮倚門情。雁度涼天迥。風傳曉漏淸。孤燈亦解事。徹夜向人明。白雪蓬萊夜。靑綾江海人。一官身欲老。三徑草空春。誤寵乾坤重。思歸歲月新。分明五更夢。椒酒壽孤親。舊日滄州客。靑衫困世塵。煙霞鎖空宅。猿鶴怨新春。歸路千山隔。鄕心一夢頻。君恩如許大。不敢擲簪紳。天涯連棣萼。客裏送年華。漢水春潮漲。終南暮雪多。紅塵眞面少。芳草故園賒。遙想孤燈下。澆愁酒如何。</text>
<title>伏次先生與盧伊齋奇高峯唱和韻</title>,<text>縝密功全少。輕浮氣尙留。迷行時冉冉。回首路悠悠。朽索難持馬。頹垣易引渝。丁寧聞誨語。高義感千秋。時適見先生惠書。有感而作。</text>
<title>曉坐偶書。呈高峯。</title>,<text>滔滔江漢流。春日漸遲遲。蟄蟲一以驚。飛鳥求其雌。百草抽初芽。梅花發南枝。時物亦已變。遊子未言歸。瞻彼白雲飛。悠悠我之思。道路阻且長。消息來何稀。非無懷土意。奈此寸祿縻。朋友日以疏。道德日以隳。堂堂高峯子。伊余夙所資。所期在歲晩。願言勤箴規。</text>
<title>黃江道中寄李汝受。三首。時汝受由覲淸風。</title>,<text>池館寥寥鎖碧苔。舞班餘暇獨徘徊。三淸洞府身重到。九陌風塵夢不回。落日帆檣芳草渚。春山猿鶴白雲臺。可憐行客無仙分。孤負凝淸一夜杯。回首曾遊處。紅塵已十秋。亂山殘雪路。寒雨暮江舟。雲日迷仙躅。乾坤隔世咻。佳期終自負。愁殺白鷗洲。客路春將半。郵亭日正淪。雪消溪漲急。林暖燒痕新。芳樹籠危棧。孤舟倚晩津。相思不相見。離恨滿江蘋。</text>
<title>呈南季立</title>,<text>海內親朋斷尺書。憶君情意竟何如。柴門獨臥長卿病。芳草誰尋錦里居。寒雨暮山歸鳥遠。夕陽春燒古林疏。年華不住工夫退。忽覺人間萬事虛。</text>
<title>送友人自玉堂出守邊郡</title>,<text>擁節臨邊郡。銜恩出禁林。廟堂憂北塞。名望重南金。野館三秋夢。邊庭萬里心。隨身一霜刃。報國寸葵忱。白雪楡關暮。黃雲隴水深。軍容當落日。笳吹雜寒砧。漢壘沙昏色。胡天雁斷音。草衰征馬瘦。烽迥戍煙沈。窮戶初安枕。高堂但鼓琴。九重寬北顧。三衛絶南侵。鼓角邊聲苦。江山朔氣陰。旅情靑塞月。鄕思白雲岑。去住腸俱斷。升沈命不諶。慇懃故人夢。空繞北溟潯。</text>
<title>次天使成 憲 渡鴨綠江韻</title>,<text>亂山紅日一竿高。彩鷁遙凌碧鴨濤。江鳥遠飛驚漢節。野花爭發照宮袍。天長絶塞通靑海。潮上寒波浸綠皐。鄕思却隨邊草動。不妨殊域醉陶陶。</text>
<title>次天使玉璽韻</title>,<text>蒼山綠野一江通。浦外孤帆落晩風。節降漢庭銜雨露。路窮遼塞見瀛蓬。鄕關水積秋天外。海戍雲連落日中。物色凄淸詩料富。不知身在鴨波東。</text>
<title>高嶺次成 憲 韻</title>,<text>旌旆搖搖夕照間。雨餘巖澗水潺潺。綠陰芳草天邊路。瞑鳥孤雲海上山。周道幾愁看駱馬。歸心應憶釣滄灣。錦囊收拾知多少。見說文章蔑馬班。</text>
<title>東坡館成 憲 韻</title>,<text>紫禁迢迢夢玉京。時因駐節緩王程。風過綠樹秋涼起。雨斷蒼山野水生。海外舊傳坡老號。人間今見謫仙名。東韓自古稱神境。莫羨天遊泛八瀛。</text>
<title>奉別遠接使。次成 憲 韻。</title>,<text>淸夢迢迢繞禁林。偏驚客枕瞑蟲音。天涯歲律經三伏。日下家書抵萬金。西塞忽廻靑鳥節。東人空寄碧雲心。自憐無分追仙侶。獨把瓊瑤百遍吟。</text>
<title>奉賀退溪先生得旨南還。二首。</title>,<text>輟釣桐江近一年。故山猿鶴夢依然。蒼生正望調金鼎。丹詔俄聽返石田。祖帳春晴千兩集。漢江風直一帆懸。從今空谷鳴騶絶。晩歲心安福又綿。春晩陶山翠色浮。釣船依舊繫滄洲。歸來正趁江梅發。邂逅應無白鳥羞。林下卷舒關世道。海東文學紹前修。鄕閭此日稱觴罷。流水歸雲亦解愁。</text>
<title>上退溪先生</title>,<text>函丈摳衣隔半年。離心日夜漢江邊。山川渺渺音書斷。歲月悠悠悔吝纏。壟上白雲空擧目。峽中紅樹獨尋仙。天淵臺下滄浪水。何日同乘一葉船。</text>
<title>雨中吟呈思庵相公</title>,<text>擾擾功名路。悠悠毁譽身。靑山曉歸路。白髮暮年親。細雨鶯啼樹。和風鳥弄春。愁心無處寫。空作苦吟人。</text>
<title>漢江送別</title>,<text>南浦春天雨。西山落日雲。孤舟意不極。惆悵路岐分。</text>
<title>新亭懷古</title>,<text>獨上高亭萬古愁。淡煙衰草不勝秋。雲邊綠樹連瓜步。檻外長江繞石頭。往事不留隨逝水。靑山依舊枕寒洲。可憐名士空垂涕。終使神州付虜偸。</text>
<title>送友人之任南州</title>,<text>木落江南嶺路深。秋風五馬日駸駸。身承明主蒼生托。眼見窮鄕白屋吟。花滿訟庭才子政。月明書閤故人心。淮陽不久綸書下。鸞鳳元非在棘林。</text>
<title>席上別三松南景祥 夢鰲</title>,<text>日下嚴程遠。天涯別恨多。山寒暮歸鳥。霜落晩香花。岐路塵常滿。行裝鬢欲華。誰堪夢裏憶。離恨隔煙波。</text>
<title>梅軒琴伯任 輔 席上。復次前韻。留別。</title>,<text>木落山容瘦。江寒雁影多。客心千里月。離思九秋花。鏡裏悲霜鬢。愁邊送歲華。自憐遊子夢。空憶五湖波。</text>
<title>送東岡南時甫 彦經 之任淸風。四首。</title>,<text>道骨超塵表。仙區佩郡符。丹崖三峽水。紅葉萬山途。小閣淸香滿。高樓明月孤。聞聲民自化。嘯詠更何須。聞君戒脂轄。病不送君行。草土三年夢。江山萬里情。梗標羈思苦。星散宦心驚。悵望南歸路。秋空一雁聲。岐路魂堪斷。風塵夢屢空。知音百年內。同氣萬人中。舊學功應進。遐期道不窮。平生有四字。莫使異初終。回首曾遊跡。如今雪裏鴻。靑山五更月。丹峽九秋楓。塵土身空老。仙都夢自通。憑君爲寄語。何日得重逢。</text>
<title>送金晦叔奉使朝燕。二首。</title>,<text>征馬愁聲遠。都門瞑色涼。年華過搖落。離思入蒼茫。海外音書斷。遼西道路長。遙知不寐處。旅館雨浪浪。四赴朝天路。人間忽半生。檢身看白玉。許國有丹誠。暮雨關門道。寒聲野店更。幽州一片月。應照兩鄕情。</text>
<title>寅賓出日應制</title>,<text>萬里嵎夷接海濱。侯看初日肅如賓。晴輝暗射滄溟闊。飛馭徐騰赤道均。天上玄機春已半。人間東作事方新。從知聖帝迎曦意。都在欽天與愛民。</text>
<title>蓬萊賜橘應制</title>,<text>九日蓬萊金殿開。恩傳仙果燦瓊瑰。湘潭秋晩霜催熟。禁苑風淸鶴捧來。光照欲凌紅獸錦。香飄先繞紫霞杯。彤墀拜賜懽聲動。願待明年此夕廻。</text>
<title>金鑾直宿。曉起書懷。呈李仲益。</title>,<text>靑綾睡罷夜凄凄。曙景蒼茫月欲低。雪色暗連雙闕下。漏聲遙徹九門西。籍通丹禁新恩重。夢落滄洲舊路迷。淺學本無稽古力。却慙虛辱守金閨。</text>
<title>題吉遠竹林精舍。用金河西 麟厚 韻。二首。</title>,<text>蔭竹孤齋謝釆椽。幽棲都絶世氛牽。月移疏影窺牕下。風送淸音落枕邊。地勝不殊盤谷裏。襟沖如見葛天先。蒼苔滿逕靑春靜。深院誰驚白日眠。湖外田園屋數椽。別來千里興長牽。鶴啼深塢春生處。梅落閑階月滿邊。丹禁籍通身負重。靑山路闊夢歸先。萬竿新竹留靑色。應待王猷對酒眠。</text>
<title>次柏潭具景瑞 鳳齡 寄嘯皐朴重甫 承任 韻</title>,<text>江漢羈愁欲白頭。夢魂無日不滄洲。滿天明月靑山夜。何處情人獨倚樓。</text>
<title>憶故園吟。呈柳谷李欽哉 國憲。</title>,<text>山下荒田竹裏扉。別來三月夢依依。淸川水落漁磯出。芳草煙深鶴徑微。天外路連滄海遠。客中心逐白雲飛。窮愁不散年華暮。獨把寒杯對夕暉。</text>
<title>先生小祥日。獨坐攬涕。偶成二律。遙寄烏川諸友</title>,<text>蓂廻去歲樑摧日。路隔空山淚灑筵。黃壤泉中身未逐。白雲堂下夢長纏。天心不惜斯文喪。世道潛猜絶學傳。謨訓洋洋猶在耳。誰知此志已頹然。回首陶山路杳然。松門寂寂斷雲邊。苔生小院閑行逕。月鎖平湖獨釣船。遺迹不隨流水逝。微言空托舊文傳。儀形一訣今三載。眼槀腸摧我更偏。</text>
<title>送賀淵李公榦 仲樑 觀察關東</title>,<text>又向關東路。遙遙玉節遲。海城春發後。山館月明時。戀闕燈前夢。尋眞雪裏詩。梅花無處寄。千里祗相思。</text>
<title>送忠淸方伯靜存齋李仲久 湛</title>,<text>日下承綸命。天邊擁玉旌。朝家重方面。名望出群英。夙夜身常許。澄淸志欲行。春風江漢外。芳草故人情。野館梅初發。湖田水未生。靑雲曾偃蹇。白髮復恩榮。堯舜心期大。天人學術明。停車道周樹。宣澤海邊氓。野戍蒼煙斷。江樓白日晴。懷人兼戀闕。詩思此時淸。</text>
<title>湖堂南樓晩眺。</title>,<text>獨坐南樓思渺然。春陰瞑色暗江天。舟廻遠浦蒼煙際。雁下長程白雪邊。郭外鐘聲傳野寺。雨中漁唱隔蘆田。南歸舊路依然在。一幅蒲帆幾日懸。又獨坐憑欄興未裁。南樓淸景儘佳哉。千家帘影飜斜日。四野波光動遠臺。煙際斷橋行客少。雨中遙寺瞑鐘催。無人管領江山趣。付與漁翁一片桅。</text>
<title>湖堂卽事</title>,<text>綠樹陰淸夏日長。睡廻無事獨焚香。車塵不入靑苔院。江鳥時來白藕塘。寂寂山川同野寺。深深花木似仙鄕。非才亦忝登瀛選。愧乏涓流補海洋。</text>
<title>遊狎鷗亭上黨府院君韓明澮別墅</title>,<text>人去亭空已百年。壞欄傾砌鎖寒煙。深花寂寂層臺上。細草萋萋舊路邊。夜壑舟移迷歲月。春江鷗在弄淸漣。靑山應見當時事。羞向人間一一傳。</text>
<title>聖主得賢臣頌 四十韻</title>,<text>聖德天同大。神功海竝流。河淸運啓。星聚異祥稠。側席思賢佐。臨朝訪俊儔。禮羅張海宇。束帛賁林丘。落落懷高道。堂堂抱大猷。棟樑元自許。瑜瑾不先求。環堵幽棲宅。滄江獨釣舟。飜然應厚幣。眞是遇嘉逑。劍向埋中掘。桐從㸑下收。秋風鳴蟋蟀。陰雨出蜉蝣。石室耕雲手。華堂補衮謀。經綸參造化。旋轉有神籌。魚水懽方洽。風雲際始休。靑山歸夢斷。白髮晩期悠。入告言何逆。疇咨道自周。訏謨元有待。榮寵豈堪留。一代明良契。千秋賡載謳。不容蠅止棘。何異驥乘飂。海內春臺徧。天中玉燭浮。衣垂紫宸極。歌動華封陬。儀鳳翔金殿。祥麟食野疇。訪才初寤寐。興治竟優游。梅和玄羹裏。舟行大渡頭。渭川收月釣。莘野罷春耰。灑落精神契。輝煌德業優。淳風誰復返。衰世不勝媮。兩美常難合。相須各有憂。鸞危竄幽谷。驥病服鹽輈。澤畔懷沙怨。湘潭賦鵬愁。紫芝商嶺暮。黃菊栗園幽。歲月靑荷製。行裝白鷺洲。君臣皆醉眼。天地遂瘡疣。吾道悲歌裏。民生戰血秋。聖神天有眷。虞夏德堪侔。故國思喬木。深山訪弊裘。四門開日月。多士聚驊騮。至治還多愧。群才豈盡搜。地親思棲鳳。蹤遠伴眠鷗。臨政憂雖切。求人道未遒。微臣獻箴意。渾欲法前侯。</text>
<title>次林塘 鄭惟吉。先生三從兄。 出城口號 隆六年壬申九月。萬曆皇帝登極。頒詔使到義州時。鄭判書惟吉爲使。西厓柳先生成龍，權正擘及先生。皆以從事官在行中。相與唱酬。自此至車輦道中。</title>,<text>郊門薄日下遙空。一劍初隨相國公。雲裏首回瞻北闕。橋邊騎去向西風。蒼茫客路飛寒葉。迢遞秋天叫別鴻。從此關河杳千里。幾勞歸夢鳳城東。</text>
<title>碧蹄館偶吟。呈習齋權大手 擘，西厓柳而見 成龍。</title>,<text>千里關西路。而今發軔初。未醒弘濟酒。已入碧蹄墟。孤鳥秋山暮。殘螢野館虛。五雲回首處。一雁更愁予。</text>
<title>疊次前韻</title>,<text>路向關河水接空。西人重迓舊遊公。難堪客夢飛南國。未見家書寄北風。野色欲迷霜後草。角聲遙和日邊鴻。程嚴每苦侵星出。歸轄何時復指東。</text>
<title>臨津舟中</title>,<text>日出煙消峽裏天。飄然畫舸度平川。潮歸海口帆飛遠。水落蘆田雁下連。王事不饒行役苦。客心先恐歲華遷。鳴笳最是無情思。驚起沙鷗不近船。</text>
<title>到金郊。次林塘韻。</title>,<text>塵中心事易成空。老去難逃白髮公。歸夢幾尋茅屋月。征途長遡海門風。三秋別恨同萍水。十載曾遊似雪鴻。報國久知無寸效。更堪來迓漢槎東。</text>
<title>朝過猪灘。歷蔥秀抵安城。夜已初鼓。次林塘韻。</title>,<text>靑山不斷水無窮。暫駐淸溪日下舂。樹色暗連斜度鳥。笳聲驚起獨眠龍。巖邊玉溜飄寒韻。洞裏丹霞鎖舊封。更遣前驅休叱馭。待看新月上東峯。</text>
<title>翠屛道中。次而見用前韻口號。</title>,<text>落木殘霞瞑色空。淸遊欲慕晉山公。未返遼城鶴。小洞遙通閬苑風。長路愁懷看落日。暮年歸計逐飛鴻。白雲紅樹頻回首。家在迢迢洛水東。</text>
<title>安城道中 三首</title>,<text>行入連山忽似龕。崎嶇石路馬偏諳。高秋落葉浮寒水。遠樹歸鴉帶暮嵐。村隔碧峯聞暗杵。月臨靑嶂見孤庵。重過此地皆逢夜。又恨林巒未縱探。曉發安城館。靑山驛路賒。殘星幾家杵。落月數聲笳。暗水行人渡。寒林曙色多。前程君莫問。愁思不勝加。暗樹籠危棧。寒川遶遠林。山臨蒼野斷。城向白雲深。旅思迷霜草。邊聲送月砧。客行猶未已。前堠幾勞尋。</text>
<title>次大手宿安城館韻</title>,<text>旅館寒燈客思空。西歸萍迹逐膚公。淸光暗報窓前月。冷韻遙連塞上風。千里夢廻靑瑣漏。五更霜斷紫冥鴻。枕邊已聽催笳發。未見晴暾上海東。</text>
<title>黃州道中。次梁大樸呈使相韻。</title>,<text>寒原亂水自縱橫。岐路無窮客倦行。江樹盡凋粧野色。塞鴻時落度雲聲。三年南國靑山隔。千里西關白髮生。回首迢迢海天外。路迷何處是主城。</text>
<title>次林塘次許太史玉溜泉韻</title>,<text>行入雲邊道。驚看洞裏天。山臨溪水斷。泉向石簷懸。寒韻含風切。淸光帶日鮮。味宜茶客鼎。聲和羽人絃。忽似窺蓮井。還如飮菊川。誰知流浩浩。初自滴涓涓。爽氣通丹穴。深源接翠巓。地留鳧舃迹。林隔野人煙。久被眞靈祕。端從學士傳。</text>
<title>次林塘次許太史廻瀾石韻</title>,<text>連山不斷如畫裏。中有翠壁橫天起。何年霹靂運神斧。削成奇峭臨潭水。屛圍玉立照秋空。紅塵不到蓬島中。赤城霞標未誇奇。香爐雪瀑難爭雄。乘槎漢使到海東。覰破靈祕欺天工。佳名從此人間播。題作仙區第一峯。</text>
<title>劍水道中</title>,<text>水繞平陂細。天臨曠野低。遠煙江樹上。斜日海門西。行役心常急。風沙眼欲迷。龍灣尙千里。愁鬢漸稀黎。</text>
<title>次林芑黃州曉發呈使相韻</title>,<text>遠岸煙消水色明。穿林度野趁前程。城邊鼓角人傷別。道上塵沙馬倦行。秋晩故山思萬里。雪侵愁鬢見千莖。浮生草草今過半。自愧歸田計未成。</text>
<title>次林塘大同江舟中之席。而見學士以忌不參有懷韻。</title>,<text>悠悠涉長道。衮衮過寒坡。秋風吹木葉。江水生微波。樓臺隱北渚。舸艦迷南涯。列坐見仙姿。中流聞棹歌。且喜倦懷豁。不辭愁顔酡。壯哉箕故都。邈焉國西門。江山自古麗。絃管從來繁。緬懷舊遊迹。忽已經十春。敢恨綺羅猜。惟憐鷗鳥親。寂寞西厓子。孤臥達長晨。</text>
<title>次而見宿練光亭韻</title>,<text>縹緲朱欄俯碧城。秋河迢遞夜三更。長堤草色經霜變。遠水鷗聲帶月淸。香盡獸爐塵夢斷。風鳴珠箔客吟生。自憐無分同仙枕。醉起東窓日已明。</text>
<title>次而見奉別御史鄭以健 復始 韻</title>,<text>平野茫茫遠樹低。江雲海日夕陽迷。人間離別無窮思。流水何知自向西。</text>
<title>次而見發肅寧館韻</title>,<text>迢迢客意恨流年。況復川原路杳然。日入黃雲迷海戍。山連白草暗胡天。故園花竹星河外。遠地風煙塞雁邊。西望漢槎猶萬里。幾時消息是眞傳。</text>
<title>次林塘肅川蓮堂韻</title>,<text>蓮豈翫物植。堂爲愛蓮起。堂成蔭廣庭。蓮長出淸水。興廢苦不常。幾年空遺址。何人復華搆。巍然俯寒泚。空中香袂女。波上羅襪子。盈盈若相語。皎皎不敢指。主人固愛此。貞心托幽致。我來値晩秋。霜萎方塘裏。憑軒澹忘言。幽懷不可止。棄去不復留。此身難自使。</text>
<title>次而見登百祥樓韻</title>,<text>層樓如上九天梯。鳥拂瓊簾寒日低。江樹盡空霜落後。海雲遙斷野橫西。雁飛蘆渚川光暮。潮退湖田草色迷。淸興未闌行又發。生憎征騎水邊嘶。</text>
<title>次大手登百祥樓韻</title>,<text>風露迢迢十二樓。雲光潭影共悠悠。帆隨潮落歸長島。雁趁煙生下晩洲。王事敢言千里苦。歸心早擬一官休。他年魂夢重尋處。水月茫茫繫釣舟。</text>
<title>次而見安州新院道中韻</title>,<text>野店分臨官路長。海門煙樹隔蒼茫。茅簷無限投眠客。半是東歸向洛陽。</text>
<title>次大手新安館聞詔使過山海關有作韻</title>,<text>玉節迢迢越萬山。先飛鳧舃九霄間。未經華表遼城柱。已度重門渤海關。旅館夜吟山月冷。塞天秋望野雲閑。東人日日翹西首。丹詔何時海外頒。</text>
<title>次大手留新安館。主牧開宴。疊前韻。</title>,<text>崢嶸畫閣對環山。笙鼓喧喧縹緲間。博望星槎離北闕。嫖姚金甲臥西關。秋宵樽酒澆愁盡。塞地風煙滿目閑。行色又催留不得。趁期歸迓紫綸頒。</text>
<title>次大手雲興道中韻</title>,<text>歸心未判鬢先皤。關塞迢迢客愁多。古木寒鴉山欲瞑。荒原朔吹水微波。田家歲稔多收稻。海水時平久息戈。回首暮雲天際盡。群巒處處送靑螺。</text>
<title>宿林畔館。夜坐書懷。二首。</title>,<text>客中秋夜覺偏長。挑盡殘燈倚石牀。征路欲臨窮塞斷。病懷空向暮秋傷。窓前葉落蕭蕭雨。雲外鴻嘶湛湛霜。却對香煙成小睡。片時歸夢澆滄浪。天涯客過郵亭夢。海上秋過落木愁。月照村墟聞犬吠。夜深山館斷人咻。久看世事同隍鹿。幾笑生涯似水鷗。孤燭亦知吾少睡。遲燒直到五更頭。</text>
<title>次大手車輦館蟠松韻</title>,<text>奇形老勢倚蒼圓。爲蔭行人立道邊。風拂乍聞鳴駭浪。露霑如見灑飛泉。甘同翠竹凌霜節。未競紅桃照日娟。遮莫人將比樗櫟。世間還有賞音篇。</text>
<title>車輦道中。偶吟。</title>,<text>遠岫依依帶夕曛。金風吹斷暮雲紛。黃茅野色連天迥。白雁秋行度海分。客路已隨西塞月。歸心幾憶北山文。遙看羽笠彌平楚。知是郵人道迓勤。</text>
<title>次大手宿良策館。疊前韻。奉呈諸公吟案韻。</title>,<text>寥落晴空月未圓。客懷憀慄曉霜邊。山城曙色飛寒葉。松院秋聲滴暗泉。遠目幾勞千里望。美人遙隔五雲娟。征驂不爲溪山駐。到處頻吟靡盬篇。</text>
<title>良策館曉坐。復用前韻。二首。</title>,<text>參橫斗轉海天長。獨擁寒衾坐土床。歸夢不隨窮塞斷。病軀偏爲遠征傷。山河影裏三秋月。砧杵聲中五夜霜。王事敢言爲客苦。西風催却鬢蒼浪。驛樓風物自悠悠。搖落偏生異地愁。身計欲隨檀子策。世情誰耐楚人咻。蕭條門外五株柳。浩蕩波間萬里鷗。羈迹不隨心共去。幾廻天際獨回首。</text>
<title>次而見箭門道中韻</title>,<text>峻嶺凌雲表。登攀意爽如。蒼蒼山帀野。淼淼海連墟。地勢三方際。天時九月餘。西風欺客老。吹斷髮蕭疏。</text>
<title>登箭門嶺。望龍灣城。復次大手圓字韻。</title>,<text>睥睨周遭幾里圓。客程今日正窮邊。山連遼卒防秋障。江接胡兒飮馬泉。絶域風雲看慘慘。故鄕煙月夢娟娟。龍灣重到驚華髮。吟斷蕭蕭出塞篇。</text>
<title>前題</title>,<text>快睹三川入海長。斜陽下馬據胡床。路窮遼塞身偏遠。秋盡胡山目自傷。野戍蒼煙籠古木。江城殘角弄淸霜。更是從來離別地。幾人到此淚浪浪。</text>
<title>龍灣客舍書懷。四疊前韻。二首。</title>,<text>淸愁衮衮共宵長。朔野尖風冷透床。歸夢豈知王事急。鳴鴻不貸客心傷。關河路斷迷秋草。更鼓聲遲帶曉霜。身未自由眞可惜。幾時投紱任聊浪。古渡荒城歲月悠。重來雲物不勝愁。秋辭江國如歸客。風撼松林似衆咻。潘令年華二毛領。杜陵身世一沙鷗。滄波未解傷離別。日夜西流到海頭。</text>
<title>次林塘龍灣雜興。奉三君子吟契韻。</title>,<text>文星重落九龍江。風物先驚筆似杠。殿上綸音猶在耳。天邊愁緖詎侵腔。頑雲漠漠迷遼戍。寒葉蕭蕭打客窓。遠道秋光餘一夜。不妨相對瀉銀缸。</text>
<title>次林塘復疊前韻</title>,<text>風雨蕭蕭滿一江。夕陽明滅映朱杠。黃雲白草重來地。綠酒紅亭舊恨腔。隔水胡笳愁獵騎。度山遼燧照樓牕。秋歸客裏悲無奈。何處賒來碧蟻缸。</text>
<title>又次</title>,<text>筆陣堂堂駕陸江。騷壇誰不豎降杠。關門早識東來氣。旅館空勞北戀腔。望斷塞雲風捲箔。夢回仙枕月臨窓。身隨驥尾踰千里。幾對談霏倒玉缸。</text>
<title>凡數成於十。折之則五。故用數者。以五與十置單算。五亦數之小成也。謹加二首。用成五疊。伏祈斤敎。</title>,<text>秋風魚菜憶吳江。萬里身隨度塞杠。消息欲傳稀雁足。年華不駐劇羊腔。聲悲鼓角驚寒枕。影動星河落半窓。何日竣他王事了。歸來四壁見甖缸。九月淸霜下鴨江。凄凄氣候近天杠。邊頭肯作窮途泣。塞上新傳白雪腔。夢寐幾勞歸北闕。田園空負倚南窓。欲澆客子愁千斛。應費龍灣酒百缸。</text>
<title>次大手龍灣客館書懷韻</title>,<text>才薄深慙綍命銜。空過萬水與千巖。東吳久負蓴菰思。南極飜愁薏苡讒。長路竝遊同鷙鶚。淸詩頻出似韶咸。他年丘壑棲遲處。面目依然發舊緘。</text>
<title>依東字江字例。五疊前韻。龍灣客舍書懷。二首。</title>,<text>緣愁白髮客中長。永夜寒風透臥床。世味幾驚蛾燭赴。人情不似鳥弓傷。天涯馬色秦關雪。塞下砧聲楚戶霜。萬事思量盡酸鼻。何如終日醉淋浪。縱橫岐上楊朱泣。搖落天邊宋玉愁。心折胡笳秋斷續。夢驚邊卒夜呀咻。十年紫陌空騎馬。萬里滄波未狎鷗。長擬掛冠長不掛。可憐霜雪已渾頭。</text>
<title>次林塘十月初一日而見初度。小酌龍灣館有懷韻。</title>,<text>畫閣鐘遲月未生。靑娥隊裏細傳觥。日當才子熊祥節。風送緱山鳳吹聲。照海夕烽通野戍。連空朔氣暗邊城。天涯此夜眞堪惜。莫道鷄鳴河漢橫。</text>
<title>登統軍亭聯句</title>,<text>江水去無窮。雲山重復重。子中 地分三國界。人倚九秋風。大手 落日蒼茫外。危亭縹緲中。而見 興亡無限恨。都付一聲鴻。子中</text>
<title>曲城聯句</title>,<text>水遠偏疑海。城危可當山。大手 黃茅天北地。白雪塞西關。子中 亂岫連雲碧。歸禽帶日還。而見 賞窮千古勝。歡取片時閑。大手 沙島微茫外。邊烽杳靄間。子中 瞑煙生晩白。荒野過秋斑。而見 雲襯吟來鬢。風驚醉後顔。大手 江如銀漢接。身似羽人攀。子中 作客心多感。登高恨未刪。而見 杯觴曾酩酊。歲月幾回環。大手 風物生邊候。樓臺破鬼慳。子中 相携不能去。新月照西灣。而見</text>
<title>遊曲城。走筆呈而見</title>,<text>斷岸臨荒野。平湖繞曲城。山連關樹迥。鳥沒海雲輕。遊子秋歸恨。離人日暮情。漁舟何處笛。迢遞起邊聲。</text>
<title>次而見與余及習齋諸人遊西城。次韋詩莊嚴精舍韻。</title>,<text>我懷久鬱紆。聊適城西隅。淸川帶林薄。危岸凌雲衢。沙鳥去復來。山雲卷而舒。倚劍發長嘯。浩然隘入區。須臾日西匿。氣象朝暮殊。邊烽遞相照。浦樹遠含濡。遐方遇此景。安得不歡娛。同遊二三子。願言再來俱。</text>
<title>次而見用韋詩西郊遊矚韻</title>,<text>孤城夜氣生。江水湛凝綠。弭車坐石上。開樽俯江曲。纖月下遙裔。蒼煙籠暗木。但覺興有神。未厭杯相屬。</text>
<title>次林塘觀海堂爲春卿叔題韻</title>,<text>鶴瘦氷淸一老翁。幾年身世逐飄蓬。誅茅海嶼居初十。回首鄕山信不通。客計蕭條詩篋裏。機心牢落野鷗中。人間懶管乘除事。獨向煙霞欲永終。</text>
<title>次林塘呈景肅令公韻</title>,<text>鴨江凝碧鶻山蒼。萬里風煙自一方。身落玉關同塞雁。夢回金枕似禪房。邊城暗動三聲角。朔氣寒飄五夜霜。誰料西來消息惡。强收哀淚引茶湯。時聞柔仲令公之訃</text>
<title>次景肅用前韻</title>,<text>遙看劍氣射穹蒼。忽見星槎下朔方。驚世詩如雕玉樹。薰人德似入芝房。雲飛木覓心隨雁。秋盡龍灣夢帶霜。睡罷無人對談塵。中宵獨酌竹爐湯。</text>
<title>次而見迎春堂夜坐偶吟韻</title>,<text>客路今千里。曾遊已八年。孤城江限地。十月雪飛天。角和鴻聲落。烽連海色傳。夜深吟未已。燈火伴愁眠。</text>
<title>次景肅旅夜又用前韻</title>,<text>雙鬢空看日日蒼。從知不學枕中方。愁生西塞新羌笛。夢落東山舊竹房。王事有期頻道路。身歸無計幾星霜。忘憂最是杯中物。一酌眞成灌雪湯。</text>
<title>龍灣雜興。用曲城聯句韻。</title>,<text>荒絶龍灣鎭。西隣靺鞨山。波濤江左塹。鎖鑰漢中關。戎馬分川飮。遼禽隔岸還。戍樓宵析靜。亭障夕烽閑。野草長煙際。雲帆遠樹間。孤城蒼隼下。深院碧苔斑。海瘴愁侵骨。風獰畏砭顔。江山正搖落。客子幾登攀。未駐年華暮。難堪鬢髮刪。還家魂九逝。待朝月三環。酒病愁催重。吟懷老未慳。曉來身計熟。秪合臥滄灣。</text>
<title>次大手聞詔使到鳳凰城。復用聞過關韻。</title>,<text>翩翩雙鳳度遼山。暫駐霓旌客路間。西望帝鄕空落日。東窮蓬海是邊關。霜翻白草年華暮。風散黃雲月色閑。想得陽春藏脚下。應隨鸞詔一時頒。</text>
<title>次而見迎春夜懷。次李東陽韻。</title>,<text>殘燈明滅照靑帷。誰問愁多不寐時。江館雨來寒候急。塞天鴻斷遠書遲。恩覃絶域風塵靜。歲暮孤城鼓角悲。迢遞山園頻入夢。萬叢霜菊繞東籬。</text>
<title>次大手迎春堂病起韻</title>,<text>搖落年華九月餘。西來鳳詔幾翹予。飄飄身世悲鷗鳥。渺渺家書斷鯉魚。白雪孤城愁旅望。靑苔三徑夢園居。今朝把酒憑君賀。爲是沈痾勿藥除。</text>
<title>雪後。與而見登統軍亭。六疊前韻。</title>,<text>雪月交輝滿一江。模來奈乏筆如杠。邊城畫角三軍思。客路靑山九轉腔。萬里寒光侵玉帳。千峯暝色入雲窓。若爲學得壼公術。暫叱江流化酒缸。</text>
<title>次而見雪夜登統軍亭。次懷麓堂韻。</title>,<text>殊方遊子未言歸。再見琪花落客衣。平楚連天銀海闊。亂峯銜照玉屛圍。長河氷閣寒潮斷。極浦煙生遠樹微。一去高亭應夢想。明朝重上莫相違。</text>
<title>次梁大樸韻</title>,<text>一亭雲物控三邊。形勝東方萬古傳。雪霽山城銀化界。客憑江檻地行仙。轅門欲掩寒光滿。戍角初沈暝色綿。淸興未闌心忽悵。茂陵孤臥負芳筵。</text>
<title>次景嚴病中。聞諸公登統軍亭共賞雪景。醉呈宣慰令公韻。</title>,<text>殊方歲暮客心驚。江水無聲雪未晴。隔岸胡笳征戍淚。滿城邊草別離情。海雲忽送千峯暝。漁火遙分片月明。獨對殘燈夜無睡。故園歸思不禁生。</text>
<title>次梁大樸韻</title>,<text>歲暮寒江凍不流。悠悠邊客自生愁。胡山白雪連沙岸。遼海黃雲暗戍樓。異地獨吟開府賦。高風誰憫杜陵裘。明朝喜迓皇華使。絳節離披鴨水頭。</text>
<title>過東林廢城。有感。</title>,<text>古城臨路不知名。榛草荒凉雉堞平。華表幾經春雨洗。高臺盡入野人耕。繁華如夢山空在。歲月無情鳥自鳴。落日徘徊起遐想。數枝枯柳冷煙生。</text>
<title>送別全羅方伯松塘兪止叔 泓</title>,<text>解纜汀洲日欲西。雙旌去國馬頻嘶。鶯聲渡水離魂斷。草色連天驛路迷。苔逕一年門久掩。海山千里夢相携。分憂三世恩偏重。到處驚看舊字題。</text>
<title>送友人出宰南郡</title>,<text>聖主憂民選吏良。翩翩五馬指南荒。江邊別恨迷芳草。海外歸心繞建章。落日鶯啼不可聽。秋風雁度幾相望。佳聲應徹蓬萊上。行見泥書下日傍。</text>
<title>送別忠淸方伯柳克厚 㙉</title>,<text>湖外雲天驛路長。離腸先斷酒難嘗。舟行轉岸空流水。草色迷人更夕陽。北闕暫停趨講幄。南方又見賦甘棠。遙知旅館思親夢。虛繞終南錦樹傍。</text>
<title>次林塘相公韻</title>,<text>相公才調謫仙曹。曾從龍舟着錦袍。間氣生賢推國器。淸文驚世見詩豪。南宮秋冷池光淨。北闕雲消殿角高。歌管聲中公事少。好將僚屬引香醪。</text>
<title>送李如晦令公之任東萊</title>,<text>何事遙抛玉陛臣。南門鎖鑰寄無人。瓊筵乍輟韋編講。金甲將綏卉服民。地極鯨波愁海瘴。雲飛鳳闕夢楓宸。鯫生本是遺氓裔。欲托松楸淚濕巾。</text>
<title>送柳景說朝燕。二首。</title>,<text>之子朝燕去。春風滿路光。胡天廻雁盡。關道暮雲長。行李隨孤劍。音書渺故鄕。遙知旅店夜。歸夢獨悠揚。萬里遼陽路。三春繡服行。撿身看白玉。許國有丹誠。芳草歸時恨。殘花別後情。觀周季子意。應不厭遐征。</text>
<title>送別友人罷官東歸 崔時中</title>,<text>對酒愁行李。傷心問路岐。啼鶯微雨後。芳草夕陽時。北闕三春夢。東溟萬里思。掛冠曾有志。鐫職忽如期。渺渺鴻將遠。駸駸馬不遲。煙霞山下宅。荷芰雨中池。吾道空搔首。離愁正滿眉。關城杳天外。應祇夢相隨。</text>
<title>病中述懷。寄鄭子精。二首。</title>,<text>歸心幾憶靑山宅。塵霧長浮紫陌衣。瘦骨不堪多病至。危途頗覺寸心違。鶯花寂寂空驚歲。苔逕蒼蒼獨掩扉。坐對篆煙愁正苦。此心非是怨芳菲。門掩煙消小閣高。憶君情意水滔滔。雨中芳草生鄕思。鏡裏流年上鬢毛。紫陌塵飛朝騎懶。滄洲路闊旅魂勞。共傷玄晏淸羸病。何日開樽寫鬱陶。</text>
<title>東湖題咸寧君望湖亭壽璿</title>,<text>日暮層臺上。登臨客思空。鳥飛山影裏。帆過野煙中。靑草長堤路。蒼雲遠寺鐘。明朝軟紅處。幾度夢嬴蓬。</text>
<title>奉寄吳子强 健</title>,<text>千里知音友。三秋閉戶居。生涯一漁艇。事業五車書。夢斷靑雲路。身閑白鷺渠。因風寄尺素。不盡意何如。</text>
<title>送別滕季達。三首。滕隨天使來</title>,<text>超然早脫網羅羈。托跡黃冠世不知。簪笏心灰三畝宅。江山性癖百年期。淸詩多態春雲色。道骨無塵野鶴姿。海外相逢應有分。能敎鄙吝解如澌。何事隨槎萬里來。應聞東海有蓬萊。裝中蠟屐遊山謝。袖裏龍光望斗雷。異域雪霜凌浿水。故鄕煙月夢蘇臺。風標自是仙家味。莫恨安期未遇迴。自恨知音此世稀。逢君氣味似塤箎。開心如對秦宮鏡。落筆頻看謝守詩。客裏光陰南至過。天涯行邁北歸遲。他年笠澤煙波上。倘憶烹茶玉溜時。</text>
<title>次陳天使新安館韻</title>,<text>星槎迢遞落天涯。散騎高名海外知。花竹楚山鄕夢遠。霜風浿水客歸遲。月明夜館孤吟處。雪下溪橋獨過時。暗覺陽春隨脚下。嶺梅今已發南枝。</text>
<title>次陳天使控江亭韻</title>,<text>皇華駐節此重遊。覽物還銷異域愁。沙市雪消群下雁。海門潮上獨歸舟。年華忽過陽生後。客路遙臨日出頭。强爲東人留寶墨。高名千古共江流。</text>
<title>次開城道中韻</title>,<text>碧落星初散。滄溟日未生。殊方萬里道。故國百年情。山色連天翠。川華帶雪明。年光近南至。寂寞客心驚。</text>
<title>次臨津韻</title>,<text>被錦唐供奉。乘槎漢使臣。雲中望華嶽。雪裏渡臨津。行李將窮海。年華欲近春。東人知尙德。爭願挹淸塵。</text>
<title>送鄭淵夫赴任義州</title>,<text>儒臣擁節向邊州。西塞由來重牧侯。闕下暫停三接講。胸中舊有六鞱謀。連空朔氣山川暗。隔岸胡塵鼓角愁。別後此情何處寫。終南月色照龍湫。</text>
<title>挽金參判晦叔</title>,<text>人間正待調金鼎。天上俄催記玉樓。夷險不移餘直操。經綸無責屈奇謀。悽凉旅櫬歸千里。寂寞寒煙鎖一丘。獨向南天空灑淚。重瞻瓊樹此生休。</text>
<title>次閔恕初見寄韻。二首。</title>,<text>思君郭外首空回。一紙新詩當驛梅。莫道時淸無諫事。好將忠藎獻蓬萊。江上風煙掩竹扉。故園消息雁來稀。今年又見春歸盡。白髮蕭蕭宦思微。</text>
<title>聞栗谷李叔獻 珥 將歸故山。吟呈二律。</title>,<text>林下飜然捲釣絲。强隨鵷列驗天機。匡時幾見披丹悃。補衮方期入紫薇。夢裏忽驚玄鶴怨。人間難縶白駒歸。山中更作閑雲管。倘憶蓬萊舊瑣闈。石田茅屋嶺南邊。身絆名韁二十年。地禁幾聽雙闕漏。夢歸常繞五湖煙。貪恩未覺危機迫。失學空愁故步遷。今日忽瞻黃鵠去。却敎塵思亦飄然。</text>
<title>送朴養伯朝燕。二首。</title>,<text>專對雄名一世魁。迢迢玉節向燕臺。西郊別路鶯花暮。北闕歸心鬢髮催。遼柱鶴聲山月落。薊門煙樹海雲開。東邊屈指腸先斷。木葉蕭蕭霜雁廻。遊宦常嗟別日多。更堪迢遞向天涯。山回驛路頻啼鳥。春去關城盡落花。心似懸旌搖漢曲。夢隨明月度遼河。從敎世上浮雲態。須信交情水未波。</text>
<title>送荷谷許美叔 篈 以書狀赴燕。五首。</title>,<text>暫輟金鑾直。遙隨玉節行。早年專對學。長路望鄕情。野戍遼陽塞。江關薊北城。觀周慕季子。應不厭西征。詩禮趨庭學。風騷泣鬼才。名高依日月。地禁近蓬萊。逸翮靑雲鶴。孤芳白雪梅。空疏不分願。膠漆托陳雷。悠悠羈旅地。衮衮別離愁。江漢三春盡。鶯花萬里遊。雲橫古塞路。月滿夜江舟。聞說煙塵熄。歸來應少憂。神淸如水月。學邃有淵源。鶚立朝端彩。風生講幄論。遠遊隨落日。離思滿芳樽。春雁已歸盡。無緣寄一言。楊柳灞橋上。送君空別情。輕陰迷魏闕。細雨濕重城。一劍燕臺暮。孤楂漢月明。迢迢今啓路。應已夢魂驚。</text>
<title>送琴夾之以集慶殿直赴東都。二首。</title>,<text>之子鷄中鶴。衡茅獨養眞。靑衫赴一命。白髮慰孤親。歸夢蒼山月。羈愁紫陌塵。報君無小大。莫苦戀鱸蓴。洛下逢鄕友。平安外無言。肺肝秦鏡在。離合楚雲飜。漢水連天苑。鷄林近海門。相思不相見。明月照離魂。</text>
<title>依韻吟呈金彦遇。二首。</title>,<text>一片高樓夢幾通。靑山環繞白雲封。淸標久斷吹竽計。末世誰懷洗耳風。吟罷竹林苔滿逕。酒醒江閣水連空。遙知隴上棲遲處。老篠殘梅獨悒忡。愧却非才禁籍通。故山三逕綠苔封。沙禽自占滄洲月。朝騎長愁紫陌風。流水歲華雙鬢改。浮雲世事百圖空。烏川舊跡頻回首。一讀新詩意更忡。</text>
<title>寄明川倅朴景進。二首。</title>,<text>膽照肌磨此世稀。別來今已見春歸。身隨廻雁投關塞。夢逐飛雲繞鎖闈。入夜胡笳多斷續。滿城邊日少光輝。天顔穆穆臨軒遣。不向淮陽怨久違。辭陛日。御思政殿引見故云。一別鵷班舊好僚。蕭蕭歸馬路迢迢。千年野戍楡全老。四月天山雪未消。壯節不隨夷險改。貞心肯被毁譽搖。輕裘緩帶身無事。彈壓邊疆有度遼。</text>
<title>追次李安仲韻還寄。二首。</title>,<text>身趨紫陌衣塵滿。家在靑山客夢飛。愁苦已拚催鬢髮。形羸常覺減腰圍。金風吹雨飄桐葉。玉露橫空洗月輝。心事未成時易逝。不知何日是南歸。小少常分一壁燈。世間難料是沈升。憑君莫話靑雲貴。纔到靑雲未得朋。</text>
<title>銀臺小樓卽事。呈堂后兩仙案。兼示李伯玉 純仁 內翰求和。</title>,<text>高閣捲簾坐。微涼生客衫。輕陰未央柳。積翠華山嵐。白髮趨經幄。滄江夢釣巖。題詩訴幽抱。却恨阻淸談。</text>
<title>復用前韻。呈子新伯生。</title>,<text>曉日趨丹闕。風塵化素衫。君恩枯草露。鄕夢故山嵐。玉署連靑瑣。瓊樓對翠巖。須君一來問。欲與共詩談。</text>
<title>依韻酬君望僚伯</title>,<text>微涼生遠樹。爽氣入朝衫。度月西宮漏。縈簾北岳嵐。候蟲愁粉署。幽徑憶雲巖。寥落歲將暮。空勞歸去談。</text>
<title>四疊前韻。伏呈僉侍仙案。</title>,<text>樓居幸無事。終日解輕衫。風颭龍池水。山收鳳闕嵐。蟬聲咽高木。雲影度層巖。消遣悲秋意。憑君玉塵談。</text>
<title>送黃吉哉 允吉 出宰平昌</title>,<text>民窮方軫九重憂。共理常求召父儔。銀燭輟朝丹鳳闕。銅符露冕白鷗洲。秦關故道山川險。蜀棧秋風木葉稠。別後可堪消息斷。待看泥詔下荒陬。</text>
<title>寄題衍之郊墅。二首。</title>,<text>郭外園林數畝餘。閉門寥寂似山居。魂淸不作紅塵夢。興至時騎白雪驢。江氣曉凝簷下樹。山光晴襯枕邊書。身閑只願長如此。忘却含香侍玉除。却作人間自在身。頻尋雲水遠風塵。琴書閣對江村路。桑柘墻連野老畛。夜月鶴聲饒道氣。暮山煙景惱詩神。欲收俗狀尋仙躅。還怕堂靈杜妄輪。</text>
<title>送尹子固出按嶺南</title>,<text>九重欲布南維化。雙節初辭北闕雲。夷險不移朝著信。澄淸有志海隅聞。江天雁叫離魂斷。嶺路秋歸落葉紛。別後可堪消息絶。驛梅空待一枝分。</text>
<title>送辛君望出按湖南。二首。</title>,<text>曾將風采動南州。握節重遊隔一秋。鵷列共含頻去恨。葵心肯抱獨賢愁。江邊雲雪迷行蓋。湖外山川繞驛樓。屈指暗驚回日遠。屋樑明月思悠悠。秋來驚却別離頻。又解孤舟漢水濱。玉節遠巡瀕海路。金鑾初出草綸人。愁生東嶺閑雲合。夢繞萱堂彩服新。遙想南民欣再睹。澄淸不假舊威伸。</text>
<title>挽趙衡善</title>,<text>金門通籍天恩重。玉座論經聖學裨。朝著共期川楫濟。士林俄歎壑舟移。月明山木鵑啼迥。春入文堂鶴返遲。兩世大材天靳壽。風聲空使後人悲。</text>
<title>次李希一明秀堂韻。二首。</title>,<text>草沒雲埋幾百年。天心一夕與詩仙。殘霞帶日歸靑嶂。落雁衝風下碧川。魂夢1不離三逕裏。煙花長寂半窓前。塵蹤未躡神先到。安得隨君伴一眠。地僻人誰競。臺高興不堪。心灰天極北。門掩石峯南。草色長橋路。鐘聲古木庵。看書尙多暇。容與泛空潭。</text>
<title>次平山東軒韻</title>,<text>風雨蕭蕭度碧灘。西歸行李路漫漫。春光欲長溪邊草。空氣遙連海上山。雁引旅愁催白髮。花迎官酒借紅顔。沈痾不解王程急。厭聽郵人促曉鞍。</text>
<title>平山。與介錫，子美分路。悵然贈別。</title>,<text>乘槎漢水三星客。向日燕山萬里行。芳草王程吟共過。落花賓館病偏生。愁纏岐路韓城月。淚下春山蜀魄聲。獨渡猪灘回首望。碧岑何處見雙旌。府西五里有慶城。相傳弁韓城。</text>
<title>金郊館。用前韻。寄介錫，子美。二首。</title>,<text>花鳥偏傷折柳情。獨扶衰疾向東行。雲飛遠嶽春陰散。雨歇平坡野水生。淚眼欲迷芳草色。愁心暗結暮笳聲。回頭却怨千峯隔。何處郵亭對駐旌。斗酒難消怨別情。僕夫無賴更催行。天邊舊路心隨去。馬上新愁草喚生。度野落霞歸海色。隔林啼鳥送春聲。斜陽獨倚郵軒坐。客思搖搖似亂旌。</text>
<title>酬滕季達。三首。</title>,<text>憶昨東來日。偏承顧眄勤。天葩詩獨步。玉屑語初聞。萬里燕山月。三年漢水雲。無因重會面。空自挹餘芬。謬捧吾王命。將觀上國光。病生春後瘴。身臥海西鄕。忽失重携手。難堪更斷腸。屋樑明月在。仙表耿難忘。文章鳴上國。德義感東人。簪笏心灰久。雲山足踏頻。翩翩飛翰墨。脈脈會精神。安得身生翼。隨君訪肇晨。</text>
<title>龜潭李而盛 之蕃 挽</title>,<text>棲心事外元輕世。混迹塵中暫展才。茅屋幾移蒼石裏。銅符且臥碧江隈。陽晞草露絃長絶。月照芝田鶴獨廻。誰續千秋皇甫傳。空餘雲水自含哀。</text>
<title>乞郡宣城。未幾將還朝。有感。</title>,<text>寒罏香盡欲三更。雲外遙聞一雁聲。永野高風枯葉響。靑山落月半牕明。紅塵歲月身空老。白髮江湖計未成。更有西來消息惡。終宵耿耿不勝情。時新除校理故云云</text>
<title>再用前韻。寄季立。</title>,<text>奉檄南來歲未更。鶴書遙下愧虛聲。謀身久拙生涯薄。住世無裨鬢髮明。村逕雪深人不到。土床煙煖夢初成。相思政似滔滔水。抱病何因道此情。</text>
<title>奈城餞席。呼韻。</title>,<text>白頭長路客。靑眼故鄕人。邂逅樽中酒。依俙夢裏身。歸舟千里月。啼鳥百花春。留滯不能久。難堪傷我神。公此行不復還。捐館於京邸。</text>
<title>石門精舍。次周愼齋韻。</title>,<text>境絶連宵漢。塵稀集羽仙。草間深逕一。江上暮山千。落日孤舟去。淸風曉磬傳。年年匹馬過。終負一盤旋。</text>
<title>權松巖寒棲齋。次退溪先生韻。</title>,<text>寥落蒼松繞碧岑。百年相對歲寒心。紛紛路上驅車客。盡向名園桃李尋。</text>
<title>奉別金富儀愼仲還鄕。二首。</title>,<text>入洛元非爲曳裾。還持匹馬返江湖。高標不改靑山計。多士咸嗟白髮儒。嶺路雪深鄕國近。關河歲暮客行孤。未能投紱隨君去。依舊離懷地一隅。材如朽木彫難着。交似投膠意更敦。怨別幾驚移歲月。回頭空恨隔川原。滄江泛月勞鄕夢。紫陌聞鷄斷客魂。林下若逢相識問。獨將衰鬢傍金門。</text>
<title>次韻金伯純</title>,<text>卜宅靑山綠水中。秋風魚菜勝江東。菰蒲日月無塵事。松菊田園有妙功。溪館晩涼邀酒伴。煙波靜夜趁漁翁。從前得失都忘了。獨向衡門但養慵。身佩銅章作縣官。簿書終日未偸閑。靑山有約何時去。白髮無情不勝刪。人世半生多寵辱。故園三逕長茅菅。遙思謝客棲遲處。明月滄波獨閉關。</text>
<title>呈惇敍。兼簡彦遇，愼仲，夾之。</title>,<text>山水故人居。偶來尋竹扉。遠峯殘照下。高樹暮禽歸。天地百年幾。風塵今日稀。一杯相屬盡。別恨轉依依。匹馬傍江歸。靑山無月時。寒蕪殘雪在。平野亂星垂。世事少意味。人生多別離。終宵懷耿耿。依舊樹雲悲。</text>
<title>輓詞[金鶴峯誠一]</title>,<text>與君同鄕井。又作同門士。從遊一紀餘。自許爲知己。吾君間世英。穎脫無與比。摳衣函丈間。先正亟稱美。積學入脩門。聖君方寵倚。謂可施所學。事業垂靑史。疹瘁邦運否。一疾竟不起。瑚璉薦淸廟。忽爲塵土委。芝蘭擅國馨。奄見風霜萎。生有滿世名。死無幹蠱子。鄕山杳何許。旅櫬寄千里。後事託宗師。道義交足恃。而我獨何爲。俯仰多深恥。君沒在南鄕。未得躬撫視。君歸赴燕山。幽明等弦矢。永負平生友。萬事嗟已矣。南國春已生。孤旌遡漢水。執紼竟未及。臨風空涕泗。緘哀寄京洛。送子靑山趾。</text>
<title>輓詞[權靑巖東輔]</title>,<text>簡拔金閨寵買臣。十年靑瑣掌絲綸。舍香鳳閣趨雙闕。賜燭鸞臺捧一人。侍講承恩如夢罷。延英奏事已成塵。士林無復聞淸論。東郭銘旌涕縉紳。京邸凄凉寄病身。忽先朝露獨傷神。堪嗟賈誼年華促。却恨虞翻骨相屯。人世功名眞土苴。古今英俊盡埃塵。旅魂千里歸鄕國。慘澹松楸舊業貧。</text>
<title>路奠喪柩。感吟。</title>,<text>寄世存亡異。浮生泡幻同。那知白髮客。奈哭黑頭公。地徹孤兒淚。旌搖落日風。溪禽亦多思。盤下又盤空。</text>
<title>路奠喪柩。感吟。</title>,<text>斗南聲望冠諸賢。纔過鄒書不動年。翰苑幾多嚴董筆。湖堂時復討陳篇。靑囊白簡醫民策。金燭銀臺滿袖煙。魂返故園泉路遠。嶠南千里涕漣漣。</text>
<title>路奠喪柩。感吟。李栗谷珥</title>,<text>淸世馳淸譽。人期荷重任。斯人有是疾。天道竟何諶。未卒陶山業。深悲越客吟。靈輀難可送。病友淚沾襟。</text>
<title>憶鄭文峯 鄭藥圃琢</title>,<text>一時淸望玉筍班。盧駱等華伯仲間。今日過門君不見。竹風松籟尙餘寒。</text>
<title>經鄭文峯舊居。有感。金雪月堂富倫</title>,<text>故宅人何在。空山客偶過。昔年情鄭重。今日淚滂沱。天上應成記。人間未息戈。太平生又沒。如子世無多。邵康節詩云。生于太平世。沒于太平世。</text>
