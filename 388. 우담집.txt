<title>新谷松林口占</title>,<text>天卽是心心卽道。道無微顯一天人。知尊這箇身心的。鏡裏天光自在新。</text>
<title>法泉精舍偶吟</title>,<text>茅齋睡覺整冠裾。風度疏松月蔭階。三十七年和醉夢。惺惺今夜聞晨鷄。</text>
<title>俗離山道中</title>,<text>一入雲山世念空。擬將笙鶴御泠風。塵緣未了尋歸路。石室回看萬疊中。</text>
<title>輓韓仲澄 垽</title>,<text>榮辱人間一夢虛。暮年身世寄江居。名傳丘壑誰爭右。道叶幽貞獨保初。已識諸郞同謝玉。佇看餘慶在于閭。新阡未得攀行紼。欲寫哀詞淚濕裾。</text>
<title>輓詞[李時善]</title>,<text>兩感是誰勸。敢言明類同。未曾親色笑。猶得和于喁。共仰靈光巋。忽驚紫氣空。亦知乘化順。其柰失儒宗。</text>
<title>輓詞[申弼貞]</title>,<text>正心其學出天孝。嗟我先生一世師。坦履幽貞羲易以。耋年箴儆衛詩追。何須遇遯還焚藁。曾不爲儲罷採芝。慟矣斯文今再喪。汪然不獨哭吾私。</text>
<title>輓詞[侍敎生權斗寅]</title>,<text>儒林重望近誰歸。眼到先生絶是非。剗盡浮華趨本實。硏窮奧義透精微。洛波正見龍閒臥。遼海還驚鶴遠飛。却憶去年承警欬。仙舟移日傍漁磯。風月襟懷絶俗姿。蕙蘭爲佩芰荷衣。霞情不受功名縛。家道元因孝友肥。千仞鳳凰今閟彩。一天星斗謾留輝。鯫生誤辱提撕厚。歎息如今誰與歸。</text>
<title>輓詞[門侍生權斗經]</title>,<text>欺世紛紛幾假名。雲林眞隱有先生。淸涼界上享高壽。安樂窩中歌太平。泥塑春風傳氣像。氷壺秋月見神精。斯文未必隨身喪。垂後微言辨義明。龜潭前歲陪容輝。穩擧藍輿出釣磯。千仞鳳凰爭快睹。一江鷗鷺不驚飛。高年衛武猶箴儆。遯世龐公絶是非。風範至今留夢想。自嗟垂晩失依歸。</text>
<title>輓詞[門侍生權斗紀]</title>,<text>希夷身世孔顏懷。高節完名萬口皆。爲學功深由性靜。治躬敬勝得心齊。幾年山水超塵界。千卷圖書泳聖涯。十二行窩今冷落。冥塗無相柰吾儕。</text>
<title>輓詞[門人黃壽一]</title>,<text>溫其如玉粹如金。落落襟期夙所欽。理氣昭融陶老訣。危微契合晦翁心。春風襲座頻承款。秋月臨軒幾受鍼。回首龜潭亭下路。玉溪無復抱瑤琴。</text>
<title>輓詞[門下生黃壽崙]</title>,<text>金椎早透鐵門關。學泝程朱道孔顏。霽月光風胸裏爽。仁山智水杖頭閒。洛中龍臥人皆仰。天外鴻飛世莫攀。回首玉溪琴韻斷。白雲空鎖屋三間。</text>
<title>輓詞[門下生李萬敷]</title>,<text>殄瘁那堪後死恫。少微星晦海天東。蓽門求志囂囂樂。楓陛封章斷斷衷。黃卷聖賢千載上。靑丘山水一壺中。名塗隨處爭濡首。今世完人獨有公。</text>
<title>輓詞[金世鎬]</title>,<text>曾上毗盧望北溟。壯遊歸路謁先生。月臨寒水晴宵色。琴到高山太古聲。千載淸風宗有道。萬花春意擁無名。如今海嶽收眞氣。搔首乾坤涕自橫。</text>
<title>輓詞[門下生金台潤]</title>,<text>羸驂卸於白城兮。泰山頹於平原。飛耗傳於撤瑟兮。危涕逬乎寢門。旣奔赴而冥漠兮。又忍筆於挽題。顧情溢而抒一兮。其焉用而文之。念河嶽之攸孕兮。夙發軔於正路。先有立乎大者兮。率細行之慥慥。出事卿而入孝兮。治內外之秩秩。款塵途之回風兮。撫崦嵫之頹日。順嚴闈之遐情兮。奉峨冠而高懸。扶而返乎桑梓兮。樂旣融於庭萱。力自竭於隴耕兮。愛愈深於色愉。至誠通乎神明兮。喜懼溢於雙闈。享天下之一樂兮。泣孤露於來人。至孝慕於終身兮。可無慙於斯言。源旣濬於百行兮。條共貫乎一理。尋墜緖之茫茫兮。篤誠心之亹亹。知旣印於古經兮。道亦中乎今時。極高明又廣大兮。聲洋溢乎遠邇。名遂登於薦剡兮。官以御乎金吾。隱不違於親心兮。走奚暇乎榮途。序仍陞於水部兮。樂不改乎囂囂。煙霞鎖於邃洞兮。風雨驚於同朝。超然引於壒埃兮。倏爾徵於臺省。仰千仞之儀鳳兮。云胡翔而回影。曰隱見之隨時兮。非果於之忘世。逮新局於屠維兮。聘胄筵之迪啓。雖翩翩於鶴書兮。柰深深於鷗盟。幾非硏於極深兮。何爲守此東岡。奉綸音於潔身兮。起感懷於世臣。初上書於北闕兮。異獻策於龍門。自君心與國本兮。由家以及朝廷。用舍兼於言路兮。本與末之該幷。辭正正於六倏兮。衷炳炳於一丹。仰皇穹之不弔兮。譴隨及於鐫官。天無雷於竟日兮。恩旋霈於登俊。集中心之悚惶兮。增一節於難進。人又新於一番兮。官仍舊於中丞。粤荐蒙其殊遇兮。若爲效於寸誠。申曩疏之大義兮。瀝肝血於一篇。憂世道又斯文兮。語加切於前言。荃不揆之又何兮。忠言再於獲戾。天放逸以自玆兮。聊優游而卒歲。迨推恩於高齡兮。乃瞻雲而九頓。炯一心於君親兮。貫本末而斯建。肆後學之模寫兮。豈先生之自擬。原彌光之一德兮。謙又謙於終始。縱孺慕之極天兮。恒抱歉於恭職。位與德其不充兮。然實心於沖挹。根深茂於蓄德兮。枝自秀於實行。寔敬存於一直兮。而義形而正方。日孶孶乎俛焉兮。謇不能於欲罷。及所立之卓爾兮。覺圓融之全體。春風滿於一座兮。浩然歸於無滯。然差毫於義分兮。凜秋霜於斷制。斯儼然於望之兮。德又全於卽溫。錦雖藏於尙褧兮。惟日章於道尊。于以見於筆下兮。言炳然於垂後。嗟有辨於四七兮。更無惑於陶叟。聲渢渢以響合兮。亦有朋於自遠。覿旣醉而聞慕兮。敎亦多而誘善。若小子之至愚兮。早歲挹於餘薰。一遂願於掃門兮。仰德容而心醺。首揭示於敬訓兮。繼導迪於格致。考其歸於前經兮。脗同志於奧義。歸而奉乎洞洞兮。若有得於充然。十載間於來往兮。耳幾提於諄諄。恒塵宂之掣肘兮。欠燕申之從容。欣添籌於海屋兮。擬彌仰於高峯。唉人事之靡恃兮。痛遽纏於安放。遐邇普於摧梁兮。小子尤於失相。悲無限於腷臆兮。哀有詞於一二。派一分於洛川兮。大義浸於乖貳。而先生之獨奮兮。洞有見於大原。德旣備於三達兮。爲愈久於愈勤。嘅諸儒於枝葉兮。收一原於奇功。眞誠積於一念兮。至謙光於厥躬。居然蔚於泰嶽兮。遠近瞻於興雲。東南造之若士兮。孰有後於踵門。思倏入於風雲兮。脚一遍於靈境。涵氣像於智仁兮。頤心性於淑淸。詠而歸於龜潭兮。怳一般於浴沂。更掃淨於一室兮。樂又深於在斯。寧獨樂乎一室兮。能移忠於兩章。粤百年於黨比兮。沈一世於懷襄。超獨處乎大中兮。痛有言於蕩平。洪水漸於貨泉兮。四維頹於明廷。言雖格於前後兮。誠柰阻於下上。縱有命於將廢兮。擧大用於宏綱。或有疑於斯疏兮。豈其然於先生。曰語嘿之精義兮。非可識於凡情。然推極於本源兮。聊有聞於家庭。躬行懿於出天兮。性情歸於斯正。腸欲消於峽猿兮。容愈婉於庭鯉。至哀禁於至敬兮。淚千載之父子。終獲施於德麟兮。更積慶於詵螽。科喜仍於善敎兮。後裕垂於仁風。存旣化於州里兮。下有甚於風草。昔我往於摳衣兮。如入鄕於鄒魯。山高高而水長兮。一茅齋之易安。中有主而先生兮。渾是和之一團。盛德輝於接人兮。心欣然於趨陪。雖學焉而未能兮。亦仰止而不怠。何今日之盡非兮。素幔圍於虛堂。斯文墜於將續兮。下學迷於依嚮。靈輀駕於此日兮。丹旐揚於凄風。聊相紼而一痛兮。永有訣於天終。繼之以詩曰。泰嶽百年今已矣。墳山高起水悠悠。惟餘一掬門生淚。亂滴江波日夜流。</text>
<title>輓詞[門下生金昌錫]</title>,<text>間氣山河在。先生稟得全。羲軒心自遠。湖海約仍堅。谷赴招賢鶴。堂虛卜震鱣。閉簾觀變化。欹枕翫魚鳶。灑落靈臺淨。澄淸玉鏡懸。俗塵飄不到。世路斷無緣。小子龐床下。深春丈席前。眼因開膜豁。頂到下鍼痊。鵠峙兒能守。龍登彧且賢。地頭嗟易阻。官事去相牽。仰斗心長往。奠楹夢忽纏。凄涼如杖屨。寥落舊江天。高躅千秋在。遺風百代傳。淸宵寒月白。精魄想依然。</text>
<title>輓詞[門下生柳敬時]</title>,<text>洛水傳餘派。關東說勝區。地靈非偶降。人傑應時須。川障狂瀾倒。風回末路趨。功從眞地著。德見粹容符。俯仰而無怍。優游也自娛。如居言志列。可與浴沂徒。蕩蕩心彌泰。囂囂樂豈渝。楓宸勞睿想。雲壑遠亨衢。未覩儀丹鳳。誰能縶白駒。遐情超俗累。閒興遍名湖。憂國精忠炳。陳章悃愊輸。危言歸草野。嘉策代都兪。始識絲綸力。終能鼎鼐扶。人方瞻泰嶽。星已晦箕弧。自是乘眞返。其如考德無。高風今寂寞。世道漸艱虞。獨抱私情慟。追惟盛眷殊。吾師生也竝。時望與之俱。晩歲襟期托。神交道義孚。仙舟同李郭。雪夜會張朱。講討身何倦。遊從德不孤。猥因陪杖屨。幾荷發蒙愚。豐嶽驚頹隕。蟾江仰楷模。滄洲曾理楫。蘭室更趨隅。杳杳山川迥。悠悠歲月徂。每懷親丈席。那意隔泉途。痛結摧樑木。情辜奠束芻。撫躬安所倣。懷曩倍堪吁。轉益迷歸路。如何免俗儒。悲涼無限意。揮淚望松梧。</text>
<title>輓詞[訓下生李喜時]</title>,<text>退翁去已遠。斯道寄玄黃。先生挺卓犖。斯道更爲昌。陶山一派水。挽回注滄浪。微言繼絶響。四大振頹綱。超然立昭曠。抗雲磨蒼蒼。天開霽月明。螢爝總無光。正直養浩氣。全德在包荒。和容藹三春。敎若時雨滂。婦孺知康節。鄕里化彥方。滿腔忠義志。閶闔奏封章。誠心永慕處。曉起履寒霜。囂囂畎畝樂。竟辭三幣湯。寧洗許由耳。非循段木墻。澆風散淳朴。世莫回虞唐。所以卷而懷。白首臥雲岡。大觀造化理。嘉遯而貞祥。幽蘭在澗底。馥郁播芬芳。含光跡雖晦。四遠名益彰。名山入杖屨。謾興非子長。風雩好氣像。遠挹點也狂。平生執鞭願。晩托仁里傍。謂我無安居。借以溪上堂。恩分睦姻餘。愛之超尋常。靈光忽繞甍。直射渡銀潢。從容易簀時。幸忝執燭行。山川收正氣。仁宅空荒涼。山頹竟安仰。士林弔倀倀。誰知夢中梅。已歇枕邊香。揮涕攀古楂。痛哭立蒼茫。</text>
<title>輓詞[門人趙湜]</title>,<text>泰山元不動。良玉本無瑕。道積體常胖。年高德日華。學傳伊洛緖。源自退陶家。樑木忽焉壞。斯文知奈何。八極浩無際。仙遊何日還。空階春欲晩。虛室白常關。月照蟾江水。雲橫雉嶽山。不磨亦不渴。千古在人間。先契芝蘭臭。餘生父子恩。依歸漸晩節。規誨佩微言。時雨終難化。德星遽已昏。無人序吾譜。私慟倍傷魂。</text>
<title>輓詞[侍敎生蔡成胤]</title>,<text>宇宙歸來正道沈。先生挺出振儒林。一團和氣春長在。四子功夫老益深。鍾鼎詎能移素操。江湖但自映淸襟。絶知良史波濤筆。將使完名照古今。尙憶丹丘杖屨淹。蕭然江上一茅簷。煙霞物象歸探弄。水月精神入翫潛。和氣襲人渾似醉。德音垂誨頓忘嚴。今朝忽抱山頹痛。何處高風得更瞻。</text>
<title>輓詞[侍敎生金始慶]</title>,<text>神仙秀格士林魁。玉鏡氷壺絶點埃。閒趣一生山水癖。眞源千古洛濂來。顏瓢樂裕身常逸。湯幣誠勤志不回。八十全歸公豈憾。可憐吾道落泉臺。囂囂樂道臥丘園。宿望儒林世所尊。八耋崇資仁者壽。一生純孝行之源。云亡士抱摧樑痛。得正人欽易簀言。蟾嶽揷靑江月白。秖應千載典型存。</text>
<title>輓詞[元絅]</title>,<text>斯文一脈屬愚潭。大耋愈堅衛道心。詩禮早稱今孔鯉。怡愉復見古曾參。雲開喬嶽威儀重。月過梧桐體認深。身在山林憂在國。世臣終始效誠忱。</text>
<title>輓詞[朴紳]</title>,<text>先生養德樂先天。不向紅塵浪著鞭。豈謂聖朝勤玉帛。尙容髦士臥林泉。風來月到饒閒趣。煙滅雲浮厭世緣。當日江湖憂國意。獨留章奏後人傳。法泉嗚咽闃無人。列立峯巒摠解嚬。歲暮山空攀桂躅。春廻郊斷訪花輪。仙舟出峽渾如昨。道札開函已隔晨。中表尊行凋落盡。白頭吟望涕沾巾。</text>
<title>輓詞[權晟]</title>,<text>出處當時已熟籌。不妨昭代臥林丘。湖山雅趣仍成癖。鍾駟浮雲入掉頭。四秩編摩資末學。萬言章奏動凝旒。師門半世陪從久。慙負南州一束芻。養德閒中道味濃。舊家喬木士林宗。心同古匣塵里玉。志似寒崖雪打松。無欲上人藏氣節。有時更僕凜談鋒。忍將不盡孤山淚。重灑丹丘玉筍峯。</text>
<title>輓詞[李泰龜]</title>,<text>孝埒萊曾學鑄顏。士林聲望重於山。一銖軒冕知難進。三畝田園審易安。年幷鶴松新衍慶。誼敦瓜葛舊承歡。傷心正氣歸冥漠。千古蟾江夜月寒。</text>
