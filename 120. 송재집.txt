<title>在牙山鑿井作</title>,<text>泉源深在碧溪頭。拔石穿苔貯玉流。待得炎天傾一勺。足令浸潤萬人喉。</text>
<title>詠扇子</title>,<text>孤竹難支帝乙宮。飄零西嶺白雲中。淸飆不啻寒周膽。吹到如今破俗容。</text>
<title>文義樓題</title>,<text>迢遞關河獨未廻。萬家春色雨中來。風雲杳杳空遲暮。愁病孤臣道路隈。</text>
<title>謫巨濟。別舍弟。</title>,<text>通津一路世嘗諳。風味東西異苦甘。只有江雲無彼此。朝朝之北又之南。</text>
<title>謫巨濟。別舍弟。</title>,<text>天涯心事已蹉跎。獨立津頭水自波。千里家園君且去。孤城風日我如何。寒空帆影乘秋疾。遠樹蟬聲向暮多。回首沙汀同釣處。月明誰與更經過。其二君歸幾日到鄕關。把酒論心骨已酸。榮辱紛紜同捕影。功名容易莫彈冠。烏楊驛路靑楓暮。水月寺鍾白露寒。從此只應煩夢想。可堪孤館壁燈殘。</text>
<title>謫巨濟。別舍弟。按靑丘風雅。云別友人。未知孰是。</title>,<text>有海風常吼。多山晝亦陰。寧知同井客。共作異鄕吟。幾下思親淚。空懸報主心。惟君知此意。臨別暗沾襟。</text>
<title>己卯仲冬。在水營。聞孝直 趙靜庵字 杖配綾城。乃單騎馳往錦江而別。</title>,<text>悽悽復惻惻。之子去何之。用李白贈杜甫之句 幻界諸緣斷。浮家隻影隨。風松空自韻。霜菊遂無詩。寄與丈夫氣。惟君善護持。</text>
<title>棲稷山萬日寺。和陶錢溪韻。</title>,<text>我去霜葉脫。今還陰雨積。新苔長巖腹。房僧半非昔。登陟放海眼。氣欲借風翮。因此往四海。世擾永可隔。顧有區中緣。大義那免役。心眼物與化。節序悲變易。動靜各有時。義理要兩柝。耿耿靈府閑。亭亭山上柏。</text>
<title>復次詠所觀</title>,<text>水土於海山。撮勺斯得積。流峙不崩洩。永持今與昔。高臨望浩浩。飛潛幾鱗翮。俯仰卽可得。睫前人自隔。萬形豈素殊。反身非物役。觀物邵子篇。著意在聖易。遠觀而近取。此意復誰柝。已矣讀空禪。尙亦問庭柏。</text>
<title>和陶夜行塗口時思家</title>,<text>境遠事偏寡。煙逕天與冥。旅遊雖得方。臨雲起緬情。今攷陶詩韻。則此以下八句缺。</text>
<title>壽域賦</title>,<text>惟上帝降生之初載兮。賦我人以壽命。然邃古倥侗而無賴兮。木處顚而土處病。況噬禽咀獸而訛越兮。紛喪生而夭年。帝赫然而降監兮。隱民生之若然。始爲民而營域兮。闢仁壽之疆場。遣聖神於人寰兮。惟經造之是張。始羲皇之受命兮。下大荒之茫茫。運心機而役智兮。畫九垓而爲域。廓乾坤以覆載兮。陶陰陽而闔闢。煦化日之徐徐兮。扇和風之灝灝。撫民物而咸囿兮。執長年而不夭。然彼穴居而茹毛兮。詎云養壽之有道。故炎農之迭興兮。接太昊之踵武。慮赤子之無哺兮。敎揉木而藝穀。恐疾疫之有虞兮。嘗草滋以爲藥。刳木之制已立兮。人無渡涉之難。轉轂之規已成兮。誰有濟險之艱。建棟宇以庇身兮。制禮樂以通情。情日以和兮。身日以平。夏葛冬裘兮。鑿飮耕食。涵仁飽德兮。萬壽攸作。域始馮翼而朴略兮。集大成於斯世。覽觀域中之林林兮。豈徒生靈之是濟。擧萬物咸得其壽兮。天地亦爲之攸久。日月無薄蝕之災。山川乏崩渴之疾。疾字恐誤 胎卵得以成育。草木遂其零茂。惠加飛鳥。恩及走獸。凡得血氣。一無不壽。此天之所以甄三皇開壽域。而濟我民物於康莊者也。厥後五帝之睿哲。與夫三代之明良。迭爲域於此土兮。蹈前烈而逾光。增恢道德之域兮。益彰禮義之疆。流惠澤爲延年之術兮。施至仁爲却老之方。携宇宙以其永兮。包幅員而無外。雖水九載兮。域不爲害。又旱七年兮。域猶其初。間有禽獸之害人兮。夏禹爲之驅除。俄遇癸受之殘民兮。湯武爲之削平。仰群聖之經營兮。孰不享年而樂生。顧斯域於當日兮。功蕩蕩其難名。奈何淳風之死去兮。致斯域之日蹙。競狼摯而虎攫兮。爭壞殘而相賊。環四海以爲鼎兮。際八垠以爲爐。噓以虐焰兮。爨以毒燎。灼爛叫號兮。膏流節離。朝生暮死兮。黃耇何時。骨滿千山兮。血殷四瀆。縱扶救於其問兮。不崇朝而復作。幷吹毛而求疵兮。繽施螫而灰滅。慜救死之不贍兮。奚眉壽之可望。竟至於日月之鞠凶兮。兩耀之壽不長。況川騰而谷易兮。山澤之壽中絶。惟彼草木之壽兮。夭於北山盡禿。亦越鱗介之壽兮。夭於伊洛空渴。顧物類猶如此兮。矧民命之能保。終俾壽域兮。鞠爲茂草。昊天上帝兮。哀此下土。命我聖上兮。其往撫之。聖上承眷兮。彷徨古域。履純仁冠至德。騁太平弘風俗。開羲軒之大墟兮。復唐虞之舊基。灑甘露而洗宇宙兮。酌醴泉而賑民飢。絡野之憲網掃地兮。垂天之瑞靄飄祥。人飽太平之梁肉兮。物浹至治之馨香。擇群生以就壽兮。視古先其孰昌。於是聖上。告功於天。報以介福。萬壽無疆。聖上牢辭曰不敢當。上帝曰毋。以與爾百姓。上乃侈賜。將布明命。登春臺於域中兮。率萬民而同上。明玉燭。發遐想。醉醇和之酒。陳相悅之樂。曰。汝臣民。天錫爾極。時萬時億。庶無夭札。小大稽首。歡聲四起。相與酣乎皥皥兮。曾不知老之至也。忽有馮虛大夫遂進而告曰。六君已逝兮。世無明哲。惟茲壽域。蕪穢不治。幸賴仁聖。復濟登茲。可不銘功。垂示萬期。於是詔女媧而鍊石兮。伏靈鼇以戴碑。筆再造之神績兮。樹春臺之南隅。永永千祀長。言之于康衢。</text>
<title>封建賦</title>,<text>佇中區以玄覽兮。觀吹萬之物理。天以兩耀爲綱兮。地以四海爲紀。列宿趨向於天樞兮。細流朝宗於巨水。木依根而不仆兮。蟲多足而不礩。惟聖人首出品彙兮。感物類之若是。念幅員之旣膴兮。思與人而共治。慮烝民之寔繁兮。病博施之不克。爰分土而劃壤兮。樹群公於八域。施樂天字小之仁兮。布親親柔遠之德。錯九土而櫛比兮。羅萬國而星列。公天下而分治兮。官大器而共國。地雖異於彼此兮。化無間於公私。分六服之等級兮。別名分之尊卑。無力侔地醜之相猜兮。豈勢均德齊之生疑。念葵向於華夏兮。擧義附而率順。有梯險而稟朔兮。或航海而納款。咸來覲於天庭兮。噦鑾聲兮載路。惟往卽乎乃封兮。作屛翰而禦侮。考勳德之兼邵兮。俾一姓而世守。有携貳而不庭兮。六師移而易樹。因四朝之旣訖兮。枉一巡於侯甸。明堂歌采菽之章兮。列國頌魚藻之篇。恩茂葛藟之附樛兮。義同臂指之相賴。藹笙鏞於皇猷兮。共經濟於海內。懿軒轅之制作兮。誠亦賴於萬代。故仲尼之作易兮。贊象於比卦之貞悔。抑刪詩之三百兮。深戒乎無獨斯畏。封十二之群牧兮。知放勳重華之雍穆。會諸侯於塗山兮。想神禹覲邦之豐績。逮商周之隆治兮。制極備於當日。上庇小而下事大兮。煥禮樂之粲然。春萬邦而煕煕兮。歷年數兮綿綿。云胡暴秦之始皇兮。革侯伯爲守宰。傾天下而自奉兮。徒利開而義閉。纔盧生之告讖兮。已子嬰之銜璧。猗隆準之高驤兮。睹關中於一擲。駕遠志於陶唐兮。回盛際於漢室。嗟繼述之非人兮。旋躡嬴而覆轍。嗚呼。一人至微。天下至博。儼仔肩之殊重兮。豈一身之獨釐。民殿屎於飢瘼兮。豈耳目之周知。矧茲皇皇之天下兮。非一己之私物。宜廣運於甸邦兮。與群后而共力。俾百姓徧爲爾德兮。導輿情而協一。吁叔季之乾坤兮。疇古制之復立。巡狩之風掃如兮。朝聘之禮闃寂。蹈秦軌而不悟兮。終古治之莫及。雖然。徒善不足以爲政兮。徒法不能以自行。誠殷鑑之不遠兮。在三代而甚明。癸毒逋乎四海兮。三千侯兮懷二。受炰烋乎中國兮。八百侯兮異志。時雖有封建之制兮。制自制兮何裨。肆我皇之御天兮。燭其理之如斯。治率由乎舊章兮。獨斯制之未爲。豈欲之而不能兮。誠能之而不欲。治具畢張。率普賓服。守在四夷。疇敢梗化。時可以肩三而朋五兮。又何必封建列爵而治天下哉。因獻箴曰。惟封建制。美則美矣。由人淑慝。有益有害。於皇后帝。鑑此自戒。不制其制。惟德其制。</text>
<title>擬雪賦</title>,<text>虛室生白。寒燈奪輝。甕牖初開。晨光熹微。忽有一物。蕭蕭霏霏。因風起舞。厥質輕盈。點烏案而有色兮。撲布衣而無聲。始如鹽而散空兮。終如綿而綴楹。疑風中之落梅兮。怪雲前之飛蝶。噫嘻異哉。此何物也。吾知之矣。四時代兮歲已冬。玄律窮兮月黃鍾。寒氣積凝而成兮。降飄揚雪其名。怳若鴻門宴罷。將軍舞歇。餘怒未洩。劍碎斗玉。又如隋宮三月。堤柳依依。狂風一起。花絮亂飛。且如白玉帝京。十二樓傾。璇題玉塵。滿空飄零。至若人間歲暮。天上先春。銀河氷解。凍片繽紛。俄而薄雲漏日。霽景初明。瓊樹交錯。粉露縱橫。凜凜乎若漢高縞素戰敗彭城。白旄素車委爲殘兵。皚皚乎如西域萬里崑山磅礴。千峯萬壑瓊瑤之窟。于斯時也。堂堂使節。還漢無期。北海岸上。可以䭜飢。且夫山陰道士。剡溪訪友。乘舟來去。興味難斗。及其孤臣見逐。去路八千。陟彼藍關。我馬不前。況復瑤臺月照。兔園夜深。梁王已醉。半擁綺衾。不特此也。爐上一點。孰非顏淵。門外三尺。自報伊川。作書燈於寒生兮。動詩思於行雲。越犬吠而驚俗兮。郢女喟而成曲。雪兮雪兮。于胥樂兮。傍有博物君子爲予喟曰。洪匀運氣。百化生矣。雲行雨施。元而亭也。履霜堅氷。馴而致也。彼雲雨霜氷之類。莫非一氣功化之意也。是知斯雪。其體六出。數成乎六也。其性溫潤。坎爲形質也。其色白。生乎金也。其氣寒。屬乎陰也。然則人物之所感者情也。陰陽之所化者理也。人情本乎天理。固感應之如是。而已凍雲散。太陽出。山失白。松更碧。無乃造物戲我耶。不知何物爲之雪也。因作頌曰。十月新雪。深盈尺兮。仲冬之雪。再其積兮。庶幾臘前。三其白兮。豐年之祥。降自天兮。雨順風調。越明年兮。愚生弭筆。書簡編兮。吾王之德。萬世傳兮。</text>
<title>入德門賦</title>,<text>自宇宙生民以來兮。固有物而有則。然氣稟之不齊兮。鮮能知夫全德。苟有志於入德兮。舍此門而安適。故夫子之將聖兮。悶時人之罔覺。推小學之成功兮。著大學之明法。旣先之以三綱兮。又重之以八目。乃垂訓於後學兮。導聾盲以直道。曰格物與致知兮。諒入德之門戶。惟正心與誠意兮。抑造道之階級。因推極而擴充兮。卽齊家而治國。茲焉所以入德之門兮。實聖賢之躡躐。我思古之人兮。孰先入乎此門。昔放勳之光明兮。由是門而不昏。曁重華之神聖兮。憑斯門而濬哲。後三代之聖王兮。咸於焉而接迹。何叔季之茫茫兮。慨束書而不觀。無一人而知入兮。門雖設而常關。幸河南之程氏兮。繼統緖於旣絶。擬門戶而指掌兮。用以曉乎後學。傳聖人之明敎兮。屹儒家之柱石。渺余孔門之小子兮。亦天理之同得。日修德於吾身兮。願升堂而入室。安得造乎聖門兮。踵聖賢之高躅。</text>
<title>赴皇京時見贈[崔壽峸 等]</title>,<text>正德戊寅秋。韓君恕卿如京。國中西距。揚帆則旬日。陸路千餘里。眞遠送哉。王命有程。告以行邁。山川宮闕之壯。城池文物之大。皆在乎目中矣。余少時。思欲遐登蓬萊。手揮日馭。髻拂雲漢。而孤伏窮閭。呶呶朝夕。猶未免爲鄕人。於其歸。敍乎離情。遂致一辭。憶昔初識面。君我兩少年。風塵幸一遇。相親氣狂顚。同趨敢佩服。他日期比肩。鵬路子馬騰。蘿巖余履穿。邇來別離久。星斗屢璣璇。愚慵未降色。衆舌猶登傳。三霜火嶺淚。十暑猿村偏。關門坐晝永。捫蝨望山巓。朱顏竟寥落。生理空徒捐。垂竿此渚雲。撫耒南郊田。平生方寸心。反當黃牛牽。世棄子獨厚。恐君亦有譴。此行豈特達。寂寞心悽然。王事久靡鹽。風霜惟所堅。方今國家閒。猶修忠信焉。君行正秋節。蟬嘒關西煙。斜影照紈袂。老淚還漣漣。鄙夫賴末眷。未預群公筵。寰區有山海。途道阻且綿。長門日更暮。斷雲浮遠天。門閭望單衣。歸榮幾時鞭。崔猿亭壽峸玉河流碧漲虹橋。八月仙槎望裏遙。典冊昭回千古日。衣冠齊向九天朝。第當穆子歌三拜。爲說殷師敎八條。載旃歸時詩且富。奎華近在使星軺。朴訥齋祥一函書奏達宸旈。白日回光照海陬。聖代豈容垂典謬。神明要與至誠謀。十年學道收功大。萬里孤臣許國休。嘐唳長空雲雁遠。客情先落玉河頭。金沖菴淨公之此行。特簡也。重任也。人多榮而賀之。出仗王靈。雖榮乎。山川壯觀。是亦賀乎。公之志不在乎此。公所榮者。恩授鄭重也。所賀者。期望弘遠也。以一函之書。達九重之陛。日月昭回於典冊。雨露博洽於海陬。則其爲榮。豈特鄕里之榮哉。余亦以此望公。而公亦以此自許者也。待公復命。執盞相酬。賀其所當賀者。蓋非晩也。詩曰。送君歸去王臺前。咫尺天恩雨露邊。導達吾君無限意。能令萬世彝倫傳。飮氷餐雪北河邊。無曰明時我獨賢。遙憶三旬留館夜。玉樓寒月夢中圓。金自菴絿</text>
<title>赴忠淸水營時見贈[趙光祖 等]</title>,<text>城闕關山北。樓臺瘴海邊。歸心迷極浦。別淚灑寒天。木落晴江雨。秋深古壘煙。悠悠投絶域。日暮撫孤絃。趙靜菴光祖文采儒壇老。桓桓且建牙。朝家方有屬。風樹亦堪嗟。鼓角荒邊月。情思海上霞。明年芳草綠。相望寄雲涯。金沖菴淨霜風秋葉殞。江日暮山沈。故國愁千里。孤城絆一心。軍麾邊月暗。書幌夜潮侵。塞雁誰傳信。雲連碧海深。奇服齋遵學士淸班又按兵。明時賀得好干城。燕館一年明月色。柳營十里晩風情。北望星辰勞遠夢。南州草木識威聲。軍中自是一韓足。西賊也應心膽驚。安幾齋處順江南瘴海上。十月不曾寒。笛裏梅花落。雲中雪未看。營深孤島月。陣靜解金鞍。英武殊隣動。長波日外殘。嚴用恭瀛班按節出名州。文武之才進退憂。暫借一年行且召。南人且莫願來留。申靈川潛使君不是厭承明。駐節湖西細柳營。爲國長城兼沛舞。一生忠孝可雙成。金胤先朝廷久要干城將。西賊驚聞有一韓。看君却敵三千里。海國山川節制間。南世健臨別更呈賀。此行兩得由。南來兼孝養。北望是分憂。淸操持氷玉。雅標整帶裘。驛亭愁歲暮。十月錦江秋。張忍齋玉方丈三韓秀。神凝鍾異人。文章應間世。學業必殊倫。魚水逢相慶。雲龍會此辰。飛騰新雨露。眷遇異簪紳。敷奏金門曉。雍容玉座春。才兼分虎節。天實借南民。歲聿催遲暮。羈愁暗別津。貔貅張武旆。車馬餞行輪。鐵甲迎候至。牙旗夾路績。繡衣兼彩服。威敵又娛親。樽俎籌邊事。懷綏播字仁。干戈知不用。風俗可敎淳。坐嘯樓前月。能消海裔塵。閒來携雅致。好是伴詩賓。仗鉞皆兒戲。傳名只老申。三樂堂申用漑曾鎭此管 柳營讀書罷。因雁寄聲頻。林畡今君之南藩。異數也。君其勉乎哉。一省賴以安堵。百度從以彌綸。朝而搢笏於措泰之安。國而長城於固圉之重。任大責巨固若是矣。君其勉乎哉。孝養非不爲喜也。錦還非不爲榮也。此在君所固有也。又何必更贅。君之所戀戀如有失者則存焉。我固知之矣。出入乎黈纊之上。陳達于經幄之間。紆謨法筵。補衮於闕。贊猷於弛。致吾君然後澤吾民者。是君之所期許。而人亦以此望於君者也。今且聖簡特紆。出補外閫。依斗之誠。戀闕之忱。倘何如哉。然而穎川之借寇。豈曰爲久。郟州之召柳。尙云非晩矣。一爲南民之賀。而更爲君賀之。詩曰。轣轆朱輪晩出城。西來玉節又南行。他時霖雨蒼生望。加額一邦士女傾。李樽巖若氷</text>
<title>挽辭[崔壽峸 等]</title>,<text>嗚呼悲哉。是歲正月某日。卽我友人松齋韓公歸穸之辰也。壽峸之見公。計其日則二年。計其程則百里。琴朝月夕。道帙法筵。其所倚愛之情。雖展其德施其敎。以終其天年。有不能禁其痛悼之私。況命與理舛。遽中螫毒。首嬰其鋒者乎。嗚呼悲哉。朝廷之蓍龜。自此無稽。士林之樑木。今焉已摧。其道質德器。淸儀雅表。今不復覩。而向之所期許者。今安在哉。鄕里之攀紼如雲。行路之揮涕如雨。是公之遺愛者深。而人莫不痛衋也。以余之受知於公者。亦復何如哉。欲挽而涕先零。欲涕而情轉悲。執筆彷徨。悲懷纏胸。海山茫茫。歲月騰騰。言念疇昔。怛焉靡及。然則挽而增吾之悲。不如不挽之爲愈。而其愛之也深。故痛。痛之也切。故哭。哭之也至。故自不能無辭。而姑爲之挽。辭曰。江南暮渡客。悵望北歸雲。欲挽還躕踧。何時更見君。其二去夜玉溪月。依依入夜長。回憶十年事。居然一夢場。其三三日孤峯雨。千里漳海波。人間日又暮。此去更云何。其四有淚難披面。有懷暗纏胸。怊然愁獨立。歸路路 恐誤 千重。其五來書尙在案。去歲至前冬。慇懃惠我語。入耳尙鏦鏦。崔猿亭壽峸去去將何之。無何曠漠鄕。臨岐無限痛。滔滔錦水忙。安幾齋處順默數北邙累累墳。人人一死孰無冤。如何痛矣公之逝。親老兒孤弟哭原。林畡</text>
<title>猿亭夢見松齋，冲庵而作。[崔壽峸]</title>,<text>情裏佳人夢裏逢。相驚憔悴舊時容。覺來身在高樓上。風打空江月隱峯。</text>
