<title>上南城留相斗室沈公 象奎</title>,<text>鼓角吹雲雉堞廻。相公留鎭戟門開。遠烟孤出東林寺。落日半橫西將臺。官府豈知天上在。山川忽見鏡中來。喜聞蓮幕風流盛。賞雪歸期緩不催。</text>
<title>題金朗菴山水障子</title>,<text>雲渺渺水依依。漁家春樹暗。僧舍夕陽微。扁舟一葉來何處。定有詩人放鶴歸。烟暝起雨疎來。溪樹陰初轉。巖花濕更開。安得身閒似鷗鳥。盡情飛去復飛回。心應目意通神。喪我蒼茫界。思君寂寞濱。不見朗菴惟見畫。朗菴還似畫中人。</text>
<title>曬書作</title>,<text>環堵蕭然自晏如。賴他書卷慰山居。冥搜古畫蛇行草。亂剔新編獺祭魚。苔色上堦秋雨潤。松陰滿架午風疎。墨評朱批多神品。愛玩前人手觸餘。</text>
<title>西湖亭。與六橋共賦。</title>,<text>鶯脰湖明錦瑟傍。名亭昔日擅歡塲。春風妙舞依芳樹。曉月高歌繞畫樑。冷眼屢經花變彩。軟腔多被酒生芒。江山今作詩人管。好遣吟哦氣挫剛。惜春連日在花傍。看到飄零莫耐狂。草似茵時相藉枕。酒爲家處任浮樑。銷殘錦燭頻承蠟。踏破靑鞋更補芒。喜見君詩長不壞。萬千峰色是金剛。時六橋遊金剛而還</text>
<title>同權米山 永佐 作</title>,<text>人生百歲不多時。秋葉春花電影移。難免盛衰惟髩髮。可能終始此心期。喜君早着田園樂。笑我空添海嶽詩。今夜何當聯袂去。山燈挑盡話遲遲。</text>
<title>金浦道中</title>,<text>日出楊花渡。江雲濕在衣。蘆田魚夜上。麥壠雉朝飛。野曠耕人小。村荒酒事稀。漸知官舍近。數柳碧依依。</text>
<title>次梨湖居士寄示韻 梨湖。卽竹下金丈之胤。</title>,<text>竹中隱茅屋。箕老晝閒居。山影驢行外。湖光鴈落餘。相門名士在。世道故人疎。不恨逢差晩。心心印古書。</text>
<title>和李靑渼 鎭豐 寄示韻</title>,<text>出門南望故人歸。別意茫然歲月違。半夜梅花樽酒冷。一年鴻鴈尺書稀。忽驚孤夢風搖燭。快讀淸篇雪灑衣。巷北數間新屋子。許君粧點共忘機。</text>
<title>奉贐丹邱韓尙書 用鐸 按節北藩</title>,<text>朔方節度謝恩廻。日下雙旌引路開。靑海無波閒皷角。碧紗如畫耀樓臺。雪中獵騎乘豪健。酒半歌姬倚妙才。遙想禁城南望處。百花消息塞鴻來。</text>
<title>村家淸明。次白香山韻。</title>,<text>山上丁丁誰伐木。樵歌躑躅悲似哭。村家不識淸明日。細麥殘蕪空復綠。蕭條生事欲何語。寒井冷煙炊飯處。野鬼吟詩忽無跡。棠花自開水流去。</text>
<title>省掃有感</title>,<text>不見阿孃面。茫茫已十年。夢中臨白髮。淚下及黃泉。宿草心無託。啼烏影可憐。東風散香火。孤恨滿春天。</text>
<title>出郭</title>,<text>雨霽風輕四月天。春餘節物正堪憐。薇花北塢黃承蠟。荷葉西池綠散錢。芳景迅流鶯舌底。遠雲平入馬蹄前。白門小別成千里。只是回頭已惘然。</text>
<title>浿江觀炬火。次蘇詩韻。</title>,<text>戲劇淸遊造物干。燈辰風雨滿城寒。毫光佛殿翻收白。灰劫仙罏轉敗丹。寂寞錦棚斜接屋。依微銀蠟亂堆盤。晩來別有奇觀在。爇炬添成雨後看。烏檣粉堞夾江干。萬炬光銷水氣寒。風處散迷紗翳碧。月中高耀桂燒丹。身憑蜃彩玲瓏閣。眼眩驪珠錯落盤。士女傾城沙上去。乘流蕩槳兩邊看。高竿莫詑碧雲干。剩焰殘光不耐寒。擎出荷花濃發艶。落來萍實爛披丹。樹明鴉墮珊瑚網。江熱魚跳瑪瑙盤。一簇紗籠分照耀。城樓高處盡回看。五更星斗勢闌干。烟蕩霞烘未覺寒。失夜湖山都變翠。放晴樓閣盡流丹。已忘斜日侵歌扇。却訝蒸霞起酒盤。樓下虹橋橫一道。壯遊堪較廣陵看。塔光何處起長干。忽謾天花破曉寒。漁戶近思烟鼻黑。妓船明辨玉腮丹。淸波弄影深於鏡。碧月流輝大似盤。歸去此遊堪自詑。依然華胥夢中看。</text>
<title>大同江舟中。呈使相。</title>,<text>關外思君君不知。一樽今日可重持。名花盡老來何晩。新月將圓待亦遲。夢好先憑樓觀勝。詩淸要洗管絃悲。同舟浩蕩巴江夕。誰恨從前有別離。成川江名巴字</text>
<title>伴仙舘晨眺</title>,<text>凉犀欄檻辟游塵。峽夜陰晴逈不均。樓上月爲江上雨。夢中仙是鏡中人。葱蘢秖覺香薰袖。淸淨相忘醉吐茵。漁子行舟蒲葦亂。岸煙汀露漭蕭晨。</text>
<title>過披襟亭</title>,<text>自入關東路。登臨始一亭。短椽折風雨。荒壁落丹靑。林窄身如束。山開眼忽醒。漸知泉石好。茶味似中泠。</text>
<title>水簾洞</title>,<text>蘿逕松門罨畫幽。簾紋百疊下飛流。縠疎珠密誰能織。雨卷風舒不用鉤。山澹濃如窺翠黛。石玲瓏是掩瓊樓。夏牕歸待蝦鬚月。應憶琮琤滿耳秋。</text>
<title>妙吉祥</title>,<text>琳宮法宇化灰塵。露坐千秋石像眞。嗒爾無言秦木客。依然垂淚漢金人。十方明月本來面。一切浮雲過去身。定識恩津老彌勒。靈山會上有前因。</text>
<title>羽化洞</title>,<text>浣腸明月磵。叉手白雲峰。願醉死埋此。化爲千尺松。</text>
<title>淸壺淵</title>,<text>有壺不任挈。誰向山中寄。碧於洞庭春。楓樹如人醉。</text>
<title>楊蓬萊筆跡</title>,<text>蓬萊洞中楊蓬萊。人與名山同壯哉。我來君往三百載。尙有墨跡輝蒼苔。字勢翩翩菀相糾。上逼秦漢邁顔柳。沾雨恐化神龍飛。臨水眞如渴驥走。一切仙佛亦好奇。分付羣靈謹維持。滄海三淺石不泐。奔流噴薄徒爾爲。</text>
<title>八潭</title>,<text>溪流曲曲不同奇。潭下有潭潭上知。過了八潭終一水。一詩還是八潭詩。一潭龜伏兩龍挐。噴雪居然吐碧霞。萬滴眞珠何處響。忽驚船上奏琵琶。八潭名。一龜。二白龍。三靑龍。四噴雪。五碧霞。六眞珠。七琵琶。八船。</text>
<title>四仙亭 在三日浦西</title>,<text>四仙此地遊三日。綠浦紅亭愴劫塵。天上四仙那再到。人間三日已千春。三日浦頭三月三。昔聞佳麗似江南。今我來時秋九九。空山葉下夢泉菴。畫中添畫畫重重。淡墨淺藍隨意濃。傍晩移舟看水底。細摹三十六峰峰。</text>
<title>駱山寺</title>,<text>義相大師有古寺。直臨滄海之東頭。磬聲月滿魚龍夜。幡影風高鸛鶴秋。詩句誰傳靈隱詠。親朋嗟阻岳陽遊。梨花亭下紅楓樹。惹起羇窓一段愁。</text>
<title>日出</title>,<text>天空海闊意漫漫。萬古銷沉見一團。火傘漸離靑瑣闥。瑤圖忽轉赤瑛盤。人皆夢寐醒來快。世欲昭回運得難。定識蓬山居水下。羣仙倒作夕陽看。</text>
<title>門㙮</title>,<text>巨石鎖空碧。山門欝風雷。歲久氣噴薄。雙扇呀然開。夕陽在其背。亭亭倒影來。</text>
<title>觀音窟</title>,<text>穹然古石窟。曾住海觀音。靑鳥含花現。驪龍抱月沉。雪濤驚墜魄。風壑發哀心。始信尾閭泄。下窺無底深。</text>
<title>東西龜巖</title>,<text>東巖日纔出。却入西巖暮。兩巖千歲龜。白日學呑吐。</text>
<title>丹筆</title>,<text>谷陵多變改。丹筆尙分明。永世琅嬛史。神仙亦愛名。</text>
<title>駕鶴亭</title>,<text>駕鶴人何去。空亭湖上開。漁翁今作主。但見白鷗來。</text>
<title>眞萬物草</title>,<text>世人太信化翁擅。氣來形成任方便。胞動胎啼若自然。鑄時不見生時見。歧路戢孴劇多端。升沉華寂隨類俔。然後文物僬僬殊。品流眞假孰主奠。明堂設位植香爐。削牙排等雜冕弁。聖人整冠尊如天。橫經摳衣多儒彥。壯士臨陣怒欲奔。環介皷勒生企羡。又聞佛祖調枉象。金拳敞會碧藕殿。又聞仙人騎彩鸞。玉床來閱黃寧卷。臥者欹者如迷藏。少年老年分綺饍。古窓珍匣列參差。㝈童矮男分盻睊。裸身掬摩沐浴渦。揷筆安排几杖筵。扭體則彎弓弛張。附耳爲臨筵繾綣。俯或凭虛而測窺。趍有臨高而攀援。豹鹿猿獅引類朋。道釋賢達分貴賤。悠悠聞見萬千般。類不殊形若一串。丹雘莫狀重玄扉。詎是天公會杜撰。我聞大人亦一天。草創奇權形以先。文字眞套鳥跡交。舟車前㨾風蓬轉。天應生物重且詳。理圈化楦紛郵傳。欲窺表儭太始前。探月奔星求之徧。傳聞金剛來先天。中有氣竅如關穿。鞭龍駕鳳涉鉢淵。萬千峰中通一線。履雲架窽洞府開。白石蹲蹲何所見。慣耳習眸怳惚驚。種種諸相誰可選。此是乾星出震墟。倘餘女媧補天鍊。補天鑄物分三分。萬物眞草畢玆現。仁昊何時費經營。生成鑄合若是眷。眞宰不敢造次爲。草出羣本避天譴。山外假草七分傳。想是副本令人眩。向天百拜復叩頭。始信天翁用意臶。磋砑一拳化千億。旋斡萬機歸片片。民爲三才槖鑰關。子噓丑噏陰陽戰。那知衆敎同根生。散出末流千岐卞。由來創造一大戲。風水印成識衆面。消盡此物世方無。願得不死窮物變。</text>
<title>走筆。次北社梅花詩 三十首。</title>,<text>不有一花天地空。故敎尤物壓千紅。江南臘是王春月。嶺外朝猶子夜風。剝落可憎還可愛。剪裁誰拙復誰工。欲尋流水荒山際。却在朱門錦障中。對汝人稀似汝容。病顚除去輒眠慵。生香抵死風霜積。贋本傳眞粉墨濃。獨有醒心應怕酒。寂無聞性不驚鍾。孟襄陽後騎驢客。雪裏婆娑喜重逢。蓬蒿滿地絶幽跫。淸境無眠到曉缸。早白如霜衰幻岳。盡才爲錦夢輸江。女兮貞靜難承寵。士也孤高孰受降。淺水前身如可贖。魏珠隋璧不論雙。傍人氣候異天時。夜暖朝寒閉戶知。密蘂書緘猶未坼。弱梢巾角易爲欹。春回妙境行難覔。月管芳緣動輒隨。癡我問渠何自苦。斷無塵念着些兒。昔在仙班傍紫微。玉樓高處曉星圍。曾何罪過輕遭謫。長似羇棲苦憶歸。使解聲音非下俚。不施眉目便南威。未應虛落埋塵土。只可珊珊換骨飛。此君交契歲寒初。欲報平安咫尺書。五出周旋騰六散。一枝唐突大千虛。聞香未覺眠爲蝶。玩味何須食有魚。及到酒醒人不見。世間怊悵更無餘。儘是芳鄰我不孤。送眉相語手相呼。寧隨百卉滕爭薛。未嫁東風漢隔胡。細瓣皆香誰爲薦。嫰條如蔓遽難圖。花中開落元常理。一種淸高衆所無。夢入羅浮路不迷。兩邊雲嶂夾氷溪。燈嫌照影看偏瘦。笛怕銷魂聽欲低。在座應傾文擧客。參齋獨對太常妻。除非簾幕周遮力。何限飄東復落西。塵表行藏處士偕。百年氷蘗貯淸懷。縞衣誰見前生幻。華屋終知本分乖。淨水半甁聊自活。靑山一鍤便當埋。吟間數片成飛白。鳥跡添奇字滿堦。奈他垂老暮年催。形是枯槎髮是苔。蕭灑意從籬落見。杳冥心過隴頭來。書空篆籀枝交寫。繅白綾羅蘂別裁。休道芳華今太晩。明春始覺最先開。老去天公不厭新。窮陰判出只麽春。欲開扶護多宣力。未落商量易損神。合置水邊淸淨地。與期林下寂寥人。尋君未可煩車馬。曳着麻鞋岸幅巾。芳名卉譜獨超羣。不朽于今翰墨勳。逸士淡忘橫綠綺。蕩男端悔逐紅裙。塵根水落杈枒石。色界山斜黯黮雲。縱使歲華都變改。可留馨德百花聞。喜如耆舊白頭存。欲問滄桑禮數尊。槎碧應經衝斗泛。枝淸不受掛瓢煩。論香桂子當爲殿。效粉蘋婆未免村。憶昔山家渠獨在。綺窓寒夜㤪啼痕。深刻如君嫵媚難。淺嚬微笑惜千般。人皆愛艶徒爲淡。天不慳春獨奈寒。石底折腰顚米芾。雪邊頹影臥袁安。竗心靈識誰掏寫。落在盃前與筆端。小詩終日苦增刪。繞樹徘徊一百還。觸發情根移竹石。透明心曲現溪山。未曾拚折枝枝愛。遂有飄零點點慳。佛色皆空仙跡幻。曉來風雪滿人間。右摠論十五首蓓蕾如珠箇箇圓。有時孤綴或雙懸。寒鮫抱淚難量斛。老蚌藏胎不直錢。魂彷彿應風處喚。竅玲瓏是月來穿。淸晨易洩新消息。莫遣玄裳報客船。漸隨微綻識陰消。爬恐凋傷嗅恐搖。暗態燈難穿壁借。慧心琴欲隔窓挑。幻身香國回空郭。濯魄銀河降斷橋。占得五爻逢未濟。飮朋濡首度長宵。果使芬芳忍自拋。含情未吐可憐梢。相思不見山川間。昔往今來雨雪交。潔貌玄冥爲帝恥。機心造化被兒嘲。一寒一瘦吾逢汝。賈島平生有孟郊。右未開三首切玉裁氷不用刀。英華發外落皮毛。花雖爛熳非春媚。枝欲縱橫與雪豪。盡力幾回衰世運。側身一望古人高。未敢題名先犯禁。聚星堂體續離騷。幾個詩人帶酒過。樹前淸醉復高哦。荀文若去馨香在。蘇子卿還皓白多。仙體無疵何可覔。俗言有玷待相磨。使吾如坐春風裏。不是夷淸是惠和。暮歲瓊枝只自華。莫敎持贈野人誇。灞橋氷積何來客。庾嶺雲深不見家。素髮千端愁未掩。明眸百態笑難遮。寒天爲喜花如此。坐盡莓苔踏盡莎。右盡開三首花盛花衰物理長。始知歡界接悲鄕。自堪枯槁臣懷主。誰爲嬋姸妾別郞。剛性只緣風屢犯。嫰膚應被雪相妨。世間榮悴須臾事。較看當時謝與王。悄若思人倚小楹。氣全蕭索韻猶淸。秋紈見棄恩何薄。夜璧藏懷罪亦輕。運與時歸水東注。情因境會月西傾。新愁舊恨枝頭結。歷亂婆娑夢不成。無藥能留歲月停。花神那解讀黃庭。天荒地老渝顔色。石泐金銷現性靈。孤節無虧衣尙白。殘粧不理鏡空靑。匿王顔髮河中影。過境吾曾次第經。右向衰三首飄飄各化衆香凝。蒂落枝高影幾層。太極前規脩故曆。黃昏後事屬靑燈。桃花不待重來客。桑樹那知一宿僧。卉木終爲情外物。卽看陳跡谷成陵。落來猶恐穢塵侵。茵席中邊片片尋。不作凋殘秋葉色。各持明耿曉星心。但隨西子餘緣畢。未遇東君後恨深。何處風前三弄笛。凄凉巧作斷腸音。手折空枝强揷頭。惜春無幾遽悲秋。分身寂滅輕千佛。過夢繁華冷五侯。剩水殘山當歲暮。淺斟低唱减風流。天公漫遣渠多事。未了鄕愁又別愁。右向落三首酌酒勸花花不酣。此花將別我何堪。幽琴解㤪聲誰和。孤燭牽情淚自含。存者幾希無一二。漠然何向欲東南。歸時莫趁淸明節。蜂也猖狂蝶也貪。餞觴持住誄詩添。斷遣芳緣漆未黏。一切流年歸遠壑。十分殘月戀空簾。道成靈藥纔看熟。功畢浮圖已合尖。莫道自開還自落。未能無㤪又無嫌。鐵石如何慧刃劖。肝腸欲訴口還緘。可堪芳骨空埋土。爲惜遺香勿浣衫。此日驛亭愁去路。幾時江水見歸帆。調羹何與芬芳事。終愧文人語太凡。右餞花三首</text>
<title>余置梅一本。甚短小。根株不踰三寸許。種之三歲。始有花。花數滿七。邀社友共賦。</title>,<text>爲憐氷玉質。不合置衡茅。可與夭桃語。何妨短李嘲。芳名奪姚魏。淸癖傲由巢。自悅難持贈。緘門廣絶交。其二線天向陽早。蝸舍僅誅茅。影短燈還媿。香微酒欲嘲。花堪移豹管。枝可着蚊巢。詰屈楂形古。壚烟一縷交。其三寸土安孤植。着根如一茅。賸香容獨嗅。殘粉被羣嘲。至理玩無極。太初疑有巢。暗中自生媚。不是諂新交。其四搖落偏關慮。東風捲屋茅。盛衰焉得說。長短各相嘲。氣弱春如線。神淸雪作巢。小詩寒瘦甚。郊島是朋交。其五氷紈欲傳竗。工畫姓誰茅。體以全香愛。鬚因早白嘲。漸開蠶吐繭。將謝燕離巢。枕畔看淸耿。通宵睫不交。其六幸遇栽培力。知曾在草茅。折疑江驛寄。爬恐郭駝嘲。龍或葦間化。龜能蓮上巢。我將抱四大。花底夢魂交。其七新賞供茶集。樵靑却抱茅。冷緣春雪虐。輕被曉風嘲。燈蘂爭相吐。紗籠耐久巢。今朝减一片。飛處笛聲交。</text>
<title>仲春新豐幸行時。與崔，李，金諸益。在江舍。共作。</title>,<text>士女傾城出。平沙一渺然。客衣芳草合。春酒綠波連。鳳殿雲開幕。龍旂月盪船。先王去時路。烟柳似當年。</text>
<title>送丁友 寅五 入燕</title>,<text>遼陽城郭昔時非。此去疑君鶴化飛。寄語漢人休問姓。崇禎年月舊令威。</text>
<title>六月二十七夕。卽金聚霞 東淳 亡日也。凄然有作。</title>,<text>故人一去酒杯寒。今夕靑燈忍復看。末路友朋猶落後。中年哀樂屢更端。梧桐舊雨琴絲在。鴻鴈新秋尺素難。却把輓君詩自輓。幾何泉下共淸歡。秋山 聚霞舊居地名 滿眼碧如眠。臨鏡樓 聚霞樓名 空夜雨懸。我死君存情豈異。水流花發事徒然。文衰瑞物非關世。天老庸人亦享年。一自重陽相別後。開尊不復菊籬前。己卯九月。與聚霞。登高有詩。此後更無墨緣。江南江北大招悲。楓樹靑靑魂不知。此酒欲澆墳上土。後人誰讀卷中詩。竟看明月非顔色。已判餘年盡別離。一哭床前千古恨。恐他延到白頭時。</text>
<title>蘿山成丈 晩鎭 直中。以一詩見寄。故和呈。</title>,<text>讀公老年作。未敢薄今人。庾信嘲餘子。王維見後身。樓臺閒署雨。袍帽旅遊塵。豈意墻東隱。書函荷寵新。</text>
<title>和李絳茶 祖默 寄示七夕韻</title>,<text>明星悄悄念君寒。織出雲裳贈七端。銀色水流無限淚。金聲葉落若爲歡。亦知天上因緣重。敢恨人間會合難。只怪仙家多桂樹。靈烏未借一枝安。</text>
<title>蘿谷秋夜。與靑渼作。</title>,<text>樓頭對月月何寒。江上悲秋秋又殘。百年佳友無多在。九月黃花已獨看。疾病始知行樂好。死亡還覺別離難。劫後相逢殊意緖。借君尊酒慰平安。是時。有怪疾輪行。</text>
<title>上元看月。與金山泉 命喜 作。</title>,<text>三十除來第一春。舊時明月見還新。盡圓無復經營事。遍照應多閱歷人。綺陌樓臺通曉漏。畫橋車馬匝芳塵。去年詩伴今何在。辛巳上元。與趙洞天。賦詩賞月。今不在矣。令人潸然。 欲向梅花問後身。</text>
<title>杏園。逢李二酉 基恢，南湛齋 惠寬 共賦。</title>,<text>十日春風九日陰。晴朝那可閉門深。酒壺傡在垂楊岸。茅屋半藏紅杏林。行有閒忙各游事。交無新舊共歡心。此園情熟如佳友。意到曾經幾度尋。</text>
<title>徐友家。與諸益共賦。</title>,<text>揀日無如此日稀。雨晴風澹散春暉。好花多是經營發。幽鳥何曾率爾飛。時復與人携酒去。共將臨水賦詩歸。畫意得君眉睫際。終南山色映熹微。</text>
<title>書圃宅。同趙芝園 秀三 賦長句。</title>,<text>大家奕公卿。妙齡才秀發。煌煌五色絲。昭代須補闕。賓朋起鳧藻。辭令破鶻突。葭玉狃相倚。溷花慨虛沒。麈拂接晉謝。簪佩傾楚歇。杞梓本無棄。溟渤誰能越。眷玆嶔崎人。不帶功名骨。愛酒誌白雲。覔句敲明月。奇士訪菰蘆。名山戀薇蕨。鶴影那復煉。猿性竟難伐。十年薄倦遊。緇塵墮巾襪。徊徨想獨往。肯向侯門謁。芳園耀銀燭。綺陌融春雪。永夕罄歡讌。畢生冠奇絶。東風日浩蕩。送君隴西別。折柳遲回首。雲鴻意冥滅。</text>
<title>送趙游荷 秉龜 之瑞興。賦楊柳枝。</title>,<text>隴西去路白門前。楊柳靑靑意黯然。弱絮關心寒食雨。輕紗隔眼夕陽煙。百回拚折多行客。一種風流似少年。黃淺綠深何處好。映波樓外湧金川。金川在瑞州</text>
<title>九日。懷金聚霞。與趙洞天 秉璜 共賦。</title>,<text>登高無處此懷寬。獨見重陽誰與歡。楓葉舊題尋敗墨。菊花新揷想危冠。生逢死別靑山暮。身去魂來白酒寒。鴻鴈一聲何信息。南雲杳杳涕相看。此世容君苦未寬。遽歸應與古人歡。直拋塵業如輕履。肯被儒名尙弊冠。別後海山千里碧。詩餘風雨一城寒。藏弆南隣多尺牘。晨燈忍與洞天看。</text>
<title>鶴城</title>,<text>多少詩篇寫旅愁。孤燈聽雨五更樓。千山一馬何時歇。異地同人若夢遊。歌曲難調官妓澁。酒錢堪散邑民流。盡經行役身應老。記取津名是白頭。通川。有頭白津。遊賞非閒事。朝昏應接繁。入山纔半道。逢水輒窮源。晩飯烟中寺。孤燈雨裏村。何時棄筇屐。幽處設柴門。</text>
<title>國島</title>,<text>一氣靑蒼海色同。岧嶤衆石與雲通。瞥驚花筆書天上。側想玉簫吹月中。斧鑿有痕雖自巧。塔縫無罅竟誰功。雪禽翠竹俱仙境。未必蓬萊更覔東。</text>
<title>穿島 一名夭桃島</title>,<text>呑吐滄波不滯胷。嵌空靈竇有風從。天光似月斜翻鶴。海氣成虹急盪龍。屈鐵橫叉獰鬼手。印泥交錯巨人蹤。棹夫嗤我驚奇絶。閒倚船舷睡意濃。</text>
<title>叢石亭</title>,<text>靈石叢叢出巨濤。碧稜寒角對相高。天遙玉佛分身現。海盪銅仙着脚牢。華柱屹然長待鶴。蓬山宛爾獨支鰲。羽人不至亭空在。自向斜陽喚釣舠。䕺石傍。有喚仙亭。</text>
<title>萬物草</title>,<text>太初開山。如兒鋪棊。惟無心故。乃如此奇。萬物自生。焉有其草。苟有其草。不示人巧。靑天一握。碧山萬古。不逢士彥。吾誰與語。萬物。草之名。出楊蓬萊千佛洞記。</text>
<title>過船潭。見趙洞天題名有感。</title>,<text>此地思君苦。名山若舊鄰。已非題石日。曾是照潭人。玉樹終歸土。曇花不屬春。姓名雖得在。何處見形神。</text>
<title>中內院。次李太白天台曉望韻。</title>,<text>嶺上更有峰。飛鳥不能越。萬仞置孤庵。佛頂出如月。憑虛步諸天。大雲垂層渤。衆巒若泡花。乍起旋復沒。下視昨過經。窮搜競絲忽。身高眼轉高。脚歇心未歇。異花駐芳顔。靈泉換凡骨。何時謝氛埃。乘風朝玉闕。</text>
<title>正陽寺歇惺樓。次如訓上人韻。</title>,<text>橫峰側嶺繞禪廬。密若相親背若疎。東海三塵元氣在。西天萬佛後身餘。等閒巖壑寰瀛記。太古雲烟封禪書。却笑癡人徒夢想。仙居何必遠求諸。</text>
<title>過內圓通寺。寺廢無僧。</title>,<text>日永山深寺掩門。花開自落鳥飛翻。閻浮尙有三千大。眷屬空餘一二尊。雨冷金銀悽愴氣。苔沈丹碧寂寥痕。衆生安得齊檀越。無盡燈傳曉又昏。</text>
<title>明鏡臺</title>,<text>雲日凝高矚。懸空一壁靑。逈臨光自動。危墜力能停。亂峀應慚影。晴潭互贈形。菩提齊竗諭。臺下佛言醒。</text>
<title>留別主持僧</title>,<text>山僧送客白雲偕。別意茫然返自厓。匹馬隻僮曾半路。入山時。僧出僕馬迎接。 千峰萬壑剩雙鞋。桃源不信重來變。余以己卯秋入山。今夏復來。 蔗境方知倒入佳。前自内山入。今自外山溯入。 恠我名山緣業重。歇惺三宿有餘懷。</text>
<title>送朴匡山 鍾儒 歸苕江</title>,<text>苕江之水漢江分。春水多於水上雲。明月孤舟從此去。遠天歸鴈若爲聞。到家梅落應無數。出世山高自不羣。芳草垂楊新雨後。長洲何處不思君。</text>
<title>楠園夕飮</title>,<text>樓有一壺酒。百花開滿前。倒枝春雨滴。高蘂夕陽懸。痛飮償佳節。豪吟倚少年。不愁光景暮。芳草綠無邊。</text>
<title>花明樓夜讌</title>,<text>月照花枝樓閣明。畫欄西畔獨含情。燈前演漾緗簾影。歌外丁當玉漏聲。唱到鷓鴣多遠別。夢爲蝴蝶幾浮生。千金易得春難買。莫遣黃鷄下五更。</text>
<title>四月八夜。同楠園及朴天遊 文逵 作。</title>,<text>西方聖人早生天。四月八日千億年。燈遞燈傳誰盡見。鐘隨鐘動我猶眠。已翻花樹春披錦。欲贖金身月破錢。不用上元兼此夜。涅槃經裏偈空圓。</text>
<title>愚山有杜鵑酒新釀見邀。沈小楠 能淑 與天遊亦至。登含春苑後麓聽黃鳥。次鄭鷓鴣韻。</title>,<text>金色衣裳嫰柳齊。闘姸爭似錦文鷄。無人見到深深坐。不自知由續續啼。花暗宮墻春雨細。酒濃山郭夕陽低。數聲何處非情恨。最是高樓病枕西。好音頗惱衆啾齊。彈却烏鴉打却鷄。秦越鄕愁孤舌喚。漢唐宮㤪滿腔啼。風吹淡柳歌仍緩。月照殘花語更低。一斗君家杜鵑酒。丁寧勸聽玉東西。萬語參差聽不齊。喚眠那待枕中鷄。錦心繡口生來慧。綠意紅情老却啼。細誚樊籠鸚母黠。暗嘲簾慕燕兒低。可憐棲宿飛鳴地。芳樹名園東復西。</text>
<title>漁舟</title>,<text>半載風光半載閒。扁舟不羡屋千間。始緣新鱖搖搖去。遂與輕鷗泛泛還。似酒正憐春漲水。何金可買夕陽山。畫樓多少欄干曲。着得何人把我看。</text>
<title>漁火</title>,<text>一點如星一點烟。向人明滅夜茫然。暗楓紅照吳江岸。曉竹靑燃楚雨天。別浦借光尋酒店。空磯守影認商船。篷窓若個思鄕客。孤枕無眠對可憐。</text>
<title>賦老將</title>,<text>今猶矍鑠昔應飛。萬里封侯白首違。天雨壁龍鳴劒室。夜寒床鼠嚙弓衣。太平時久兒孫大。古戰塲空卒伍稀。猶向中原思致力。衝宵射獵雪中歸。</text>
<title>與諸友。次范石湖韻。</title>,<text>直中賓主伴淸齋。日覺情深境更佳。自是夜凉元少寐。况當秋㢠轉多懷。亂山孤燭松杉屋。細雨幽泉蟋蟀階。可向此間無我詠。詩人適至兩三偕。</text>
<title>沈方山。自田廬見過。喜而口呼。</title>,<text>數弓田畝幾間茅。知爾山居度遠郊。酒料晩收紅秫米。琴材久護碧梧梢。少年紈綺蟬遺殼。舊日樓臺燕別巢。木葉黃時多擧子。怪君忙得被人嘲。</text>
<title>呆山庄。與靑渼具綾山 行遠 共賦。</title>,<text>月侵鍾動雪斜斜。深巷無人夜到家。忽見鄰書從李友。欲將樽酒賞梅花。細君傍笑衣裳倒。稚子旋敎笠屐加。世味酸甘嘗已遍。浮名不博一甌茶。</text>
<title>同趙老泉，權米山，南雨村 尙敎 拈韻。</title>,<text>我夢爲鷗鷺。翩然下碧江。舊徒逢篛笠。生理話蓬窓。事往愁仍疊。身還影更雙。縱除羣戲劇。莫打睡魔降。</text>
<title>與丁樓山 若鐄，鄭黃坡 煥杓 往斗陵。陪茶山丁公 若鏞 共賦。</title>,<text>覿公垂白說靑春。御苑看花是宿因。暮景剩居仙佛地。聖恩猶許海山人。與戎談媿爲遊子。作泰師憐及老親。小技敢專詞客號。願供雲物澹怡神。漫擲靑春不用思。悠悠已判到華髭。淸狂畢露無端醉。夙慧全輸若個詩。忽覩景星非季世。欲求英物少當時。山中枉恨寒宵永。雪墮空庭月在枝。</text>
<title>曉發平邱店</title>,<text>日薄霜繁峽徑微。寒僮瘦馬影相依。遙投夜共三間屋。厚贈朝添一品衣。藥裹尋常爲客遠。詩篇歷數在家稀。漸喜藍洲行且近。樵船響動晩鷗飛。溪草山花閱悴榮。知君住世已忘情。茶兼野酒邀眞率。詩演樵歌餙太平。邱壑幾人能買隱。江湖與我賸分淸。他家至樂無堪羡。書屋東西共弟兄。</text>
<title>望水鍾寺</title>,<text>苔攀亂磴雪躋矼。穿破麻鞵賸一雙。畫意僧歸秋徑路。書聲人在月軒窓。不堪孤塔看過樹。無那寒鍾送到江。留向諸君談結社。蔓香亭裏酒開缸。村裏樵叉錯釣矼。柴荊不設樹交雙。風霜脫落看詩帽。日月依遲讀易窓。從古奇文蟲蝕木。至今淸夢鶴橫江。遊山伴侶多添惱。料理茶鐺與醋缸。咫尺瞿塘接呂矼。名途苦障本來雙。始知達士居南郭。自道羲皇在北窓。筆力頹猶搖五嶽。盃心闊欲倒三江。先生晩計傳鴻寶。舊汞新砂貯幾缸。屬夢素</text>
<title>春日苕上。同諸詩人。</title>,<text>少別離間意不勝。此江山亦記吾曾。綠楊門冷今無妓。紅葉菴空舊有僧。春色去留三日酒。人生聚散十年燈。杜鵑數樹樓頭好。未落花前且一登。其二遮我東湖望。生憎鐵馬峰。兩尖新月缺。中斷暮雲封。野樹春初密。江花雨正濃。自知明日路。身去意重重。其三漸熟如鄕里。年年此地過。燕飛憐遠草。鷗泛喜晴波。今古長相似。閒忙去幾何。所思春欲盡。幽曲待雲和。其四折花君莫惜。明月馬蹄泥。金盡朱顔减。春殘白首低。風流多柳塚。烟景幾蘇堤。剛恨東江水。悠悠不復西。其五厭盡人情與歲華。送春兼送客還家。精魂不泐三生石。忘念都飛一片花。書帙豈癡還舊借。酒錢方快了曾賖。知君病裏猶多智。爲是吾生也有涯。</text>
<title>道中。次丁酉山 學淵 詩韻。</title>,<text>極知今日又黃昏。坐待無寧早出門。轉野晴光紅稻滑。弄江秋影碧花繁。路回頻喚休肩僕。車狹猶思着膝孫。越水度山殊未已。此心方與可人論。</text>
<title>同友人拈韻</title>,<text>輕颸動脩竹。凉露墜芳蘭。暮景何相促。秋懷未易寬。野炊新黍熟。鄰餉穉鷄寒。每就君家宿。交情作好看。其二此意難相贈。芳洲獨采蘭。簾櫳秋已㢠。衣帶日何寬。旅燭寧無曉。村砧及未寒。可憐中夜月。皎皎爲誰看。</text>
<title>與海居洪公 顯周 泛舟鈔鑼潭</title>,<text>靑山着色界平沙。百丈牽風棹軋鴉。弄影白鷗天上鳥。照身紅蓼鏡中花。釣竿出世爲長物。酒艇容人是大家。請看兩江南北水。從玆會合送年華。天地吾今與月遊。泠然不着世間愁。江湖上有大千界。簑笠中無第二流。惡業都空償美景。窮人太濫餉淸秋。滿心虛曠身何在。君已忘車我忘舟。</text>
<title>在杜陵。有憶海居。</title>,<text>采歸芳杜欲誰從。江上烟波一萬重。旅舘寂寥惟對雨。禁城迢遞不聞鍾。秋生遠夢帷紗薄。月入離愁匣鏡封。夜泊忽如西泖宿。紫巾烏領現吟容。</text>
<title>酉山書屋。共賦菊。</title>,<text>黃菊君家賸數畦。重陽虛度晩相携。字痕常潤何煩墨。飮具皆香不用虀。採憶晉人應露掌。餐如楚客是霜臍。明年准擬勤耕種。遮莫花奴早負犂。澹對幽人絶畛畦。羣芳歲暮孰同携。散金應埒千包橘。泛綠堪消百甕虀。佳色幻來鶯體質。寒香錯莫蝶心臍。滿庭紅葉看蕭瑟。雜樹田園悔舊犂。東籬秋艶滿荒畦。山色悠然客共携。早蘂留爲隣老藥。新苗許入野人虀。恥居蓮後鵑緘口。巧避桃時麝抱臍。甘與此花爲隱逸。主翁歸把白雲犂。荒凉杞圃與葵畦。特地看花酒獨携。范譜同稱君子竹。蘇詩可道外孫虀。莖摧瘦綠憐鳧脛。瓣坼團黃笑蟹臍。恐被蓬蒿奇馥掩。更敎園僕課鋤犂。此花開後懶治畦。醉叟吟朋日夕携。麴櫱藉名仍膾炙。糗粮延壽不鹽虀。護持枯竹扶齊頂。灌引淸泉涉過臍。欲疏色香添十事。紙田堪媿廢廉犂。圍着朱欄接繡畦。醉妃金盞此堪携。浮來謝斝香勝蜜。煑就劉糕味敵虀。風蘂病難醫獺髓。雨根移恐割羔臍。蜂黃蝶粉今無賴。淸臥山窓聽架犂。芳鄰乞種兩三畦。重九吾家擬復携。淡素含如抽玉版。爛黃垂似切金虀。採遲秋映看山眼。嗅逼寒凝飮水臍。拾橡煨藷皆野趣。端知晩圃勝春犂。朝烟蕭瑟就霜畦。煑葉搴英妻子携。蘿葍堪嗤錢老飯。韭荓那羡石家虀。前人妙句香生頰。此地芳醪氣到臍。可愛園丁能解事。不隨凡卉付耕犂。</text>
<title>省親于梨花亭寓舍。金起山 相喜 適來共賦。</title>,<text>兩地去留際。單身喜懼兼。交情猶可見。窮命不須占。塡海難爲鳥。昇天欲化蟾。對君如北社。燈暗酒波纖。</text>
<title>牧童</title>,<text>聞聲不見人。牧笛來煙莾。西日半橫山。餘音流遠悵。</text>
<title>留別酉山</title>,<text>庭葉油油翠滴根。片時凉雨破塵昏。荻籬延拖斜陽勢。蘚砌因依落漲痕。醉或同牀千里夢。詩宜合部兩家言。年年恨殺離舟處。無那垂楊掩水門。</text>
<title>和酉山感懷詩</title>,<text>月墮花沈情不銷。二年猶記一春宵。歸時華表迷山郭。別後銀河斷野橋。陳跡誰尋烏賊墨。淸吟欲寫玉人簫。此身恰似東江水。夢去魂來日夜潮。</text>
<title>李蔿谷夜集</title>,<text>爲君端合贈瓊華。早見風姿樂令家。主人。卽金山泉婿。 賞月重來同此酒。賦梅纔了續何花。薄寒衣袂東風細。遠曙樓臺北斗斜。橋上舊遊春夢外。玉簫吹散赤欄霞。</text>
<title>讀茶山先生禮箋賦呈</title>,<text>快覩喜如雲霧晴。海東喬嶽何崢嶸。脩身老龍蟠百丈。皓髮仙鶴飄三淸。冠古人冠履古履。淵源遠接洙泗水。床上禮箋三十篇。漢唐宋明攷在此。缺文疑詞揮且發。辨破山鞠與石闕。鄭公鄕俗舊風謠。董仲家園新歲月。晩値晦翁說心期。武夷泉石屛右移。伊後學圃蓁蕪甚。三百年無開拓時。健菴林亭幸相及。證經引史纔救急。寸珠片錦目無遺。杜典潢編細剔拾。有璧如山金作塢。欲換一字天風雨。此書出世大更張。讚歎誰能不起舞。</text>
<title>雨後泛舟筆瀨</title>,<text>淸江照影鏡中癯。翻道漁翁似我無。野艇安排兼酒醬。詩家遊賞及僮奴。始知人世多生苦。不博溪山一日娛。却恨潁濱還有疾。登樓吟醉未同扶。</text>
<title>重陽記事。次酉山詩韻。</title>,<text>世子龍樓曉問安。重陽祝慶喜天顔。菊觴萬壽豳民酒。楓陛三呼漢帝山。欲放豪吟添樂府。只憐閒跡阻仙班。昔時九九非佳節。只是登臨夕照間。</text>
<title>贈淡齋老人</title>,<text>已是忘年復捨形。閒蹤恨未到門屛。短毛惜向情人白。老眼羞因俗子靑。綺語有時梅吐萼。錦篇隨處鶴遺翎。世間無復陽春曲。牧唱樵歌詎可聽。</text>
<title>春燈</title>,<text>芳宵幾刻繼靑陽。一穗新花照玉觴。桂暈籠來遊冶夢。蘭膏銷盡別離腸。書樓澹月迷紅杏。酒舍疎星隱綠楊。曉漏殘鍾明滅裏。世人愁樂不同塲。</text>
<title>次洪沆瀣 吉周 寄示韻</title>,<text>忍涕圜墻土木人。視夫冥漠失和春。一朝故舊交情變。瘠貌相看越與秦。今生苦患一身多。命與仇謀動輒魔。窮鹿迷隍誰覆葉。寃禽投海欲塡波。厓仙何自識微名。感激窮途若素情。綉黻文章餘手在。續還微命彩絲縈。得君知遇我何人。舊眼都空四十春。一見千金然諾重。不曾河辯借儀秦。一死酬恩未足多。願爲英魄掃羣魔。大家壽福無量祝。山有岡陵海有波。豈知公案有爺名。泣向蒼穹訴苦情。約莫啼烏傳赦令。上林煙樹夢魂縈。</text>
<title>朴匡山將歸。以詩代別。故次韻和之。</title>,<text>范叔綈袍季子貂。客遊中遣歲華銷。長楊未獻詞人賦。叢桂空思隱士招。鷹到解鞲方是快。馬經危坂詎能驕。苕陵只似錢塘路。猶記荷陰第五橋。</text>
<title>酉山來過。松臯，匡山繼至。</title>,<text>我醉君醒坐兩忘。窅然無着衆聲香。心因月地分虛白。氣與秋山共老蒼。江上布衣同葉冷。郭南烏几倚雲長。入門不道誰相訪。除是吳傖便楚狂。</text>
<title>石彌勒 在坡州道旁</title>,<text>山上雙身石彌勒。滿天風雨立空寥。常彈指似推窮劫。不皺顔應駐舊韶。村女賽歸猶夢現。路人看送幾魂銷。天然面目眞堪語。雲是袈裟月是瓢。</text>
<title>長湍舘。夜與主守尹絅堂 正鎭 話舊。</title>,<text>過從相忘在城街。每是山顚與水涯。十年東澗悲人老。千里西樓記月佳。余與尹令。定交於東庄。又庚辰。同遊成川。 葉縣重遊身是夢。桑田屢劫活如埋。野堂迢遞臨津望。舊客難爲浿上懷。時斗室相公。閒居湍山。忽憶辰年西遊而有感。臨湍舘外柳連街。翳翳斜陽水一涯。關令爲侯年尙少。蘇仙遞主境皆佳。主守姓尹。引用關令臨。州有赤壁。仍築來蘇亭。 生知世味無堪嚼。死許情根與共埋。明日那堪更分手。蟲鳴葉落動人懷。</text>
<title>過崧京</title>,<text>松嶽何蒼黑。孤城暮角號。野耕餘殿瓦。秋草敗宮袍。市語含蕭瑟。村歌散欝陶。客愁剛不斷。臺月上寒刀。</text>
<title>無題</title>,<text>罨柳紗窓此路隈。西行匹馬昔裵回。桃花依舊人何去。綠葉成陰客不來。絃上年華悲錦瑟。夢中雲雨隔陽臺。可憐生長村猶在。茅舍前頭酒市開。</text>
<title>鶴橋旅舍滯雨</title>,<text>旅燈孤坐夢耶眞。雨打風吹百苦身。陟岵殊非遊覽地。思鄕却似亂離人。白雲紅樹途中夕。綠酒黃花客裏春。夜漲柴門高幾尺。山翁倚杖訝江濱。</text>
<title>聽雨</title>,<text>遠如南客滯黃梅。簷語郞當睡不來。今古羇愁千百種。燈花側畔巧誰裁。萬死未酬聖君德。隻身難慰病親情。恩波感淚交成雨。滴入秋窓到曉鳴。</text>
<title>山泉使君在浿營。寄詩相邀。走和。</title>,<text>二難君傡美。三絶我專癡。命薄歡娛地。情深患難時。秋蟲今夕話。曉角異鄕詩。盡放幽愁去。西風捲短籬。其二野情溫亦冷。村習黠兼癡。晩菊知風土。新鴻見歲時。餠婆難說夢。粉妓怪吟詩。遠驛書頻至。天涯似隔籬。</text>
<title>燕申堂。與山泉，起山，吳大山 昌烈 共賦箕城雜詠。</title>,<text>大堤亭堠夾楡林。露碧霜黃滿眼森。終古汴京餘柳色。麗朝。以平壤稱柳京。 秖今召伯有棠陰。今則種棠柳補兩堤 夕陽遮斷離人望。朝雨勤留繫馬心。樹樹秋晴堪搨畫。一江澄練展新砧。右長林樓下晴江一字斜。綠波今古送年華。錦紋搖蕩淸流壁。畫意輕盈碧漢槎。官船名 沙上鷺眠分妓座。柳陰漁唱互城笳。春來萬斛葡萄酒。酌遍行人泛眼花。右浿江倚空樓榭亂城暉。一半江光半翠微。冠盖行塵朱箔暗。笙簫流響畫檐飛。落霞滕閣才思短。暮雨襄臺夢境違。憶昔登臨三月路。桃花紅漲草香肥。右練光亭佳人一一錦纏頭。金縷淸詞盡杜秋。剩水殘山脂粉氣。曉風斜月管絃愁。小名綠蕙交紅杏。妓籍。多以紅綠蕙香等字。命名。 別曲黃鷄變白鷗。箕城雜曲。有黃鷄習白鷗操。入樂府。 憎殺嬋姸墳上淚。年年情慣送灣州。右官妓</text>
<title>離船樂歌</title>,<text>西京樂府。本十八舞。而六舞無傳。今只有十二舞。離船樂。卽居其一。盖水路朝北時所製。聲調悽惋。形容萬里滄海離船遠別之狀。令人黯然下淚。觀樂纔罷。遂與山泉走筆記之。以寓我東古今興替之悲。命曰離船樂歌。檀箕以降一千年。海東樂府風掃煙。西京兒女獨奇特。綠窓朱戶傳歌絃。大小垂手十二舞。去如俠客來如仙。王母瑤池春爛熳。舞曲。有獻蟠桃。盖狀西王母見周穆之意。 公孫劒器霜回旋。第五舞。用劒舞。 響鈸未終牙拍始。響鈸，牙拍。皆曲名。自麗朝以前有之。 羅麗宮角思連緜。滿座慘悽忽不樂。離船之曲聲可憐。桂之棹兮蘭之槳。綠波㶑灧生綺筵。舞席先設彩舫。棹槳帆纜之屬。皆用布錦。 細腰戎裝輕束縞。珠纓羽笠看儼然。三妓皆戎服。以像使价登舟之節次。 畫角三吹歌咽咽。金鼉一通泣漣漣。羅叢錦隊動行色。水程渺渺人朝天。勸君更進陽關酒。此船去向阿那邊。可奈萬頃滄波水。鯨濤鰐浪難行船。離愁滿船船更重。渡口月出帆徐懸。曲中。有萬頃滄波去如迴之語。又有月出曲。 船頭月高帆影正。船尾月斜帆影偏。欲發未發帆徘徊。餘音嫋嫋情空纏。此情復繫百丈纜。快刀割斷將何緣。割斷割斷復割斷。亂以終之漁父篇。離船樂曲將終。以漁父詞。爲亂。 須臾舞罷紅燈靜。怳如碧海爲桑田。此曲未知何人作。華堂客散寒無眠。嗚呼一歌聲悲壯。天下弱國吾朝鮮。每歲筐篚執壤路。契丹哈赤梗遼燕。楊杜棄甲曾幽野。高寇却賊還澶淵。茫茫木道戒行李。陽侯海若紛後前。鐵觜山靑龍堂黑。指點覺華一髮延。鐵觜，龍堂，覺華。皆朝天時水路地名。 如此風波何日返。生離死別長相捐。蘇李詩句江郞賦。此境此恨摹難傳。只今貢道遵平陸。遼河薊樹如越阡。畏塗縱無別離苦。嗟我金帛委腥羶。離船樂君莫聽。柔腸寸斷難復連。離船樂君且聽。當年專對多先賢。本朝淸陰，潛谷。皆水路朝天。 異鄕雜曲徒聒耳。繁絃促軫鳴羣蟬。黃昌短舞愁砉歘。處容長袖嗤蹁躚。離船樂誰爲奏。羇人遠客魂相牽。此樂眞是淸商闋。易思難忘聲聲圓。更不如載酒載月。離船去江南。江北看盡好山川。</text>
<title>大同江舟中作</title>,<text>歲庚辰斗室相公之按節關西也。余來遊浿江。將歸。相公送于多景樓。以詩題扇贈別。今距其時已十年。而相公屛居湍上矣。回憶𨓏事。不禁悵惘。追次其韻。簫管凝情水不流。半江斜日半江愁。孤舟自向迢迢去。送我何人更倚樓。</text>
<title>道傍古樹吟</title>,<text>古樹如巨人。披腹示空洞。忍饑不食塵。只受淸溪弄。餘蔭憇行驂。好風時一送。穴虛愴羊探。根露驚蟻夢。秋悴接春敷。時芳一何衆。經燒欲化龍。會待風雨鬨。楚櫟皆兒孫。漢柏是昆仲。樵斧莫來侵。大廈誰爲棟。</text>
<title>撥馬歎。和起山。</title>,<text>官騎流靑驪。使駕泛紫綠。踏雲卷平蕪。嘶風墜高木。游鞭捎燕鶯。獵鞍嚲獐鹿。神騁涓金堆。氣橫吳練曝。驕行草沒蹄。渴奔河及腹。有此競豪强。胡汝獨勞碌。何曾服錦障。未得御朱轂。朝馳傳命郵。暮走從戎牧。藁索絡霜頭。烟炬熏淚目。八踝遞由旬。千里期再宿。晨坂困一炊。夕棧戀半菽。背瘡或駝隆。尾矮混驢禿。老校尙廉翁。癡卒皆濟叔。賈勇如戰塲。策功當華屋。邊信鳳驛來。公牒龍灣屬。前導只堠丞。後隨非輿僕。喘熱汗翻泡。愁昏塵起蔟。剛忍負且乘。直突飛與伏。單赴駟敵三。合驅騾遁六。塞福任操縱。途智懸生熟。營報啓恐遲。衙書寄憑速。玄黃難辨毛。牝牡誰畫肉。五步驟若工。百踊距仍曲。滚越江莫追。劃廻地爭縮。夷險歷旣周。往還日何複。啞似仗下牽。叱同轅間畜。箠斷拳也撞。轡决足之蹴。捷喜掛樹猿。閒羡眠莎犢。齒冷厭枯箕。耳垂憐批竹。哀哉爾之命。爲爾歌一拍。</text>
<title>泛槎亭觀瀑。與起山作。</title>,<text>松京諸勝瀑尤壯。一見償吾三十年。行到雷霆起聲處。坐談河漢發源前。亭心直泛應支石。筆力隨高欲寫天。楓嶽舊觀今不改。此詩將與九龍傳。</text>
<title>逝斯亭。書示起山。</title>,<text>三百年後吾二客。遠來過此花潭夕。花潭之水逝如斯。惟有先生舊松石。欣然若復見先生。潭雲潭月當時迹。</text>
<title>酉堂金公 魯敬 六十四歲壽席賦呈</title>,<text>歷事三朝八八齡。樂浪歌頌滿城聽。杯光不皺東瀛水。文焰自搖南極星。王謝琳琅衣盡彩。蘇杭煙月鬢還靑。殊鄕耐說離親恨。絳老之年作楚醒。</text>
<title>人日梨花村舍。與李友大白作。</title>,<text>對人何日非人日。人在他鄕此日看。西雪未銷除夜白。北風爭勒立春寒。七日立春 窮生快活歌三樂。劫界光陰指一彈。客裏逢君君亦客。未歸休道客懷難。再和漢水梅花傷遠憶。陽關柳色怕重看。離家夜月非佳景。送客春風是苦寒。旅食不甘勞汲爨。鄕音易咽厭吹彈。西來行路倩誰說。聽角官樓難又難。</text>
<title>將東歸。家君書示二首詩。故敬次原韻。</title>,<text>世間無此別。恠我獨焉歸。孤戀山相抱。羇魂鳥共飛。北辰祈未徹。西地畫猶圍。百結離親恨。行塗未解衣。其二欲往將安往。言歸不當歸。春應玉關到。雲是太行飛。家遠如征戍。身單孰解圍。阿爺臨別淚。點點在兒衣。</text>
<title>梨花村。聞石村將到任中和。先寄二詩于葱秀驛舍。</title>,<text>洛下高名負覇才。西遊五馬一徘徊。騷壇久識將軍在。酒郡今聞太守來。漢水秋風吹皷角。黃岡曉月照樓臺。定知驛路登臨遠。幾許新詩幾許杯。萬里橋 在縣西 西秋柳長。淡烟殘日旅心凉。累君安邑猶爲客。怪我幷州却似鄕。異俗難逢親友面。窮途未見快男膓。曾聞洛令尋袁老。莫待徐生就豫章。</text>
<title>復與石村太守作</title>,<text>西來爲客與爲官。一㨾他鄕兩㨾難。朱墨圍身山色媿。塵埃滿面雨痕看。未逢鴻鴈家書遠。已落梅花旅食寒。病起賴君紅露酒。醺然直壓小龍團。</text>
<title>次石湖見寄韻</title>,<text>浮雲西北馬蹄平。木落江山一掃淸。卽地盛衰身似幻。異鄕啼笑眼還生。菊寒猶有家園色。柳老難爲驛路情。恠我旅窓堅坐在。看他歲月不留行。</text>
<title>陪箕伯酉堂金公。次練光亭韻。</title>,<text>落漲參差雪滿汀。夕陽閒却好樓亭。烟山慣我心謀眼。沙鳥依人影贈形。斷送笙歌明月在。閱來冠盖碧雲停。畫欄晝寂門如水。燕坐名香篆繚靑。</text>
<title>憶金小淵使君 漢淳 和萬柳堤情字韻。寄江東。</title>,<text>細讀情詩字字情。此情如縷一聲聲。情人屢別情都盡。忽復深情惹得生。遊情駘蕩宦情新。太守情知情勝人。縱道江山情外物。著情看去總情因。情人如夢說情癡。最未忘情萬柳枝。柳一枝枝情萬緖。烟情宜酒雨情詩。</text>
<title>出郭和陶詩韻</title>,<text>我車月作輪。君馬風爲鞅。命侶出郊坰。始愜煙霞想。碧山來送人。流水一以往。溪魚帶花肥。野蕨經春長。結友有尙平。還鄕便疏廣。宿粮無遠塗。秖是適蒼莾。</text>
<title>臨湍郡齋。次玉溪。</title>,<text>西樓眼慣遠山羣。縣裏人家柳色分。鳧舃始來今學士。虎符曾屬故將軍。訟庭剖决如翻水。驛路逢迎不斷雲。鈴閣淸閒無個事。一行作吏少如君。</text>
<title>東林庄賞桃花。以岸夾桃花錦浪生分韻。得浪字。</title>,<text>歲歲桃源行。桃源不可忘。紅桃復碧桃。紅碧自相傍。城中已落花。城外花始放。十里一溪五里山。山花如燒溪花漾。花底人家晝無煙。中有妻孥花供養。寰裏多少火食人。笑他酒肉非厚餉。因樹結搆如蜃噓。朱樓彩閣迷波浪。布地皆我繡方褥。夾道爲君錦步障。都門三月三十日。送春歸者車百兩。豈知此間有仙花。風猜雨劇猶無恙。欲向桃花仍作活。桃花作飯桃花釀。</text>
<title>留宿東林。賦春山花月夜。</title>,<text>不省春光何處深。半輪新月到花心。淡暈凝香如秉燭。繁枝送影欲題襟。錦隊羅叢情更惱。瓊樓玉宇望難尋。綵雲一段堪持贈。良夜煩君寫醉吟。春山寂寂水流深。色相俱空獨夜心。澹靄隔紗遊客眼。軟寒懷玉酒人襟。曾憐細雨嬋姸在。却憶斜陽悵惘尋。連日笙歌誰賞翫。不妨繞樹更枯吟。種桃村巷不期深。遂有千春隔世心。眠食皆香分枕簟。語言如綺吐胷襟。林間置酒當三宿。石上留詩勝再尋。待到月斜花落後。綠陰疎雨與君吟。</text>
<title>葛山陪斗室相公。次蘇詩韻。</title>,<text>笑言如隔世。歡得舊聲音。歲月淹黃卷。風烟滯綠陰。故山携鹿晩。公養一鹿。性甚良馴。 空閣悼梅深。公謂曾賦梅花詩。爲悼亡之讖。用梅韻賦悼亡。 過往無劉白。誰爲和醉吟。</text>
<title>飭漁人網鱸。和呈茶山先生。</title>,<text>我有觀魚樂。愛君苕霅居。綠江移畫得。疎雨隔紗如。家宅全依水。僮奴半入漁。嗜多終易累。閔仲亦辭豬。</text>
<title>將遊水鐘寺。因雨而止。次茶山先生詩韻。</title>,<text>客船幾度夜聞鐘。十里招提若箇峰。靈運多心曾不許。時絅堂有約不來。嘲之。 支師有道竟難逢。水鍾。有一僧以搬運自隱。 佛光臨海雲霞隔。御氣通林彩翠封。俗傳。是寺爲世祖駐蹕地。 孤櫂沿洄猶未到。百年塵障恨重重。</text>
<title>與南社諸公看月</title>,<text>明月去人近。擡頭桂樹根。添將千里雪。照破九衢昏。履跡通山徑。鍾聲隱洞門。主人閒似鶴。待客一淸樽。</text>
<title>同靑渼賦春雨</title>,<text>整斜疎密互陰晴。風一番時點滴成。芳樹返魂迷不見。暗流通脉寫無聲。巧從曆註廉纖了。微合壚烟黯淡生。早晩商量花發處。漢南渾是錦官城。</text>
<title>李友見過</title>,<text>秋思滿城郭。忽焉風雨過。蕉悲翻碧少。蓮惜折紅多。獨聽聲無雜。孤舒氣未和。天涯鴻欲至。雲盡冷如波。</text>
<title>贈雲姬</title>,<text>非煙非霧態紛紛。身是巫山一段雲。舞後歌前輕欲散。緖風搖曳淺紅裙。</text>
<title>戊申初度。次白香山戊申五十七詠懷韻三首志感。仍效香山體。</title>,<text>我與樂天同甲子。又同生月未同時。余生於壬子正月。偶與香山生年生月同。而日時不同。 幼曾聰慧頗相近。樂天生纔六七月。識之無二字。余生周歲。識七十餘字。 老此屯窮果不期。友少微之長日見。詩無顧况早年知。較公齒髮吾衰甚。擬訴衷情命孰司。五十七年初度日。戊申春又過中旬。老當益壯何由壯。富不如貧豈厭貧。花月管絃經世志。樓臺山水宰官身。平生所要公皆得。倘把餘歡與後人。哺烏乳燕共春禽。禽鳥猶然憶故林。父母劬勞那忍淚。子孫嬉謔强寬心。柳枝日暖黃初變。草色天晴綠不禁。商畧芳辰來漸好。洛陽花下醉欹簪。</text>
<title>齊安舘。逢金草堂。與主牧朴鶴下 顯圭 共賦。</title>,<text>一見草堂心已傾。詩人自古老豪英。久聞摩詰居華子。始識曼卿隱麴生。樓舘秋晴來月色。笙歌曉散坐江聲。黃花莫笑齊安客。明日東歸大道橫。</text>
<title>入正方山城。與鶴下使君及草堂共賦。</title>,<text>昔我西登九月遊。正方山裏又今留。村居逈有緣溪興。佛界淸無入峽愁。大都石壁圍城堞。若個楓林出寺樓。皷角時平僧卒睡。晩秋風物屬賢侯。</text>
<title>聞蕙人歌 蕙人卽鶴下所蓄之歌姬</title>,<text>燕語鶯聲竗小春。選從歌籍奉羅巾。慣經金縷看花客。始見章臺折柳人。繡脰銷沉凝翠黛。珠喉圓滑嚥華津。多吾不是陽關別。數疊新翻勸酒頻。</text>
<title>送湖南伯鄭侍郞周溪 基世</title>,<text>金字紗籠寒碧堂。鷓鴣淸唱動飛觴。鳳阿春熟琅玕實。鯨海秋晴橘柚香。長興郡鳳凰厓。産大竹。濟州牧。亦貢橘柚。故曰鯨海。 幕府風流歐傡謝。鄰州煙景越輸杭。府南。有南固山城。幕府每歲賞雪。本府送廚傳陸續。請兩南伯會蟾江。旗鼓相見。夸勝爭雄。爲吾東甲觀。故以元白越杭相夸之勝事。譬焉。 沛中仙李多枝葉。吾祖當年晝錦鄕。吾李本是沛人。余之先祖六隱公兄弟。亦連按沛營。有棠棣碑。至今猶傳。玉節秋迎絳樹間。綾羅作郡錦爲山。彩船離樹搖紅燭。畫閣凝香擁翠鬟。叵耐簿書常惱擾。不敎裘帶暫蕭閒。別懷難道經年苦。丙枕分憂竚召還。</text>
<title>贈人 四首</title>,<text>列州遷轉似陞資。玉樹淸名在少時。盤錯互迎刀不鈍。姸媸自照鏡無疲。客到碧樽能欵接。訟餘黃卷亦閒披。官居苦惱衣衫重。爲是腰間掣紐龜。碧水丹山恨別資。因君却憶舊遊時。宛聽彈吹如尋夢。苦勸登臨不覺疲。草見齋名猶綠暗。花知妓籍已紅披。琴翁。昔居春草齋。所眄妓一枝紅。今焉老大。 此間安得歡相遌。携手壚頭酬解龜。懷人自是作詩資。最在江山會意時。似許風光終莫狀。如君筆力豈曾疲。關西木落停驢聽。潁上雲高送鴈披。是歲復留留荳浦。歸期不待卜靈龜。千里愁空槖裏資。劇憐吟病度芳時。夢應瀛島遊仙快。身似津梁臥佛疲。碧漢怳疑桃舫泛。畫樓却憶蕙帷披。長生可了名山債。遙祝松蓮鶴與龜。</text>
<title>秋音 七首</title>,<text>秋聲淸商動律呂。蕭瑟萬吹同。先以瀟瀟雨。因之嫋嫋風。哀絃蟲不靜。促節樹如空。餘響爲詞賦。人間幾鉅工。秋色春夏太工麗。凉風淡掃痕。綠蕪難自暖。紅葉不知昏。書冷螢流壁。禾暄雀聚門。遠山當夕眺。紫翠愛猶存。秋愁欲下雍門淚。如聞易水歌。豪家知者少。曠士得之多。鏡裏衰容至。樽前樂事過。悠悠思不極。葉盡洞庭波。秋興江月歌三弄。山風酒一觴。雪翻鱸膾美。金散菊花香。舊病凉初健。新歡夜共長。扁舟乘不盡。稻蟹是吾鄕。秋柳憔悴東門色。婆娑北陌條。笛凄朝雨路。鞭短夕陽橋。鴉影藏猶薄。蟬聲翳更遙。春光留約去。會遣早鶯招。秋燕銜泥身自賤。猶着社前衣。早識天時變。難言物性微。畫樑終旅宿。紅縷是眞歸。舊主那相負。新雛亦解飛。秋蝶芳華已衰歇。何處欲重尋。舞散香都冷。粧殘粉未深。晩花拚性命。幽草託身心。憐汝伶俜態。終應戀故林。</text>
<title>寄書桐湖李使君 鼎民 未見答。作詩又寄。</title>,<text>曾謂他鄕見更親。桐湖太守漢陽人。倦遊多媿南州士。能作陳蕃塌下身。木落湖南月色多。旅窓無睡夜如何。誰能遠寄黃花酒。使我陶然一醉歌。</text>
<title>留別桐湖</title>,<text>少小爲儔侶。翺翔似鴈羣。獨隨湖外月。相失嶠南雲。桐湖連年遷宰於湖嶺。 片影孤猶見。空音斷更聞。秋風滿江國。樽酒又黃曛。山中公事簡。官閣見淸幽。牀聽蘇州雨。鏡悲潘岳秋。桐湖今年。三十有二。 招邀勞遠驛。歸去羡輕舟。欲別身心幻。依依去似留。木落郡齋冷。蕭蕭夜向晨。笛聲傷別耳。燈影旅遊身。異地年俱暮。相思月幾新。西風一回首。何處是南津。</text>
<title>次南里梅花詩韻</title>,<text>素娥當配謫居仙。俱是塵寰一宿緣。紅蠟氣融春有雪。碧紗情薄曉無烟。願埋氷骨孤山側。爲薦香心孟浩前。林下澹粧本非相。百身輕幻散花天。</text>
<title>次李水村 啓宇 梅花絶句韻</title>,<text>素粧那肯入侯家。笑絶佳人鬢學鴉。羞欲不言桃李事。詎將顔色借韶華。絶火林間臥病家。强鳴飢吻和寒鴉。東風似許窮人飽。頻送飄英雜雪華。愛君淸淺水邊家。載酒相尋棹軋鴉。是僞是情猶未辨。更回雙眼拭狂華。種柳栽花野老家。晝煩蜂蝶夜嫌鴉。不如歸臥空龕裏。靜閱榮枯送歲華。羅浮夜夜夢還家。莫向西林打起鴉。爲報故人三宿戀。一枝留贈是璚華。</text>
<title>送洪菊人 世周 之任稷山</title>,<text>晨聽禁漏已朝辭。迢遞觚稜回首遲。種秫應除荒歲賦。依松堪寫冷官詩。常思驥步輕千里。還笑鷦棲着一枝。落盡梅花公事少。烏紗鎭日睡相宜。</text>
<title>翠樓閒居。閱蓀谷詩。仍用其韻。夜賦。</title>,<text>記昔登臨某水邱。春風狂態蕩難收。棋因竹友頻頻着。酒與梅妻細細謀。故帳已空知放鶴。短褌猶在憶驅牛。吾徒千載從樵牧。林下誰爲第一流。</text>
<title>和酉山</title>,<text>百歲無多半已過。問君餘景幾婆娑。牽情短髮絲難理。度劫剛腸石亦磨。梅屋酒闌猶曉月。藍洲雪盡始春波。浮生莫作詩人苦。自在樵言與釣歌。</text>
<title>冬日。同海居，酉山。往遊水鐘寺。</title>,<text>泉聲一滴一鏗然。古鐵鍾開小洞天。淸碎曉風驚洛珮。暗撞秋雨㤪湘絃。窓虛似答幽人語。枕冷難敎病釋眠。可是塵腸容浣濯。月中吾欲泛茶船。</text>
<title>訪友人同賦</title>,<text>江村結搆不嫌卑。菜圃禾塍路易知。敗意何曾來俗物。隱名猶復動京師。幾吟枯樹愁生鬢。只啜寒英苦入脾。林夜淸無朝市語。倩君樵唱我漁辭。</text>
<title>奉次苕泉金公 履陽 落花詩韻</title>,<text>靑春不與我相終。謝却芬華歸太空。捨宅爭爲香積寺。廢園曾是蘂珠宮。畢生霑潤皆恩雨。到底吹噓敢㤪風。一任飄飄乘化去。流芳更在綠陰中。眼看春光忽忽過。離情唱送百年歌。憑空妙舞臨芳樹。委地甘眠戀綠莎。忽起紛紛思未定。相隨稍稍去何多。縱知來歲還依舊。漭若東流不返波。欲趁春歸喚不回。夕陽何處望鄕臺。燕應玄觀悲前度。蜂是黃眞悵再來。錦茵寧借豪家設。香徑旋從陋巷開。不待畫工工着色。先施白石復靑苔。東飄西蕩化工愁。一瞥收春四部洲。麝過香留城裏路。蜃噓雲散海中樓。紛如夢斷爲巫雨。冷是情衰見杜秋。此後年華誰管領。別家楊柳好風流。</text>
<title>送趙侍郞羽堂 秉鉉 按節湖西</title>,<text>錦江之水碧於油。一派澄淸五十州。丹闕依星勞北望。蒼生得雨解南憂。古家文物連城璧。少日詩名長笛樓。四郡溪山秋更好。可能遞騎續東遊。月滿柁樓風滿襟。五更簫管起沙禽。浮雲其奈故人隔。碧水爲之今夜深。潮落十年經過跡。酒醒千里別離心。風流人物浪淘盡。此曲凄然難再吟。</text>
<title>七夕前一日。李蓉城 懿喆 夜過。喜拈香山韻。蓉城時有鼓盆之痛。</title>,<text>每向窮途車屢廻。惟君當世患多才。沈郞宿昔吟腰瘦。杜牧平生笑口開。白首亡琴安所適。靑山解印已歸來。京國侯鯖雖可戀。爭如貧屋濁醪盃。</text>
<title>元朝。喜聞齋試。</title>,<text>雪霽元朝絶點埃。舊年無處覔輪回。百千萬事何成就。四十三年已到來。天上團團明月在。人間簇簇好花開。春秋暇日遨遊約。隨意山顚復水隈。</text>
<title>翼陵享役。途中有吟。</title>,<text>袍帽辭丹闕。輪蹄入翠微。鹿樊幽草短。蜂峴晩花稀。香承春薦飯。雲想月遊衣。檜柏明陵近。靈風咫尺威。</text>
<title>江樓玩月</title>,<text>一片靑天月。空江萬古心。月輪常自湧。江水不能深。難用黃金買。寧隨白璧沈。秋光何晃朗。四望盡瑤林。</text>
<title>玉壺山舍。陪春山金相公 弘根 與諸公夜飮。</title>,<text>繞舍巖巒積古苔。荒凉此處孰先開。故人酒熟不須去。明月松深何處來。蒼翠朝看華嶽近。淸泠夕汲惠泉回。會心從此知無遠。莫把名區說鴈台。</text>
<title>又呈春山</title>,<text>此樓端合月明宵。出洞凉雲送雨遙。松影引人那問徑。溪聲隔世不須橋。壺心倒去三湘竭。筆力驅來五嶽搖。縱道鄕園風味好。其如靑紫拖癯腰。春山。有歸田計。末句及之。</text>
<title>陶村學士宅。逢嶠南趙秀才。</title>,<text>早歲猖狂少別愁。楊州一夢醉紅樓。斷過人事山陽笛。積去年光夜壑舟。酒裏眞詮春入髓。鏡中勳業雪盈頭。尋君忽似還鄕路。溪上松深水更流。</text>
<title>臨湍縣齋。遇綾山作。</title>,<text>遠擬登臨西出都。碧湍眉目似杭湖。故人今夕不常有。紅樹靑山何處無。世閱千塲觀偎儡。身窮七尺媿侏儒。倦遊猶作悠悠想。茅店星霜戒僕夫。</text>
<title>馬上。次綾山韻。</title>,<text>駸駸客路過湍山。落葉征驂靑石關。故國水流興替外。行人日短去留間。催衣里落蟲聲急。斂稼陂塘鷺影閒。却羡婆娑紅樹裏。溪翁寄傲草堂顔。</text>
<title>鶴橋冬夜</title>,<text>歲暮柴門掃百忙。寂寥還我一書床。不知明月今何夕。忽見梅花似故鄕。已判頭顱輸早白。傡將心跡質空蒼。西歸將待春氷泮。約買扁舟繫綠楊。</text>
<title>追和彝齋權尙書 敦仁 疎林短壑㡠韻。仰贈。</title>,<text>性情殊天賦。惟詩學難爲。淸慧那能喩。幽竗非爾思。孤吹晩飄響。空雲春弄姿。名家廿四品。千古孰兼之。我生不虛度。卽見彝翁詩。眞香佛身現。片花靈源知。鐵鞵枉穿破。尋來跡太奇。字字發光燄。玲瓏難久持。星劒氣相感。海琴神自移。林壑在尺紙。瑟颯題畫時。窅然忘軒冕。羽仙如可期。對此空萬慮。兀兀坐白癡。</text>
<title>南絳雪寄示近體一首。兼速月波亭夜遊。余病未赴。步韻却寄。更要會中諸益之和。</title>,<text>江樓江月夜何其。江上前遊漭欲悲。帆影桃花春浪後。笛聲楊柳曉風時。余與月波主人。歲作江遊。今焉貽阻。 可憐今夕幾人醉。應恨此間無我詩。西望烟波歸未得。亭西半日程。卽余碧酣亭舊居。今但有址。 此情報與白鷗知。</text>
<title>與諸友。留宿松隱書屋。</title>,<text>夜遊聽盡十年鍾。雨裏回燈恨幾重。蘇小舊門腸斷柳。曼卿新土淚乾松。此情易淺東溟水。後約難孤太華峰。今夕亭臺今夕酒。誰家歡樂露華濃。</text>
<title>海居齋。與李石見 復鉉 魚愚堂共賦。</title>,<text>朝看遠霽散襟顔。借跨隣驢出巷端。荷葉冷於衣色敗。柳枝衰甚鬢絲斑。有詩多在湖山外。何客能來風雨間。聞道淸時招隱士。莫敎詞賦老江關。</text>
<title>寄湍州使君</title>,<text>莫歎朱顔改舊看。及時行樂未全闌。酒中鄕國春華胥。月底樓臺夜廣寒。世狹風流驚磊落。道衰文字厭叢殘。此身已侶輕船子。過盡千山與萬灘。</text>
<title>夜集徐將軍園林有懷</title>,<text>此樓明月幾今宵。舊主靑山賦大招。寶馬捋空莎映陌。玉人簫斷柳橫橋。可堪歡衍當年暮。一任繁華與雪消。忍使名園終寂寞。南塘故路訪君遙。</text>
<title>和南墅夜遊韻。寄仲宣。</title>,<text>與君離闊歲年侵。始識南村有素心。飮客夜多髡一石。詩名日重李千金。晩山城郭開簾近。春水池塘荷杖深。雨後試看芳景好。新花忽上白頭簪。</text>
<title>與起山賦春雨</title>,<text>霏霏細雨慰春乾。已復丁東響竹欄。亂點催詩爭及曉。餘聲壓酒不知寒。儘敎歡洽花心衆。詎恨睽違月影單。隴麥畦蔬俱起色。靑靑恰好野翁看。</text>
<title>春燕。次覃山。桐湖一號。</title>,<text>雕樑繡幕去來宜。雙坐雙飛飛共隨。盧少婦時情可愛。張公子後恨誰知。晩含泥帶橋東絮。偶蹴花過巷外枝。有底深情尋舊主。不惟私計護新兒。</text>
<title>挽丁茶山先生</title>,<text>瑤都皓髮姓丁仙。一下人間七十年。謫限滿歸春二月。碧桃花發故窓前。正宗時事說如何。翰苑功名一夢娑。宮錦舊袍塵已涴。扁舟終老混漁簑。九經眞色百家香。遍被東江草樹芳。奇字烟雲楊子宅。古箋風雅鄭公鄕。一部心書見牧民。龔黃惠化永豐 谷山舊號 春。去思一片碑猶在。何限千秋墮淚人。卄載南荒泣玦餘。去時靑鬂白紛如。窮猶好學眞知命。撰盡先儒未了書。七旬偕老列兒孫。人謂名家壽福存。巹釀持爲靈几奠。死生離別在新婚。後生摸索只文章。神采風流詎可方。恰似荒煙墟落裏。巋然丹雘古靈光。每說鱸魚尺牘中。江行歲歲趁秋風。蘆花細雨他時節。那忍揚帆復向東。柴門逈有百年心。老檜蒼杉手澤深。樹木不知人已去。空庭不改舊時陰。表聖中條屋後山。白雲新壙近松關。菜亭疎雨藍洲月。自挽歌聲日往還。公嘗使我讀公詩。今讀哀詩公不知。白髮依然臨酒席。山庭况復落花時。先生嘗於菜花亭作詩曰。白髮幾何臨酒席。落花容易滿山庭。絳幘金咮舊養鷄。階前飮啄枕頭棲。晨光不到泉臺夜。猶向西窓喔喔啼。先生嘗愛鷄。有雛鷄絶句。</text>
<title>官樓望白鶴山</title>,<text>白鶴之山白於鶴。西來飛舞凌碧落。中峰爲頂兩峰翅。昂昂欲擧天風弱。千年不啄復不飮。衆峙隨後如雛雀。何時一放九臯鳴。上帝聞之解塵縛。我將騎汝朝上淸。海雲萬里開寥廓。</text>
<title>與崔愚山 憲秀 過徐玄叟 有始 司宰監直廬</title>,<text>徐監夏日上番行。就詔崔生與李生。脫帽看山何偃蹇。臨軒命酒太縱橫。公庭向晩菜花白。吏舍分凉杉樹淸。道是宰官非薄宦。抱書閒睡不勝情。</text>
<title>奉次海居江樓韻</title>,<text>欲爲江上客。不下十年樓。帆暮瀟湘雨。笠凉苕霅秋。親知遺尺鯉。童穉入羣鷗。滚滚諸卿相。誰能退急流。</text>
<title>韓冬郞 致元 見餉黃梅茶膏。兼有詩。走次陳后山高軒過圖韻。謝之。</title>,<text>美人寶刀與駿馬。衆所同欲不論價。而我潔癖異於俗。名茶一甌輕天下。烟霞痼疾三十年。胷中碧痞凝山川。爭試百藥消不得。臟神訴饑盤蔬前。况復嘔詩心肝出。帶圍日瘦衣减尺。靈臺煩惱塞榛蕪。洞天晃明思一闢。忽見佳茗携相過。黃梅名字奇已多。金剛之瀑煉成餠。此茶本出金剛山。山僧以萬瀑洞水。煉之爲膏。 活烹一粒山香多。舌頭苦硬鬲底暢。戇則如黯鑽如鞅。隷視團鳳奴小龍。陸經杜傳敢居上。久服當令昔疾平。拾樵自煎時時傾。一浣酒胃醒大白。再洗塵髓流空靑。除去消渴捷如神。午窓松風聞更新。七椀歌罷登仙去。淺斟低唱眞癡人。</text>
<title>綏陵幸行日。與尹梣溪 定鉉 冒雨出郭。識喜有作。</title>,<text>龍輿曉動雨飄空。御氣霏微晻靄中。遍匝城闉傾萬姓。盡離臺省出諸公。連堤柳浥旌旗露。夾路花開管籥風。翼廟臣民逢此日。一時回首郭東門。</text>
<title>宿臨漢亭。月色甚佳。</title>,<text>雨歇江天碧掃雲。波光忽盪月紛紛。羣龍失夜驚難定。一鶴橫空夢未分。金粟幾身皆幻我。玉輪何處不思君。卽摸淸景終非是。不似山皴與水紋。</text>
<title>與沆瀣使君作</title>,<text>山夜多寂寥。城夜少夷曠。最是春江夜。令人不可忘。江花百花時。江月三月望。江水去滔滔。花漂月共漾。人生欲流連。時景易怊悵。少焉春夢醒。朝日生漁唱。簾虛柳風入。榻靜茶烟颺。暫捨竟相失。今昔在頫仰。棄置勿復道。歸去買小舫。蘆被換我詩。匏樽貯我釀。浮遊遍湖山。布帆常無恙。何夜無花月。百年眞可償。</text>
<title>南松隱書屋。會諸友同作。</title>,<text>散漫吾詩不欲傳。向人酬和亦悠然。一生過分春多飮。萬事隨緣晝或眠。忽見寄書來巷雨。不辭携屐渡溪煙。別離休說中間久。滿樹桃花一笑前。</text>
<title>赴柳景韶 琯 招賞北渚桃花。</title>,<text>桃樹西邊桃葉東。萬花紅暈四隣通。逢人疾病憂愁外。送日懽忻笑語中。已是有山兼有水。况能無雨更無風。可憐草色鶯聲裏。何害春詩意思同。</text>
<title>梣溪宅。次韻。贈朴匏叟 圭運。</title>,<text>萬劫桑塵四部洲。六旬匏叟一虛舟。人稱快士難消受。自號狂生亦謬悠。散與黃金書但購。挽回白日酒常謀。朱門蓬戶看平等。眞意如君合置邱。</text>
<title>沆瀣宅走筆</title>,<text>城居短景困塵喧。自笑魚盆與鶴樊。殘雪可能容我臥。遠山爭似對人言。自從斷酒惟參偈。不是尋梅厭出門。詩卷堪留千載後。如皮寄陸白酬元。</text>
<title>除夕。次起山韻。</title>,<text>决去怱怱少愛憐。天涯捨我獨何先。黃鷄一唱人間世。刹那相思已隔年。來如有喜去如憐。摠被人情異後先。剛恨古初誰造曆。巧知今歲與明年。人家死病尙回蘇。此去流光已到符。百事縱令還勝昔。奈吾顔髮漸非吾。春祝明朝萬品蘇。貧窮呪送舊門符。燈陰有鬼嘻嘻語。何不求身反責吾。人生醉得幾屠蘇。先後輪回信若符。寄語諸君休笑老。白頭曾是黑頭吾。兒時喜樂不知愁。要着新衣走巷頭。餞歲幾人爭設讌。東隣釃酒北隣牛。一燈相守足閒愁。詎勝癡眠臥抱頭。眼看送迎今已慣。悠悠去馬遞來牛。束縛人間萬古愁。放他空曠勿回頭。一宵割斷全年去。看我龍泉射斗牛。</text>
<title>正月三日拈韻</title>,<text>一日逢新日日新。雪晴三日又逢春。舊年空幻爲何物。今我依俙似古人。花自早梅南至節。月從初桂上元輪。詩家祝願無多事。盤菜樽椒樂比隣。</text>
<title>與靑渼愚山共賦</title>,<text>苦思相見見還思。一往思君未可涯。嶺上有雲自怡悅。隴頭之水去流離。月明何處非佳夜。花發吾家是好時。但使林邱携二友。不須方外覔新知。</text>
<title>東林之曉。風雨忽作。朝起花事頓衰。仍與沆瀣，酉山，絅堂。復用海居都尉昨示韻。</title>,<text>昨日狂遊是狹斜。樊川悔恨紫雲家。夢中猶見顔如玉。鏡裏相思鬢已華。斷送雨聲燈更戀。勒留春色酒堪誇。弄晴遊騎東郊道。萬樹芳陰一望賖。再疊夜遊終竟月西斜。雨宿風餐不記家。半老身如飄柳絮。一生情弱送桃華。丹砂已歎功難就。白髮何須染作誇。太守遨頭當令節。名醪不厭俸錢賖。</text>
<title>春夜會飮</title>,<text>東風吹客至。春水浸樽筵。使君新卜夜。都尉舊忘年。微雨供淸話。高花壓醉眠。未知鍾寺去。分我一瓢泉。</text>
<title>過梣溪宅。與李紫琳 鼎寅 靑渼作。</title>,<text>坐學高禪不過溪。草鞵先掛屋頭西。門纔送客風吹掩。墻爲看山雨壞低。晩熟櫻桃紅可數。新移枸杞綠初齊。詩人漸似黃鶯老。斷遣春歸不肯啼。</text>
<title>苦雨和梣溪</title>,<text>逢人說雨已常談。漸苦誰知舊日甘。米貴難期山的百。屋頹猶閱海籌三。林包大暑虛生怕。峰受頑雲老肆貪。午睡待晴方許起。世間吾亦小圖南。</text>
<title>次荷屋金相公 左根 韻寄呈</title>,<text>花發崆峒亦盛時。甲申春。陪飮于公洞。今爲十七年。 玉壺明月讀公詩。十年前。於玉壺洞。月夜陪遊賦詩。 滄桑舊感無窮達。二十年來對兩衰。退朝閒晝似山家。手卷高哦帽影斜。澹泊令人無熱想。數叢盆竹半簾花。天生蓉老樂淸時。百甕春醪萬首詩。六十年間消受盡。更憐潦倒不敎衰。右屬蓉城</text>
<title>石榴花</title>,<text>夏五繁陰綠四傍。紅榴一樹照山堂。誰裁異錦生朝彩。自吐明珠放夜光。舞艶裙腰新着色。食酸牙齒尙留香。却看盆景身心遠。萬里張槎碧海長。</text>
<title>洪春湖 士賓 宅値雨</title>,<text>索居長日與年齊。午睡朝慵遞作迷。未遣納凉南澗細。却來聽雨北山低。對君如飮三升醞。使我能疏一斗泥。欲出柴門安所適。靑鞵布襪惱輪蹄。</text>
<title>趙竹醉 澋 六十一壽席</title>,<text>算除過往六旬前。袍帽桑蓬傡設筵。齒豁宛看重齔日。髮稀爭道始髫年。永言歡樂芳隣合。善頌康寧好句圓。歲歲今朝稱壽酒。紅榴花下彩衣傳。</text>
<title>大雨</title>,<text>天潢一派下黃昏。卽見雷霆起洞門。樓欲張帆三島泛。庭疑捲釣九河翻。林腥渾濕魚龍氣。隣火狂投鳥雀魂。明日不須觀漲去。柴荊以外盡江村。</text>
<title>貞陵齋舍。與申寢郞 錫寬 作。</title>,<text>此間能築小茅堂。便是浮生却老方。松氣四時三夏少。溪聲一日十年長。幽禽不解逢人語。雜草皆含禮佛香。寄在郞潛爲凈福。異時玆境莫相忘。</text>
<title>詠柳絮和南雨村</title>,<text>黃了一回靑一回。第三回已白紛催。起無定處風隨意。生未同時雪較才。池夢引過康樂草。簷籹幻着壽陽梅。情知斷送猶凝望。不待明年忽復來。</text>
<title>和南學士歐堂 秉哲 見寄韻</title>,<text>風饕雪虐百無憂。朝起山妻酒已謀。招伯倫來螟共侍。引曼卿住鱉同囚。自疑浩劫餘銅狄。無畏虛舟過石尤。濩落猶存湖海氣。侯門少日袂輕投。</text>
<title>沆瀣宅夜集</title>,<text>窓影褵縰月上枝。暝禽初定赴幽期。催詩夜遣鍾聲轉。縱飮天敎斗柄垂。出宰湖山應契闊。老年袍帽任棲遲。梅花白髮須相惜。摠爲逢君歲暮時。</text>
<title>玉壺洞。陪淵泉 苕泉一號 金奉朝賀。賞秋。</title>,<text>高坐離人境。壺中洞府寬。虛亭迷宿覺。者壁閱悲歡。夕翠橫園徑。霜紅墮井欄。市塵曾不到。何用去彈冠。</text>
<title>和江樓韻。呈淵泉奉朝賀 三首。</title>,<text>早辭軒冕臥江廬。造物同遊寵辱虛。楚峀曉雲閒夢後。鑑湖春水聖恩餘。公携詩姬雲楚。常與遊於五江樓。 佳人對壘花生筆。好客盈門酒用車。神采風流衰尙在。耆英繪裏有誰如。是夜。復有璚山，錦園二詩娥。同詩社諸公。讌飮通夜。金帳春斟酒欲闌。梅花撩影碧絲欄。吟安粉瘦瓊寒字。雲楚昔賦梅花。有粉瘦瓊寒之句。 六幅瀟湘補未完。右屬雲楚校書。名花落地畏成泥。飛上珠簾碧水西。化作詩人閨裏在。瓊山。本以士裔。誤入妓籍。今爲花史侍郞詩姬。故云。 東山不數謝公携。右屬瓊山女史。</text>
<title>寄贐趙學士 鳳夏 行臺赴燕之行</title>,<text>此遊奚足副蓬桑。不見中原見北方。鴨水纔過衣帶細。燕山爭及馬鞭長。柳來雪往今行路。城是人非舊戰塲。欲把雙眸懸海樹。看君千里度遼陽。</text>
<title>陪淵泉丈人登南麓</title>,<text>爲我登高放晩晴。九秋佳日冠平生。羣峰攢碧凌霄漢。萬葉披丹向禁城。忽有高吟橫鶴氣。且傾餘酒壓泉聲。百千人世閒忙路。摠入山樓一望平。</text>
<title>梣溪溪庄。與絅堂夜話。</title>,<text>碧燈疎雨夜華淸。一鴈天高北斗橫。落木何人非宋玉。黃花以我似淵明。隣家送酒殊風味。數子論詩各性情。東望煙波思病友。扁舟幾日去來輕。</text>
<title>雪中。靑渼來訪。喜與賦雪。</title>,<text>羽衣驂白鶴。招我玉京遊。倒屐如聞喜。開窓不見愁。九煙虛失夜。羣木浩忘秋。急就尋詩境。淸光恐不留。其二瞑坐知深淺。柴門一尺强。屋支擔負重。庭斥幅員長。世混眠邱貉。身空伏櫪驦。縱然移物象。正色自蒼蒼。其三滅沒征人遠。繽紛喜事繁。漫天雲不蒂。到地水無源。犬吠梨花院。牛穿柳絮村。欲知堪畫處。秖是近松門。</text>
<title>寄賀石帆徐侍郞 念淳恩宥</title>,<text>莫說相思與不思。佳期只是歲寒期。快傾賀酒償離酒。急改愁詩作喜詩。萱草無憂春草日。棣花生色雪花時。百年何夕如今夕。山上靑山舊有詞。</text>
<title>病中。次匏園徐侯 世輔 韻。寄安山任所。</title>,<text>每憶前遊只惘然。酒醒人遠月孤懸。暮雲思滿陶元亮。春草魂銷謝惠連。初柳縣門風軟美。欲花村徑日暄姸。石翁疎放山公快。觴詠隣州可忘年。</text>
<title>次丁耘逋 學游 韻</title>,<text>溪凈愁何在。林深暑自逃。厭忙難諱老。因懶誤稱高。獨鳥投烟宿。繁虫向月號。雜花攟作史。筆削有誅褒。</text>
<title>進士謝恩日志感</title>,<text>少小遊嬉翰墨場。竗年同學盡飛揚。螢乾蠧死人隨老。看得槐花幾度黃。一朶紅雲煕政堂。玉墀臚唱姓名香。是日。上御煕政堂。親授白牌。 謝恩歸路人如市。二百金鞍綴兩行。宣祖春正今上朝。歷年三百穆承昭。宣祖朝壬午春。七世祖體素先臣。登進士。至余不肖孫晩用。凡八世進士。 臣門八世傳司馬。白髮看花聖代謠。筆鋒摧盡硯瀾枯。新解元慚到病軀。余魁於發解。 五入會圍纔見捷。澗禽驚散榜聲呼。在昔親年近九旬。年年下第淚沾巾。到門襴幞誰爲喜。墳草金陵又一春。五十三翁進士名。始知鉛槧誤平生。粉書他日丹旌字。帶去頭銜倘有榮。</text>
<title>還錦舲送酒之壺。題贈一絶。</title>,<text>酒去壺常在。空壺不是空。欲學壺公術。將身入此中。</text>
<title>夜飮。用林和靖韻。</title>,<text>客襟題漢上。村境畫秦餘。事簡遊緣重。情眞禮法疎。花香隨汲爨。春色入耕鋤。牢記前溪水。誰爲再到漁。</text>
<title>雨後。次趙荷裳 雲卿 詠月韻。</title>,<text>泰山之雲蔽空碧。明月與我遙相隔。我苦憶月月如人。綽約仙姿藐姑射。焚香一炷祝合歡。寸誠未能九霄格。何時復還合浦珠。此心徒抱連城璧。三更誦君明月篇。怳惚仙姬降瑤席。飄飄逸氣擧盃人。嫋嫋餘響吹簫客。輕身欲御楚王風。雨師波神執鞭役。礮車萬里驅豐隆。碧海靑天大搜索。泠然飛入水晶宮。桂樹便我庭前柏。滿懷玉輪無盈虛。夜夜淸景隨時適。</text>
<title>同友人作</title>,<text>欲買漁舟泛碧湖。百年胷次一塵無。朗吟難使世人識。長醉不知天子呼。久住靑山心化石。慣看明月眼如珠。作詩未必要人解。竟是周旋我與吾。</text>
<title>李秋齋 時在 書樓。六月十五夜會飮。</title>,<text>有月閒宵未可輕。况逢旬五滿輪明。遂令塵壒三更熱。忽似江湖萬里晴。淸簟少眠光不撤。空庭得句影俱成。露珠風珮知何處。一陣荷凉白下城。築臺無計碧虛凌。朝熱烘人夜更蒸。滄海化魚思撥剌。白雲驂鶴夢飛昇。誰家庭際千尋竹。何處壺心一片氷。與子留期池上酌。荷花淸曉月堪乘。秋翁。置賞蓮之約。</text>
<title>和贈完伯李秋齋</title>,<text>錦隊羅叢擁使家。帶方風物古繁華。星心遠拱雲中闕。春脚長隨雪裏車。北鴈去來千里字。南梅開落二年花。願君多釀壺山碧。償遍隣家夜夜賖。礪山。有酒名壺山春。</text>
<title>陵行日。與諸人出郭瞻望。會燕尾亭。</title>,<text>五衛旌旗曉出關。綏陵今日幸行還。春風綠入城東樹。朝旭紅浮仗外山。田叟扶筇聽漢詔。村婆窺戶識天顔。豈知皓首同携酒。復見桃花滿世間。</text>
<title>放紅詩</title>,<text>余客遊南沛。有一妓名山紅年十七。有秀姿工歌舞。尤善劒伎。余眄之。以慰旅懷。後復過沛。妓願同居。余許而携歸。旣數月。自念衰老不稱。治裝送之。因作詩記之。客路花枝暎水村。紅居水北里 嬌紅直壓衆芳園。濃時芍藥經新雨。淡處芙蓉倚薄昏。解語憐生鶯澁際。破眠愁在蝶團痕。芳華惜與行人折。老圃移春柳作樊。夜夜江南生長村。夢中歡笑每鄕園。遠隨夫壻腸初軟。少別爺孃淚已昏。畫扇月廻歌處影。翠裙風皺舞時痕。荒田野草憐玄語。解聽誰如擁䯻樊。送汝當壚何處村。白頭應恨病文園。去如斷夢雲行暮。來是空言月向昏。葉轉虛廊疑屧響。梅橫軟障覔釵痕。定知遊冶無豪士。薄倖當年誤杜樊。任渠嬌艶莫愁村。使我蕭閒獨樂園。羔酒豈思烹雪冷。鸞奩尙惜掩塵昏。孤燈境寂彈吹韻。半枕香銷粉膩痕。舞榭歌臺栖宿遍。好敎鸚鵡出籠樊。桃花幻境便成村。春夢蘧蘧臥漆園。謾道麗容迷下蔡。那知芳步負東昏。情緣易薄䲶衾暈。信誓難憑鰂墨痕。燕子樓中寒夜㤪。謂關眄眄 也勝漂泊效陳樊。香山詩云。陳樊漂泊逐萍流。自註曰。陳樊二妓名。舊日歌酒伴。今焉不在。雨散雲收寂寞村。片時春色悵東園。依俙唱曲黃河逈。荏苒愆期綠葉昏。秋水動人流眄態。遠山欺我畫眉痕。樂天衰病無餘戀。一未忘情竟是樊。梨顔蒜髮老娑村。調妓當時桃李園。弱體終然秋柳瘦。明眸造次霧花昏。黃金散盡酬歡債。絳蠟銷殘惜別痕。被惱餘生多懺悔。何時挽鹿返邱樊。</text>
<title>琴眉 起山一號 江榭四詠</title>,<text>瓊樓滿眼動寒光。玉斧新修七寶粧。龍欲抱珠眠未穩。蜃纔噓彩幻何忙。空庭藻荇元非影。古渚梅花自在香。老兎而今猶搗藥。白頭那向鏡中傷。右江月酒舍漁村一線微。爇松燃竹共霏霏。春耕種玉呼龍起。曉汲烹茶放鶴飛。遠隔郢門思漠漠。細籠淮樹望依依。留將淡碧揮毫去。欲寫寒圖疊嶂歸。右江烟氷天雪地本無臺。卄四番風第一回。玉笛去年吹不落。綺窓今夜着還開。漢濱有女尋珠去。洛浦何人解珮來。子美鄕愁垂白句。較看淸淺竟誰才。右江梅獨鳥孤帆寂寞濱。巧遮閒望影紛縕。疎猶有葉秋聲在。遠却無枝畫意分。蕭颯自搖沙上月。微茫盡入渡頭雲。含情送別河橋路。遲得春光草賽裙。右江樹</text>
<title>友人直所。聽歌笛。拈唐人韻共賦。</title>,<text>少日芳遊不暫閒。老伶猶記舊童顔。碧樽吹煖春如海。玉笛橫空月滿山。漸覺深情偏我輩。劇憐癡夢摠人間。洪厓近按梨園曲。昨夜霓裳怳再攀。</text>
<title>法華庵贈人</title>,<text>愛士風流不自高。漢南都督最人豪。詞華掞月題丹桂。顔色留春醉碧桃。致氣但敎支手笏。論心不惜解腰刀。慨然登眺懷前輩。過鳥浮雲送目勞。</text>
<title>琴樓初夏。酉山徐雲臯 有英 見過。拈韻共賦。</title>,<text>山晝如年不出扉。起居多半樹陰圍。新生鵲已呼相語。久住鶯仍宿不歸。愛葉那知桑綠醜。尋花忽見杏黃肥。諸君若問閒中事。手卷空欄盡日依。</text>
<title>和寅菴</title>,<text>野老之形處士冠。絶知時㨾合應難。談龍未可思當肉。賦鶻猶能義激肝。人事月輪恒少滿。世情山路苦多盤。平生碌碌無奇節。朝夕常慚脫粟餐。晩栽鶯粟與鷄冠。春後雜花區別難。是處看山無白眼。多生咬菜欲靑肝。塵炎那得齊氷扇。病渴空思漢露盤。困暑忘饑如杜老。茅廬對飯不能餐。松牕展卷岸方冠。永日消閒亦大難。卽事成詩從鶴膝。小言爲賦到蟣肝。枕中富貴知空幻。畫裏山川想欝盤。恨我不謀田數頃。歸耕每給一年餐。亂石鉤衣樹礙冠。燈庵勝境再遊難。余與酉山，寅菴。同遊懸燈山。 衰憐皓雪吹君髮。病憶淸泉洗我肝。巖築今無良弼像。澗阿曾有碩人盤。寄詩多謝療飢渴。咀取英華敵午餐。右放言泣別南瀛尙縶冠。鶺鴒篇裏孔懷難。乍澆幽憤甁如膽。欲寫悲寃紙用肝。簪紱忘情非矯抗。林溪適意每潛盤。阿黔早占門閭大。寅菴。新抱一孫。名阿黔。 老景含飴勝美餐。白頭非復戀朝冠。聖世居窮難又難。蠻觸相尋應闘角。燕齊不合豈茹肝。苔題尙有珊瑚筆。瓦飮今當翡翠盤。禁臠侯鯖非食性。就君鷄黍每同餐。右屬寅菴去向滄浪濯舊冠。弟兄同樂似君難。詩心蔗境先從尾。世味梅酸恰在肝。短僕朝携魚箵重。稚兒淸浴鷺渦盤。蕪湖屢失舟行約。日夕勞思欲廢餐。織圓靑蒻換緇冠。雨立藍洲畫亦難。庭樹鋪陰知鴨脚。圃瓜消暑見龍肝。閱過塵劫三桑變。老有霞心五嶽盤。自奉不嫌疏糲薄。客來殽饍便豐餐。右屬酉山蘇翁木履杜翁冠。欲向街塵觸熱難。偶讀閒書時奮腕。新逢快友輒輸肝。防喧上策三緘妙。歷險中年九折盤。算得鹽虀餘幾甕。一生堪笑腐儒餐。右自述</text>
<title>徐東亭書樓會話</title>,<text>蒼松偃盖繡毬香。早覔君家避暑方。赤日揭圖風滿壁。靑天噀酒雨鳴廊。官情衣袖看梅醭。世味盤盂說蔗霜。不識煩愁何處在。淸詩一讀響虛堂。簿牒常稀兩縣門。秧歌麥頌自村村。東來五馬春雲色。南渡雙旌錦水痕。時東亭。以天安守上京。其胤以春川府使。亦還第省侍。 太守高名山似重。郞官早貴玉如溫。社中知舊歡相見。少別烟花枉惱魂。意到皆吾擇勝亭。一任東醉復西醒。白雲不是人持贈。黃鳥何須自往聽。搗藥遠求千歲兎。讀書虛照十年螢。此生中晩如觀畫。過眼烟雲幾疊屛。</text>
<title>擬納凉應製</title>,<text>玉宇新晴避暑天。九成仙仗舊甘泉。承恩劒珮趍林下。侍宴杯觴列水邊。漢掌露淸逢此夕。楚襟風快笑當年。泠泠滿袖携將去。遍與餘凉萬戶傳。</text>
<title>擬七夕應製</title>,<text>銀河細雨碧梧時。天上人間此夕遲。三百六旬多好夜。爲誰離別爲誰思。一帶明河相隔時。驂鸞駕鶴未應遲。如何遠借閒烏鵲。渡得辛勤見所思。兒女休言乞巧時。迎郞又別恨依遲。七襄雲錦渾閒事。那有持針度線思。</text>
<title>送金侍郞 公鉉 按節嶺藩</title>,<text>名門繼關洛。盛際値羲軒。寶玉誰能櫝。靈芝自有根。在家猶古貌。酬世亦淸言。南去宣仁化。村謠頌至尊。其二玉節辭靑瑣。金章嚲綺軒。酒濃名竹葉。歌艶字桃根。淸見包公笑。威知鄴令言。列州應自勵。今畏二天尊。其三憶昔金剛路。先公住使軒。振衣臨石磴。命酒坐楓根。致夢猶顔髮。追思宛笑言。詩筵蒙過奬。小技敢稱尊。其四暮途登上舍。委巷過高軒。霄漢瞻高羽。塵泥媿鈍根。紫騮旋有跡。黃鳥欵多言。寵訊驚隣里。新榮賴自尊。其五一生空碌碌。七尺只軒軒。視混聃無象。論高朔不根。秋春知樹色。晴雨信禽言。老去參詩佛。焚香第幾尊。</text>
<title>與山泉。遊淸溪寺。得攀字。</title>,<text>萬二千峰昔共攀。乘危涉險有餘閒。與山泉。同遊金剛。二十六年于玆矣。而今便作兩衰翁。可歎。 君今偪側無多石。我亦噫吁只麽山。濟勝輸人形役外。臥遊從此畫圖間。夕陽蘭若知非遠。洞裏淸溪見一灣。</text>
<title>送石醉尹侍郞 致定 充副价赴燕</title>,<text>上都專對大夫賢。玉帛齎誠雨雪天。卽看戊申今正朔。忽思洪武舊元年。北宸宮闕心猶盪。東國衣冠影自憐。落日停車松杏堡。何人吊古不潸然。</text>
<title>送南解元 長善 赴灣州使幕入燕</title>,<text>灣兒爭道解元來。使幕遙臨鴨綠開。景賢發解後。將遊燕。使行留灣二日而待之。 何羡楊州騎鶴願。早知碧海掣鯨才。眼靑雨雪詩中柳。頭白關山笛裏梅。歲歲送人君又去。北風吟望一停杯。</text>
<title>和寄尹石梧 致英 梅花韻</title>,<text>孤高賦性似矜持。送盡羣芳遠作期。紈綺那能移勁節。瓊琚不惜報芳時。老枝擎雪寒千尺。獨樹扶陽暖一絲。他日且論調鼎事。殘花成子綠離離。歲暮瑤華獨自持。滿山風雪與誰期。縱令吹笛參橫後。判不褰裳水淺時。飯化禪蜂偸粉片。枕廻莊蝶引香絲。一枝春是相思物。願寄江南慰別離。</text>
<title>夜與石梧閣學共賦</title>,<text>公退吟詩輒岸紗。塵愁不許到顔華。相思月减前宵影。一笑梅繁此歲花。彤管墨呈春帖滑。綠袍煙惹御爐斜。朝端雅望難兄弟。却見夔龍在一家。</text>
<title>臨哭衡兒窆述哀</title>,<text>別路茫茫下九原。銘旌飛處雨黃昏。商瞿白首寧無淚。嬴博靑山倘有魂。叫斷猿腸猶月影。滴殘鵑血只花痕。泉臺縱有相逢日。詎解餘生此苦寃。</text>
<title>亡兒生日述懷</title>,<text>我在黃州詩寄汝。昨年今日又空廻。此地忍遺霜髮老。誰家去作錦綳孩。芳蘭已委猶全節。病櫟雖存竟不才。却悔生前曾戒飮。因風持奠菊花杯。</text>
<title>除夕。走筆和酉山韻 六首。</title>,<text>氷天雪地老丁威。閱歷千塵歲色微。漢學專門絳紗帳。唐賢傲世綠簑衣。弟如綺季觀棊隱。耘翁季氏亦皓白。不出山。 兒是袁郞詠史歸。胤郞。每乘船入洛而還。 七十家居安此樂。吟身日健酒膓肥。右屬酉山古松陰畔小桃紅。一室冬春氣候同。慰老芳遊供闘草。返童癡習戲吹葱。香奩舊集塗朱細。繡線餘才鑷白工。縱與樂天相伴睡。不將雲雨惱周公。右嘲酉山蓄姬歲去應吾死後還。風光依舊草堂閒。典型難覔餘人裏。魂魄寧思此世間。酒跡荒墳隨節序。詩名故宅有江山。落花流水平生恨。一切悠悠摠不關。右自挽孝子當年陟岵章。遠行瞻望尙悲傷。生前死後今離別。地下人間永渺茫。若個兒孫迷亥豕。幾何邱壠上牛羊。思鄕萬念當除夕。淚血盈眸落電光。右思先墓病我死生今未分。汝能先去拜先君。更無穉鶴隨和靖。何似童烏訣子雲。自吊獰頑猶忍淚。欲書哀恨不成文。只要羣鬼邀翁去。無賴驅儺赤幘軍。右悼亡子</text>
<title>又次酉山梅花七古韻</title>,<text>老梅花樹半身槁。下枝屈蟠上枝倒。春風驛路夢已殘。曉月江城情幾惱。孤山以後酉山翁。詩爲信誓結緣早。澹粧素髮雅相宜。回燈照影斜更好。酌酒勸花花不寒。滿庭山雪淸於掃。朝雲在傍欲妬梅。爲言君子期偕老。先生情愛兩難捨。右把瓊枝左瑤草。何暇回頭憶遠人。江月如氷來碧昊。</text>
<title>題李承宣 祖榮 携竹姬鐘山飮泉圖 竹姬。善畫墨竹。又能詩。</title>,<text>古來林下見人難。吏部林官繪畫看。一洗胷中烟火熱。碧葱蘢裏五泉寒。藥罏經卷笑坡仙。未與朝雲到惠泉。凈掃東山携妓態。數聲啼鳥一琴眠。翰林春夢冷銷金。雪水烹茶是素心。自此叉鬟煩曉汲。潺湲只在白雲深。芳樽對酌醉頻頻。古巷梨花幾樹春。竹姬。居梨花莊。 長與樂天相伴住。柳枝非是薄情人。</text>
<title>弊舍三間。爲大雨所頹壓。而連日滂沱不絶。有吟。</title>,<text>急雷殷谷四隣驚。老屋西頹雨不晴。壁破龍睛誰點化。竈沉蛙產自生成。憂虞欲泛尼桴去。眷屬難乘禹梮行。誰得杜翁千萬廈。令吾大庇動歡聲。</text>
<title>和酉翁耘逋見寄韻。幷寄其子姪及徐君八輔。</title>,<text>廢讀辰年卷。舟吟淚暗滋。江花臨岸久。沙鳥送帆遲。人事疑他世。風光宛昔時。兩家桑海感。留與後生思。右屬酉山短牘緘詩至。交情墨共滋。池開半畝闊。亭起數椽遲。最愛綠陰日。正聽黃鳥時。衡門常在目。那復別離思。右屬耘逋子鶴鳴相和。松陰露氣滋。譽從珠樹盛。詞發醴源遲。幸我衰頹景。看君美少時。令威壽千歲。遐祝寄來思。右屬丁子園濛濛溪上雨。素履蘚香滋。詩到携應重。書來坼恐遲。魚忘環島日。鷹竚解絛時。臥病還相別。江橋黯遠思。右屬丁子屛天上祥麟降。君家福祿滋。龎飡供怕緩。陳榻解愁遲。花影春觴後。江聲夜讀時。自從林下別。而我曰勞思。右屬徐君</text>
<title>謝鄭石篆 基命 上舍黃紵白粲之惠</title>,<text>驚怪貧閨刀尺催。一端新紵惠人來。鮫綃細有氷紋滑。蟬縠輕於火浣灰。困暑兜羅思碧篠。經冬吉貝怕黃梅。餘年未答綈袍戀。只勸康成三百杯。</text>
<title>同酉翁拈韻</title>,<text>兩三村巷瀼東西。不遣芒鞵蹋軟泥。石逕任從隨水仄。柴門秖許向山低。酒因妓賣當邛舍。茶見僧封勝建溪。何日與君分卜築。花須共賞月同携。滿江鷗鷺訴寒盟。歸老烟波謾費營。望月陶潛知物性。見秋張翰歎人生。山寒老咳驚雲鶻。酒碧豪吟掣海鯨。兄弟君家俱隱遯。更無優劣二難幷。白頭杜老意難圖。一樹垂垂映月衢。淸拾蚌珠爲雜佩。冷裁鮫錦作流蘇。寒香錯莫詩難寫。淺影橫斜醉欲扶。傍人莫道離騷㤪。儂在西湖自有夫。江梅汴堤春夜散紅燈。一度螢流歲色增。詠絮前身萍共泛。折枝新曲笛誰登。嫰經鶯織心如鐵。冷入魚叉手欲氷。不管金城多少恨。客心孤逈倚樓層。江柳碧浪無煙鏡面開。玉盤浮動未安盃。淸秋客有吹簫去。獨夜人無詠史來。宿鷺起沙驚玉海。老漁登岸怳瑤臺。吾詩倒在琉璃境。不厭寒磯坐着苔。江月落梅何處滿階庭。灑遍蘆洲復柳汀。剡曲人歸如月曙。伊濱妓渡似花冥。釣寒鶴毳難成暖。舟重魚鱗不作腥。記取都官詩裏畫。曉來披得一簑靑。江雪逐岸柴門低更高。漲痕猶記浪頭桃。薄舖簷雪寒於畫。澹抹籬煙遠似濤。漁叟隣比知曬網。商人眷屬解撑篙。酒旗靑出帆檣處。權作繁華喚水曹。江村</text>
<title>松京夏日遊琴釣臺</title>,<text>五十三宮二十臺。當年輦路苑中開。管絃寂歷溪聲在。劒佩依遲草色來。山老自忘秦代樹。石靑誰記漢時苔。前朝興替非今日。賺得遊人白髮催。</text>
<title>陪紫霞申公 緯 赴飮碧亭之會。</title>,<text>紫霞仙老髩華新。笑傲風流映水濱。詩畫傾今天下士。湖山得此景中人。艶歌飄雪聲銷暑。美酒凝丹氣返眞。請看五江同一碧。錦舲宜與石帆鄰。</text>
<title>辛亥除夕。病枕口呼。</title>,<text>燈影鍾聲六十年。今宵斷送坐茫然。一身何與人多少。萬古相須我後前。窮且老依新日月。病兼愁散舊雲烟。遐籌更自明朝始。欲把來生問上天。</text>
<title>次酉山老人寄示病中韻 二首○余自是歲南至病篤。屢經死域。近始回甦。及服酉山之藥。頗有効。</title>,<text>頑形不壞老金剛。傲骨那摧石敢當。燈燄翳窓猶死氣。藥煙圍枕忽生香。坐忘斯世同泥塑。夢覺虛齋似影堂。恰是尋眞迷失路。桃花綠浪返漁郞。已死回生兩儘奇。新吾在此故吾誰。忽如遠客還鄕里。宛爾親朋對歲時。碧海揚塵衣欲化。靑絲變雪鏡應悲。詩中一喝聾三日。酉老當今馬大師。</text>
<title>壬子正月二十七日。余六十一初度之翌朝。 金貞谷 聖雨 見過同作。</title>,<text>我生年月杳前身。舊曆重逢淚滿巾。未報劬勞追往日。强將歡笑答來春。一番時候花當好。百折風霜草更新。只恐此間吟伴少。滿斟餘酒壽同人。</text>
<title>遊南麓。次隣友韻。</title>,<text>一片花飛萬點疎。滿庭紅白雨過初。杏衰桃盛分年表。燕乳鳩鳴摠曆書。與客偶臨流水語。移家欲向綠陰居。癡人每道春光促。不解春光歲歲如。</text>
<title>四月六日。李怡荊 龍在 宅。會絳山愚山作。</title>,<text>春後尋詩不可尋。落花飛絮悵難禁。城雲欲雨衣衫重。庭日如年几閣深。已向鏡前忘白髮。却從樽底見虛心。綠陰雖晩猶佳節。南麓同登北磵臨。</text>
<title>與梣溪賦雪</title>,<text>城中雨雪歲寒初。恰好看梅不出廬。得靜爲隣書亦閙。與歡無分酒仍疎。秋殘枕簟多山夢。晝冷軒窓似水居。數友日來能會話。未妨年景此間除。</text>
<title>雪後與諸友分韻賦雪</title>,<text>自我童時見雪來。臘雪春雪千百廻。快觀無如今年雪。端倪一白何壯哉。若個操觚弄墨者。紛然述作多英才。求似錯比銀鵝毳。以非强喩豆稭灰。大家亦喜小言賦。刻畫造化詩之灾。越人不見天下白。白者謂雪堪一唉。余欲深思窮此變。寸心一夜周八垓。夢値羽衣淸都客。芬香新語豪分該。在昔鴻濛方肇判。淸虛一氣先天胚。生輒聰慧皆賢聖。老猶綽約如嬰孩。眞元萬古銷鑠盡。土形木骸良可哀。閻浮衆蚩帝乃眷。兩間充塞憂塵埃。下招百神試再造。廉翳前趨滕六陪。皇媧曾鍊五色石。却得玲瓏玉一枚。千歲丹邱燒不爛。六丁玄斧攻難鎚。大滌乾坤納此裏。淸者穹崇堅者隤。農工休息居琅圃。老幼提挈登瑤臺。從今厥民無物累。奪來凡骨易仙胎。萬姓復覩淸明世。仰頌神功何蕩嵬。我聞如是始驚覺。東鄰西舍歡如雷。百里安得不相賀。僕走車飛行正催。四望皓潔都非雪。玉燭照耀無疑猜。春融此夜一樽酒。月滿君家玉樹梅。醉舞蹁躚羣鶴起。狂言恕我乘興纔。</text>
<title>氷渡漢江。赴品石亭詩讌。</title>,<text>肩輿踏踏大江平。雪月無垠夜五更。縞翻鸞鶴來衣影。珠落魚龍起唾聲。不管餘身都逼冷。只看前路極通明。豈知昨日風濤地。待我仙仙布襪行。</text>
<title>趙友香 雲澈 聞其從弟蘇堂 荷裳一號 雨中屢饑。遂鬻所儲大靑竹以救之。蘇堂有謝詩。時趙養亭 得林 在座。見其詩和之。寄示于余。因念余必如蘇堂之憂。送錢四百文。遂感激和呈。</title>,<text>竹君念貧主。積雨闕盤飧。酬節詎論價。鬻身能報恩。弟昆分桂爨。隣曲許葵園。社友聞玆事。賢哉可詠言。久病知無藥。殘書詎當飧。屢逢尼父厄。忽見孔兄恩。月照大悲閣。花開獨樂園。古來窮易德。銜戢不容言。盛篇如膾炙。欹午却忘飧。黼黻儲淸望。瓊瑰贈厚恩。誰憐貧錦里。自愧病文園。欲報無長物。聊呈五字言。</text>
<title>過南充縣山泉田廬。聞其伯公秋史 正喜 蒙宥當還。喜賦。</title>,<text>二鴈南飛一北飛。關河千里恨睽違。聖恩花發桄榔杖。感淚雲沾薜荔衣。地邇松楸新翠密。天晴稻黍晩黃肥。弟兄湛樂甘田畝。不復離愁减帶圍。</text>
<title>綏陵遷奉時。以進香監造官。留陵下作。</title>,<text>碧山儀仗幸行如。警蹕依然寶座居。兩殿問安傳內侍。百官承候趁中書。歔欷入谷悲風集。涕淚連空暑雨疎。屢荷睿恩猶不死。進香班裏媿躊躇。</text>
<title>綏陵灤奉。擬輓志哀。</title>,<text>孺王孝不間幽明。欲慰慈宸篤愛情。雨泣鼎湖龍再見。雲凄梧野象重耕。愀然琬琰曾鐫策。怳若岡陵舊獻觥。百姓朝廷遑恤痛。如今寢膳宛平生。欝葱佳氣萃東岡。列聖諸陵藹見墻。月地衣冠承太祖。雲鄕旌翣敉寧王。諦觀儀禮同三穆。想像都兪共一堂。天理人情終莫究。忍言玄隧侍元良。</text>
<title>正月三日。敬次荷屋金相公松石園賦雪七古韻。</title>,<text>月正元日晴輝輝。寒候忽變夕霏微。玄冥報政行羽獵。鶴翎鵝毳交紛飛。轉眄已過平地尺。壓盡溪屋頹山扉。靑帝聞之送風伯。白戰三合方退歸。窮廬不見洛陽令。土銼無烟人跡稀。不用煩穿東郭履。臥聽簷溜春依依。</text>
<title>蘇堂會上賦屬兪兮山 敎煥</title>,<text>看君笠屐到山堂。依舊靑衫軀幹長。唐籍未爲簪筆士。漢官甘作羽林郞。齒牙早落餘書味。腸肚頻空賸酒香。臘雪未消春雪積。幾回隨雪興全狂。</text>
<title>與趙三巖 然明，朴蕉坡 興壽，金石居 基纘，趙斗山 龜永 作。</title>,<text>越岡逾澗眼開昏。猶記行筇屢蹋痕。雙檜有名新起宅。七松無恙舊居村。杏花紅映遊人袂。楊柳靑深繫馬門。賞雨買春情恰恰。向時貽阻幾銷魂。</text>
<title>養和樓。同主翁尙書兄弟。賦月。</title>,<text>眞宰有默運。不墮癡人算。巧曆或相符。晴陰年例按。少皥與祝融。迭代非同伴。金火旺交爭。凉至暑不散。風伯爲解體。雨師復扼腕。中元與中秋。未覺時序換。八月十七朝。頑雲詔遠竄。白露勝淸醥。綺霞當珍饌。是夕月始圓。一年此一翫。喜月欲顚狂。愛月誰忌憚。下可拜玉階。上可陪香案。星稀轉斗牛。地逈鋪河漢。最是養和樓。淸景盡意看。濯魄臥氷壺。一洗宿醉爛。不須靈隱寺。豈向天柱館。瀅澈不能眠。鐘聲夜將半。情紆謝希逸。病蘇劉公幹。冷與髮銀映。爽於頂醐灌。此夜非人力。奇哉天公判。</text>
<title>九日</title>,<text>一年通計無多算。况是三分二已斷。今日駸駸復幾餘。西窓半面斜光滿。</text>
<title>梅梢乾蝶。次南雨村韻。</title>,<text>蕙隙篁端蛻蠧魚。前身不記橘中居。魂追驛使春風後。影現莊生曉夢餘。艶舞天時應憶昔。暗香人境已忘渠。却從何處蘧蘧到。抱住橫枝玉篆書。吹噓凍雀與枯魚。送上天墀訴帝居。柳勝金絲懷杜曲。桃如紅錦夢秦餘。死韓憑亦終諧願。驚魏收今錯比渠。莫遣隣童橫玉笛。恐隨花片落牀書。宿花曾笑不眠魚。願伴梅魂返舊居。翠羽飛鳴春夢裏。粉鬚拳曲晩粧餘。穀將同室妻云好。誓不相離友稱渠。擬作誄文還作讚。氷綃搨影雪牕書。羣生物化遍禽魚。獨汝花間任久居。蟫到脈望鱗尙在。蟬從腹育殼惟餘。讖成和靖詩非偶。叫得滕王畫便渠。竚看明春飛過幔。輪回妙諦釋家書。暗照盆池若羡魚。一枝黏着伴鷦居。輕能善舞芳緣歇。弱不勝衣艶態餘。忘死偸香胡至此。寫生塗粉孰爭渠。落花芳草非今日。舊恨新愁未忍書。萬戶新陽啓鑰魚。羅浮信息美人居。花香柳嫰春將至。月落參橫夜幾餘。隻影流芳何錯莫。雙飛弄艶昔軒渠。微蟲若有還丹術。補入張華博物書。主人枯淡食無魚。奇貨惟詩汝可居。穿見杜陵搜句處。撲知周昉染毫餘。蜂迷故紙寰區窄。蟻寵南柯廈屋渠。爭似採香金翅使。百花頭上奉除書。</text>
<title>敬賀經山鄭相公 元容 重牢宴席</title>,<text>相公七十五年春。貞敬夫人七十五。雙年一百五十年。伉儷齊壽稀千古。丁巳十五冠笄時。親迎盛儀今復覩。麟袍犀帶瓊瑩綴。翟車象服瑱珈補。玼兮瑳兮一品衣。左之右之三珠樹。錦牀綺席聯衿鞶。金章墨綬紛綵舞。中表內外繄兒孫。如畫重累不勝數。簫史宴樂迷瑤臺。織女離思隔銀浦。公家合歡勝眞仙。長對韶顔丞相府。玉霄彩鳳含恩綸。飛下黃扉如綬吐。宣醞承旨自九重。掌樂伶官第二部。惟公百福享如何。廉儉溫恭德之聚。疏傅某邱桑梓鄕。韋家羣從花樹塢。帽巾藜杖每逍遙。雲視富貴芥珪組。世稱晏裘公不知。天遣楊金公不取。願言頤期挽鹿車。留與子孫承天祜。</text>
<title>哭慶兒</title>,<text>六十三翁四歲兒。百般嬉戲動相隨。每憐單孑渠生晩。但願須臾我死遲。草木禽魚多識字。風花雪月喜聞詩。兒三歲。已識七百餘字。余嘗誦詩。兒輒喜之。請又誦。 人情忍把懷中物。一送空山棄置之。</text>
<title>槖駞橋</title>,<text>行人立馬槖駞橋。流水聲中事寂寥。道上老僧遙指語。夕陽多處是前朝。</text>
<title>滿月臺</title>,<text>斜陽立馬一長歌。故國興亡奈爾何。萬戶傷心明月在。六宮餘恨落花多。杜門洞外依依樹。善竹橋邊去去波。漠漠平蕪春雨後。黃鸝黑蝶漫相過。</text>
<title>練光亭</title>,<text>從古西京喜冶遊。佳人才子不知秋。錦城絲管蘭陵酒。一日舟中一日樓。</text>
<title>送春日。次韓拾遺韻。</title>,<text>夾路風光草際昏。軟鞋猶記踏靑痕。烟消雨歇迢迢岸。燕乳鳩啼寂寂村。因境悲歡移酒性。片時恩㤪散花魂。出門今日終當別。無奈牽情到小園。</text>
<title>屬李勺園 曾愚</title>,<text>知君樹姓我同來。不似他家楊與梅。嘔有心肝工出句。豁無牙齒好容杯。惠連芳草留新夢。和靖名花蓄舊開。晩作江湖東道主。菰蘆誰識隱奇才。</text>
<title>元朝</title>,<text>仁天瑞日聖明君。玉殿嵩呼萬姓聞。蕩漾鐘聲長樂至。曈曨樹色上陽分。朝班列炬珠連火。春帖揮毫墨潑雲。滿路紛紛騰慶賀。輕車快馬少年羣。到老治聾笑麴君。聰明昔者尙空聞。氣來葭琯重房徹。色動桃符兩戶分。晩饋忍貧知德曜。晨粧詑艶見朝雲。欲將何事驕妻妾。詩思方新擬不羣。拜腰酸折答諸君。新歲平安已厭聞。竹馬交情餘子少。紙鳶歡趣衆孫分。客來妙曲誰流水。吏退閒司似白雲。自此東風氷盡綠。大江鳧鴈動春羣。</text>
<title>目疾遣悶</title>,<text>暮景無堪玩。玄珠斂寶光。乍開朱幻碧。斜注橢欺方。眵澁膠垂睫。淚乾黏合眶。痛如撞碎礫。癢似受飛糠。塞牖羞穿晷。回燈畏閃芒。緗巾親媵御。玻鏡重關防。架整完堆帙。爐存廢爇香。厨飧知早晏。僮語信暄凉。未睡先交夢。思詩累斷章。對人音辨貌。裁牘筆尋行。舊例滲銅液。新聞屑蔗糖。緬懷石泉洗。應勝火齊湯。</text>
<title>浿城 二首</title>,<text>大同江水不迷津。十二年間九渡人。妓跡似花飄瞥易。客情如酒澹濃頻。已知駘蕩春常好。却愛淸姸雪更新。此夜與君重剪燭。梨亭秋雨舊緣因。夜話溫存酒作春。異鄕相對更情人。雪中歐謝何山際。月下蘇杭此水濱。少別欲令靑眼改。久交那向白頭新。浪遊不恨歸期晩。添得名亭再宿因。</text>
<title>海州客中。奉次紫霞侍郞韻。</title>,<text>看水看山到白頭。因人更作此羇遊。池花已敗新秋至。海月初圓積雨收。但道管絃爲客樂。不知臺榭有鄕愁。摠緣刺史風流盛。日日歸期尙謬悠。</text>
<title>石潭聽溪堂。敬次先祖體素公韻。</title>,<text>舊是尋源路。獨來溪水頭。晩花憐後裔。喬木愴前修。月逈瑤琴夕。風高鐵笛秋。臨歧難遽別。非是有羇愁。</text>
<title>賦夕照</title>,<text>燦然花世界。惆悵易殘紅。峰疊猶穿隙。霞欹自畫空。芳輝閃烏鵲。圓暈眩金銅。萬象崦嵫近。須臾見幻工。其二庭陰惜餘寸。行未及天涯。紫恨渾成錦。靑眸屢變花。五雲疑帝座。西極擁羲車。衆鳥歸棲定。亭亭獨樹家。其三欲務嬌艶色。酒面共天眞。芳草遲遲夕。孤烟渺渺春。减來人計短。添作物華新。數客蒼茫立。登高岸幅巾。其四隔水開靑嶂。東邊細雨晴。蝶愁如滿目。鵑血欲呑聲。有待情應死。無端㤪自生。爲誰又悵望。不見謝宣城。其五淡黃鋪畫榭。流艶入芳池。草際如千里。林端亦幾時。行從中後促。看擬上東遲。欲寫娑娑景。游絲撓我詩。</text>
<title>無題</title>,<text>情是三分恨七分。東風颯颯又黃曛。眼波却滅心端火。眉月猶橫夢裏雲。暗坼私緘回燭見。巧傳微笑隔窓聞。百般愁緖春如織。悻綠憨紅吐錦文。別酒迷人醉不分。畫樓西畔夕陽曛。褰帷夢幻巫山雨。解珮魂歸洛浦雲。瘦損容華梅起憶。杳茫消息鴈憑聞。空牀疊却紅綾被。誰繡元央戲水文。偪仄西遊半百餘。漸悲生事厭家居。帶錢誰有兼騎鶴。彈鋏人非爲食魚。鄕夢炯如花隱鏡。旅愁繁似草侵鉏。西來未信江山美。日見公堂事簿書。劇知垂老見情根。禮數相忘刺史尊。媿少歌詞傳樂府。許同樽酒醉轅門。絳羅裙薄秋雲態。碧玉簫殘曉月痕。眞個遊仙連畫舫。不須春水覔桃源。</text>
<title>箕伯席上。逢徐侍郞 憲淳 自寧邊解紱歸京。</title>,<text>只向東臺想令儀。却廻旌節入京師。冀州明月故人酒。洛水靑雲何處詩。位望已令香嶽重。治名應與鐵城遲。客中送別元惆悵。况復西風摘菊時。歡然未必整官儀。今夕無如痛飮師。解紱便爲柳京客。回燈且聽藥山詩。度關紅樹秋猶淺。近水名樓月不遲。歸憶此遊難再得。西牕夜話更何時。</text>
<title>次酉山雲嶽記行卷韻。作述懷三十四詠。</title>,<text>水宿山行二十秋。走如麋鹿汎如鷗。自從親老家貧後。不出柴門坐一樓。其二三登楡站寺。九到練光亭。甁鉢閒常挈。笙歌倦更聽。山蹤猩棄屐。江夢鶴過舲。臥念東西轉。乾坤亦一萍。其三人事滄桑變寒燠。去日一去難更逐。先人弊廬泣星霜。園徑不復理松菊。欲校遺集肝腸摧。字訛墨漫講未熟。何年剞劂萬首詩。永垂來世並杜陸。日暮途遠畏蹉跎。誰憐此志驥猶伏。生未盡孝死如何。淚眼開卷不能讀。其四人間自此萬緣空。江上之鳧雲外鴻。何處漁樵非我侶。不愁烟雨不愁風。其五卬友在山水。淸音豈有終。泓錚非一澗。蕭瑟自千峰。憂與人生傡。情偏我輩鍾。一朝拋百累。仙侶可相逢。其六淸江貫東峽。何日溯扁舟。櫓白中流月。帆紅兩岸秋。鴻冥應笑弋。魚樂不驚鉤。早辦逍遙樂。長隨造物遊。其七茶翁謂我早來還。是處山回水又彎。有負斯言何所待。秧田數頃屋三間。其八破屋尙留城。先生非得已。閉門當入山。觀市如臨水。其九鍾南山色滿軒窓。不用登臨費屐雙。古壁苔觀泥佛面。空庭葉聽羽仙跫。睡輕夢蝶頻離枕。眼暗書螢未替釭。歲歲子雲長寂寞。有田不去有如江。其十衰髮秋輝短。苦心冬夜長。庇猶愁雨屋。行未試風檣。盛世才難逮。流年力可當。曉天多臥念。蘆被冷於霜。其十一上下溪流分兩港。隣筇踏石聞虛扛。只堪閉戶讀秋聲。我有幽懷誰與講。其十二風秋草變黃。雨晩林披絳。余髮亦春物。朝來霜已降。其十三但謂明年在。誰知去日多。半生聊復爾。盡老若之何。其十四燠者變寒晦者朔。天每示人人未覺。佛云寂滅吾不祈。仙曰長生吾不學。適來適去任騰騰。老彭非壽殤非促。某水宜釣不波湍。何山可耕無磽确。使我飯稻而羹魚。誰蠻誰觸笑蝸角。其十五人無伯樂與鍾期。駿馬名琴誰復知。何待弊帷埋以葬。不如寒竈燒之炊。其十六爲人復爲男。此樂豈可輕。少小如芳物。自愛何菁菁。縱然及衰暮。遇境還故情。其十七架書猶閙熱。市酤易昏迷。最是淸醒處。看山復飮溪。其十八卷裏會心人。向余多竗語。終年不出門。大有逍遙處。其十九藏書傳七世。寒素作生涯。長遣兒孫讀。貧家有歲華。其二十阿大性靈秀。次男眉目淸。花前書截句。月裏誦歌行。其二十一寄在巖阿寂寞濱。世情看到白頭新。交遊闊遠江山阻。結搆荒寒木石親。觀我平生無箇事。求諸異代似何人。塵寰未有延年訣。漫學還丹煉水銀。其二十二劇憐初志尙虛徐。百折千磨身幾餘。未報劬勞烏哺絶。已經喪亂鴈行疎。荒無衛戒誰監酒。罪甚秦焚自鬻書。秖守舊廬尙不出。白雲多意畫幽居。其二十三山人寄尺書。字字烟霞氣。滿說玉燈菴。靈泉非世味。其二十四筇鞵三數人。半路遵江渚。雲嶽在秋天。望之如可語。其二十五尹令挹丁仙。霞裳同拂曙。溪山轉復迤。所過多佳處。其二十六遠晴騁志氣。空翠滿頭鬚。閒釣臨溪眄。幽樵隔樹呼。境過思可再。魂去坐仍孤。竟負同遊約。離心漭未圖。其二十七讀書遊覽將無同。余好山水如好古。苔生履綦塵堆床。爲誰寂寂不開戶。蛛縈蠶縛眷屬累。蠧死螢乾丈夫苦。貧病來驅不可逃。悍校梟將束部伍。無友論心孰知仲。有兒失學所愧父。歲月滔滔奈老何。星星髩絲十過五。天地生我欲如何。問之不譍空仰俯。何時解脫諸緣去。上昇淸都下冥府。爲仙爲鬼勝人間。去來山月與湖雨。朝過洞庭暮天台。萬里之遠纔數武。吾身不離屋後原。倚着枯藜立如樹。東家豪富閙蹄輪。北里繁華厭歌舞。片時看過桃李春。葉落門蹊非舊主。其二十八哀我已非親在時。爲誰寄世閱酸悲。養違三釜孝何及。敎守一經貧可知。燈細伯倫聽婦語。墨殘元亮責兒詩。百憂叢裏脫然去。欲赴良朋松石期。其二十九羡君輕擧羽人衣。想望羣峰碧玉圍。村裏猶疑簫管響。月明何處朗吟飛。其三十不恨諸君不共携。苦吟那許醉如泥。遙知一點蓮燈下。箇箇詩愁塔頂齊。其三十一季林林下士。虛談也風流。佳句如紅葉。飄飄了不收。其三十二酉山山澤人。食蘗甘如薺。林壑摠冥搜。密蒙隨以啓。其三十三稚求求道侶。雲月在帷屛。暮憇歌芝嶺。晨登漱玉亭。其三十四雒重重淸名。衣巾疎以野。滿城車馬塵。汲汲何爲者。</text>
<title>閱舊篋。見海居都尉唱酬之作。感賦。</title>,<text>等閒花月度光陰。詩卷猶存似破琴。半夜秋風吹遠夢。一天凉雨滴離心。到今消息書俱斷。在昔交歡酒共深。閉戶想思人不識。爲誰孤燭對沉吟。處處山靑水更流。來時並馬去同舟。無端自我花時病。不復從君月夜遊。人遠蓬蒿生舊徑。天晴簫管在高樓。此時本有江郞恨。况値西風落木秋。</text>
<title>同沆瀣絅堂作</title>,<text>我覿良儔惠言。如藹迺笠廼車。出處孰大遠瞬。樊務下哂膺泰。南有高松蘿蔓。其覆志詘若卑。勢曼彌茂春徂。歲寒一悴一壽。有鶴冲天有蚓。穴壤頎人在中。惟道斯養試看。衆彙滕薛疇長。</text>
<title>多景樓月夜。以樓名分韻。得景字。</title>,<text>明月隨我來。千里還相傡。大江橫似烟。畫欄一幽靜。江月無時無。幾人能管領。紅粉夜易闌。笙歌秋欲冷。寄語景中人。莫放江上景。</text>
<title>子鍾宅。同景臨作。</title>,<text>牙連赴滄海。禽向遊名山。古人重交道。期之以百年。仰羡鶯集木。頫看魚游淵。願言携耒耟。相與耕野田。以我雲霞質。遇君天地間。風景迭在後。花樹羅滿前。坐燒香半炷。窅窅齊州烟。今夕崦嵫下。明日扶桑顚。世人爭傾奪。久視惟淸閒。一來與一去。追記休紛紛。</text>
<title>雨中江行。次參寥子廬山雜興韻 五首。</title>,<text>委巷殊寂寞。苦雨十日鎭。有客忽剝啄。遠寄苕江信。開緘讀未竟。愁解如迎刃。阧起乘舟興。灘雷耳先震。蕪浦復松坡。郵籤心已運。友情如飮醇。枯髓見浸潤。襟契通仙釋。風氣接漢晉。遙知故人待。倚樓發孤悶。命駕千里輕。休向馮夷訊。其二城上雨翻盆。大江走平陸。肩輿衝波浪。出郭迷陵谷。釣客曳泥龜。樵竪投林鹿。四顧盡茫昧。不記何處宿。行値一茅齋。徑造如看竹。主人笑我狂。土銼炊脫粟。壁溜尙懸布。檐鈴競撞玉。離家未俄頃。亂雲隔西麓。其三緬憶蔓香廬。翳然一邱壑。豆葉覆畦塍。匏花照籬落。中有讀書人。鉛槧迭耕作。優游白日永。寵辱浮雲薄。行路自古難。山石非犖确。期君剪燭語。素懷欣可託。其四旁午看遠霽。日脚穿林表。濕雲披繁絮。蒸霞展輕縞。少焉風捲雨。脩夜倐淸曉。峰悅靑齊聳。沙喜白回抱。遭遇眞此時。夕陽掛帆好。誰當畫吾行。粉本凈先掃。其五打皷舟離岸。風西帆影直。急灘尙黝黑。新漲未澂碧。萬頃任所如。行期那準的。渼陰樹依依。漢陽山歷歷。回頭詑一去。去勢如卷席。漁村知不遠。重疊沙上跡。</text>
<title>登第日。次唐人韻。</title>,<text>叫破窮廬眊矂眠。春臺金榜九街傳。豈知落馬還爲福。自信登龍竟在天。赴會圍之日。墜馬傷損。前夜夢。騎黃龍至天門而驚覺。 九萬差長解絛日。十三猶少釣璜年。蓬桑夙計餘楡景。欲報君恩意惘然。</text>
<title>榮掃歸路。次酉山賀詩韻。</title>,<text>及第人人得意秋。少年叢裏老鼇頭。柳衫白髮君休笑。蒿里靑山我不愁。逸翮豈追衛公鶴。駑蹄謾附穆王騮。天公賜我靑菱鏡。喚做新郞歲勒留。</text>
<title>鳥嶺路。隅見金相國去思碑。走次李白有所思行。</title>,<text>少也初見公。春風動顔色。月明維楊廨。開樽談笑極。君今李長庚。賦性坦而直。世人何欲殺。林澗且栖息。莫恨蔽輕陰。終竟太陽赩。公貴致昇平。高名震八域。一朝泰山頹。天運非人力。獨抱薄命歎。旣窮老更逼。南驛讀公碑。下馬靑山側。正氣不泐紅。字字羣鬼匿。知遇感平生。未死長相憶。千秋一片石。幾人淚橫臆。</text>
<title>和石農李尙書 鍾愚 見寄郵丞賀詩韻</title>,<text>昔於庚榜未同年。滚滚推公送上天。鸞掖召還鵬路徙。時石農尙書。以東伯召還。 龍驤忽復馬曹遷。余以龍驤司果。拜自如丞。 縱言衰境俱通泰。倘記窮途共醉顚。莫道郵丞官俸薄。嶠南千里飽風烟。</text>
<title>龍湫</title>,<text>海東多龍湫。龍湫此第一。湫底通尾閭。萬瀑注無溢。遙想混沌初。大壑藏之密。巨靈鑿全石。洞天開紅日。斧下裂雲根。兩間窈如漆。雷霆吼不休。霰雪堆還失。側身欲俯窺。心眩氣先窒。較看九龍淵。未知誰甲乙。狂吟驚老龍。急雨吹落筆。</text>
<title>上元前一夜。與金陵宋 殷成 同賦。</title>,<text>一夜天收雨雪雲。上元淸景大千分。銀花萬戶思京國。玉宇重輪賀聖君。桂樹近人嫌爇燭。瀟湘滿地怕沾裙。明明不輟長如此。那有西山日入曛。</text>
<title>慶科監試。余差參試官。赴咸安試所。與同試二官作。</title>,<text>六旬虛度閱槐黃。積苦平生白戰塲。座上儼如知貢擧。卷中誰作解元郞。花甁翡翠文章艶。鐵網珊瑚氣力長。筆下不容私一點。有司氷鏡照人腸。</text>
<title>次酉山分司寄示韻</title>,<text>公比吾年九算加。驛樓厨院兩開衙。松笙遠隔山中月。南山弊廬。有松笙舘。 桃舫長隨水上花。先生釣舫。名桃花流木閣。 作客那堪猶去國。爲官却羡不離家。先生自燔瓷分司。至饗院。在家供職。 一鞭倘許臨千里。來篇。有肯着一鞭何遠有。騰槽無數玉蹄騧之句。故倒用此意。送馬以邀。 卽送銀鞍白鼻騧。</text>
<title>淸州道中。走次酉翁七月廿四日見寄韻。</title>,<text>歌扇團回舞袖旋。風流太守綺羅筵。西京寶馬 詳洛陽迦藍記。 聽瑤瑟。南國佳人坐繡韉。余於密州使君席上。觀歌舞。有初月者。年十九。善彈琴。善唱曲。遂携到官。上京時。使之馬上彈琴。聊慰病懷。酉翁聞之。以此意寄詩。 縱是佞媒繩已繫。只須情死壙誰穿。酉翁莫漫嘲輕薄。記否松亭曉月邊。酉翁蓄姬於松亭者。四十餘年。去冬悼姬。翁年七十七也。</text>
<title>己未除夕</title>,<text>自如除夕又何來。老盡今無老更催。村鼓競傳春欲動。官門不鎖歲同開。曆成四序無餘字。酒到三更有限杯。昔我八齡經此夜。明朝六十一庚回。</text>
<title>元朝。仍用除夕韻。述懷。</title>,<text>向我新年來又來。今逢六十九年催。快於龍震豐城起。喜似鷄鳴凾谷開。三始瑞暉初吉曆。一元淸露太和杯。稚兒添齒眞吾樂。蜡後家書幾日回。</text>
<title>自如驛解官歸日。書一絶。</title>,<text>地名官號摠宜余。來自如仍去自如。滿袖北風盈帽雪。浩然歸槖貯淸虛。</text>
<title>走次小石寄示韻</title>,<text>盤松滿地自幽凉。稷下淸風吹我裳。帽似參軍落何傲。帶如工部束猶狂。小石畏暑。不帽帶而見客。故警之。 冷淘飯滑三匙罄。熱吸茶香一碗忙。官裏相逢俱逆旅。不知明月又何方。</text>
<title>直兵曹作</title>,<text>騎省今朝白髮翁。潘郞較我後曹同。靑綾紫線先生案。卷卷題名六隱公。內無呼喚雨聲遙。鎖直迢迢度永宵。誰識五更月明後。烏紗散步禁淸橋。瑣牕紅接問安廳。廳壁秋苔綠碧靑。諸吏不眠書爛報。徹明燈火冷於螢。</text>
<title>夏官七夕</title>,<text>七夕年年只一番。北來南去百東樊。汾陽富貴吾衰甚。緱嶺神仙子妄言。蠧編都腐撑腸字。犢鼻難裎掩骼褌。數架山堂妻子願。在家安樂乞天孫。秋霖日夜霽無期。政是天家相憶時。老淚盡傾銀漢水。新情不斷錦機絲。彼浮槎者杳消息。暫洗車兮旋別離。絶倒何人相贈答。未聞牛女解聲詩。六朝。顔延之，沈約，王筠諸人。代織女牽牛。作贈答詩。</text>
<title>次謝景山韻。呈荷屋相公。乞和。</title>,<text>太平生老老馮唐。閱過嶔畸便石膓。和少高歌知白雪。才休寶劒詑靑霜。使人窮達俱排定。隨地升沉孰主張。弱歲甘羅能作相。盛時顔駟尙爲郞。神精盡去形猶在。嗜欲雖存齒已亡。愛月難逢王道子。惜花空憶杜秋娘。病無送藥愁欹枕。貧不留錢笑括囊。明日天河迎七夕。曉燈孤坐雨浪浪。</text>
<title>白髮賦</title>,<text>余春秋三十有六。始見白毛。今又過三載。頗種種不可數。回念平昔。閱歷旣險。歡樂常少。而年月滔滔。不我與矣。每攬鏡自語。昔之黑者。不足以爲喜。今之白者。不足以爲悲。任其紛如。未曾拔焉。一日丁酉山穉修。寄示白髮詠十絶。蓋自傷也。噫。花飛木脫。百年怊悵。鳥度雲移。萬事變改。使鍾情我輩讀此詩。其能無哀恨也哉。然達人之言。生也有涯。男子之志。死而後已。勸君以酒。爲之一解云爾。偉哉白髮。天下英物。體微毫釐。心窮絲忽。慧根透人。素質生天。流水不廻。絆光陰而添線兮。金丹易敗。漏消息而化銀。點蟬玄者種種兮。暎鴉綠者星星。颯陽春其秋色兮。凜盛暑其寒精。公道惟均。使貧賤無憾。勳業安在。彼王侯皆驚。聃出世而稱老。顔學道而歎早。皬然瑤池。嗟眞仙之無術。皓乎商嶺。笑高逸之難葆。夫人生於宇內。苦多甘少。來短去長。塵愁滿頭。松四時而戴雪。病懶廢櫛。蓬一夜而迎霜。勇如賁育而氣縮。不敢恃力。美如施嬙而色悽。那用妬姸。年未半百。丈過三千。其出也。脫穎之遂。其怒也。衝冠之藺。立志剛猛。殆若無賴。賦性慈悲。有或不忍。驅彭朔而同域。特貸殤齒以寬典。黨周孔而循化。曾斥佛頭以異端。奚徒一代骨鯁之直。亶亦萬古髦秀之賢。但惜乎白髮。禀命不幸。與世寡合。跡太奇兮所到。情易冷兮何記。匪請自往。豪貴者嫉之如仇。如期相尋。歡讌者愀然不樂。罔念耆舊之尊敬。只受童穉之所罵。夥爭拔而爲利。未見楊朱之恩遇。紛相吹而覔疵。何多離婁之明睹。衆皆愛靑紫之榮華。氷雖潔而難進。莫不慕丹漆之奢。麗玉無瑕而尙棄。吾獨謂白髮。在人爲瑞。于國有光。淳其煕皥。著以文章。本以壽域。太平之象。乃爲仁者永命之緖。照康衢兮婆娑。烟月無垠。飄絳縣兮繽紛。甲子有序。貧不負戴。少者讓路。貴則期頤。庶士祝陵。周文善養。聖敎遂廣。光武積苦。創業復興。且夫加諸頰而裴君大勝。得之眉而馬氏最良。卓出於後曹。人間仙鶴。旁詢於古事國中元龜。不惟馮唐，顔駟之輩。因是而進爵。况又左思，潘岳之流。賴汝而騁才。由此觀之。宿德令望。其孰如白髮者哉。汝曾未生之前。人皆渾愁之類。太初茫眛。方其夢之未覺。羣黎迷離。不知老之將至。及其一兩個現世。眞是倡義之英雄。千億㨾化身。便作勸善之菩薩。能令愚騃者立地頓悟。凡庸者卽時曠達。遂慨然相顧曰。紅顔昨日。所謂伊人。明鏡今朝。已非故我。對酒當歌。落花風雨。登山臨水。黃葉天地。海上歸來。子卿無復舊髩。溝頭離別。卓文爲之悲吟。窮通有數。匹夫榮於萬戶。行樂及時。一刻多於千金。於是家家盛事。洛陽園之耆英。歲歲名辰。香山社之繪畫。烹羊炮羔。皷瑟吹笙。永以爲好兮嘉客。聊爾無憂於餘生。然則當今之賁餙。又豈非白髮之所使。可憐傖夫鑷之愈憎何物。寧馨染之强媚。露頂皤皤。不願郅支之肝石。垂領班班。將試萊公之地黃。將數莖而自喜兮。抽萬縷而何傷。贈君以陽春之曲。勸君以明月之觴。祝君以白髮兮。俾爾壽而無疆。</text>
