<title>題桃源圖</title>,<text>洞門深鎖客子稀。漁人一入洞人疑。漁人一夜輸來盡。爲報洞人知不知。</text>
<title>次茂朱寒風樓韻 見東文選</title>,<text>半在山崖半水邊。柴門茅屋度年年。版籍未刪方外地。廵遊如入洞中天。浪傾太守丹霞液。錯和諸公白雪篇。共幕二郞先占句。才名定合在盧前。</text>
<title>送咸鏡監司</title>,<text>按六臣遺稿中。有送朴僉使廵陵咸吉道詩。與此詩韻同。而意亦相似。此詩恐亦贈廵陵之行。廵宣任重屬豪雄。飛馹翩翩去路悤。山繞九疑封閟殿。雲收五色擁仙宮。星軺影帶原頭綠。玉節光搖陌上紅。關北江巒眞勝麗。飄然行色畫圖中。</text>
<title>送崔直提學 德之 退歸靈巖</title>,<text>聖君恩重許歸田。僚友情深惜別筵。徵起正當初服日。辭還未及退休年。出處已曾關世敎。湖山今復作詩仙。一杯江上休嫌醉。明日相思各悵然。</text>
<title>慶州東軒題詠 見輿地勝覽</title>,<text>甲地東南換物華。錢塘十萬氣蒸霞。年歸禾黍連天野。春在桑麻撲地家。决盡鬱湮流水繞。閱窮興廢故山斜。六年坐嘯能無愧。巾上靑天只隔紗。巾。一作頭。</text>
<title>贈人</title>,<text>先生在慶州。作此詩。贈一朝士。朝廷解其意。不復強以樞要。詳見金鶴沙應祖榮州誌。上句缺 朝廷如有問。彭澤老淵明。</text>
<title>送別巨濟鎭武討評事李 好誠○拾遺</title>,<text>才高穿札易。謨壯運籌神。却繼留侯躅。堪爲養子隣。分憂時俗化。起廢舊墟新。南府恩何重。天心只在民。</text>
<title>追感篇[金大賢]</title>,<text>老木頹垣古苑空。病蟬衰草夕陽中。塵生東閣風流遠。誰識高名滿大東。金悠然堂大賢</text>
<title>追感篇[金應祖]</title>,<text>昔人芳躅已成空。古宅依然野陌中。誰識明良際會地。至今遺澤奠吾東。金鶴沙應祖</text>
<title>追感篇[鄭重元]</title>,<text>古宅曾經三判書。金家八世至今居。庭前十丈高槐老。知是當年種德餘。鄭喘翁重元</text>
