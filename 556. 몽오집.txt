<title>曉發慶安村</title>,<text>孤征殊不已。騎馬未朝暾。野色纔分樹。樵聲漸出村。行行沾雨露。望望隔晨昏。原陸春光滿。芳華似故園。</text>
<title>除夕</title>,<text>二氣飛騰急。今年不復朝。漸知來日少。逾與古人遙。星影斜生曉。燈花暗逗宵。頓忘流歲感。親側獻春醪。</text>
<title>東遊</title>,<text>東峽之山何壯哉。水自五臺頂上來。丹崕翠壁四郡多。江流百折洲嶼廻。二月東風吹柳絮。西池老友先我去。裁書遠寄賣鹽船。桃花流水淸如醑。吾宗夫子與我好。翩然春服東門道。皷枻松津風。齕馬南漢草。荒店故人揖鞭迎。曉發白鷗湖上亭。途中傳詩如傳驛。新月娟娟照雪城。雪城太守眞奇士。一笑相看呼酒至。莫論丹峽浩蕩遊。且盡今宵爛熳醉。綾山松栢雨露中。薇陰琴石煙花裏。金灘風雨壯心魄。峽浪騰空如相蹴。嗚咽彈琴臺前水。靑熒磨沙嶺下石。黃江祠堂遺像開。山高水長吾徘徊。五日白峙有餘戀。晦翁新安魂夢回。喬林荒草片碣隱。侍中遺丘何處問。寒碧高樓大江頭。朱欄白簟玉龜鎭。屛山曉霧百花開。春風生穴吹兩髩。先祖遺愛石跌存。府吏惇宗甁醪進。澹華居士蓮葉舫。暮雨相逢煙波上。剪燭淸談天欲曙。輕風解纜春水漲。晴波活活錦紋生。棹歌一曲神飛颺。出沒靑巒生變化。舟行山動如走馬。揚帆不見水勢高。回頭但覺山容下。松杉點綴芙蓉壁。茅茨隱映桃花谷。楡灘花灘多大石。石如張牙水激射。黃帽撑篙目不瞬。洄浪觸船吼霹靂。辛勤推移尺寸間。倐忽飛過風雨速。搖搖如乘絶海桴。下入黃泉上碧落。玉笋峯高五百尺。始識丹丘眞面目。煌煌金佛雙手叉。猗猗綠竹千竿擢。赤城鬱鬱霞氣聚。羣峯臨水如奔赴。五老參差彩雲奇。我來不與玄鶴遇。白日高照峽雨霽。秀色聳動靑冥際。江水屢隨山回轉。不見源流上下勢。長湖一曲漸磬折。峽門對坼龜峯出。明堂曉旭寶扆設。綠水秋風芙蓉發。初疑離立更環合。雲日騈馳時明滅。潭光壁氣互淡濃。水晶宮殿珠貝闕。中流奇石綠龜映。波深難窺鮫龍影。神精肅肅衣冠整。方寸纖毫頻內省。伯愚起舞德以歌。胤之無言空咨嗟。山禽水鳥寂無聲。暝色蒼然生積波。暮飯長淮灘下舟。夜宿長淮灘上家。東城學士約中人。佩玦丹陽館裏過。他鄕逢別摠堪憐。何不須臾同峽船。君登竹嶺望玉闕。我向島潭期羽仙。丹陽民物似野鹿。太守官閒白日眠。丹巖祠古多老木。鳳捿亭虗臨長川。甑島波濶洲渚平。細徑緣崖雲外橫。捫蘿躡石我獨勞。山公瞎馬飛如鼪。捿鶻巖邊雲霧晦。上津漁子艤船待。梅浦野色坼峽生。水裏三峰蒼茫在。石皮皺裂石色古。金獅奮迅靑鸞舞。遙看傴僂似追逐。及到偃蹇無阿附。海上仙山神夜驅。波底金鰲光有無。森羅如向石頭崖。白沙靑松相縈紆。東來山勢乍弛張。江水演迆江天曠。琉璃百頃不起波。小白峯光空外相。扁舟迭出如擲梭。鳧鷺弄影時蕩漾。三淸瀨上更廻沿。石門突兀生眼前。虹橋千尺鑿無痕。雲日團團壺裏天。羣仙笙鶴夜夜會。古竇猶存種玉田。壑底隱舟有大巖。老石穹然如佛龕。危崕凌兢颭欲墜。深波慘憺靑於藍。潭巖歸路過北坪。石穴谽谺泉有聲。低頭似入少年袴。側身如度井陘罌。奇石橫竪水散溢。如砌如竈復如闑。羣飛蝙蝠不驚人。鍾乳滿目如可掇。窟在路傍人不識。天慳地秘從此洩。斜陽指點槐里野。籬落蕭然明桑柘。書齋西頭百尺巖。一氣呵成無縫罅。繩直準平程伊川。龍章鳳質嵇叔夜。望之可敬不可狎。光輝錯落來相襲。巖根逬落自成臺。溪流淸淺東西匝。盤陀石勢白玲瓏。大槽中開水撞舂。高低平仄互呑吐。文縠淪漣霜雪濛。臺上俟仙仙不至。仰視稀星在天東。層巖瀑布灌水田。他日誅茅井臼同。南來西走復北停。屈曲巖巒雲字形。溪水逶迤繞山根。石作欄干松作屛。柳氏亭子今安在。荒階艸色年年靑。十二長溪渡次第。淸泉白石三仙會。上巖夷曠下巖幽。落落中巖領其最。湍流遇石一徊翔。落爲懸瀑渟爲泓。南厓蒼翠共輝映。金砂銀礫徹底淸。臨流相視不相語。飛沬噴薄杉栝鳴。擎天危壁壓龍湫。潭心皓石廣且脩。孤庵欲趁午鍾飯。窈窕松林夾路幽。巖厓高出兩山口。㶁㶁鳴泉流左右。三層臺上綠潭濱。衆石撑持如飣餖。丹丘月色漸欲虧。鳧舃翩翩雪城守。春城路入萬山中。大嶺中凹如澤藪。沿江石磴通一線。往往鑿破蒼崕面。人烟蕭瑟邑底村。太古遺風猶可見。紅醪白飯木頭菜。使君風味何瀟灑。林池五馬彩衣隨。爲說林池多勝槩。明湖綠柳夾岸栽。片舸孤亭水內外。平明放舟鏡樓前。峽勢如束江如帶。行厨新煑杜鵑花。郡妓琴笙船頭載。北壁渾渾眞氣多。九疊屛障少意態。移舟負入縣南窟。江流絶地通山穴。朱炬閃閃光恠發。燭破千年太陰室。初行隘塞轉開敞。廣可廻舠高建節。崟崎碨礧石狀變。五百羅漢森成列。晶熒乳液累累垂。瓊瑤錯落冰霤結。驚叫不覺一笑粲。羣石相應如呼喚。鳴笳吹向窸窣天。深穴無風聲不散。坐久稍稍魂魄聚。六根情緣心頭斷。褰裳欲尋泉源去。石稜齧足水過骭。廻棹復見白日光。點衣靑泥濯滄浪。洞外樵柯應欲爛。使君午夢炊黃梁。舟子投酒禱江神。盤渦風恬波不揚。輕舟順流疾如飛。夕宿島潭朝丹陽。鳴槳晩過石芝灘。十里江山氣色長。霞嶂鷰子競奇峭。江北江南相照耀。劒槊森森武庫霜。圭璋肅肅天門曉。欹崖側壁互隱現。積翠長浮元氣表。峰光倐忽夾舟馳。舷頭起立神自怡。堆錦結綺乍遠近。崩雲滾雪空離披。嵯峨積石降仙臺。上平如牀累如碁。把酒欲招杜娘魂。湘君遺調使我悲。峻壁高峙積樹陰。二皓遺蹤草離離。陶山詩筆翠松冷。土亭釣臺綠波凈。雲樓一面故人築。投紱歸來將滅景。移栽花藥已滿園。料理山田纔十頃。歷盡東江二百里。始識龜潭無與比。朝霞暮雨盡奇變。盛德難容言語記。烟莎月丘石雙抱。面勢正與潭壁値。中間茅屋兩三楹。化翁苦心應準擬。長松如織水鳴珮。可隱洞壑淸且邃。玉泉菴子大崖顚。鬚白高僧閑搗紙。沿溪汎觴泝溪迓。洄洑沈淪紅醪瀉。故人醉索手中扇。興溢聊憑水墨寫。危厓激湍助氣勢。滿腹雲烟生揮灑。江頭怊悵別馬嘶。步步雲山望欲迷。凌江洞裏白雲多。七松亭前黃鳥啼。江村歸臥夜寂寞。神魂淸冷睡不着。經來山水儘奇絶。同遊君子多卓犖。悲歡相薄日月慆。百年此會難可得。行藏綽綽自有定。聚散悠悠何足惜。窮山絶峽吾將老。他日潭樓與君宿。</text>
<title>送子直兄之任安陰</title>,<text>頭流雄南標。其下無凡邑。水石花林會。淑氣坌來襲。佛日銀波濺。鶴洞瑤草拾。鳴琴多暇日。煙霞歸吐吸。永懷葉縣尉。飛舃雲中入。</text>
<title>省墓 丁丑</title>,<text>積雪荒原上。微陽稍入春。天高難訴臆。山曠獨傷神。甲子空廻薄。晨昏誰極因。松楸顔面在。欲去更逡巡。</text>
<title>梅花不開</title>,<text>小閤藏梅日日窺。春心漠漠看難知。天機不用相催促。好是開遲落亦遲。其二今年準擬賦梅花。梅不開花可奈何。新詩爲問梅消息。花到開時詩更多。其三氍毹繡帳煖圍梅。幾處繁英取次開。誰識北山風雪裏。養渠辛苦得花胎。</text>
<title>除夜</title>,<text>獨與寒梅臥。燈花暗復明。流年劇似夢。此夜難爲情。歷歷悲歡變。駸駸老大驚。忍看廣陵土。春艸一番生。</text>
<title>胤之病中。與金正禮 履安 酬唱數十篇。送示其詩卷求和。次其一韵。却寄。</title>,<text>心閒不受百憂侵。頗恠來詩多苦音。白髮遲佪歧路迹。靑編感激耦耕心。北風高檜鳴何急。半壁寒梅護更深。不掃門前三尺雪。待君起病一來尋。</text>
<title>鄭江界 漢奎 挽 戊寅</title>,<text>風味溫溫材器恢。明廷射策晉塗開。倦移桓子乘𩦲步。薄試公孫製錦才。三世交情無冷煖。兩家陳迹變歡哀。江州一別成千古。爲寄招魂和淚裁。</text>
<title>五月二日。同胤之直兄深遠 李惟秀，大受 鄭存謙，伯愚及李士晦 明煥。遊孫家庄水石。以已知出郭少塵事分韵。</title>,<text>出門羣巒秀。長松十里翠。沙平馬蹄閒。谷邃禽聲媚。飛泉兩道來。恰與茅楹値。解衣掛靑柯。炊飯坐碧茘。丹翁潑水墨。山行有故事。返照帶孤花。流風散良穗。感歎惜華髮。永懷超塵累。</text>
<title>六月十七日。同伯氏元靈胤之子穆叔 尹冕東，伯愚，仲晦及金丈仲陟 相戊，金元博 茂澤。賞荷北營共賊。</title>,<text>幽欄夾嘉木。荷雨澹淸暑。愛此淸湍瀉。徘徊殊未去。</text>
<title>又以寘在迎風寒露之玉壺分韵 仲陟時爲氷官。取氷塊。掛之欄干。</title>,<text>巖逕入靑蘿。水木澹相紆。黯黯空籟發。靄靄積翠濡。微雨一飄灑。錯落荷上珠。荷葉綠初齊。荷花紅半敷。四坐忽生光。朱欄掛氷壺。炎天六月中。淸凉惟在吾。百年那得知。卽事聊可娛。行尋古壇北。淸蟬集暮途。</text>
<title>洗劍亭。同伯氏，直兄，伯愚得凉字。</title>,<text>洞口聞流水。林梢見畵堂。川光帶樹暝。石氣逼樓凉。髩髮風吹短。歌吟日駐長。炎雲晩來變。山雨遠蒼蒼。</text>
<title>病中有懷。伯愚嶺行。用其餞席與伯愚昆季，直兄，大受所分難分此夜中韵。餞席韵佚</title>,<text>庭柯無留葉。霰雪日交下。百虫競歸穴。吾亦閉窮舍。懷哉遠遊子。行邁猶靡暇。山川日夕異。烈風迷征駕。衣食若有驅。詩書空在架。人生有離合。節候紛遷謝。獨有看梅人。秉燭坐寒夜。</text>
<title>觀胤之葬。歸路口占。</title>,<text>維歲閏六月。葬我李胤之。孤墳乍突兀。痛哭出山歸。永畢平生歡。我行何遲遲。艸樹一荒翳。岡巒又四圍。感彼嚶鳴鳥。聲氣自淸怡。彷徨歧路間。餘生欲誰依。</text>
<title>江西途中</title>,<text>七月暑未徂。道途炎埃襲。鬚眉艸氣熏。巾裳霧雨濕。橋崩石稜捍。深流沒馬脇。問汝何所求。辛苦在原隰。堂上有老母。甘腝恒不給。初擬關柝流。遂竊符綬縶。行藏詎敢論。念之增鬱悒。山川日以遠。回頭望京邑。離人本多愁。鳴蟬一何急。</text>
<title>九日。奉寄伯氏。</title>,<text>他鄕佳節不成歡。强折黃花滿手看。遙憶故園隣社會。紅萸亂落碧欄干。</text>
<title>途中曉發</title>,<text>稍稍遠山曉。棲禽起樹頭。雲光迎日變。溪水抱星流。宦跡如醒夢。歸心不爲秋。年年關外路。凋盡木綿裘。</text>
<title>次李叔</title>,<text>山居故自勝。况復近江湖。氷冸魚龍動。風來卉木蘇。洞雲迷竹戶。松火映茶厨。掩卷西牕下。樵歌集暯途。</text>
<title>簡子穆叔</title>,<text>村烟飛盡月生東。百感中宵聽遠鴻。幾送良朋歸地下。獨携黃卷臥山中。陶潛解紱羞形役。阮籍廻車歎路窮。文酒舊徒誰復在。春來風浴許君同。</text>
<title>次寄深遠</title>,<text>擾擾天地內。羣生各有營。小人謀裕食。烈士思詒名。鷄兒競啄蟻。終日循階行。物理有如此。而我獨何情。卽事有憂樂。此心無將迎。春風一以過。山水有餘淸。願君存晩節。富貴由來輕。</text>
<title>李叔第拈韵共賦</title>,<text>空山無與語。非子我誰羣。解橐餘黃卷。誅茅臥白雲。筇鞋乘月出。砧杵隔籬聞。但願長如此。何關世路紛。</text>
<title>次伯氏</title>,<text>寂寂情何賴。時從隣曲遊。偶然携杖立。聊復聽溪流。夜雨堪移樹。春波欲試舟。巖頭成小築。攀桂且淹留。</text>
<title>峒園賞花。以落花遊絲白日靜。鳴鳩乳鷰靑春深。分韵。</title>,<text>春心不自耐。春花亦可惜。春歸尙有花。花落春無迹。日日峒山下。會此惜春客。鷺飛平蕪外。鳩鳴柳陰夕。彈琴發長歌。仰看天雲碧。浮生須取樂。莫敎玄髩白。</text>
<title>又以山滌餘靄。宇曖微霄。有風自南。翼彼新苗。分韵。</title>,<text>自從花開後。日日花園內。岸巾花蘂墜。曳杖花枝礙。朝烟與夜月。看盡花意態。沉吟倚花叢。百鳥爭春喙。山厨更煎花。淸香襲肝肺。花深夕易暝。洞雲歸曖曖。</text>
<title>小峒園小會。以山下孤煙遠村。天邊獨樹高原。分韵。</title>,<text>我居何瀟洒。結茅倚蒼巘。方塘三四畝。花藥十餘本。村隣日相過。談笑淸晝穩。會數情逾親。禮簡意自遠。睠言園中樹。芳華怱已晩。</text>
<title>卽事</title>,<text>簷外松籬籬外溪。小池荷葉與波齊。林花自落無人到。時有幽禽三兩啼。</text>
<title>旅館秋夜</title>,<text>落木寒天逈。孤燈小院幽。鴻聲時度夜。客意又逢秋。白髮空懷祿。黃花未遣愁。低回歧路際。歲晏欲何朮。</text>
<title>除夕。獻陵齋舍書感。</title>,<text>今日居然暮。今年不復歸。身依仙寢近。夢入故園飛。白髮遲聞道。黃埃未拂衣。孤燈愁倚枕。星斗影依依。</text>
<title>寅瑞自荳浦來訪。夜雨。拈唐人韵。共賦。</title>,<text>向晩山暉翳。客來風滿林。琴聲孤燭靜。雨氣百花深。離合年來事。行藏言外心。曉衾眠不着。溪水有淸音。</text>
<title>賀金季潤 相肅 生子</title>,<text>白雪滿空山。心神日淸寂。已道百念輕。親朋情未釋。憶在京洛時。獨與君相厚。秪今淪草澤。木石非吾友。憐君老無子。知君占吉夢。消息久斷絶。憂樂邈難共。裁書問平安。且問得兒未。答云生男子。歡喜故無比。吾窮四十年。吾今非窮矣。見書一拊掌。我心亦歡喜。仁人宜有後。生理自相續。世人怠爲善。謂善未必福。此言何其誣。天定有久速。且看坯翁兒。喤喤聲滿屋。</text>
<title>別洪幼直 檍 學士使燕</title>,<text>薊北腥塵滿眼昏。行人何處去朝元。不如歸向淸州路。家住神宗廟下村。</text>
<title>沈溫陽 士希 挽</title>,<text>不揜癯儒態。常持靜女身。幾年論世好。一味見天眞。畢命江湖冷。休官甔石貧。緘辭龍峽路。秋雨更傷神。</text>
<title>白水使君歌奉寄姊兄謫居</title>,<text>白水使君天性愚。言貌齟齬與人殊。使司宣下玉堂牒。白鶴一雙催籠輸。一見擲地便大笑。仰視海雲長杳杳。鶴兮飛鳴雲中入。我欲張羅將安及。縱令馴鶴滿庭除。鶴是吾儔豈贈渠。學士橫經自有職。焉用羽毛娛耳目。作書却向邸吏付。玉堂學士聞之怒。是時君王晨御朝。紫衣傳警列鹵簿。濟濟學士離班奏。羽衛簪紳爭聳睹。有旨編管本郡置。罪重要令吏民視。咍君愛鶴不愛官。昨日太守今囚纍。腔裏有物鬱碨磊。髮白猶然氣不憊。淸朝近臣上所重。小吏焉得太無禮。十年烏帽困婆娑。得祿無多得罪多。江上有屋歸不得。白露蒹葭奈爾何。</text>
<title>梅花</title>,<text>藏梅紙閤暖。窓外雪方深。槎老猶生意。花開卽素心。淸芬醒末俗。孤植破重陰。賴爾娛幽獨。飜成歲暮吟。</text>
<title>正月十日大雪。會隣里聯句。仍成排律。丙戌</title>,<text>春陰何漠漠。雪意浩無邊。叢沓渾如壓。飄搖或似懸。縈柯纔碎細。冒野更聯綿。詎患容無地。唯看隕自天。當空成色相。隨物賦方圓。獨立虗明界。翻似混沌前。一塵寧帶累。太素自生姸。光放如來佛。粧成姑射仙。精神迥草木。氣色變山川。微露林鴉翅。難分渚鷺眠。樵兒迷舊逕。農子祝豊年。慣作袁安臥。堪乘剡曲船。愛玆紙窓白。丌上有殘編。</text>
<title>鶴灘李判書亭子。呼韻共賦。</title>,<text>水拆沙縈嶼。林逈岸抱樓。主人今寂寞。吾輩且風流。帆影啣殘照。琴聲入早秋。會須明月夜。來作泛舟遊。</text>
<title>丙戌中冬。與洪兄子直，李深遠，金伯愚。會于趙寅瑞荳浦第。五人者。皆丹陵舊伴也。自丹陵死。而五人者亦分散。或宦遊四方。或捲歸鄕山。落落不相合。幷于今幾十年矣。偶然相聚。喜可知也。悼風流之難再。感離合之無常。而吾輩存者其最少者。亦髮種種白矣。不知自此以往。幾年吾輩能復會合如今日否也。於是作三日留。冬序已半。而天氣適不寒。或雨或雪。而夜則又得月焉。登樓瞰江。曳杖涉園。圍爐煑肉。對榻合歌。各隨其意之所欲。龕中小梅花。來時結萼如繁星者。臨歸已綻四五蘂矣。三日之間。唯以道舊劇談爲主。不作一句詩。以損眞意。及其分手之際。則倣朱，張兩夫子衡岳故事。立馬各賦一絶句而罷。子直先向驪江。余歸廣山。深遠，伯愚。還京云。</title>,<text>昨夜江天凍雨過。十年離合入悲歌。水晶樓上風流事。叵耐梅阡宿草多。</text>
<title>又拈唐人韵共賦</title>,<text>歌笑從君放意豪。關心離合使人勞。隔年顔髮相看暮。滿地江湖一會高。鴻鴈背寒天雨雪。魚龍歕氣夜聞濤。翻思故友黃泉下。如此良宵誰與曹。</text>
<title>述懷</title>,<text>我生之初夢鳳凰。皇祖愛之殊凡常。自從置膝便敎字。緣物引類勤曉譬。弱冠進士中兩塲。雙手撫頂顔色喜。先人一生守高蹈。於躬不食天應報。作噩何歲泣孤喘。進取無心倦筆硯。慈母年高敢憚勞。乍曳袍笏趨郡縣。田廬菽水願無違。一出偶被龍頭選。皇天倘不窮老我。何不令吾祖父見。我對母氏相掩泣。遇喜先敎悲思集。只應家聲勉勿墜。人稱祖父之孫子。</text>
<title>姊兄用荳浦韵。賀登第。輒復次寄。</title>,<text>多年林下養淸豪。愁殺朝端蹩躄勞。誰敢挽回今俗薄。天應打破半生高。慙同老驥思長道。怕遣孤檣試惡濤。畢竟江湖歸宿地。幅巾相對舊朋曹。</text>
<title>姊兄以所得生字韵。成累篇。有自述者。有見屬者。輒復和寄。</title>,<text>結屋江上住。江水照心淸。得官翻得謫。歸家布褐輕。中膓如鐵石。刦火應不驚。寄語東山子。起來念蒼生。</text>
<title>金副提學 時粲 挽 代從叔父作○丁亥</title>,<text>寸心要不負吾王。山斗名高老玉堂。賴有明廷臣一介。千秋留作簡編光。其二黑海歸來兩髩皤。甘棠村裏混耕簑。一脉微陽無處覔。會看餘氣壯山河。其三慣拜三淸上下牀。久知忠義自肝膓。沔川一札空慙負。後輩雍容坐廟堂。</text>
<title>少小行。寄荳浦趙壯元，湖西李按使，長城洪使君，石泉金學士。</title>,<text>少小氣與秋天競。朋友山水何其盛。丹峽中拆波縈碧。澹華主人多佳客。詩墨淋漓灑烟雲。酣歌激楚搖山嶽。琴絃斷絶十載許。舊伴凋零餘四五。田父白髮甘枯槁。縣吏烏紗冷齟齬。一士靑雲蹤跡孤。盈廷簪珮非吾侶。可笑世事無不有。殘年吐氣羞老醜。三歲狀元崇政殿。伯愚先我寅瑞後。仰看天意未遽曉。此事敎誰分排巧。時運那能測消長。氣類從知有感召。巖廊夾贊非所期。險路提携猶可爲。桂山書來第一樓。似嘲似譽其言奇。性癖平生與人異。不喜達官喜窮士。窮士人人成達官。泯然一色無吾爾。我見此書笑㰤㰤。窮達交情皆堪詑。我輩貧賤每驕渠。到今還應渠嚇我。獨有南州傲太守。風期晼晩紅顔皺。安得起來共出處。一心相照到骨朽。</text>
<title>上元夜無月。會隣里小飮。拈韵共賦。己丑</title>,<text>上元相對一條燈。筇屐虛勞里社朋。可奈看天雲黑嚲。纔堪飮酒頰紅升。農人占歲難窺管。洛俗尋橋只踏氷。月到來年應更好。須知氣數有除乘。</text>
<title>次伯愚與玄之酬唱詩卷韵</title>,<text>山如斗起水彎回。特地雲霞覆釣臺。學士多時湖上住。故人乘興雨中來。漁邨寒食酒新熟。江東風花早開。我獨寥寥抱書臥。巖扉春綠幾分苔。</text>
<title>穀雨日。季潤來過。上高遠亭小飮。轉往後峒書菴。呼韵共賦。</title>,<text>結隣自洛社。繫馬卽田家。薄醉巖頭榭。平臨峒口花。尋春情浩蕩。曳杖路紆斜。穀雨飛還止。遙岑捲夕霞。</text>
<title>記四月二十九日江遊</title>,<text>長夏山居草樹密。山外江流綠紋濶。偶逐隣翁步出山。鶴灘亭子倚超忽。淸琴一曲命小艇。是時鏡面纖埃凈。怱然風雷驅雨雹。白浪如山相蹴迫。舟人操舟不自由。辛苦廻棹岸頭泊。十步九跌浦泥滑。麥壠藏身計亦拙。雨打雙眸擡不擧。風撑兩脚行不去。但愁天地入混沌。此身藐然迷區處。手持酒甁張口吸。要令內醉排外濕。村犬走吠村童指。衣冠坼裂和泥水。放歌歸來日西出。世間風波有如此。</text>
<title>廣湖亭子。與深遠，伯愚，尹伯常 蓍東。拈韵共賦。水靑樵夫亦至。</title>,<text>白首窮山一草亭。已將身世付沉冥。雨中騎馬峯雲黑。渡口呼舟岸柳靑。偶與山樵成唱和。却憐沙鷺伴居停。江樓物色宜淸夏。芳樹流鶯亦可聽。其二虛鎖江干多小亭。誰看黃鵠擧靑冥。主人髩髮街塵暗。諫議衣冠海霧靑。歸峽羸駒草間臥。沂流輕棹柳陰停。偶逢水碧灘頭叟。伐木詩高不厭聽。</text>
<title>續次大受歌字</title>,<text>負杖田頭和饁歌。半生憂樂夢中過。花甎舊步如天遠。雲峽同遊入地多。謾抱丹爐調火候。肯敎蘭枻犯風波。江湖城市殊賓主。問爾今來意若何。</text>
<title>靖陵齋室。遇水靑樵夫。次雷淵丈韵以贈。</title>,<text>朝士已歸野。樵夫時出山。相逢二陵口。遂與暮雲還。</text>
<title>晉牧趙道源 德洙 過溪北。贈酒債。煑肉小集。</title>,<text>吾村無他俗。惟酒性所愛。有酒心活潑。無酒心細碎。只恨多窮士。空壺壁上在。故人五馬出。憐我久渴肺。酒債有靑蚨。朋樽兩兩對。一盃皺顔舒。二盃天寒退。三盃轉陶陶。胷中無一礙。談鋒互崢嶸。笑傲自不耐。賓主盡酩酊。誰復嘲醉態。圍爐煑軟肉。野味兼蔬菜。但令日飮酒。長貧吾不悔。</text>
<title>南漢歸路。次淸暉閣板上韵。</title>,<text>危堞虛勞鐵作關。白登餘耻滿山顔。楓林秋葉蕭蕭赤。疑帶當年戰血斑。</text>
<title>簡獻齋尹道經 心緯</title>,<text>一臥田間歲月長。荷衣菊枕佩萸囊。聞說天衢馳驟好。欲從其奈馬玄黃。</text>
<title>李治叔換凡軒會寅瑞。共次三淵韵。</title>,<text>近京瀟灑此郊園。淸晝開樽遂至昏。山雨驟鳴風滿野。浦雲飛盡月臨門。江湖伴侶肩輿至。關塞歸來逕菊存。浮世功名何足道。不如終老臥林軒。</text>
<title>李治叔携酒來。呼韵。</title>,<text>百感偏生濩落冬。歸田吏部亦枯容。窮陰氷雪迷荒野。永夜星河皎遠峯。已覺歲華難久駐。莫辭樽酒數相逢。向來熱血今如水。十載林間慣是慵。</text>
<title>李治叔携酒至。拈賈浪仙韵。</title>,<text>無時樽酒會。賓主互林園。不有君歸里。寧逢客到門。氷溪微洩響。雪葉不離根。已是知心久。相看每忘言。</text>
<title>靈光使君徐令樂甫 命天 寄示所次楚山書院板上韵。却復次寄。</title>,<text>遺墟誰掃艸生萋。太守烏騘綠障泥。白氣秪今猶在否。山魑不敢近祠啼。其二死有榮時也善言。域中名聞楚山村。腥塵直北三千里。獨有先生未了冤。</text>
<title>同李▣▣叔伯季小飮林下壇。又拈杜機韵。</title>,<text>尙書吟放逐。太守賦歸來。隔歲相逢地。臨風共把杯。松陰隨日轉。禽語覺春廻。隣曲無時到。柴扉夜亦開。</text>
<title>同李治叔刻燭。次唐人韵。</title>,<text>準擬携藜踏遍林。却嫌春日苦多陰。千山且較花遲速。雙髩休嗟雪淺深。嶺截輕雲收雨態。原抽細艸競春心。頭邊蒻笠慣如舊。不羡瑤墀戴玉簪。</text>
<title>林下亭。又拈唐人韵。</title>,<text>樽酒無賓主。君家卽我家。不堪春半暮。每到日西斜。柳暗初藏鳥。山晴晩作霞。林遊從此始。峒樹盡含花。</text>
<title>紫陽洞看梅。次唐人韵。</title>,<text>幹如靑玉花如雪。好是紫陽洞裏梅。樹在巖阿小人識。我隨春色逐年來。數枝攀折誰堪贈。一壑婆娑自在開。須遣淸香歸肺腑。繁英無數汎深盃。</text>
<title>南遷途中</title>,<text>春晩孤臣去國時。鳥東門外杏花飛。却憶前年閶闔北。御溝垂柳賦黃鸝。右聞慶其二晝夜行行南復南。到頭應與海相參。吾君吾母平安否。直北回瞻戀不堪。右柒谷</text>
<title>機張謫中送春。次李白。</title>,<text>道路髩毛變。山川面目新。來時不分夜。客裏送餘春。蠻雨暗連海。墨雲低向人。誰言氓俗陋。談笑日相親。</text>
<title>謹次伯氏寄示韵</title>,<text>晨昏邈矣隔萱庭。叵耐哺烏遶樹聲。深恐老人心易弱。豈知兒子罪非輕。書來但道祝天日。夢去那由逾海城。日夜齋心更攢手。隨時頻問起居平。其二榮寵當時冠禁庭。天褒至及讀書聲。遭逢在古誰堪比。辜負如今死亦輕。已抵三年離玉陛。此來千里隔王城。身危敢忘宗祊計。但祝休祥湊太平。其三籬樹成陰艸滿庭。海烏何事苦多聲。快看溟渤前臨大。頗悟榮枯外至輕。氓俗半連日本國。家山遙隔漢南城。瘴氛未覺侵肌骨。賴是心君自在平。</text>
<title>口占</title>,<text>水陸二千里。吾行方始休。那知艸萊跡。翻作海山囚。寸臆天臨上。孤吟地盡頭。秪應慙夕死。斯道竟悠悠。</text>
<title>和上南字韵</title>,<text>風雨常多海以南。簾牕深閉似禪參。如今百念都銷了。唯有思親最不堪。其二隨遇何論地北南。日星森列鬼神參。但得此心無愧怍。世間何事不能堪。其三衣冠言語盡從南。海叟蠙童一席參。始恐殊方難入俗。如今習慣総能堪。</text>
<title>疊伯氏寄嶺沿韵</title>,<text>潮來直逼種筠庭。丌外魚龍聽讀聲。再徙窮荒知罪大。四圍滄海覺身輕。時淸綠蘚封戎艦。島僻黃蘆上戍城。尊酒秪爲排瘴計。危途意氣自平平。</text>
<title>拵棘日賦</title>,<text>稾索句穿數丈籬。遍鋪叢棘向人垂。戶庭不出終無咎。墻面應由未學詩。頗似牛羊欄裏閉。忽疑天日管中窺。神遊更在形骸外。此意冷然只自知。</text>
<title>八月四日</title>,<text>仲秋第四日。皇祖之諱辰。孱孫囚荒島。䇺籩未躬陳。棘深日不照。海濶天難覔。皇祖在世時。寶我如拱璧。而今陷大僇。死遲生還苦。落落顯揚計。悠悠祠廟路。先靈倘無惱。不孝罪更甚。念此不能寐。淸涕濕曉枕。</text>
<title>夜</title>,<text>橘柚風來竹雨零。棘籬深處一燈靑。連天積水迷方所。夜夜長瞻北斗星。</text>
<title>閔戚 在 之祖父。辛壬士禍。從我王考于西塞。至乙巳改紀。始陪還。今閔戚又從我于島中。相守不去。事有不偶然者。撫今感古。遂成一絶以贈之。</title>,<text>爾祖當時隨我祖。風霜關塞去來同。滄桑五十年來事。白首孱孫伴海中。</text>
<title>隣人來言。島中有善推命者。願一問之。余謝以罪重不敢。</title>,<text>已斷餘生不問天。孤臣但識泣追愆。堪憐海島垂簾客。欠却床頭賣卜錢。</text>
<title>偶成</title>,<text>寒潮齧岸自生音。籬棘環庭畫亦陰。風急夜聞頻墮瓦。雪稀冬有未凋林。滄溟不礙趍庭夢。星月長懸戀闕心。自我南來頭白盡。那堪歲色去駸駸。</text>
<title>紀島中時候</title>,<text>炎陬氣候殊。冬深不似冬。梔栢紅交映。橘柚黃正濃。雪消不着地。川隖不見氷。四隣叱牛去。日日耕畦塍。室中蠅撲面。原頭艸吐芽。不待六合外。異聞一何多。意者祝融公。位專而勢盛。玄冥縱得時。威權不敢競。我本北方人。風土不相慣。何妨容髩凋。常恐肺膓換。但得敦素履。蠻貊卽州閈。</text>
<title>除夜同堡主。次蘇齊謫島時除夜韵。</title>,<text>臣罪猶依舊。年光遽欲新。那知垂老日。長作未歸人。夢結金魚曉。心飛寸草春。島中亦王土。隨遇且安身。</text>
<title>生朝</title>,<text>入島三百日。何日不戀母。生朝戀所生。一日膓盡朽。想像我生時。母心喜無比。束頂五色錦。浴膚黃金水。晝夜置懷中。祝我孝且榮。那知陷大僇。貽憂在暮齡。生子苟如我。不如不生子。飜思人禀命。皆自墮地始。休咎摠素定。羡厭空自惱。我願告母氏。棄置寬懷抱。</text>
<title>次從叔父宥還後。與伯氏酬唱韵。</title>,<text>不死猶天幸。餘生敢望還。頭邊臨皦日。身後有靑山。忠孝慚先訓。晨昏戀母顔。聖恩深似海。斯島亦人間。</text>
<title>次從叔父宥還時韵</title>,<text>聖恩豈終極。臣某亦生還。不死逾滄海。餘年付碧山。追思成一夢。對坐較衰顔。肯惜源源見。相望莾蒼間。</text>
<title>重陽遊五峰。翌日入白雲途中口呼。</title>,<text>重陽汎菊帶餘醺。惜取殘秋向白雲。昨夜霜風吹雨急。山楓紅减兩三分。其二鉤杖掛壺面已醺。招提不見見歸雲。籠山赤葉疑無地。曲折登來逕始分。</text>
<title>書贈南島義客 盧亨源</title>,<text>上相門庭衆足趨。雲消葉散在須臾。瘴江收骨丁寧託。賴有西州頭白儒。</text>
<title>次呈蘇山叔父</title>,<text>靑燈孤伴枕。白雪四環廬。直爲沉疴故。遂令親愛踈。世無忘形友。丌有會心書。鼎器存餘幾。燒丹計已虛。其二退相騎牛至。天寒臥病廬。形枯神不死。情溢語還踈。酒放今宵醉。詩因舊韵書。那堪相送後。月照小庭虛。</text>
<title>英宗大王輓章 丙申</title>,<text>恭維大行王。聖作我東方。不以耄期倦。何論中昃遑。天包誰測涘。日燭敢逃芒。雨泣三千里。仁恩浹肺膓。其二統受三宗正。功歸母后明。殷憂還啓聖。狡暴竟輸誠。大義須昭闡。初心欲幷生。重華先聽攝。萬世開升平。其三大孝終身慕。於戱復睹今。須知肯堂業。摠本見墻心。溫寢貞莊踵。神壇太毅臨。通晨瞻植立。淸廟昔陪參。其四丙寢淸稀寐。關心秪有民。丁徭絹折半。鰥寡食霑均。露沐桑林雨。開傾棠邑囷。城溝深幾尺。人免鼈魚隣。其五壽齊三代盛。大德與之如。市絶燕人錦。家尊小學書。赤麋明冸水。靑牸整郊畬。一洗千秋陋。宮園禮不逾。其六自古五陵麓。祥雲凝到頭。地虗寧祖後。天爲聖人謀。弦月都門曉。西風松栢秋。龍輴去不返。逝水亦東流。其七積罪慙殊遇。餘生荷聖慈。城疑華表返。弓泣鼎湖遺。塵掩橫經殿。香留賜帛詩。重瞻嗟負願。空恨下從遲。</text>
<title>黃判書 景源 夫人挽</title>,<text>幾年蝸屋共糟糠。夫子文章萬丈光。徹曉書燈明似晝。買油傾盡嫁時裝。</text>
<title>賤臣之西出也。聖敎屢及於榮養老母。上營第五日。卽老人生朝也。盃盤筐篚之品。歌舞妓樂之屬。皆不敢從省。所以侈上恩也。嶺海間萬死餘生。雖夢寐。何甞及此。道內營下諸守令。多與宴。其中三縣令同獻壽觴。近戚也。吟成一律。屬諸公同和。以張大其事云。</title>,<text>舞姬分隊樂初均。高閣華筵慶壽辰。兒子今爲巡察使。君王許養大夫人。餘生得此飜疑夢。和氣居然欲返春。再拜杯前難老祝。微誠更願獻楓宸。</text>
<title>慈母山城 己亥</title>,<text>山名慈母知何意。感激千秋孝子情。邇來行部晨昏曠。便欲廻車向箕城。</text>
<title>十三夜汎舟愛蓮池</title>,<text>十二紗籠掛畵楹。影將秋月到空淸。輕舟遶出塘南北。蓮葉蓮花相遞明。</text>
<title>大殿春帖子 辛丑</title>,<text>天祚吾東四百年。新春喜氣更無前。太醫院裏銀鐺鈔。泰運噓來佛手煎。</text>
<title>奎章閣端午帖</title>,<text>蒲綠櫻朱梅子黃。籍田麰熟薦先王。藏書曬了三千卷。藥院新供辟蠧香。其二須知斯閣是權輿。百度明廷屬一初。聞道朝臣多諫藁。編摩添作架頭儲。</text>
<title>奎章閣端午帖 壬寅</title>,<text>丹閣粉墻似畵圖。簷楣遍揷綠菖蒲。宮姬彩線添新繡。繡出螽斯九十雛。首句。一作謨閣書樓樹影紆。</text>
<title>聞兩司合啓。論以極律。</title>,<text>積罪終難逭。餘生詎復多。不知今異古。唯信我無他。了得吾身久。將如老母何。秪應愛君念。入地未消磨。</text>
<title>九月十五日曉枕口占</title>,<text>頂踵誰非賜。吾猶在世間。空餘犬馬戀。夜夜夢天顔。</text>
<title>封上乞骸䟽口占。上古亭叔父要和。</title>,<text>重拂緋犀謁至尊。歸來披腹奏天門。已廻倦跡携耕伴。且丐殘骸報佛恩。過了功名蜻點水。還他本色葉歸根。金蓮燭下橫經夕。夜夜空勞繞夢魂。</text>
<title>徐庶尹 命敏 挽</title>,<text>豈弟其人吏績優。書生本色更風流。偶然萍水相逢地。幾度盃觴不盈籌。十載元方如復睹。兩家稚子每同遊。西京往事飜疑夢。君已黃泉我白頭。</text>
<title>鶴城君 楡 賜几杖宴。特降御製詩二篇。承命賡進以鶴城。是先大王同甲也。甲辰</title>,<text>聖祖同庚更幾人。鳩筇扶老几安身。四朝歷事至今日。百歲前頭餘九春。穆廟玄孫猶在世。唐堯初載又廻辰。深知孝思傍推遠。可但吾王篤叙倫。</text>
<title>十月十九日夜。夢遇伯愚。神色陽陽如平生。促席晤。仍拈韵。共賦一長律。韵卽蜑眠泉三字。餘二字不記。余先成四句。而上二句不記。只記下二句云。十載功名餘白髮。平生親友盡黃泉。覺來不堪愴然。遂足上下句以成篇。</title>,<text>飽經風雨接蠻蜑。蓬蓽歸來穩着眠。十載功名餘白髮。平生親友盡黃泉。難忘半夜相逢地。願續他時未了緣。生死一般王室念。迷塗倘有子開先。</text>
<title>鄭直學子尙 志儉 挽 乙巳</title>,<text>吾王初服揀儒珍。經術文章第一人。軒冕逼身心不競。機牙滿目意何仁。朝端跡冷無知己。歲暮盟深共協寅。險路相扶今已矣。乘風吾欲訴蒼旻。</text>
<title>賡進東宮開講日御製志喜韵</title>,<text>靑邸開來添睿齡。虹流節後再抽蓂。星廻聖祖初筵日。案展吾王舊講經。乙巳重陽日。卽肅廟在東宮時初開講日。所講孝經。卽當宁在東宮時。進講舊本云。</text>
<title>陵幸日留陣弘化門外。口占視前進士把摠金養和要和。己酉</title>,<text>老我詞源愧倒河。讓渠麾下足文華。詩令飜隨軍令急。打刁聲裏和高歌。其二春天如水凈銀河。曉幕凉生浥露華。今宵幄殿無寒否。忽憶坡翁水調歌。其三寵祿眞同鼠飮河。山人身世太繁華。誰識靑油明月夜。夢中猶龢紫芝歌。</text>
<title>徐判書 有慶 挽</title>,<text>當年刦運尙𢥵魂。家國安危共一番。赤子眞心無閫域。白頭豪氣有杯樽。朝廷宦跡伸如屈。宰相門庭寂不喧。年輩故人賢伯仲。未堪衰淚灑頻繁。</text>
<title>顯隆園遷奉輓章 己亥。追尊隆陵。</title>,<text>符彩如神望肅然。維山嶷嶷水淵淵。漢文册景自冲歲。虞舜攝堯逾十年。讀盡墳丘有餘地。裁來機務弗違天。皇穹不吊民無祿。惠澤吾東未究宣。其二以禮三言聖訓明。吾王精義早稱停。堅持經法寧逾節。崇飾儀章自盡情。廟接燕涓如昵侍。門成月覲不虗名。年來寤寐關心處。園寢山低軆勢輕。其三帝作高山舊水原。驪龍留着抱珠痕。神師指點一千載。列祖經營三兩番。天感孝心如默誘。地逢休運仰彌尊。財從中出民無賦。聖子推明昔日恩。其四江漢波鳴野色荒。翠華丹旐去微茫。凄飈十月初飛雪。秘麓今年始發祥。城闕回瞻塗雘地。山川不改駐鑾鄕。神人一理流通妙。玄室安時寶籙昌。</text>
<title>壬子十二月三日。閣官來宣御筆于萬丈峰之靑龍洞中。雙擎奉玩。乃御製七言絶句一篇也。仍以御製徐忠憲公賜祭文及賜全羅前監司鄭民始詩宣示。謹奉敎賡進。壬子。</title>,<text>恩波叨醉臘三杯。往迹傷心月日廻。極目窮陰紆聖慮。穉陽消息問寒梅。</text>
<title>沈判書 豐之 挽 癸丑</title>,<text>我性與世左。立朝身如寄。我貌何魗恠。我足何蹇躓。子獨異衆嗜。中情懷惻怛。上殿語密勿。下殿調甜辣。宣揚我后德。庶幾張吾黨。縱愧負子多。苦心寧敢忘。王家失良佐。此義誰復講。重以累世好。少小同里巷。心事錦曝陽。風標鶴出羣。叫閤達天明。善讀春秋文。峽臥阻攀紼。老淚灑湖雲。</text>
<title>和李健之</title>,<text>山居感時運。白露下園木。葉飛巖更瘦。石出泉逾激。秋懷易生悲。况我鰥而獨。良朋盡歸土。殘書聊挂目。忽驚西郭翁。驅車入空谷。衰貌較齒髮。情言恣笑謔。龜玉烟波穩。龍流風潮惡。把酒話舊遊。歷歷事如昨。爲寄長韵來。瓊瑤燦盈掬。憫我多仇敵。祝我安家國。勸我讀羲易。象占要玩賾。感子纏綿意。終身願佩服。但恐病源深。良藥不愛喫。長歌仰看天。且傾甕頭漉。</text>
<title>竄平海 甲寅</title>,<text>嶺海前頭東復東。天高無路愬危衷。遙想玉樓明月夜。知臣應在罪臣中。其二層溟複嶺極天東。下有孤臣泣苦衷。以死報君平昔志。有誰看破尺䟽中。</text>
<title>謫中悼念閔戚</title>,<text>憶在金島日。與君同臥起。二載囚棘中。扶持賴不死。高才及俊氣。遇事無難易。况復薑桂性。臭味有相似。誰知七十翁。又作嶺海纍。吾方絶贏糧。君已埋厚地。有兒困涸轍。誰决東海水。</text>
<title>金剛之行。賡進御製贐行韵。</title>,<text>報答平生愧刹塵。雙擎奎藻泣鮫珍。恩全晩節如拯溺。跡放仙區欲問津。此去優閒皆造化。向來榮寵久逡巡。依依萬二千峯月。歸夢猶應遶北辰。</text>
