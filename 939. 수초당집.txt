<title>河圖賦</title>,<text>有爲伏羲氏之學者。齋居一室。架揷萬軸。極深硏幾。鉤遠探賾。闖曩聖之堂奧。啓六籍之關鍵。物無幽而不鏡。理無隱而不貫。晩而喜易。尋討微蘊。三才在目。八卦指掌。其間河圖。昭眎法象。居乎北而共宗者一與六也。位乎南而爲朋者二曁七也。其三其八。處於東而同趣。其四其九。列於西而爲友。亦五十之有數。儼中央乎相守。其文若錯而不相亂。其勢若繚而不相妨。變化不可測。動靜不可詳。異哉其爲圖也。孰點綴是。孰布列是。孰推究是。孰剖析是。粲粲之文。碧落列宿之躔耶。斑斑之點。南山豹背之文耶。以爲撒珠之狀。則奇耦兼備。以爲布碁之象。則陰陽分類。夫何是圖之奇怪。紛莫察其意義。意者無極之翁。肇剖玄軌。分陰分陽。生天生地。畫出些許多點畫。開發底許多道理耶。摩挲簡冊。久未有得。沉吟厥旨。夜以繼日。體倦螢窓。夢酣蝴蝶。見一先生自稱堯夫。閒中弄丸。左圖右書。手探足躡。月窟天根。駕風鞭霆。歷覽無垠。於是摳衣請間於臯比之座。願聞河圖深奧之旨。先生喟爾曰。昔者包犧立極。龍馬呈瑞。八左九右。六後七前。奇耦生成。其序粲然。蓋位數之排置。發聖人之獨智。包衆理於一圖。豈凡象之可擬。大抵天地之間一氣而已。動靜相因。判而爲二。一陰一陽。對待以立體。一奇一耦。由內而達外。分二儀而數闡。兩五行而理揭。次第辨而不紊。若弟兄之相得。配耦比而無間。猶夫婦之有合。水天一而成六。火地二而成七。金地四而成九。木天三而成八。猗居中之五土。成六資於地十。八卦由之而畫。二氣由之而著。萬物由之而生。四時由之而序。鬼神之所以行也。變化之所以遂也。天地五十有五之數。吁其至矣。曰。其以五居中。何也。先生曰。夫數者始於陰陽。倚於參兩。參兩之合。五數攸創。上下一點。象天一與地二。左右一點。象天三與地四。矧天五之所因。羌中點之攸胎。肆生成之相合兮。演厥數而推排。是以一得五。二得五兮。爲六爲七。三得五四得五兮。爲九爲八。若乃地十之數。亦莫非二五含五而得。是知生數之陽。逌五象而旁達。成數之陰。因生數而畢具。睠圖中之妙化。蓋所主者在五。曰。其以生成分陰陽。何也。先生曰。夫圖者。陰陽之位也。生成之合也。生者爲主。成者爲客。內者爲帥。外者爲輔。以五生數。統五成數。一生一成。徵陰陽之交泰。一變一化。認奇耦之相濟。然而奇爲主於東北兮。耦與之而相合。耦爲主於西南兮。奇與之而爲屬。謇彼此之交互兮。信內外之綜錯。曰。其生出運行之序不同。何也。先生曰。始于下而復于中兮。生有序而不愆。始於東而終於北兮。運一周而左旋。質具地而化生兮。水火木與金土。氣行天而運用兮。木火土與金水。繹五行之推敓。總萬物之終始。非天下之至精。孰能與於此義。又况造化之運。生必有克。火南方之二七。克在北之一六。金西方之四九。克居東之三八。究其相克之理。寓諸相生之中。惟其生而克克而生兮。所以成夫化育之功。曰。七八九六之附于外。何義也。先生曰。九者。一三五之積也。附老陰之四位。六者。二四之積也。配老陽而外比。七自九而退居兮。二少陰之是合。八自六而來進兮。三少陽之斯屬。覽九六之往來兮。驗二老之交宅。揆七八之進退兮。知二少之互局。諒運用之無倪兮。夫孰塋其幽賾。曰。聖人之則之也。何也。先生曰。虛五十於其中兮。寔一圈之太極。均奇耦而二十兮。判陰陽而爲兩。六七八九之相合兮。繽交錯爲四象。老陽分爲乾兌兮。少陰分爲离震。少陽分爲巽坎兮。老陰分爲坤艮。是知乾坤坎离。析四方之合也。兌震巽艮。補四隅之隙也。橫圖之卦畫。由是而成矣。圓圖之卦氣。由是而行矣。先天之易。闡啓于玆。後天之易。推演於斯。斯皆聖人所則之義。凡諸交易變易之理。所由而起乎。曰。後天之所取。何義也。先生曰。水火分於東南兮。坎當子而离午。木生成於三八兮。巽東南而震卯。金分配於四九兮。乾西北而兌酉。惟艮土與坤土。間震坎曁离兌。想姬文之作易。深有取而默契。曰。其爲理也。如何。先生曰。天地有自然之數。圖之所以出也。河圖有自然之象。易之所以作也。原其太虛寥廓。妙有不測。玄機密運。假象而晣。理旣具焉。數在中矣。變用無竆。本末俱備。大而無所不包。細而無所不蘊。天地日月風雷之變。由是而彰。人物禽獸草木之理。由是而辨。以之而楪蓍命爻。以之而觀象取義。天下後世。皆得以决嫌疑定猶豫兮。何莫非權輿於此乎。於戲天地未闢。先有此理。天地旣闢。乃出是圖。究厥本原。聲臭俱無。象數未形。奇耦奚論。諸儒穿鑿。附會太煩。只談繁枝。不見其根。要識先天喫緊意。須認神馬未出時。曰。先生惡乎聞之。先生曰。吾得之於希夷。希夷得之於伏羲。言豈無稽。理則在是。五十五點。粲粲胷中。子歸而求。有餘師矣。於是。言盡理得。象顯數明。講論旣輟。睡魔倐驚。開戶視之。月印梅庭。</text>
<title>次姜博士韻 代叔父作</title>,<text>世路多險巇。生平飽酸𨢑。紅塵蹤跡疎。白首歡意減。中宵憂世事。十月雷聲喊。高官意自得。紫陌馳大轞。綺羅粧屋壁。珠玉飾馬鋄。金張競華奢。稷契誰更軌。欲道經濟策。時人皆黯𪑓。豈無鯁直言。天意難可犯。風雨倏晦冥。天地日慘黤。謝病游江湖。湖水春汎濫。長懷栗里陶。難憶五湖范。入山門巷幽。築室榛荊斬。吟詩趣有餘。杯酒淸且湛。醉後眄庭柯。頹然臥前檻。知音有夫子。高義實吾範。心肝洞相照。雅懷謝黮黯。論交固膠漆。披襟登彩艦。別來已多月。前郊豆欲豏。爲問別時裾。何當更一摻。</text>
<title>陪王母曁慈闈。行到寧遠嶺。拜別嚴君。有作。</title>,<text>立馬西嶺下。父曰嗟余子。親老汝母病。此行良未易。今汝奉以歸。道途愼行李。秋風八九月。吾亦從逝矣。受言再拜辭。淚滴前溪水。</text>
<title>蘇大中挽</title>,<text>往歲哭乃父。今又哭其子。如何謝家樹。遽爾靑年死。汝父差可慰。身亡猶有嗣。嗟汝死無後。孤魂尙誰倚。哀哀號彼蒼。老淚傾如水。</text>
<title>頭流山</title>,<text>歲甲寅。家君作咸陽宰。咸卽頭流餘脉。趨庭之餘。試一登玆山。寓目競秀爭流之地。余志也。世宂纏縛。久違仙賞。南望靈區。恨無由腋生羽。徒悒悒有日。伯父適自咸陽。袖一篇出眎。乃頭流歌也。讀之終篇。怳如峯巒溢目。煙霞滿空。欹枕吟咏。睡睫矇矇。夢到一山。山奇而壯。水淸而激。氣象萬千。殆不可爲狀。俄而蘧然覺。乃一枕上夢。遂起而記。昔聞方丈山。浮在金鰲脊。煙濤隔渺茫。終古信難覿。何年夸婦弄神斧。割移峯巒驚海若。驅巖走石壓厚坤。千嶂萬峀奇奇怪怪兮。形勢蜿蜒而磅礴。玆山秀拔竦處尊。俯視萬里兮。杯棬渤海兒孫泰嶽。偉哉造化翁之豪縱也。燁如晴天之散花。雄如深林之虎伏。控海跨嶺不知其幾百里兮。列邑碁布枕其脚。連峯疊巘崢嶸而突兀兮。天上星辰手可摘。層崖絶壁環擁而幽邃兮。秀氣蔥蘢凝紫碧。飛泉嘖薄石溪吼。白日雷霆驚萬壑。名區處處佳可賞。寶塔琳宮湧山谷。藤蘿蔽日石路細。去來遊人。攀石穿林迷所適。天王峯般若峯。峯上五月冰始消。花卉晩榮而紅碧兮。黃葉先秋落母子巖。巖最高俯視人間。霹靂嬰兒哭鶴巢菴。鶴巢菴中有老僧。厖眉而皓首兮。揮麈談經竆曛旭。桂樹蒼蒼竹實離離兮。時有五色飛來雀。瑤草萋萋琪花灼灼兮。日暖蒼崖眠白鹿。日月之臺嵯峨。峻拔削如掌。借問雷斧鬼斤。經營爲誰鑿。最是絶頂。可望不可到。古老相傳眞仙之所宅。飈輪羽蓋往往而來遊兮。赤城仙子滄洲客。我欲往造乎其間。自非身具羽翼。那得躡仙跡。心怊悵望頭流。頭上日月流。水促淸溪。昨夜夢身化靑田鶴。翩翩羽衣輕。淸風駕兩腋。飛上頭流上上峯。東挹扶桑之朝光。西挹昧谷之暮色。胷襟灑落極遐眺。萬象森羅供遠目。獨立層巖發長嘯。元氣鴻濛宇宙窄。玉沙珠潭瑩澈而無底兮。洗盡胷塵十萬斛。靑鸞飛舞而翺翔。瓊桃亂落而芬馥。仙之君兮笑相逆。慰我久滯人間謫。飮以瓊漿一杯復一杯。握手共說三生昔。君身倘非有仙骨。此地此遊君何得。玉編丹書授我再三讀。紫府他時留一約。蘧蘧蝴蝶倏化而爲周兮。覺后煙霞滿枕席。仙山如此久未往。應是仙壇舊侶招我歸來速。回首乾坤落花忙。古往今來眞一刻。吾胡爲乎在人世。爲歌頭流歌數曲。頭流山山萬重。願一登臨望八極。</text>
<title>哭李國卿</title>,<text>家在五里間。我往君亦來。時時倒家釀。日暮不知回。如何玉樹姿。埋沒蒼山隈。堂中無復主人在。竹園蕭蕭殘日頹。</text>
<title>詠劒</title>,<text>手把龍泉劒。橫行天地中。歸來謁天子。萬里煙塵空。</text>
<title>送人口號</title>,<text>客路靑山外。行人綠水邊。一尊分手處。回首意茫然。</text>
<title>曉起</title>,<text>曉起靑山雨。山深幽鳥啼。桃花千疊浪。春色在前溪。</text>
<title>嘲楊雄</title>,<text>漢代楊居士。人賢我不賢。還將草玄筆。老作美新篇。</text>
<title>次舍弟韻。題留金汝謙詩案。</title>,<text>石逕穿雲入。山花隨意新。徘徊仍獨酌。有酒恨無人。</text>
<title>漢陽春望</title>,<text>二月長安陌。春風百萬家。霏霏夜來雨。催發滿城花。</text>
<title>秋懷</title>,<text>屋角凉風起。庭前白露團。西方美人遠。何處玉樓塞。</text>
<title>在金吾作</title>,<text>昨夜夢爲鳥。飛飛滄海濱。朝來便化我。何者定爲眞。</text>
<title>道中</title>,<text>行行復行行。竟日行在道。借問道上人。何如山中老。</text>
<title>寄金子益</title>,<text>問爾蘗溪翁。溪山重幾許。應嫌世間人。來訪雲深處。又止謗謗不止。逃名名亦隨。何如昭文子。無成亦無虧。</text>
<title>寄敬仲 仲弟𢜫</title>,<text>天長狄踰嶺。月滿受降樓。家山渺千里。曾憶少遊不。</text>
<title>次舍弟韻</title>,<text>綠竹凌霜節。紅葵向日心。洛陽春色裏。桃李滿城陰。</text>
<title>和養牛吟</title>,<text>大澤蛟龍蟄。秋郊鳥雀肥。天寒日已夕。吾與爾同歸。又爵祿不嬰念。飯牛牛自肥。耕餘眠草久。日暮徐徐歸。</text>
<title>七夕。長沙蓮堂呼韻。</title>,<text>雲間缺月向西斜。水面新荷正吐花。風露滿身眠不得。夜來殘暑已無多。</text>
<title>可歎</title>,<text>終南斜日暮煙橫。歎息人間事變更。桂籍忝名非我志。早歸南土及春耕。</text>
<title>觀試後還鄕</title>,<text>來無所事去無戀。泛水虛舟出峀雲。多謝世間名利子。善爲調護佐明君。其二平明策馬出長安。行李蕭然竹一竿。從此世間無所用。春風歸釣子陵灣。</text>
<title>有歎</title>,<text>以無爲有有爲無。莫黑匪烏莫赤狐。千載獨稱徐孺子。孰如其智孰如愚。</text>
<title>夢得數句。所記只一句。因而足成之。</title>,<text>白雲如帳掩山深。明月隨人到竹林。彈罷玄琴仍點易。阿誰料得此時心。</text>
<title>有歎</title>,<text>紛紛擧世逐春華。桃李連陰渭水涯。山中獨有凌霜栢。寒不凋零暖不花。</text>
<title>寄敬弟</title>,<text>三逕已荒草屋欹。問君何事賦歸遲。灞橋南畔梅應早。須及前村臘雪時。</text>
<title>寄洛中諸弟</title>,<text>春到江南客未回。山茶落盡野梅開。林扉寂寞無人管。煙鎖溪邊舊釣臺。旅食東華久未歸。春來猶着臘前衣。故鄕千里應回首。月滿前溪草沒磯。</text>
<title>無題</title>,<text>守靜年來志復初。靑山無地不安居。世間軒冕渾閒事。一片浮雲點太虛。</text>
<title>金吾蒙放歸贈人</title>,<text>三入黃沙竟見原。放歸田舍亦天恩。臨發忽逢關令尹。愧無道德五千言。</text>
<title>在金吾。次舍弟見贈韻。</title>,<text>疎蹤浪作世間行。九曲羊腸步步程。縲絏亦從軒冕出。一生勞碌坐虛名。</text>
<title>蒙放歷靖陵齋室。見士敬盆梅。仍次韻。寄之。</title>,<text>騎牛歸客出東華。喜見山齋未臘花。仙葩不合紅塵子。健步須移處士家。</text>
<title>次雲卿韻眎敬弟</title>,<text>倦鳥歸雲摠我情。新開竹牖向陽明。江湖日日多風雨。分付舟人莫浪行。</text>
<title>次雲卿夢登鷲嶺絶頂韻</title>,<text>吾君心骨十分淸。昨夢蓬萊頂上行。回望齊州人盡醉。世間何者獨爲醒。</text>
<title>書眎擢孫</title>,<text>吾年不惑有三。値汝周歲初度。羅雜玩具。觀所取。嶷然有巨人氣象。將大吾門閭。以待汝車駟。不但暮年置膝。以爲含飴之弄而已。韓山郡西數斗畓。卽余襁褓日。奉受於王母。而承王父遺意者。追惟疇昔。不覺執硯而流涕。今以遞授汝。祖傳孫。孫傳孫。亦傳家一段盛事。汝愼毋若魏稠賣徵舍然。亦毋傳外姓孫。世給主祀者。永作雲仍靑氈。仍詠一絶。寫諸紙端。後之嗣續者。可無墜也。憶曾王父錫余田。亦若吾儂視汝然。祖以授孫孫受祖。永期來歲作靑氈。</text>
<title>次婦翁嘲栽牧丹韻</title>,<text>此翁忘世又忘家。較却無涯等有涯。暖寒榮悴都成幻。一任天公賦萬花。</text>
<title>次書堂強字韻</title>,<text>薄相元非食萬羊。田園計活但芋薑。安安已息胷中戰。齒髮雖衰志則強。</text>
<title>次舍弟韻</title>,<text>夙夜惟憂忝爾生。我無良敎愧爲兄。今宵泥酒忘溫克。念昔先人坐到明。我曹寒素本儒生。豈意簪纓幷弟兄。歌以咏懷詩述意。此身期不負神明。</text>
<title>咏松次韻</title>,<text>安居宴息享高年。豈獨吾人物亦然。最愛蒼松邱壑裏。不要樑棟自參天。</text>
<title>次寄兪公佐</title>,<text>玉堂金馬本非緣。閒臥滄江作醉仙。無何世界皆吾土。莫把塵紛到耳邊。</text>
<title>無題</title>,<text>早竊虛名到暮年。都由強作豈天全。亦知蹈海非高士。至道元來貴自然。</text>
<title>宗室花城宅。次洪僉樞韻。</title>,<text>午睡昏昏罷。虛簷鳥數聲。客從城外至。舟在渡頭橫。柳老初成暗。花殘已減明。一尊相屬處。賓主兩忘情。</text>
<title>雨後。戲贈友人。</title>,<text>雨後淸溪上。欣然一笑同。雲歸山影裏。人語水聲中。酒盡西湖月。歌傳北郭風。襟期有所托。閒弄嶧陽桐。</text>
<title>渡竹津。望家居有作。</title>,<text>我有靑山宅。平臨鎭水濆。草堂依樹在。人語隔江聞。風捲西郊雨。帆投別浦雲。相逢似相識。閒對白鷗羣。</text>
<title>前溪</title>,<text>爲愛前溪水。無風徹底淸。流時看妙用。靜處識虛明。息浪天容淨。觀瀾道體呈。莫云千派別。初自一源生。</text>
<title>夜坐</title>,<text>寂寞空齋裏。殊方獨客愁。壯心頻覽鏡。羈思懶登樓。露滴黃昏月。凉生碧樹秋。沉吟達明發。無酒可遨遊。</text>
<title>謁從容堂</title>,<text>一死從容後。千秋義烈聲。丹誠懸北闕。遺恨在南兵。古廟寒煙碧。空壇夕照橫。男兒慷慨淚。今日爲先生。</text>
<title>敬次伯父韻 家在大泉。與岐浦接。伯父用兩村號賦詩。故謹和其意。</title>,<text>境勝天開浦。原平地效泉。岐通人共湊。源達海相連。鍾氣諸兒秀。涵祥百祿全。永將堂構業。付與後昆傳。</text>
<title>登科後。還鄕作。</title>,<text>昔年題柱客。今日掛冠還。借問乘龍貴。何如友鹿閒。姓名紅紙上。心跡白雲間。宦海多風浪。歸尋舊釣灣。</text>
<title>題李君美花山小築</title>,<text>偶携靑玉杖。行到翠微巓。竹裏疑無地。松間忽有天。劚巖開小築。縈澗作澄淵。問爾桃源客。肯容屋數椽。</text>
<title>次子誠 第三弟𢢝 韻</title>,<text>養拙眞吾道。林居接翠微。境幽宜遯跡。世亂貴藏輝。菊砌花猶在。桃蹊葉盡飛。風塵多少事。天地一荷衣。</text>
<title>題儒林傳後</title>,<text>闕里微言絶。秦坑義路蕪。講詩紛立戶。傳易互殊塗。買櫝非眞學。啖糟是諛儒。立言頗正大。僅言董江都。</text>
<title>暮歸</title>,<text>倦客投沙岸。羸驂帶夕輝。湖中山遠近。雲際樹依微。水涸魚龍蟄。天寒鴈饑。滄浪有釣叟。吾與爾同歸。</text>
<title>翰苑不應講就詔獄作</title>,<text>落月映寒曉。巖霜透北扉。海禽那識饗。山鹿謾遭鞿。素志無通塞。虛名有是非。何當叨惠渥。歸逐鴈南飛。</text>
<title>在金吾念內病</title>,<text>縲絏身千里。柴荊海一邊。家鄕疾病念。日夜死生懸。反怕書中報。聊寬枕上眠。歸期猶未卜。遲速任蒼天。</text>
<title>贈尙州使君弟</title>,<text>渺渺商山道。翩翩五馬征。克寬安巨室。加惠撫殘氓。所貴休休量。毋勞察察明。家庭冰蘗操。今日勖君行。</text>
<title>龍鳳寺。次金德而韻。</title>,<text>晩入靑山裏。登臨古寺樓。天空雲萬里。松老月千秋。鍾動僧初定。梵殘夜轉幽。題詩和白雪。把酒更淹留。</text>
<title>興德道中遇雨</title>,<text>數年湖外路。三度雨中過。細細初沾袖。霏霏漸滿蓑。暮雲迷遠樹。春水漲平沙。策馬投田舍。前林已夕鴉。</text>
<title>贈別敬季燕行</title>,<text>栗里黃花節。燕山白草程。幾年匪風思。今日飮冰行。雪滿荊卿市。天寒孤竹城。臨歧無限恨。不獨弟兄情。</text>
<title>贈舍弟東萊伯</title>,<text>邈彼東萊府。鯨波接島巒。風帆朝暮事。霜刃笑談間。綏遠宜存信。防微在折奸。邊烽倘可息。早入玉門關。</text>
<title>詠新泉贈瑢姪</title>,<text>寒泉卽我里。爾亦得新泉。本是同源出。元從一脉連。餘流終混混。初發始涓涓。會見朝宗海。何須止作淵。</text>
<title>錦館樓。偶吟。呈同遊諸公。</title>,<text>長江環轉錦城頭。突兀臨流聳翠樓。才子登筵歌白雪。羈人懷土賦淸秋。靑山向暮含斜日。賈客隨潮上晩洲。携酒何時乘興去。滿溪煙月載漁舟。</text>
<title>閒中寓言</title>,<text>斂跡巖林斷往還。夢魂曾不到塵寰。堪羞素食居黃閣。自喜靑雲遠碧山。陋巷簞瓢顔氏樂。南陽耒耜臥龍閒。年來慣見風波起。巫峽瞿塘咫尺間。</text>
<title>次贈李季涵 馞</title>,<text>年來抱病臥漳濆。鬱鬱竆愁久未伸。海內恨無知已士。尊前喜得謫仙人。淸談坐到三更月。和氣凝成一座春。滿酌香醪須盡醉。靑山明日隔紅塵。</text>
<title>次堂叔詠敬弟占魁之作 從伯叔。己卯占魁。敬弟。丁卯又占魁。故篇內及之。</title>,<text>吾家奕世煥榮光。更喜仙葩屬二郞。卯歲重回題鴈塔。豹文初變動鵷行。日邊高展靑雲步。筆下將看白雪章。前後魁元相繼出。祖先遺德可能忘。</text>
<title>贈敬弟要和</title>,<text>一場塵夢罷邯鄲。釋褐初年卽掛冠。簾外晴光山入座。廚中珍味蟹登盤。東華消息君休問。南畞棲遲我所安。堦有黃花尊有酒。不妨隨意醉蒲團。</text>
<title>次趙使君咏牧隱遺跡韻</title>,<text>牧老當年擅大名。祇今遺躅在鵝城。信知淸淑山河氣。孕出魁奇宇宙英。邑子猶傳王蠋里。行人尙記仲舒塋。乾坤易位心無貳。永激千秋烈士情。</text>
<title>寄扶安使君金士興 扶有邊山。號小蓬萊。</title>,<text>角巾歸臥鎭江隈。門掩秋山晝不開。三逕正憐黃菊在。一壺誰遣白衣來。身於邱壑百年足。心已風塵萬事灰。稍喜故人分竹近。明春試訪小蓬萊。</text>
<title>次舍弟子誠韻</title>,<text>靜中幽趣寄松菊。厭聽塵寰事事新。身世祇堪容一壑。聲名何用動千春。平生願學陶元亮。晩節仍爲鄭子眞。與汝林居殊未失。迷津顚覆幾多人。</text>
<title>和沃溝趙使君幼亮 泰采 寄贈韻</title>,<text>湖海飄然任去留。晩將吾道付滄洲。風塵路隘皆危穽。水府波恬卽順流。萬事祇知魚鳥樂。百年寧有綱羅憂。鈴齋長夏應多暇。須訪山陰辦勝遊。</text>
<title>送敬弟赴咸平任所</title>,<text>舞罷高堂五馬鳴。更申庭訓勉君行。養占志口方稱孝。廉信妻孥始謂淸。論事愼無膠己見。審兄端合得民情。况聞旱暯咸爲甚。要在心心子視氓。</text>
<title>敬次伯父韻 時以翰林不應講。就囚决歸。</title>,<text>亡羊書奕摠同歸。思入玄天轉窅微。已覺軒裳同弊屣。肯敎塵土汚荷衣。心齊物我忘藏否。志斷君民任瘠肥。身在樊籠神獨往。夢中還作白鷗飛。</text>
<title>復次兪公佐江亭韻</title>,<text>去來安肯受招麾。進退行裝自有時。干澤恥從蟣蝨附。還山閒有鷺鷗期。朱門縱貴元非樂。白屋雖貧亦不悲。成毁紛紛何足較。此生無慮又無私。第一句。一作遇坎乘流各有將。第二聯。物外今成漁子約。尊前寧顧尙書期。</text>
<title>偶吟</title>,<text>跖非堯是不須爭。毁譽由來亦強名。絲染靑紅隨異色。路分南北任殊程。休將刀尺裁長短。何用權衡較重輕。忘世忘人無繫着。這間心地自寬平。又爭利爭名俱是爭。笑他趨利又趨名。已營林下數楹屋。肯出人間一步程。水有濁淸淸或濁。山無輕重重還輕。紛紛世事何須問。瓜圃唯堪學邵平。又小山䕺桂翠團團。山下幽棲窃且寬。物外閒田皆樂土。世間平地卽驚湍。韋編晩歲須三絶。陋巷經旬任九餐。自媿題名紅紙上。白駒空谷晦身難。</text>
<title>冬至日歸家</title>,<text>凍律生陽暖死灰。聖恩寬大網恢恢。天時冉冉日南至。歸路迢迢漢北回。白蟻槐安塵夢覺。靑牛函谷客鞭催。黃昏漸喜家山近。稺子開門待我來。</text>
<title>贈別使君弟之江界</title>,<text>梁山風雨泣餘生。緋玉新膺寵若驚。勉汝忠貞先考志。嗟余行役老兄情。廉當律己思絃直。寬以治人戒水淸。蕪檄接壃邊事重。更須努力愼經營。</text>
<title>書懷</title>,<text>草屋蕭蕭鎭水陽。北窓終日臥羲皇。名留百代將安用。酒過三杯也不妨。棄世君平人亦棄。忘機海客物俱忘。山中計活耕田足。底事營營卯酉忙。</text>
<title>次舍弟書堂韻</title>,<text>天賦吾人不減增。如何善惡許多層。龍猪本自詩書判。舜跖須從義利徵。雲谷摳衣誰似蔡。杏壇傳道獨推曾。入山結宇非閒事。唯願提撕養智能。</text>
<title>金監司 時傑 挽</title>,<text>昔余識面楓溪上。仍幸比肩蓮籍中。斥鷃雲鵬趣雖別。黃鍾牛鐸聲相同。纔敷棠惠被南國。俄化箕星歸碧穹。他日山陽鄰笛裏。可堪揮涕向西風。</text>
<title>次舍弟灣尹韻</title>,<text>秋雨蕭蕭夜未晴。懷人不寐到天明。風凄澤國疲驥老。霜落關河旅鴈橫。雲樹重遮千里目。月波分照兩鄕情。何時獲遂班生願。棠棣花前會弟兄。</text>
<title>遂初堂閒詠</title>,<text>新闢池堂號遂初。客來問我意何居。平生臭味陶元亮。中歲科名董仲舒。塘有芰荷宜返服。門無車馬且看書。曲肱無復人間夢。一片浮雲照太虛。又晩歲優遊亦一初。蒼松翠竹繞閒居。心如枯木無生死。身似浮雲任卷舒。尊裏滿斟留客酒。案頭時閱占農書。世無知我心無悶。靜養胷襟自在虛。</text>
<title>贈別灣尹弟</title>,<text>西門鎖鑰接腥臊。昆季年年歎獨勞。要以雨霜綏獷猂。肯將冰玉汚脂膏。燕山北望中心怛。鴨水東流客意滔。他日相思何處是。統軍亭上月輪高。鴨綠以西虜騎臊。新膺聖𥳑爾賢勞。長槍擁壘森兵衛。肥肉登盤飫膳膏。報國誠心常耿耿。禦戎才略更滔滔。臨分欲贈龍泉劒。劒吐虹光萬丈高。</text>
<title>別北伯弟</title>,<text>天界山戎鎭白頭。肇開屛翰護靑邱。六州便是東搶路。九闕新分北顧憂。化被凶頑唯信義。固吾疆圉在謀猷。關門鎖鑰行應勉。祇願生還定遠侯。</text>
<title>送人赴邊任</title>,<text>世間榮辱摠堪驚。此去雉城幾日程。塞上山從胡地起。嶺頭人向半天行。危途叱馭忘軀義。異域加餐增別情。莫遣音書湖外隔。秋來白鴈盡南征。</text>
<title>從叔父扶餘公。以孝行卓異。加贈吏書。詩以敬賀。</title>,<text>唯公懿德出於天。百行之中孝最先。情迫鞠凶輕一指。痛纏幽隧守三年。邦人景慕高山仰。聖主恩褒紫誥宣。瞻彼華堂遺扁在。永將彜則子孫傳。</text>
<title>贈別敬季燕行</title>,<text>西風木落暮江濆。叵耐停觴送去輪。華夏古今時世變。弟昆前後別離頻。君行杳杳三千里。我思凄凄十二辰。王事旣竢歸莫懶。韋家花樹隔年春。</text>
<title>李判書 秀彥 遷葬挽</title>,<text>惜不愍遺恨彼天。典刑猶記十年前。波濤蕩潏持心整。雨雪霖雱勵志堅。才合調元纔八座。言能輔世蘧三泉。呼嗟伯道終無嗣。扶櫬何人再向阡。</text>
<title>肅宗大王挽章</title>,<text>聖道巍巍蕩蕩然。垂衣四十有餘年。克勤睿學居無逸。咸秩明禋禮罔諐。仁澤及人懷赤子。誠心反己對皇天。仙遊忽陟蒼梧駕。竆谷深山淚雨懸。</text>
