<title>月夜 甲子</title>,<text>長林收積雨。遠峀暮雲生。殘暑衣衫薄。微凉枕簟淸。風高天宇濶。夜靜月輪明。觀物徘徊久。秋懷轉不平。</text>
<title>卽事</title>,<text>結廬愛幽寂。靑山繞似屛。索居何所有。明月照窓欞。</text>
<title>聞鴈</title>,<text>秋風日夕起。天氣正蕭森。催霜聞鴈去。搖落感懷深。</text>
<title>征婦詞</title>,<text>團團秋月上簾鉤。脉脉妾愁不暫休。四海若逢太平日。良人罷戍玉關頭。</text>
<title>江口移舟</title>,<text>溶溶江水碧連空。萬折波光蕩漾中。雲裏歸鴻啼未了。扁舟已過大江東。</text>
<title>君子亭 亭在沔川 少憇 丁卯</title>,<text>隔水雕欄映。臨橋彩棟浮。四圍荷影匝。一面竹陰幽。柳近聞黃鳥。波開動白鷗。高吟還一酌。淸興轉悠悠。</text>
<title>脩篁舘留詠 丁卯</title>,<text>地連滄海闊。山護古城多。烟柳濃合岸。風竹綠緣坡。虗室塵機靜。繁陰蔭庭柯。閒居觀物理。樂意更求何。書中有好友。莫嘆少經過。壹鬱懷暫瀉。抽毫且高哦。</text>
<title>夜渡熊津</title>,<text>雨歇長江水勢雄。微風不起晩霞籠。輕棹泝流迷向背。只看星斗辨西東。</text>
<title>登大邱鎭南樓</title>,<text>千里倦遊漫興悠。暫停歸馬上譙樓。環山磅礴雲烟捲。平楚迷茫鴈浮。撲地閭閻民物富。滿城舘閣畵圖幽。黃堂宣化從玆始。坐鎭日南七十州。</text>
<title>觀潮</title>,<text>旭日曈曈海氣晴。浦人遙指晩潮生。擎天雪浪魚龍動。捲地銀波鴈驚。强弩至今聞勇士。鴟夷從古說忠精。蒼然一色看無限。咫尺九州眼界平。</text>
<title>訪開心寺</title>,<text>一徑縈紆上翠微。磬聲何處是禪扇。松筠茂密環初地。洞壑幽深斷俗機。石澗閒從遊子去。林雲晩帶野僧歸。貪看景物斜陽盡。不惜山行露濕衣。</text>
<title>息波亭八景 八</title>,<text>風急天高海氣晴。孤城一畔夕陽明。歸帆征馬別離處。照盡行人今古情。右西浦落照朝霽凝輝鋪海坼。非烟非霧亦非雲。化翁出巧元無盡。積氣能成錦繡紋。右安眠翠嵐雲氣空濛暗北津。朝來疎雨浥輕塵。亂飄山野淋漓後。最好長林綠葉新。右長林疎雨滿林珠顆已經霜。賁飾秋園不可嘗。氣味縱殊淮渡後。垂金不讓洞庭黃。右郭外黃橘海國秋深霜鴈飛。片雲不動浪花稀。晩來風起山如畫。數帆扁舟天際歸。右黃島歸帆日暮牛羊下遠村。漸看暝色八千門。須臾雲散天如曙。偏照幽人月滿軒。右金山明月霜月蒼凉曉氣晴。時聞古寺梵鍾鳴。悠揚餘韻如相警。喚起彿徒百八聲。右雲寺暮鍾一帶山形鎭海雄。千峰突兀上雲中。有時空谷生虗氣。散作人間萬里風。右伽倻淸風</text>
<title>歧陽途中</title>,<text>野田通小徑。極望草林圍。風輕雲葉散。鳥去杏花飛。觀物心無厭。題詩興不違。尋春穿樹去。何恨露沾衣。</text>
<title>拱北樓</title>,<text>浩蕩襟期逈不羣。春來物色正氤氳。江連白馬波如練。樓拱北辰棟入雲。鳥拍漁舟歸近渚。煙籠野樹隔遙村。客思怊悵知何事。只是城頭日欲曛。</text>
<title>對雪拈韻</title>,<text>衆木俱嗚忽起飈。霏微玉屑撒長霄。遠飄巖壑銀成界。旋撲叢林玉作條。門外征驢迷舊徑。簷端宿鳥劫寒朝。華箋呵筆題詩罷。酒力微醒興未消。</text>
<title>上飛來菴</title>,<text>春服初成麗日遲。共尋景物驗天時。溪鳴谷口心如警。路轉山腰脚似癡。照眼芳花爭獻態。傍人啼鳥若相知。請看石上潺湲瀑。當作飛來第一奇。</text>
<title>玉溜閣。次板上韻。</title>,<text>木石依然數架成。空庭人去欲塵生。映階碧草含新態。喧閣長流聽舊聲。洞鎖輕陰巖樹靜。岡分遠勢野雲明。抽毫試賦還多感。繞壁題詩摠大名。</text>
<title>詠歸樓</title>,<text>郊原雨初霽。亭榭納新暾。水濶波如練。山深氣吐雲。撫跡殘碑古。妥靈彩閣新。尙傳絃誦地。邱壑一斯文。</text>
<title>挹灝亭</title>,<text>山亭便遠眺。披襟對晩風。花發杯樽外。鳥啼笑語中。簷覆松陰靜。窓連野色通。攬物徘徊久。塵思渾覺空。</text>
<title>仲秋翫月</title>,<text>露滴雲收灝氣籠。滿天星斗碾浮空。長林鳥宿疎疎月。短壁蛩吟嫋嫋風。圓缺九秋今夕最。陰晴萬里此宵同。三杯隨興宜成酌。動是淸輝隔歲逢。</text>
<title>偶閱書籍。有一冊爲蠧所食。至於秦政二字。剝食殆盡。因有所感。卛爾口占。</title>,<text>秦皇餘魄化爲蠐。潛食遺編篋裏棲。世事元來多反爾。偏隨政字剝成迷。</text>
<title>鱗次瀛奎律髓除夕韻 四首</title>,<text>臘盡土牛墠。春回靑帝宮。輕寒餘晩雪。和氣入微風。酒薄三分醉。燈孤一点紅。關心來歲事。只在此宵中。殘夜猶苦詠。飛斝酒行頻。鵝襟來北社。鳩杖會西隣。斗向寅前轉。春從子後新。挑燈因不寐。情話兩三人。新蓂乍展舊年空。兩歲平分此夜中。雪向三更猶臘凍。寒從五夜卽春風。共將志氣論高士。剩許繁華付小童。莫敎屠蘇容易飮。長年願學葛僊翁。卄歲居然事業非。光陰迅速計多違。陸機新賦論文盡。太史南遊講業歸。前輩遺風尙難繼。後生起感思奮飛。十年螢雪鵬程計。未厭幽居車馬稀。太史一作司馬。</text>
<title>喚睡亭</title>,<text>停驂別路上高樓。曲曲危欄俯碧流。松岸風淸聞唳鶴。花汀日暖浴輕鷗。公門兼有江湖趣。仙境因成洞壑幽。滿目景光詩料足。煙波無限供淸遊。</text>
<title>次寒風樓韻</title>,<text>長堤雨歇納輕寒。暇日登臨獨倚欄。山抱地形橫遠勢。江流天影動微瀾。風樓豪興三杯醉。睡閣幽懷一枕安。暢望名區吟不盡。更隨花柳笑相看。</text>
<title>陪主倅李叔。同舟遊島村。</title>,<text>八峽多奇賞。探春作勝遊。松臺留小酌。花岸泊孤舟。環島千山靜。抱村一水流。憑眸幽興足。長詠洗塵愁。</text>
<title>梨花詩</title>,<text>紛紛紅紫媚春光。淡泊梨花別有芳。雨過未消千點雪。風來乍動一枝香。羞將穠李爭嬌態。肯向新梅伴素粧。如許風姿情不淺。玉容無語對斜陽。</text>
<title>渡廣津 二首○辛未</title>,<text>擊柁廣陵日欲西。長堤春色草萋萋。江村不見烟生樹。時向風便聽遠鷄。綠草芳花映白沙。江湖滿地渺無涯。閒看鷗鷺飛何事。隨處汀洲摠是家。</text>
<title>晴望卽事 玉連環體</title>,<text>心神蕭灑卧茅茨。次第綠楊拂檻垂。山麓雨晴雲氣碧。石泉灘急水聲奇。可憐缺界人情窄。乍喜閒園景物宜。且把深杯長飮盡。一時酒力汰塵思。</text>
<title>初秋月夜。戱作五七絶。回文體</title>,<text>煙生綠樹深。月照淸溪靜。牽興幽懷開。寫詩短燭秉。秋迴漸覺微風颯。雨霽新凉動夜淸。幽興謾吟閒徑步。浮雲暎月半山橫。</text>
<title>次杜工部秋興</title>,<text>搖落西風動萬林。寒烟衰草見森森。催霜鴻鴈連成陣。縈日蜉蝣結作陰。詠扇猶思班女恨。悲秋偏感楚騷心。天時漸近授衣節。到處秋聲聞遠砧。</text>
<title>偶題壁上</title>,<text>煎茶咿軋響高堂。甁揷荷花逸趣長。雨過輕風朝滿袖。雲開皓月夜盈床。唐詩細校初中晩。晉帖閒摹大小王。方外逍遙堪自適。元來世事夢黃梁。</text>
<title>午憇黔潭亭子書感</title>,<text>一江去未已。抱岸始廻波。靜境塵機少。林巒秀氣多。吾祖遊息地。遺祠枕山阿。巋然亭猶在。想像碩人薖。華扁揭保晩。冞見學切磋。徘徊肅余襟。撫舊宛如俄。屈曲躑躅杖。手澤尙摩挲。鬱欝雙楓樹。秋聲振庭柯。亭中有躑躅杖竹藍輿硯匣。皆先生所用。雙楓亦先生手種。 穹碑鐫事蹟。風雨石不磨。藏修寓深慕。多士頻經過。斯文賴不墜。邱壑有絃歌。百世懷仰止。臨風更高哦。</text>
<title>詠史詩 二十五首○甲戌</title>,<text>軒帝何年問道來。廣成遺蹟白雲隈。山形依舊仙人去。石逕春風長綠苔。右崆峒軒轅仙馭邈難追。此地空傳弓劒遺。古往今來皆有死。千秋誰信鼎龍飛。右喬山棄瓢巖畔白雲生。碧澗寒流斷俗情。幸値唐虞相禪日。好將洗耳得高名。右箕山有虞仙馭陟雲鄕。梧野鳴條兩未詳。豈復南廵湘水渡。溫公詩語費商量。右蒼梧忠義堂堂叩馬歸。淸歌遠採首陽薇。莫將蒸糈薦遺廟。恐是當年周粟餘。右首陽花滿高臺酒滿杯。吳王歌舞日相催。齊言此夕歡無極。誰識越兵一夜來。右姑蘇臺屈子含寃沉汨𤄷。幽魂終古逐寒波。採菱船外聞淸唱。疑是當年漁父歌。右汨𤄷句踐山棲勢已窮。吳王此日醉娃宮。元來天理多反爾。誰識會稽有甬東。右會稽山寶刀掛墓直千緡。生許徐君死贈神。生死初心終不變。深慚後世負情人。右延陵樂君乘勝向臨淄。昔日金臺禮士時。燕惠若能重改築。火牛奇計孰能施。右黃金臺城柝依依響晩風。夷門近接大梁東。若無一死酬公子。那識侯生七十翁。右夷門崤關形勝壯咸京。天下諸侯莫敢爭。獨有鷄鳴能奪險。田文半夜出東行。右凾谷關秦皇多事願長年。東海虗浮採藥船。半世經營徒費力。到頭徐福是眞仙。右東海當時板築萬民驅。不防蕭墻防北胡。城土未乾天下去。始知秦政是眞愚。右長城徒勞採藥未僊昇。寂寞梧楸烟霧凝。秦地如今無寸土。靑山惟有一孤陵。右驪山悠悠勝敗任天時。唱盡悲歌意氣隳。還笑重瞳無遠志。不嘆伯業歎虞姬。右垓下一曲風雲四海飛。劉郞作帝故鄕歸。淮陰已死彭英族。何事反歎猛士稀。右沛宮崔嵬結構動民工。壯麗猶稱蕭相功。縱使雲樓天半起。莫追堯世一茅宮。右未央宮世外翺翺避俗喧。芝歌一曲姓名尊。平生經濟成何事。只結漢家太子恩。右商山漢家三葉治規恢。文物煕煕休運開。却恨明時成鵩賦。長沙獨滯雒陽才。右長沙汾水櫂歌彩鷁浮。中流簫鼓白雲秋。人生易老更難少。不獨當時武帝愁。右汾水朔氣片時凍合流。難容人力實天休。雲臺若記中興績。應爲河氷讓一頭。右滹沱河漳河煙浪疊成紋。魏武銅臺半夕曛。歌舞望陵眞可笑。重泉一掩更何聞。右銅雀臺汴水東流漾碧漪。當時行樂後人悲。綠楊猶帶亡隋恨。結作千條拂地垂。右汴水世人徒說有貪泉。誰識心頭慾火煎。可惜汚名非水性。貪泉本是在丹田。右貪泉</text>
<title>大霧</title>,<text>鴻濛復見後天中。一色黯然萬里同。輕似遊塵疑細雨。棼如散縷劫多風。馬嘶方忖人歸店。鳥語始知日曙東。聖世妖氛消應盡。化成佳氣繞長空。</text>
<title>向過象山。主人族叔。示其岳翁茹園詠雪詩軸。要余續和。追後構呈。二首○乙亥</title>,<text>風掠素花過短墻。瓊瑤滿地錯疑霜。興添灞岸高吟士。景入寒江獨釣郞。隨袖全摹飛燕舞。窺簾半露水僊粧。烹茶且莫誇新味。自有銷金帳裏觴。右詠雪兩歲平分一夜催。三元政逐五更回。像垂節序移星斗。律應陽和動管灰。桃爲書符頻蘸筆。椒能避惡强銜杯。靜觀流水通春信。纔解陰氷漾碧來。右元日</text>
<title>讀眉山集見雪詩。次尖字。</title>,<text>紛紛玉屑攪空纖。冷氣侵凌倍覺嚴。獨有淸姿能潤麥。都無醎味豈成鹽。引風時見花飄樹。不雨亦聞溜滴簷。吟罷悠然憑檻坐。新抽玉筍數峰尖。</text>
<title>拜牧隱墓 丙子</title>,<text>稼翁詞翰擅騷壇。趾美承先最爲難。名重元朝曾擢桂。恩霑聖代又封韓。典刑尙想丹靑在。志業昭垂竹帛看。往蹟依然還起感。斜陽怊悵暫停鞍。</text>
<title>登鵝州城樓</title>,<text>虛舘寂寥倍客愁。時携閒步上醮樓。輕陰乍轉山雲起。返照忽明海雨收。四野農謳當雅曲。一樽醉興任淸遊。鄕園極目如相見。數疊鷄岑天際浮。</text>
<title>鵝城 三首</title>,<text>亭前官道出東城。盡日行人幾送迎。君看垂垂堤下柳。千條結盡去留情。簾外晝長夏景遲。輕衫時拂晩風吹。句要太好思還澁。慚愧鉢聲未了詩。萬壑千峰赴海低。從前形勝擅湖西。壁間幸少驚人句。容使吾曹更品題。</text>
<title>象巖族叔。示以法泉詩軸。追步閒字。丁丑</title>,<text>祗恐身閒心未閒。須知世事盡機關。莫將志氣牽諸外。肯敎塵囂到此間。美酒求來宜下藥。疎簾捲起爲看山。箇中勝事誰能識。杖策雲林自往還。</text>
<title>和午睡 三首</title>,<text>處世何須問寗蘧。行藏由我自優餘。頤眞難得餐霞術。好古時抄種樹書。憂樂渾忘欹石枕。榮枯隨分卧茅廬。一篇說盡閒中趣。始信吾曹志業疎。敎兒解榻拂輕塵。睡味更添酒國春。天下應無身外事。世間那得意中人。晩窺丹竈終知幻。長把黃庭漸悟眞。高卧自優淸淨福。不須遐擧學輕身。穩憑烏几意超然。說與幽懷何處傳。棋可破閑消永日。酒能解鬱度長年。神馳廣漠非眞界。夢入蓬萊有別天。但敎塵囂無懊惱。寧辭華岳十旬眠。</text>
<title>韓州書事 六首</title>,<text>萬里滄波渺不窮。半竿烟雨一蓑翁。客來若問生涯事。遙指前洲繫短蓬。販紵四方此最多。南商北旅日相過。居人重利輕農務。習俗已成可奈何。山如拱揖水環流。形勝湖西第一州。此日登臨看不厭。能令遠客頓忘愁。閒掛銅章吏散衙。風簾時拂篆煙斜。琴堂盡日渾無事。一樹梧桐落細花。乾岑萬仞勢崔嵬。極望滄波儘快哉。落日亭亭君莫恨。一番西去更東來。登此可見落照。圓湖直與海相連。每歲運漕得地便。浦人爲說鯨波惡。須趁南風始發船。</text>
<title>六月初四日大雨</title>,<text>濛濛雲霧鎖千岑。一雨翻成三日霖。驟注渾如河漢倒。霏微或似密塵滲。更兼風伯赫威怒。平地波濤忽丈深。秧葉初齊還墊溺。悵望壠畒愁農心。邇來此時恒苦旱。一點甘霖一點金。今歲之雨最頻下。自春徂夏每多陰。霎時傾湊成積水。原野茫茫巨海沉。里老村叟走相告。曾聞懷襄始見今。循環六氣元難測。孰使其然孰能禁。須識天公造化力。廓淸陰翳朗日臨。</text>
<title>飮酒 二首</title>,<text>平生嗜此每成醺。萬事任他恐有聞。明月樓頭長伴我。綠陰叢裏更隨君。上船不管呼來使。呵道寧知故將軍。飮罷陶然欹石枕。携朋重與細論文。缸面初開味最眞。藹然和氣滿腔春。飮要速醉時宜卯。麯亦有神日合寅。雅趣猶傳陶隱士。風流漫憶謫仙人。引壺不是貪狂藥。爲瀉胸中萬斛塵。</text>
<title>陪從氏。將遊息藏山。午憇福里。呼韻共賦。壬午</title>,<text>峽口迢然別見天。兩三茅屋亂山前。綠蕪滿地疑無路。白石潺流認有川。村僻雲林皆邃密。人閒歲月自推遷。携筇更欲登高去。已約諸公共袂連。</text>
<title>從氏搬移鄰舍。書上二律。甲申</title>,<text>翛然門巷愜幽期。新卜浣花得地宜。烟裏綠楊陶令宅。雨中芳草謝公池。不求溫飽謀身拙。但有琴棋送客遲。晨夕相過餘事少。每將樽酒且吟詩。頻翻遷徙未常閒。弟北兄南十載間。對案昔曾同討業。隔籬今復共怡顔。世情盡閱心愈壯。流景難淹鬢易斑。一架琴書存晩計。好將幽抱托雲山。</text>
<title>馬峙絶頂</title>,<text>飄然雙袂御輕風。絶頂登臨意不窮。東眺山形盤地錯。西望海色接天空。憑高奚但襟懷壯。設險從知控抱雄。極目峩洋無限景。朗吟回首夕陽中。</text>
<title>玉溜夜會。取板上詩層巖飛玉溜。積雨洗蒼苔。分韻共賦。得積字。乙酉</title>,<text>緩步踏雲林。縈回路轉窄。風詠想點瑟。登躡同謝屐。畫閣倚岧嶢。超然與世隔。庭際種牧丹。春陰養花魄。巖下有叢竹。疎枝拂空碧。攬物還起予。徘徊感懷積。盍簪良朋多。雅襟更愜適。豈但遊賞好。俛仰念在昔。勖哉各努力。遺緖共尋繹。</text>
<title>錫兒了讀千字文。戱題。</title>,<text>六歲始能識字千。駑才無足向人傳。但當取次推將去。萬卷詩書自此前。</text>
<title>安心寺</title>,<text>寺從何世創。遠在貞觀初。苔長山門古。香銷彿殿虗。淸幽看未厭。登躡興猶餘。珍重故人約。却嘆歸意遽。</text>
<title>夜陪地主及從氏巽浣二宗丈。以高浪直飜空分得空字。</title>,<text>洪匀大無極。一氣運神工。渾撲經元會。淸虛露穹窿。乾乾理不息。化妙極昭融。磅礴如載軸。圓垂似張弓。四時分成序。五運始更終。天地一罏大。風噓火益烿。二儀堪作炭。萬物儘爲銅。咸盡裁成妙。極施包育功。恢恢張八紘。覆燾似幈幪。卽物無偏厚。賦形秉至公。森羅皆有象。糾錯莫能藂。飛走與動植。芸芸復葱葱。偏全分淸濁。推盪任蒼穹。靈覺人惟最。參三藐處中。性情全禀賦。耳目備明聰。何幸爲男子。夜閭佳氣充。千年孕河嶽。六合射桑蓬。岐嶷超羣類。方昇似日曈。妙齡承傅訓。耻與比凡童。行學宜須壯。養端必自蒙。嶄然長頭角。傑氣齊華嵩。翔若出羣鷟。昂如泛駕駥。圭璋燦一代。神彩烱雙瞳。挺挺四方志。堂堂七尺躬。淵源尋的確。義理更磨礱。鄒魯風何古。詩書道不窮。英華盡咀嚼。樂意直可悾。學問資先覺。辨疑若發矇。淵涵珠皎潔。山立玉玲瓏。賦氣元非嗇。擴充亦自豐。中心操直諒。蟊賊不能訌。周行導墑擿。博識啓倥侗。抱此瑚璉美。發之德業崇。世間千萬事。包括極纖洪。衆理具方寸。坦由不足㤝。罔非吾分內。寧負帝降衷。施爲任伸屈。逢時有塞通。古今入抵掌。歷歷講汚隆。年代自書契。瞭然始免懵。羲黃慨莫逮。世級降淳濛。獸跡交中國。鴻功禹抑洚。少康能嗣業。一旅誅羿𥨪。玄鳥降殷命。發祥肇有娀。斅民欽盤誥。豐昵警高肜。損益徵三代。郁文從鎬鄷。詩亡東遷後。大雅變王風。麟筆嚴尊攘。門徒莫敢𢫨。陵夷王跡熄。乖亂世漸雺。强弱互傾軋。干戈日起戎。亂多治恒少。正路草蓁芃。絶學承前聖。大成集晦翁。微辭皆演繹。奧旨辨異同。綱擧又張目。物無漏罅空。斯文賴不墜。諷誦意愈。道泰時還否。興吁氣吐虹。試看今日域。腥膻滿崤𡽀。冠帶化鱗介。淸明變螮蝀。八荒久沉陸。陰沴視天夢。値此偏邦辱。歲輸載馳馮。漢儀想遺殿。禹績猶注灃。宜盡卧薪計。熟思排闥忠。徒勞修聘禮。皮幣豹兼熊。每慚蹈東魯。幾迴欲奮翀。參差理難究。惆悵思轉恫。蹙蹙將安適。搖搖不繫篷。幸生九州外。巾櫛斂鬆髼。心遠地還窄。㵒腔烈火烘。幽居觀大化。默默裒如珫。未遂鵬徙海。還同鶴絆籠。囂塵非所戀。寂寞保眞冲。掃榻留親友。灌園課僕僮。非徒收芋栗。亦欲樹椅桐。春及理南畒。禾麻曁穋穜。玉儀調六氣。不必憂旱爞。林下存經濟。蒔花兼采菘。山珍代海錯。澗鯽敵河鮦。簪組爲何物。翺翔脫罟罞。寧嫌無車馬。差喜靜房櫳。心異沾泥絮。身猶著沙。任他忘非是。不妨作癡聾。潔珮衆芳集。紉蘭復扈芎。攝生調藥性。百草不遺茺。平地有眞境。何勞問道峒。有時尋溪友。投餌藉蓼葒。相對匏樽擧。歸來淡月朧。虛襟超物累。散誕意還种。遯跡懷商鳳。韜光想寗犝。悠悠任適意。若鳧在彼潨。山邃豹藏霧。淵深蛟避罿。琅玕在懷裏。何羡漸逵鴻。飮喙各隨分。冬裘復夏絨。優閒若無事。睡覺日方曨。偃息甘圭蓽。蕭然一畒宮。行藏詹尹卜。得失塞翁驄。世事多岐路。奚論西復東。閒情付泉石。日涉杖櫚椶。偏愛傲霜菊。堪憐向日茙。溫存樂自在。命酌澆喉嚨。疏越宜調瑟。怨愁莫聽箜。牙籤堆棐几。隨意詠渢渢。寤寐懷賢哲。誰能發𥌒瞢。守株難得兎。挾策笑亡𦏆。分外都妄想。氷難語夏蟲。蹉跎違夙抱。奔晷疾如駥。寥栗歲將晏。入床已閴螽。冉冉時物變。隱隱我心忡。猶幸有同志。招邀不避凍。平生重然諾。信誓可孚豵。穿雪携藤杖。度阡策霧騣。杯盤侑佳肴。飣餖煖且饛。異味充筐筥。珍餐煮釜鬷。幽香賞歲暮。梅信寄梓潼。夜靜風占鐸。天寒霤結酮。論文抽緗帙。賞月掃靊霳。酩酊輪把酌。淸醪滿更盅。擊壺攄襟抱。酬唱互裭筒。謝句傳生草。崔才稱落楓。詞源倒峽水。汪汪千頃瀜。麗藻得神助。敲椎竟誰雄。良辰宜燕樂。流景太怱怱。少壯能幾許。人生易衰癃。慇懃意難盡。燭跋屢剪紅。努力更相勉。幽期結桂叢。</text>
<title>約諸友入大芚山。到靑林寺口占。戊子</title>,<text>一言投契舊兼新。邂逅山房樂意眞。從此塵寰回首遠。天敎名勝屬吾人。</text>
<title>宿太古寺。拈唐人韻。二首</title>,<text>禪房獨據最高岑。歷盡千巖復萬林。客到秋楓爲選勝。佛留古壁自無心。襟虛漸覺超塵遠。境寂方知入洞深。一宿餘緣應未已。他時重擬共幽尋。纔過石門但碧岑。忽聞淸磬度疎林。渺無車馬非人境。靜對雲山是佛心。萍會因成三界約。菊酡政趁九秋深。呼僧細講摩天路。藜杖明朝與爾尋。</text>
<title>歷拜從容祠。次杜工部韻。二</title>,<text>歇馬荒原古廟尋。西風吹樹更蕭森。眞工宜看從容扁。毅氣如聞慷慨音。豈但兩峰偕取義。須知七百盡同心。徘徊落日殘碑讀。沾灑千秋志士襟。世違千古蹟猶尋。寂寞陣墟戰氣森。煙雨日沉齎舊恨。山河秋入托遺音。寧因勝敗論靑史。獨抱綱常見素心。嘉薦澗毛崇報地。愀然起感整冠襟。</text>
<title>舟遊龍江</title>,<text>秋江淸澈底。恰似鏡中遊。沙軟閒眠鷺。岸移忽見樓。一樽成邂逅。此夜說風流。浩蕩無窮趣。載歸月滿舟。</text>
<title>除夜憶從兄。書上二絶。</title>,<text>早年志氣却蜚騰。白首郞潛計未曾。料得空齋無與晤。一燈閒坐淡於僧。兄年知命鬢成霜。弟亦明朝四十强。枉送每年成底事。猶期晩計在楡桑。</text>
<title>太古亭 庚寅</title>,<text>層欄遍倚日將曛。景物依然摠慣聞。風撼疎松虗度響。波迴疊石纈成紋。東睇花柳琴堂靜。北顧煙霞梵界分。爲語睡仙新太守。政宜拄笏或看雲。</text>
<title>玉川舘。送別從氏入京。</title>,<text>征裘曉拂玉川霜。各問何之兩渺茫。松栢東陵兄宦薄。山原南國弟遊長。初年已許桑蓬射。中道奚嘆鷰鷺忙。多少今行題品在。惟期他日細論詳。</text>
<title>道川</title>,<text>喬木依然擁故墟。丙年吾祖此曾居。遺思不泯經過地。却恨無人問緖餘。</text>
<title>君子亭</title>,<text>小亭臨水築。緩步挹光風。世遠文猶在。楣題仰晦翁。</text>
<title>花林洞</title>,<text>挾路長溪百折廻。轉山忽有洞天開。磷磷白石如團粉。㶁㶁淸流不點苔。整頓眞形元氣孕。安排奇巧化翁裁。前聞已慣看逾好。彷彿吾行若再來。</text>
<title>謁星川書院</title>,<text>落日安陰路。遺祠傍高峰。當年自靖地。風雪餘雲松。想像入山事。時違道莫容。採薇與蹈海。比義皆可從。明發懷先哲。悠哉起我慵。雲章揭孔訓。寶刻煥更濃。仰止思何已。徘徊息遠筇。</text>
<title>光風樓</title>,<text>高樓縹緲與雲齊。踏盡欄頭十二梯。歷歷長橋人影少。蒼蒼平楚鴈聲低。山形磅礴淸溪北。井落參差畫棟西。徙倚渾忘歸路遠。盡收風景入窮睇。</text>
<title>尋眞洞</title>,<text>南來山水劇相紆。誰識化工巧盡輸。每過一灣堪駭矚。渺然如入輞川圖。</text>
<title>龍湫庵望瀑布</title>,<text>飛流雪瀑半空涵。練色可望不可探。只許殘僧閒管領。磬聲起處有孤庵。</text>
<title>月城草堂</title>,<text>諸生勤講說。遺緖尙能尋。煥刻松臺屹。寶藏竹牖深。汚隆占世運。顯晦見天心。獨抱麟經地。詠歎竟夕陰。</text>
<title>夜拈櫟泉集韻</title>,<text>幽絶有玆境。顯名儘待人。日星昭大義。草木想王春。淡淡風何古。恢恢道益眞。猶聞絃誦作。沒世意逾新。</text>
<title>松臺</title>,<text>呼吸隱然上界通。仙蹤怳惚有無中。若將水石供淸翫。平地猶堪作逸翁。</text>
<title>搜勝臺。次退溪韻。</title>,<text>川原移步換。景物轉淸佳。地僻松全老。沙平石半埋。九秋遊子興。千載昔人懷。煥刻留題品。臨風一讀厓。</text>
<title>晩悔三從叔壽席 三首○壬辰</title>,<text>人生七十古稱稀。况復吾家最莫希。鶴髮巋然瞻魯殿。如今何幸有憑依。五馬新從矗石旋。藹然和氣滿華筵。百年假使猶今日。不讓人間平地仙。休慶滋臻賀語盈。寒威轉入酒杯輕。非徒詞客聯華軸。丹頂玄衣摠瑞呈。時李德吾畫送龜鶴。</text>
<title>華陽篇 癸巳</title>,<text>六月靑川路。炎塵日欲烘。靑囊尹老宅。論劑歇征鞚。爲指靈境邇。幾年勞我夢。探勝寧憚暑。淸興欲輕羾。蹊逕從此始。驅策太倥傯。昔聞俗離山。今見華陽洞。磅礴括大小。蜿蜑勢引控。入谷第一曲。層壁撑空霿。雲篆鐫擎天。瞻望更欽聳。卸鞍選靑藜。逍遙息煩冗。蒼陰秀杉松。往往狹路種。移步境每別。錯愕眩承奉。門楣揭進德。籲道示鄭重。再拜先生祠。逡廵肅余拱。三百間氣鍾。鉅人降偏壤。洪流砥柱峙。末運値板蕩。馳驅感際遇。大義日星朗。嗚呼密勿猷。志事更難奬。蒼梧雲猶愁。武夷山空長。棲巖人何在。泣弓水自響。瞻彼葩澗流。萬折必東嚮。惻怛楚人思。義取茅屋饗。偉哉寒水翁。克遂先生命。深洞儼黼座。陟降猶像想。宸章煥孔訓。榮光燭萬丈。磨厓永托固。竟劫聳瞻仰。非徒縫𦁹徒。賴此知尊攘。有釋幸免揮。勤護亦住傍。如許大鋪敍。巖壑信天貺。鶴巢與卧龍。曲曲皆可訪。上游溯巴串。山開何空曠。皓石鋪一勢。顧眄駭同樣。洽容千百羣。列座足有讓。盤陀極脩廣。溪水紺且汪。泓瀉由階級。散流更滉瀁。奇詭各成形。應勞巨靈匠。潄弄愛幽夐。灑落遺塵妄。九曲盡於斯。始覺瀜結壯。棋置十餘里。隨處換名狀。勝區由人顯。賁飾極鋪張。遊子但搜奇。遇景詑酣暢。悠哉懷前哲。須識此肇刱。藏修萬山間。尙爲後學倡。巖巒摠外景。遺躅最勿忘。感歎頻住脚。沿流起惆悵。</text>
<title>望煥章菴</title>,<text>巖棲一喚地。飛甍暎夕嵐。嘉木蔭蒼磴。迢遞路莫諳。村叟向余指。其上有小菴。平挹凌雲臺。俯瞰金沙潭。空界足淸幽。定使凡踪慚。寰筆耀雲漢。丹碧寶氣含。奮然欲攀躋。遅回我思覃。緇徒或遘癘。戒此不敢探。九曲華陽裏。歷歷皆可談。圓滿難如意。獨阻一伽藍。卽地猶虛過。指點悵不堪。</text>
<title>謹次尹懷德 希大 韻</title>,<text>隨分田園晩計疎。任他外事自棼如。林花消息淸明後。隴畒經綸穀雨初。暇日因書心自適。衰顔借酒氣猶舒。年來况値絃歌化。往往唱酬慰索居。</text>
<title>兒輩往遊挹灝亭。有詩來示。因次其韻。</title>,<text>昔年吾祖此棲遲。望北誠懸進退時。齋址亂餘傳舊號。槐陰春到長新枝。一區卜築由人顯。千古品題待地奇。爽濶景光猶外境。怡然適意更誰知。</text>
<title>詠桐</title>,<text>根和本土護生氣。遠自錦城植庭前。雙榦幷高六七丈。栽培纔過四五年。吾廬從此增顔色。掩翳軒楹景嬋娟。媚春花簇紫霞暎。當暑葉重碧雲纏。挺挺自有昂霄志。盤踞又能得地便。生成實賴封植力。正直元因賦性全。疎影漸移明月照。輕陰時拂晩風傳。閒居撫翫足淸賞。散步從容興獨牽。材大終當有需用。如何幽滯巖扃邊。從知休瑞符明德。佇待枝頭鸞鳳翩。</text>
<title>霜臺寓直</title>,<text>霜字肅然楣上加。韓公鉅筆似龍挐。門封舊憲猶號墨。以㓒門之法。陪隷尙有墨尺之稱。 城座遺規尙進茶。古者城上坐起。必處置大事。諸員會座。必進茶啖。進茶啖後。措處諸事。告茶時爲其預知也。 訟息印章長鎖櫃。監察印聚置事。 職閒吏隷罷參衙。員役輩盡在於朝房。本府則都無朝罷司。 但當淸選崇名節。何待獬冠始觸邪。獬豸見不正則觸之。故御史戴此冠。</text>
<title>戱次兒輩覆射詩韻</title>,<text>字從斷處瞥然生。潛瀉毫端颯颯鳴。四座無言心獨苦。一燈屢剪眼偏明。文多斷簡難尋緖。句似含枚忽聞聲。戰退論功誰竟得。只餘殘蠟自縱橫。</text>
<title>洗鬲亭 二首</title>,<text>亂石當溪産。縈迴水所潨。環奇因地設。疏鑿費人功。可但遊觀好。更兼結構工。有誰煩障透。來此濯淸風。我祖曾留筆。石潨古有名。雨餘還激㶁。風外始琮琤。但少優閒客。寧無潄濯情。亭扁非偶爾。指顧意逾淸。</text>
<title>李承旨 寅弼士說 卜居廣州。搆贈一律。</title>,<text>達人棲息自優餘。依巘誅茅亦廣居。軒冕初心何太倦。漁樵晩計未全疎。俗情莞爾莊生馬。雅抱怡然惠子魚。多少林扉題品在。他時容我更連裾。</text>
<title>鑿氷行</title>,<text>玄冥司寒十二月。祀官虔誠薦牲牢。祭罷指揮始伐氷。向夜諸軍持斧出。淺流每患泥塵雜。淸瑩多在江中央。勞歌互答冲冲響。栽斷層氷有尺度。盡夜斲出堆成亂。終朝負入積有序。江上往來人如織。嚴風裂膚霜滿頭。縱是周官時令順。凜凜寒役亦勞止。直到夏天苦炎熱。㝡宜華堂供燕樂。爽口凉座暑氣斂。此時方稱氷之好。一作美 世間冷暖皆如斯。嗟爾莫道鑿氷苦。</text>
<title>臘日 丁酉</title>,<text>牢落歲華漸看深。已過三戊臘仍尋。辟瘟騰頌椒留井。宜麥呈祥雪漫岑。享蜡報功存祀禮。吹豳休務見民心。良辰更與元朝近。連夜當謀醉且吟。</text>
<title>元日 戊戌</title>,<text>三元肇此喜相看。璿曆頒春减却寒。煖日流氷通細澗。輕風消雪見晴巒。聊將綵帖懷堪紓。試擧椒杯興自寬。無那鬂毛成老大。繁華都付少年歡。</text>
<title>題駕鶴樓</title>,<text>陡絶巖厓類削成。迢迢上有一樓橫。斜陽閒對淸灣釣。時雨喜看綠野耕。棟宇幾經興廢事。山川猶帶古今情。僊禽一去無消息。大筆楣間但揭名。</text>
<title>會遊駕鶴樓</title>,<text>高樓縹渺據層巓。曠矣川原俯檻前。從古仙驂誠誕說。至今鶴窟但名傳。百年多事渾如夢。一日偸閒亦有緣。賴是詞垣才子聚。好將觴詠飾華筵。</text>
<title>次重山齋李季麟木皮韻 庚子</title>,<text>輕於方絮密於紗。看取樹膚異樣華。珍重故人分數疊。好添書具賁山家。</text>
<title>瀟湘八景 八首</title>,<text>白蘋風露滿江秋。驚起一聲更喚儔。飛向淸沙閒取適。生涯不作稻粱謀。右平沙落鴈雲樹烟波隔渺冥。望中勝界數峰靑。疎鍾斷續流淸響。恰似楓橋半夜聽。右煙寺暮鍾一夕江湖暗浪生。疎篁滴瀝倍寒聲。孤燈篷底頻驚耳。摠是離鄕遠客情。右瀟湘夜雨風攬瑤花下一天。湖山頃刻巧粧姸。漁蓑冷透猶無怕。漫逐波痕放釣船。右江天謩雪小艇棹迴繫樹根。依俙殘照下平原。山腰紫綠遙相暎。粧點幽閒繞水村。右漁村夕照湘水秋晴月滿輪。光輝相蕩倍精神。竹枝一唱篷窓揭。認是巴陵夜送人。右洞庭秋月中流輕楫晩風凭。浦溆渺茫水氣蒸。試問君歸何處宿。落花西畔有黃陵。右遠浦歸帆跨岸橫橋暎夕暉。南商北旅販魚歸。輕嵐淡抹墟烟鎖。回望靑帘隔翠微。右山市晴嵐</text>
<title>挹風樓。次落成韻。</title>,<text>保晩亭前又此樓。如椽大筆美名留。登臨改觀風猶挹。俯仰興懷水自流。襟珮有儀宜整飭。詞章較藝莫深鉤。絃歌永夕成高會。更遞詩筒記勝遊。</text>
<title>歲戊子季秋。余共直長從兄及宗丈敍五甫，李令季麟，朴友華汝周覽大芚山。歷拜從容祠。至龍江院留宿。時夜月色甚佳。舟遊前江。而使漁人擧網得魚。酌酒賦詩。次淵翁韻。共成一軸。轉眄之頃。遽作十五年前事矣。今此再來。余與華汝之外。皆屬陳迹。爲之感歎。講會翌日。諸儒三十餘人。結二小舟。將欲泛遊。要余甚勤。余亦臨發而難孤其意。與之共乘溯廻。時壬寅九月之旬有二日也。因次前韻志感。</title>,<text>伊昔大芚路。因成此地遊。重來稀舊侶。徙倚敞新樓。縱喜江山慣。翻嘆歲月流。講論纔罷會。餘興載雙舟。</text>
<title>龍江講席。吟示諸儒。</title>,<text>是院之腏享五先生。俱以道全德備。蔚爲百世之宗師。後之有志於爲學者。舍此而誰法哉。昔在沙溪金先生之俎豆於道基也。我文正先祖草定院規。而其後陶菴李先生略又修潤。使之導守。其意勤矣。今者據此而行之於我先祖妥侑之所。事非偶然。故就其約束中有所未備者。更加條列。幸賴襟紳之齊會。克成前規之脩擧。甚盛矣。第惟家塾黨庠之制廢已久矣。晦翁已歎讀者之直以古今異宜而莫之行。邇來流俗。尤以吾學爲不足學。舍近騖遠。祛實競華。貫穿經史而無益於言行。究索理氣而不察於身心。所以裝點一箇人底樣子者。藉此父子君臣長幼朋友夫婦之倫。而殊不知其進學門庭之先後次序莫備於小學。不但童蒙幼少之所當講習。實爲大人上達之根基。從前講規之必以是書爲先者。極有本領。學者毋或小忽而敬受之哉。書其所感。因成短律。再拜遺祠下。怳如德義薰。絃歌風不邈。揖讓禮逾勤。吾祖留前範。晦翁輯舊聞。發蒙資講習。高會襲淸芬。</text>
<title>龍江講會吟 二首</title>,<text>小學書中悟昨非。寒暄遺詠更堪欷。做人樣子於斯備。學到悟時始不違。頻年來往此遨遊。江上高樓又九秋。况是靑襟絃誦地。昔賢餘緖幸猶求。</text>
<title>鄕飮禮詩 幷序</title>,<text>我文正先祖妥享之所在文義縣之黔潭。而士友之來往者。議講鄕飮禮於是院。余曾欲行之而未能也。勇往樂觀之心。自不能已。遂於九月之旬二日。扶病强策而至。則遠近之耆碩俊彦。廣邀而齊會矣。以堂塗狹隘。翌早設行於挹風樓前。余則病不堪事。傍坐而觀之。三從弟上舍大煕作主人。趙上舍膺鎬莅賓席。幼學鄭海寅莅介席。燕岐倅柳觀升，文義倅李源龍當僎席。三賓執禮及贊引樂正司正等諸執事。亦各以選士定出有差。衆賓之列于西階之西者。摠二百三十餘人。而此外未及錄於到記者。無以盡知。而又幾與此數相當矣。布筵席。施樽禁。上琴下磬。歌以誦代。笙以笛代。俎則五。而脯醢則辦于堂上堂下之諸位。自主獻賓酬以至無筭。樂準禮之成矣。旅酬畢。衆皆合辭曰。是禮卽周公遺制也。遡求往昔。罕有行之者。而今幸躬見之。此不可無記蹟而示後矣。余固不嫺於文詞。而旣已與於盛擧。不敢終辭。遂書其大略。而復跽而告曰。人所易知者。登降辭受之節。鼎俎籩豆之列。而難知者其義也。賓以賢。坐以齒。僎以爵。尊賢尙齒貴爵者。天下之三達道。皆在於此。聖人著爲禮以敎人。而若使鄕人皆知此義。則安得不敦行飭躬化成俗美乎。若規於儀文節目之間而已。則可謂循其末而遺其本矣。惟諸賓相與講此而勖之哉。又以七律賦其事。時崇禎甲申後四乙巳也。鄕黨接賓在獻酬。成周化俗此堪求。禮勤百拜儀文盛。道達三尊敎範休。爵觶互傳翻夕照。絃歌合奏動江流。環筵簇立雍容意。不是尋常燕樂遊。</text>
<title>翼宗大王遷陵挽詞</title>,<text>綏陵緬奉。令近臣進挽章。賤名亦廁於其中。辭不敢製進。而朱子常受孝宗進挽之命。纔得四語而忽被罷遣。遂不敢成章以進。其後累年大病瀕死。念平生恩遇無路補報。續成十有六韻。以見孤臣死不忘君之意。每讀此詩。三復感嘆。以爲君臣之間。固當如此矣。自顧草野卑微。固難冒當詞選。而憑藉文字。揄揚盛美。可以少贖哀慕之情。謹依朱子續成之例。且用其韻。追製略敍。亦以見微臣於戱不忘之思云。聖德侔舜攝。鴻基佇再昌。焦枯敷潤澤。幽隱遍容光。治理將三代。謳歌溢四疆。移租周北徼。捐帑濟南鄕。恭己憂勞切。孚民惠化滂。掄才搜野逸。共職儆朝行。奕業回邦運。眞遊遽帝傍。彼旻嗟不弔。匝域痛如喪。沒世猶深慕。經年倍永傷。重看神穴啓。仍襲殿爐香。朱椅陳遺服。靑圭發秘囊。耿光瞻彷彿。盛美曷宣揚。仙馭誰能駐。靈辰又極忙。吉岡應有待。寶籙庶延長。素紼羅千士。彩斿整兩廂。殊恩俾進挽。濫廁冞增惶。遙訣情難忍。追成愧莫量。只思勤掇拾。微悃展詩章。</text>
<title>福里遊賞</title>,<text>福居近在西臺後。幽境稔聞可徜徉。峽口逶迤難尋訪。行逢田老輒問詳。短筇捨馬穿細路。忽闢亂山一溪長。依岸茅廬有八九。疊巖陡斷村之傍。上平徙倚聊騁眺。俯聽潺流玉珮鏘。重山老友曾留跡。丹刻尙傳小華陽。邂逅賓朋掃石坐。呼來村酒共把觴。別區剩占淸閒地。暫息塵機笑語香。移晷盤桓慵歸去。漫將題品費商量。政宜小築今遊續。孰有買山此計償。</text>
<title>二止堂。敬次板上韻。</title>,<text>昔賢留躅地。雲物幾徂秋。古木當溪偃。巉巖挾路周。藏修勤後學。薖軸想前遊。賡韻空延佇。輕烟已夕洲。</text>
<title>丁未四月。余往省錦楸。將轉觀沃北山水。及至二止堂。卽重峰趙先生遊賞之處也。自多感慨之意。臨流坐石。琴上舍汝善，安雅聖能來見。鄰近諸儒。亦會數十員。因與共宿堂中。翌朝。諸儒咸願講讀大學。辭不獲已。使各輪讀。僅了序文及經一章。適緣行忙。未副諸儒之勤意。追吟二絶以謝之。</title>,<text>大學之書逐段思。苟非傳義實難知。工夫盡是心中事。主宰須從敬字推。仰止名堂感我衷。終朝講說見遺風。行期將趁江亭約。却恨一篇未盡窮。</text>
<title>莫棄村 一名漠溪。宗家略置庄舍。戊申之亂。高王考盡室八處。至庚戌撤還。</title>,<text>舟渡疎亭北。轉尋莫棄村。平疇翳桑槲。茅屋依山樊。峽裏兼野趣。隔林江水奔。吾先曾寓此。往跡一無存。感舊徘徊久。試招里叟論。幽閒有玆境。怊悵更難諼。何時成晩計。與爾息塵煩。</text>
<title>塗谷</title>,<text>谷口呀然展好基。櫟翁昔日此棲遅。停驂騁眺懷何極。山自蒼蒼水自漪。</text>
<title>山村記行</title>,<text>昨登淸風亭。指點到處遊。把酒送客後。華村薄暮投。居人任耕鑿。自在更無求。拱後崇嶺阻。襟前碧水周。宛如島嶼裏。來往仗扁舟。霡霂朝來雨。征鞭未淹留。徑過穿窮峽。曲曲皆入眸。舂洞與恒谷。呀然各成區。巖間疎籬錯。嘉木翳柹楸。紫蕨登盤脆。生涯不勝幽。山居多眞趣。不妨奠菟裘。只可自愜意。說與知者疇。</text>
<title>龍江書院鄕飮禮詩 幷序</title>,<text>再昨秋。講行鄕飮之禮於黔潭書院。略有序其事而賦以詩。又於今杪秋。龍江書院諸儒將欲行之。屢次委邀曰。斯禮之行。惟余是待。不者勢將已之。余旣感諸儒不舍之勤意。且喜盛擧設施之美事。遂不敢復辭。力疾肩輿而至。則鄕中章甫。隣境耆碩齊會矣。遂於月卄日。設行於院前。按圖鋪陳。執事諸員。皆選定有差訖。拜揖升降之節。一依笏記。余則病不堪事。傍坐席外。而竊覸主人以下擧皆溫恭兢肅。自始至終。式禮莫愆。簇立環觀者。亦無敢喧譁。信乎其爲三代威儀。可見王道之易易也。於旅也語禮也。謂不可無記。禮成之後。再用黔潭韻。分作二絶以示座中諸君子。百拜始成一獻酬。縟儀細向卷中求。雍容盡日行無倦。簇立欣瞻禮貌休。夏詩冬禮風猶古。地是前賢惠化流。燕樂更兼山水助。競稱曠世有今遊。</text>
<title>退陶與客言。久欲謝此送迎而不可得。仍示一絶云。寒事幽居有底營。藏花護竹衛羸形。慇懃寄語相尋客。欲向三冬斷送迎。此某言志之作也。恐人以我爲薄。故不敢示人。今始出之。非薄也。乃不得已陳情也。謝客之情。引而不發。未敢詳知。而余則手足煩熱之祟。每値暑令。雖至裸裎而亦不能堪。果欲謝客而不可得。偶閱此詩。政合志事。謹步其韻。而末句只換一字。亦妄依詩家古體。壬子</title>,<text>逃暑衛生但自營。方牀淸簟放骸形。慇懃寄語相尋客。欲向三庚斷送迎。</text>
<title>淨流堂講會。次白鹿落成韻。示諸生。</title>,<text>幾歲重營事竟成。喜聽六偉頌詩鳴。佩襟仍舊依歸地。絃誦更新講討誠。志業漸疎嗟老子。工程宜篤勉諸生。江山增色如相助。挹作斯筵象外盟。</text>
<title>書贈文生應斗 嵋齋事蹟來示</title>,<text>一屐行千里。飄然朔氣牽。感君先媺闡。兼識後昆賢。</text>
<title>安心寺。次板上韻。</title>,<text>曩在丙戌。偶訪安心則寺之創。盖在貞觀年間。而世久傾頹。惟積雪樓巋然於藤蘿之中。爲三十餘楹。軒甚敞豁而額號三大字及佔𠌫齋短律。刻揭楣間。子光所撤。獨保在此。一讀驚異矣。今者再來。寺皆移創。樓亦毁撤。揭佔𠌫詩於正門樓上。而聯刻諸賢追和於一板。樓額則朽破無存。未滿三紀。物之成毁有如此者。可發一欷。寺僧更謀揭額。余忘拙强寫。而兼次板上韻。以寓景仰之懷云爾。忍說當時事。竟知百世公。眞源流域內。雅韻鎭山中。賡刻皆賢蹟。攀吟躡下風。雪樓從此重。沙界未全空。</text>
<title>仁陵遷奉輓章 丙辰○五</title>,<text>聖人天所篤。駿命膺靈長。赫業隆三紀。鞏基奠八方。至治猶普洽。遺澤詎能忘。復覩玄和出。羣黎涕逾滂。恭惟垂拱理。巍蕩不能名。戡亂神威展。闢邪正道明。恤民頻發帑。禮士賁招㫌。如喪躔至痛。天意竟難平。於戱悲沒世。雲過太虗空。重値開神穴。仍瞻返玉輿。綴衣宛更設。繐帳冞增歔。咫尺威顔閟。怳如墮舃初。大麓烏經叶。鬱葱聚氣全。神京江漢近。先寢檜松連。倏忽靈辰届。委遲素紼牽。剝陰旬又一。葬聖卽灤遷。臨御幸躬覿。深仁久莫諼。眞遊終厭世。蹕路更乘原。雲慘三光晦。雷號萬姓寃。孤臣猶不死。哀挽暗銷魂。</text>
<title>龍江講席。賦示諸益。</title>,<text>祠下江水流不窮。五賢大名與共長。遺風未沫瞻依地。講事年來時或張。戊午維夏之初八。緇帷高闢淨流堂。遠近人士爭來集。分庭揖讓儀容莊。丌上輪回抗聲讀。七篇經文有遺芳。劈破森嚴王覇間。偉辯開導辨毫芒。盈耳嘉訓若親炙。術業及時宜勉强。是時天氣麥已秋。綠陰交柯晩風凉。山光水色赴窓楹。魚鳥江天躍且翔。友朋萃盡東南美。討論奧旨期臻臧。嗟哉吾道久晦塞。奔趨榮名與辭章。全昧自家光明物。公然舍去若尋常。利源滔滔迷不反。末流多岐正路荒。鄒老書中第一語。先從這裏細論詳。此會殊非等閑事。念子玅齡用心剛。然後不負聖師訓。毛髮忽蒼徒自傷。</text>
<title>生朝次韻 戊午</title>,<text>淺斟鵑酒頰生春。四月薰風解慍辰。處僻稀逢傾盖舊。離鄕頻對白頭新。情懷倍感劬勞日。談笑奚論燕樂賓。多謝諸公勤致語。强吟拙句寫衷眞。</text>
<title>黔潭亭子</title>,<text>先生手所種。老栢尙留庭。用舍關於世。行藏有此亭。誠明由踐履。修攘講常經。緬憶徒懷感。孱孫髮已零。</text>
<title>又吟</title>,<text>滴翠層巖壓水前。地餘吾祖舊盤旋。試看亭午輕陰轉。古栢經霜尙挺然。</text>
<title>申學權年七十四。作楓嶽內外圖送惠。戱題便面以謝之。</title>,<text>嵒翁雖老烱雙眸。胷裏海山筆下收。遠寄衰儂償夙願。不勞筇屐卧而遊。</text>
<title>金雅聖仲甫之大人僉知壽秩飾慶。其宗蕉泉尙書箕晩，知縣李侯𡩄在。皆詩以頌之。指示諸作。而更要於余。余不嫺韻語。而難孤勤意。强以一絶續貂。</title>,<text>八耋猶難况九旬。殊恩華誥自天申。卧龍菴裏張嘉燕。醉向五雲祝聖人。</text>
<title>謹次尤翁玉溪韻。且飜末句之意。聊以自戱。</title>,<text>直下千尋勢莫收。終歸滄海見源流。伐毛漂到蓬僊舘。倘換雪莖更黑頭。</text>
<title>俗離遊賞</title>,<text>三日會稽客。俗離又薄遊。靑山皆太古。紅樹已深秋。有意成靈界。無端屬異流。水晶峰上坐。始識洞天幽。</text>
<title>中獅菴</title>,<text>慣聞離嶽較金剛。夙願今行始得償。入洞穹碑留古蹟。繞堂寶墨帶天香。路迷谷口眞虛界。庵在石頭是上方。扶策松陰憑遠眺。端倪莫辨但峩洋。</text>
<title>趙孺文壽席 辛酉</title>,<text>六旬穩度又懸弧。休養林泉得自娛。飛鶴詞人應獻曲。騎牛老子儻成圖。瓊醪盈斝澆嵬磊。斑綵繞筵供婉愉。天佑斯文開壽域。西湖從此有蓬壺。</text>
<title>庚申四月。往興巖書院。祗謁奉審。退坐講堂。遠近士林多來會。以小學設敎。三從弟文吾自報恩亦來參席。拈櫟泉集韻。</title>,<text>洛波萬折亦流東。吾祖盤旋尙有風。敎在藏修絃誦習。禮尊妥享豆籩豐。緬懷薇採西岑上。獨抱麟經左海中。欽仰楣間華衮語。於戱沒世意無窮。右謁祠廟。高闢緇帷日上東。朱編講討振儒風。築先基底終能達。耕自心田始得豐。濟濟襟紳環席上。洋洋講誦滿堂中。勖哉吾黨勤磨琢。且就訓蒙仔細窮。右賦講會。</text>
<title>西山書院</title>,<text>遺祠䨓首下。瞻仰肅余容。雙節精忠幷。一門正氣鍾。義明蹈海志。地接採薇蹤。灑落多觀感。淸風起懦慵。</text>
<title>迎勝四樂亭。全氏轍所築。歲久傾圮。纔訖脩改。來要一言之記。余病拋筆硏。無以敍述甚恨。然退陶先生以農桑漁樵寓亭名而係之詩。至今葆守。揭諸楣間。山川增輝。將與天壤俱弊。更何敢續筆其下乎。因感亭名而走草一絶以謝之。</title>,<text>人世生涯有四爲。眞成其樂鮮能知。更將拙語難容着。請看上頭退老詩。</text>
<title>金懷德 博淵 大夫人輓 二首</title>,<text>壼範名門素有傳。好逑矧又大夫賢。誠勤所格人咸服。誰秉當今女史編。箕疇錫福壽爲隆。嚮用方知毓德功。葬不別營情理愜。大連深墨孝無窮。</text>
<title>桐谷八詠 癸亥</title>,<text>聳壑百尺長。四時黛色蒼。勁髯籠烟霧。高節傲雪霜。自動天機處。風過奏笙簧。右德峰看松一條垂素練。經緯織天機。落峽殷雷雨。噴空散珠璣。耽看延佇久。不惜露沾衣。右塲巖懸瀑嵩高元氣積。蒸鬱有吐噓。曳曳出深峀。溶溶騰太虗。喜爲三農望。紀績一雨初。右月嶽出雲隨凉避蒸熱。當午會村氓。相土評腴瘠。望霓卜陰晴。吾身豐亦驗。須勅方寸耕。右槐亭逃暑千山收積雨。童穉報急流。漰湱盈岸濶。淼茫激空浮。櫂歌彼誰子。夷險任扁舟。右南岡觀漲幾處荷竿叟。爭來列磯邊。取適臨流坐。忘情倚樹眠。回首途上客。底事忙着鞭。右廣石釣魚峰腰通細路。時見錫杖閒。浮跡同雲出。蓬心帶月還。人寰如許大。何必向山間。右遠寺歸僧撒下瓊瑤屑。皓無一塵纖。兎園才子集。剡溪逸興添。西嶽迢獨立。兀然逈露尖。右進樂賞雪</text>
<title>小上元月夜</title>,<text>一年光霽景。今夜月偏明。知是上元近。揚輝倍覺淸。如鎌漸如鏡。妙理在生明。來去誰能使。自然碾太淸。</text>
<title>早春</title>,<text>發歲條風已自東。洪匀一氣始和同。放梅舒柳神功著。都付乾坤槖籥中。</text>
<title>客有要寫扁額而問余號。余笑應曰。似此淺劣。寧有美稱可標乎。然於今年春夏。樵牧輩作閙於三南列邑。或曳逐長吏。或燒毁人家。此郡亦聚四五千名。先以掘標斫柴爲事。以樵牧等上書。送探所答。而書中辭語。輒稱先生宅。余戱謂諸客曰。先生之稱。縱不敢於士友間。而八十年來。得爲樵牧先生。當無所嫌。吾將以是爲稱曰樵叟。因吟一絶以示之。</title>,<text>客要題額問余號。豈竊美稱敢目標。尋常村學先生語。一字於今始得樵。</text>
<title>次砂泉白周鎭韻</title>,<text>憐我稀三到。喜君一歲尊。高談懷暫豁。小飮氣猶溫。迂拙非需世。流離自僻村。老當加努力。志士不虛存。</text>
<title>張判官寶劒詞</title>,<text>仁同張判官應錄。自勝國以來。世濟忠貞。而公胚胎前光。尙其氣義。乃素蓄積也。當我國家之中世多難。甲子适賊之叛。丙子胡虜之亂。輒沫血奮戈以衛社稷。屢蒙朝家奬勵。而勳祿職牒。盡八鬱攸之灾。僅有隻劒。便作躍爐之金。其八代孫▣▣葆藏之。觀者嘆賞其神明攸護也。抑又別有所激愾者。盖當南漢之役。虜騎驟薄。以草野疎逖之蹤。無幾隊烏合之衆。而單刀赴不測之地。不計其力之强弱。惟知君父之爲急。適因和事而罷歸。雖功烈不得遂於當時。其秉義卓然則亦足暴於後世矣。顧無文字可藉。而猶其一劒之龜文龍藻寒光不磨。此豈偶然而然哉。余旣欽誦張公風烈之如昨。而又感神物之迄今留傳。略叙如右。孰知余之意也歟。係之辭曰。凜凜乎英英哉。寶氣赫然射牛斗。常時固防君子身。臨危親近烈士手。戰塲歸後因飄零。餘恨未飮月氏首。懷若人兮經幾年。壯心託玆永不朽。</text>
<title>和呈砂泉白 周鎭○乙丑</title>,<text>虗過七十五年春。自愧平生懶拙身。盡閱交情非若舊。飽經世事漸知新。初心耻作尋常輩。暮境猶爲下劣人。幸賴詩豪同郡在。奚囊時寄接芳鄰。</text>
<title>贈葛醫春裁 丁卯</title>,<text>征衫難久挽。一筇穿峽居。臨分何所贈。我心在此書。</text>
