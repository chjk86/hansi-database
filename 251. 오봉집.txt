<title>春吟</title>,<text>春來百鳥鳴。曉窓聲相至。幽人夢江南。未盡三湘水。</text>
<title>題書傳卷面</title>,<text>虞舜非私禹。成湯豈怨周。公心懸日月。千載劇悠悠。一作塵世自悠悠</text>
<title>偶吟</title>,<text>久臥鳥窺牖。烹茶笙響甌。楂梨一陣雨。驚起坐搔頭。</text>
<title>贈別柳西厓</title>,<text>白雪滿平陸。陰風吹古木。登臨漢江樓。天末人如玉。</text>
<title>閉戶</title>,<text>閉戶南郊雨。新春斷往來。梅花竹外發。時送暗香回。</text>
<title>題唐人扇面</title>,<text>骨爲吟詩瘦。眸緣見客靑。東風吹又過。長嘯下江亭。</text>
<title>讀周易</title>,<text>窓外梅花發。橫琴覺曉寒。天心會岑寂。羲易不須看。</text>
<title>題伯牙彈琴圖牙顧視落日</title>,<text>平生愛親心。寫之龍門曲。我亦一鍾期。君心在落日。</text>
<title>題畫帖 六絶</title>,<text>漁舟不再來。林樾烟如織。桃花不可尋。山外靑螺出。撚髭覔詩苦。驢背身穹窿。柳風吹不覺。忘却橋西東。離離稻梁田。奈此蒹葭沜。飛鳴自無心。明月來相伴。白雲晦蒼竹。但見湘江綠。雲應閟湘絃。畫亦無聲曲。松下彈棊者。何須綺里季。第去問龍眠。安知吾與子。始終畫同像。首尾遙相向。囿爲一乾坤。莊此無多相。</text>
<title>晚香亭八景。錄奉悅城宋君侯靈老。</title>,<text>種花不種松。秋來無好意。龍山當徂徠。歲晩猶含翠。右龍山晚翠鳳去寺空在。烟蘿歲月深。疏鍾日夕至。莫是岐山音。右鳳寺疏鍾溪流細如線。五曲縈畫墻。玲瓏響琴筑。枕席生微凉。右五曲溪流濂溪愛蓮花。幽賞無人續。鑿池種植勞。擬承君子德。右一池荷香官庭老䨥樹。縣人迷歲年。濃陰護我亭。靈籟生晴天。右䨥樹濃陰亭東得大野。黃雲知歲熟。使君但琴歌。豐年是誰力。右滿野黃雲簷梅隔夜暗。不省㡬分開。三更月送影。玉貌入窓來。右梅簷朗月小磎歷蒼竹。萬竿齊搶頭。不覺雪壓重。却說迎君侯。右竹磎晴雪</text>
<title>晩笑亭八詠。爲韓上舍 謙 賦之。</title>,<text>海色漲東嶺。蒼髥影畫䦨。俄然玉輪輾。照我江亭寒。右松亭霽月橫空氣颯然。入竹聲彌急。昨日醉忘碁。應沾林下局。右竹林寒雨巖頭人兩兩。撒網截玻瓈。須臾去換酒。散入紅杏西。右場巖撒網初看眇如鳥。漸近大如樓。漁翁莫慢視。安知張翰舟。右王浦歸帆轉仄金鴉翅。半下灘村樹。掩映竹籬間。及夕晒漁罟。右灘村夕照暝色動江村。小亭偏夐寂。太守暮歸衙。角聲吹空碧。右山城暮角將軍釣龍處。潮頭見白馬。成忠眼如電。強弩休相射。右白馬古渡花落水無語。萬古平湖淥。年年湖草靑。王孫歸不得。右靑草平湖</text>
<title>閑閑亭八詠。爲朴益卿賦之 槐山。</title>,<text>山龍濟物心。今年旱焦土。朝看一抺嵐。知作三農雨。右松嶽晴嵐下有團團葉。上有團團月。月明葉有香。獨臥輸心曲。右荷塘夜月有村小如局。朝暮煙生白。知君飯粥時。太平同鼓腹。右孤村暮烟有璧列似屛。苔花相映碧。俄然帶紅紫。牧笛聲聲急。右蒼璧落照回磴轉山腰。行人如鳥逬。行行幾人歸。一一波心影。右石磴行人江心㸃㸃帆。豈皆商人舶。秋風日夕起。莫是尋鱸客。右江浦商舶今朝風日好。林園試杖屨。忽憶遠上人。徐徐度紅樹。右佛寺尋僧灘上釣魚翁。水寒魚不出。魚不出莫嘆。知有磻溪玉。右槐灘釣魚</text>
<title>聽流堂八詠</title>,<text>天末碧玉鬟。須臾瀉金紫。所思又不來。歎息潭影裏。右龍山返照翠眉忽拖素。知有狂蛟雨。我友去尋僧。荷衣沾不惡。右道峯行雨黃昏坐幽獨。瑞色峯頭映。初疑嶽寺燈。竟是山河影。右食藏朗月靑山死瓦黑。一夜瓊瑤白。僧烟尙認氣。巢鶴全無色。右雲南霽雪鐘聲在半天。逸韻招靈仙。下有知音客。靜聽心悠然。右高寺疏鐘豐草際淸川。馬牛鳴相逐。日暮自歸家。背上人橫笛。右平蕪散牧萬柳蔭淸瀨。聞聲不見水。最冝病渇翁。還妨宿客耳。右柳灘淸瀨鑿泉得小塘。荷花矗萬房。梅徑秋蕭索。卽此聞淸香。右荷塘晚香</text>
<title>題浮碧樓</title>,<text>漠漠雨連江。蕭蕭風打窓。樓中有狂客。長嘯倚雲矼。</text>
<title>草堂小酌。商山諸生來辭。</title>,<text>短燭不成燄。短日不成歡。有客謝我去。我懐何漫漫。</text>
<title>題郭山畫屛。示李使君綏之。西坰已有七絶各一首。要余繼之云。故臨行走草。</title>,<text>山居懶出入。不知溪橋毀。策驢莫輕渡。夜雨添新水。北固山前客。扁舟載酒來。童子促驢起。賀老首應回。老翁讀何書。萬古閑中趣。蕭蕭脩竹響。始覺前山雨。明月出霧高。細細飛泉瀉。幽人有何思。獨立靑山夜。溪翁罷釣歸。不知魚多少。家人待君炊。見君應相笑。丈人踞蒼石。童子隱松竹。蹇驢過山去。知我在空谷。䈴葭隱小艇。裊裊長絲風。細雨不知歸。知君是龜蒙。春雪滿空來。靑帘亦換白。蓑衣抱琴人。莫是五峯客。</text>
<title>沙河鋪人家壁上。有昭君按琵圖。</title>,<text>琵琶畫中女。知是漢昭君。所幸畫無聲。有聲那忍聞。</text>
<title>落日</title>,<text>落日低遼樹。西村入畫圖。炊烟慳物象。故起作糢糊。</text>
<title>東君不公道問答 二絶</title>,<text>東君最公道。蔀屋亦花枝。如何客窓底。蕭瑟似秋悲。作客皆窮相。東君不是私。方秋對菊處。憔悴似春飢。</text>
<title>記夢</title>,<text>二月初七日。僕與漢陰偶出東郭。遇黃指揮于道上。相與雪裏尋梅。是日。指揮將西歸。以白摺扇一把求詩。立書一絶以送。筆秃書不端楷。爲可恨也。東風芳草路。歸去夕陽人。雪裏看梅處。年年獨自春。</text>
<title>次正使朱蘭嵎韻 館伴時</title>,<text>今年不見花。梅老空槎牙。淸詩仍健筆。勝到西湖家。</text>
<title>望山火。戲而賦之。</title>,<text>山外應秦土。阿房烈火飛。玄雲俄四合。却導沛龍歸。</text>
<title>題龍灣許府尹公愼扇 六言</title>,<text>金石山前駐馬。遼河水畔停舟。千里思君不見。夢隨明月登樓。</text>
<title>夢中作</title>,<text>黃鶴樓前月色澄。洞庭春盡水如凝。上界眞人吹玉笛。數聲飛入碧雲層。</text>
<title>寓直校正廳。乘月上簡儀臺。</title>,<text>明月層城十二欄。靑鸞無路海漫漫。夢中不覺身千里。飛入瓊樓曙氣寒。</text>
<title>無題</title>,<text>郎是牙君妾是期。郎心有恨妾先知。高山流水無終極。限到山崩水渇時。</text>
<title>藍浦蓮堂呼韻</title>,<text>休遣佳兒聽我歌。綠荷風露意如何。思君萬里無窮恨。一夜梧桐凉雨多。</text>
<title>題兪忠伯南溪亭</title>,<text>君家亭子俯淸流。駐馬看魚宿麥抽。恨負今年春社會。莫教鷄黍更違秋。</text>
<title>寒食日松溪途中</title>,<text>寒食東風剗地號。平郊燕雀羽毛高。千秋老鶴霜衣潔。獨立巖嶅夢海濤。</text>
<title>讀金庾信傳有感</title>,<text>征西大將一時豪。半夜登壇星月高。擐甲焚香拜上帝。腰間雄劍自騰挑。</text>
<title>寒食日</title>,<text>城郭東風颭酒旗。東街西陌柳依依。銅鞮日暮人聲閙。士女衢樽盡醉歸。</text>
<title>亂後弼雲春望</title>,<text>荒城無樹可開花。惟有東風落暮鴉。薺苨靑靑故宮路。春來耕叟得金釵。</text>
<title>雨中獨坐</title>,<text>春城小雨濕梨花。暗入疏簾落岸紗。白首袛今無好况。空齋咄咄度年華。</text>
<title>題鐵山李家莊 二絶</title>,<text>李氏園林夏景淸。行人六月始聞鶯。忙間不慣登臨興。瓦枕匡床午睡成。薜荔藤梢咫尺垂。山梨未熟燕兒癡。風流恰似桃花洞。曾見松黃滿石池。</text>
<title>題博川東軒 壬辰六月。僕以巡察從事。持浿江失守報。進及博川。大駕卽發向嘉山。日已晚矣。</title>,<text>憶昨壬辰陪聖日。浿江書至事蒼皇。孤臣未死重來地。依舊平林繞小塘。</text>
<title>龍灣贈柳晦夫</title>,<text>君在銓曹我翰林。道家天祿日追尋。相逢塞下俱衰換。尙保蒼松歲暮心。</text>
<title>題閔家莊</title>,<text>君家亭子見何遲。登眺如今鬢雪絲。菊塢秋深花爛熳。月明虫語在南池。</text>
<title>題畫</title>,<text>舟泊巖隈棹自斜。穿魚求酒向誰家。惟憐老木淸陰在。留與溪翁巧護遮。</text>
<title>題百祥樓</title>,<text>雲壓長江雨欲來。樓中燈燭夜窓開。三年五到身差老。臥聽寒潮寂寞回。</text>
<title>西湖泛舟</title>,<text>三月西湖湖水平。桃花枝下錦浪生。扁舟過客多情思。臥聽黃鸝一兩聲。</text>
<title>謝沈漣川 宗敏 惠蓴</title>,<text>五月澄潭錦縷均。寄來京口尙如新。蓴宜遠寄鱸難寄。擬作秋風就食人。</text>
<title>次芝峯卷中韻</title>,<text>病臥蓬門出候遲。詩中物色想東籬。當時大雪非常惱。天借騷翁覔句時。</text>
<title>龍灣寓居。次䨥松詩韻。贈雲師。二絶。李公德馨。</title>,<text>聞師曾是嶺南人。流落西來却捨身。我亦炎州有舊業。鑑湖晴雪夢歸頻。歲暮音書塞上城。逢人說着故園情。江湖滿地無歸日。鏡裏空憐白髮生。</text>
<title>次趙月川見寄詩韻</title>,<text>前年詩札到秦京。屬我從喪雨淚傾。追謝高情時屢換。尙延頑喘荷先生。</text>
<title>端午日。乞菊于鄭判書 景眞。</title>,<text>端陽移菊待重陽。陽道方知自此長。願把佳叢和雨寄。秋來三嗅故人香。</text>
<title>贈樂師盧末終</title>,<text>關西相見李龜年。自說吾衰今絶絃。假使龜年能再健。王城好事已蕭然。</text>
<title>靈煕詩卷。次酒隱相公韻。二絶</title>,<text>有來誰得獨無歸。不用臨歸苦挽衣。眼看親知在世少。未應泉下似生稀。菊邊孤坐細傾銀。萬事知難見故人。邂逅麻衣休笑我。眞空元不要逃身。</text>
<title>題印雲軸。次鵝溪韻。二絶</title>,<text>江上招提春雨霏。竹籬茅屋暯參差。僧歸但怕長橋滑。畫裏天機不自知。東溟僧去有何情。行及棠花春水生。每歲懷歸歸不得。送君江上與班荆。時師欲往洛山。故及之。</text>
<title>題海天軸。次鵝溪韻。</title>,<text>東湖春水已無氷。魂夢依依過二陵。欲問梅花開㡬日。門前報立奉恩僧。</text>
<title>西湖訪李公造 基卨○二絶</title>,<text>曾賦西湖處士詩。竹籬梅影兩三枝。如今雪裏來相訪。梅未開花月政眉。雪與江渾一樣平。鷺絲飛過只麼輕。區區羽馬何容辨。有箇緇塵見却明。</text>
<title>寄安敎官 景淵</title>,<text>聞君今又客江鄕。却憶前年夜對床。客路已看桑葚紫。天時知復近端陽。</text>
<title>寄南窓乞書 二絶</title>,<text>我友玉峯能晉法。當時兒輩賤家鷄。如今片紙收殘墨。妙處尋看近會稽。松雪傳神孰似公。家家屛障出南窓。吾衰近有山居志。揮洒盈編慰老龎。</text>
<title>雙淳軸。次月汀韻。二絶</title>,<text>向來儒墨我何分。只好相携臥白雲。昨夜夢尋東磵寺。松花四月落紛紛。行役纔回四月初。天恩饒病假閑居。僧來起我西窓夢。一塢榴花對看書。</text>
<title>題義正詩軸</title>,<text>汝識香山本來面。橫看成嶺側成峯。秋聲今夜梧桐上。日夕歸心引虎東。</text>
<title>寄舍弟孝思戍北。兼附寒衣。</title>,<text>塞上征人父母兒。老兄心事入春悲。憑將手線煩題寄。約到沙塲定幾時。</text>
<title>題能仁方丈 方丈在天磨山大興寺後。有高僧自圓居之。僕。癸酉夏。與圓同居一朔。癸未。來尋則圓已死矣。</title>,<text>圓去空山方丈在。暎階松竹自參差。床前爐火依然是。不似平生誦偈時。</text>
<title>次東岳來訪韻 二絶</title>,<text>看君佩酒月中回。老我能教御史來。莫道南樓無好興。三更竝馬上東臺。聞君新自薊門回。收拾風烟滿袖來。我亦龍灣朝暮去。關西今有好樓臺。</text>
<title>書水澄軸</title>,<text>澄水淵淵古井寒。夜深星月露華漙。知君表德非無意。過盡平生不起瀾。</text>
<title>題惠洽軸</title>,<text>屢入塵中不覺疲。世間剛癖在求詩。將詩爲介從當去。細話山窓夜雨時。</text>
<title>鄕思寄呈海平高提督卿老 二絶</title>,<text>秋盡江南橘柚垂。百憂雙鬢未歸時。寒燈照我床前竹。影上東窓葉葉疑。覊夢偏勞亦太顚。江南無夜不歸田。江南政隔三千里。來往殘宵合六千。</text>
<title>題僧軸</title>,<text>題詩排睡墨翻鴉。靜見薑芽始出沙。時有山人來問字。閑抽亂帙點訛衺。</text>
<title>城中聞嚇雀</title>,<text>陂澤原陵過半城。公侯第宅入春耕。秋來禾黍離離熟。處處唯聞嚇雀聲。</text>
<title>悼花山妓</title>,<text>花能消歇玉能虧。萼綠人間十四遲。惟有映湖樓上月。百年秋色照漣漪。</text>
<title>無題 三絶</title>,<text>薩水佳人玉雪花。碧樓風景夜如何。楓橋客過鍾聲到。淸曉褰簾看綠波。羅韈盈盈不起塵。荷花微動粉紅均。漢臯應有曾捐珮。星轉秋波是洛神。初見文蕭別有情。鍾陵寒月夜深明。綵鸞不是無心者。時送秦樓玉珮聲。</text>
<title>次熙正軸中韻</title>,<text>客舍龜州見法師。天涯新樂是新知。滿林風雪燈明席。却展溪藤穩寫詩。</text>
<title>次曇胤軸中韻</title>,<text>山人來自何山寺。山雪嬌盈白衲衣。遙想山中殘臘盡。春禽幾日遶花飛。</text>
<title>次月沙人日見寄詩韻</title>,<text>詩到知君亦獨吁。豈無良友怨燈孤。湖邊灣上俱明月。惟恨樽前少舊徒。</text>
<title>題監察褉軸 二絶</title>,<text>少年曾賦霜臺曲。唱向霜臺樂事多。白首如今重賦此。霜臺樂事較前何。景福街西麥浪堆。行人猶辨舊霜臺。勸君早種庭前栢。臺到成時栢可材。</text>
<title>輪上人軸次韻</title>,<text>莫道龍灣是塞邊。五年玆地寄厨烟。今春又罷池塘夢。芳草新生憶惠連。</text>
<title>聞權汝章除職</title>,<text>聞君新拜齋郞職。剛喜天駒始受覊。好履平生千里道。此心明處是男兒。</text>
<title>詠宋 士誨 家盆竹。用高苔軒韻。</title>,<text>君家小竹解生寒。不信塵中度暑難。凝對相忘誰物我。淸陰嫋嫋在心間。</text>
<title>書寶明軸</title>,<text>秋風今夜生庭樹。錯認秋聲在樹間。吹破江鄕魚稻夢。起來無語對靑山。</text>
<title>送睦學士 禹卿 出宰高城 幷序</title>,<text>僕偶閱益齋集。得一絶。云兩點文星會德星。三韓望重泰山輕。坐中更着雲遊子。莫怪江都地勢傾。其序云。樂軒李侍中在通津山齋。金白鎰李松縉兩學士。偕卓然師往謁。路人見者曰。江都地勢。一日東傾。自註云。然師自號雲遊子。筆迹爲當時之魁。所謂樂軒。未詳何侍中。意亦當時名宰相。金，李。亦未詳爲何人。而意亦當時名學士。而同會于通津。此路人有地勢傾之說。其見慕於一世者可想。萬曆癸卯歲。崔簡易作扞城。韓石峯作歙谷。禹卿又作高城。僕亦有關東地勢傾之嘆。且僕與禹卿同年秋。校司馬試于芹宮。時以正草次下。有榜後之閙。故兩絶及之。石峯海碣雲生筆。簡易山碑玉有聲。五馬又煩名學士。金剛地勢助東傾。淸秋校試鎖芹宮。曉夢多驚竹塢風。正草如今餘一笑。雪中鳬舄海天東。</text>
<title>關北十絶。送徐觀察玄紀。伯兄曾按本道。僕未弱冠。奉魚軒從征。轉眄光陰。倐已三十三年矣。感舊興懷。因行賦之。止于咸興者。以所見止此耳。</title>,<text>鐵嶺淮陽久說東方脊。上黨層霄鐵嶺崇。此是關防南北限。征人過此泣無窮。龍興館大門翼翼翬簷左右蓮。池邊垂柳碧如烟。柳窮松抱雲帿出。失道盈盈拂柳顚。龍興江一帶澄澄勝小航。龍興其號客彷徨。爲此仙源初發處。綿綿慶祚與靈長。城川江有水來從葭薍渡。樂民亭下漲平郊。明沙如雪無深淺。三月叉魚錦浪交。萬歲橋長橋隱隱跨城川。廣可竝車高十尺。人說風流洪按廉。架此時時邀白鶴。宜月亭宜月久爲迎送地。勞勞萬古幾人經。爲是前臨百里野。行塵看起鶴仙亭。聞韶樓豐沛名樓特地高。樓成賜樂是聞韶。烹蛟炰鼈渾閑事。肉味忘來九十朝。梨雪堂東軒南畔小堂開。春曉梨花雪萬堆。昔我少年曾住此。月明淸夢壓瓊瑰。擊毬場山似遊龍飮海來。人稱聖祖擊毬回。少年遊賞今如夢。九月濤聲撼翠臺。東門柳東門舊有嬋娟柳。折盡行人餘幾枝。今日送君惆悵意。春歸那得似當時。</text>
<title>題僧軸 二絶</title>,<text>人言居水勝居山。優劣休分兩說間。有去何容擇山水。自憐塵土漫相關。久約山僧叩石扉。扉鳴僧出客還非。年年却怪吾無信。僧自多情來又歸。</text>
<title>次志仁軸中韻 二絶○其師法日。構大同門樓。未訖。日死。仁繼之。</title>,<text>爾師未了大同樓。爾繼前功不蹔遊。惆悵樓成我不見。夢中明月滿江秋。蘭舟日昨過西京。兩岸棠花照水明。仍憶當時別離意。一江風雨晩潮生。</text>
<title>雨中昏睡。喜圓玄上人來索詩。援筆賦之。二絶</title>,<text>久雨空堂睡不開。僧來新渡鷺梁回。禪家是識多方便。何處洪流泛木盃。五月蛙鳴竹下池。空庭惟有柳絲垂。僧來喚起尋山夢。夢爲尋山故見師。</text>
<title>題法洪詩卷 二絶</title>,<text>碑殿巖頭舊鶴栖。因巖認寺意猶迷。多情賴有麻衣釋。夢裏相携過虎溪。曾陟三山最上巓。至今幽夢入閑眠。秋來赤葉應依舊。露積峯前月正圓。</text>
<title>次敬熙軸中韻 二絶</title>,<text>三月煙花繞梵宮。僧來衫袖襯餘紅。靑山歲歲還春色。慙愧人今白首翁。問說匡廬讀書地。秪今松蓋幾枝垂。世間識面眞奇事。雖不重逢或入詩。</text>
<title>廣牧李先生 綏之 曾要網橋新亭八詠詩。而塵中多事。常以不卽副爲恨。甲辰秋。來浴廣之椒井。調息有暇。潦草奉敎。所愧久辱期待。卒不能工耳。</title>,<text>舟行曾宿烏城下。烽在其顚點點紅。誰識茅堂與相對。當時漁火隱江楓。右烏城夕烽黃昏収網尋家去。入夜篝燈處處明。四十戶中誰得儁。老夫心飫數魚聲。右漁村夜燈漫郊一夜知何物。似練參差似雪饛。十里風來爭亂舞。叢叢皆是白頭翁。右龍塘秋荻以金名浦緣何事。莫是錢塘灌口同。潮落潮生花㶑灔。巖嶅時見襯餘紅。右金浦春潮亭前三樹當三角。一樹能迎一角靑。有物如煙驀山去。不須摩詰漫揮屛。右三角晴嵐通津輕綺勝桃花。岸爛能敎色倍加。始信爲文須美質。古今人說赤城霞。右赤岸明霞縈堤垂柳巧藏波。客度長橋隱處多。絲和春愁誰得織。黃鸝三月擲如梭。右長堤楊柳道人無事涉園頻。桑葚垂垂栗穗新。春得供蚕秋得實。向來家業不全貧。右滿園桑栗</text>
<title>浿江古意</title>,<text>江上亭臺對落霞。行人駐馬看春花。名區物色全消歇。隔水猶聞浣碧紗。</text>
<title>題孤山院 落職歸覲藍浦</title>,<text>湖海聲名御史狂。久含鷄舌侍虛皇。春眠一罷孤山院。馬齕殘芻雀噪梁。</text>
<title>書與李公造</title>,<text>經年來訪李徵君。爐几春深聽麝熏。起傍梅花花下立。箇中人物有誰分。</text>
<title>次三月三日劍水途中口號韻 以下。遠接時作。</title>,<text>上巳風光驀遠堤。垂楊嫋娜巧藏溪。漢城漸近宜差樂。十步如何九顧西。</text>
<title>百祥樓感懷</title>,<text>平郊如掌草萋萋。燕子樓空春日低。依舊緗簾臨綠水。更無人倚玉欄西。</text>
<title>次東嶽道中韻</title>,<text>樓高天闊易斜陽。江上靑山空復長。今夜歡娛須秉燭。明朝離別剩銷腸。</text>
<title>題尹晴詩卷</title>,<text>迎春堂上中宵月。驚怪荷花落枕邊。此是新晴好消息。秋波㶑灔玉屛前。丁酉冬間儐繡衣。朔風雖苦敢來遲。東門月下重相見。悲喜參差上翠眉。可憐戊戌中秋夕。獨夜江城月滿臺。驚起三更笙鶴韻。花顔如夢洞房來。燕山庚子憶回程。晴自瀛來逆我行。怊悵龍淵舟上見。䨥垂玉筯不言情。十一年中夢不明。幾回相別幾回迎。到得銀河淸淺日。人間涕淚始應晴。</text>
<title>送河東縣監權 渫</title>,<text>滿天凉雨響梧桐。秋夜聞雷起病翁。此日送君關海別。不堪愁思滿河東。</text>
<title>謝萊山使君見問</title>,<text>苦憶孤雲臺上客。淸秋風月問何如。秪今海水明於鏡。中夜懸燈讀古書。</text>
<title>途中贈別</title>,<text>別路風光骨欲消。馬蹄從此不須驕。生憎嗚咽牙山水。啼送離愁達海潮。</text>
<title>蕩春臺</title>,<text>一水灣回碧繞臺。楓林缺處小山開。笻鳴石逕僧尋寺。日暮鍾聲出洞來。</text>
<title>訪安景容不遇</title>,<text>再到君家不見君。閉門黃葉自紛紛。終南山色渾依舊。靑白中間總是雲。</text>
<title>白雲亭八景。爲金醴泉涌賦之。</title>,<text>白雲亭裏思親夢。半夜騷騷有物搖。知是長林一霎雨。却和親淚送蕭蕭。右長林微雨平江霽月一般寒。月上江低接得難。誰識平江自淸淨。能留明月印團團。右平江霽月昔定高堂笑語遲。每逢烽火照如期。祇今烽至親何在。獨倚蘭陔淚萬絲。右藥山夕烽黃昏泣送崦嵫日。到曉岐山的歷回。錯擬吾親如日至。佳城依舊白楊哀。右岐峯曉日東郊田土自先曾。一一吾親手耔仍。今歲年豐禾稼熟。宗宮春酒及時登。右東郊稼穡北遷行旅何方客。朝去曛回不作遙。怊悵王孫一歸去。年年芳草綠迢迢。右北遷行旅平生恨乏魯陽戈。夕照如飛奈爾何。惟願遙岑高不極。莫敎羲馭度山阿。右遙岑返照春回別浦簇游魚。曾是王祥叩出餘。施罟如今差易得。得來何處奉親居。右別浦游魚</text>
<title>甲申春帖</title>,<text>雪盡遙山翠欲來。北窓爐几又春開。東君餉我無餘事。濃抺梨花作雪堆。</text>
<title>題禹府尹 俊民 四時山水圖帖</title>,<text>江樓春盡柳絲垂。樓上幽人候釣遲。璜玉已隨西伯去。竹竿終日漫相持。右春川決銀河百折盤。長橋纔下瀉瓊湍。兩翁觀水誰傳術。長日茅齋玩碧瀾。右夏客宿茅堂趁早歸。平林籬落露依微。山如新沐江如鏡。滿地晴嵐濕不飛。右秋終宵臥雪凍生髭。早赴山陰竹閣期。童子折枝寒沒膝。待來橋上立多時。右冬</text>
<title>豐德村舍雨後</title>,<text>春城終夜雨催花。曉起斑鳩鳴古槎。日出耕農滿四野。千家芳晝柳絲斜。</text>
<title>壬午人日。宋士誨第。作賞梅會。仍出豐壤。夜已深矣。錄奉二絶。</title>,<text>梅下盈盈送玉杯。屛間笑出小娘來。酒醒驅馬黃昏月。怊悵荒山野水隈。曾見梅仙倚馬間。歸來月色滿空山。臨溪樹影多驚絶。不是羅浮一片顔。</text>
<title>謝睦楊口 叙欽 惠藥材</title>,<text>採到難看本來面。布囊埋沒露華殘。何當與子山中去。手攋幽芳晒石壇。</text>
<title>松峴茅堂。贈鄭大丘景任之行。二絶</title>,<text>驀地輕陰雨欲來。望君時上屋西臺。行塵起處人應去。人到江南幾日廻。春來人自鶴山廻。消息頻傳二竪催。天道未應忘此老。觀爻梅下日三回。時西厓病報連急</text>
<title>許左相 負 暄求垂楊枝</title>,<text>贈君垂柳綠烟絲。柳掩閑門只好垂。若在相門須植立。不如蘇老十靑枝。蘇齋相公建十靑軒</text>
<title>西郊。別千秋使書狀官李正郞 幼淵。</title>,<text>昔赴咸關我有詩。燕山別日倍咸遲。咸猶有贈燕何已。詩外還添酒一卮。</text>
<title>次志軒軸韻</title>,<text>不做山人不做官。一園功力竹千竿。僧來免作通名苦。經造淸陰六月寒。</text>
<title>天印軸。次鵝溪韻。</title>,<text>觸熱今休嘲褦襶。非師誰到渭南村。山中不自知寒熱。衝雪前年再及門。</text>
<title>題天敏軸李上舍士浩畫雨蘭</title>,<text>日照幽蘭倍有光。光猶可已雨斯長。詞人取雨饒深意。非雨何由釀得香。</text>
<title>天淡軸 淡方化粮。其師志軒代來求詩。</title>,<text>爲師化米淡沙彌。軒要酬勞乞句時。斗米歲饑勤苦得。酬勞須滿百篇詩。</text>
<title>送蔚山吳判官 二絶○汝撥。卽金鶴峯孫壻。</title>,<text>厓翁今作九泉人。每見南歸淚滿巾。今日送君重寄意。鶴峯秋月爲誰新。爲忠休謂小官輕。柳季惟將直道行。曾過島山傷白骨。瘡痍待子得生成。</text>
<title>送平安監司韓益之 三絶</title>,<text>痛哭長歌孰勝悲。向來歌哭太支離。忘言秋夜荒荒曙。明日陽關遠別時。男子平生一片心。融金介石鬼神臨。送君殘月曉星白。千里峩洋瀉玉琴。碧天秋夜動星河。西路蒼生得子多。靜作吉凶猶在我。運籌須審在人何。</text>
<title>安伯共自號五芝山人。丁未秋。余得金剛山九井峯桂樹。種之盆心。日夕愛玩。示之人。皆不知。余又慮所得者之非眞。正疑訝間。伯共忽至。諦視曰。此物何從至此。此是九井峯桂樹也。余旣喜伯共之知。而又喜所得者眞。遂志其事以謝之。</title>,<text>峯在世間靑眼稀。桂來宜亦少人知。安期信有超塵想。知桂知峯又號芝。</text>
<title>重陽獨坐。寄康平山。明之○二絶</title>,<text>佳辰服朮替茱囊。今日登高孰主張。黃菊入窓如媚我。不知人老廢重陽。湖堂紫醖楓明席。玉署黃封菊嚲樽。顧語妻兒譏幻妄。不如垂首掩秋門。</text>
<title>對安伯共待酒</title>,<text>待酒花邊酒不來。酒遲何恨故人回。朋來已見從千里。酒在隣家可洗盃。</text>
<title>斜川雪中。贈眞上人。</title>,<text>雪中相別寺門前。長老佳期誤七年。從此仙山那可到。浮生元少淨因緣。</text>
<title>次金亨吉閑居兩絶韻</title>,<text>歲暮山家人事絶。朝朝盥櫛迎淸暉。靈臺元不管晝夜。夜靜松籟鳴天機。</text>
<title>泛楊花渡。舟中口號。</title>,<text>江上人家短短籬。杏花橫出兩三枝。此中應有忘機客。沙岸眠鷗不自疑。</text>
<title>辯師久随松雲執殳南陲。今且東還。次軸韻以送之。二絶</title>,<text>出山而哭入山歌。誰識吾師氣槪多。出爲勤王入爲佛。世間隨地踏蓮華。晨起庭柯乾鵲噪。僧來剝喙是何奇。靜緣未盡禪家債。話到朝陽菊外移。</text>
<title>謝江原李都事 彦英 送當歸</title>,<text>仙山靈草摠佳名。獨寄當歸倘有情。應念池邊蹲老鳳。勸敎淸洛趁春耕。</text>
<title>題德倫卷</title>,<text>夢入湘東白板扉。向來春物正芳菲。循蘺手種文無草。草已當歸人未歸。古今注。文無。一名當歸。</text>
<title>爲黃叔正悼溫娘</title>,<text>溫。私娼也。叔正眄之。僕爲持平也。溫犯紫紬禁。被臺參。後戊戌嵗。遇叔正於龍灣。言溫已逝於亂離中。葬在江西海上。言甚悲。遂作此以悼之。蕭瑟淸秋海上魂。至今環珮月中聞。曾從御史臺前見。翠黛依微紫繡裙。</text>
<title>映碧主人 沈宗敏 出宰山陰 二絶</title>,<text>籜已生龍梅已零。春風不駐換鵝亭。扁舟早晚尋溪轉。倘有當時舊寫經。地理山人玉寶高。彈琴玄鶴下江臯。洞房千載餘音在。一曲飄風落碧桃。飄風寶高。琴調名。地理。智異舊稱。主人携文君以行故云。</text>
<title>題學專卷</title>,<text>居山居世休分別。山是頑空世卽眞。萬事全成臘月扇。會從心上起靑春。</text>
<title>秋懷送趙棐仲佐幙嶺南 四絶</title>,<text>壯年親舊門如織。老去晨星落落稀。聚散存亡非一緖。牛山何日不沾衣。鳥嶺信爲東國脊。迤南風氣海爲彊。橘柚篔簹餘物産。有村皆是鄭公鄕。洛水滔滔分左右。淳厖物色古來同。千秋莫遣庸人擾。家自相傳乃祖風。秋陰欲雨草堂寒。抱膝微吟對碧山。時有故人千里去。提毫無語寫絲欄。</text>
<title>題靈元卷</title>,<text>梅簷暄日易斜曛。棐几煙微腦麝熏。茶竈筆床淸臘靜。隔簾風雪晩紛紛。</text>
<title>題玉如姐畫梅月扇</title>,<text>月色梅香兩美幷。天然無語似無情。佳人障面翻歌曲。梅笑嫣然月有聲。</text>
<title>次壽瑞詩卷韻</title>,<text>伏奉梧里相公寄示壽瑞詩卷。盖自龜岩 李副學楨號 之孫鯤變氏所來。要傳詠洛下諸公者也。好閔 於龜岩。但見退溪先生與公往復書札及南冥所爲公之先碣銘序。知有文學之懿。孝忠之摻。實不知有先世壽慶。爲聖代之瑞也。退溪所稱李氏一家之事五難俱備者。其信然乎哉。而當敎導 龜岩先祖有爲敎導者。夫妻年八十 之世。晉山 領議政姜孟卿邑號 以下諸公鳴之。龜岩之世。聾岩 李知樞賢輔號 以下諸公鳴之。及鯤變氏之世。鰲城 今左相李公恒福邑號 以下諸公鳴之。世有其人。然後能世鳴之。南冥所謂騶虞之子。其騶虞乎者。先碣銘序語 亦信然矣。謹依韻攀和。以竊附驥之幸云。趾美騶虞世有人。泗濱家業壽鄕春。百年文子文孫意。傳詠雲仍授簡新。</text>
<title>雨中發南郊草屋。將赴西湖。臨行。贈主人金生。</title>,<text>出郊待罪草廬低。桑下依然欲去迷。感淚却添南澗水。朝朝嗚咽繞城啼。</text>
<title>西湖道上口占</title>,<text>今歲春乾土起烟。天公知我會西遷。西湖雨甚藍關雪。風打泥途馬不前。</text>
<title>送全尹李德懋 馨郁○三絶</title>,<text>白頭京口黃花發。憭慄心同送遠歸。童稚情親君又去。不堪臨水一沾衣。平生神寤在朱書。刪自陶山炙背初。聞說濟南新繡榟。願將完帙講三餘。衰年病肺唯高枕。藥裹關心不願餘。八載地黃原見効。倘分圭撮到茅廬。</text>
<title>送羅牧朴說之 東說</title>,<text>登高秋日荒荒盡。目極南天見白雲。人世何時無此別。雪添鬚鬢已三分。</text>
<title>次月川韻兩絶</title>,<text>春盡宣城處士廬。燕泥寥落污床書。西淸一輟責藜榻。泉下音塵夢亦踈。右懷趙月川梅雨蕭蕭舊草廬。年年秦楚又懷書。君親兩地徘徊日。憂國思家鬢易踈。右贈金而和</text>
<title>送慶尙金都事寭</title>,<text>萬死餘生淚未晞。天恩如海病身歸。後凋松竹須培護。行及湖田穀雨霏。時新有叙命。後凋堂在海乎外家舊基。</text>
<title>申注書 得游 挽 二絶</title>,<text>高靈家世舊通家。剛直聞方老子多。天下所珍還可惜。有風先必偃嘉禾。銀臺纔罷舞斑衣。來往湖堤別更遲。哭盡儕流哭後輩。昏銀那有淚晴時。</text>
<title>次李白韻。題畫壁。</title>,<text>有客楊舲夢澤空。天公好借一帆風。吾鄕聞說蓴鱸晚。三百郵籤未日中。</text>
<title>謝暉上人來訪</title>,<text>僧來訪我梧桐院。自說嬋心出洞疑。秋雨閉門山影裡。好看香灺落殘碁。</text>
<title>壬至念七。雪中訪暄相于竹里。見盆梅盛開。爲賦一絶。以爲衰境相慰之地云。</title>,<text>江上來看玉雪花。臘前憔悴舊紛華。相逢兩老俱衰朽。却喜芳心發古楂。</text>
<title>池閣夜坐</title>,<text>池面沉沉夜閣虛。碧荷燈暈散驚魚。幽人不寐聞蛩語。思入江南水竹居。</text>
<title>寄韓柳川</title>,<text>故人今在水西村。日夕相思九斷魂。淸臘梅花應早發。扁舟雪後月黃昏。</text>
<title>無題 壬辰夏。在平壤作。似是爲亡友所眄者而發。然不著誰某也。</title>,<text>男兒去後佳人在。蕭瑟江山夕照多。欲把情悰與君說。九華峯壓大同波。</text>
<title>龍灣。奉次酒隱相公酒後見示詩韻。</title>,<text>南荒無計看塵漬。來臥江邊性人輕。萬事只宜輸一醉。大常從此不須醒。</text>
<title>寄江都伯李子敏</title>,<text>江都城闕定之中。聊備廵遊岳海同。大尹文章光萬丈。兒郞新祝滿天東。</text>
<title>東園席上。用子敏韻。</title>,<text>詩思逢春莫用催。老來懷抱待君開。若言物色緣吾晩。每到花時可早來。</text>
<title>西江寓舍。次李子敏韻。</title>,<text>沙堰堂前水沒沙。揔無來客但棲鴉。荷君載酒勤相過。與醉西湖處士家。</text>
<title>送申昌原 之悌 南歸</title>,<text>楚鄕寒食橘花新。洛水歸期又一春。芳草已生君去路。東風能待後來人。</text>
<title>鞍山得鞍字 五峯舊宅。在鞍嶺下故云。</title>,<text>遼山漢嶺各名鞍。白首還慚尙據鞍。忘却鄕園隔千里。逢山空喜一般鞍。</text>
<title>過遼</title>,<text>自過遼陽不見山。原田漠漠間沙灘。城舖籬落多相似。到處門題駐馬看。</text>
<title>春耕</title>,<text>遼塞雖寒已墾荒。糞田燔草類吾鄕。海東節候應差早。新麥初耕宿麥芳。</text>
<title>渡凌河</title>,<text>長河氷冸浪紋平。邊地春寒草未生。酒幔花村渾索莫。歸時須及杏山鶯。</text>
<title>發連山</title>,<text>三月行人未入關。一春强半雪霜間。逢人駐馬詢前路。昨夜天驕犯塞還。</text>
<title>淸明日綵女</title>,<text>石榴裙拂桃花馬。玉面雲紗相映碧。朝從城外祭淸明。暮向城中豪士宿。</text>
<title>過楡關 二絶○是日。風日暖姸。</title>,<text>楡關古鎭舊聞名。在漢爲疆屬北平。版籍如今歸直隷。還同三輔衛神京。今日春暘始漲山。東風似借古楡關。千秋戰氣應消盡。生意和煙藹碧灣。</text>
<title>萬柳庄 二絶</title>,<text>萬柳庄頭春日暮。煙絲掩映巧藏樓。長枝不繫王孫住。歲歲東風綰別愁。城外陰陰光祿庄。萬株垂柳學鵝黃。年年飛絮因風起。故試高才入洞房。</text>
<title>射虎石 二絶</title>,<text>至剛非刃莫剛心。心謂山君射得深。若使將軍醒後發。未應頑骨解淪金。石若能言是我師。興亡理亂慣經知。人情世態無庸問。欲問興亡捨石誰。</text>
<title>灤河春望 二絶</title>,<text>城下灤河綠染衣。城頭樓閣出城飛。緗簾十二春風轉。香霧依微織女機。楊柳和煙擁畫樓。樓前行客駐蘭舟。微風不起河如鏡。人在簾間對影愁。</text>
<title>題南玄池館雨中 主人父子。皆讀易經。</title>,<text>東海槎仙問字回。此中應有草玄臺。窓前夜雨讀周易。窓外梅花開未開。</text>
<title>雨後發豐潤縣</title>,<text>雨後韶光一倍加。樓臺如畫柳絲多。人從樓上亦望我。却道分眀仙客過。</text>
<title>看花</title>,<text>看花須要品題來。奈此春寒未及開。若曉邵翁三妙法。可敎人去看根回。</text>
<title>采亭舖。始見杏花。</title>,<text>楊柳溪邊紅杏梢。東風已到采亭橋。神京乍近花如海。始覺春寒只在遼。</text>
<title>三月初六日。三河道上見雪。</title>,<text>花滿郊原雪滿山。一邊春日一邊寒。天憐海客觀周遠。雪景花時備使看。</text>
<title>大風</title>,<text>風妬幽花落滿苔。得非前日雨催開。催開纔發還催落。不若開前莫漫催。</text>
<title>夏店 是日飛雪具備</title>,<text>冬雪春花與夏店。四時幾具但無秋。秋霜在我休他覔。半在吟髭半在頭。</text>
<title>頑空 二絶</title>,<text>讀書平日喜逃空。讀在塵囂讀便空。持向人間誇習靜。老來方覺是頑空。老覺頑空不長空。度關何日悟眞空。悟了眞空亦無有。向來吾道本非空。</text>
<title>醉賦鸚鵡 六絶</title>,<text>久閉金籠翠羽殘。燕山不及隴西寒。愁來却向哥哥語。哥到如吾忍轉難。月上梨花漏欲殘。五更歸夢不禁寒。主人倘解分明語。訴怨君前語不難。價重秋金性命殘。爲緣秦隴最淸寒。言言若賭絲毫債。說幾多言贖不難。紫縼金籠一㨾殘。翠衣猶勝雪衣寒。分明莫說夢中事。縱入皇樓脫更難。鸚鵡聲高月向殘。琵琶蕭瑟暮江寒。籠中不用分明喚。喚得分明見更難。春夜沉沉夢易殘。歸飛不盡隴雲寒。覺來明月凉如許。欲出雕籠鼓翮難。</text>
<title>午門朝退 二絶</title>,<text>海外微臣拜柘袍。鉤天如海鳳簫高。仙班乍輟還迷路。夢裏春光記碧桃。上界風光襲骨寒。沉香亭北玉欄干。外人錯道宮中事。春在昭陽最上端。</text>
<title>騎驢 二絶</title>,<text>天機喪盡賭虛名。無妄官聯八座驚。身上金緋眞傀儡。本來面目是書生。少日三山寺裏回。牽驢接浙秣溪隈。廿年榮宦渾春夢。白首還爲老秀才。</text>
<title>東還過江。贈義州許府尹公愼。二絶</title>,<text>奉使東還白髮鬆。臨江羞見舊形容。楓宸萬福南塵靜。歸向湘東作上農。樽前偃蹇張華劍。槖裏崢嶸陸賈金。歸臥湘東生計足。聖恩終始海同深。</text>
<title>鬻畫者以畫至。畫有山水登樓人。相對憮然。草成一絶。奉晩翠道契。亦同此願否。</title>,<text>世味嘗來孰最眞。餘生願作畫中人。高山流水吾家物。經卷香爈秋復春。</text>
<title>六月初七日。偶見光祿下人。擔下程物料而至。當暑揮汗。勞苦甚矣。所擔物料。於日用豢養之具。無不備悉。遂感而賦之。非曰詩云。</title>,<text>臣旣爲陪食亦然。一年光祿當三年。是知天意充餘債。催却殘生早退緣。</text>
<title>六月二十六日立秋。是夜微雨至。風聲颯颯在樹。</title>,<text>明朝會是新秋節。颯颯風聲遠客知。正似東湖樓上宿。獨聞山雨到來時。</text>
<title>畫竹一絶</title>,<text>移却湘江竹一枝。贈君千里慰相思。竹如可折心方折。閱盡風霜無折時。</text>
<title>外八代祖朴公英美始卜居于海平之秩谷。官至知春州事。以孝㫌閭。並竪石碑路傍。碑傍舊有大槐樹。匝以蒼松百餘株。稱孝子里亭。徐四佳爲觀察。過此亭有詩。退溪先生亦次之。春州之孫諱謹孫。嘗爲本府府使。李公諱楨之壻。李卽退溪曾大父也。李在府日。手植老松五盆。及歸。留贈其壻。種地葱蒨。下可坐數十人。好閔。己酉歲。以書雲提調。赴審大丘胎室。歷拜先壠。因訪舊宅。丘墟荒凉。獨有老松兩株在。徘徊嘆嗟。無以寓渭陽之情。遂次四佳韻。聊抒感舊之懷。</title>,<text>晝錦南歸已白頭。鄕園舊事揔長休。亭前賴有殘碑在。孝里芳名萬古留。右孝子里虬枝蟠屈碧無頭。爲愛淸陰盡日休。白首孱孫今到此。當時舊物獨君留。右蟠松桃花行舘留人雨。春鳥多情向客啼。明日琴湖歸去路。靑山如畫鏡中迷。右宣化堂遇雨</text>
<title>八莒寄李君任</title>,<text>昨日看君白髮垂。前頭能有幾多期。重逢須盡桑楡樂。倘可歸來戒莫遲。</text>
<title>行到軍威。臨發。贈別李君任。二絶</title>,<text>雨中相別廟門前。白首重逢倘有緣。願荷諸君營小築。免敎歸計墮茫然。晝錦南歸四十年。躬耕谷口亦夤緣。東風寒食橋頭路。立馬花前意惘然。</text>
<title>宿黃澗小亭</title>,<text>小亭搖漾似浮槎。宿客冷然馭彩霞。最是月明人散後。玉簫如語隔桃花。</text>
<title>荊江上松亭。午憩。謝宋通川靈老以書相問。</title>,<text>聞君待我塔山陲。及見君書恨我遲。萬死南來乖一笑。此生那有再逢期。宋前數日。相候於塔山。山卽金中庵舊居。墳墓在焉。極有江上之勝。</text>
<title>一直縣。贈安察訪伯恭。</title>,<text>太白山人一杖孤。春風送客過江湖。明朝相別臨溪水。山鳥多情勸挈壺。</text>
<title>送朴報恩質父 三絶</title>,<text>少小嬉遊毋嶽山。當時同隊幾人完。相逢莫嘆頭渾雪。不老誠難老亦難。見必相嗟別更傷。老來人事劇斜陽。觥籌不是尋常事。他日重逢較孰强。洛中相見無多日。見縱無多憶便來。白首爲官緣口業。空山獨去淚盈腮。</text>
<title>龍湫。次柳西厓韻。</title>,<text>昔人於此亦登樓。樓碎人亡種種愁。惆悵芳塵猶昨日。碧山靈籟自生秋。</text>
<title>回程將由武溪。路迂不得訪樂堂。以詩謝之。</title>,<text>客路縈紆入武溪。琴湖芳草鳥空啼。東風回首無窮意。立馬斜矼亂水西。</text>
<title>玄風東軒。梅花滿開。書示江陽太守金亨吉。</title>,<text>東閣官梅樹樹新。靑禽如語解留人。前頭更覺花應好。領得南州處處春。</text>
<title>立岩去路數里。李時幹稱其勝宜觀。僕以詩辭之。</title>,<text>立岩聞是南州勝。人說岩花待我妍。咫尺儒仙亦不見。立岩那得勝儒仙。</text>
<title>河界川邊。再與玉娘。</title>,<text>障却羅衫背立羞。春風吹拂小紅樓。芙蓉顔面依俙見。芳草人間洄府愁。</text>
<title>芳草亭。書示宗孫廷馥。</title>,<text>雨露丘原倍愴情。行人纔得祭淸明。白頭未判南歸計。慚愧春山杜宇聲。</text>
<title>贈德生</title>,<text>二月初看荳蔻枝。芳心繭栗未開時。尊前解唱相思曲。御史重尋恐後期。</text>
<title>戱贈鳳春</title>,<text>西周世遠嘆如何。鳳去岐山歲月賒。惟有山前茜裙女。春風猶唱采桑歌。</text>
<title>伏龜亭。贈白鷗。</title>,<text>亭下溶溶春水回。尊前時有白鷗來。亭中有客頭如雪。白白相看莫漫猜。</text>
<title>校正廳。與金昌遠夜酌。五絶</title>,<text>莫向樽前唱渭城。樽前有客獨含情。靑天明月何時至。愁絶三更聽雨聲。春光先入上陽城。檻外寒梅已有情。此夜江南千里夢。分明聽得鷓鴣聲。雨餘春意滿皇城。把酒論文更有情。生著百年成底事。風埃羞殺逐名聲。細雨濛濛滿一城。陽坡草色不堪情。歌兒莫唱尋春曲。竹下鳴泉已有聲。九街楊柳轉春城。花下盈盈動客情。莫向靑山怨杜宇。歌兒已作斷膓聲。</text>
<title>校正廳宣醞日。錄奉僚座。</title>,<text>雪盡方壺翠欲來。九重春色五雲開。金甖玉薤從天下。風動恩波漾綠盃。</text>
<title>贈許從事。詠雪。二絶</title>,<text>取水煎茶結素花。書生冷淡覺還多。曉來新度郞中曲。促喚佳兒淺淺歌。歲暮邊城亂雪花。夜風吹送紙窓多。三更驚起秦樓夢。未闋吳兒白紵歌。</text>
<title>戱吟。次從事韻。三絶</title>,<text>三十瓊奴性命輕。若何爲陣若何城。須臾賭得如澠酒。始識抨中有勝兵。佳人六博敢言優。學士元非噲等儔。但向靑樓輸興慣。壚頭故解黑貂裘。落筆雲烟格律高。騰牋爽氣凍麟袍。沉吟不足成三嘆。老子於詩亦太饕。</text>
<title>錄房中夜話仍成 八絶</title>,<text>佳人十人正嬌羞。一掬纖腰柳㨾柔。靚服殘粧睡新覺。天姿都在眼波秋。曾記花含荳蔻枝。別來驚見月盈規。豐肌細骨殊前態。依舊春山淡掃眉。回廊花暗月朧明。憶着金釵醉後撗。半嚲烏雲扶不起。東風吹掣綉簾㫌。紅粧翠盖擁西池。仍憶羅裙闘彩時。明月滿街天似水。夜深吹送玉參差。六曲欄干壓小池。荷花荷葉隱簾帷。分明昨夜江南夢。只有吳紗扇子知。羅衣暗襲桂枝香。才子風流孰比方。莫問兒家夫婿大。一年都是壯元郞。深夜倫尋密約來。小窓雲雨鎖陽臺。封郞本是無情物。錯使金蓮草草回。簇蝶香裙卸翠羅。寒浸斗帳欲生波。燈前兩疊傷春曲。唱着佳人自作歌。</text>
<title>次正使題畫韻 二絶。丙午舘伴作。</title>,<text>客渡靑溪獨石橋。茅齊棋局倚岧嶤。心中已會峨洋趣。匣裡枯桐不用調。琵琶彈破空江水。明月在天風乍起。雙鴻知我無心人。推引向來聊爾耳。</text>
<title>淸風君金而中。戊午正月。言事竄江界。同年十月。量移務安。過漢城之南郭。其友延安李某送之路周而贈之曰。</title>,<text>北去南來陽鳥如。任他雙足有封書。上林不被君王得。緘却丹心澤畔居。</text>
<title>盆梅</title>,<text>隣家乞得小盆梅。來伴山翁寂寞開。幾處朱門花爛熳。暗香應與綺羅猜。</text>
<title>丁巳六月。南郭小樓成。題樓柱。</title>,<text>治生我本拙於鳩。居奈蝸廬不起樓。始識窮途奪人志。却爲平昔未曾謀。</text>
<title>露梁舟中。拜梧里相公。</title>,<text>從事元戎各白頭。問津湖海惜萍浮。扁舟一覺平生夢。魚鳥親人自在遊。</text>
<title>題文殊窟僧太揖卷</title>,<text>南郭新春見嶽僧。僧居相對但崚嶒。夜深知爾齊心處。蒼壁看添一點燈。</text>
<title>聞景嚴將過黃岡。次其韻。仍寄。</title>,<text>二月南坡動嫰陽。老人多病臥書堂。離愁憶折黃岡柳。十九年間幾許長。</text>
<title>又聞景嚴將到遂安。遂安別號遼山。郡之有化鶴樓。其以遼耶。遂寄此以起興。</title>,<text>遼水遼山化鶴樓。月明應有戛然遊。新春華表愁如海。樓上停歌人白頭。</text>
<title>書文殊兩山人詩卷 二絶</title>,<text>逢僧處處皆新面。非是僧多地自分。每度逢僧卽相別。不和歸作幾山雲。郊居五月榴花發。邂逅花邊引白衣。相逢紅白休相辨。紅白須臾各自歸。</text>
<title>謝睦承旨惠筆 大欽</title>,<text>雙管毛錐寄郭翁。三冬作字近爐烘。若敎眼力容相借。穩寫黃庭聽朔風。</text>
<title>醉吟</title>,<text>眼任昏花鬢任踈。壽於顔子富黔婁。有時得酒陶然醉。無酒吟詩缺玉壺。</text>
<title>庚申十一月初十日曉起。新雪滿墅。二絶</title>,<text>郊原新雪浩無涯。惟見林梅動樹枝。窓外笙簫鳴石銚。誰家帳裏進羔兒。雪後長郊不見家。孤烟時起小山阿。箇中茅屋猶生事。何用高車趁早衙。</text>
<title>古人詩云。一日看除目。三年損道心。余誦而異之曰。人患無道心耳。旣有之。豈一見除目所能損也。遂感而賦之。</title>,<text>一日三年久蹔間。久能貞固蹔何干。山翁自是無心者。古井澄澄不起瀾。</text>
<title>偶看易艮之卦辭曰。艮其背。不獲其身。行其庭。不見其人。三復有味。乃於雪後賦之。</title>,<text>雪後林坰不見人。依然梅萼十分春。一空無際江天白。山鬼如何伎倆陳。</text>
<title>天磨英道人遣其弟印堅。問新年棲息。詩以謝之。</title>,<text>不見英公已隔年。相思秋鶴倚雲巓。新春問我郊居况。萬事無心只醉眠。</text>
<title>次法堅卷中韻</title>,<text>南郊栖息七年春。每歲逢春物色新。今歲林園多道氣。靑眸第一見山人。</text>
<title>新春。寄關東方伯丁士優。二絶</title>,<text>少時尙健登山脚。縱誤前年待後年。老病如今知永負。煩君長謝永郞仙。百年遊歷一無佳。每欲東歸最繫懷。今世勝緣酬不得。此心惟願後生諧。</text>
<title>海川君崔有源挽 三絶</title>,<text>墜馬梁園賈傳死。爲師無狀有生羞。誰知孝子因災哭。哭到重泉不覺休。休將見爇咎香蘭。子孝臣忠抵死安。從此豐人哀不盡。毋論時節食猶寒。朝端鶚立似君稀。貞介平生死不違。世道滔滔君又去。江湖滿地欲安歸。</text>
<title>尹海昌令公謝恩朝天。盖十年中三渡遼河矣。病中聞行。草四絶賦之。</title>,<text>知君一代誦詩賢。三渡遼河在十年。人壽世間除老少。會看槎影屬門前。九年吾亦再朝天。視子差踈亦獨賢。未必長途遣人死。停車到處賞山川。左掖門東百頃沼。宮人三月採蘆芽。至今猶託淸都夢。風送蕭聲出杏花。九日登高望海樓。三春采蕨首陽頭。平生勝賞今何忘。獨恨千山阻一遊。</text>
<title>題廬君彦章草堂</title>,<text>君我親同辛巳生。君方在側我西行。樽前忍飮盃中酒。落日寒鴉空復鳴。</text>
<title>寒食日。獨酌有懷。書寄金亨吉。</title>,<text>今辰寒食家家得。嘿坐空齋悵有思。忽憶城西處士宅。春禽飛上小桃枝。</text>
<title>謝龍門山人金坤壽惠黃精 金曾惠藜杖。故三句及之。</title>,<text>仙山靈雨養瓊苗。採寄筠籠露未消。從此靑藜不須杖。羽衣飛過上垣橋。</text>
<title>次亨吉韻。幷次海晏師韻。示亨吉。</title>,<text>山勢巃嵸側復橫。成峯成嶺莫漫驚。世間自有須彌界。一色靈暾面面明。右次亨吉南宮掛劍渾閑事。見物何須辨這那。一夜春光滿天地。捲簾花柳自橫斜。右次海晏</text>
<title>徐樂堂思遠挽</title>,<text>林下完人屈指誰。君亡閱月晩全隨。百年南北風流盡。蕭瑟山陰雪後期。全。洪公可臣號。</text>
<title>睡起。雨中見秀彦書。尋次月沙詩韻。却寄。</title>,<text>秋雨空齊午睡餘。聞君書到意何如。吾衰不復南遊興。暝臥匡床枕古書。</text>
<title>見安靜夫書。答寄。二絶</title>,<text>空齋昨日見君書。老淚無端欲滿裾。愁思閉門黃葉裡。菊邊寒雨更踈踈。鶴鳴日有昂霄想。人老猶懷望道心。可笑峯翁讀書處。三更風雨滿西林。</text>
<title>小學一帙。贈河性源。因以一絶請敎。</title>,<text>聖謂羲經可假年。吾儕庸得釋玆編。白頭相贈容相勉。莫向窮廬意惘然。</text>
<title>沈士敬。與金同知玄成，邊持平應垣，成別坐汝學往來西湖。相與酬唱。以其錄見示。次韻却寄四絶。</title>,<text>江抱灣碕綠遶臺。游魚人影共裵徊。微風不起波紋凈。次第柴門倒水開。何處來帆轉岸斜。晩風相引指誰家。老人亦有爭迎興。延佇西暉眼纈花。無數長天散落霞。夕陽吟眺白綸斜。鯉魚風起江湖晩。吹落誰家十丈花。數盡門前過客舟。虛言曾約董糟丘。江湖滿地猶長渴。好作閑中一種愁。</text>
<title>小婢持麰麥借舂于隣家。其家人見之。大笑曰。飼馬乎。舂麥何爲。婢慚而歸。遂賦一絶。用代碓樂云。</title>,<text>貧家舂麥富家笑。貧家人向富家羞。晩來飯熟一塲飽。匡床睡味君知否。</text>
<title>驪興自城中寄惠酒饌。盖聞壽節之餘云。</title>,<text>江上淸秋逢白衣。思君對酒重依依。遙知壽節圖爭獻。不見扁舟范蠡歸。</text>
<title>十一月二十二日早起。木氷漫天。賦寄 衰西 睦禹卿。</title>,<text>雪後郊原三兩家。揔無車馬有啼鴉。天公似解幽人意。粧㸃梨雲萬樹花。</text>
<title>申都事得沛，申正字得游。不數年連逝。挽。</title>,<text>哭盡君家大小連。我懷如此况慈天。老夫求死猶難得。漫向人間哭少年。</text>
<title>龍門山老人金坤壽惠黃精餠三百方。次韻謝之。</title>,<text>荷贈黃精制暮年。華顚其奈已蕭然。不須爲索長生藥。未死休閑是勝緣。</text>
<title>茅簷病臥。望江外諸山。</title>,<text>江外林巒何處山。山中應有老僧閑。一生悵望今衰病。只好匡床雨後看。</text>
<title>喜姜仁卿，文卿。李剛仲，沈尙重持酒來訪。</title>,<text>郭外春陽柳欲柔。故人持酒慰牢愁。黃昏客散淸明節。山雨溪風獨倚樓。</text>
<title>終南樂事。書示寶雲上人。</title>,<text>一爐香灺一軒風。燕壘蜂衙淸晝空。終日頹然做樂事。鸎聲時出槲陰中。</text>
<title>題李仲實畫帖</title>,<text>眼兜難辨纖毫畫。槩是湖山夏景晴。茅屋不知三伏熱。四時長得一般淸。右李澄夏景山水遊栖山水性殊禽。長立漣漪沒脛深。碧溜菰蒲閑自在。不知中有愛魚心。右沈伯晦水禽靑山下有騎驢客。路轉山腰知幾重。不憚穿林與度水。神仙應在最高峯。右李楨山客騎驢</text>
<title>魚抱川夢龍挽</title>,<text>懸燈山下逢明府。別後如今隔九原。賴有人間墨梅影。橫參落月便銷魂。</text>
<title>南郭草堂初成。喜印熙上人來訪。</title>,<text>草堂朝起髮鬅鬙。垂首簡書道味增。紅旭滿窓人影出。乞詩庭畔立山僧。</text>
<title>南郭草堂。望見東隣金秀才永承家。松竹古木。掩映紙窓。宛然若畫裡所見。</title>,<text>松竹蕭蕭古木踈。紙窓茅屋是君居。依然畫裏曾相見。髣髴西湖處士廬。</text>
<title>戊午正月初九日。山壇路。送逐客李白沙。</title>,<text>此地年年送客歸。山壇擧酒祭江籬。吾行最晩當何處無復故人來別難。附白沙詩雲日蕭蕭晝晦微。北風吹裂遠征衣。遼東城郭應依舊。只恐令威去不歸。</text>
<title>今年恒風恒雨。明日又寒食。狂風達夜。</title>,<text>年年冷節多風雨。况是恒風恒雨時。南郊老叟無閑暇。不葺飄茅葺覆籬。</text>
<title>次白沙相公謫中見寄韻</title>,<text>五十年間北海程。白頭官路尙分明。故人今在靑州府。春盡音書到漢城。附原韻終宵不寐筭歸程。曉月窺人入戶明。忽有孤鴻天外去。來時應自漢陽城。</text>
<title>丁卯春。避亂斜川。偶訪李君應溪亭。把酒感懷。賦二絶謝之。</title>,<text>苦憶平生李白沙。春川歸日訪山家。王孫一去無消息。其奈年年芳草何。綠樹春陰滿四隣。幽人門巷草如茵。我來不用傷前輩。明歲看花又別人。</text>
<title>次天使舟中舞童韻</title>,<text>䨥舞盈盈弄彩舟。行人錯擬步虛流。天仙一去天風散。曲罷依然錦席秋。</text>
<title>次諸公懇留賦謝韻</title>,<text>細酌相忘萬里遊。郵籤何用替爲籌。公歸不復東人恨。赤舄委蛇且少留。</text>
<title>題冠箕城詩卷</title>,<text>梨園箕洛冠當時。洛水琵琶浿水詞。我亦曲江名進士。韋靑老淚對新垂。○永新。天寶歌妓也。美且慧善歌。能變新聲。韓娥延年後。推爲一人。每高秋朗月。臺殿淸虛。喉轉一聲。響傳九陌。一日。上御勤政樓。賜大酺。觀者數千萬衆喧譁。莫得魚龍百戱之音。上怒。欲罷宴。力士奏令永新出樓歌。新乃指鬢擧袂。直奏㬅聲。須臾廣蕩寂寂。若無一人。漁陽之亂。韋靑避地廣陵。日夜憑欄。河上忽聞月夜舟中有奏水調者。曰。此永新歌也。扁舟就。果新也。對泣久之。</text>
<title>咸關三絶。奉贐李觀察養久。三絶</title>,<text>少年曾赴哈闌州。走上聞韶百尺樓。碧海烟花春滿目。笙歌聲落杜蘅洲。北門形勝咸關最。百步長橋百里洲。四月濤聲飜作雨。半隨梨雪響江樓。北人最說靑蓮老。湖海千秋國士風。峴首螭趺猶有跡。淚痕今作蘚花紅。</text>
<title>送閔評事赴龍城幕 二絶</title>,<text>少年嘗有遠遊情。朝不揮鞭夕可行。躍馬觀戎男子事。秖今衰病獨心驚。故人謫死靑州府。父老聞營子厚祠。丹荔黃蕉過祠下。淸忠能復見新碑。</text>
<title>贈嶺南李監司敏求 二絶</title>,<text>吾鄕嶺外未歸心。每見南歸寄好音。珍重頭流與洛水。也應憐我越人吟。山城自圯荊榛裏。書院空摧寂寞濱。可惜當初出人力。不如無事早休民。</text>
<title>南郭雪中。書示李寬夫。</title>,<text>亂雪交飛萬木風。紙窓爐火硯尊同。閑來作字愁來飮。滋味人間集此翁。</text>
<title>湖堂別朴玄風 知天</title>,<text>楚客依沙岸。秦山對晩晴。相思千里別。猶隔一江聲。野店人初散。湖樓火尙明。此情良獨苦。涼月夜深生。</text>
<title>靑陽。贈別舍弟孝思。</title>,<text>忽忽天倫別。東風落紫荆。靑陽雖古縣。白髮已新生。蜀魄啼山晝。林鶯喚野晴。分明語余季。杯水贈君淸。</text>
<title>不寐</title>,<text>不寐聞山雨。蕭蕭出壑聲。庭梨墮病子。櫪馬跼殘更。皐鶴層霄想。巴猿九斷情。悲歡吾已了。嘿臥算平生。</text>
<title>西湖晩吟</title>,<text>盤谷窮冬雪。西江欲暮天。來遊人似玉。相對酒如泉。灞水梅花興。山陰夜月船。明朝逢羽客。歸路破蒼煙。</text>
<title>服闋後復職承召。會黃家亭。</title>,<text>積惡身當死。天猶假鬢絲。強携隣舍酒。重赴野亭棋。父老驚新瘦。山河對更悲。明朝承召路。相揖出門遲。</text>
<title>靑楓洞。次諸兒韻。</title>,<text>經亂心曾折。看花眼便明。高談作歡態。愁思怯深觥。到海憐溪水。流年惜囀鶯。死生猶未定。風雨夜床情。</text>
<title>贈金都事順命 正受以復讐向南時。適有佐幕本道之命。故以詩贈之。</title>,<text>雪涕收兵日。天恩佐幕時。賊亡方乃已。江在有如斯。苦意人無間。精忠孝可移。男兒須努力。宇宙大名垂。</text>
<title>寄永柔姜仁卿</title>,<text>苦憶淸溪守。春來入夢頻。平生窮理學。老去折腰人。養浩今泉下。鰲城在賊塵。吾衰獨京口。雙鬢愧逡巡。</text>
<title>伏閤時作</title>,<text>五日叩雲陛。雲陛高岧嶢。豈意震承命。還當鼎盛朝。蟲啼守禁籞。燈火耿寒宵。不寐聞更鼓。秋天空泬㵳。</text>
<title>宣城。次鄭林塘板上韻。</title>,<text>落日明湖路。行人鏡裏過。丹靑出官閣。楊柳是誰家。物色重來異。詩情信宿多。憑欄怊悵意。非爲惜年華。</text>
<title>題細雨亭 在价川</title>,<text>五月灘聲大。江深瓦閣寒。客來探勝槪。松外駐征鞍。沙盡回蒼壁。林疏隱碧瀾。登臨萬古意。天未白鷗盤。</text>
<title>龍泉水上。別陳監軍椽房七人。時陪陳御史喪柩西行。七人先歸。</title>,<text>忽忽溪頭別。依依柳拂衣。從喪無限淚。臨別又重揮。芳草連天遠。官程隔樹微。登高望行處。湖海七賢歸。</text>
<title>登金藏臺 時冬至前一日。釜山賊新退。</title>,<text>千古興王地。群山鳳舞來。明朝日南至。昨夜賊東回。風月詩仙去。關河玉笛哀。平生感舊意。一嘯強登臺。</text>
<title>安慶昌詩軸中。次蘇齋韻。</title>,<text>不見蘇齋老。欣逢處士安。珠璣一軸在。山水百年閑。以若黃扉望。能憐白屋寒。箕城秋雨夜。相對虎賁顔。</text>
<title>寧邊江上。望香山。</title>,<text>聞說香山好。思之亦渺然。如今成咫尺。瞻望意纏綿。天外浮眉細。雲中片玉娟。何時了公事。一就老龐眠。</text>
<title>贈奉先寺僧仁俊</title>,<text>久識喬山路。今逢俊法師。伽藍兵火後。檀越鬢絲垂。龐德躬耕日。元公乞地時。崖楓近吹帽。休失孟嘉期。</text>
<title>次蘇齋韻。贈康明之。</title>,<text>蘇老吾嘗慕。詩篇亦喜淸。松溪有遺句。玉玦至今鳴。安得登君閣。高吟對月明。人亡道何在。中夜淚沾纓。附蘇齋韻月岳自太古。松溪來上淸。何人無盡興。故作不平鳴。閣迥雲梯冷。齋高石逕明。吾衰不復夢。淸淚賸沾纓。</text>
<title>盤松池上。送關西伯許公愼。</title>,<text>京口黃花發。關門白雁來。雁來書不至。花發客先回。世事違如此。人情自作哀。君行第努力。後會劇悠哉。</text>
<title>神水院川邊。贈營橋和尙。</title>,<text>少日靈祠禱。區區濟物緣。風塵已霜鬢。官位愧林禪。伐石蒼崖裂。爲橋白鶴翩。吾行正夏潦。利涉勝如船。</text>
<title>次贈李子敏 時子敏釋褐之初</title>,<text>天駒脫銜勒。處子出深閨。鵷鷺新春步。蓬萊健筆題。煙花萬井闊。星月五更低。酒盡携君發。吟肩莫壓齊。</text>
<title>謝同年金咸從德謙惠問</title>,<text>昔別方欒棘。如今始遠思。黃梅見書日。芳草出關時。性命頑猶在。恩情老更知。詩成投木李。瓊玖報休遲。</text>
<title>李士慶慶席。感舊以贈。李卽亡友之子</title>,<text>兒長成名日。人亡廿有齡。乃翁元種德。令子克傳經。氣習分庭樹。風儀認典形。揚雄今白首。尙記舊趨庭。</text>
<title>寄鄭和伯江舍</title>,<text>珍重江湖約。淸遊又不成。妻痾沮勝事。天雨戒閑行。獨坐空堂寂。遙思遠水生。猶餘高興在。沽酒待新晴。</text>
<title>黃海方伯崔應久以五言絶。要余別詩。仍演成短律。作進退格以贈。</title>,<text>久闊纔相見。襜㡏又海山。衰年長作別。苦抱可能寬。說舊情猶在。臨杯鬢各斑。向來驚夢幻。交道未應寒。</text>
<title>尹相公斗壽挽 三首</title>,<text>草昧傷天步。名公訃更聞。風流方想望。雨淚奈繽紛。石奮非惟謹。汾陽亦有文。山河萬古在。不廢是元勳。憶昨西郊雨。蒼黃扈聖行。經營浿江水。籌畫義州城。一日追陪意。千秋骨肉情。凌煙不及畫。蕭瑟哭門生。少日天磨錄。當時荷跋詩。兵塵偶然在。筆迹見而悲。潦倒劉郞病。蒼茫賀老期。西州豈無路。行哭欲過遲。</text>
<title>昨過滄浪亭。更草短律。示柳光華請和。</title>,<text>昨日滄浪醉。山公宿願酬。名區天作勝。人力不須樓。老樹涵澄色。晴沙界散流。如行剡溪道。十步九回頭。</text>
<title>夜坐</title>,<text>塞夜沈沈寂。荒鷄最早聲。衰翁自無睡。燈火對微明。蘧瑗知非近。匡衡抗疏輕。來年作何計。握粟問唐生。</text>
<title>題天印卷</title>,<text>建寺休嫌淺。遊人却便登。曼卿容載酒。支遁解調鷹。雨滴深深磬。泉鳴暗暗藤。遙知隔溪叟。林下認明燈。</text>
<title>蘭谷齋舍。題下眞卷。</title>,<text>細雨投林寺。菁川白水岡。探春有別地。懷舊是君鄕。碧草溪邊嫩。黃梅澗底香。承宣遺墓古。羗笛起山陽。</text>
<title>到宣城。書示姜仁卿。</title>,<text>昨發龜城館。今來湖上亭。兩鄕俱異域。在處各多情。匹馬山前度。淸歌雪裏停。佳人喜無恙。猶作斷腸聲。</text>
<title>聞詔使消息尙遠。仍留宣川。不獲赴上元之約。月沙書。有何無消息之語。詩以報謝。</title>,<text>周南病太史。不及上元期。斷却山公酒。空吟謝眺詩。故人應見訝。懷抱有誰知。碧落星槎影。淸宵立澤陂。</text>
<title>聞槎音渺渺。題寄月沙。</title>,<text>正月已參半。湖邊春氣多。星槎斷消息。客日轉蹉跎。世事看棋局。年光任鳥過。愁來成獨立。天地入長歌。</text>
<title>次李子敏見寄詩韻</title>,<text>南至生陽館。中和謝眺州。潮聲來客鬢。山色入邊愁。道路身長在。杯樽爲少留。衰年尙奇興。橫笛倚芳洲。</text>
<title>次權汝章見寄詩韻</title>,<text>尋春行野外。磵壑生輕寒。籍草覺身穩。擷芳憐翠殘。故人入夢想。世路何艱難。歎息復歎息。詩來捩眼看。</text>
<title>題德倫詩軸</title>,<text>出郭少人事。鵁鶄鳴晚沙。林僧來磵谷。嵐氣在袈裟。湖暖見菱角。山寒無草花。尋芳却迷路。扶醉落烏紗。</text>
<title>次權汝章見寄詩韻</title>,<text>愛此新年色。官齋坐翠微。川流須起興。春半不成衣。客寓何遷次。星槎有是非。分明今夜夢。梅發水東扉。</text>
<title>次一松相公見寄詩韻 時改授遠接之命。松相有寄詩故及之。</title>,<text>一別難歸客。翻成隔歲人。謬恩奚及我。此命豈其眞。館伴猶辭拙。東槎可換新。行看汗顏日。那得轉方輪。</text>
<title>伴送還灣。晴騎大同烏花馬。前導到祥原。晴辭歸烏花。空帔而前。翌日發黃州。則烏花又遞去。金郊馬代之。髮鬣埋沒。戲贈一律。示同行諸君。</title>,<text>綵袖人先去。烏花馬又旋。看看漸損舊。事事不如前。向老尤難別。臨秋倘結緣。星眸垂玉筋。今日宿何邊。</text>
<title>題義正軸</title>,<text>急雨過空庭。微涼生戸欞。道人睡初起。釋子頎然形。茗煮風鳴銚。鶯啼柳繞亭。明朝訪山水。相約出郊坰。</text>
<title>次李麻田受之以詩賀文衡韻</title>,<text>賀語宜常俗。非吾望故人。文章已抛舊。疾病近添新。福過寧辭眚。時危不愛身。行期待公議。漁釣與君親。</text>
<title>西湖晚歸</title>,<text>落日西湖路。行人緩緩回。機心元自息。來去莫相催。野闊宜看雪。林深擬見梅。黃昏入城巿。帽落更誰猜。</text>
<title>寄呈嶺南同道諸老座上 時嶺儒以晦齋辨明事來上章。上命設庭試恩賞以榮之。</title>,<text>吾道南歸後。兵餘尙繼聲。將興漢禮樂。須起魯諸生。裹足封章遠。承恩過嶺榮。提壺阻相送。脈脈宦遊情。</text>
<title>南湖送許景亮退老忠州 二律</title>,<text>世故憂兼病。餘生各白頭。那堪蕊城別。重上廣陵舟。士節貧彌潔。交情死始休。黃昏成獨立。江色滿江樓。功名布衣極。爾我本同愚。第去尋三逕。行將泛五湖。靑山臨綠水。白日照霜鬚。珍重男兒志。桑楡貴莫渝。</text>
<title>題淵明歸去來圖</title>,<text>元亮扁舟興。當時豈自知。如今畫裏見。斗覺壯心違。風便漿何用。門開路不疑。無絃琴好在。卽此是天機。</text>
<title>夜坐</title>,<text>天寒人已絶。不夕掩書扃。夜冷燈無焰。簷疏雪有聲。鼠遊時上案。童睡或顚甁。默數平生事。關河萬里情。</text>
<title>贈李參知馨郁朝京 二律</title>,<text>垂老難爲別。時危更可悲。唯君少年友。能識故人情。去路衝炎漲。歸期蹋雪城。關中近多盗。行李愼宵征。朝天庚子歲。幽想至今勞。曙色分金雀。春光在碧桃。遙遙海上迹。渺渺日邊袍。不再淸都夢。憑君寄鬱陶。</text>
<title>題嶺南同道契會軸</title>,<text>遊宦四方士。誰無懷土情。況吾嶺南客。遠寄漢陽城。暇日徵琴酒。歸心說稻秔。何時淸洛畔。相對耦而耕。</text>
<title>安興門外。勞蘇子實。</title>,<text>曾到安興館。知君在世間。行忙不相見。心結待今還。喪亂經過幾。人生性命頑。重逢更何日。有淚各潺湲。</text>
<title>萬曆二十六年十二月十七日。欽差東征徐給事觀瀾，陳御史效，梁按察祖齡，丁主事應泰，給事接伴申點，御史接伴李某，布政接伴尹國馨，王事接伴白惟咸，御史接伴從事蘇光震相從過大丘河濱朴忠後莊。朴君迎勞甚勤。相與題名如右。</title>,<text>朴氏忠賢後。河濱舜所陶。今朝繡衣過。是處里門高。水繞開林館。山回隱節旄。從今天下士。談勝數江皐。</text>
<title>醉題銅雀柳哥亭壁上 是日。逬嚴赴扶餘。</title>,<text>客到秦樓宿。三更聽玉簫。微燈隔林戶。涼月過河橋。別意何綿邈。蟲聲政寂寥。通宵不能寐。人語在山椒。</text>
<title>在龍灣寄韓益之 時益之以號召使李槩從事在原州。抵余書。</title>,<text>尺牘無千里。知君在世間。干戈何日已。宗社一隅艱。痛哭天連海。回瞻雪滿山。猶將出師表。朝夕謁龍顔。</text>
<title>乙巳七夕前日。山人惠球以其師四溟書求詩。球四溟弟也。時回自日本。將入五臺山云。</title>,<text>暫出俄千里。新從日本歸。還山春夢罷。浮海此身非。養鶴今應乳。栽松已可圍。玆遊窮物象。三笑玩天機。</text>
<title>寄安州牧權仲明</title>,<text>憶渡淸川水。登樓月滿城。故人今住此。幽意與誰評。處世難爲迹。居官最忌名。鳴琴民自化。近席白鷗輕。</text>
<title>某未第時。獲見服齋先生北徙時札翰一貼。其戀主思親惓惓之意。令人不覺隕淚。卽見荷谷許美叔巡撫北方日。到穩城悼先生之作。重不勝悲吟怛然之懷。謹依原韻。得短律二首。錄奉左揆台座。以寓景慕之私。時先生所著德陽遺稿一帙。將刊行西京。故下律及之。</title>,<text>北徙多篇翰。曾看意衋然。尋詩又今日。垂淚憶前年。善道從他嫉。微言政可憐。千秋懸一劍。蕭瑟德陽邊。斯人今有後。天道豈徒然。相國推恩日。先生食報年。鋟稿家家施。看碑句句憐。尋思北門客。幽鬼在何邊。</text>
<title>送南狼川復始</title>,<text>莫道牲川薄。猶堪作隱居。峒氓輸碧實。溪戶稅氷魚。嘯罷親琴鶴。山深少簡書。仙區足靈藥。能復寄圭餘。</text>
<title>李寬甫兄弟以親老挈眷南歸。是余同鄕人也。屬余病不克相送。上東門外。瞻望行舟。有不同歸之嘆。潦草燈前。聊申別緖。</title>,<text>親老思歸切。扁舟百口微。機雲元絶世。廣受不須衰。北闕君恩重。南州夕照飛。此情難去就。停棹欲行遲。</text>
<title>梧木院。謝姜使君仁卿來餞。以遠接使赴義州時</title>,<text>萋萋梧木院。不見鳳凰來。六載六經過。百年將百回。高歌不成興。別意且停杯。陡覺年華晩。相看鬢雪催。</text>
<title>謝重興僧雪中來訪</title>,<text>寒覺敲門澁。初聞認是僧。呼來果入選。朝出自重興。肩聳知衝雪。衣殘爲決藤。多師勤訪意。一夜共書燈。</text>
<title>崔領府事興源挽 三首</title>,<text>季葉忠仍斵。機關智益明。我公惟悃愊。吾輩識精誠。世去風流遠。人亡鼎軸輕。郊門今日淚。不獨死生情。西幸蒼黃日。公來謁寶山。筋骸疲道路。誠意藹朝班。分義惟當死。存亡不動顏。凌煙畫無及。蕭瑟曉旌還。臥閤仍多歲。時猶倚老成。鯫生每當謁。喉語尙開誠。豈少公明學。還欽范蜀名。從今竹前路。一過一傷情。</text>
<title>題重興寺僧軸</title>,<text>昔過重興洞。蒼茫三十年。寒泉生夜雨。落葉沒秋甎。有客今霜鬢。玆山尙翠巓。向來看動靜。三笑了前緣。</text>
<title>題紙帳</title>,<text>紙帳明如雪。書閨施處深。要看成墨色。何用尙銷金。積雪空堆戶。嚴風自滿林。中間擁爐火。宴坐足澄心。</text>
<title>送尹都事調元佐嶺南幕</title>,<text>病客逢秋雨。居常有遠思。如何蓮幕別。又値菊花期。欲去心仍折。長吟鬢便絲。山陰明歲會。吾不後羲之。</text>
<title>館裏感懷。次杜少陵舍弟觀歸藍田迎新婦第二詩韻。</title>,<text>斬項功成後。茅封漫博留。風塵逢帝日。江漢報韓秋。濟北黃公石。湖東范蠡舟。心期通宇宙。蕭瑟暮憑樓。</text>
<title>前宵之會。不覺鷄鳴。朝來但省醟痛在身。不知曾拚勝集。如夢中事。必有多少狂興。逢人絶倒。錄呈諸老先生要砭。遠接使時作。下二首同。</title>,<text>昨日東城飮。荒鷄報曉忙。可憐寒食月。應照李君房。自笑尊前舞。人嘲醉後狂。山公眞率爾。白髮愧能長。</text>
<title>菡萏亭聯句 二首</title>,<text>四月肅寧館。微風落野棠。五峯 靑山繞雕檻。綠水滿廻塘。石洲 笛奏梅花引。杯傾竹葉香。東嶽 會須終永夕。持燭賞紅粧。蛟山此地不常得。人生能幾何。不須促歸騎。且復聽離歌。東嶽 霜鬢花前亞。鶯聲柳外多。五峯 今朝分散後。明日更誰過。石洲</text>
<title>山人可言持月沙詩索和。次韻。</title>,<text>昔過雪菴宿。不及訪龍門。尙喜上方磬。相隨出壑雲。夢遊長在此。消息爾來言。晦迹 寺名 如親履。蒲團聽到曛。</text>
<title>題嚴兒司馬別給文卷 時遷厝花谷纔閱月</title>,<text>積患經年歲。榮名意不遑。誰知餘慶在。能使爾曹揚。舊業徵猶在。新阡展禾荒。長鬚聊志喜。非謂一經亡。</text>
<title>題兔院 二首</title>,<text>官道加楊會。勞勞渡渚樓。炎程曾眺望。寒雨更淹留。煙泛村墟晚。花饛木麥秋。斜陽呼老候。駐馬問川流。李白曾經此。題詩水北樓。回頭廿年盡。轉眄數行留。雁度村聲暮。溪涵山影秋。子雲如再過。千載想風流。</text>
<title>湖堂送朴海運 箎</title>,<text>送子湖西去。湖西我所經。春風貢稅串。晴日掛弓亭。斷岸迷春草。歸心帶曉星。思親雙白鬢。還與野棠零。</text>
<title>處仁縣焚黃後。喜天長老來訪。</title>,<text>昔在蓬萊院。僧來自赤城。伊時長短句。相贈淺深情。歲月干戈隔。山林夢寐驚。重逢各垂淚。不敢問平生。</text>
<title>丁未四月五日。睡窩午睡瞢騰。忽見遼山丁使君士優書。今年春寒。城中花事始濃。坐想鶴樓春遊。不覺神飛。回示短律一篇。</title>,<text>念子遼山去。春深化鶴樓。歸時不相見。別日一何悠。世事琴鳴裏。羈愁水盡頭。遙知習池醉。幾處上簾鉤。</text>
<title>送宣川郡守李愖 二首</title>,<text>暫輟絲綸手。關西把一麾。避賢須異路。便養却低眉。湖泛鷗聲暖。池遊柳影遲。吾衰空夢想。猶記舊題詩。一罷宣城夢。居然六載過。誰知灞陵客。曾到水仙家。柳爲傷離盡。花應手植多。君歸倍怊悵。鬚鬢已全華。右次板韻</text>
<title>送安三嘉 克家</title>,<text>每値南歸客。相携苦說心。還同泉水女。長作越人吟。歲月空芳草。氷霜又太陰。明春何日至。爲我候梅林。</text>
<title>東嶽李子敏自東郊以詩抵余及月沙。報酒熟月明。僕時奉祠太廟。了得腹病。次韻却寄。</title>,<text>齋罷河魚痛。詩來眼便明。已聞山釀熟。重喜桂輪晴。以若停雲想。其無命駕情。行期不負約。杜宇第留聲。</text>
<title>九龍淵船上。贈洪通判 有義。</title>,<text>吾愛唐城子。風流八尺身。草玄傷白首。投筆駕朱輪。玉篴聞韶館。蘭舟鴨水春。重逢成故舊。樽酒荷相親。</text>
<title>題尙玄軸</title>,<text>峿叟曾知白。山人又尙玄。勤來陋巷宅。倘結淨因緣。伎倆元無限。眞空豈有邊。睡餘成一笑。何地不方便。</text>
<title>題元明軸</title>,<text>淨土重營小。僧來必自玆。惟應去城近。不作出山遲。深樹鶯聲鬧。新臺暮景移。少年登覽熟。幽賞只心知。</text>
<title>謝妙煕惠櫻</title>,<text>節物今年晚。端陽不見櫻。山林曾採熟。城巿始看驚。撥箬參差瀉。登盤轉側明。睡餘喉正渴。多謝老僧情。</text>
<title>山人天緝以刻字手來。刊四書五經于漢城之邸舍。一日。袖紅牋乞詩。題一律以謝。</title>,<text>兵戈殘六籍。師隱捨身施。姑置楞嚴字。來刊孔壁遺。歸斯吾則受。文不在於玆。以爾崇經意。知非忍黨碑。</text>
<title>題廣法山人靈應卷</title>,<text>來往關西熟。難登廣法山。山應依舊在。吾老竟何攀。僧到求詩苦。吟成欲寫慳。重行倘有日。待爾席溪間。</text>
<title>題三慧軸</title>,<text>愛釋惟閑故。求詩奈爾忙。非緣好文字。何得近屛墻。翟罷門羅雀。吾衰僧滿堂。免敎譏佞佛。佛豈睡爲鄕。</text>
<title>題戒安軸</title>,<text>危每從安起。師知所戒夫。及危猶不覺。雖智亦同愚。以此求而得。方能免矣吾。相持過橋念。無語坐團蒲。</text>
<title>題信俊軸</title>,<text>蕉葉冷冷雨。筠牕靡靡風。蘧然午夢罷。忽漫墅僧逢。塵外雲移席。茶邊水響空。詩成送師去。怳聽暮山鍾。</text>
<title>窓前有一桃樹障眼。命斫之。以詩酻之。</title>,<text>窓外夭桃樹。陰看夏日披。爲遮南岳翠。故斫滿庭枝。粉堞增千雉。遙岑露數眉。東垣有梅樹。莫賦戀花詩。</text>
<title>寄韓山守成以敏</title>,<text>水部起何遜。韓山求牧翁。尋詩宜有地。得助豈無功。入饌江魚白。迎霜柹臉紅。靑龍奇興發。能遞小郵筒。</text>
<title>贈冬至使姜僉知 正卿○二首</title>,<text>老去常多病。殘年足別離。別尤難故舊。病又劇秋颸。江漢懷歸久。燕遼奉使遲。蟲聲偏鬧夜。魂夢倘相期。吾輩年相次。霜髭衆見悲。猶言早衰朽。不害到期頤。此語知聊爾。曾看亦有之。惟宜節飮食。風露善將持。</text>
<title>贈冬至副使李參議</title>,<text>昨日承英眄。今朝出餞遲。可憐秋後病。曾負里中期。行役丁年好。離愁老境知。待歸容得健。壺酒鎭相持。</text>
<title>題申純甫西湖亭</title>,<text>昨過西湖飮。西湖黃菊秋。楓凋隨水葉。月送上簾鉤。遠渚鴉飜樹。斜陽客下樓。明朝有啓事。白首愧沙鷗。</text>
<title>題權甥遊金剛錄後</title>,<text>歲丁未秋。吾甥權晵赴遊金剛還。以逐日所紀遊一帙示余。余前後見此錄者多矣。其歷歲已遠者。則意其勝槪或有昔存而今亡者。今玆所錄者。則皆一一所新見。而不徒見其錄。又從而聽其說。則尤足以慰余願遊之心也。噫。余生二十二歲而汝生。汝今年三十有四。而已了余五十五年所未試之壯遊。而其探討之窮。亦非他遊者所及。九淵神龍之遇。則又千萬人之所未曾也。顧非奇耶。凡觀山水者。不但爲資瓌觀而備譚論也。必將以廓宇量而廣德智也。則汝之所長進於此行者。其可量也。而又見純陽至德之物。其有異慶事無疑矣。但余有一說焉。凡紀勝者。宜寫其眞。如目見者然。不使毫塵贏縮遺漏。使覽者自認其爲壯麗爲奇偉爲剛勁爲挺秀可矣。若欲以文字鋪張比方。則吾見文字必不逮於造化也。汝可諒之。遂書一律歸之。作計吾誠錯。觀山可待年。卽衰筋力退。今雨谷陵遷。濟勝嗟無具。偸閑亦少緣。白頭人世事。何限後生先。</text>
<title>送平山府使朴燁</title>,<text>來往關西熟。東陽似赴家。如今蹲井鼈。不復看郵花。蔥秀山含溜。猪灘水漲沙。君歸討勝蹟。蒼壁舊題衺。</text>
<title>送人朝天</title>,<text>萬里隨征旆。孤忠鬢髮疏。寒沙夜敲火。殘月曉登車。燕巿逢奇士。幽都有異書。樗材無所用。秋草閉門居。</text>
<title>閔僉知繼中挽</title>,<text>丁未春前別。今來不見君。那堪故園淚。重洒德山原。舊宅花猶在。新阡雨欲昏。嚴程難得便。脈脈過柴門。</text>
<title>午憩靑龍寺。題行正軸。</title>,<text>客到瑞雲山。禪居老樹端。春陰欲微雨。古壑生輕寒。鞍馬苦相促。蒲團成小安。題詩非好事。只爲再遊難。</text>
<title>寄江陵伯金希玉</title>,<text>白首先朝舊。三年哭廟時。進言聊自靖。沽直本非期。恩許江山勝。神扶道路夷。天高大關嶺。何處望京師。</text>
<title>寄關東申按廉湜 二首○時金大憲玏爲江陵</title>,<text>按節連湖嶺。居然白髮翁。從知爲客樂。不及在家窮。蠟屐非靈運。尋丹異葛洪。空敎三逕菊。顚倒亞霜風。咫尺西門路。經過意未䦨。可憐垂老別。還覺入秋難。世道猶行險。交情未蓋棺。臨瀛見龜鶴。珍重說平安。</text>
<title>柳川服闋。承關北之命。臨岐忉怛。贈垂老別三疊。</title>,<text>人言垂老別。白首倍沾襟。況此班侯節。還當子夏琴。潘輿親導路。衛幕獨歸心。南北同風樹。慈烏日夜音。吾老疲筋力。惟知臥始安。君能少幾歲。雖健亦相班。涕淚三年血。關山萬里鞍。加餐愼風土。邊地自寒頑。老少均當世。悲歡柰異腸。看花亦垂淚。臨別保無傷。疇昔前途遠。如今落照忙。惟憐君子道。千里亦同方。</text>
<title>奉贐鄭景任出牧羅州 二首</title>,<text>朝議非私錦。商山豈獨專。方天始生俊。何地不求躔。勝事東南盡。瓌觀陸海全。向來愁綺皓。棋局阻三年。懇懇危治志。茫茫去國辰。擅公眞拙策。賈傅是純臣。倉卒江湖遠。猶然雨露新。吾衰還可笑。長睡亦京塵。</text>
<title>庚戌四月三日。齋宿書雲。早起眺望有懷。漢陰相公亦入齋備扃。咫尺不得拜。以一律呈覽請敎。</title>,<text>齋宿書雲觀。終南春意濃。風光非不好。愁緖奈相從。一物無關念。千端自滿胸。可能呼酒去。同醉看䨥松。漢陰又號䨥松附漢陰次韻官舍禽爭乳。園林綠已濃。年華費愁病。世路斷過從。不是吾同調。何緣共吐胸。心期在歲暮。雙澗撫孤松。</text>
<title>送忠淸監司洪慶臣 二首</title>,<text>京口看雲日。湖中建節行。人稱仕宦盛。天爲弟兄情。棠茇三春暮。荆花再度榮。逢迎如夢寐。樂事始相驚。時洪之伯寧原君退老牙山德。公爲寧原乞出。向得寧原信。春來寢食和。淸羸是通患。高蹈在君多。種竹應盈丈。蒔花有幾窠。遙知相慶處。林館廳鶯歌。</text>
<title>蔡應敎慶先挽</title>,<text>沈約吟詩瘦。陳三徹骨淸。一生懷玉色。重壤阻金聲。鸑鷟常稀出。醍醐苦易傾。茫茫問天道。皓首不勝情。</text>
<title>愚伏鄭景任將赴羅州。僕以兩短律贈之。其一聯云。方天始生俊。何地不求躔。及愚伏赴羅纔八日。有本道觀察之命。愚伏以詩讖咎之。其赴道也。又要贈言。別固不可堪。而詩亦不勝辦矣。爲愚伏友者。其亦苦矣。愚伏旣貽苦於吾儕。其可以勝覽等佳帙以慰之否歟。二首○時湖南方刊輿地勝覽等書</title>,<text>士別言相贈。於君亦不堪。經旬來索句。匪久會盈龕。芳草連三月。梅花動二南。明朝湖嶺路。江水自湛湛。湖人不相得。君重豈羅專。始爲藩維剩。聊從劇地先。天心元有屬。物議服無偏。箕範存柔克。須憑察俗賢。</text>
<title>送延安安明府 昶</title>,<text>又見新春至。吾衰未拂衣。風光動阡陌。時節近芳菲。離別看看數。親知故故稀。鹽州亦吾土。從此浣溪歸。</text>
<title>漢江十貂亭。送康靑松明之。</title>,<text>江湖秋水至。涼雨送君遊。世事䨥蓬鬢。人生一釣舟。看看綿病歷。故故動離愁。何處聞新雁。靑山獨上樓。</text>
<title>尹領樞承勳挽 二首</title>,<text>柏府聯床日。關西扈聖年。艱危臨鴨水。悲憤撫龍泉。樗櫟仍成散。塩梅喜得賢。黃扉竟寥落。生死又茫然。哭盡匡時相。惟餘土木翁。猶憐情有緖。空作淚無窮。乙密看花地。龍山落帽風。幽明不同賞。秋雨暗丹楓。</text>
<title>寄李子敏</title>,<text>憶昨東槎使。居然經十秋。看君少者壯。宜我老而休。假復遵前道。誰能辦舊遊。奇歡如隔世。不語且垂頭。</text>
<title>凌虛亭宴席。錄奉座上。</title>,<text>斜日上高樓。蒼茫動遠愁。殘生知有幾。佳節又窮秋。歷歷鴻飛去。沈沈江水流。明年雖再會。座客不常留。</text>
<title>趙正應文挽</title>,<text>家學傳論語。詩聲屬倚樓。百篇有餘裕。三歎不曾休。位致諸卿列。名成九牧流。東門風雪裏。何處送君遊。</text>
<title>姜大憲籖挽</title>,<text>經營四方志。廉簡質神明。登進差殊隊。衷襟槪一誠。硏經 山名 話燈火。秋月 亭名 賦生平。詩在人先去。千秋不昧情。</text>
<title>送木川宋使君</title>,<text>同榜爲兄弟。婚姻亦孔云。餘三十年內。吾一二人存。芳草生江路。梅花動別魂。行裾留不得。落日更移樽。</text>
<title>李僉知基卨遷葬考妣挽 一在果川。一在通津。</title>,<text>冠岳松楸地。非惟水齧移。延津雙劍阻。孝子一心悲。隱隱佳城出。融融大隧遲。千秋安體魄。固護永無期。因亂開津兆。居然寓葬遲。重城眞宅祕。冠岳暮雲疑。春水雙旌泛。江風一棹吹。千秋諧至願。福祿鎭相隨。</text>
<title>感懷</title>,<text>東序天球寶。名山太史書。逢人任物色。顧我莫分疏。寂寞周南病。蒼茫碣石墟。長歌意寥落。吾道復何如。</text>
<title>雙翼軸中。次西崖相國韻。</title>,<text>處世渾無興。霜髭撲撲塵。羞將閑物色。埋却好精神。得計唯須去。佳期不待春。江山先送子。瞻望側陽巾。</text>
<title>題通禮院契軸</title>,<text>邦國屬多事。儀仍凶吉賓。諸君謹執禮。大典賴成倫。綿絶何煩習。臚傳似有神。畫圖脩契好。古俗不妨因。</text>
<title>贈鄭景任</title>,<text>昨夜逢君面。燈前認老翁。餘生斷無策。吾道會何窮。夢裏千山月。愁邊萬木風。幾時淸洛畔。相對說恩同。</text>
<title>靑鳧康使君明之創一室于丹崖碧水之間。扁曰生白。要余詩之。余旣喜康君辦得勝事。又喜名堂之義有得於虛明應物之妙。於是乎同金亨吉老兄賦之。</title>,<text>應物虛爲妙。唯虛白乃生。旣敎身有世。那得事無情。澹澹心常寂。循循理自行。名堂聊寓警。非室使人明。</text>
<title>金參判時獻挽 二首</title>,<text>玉署封章日。天曹扈聖年。蒼黃風雨裏。規儆雪霜前。世道今如此。人生足可憐。君亡且休哭。交好在重泉。昨哭南坊宅。衡茅四壁涼。丹旌夐幽室。碧草蔓空房。業靡詩書託。名留簡冊香。驪江今夜雨。何處是君鄕。</text>
<title>甥姪女韓昌君夫人挽 二首</title>,<text>戚戚傷天理。遐㱓未必仁。蘭摧以婀那。玉缺爲精純。悃愊知情素。慈祥見性眞。存亡今已矣。芳草樂生春。其先塋在樂生驛近處故云天只臨堂日。諸孫共一家。參差分長幼。歡樂等孃爺。老舅今華髮。阿甥已落花。可憐脩短數。芳蕙獨無芽。</text>
<title>東郊。贈鄭景任之江陵。</title>,<text>不創中年惡。臨岐又送歸。野橋芳草遍。官路遠山疑。垂老身長倦。傷時涕亦危。停杯有餘意。不敢話君遲。</text>
<title>題姜弘定茅墅 二首</title>,<text>夙有林園志。風塵尙未歸。今看新築勝。重覺舊心違。赤葉黃茅棟。靑谿白板扉。三冬借君宿。燈火賞天機。斜日平蕪下。漁歌兩兩歸。入門靑箬解。登盌紫鱗肥。野鶴分霜稻。遙岑沒夕霏。郊窓須早閉。風露濕人衣。</text>
<title>送全羅都事鄭樟</title>,<text>苦憶寒岡老。江南送典刑。懸知碧骨水。不達洛濱亭。薄宦乖心志。高年遜野坰。臘前應赴省。遙望少微星。</text>
<title>次寄松都洪留後君瑞</title>,<text>屛迹今經歲。看詩得自強。人生本如此。世事亦堪傷。野鶴鳴天曙。庭蘭殞曉霜。親知能有幾。獨坐戀淸揚。</text>
<title>新春。喜贊長老來訪。以詩謝之。</title>,<text>不到懸燈社。于今四載強。淘泉聞滿碓。種檜已過墻。雨露新春至。芳華舊樹香。吾行趁寒食。同宿贊公房。</text>
<title>所串道中短述。錄示洪別駕求和。二首</title>,<text>王事敦如此。嚴程春又回。吾衰尙筋力。道遠敢徘徊。野馬林稍動。郵亭柳外開。津人頻見我。相說老官來。所串殘殘館。河津澹澹橋。天高行李小。壄曠鳥飛遙。道路菁華盡。驅馳髀肉銷。春寒何惻惻。客興太蕭條。</text>
<title>壬辰夏。在浿江圍城中。題僑壁三律。</title>,<text>慘惔君臣契。間關社稷名。官軍思奮氣。壯士欲捐生。漢水風濤散。神京壁壘淸。長歌何日入。父老望干旌。擧目山河在。蕭蕭風景殊。江湖欲滿地。霜雪已生鬚。古意摩金狄。長歌缺玉壺。男兒身不死。策馬問前途。冷落新亭會。蕭蕭揚子津。諸公莫涕淚。我意不逡巡。擊楫中流日。橫戈報主辰。神京如在目。鍾簴夢嶙峋。</text>
<title>安三嘉克家挽</title>,<text>病臥驚秋至。全君有訃書。常懷三徑賞。已到九原墟。後死知無日。冥交會有餘。猶將眼前痛。千里一沾裾。全察訪兩傳訃音故云</text>
<title>萬曆乙卯五月。僕與金享吉，郭夢得，李剛仲，朴恕仲，姜仁卿，朴順仲會于剛仲城西之新堂。皆僕故舊也。感舊興懷。以短律一首。屬座上和之。</title>,<text>歷友平生士。無如結髮知。相逢有何意。久別只心思。偶遂新堂會。宜尋舊較詩。揮毫覺易倦。把酒惜吾衰。</text>
<title>西湖舟中。次李子敏送別韻。</title>,<text>喪亂何時已。孤臣有遠情。微誠元北拱。隻影又西征。野色荒荒散。波光故故明。主危身未死。肯避獨賢名。</text>
<title>新安。次韻贈鑑上人。</title>,<text>不作歸田賦。寧爲結夏禪。吾言眞率爾。此計亦徒然。客路關霜重。鄕心塞月圓。今行了王事。方到渭南天。</text>
<title>僑窓酒席。錄奉三君子請敎。</title>,<text>城外馬蕭蕭。春光入柳條。草生江路遠。雲散楚天遙。淚爲傷時洒。魂因去國銷。明朝相送罷。匹馬上河橋。</text>
<title>懷遠館。寄許府尹。</title>,<text>憶昨江頭別。君來挽客衫。人生非鹿豕。世路自西南。遠水歸鴻早。寒山落日含。衰年當此境。懷抱我何堪。</text>
<title>發海州衛途中</title>,<text>郭外河流遠。風高水響隄。沙明欲無路。矼短不過溪。驀地煙光泛。浮天樹色齊。吾邦無此野。一望眩東西。</text>
<title>遊北鎭廟</title>,<text>古廟西岡近。松圍祕殿開。精靈應陟降。蒼翠爲彎回。塵壁猶看畫。欹階自剝苔。攔街人盡醉。知是賽神來。</text>
<title>東關途中</title>,<text>塞日荒荒薄。邊春悄悄寒。客行二月半。花意十分慳。幽夢尋梅墅。閑愁過杏山。逢人多苦語。行役易凋顏。</text>
<title>楊忠壯墓 楊摠兵照。癸亥八月。征虜中流夭死。年四十。忠壯其諡也。墓在前屯衛城西。有神道碑。余編修有丁撰。徐閣老階書。碑序云。忠壯之生。母候氏夢見大鵬飛騰海岸。遂生公。公胸刺盡忠報國四字。遂以是比之岳武穆。有其生同其志同其忠同其死同之說。</title>,<text>遺墓行人拜。將軍倘有靈。虛簷松籟語。古壁土花生。岳鄂眞無忝。林宗不愧銘。遼人輕冷節。剛鬣祭淸明。</text>
<title>宿野店</title>,<text>倦客投孤店。昏鷄已上塒。遙遙海潮響。習習谷風吹。世事垂頭處。鄕愁倚柱時。棲鴉知節候。銜木趁春孶。</text>
<title>杭州西湖圖</title>,<text>邐迤西湖路。瓊樓出柳梢。樓中有仙客。樓下俯虹橋。半夜騎丹鳳。凌虛弄玉簫。天風颯然過。桂子月中飄。</text>
<title>潞河驛樓。次忘軒韻。</title>,<text>客過河樓宿。天風響紫霄。依微春曉夢。淅瀝早江潮。碧水元通楚。靑山不見遼。湘潭芳草綠。惆悵玉人遙。附元韻通州天下勝。樓觀出雲霄。巿積金陵貨。江通揚子潮。孤雲秋落渚。獨鳥暮歸遼。鞍馬身千里。登臨故國遙。</text>
<title>通州 二首</title>,<text>禹鑿開長塹。仙源不可窮。龍舟太液近。御氣夾城通。翠泛宮粧晚。花流禁苑風。有時芳晝聽。天樂下靑空。通州大都會。形勝若天成。舴艋渾無水。垂楊不見城。鶯來建康樹。潮帶浙江聲。商客何多楚。梅花入笛淸。</text>
<title>杏園</title>,<text>賣藥韓康伯。開園董晉卿。平生活人志。瀟洒脫塵情。守價非沽貴。收錢不願贏。天機未盡晦。處世太妨名。</text>
<title>石假山</title>,<text>石築仇池穴。中藏小洞門。大都積文甃。隨處列雲根。逐折陰通逕。從巓豁起軒。冬靑滿院樹。花雨鎖芳園。</text>
<title>价川細雨亭。別舍弟孝思。</title>,<text>世亂難爲别。年衰覺易傷。每當梅雨節。羈夢草生塘。江店孤煙白。原田小麥黃。相看各華髮。垂淚問行藏。</text>
<title>雲岩兩律 一次西崖韻。一創新韻。時崖亡已二歲矣。錄奉宋使君塇仲懷。</title>,<text>亭在儒仙去。朱陳尙有隣。溪山無盡跡。風月後來人。買宅聊相寓。求田不是眞。雲林際天闊。何處接淸塵。不信桃源記。如今始驗眞。石遷高下路。茅屋兩三人。樹老苔縈髮。江淸鱖數鮮。時逢耦耕叟。無語亦無嗔。</text>
<title>到龜鶴亭吟</title>,<text>度嶺尋巖老。相逢龜鶴亭。玄經尙無恙。白髮不須驚。古木臨溪水。芳舟近野扃。看君享淸福。漂泊愧吾生。</text>
<title>奉使達城。還到赤城。謝天長老來訪。長老昔居靑龍寺。今移田興小奄云。</title>,<text>昨過靑龍寺。先尋老宿名。聞今移錫去。還見泛杯迎。茁茁霜髭密。翩翩雪衲輕。從前林下約。相對愧平生。</text>
<title>紀夢送江原監司洪輝世</title>,<text>前數日。僕夢遊金剛甚歷歷。起而自解曰。宣尼以不見周公爲衰。吾猶見此山。豈有勝債未盡耶。旣解已。鶴谷洪君輝世以關東按廉來辭。僕莞爾笑曰。向之夢。其爲是耶。僕見人遊山錄多矣。或誕或誇或晦而紊。見之有迷於端倪者。今鶴谷遊必錄。錄必的。倘蒙示眞面目。使僕得其要領。如晦翁了了於江北地理。則向之夢。豈專爲鶴谷地耶。聊敍此送之。仍藏其留箋。以備他日相謝之用云爾。屬夢金剛勝。開書驗底徵。非緣爲吾地。方覺送君登。檀柏初無路。峯巒迥帶氷。郵筒如見遞。蝴蝶豈閑騰。</text>
<title>送金陜川 昌一 赴任 二首</title>,<text>病覺歡悰減。衰知別緖酸。身羸人事絶。日暮後期難。芳草晴迷遠。桃花雨送寒。應經梅鶴墅。歸夢逐君鞍。行色非官吏。扁舟百口微。誰知淸洛計。不爲陜川麾。暮雨山迎棹。春風柳拂衣。臨分却寄意。珍重渭陽期。</text>
<title>謝都承旨李 潤卿 來訪。因次其韻。二首</title>,<text>時僕判金吾。遇有試場。金吾郞見差禁亂官。政院使令。就場作挐。因與起鬧。政院，金吾。交章相辨。潤卿措辭過緊。語侵老身。仍來相謝故云。昨荷高軒過。茅簷俯小池。閑忙難得便。戲劇或成宜。一笑心無逆。三杯飮莫疑。紛紛看伎倆。交道貴相知。老去憐言耄。中心不自疑。機關人易惑。駟舌悔何追。也倚金蘭契。休煩天地知。向來成大笑。尊酒莫相欺。</text>
<title>夜至。呈示牧伯。以觀象監提調。奉審時作。</title>,<text>夜到星山館。依微不見花。溪流度淸淺。梅影想橫斜。但識村人火。難分處士家。明朝是寒食。晨起賞年華。</text>
<title>題伏龜亭 二首</title>,<text>曝背忘歸水。誰來結構忙。雖能脫祀骨。不免替支床。莫羨遊荷葉。猶便吸月光。已看腸化石。榮苦兩亡羊。倦客臨淸水。衰容始得知。連年在長路。何日是閑期。不復山鷄愛。空添墨子悲。中心有幽計。得失願鑚龜。</text>
<title>夜坐有感。錄奉許御史，尹學士吟契。</title>,<text>永夜燈花落。羈心歲暮驚。亂風鳴古木。飛雪撲虛欞。獨坐成三嘆。孤吟惜半生。曉來方小睡。歸夢度長亭。</text>
<title>龍灣。候陳察院不至。</title>,<text>岷麓陳夫子。堂堂四海名。披肝獻長策。驅馬去皇城。繡斧觀戎志。金笳出塞聲。東人加額久。何日折腰迎。</text>
<title>伏聞大駕隨天兵前駐原堤。錄奉許從事。想憂慮同之。幸賜和敎。</title>,<text>臈月天師下。層氷塞兩河。君王在帳殿。玉候近如何。絶塞孤臣在。中宵獨起哦。侵晨問東信。行路語多訛。</text>
<title>送白沙相公遠謫 二首</title>,<text>同列顔何厚。危言只屬君。童遊見天分。歲暮叶人聞。送踏蕭關雪。隨征嶺海雲。都門經過處。有淚落繽紛。少小同爲學。平生謂可期。長途從闊步。餘事謝狐疑。滿腹惟忠信。當前尋路岐。相分今日意。不愧鬼神知。</text>
<title>次寄李子敏</title>,<text>海內文章子。平生灣上遊。蘭舟九龍水。花月百祥樓。歌謔雲無跡。存亡淚不收。依然今夕會。相慰且相愁。</text>
<title>白沙相公挽 四首</title>,<text>邦國多艱日。樑摧社稷臣。興亡看何事。謫歿屬斯人。正氣乾坤盡。高名宇宙因。山河五鐵卷。勳業在麒麟。道德元虛位。忠邪不定名。空敎白山重。何益北溟淸。世事寧須怪。神明只可驚。都人加額望。風雨暗丹旌。范老辭朝日。令威去國時。荒城從自在。逐客不曾歸。春草初生別。榴花未落悲。獨來相送處。垂淚想征衣。少日推三李。吾年最在先。深慙糠秕壽。忝列鼎台前。德業歸公輩。癃羸獨我偏。凄涼餘後死。萬事問蒼天。</text>
<title>津寬僧行淳以淸虛，四溟詩來示。書以送之。</title>,<text>海內桑門友。淸虛與四溟。祗今俱示寂。殘墨有餘聲。哀壑空秋色。層城澹曉星。孤懷送行脚。天外片雲征。</text>
<title>送冬至尹使義立</title>,<text>君命難辭處。親年可懼時。心腸無彼此。物議有公私。人見驅車亟。誰知愛日悲。平生多苦意。珍重語君遲。</text>
<title>晚翠吳判書挽</title>,<text>雪裏聞君訃。倉皇哭寢門。淸名滿世上。破宅倚林根。遷柩朝京闕。移家向北原。南郊同待罪。先去是承恩。憶昨烏蠻館。相携淚血沱。孤臣猶有死。物議保無他。功罪秋看月。奔還夜渡河。存亡君已矣。萬事復如何。</text>
<title>淘井</title>,<text>荆楚淸明俗。能令野井新。巖泉纔逬砌。石縫已無塵。堤柳涵靑嫩。厓松動碧粼。村童來汲罷。星月夜交因。</text>
<title>病中見康明之所傳柳川書。題短律謝之。</title>,<text>病裏松溪至。韓君有寄書。風疴喜痊可。筋力近何如。顧我慙恩重。低心負郭居。春風吹漢水。感淚只沾裾。</text>
<title>送康明之赴任順天</title>,<text>南郭新春別。離愁倍去年。人生看又老。道里較相懸。寒食淸明節。桃花小雨天。時危思會合。白首意茫然。</text>
<title>五月二十一日。聞雨聲蕭蕭過山。</title>,<text>久旱初聞雨。蕭蕭過澤陂。蛙鳴跳出草。魚戲欲翻池。萬彙欣如此。三農喜可知。催耕布穀鳥。不覺節差遲。</text>
<title>柳川再疊前寄詩韻見贈。次韻還寄。</title>,<text>乾鵲連喧曉。承君秋後書。形容增潦倒。活計更何如。世亂方知命。年饑不定居。郊扉夜無月。萬事只沾裾。曾託先塋誌。今朝又見書。以君勤勸諭。知伯意相如。歲月長輸病。江潭未卜居。此情寧少恝。有淚落雙裾。</text>
<title>今年楓染。人皆稱最鮮。僕病未出山。何以見之。一日。三山僧弘印求詩至。僕戲之曰。師能採楓至。吾詩可賦。越數日。果以楓來。種之堂隅。如約賦詩云。</title>,<text>此老愛楓樹。逢僧乞一根。採來纔閱月。小幹僅過垣。照色栽臨水。邀陰就近軒。來秋吟白髮。大醉爛紅園。</text>
<title>別景嚴赴關東幕</title>,<text>金鼓愁邊塞。顚連載路岐。殘生餘一髮。危涕尙千絲。嶺海羈魂動。晨昏孝子知。第須專所事。努力報恩私。</text>
<title>靈臺英道人。戊午己未間。嘗再訪于南郭老人。皆贈一詩。而一哀白沙相公。一和淸虛道人。意各有屬矣。庚申正月。英道人以新牋慰曰。願爲貧道別留一語也。老人笑謂曰。緣情生愛。緣愛生怖。老人何能超於愛怖之外也。因以一短律書之。</title>,<text>南郭曾重訪。吾時屬愴懷。留詩各忉怛。說偈聽參差。有意新春至。無將舊惱偕。居然成對笑。窓外曉禽喈。</text>
<title>二月一日有感 宣祖忌辰。公曾爲都承旨時入侍。宣祖執肩附耳語。故及之。</title>,<text>草莽君臣際。家人父子間。執肩衣縷蹙。提耳玉音團。奉訃燕秋盡。還朝寢殿寒。艱虞今白首。心肺一生丹。</text>
<title>鄭寒岡挽 二首</title>,<text>築室梅花下。山林講學專。平生守約地。刻苦用功年。天爵中仍至。儒名晚更全。東南先正緖。百世見遺編。憶過虎坪墅。茅齋空路岐。春風臨水意。芳草倚筇時。世事元多阻。幽懷只待期。南郊今臥病。良訣拊心悲。</text>
<title>有感</title>,<text>四海鰲城老。平生漢相公。窮泉入脩夜。人世易秋風。獨立蒼茫裏。長吟廣漠中。羈留了何事。回首面深紅。</text>
<title>甲寅孟夏。余葬妻馬遊山回。歷哭漢陰相公于中隱洞。哭訖。少憩所謂叉溪寺。寺僧壇上人以相公留題賞月詩示余曰。相公昔題此詩。語貧道曰。汝可持此。往索延陵和賦也。貧道怕風色。不敢入城。卒卒七年矣。今公到此。而相公已下世矣。幸請賦之。以成相公之屬也。余時妻喪甫葬。又纔哭相公。不暇作吟詩計。而難違相公平生之屬也。遂携卷入都下。續狗以歸之。噫。相公墨滋宛然。而重泉不可復矣。幸後之有情者。感而繼之也。</title>,<text>中隱當時月。年年不減盤。故人已下世。今夜好誰看。寂寞生芻束。凄涼寶劍寒。居僧示詩句。惆悵寺東䦨。附漢陰原韻霽月通綃幕。脩峯上玉盤。團圓今夜最。憂樂幾年看。樹影龍蛇動。溪紋綺縠寒。暗塵翻舊詠。岑寂坐更䦨。</text>
<title>漢江雨中。送康明之令公赴尙州。</title>,<text>老去惜分離。前頭未易期。假令重會合。能復舊琴棋。正直神明與。精誠天地知。相携滿江雨。別意語君遲。</text>
<title>覺玄詩卷 幷序</title>,<text>龍門山人覺玄自言是延安李氏之裔。出家居于舍那寺。今移福來庵。舍那。吾五世祖墓在焉。福來。是吾亡夫人之葬。而六世祖墓在其南五里餘。舍那，福來。相去僅十里。而旁親之墓。實聯絡焉。玄旣自舍那移住福來。以詩贈之。勉以死守勿去之意。爾從舍那寺。移住福來庵。先世塋連地。中間丈可函。鹽州同後裔。宰樹等伽藍。守死休他去。終身護石龕。</text>
<title>新春。鷄林大尹尹次野令公以書要詩。僕。戊戌冬。儐監軍御史岷麓陳公。過本府。登金藏臺賦詩。聞張揭賓館。遂疊其韻請敎。</title>,<text>南郭與君別。新春書始來。關河如許闊。魚雁可能回。碓樂先生死。黃昌劍客哀。遙知感舊處。滄海獨登臺。</text>
<title>乙卯上元日。偶閱義溪賞月軸有感。再疊前韻。</title>,<text>春回生意足。苜蓿已登盤。可惜存亡事。誰同草木看。上元新月在。中隱舊遊寒。對雪空相憶。人間思漸䦨。</text>
<title>送梧里相公付處洪川</title>,<text>白首臨江別。山川倘後期。人生本如此。吾道復何疑。鹿豕無常聚。萍蓬不自持。明時盛恩澤。宣召未應遲。忽忽傷人事。茫茫暮下樓。公能得死所。我獨爲生謀。梅雨湘潭熱。蚊雷板屋幽。殘年知有幾。泉路罄交遊。</text>
<title>洪寧原可臣挽</title>,<text>未路傷人事。如公更可欽。平生爲己學。夙昔救時心。白首餘忠奏。靑山但布衾。滄茫國士淚。那得再沾襟。惡耗來前夜。呑聲倚小樓。秋蟲四壁咽。銀漢五更流。天上君先去。人間我獨留。平明攬鏡視。已白十分頭。</text>
<title>韓參議伯謙挽 二首</title>,<text>蘊藉天人學。將誰自謂過。箕疇徵舊制。羲易校前訛。邂逅西湖醉。滄茫太傅歌。四月。訪參議于西湖。柳川亦在座。醉後各放歌。參議歌云。長沙王賈太傅。不是伱獨做事。流涕猶可爲。痛哭何等事云云。 今來奠綿漬。羌笛起江沱。細數浮生理。酸辛後死尤。剩沾知已淚。長抱獨行愁。疑事從誰質。殘樽只對羞。蕭條風雨夕。萬事入垂頭。</text>
<title>慧一。嶺南人。少入智異山。隨善修長老學。年十五。祝髮于江陵之五臺山。乙卯歲。參敬玉大選于龍門山。居山之雪庵寺。頗聰悟解文字。能繙寫佛經。以余之世葬。在山之西麓舍那洞。來請詩。</title>,<text>爲學無他道。要輸一個靈。不須觀物象。只好玩虛明。琴動靑山響。詩成紅杏零。林僧來伴麈。起我臥遊情。</text>
<title>次退憂亭詩韻</title>,<text>憂固終身有。寧分進退時。中心自如結。諼草奈相宜。望月三秋闊。憑䦨五夜危。此懷良獨苦。何日可忘之。</text>
<title>九月十四日。月色如晝。</title>,<text>理詠南樓夕。江潭待罪年。天風送鶴語。楓露落漁船。月色滄洲滿。鍾聲赤縣偏。停琴嘆衰白。何處問群仙。</text>
<title>鄭景任蒙恩將歸商洛。訪我于靑坡。握手忻悵。感淚無窮。因思古人相對如夢寐之句。因系以書之。</title>,<text>天恩初解纍。商洛有茅茨。屬我江郊病。逢君感淚滋。老來方識道。愁去莫吟詩。朝暮湘潭路。何從問後期。</text>
<title>韓柳川待命水村時。有中道付處之命。而遠竄事聞已停啓。專候願配在何。行期在何。詩以慰之。</title>,<text>萬事看天意。浮生自作勞。非經處吾順。何以見君高。棧豆憐駑馬。江山寄鬢毛。行行佳便瘞。始覺伯倫豪。</text>
<title>尹次野自鷄林尹按嶺南</title>,<text>新自鷄林至。還持嶺節歸。南鄕偏福利。君子奈驅馳。灌雨文殊築。梅花松峴祠。人人性懷土。非是屬吾私。</text>
<title>天機</title>,<text>郭外幽居久。天機老更硏。客稀鶯語緩。郊遠燕飛顚。野氣晴如雨。春條晝亦眠。蘧然午夢罷。窓外數峯姸。</text>
<title>送回答使從事李正郞景稷 幷序</title>,<text>昔圃隱先生以丁丑生。當丁巳年。奉使日本。時年四十一。尙古氏亦丁丑生。今年充日本使輔。嗚呼。此豈偶然同耶。其解紛釋難。止侵還俘。使涅齒革心首罪。重國勢於泰山者。此其兆也。尙古其勉之哉。遂次先生奉使日本諸作中兩短律韻以送之。丁丑逢丁巳。君行續圃行。忠誠此道在。今古寸心明。不及梅牕色。猶聞板屋聲。交隣重辭命。非爲遠遊名。此身不覺遠。此志免蹉跎。滄海元無極。丹心豈有涯。臨頭白日近。迎節碧山多。忠信神明護。舟行若在家。</text>
<title>靑龍長老性天。實僕三十年空門友也。乙酉秋。僕在湖堂。長老自靑龍來訪。七言長篇五言律各一首贈之。長老失於兵火。僕亦歲久迷忘。丁未夏。僕在睡窩。山人天景來謁。自言長老弟子。次湖堂所贈五言律示之。僕不曾見景從長老遊。而見所次韻則果吾作也。以此信其爲長老弟也。仍疊原韻。與之。長老。今在扶餘之高蘭寺。吏隱亭在其後。</title>,<text>昔別蓬萊島。光陰苦不居。沙彌今老大。棲息問何如。吏隱山當戶。高蘭水繞除。無緣同長老。江雨挽衣裾。</text>
<title>辛亥冬。天景又來訪松峴草堂。不覺光陰已五閱歲矣。再疊前韻以謝之。</title>,<text>五載驪江別。重來問索居。風塵尙濡滯。鬚鬢更何如。戀水心長徃。吟詩習未除。今歸又幾歲。文字漫携裾。</text>
<title>別康同知竹磵東還忠原 二首</title>,<text>世道危如此。人生豈得安。臨銅悲白髮。把酒惜蒼顔。紅樹催回棹。黃昏獨倚欄。今宵宿何處。明月滿溪灣。老病非常別。靑山斷後期。人生豈長在。交道但無欺。寒日明郊野。淸霜滿澤陂。檀公復何策。是處獨躕踟。</text>
<title>次慕齋遊龍門山登絶頂詩韻。書龍門僧三印軸。</title>,<text>僧自龍門至。南郊江路通。顧吾成棄物。居世卽眞空。暄愛茅簷旭。涼憐水郭風。非休亦非隱。瞑臥露梁東。</text>
<title>啓運宮挽詞 二首</title>,<text>積德聯珠盛。東方聖出年。溫仁自天性。詩禮得家傳。玉璽徵神夢。靑丘賴再甄。羹墻會祥殿。江外哭新阡。有蔚金陵地。山回水繞長。慈仁能毓慶。觀卜亦云臧。聖孝終天慕。鴻休永世昌。小臣忝耆老。稽首祝無彊。</text>
<title>李淸風公造挽 二首</title>,<text>鶴去虛松杪。梅殘空石壇。淸貧顔氏巷。蕭瑟葛洪官。叔度隤然順。徐生邈矣寒。人間不再見。零落九原難。曾托題先碣。吾衰未卽成。何能遽其事。第欲盡微誠。存歿憑人語。幽明感此情。殘骸餘幾日。不敢負平生。</text>
<title>奉贐吳䎘泛海朝天之行</title>,<text>遠遠朝天使。寥寥閉戶生。分離當此急。老少不須評。叱馭王尊志。觀周季札行。男兒重壯觀。忠信倚神明。</text>
<title>丙辰春。僕待罪于城南。與亡友權侯故居近。侯之胤若一以侯慶宴圖示之。去今已十八年矣。一時讚慶者。如溪院東皐又已逝。惟僕在。而其生之苦。亦不如逝之愈也。遂哀人生之短期。歎慶弔之不常。書一律以歸之云。</title>,<text>再見恩榮卷。今徑十八期。慈親猶待養。孝子奈先歸。舊客惟吾在。遺踪展畫悲。空餘故門館。蛛網罥䨥扉。</text>
<title>重入松都有感</title>,<text>再入松都人不識。南門直上撫靑蛇。千家簾幕風吹柳。一笛樓臺雨送花。世事百年誰自料。春醪三酌莫長嗟。摩挲金狄惟憐汝。適見鎔成歲已遐。</text>
<title>御題過柴市有感。二首 居魁。</title>,<text>丞相祠堂柴市傍。天敎此地樹綱常。東南間氣金臺盡。宇宙淸風易水長。諸葛英雄夷夏服。張巡忠義鬼神傷。精靈若在應塡海。北客無心跪爇香。敎忠坊裡草靑靑。莫是當年碧血成。惝怳風霆騰絶塞。分明星斗轉孤城。干戈慘惔君臣契。嶺海間關社稷名。萬事已空惟有死。長敎志士賸沾纓。</text>
<title>御題哀鹿屯島戰亡將士</title>,<text>孤島江心一帶危。設耕端爲孔州饑。豺狼叩吻藩籬薄。號令驅民性命微。烏啄人腸當樹掛。胡收漢馬渡溪歸。誰將白骨分親屬。萬古虫沙不盡飛。</text>
<title>次賞心軒韻</title>,<text>不向高屛逐後塵。題詩模勝恐非眞。登臨正好軒親就。行樂要須鬢未銀。澹澹風光芳草節。飄飄歌管落花春。紅樓白屋元相隔。枉作屠門大嚼人。</text>
<title>龍灣行在。聞下三道兵進攻漢城。</title>,<text>干戈誰着老萊衣。萬事人間意漸微。地勢已從蘭子盡。行人不見漢陽歸。天心錯漠臨江水。廟筭凄凉對夕暉。聞道南兵近乘勝。幾時三捷復王畿。</text>
<title>寒食松溪途中</title>,<text>年年冷節多風雨。天際輕陰客暗愁。霜勒山花紅未吐。烟交堤柳綠能稠。空懷侯穆梨邊飮。還作香山野外遊。倚馬長亭春意少。題餳聊復繼連州。</text>
<title>湖堂。答宋珽乞酒。</title>,<text>見君書寄念君寒。喚酒題封對碧山。祖蔭祗今承賜暇。義㽵雖絶敢懷頑。蓮翁遺跡詩千首。岡老華堂月一間。俯仰十年成憾慨。若爲同子看秋灣。</text>
<title>免山三白堂題詠</title>,<text>聞君親築畫堂開。暇日登臨眺望逈。三聖 臺名 高危妨老病。八窓瀟洒稱徘徊。斜陽閃雪沙連岸。淨練飜風水繞臺。遙想官居機事少。鳴鷗飛出鏡中來。</text>
<title>題藍浦望海樓</title>,<text>碧藕波涵小閣靑。登臨愁思倚冥冥。淸秋畫角縈殘郭。落日荒郊隱大溟。天遠䔡葭迷澤國。夜深風雨散松亭。虫鳴四壁年華晩。吾道誰從問楚萍。</text>
<title>題藍浦掛弓亭</title>,<text>峩嵋山下水鳴堤。瓊海茫茫綠滿西。男子襟期百年闊。登臨形勢滿山低。亭中彈劍蛟龍吼。城上抨弓虎豹啼。身老時危思報主。空敎長夜氣成霓。</text>
<title>挽鄭子愼</title>,<text>四十年前乙密陰。却將心契托棋琴。談間爽韻能蠲暑。筆下淸詩未見今。谷口耕耒生事拙。鷓鴣吟斷盛名沉。明春倘過方城路。庾信門前草木深。</text>
<title>謝冠嶽山僧以山蔬來問</title>,<text>嶽寺三冬昔寓居。沙彌吹火照床書。深憐點漏風霜入。尙恐貪眠講誦疏。厚祿只今慙舊衲。擷蔬時復問窮閭。周生賴有東林約。詩句丁寧勉落虛。</text>
<title>奉贈駕鶴子東還 黃汝一未第時</title>,<text>傾國佳人海上來。玉蓮浮出亂雲開。平生環佩中心好。絶世蛾眉衆女猜。鳷鵲觀頭看雪盡。碧桃花下戀春廻。乘風飛去不知處。悵望冲天虛翠臺。</text>
<title>寄江陵金叔武</title>,<text>離別經年事事哀。屋樑明月揔悠哉。新春又着江村樹。遠意聊憑驛使梅。可復三山聞曉磬。空餘一字嗅龍媒。今年頓覺吾衰甚。何計從君海上廻。</text>
<title>次韻題四慕堂</title>,<text>每過君家望石臺。笑談曾未一番開。名堂可想存心地。通逕還知寓意哉。徑造竹陰容客放。仍修藥圃制齡頹。明秋更出門前路。擬把茱萸散百灾。</text>
<title>曲城春望</title>,<text>暇日來登萬仞山。俯聽溪磵落淙潺。喪餘世事空凋鬢。亂後煙光不改顔。豈有文章驚海內。空留名字着人間。月岩城下先君宅。桃李能開幾樹斑。</text>
<title>挽延安府使南宮 悌</title>,<text>癸巳金岩得見之。鹽州消息五年遲。今來準擬揩靑眼。未到何知掩素帷。琴在空堂非昔日。柳垂塘畔異前時。吾生亦着玆鄕籍。峴首淸秋淚滿碑。</text>
<title>龍灣。送陳御史 效 還遼東。</title>,<text>持斧觀戎繡服明。東人加額望行旌。島山左次因天雨。川浙重來佇海淸。江繞龍灣分異域。春歸玉壘 陳成都人 惱鄕情。端陽此別秋期遠。有淚樽前不盡傾。</text>
<title>价川境上留別舍弟。次景賢，景仁兩姪韻。</title>,<text>小麥登塲乳鷰飛。田園同候故鄕非。惠連夢草經春盡。龐德躬耕向老違。蟬咽榕林方北去。鴈來楡塞又西歸。天涯行役何時已。空弊秋風季子衣。</text>
<title>龍灣待酒。次許韻。</title>,<text>待酒空堂酒不來。殘棋散帙爲徘徊。只緣磊隗須澆盡。非是沉冥要醉回。鬢怯曉風搔更短。詩逢秋雨恨難栽。得諼樹背徒虛語。促喚阿奴倒碧罍。</text>
<title>宣城。贈姜使君 仁卿。</title>,<text>六月荷花池閣寒。行官半日駐征鞍。主人不厭觥籌錯。老子何妨禮數寬。世事思量惟有死。詩情點檢覺添酸。明朝會渡桑乾水。却把幷州作故看。</text>
<title>价川。次卞獻韻還贈。</title>,<text>山繞官齋水繞除。客中旬日得閑居。又從空谷逢君面。時對匡床看古書。庭樹無風喧鳥雀。峽雲多雨長芙蕖。明朝無盡臺前別。一錫飄然忍摻裾。</text>
<title>嘉山喜賢，仁兩姪寄詩。次韻却寄。</title>,<text>常怪阿咸續和遲。詩來宿約始相依。寧州昨夜衝風發。星嶺今朝冒雪歸。王事蒼黃佳會少。衰年流邁壯心違。天涯況復逢先忌。客舍含悲晝掩扉。</text>
<title>渡价川所串江。又用前韻。書與賢，仁兩姪。</title>,<text>江上層氷欲渡遲。夕陽回首思依依。黃茅滿峽家何在。白雪浮山鴈盡歸。世事秪今猶未定。客懷隨處自成違。河淸未卜身嗟老。漫憶湘東白板扉。</text>
<title>邢軍門別章</title>,<text>天錫皇仁帝錫公。是知英略與神同。徒聞老賊燒營去。詎識沉機運智通。農闢世田疑別域。漁還舊海喜無風。八年今日邦重造。此筆何能寫此功。</text>
<title>龍灣二衙茅亭。次韻。</title>,<text>來往東西已閱年。小亭重到倚茅椽。天機袞袞春歸塞。世事茫茫水沒邊。原草烟交靑際海。庭梨風動雪飄筵。來遊每見樽傾潑。山簡方吾有孰賢。</text>
<title>价川。贈春溪正。用前韻。</title>,<text>琴到無絃韻更微。座中何者淚沾衣。淸歌亂後瀛洲絶。古調于今浪伯 春溪字 稀。鶴嶺秋深仙馭遠。猴山笙下月輪輝。牙君已死知音少。獨向瑤漢寂寞歸。</text>
<title>送李沔川 廷冕</title>,<text>沔濱湖海僻而閑。是免兵戈邑聚完。鹽戶有征輸雪白。杮林無賦得霜丹。一琴往鼓令民化。五馬如飛詫我看。詩到隨州應帶楚。數筒容遆草堂寒。</text>
<title>鳳山茅齋。次柳西坰韻。</title>,<text>新結茅齋面勢空。桑麻禾黍遍西東。關河旅泊三年內。賓主風流一槩中。川送練光窓忽曙。山含雨氣晝猶濛。老來物色渾無况。却喜淸樽故舊同。</text>
<title>送李評事子敏之關北</title>,<text>淸和釋褐秋邁幕。草檄長身覺有眞。策馬觀戎男子事。草玄頭白腐儒陳。筆扛夏鼎龍文動。飮竭鯨濤碧海塵。醉後淋漓出塞曲。胡兒亦解唱陽春。</text>
<title>挽宋判府贊</title>,<text>兵餘文獻総荒亡。耉造如公獨考祥。經出濟南資誦習。年同潞國少平章。四朝一節茅茨短。白髮丹衷血奏長。世道滔滔堪再哭。今人爭與古人方。</text>
<title>挽商山君朴 忠侃</title>,<text>郊隱 宋贊 先亡又哭公。洛中鮐耉已全空。耆英會日無元老。帶礪盟時失上功。磨峴原荒方夏雨。龍山亭在近秋風。孝章定被通人惜。世道滔滔自不同。</text>
<title>挽李兵使 鎰</title>,<text>北郭西郊再卜隣。每逢樽酒荷相親。休論文武爲官別。只是忠勤報主均。運去慈親投杼日。魂飛北卒臥輪辰。丹旌返國都門近。靈亦懷恩拜紫宸。</text>
<title>挽柳原州雲龍</title>,<text>經患心膓易作悲。况聞君病遂難醫。初承府報疑虛耗。及見厓書已葬期。鴈足愧無春後字。萱闈猶望暮歸兒。慈烏孰與巴猿慟。此恨幽明豈有涯。</text>
<title>送蘇內翰 光震 監軍湖南</title>,<text>梅雨生凉却暑威。侍臣行色馬如飛。約經鷄岳 公山 除祥服。恰到湖鄕已錦衣。展摹山前離樹媚。觀戎海上德音霏。君能一擧全忠孝。自愧花原幾日歸。</text>
<title>送宋士誨歸覲韓山 幷序</title>,<text>玉溪歸覲韓山。索別語。某有老母在京師。萬事無驩。薄㽵大歸之計。朝暮已定。吾兄今日之行。卽鄙人明日事也。念蘭陔而興吁。向日暉而悲鳴。搦毫謳吟。情見于詞。韓郡斑衣送子征。山中愁思夜烏鳴。春萱夙昔欣欣見。夕照如今寸寸驚。定省可敎元後曠。雞豚須及眼前榮。吾親近有陽城計。朝暮江南我亦行。</text>
<title>贈別臨瀛洪太守仁憲</title>,<text>小樓香盡酒初醒。離思茫茫倚晩晴。此日聞君遠行邁。幾時停節近滄溟。江門水月元多興。東閣梅花更有情。好在金生煩寄語。臨池能復寫黃庭。士人金夢虎。江陵人也。</text>
<title>謝韓太常克諧惠薑</title>,<text>敗肉盤中若厭腥。忽承薑裹到山扃。胡僧罕見驚新採。病口重嘗有舊情。不信剛辛終損智。却憐精氣解通靈。公餘倘復思寒素。願借春庭一畹靑。</text>
<title>題白蓮山人志誾軸</title>,<text>此去白蓮無十里。干戈多事阻重遊。西臺想有秋深月。南麓能餘舊小樓。老宿相逢回碧眼。秀才今貴愧霜頭。向來新搆差聞豁。暇日從師散百憂。</text>
<title>次康明之贈詩韻以贈之</title>,<text>不識平生已太亨。一錢論價亦何輕。滄浪禍福皆吾取。蕉鹿功名有底爭。臥病空齋窓雪拍。占聯危枕谷風鳴。窮途愛我惟君子。孤竹寒雞却勉生。</text>
<title>西坰柳宗伯將赴燕京。以詩見寄。仍次其韻。</title>,<text>乘槎八月雨連灣。京口何如在鳳山。別席三年互賓主。征塵萬里損容顔。遼陽樹色浮天外。弧竹城陰落鏡間。尹喜定知前度客。靑牛行李又秦關。</text>
<title>霞鶩軒。次金上舍韻。</title>,<text>山從華岳枕江橫。比見芳軒凸處成。自是名區臨地逈。何妨矮屋與林平。帆來滄海看看出。鳥去煙波點點明。霞鶩祗今均物色。滕王未必勝書生。</text>
<title>次康明之開天李公山堂詩韻</title>,<text>開天聞闢小茅堂。神秘名區喜始彰。羽客時來客問道。漁舟再至却迷方。流泉出峽休多響。幽桂依岩莫漫香。好把淸琴彈皓月。先人遺制已經祥。</text>
<title>又次康明之韻</title>,<text>藏書不見李君房。月岳何如水北鄕。世愛桑楡惟就暖。獨栽松桂爲乘凉。名浮不覺生灾本。善積方知得福常。陋巷簟瓢爲最樂。自餘榮辱緫宜忘。</text>
<title>挽張木川逸 同年張判書萬里之考</title>,<text>曾隨秋部忝同蓮。具慶公家樂事偏。誰謂尙書承擢日。却爲嚴府割腸年。椿萱縱在春長寂。門舘全空業孰傳。喪盡三從孀獨在。鞠孫惟待繼靑氈。</text>
<title>過箕城君亭子。懷柳老仙。次李商隱韻。上舍卽箕城之壻。庚辰間。余與柳隷業此亭。</title>,<text>我來何處勸君卮。依舊松聲散石墀。地下幽泉千歲盡。人間秋雨百年思。空知把釣臨江水。不見欹紗出竹籬。停棹亭前寒日暮。秪今丹檻爲誰窺。</text>
<title>保寧保院。次熙上人詩卷韻。</title>,<text>海上名山歷遍曾。平生靑眼最多僧。相逢郵舘三杯酒。忽憶匡廬十載燈。雪裡尋眞那可得。雲中結社愧何能。行途所贈唯詩句。坐擁寒爐熨硯氷。</text>
<title>挽林子順 二首</title>,<text>哭君秋夜夜何漫。丙子年間始識顔。鐵面虯鬚多意氣。䨥龍萬卷動長安。差池鬢髮陳同父。蕭瑟文章庾子山。琴罷高歌人不會。江湖浪擊月輪寒。聞君持服病長安。憂念多時起命鞍。今日寢門秋夜永。明朝征翣曉江寒。功名禮部窮郞舍。書劍咸關舊幕官。把酒平生相許地。班超寧道作侯難。</text>
<title>龍灣舘。送奏請使。時鄭西川，沈靑溪請兵天朝。</title>,<text>秋日龍灣又送君。荒城殘角入秋雲。申包痛哭看天意。南八男兒對夕曛。日夜望歸遼右甲。江湫猶駐殿前軍。孤臣少緩須臾死。及見皇靈靖楚氛。</text>
<title>龍灣集句 時薛天使將至。雙松爲遠接。余爲從事。慮天使依前習和。試爲磨硏。而相對哽咽。不能成音。</title>,<text>夜氣橫空作塞煙。江聲如雨響秋天。五峯邊城薄酒惟堪飮。客舍殘燈政可憐。雙松畫角露凝吹欲滴。楓林霜近葉初鮮。五峯明朝並轡沙頭路。夢裡難忘鴨水船。雙松。漢陰號。</text>
<title>李提督別章 二首</title>,<text>才生中土禍生東。天意要彰帝德降。自媿陪臣將底用。須憑督府始成功。初鏖浿上波溶血。轉逐商顔葉捲風。宣召倘蒙時日緩。肯敎餘祲未全空。憶昨龍灣泣血年。孤臣㘅命候軍前。鎭東堡裡初承面。平壤城中得侍筵。色笑當時蒙慰諭。昆虫比數荷生全。此身欲爲洪恩死。少待君羞盡洗湔。</text>
<title>箕城。送卞荊山獻。</title>,<text>客中重作送行詩。此恨春山杜宇知。亂後淸尊垂老別。江頭芳草隔年期。天空流水唯東走。日暮征人尙北之。如許風光不暫駐。蘋花聊復贈相思。</text>
<title>安退之自藍浦至。將董漕兩湖。以此贈行。</title>,<text>老去情親漸見稀。存亡離合兩依依。昇沉有數眞無奈。笑語隨緣亦復違。藍浦長松幾株在。庇仁冬栢舊遊非。送君却起滄洲興。鱸正肥時我欲歸。</text>
<title>送朴子龍觀察關東 二首</title>,<text>關旌代取謂如期。前歲貽書孝伯知。孝伯。前觀察之字。僕去冬貽書及詩。有要代君瓜之句。 君少誰知饒疾足。吾衰自笑謾留詩。神仙可見應斯土。山海容窮約幾時。聞說支祁能浣俗。淸遊休被鏡湖譏。近有一觀察。於鏡湖作雪馬之遊。忽然氷塌。貴賤男女。琴席杯樽。顚倒湖心。首領官衣冠盡濕。借着伎生長衣。聞者絶倒故云。金剛人說是仙山。白首稽遊愧我頑。始謂乞麾期慣踏。居然憑夢亦時攀。正陽已過知非歲。鶴嶺誰逢驗道還。每欲因公酬勝債。世間玆事得無艱。</text>
<title>題校易南樓宣醞契軸</title>,<text>新凉校易會南樓。節値三中賜醞優。幾處淸光看寂寞。一年吾輩最風流。身輕欲躡銀橋謝。寒重還瞻玉宇愁。去燭不妨通曉醉。恩波安得似今秋。</text>
<title>題宗上人軸幷小序</title>,<text>吾家六代祖知甫州公及延川，延原君墓。俱在楊根治東彌智山西斜川之洞。庚寅秋。余就葬亡夫人於此。實爲守護玄祖墓。而亦愛其泉石之勝。爲晩年計也。庚子冬。吾天磨先塋。以國用遷于抱川之花谷。新卜草創。難於兩地看護。將幷遷亡夫人於花谷。而不可以歲月盡遷。姑令山人惠宗結草庵居之。仍贈詩以謝之。龍門壽藏自玄高。我葬亡人作計牢。近欲移來向花谷。始留香火在巖嶅。架庵細斲靑蘿逕。雪衲新開白石槽。安得與師同勝事。去披厓蜜釀蒲萄。</text>
<title>挽漢陰相公移葬慈夫人，亡夫人兩喪。</title>,<text>相公乞暇傾朝出。移葬慈親烈婦喪。十載權安憂海近。五臺眞脉喜山長。啓塋非信靑鳥術。擇地須同白水岡。儂亦向年經此變。是知傷虎涕偏滂。</text>
<title>次安景容容庵韻</title>,<text>容以名庵取膝容。世間無復患投蹤。閑來自得移心法。老去甘爲賣菜翁。人語在門魚市集。江光隱樹午陰重。良辰載酒吾當赴。對擧同澆磈磊胷。</text>
<title>挽徐監司克夫</title>,<text>成童游學立岩門。仲郢 公始冠顚盛雅論。白首過從非不久。靑眸會合未多番。厓翁河上䨥蓬鬢。原老山陽宿草墳。纔送關門已丹旐。哭君寒日易黃昏。</text>
<title>挽原州朴敎官洲</title>,<text>敦義門前叩篋從。當時舞象我成童。壺山梅塢春吟暢。白石林園夏飮同。胡瑗湖中推宿學。王通汾上有儒風。侯生負土知何日。一瓣香存哭向東。</text>
<title>謝端州守李子敏寄樂壽章 幷小序</title>,<text>五月十六日。卽僕初度。子敏前在京。必載酒相見。及赴端州。連年見問不替。案牘倥偬中。能不忘日期。公齊一念。亦盛意也。乃勞千里必問。至侈以珠璣珍貺之惠。子敏之所厚於僕者已盛。顧僕何以當子敏之意耶。仍依韻以謝之。千里人回已浹旬。荷君多事記吾辰。一年又負求田計。八座長慚食粟臣。但願羈形早歸壑。不須冗齒祝如椿。尊前莫恨違交酢。詩到如期却有神。</text>
<title>挽李東岳養母具氏</title>,<text>德豊舊李綾原具。王謝豪華第一名。奴橘千頭歸類我。三牲列鼎屬專城。西湖亭榭深秋笛。東嶽林園首夏鶯。慣作盃盤陶氏客。歌成薤露不勝情。</text>
<title>贈申敬伯以聖節書狀朝京 三首</title>,<text>加飡努力老夫望。非我空言已試詳。斧用稱眉由暗斲。觴言進酒戒多傷。潦雖已涸休云淺。路自當窮不要忙。萬里同舟須一體。檢行奚獨在威張。憶昨趍燕歲月遙。當時春色玉河橋。晴池吏部朝房暎。垂柳層墻掖苑搖。三月烏櫻班火棗。一壺淸酒雜申椒。桃源可入玆難又。風雨中宵思寂寥。左掖門內。有所謂吏部朝房。正在太廟北。晴池千頃。鵝鷺成羣。庚子三月二十八日。詣闕領賞。時尙早。取憩于此。有饋烏櫻椒酒者。來往關西十數朞。白頭鞍馬嘆今衰。燕臺異域宜相漫。鴨水吾彊亦漸疑。山海雄藩天下壯。灤河晴景夢中奇。南玄池舘曾題句。壁上能尋舊墨知。</text>
<title>辛伯道令公卜築于槐山磻溪等處。以孤山所製水雲，釣隱等亭詩。屬余相和。余心諾之久矣。卽於雨中有懷書之。</title>,<text>面面淸溪曲曲屛。一區雲物護神靈。梅花山竹連䨥島。方丈蓬萊對小亭。紅蓼開時鷗的的。綠蓑歸處雨冥冥。題詩正似觀塲矮。何日扁舟泝荇靑。右水雲亭韻</text>
<title>贈鄭晦爾</title>,<text>少日東湖舟上逢。當時德器認爲龍。禹生氣槩年方妙。老子䟽狂鬢未鬆。人事不堪增涕淚。離懷重覺减歡悰。感君珍重存孤意。高義何慙地下從。</text>
<title>送崔評事起南</title>,<text>龍山傾盖未分明。但記君年後我生。白髮祇今宜爾滿。紅顔如昨却相驚。楡關佐幕休嫌晩。麟閣圖形愧漫榮。努力人人所辭處。始應盤錯立功名。一作男兒事業可言輕</text>
<title>新凈菴僧六眞軸。次鵝溪韻。</title>,<text>京口新凉病再移。道人南嶽久相離。誰知府院優游味。不及江湖漫浪時。習氣林泉猶有癖。膏盲泉石莫須醫。秋晴杖屨從今始。擬趁衿陽竹閣期。</text>
<title>朴相禮名立挽</title>,<text>鄕隣耆舊日荒蕪。纔禫僉樞相禮徂。喬木已空西郭里。風旌能住北印途。人生久信無長視。世道其如覺漸渝。一笛山陽垂淚地。不堪遺跡入蒲蘇。</text>
<title>題怡雄軸</title>,<text>負笈僧伽四十年。白頭相望每依然。臺前古木苔衣厚。堂下淸泉玉溜涓。老宿山中今不在。留詩石上已無傳。秋晴竹杖吾當赴。盤脚蒲團話舊緣。</text>
<title>次同隣許經歷震見寄韻</title>,<text>行於鄕里足稱賢。何用征南仰跕鳶。屬我玄經方有味。喜公華髮亦全天。墻頭瓦缶傳新釀。奚背詩筒遆短聯。秋晩可諧魚稌約。竹林烟月是靑氈。</text>
<title>權副正詗挽</title>,<text>早與壺山作石交。當時翰墨我方髫。後生懜學吁何畏。先達名塲足可嘲。鼎食及供慈母養。玉科還薦聖明朝。常期晩翠如松茂。親在公亡正不料。</text>
<title>申判校熟挽</title>,<text>通家曾識東陽老。杖屨仍從面嶽親。破硯無營家立壁。鮎竿難上鬢先銀。楊山旌翣逢秋雨。北里靈筵返舊闉。樽酒在堂誰更屬。床頭猶掛白綸巾。</text>
<title>舍弟昌城挽</title>,<text>敦義門前昔送君。當時若語不堪聞。鴈書每勸休官早。馬革誰知作計勤。好事已迷春草夢。人生還羡暮歸雲。來因倘復爲兄弟。含菽那容一日分。</text>
<title>送韓歙谷濩</title>,<text>前年迎詔在西陲。詩酒淸歡枕夢知。轉眄萍蓬不同處。分符嶺海又臨歧。三秋山色縈猩筆。八月濤聲撼墨池。此去神明應保護。關東題遍衆仙碑。</text>
<title>柳楊根楯挽</title>,<text>傾盖牙山廿載遲。中間離合自差池。楊根舘裏升堂日。御史臺前典酒時。百里功名驚歲晩。一生淸白畏人知。親喪稽吊還承訃。慙負槐原孝子碑。</text>
<title>贈安通川景容</title>,<text>我與君同竹馬遊。君猶丹渥我霜頭。中年蹤跡雖多路。大槩升沈等一漚。最憶匡廬燒燭夜。不忘江閣賦詩秋。遨床今赴通川勝。淸夢隨君倚郡樓。</text>
<title>挽崔二相</title>,<text>伯胤同年季結婚。孤蹤偏荷護存恩。三秋病卧家懸磬。一品官高雀噪門。麟閣丹靑海城畫。龍山花木辟彊園。如今萬事渾蕭瑟。鶴吊牛岡雨雪昏。</text>
<title>寄端州太守李子敏</title>,<text>苦憶端州李使君。空堂餘酒對誰醺。近聞豺虎窺山障。能復斑斕舞夕曛。白鴈不來書婉晩。黃花垂老雨繽紛。猶將一紙煩相遆。詩到今秋減十分。</text>
<title>題金都事仲悟壬辰嶺南詩卷 三首</title>,<text>蒙塵憶昨壬辰年。萬事追思涕自漣。誰謂忠臣在南國。能將義氣向西天。山河容足惟箕壤。藩翰忘生只鶴仙。今日看君紀行錄。萊公歌謔有新篇。時金鶴峯爲觀察五峯元是嶺南人。子姓凋亡更孰親。日夜鄕心常某水。分明歸計待何春。於良谷裏南溪館。上佐山前野老菌。况復娥林五子石。可敎埋沒在荊蓁。聞君踏遍嶺南墟。幾處林泉可結廬。無數橙梅與脩竹。尋常粳稻伴嘉魚。龍遊洞裡桃源戶。智異山中錄事居。地近扶桑非不識。生存一日亦安舒。</text>
<title>謝端州李使君子敏見寄 幷序</title>,<text>端州李使君聞僕得安東洪使君所惠紫石硯。以續玉堂大硯故事。謂玉堂舊硯。出於其曾祖容齋相國。仍有感舊之懷。以書及詩。寄玉滴一䨥玉鎭一雙龍鬚等件以伴之。如端州。可謂不忘本矣。余嘗見忍齋洪相國傳硯林塘鄭相國詩。有曰。衣鉢相傳自止亭。觀此則硯之置。自止亭始矣。但止亭第一傳於容齋。則雖謂之自容齋始可也。此硯方壬辰之亂。在漢陰相國第見失。及天兵之撤回也。戚游擊金。以一大硯遺漢陰。視之則乃玉堂硯也。盖一民家取此硯。作支瓮臺。戚收之。臨歸。以重難運遺之。噫。物之終始。豈非數耶。兵火之餘。滿城珍寶。蕩然一空。而獨此硯得全。且失於漢陰。而得於漢陰。又何奇耶。僕招玉工。更加拂拭。爲之置奩加漆。一如平時之舊。想止亭始置時。其有加此者歟。安東使君所贈。不足擬議於斯文盛事也。漢陰方擬作銘。以傳於僕。仍略叙顚末。且申長律一首。以謝李使君云爾。聞傳衣鉢忍齋詩。止與容交謂始宜。亂後幸全神實護。近來加飾久逾奇。菲才敢忝諸公列。好事仍將衆具隨。玉滴龍鬚正相契。從知此物捨君誰。</text>
<title>申僉知渫夫人挽</title>,<text>生別翻成死別忙。入門丹旐閴帷房。樓桃花發後堂閉。琴瑟聲沉寶匣凉。執枲精功徵舊練。食貧恒苦驗餘粮。平生淑德增君慟。索誌憑吾說更長。</text>
<title>送嶺南柳觀察詢之</title>,<text>歸心日夜在南鄕。每送南歸意便長。白首秪今成鼈跂。黃花誰復唱驪章。身如老鳳蹲池久。心似驚鳧渡漢忙。尙寐無訛誠所願。夢中長釣洛江鱨。</text>
<title>壬辰安州。次贈李廷冕。</title>,<text>三秋鬢髮已成翁。懷抱逢君說不窮。空有靑蛇鳴袖裏。誰知赤血在心中。孤城擧目山河異。客舍題詩故舊同。撥遣乾愁開一笑。此情多荷短齄公。</text>
<title>挽崔同知汝霖</title>,<text>城南亂後盛耆英。不下香山九老名。次第淪亡今幾在。風流蕭瑟已難明。高牙大纛將軍事。蒲薦蔬畦措大淸。佇看史家廉吏傳。非公居一豈眞評。</text>
<title>送李書狀志完</title>,<text>驪江羣從盛麟兒。骨格中間識白眉。亂後通家聞喜早。少年觀樂賦詩奇。遼山入海逢秋月。薊樹邊河易夕颸。老子傷離君莫笑。此情君亦白頭知。</text>
<title>送柳書狀時行</title>,<text>寧朔官齋始見親。偶來西陌幸同隣。雖關老少相從簡。猶喜寒暄得報頻。一案玄經移病客。三秋槎影出疆人。燕臺若見氷淸子。爲報衰翁未乞身。</text>
<title>贈慧上人 幷小序</title>,<text>關西泰川縣陽和寺僧印慧。訪余于漢都之松峴茅齋。問之僧天雲與余善。聞在寺無恙。不覺興懷。書一律贈慧。要歸報天雲。光華龜府。皆雲疇曩從遊處。雲見此詩。能念我如余念已否耶。噫。余今老矣。能復對雲作連牀話耶。陽和老釋漢中來。聞說雲師好守齋。勝事可忘臨水局。閑情不補出山鞵。光華舘裏燈明席。龜府城邊雪滿階。舊會只今難非行。曰頭空復寫秋懷。</text>
<title>安同知宗祿挽</title>,<text>男兒交契片言間。况復燕臺與往還。每喜風稜振頹弊。却憐淸德破貪慳。在家蔡順能相感。許國王陽不避艱。萬事靑空雲一點。淚泉長向北堂潺。</text>
<title>贈黃海沈監司學而 幷小序</title>,<text>沈學而令公由江都移按豐海。僕與學而前年同在南宮。去今纔一周。而已再別矣。當其別也。江都與豐海無差。而奈道路稍遠何。不勝依黯。題一律以謝授簡之勤。仍申別緖。南宮連席荷慇勤。江海經年再送君。設可過從身已病。况今蹤跡苦相分。看書晝背茅簷日。煮雪宵添榾拙熏。案牘餘閑能念我。白頭猶自倚殘醺。</text>
<title>皇華集中。次李容齋漢江詩韻。</title>,<text>千里星槎復漢潯。水禽驚起錦袍臨。微風不動波如練。畫舫纔移柳嚲金。天爲勝遊應駐景。雲猶多事乍生陰。樓前父老瞻仙表。傳到來仍說更深。</text>
<title>寄湖西尹觀察 汝昇 令案 幷小序</title>,<text>聞令節將巡海濱。忽憶水營永保亭之勝。錄似長律作。先容於新使相行軒。樓中笙鶴。亦能記當時汗漫蹤跡否。思之悵然。滄溟聞作地行仙。永保高亭勝賞偏。我昔登臨三月望。身迎笙鶴五更天。城如靈隱無根境。樓似龍驤不繫舡。最是南江回首處。八窓圖畫入雲翩。</text>
<title>題綠凈亭 亭在洪陽。李同年光輪。卽其主也。</title>,<text>李氏新亭澗水東。層墻飛出綠溶溶。長程邂逅魚吹鏡。畏景登臨鶴御風。庭院滿開紅躑躅。簷牙高揷玉芙蓉。蓮花幸忝賢郞契。倘許林泉一半同。</text>
<title>黃同知佑漢挽 丙戌春。同在玉堂。</title>,<text>丙年經幄忝登同。講罷麟經日正中。原廟門前傳膳促。春塘臺畔賜霞融。仙遊可復徵羇夢。死別無端哭曉風。明日思君寒食雨。亂山芳草廣陵東。</text>
<title>皇華別贈韓子善朝天</title>,<text>纔送皇華又送君。此心持贈謝殷勤。書來洞舘翻鴉墨。詩遆箕城帶麝熏。海上靑峯寒寂歷。雲間紅錦夢氤氲。仙曹可見須相報。別日無多鬢雪紛。</text>
<title>寄伽倻大成大師 幷小序</title>,<text>余遊伽倻凡兩遭。一遭。庚午春。仲兄宰赤羅。余省親之餘。冒雨往遊。花意政嫰。泉石娟好。一遭。己亥正月初。陪東征監軍御史岷麓公。夜半入山。雪深馬蹶。無火自照。但尋蕭鼓聲。三更抵海印寺。三十年間。非但物色迥殊。老少存亡之感。不覺淚沾襟矣。卽奉成大師以書相問洛下。師方在海印無恙。錄此以抒情云爾。曾見伽倻雪與花。兩行中隔卅年賒。人生老少宜相別。世事悲歡奈亦差。吹笛峯前春帶兩。孤雲臺畔夜聞笳。書來韻釋知無恙。欲往重尋病未涯。</text>
<title>題學悅卷</title>,<text>聞師往住釋王寺。梨雪新添幾樹栽。鶴浦天空鯨似屋。南川氷泮水如苔。遊方瓶錫今經歲。守院沙彌久掃臺。看遍千山渾一面。衿陽歸及杏花開。</text>
<title>題性淡詩卷</title>,<text>三十年間此地行。携琴姜寺趁春晴。登盤苜蓿隣翁贈。臨水袈裟老釋迎。聚散無涯渾似夢。存亡有限却傷情。重來物色明如舊。怊悵松風與澗笙。</text>
<title>題德仁詩卷</title>,<text>今歲春寒花未開。衿川山下氷泉迥。暮雨欲來山色暝。谷風時起松聲哀。幽人載酒過蘭谷。釋子當門邀石臺。明朝上馬渡江水。夢裡玆遊知幾回。</text>
<title>黃岡。次東槎諸公韻。贈牧伯尹存仲。</title>,<text>歲暮天涯作遠遊。故人相見驛南樓。迭差亂後䨥蓬鬢。不改橋前一水流。野色蒼茫時極目。羇愁蕭瑟立搔頭。陽關西出靑眸少。樽酒何妨久此州。此下至次朴說之韻。皆迎慰時作。</text>
<title>中和謝月沙東广送馬相迎</title>,<text>顧念吾行許馬迎。西來今日見君情。客中曆日無先忌。月沙自說。冬間連有先忌。年年過此輒病。兄當代行己任以嚇我。我對以亂後雖喪亦復。此亦當復以戲之故及之。 亂後賓筵有臣觥。逆旅團欒非不欲。官家候接最難幷。明知早晚俱灣上。對榻懸燈計亦成。</text>
<title>重疊前韻。趕寄芝峯。</title>,<text>西來華舘荷君迎。老去天涯見客情。倘到逢春難接席。只須對雪且傾觥。殘山繞郭螺簪小。遠水縈樓縞帶幷。追寄郵筒眞有意。約於灣上再賡成。</text>
<title>生陽舘。逢金應珍。以僕丙申九月已爲僧時所贈長律一首示之。應珍曾以童行在凈土寺。丙申九月。訪我於藏義洞。儼然一丈夫。以軍功做訓鍊正。此詩初無草稿。不知出於吾手。仍幷錄之。</title>,<text>同事干戈歲月除。松雲東邁爾西徂。白蓮寺裏看童角。面嶽山前遇丈夫。秋色已凋關外樹。歸舟還放雨中湖。吾衰不復匡廬興。閉戶風塵雪滿鬚。</text>
<title>肅川。次敬簡堂韻。贈趙使君國均。仍示鄕老楊大振輩知之。舍兄曾宰本府。悲歡存歿。奄忽四十一年。傷今思舊。感以賦之。</title>,<text>每到玆城便撥忙。荒花殘雪屢升堂。春萱不復當闈嫰。夜雨空思對榻凉。可把芳樽淹短景。但將哀淚怨流光。深憐父老猶懷澤。解說吾家有五常。</text>
<title>百祥樓戱占</title>,<text>江上香山赴密城。城頭樓閣壓雲平。佳人生有芙蓉色。錦瑟彈成別鶴聲。金井凍開銀轆語。緱岑仙下玉簫淸。吾衰不復梅花賦。猶得楊州薄倖名。</text>
<title>次山人崇信軸中韻</title>,<text>名山回首蔚藍天。白色遙分粥後烟。五載空勞柱笏望。一番終負借蒲眠。袈裟幾處松間局。笙鶴三更月下仙。早受眞詮今已悟。風塵剛愧雪生顚。</text>
<title>題嶺南同道會題名卷 幷序</title>,<text>我嶺南人宦遊于京者。作同道會于掌樂院新廨。至者三十六人。時萬曆辛丑秋七月也。西川鄭相公以病不克赴。其聞而樂之。則視赴者有加。會已各捐俸。謀所以題名壽跡者。幷錄西川公于首簡。屬余志其事。噫。嶺之士仕于朝者。舊不止此數。而名儒鉅卿茂才者居多。向雖存亡聚散之不常。其存者相愛之情。亦不以聚散而替焉。斯可尙也已。仍係詩以美之。文獻吾東說嶺南。世生卿相賁朝參。向來蹤跡成漂梗。勝日盃樽倚半酣。梅竹幽居同晚計。朱陳厖俗顧何慚。秋風懷土人人是。夢裡相携訪舊庵。</text>
<title>送權斗文赴任扞城</title>,<text>二臺高並小鼇頭。上有紅亭淸澗幽。風景久聞天下勝。平生不作畫中遊。五更曙色浮滄海。八月濤聲入郡樓。每到關東送行處。空令跛鱉坐添愁。</text>
<title>宣川東軒。次沈一松韻。</title>,<text>我向龍灣子獨還。丈夫寧免作離顔。主憂此日渾宜死。臣節如何敢願閑。唯有殘魂臨塞水。更無歸夢到鄕山。凄凉吾道從誰問。歲晚虫聲在草間。時一松以楊經理接伴。送楊于龍灣而還。余以陳御史接伴。候御史于宣川。聞御史將至。將適龍灣。故詩意如此。</text>
<title>送洪君瑞乞養赴安東</title>,<text>蓬山蘭室昔同遊。亂後相看各白頭。酒憶霞樽恩似夢。官俱金袋寵還憂。淮陽借重非天意。毛義專城爲養謀。此是南方大都護。榮華休復說春州。洪曾爲春川。故求句及之。</text>
<title>李禮山志和。亡友春川李校理之胤也。持杮翁䨥松所贈詩來示。感以和之。</title>,<text>春川學士吾賢友。死別如今涕泗流。浪迹人間良自苦。仙遊天上得無優。典刑尙在堪相慰。緖業當隆莫漫憂。只是獨行聞伐木。萍蒿膓斷鹿鳴呦。</text>
<title>送李子敏以京試官赴淸風郡 時宋公英苟作宰</title>,<text>掌擧吾曾鎻院愁。君今掌擧類仙遊。開圍屬在淸風郡。逢節還當日月秋。我友分符盛文藻。霜臺主席爲遲留。遙知放榜工歌處。赤葉參差寒碧樓。</text>
<title>題戒修軸 幷小序</title>,<text>五峯子一日獨坐。忽忽詠佔畢齋百年世事孤吟裏。八月秋容亂樹間之句。悵吟久之。修師適至求詩。次原詠間字韻以與之。曾來茅舎太無端。乍見藩籬認道顔。眉目依俙應舊識。袈裟蕭洒自何山。話君蒲薦蒸藜頃。置我天磨漱石間。惆悵吾廬今已廢。石床茶井入秋閑。</text>
<title>鄭西原相國挽</title>,<text>二龍閑卧洛波淸。今日公亡醴便輕。古國亦緣喬木在。後來能擅世臣名。從知厚俗非疇昔。却恨新知異老成。早晚南征如可得。隻鷄何處哭平生。時西原在醴泉。豊原在安東。</text>
<title>海月軒。次鵝溪韻。爲主人黃會元 汝一 賦之。</title>,<text>夢回松籟替寒潮。起見氷輪轉泬㵳。擊磬不歸雲漠漠。乘槎欲往浪迢迢。漁燈動影應移艇。鶴馭傳聲認弄簫。太曰老仙曾有約。夜深烏鵲隱成橋。</text>
<title>天聖詞。送松都沈經歷諿。</title>,<text>白頭漸退遊山興。兩癸年間昔討窮。瀑布須看淫雨後。馬潭要賞亂楓中。能仁方丈今猶在。知足棋倘再同。北聖居庵最難忘。三更禮佛月浮空。</text>
<title>謝蘭嵎朱先生帖 蘭嵎。卽丙午春。封太子頒詔上使朱之蕃。</title>,<text>伴送使回自義州。伏聞老大人臨發。鎭江均煩致聲。不以道途之勞徒馭之擾。而見念遐賤。且感且慰。旋切懍惕。自後雖無信音。伏想飆輪百靈護將。已到帝所萬福。第念辰下七月已盡。不瑕仙舟遠銜於鍾雲石頭之間否也。天上人間。此情紆軫。曩猥蒙老大人在大同舘寵惠芝函。幷遆辱次鄙俚。再奉詩韻。歆賞之餘。直欲身跨赤心風日。趠數百里趕謝。而旣不可得。則以日計之。意過鴨江遠。雖附和逸翮難及。乃待賀至使臣之行。俄聞盛體不佳。留鎭江頗多日。則向之憂不及者妄矣。不敏之罪。只遙叩雲天耳。玆遇賀至使行。敢效一紙悃愊。隨呈追和枝字韻一篇。自此達燕京。可保無他虞。而自燕京達鍾雲。且水陸行千里。不能無浮沉之慮。不敢具他。倘蒙老大人毋忘洒淚論心處。而永矢德音。則鯫生雖生死東溟。隕首結草。何敢已也。所寄月沙，柳川兩詩。謹以布之。但自見感狀而已。前所奉孤竹，玉峯詩稿。敬蒙印還之敎。日夕勤睇。千萬道體淸佳。肅牋。曷堪莞結。統希台亮。不宣。橋柳今添折後枝。逄秋猶自怨生離。槎回牛渚應無恙。舟出臨淸別有歧。竹下仍開蔣詡徑。棠陰能憶召公碑。銀河便阻人間信。雲錦空瞻織女絲。</text>
<title>送冬至上使洪師古 遵</title>,<text>維揚亭墅隔溪墟。每說同歸未奠居。今日乘槎君更遠。秋來爲黍計還踈。何山風雨逢重九。客夜寒燈度歲除。浯上老翁無別願。買書須買相牛書。</text>
<title>承月沙公詩。說夢與僕歡謔云。是覺神交有素。而身不及夢。仍次來韻。以謝盛意。</title>,<text>詩來鍾鼓示周行。始識羈形八夢長。金石早知交有道。萍蓬休恨鬢生霜。天涯守歲銀釭冷。客裡傳盃栢葉光。擬及燈宵灣上會。南樓橫笛踞胡牀。</text>
<title>題十省堂詩集後 時十省胤嚴尹爲漢城判官</title>,<text>先友桐江一德星。妙齡摛藻滿天庭。洛中舊輩全淪沒。京兆吾君是典刑。遺稿茂陵金玉在。微言江表茝蘭馨。元眞所有餘殘馥。雨露今年草又靑。</text>
<title>李正字。慶伯 遷葬挽</title>,<text>屈指云亡廿六春。每從箱篋誦遺文。玉棺出世同芳草。金盌還鄕渺海垠。白首人間重洒淚。靑山何處更逢君。精靈若在應相戀。江上依然見暮雲。</text>
<title>次朱天使杏花村韻</title>,<text>芳郊花信幾番風。梅後桃前已着紅。茅徑漸微霞影裏。竹籬還掩錦光中。尋醫樹下停仙客。指酒橋頭有牧童。自笑閉門春寂寞。無人問字過楊雄。舘伴時作</text>
<title>次蘭嵎莫愁湖韻</title>,<text>湖邊楊柳巧藏樓。樓上淸歌水不流。林木無風葉自脫。行雲逗漢月空浮。王孫一去迷芳草。珠箔多情漾白鷗。唱罷伊凉餘響盡。長天澹澹遠山愁。</text>
<title>龍灣館宴集。錄呈座上諸老先生請敎。以下皆遠接使時作</title>,<text>絶塞逢春客未歸。餘寒猶透木綿衣。休嘲貂帽樽前亞。解掩霜毛鬢上稀。江雨欲來天易暝。邊風微動鳥先飛。繁絃不遣梅花發。羯鼓誰倫造化機。</text>
<title>再疊前韻。錄奉諸先生博粲。</title>,<text>座上人人盡醉歸。山公倒着紫襴衣。春嫌濺淚開花晚。鼓欲留賓點漏稀。歌捲朱簾白雲遏。舞翻靑海彩霞飛。淸明却憶鄕園會。誰織回文不下機。</text>
<title>次從事追記夜酌韻</title>,<text>久識人間開口稀。山妻止酒强牽衣。燈前且飮千壺盡。身後誰知萬事非。桑谷春花香度澗。浯溪夜雨水侵扉。淸明却憶田圍興。宿麥初生苜蓿肥。</text>
<title>題龍灣舘契會圖</title>,<text>春深迎詔鴨江湄。來候曾從積雪時。王事有程淹歲律。鄕愁無限滿天涯。皇恩化雨隨仙節。藩悃如雲捧曉㬢。送罷飆輪謀繪跡。畫中方覺鬢成絲。</text>
<title>百祥樓勝集。錄奉座上諸先生。</title>,<text>城下春流欲染衣。靑山如畫燕差池。雲天錯莫家何在。關塞蕭條身未歸。草色連空人去遠。波光極目鳥回遲。芳樽正好消淸晝。勝事前頭不可期。</text>
<title>次石洲百祥樓韻</title>,<text>周遭形勢面江開。設鎭于玆信壯哉。泛水花從雲嶽至。排簷山出妙香來。嚴程有暇聊停節。客恨無端且酌罍。歸去只應資夢寐。丹梯欲下更徘徊。</text>
<title>次祥原蓮亭韻</title>,<text>山色參差繞檻前。淪池如縠漾丹椽。行人倚枕朝看藥。仙子凌波夜步蓮。窓豁也應迎月好。柳欹剛喜護墻便。可憐兵火能全此。建節重來補構年。</text>
<title>送北評事吳勣 時舍弟以新及第。方戍北邊。</title>,<text>弟戍經冬草欲抽。沙塲性命屬君收。當時倉卒衣裘薄。卽日春和廩食愁。豺虎汝看何計止。庭闈我在可憂休。中宵篴裏聞楊柳。倘憶平生馬少游。</text>
<title>送崔鍾城 慶昌</title>,<text>骨相知非久督郵。天心誰識志班侯。恩超累秩誠紆渥。身許長城可解憂。終古邊荒多死草。秪今投滿少安流。峴山下馬羊碑在。怊悵諸州有舊籌。李靑蓮曾按北道。有惠政。到處立碑。崔卽靑蓮門人。故及之。</text>
<title>洪州繫風樓。次韻。</title>,<text>高樓重上倚秋天。鳳岫山光尙宛然。飮酒只緣澆磊磈。題詩非爲要流傳。緗簾白月三中後。錦石黃花九日前。萬事蕭條須曠達。至今人說習池賢。</text>
<title>送咸鏡李都事 序</title>,<text>北海曾遊夢寂寥。少年豪氣射玄鵰。聞韶樓上三秋笛。宜月亭前萬歲橋。可復芳樽尋舊興。空餘華髪颯淸飆。遙憐憔悴東門柳。送盡行人有幾條。</text>
<title>次權仲悟安峽別業詩韻</title>,<text>在江爲北在山南。亭界晴沙與翠嵐。終古風煙祕仙府。邇年兵火免鯨含。蔘從苜蓿原頭採。鱖向桃花瀨上探。淸福此生那望享。聞君詩句亦奇談。</text>
<title>寄會溪鄭山人 之升○二首</title>,<text>客寓江南眠食何。峽中風氣也應差。今年夏雨山田惡。卽日秋霜野菊花。彭澤可憐黃蘂摘。按廉能送白衣多。向來珍重梁君報。秪得酸寒不得佗。秋後離懐不自持。雲鴻千里結長悲。玄琴可復遊姜寺。紅樹空瞻出翠微。游䆠高山鞍馬苦。躬耕谷口稻秔稀。塵中顧我窮司馬。能得歡情似曩時。翠微。卽鄭家臺名。時林子順。作高山察訪。</text>
<title>龍灣。贈雙翼。</title>,<text>僧從何處問衰翁。南八男兒屬道窮。塞上相逢征戰裡。詩情已减亂離中。淸秋幕府孤臣在。白日山河故國同。瞻望妙香來入眼。紫金休恨負茅公。</text>
<title>龍灣。贈峻法師。</title>,<text>久識僧伽峻法師。陽和消息十年遲。詩書可復眠仙榻。喪亂還嗟泣路歧。棋局不忘臨水日。袈裟長憶出山時。師今見我應傷老。憂國思親鬢雪絲。</text>
<title>題藍浦掛弓亭</title>,<text>城上高亭俯大溟。登臨東北亂山靑。平生泛海身嗟老。慷慨鳴弓酒半醒。日暮村墟槐影散。風來浦溆蜃涎腥。男兒蹤跡誰先料。百歲行藏浩蕩萍。</text>
<title>三陟李府使 廷馨 挽</title>,<text>聞君乞得竹西樓。選勝何忘水土憂。嶺海元非優病地。簿書重屬建宫秋。計回葉縣䨥鳧絶。魂返鄕山蜀魄愁。金玉世間誰再見。春風吹淚落楊州。</text>
<title>題月沙淮陽詩後。用簡易韻。</title>,<text>峽府璇題海上傳。問誰爲虐又誰憐。蛟龍不奪詩當久。興廢相因理固然。栢酒溪魚倘餘債。新談舊謔足娛仙。公堂再落桑田變。薊子重來約幾年。</text>
<title>東征時。有吳指揮宗道者來。江南人能文有計慮。盡力東事。丙午春。以遊擊將軍來駐盖州。遺白綾一匹于漢陰相國。造兩軸求詩。其一。爲其外祖母及外姑與其母早寡守節。要揄揚其烈也。其一。要東人歌詠東征勞績事也。鵝溪相國題貞烈軸曰奕世貞烈。題勞績軸曰請纓奏凱。鵝溪，漢陰，一松，月汀及僕與西坰，月沙，象村，柳川，晩翠，蛟山諸君賦之。二首</title>,<text>柏舟曾誦淚沾巾。及見君書倍愴神。擧世三人猶已盛。全家一節孰堪倫。天須彰烈非慳命。德不憂孤必有隣。賴是賢孫顯親意。海東歌詠播無垠。右奕世貞烈東征幕府盛才賢。極意經營子獨偏。每見精誠動天地。却資神績奠山川。江花的歷迎歸節。錦席分明想舊躔。聞說駐旌金盖近。盈盈如月故依然。右請纓奏凱</text>
<title>聖節使李裕甫別詩</title>,<text>曾在湖堂贈子行。當時那解不平鳴。如今衰鬢重傷別。比昔丁年倍愴情。雨泱墻壕渾陸海。雲燒山嶽半陰晴。君歸倘見蘭惺老。報有懷賢太瘦生。令曾以書狀官朝京。僕方在湖堂。以長詩一篇贈行。到今詩不可記。而猶可記當時之情。故起句及之。蘭卽朱學士之蕃。公曾爲其舘伴。</text>
<title>嚴淮陽仁述挽</title>,<text>孤露餘生各白顚。誦詩俱廢蓼莪篇。深情可忍題先集。遺響猶知慕絶絃。旌善別時憂病瘁。淮陽移去隔重泉。怱怱綿漬靑門淚。不及東湖下瀨船。</text>
<title>李僉知澳挽</title>,<text>同隣人倚老成賢。鳩玉參差照暮年。積善承家勲業永。一經傳子慶流綿。西門喬木悲風咽。金浦林亭吊鶴翩。賴有襄陽耆舊傳。秪令猶想地行仙。</text>
<title>斜川洞僧惠莊軸</title>,<text>年年未赴斜川洞。令復言歸僧輙疑。謂我徒能食言者。不知我亦爲人欺。丹楓流水妙峯寺。黃葉閉門眞鍊師。明歲吾身離幻妄。琴書先託莊沙彌。</text>
<title>朴都正應寅挽</title>,<text>索挽書來報遠期。適當先忌哭還遲。潘南忠厚從玄祖。韋曲風流說白眉。崧岳可忘傾盖日。龍灣長憶執羈時。金村宅兆浯溪近。有奠生芻莫謂誰。</text>
<title>柳西厓相公挽</title>,<text>汴中丞相洛中儒。司馬平生畧一符。元祐佐治斯有績。靖康當亂可無虞。園開獨樂桑楡盡。迹阻重來手額孤。臨絶愛君䨥表在。布衾零落鶴山隅。</text>
<title>咸鏡張監司晚別詩</title>,<text>食牛之氣早徴豪。南北今稱鎖鑰牢。相勢休言倭虜異。通方惟是屈伸勞。蓮翁淸德峴碑在。尹瓘威名銅柱高。君去無慙二公後。從知豆滿散風濤。</text>
<title>贈順天府使洪 師古</title>,<text>朝天歸後阻同遊。病裡聞君赴遠州。詩遆渭城三疊恨。月分湓浦兩鄕愁。少年豪氣偕蓮榜。末路歡悰獨白頭。南郭班荊那可得。向來人事去梯樓。</text>
<title>䨥淸堂次韻 有序</title>,<text>宋通川靈老自懷德之白達㽵。以書抵余曰。吾先祖。宣德初。搆堂于弊廬之東臯。實祭先致齋之所也。朴中樞堧以䨥淸扁而詩之。朴仁叟，金乖崖，朴訥齋記之。匪懈堂，曹梅溪，李楊原，朱溪君。並和朴中樞詩。作傳世靑氈。堂亡于丁酉兵火。俺就堂西隙地。搆小堂。有梅竹花石之勝。請爲俺賦之。余曾於朴仁叟記。審其顚末。斯堂也。中樞雖以風月扁之。卽巿澤公齋沐明禋之設。宣德。去今一百九十五年。則市澤之澤。綿到者已遠。今君老又就而新之。從今一百九十五年。又安知有如靈老者出歟。然則市澤之澤。其無窮已。靈老之搆。不敢當其地。讓其德也。不敢求新扁。存舊名也。靈老之讓德又如此。此又市澤之所遺者耶。仁叟之記曰。伯夷。聖之淸者也。公其聞伯夷之風而興起者乎。余亦曰。靈老。聞市澤之風而興起者也。况楊原公。乃余曾從祖也。以不肖之名。忝其後爲幸也。遂次原韻以歸之。聞君堂搆費工程。應把䨥淸認舊名。月到昭明僾然見。風來悽愴颯而迎。須知齋沐精禋事。不比蒔花種竹輕。惆悵楊原我曾從。和詩端爲替儀形。</text>
<title>送洪牧李子敏 世間事不如意者。卜常八九。子敏洪陽之除。百便俱。噫。非子敏誠孝之篤。焉得此耶。薄祐如吾者。於玆兩便。未曾一得。而白頭抱樹。長爲懷土之人。遂感而賦之。</title>,<text>貴不還鄕夜繡如。洪隣滄澤衆緣俱。百年遺愛承蓮老。一代詞宗繼鷓鴣。白水懷先隨便暇。藩輿送喜屬時途。世間信有楊州鶴。跛鼇傷離顧我愚。</text>
<title>萬曆丙子六月。書于雲吉山水鍾寺。贈楓嶽印凈上人。仍囑後覧者和之。二首</title>,<text>楓嶽峯巒萬二千。芙蓉遙望海雲邊。人間浪迹塵三刦。象外神遊夢十年。勝事曾看洪老錄。淸談今聽淨師傳。何時好辦東行計。得意仙區任屐穿。右叙金剛願遊古寺丹靑鎖翠岩。靜坊雲物謝塵凡。石泉明溜傳僧椀。磵草幽香上客衫。山勢巃嵸承殿宇。江光隱映遆松杉。夕陽登眺偏奇絶。烟水蒼茫送暮帆。右叙水鍾登眺</text>
<title>驄馬契軸</title>,<text>景福西街舊栢臺。至今權寄禮坊隈。畫圖省識存羊意。稧飮聞脩設醴杯。樂府雖傳誰度曲。烏栖已盡迹堪哀。白頭爲賦新詞侑。故事行看取次開。</text>
<title>別宋丹陽仲懷</title>,<text>少年離別不深傷。昔豈無情後日長。各視白頭能幾久。却憐丹峽亦非鄕。古人作惡都緣此。今去嗣音保莫忘。遙想郡齋春睡足。好將幽夢訪茅堂。</text>
<title>鄭僉知德珪以恩波亭八詠請賦。恩波與吾彰賜亭。烟火相望。恩波成而彰賜未成。遂賦此以叙恨。如其八詠則可一登亭補之。</title>,<text>曾卜幽居渡渚東。恩波烟景與相通。休將八詠安排出。已是三年領略窮。却羨君鞭先得着。深慚吾墅未完功。毋論工拙如同去。可作湖邊兩釣翁。</text>
<title>謝兪景休自錦城惠寄木瓜，正果，竹瀝浸苡屑，兩門冬，香附，半夏，甘菊，藁精紙等品。</title>,<text>近年衰病無他好。檢藥餘閑倚筆床。荷把苡珠和竹瀝。重將楙木釀蜂房。門冬潤肺宜高枕。附夏消痰勝食薑。更展黃牋題謝句。菊花輕送墨間香。</text>
<title>黃都事存元挽</title>,<text>通家情好汝南知。相見欣然不見思。白首喜聞都揔命。丹旌只爲九原資。社筵誰共隣翁酒。林榭猶餘舊着棊。遙想同鄕迎哭處。兄應垂淚看吾詞。</text>
<title>送洪州牧李潤卿</title>,<text>少年豪氣過洪陽。轉眄兵塵二十霜。文字却憑新刺史。樓臺重問舊風光。佳人可復吟鸚鵡。詞客誰憐詠野棠。萬事蒼茫成白首。樽前休訪杜秋娘。</text>
<title>贈謝恩使柳老泉</title>,<text>昔君避地關西州。我屢相過迎薫樓。晝錦爭瞻奉使客。白頭誰記延陵侯。春回蘇小門前柳。草綠龍灣江上洲。一一皇華討遺跡。吾衰不復關西遊。</text>
<title>奉題聽天沈相公歸田唱酬錄後</title>,<text>西門宅裡曾相謁。鳩玉參差對局碁。進退世稱辭聖日。風流咸仰遜荒時。東湖池閣羣仙會。鄭谷詩壇一字師。怊悵開花人不起。却憑遺稿係新詞。</text>
<title>次月沙韻。奉寄黃思叔于扶餘寓居。</title>,<text>聞君客寓扶蘇國。出餞當時病未能。垂釣應臨馬江水。看棋時赴道泉僧。世憂絶學須人講。天爲窮經假夜燈。慚愧家豚叨作宰。持詩爲介要門登。</text>
<title>次李子敏寄贈壽章詩韻 二首</title>,<text>晨起孤吟陋室銘。忽承書訊叙生平。詩隨榴萼恒當午。恩重綈袍敢請庚。子姪會知圖范蠡。功名不復慕匡衡。年年一首充千萬。語實誇張可領誠。白頭初度已忘時。那復山公對擧卮。千里每承三祝壽。十年曾未一回虧。精神得句難成誦。筋力當盃不自持。竊祿可慚恩可懼。羈愁日夜在䨥眉。附子敏原韻中興勳業鼎彝銘。夙掌絲綸賁太平。邑號遠承吳季札。家聲高出李長庚。新經楚節逢生甫。久托膺門忝薦衡。要辦壽詩千萬首。年年一首貢微誠。憶曾東閣曳裾時。南極星光照壽卮。蒲屑又看重午過。桂華才報一分虧。料應膂力仍强健。賴有神明共護持。人世至榮公盡占。海濱回首祝黃眉。</text>
<title>奉贐柳僉知賀節朝天</title>,<text>告訃曾承送行序。道間披讀得懷寬。語雖未了情知厚。歸亦乖逢別却難。追憶去年淹舘苦。仍思今日度遼酸。四時惟夏人多病。努力加餐保萬安。</text>
<title>鵝城府院君挽</title>,<text>牧翁之後文章伯。龍起龜潭世聳觀。耇造典刑天下老。神童筆力道家山。有涯人事靑冥盡。不廢勳名翠石刊。舊日門生今白髮。湘中無路送喪還。</text>
<title>吳正言長挽 庚中謫死</title>,<text>頭流山氣蔚生賢。雖善生之亦善遷。始旣栽培爲世瑞。終何摧折使人憐。滄溟萬里孤臣老。嶺嶠三秋旅櫬旋。遙想德溪祠下宅。詩書零落在林泉。</text>
<title>別朴槐山明榑南還</title>,<text>形勝南方天嶺郡。蓮翁溪老昔相從。雪中憶過篔簹墅。亂後猶存杮栗封。川匯㵢藍懷儁躅。臺分大小認仙蹤。眞源正出花林洞。來繞君家問幾重。</text>
<title>題耆老宴軸 幷序</title>,<text>萬曆三十一年正月丙寅。行耆老宴于古兵曹。上賜酒一等。翌日。諸公詣闕上箋謝。是亂後所創見。吁其盛矣哉。惟我朝重高年。自國初爲設所。用年七十位正卿以上者充之。七十固稀稀。而位又稀。宜其數之嗇也。今且兵火之餘。物之壽者莫如樹。而喬木且盡。則三大老之預斯宴者。已能堪樹之所不能堪者。而鄭領府致仕。在南中不預。則是實四也。况左台尹相國以故事臨。得以圖畫。則此又非鄭奐幕中之模耶。是日也。都中父老。堵觀垂涕。是其意可感。某可辭以不文。而獨少人之所同感者耶。謹以詩壽之。詩曰。古國非關喬木在。世臣無恙獨何慚。全唐盛際獨多九。窮海兵餘可少三。司馬幕中驚畫出。鄭公江表阻同參。天恩垂養徵遺制。父老重瞻作勝譚。</text>
<title>九龍祖席。錄奉列位諸賢。此以下。庚子赴京作。</title>,<text>春日臨河鼓角催。故人相送侑俳佪。佯狂阮籍寧須哭。解事袁絲但擧盃。江雨不來天宇暝。塞風微動雪山摧。平生忠信吾差勉。萬里還家趁熟梅。</text>
<title>孤山道中 中二聯。實敍夜夢所得。</title>,<text>郊原春至柳條柔。燕薊行人淚欲流。鄕夢乍回城北里。荊釵只在屋西頭。慈顔髣髴承平昔。古宅依俙傍水丘。節物漸佳懷抱惡。不堪長笛倚芳洲。</text>
<title>海州衞道中有感</title>,<text>讀書當日不徒然。萬事如今雪滿顚。鄕里稱仁斯亦足。風流高世有何賢。功名味薄眞嘗蠟。詞賦途窮不直錢。可笑遼陽春夜夢。白牛耕罷水東邊。</text>
<title>宿海州衞夜有感</title>,<text>夜深空館斷經過。坐算平生獨自哦。鍾不待霜霜婉孌。麟惟知聖聖蹉跎。猖狂迹誕還堪笑。鸚鵡才高未足多。最愛茅齊向朝日。㗳然無語對山阿。</text>
<title>宿東昌堡</title>,<text>新春季子遠觀周。倚遍燕山處處樓。韶樂幾時忘肉味。金笳一夜倍離愁。先憂淚重成何事。獨樂身全可退休。惟是王尊方叱馭。歸田毋失菊花秋。</text>
<title>發東昌堡 二首</title>,<text>自過牛莊倍備戎。長墻五里設雙烽。人歸遠店帘竿別。天接平原海色濛。無日不風連虜地。逢人卽揖近堯封。今朝又渡三叉水。水北何如水以東。回頭不見望京樓。知是行人過海州。客興漸闌楡柳塞。春光尙早杜衡洲。高臺出霧朱竿矗。列障連雲白草抽。從此河源亦可到。博望何用羡張侯。</text>
<title>高平路中有懷水東山居</title>,<text>旣不還山又遠之。故圍魂夢亦依依。去年伐木幽期在。今歲誅茅宿計違。野老已嘗靑苜蓿。溪翁新試綠蓑衣。遙知寒食鄕人集。香火家家上塚歸。</text>
<title>大風留高平。行李衾枕已發。</title>,<text>風聲半夜颯然回。及曉掀城萬象豗。客去伶俜愁失道。胡來倉卒喜乘埃。飛沙糝鬢誰能拂。寒日埋雲不肯開。獨坐旅牕飢眼碧。破鑢時發豆稭灰。</text>
<title>望醫坐閭山 夏給事欽隱居于此。世稱醫巫閭光生。</title>,<text>遙望巫閭勢欝紆。曾經聖制鎭幽都。龍藏雲雨臨東海。天劃金城壯北隅。二月峯巒猶積雪。百年林壑憶先儒。山靈願露芙蓉面。庶使塵眸得一摸。</text>
<title>胡山</title>,<text>胡山出霧勢浮空。或似禾囷或似龍。毛羽鷹鵰仍駱馬。喬夭梏栝與蓯蓉。精靈解產單于骨。福地能開㺚靼宫。願使支祁鎻神怪。千秋不敢犯堯封。</text>
<title>宿連山驛。擊柝鳴鉦。達夜不止。</title>,<text>城頭擊柝防豺虎。客子不眠鷄喔咿。星斗臨壇月皎潔。旌旗拂曉風凄其。僕夫乞火履霜出。甲士持門無早歸。一曲金笳天欲曙。何人今夜不沾衣。</text>
<title>宿范家店。夜聞潮聲甚壯。僕前在咸興藍浦。慣聞此聲。故頭聯及之。</title>,<text>半夜潮聲撼太空。客窓疑雨復疑風。馬山 藍浦縣號 客舍秋鴻後。梨雪 堂名在咸興 華堂曉月中。宇宙此生眞夢幻。滄溟一氣接冲瀜。明朝擬買春城酒。與子觀濤碣石宫。</text>
<title>玉帝行宫</title>,<text>春日仙關取次歊。羽人相見駐雲。燒丹金竈添文武。演易瓊壇玩象爻。一雨過山龍出洞。三花零樹鶴翻巢。滄州早受盧生訣。妙處輸君鬢雪交。</text>
<title>上巳日薊州道中</title>,<text>客路偏驚上巳時。橋頭立馬惜芳菲。玉山照鬢空添雪。藍水欺人欲染衣。滿樹花香簾獨捲。連天草色燕雙飛。遙知斗酒鄕園樂。誰識回文不下機。</text>
<title>玉河分司北園小集。贈席上宣裘兩大人。</title>,<text>紅杏纔開入玉河。神京春事已如何。鄕愁有路迷芳草。歸夢無梁怯海波。今夕淸樽花下飮。百年奇興醉中歌。題詩志會非爲樂。幸把情悰別後哦。</text>
<title>謝裘副使立夏日惠送茶果 幷序</title>,<text>日昨午睡纔回。蒙惠茶果。始審立夏日節禮如此。不佞欝欝孤館。羇思沈冥。春且盡不省。焉知又立夏耶。乃感時忡忡。啜所惠茶而嚼其果。則其息惱蠲悁。不翅如承金姑瑤池一杯露耳。佳興悠然。不覺有王介甫，東坡，南蕩之思。所可怪者。已立夏而其不見有燕與鸎至者何。豈燕鶯春物。以客窓蕭瑟而不肯來耶。噫。遠客。禽鳥所棄。惟大人惓惓而申之佳貺者。顧何盛耶。感之不盡。聊綴一律。庸効卑悰。莞留之。幸甚。閉門都不省春歸。茶至方知立夏期。睡起旅窓成獨飮。憶從薇架覔新詩。深簷燕絶應嫌客。遠樹鶯啼已幾時。安得藍輿容出郭。綠陰幽草對傾巵。</text>
<title>岐山朱公七十壽詩 幷小序</title>,<text>玉河館。有人以都水顧公所製七句壽序一稿來示。仍授翠金牋一方。令續一篇。某得莊誦其文。則岐山公。德與齒倶尊。香山洛中之作。非人人所可爲。况如某迹遠才菲者所可忝竊其後耶。顧區區敬老之心。有不能已。而且以空還已來者牋爲不恭。遂忘其僭越。謹係一律。幸大方家有以恕之。死死罪罪。館裏偶看都水序。隱居知在桂林鄕。詩書敎子靑氊舊。花鳥忘機白髮長。洛社巳參年七十。曲江休問債尋常。達尊不用分窮海。却把巴音繼壽章。</text>
<title>西坰柳晦夫遊九龍淵。次山亭舊所押年字韻以志勝。僕回自燕京。又泛舟於龍淵。則後西坰已兩月矣。仍步前韻。錄奉座上諸老先生請教。</title>,<text>龍淵進艇始今年。有小芳亭尙設椽。五月風光梅雨後。三江水色鬢絲邊。山如餉客遙添翠。鳥喜迎歌欲入筵。政好覊愁消永晝。眼中何少士師賢。</text>
<title>兩宜堂。次李子敏韻。丁亥年</title>,<text>亭榭登臨倚遠空。楚雲湘樹思無窮。波心的的鷺絲雪。野外油油稻穗風。蓬島斷霞孤鶴度。海門殘照一帆通。八年重到渾迷眼。天末靑山面面同。</text>
<title>余自少悲秋異常。每入秋。悄悄然有登山臨水送將歸之思。近秋凉陡生。且有小疾。忽於雨中。心不自聊。遂起而書之。</title>,<text>愁緒逢秋强白寛。客中樽酒又誰看。心如有失還無物。形似忘憂未始懽。賓館雨添梧葉響。夾城風送鯉魚寒。蘇卿返國方謀去。今歲蓴鱸計已䦨。</text>
<title>申韻再呈</title>,<text>羈懷伈伈荷君寛。見遞詩篇捩眼看。却喜蘭芳能釋吝。不須樽酒始交懽。來從海燕窮天遠。聽盡宫鶯到歲寒。秋興豈知王事重。未歸浯上未應䦨。</text>
<title>待査</title>,<text>玉河南館是吾家。不鎻焉歸奈鎻何。天地有情分夜月。關山無意送征槎。蜩螗向老莎鷄泣。絺絡含悽鬢雪髿。每倚西廊看日影。行人渺渺爲嘶沙。</text>
<title>次晚翠韻</title>,<text>木李叨承玉案酬。居然推讓使人羞。鑾坡接席元先進。蓬島同塲自上頭。使价官御聊我右。桑楡飜覆屬君收。雌聲未卜誰當吐。問道休從瞽者求。</text>
<title>八月十二夜。月色如晝。有懷湖中。錄奉漢陰相公。可同此情也。</title>,<text>牙隣泗泚無三日。各占專城較孰治。兩縣均瞻千里月。獨吾曾滯一年期。夢猶難越何容面。翁未堪情可耐兒。談虎須從傷虎客。此懷吟與漢陰知。附漢陰相公詩欲慰鄕愁把酒巵。醒來愁緖轉難治。客懷偏向淸宵苦。歸駕應同小雪期。望斷白雲長戀老。吟殘凉月摠思兒。懸情一處猶含淚。莎阜陰岺况獨知。附晩翠詩蚊山早覺力難支。莫向庖人怪不治。心逐死灰吹欲冷。興如沾絮動無期。浮生何事非前定。造物從來是小兒。三頃水田歸計决。夢中先報白鷗知。</text>
<title>又次前韻</title>,<text>旅館淸宵强擧巵。愁非絺綌孰能治。夢中却踏還鄕路。秋盡猶無出塞期。楊麓空懷燒栗子。浯溪不及汕魚兒。心同野鹿身同縶。千里音塵白鴈知。社酒非聾莫漫巵。客懷安得採蝱治。來花歸潦元初計。涉夏徂秋本不期。骨格雖慙眞宰相。風流猶許好男兒。途窮輒哭曾嗅放。今去飜愁阮籍知。萬里歸心酒一巵。愁城可使督郵治。前身自愧庾開府。老去方爲榮啓期。高筑悽悽易水上。淸笳瀏瀏北平兒。三更不寐銀河曙。此夜此懷君獨知。四疊原韻。旅情益苦。伏望台同發一嗟也。</text>
<title>謝莎堤相公以四律侑惠羊酒</title>,<text>見荷羊腔綴酒隨。急呼廚僕桂薑治。正逢韓愈中虛日。還趁盧仝月下期。三臠何須說熊掌。一杯仍覺勝羔兒。客牕嚼啜頹然卧。枯恨乾愁醉不知。</text>
<title>昨蒙台一惠四章。鄙生所酬。二不足當一。况原少其數耶。玆將一條狗尾。幷晩翠四章倶呈請敎。</title>,<text>昨醉堤翁金屈巵。暮歸冠側倩人治。交情已作同心結。晚計從成一壑期。先寄歸篇報長老。次將家業付諸兒。行藏遮莫謀妻婦。冷暖唯應飮者知。</text>
<title>來五反四。知少其一。通數前冗。亦足當之。乞諒之。</title>,<text>燕地風霜不自支。歸裝九月始新治。事如春夢渾無跡。鴈帶秋聲似有期。酒味解分蘇薊法。語音嬴辨越秦兒。金臺誰是悲歌客。慷慨心情易水知。卧病重門阻擧巵。但將詩律倚君治。燕都竝轄如相得。望海登高足可期。籬菊想開今日淚。茱囊應候故園兒。古人離恨尋常見。不到吾身豈細知。老去身如不飮巵。未會呼酒又誰治。阮生近絶澆愁計。李白還無問月期。見貯脂膏從姹女。被調鹽醋困廚兒。風流肯遂塵埋沒。口向空樽報舊知。無當空言類玉巵。曾將實學苦心治。成童夙奉三遷敎。及老終差一捧期。不恨嘲評從後輩。唯慙軀殻對家兒。客牕垂首三更雨。萬事寥寥只自知。</text>
<title>次晩翠韻</title>,<text>寺聳丹梯矗萬層。料非雲鳥卽難登。聞君去作尋眞客。入院應逢絶粒僧。薊樹鴈飛秋影杳。灤河潦盡暮光凝。吾衰脚力慙全退。隔水遙瞻上界燈。</text>
<title>望海亭次韻。三首</title>,<text>南壓洪溟北大荒。登臨忘却在他鄕。廣陵濤勢休言壯。葱嶺河源不數長。秦帝島存餘石血。孟姜祠古薦蘋香。滄洲寂寞傷吾道。不敢高歌怕楚狂。山海雄觀愜素聞。登高作賦荷吾君。太公磯畔空餘月。徐福楂邊不見雲。鼉吼波濤聲合沓。龍蔵霧雨氣氛氲。秋風一釰知何處。別後金丹已十分。海闊城窮闢一區。秋天澹碧石樓孤。詩徵杜甫東南筆。畫屈韋候十日圖。勝事龍山須落帽。風流嶢首且傾壺。平生精衞㘅沙志。怊悵滄波笑獨愚。</text>
<title>自離北京。歸思匆匆。比且冒風雪。衝泥及寒。每轎中懍懍不安。苦無閑意思。及見垂示五律。路上持玩。忘却涉險之爲勞。受賜多矣。謹依韻以謝。</title>,<text>楊氏園莊佟氏得。玄䑓無復過阿雄。謾勞鐵索句松住。可奈嚴霜勒卉空。人力經營終亦屈。世間謀慮果誰工。王猷不問眞賢達。徑造歡吟茂樹中。右次訪楊家莊嶺竅風搜雪意凝。千巖明滅互崩騰。來時拖白長氷道。去日堆紅躑躅層。二者奇觀從變化。一團元氣看峻增。夏音秋葉知應好。倘可重來見或能。右次靑石嶺韻山勢東來漸覺高。據鞍登覽倚吟豪。遼陽曠野看棋局。松鶻諸峯露雪毫。向去衝泥多見怯。及歸乘險却忘勞。王尊叱馭稱忠過。前後經由較幾曹。右次高嶺韻趨向從來理莫窮。若爲西注若爲東。任形不係賢愚辨。及海方知早晚通。却憶避風茶店裏。還思抽稅廟祠中。今歸斜日催車處。舊迹依然一夢同。右次分水嶺韻莫把浮生怨陸沈。去留誰勸又誰禁。爲犧未必皆貪養。摧木何須忌秀林。坎止流行吾計易。雷轟風送厥機深。郵亭今夕非元夕。祝頌還題勇退箴。右發沓洞馬上</text>
<title>次晚翠韻 四首</title>,<text>春花冬雪歲云徂。往事如流不可呼。旅夢自憐懸北極。天恩全貸失東隅。寛愁却怕氷生酒。開笑還妨凍合鬚。顔骨日高衣帶緩。他鄕誰解惜征夫。右次曉起松站雪中登嶺倍蹉跎。疇昔靑山面面皤。日暮村蹊逢客少。天寒野店見帘多。循崖通棧難行馬。結木爲橋不跨河。此後投閑雖可得。殘年能復幾時過。右次䨥嶺道中平生苦憶岐山城。不但思周憐鳯名。鳯可來兮地何擇。遼陽喜見靑山橫。行人側耳過山下。昔或聞之今不鳴。延佇秋空三嘆息。蕭蕭日暮邊風聲。右次過鳯凰山萬里誰憐行路艱。今歸君試視吾顔。高平凍雨泥盈塹。靑石獰飊雪滿山。朝涉氷河行脚𧰸。暮投郵店主人頑。秪今皓首長如此。不信安居在世間。右次途間一律</text>
<title>竹溪館。呈權使君。守之○此以下。己酉奉審作。</title>,<text>竹溪公館依山麓。夜黒來投酒政酣。蠟炬但看明兩兩。蘭湯重値節三三。嚴程恨未經雲洞。勝境猶懷過島潭。足踏吾鄕自今日。幾人相待席橋南。</text>
<title>次四佳韻。題宣化堂。</title>,<text>伊昔曾題宣化記。今來方識是先容。達城久信三韓勝。刺史重逢獨柳翁。山館開樽衙釀綠。河濱送別棟花紅。琴湖處士聞無恙。倘放仙禽候水東。</text>
<title>送慶尙監司姜公信</title>,<text>蒲桃陰下送君歸。千里山南發軔時。龍逝惟餘淸洛水。鳳飛虛老碧梧枝。兔蔡在處歌鴻鴈。園橘誰家問局棋。我亦䨥童朝暮去。皇華能報鹿門期。</text>
<title>次熊行人遊漢江詩韻</title>,<text>詩筒見遞草堂迴。瀉得明珠不數枚。却喜風光輸健筆。深慙座客摠駑才。蘭舟晚竝靑山轉。錦席時邀白鳥來。勝會人間那有此。愁眉疑向夢中開。</text>
<title>次熊行人遊西湖詩韻</title>,<text>漢水楊花只一流。何妨分日再回遊。登高作賦身如寄。望遠懷歸樹欲浮。行雨乍過靑草野。淸陰已落綠蘋洲。眞仙正在舟中樂。錯道仙遊山上頭。</text>
<title>次熊行人彰賜亭詩韻</title>,<text>彰賜亭藁。但備淸覽。不敢妄希盛和。一昨。伏蒙瓊章從館伴所投來。顚倒開緘。見有虹光燭室。如鷄近犀。不覺兀然而駭。謹當什襲巾衍。永爲鎭家之寶。仍依高韻。庸申謝忱。死罪死罪。海外承恩抵死深。皇華歌詠復相尋。買山要壽天王賜。優老寧方廣受金。擊壤半生瞻聖地。燒香中夜祝釐心。風光政屬黃鸝樹。安得從公聽晝禽。</text>
<title>用題箑韻。奉謝萊山李使君子敏。</title>,<text>瓊樹東還恨阻攀。忽驚詩箑趁淸頒。常懷報謝關河隔。重荷甲儀日月間。別緖似毛身似葉。天恩如海謗如山。所親駭我衰羸甚。何怪征塵易損顔。</text>
<title>朴忠牧東說大夫人挽</title>,<text>封降貞敬壽踰耆。五福終全嚮用箕。桃李幾城供列鼎。芝蘭盈室樂含飴。天恩身後榮加賵。婦德人間淚滿碑。遙想中原臨訣處。視燈應待暮歸兒。</text>
<title>贈睦禹卿羅牧</title>,<text>白頭人事日紛紛。南國那堪又送君。衰病難諧祖道計。文章亦謝贈行言。花能惱客看垂淚。酒未寬愁不作醺。身老時危各努力。重逢相笑對傾尊。</text>
<title>送謝恩使李延原</title>,<text>我昔乞恩君且謝。此行終始屬吾曹。玉河經暑秋看月。遼障衝泥夜渡濠。白首秪今春夢罷。丹心猶仰午門高。鈞天物色渾迷路。左掖池邊記碧桃。</text>
<title>弼雲臘後。謝祥總攝來訪。</title>,<text>淸臘餘寒未放梅。紙牕爐火坐書灰。僧來江外縈霜至。童出門前冒雪開。更把山譚添樂事。還賖村釀遞深盃。敲氷寫句相傾倒。似此將迎欲百回。</text>
<title>次安景容歸田漫興詩韻</title>,<text>㒒十許年來。有朝暮歸田之計。而力量不大。何能容易作林下一人。卒卒歲月。白雪已滿頭矣。如必待歸田。始作安心地。則是亦頑空耳。惟葆我靈䑓。隨遇而安。雖不及商丘入火不熱入水不濡之域。猶少惱耳。吾友安景容將歸田。示漫興一律。遂次其韻。以貧家掃地之法應之。逢春如石百無驚。伎倆紛紛豈拂情。未必功名能浼我。何須林壑始全淸。窓前花妥蜂聲閙。鼎裡茶烹蠏眼生。門外喧喧車馬過。竹床晴晝睡方成。</text>
<title>李參判尙信挽</title>,<text>君家兄弟盛瓊枝。母嶽東西早見隨。伯氏風流獨黃土。餘公福祿兩金龜。歡情不以人情變。交道寧將世道移。此別可傷吾亦老。幾時泉下罄幽期。</text>
<title>奉贐兪景休賀至朝天</title>,<text>荷寄羅州蔡女牋。三年方寫送君篇。當時固是無心贈。今日還同有意傳。童稚交情保寒竹。衰遲離緖對華顚。燕臺倘見悲歌客。幸把靑萍遞勝緣。</text>
<title>奉贐鄭子孚副兪景休朝天</title>,<text>昔過甘泉訪水東。松林相候荷吾公。河隈有宅從芳草。莞戶捐山見古風。今日相分臨遠道。他年同去作漁翁。玉淵歲暮琴徽在。欲理餘音思不窮。水東。卽西業葬地。本處民皆建織莞。厓之將葬。其民撤家捐山。願葬之玉淵。西厓精舍在焉。</text>
<title>己酉冬。僕到硏徑。已次芝山宜樂堂五言律。倩裵都事子張書之。辛亥春。又來則曺君以宿債未盡。令幷和芝山七言律。噫。僕之行固支離矣。曺君之請。亦支離矣。事旣支離。詎辭支離請耶。遂幷次。以爲溪堂歲暮之先容爾。</title>,<text>吾衰不禁戀鄕情。避地行將學管寧。何日君家堂上卧。淸秋川響夜深聽。春回荊樹花能紫。路出棠陰眼各靑。山館今宵宜樂夢。萱薇抽綠滿階庭。</text>
<title>己酉春。到永同。見公舘始役。辛亥春又至。已落成矣。縣監李侯厚根要新題。李曾有宗簿同僚之分。且是淸潭李知事之孫。吾儕曾爲潭老進慶壽詩。李俟作帖示之。具識顚末。以副請詩之勤云。</title>,<text>前來適見起工辰。重到華欞莞簟新。山鳥入簷如舊識。籜龍承砌故相親。宗人僚伯多情緖。潭老詩章亦勝因。明日東風寒食路。蘭舟相送赤登津。</text>
<title>永同縣東北二十里許。有所謂朴淵瀑布者。以朴大提學瑌舊卜築于瀑布之上。故以朴淵名之。僕與李侯往觀。名瀑雖以朴公舊居。而與在天磨者同稱。無乃有竝埒之僭耶。</title>,<text>驀壑飛泉瀉壁流。兩巖回作袖形幽。陰藏碧溜龍涏積。倒掛蒼松鶴夢愁。點額登門如可得。探珠興雨不難謀。落花多事仙源淺。莫漫人間到客舟。泉之下渾水落處。有兩巖夾拱如袖。其中紺碧幽肥。似有袖物伏之故云。</text>
<title>校正廳。次趙月川韻。此下。丙戌校正廳作。</title>,<text>望道宸心政渴賢。徵書爰自十年前。繙經石閣逢殊典。釋釣春潭起老仙。魯邸幸叨床下拜。金門忝襲杖頭煙。瑤琴不是人間曲。珍重陶山會有傳。</text>
<title>校正廳宣醞日。錄奉僚座。</title>,<text>濫迹淸司厠衆賢。那將一語校遺篇。徒看雨露從雲漢。强把形容忝綺筵。風日會臨寒食節。煙花政迫賣餳天。平生所勉惟忠孝。歲暮襟期保永肩。</text>
<title>次正使朱蘭嵎韻 幷小序。○丙午館伴作。</title>,<text>伏蒙辱賜題彰賜亭詩。整冠歆誦。颯若淸風生楮面。曷勝感歎。鯫生衰病劇矣。朝暮當歸亭終老。非惟未死之年。諷詠德音。卽冶金鐫石。以爲鎭家之寶。謹依高韻。用効卑悰。買山曾費尙方金。鴈足題恩到上林。續荷皇華吟白雪。應憐窮海繫丹心。庭松入夜生天籟。澗水縈門聽玉琴。堪笑此情良自苦。有聲皆似郢中音。</text>
<title>次正使朱蘭嵎明倫堂韻</title>,<text>孔庭喬木夏陰繁。聽講靑衿看擁門。天上鳯毛殊物色。人間玉振繼遺論。淸詩見落堂悠久。健筆承題思護存。浮海當年聞聖語。不瑕吾道在東蕃。</text>
<title>次副使梁惺翁彰賜亭韻 幷小序</title>,<text>昨日。伏覩辱惠詩箑。見和軒鼎老先生彰賜亭詩韻。盥手莊誦。喜極而懼也。噫。亭陋矣。非緣出於帝賜。其何得前後傳仙詩至此其盛耶。一則曰皇恩。二則曰皇恩。敢於原韻。庸申感緖。毋論王後與盧前。終始瓊琚耀海邊。亭爲地荒三徑陋。名因詩勝萬方傳。延陵觀樂無聞賜。廣受加金要奬賢。賢愧古人還重賜。祝堯朝夕對林泉。</text>
<title>次正使觀漢城迎恩韻</title>,<text>高聳棚竿切碧霄。陳郊爲迓漢槎遙。麾來鐃鼓聲轟轕。幻出魚龍勢悍剽。方丈仙山海鰲背。太平金字槖駝腰。歡忻但助嵩呼地。不是蹌蹌協舜韶。</text>
<title>次正使南別宮韻</title>,<text>恪謹吾王戴聖朝。每將誠悃勖臣寮。授食秪爲優賢篤。悉賦非緣敝邑饒。置酒南宮容薄禮。懸心北闕仰層霄。箇中和氣覃禽鳥。客舍流鶯舌正調。</text>
<title>次副使文廟韻</title>,<text>摳衣今日幸趨隅。論議平生服老儒。眞正加工方作士。私邪在念卽非夫。壇邊絃誦從知樂。沂上冠童亦見呼。牖我丁寧敬義字。免敎蒙學墮虛無。</text>
<title>次正使漢江韻 二首</title>,<text>漢江春色來天地。千載今看勝事張。四海弟兄休問主。一方風景不須鄕。微波如拭涵人影。好月無端落鏡光。醉後笙歌夜歸院。夢中燈燭在滄浪。曾得開雍作勝遊。至今淸夢在江頭。臨尊却怕金盃倒。得句還慚玉案酬。此日政當五百歲。仙人重到漢中州。飊輪每返情彌劇。駐景惟須盡意留。</text>
<title>次副使泛漢江韻</title>,<text>香風吹送紫瓊車。綠樹鶯啼四月初。竹葉何如桑落酒。銀孫不讓武昌魚。孤煙細細生漁店。垂柳依依護野居。好是夜深人散後。白鷗翔集錦筵餘。</text>
<title>次正使題皆春亭韻</title>,<text>物色輸公任採收。小亭頗豁愜仙遊。兵餘甲第蕭條甚。天末遙山眺望悠。題詠風流容競賞。雲煙媚嫵鎭相酬。邦人却怪皇虹氣。爲有楣間寶墨留。</text>
<title>次正使山雨樓韻</title>,<text>捲箔平看木覔山。山靈多事送靑還。雲藏眞面時呈黛。巖瀉淸泉或作灣。樹木新從兵後蔚。風煙長向檻中閑。名樓會取留人意。雨歇丹梯倘可攀。</text>
<title>次正使蚕頭峯韻</title>,<text>今朝佳雨滯仙行。得侍蚕頭別有情。與漢同流多赤壁。探龍何在揔幽泓。波涵紅日看看下。鳥度靑山箇箇明。非謂中原無此勝。奇遊猶足詫燕城。</text>
<title>郊院別席。奉呈正使蘭翁大人。</title>,<text>西郊楊柳綠千枝。折得長條贈別離。豈有浮丘久下界。空敎院籍泣窮岐。淸歡可忘江干會。厚意還瞻墓道碑。約致金臺思不斷。此心眞似藕中絲。</text>
<title>奉呈副使惺翁大人</title>,<text>相送皇華出郭遲。靑山如畫燕差池。閑花不似來時路。垂㧕空傷別後思。天上瓊樓元縹緲。人間寶箑漫離披。年年芳草無窮恨。却怨逢春有子規。</text>
<title>再用前韻。寄呈副使。幷小序</title>,<text>好閔叨陪館下立春風中。適旬日矣。別後瞻想。正如夢到淸都。拍洪厓肩。日昨西郊。靑山敻寂。谷鳥嚶鳴。徘徊悵望。有兒女子之情。辰下。伏奉芝函。寄和別章。不料仙凡已隔。猶繫戀於塵臼也。開緘諷詠。感極而悲。此生餘年。何日而忘耶。蘭翁大柱爺。體中不佳。未獲攀袂。良增歎缺。卽惟鼎裀復常未。注遡如川。猥將蕪語。敢續高唱在另楮。天氣漸熱。伏惟行李萬福。臨牋曷勝黯然。肅此不宣。仰希台鑑。西郊相別欲歸遲。歷幾山蹊度幾池。春盡關河千里夢。夜深風雨百年思。見留詩箑心常注。重遞郵筒手自披。每憶飊輪成漸遠。日邊敷奏伏靑規。</text>
<title>再疊原韻。寄呈正使。</title>,<text>嚮日郊院。大柱爺以病先發。轉眄間仙輧已遠。莫遂攀別。實切瞻悵。敢將俚語。授朴堂去。正慮浮沈。伏蒙大柱爺不遺下賤。次坡平舘題賜和章。盥手展緘。淸風已颯颯然爽我煩襟。曷勝感兢。謹疊原韻。用効謝忱。伏惟台亮。蛟鼈蹲伏東海。大柱爺且有鍾陵之行。縱有朝天使到北京。能復嗣音。以慰下情耶。此懷耿耿。留作未死前長恨爾。臨楮忉怛。肅此不宣。死罪死罪。詩到開緘拜玉枝。詩中愁思看離離。鶯啼古院依前夕。柳蔭長橋是別岐。一幅新圖江上會。數行淸淚峴山碑。倘敎松栢如相託。恨不將身學蔦絲。</text>
<title>題驄馬契軸 幷小序</title>,<text>壬辰正月。余始以持平入府。見從大廳左有䑓長廳。右有監察廳。聞有呼俯伏聲遙遙而至。是舊殿中飭新殿中伏者也。每殿中行禮。䑓長必責急趨。所步石甎狹而長。前行者一躓。次第皆堆。伊時府中所聞見故事然也。今閱十九年間。都憲金公叔珍，執義尹公仲蕃，掌令金公達夫，持平朴公大建俱已逝。惟掌令今領樞尹相公及余在。而兵火之餘。臺府風流。又索然盡矣。殿中亦累增至十五員。而猶未復二十四之數矣。今因殿中諸公見屬軸詩。遂感而賦之。中歲曾遊舊栢臺。栢陰濃邃畫堂開。聞呼俯伏聲聲至。見促趨蹌步步來。寮寀抵今俱寂寞。勳樞感古獨徘徊。卧聽十五乘驄客。鍾曉門前唱道回。</text>
<title>次一松沈相賀岳麓許知事受賜貂詩韻</title>,<text>病後牋封尙帶霜。董宣顱項本來强。身難就列寧尸祿。事有當言輙抗章。庭訓見遺丹肺苦。天恩優借禁貂香。聞君輟買湖山墅。從此高名重四方。</text>
<title>送忠淸方伯鄭時晦</title>,<text>亡弟曾宰藍浦。僕六年歲再省親。遊永保亭最熟。至今勝槪長在夢中。每逢湖中歸客。必以永保稱之。以寓戀舊之懷云。六年曾作內湖行。永保樓臺是洞庭。三月花開隔江水。五更潮落聽雲笙。歌殘餘響隨風逈。醉後歸舟帶月明。人事客興渾寂寞。白頭相送不勝情。</text>
<title>一禪上人以松雲詩來示。僕與雲别久矣。聞雲在海印。遂次其韻。幸雲或見之耳。</title>,<text>不見松雲歲屢窮。詩來如對雪山容。曾從桑域移殘錫。却向伽倻聽舊鍾。陸海已看千伎倆。風塵能記一疏慵。關門京口無佳况。淸夢時登吹笛峯。</text>
<title>送全羅尹監司靜春 戊申朝京時。壽春以聖節使。相會於玉河館。</title>,<text>去年相見烏蠻舘。官謗盈車子獨憂。未死寸心如夢寐。得逢今日敍綢繆。人間離別常多緖。世路浮沈不可謀。梅雨新晴方丈月。幾時能上廣寒樓。</text>
<title>安平康瑞國挽 安竹窓珽。己卯注書。</title>,<text>已卯同年盛一時。交情偏屬竹牕兒。中間窮達何須說。末路襟期保莫疑。兩縣絃歌家立壁。三軍郞舍鬢垂絲。廣陵行鐸無歸響。花落靑山哭子規。</text>
<title>淸平相公寄示一松沈相公所次前呈壽章詩韻。仍用原韻。呈似一松相公。</title>,<text>昨日詩來奈醉身。焚香莊誦始今晨。紅裙有幾參高會。文字知公押勝茵。一疾縱乖忠獻席。千秋擬賦汝南椿。殘生祝壽無餘策。願作年年授簡人。</text>
<title>沈一松詩</title>,<text>鼎湖弓劍未隨身。倐忽三霜痛隔晨。儀物復瞻新紫闕。管絃還醉舊華茵。傾朝老客看如玉。獻壽佳篇賦得椿。白首餘生吾最病。幾年能作太平人。</text>
<title>尹判書 國馨 大夫人挽</title>,<text>八袠含飴壽福門。世間榮貴說鈴原。一家簪組工兵部。三輔絃歌內外孫。南極老星春後動。西山弔鶴墓前翻。張林大字千秋炳。貞大夫人婦德尊。</text>
<title>白雲山白雲寺僧德仁袖軸求詩</title>,<text>山必有雲雲必白。玆山玆寺獨無專。始知山是諸方最。不害雲從一寺偏。朝出如煙看生石。暮歸和雨已漫川。時嫌俗駕來相問。藏得花源謝客船。</text>
<title>寄順天府使柳詢之令公 三首</title>,<text>茶葉新萠穀雨前。吳蚕採似正初眠。銅磨碾綠雲腴膩。瓷甕收靑嫰粟鮮。童子烹遲笙響銚。詩翁睡久火生咽。烏甌喚啜搜文字。毛孔春泱坐草玄。右穀兩前茶柳家梅品入人題。花大金錢子杏齊。先臈催開妬繁雪。早春濃熟當淸醍。衰膓止渴談猶足。病眼楷塵望益迷。致遠莫如盆植好。扁舟能寄到幽栖。右柳氏梅花晚學商顔一局棋。饒先誰道象山奇。死生不但機權妙。黑白先分善惡幾。玉作中心知有意。螺粧子桶未爲非。遙知李遠消長日。淸料輸人助發揮。</text>
<title>韓參判毅伯以謝恩副使行</title>,<text>戊申燕薊憶回旌。鴨綠江頭荷見迎。幸把當時相勞意。尋知今日送行情。雨中沙嶺秋乘障。雪後遼陽夜度城。非謂每人逢此苦。第須珍重戒耽程。右戊申秋。回自燕京。參判以龍灣尹出迎。吾行自高平抵沙嶺。涷雨如注。長墻泥滑。十步九顚。性命看天。及到遼東。日暮雪深。入夜失路。幸逢人家。皆閉門牢睡。冥行妄走。三更始到懷遠舘。至今齒酸。三聯及之。</text>
<title>寄成川洪使君</title>,<text>淮海維楊晚計幽。兩家籬落傍溪流。秋來魚稌乖心賞。歲暮田園漫舊疇。勲業秪今慚漢閣。笙歌空自憶仙樓。巫山從古多雲雨。白首陽臺之夢遊。</text>
<title>挽兪奉事大祿</title>,<text>少日高陽池上遊。挾書垂釣各髫頭。中間蹤迹魚千里。兩地襟期月一鉤。愧我晚叨麟閣畫。多君專享醉鄕侯。不堪聞得安城路。簫瑟丹旌返故丘。</text>
<title>五月十六日。是僕初度也。東嶽李子敏每年輒以壽章相贈。竝資宴卓之需。其在端川，東萊及今潭陽。千里不廢。萊，潭又造扇之地。而時節亦屬炎熱。用凉箑書之。戊申歲。僕適燕。詩箑遞到中路。其意甚盛且勤。僕其何以得於子敏。亦何以安意承之耶。無以報答。但次來韻。而又是雷門布鼓。何其感意之厚。而其答之劣也。顧野人所效。只是芹曝。幸子敏莞存之。</title>,<text>殘生又度一年辰。千里煩君彩筆申。詩律向蒼應帶楚。墨封猶濕未經旬。還將東洛菖葡酒。遠憶南州赤玉鱗。善祝每加思掩鼻。只堪淸世作閑臣。</text>
<title>次李子敏韻。題秋娘詩帖。</title>,<text>霜重層城不耐寒。可憐金蕚人秋殘。誰知鄭谷春無信。却向奏樓夜凭䦨。碧落雲消空白免。瑶臺歌歇怨靑鸞。分明宛轉河邊影。猶把情悰捩眼看。</text>
<title>西江舟中。次子敏送別韻。二首</title>,<text>秋日西湖欲暮天。李君多意送行船。潮通豐海風聲急。樹出陽川地勢偏。亂後逢人皆老痩。世間無術駐神仙。中原未靖身差健。莫恠殘生者祖鞭。相逢已是賣餳天。憶昨西湖送客舡。詩思春來猶見索。交情老去更嫵偏。琴䑓誰記當壚面。華表重憐攫板仙。回首南州尙兵甲。馬頭留贈繞朝鞭。</text>
<title>次子敏韻</title>,<text>相别時多相見遲。相逢無語侑深巵。雲邊鴈影回南信。梅上春心動北枝。醉面易紅猶詑壯。踈眉雖白可言衰。江湖滿地鄕情苦。文字拚歡一餉宜。</text>
<title>仁王山麓小酌。卽席次李子敏韻。</title>,<text>老去自慙詩力退。騷壇百戰束空杠。登高白月天開一。放筆靑雲玉對䨥。燭盡花心動芳草。夜深香霧隔紗窓。傅盃促膝休先發。明日吾行又鴨江。</text>
<title>喜雲師來訪</title>,<text>午睡初酣荷叩關。起來呼茗對開顔。干戈我不遊方外。缾錫師勞出世間。白首草綸良獨苦。炎塵行脚較應閑。江南又報棠花落。何處春風有好山。</text>
<title>東園席上。用子敏韻。</title>,<text>郊闉雨後草新萋。偶陟名園海嶽低。多荷芳樽迎客倒。時聞佳鳥入林啼。湖田歸計從今也。門闥歡情自伯兮。物色依然吾已老。却愁騎馬踏靑泥。</text>
<title>次李子敏辱惠壽章韻</title>,<text>萬事無心暝睡酣。忽驚詩藁及郊庵。白頭閉窖同蘇武。紫氣騰關愧老聃。甲後何須更添六。桃前不用謾偸三。有能一日從天放。脩竹幽花到渭南。</text>
<title>江上春吟</title>,<text>春日南郊景載陽。扁舟茶竈過湖堂。鵁鶄觧事當晴戱。楊枊多情拂岸長。渡口行帆何日己。津亭離別幾人傷。春來愁思深如海。寧酌金罍入醉鄕。</text>
<title>題楊御史畫像 幷序</title>,<text>欽差經理東征軍務都察院右僉都御史楊公鎬以言去。東人德而寃之思之。遂依石丞相狄梁公故事。立生祠堂。而亦患瞻肅之無所。欲爲寫影。如乖崖，涑水之爲。而以別離之久而繪事之拙也。無以副一髪不似之戒。乃從貢使。購求於燕巿而得之。安之堂中。東人始欣欣然皆投詩若文。以爲祝頌之地。噫。公之德之功。可以言盡耶。直敍其留像顚末可乎。公去無從慰所思。購眞燕巿萬金微。丹靑自有傳神妙。形韻看同跋馬時。香火只堪昭澗芼。風雷猶恐化龍飛。漢城南畔杉松裏。千古長膽御史祠。</text>
<title>次寄木川李元長溪堂韻</title>,<text>亭前萬柳䕃苔磯。春雨來時水浸扉。我昔相過心已會。今宵陡覺夢先飛。歌從花外徵漁父。人向煙中望少微。林木依然濠濮想。淵魚沙鳥領天機。</text>
<title>送平安都事曺友仁</title>,<text>倚通關西處處臺。秪今華髮草堂隈。空將陳迹輸春夢。那有閑情賦小梅。明月淸歌練光水。畫舡微雨鴨江杯。玄都觀梩桃如錦。誰識劉郞禾去栽。</text>
<title>邊知事良傑挽</title>,<text>人間罕見奇男子。嚴狴誰爲烈丈夫。獨有吾公專令聞。能敎老子發長吁。橧亭較藝曾相過。松峴芳躔自此蕪。歛却熊姿輸一木。可堪丹旐下秋湖。</text>
<title>用東槎會聯句詩韻。奉贐洪輝世赴賀聖節。二首</title>,<text>老去離懷覺倍深。尊前垂首痛岺岺。十年又出通灣路。萬里毋忘在莒心。酒爲寬愁拚小酌。詩因遣悢動微微吟。晴衰無復風流卷。雖見西歸語不侵。烏蠻驛外玉河深。欲涉無梁陸萬岑。夏日最遲賓舘漏。秋聲偏苦使臣心。每因送客思當痛。不覺餘酸自作呤。傷虎由來死灰色。莫將詩贐謾相侵。</text>
<title>叔平已行。恨出餞之遲。以詩趕上。</title>,<text>三春病裏聞君去。驚起扶牀寫短篇。䟽出赤心留御所。身携白髮上湖舡。五經謾卷風生槖。百口時從水拍天。匹馬雙童吾亦決。洛濱何日聽啼鵑。</text>
<title>寄題東萊褉軸 幷序</title>,<text>東萊節制使趙君遂初以書抵余曰。向與水使，釡山兩李公暨管轄諸將官操海訖。仍謀繒畫壽迹。願得一語以侈之。余老矣。遂與筆硯踈。顧可以一語侈人褉事耶。且舳艫器械之壯。蕭鼓旌旗之盛。未知如何。而斷非老筆所彷彿也。但余亦嘗薄遊釡海矣。滄溟風月之勝。擊鮮登酒之樂。足以起老子閉門之思。敢書一律以歸之。聞君操海壯逰開。繒迹徵詩愧不才。蕪語聮名猶附驥。淸尊浣渴類談梅。崔仙風月千秋在。王濬樓舡萬斛回。從此摶桑氣祲息。峴山簫鼓且徘徊。</text>
<title>題節孝編寄柳應文 幷序</title>,<text>萬曆庚子春。僕謝恩京師。未到永平府十里許。過所謂萬柳莊者。始不知爲誰某業也。樂其風景。趯趯然入門登樓。臨井捜芳。遍行儲胥及一堂。則像設肅明。堂前一碑。卽紹明白給舎爲庶吉士時所爲文也。其中紀節孝事甚詳。方知爲孺人韓氏莊也。又知孺人方在內。頭便敬之。不敢探討也。前命之茶則辭。迸出外門。望水天一色而悅之。口占兩絶。亦不敢以行人浪墨。穢貞里壇壁。遂腹藁而歸。入府城則長街牌樓。皆韓氏閭也。亦知韓簮纓世家。禮敎有素。仍過榛子店。則左右華扁。又皆光祿門也。是知兩美匹休。而天不與光祿壽者。豈彰儒人之節也耶。噫。其可尙也。辛亥夏。柳君應文自帶方之廣寒樓。寄示李門所贈節孝編及所自作萬柳莊律詩十六韻一篇四韻一篇。請和之以廣其傳。以僕夙所欽也。書長律一首竝向所腹稿者兩絶以歸之。虎守長川萬柳園。十年前過孺人門。桐心半死猶鳴雨。竹淚雖晞尙帶痕。像設儼臨神欲語。辨香新熱火微溫。庭中翠石張林筆。婦德千秋月在盆。</text>
<title>送張好古節度關西 幷序</title>,<text>吾隣柳彦明節度黃海。公又節度平安。相繼而去。京庫習池。皆吾隣所在。而正適西路也。㒒屬以書雲提調。作大丘胎室之行。孤負班荊。仍思僕屢過藥山。行李慌忙。未獲一遭登眺。庚子。自燕回。到䑓下溪邊。捨車以騎。簡率徒馭。將突身登之。會山雨大至。一行蒼黃歸舘。又不諧。至今浩歎盈襟。因贈行及之。松坊禾黍幾人家。才傑聮翩兩建牙。京庫可沽隣舍酒。習池能唱渭城歌。白頭南邁梅花發。赤免西歸細柳多。持贈馬鞭知有意。雪山輕重捨君何。西行憶過藥山臺。正事難便眺賞回。遠勢應分妙香脚。層巒中拆臣靈胎。溪邊駐馬逢山雨。夢裏携筇坐石笞。白首抵今煩寄語。神仙有分倘重來。</text>
<title>砥平申侯以其尙州舊業洒然堂漢陰相公詩。見示要和。遂依韻。以敍早晚同行之意云。</title>,<text>相逢懹抱每相傾。况有幽居愜素情。夢裏嬋娟松月色。耳邊淸越墅溪聲。龍門遊宦經三載。洛水鄕愁坐五更。君到歸時便語我。同行我亦寸心明。附漢隂原韻一見堂顔意盡傾。蕭然勝槩愜幽情。溪風睡榻驚松籟。山雨碁橙送竹聲。却恨亂離居未定。偶來遊䆠歲頻更。春晴洛水盈歸夢。幾度鄕心對月明。</text>
<title>贈少陵李判書尙毅賀至</title>,<text>年年新藁贈行多。什九燕京送海槎。路遠離愁宜不盡山長詩料亦無涯。灤河秋影平沙鴈。遼塞邊聲子夜笳。却憶掖門宣賜罷。鳯韶飛出碧桃花。</text>
<title>禹參議俊民挽</title>,<text>今年連哭四同庚。此後餘存有幾生。㝠路固知無早晚。人情猶自惜令明。南城桃柳閑碁局。西海風霜送曉旌。修契重陽更誰健。黃花寂寞照沾纓。</text>
<title>寄李子敏 幷序</title>,<text>向承示所屬和東槎宴集䏈句詩韻。宜卽報。今年暴雨亢炎。老人雖澄心燕坐。亦不堪。令間亦有色憂。不能把筆起意。作無事酬唱狀。比數日庭柯乍動凉韻。令憂聞己神相卽吉。始克續貂。莞存之。幸甚。比所得諸公追和又幾篇。僕置一冊通寫。不惜以全稿示也。必欲膽示則勞矣。且見令案有東槎集數帙。幷借示。如有剩帙。亦宜永惠也。堂近園林不厭深。任看風雨過東岑。燈前十載拚新集。盃面三更話舊心。人事本多離合緖。文章重費短長吟。夜歸不覺衝街犯。寄語金吾莫漫侵。</text>
<title>九日花前。與兒輩漫酌。</title>,<text>摇落秋天日暮時。幽人採菊向東籬。羲皇上意知誰識。湖海冲襟不自持。門外喧喧車馬過。琴中的的月星遲。世間更絶關心事。休怕山前荷簣隨。</text>
<title>東嶽李令公子敏前年去潭陽。而今赴錦山。以秩則潭府而錦郡。以饒則潭盛而錦殘。猶去潭而就錦者。以大夫人有不樂於潭。而今在仲氏任所石城縣。爲錦近石而便覲也。則子敏之前後乞外者皆爲親。而大夫人纔到縣。仲氏罷。大夫人留駐公州。以待子敏之行。以公適錦之所循也。向之便近之計。轉以爲親導之地。豈天感子敏之孝而專其養耶。如某者。一生血泣。子欲養而親不待。則其於人世。將奚求於內外耶。於其行也。贈長律二篇。以敍歆艶之心云。</title>,<text>年年長賦送君歌。歌固難堪別奈多。昔去潭陽知視色。令歸進禮保無他。石城使覲初爲計。鷄岳停輿亦所過。遥想斑衣親導處。西䑓山色動嵳峨。莫唱驪駒惜遠歸。南陔歌罷喜生眉。百年如我傷風樹。五馬歆君弄綵衣。捧檄毛生爲親屈。向隅何者滿堂悲。錦溪獻壽春深處。堦上芳薇媚麗暉。</text>
<title>送蔚山全判官湜</title>,<text>兵塵憶過島山城。賊壘縱橫火尙明。暝雪難分太和水。鳴鷗猶避伴鴻亭。轅門霽月三更色。繡斧宵鉦萬里聲。遥想鯨波今已定。西生南畔數峯靑。</text>
<title>題花山東皐精舍</title>,<text>山必開花此獨名。得無玆獨擅精英。是知功力幽人在。却助裁培造化成。天地文章觀草木。江湖習氣曾心情。有時舒嘯鴻濛外。皇漢高高月自明。</text>
<title>次李子敏壽詩韻 二首○幷序</title>,<text>怵迫江郊。與睡爲隣每何江風如秋。不知天時已立夏矣。又安知敝辰又至耶。卽承厚惠壽詩兼卓儀。不廢年年厚意。而緇衣之蓆有加焉。其爲心感。曷由面謝。撥愁勉廢。就步來韻。庸申感緒。詩到方知歲甲周。誰將壽曆報荒疇。形骸自撫猶疑夢。儀物重擎愧獨優。解裹只增懷舊意。命厨難作樂生遊。愁中却把淸風頌。坐對榴花誦未休。壽章千里及滄洲。感淚還添一倍流。河上好沽桑落酒。屏間免典鷫鸘裘。綠愁白髪三千丈。轉眄蒼顔六十籌。歲歲逢辰長作客。殘年蹤跡在臺丘。</text>
<title>送春川申使君叔正 二首</title>,<text>病暑蝸廬鼻息煩。不堪樽酒送君軒。春州自是淸凉地。山水元非熱惱門。欲辦掛冠遲歲月。聊憑製錦度朝昏。秋來採藥多靈品。倘寄苓籯到竹園。勝地栽瓜吏隱兼。守株霜鬢面生慙。吟哦湛湛臨江水。杖屨時時過息庵。夢罷松簷山鳥語。碁殘竹院嶽僧參。應知好景難分寄。須把郵筒月遞三。</text>
<title>閑中閱輿地勝覽。於靑松府下。見有佔畢齋譖慶樓詩。諷詠再三。忽有山川遠擧之想。次韻錄奉康使君松溪道契。</title>,<text>故人瞻望亂松邊。無限靑山隔眼前。曰首重逢定何地。淸尊小集實關天。屠龍曩昔千金費。失馬如今萬事憐。幾日秋風樓上過。夢中笙鶴會神仙。</text>
<title>廣南君李光岳挽</title>,<text>同榜申年二百人。昂霄始見鶴離群。風流又是灘翁後。詩禮知饒卻縠文。威重關防烏戟使。恩分茅主黑頭君。男兒似此還應足。何用人間涕淚紛。</text>
<title>許夫人挽</title>,<text>由吾積惡禍延君。君少先亡理豈云。檢藏始憐居産苦。徵哀方信御家恩。蠙珠在眼胡相忍。琴瑟逢春不復聞。我亦殘生朝暮逝。幾時歡樂曾同原。</text>
<title>千秋使書狀官金正郞而和將行。僕有叩盆之痛。過卒哭後。始附後起譯官權得仁簡寄。</title>,<text>君去乘槎首夏時。老夫方抱叩盆悲。古人相贈非無物。苦語臨岐未了詩。約到何州聞夜雨。自憐孤影伴殘碁。此情可復成追寄。愁思靑山杜宇知。</text>
<title>金斯文復一挽</title>,<text>兩家先子同蓮榜。令伯登科我伯同。文擧端宜謁元禮。謝安猶未逼王濛。橧山政拙聞淸譽。洛下書回報考終。玉暑今陪鶴峯老。相看忉怛說無窮。</text>
<title>湖堂送南中士子</title>,<text>蟬嘒空林日暮聲。江南秋色澹新時。蒹葭浙瀝風鳴渚。雲物凄涼鴈度城。人事百年堪下淚。覊遊千里重含情。靑山隱隱芙蓉死。何物天涯贈遠行。</text>
<title>送成則行之東萊</title>,<text>雪裏看君渡漢川。萊山此去路經千。人間仕宦元無定。海上羈遊獨有緣。對馬鳥邊雲出樹。騎鯨臺上月流天。功成正屬封侯相。銅柱新銘取次鐫。</text>
<title>許知事筬挽</title>,<text>昨夕聞君已復衣。起來循砌夜吟遲。三更星月高高地。百歲襟懷耿耿時。麟閣勲名身不待。茂陵遺稿世方知。生芻一束行相過。漢水西流鴻鴈悲。</text>
<title>前夫人尹氏改葬挽</title>,<text>屈指人亡廿許年。眼看金盌再歸泉。葬須兒貴方諧願。塋必吾同始了緣。俸祿祗今憐獨享。糟糠疇昔可忘賢。龍門近有終休計。生也相依殁亦然。</text>
<title>暎碧堂重成。次靑蓮老先生韻。二首</title>,<text>堂構重申暎碧名。世年誰記讀書生。簾開舊面靑山出。江照新愁白髮明。可慰春光猶曩昔。獨嗟人事尙從橫。分留景物悲歡異。好是無情勝有情。每到江湖要避名。臨淵猶作羡魚生。沙邊軟綠千桑矗。岩畔幽花一樹明。西去海門從汗漫。北來山勢倚庚橫。乾坤有極思無盡。誰識登臨倦客情。</text>
<title>寄贈竹里許相公負暄翁 幷序</title>,<text>昨於竹里醉中。忽憶周益公訪楊誠齋于南溪故事。仍欲次益公詩韻。而妄認領韻是湖字。而不記餘韻。但以湖字起押耳。還考原詩。則是家韻。非湖韻也。豈以益公首句使用賀監賜湖事。而錯認之耶。遂改押家韻。幷於別紙。錄養老書所記二老相訪一欵。呈覽。亦可想其前日醉態䑃朧。而有以起今日之思也。編茅江上始成家。篁菊猶堪玩物華。病起有時纔命駕。傍人相笑謂尋花。觥籌加減徵今日。目視昏明試落霞。君已頽然我便發。出門持向僕僮誇。</text>
<title>送申金隄季收</title>,<text>世味䦨珊覺漸酸。扁舟長憶五湖寬。䲭夷未判千金産。葛令宜求九轉丹。北漢秋風吹袖闊。南堤煙水繞樓寒。塵中自笑延陵老。白首何爲尙據鞍。</text>
<title>尹三宰承吉壽章 幷序</title>,<text>萬曆癸丑秋。耆老尹海善公以月沙厥壽耆英會詩。見示要和。噫。癸卯春。某亦嘗賊耆英壽章。此實亂離厚第一會也。癸卯抵今。已十一歲矣。昔辛稼軒壽族姑八十俳語云。只消得把筆輕輕去。十字上添一撇。則十年再賊。此太簡矣。我願年年賊此。以足古人十字上一撇之數。則鄒文靖所謂各裒千首西湖什。一度生朝獻一篇者。不其宜乎。遂樂爲之賦。得詩字。耆英會上再陳詩。把筆宜輕十載遲。正好一㫷供一首。却將千首侑千朞。七旬壽固稱希有。八座官兼又幾誰。假我九年應亦忝。願陪諸老係新詞。</text>
<title>次宋都憲家所貯紅白梅同盆詩韻</title>,<text>君紅我白莫相謙。一意幽貞破雪嚴。酒暈上肌風格別。梨雲同夢品題兼。心交若水渾無跡。臭合如蘭亦不嫌。畢竟兩家倶有子。好輸金鼎濟商鹽。</text>
<title>次柳從龍寒碧樓韻。送睦禹卿之任淸風。</title>,<text>人言寒碧蓄精靈。乍到能敎俗慮醒。萬古江山入秋夢。三更星月動雲屛。登舟別恨東西水。倚枕浮生聚㪚螢。琴鶴祗今餘韻在。淸風應復滿階庭。</text>
<title>閔同知濬挽</title>,<text>爪葛微蹤附大椿。陪遊雖罕意常親。養生坊裏無喬木。萬里山前沒後塵。病卧十年人事絶。榮推八袠聖恩新。老成淪盡吾何仰。淚送秋風度廣津。</text>
<title>朴右尹而章夫人挽</title>,<text>京兆吾君道義交。城中貸屋近東橋。常憐范叔寒如此。可想崔羣不自聊。誰向雀門傳訃急。見徵薤露始膓鎖。濱陽新兆應相近。北里孤魂倘共招。</text>
<title>一善夫人貞謹翁主挽</title>,<text>萬事難將智力爲。花能消歇玉能虧。梧桐半樹春猶早。河漢重泉夜向遲。無復鳯簫簫史宅。空餘芳草沁園池。年年七夕濱陽路。瓌珮珊珊月下知。</text>
<title>漢隂李相公挽 三首</title>,<text>禍福參差莫怨天。吾言自耄理胡然。顧玆司馬當朝日。終屬堯夫去國年。二竪時嬰是誰使。百身思贖始知賢。哀榮今世斯爲盛。成就孤忠或一權。待罪江郊萬死微。龍津行色故遲遲。憂深白首何能久。恩及靑山巳不支。臨死忠言留北闕。平生籌䇿在南垂。布衾了盡人間事。善惡須看巷哭悲。中隱寒林大鳥鳴。哲人其逝國人驚。生前悢未居同社。死後猶堪哭盡情。鶴駕山空芳草遍。盧原雪漲蹇驢行。風塵自惜延陵老。閉戶松坊白髪明。</text>
<title>次謝李子敏生日見寄詩韻</title>,<text>筯力今年减昨年。把盃談笑怯當筵。深慚蹤迹成池鳳。那有形容似地仙。老去精神違夢聖。夜來風兩坐思賢。空餘骯髒留人世。嬴得君詩有幾篇。</text>
<title>金遂安順命挽</title>,<text>憶昨君歸化鶴樓。病孤追餞倍離憂。光陰虛信多來日。存没誰知隔一秋。問歲有書纔報謝。懷賢無日不搔頭。那堪聞得桐鄕路。過闕車音向海陬。</text>
<title>柳平山時會母夫人挽</title>,<text>半死梧桐一片心。兒孫養得王森森。專城牲鼎晨昏旨。晚歲金花兩露深。七袠含飴終有極。三醫服藥奈難諶。槐灘釰化鍇心願。大隧融融鼔瑟琴。</text>
<title>題盤松池邊李伯福蓮堂</title>,<text>君家新閣俯官池。春盡登臨豁百罹。花發只須分物色。蛙鳴何用問公私。東園桃李晴開畫。北嶽煙嵐曉點眉。剛惜劉郞今白首。重來櫻柳果前時。</text>
<title>送冬至副使睦長欽</title>,<text>南郊隣竝對柴扉。瀼水東西各翠微。遼塞干戈君去遠。漢陽消息歲翻歸。吾行朝暮知何地。世事萍蓬悵有違。難別向來倶永訣。臨岐能不淚沾衣。</text>
<title>次月沙見寄詩韻</title>,<text>不掩江扉掩郭扉。四年棲息九遷移。近聞令弟僑隣竝。何恨跫肯入谷稀。見荷淸樽拚夜醉。時將佳句問黎姿。如斯卒歲誠爲幸。語及湘潭思轉依。</text>
<title>次沈士敬次東岳見寄韻</title>,<text>魚戀江湖鳥戀林。故園無夜不歸心。葮灰乍動新春管。日影看移舊竹隂。路過龍湫危棧直。門臨洛水老松深。天恩儻許回家籍。入室倩樽滿意斟。</text>
<title>吳同知翊挽</title>,<text>昔從先府共朝天。蘭島春隂立別年。十載郊坰成待罪。二難䏏膽自相憐。神惟福善應將護。君不堪喪自棄捐。殯葬新阡同日事。路人猶痛况吾偏。</text>
<title>白進士振南挽</title>,<text>蓮翁門下聯崔白。崔白連亡古意荒。今日天涯君又去。新春郊外我偏傷。典刑最想鍾王法。基業能存橘柚鄕。向得留書多喜懼。此心何忍背萱堂。</text>
<title>次聞慶沈士敬再寄韻</title>,<text>新園松竹不成林。白首非爲暮景心。寒食今辰多甚雨。淸明來日豁輕隂。和煙尙喜吟風細。盈尺猶堪滴露深。君到歸時吾可起。一壺春酒對容斟。</text>
<title>次李正郞景稷上巳見寄韻</title>,<text>當春病曆已過三。西蕩東涯孰可探。揩眼看花林霧重。垂頭作字鬢毛毿。機心粉蝶違鶯掠。工課靑泥入燕含。萬事郊原時極目。不堪愁思滿江南。</text>
<title>送李同知弘胄赴京</title>,<text>奉使燕山又送君。簡書新折海東軍。涓流不廢朝宗意。忠信常穿虎豹羣。頭上精誠明日月。槎邊義氣動風雲。上前聚米陳胡勢。非但梯航爲謝恩。</text>
<title>戰沒金宣川應河挽</title>,<text>吾宗孫子同征死。痛哭雲天不輟哀。此老常懷馬革志。爲君重酹彘肩杯。李陵文字河梁泣。周處麤豪大漠雷。厲鬼沙塲猶殺賊。招魂江上倘歸來。</text>
<title>次李子敏生日見寄詩韻</title>,<text>世間安有白頭仙。病曆駸駸七十年。多謝故人能記節。却憐老子不開筳。愁聞旱暵燒農畝。旋課兒童灌藥田。圖畫區區何用說。偸生惟是五湖舡。附子敏原韻十八灜洲第一仙。麒麟圖畫中興年。蒲觴又過端陽節。蓬矢應開上壽筳。莫道浮雲能蔽日。會看滄海幾成田。龍門舊客臨江待。老子靑牛范相舡。</text>
<title>李永柔有吉挽</title>,<text>上年相送關西縣。南郭停盃欲別遅。轉闘俄聞渡江去。移身仍見奉魂歸。承家淸白從前有。死事精忠到此知。已許姓名天子識。介山何恨獨依依。</text>
<title>己未夏。一松，月沙，西坰及僕。倶待罪城南。隣丈完崇君出宰臨瀛。以吾儕皆更文衡。臨行求別語。將彚爲一帖。噫。吾儕罪生。其敢弄文墨需人索耶。顧以公之不屑於吾儕。吾儕之必欲從公之意。作俚語以復之。不足充帳下兒一莞耳。</title>,<text>松坰二老洎沙峯。倶閱文衡待罪同。南郭豈爲詞掖地。東原還送主人翁。嫌他席槀連墻住。却喜求仙馭鶴冲。早睌大關遭雪擁。榮枯雖異亦從公。</text>
<title>辛同知慶晉挽</title>,<text>甲申同榜始知君。寛厚風流逈出羣。聚散東西南北闊。悲歡三十六年紛。城中病卧門如水。海外兒存夢隔雲。白首向來吾軰事。不堪蕭瑟向西曛。</text>
<title>晉安尉柳頔挽</title>,<text>趍庭早服詩書敎。斷織仍承禮法規。英侃世稱儒士操。芬華何有貴人儀。鳳蕭夢斷秦樓夕。玉佩時聞鄭洞詩。一夜嚴霜摧短景。百年秋色沁園池。</text>
<title>送謝恩使金僉知 大德</title>,<text>帝以我國發兵。助征建夷。爲賊所䧟。䧏勑褒賞。仍賜銀一萬兩。䘏其家屬。我殿下感皇恩之夐出故常。遂遣使謝恩。垂死老臣。與聞盛典。敢摸寫死者生者感激之情。以送使臣之行云爾。生微敵愾死爲忠。慙愧東人錫賚降。自是乾坤髙厚意。毋論猿鶴有無功。孤兒寡婦情何極。白草黃沙感卽通。厲鬼秋深應殺賊。第須申謝逹皇聦。</text>
<title>送黃延監司鄭廣成 進退格</title>,<text>窮秋憭慄坐郊齋。聞輟銀臺按海回。幕府簡書吁可畏。壑溝捐瘠最関懷。魚監轉粟帆檣急。鎧馬調兵日夕催。報道擒胡來麥熟。始應勞績進巍階。</text>
<title>次柳參判月波亭詩韻</title>,<text>百年荒阜畫堂風。勝地遭逢本不窮。十島帆檣簾影外。八窓紈綺鏡光中。鍾聲三藐果林半。山色淸溪冠嶽同。獨揭月波無亦隘。四時佳景罄天工。</text>
<title>送陳奏使李月沙</title>,<text>月沙李判樞同吾儕待罪城南。今以特命陳奏于京燕山。今去則四。而其二在僕出城後。遂念行役之獨賢。思後會之難期。仍賦一律。庸申別緖。傭輸孰與乘搓快。待罪何如奉使榮。除却昇沈身已病。不論夷險尙堪征。六嘗郊麥誠頑命。四臠燕豚亦屢行。况俄加君十年老。今雖相送可相迎。</text>
<title>次月沙留別韻</title>,<text>六載郊坰作楚纍。巫咸言赦亦何疑。林丘不復逢新面。豺虎還驚送舊知。身老生涯那有宅。時危人事本無期。千金丁却公家急。訪樂倉公濟我私。</text>
<title>至日。成則行持酒來訪。翌日送謝。</title>,<text>至日家家人共得。郊扉寥落向山椒。荷君持酒來相慰。知我吟詩獨不聊。待臘梅花方掩靄。衝寒細草目蕭條。明朝東郭如容謝。三子陪樽更舉杓。</text>
<title>題來靑軒</title>,<text>蜂蟻康衢矗萬房。靑來輸寫擁慈堂。人人瞻望徒閑漫。日日招邀孰主張。歌漾瑶樽常逗影。舞翻羅袖剰漆光。相公命扁非專勝。爲祝南山獻壽觴。</text>
<title>別子嚴後第三夜。風雨甚惡。次西坰韻。寂寥書之。</title>,<text>別後郊居雨暗更。愁人不寐念兒行。今朝當過崧陽舘。同日方休孤竹營。己謝聦明看書籍。亦無筋力勸農耕。空齋悄悄惟相憶。蔡順應知老交情。</text>
<title>春日涉園。巡視前秋所栽桑。次西坰和寄詩韻。</title>,<text>歷盡長更已短更。起尋芳草作閑行。三春序至何須待。萬事家貧不用營。賽社見邀隣舍酒。采蕭因課北山耕。眼前動植咸生意。岸柳溪禽亦有情。</text>
<title>送豐基守</title>,<text>風樹平生泣血情。南陔一曲送君行。高堂歡樂崇朝路。華郡絃歌接地聲。順志無如得民志。留名何似竝親名。遥知時節開筵處。小白山光入壽觥。</text>
<title>野外慣見荒狀。疊西坰前和韻却寄。</title>,<text>凶荒之歲又重更。癸甲去今廿八行。野婦掘蔬乏氣力。賑司無粟奚經營。春來日日長飛雪。隴上人人皆罷耕。鷺浴盤渦太戱劇。花開古樹獨何情。</text>
<title>庚申五月二十日。一松沈相公許臨南郭。正侯門顒待間。怱聞辟除聲至。乃龍山韓相公來也。少選。沈相公果至。陋巷何嘗有一台駕至。垂死郊居。得見二相公。或約或偶。聯車而至。觴話終日。誠齋之謝益公。不足詑也。感之不盡。謹奉一律。易罄感意。</title>,<text>六年南郭病相仍。空谷跫音聽未曾。屋角怱驚丞相氣。乾文方驗德皇徵。山童豈識髙軒過。野酌還將薄酒登。擬倩龍眠墓盛事。殘樽不易對空疑。</text>
<title>宋同知英耉挽</title>,<text>相知四十六年間。釋褐同升堂后官。妄信浮生輕聚散。長懷離恨少團欒。東南待罪城闉隔。湖洛分歧道路難。所慰吾儕俱老枍。幾時泉下罄交懽。</text>
<title>七月二十八日。晉昌生日也。庚申年日。僕扶病赴邀。追念眞木亭平昔之遊。悵然賦之。</title>,<text>天嶺園亭好林木。卯君生日每懽娛。樽前不見當時客。地下能思此會無。風景依然秋色裏。形容潦倒白頭倶。向來行樂知無幾。强作歌呼舞袖孤。</text>
<title>隱几卽事</title>,<text>松簷漫對菊花開。返照亭亭入戶來。中有愁人坐盤脚。却忘秋景去登臺。晴江䘱䘱長縈野。落葉紛紛漸覆苔。齗酒已無思酒想。閉門誰省出門猜。</text>
<title>文平柳公亮大夫人挽</title>,<text>隱德詩書先處士。推恩貞敬大夫人。一經教子培根厚。八座分茅食報均。白髮含飴成大耋。青氈傳世見淸貧。西隣從此無喬木。閭巷攀呼送素輴。</text>
<title>李驪牧綏之挽</title>,<text>凌漌山前駐遠裝。傾城歌謔擅開塲。淸江琴席游魚聽。椒店觥秋菡蓞香。萬事寬心無過酒。百年逃世莫如狂。兒亡身去親年暮。夜夜林烏血點霜。</text>
<title>春溪都正挽</title>,<text>傾蓋相知卅載遲。宗英爲善似君誰。久聞抗疏歸湖外。中見携詩訪郭陲。碁動竹林人辟易。琴彈秋夜客漣洟。訃來昨日隨徵挽。老淚無端欲滿頤。</text>
<title>題白蓮寺法尙卷</title>,<text>白蓮法尙師來謁。忽憶匡廬少讀書。老宿當時幾入在。委才今日一經餘。西㙜綠樹隂如屋。東圃靑瓜味勝魚。送客前年寺下過。淸鍾依舊出林踈。</text>
<title>題銀臺二十朔待漏圖</title>,<text>同隣知申事李令公以銀䑓二十朔待漏圖示僕。要題詩其上。就觀之則知申公及權令公雲卿八院倶二十朔。而圖成未及詩之間。今年又將換矣。噫。銀䑓僚席。原有六位。而務劇無有與銀臺比者。比年來。又綠鞠逆。其夙夜寒暑之勤。不翅十倍加焉。非聦明足以辦劇而無闕。氣力足以耐久而不愆。其何以預於此圖也。此其六位之中。惟二公當之也。隣翁如僕者。每晨昏風雨之際。聞門前呵喝之聲。睡覺而愁生。今者幸二公之無恙。樂斯圖之有成。遂起而賦之。西街風雨曉冥冥。卧聽銀臺喝道聲。常謂獨勞惟遠伯。不知相待有雲卿。居然寮宷人誰在。倐爾星霜歲再更。應務恢恢身又健。畫圖要識二難幷。</text>
<title>送忠淸監司 時。大夫人在藍浦舍弟任所。</title>,<text>母逐孤兒住海潯。春來眠食揔關心。回瞻西日雙垂淚。每値南歸寄好音。冬栢楚鄕寒食近。少桃京口閉門深。斑衣早晩承恩暇。擬及棠花玉節臨。</text>
<title>湖堂。寄沙潭金弘敏，省克金弘微兄弟。</title>,<text>江上懷君秋水至。蒹葭洲渚露蒼蒼。扁舟可徃非無路。葛屨臨行欲下霜。千里襟期看好月。一年愁思聴寒螿。商顏路與金烏促。匹馬何時到渭陽。</text>
<title>朝承南牕謝梅之作。頗以開晚短之。遂依來韻。替訟梅冤。</title>,<text>休將開晚短殘梅。專在吾人善護栽。襄歲曾看淸臈發。暗香留作衆花魁。笓籬寂歷春寒甚。窨戶蕭踈夜雪皚。其奈孤芳當屓奰。願君斟酌莫相催。</text>
<title>戊申歲。僕與晚翠，后泉在燕過夏。奉奏陳奏，千秋，聖節等使。皆於七八月。聯翩繼至。同館者幷十一員。芝江令公亦以聖節使書狀官俱。轉眄之間。已八變寒暑矣。聞芝江又赴賀千秋。敢以痛定之思。庸紓感舊之懷。爲之賦云。</title>,<text>憶昨玉河同舘處。河橋衰柳露蟬鳴。人多屋小蜂房矗。日久愁深酒價輕。白首跛牂鯷海闊。淸秋貢篚鶴天晴。舊遊重送當時客。高筑燕歌倍有情。</text>
<title>洪文義鸞祥挽</title>,<text>同庚同榜孰君如。童稚松坊一隊魚。洪水賦成才望盛。靑雲路阻命途㠊。世間憂喜曾偕過。後死艱辛不願居。聞有兩兒餘慶在。西隣行見大門閭。</text>
<title>昨遊金知事林園。餘懷戀戀如別情人。朝起得粼字。録奉請敎。</title>,<text>霜葉交丹一水粼。茅亭棋局亦精神。欲眠未眠老居士。將去不去狂道人。暝色入簷山鳥語。月華浮澗竹隂勻。淸遊可待成追憶。只是經宵迹已陳。</text>
<title>奉次一松相公贈崔彦國詩韻。呈覽台案。</title>,<text>白首銅津問釣徒。竹竽匏勺足歡娛。江湖習氣元無定。鼎鼐風神却自殊。聞設都人加額望。不容筋力要人扶。猥承善謔延房老。顧語當壚爲感吁。古人謂老妾爲房老。石季倫有湖風房老。附原韻五十年前舊酒徒。窮郊相訪幾相娛。菁華自嘆崇庳較。筋力誰言老壯殊。君有賢郞貧亦養。吾無少妾醉能扶。山風江雨鶯聲裏。其別窩翁費一吁。窩翁。卽五峯䎸窩也。窩誇其有少妾能扶醉。故六句及之。</text>
<title>次一松韻。贈印彦。</title>,<text>非隱非休病墊巾。林居惟與黍民親。有時蓬徑見來客。除却山僧無別人。在爾求詩誠浪業。自吾排悶最良因。秪慙才思全消索。待罪城南今幾春。附原韻草屋炎蒸岸葛巾。閑來長與睡魔親。敲門爾是浮屠子。遯野吾非宰相人。苦業求詩將底用。殘年學道亦無因。只應餘賞留仙境。萬二千峯夢裏春。</text>
<title>次一松贈關西僧海印韻</title>,<text>老作麻衣舊秀才。書生習氣惹僧來。動隨幽澗尋棋局。時傍淸湖泛木杯。世事百年鬚鬢改。此心中夜月星開。今宵安寢明朝雨。添得飛泉幾道雷。</text>
<title>送江原監司李仲實</title>,<text>人間仕宦關東伯。發願平生寢夢牽。却愧凡塵非道氣。從知休沐亦良緣。丹書仙馭悲三日。鏡浦靈砂悞百年。待罪秪今增悵望。白頭聊贈寂寥篇。僕未弟時。嘗夢作關東伯甚歷歷。及忝勳封。再受高城休浴由。不果行。</text>
<title>九日登園</title>,<text>秋日荒荒野色分。一壺來上翠微雲。牛山涕淚何如者。藍水䇬萸亦浪云。把酒風流羊叔子。髙歌忨慨孟參軍。白頭且作婆婆舞。醉倒樽前吾與君。</text>
<title>鄭知事時晦乞養赴任襄陽</title>,<text>承授桃牋見索詩。稱恩賀慶可無詞。官容左秩綠便養。地任窮荒爲選竒。峴首登髙山湧雪。洛岡遐矚海涵曦。古人一日猶難換。三載珍烹孰敢規。待罪荒郊鬢雪生。看君徒馭是仙行。危蹤朝暮當南北。餘日來今任雨晴。竽栗坐燒紅榾柮。薺茶時采碧苓籝。三年都下偏恩澤。感淚無窮祝聖明。</text>
<title>驪城李志完挽</title>,<text>母嶽林園叩篋行。當時金石 驪城從兄第少字有金塊石塊 第聯兄。周旋祖子孫三世。終始冠婚仕一生。江上曾逢大官面。醉中猶誦少年名。君先入地何天理。不忍哀猿九斷聲。</text>
<title>權參議夫人挽 子韠。壬子之亂。被訊謫北道死。夫人尙不知。日夜思見而卒。</title>,<text>老病經年勢莫醫。至今殘命待歸兒。堂前託說生前惑。膝下哀音地下知。畢竟存亡同一指。人間慈愛自生悲。經過舊里當時事。門舘遺墟草樹夷。</text>
<title>權吉昌君悏挽</title>,<text>南郭聞君病不痊。寑門心訣有誰傳。緬懷䏈箚西淸夜。况是同生癸丑年。聚散幾回成白髮。浮沈如夢隔黃泉。樹州何處開眞宅。未死徑過奠漬綿。</text>
<title>水雷沈相公以詩先送晚翠。意傳示南郭。而翠翁不傳。昨因家豚誦至。始次韻投呈。</title>,<text>屛卧其誰溺死灰。靜聞床蟻闘知雷。閑來休問用無用。老去寧論才不才。燕子含泥添壘急。蜂兒消蕊趁衙回。故人慵病應同我。倦遞詩筒取次開。附水雷原韻三黜餘生萬念灰。思君咫尺似瓊雷。文章魯直兼書法。金玉堯兪又將才。奉使皇朝何罪累。卜居郵里故低回。情緘可怕傍人見。要與廷陵季子開。</text>
<title>香山僧智訔來寓重興寺相訪</title>,<text>太白山中智訔僧。來遊三角寺重興。煙生君認老人飯。星點吾知方丈燈。茶椀蔬畦各淡泊。蒲團雲衲倚崚嶒。尹緇岩畔時相訪。秋水楓碕碧眼澄。</text>
<title>濱陽李君應溪亭用原韻</title>,<text>勝事曾聞李白沙。淸平歸路過誰家。小亭占勢前臨水。老樹交隂可假花。主叟出迎儀不俗。芳尊仍設酒非賖。今知此指吾君墅。早晚幽探會有涯。鰲城李相公暮年自號白沙。其避位東郊也。嘗往遊淸平山。歸路過龍門山下。少憩道傍人家▦此云。今知是君應別業也。存亡之思。感而賦之。</text>
<title>次劉天使漢江韻 幷小序</title>,<text>顧，崔兩大人之來。爲遠接。朱，梁兩大人之來。爲舘伴。極峯熊大人之來。亦爲陪宴。前後遊漢江。皆四月也。昨日。又叨席次。獲奉瓊章。乃三復莊誦。遂異天時之不差。傷人事之難再。謹依髙韻。庸申感緖。處處輕隂漾碧沙。幾回遊賞屬南涯。天時如約淸和至。舊意逢塲白髮斜。滿樹鶯聲猶睍晥。臨江獸錦倍光華。竒歡擬罄流連飲。暝色前山已壓霞。</text>
<title>李同知忔挽</title>,<text>同槎柳下去無端。返葬如君可少寬。私死孰賢公死重。陸歸何與海歸難。魂旋故國天恩再。埋近先塋骨肉團。淺土憶當風雨夜。鯨濤底處問家山。</text>
<title>送朴知事重老朝天</title>,<text>自哭親家歲屢移。元賓相見每心悲。今聞滄海乘槎去。約返鄕園及麥期。忠信使舡如使馬。精誠行險若行夷。如儂老病難朝夕。未死淸樽待擧卮。</text>
<title>病中聞吳相國汝益泛海賀登極。詩以祓之。</title>,<text>忠信視舡如在家。六年名動赤間霞。况今玉帛朝天子。應有靈胥擁使槎。靑海波恬龍伯國。三春風送十洲花。遼陽近報鯨鯢戮。依舊相迎鴨水涯。</text>
<title>晉興君挽</title>,<text>憶伴諸公籣谷遊。披林二月坐芳洲。年華政値陽春至。人世都無勝事留。心上歡悰非夙昔。眼中顔面揔新流。湘潭朝暮吾將去。何處看花獨倚樓。</text>
<title>申延安得淵池堂。敬次圭菴先生詩韻。</title>,<text>終南山下碩人居。後學重修計匪䟽。爲設東籬栽晚菊。新添水檻玩游魚。潛心大道無他道。詳味今書卽舊書。想像先生眞樂地。三更星月靜而虛。</text>
<title>無事</title>,<text>老人無事翠微居。荷雨松聲任起予。欹枕看書書落手。耽隂種樹樹圍廬。園童喚鶴能迎客。廚子鉤針解釣魚。自笑病中偏習懶。階花不復問何如。</text>
<title>次李白勞勞亭十韻月課</title>,<text>都會金陵府。行人不暫停。孤臣遷桂海。賈客入秦涇。別恨多千緖。離筵共一亭。淡煙疑怨色。遠岫帶愁形。薄暮歌初歇。登臨酒半醒。孤雲歸杳杳。獨鳥度冥冥。野店楊花白。江橋酒幔靑。勞勞何日已。僕僕幾人經。五嶺迷春草。三河落曉星。唯餘石城月。夜夜滿空汀。</text>
<title>寄江陸金夢虎十韻 丙子。徐佐郞益自嶺東來。盛稱金名。</title>,<text>形勝江陵府。塵埃漢水城。猶憑員外口。久識右軍名。鱗羽愁千里。風雲會一成。黃花武溪醉。白馬蕩春行。談屑霏瓊韻。毫端動墨兵。湖山鄕思苦。歲月旅心驚。獨鳥秋橫海。孤旌曉啓程。斷猿關樹度。長笛驛樓停。駕鶴秦蕭史。窮經漢伏生。相思應寂寞。篷鳥海中靑。</text>
<title>許相挽十二韻 頊</title>,<text>數月聞君病。音書待寂寥。訃傳終太遽。魂去不容招。忠厚元來性。魁梧獨運標。時危命何旺。位極本非徼。迹與心相戾。恩随地公遥。吾儕識悃愊。物議任紛囂。屬纊歸原土。還旌復洛橋。扁舟丞相櫬。遺宅野夫僑。寡婦隨行李。螟孫守禮條。人間春夢畢。交道老身焦。北闕孤忠炯。西隣古木喬。依然竹里路。羗笛在山椒。</text>
<title>李判書誠中遷葬挽十韻</title>,<text>扈聖西彊日。艱危萬事微。新安草詞命。義順儐驂騑。浿水收兇牘。龍灣轉禍機。翌春復箕邑。首夏會崧畿。奔問嚴程急。軍興羽檄飛。殘燈一夜話。良晤百年違。鳥嶺來哀訃。升州哭落暉。松楸倉卒葬。父子後先歸。地理牛岡改。人間雨淚揮。傷心廿三載。官守阻容衣。</text>
<title>安正大進挽六韻</title>,<text>白首世間意。蹉跎足一噫。故人盡歸土。老子獨蹲池。碧海提壺日。西城隸業時。文章輕再第。才望阻三司。萬事皆由命。重泉柰短期。熊川倘可到。羗笛淚雙滋。</text>
<title>金相國命元挽十一韻</title>,<text>英邁超群質。聰明學易年。探花黃甲望。視草玉堂仙。氣槪山公右。風流謝傳前。希文才不局。伯玉孝仍全。養旨䏈三釜。觀戎鎭兩川。丹靑畫獜閣。槐棘應台躔。疇昔登門喜。由來受賜偏。松堂承笑語。灣館侍留連。奉輒瓊樽倒。歸須蠟炬燃。存亡已參半。會合倘何邊。五日驚無汗。千秋痛絶絃。天高大慈嶺。徑過幾回鞭。</text>
<title>崔忠州瓘大人挽六韻</title>,<text>夙忝升堂後。多趨長者風。謙恭由所性。謹飭又加功。一縣鳴琴晚。雙州列鼎隆。纔聞孝子去。俄報太醫窮。心訣憑誰屬。音容啓戶空。迷原千古土。此恨與長終。</text>
<title>肅寧館。謝恩使鄭賜湖之行。八韻。</title>,<text>結交庚最密。傷別客偏深。路又燕京遠。歸應菊月臨。中年仍白首。若意寫玄琴。世事看棋局。幽懷在竹林。可能拚舊會。空自憶同衾。麥穗長郊晚。棠花古驛隂。尊傾隔萬里。日望重千金。加抱元連境。山蹊倘得尋。</text>
<title>丁未春。養源令公將以千秋使朝京。以已曾爲平安評事時。僕所贈五言排律十韻一紙示之曰。亂前書廚。一物不遺。此適携同射具貯皮囊。相隨得全。可次原韻。以賁今行否。余就審之。則果吾拙筆也。蓋是一簡子。而令公已行而追寄者也。其書云。天寒幙況珍重。僕三秋大病。仍作一冬蟄物。每想關防躍馬。政猶夏虫談氷。何相及耶。曩承索詩。當時仕苦。未暇把筆。病中忽憶淸掦。録奉荒拙。不過孫郞帳下兒一笑耳。戊至旣望末係詩云云。戊至乃戊子十一月。余同年八月。以正言病。九月。以修撰病。十一月則方避寓盤松冷井洞沈僖家之時也。伊時莫保朝夕。豈料頑命徑如許亂離。而抵今二十年之久。而叨據勳封邪。余時年三十六。方親近筆硯。篇翰如斯紙者。其可以數計耶。凡在我在人者。皆零落無存。倘交友皆如令公之信且密。則其存者多矣。然此又幸中之幸。其何可易得也。遂感而次之。用替千里面目。莞存之。又幸也。十韻。</title>,<text>昔贈關西別。詩章一紙留。容吾賡十韻。送子賀千秋。老少當殊狀。悲歡却倍憂。交情看更密。別日又何稠。憶時同蓮榜。伊時各黑頭。流連花作祟。滂沛酒爲愁。歲月還萍梗。江山滿戟矛。貂蟬幸無恙。瓜葛不會謀。莫住乘槎客。相分演武樓。端陽汎蒱酒。酩酊始應休。附原韻憶昔西郊別。嚴程不可留。君心急登道。王事屬防秋。北鎭元聞弊。西疆亦可憂。沿江亭障小。隔水犬羊稠。三堡煙連塞。孤城水浸頭。經營重歲饉。方略坐心愁。作幕惟書記。爲儒昧釰矛。猶當同竭力。莫謂是非謀。草檄風生筆。籌邊月滿樓。男兒貴年少。君馬莫停休。</text>
<title>奉次廢東宮勞西征將士十韻</title>,<text>結繩玄化屬熙平。剛恨軒轅始用兵。天吏自然戡禍亂。人謀何苦漫從橫。子輿不曰仁無敵。力牧虛稱將得英。建虜寇邊方稔惡。鴨江通歲尙連營。士顚積雪深深塹。馬跼獰飆獵獵旌。宋祖賜貂恩浹骨。信陵軍令許歸兄。張拳冐刃猶摧銳。怒目嗔胡欲裂晴。皇帝憂勤天地鑑。藩邦忠義鬼神驚。春宮至痛形詞藻。爾軰惟思效烈名。賡進老臣偏感激。此心終始要推誠。</text>
<title>所串江別孝思弟 江在价川寧邊之境。卽偃武亭前。</title>,<text>君我倶五十。別離非不多。昔別各年少。且對春萱花。別猶暫時違。歡樂當時加。向來風撼樹。無別淚猶沱。況我早衰換。萬里乘星槎。別無今日苦。路無今日賖。相送暮江上。衝風結素波。傍人莫相怪。我鬢寧不皤。平生履忠信。水陸行不頗。君乎莫念我。我歸趁榴花。相携無盡臺。細雨傾流霞。此後返淮海。畢命依山阿。君能耦我耕。萬事我謂何。</text>
<title>閭山濯濯歌</title>,<text>閭山南走海。渴龍騰踔急。客路轉山下。山回開古驛。終日傍山行。山容何濯濯。名山必有神。有神須有宅。楩楠神所培。熊虎神所畜。虎在樹不採。淸吟翳山谷。方夏氣凌兢。雲氣恒漨渤。遼地古無山。居人重材木。斧斤日以尋。是以成兀兀。余聞古之制。崇祀先封植。護葬必松楸。立社用桑栗。南國慕召伯。甘棠猶不伐。玆山著虞書。一木皆神物。寄語北界人。苟異神爾德。莫立閭山廟。且養閭山木。雨露之所長。蒼雲遍洞壑。滃滃逗霧雨。歲旱資玄澤。變化生霹靂。胡人敢南牧。萬世方永賴。我言非好謔。我老識神意。作歌神應悅。朝霧劃然開。示我眞面目。岩巒非不秀。老氣蟠空碧。淸風颯然來。慰我長飢渴。</text>
<title>渡還鄕河。過高麗鋪。</title>,<text>客渡還鄕河。來入高麗鋪。靑春喜還鄕。旣喜翻自虞。駐馬問童子。此是吾鄕無。重子笑不應。謂我眞狂奴。客是朝鲜人。是處近燕都。四海雖一家。謂鄕寧非愚。我聞亦不信。怒目張虯鬚。髙麗我國名。還鄕指吾徒。若說非我鄕。此名胡爲乎。春是故園色。柳亦吾家株。況人生世間。身外無他圖。方神遊太廓。身亦空皮軀。此身亦非私。顧此閑堂區。有室我入處。有衣我曳婁。心存卽爲鄕。此名知不誣。有酒旣盈樽。松菊春荒蕪。前身是彭澤。得非吾之廬。假我靑兕觥。陶然至日晡。旣醉浩浩歌。暇論東西途。童子始憮然。三楫耳趍隅。</text>
<title>送金都事赴關東幕。己酉奉審作。</title>,<text>君目嶺南至。今向關東還。須看主屹嶺。來從楓嶽山。關東蓄精祐。卽此開神慳。是知産人傑。多在東南間。洛江走其下。智異龍虎盤。橘柚柹棗園。碧梧靑琅玕。君行會窮源。始賞自金㦨。下抵越松亭。在處皆仙関。伊我今老病。咫尺阻躋攀。庭前叢桂樹。猶存九井顔。君歸語老夫。朝夕慰衰頑。</text>
<title>戲贈許從事</title>,<text>人間五十年。恠事無不有。逆誦千字文。也先而天後。此語眞戲劇。於理亦不偶。周宗殺大耳。香孩猶網漏。安知十人外。尙有偸春柳。嚴霜敗階蘭。積雪埋塘藕。誰將鄒律吹。寒谷生陽煦。</text>
<title>斜川。次陶靖節先生韻。幷序</title>,<text>龍門山之西。有洞天泉石之勝。吾先祖墓在焉。舊號舍那。舍那。蓋佛語也。豈以麗僧普愚嘗居是洞。而用佛語也。嘗閱靖節集。有遊斜川詩幷小引。安知是洞亦名斜川。而被誤於後耶。家豚景嚴。喜地名之相同。而樂依歸之有所。遂革舍那。而用斜川字。仍築室其下。余嘉吾兒用心之勤。而悲吾年之已老。悵玆遊之無幾。乃依先生詩十韻。係于下。後之覽者。幸恕其僭越也。淵明纔五十。已懷樾下休。況吾六十七。胡不樂此遊。地名亦相同。千載希風流。緬思當時人。亦有波中鷗。雲峯倚天碧。不下層城丘。曠然獨秀勢。吟賞付吾儔。生遊死便埋。未死酒相酬。從知百年内。幾年如今不。君子有遠抱。不盡終身憂。來遊且可忘。行樂非徒求。</text>
<title>隱几睡起望龍湖</title>,<text>四載對龍湖。或遠而或近。近可泛淸泚。遠可散幽憤。隱几午睡開。春盡憂慬慬。悠然堂上望。鏡面明如抆。微雨屬新晴。嫰綠平郊隱。有客湖上居。望之心煩忞。凝思想爐几。肅肅聞淸韻。向來有佳期。臨流酌淸醖。佳期日以誤。我懷日以藴。萬事固如此。輾然方一听。</text>
<title>宋白川大立遷葬挽</title>,<text>昨日貴公子。請公遷葬挽。公亡卅四年。宿草見逹阪。今年水齧防。改葬南歸遠。佳城砇鬱鬱。世人悲金盌。昔公擧儒雅。鵬程指九萬。壽止四十二。官止一郡幰。當時士林間。孰不惜庳短。以今計公心。庳短寧非願。吾道嘆曠野。世路日險難。使公生到今。當作何如判。生者詠江籬。踽踽湘潭沜。招公白雲鄕。侑公靑籸飯。持此慰公魂。萬歲其安穩。</text>
<title>拙齋詩 幷序</title>,<text>某嘗聞之。古人曰。天下自無事。庸人擾之耳。某知悅其言。而不深知所以擾之之故。及讀孟子書曰。所惡於智者。爲其鑿也。始知擾之本在鑿也。至讀周濂溪拙賦曰。天下拙。刑政徹。又始知拙爲不鑿不擾之本。而刑政之所由徹也。吾友申君叔正名湜。性簡靜。不喜作爲。於物少撈攘。於事少鋪張。吾儕嘗疑其爲固滯也。我宣考大王嘗稱之曰。湜也拙。噫。知臣莫如君。人但知疑其爲固滯。而不知所以疑其爲固滯者實由於拙也。我宣考灼見之明。先深得之也。噫。鑿與擾。叔正其知免夫。而爲好消息之端矣。湜遂大感激。以拙名齋而服膺也。其友延安李某作此詩以相勖云。天者理之至。至巧藏諸物。物各自爲用。順之無夭閼。聖人無所爲。後天奉天時。是爲天下拙。刑政所由徹。至哉我宣考。以拙命臣湜。非謂已能造。因性利疏導。湜乃奉周旋。名齋服無斁。其友作此詩。持以交相勖。</text>
<title>題龍灣草蟲圖</title>,<text>假蘭生路左。開花紅紫亞。揚揚弄芳蝶。不復問眞假。我來詠琴操。嘆息行曠野。千里諒非遠。天下誰眞者。</text>
<title>僧軸。次鵝溪韻。</title>,<text>此老已下世。戲墨留上頭。汝師亦示寂。使我動幽愁。倻山有片月。歲歲明如鉤。吾知紫河車。千載一來遊。</text>
<title>許夫人改葬挽</title>,<text>君亡已四歲。始拘山家忌。權厝在傍原。歲月今通利。涓吉祔牛岡。大隧䏈尹氏。憐君久作客。卽此眞宅是。老夫情事畢。經營仗吾子。吾子再嬰衰。卜窆必妥已。君有兩女兒。一筓一尙穉。筓者受制人。日夜空涕淚。未必不由君。永貽吾家累。穉者亦當嫁。懲前不敢易。憶君嘗語我。鄕在妾先死。惟日祚鄕後。作福盡吾意。到今人事了。可勉平生志。可使婚再誤。可使吾無嗣。惠我鳯麟雛。惠我重厚士。使我家業昌。我祀君亦祀。我今重罪戾。待命徑三祀。蒙恩久都下。朝夕禦魑魅。前秋在龍山。寒風中腠理。不汗二十日。醫藥無所施。意外幸延生。得非君所賜。今日啓君塚。塚開君不起。昔隔九重泉。今隔一木梯。宛如對連床。慇慇道心事。明朝封再閉。依舊玄閭閟。病餘頓衰嗄。我亦能久視。歸便卽同原。四時共蕉荔。葬君及嫁女。此外更何俟。人間大夢罷。早晩同一致。君乎諒吾辭。愼莫生悵喟。</text>
<title>南山鵂鶹</title>,<text>我來南山下。南山多鵂鶹。羲烏未西匿。已見雙鳴遊。居人莫驚猜。視若鷄鶩流。任爾戶庭來。不將禍福求。行將假金籠。使爾持更籌。更籌亦何持。爾鳴亂無休。郭外少人事。野店依林丘。宜爾所穴宅。亦宜投謫囚。我誠多罪累。來與爾優游。豈敢憚爾目。豈敢憚爾咻。顧此皎潔心。不比鬼眼幽。方秋霜月白。是我政憑樓。蕭瑟庾信襟。崢嶸祖逖憂。爾時莫溷我。使我增嫌愁。少待月沈黑。恣爾來屋頭。</text>
<title>夜雨。滿室皆漏。呼燈救水。達朝不寐。錄奉許參判功彦。在義州時。功彦以陳奏副使朝京。</title>,<text>秋夜苦何長。夜長多變化。三更月射窓。四更雨飜瓦。須臾滿室漏。颯颯看銀竹。樑西旣如注。樑東又點滴。塗墍潤而落。時時落如拳。雨淋只沾衾。拳落傷人肩。肩傷猶可爲。護頭亦無策。睠彼案上書。猥望主人德。嗟嗟卷中賢。始謂主可托。主人不自救。奈爾琴書濕。昔人尙方便。張傘能達曙。無傘翁獨何。自比秋江鷺。</text>
<title>次寒碧樓板上韻 幷序</title>,<text>淸風宋使君仁叟將退陶先生凝淸閣題詠古詩一篇。鋟梓印出一本以寄之。仍索次韻。噫。凝淸。常所欲見而不得者。又安知先生之詩在閣中耶。仁叟至於鋟梓印布。以廣其傅。則其景仰瞻慕之情。可見矣。某誠敢以瓦礫附後。賭有續貂之譏。而景仰瞻慕之情。亦不下於仁叟。則觀先生之詩。其可有計較工拙之念。而喑無一語耶。玆敢依韻錄奉。以效區區後死之志云爾。有樓澹寒碧。有閣凝淸香。每人譚此勝。席上生微涼。塵中阻遊賞。歲月去堂堂。我友宰此郡。鼓琴神怡康。望之眞仙人。歲暮尤難忘。石間採密房。刀圭與我嘗。開書虹貫月。却覩陶山章。義古參彖繋。字整驚鸞翔。見此拂衣起。漢水流洋洋。明理春歸楫。寄廬淸丹疆。</text>
<title>送尹存仲令公朝天</title>,<text>聞君去朝天。我是曾行客。朝天有苦樂。無如我諳熟。遼燕雖異境。乃有千般樂。關西雖我土。乃有千般惡。此語莫聽瑩。我與君詳說。當其奉表出。祖帳連西陌。皆言但一杯。及罷凡幾勺。晩起醟痛苦。欲留難館穀。上馬半生死。到彼又新酌。逢人皆一杯。誰飮誰可釋。如是盡龍灣口中絶一粒。靑樓薄倖名。迎笑多相押。自謂好行樂。不知神內鑠。親堂坐屈指。日夜憂其疾。若使蔡順當。齧指心先識。此謂千般惡。我言妄耶確。當其渡江時。去國懷差惡。夕宿磨石里。穩睡東方白。旣無人勸酒。又無人索牘。一身快似鷹。燕山超一瞥。健騾去如飛。所患勞賞物。登盤足鷄豚。食味甘如蜜。其餘觀樂地。渢渢與噩噩。在在各殊觀。難容言語悉。及歸身充然。胸中如有得。念昔初渡江。所親憂瘦黒。回上鴨錄舡。府尹驚白晢。此味君不知。今行順領略。</text>
<title>送尹可晦令公朝天</title>,<text>觀周如讀書。所見日以異。每一有新見。輒覺長新智。觀周得其物。讀書得其理。理物雖重輕。一般參格致。況玆乘槎快。何如在家拙。莫言行路苦。我謂半年樂。健騾駕輕輿。坦途無片石。到處淨炕煖。飣餖鷄豚足。朝朝秋露杯。蜜餌炙數粒。不聞兒啼飢。不見妻憂粟。屬會秋日晴。路響無濁漉。酒肆薏苡香。道傍梨棗熟。灤河澈底淸。崆峒倚天碧。麗譙朝陽門。華館玉河側。朝班放象回。天外猶韶樂。男兒雲夢胸。到此無乃豁。無將渭城歌。怨此關山別。行行加餐飯。千金好調攝。歸期在新止。椒酒候西郭。</text>
<title>春愁 庚辰</title>,<text>中心自無事。逢春還有愁。欲語無可執。欲解同綢繆。茫茫詣空陂。中途俄迷方。采采澗中草。鵓鳩啼靑桑。山楱與濕苓。所思不可極。酩酊習家池。山公眞曠達。</text>
<title>松鶴亭酒席。題歌姬扇。同年十人者倶</title>,<text>今日曷不樂。林園秋景好。淸歌繞綠水。高絃偃豐草。同來十個仙。大杯相傾倒。蕭蕭松鶴亭。絶無人間道。醉來駕蒼虯。欲往滄洲島。</text>
<title>李左相弼雲題山人敬淳軸曰。七月北窓。嚼氷逃暑。尙或喘月。雖周情孔思。何暇闖發。況余以不文鳴一世者哉。己酉孟秋。白沙老人書雜說。舊有宰相與山僧論忘暑之方。相曰。風欞四豁。槐柳濃陰。沈瓜浮李。飮氷揮扇。安知世間有熱氣耶。僧曰。長林翳日。石澗噴風。薦席松床。坦腹高臥。安知世間有熱氣耶。余因其語而復之。以足白沙相公之意云爾。</title>,<text>可笑白沙翁。憚暑與我同。沙猶槐柳陰。我政蝸盧窮。師何謝坦腹。來訪七月中。渠家善忘暑。作此調遠公。</text>
<title>次漢陰韻。題僧卷。</title>,<text>閉門擁爐火。宴坐心淸澄。忽有蔬筍氣。窓前立山僧。因言淨土勝。茗椀仍香燈。倘能同我去。松雪落層層。</text>
<title>辛亥春。余以書雲提調。往來大丘之胎室。取道秋豐。歷憩于懷德縣之屈坡院川邊。宋通川靈老公退老于縣地。携酒饌導鷹來訪。作半日話。仍錄懷川十詠形勝。請賦甚勤。倉卒未及副。是歲八月。就各詠賦五言古詩五句。便中呈覽。勝地歌詠。恨不與握手同之也。</title>,<text>蒼龍飮江水。萬松鬚髯張。昻然足兩露。百花成文章。遊人認是花。不知龍內藏。群行任歌舞。盡日排壺觴。吾知氣噓雲。一澍潤枯黃。右龍頭賞春何地獨無月。恠此專淸輝。無乃昔人遊。適當三五時。佳名傳萬古。永結齒人期。蘭槳撃空明。桂影涼參差。依然遇赤壁。夜深見縞衣。右月浦泛舟有亭壓平楚。云昔馭風處。沙頭遠相望。亭上人如絮。況有大澤水。不下郞官巨。蒼然一再擧。洪厓在何許。日暮不見歸。獨立成延佇。右凌虛騁望高高泰華井。嶪嶪承露盤。涼秋八九月。灝氣三更漙。何如萬松裏。六月生輕寒。依然中夜存。披襟道體完。却笑河朔飮。露頂靑林端。右挹灝納涼一溪自富春。一溪自磻墟。中有一竿翁。非呂非嚴歟。白髮照羊裘。釣絲淸風舒。所望西伯璜。可數侯生魚。夜深釣無餌。風露濕人裾。右雙溪釣魚必非坡翁築。無乃隣蘇小。亭亭堤上臺。老木交陰稍。下有盪舟者。日暮動蘭橈。佳人捲翠袖。銀絲滑難抄。顧語水邊郞。此物如君狡。右蘇堤采蓴聞說翰林亭。乃在懷川中。翰林誰辦此。知爲士休翁。北門風雨後。寓居漁樵終。松陰尙蔽日。高岡倚雲空。風流保晩景。斜陽照無窮。右翰林斜陽雙淸舊有堂。知自市津公。堂毀猶有臺。淸曠今古同。是知本境佳。堂臺在人功。日夕雨新霽。皓月流層空。丈人去燭房。卽此照幽衷。右雙淸霽景注山邐迤東。山盡卽爲臺。老木枝相樛。三百年前栽。其下大池平。矗矗荷花開。中有采蓮舟。聞歌不見來。有時缺處出。紅衣謝粧腮。右東池賞蓮有巋法泉臺。有蔚綠槐林。淸陰滿一壑。水石與相參。冥冥炎景疏。泠泠琴筑音。齒人枕石聽。盡日淸道心。不覺寒水玉。細細瀉依襟。右法泉聞淙</text>
<title>贈芝峯賀至</title>,<text>人之愛好友。愛好書相似。書在豈常讀。書去令人排。猶憑揷在架。有求便抽視。每見輒有得。裒然心獨喜。一朝持贈遠。迢迢隔山水。求之不得思。思而不見痞。書去有他書。友去無同志。況復古燕都。道路綿萬里。蕭蕭易水寒。秋風颯而起。我友又多病。使我憂邐迤。加餐善保躬。愷悌神所慰。京市古多書。論衡奚足擬。君行得異書。一鴟解長睡。</text>
<title>重陽日。飮菊酒。示柳氏兒業。壬子秋</title>,<text>今日是重陽。風雨滿城涼。幽人阻登高。愛此黃花香。呼兒酌金罍。采花花滿觴。人言飮此酒。可以度百殃。百殃如可度。百壺庸何傷。可度不可度。花與入醉鄕。頹然北窓下。榮辱兩相忘。</text>
<title>次四寒亭韻 幷小引</title>,<text>吾友翠屛金亨吉以所詠四寒亭詩見示。蓋指松竹梅及己也。五峯子難之曰。吾聞聖人順天之道。子之以寒居冬。固宜也。奈夏居何。亨吉轉眄微哂曰。吾將以寒而處熱也。五峯子大拍手。遂步其韻而歸之。入水不加寒。四寒同一節。焉知火爲熱。此間無六月。朱明奈爾何。萬古心中雪。柴門見鶴來。有客亦霜髮。看他松桂性。不妨更添一。</text>
<title>示嚴</title>,<text>乃翁鹿皮翁。寄汝鹿皮裘。霜風夜來苦。念汝寒颼飀。吾家自淸素。縕袍寜人羞。茅簷著背暄。讀書黃花幽。莫嫌書難窮。但恨時已遒。書當久自盡。至樂迨玄頭。</text>
<title>送姜都事關北</title>,<text>人生百年内。少壯能幾時。緬思北海遊。轉眄雙鬢絲。伊時政年少。豪氣靑絲騎。觀魚擊毬場。逐兔歸州陂。佳人竝珠鞍。紅袖傳金卮。歸來上松亭。月色在羅帷。琴歌消永夜。萬事知有誰。階萱政嚲露。鶺鴒和鳴飛。邇來三十年。弱植猶金緋。淸秋多夢寐。夜夜天之涯。文君想白頭。酒壚欹官池。君今入幕去。關路凋楓枝。淸霜鐵嶺棧。古驛滄海湄。君能有古意。感激生長悲。北方方有事。觀戎在男兒。去去草飛檄。靜作看天時。臨事而好懼。聖訓丁寧垂。吾友關令尹。亦非尋常思。君歸語我意。我意不難知。賓鴻自北來。報書倘可期。</text>
<title>送興海守金而膾晦 二首</title>,<text>吾君輟天曹。奉檄南州路。海上親導樂。使我增感慕。昨夜聽林烏。啞啞政友哺。吾生不如鳥。哀哀哭風樹。第君盛樂事。斑衣敝余措。客有江南行。幾日當北面。屬我夢江南。無夜不往來。晝雖不見君。夜應同徘徊。東閣盛梅花。幾樹臘前開。淸香滿一室。可傾夢中杯。</text>
<title>秋月亭八詠 爲姜學士公信賦之</title>,<text>秋月旣名亭。八詠何欠月。主人好韜晦。題綱不題目。月宜夜深看。入秋尤皎潔。莫嫌霜夜寒。勤來迎皓色。牧牛亦有道。其道貴希夷。橋黃牛亦黃。牛卧人不知。愼勿鼓角謳。亦勿掛書讀。曉出宜早歸。林深溪路黑。右黃橋牧牛地名旣相同。有人來勸耕。地同事亦同。諸葛得無生。風期倘同調。是亦一孔明。傍人莫漫視。且聽梁父聲。右南陽勸耕峩峩二丈夫。落落蒼髥整。竹弟偏婀娜。梅兄太婷娉。吾師南冥翁。喜君風則折。折之庸何傷。不折何見節。右珠嶺雙松浩浩尋鱸翰。茫茫入海襄。浦亦有歧路。張帆須愼方。去去駕長風。到岸宜去梔。人心太無常。及歸還思迴。右岐浦片帆江湖亦憂世。此翁何如者。當農憂水旱。向夕憂烽火。烽火喜無事。免敎甘泉通。此心替此烽。願達閶闔風。右西林夕烽淸朝看靑山。有寺居其巓。俄然一縷白。䙚䙚彌諸天。得非老道人。吹氣成飛煙。向來簷蔔花。顧眄迷方邊。右石寺朝煙魚城好境界。曉視迷處所。有物驀然在。非煙亦非素。山岳本來色。點點猶靑露。持以警吾心。人間幾許霧。右魚城宿霧有山旣名聖。朝朝仰元氣。劃然有物隔。失我亭前蔚。須臾物歸盡。蒼顔快再覩。始知向來物。橋下長蛟雨。右聖山驟雨</text>
<title>校正廳與金昌遠夜酌</title>,<text>淸夜動春酌。素月流華屋。佳人南國來。一笑開心曲。淸歌散林木。我意何漠漠。蒼梧有聖帝。愁色迷斑竹。</text>
<title>陌上花 己卯進士初試魁裨篇</title>,<text>吳江二三月。春物連芳洲。香風飄拂翟褕來。象服歲歲臨安遊。姸姸陌上花。陌上花色凝雙眸。中闈事閑領物華。繡瑟文管堪消憂。葛之覃兮靑煙色。素手欲採令人愁。上林柔桑綠千枝。吳蠶欲眠誰相求。韶華易歇不貸人。陌上看花君莫尤。君王特許緩緩歸。緩緩歸聲滿吳州。行宮樂事一時多。浙江兒女爭歌謳。陌上花花正好。輚輅只恐長淹留。君王獨居朝晏起。脫簪獻規須賢逑。</text>
<title>自起開籠放白鷴 己卯進士魁裨篇</title>,<text>白鷴白如雪。乃在雲川隈。籠來入塵土。碧窓鳴聲哀。西風一夕起。霜月沙棠來。悲泉皎皎咽長夜。雪翎翛翛秋欲摧。寒螿愛草鳳棲梧。紫絛金籠看可猜。我來開籠放爾去。江天寥廓江雲開。長空渺渺一點白。夜宿瑶潭雲雪堆。幽人屬思歸。感物増徘徊。世緣撥不去。歲月霜鬢催。故山松桂爵差差。芙蓉綠翠空崔崔。芳蘭祗恐委厥美。蕙纕不瑕埋鹿埃。微霜浙浙露人衣。白鷴悵望靑林迴。孤笻出門逝將去。雈葦連天路修回。</text>
<title>上院詞 爲歌兒貴金作。是戊寅冬也。于勤弟子有名貴金者居地理山上院。好彈飄風曲。故以況之。</title>,<text>新羅盛代上院眞人。離琴好作飄風曲。丹芝綠髮世不識。飄然去作淸都客。朱徽玉軫長向月殿彈。桂花零落嫦娥愁。玉皇謂汝太驕蹇。送爾紫玉珂。淪滴雞林洲。徘徊寥廓擇所依。蕚綠華來駐羊權家。低心尊爼。一醉洞庭春。一笑生千態。秋夜月春天花。高山碧霧中。騎赤虯何許人。盈盈千里望不及。望不及徒傷神。平生碧瑶佩。金鐵如絲石礫爲灰。惟此仙人不可致。爲有芙蓉綠翠橫崔嵬。崔嵬崔嵬龍不可翔。鶴不可度。玉簫長風。悵望秦王臺。上界直緣莫浪語。怕有雄鳩認得天機來。</text>
<title>上院詞跋 亂後庚子夏。逢貴金于關西。流離已裹。自嘆命薄故賦之。</title>,<text>舊詞題欲終。新情浩如水。寄語薄命人。莫作翻覆手。手翻覆尙可。心翻覆終蹉跎。蹉跎可奈何。淚滴雙頭花。花衰待後春。人老無後期。所以白髮翁。對酒生長悲。</text>
<title>麗景歌</title>,<text>己丑之年七月望。馬山客舍多秋思。娘時淸唱美人曲。我亦細和淵明詩。詩成使詠住白雲。淸風颯颯生淪池。望海樓前月如晝。種松亭外山如眉。金樽瀲灎洞庭春。一杯相屬銀河曙。凄涼人事轉頭間。舊事如今空自語。經年涕淚老病兼。三春行樂誰邊去。庇仁又作草土人。萬事眞成風裏絮。今朝見汝數行書。想得臨書垂玉箸。長歌痛哭孰勝哀。一紙相贈愁延佇。</text>
<title>謝福州洪刺史寄惠黑漆匣大硯</title>,<text>花山紫石天下知。慕堂所寄尤瓌奇。心如桂輪正滿時。淸泚四面開圓池。外方長可半尺奇。盛之漆柙光鑑眉。下設四足曲而危。恰似六鰲頭戴方壺靑參差。初來五峯堂中漲炎曦。撥包肅肅生淸吹。伴以鰲山鼠狼之氂。揮以瀛洲點漆之滋。展之薜濤之烏絲。寫之映湖之新詞。詞成不敢自有之。謝君珍重天之涯。三唱南雲感慨隨。顧我雙鬢霜垂垂。仍從翰墨舊緣衰。可憐此物胡相追。玉堂舊硯大於斯。製造異常蟠蒼螭。會經兵火面目夷。民間去作支床龜。威金遊府幸拾遺。送之漢陰翁閑鴟。豫讓吞炭身不衣。橋下貞心其友知。摩挲拂拭見眞姿。近復作室煩匠師。始覺斯文尙在玆。微物亦被神扶持。况今新規足相比。發揮光彩生淋漓。獨恨峯翁把不支。屬之他伯傳無期。如存一日可慢伊。奠閣座右如樽彝。</text>
<title>書懷申節制詩後 尙節</title>,<text>噫嚱申公。長不滿七尺。謄大大於身。當其英爽遇物時。金石可淪遁鬼神。況彼胡羯奴。面目麤悍中情怯。以公見之如犬羊。一呼可走不足煩公目。所以訓戎孤城咄嗟全。邊人至今稱烈烈。余與申公姻兄弟。喜公精悍常嘖嘖。白沙相公長西銓。惜公淹滯爲公說。白沙聞之求一見。見擬訓正公卽得。爲此武望且階梯。旋出補外計則失。憶當癸未獻捷初。九重喜悅騰雷歡。九卿兼鎭古所無。豈不思紅緋白玉榮其官。棲棲州郡鬢已疏。李廣年老亦憔悴。破帽羸驂鐵原道。終死伽倻老仙手。吁嗟命也終如何。吁嗟命也終如何。</text>
<title>抱川齋供風樹菴。贈俊法師。</title>,<text>俊在白雲寺裏遊。前年從我來花丘。花丘精舍比新就。丹壁臨牕溪水流。山比白雲雖少淺。花丘亦倚懸燈幽。我來新春感雨露。谷風瀏瀏松笙稠。王孫猶作未歸人。萋萋芳草東西疇。尋溪溪盡柱筇思。造物往往眞差謀。一來無往何害久。幢幢往來如驚漚。新人雖不來。舊人如長留。巳猿膓豈斷。夜烏啼應休。天道如何不如此。使我愁死空山頭。題詩不覺語君深。我意良苦君休尤。</text>
<title>次正使漢江泛舟觀漁韻</title>,<text>江頭艤舡迎仙客。香風澹蕩芳芷陌。藍橋隱隱送馬蹄。錦席奪却漁人磯。亭址迥臨龍伯國。軃岸蒼杞勞攀陟。皇華勝遊趁淸和。臨江作賦同蘇軾。高臺雲幙領風流。肩輿怕熱移滄洲。黃帽老人尙解事。結茅爲屋籣爲舟。風雩浴沂聖所與。不妨春過追修擧。連綱竭澤古人戒。短罟一一分楚組。須臾三老傍舷立。舉網得雋歡呼急。登盤鬐鬣狀萬殊。眴目張唇請對臆。老鱗耐久宜入饌。柰不滿尺銀纖纖。一供仙廚我無恨。放他圉圉令幽濳。鄭僑深仁不忍鱠。坐見掉謝淸泠界。傳觴促席各忘形。自有漢來無此會。興盡當歸尙掲蓬。俯視層浪煙重重。陽侯有知應帳望。飆輪一去江天空。</text>
<title>酒峯草堂。次李學士子敏詩韻。</title>,<text>苦熱我思滄澤涼。荷花正抽荷葉香。主人不廢樽中綠。小甕纔傾大甕熟。醉後徐移綠玉杖。黃鳥時鳴枌樹上。懷人坐嘆芳華晩。千里佳期碧山遠。</text>
<title>四端賦 辛巳七夕居首</title>,<text>啓鄒篇而整襟兮。獨深思以淵觀。遵聖言而內省兮。感四德之有端。是誠中心之自現兮。豈無本而乃萌。謇吾參身於三立兮。受天命之昭明。靈臺欝其中峙兮。涵太極之渾然。罩萬善而一物兮。監自家之蒼天。然山下之有水兮。豈無瀹而可决。丘墓悽而慘惻兮。朝廟儼而敬肅。遇嗟來而義激兮。觸姸媸而智發。始淵淪而合體兮。卒條段之有秩。譬桑繭之蘊絲兮。吐千緖其皎潔。循中德其若玆兮。寧勉强而做出。伊四綱之至大兮。率由此而可悉。縱厥緖之徼妙兮。泉罔細而不流。苟涓涓之無溷兮。溥四海其可周。斯昭昭之在中兮。非聖裕而愚嗇。如種稑之處塵兮。詎生意之可滅。肆君子之克念兮。認斯端而敦復。雷隱隱而在地兮。自千門之開闢。道何遠而不至兮。理何隱而不燭。全天地之至德兮。眞君臣之大位。况儀章之殷縟兮。與文察之有理。咸順軓於眼前兮。準四域而涯涘。悶衆人之不諒兮。莫推端而尋緖。處剝廬而自愚兮。謂眞性其若此。相四體其猶人兮。獨不見夫孺子。若惻隱之心發兮。諒聖功之在是。竊余感於中情兮。銘厥辭而自媚。辭曰。我有斯性兮。合有斯端。耳目交如兮。發現其間。知而不擴兮。冷過悠漫。苟能充之兮。如乘快馬。有性皆然兮。誰其無者。</text>
<title>人日賦 庚午人日</title>,<text>斗柄寅天地春。日涉七是爲人。三陽勝節。一年佳辰。余乃覽董勛之有問。閱劉生之典籍。昔人曼倩。有占其說。自元至八。日皆有屬。曰羊曰馬。人爲最靈。有凶有吉。曰陰曰晴。若乃三光宣朗。五行順常。生生造化。條風自行。千門淑氣。萬井韶光。氛昏淨歇。藹藹新陽。則俊民用章。家用平康。夢恊維魚兮。太史占其豐登。慶隆疇德兮。父老頌其休徵。於皇樂胥。萬民之福。至若天地氣閉。陰沴作孽。北風雨雪。氣像愁慘。白日淪輝。天容渰渰。萬暈堙欝。雲雷滿盈。則俊民用微。家用不寧。出自北門兮。詩人之雨雪曷已。天夭是椓兮。四國之斬伐無紀。可哀黎元。憯憯日瘁。嗚呼噫噫。一日灾祥。一歲人事。人雖屬日。日實屬人。人事之修闕有常。天德之休咎相仍。稽庶德於箕疇。諒感應之不誣。一灾與一祥兮。咸善惡之相須。故周臺之察氣。知庶政之得失。苟斯德之能似。祥豈止於斯日。揆此理而細思。可小心而兢惕。肆天寶之恒陰。起少陵之永惻。寓王正之遺意。繼感麟之一筆。何世人之不諒。昧至理之靡感。孰陰晴之足憂。祗關心於行樂。公主宮中落梅之粧額綽約。王孫盤上七菜之春羹淋漓。人傳荊俗。寶勝相遺。家有晉風。綵花先春。海畔花前。懷歸越人之賦。柳條梅花。相思蜀州之句。彼豪奢與縭繪。寧實意之可取。曰余山中佔畢。半世龍鐘。仰草堂之末照。耿十年之孤衷。適會昌辰。幸覩澄淸。瑞雪初晴。旭日光明。村謠巷頌。咸仰神聖。何慍不解。億兆相慶。願年年之人日。永今辰之淑景。</text>
<title>却逍遙輦賦 丁丑別試</title>,<text>徂宮禮畢。皇駕載回。渰渰其雲。隱隱其雷。都人聚觀。雨中天子。减乘雲之盛儀。御平輅而逶迤。是肅敬之享天。豈容觀之足擬。時京師之告旱。屬夏日之長養。觀田疇之龜拆。念稼穡之卒痒。宣憂心之如燻。魯焚巫之空陳。久堯眉之蹙彩。尙湯幣之未親。正厥事兮先格王。幸伏蒲之有臣。醴泉孔邇。憚暑非誠。乾心降從。太一親行。鑾輿駕兮孔肅穆。將祀乎靈宮。新麻別宣。繡衣與同。虔恭肅禱。誠意彌腔。圭璧旣卒。日之方中。玉色不怊。汗雨臨淄。蹕回瓊林。大輅遲遲。西方有氣。雲耶烟耶。從奠瘞之舊所。像紫氣之噓呵。竟千里之滂沱。信冥應之不差。宸衷式悅。從官歡躍。金根非華。玉鑾何惜。惟玆之雨。萬姓之福。伊滂霈之足樂。亦炎蒸之可滌。矧天賜之足怖。敢蔭輦而自逸。却逍遙而不御。去華盖之舒舒。縱沾濡其何傷。儼龍袞之自如。天顔喜溢。八區同春。歌吟士女。抃舞齊民。皇恩厚澤。同洽共漙。嗚呼。天不常享。克誠乃顧。湯六責而致雨。景出郊而昭假。何宋帝之出禱。必欲待乎一日。旣勸行之自人。重不怊之見色。觀今日之致感。實王公之謇諤。然納用之在帝。可無憾於聖德。况却輦之一事。亦所罕於耳目。想宮中之露立。隔千載而嘆服。歌曰。皇之去也。赤土煙飛。皇之來也。興雨祈祈。皇之去也。玉輅龍翥。皇之來也。平輦楚楚。雨則可喜。皇不瑕傷。猗歟我皇。爲我黎蒼。爾禠爾蓑。爾釋爾笠。蹈舞康莊。樂我聖澤。永言父母。庶幾無疾。</text>
<title>却逍遙輦賦 丁丑別試</title>,<text>徂宮禮畢。皇駕載回。渰渰其雲。隱隱其雷。都人聚觀。雨中天子。减乘雲之盛儀。御平輅而逶迤。是肅敬之享天。豈容觀之足擬。時京師之告旱。屬夏日之長養。觀田疇之龜拆。念稼穡之卒痒。宣憂心之如燻。魯焚巫之空陳。久堯眉之蹙彩。尙湯幣之未親。正厥事兮先格王。幸伏蒲之有臣。醴泉孔邇。憚暑非誠。乾心降從。太一親行。鑾輿駕兮孔肅穆。將祀乎靈宮。新麻別宣。繡衣與同。虔恭肅禱。誠意彌腔。圭璧旣卒。日之方中。玉色不怊。汗雨臨淄。蹕回瓊林。大輅遲遲。西方有氣。雲耶烟耶。從奠瘞之舊所。像紫氣之噓呵。竟千里之滂沱。信冥應之不差。宸衷式悅。從官歡躍。金根非華。玉鑾何惜。惟玆之雨。萬姓之福。伊滂霈之足樂。亦炎蒸之可滌。矧天賜之足怖。敢蔭輦而自逸。却逍遙而不御。去華盖之舒舒。縱沾濡其何傷。儼龍袞之自如。天顔喜溢。八區同春。歌吟士女。抃舞齊民。皇恩厚澤。同洽共漙。嗚呼。天不常享。克誠乃顧。湯六責而致雨。景出郊而昭假。何宋帝之出禱。必欲待乎一日。旣勸行之自人。重不怊之見色。觀今日之致感。實王公之謇諤。然納用之在帝。可無憾於聖德。况却輦之一事。亦所罕於耳目。想宮中之露立。隔千載而嘆服。歌曰。皇之去也。赤土煙飛。皇之來也。興雨祈祈。皇之去也。玉輅龍翥。皇之來也。平輦楚楚。雨則可喜。皇不瑕傷。猗歟我皇。爲我黎蒼。爾禠爾蓑。爾釋爾笠。蹈舞康莊。樂我聖澤。永言父母。庶幾無疾。</text>
<title>宋李綱請屯兵荊湖。以爲恢復中原之漸表。廷試。</title>,<text>集條貫而出慮。旣絶偏安之心。度形勢而置兵。盍講進取之策。肆陳經遠之遇計。庸瀆察邇之高聽。欽惟皇帝陛下。着衛文大布之衣。嘗越王積薪之膽。三河有郊。入他傾懷。宗澤之來綏六陵無樹栖鴉驚心張所之歸報凡干恢復靡不罄殫。顧惟荊湖之上流。政當江漢之中壤。東連吳會。實是四集之坊。南極湖潭。亦距三峽之口。諸葛稱用武之地。甘寧表制勝之方。矧宗社偏保於東南。伊控馭諒難乎西北。燕雲之虜氛甚惡。已沒我祖宗之疆。關輔之雨箭難當。只隔一衣帶之水。苟欲制勝於今日。莫若占勢於玆邦。唇亡齒寒。虞詡有破衣之喩。朝侵暮削。秦人稔食葉之謀。倘不先幾而宿兵。抑恐後時而貽悔。稱量虛實。先爲不可勝之圖。控扼咽喉。宜據孰敢侮之險。况鼎澧膏腴之可恃。而岳鄂士馬之最强。劉裕乘石頭之便。聲勢可援於襄漢。羊祜有峴首之固。號令可通於三巴。進一步則舊彊可還。出下計而長城足保。江南堙欝。安能久居此乎。赤縣謳吟。民心思見漢矣。此非愚臣之過慮。實是古人之良圖。譙正鎭湘州。江左有保障之固。孔明屯渭水。鄴中懷願望之憂。稽古如斯。在今可忽。伏望察恢復之在此。念父兄之來迎。亟鎭上流。允臣至願。則百二關之險阻。朝夕可窺。十餘帝之園陵。咫尺圖復。臣謹當雖無他技。庶盡孤忠。勵報國之丹心。不負象簡之賜。奉討賊之黃鉞。益殫橫草之功。</text>
<title>本朝謝欽賜銀兩許貿弓角等材表</title>,<text>乾坤善成。小邦得延其基緖。澤地取象。戎器重荷於頒宣。恩實非望。感亦知懼。伏念臣喪祖先積累之葉。貽朝廷宵旰之憂。心切振衰。敢忘勅諭之旨。力微戡亂。莫抵隳突之凶。念此禦敵之良材。倶係制勝之利具。禮難每瀆。陪臣濫陳其危悰。言必曲從。聖度卽諒其急用。爰發帑藏。庸資貿遷。交市煩漢官。實防姦騙之弊。餘金雇遼驛。幷免遆運之勞。軍務庶贊於有征。兵械何患乎無備。方圖製造。以擬攻殲。七拓效精。射䟽將蔑於越棘。列砲奮響。摧堅奚羡於襄陽。仰伏皇靈。佇奏月捷。玆盖伏遇皇帝陛下。仁能徧物。師要完功。愍我創殘。故隨事而施恤。痛賊猖獗。期指日而行誅。遂令弊封。洊蒙異數。臣敢不嘗膽勵志。刻骨思酬。海徼廓淸。異收桑楡之績。天威咫尺。倍殫葵藿之忱。</text>
<title>䧏勅後謝恩表</title>,<text>思患預防。過慮實出於借重。毖後敦諭。聖謨允合於固存。莊誦兢惶。威顔咫尺。伏念臣叨承基緖。荐更艱危。荷寵靈而除凶。縱見盧循之敗走。假和好而試我。寧諉孟穫之眞降。顧振衰之未遑。忘籲戚之爲瀆。征繕自飭。敢昧庚甲之圖。聲勢須憑。請屯戊己之校。詎意芝綸之宥密。式勉桑土之綢繆。訓卒乘峙糗粮。要綜核於名實。修城郭利器械。責戰守之機宜。玆乃推心於腹中。豈啻提耳以面命。玆盖伏遇皇帝陞下德侔覆載。仁洽生成。察藩邦之恬憘。明見萬里。申璽書之教戒。愛欲再生。將期掩盖乎曩愆。且令光顯於往烈。臣敢不封彊雖復。情形可虞。疾痛痾痒。雖呼悶於父母。淬礪感激。願盡瘁於筋骸。</text>
<title>謝賜中宮金氏誥命冠服表</title>,<text>璽誥優厚。猥正小君之稱。鳳檢安存。重頒尙方之製。秖增傴僂。冞切兢惶。伏念臣外虞未紓。中饋俄缺。念蘋蘩之丕責。繼室須人。仰父母之隆慈。娶妻必告。伊請名雖援乎舊例。然待罪實深於冒陳。何圖顯冊之加。旣從臣爵。副以法服之賜。仍出聖恩。豈但無闕於典章。始足有臨於房闥。玆盖伏遇皇帝陛下莅萬邦以御極。斂五福以錫民。侔聲敎於禹貢。被西而漸東。恢王化於周南。自近而及遠。爰俾鰈域。獲荷鴻私。臣敢不共濟艱難。相成警戒。乾坤洪造。縱報謝之末由。犬馬微誠。庶瞻戀之不懈。</text>
<title>賀冬至表</title>,<text>一陽初動。可觀天地之心。萬福攸同。式衍神人之慶。照臨所曁。蹈舞惟均。欽惟皇帝陛下。盛德在躬。至仁育物。雲行雨施。生成允協於乾亨。日就月將。體用克全於聖學。玆當道長之會。益擁朋來之休。伏念臣滯跡東荒。阻瞻北極。恩深再造。恨莫效於糜軀。祝上三呼。誠倍殫於薦算。</text>
<title>文廟重建。謁聖親祭後。成均館謝賜綿布。以資畢工之費箋。壬寅九月</title>,<text>伏以廟貌重修。式瞻八簋之薦。恩光曲被。更承百朋之頒。歡動圜橋。榮生方領。伏念臣等俱以下學。獲際中興。荷聖造而鳩功。神宮突兀。屈法駕而燕喜。禮儀雍容。乃命發財於度支。俾資完工於廡宇。聲明布濩。慶澤汪洋。玆盖伏遇主上殿下德懋緝熙。運撫恢拓。意專薪膽。役不遑於廬漕。化敦菁莪。祀先擧於過魯。斯文未喪。吾道增隆。臣等敢不對揚鴻休。振拔士氣。來譏倚席。雖久慙於具僚。淬志橫經。庶無負於盛典。</text>
<title>百官上尊號箋</title>,<text>殷憂啓我聖。聿回中興之期。大德得其名。願進丕顯之號。冀垂淵鑑。曲諒葵忱。恭惟主上殿下。妙道存心。至誠享上。始斥假道之請。義昭日星。終底復國之功。德隆古昔。肆當亨泰之會。敢稽尊崇之儀。臣等伏望率祖攸行。彰時景鑠。則摹天寫地。雖未盡其形容。檢玉冶金。庶少效於揚厲。</text>
<title>大殿上尊號玉冊文</title>,<text>物不答成。爲難稱乎洪造。禮當顯美。敢請申乎徽章。率籲卑悰。寔循彝典。恭惟主上殿下。英斷邁古。神路出天。兵禍無前。禍始媒於據義。皇恩罔極。恩實孚於著誠。武功耆定乎一方。令聞偏昭乎四海。玆惟大業。合闡上儀。冲謙自居。悶久掩於盛懿。弘規猶在。欣勉副於羣情。式恢聖謨。用彰王度。臣等不勝大願。謹奉冊寶。上尊號曰云云。伏惟特留睿鑑。俯膺崇名。以迓靈休。永享岡陵之壽。以衍景祚。益鞏盤石之基。</text>
<title>大殿樂章於皇曲</title>,<text>於皇義於昭誠。荷威靈濯斯征。除凶醜莫民生。海内外欽風聲。頌盛美被簫笙。休無疆於聖明。</text>
<title>蒸羊逆境上論 廷試魁宜赴殿試</title>,<text>論曰。接於物而有愛惡恩怨之分。吾之所以處之者。最上以直。其次以德。最下以怨是已。以怨者固不足道。德猶厚也。而是猶不免避怨之嫌有以動之也。纔有動。便不是天理。以德亦非也。然則人之有怨於我而幸以相遇者。情有所可哀。則其將匿怨而報之以德乎。臣於寇準之逆丁謂也。有拂焉。準爲謂所擠。責授雷州。則準之於謂。固嘗怨矣。寇老未召。眼釘已拔。謂且繼斥。道出於雷。則天道好還。人生有逢。準之待謂當何如也。彼旣艱關嶺海。以窮相遇。則乘人之厄。固鄙夫之所不爲也。至於以德。則是亦匿之也。然則準之以蒸羊逆于境上。豈準之情也。要不過有意於避怨。而挾憾之嫌。有以先動乎心也。何者。謂之於準。非朝夕可釋之怨。而準之厄於謂者。非一雷州也。一㘅於拂鬚之責。再㘅於佞人之斥。相州道州之命。皆出於把握。則謂之禍準。盖無餘力。而直不推刃耳。古人之於怨也。有公事則釋焉。惠伯之於懿伯是已。惜其才則釋焉。桓公之於管仲是已。謂之於宋。有懿伯之寄而可補於分寸耶。謂之爲人。有管仲之才而冀效於後功耶。李沆國之老成。而斥以不用。張詠累世元臣。而上章請罪。奸邪誑惑。特一賊臣。而朝野之所共憤也。以言其惡。則有當戮之罪。以言其情。則特一時同朝之好耳。準之於謂。有難容之怨。而無可貰之義矣。如是而蒸羊專价。委曲迎勞。豈準之爲人。超於恩怨之外。而無一毫芥滯於胷中耶。準之志行。臣不敢遽議。而据諸史所評。則稟性剛徧。見斥天鑑。欲人畏威。發諸元老幸兵之僭。先挫壯圖。澶淵之役。自矜其功。則其志之淺深可覸。而詔格一違。遂煩嚴旒。請相見拒。深憾碩輔。豈準之爲人。能憾於王旦之賢。而輕釋於丁謂之奸。謀小惠而忽大怨哉。且使謂得餽則生。不得則死。是且餽之而救其死可也。不然則遣人念之。勤也。專羊贈之。厚也。境上逆之。遠也。是何不必施之恩而加之於不須施之地耶。孔子曰。以直報怨。易曰。遠小人。不惡而嚴。使準有得於斯。則來則謝之。過則置之。有求則遺。無則已。其來其去。莫加之意可也。夫如是則待怨之道。無豫於吾心。而遠奸之意。斬絶於其間。彼之挾奸負怨。目不干於我矣。過接之際。無痕隙之可尋。顧不韙歟。是何區區自動於形迹之嫌。而先示冗恩。啓彼請見之心乎。旣請而拒。增彼怨恨。則豈若自處嚴正而初不干之爲愈也。嗚呼。讐怨之際。人所難處。自非洪度。鮮有不辟。準以剛徧之性。加不學之譏。義理公私之卞。蔽障未去。故始之薦謂。旣失於謬見。終之逆謂。再誤於矯情。尙奚足道哉。然見世之人。細憾睢盱。下石怏意。鴻豫傾融。直一權字。江海亡命。實原不舞。則準亦賢矣乎哉。語曰。太上忘怨。其次不報怨。若準者。雖不至於忘怨。亦可謂不報怨矣。臣謹論。</text>
<title>老醫不孟浪殺人論 月課</title>,<text>論曰。醫何取乎。取其老者而求之。何以言之。有醫於是焉。其爲術也未知其果精乎否也。而其年盖老焉。有病家以病來曰。吾父母病如是。吾妻子病如是。何療焉。醫聞之恬然。不色驚不心撓。其言平平然簡而近曰。服此藥。其藥盖世俗陳方。而不足以有異於人也。於是。其人憊然不悅。歸語人。且怒曰。吾父母病如是。吾妻子病如是。吾以急歸。不色驚不心撓。乃所言平平耳。試以其藥投之。不效焉。其人舍之而他求焉。入市門。有一醫者坐肆。貌甚韶。言甚辯。張金匱玉函之書。參，芩，芝，朮。顚倒於前矣。客就而問之。醫若聞之驚。而若念之動。其言厲而切曰。向之藥誤矣。宜速改也。不速改。將三日而斃矣。遂鋪張其說。出入乎天元玉策之書。覼縷乎陰陽五行之理。聽其言。如水涌而山出。劉張之屬所不及也。其人充然若有得。語家人曰今日吾得良醫矣。病其已矣。遂以其藥與之。病者瞀然而悶。憒然而亂。服之再三而病愈甚焉。其人始以狀問於余曰。向者老醫之藥。猶無害也。市醫之藥。聽其言若快。而用之則病愈甚焉。是何故耶。余應之曰。大智不鑿。至道在常。惟老醫得之矣。向子以父母妻子之病告之。彼固人情。豈不動於心而思所以救之耶。彼其所以不色驚不心撓。而所言平平然者。無他焉。以其經病多。取驗審也。經病多而取驗審也。故聞証而悟原。據候而知變。其投藥施方。皆有先謀。而起死回生。暸然有緖。其癱瘓摛搦。擧不足以擾我之術矣。况病家旣以病告。爲其醫者先有懼色。則彼必驚怖狂迷。顚倒錯愕。病者之心。先動而害有甚焉。此其所以不色驚不心撓。其言平平也。至於施藥。則必須熟視詳驗。爲世俗所可通行者。而後命之。未嘗立異而奇中。創新而倖安。此其涉於陳方而無以異於人也。人之病何必待赤丸靑散。而後可已耶。老醫之言。簡而該煩。近而喻遠。一投而不效。子何不再投三投而便改之耶。雖無見效。而必不至於孟浪殺人。况未必無效耶。市醫則不然。閱方而不比於病。撮藥而不經其驗。其爲術。盖魚自魚而筌自筌也。聞人之病。便不曉如是而致此如是而可治。眩亂主客。莫挈其維。眞恐其術窮才盡而無以應彼之問而顯吾之名。故若聞之驚。而若念之動。遂乃廣張疑似。盡其所學。以衒其能。此其說愈辯。而其術愈悖也。於是。又恐其老醫之說行而人或賤己之術。又嘖之曰。三日而斃矣。此不㡬於妨賢而自用者耶。子徒見其若聞之驚。若念之動。而又其言之厲而切曰。彼致意於吾言而盡其術焉。則惑矣。傳曰。醫不三世。不服其藥。又曰。人而無恒。不可以作巫醫。其不信然矣乎。余於是又有感焉。余嘗觀於古世。有一隊人者年少而氣銳。言辯而行矯。高談義理。掎摭經典。其心以爲擧天下之事。無不可做者。遂軟金鐵而卑山嶽矣。觀者高其辯博。以爲是力於爲事。遂相率而聽命。於是焉是老醫之藥。已改圖矣。彼方傲然自智。謂一世之士無出己右。取國家之條章而易置之。狹少祖宗之法。嘲評前輩之言。如是而市醫之藥。已三服而病愈甚矣。殊不知祖宗之法。經變多而講得穩便。雖有少害。而其利猶多。前輩之言。慮患深。說得周詳。雖有所短。而所長者衆矣。祖宗前輩。是皆慮其所自慮者。爲其所自爲者。約煩而就簡。斂攎而歸靜。行其所無事而已。此誠老醫之藥。詳試熟驗。爲世俗所可通行者。而向吾之所謂大智不鑿。至道在常者也。世之觀言者。孰不以老醫爲可取而市醫爲可遠也。惟其市醫之說。語新而有力。法奇而駭衆。故其藥必行而致誤其病。鼂錯所以起七國之兵。而介甫所以禍煕豐之政也。老醫之言。辭近而易狃。法陳而易厭。此其藥必廢。而輒見其改圖焉。是以無可紀之功而廢房，杜也。聽籠罩之說而短李沆也。余於劉元城之論文靖也。有取焉。謹論。</text>
<title>[問名敎策]</title>,<text>問。古之聖王。以名爲敎。使天下自勸。則名固不可竊。而亦不可不尙也。孔子疾歿世而名不稱。孟子喜令聞之施於人。聖賢之重名如此。何歟。李膺之所與容接。比登龍門。郭泰之遇雨巾墊。時人故折一角。其見慕於世者。何名歟。賣藥。知康伯之價。掩鼻。效謝安之音。其見重於世者。何名歟。陶潛晚歲慕諸葛而改字。與司馬相如之慕藺改名。同歟。韓退之歿後。學者仰之如山斗。枊子厚始仕。諸公爭要出其門下。其名之輕重。可言歟。邵堯夫居洛。士人之洛者。不入公府。而先造其廬。司馬光爲相。婦人孺子。皆知其爲君實。兩賢之名。有以致此。何歟。古人有好名者。有恥名者。其志之不同。何歟。名者美器。造物者深忌。故天地間無完名矣。如欲使士各愛令名。以求爲名之實。則其道何由。悉著無隱。庚辰別魁對。愚也幽潛山野。睘睘守眞。貯潔源泉。藝芳蘭畝。常恐其涓流淺馥。容易出山。而厚誤人之知也。今來奉策。執事先生以名爲問。語極款悉。噫。其勖人以實之道乎。敢不尙論古今而樂爲之說乎。竊謂人之所不必有。而亦不可必無者。名也。君以名而敎。士以名而顯。名固士之先容也。雖然。名不自信。必有其實。名者。實之賓。而德之輿也。德爲實而名固賓也。有是德則斯有是名矣。蔑實而要賓。寧有是理。是以。君子之學。求其在己者而已。衣錦尙褧。蘊櫝自珍。沈精乎重淵。玩心乎高明。其囂囂之樂。拳拳之心。初非有待於外。而用力之久。至於光輝充實。粹面盎背。則如玉之蘊而碕岸不枯。如珠之藏而符采外姢。雖虯蟠而處。蓬累而行。崇榮不墮。芬華自隨。名之於時也。不期而自至。欲捍而不得。斯乃君子之名。而得之而無愧者也。有人於是焉。弄姿華袞。竊吹絙桑。門懸騂角。市鬻狗修。立崖岸之行而以爲高。效采薺之步而以爲禮。的然之光。厚誣人目。竊一材而賭萬乘之器。逞一智而索傾城之價。山鷄罔楚。梧石藏燕。而名之於時也。或加焉。斯乃衆人之名。而得之而可愧者也。嗚呼。君子之於名。本非所期。而况取其可愧者乎。於名之中。又有大小深淺之異。或一節而取之。或一藝而得之。風流自高者有焉。索隱行恠者有焉。斯其所以淺且小。而惟君子道德之名。至深至大。苟能本諸身。徵諸庶民。內省不疚。外行有裕。在家必聞。在邦必達。則可以盡其道之大。而無愧乎名之來也。雖然。士之愛惜名節。務副其實者。雖其所自勉。而亦在乎爲人上幹化機者。明爲己之學。以率之爲善耳。請因明問而諄復焉。沒世不稱。仲尼疾之。令聞施人。子輿喜焉。非爲其鎖沈之是懼。文繡之爲華。名之不稱。至沒其世。則其無爲善之實可知。德之自修。至聞於人。則其有行道之效可樂。聖賢之所重者。豈虛名哉。李門通名。點額之喜。比登龍門。郭巾墊雨。擧時之人。故折一角。何令人見慕。一至於此耶。簡重自居。不妄接士。穎川風哉。激仰宇宙。通朗寡儔。見比神仙。林宗高雅。蹈履出塵。則二君風節。有可觀矣。販藥㕓隧。特一廢賈。善爲洛詠。適有鼻疾。而守價不移。一女知伯休之信。掩鼻寢聲。西州效安石之音。其見重者。何名歟。葦裝入山。聲聞出谷。則康伯之名以晦遯也。高卧東山。蒼生係望。則謝安之名以風流也。陶潛改字。慕諸葛也。長卿改名。爲藺君也。東臯舒嘯。有懷晉室。則孔明忠赤。曠世同調。而覃思典墳。畧有儒名。則澠池怒髮。愚未知其何所取於壯也。韓吏部被髮大荒。而四方學者。猶仰山斗。柳子厚通藉金閨。而一時名卿。駢手剪拂。其名則一也。而文起八代之衰。道濟天下之溺。則其負山斗之望者。容有可取。而玉佩瓊琚。大生光價。曳裾權門。卒致伾文之患。則愚於子厚。可勝鄙罵。康節先生一窩居洛。東南之士。不入公府而先造門屛。涑水相公再度八相。厮臺之賤。手額欄街而擧誦君實。以內聖外王之學。探天根月窟之理。弄環安樂。高風盖世。以篤學力行之賢。居共貞匹休之位。覃恩惸獨。世無離曠。則斯豈非君子之名而得之而無愧者也。執事以是結問。信知言也。大抵人能美名。名不能美人。是以君子貴在己之德。而羞曲俗咫尺之名。其或忘斗筲之小。而幸過情之譽則惑矣。其心之公私。不啻若觀火矣。嗚呼。東京名節。祗以亡漢。而康伯之索隱。見黜於聖門。謝安之淸虛。得罪於名敎。相如慕戰國之鄙夫。子厚黨虺蜇之奸邪。愚何敢揚搉而申煩哉。陶潛之尙忠義。似也。昌黎之闢異端。是矣。而卒未見大道之原。則愚且舍是焉。邵堯夫。天挻人豪。司馬公。天資粹美。歷覽無際。暗合道妙。愚未嘗不爲之三嘆。而惜乎其造詣之精。不由聖閫。而寒泉之編。不見收錄。則愚所學者。其惟孔孟乎。沒世無名。愚嘗疾之。令聞施人。愚亦喜焉。愚竊因是以勉天下之士曰。德者在己而我當勉之。名者在人而我何與焉。惟當立脚善地。風吹不動。認顏氏之四勿。體曾子之三省。孜孜爲善。日夕惕若。提撕之功。不出軀殼。而踐腹之篤。日造閫奧。笙鏞奏耳。無慕其聲。袞黻飾目。無悅其色。躬行之德。久而充積。至於廣胖舒泰之地。則遠方之朋。我何拒之。同聲之譽。我何絶之。孔聖之疾。庶㡬可免。而子輿之喜。容可自得。若是則名雖美器。而造物者不忌。不患其無完名矣。雖然。美名之至。輒自肆然。則向之美者。不覺其日䧟於惡。况復勺水自多。一節自高。規規文飾。日事虛僞。竊一切之名。則雖非美器。而造物者必忌。天下豈有完名哉。然使一世之士。擧務實德而無愧於名。則斯豈一蹴之可到。而笑貌之可作也。孔子曰。古之學者。爲己。今之學者。爲人。正學之不講久矣。如欲去爲人之私。而率由乎爲己之公。則實在乎爲人上者會精一之法。盡誠正之功。躬修於上而作新於下。以指南一時之敦尙耳。子曰。子率以正。孰敢不正。愚以是眷眷焉。執事之問。愚旣略陳於前。而於篇終又有感焉。名節之稱。始於衰世。則世之言名節者。已足可歎。而世降不已。而又莫有眞名節。則斯其可歎之尤者也。樸散漓生。虛僞日增。竊似是之名。以爲發軔之地。得言論之餘。以助頤使之勢。廬嶽深源。妄繫天下之望。豹林大夫。未免捷徑之譏。聲容日盛。實德日卑。惟懷附驥之志。致身靑雲之上。吁可恥之甚也。雖然。求人於末世。惟恐其不好名。捄當今之弊者。徇名而責實可也。如欲惡虛僞之名。而有意於拒天下之士。則其不歸於媢嫉者幾希矣。愚以是深懼焉。執事以爲何如。謹對。</text>
<title>[問聖希天賢希聖士希賢策]</title>,<text>問。聖希天。賢希聖。士希賢。不先定其標準。則無以爲用力之地。試就先儒所論而觀之。堯與舜更無優劣。及至湯武便別。雖揖遜征伐之不同。要之皆聖人。而善有盡未盡者。何歟。伊尹，伯夷，柳下惠。任淸和各極其一偏。比之夫子太和元氣流行四時。則語不可同日而幷稱聖之。亦何歟。數孔門高弟。以顏，曾爲首。守約三省。魯得一貫者。積久終身。迄未至聖位。俱體而微。只隔一膜者。天假之年。必竟至大成耶。孟子才高。伊川所不到。明道可比回也。數賢之高下。果若是乎。爲學者。可學何人歟。管仲之德。不勝其才。子產之才。不勝其德。是何事業之成就。德不及才耶。子房爲黃，老。孔明好申，韓。皆稱有儒者氣象。亦何歟。范文正傑出之才。韓，富規模大又麁。溫公差細密又小。韓，富則然矣。君實亦不逮希文耶。君子之自待。過則聖。及則賢。不及則亦不失令名。隨其做工之淺深。以爲所至之遠近。志所志。學所學。則願與諸生講究焉。對。愚也山林日長。抗志高明。窺聖賢於塵編蠧簡之中。而嘐嘐然樂之。思欲務折宗孼而入堯舜之宮。觀宗廟百官之盛也。今來奉策。執事先生歷叙聖賢。詞意縷縷。欲試諸生志學之如何。愚誠不佞。敢不悉平素之講。而樂就正於有道也。竊謂有皇上帝。降衷下民。物與无妄。而氣有全偏粹駁之異。有得氣之全粹而能盡其性者。有得氣之偏粹而能造其極者。全偏雖殊。而爲聖則一也。有得氣之偏粹而求造其全者。有得粹駁之相雜而未純乎粹者。純雜有間。而亦不失均爲賢矣。然而得全粹者。或不能生知。而學而知之。則下乎此者。得其偏粹而求造乎全。得其相雜而求純於粹。則舍是學。何以哉。旣學矣而不立其標的。則脚踏不定。無以爲用力之地矣。而稟受不等。階級亦異。則所慕而學之者。亦安所止據耶。噫。道無殊歧。聖無二功。等而分之。自上徹下。唯有一條路在耳。有志於學而舍是路。則偏粹者卒無以造其全。而白首稅駕狼狽全駁之鄕矣。况望其復全粹而入聖人之域哉。然則所慕而學之者其惟顏子之學而其言曰舜何人也予何人也有爲者。亦若是。此士之所莊誦而爲志。而跛然望俛然力。求全乎粹。而復降衷之性者也。淸因明問而尙論焉。堯舜湯武。槩之爲聖。而堯舜性之。是得氣之全粹而生知者也。湯武反之。是得氣之偏粹而學知者也。生知者。安而行之。學知者。利而行之。此其所以有異。而揖遜征伐之不同。特其跡耳。吾夫子集羣聖而大成。太和元氣。渾融四時。是得氣之全粹而能盡其性也。尹之任。夷之淸。惠之和。是得氣之偏粹而能造其極者也。自生民以來。未有盛於夫子。則班之爲聖。固不可也。而三子之一德。亦造乎不勉之地。則聖無定名。而其稱亦宜爾。洙泗講道。羣哲林林。顏子之淵宏。曾子之篤實。盖其首也。三省之功。一貫之學。而仰高鑽堅。欲罷不能。是得氣之偏粹。而學焉而求造其全者也。兩楹之摧。曾子尙少。似其加學。則其作聖與否。固未可知。而得正而斃。所見已大。則况乎具體而微。只隔一膜者。使天假其年。則當不日而化矣。不幸早死。天喪之痛。豈其過耶。伊川有經天緯地之才。而比孟子而不及。明道有精金美玉之資。而視顏子而有同。顏子好仁。孟子惡不仁。明道仁勝。伊川義勝。較其性則有渾厚剛毅之別。而語其位則皆得其氣之偏粹而幾造其全者也。况伊川收束檢制之處。則孟子亦不能到耶。嗚呼。顔，曾與孟。孔子之階梯。欲學孔孟者。舍二程何以哉。惜乎。顔子立言不多。而其視規模楷範。後不可以尋度也。朱子曰。師孔孟而不由伊川。是入室而不由戶也。愚不敢舍此而他求者也。管仲之小器。德不及才。子産之惠政。才不及德。是得純駁之相雜而又不學。不能復乎粹者也。然而桓公之有仲。如鴻有翼。子產之所事。四主皆昏。此所以仲尼大其功。而當世譏其削也。爲報韓仇。仇報鴻冥者。子房之從容也。爲漢效節。不計成敗者。孔明之正大也。其出處之際。稱儒者氣象者。豈其過歟。然陰謀有餘。權詐並行。此得氣之偏粹。而學而雜。不能造其全者也。慶曆，元祐之間。碩輔聯英。而文正老成之才。尤其傑出者也。涑水相公規模。視韓，富差密。而其大反小於韓，富。雖其天資之美。學問之功。而語天分則固慊於文正矣。况規模之麁。不及文正。而學問之功。又下於溫公如韓，富耶。此皆得氣之偏粹。而不能學而充之。以造其全者也。大抵君子之論人。惟正之適。管仲，子産。伯者之佐。愚將艴焉。子房之黃，老。孔明之申，韓。學焉而不精者也。范，韓，富。大平之相也。溫公之造詣未精。則愚且舍是焉。堯舜君民。念一夫之不獲。若撻于市。則學者固不可一日不存此念。而其任淸和之德。則君子之學。求全體也。吁。堯舜。人倫之極。仲尼。成人之至。湯武。處變之聖。而其心法之正。顔，曾得其宗。孟子闡其義。軻之沒。至兩程而復顯焉。舍此而爲學。則非愚之所謂學也。舍此而爲志。則非愚之所謂志也。孔子曰。誰能出不由户。何莫由斯道也。愚以是深嘆焉。執事之問。略陳於前。於篇終尤有感焉。孟子曰。萬物皆備於我矣。反身而誠。樂莫大焉。如愚之末學。氣質之偏全粹駁。固不敢論也。至於天賦之性。聖與我一而有不得而泯。則百年所至之遠近。唯在做工之淺深也。君子之所期待。過則聖。及則賢。不及而亦不失令名。是未可預知。而始所願則何嘗䂓規徑竇。而不以聖自期乎。此愚之志而朝夕學焉。力盡而斃。不負在我之物。而庶幾反身而樂者也。雖然。堯舜仲尼。如天之高。不可階而及者也。則愚何敢徑行妄求。自䧟於怳愡冥昧之途耶。此愚之所以河南爲之師。而泝孟子及顔，曾。幸一兩之化之也。此其素所表準而勉焉者也。周子曰。志伊尹之志。學顔子之學。政學者終身勉之而不盡者也。謹對。</text>
<title>策題[進退之合禮]</title>,<text>問。功成名遂身退。天之道也。禮曰。大夫七十而致仕。若不得謝。則必賜几杖。又曰。七十老而傳。賜几杖。則不許退也。傳。謂傳家事於子孫也。家事旣傳於子孫。則獨可仕於其國歟。陶弘景。三十六而掛冠神武。錢若水。未四十而急流勇退。是亦禮歟。姜太公八十。鷹揚牧野。張柬之。七十餘取日虞淵。其可以不合禮而不辦此功業歟。祁奚請老而以子代之。裴度丏閑而必築綠野。如無子可代。而無綠野可歸。則終不得退耶。董仲舒旣退。而大議每諮。富鄭公家居。而每言國事。果合於引身之義歟。祿者。所以勸事。而萬石君以大夫祿歸。鄭均以尙書祿終。亦果合於食力之意歟。羊祜角巾歸第。李靖足疾乞骸。世固多恬退之士。而輸一先於兩將軍。何歟。李晟將退。悉還所賜物。廣受以金歸。作撃鮮費。何者爲得歟。范蜀公，文潞公。一時謝事。而元祐之初。倶被徵召。一辭而一來。人各有其志歟。何以則進退合禮。無貪戀往來之嫌。濟匪躬知足之志歟。</text>
<title>策題[死生輪回]</title>,<text>問。死生之理。吾儒所說。至詳盡也。人死而散而靜。更無形。故曰往而不來。不必以旣返之氣。復爲方伸之氣也明矣。奈何輪回之說。出於釋氏。說者至以積善餘慶。積惡餘殃。指爲報應之休咎。何歟。又以鯀爲黃能。杜宇爲題鴂。褒君爲龍。牛哀爲虎。鄧艾爲牛。徐伯爲魚。指爲佛家所云變受異形之實。而乃爲賈誼所謂千變萬化。未始有極之證。何歟。邢子才斥輪回之誕曰。豈有松栢後身化爲樗櫟者。李士謙辨子才之非曰。變化皆由心作。木豈有心乎。木誠無心也。死者能有心耶。羊祜五歲。探樹穴金環。向靜之女數歲。辨認刀子。鮑靖五歲。能言墮井。文澹五歲。索取香囊。其事之靈應如此。亦可但斥輪回之誕妄耶。顧况之子。能言其父苦吟事。梅聖兪亦言郭功父爲李白後身。此則詩人韻士之說。不足取信。至於范祖禹。名世通儒。而至徵於命名。司馬溫公又從而改字。其可並指爲荒唐耶。諸生讀聖賢書。萬理俱足。必有能言是者。</text>
<title>壬寅年殿策題[治平之道]</title>,<text>王若曰。治平之道。須先得其要。中庸之九經。與大學八條目相爲表裡。帝王爲治之規模備矣。但九經。詳於經世之目。而略於修己之功。格致誠正之意。其不具於一章之內歟。八條。詳於進修之功。而略於爲治之目。其所謂老老長長恤孤。可以盡天下之治歟。眞西山衍大學之義。而尙遺治平之二條。丘瓊山補衍義之闕。而又未及於配天敬天之說。是乃千慮之一失耶。抑有其意。而雖非配天敬天。亦可以盡經世之道歟。就九經之目而觀之。則脩身爲先。大學之必先言誠意正心。何歟。自家而言。則親親當先。而尊賢先之。親親旣先於敬大臣。則獨不言任之以事者。何歟。敬大臣則果能不眩。而苟不得其人。則不幾於獨任成亂歟。又或慮此而上之所以猜防畏備者愈密。則下之所以欺罔蒙蔽者愈巧。其爲害愈深。不幸而臣之姦遂。則其禍固有不可勝言。幸而主之威勝。則偏聽獨任。御下蔽上之姦。將不在於大臣。而在於左右。何以則專任不疑。而致不眩之效歟。孔子旣叙九經之目而曰。所以行之者一也。朱子以一爲誠。何也。九經之中。何者當先。而何者當急歟。抑九者不可闕一。而無先後當急之可言歟。其欲一以行之。致九經之咸叙。則其道何由。予以否德。願治之心。亂後彌切。而非惟治日以遠。危亂之兆。不一而足。其有一言一行。有違於九經之道者。則子大夫非但言之剴切。必從以藥之毋隱。孟子日。惟大人爲能格君心之非。君仁莫不仁。君義莫不義。君正莫不正。一正君而國定矣予。實有望焉。</text>
<title>壬寅年殿策題[救國家之危機]</title>,<text>王若曰。孟軻氏有言曰。生於憂患。死於安樂。古人以詩相鼠，螮蝀爲善端之萌。匪風，下泉爲思治之作。誠以窮則必反。人情之常。而唯其能反。故能轉亂而爲治。以古人遭亂而處之者言之。衛文廬漕。有大布大帛之儉。越王棲山。有生聚訓鍊之勤。夏康因一臣靡。周宣申歌車攻。光武有勳兼在昔之盛。昭烈有左龍右鳳之稱。靈武返斾。猶得諸將協心。奉天回鑾。尙有一詔感人。江左偸安。亦能禮接賢俊。建炎朝延。猶待李綱方成。其功業之成。雖有大小輕重。而其所着力。各有其地。其是非成敗。可歷指而言之歟。予以否德。遭家不造。受禍之慘。誠千古之所未有。則其懲創感發。宜有深於前代。而一向委靡。無奮勵振刷之氣。觀之於朝延。則無夙夜恪勤之美。而忨愒猶前。觀之於郡縣。則無慈祥恤牧之政。而掊克日滋。觀之於民。則無趨事赴工之心。觀之於邊。則無儲峙征繕之功。以若所爲。處之平日。猶患難濟。况可以轉垂亡之機。而成復業之功乎。昔楚爲吳所敗。令尹子西曰。乃今可爲也。遷都於婼。改紀其政。以定其國。豈倭之爲禍。不及於吳。而國之知懼。亦不及於楚耶。抑予之所令者。不足爲臣民之倡耶。謀之廊廟。未得的確之策。子大夫新升於朝。將輔予爲治者。山林日長。必有抱膝之見。其各悉著于篇。言雖不中。亦不罪焉。</text>
<title>觀周日稿序</title>,<text>五峯子少粗有記誦綴緝之才。而以家貧親老。急於奉養。學擧子業。猶性甚懶。又無師友相長之益。不得肆意翰墨。學古人文章習氣。時於諸家集中。見有各體詩篇。不覺心喜。就而倣之。作五七字韻語。見之者曰。此詩也。五峯子欣欣然信之。謂己已能詩矣。尙不知詩家門庭韻格洎用工精粗如何耳。及倖科第。濫叨賜暇之命。被有司者程督。每勉唱巴俚而不自愧。是何異東施效顰。而捧得多少人腹也。兵火之後。盡失草稿。亦不作追惟劄錄之念。人或勸錄則曰。僕自省不足觀。設或可觀。此不過一時偶然之作。譬之飛鳥遺音。豈有鳥過而音存者耶。只任他杳杳然可矣。家故無一紙可覆瓿者耳。或有言人盡天下之大觀。則文思可進。五峯子頗然之。以爲季札觀周。子長遠遊。其亦有意耶。仍遂思之。今日之大觀。無有如適燕。燕猶一隅。不足以盡四海之瓌雄。而四海之大。旣無緣編觀。則燕爲天子之居。無寧一觀之爲快。歲己亥。我國有應謝恩于朝廷者。當出价。五峯子請行而得之。及過江。則是庚子春也。逆旅道途之間。雖不得見有弘儒碩士而聞其譚論。至其宗廟千官之美。城池宮闕之壯。市㕓物貨之殷。士女之閑都。鳥獸之異狀。則固有觀而樂之者矣。然於馬上。時有所作。而方之於舊。得蝌蚪猶尾也。豈簫韶之樂。不能使人忘味。擊筑之風。不能使人竪髮者耶。何嚮者或人之說到。五峯子其不驗耶。信乎桮棬之技。不可爲瑚璉。補床之手。不可爲五鳳樓耶。如人之食量有限。使之啖牛而止此。啖雞而止此。要之滿腹而止耳。然嚮吾見吾作。不自知其小也。今乃自覺其小。則是其所得於大者。猶多乎㦲。抑吾於此。又有所待焉。吾觀人之讀書者。必卒業而后有得。是非獨讀書爲然。凡做功而得力者皆然。吾於中國。不見江南。而於東方不見關東。則是吾之大觀。末卒業也。苟卒業也。其有可進耶。關東。吾土也。或可理屐於不甚衰之前。而至如江南。則雖男兒蹤迹。不可必其可到與不可到。而以今料之。則不可到也爲的。吾且老矣。其有可待耶。噫。吾精爽日耗。凡遇事也。有朝問夕忘。昨見而今迷者如是。而稍過是月。則幷與當時所見所得者而失之。玆於玉河暇日。令李生海龍書爲一冊。以爲他日山居寓想之地。非以爲詩而謂可錄也爾。</text>
<title>諸賢情詠詩卷序</title>,<text>老人崔主簿彦國始以吏貟。監蔵玉堂書籍。讐校槐院詞命。積勩轉東班。參奉南部。奉事司饔。直尙瑞院。再入南部爲主簿。嘗携一冊子。求詩於素遊名公大夫士之門。得詩緫三十餘篇。藥圃李參議題其卷曰諸公情詠。僕亦曾留三絶。皆實錄也。念惟己未庚申年間。老人方在伯兄參判公門。老人年十五六。僕纔七八歲。嘗與伴讀周興嗣千字文，童蒙先習，孝經等書。其首一絶。卽感舊之作也。壬辰臈月十六日。天朝經畧宋，提督李駐遼東。僕以司憲執義。承命請軍期于遼。老人以書字從。時天大寒。亂離漂泊。衣褐不完。老人到金石山。將凍死。逢堂驛韓潤輔從遼回。爲乞與一袍襖得專。其第二絶。卽叙苦之作也。老人之父。盛年入江界府。被越女一笑之留。仍老于江。老人每匹馬赴省。時年已六十。而僕則久爲風樹泣血之人。其第三絶。卽感孝之作。而用别韻。吁。轉眄之間。老人已七十二歲。僕又六十四歲。老人前後莅事。以勤幹稱。有陞秩之命。而不爲有司者省錄。方食貧城南本家。僕又待罪出城。適居得其隣。每相對。白髮簫然。各自悼老而已。雖欲再讀書兄前。再承命遼雪。再送老萊衣。得乎。卷中諸君子凡二十九人。至其相知之早。經苦之勤。情事之同。無有如僕備且熟者。遂記五十八年間始終交遊爲序。屬老人之子今校書館校理嵩。作乃家靑氈云。</text>
<title>書睦學士湖堂朔製詩後序</title>,<text>湖堂。是月松菴舊基。僕在堂首尾八年矣。乙酉歲重陽。中使方俊豪奉命宣醞。僕與漢陰相公預焉。漢陰語僕曰。方海量宣醞。于此凡四遭。未得一勸醉盡興。殊是欠事。盍圖之。㒒答說已略備矣。幸君一任吾言。不患方之不濡首也。漢陰諾之。中堂宣爵訖。僕揖方而言曰。今以佳辰。令公奉命宣勸吾儕。豈不欲式燕以敖。僕本弱戶。直講且病新起。無以罄歡。但秋江楓菊正好。請往觀焉。直講。指漢陰也。方以復命遲緩。逬身辭之。僕强之再三。方始允從。出門將上馬。僕認方有趨意。請曰。令公不識湖上路。請導之。眴漢陰踵之。纔出塲門。方躍馬趨去。僕截其前。漢陰邀其後。得不失。旣及岸則方舟艤待。行廚已辨。僕揖方。上舡謂曰。江湖冠帶。太束縛耳。方曰。然。吾儕先解。方黽勉亦解。纔呈果盤。僕請曰。拙者先手。我當爲錯薪軍。用兵者以弱卒先驅。謂之錯薪軍。借此爲喩也。㒒以銀桃盃先行九酌。方酖顔喜笑。漢陰繼行數十酌。㒒已微醒。起見則方欹枕昏倒。漢陰獨兀坐舟中。呼書吏。綁投卞希從子江中。卞以大殿別監。從方宣酒者也。漢陰以卞不飮而呵之也。㒒更掖方起。勸四五酌。方已不省人事。問吾字曰。君字誰。吾字君秀也。正號呶交旋間。見一朱衣着紗帽人。倒卧艙間。問是盤監也。令人擔出。得如僵尸。僅登岸藉卧。始登舡也。㒒別具歌管舡。陽若遊人過之。自遠慚近。鼓樂隨風微微而聞。彩妓一隊。迭相交舞。方注目不已。密令人戒彩舡櫂夫。沿洄乍遠。方陶陶發興。瞪目炯炯。一座相顧輾然。日没後始自靑潭順流而下。泊舟漢岸。暝色已迷鴉矣。別監輩擁方而去。方不得穿團領。以帖裏着紗帽上馬。驛子輩各脫手巾帶。束方腰四面。張引如交龍旗狀入城。是日。不得復命。湖上傳爲勝談。方亦自謂平生怕李學士盃。在舟中醉鬧時。金尙州澥以太㒒正。送客江上。望見欣然。語人曰。男兒仕宦。當作讀書堂官。不啻若李郭仙舟。兵火轉眄間。光陰已滿二十五載。此已成陳迹中陳迹。而吾輩皤然一老翁。今日適見睦學士湖堂朔製一草。日子又重九日也。不覺依然而想。宛然而感。書一律其左而還之。</text>
<title>題卯丑司馬世年禊序</title>,<text>古人重同年。以九州四海之人。偕升而有兄弟之義。則其重之固宜矣。厥父旣與之同。而各其子又與之同者。謂之世年。而世尤重之。吾輩。萬曆己卯司馬也。後二十三年。爲辛丑歲。丑非大比之年。以庚子兵火甫定而退其期耳。吾同年之子。偕升者九人。泛言之則九之於二百。不足言多也。緫而言之。則司馬試。率三年一舉。而一試數止二百。本不多也。二百人之子。散介四方之士。其數固不能千一於四方之士矣。以不能千一之數。畢竟唱名。擢至九人。則斯非盛歟。而其落地而䏈父子衣冠之好者。又豈非勝緣歟。且司馬試。辛卯之後。以兵而廢者十年。方其亂也。吾輩得不死幸矣。又並保孩兒。首膺重設之選而數且至九之盛。能不感而且悲也哉。噫。己卯去今二十五年矣。始吾輩之遊也。誠有如古人所謂亘絶九衢若屛風之盛者。而今則四分踰一。已歸泉途矣。汝曺中潸然出涕。而寓元賓之思者。其有之矣。良時難再。勝事須識。則汝曺作禊之意。其亦美矣。况此已有故事耶。爲禊者亦不但爲期集杯酒而止已。以善相觀。攝以威儀。永保歲寒。勿替乃操。以毋忝吾同榜相厚之意。可矣。</text>
<title>月陰里契卷序</title>,<text>月陰里。在揚州豐壤縣東南。卽渡渚院之東岸。正與院相對。吾先塋舊在從里而東五里許。地名乾川。余自八歲。每四時往來。必經此里。見水邊籬落。樹木葱蒨。烟火相連。心認爲樂地而可居。里人構草亭數椽於南溪上。余嘗一過之而得一詩。曰。南溪亭子俯淸流。駐馬觀魚宿麥抽。恨負今年春社約。莫敎鷄黍更違秋。今不詳何年歲。而觀其詩意。盖寒食時所作。實余未第時也。及最後。余再贅於陽川許家。許有少田疇在同里。余旣認可居者久。而且距先塋近。仍索得其田。而獨恨其少也。無以田且廬焉。歲庚子。以謝恩使朝京。得賞金以還。就買栗林桑田以益之。始可廬而亭之。卽顧太史所扁彰賜亭者是已。是年冬。余遭遷厝之變。一日之間。掘五墓。蒼黃就向所買栗林之下。設草廠以殯之。里中之人。無貴賤少長男女。毋論曾識與否。各執材草藁薦糜漿之具。繈屬而至。儘力以助。余得免顚沛於伊時。而得至今日者。皆里人賜也。至此益知玆鄕風俗之美。不但止如其境勝。而遂堅桑楡終老之計。雖亭廬未成。而心神已注於其中。每休沐之暇。必出而與園友溪翁。爭漁釣之隈。雜竿罩之列。瓦罇濁酒。烹鷄劈蠏。叩盤互歌。陶然同醉於枌楡之陰。此契之所以託也。雖先塋遠遷於花谷。而花谷之路。亦經此里而乃達。余宦而往來於花谷。則此其息足投宿之所。退而居于此。則可卯發而巳至。余之得此里。豈天借其便哉。顧纏絆難脫而蒲柳早衰。今日明日。今年後年。而白髮已滿頭焉。雖退而居之。能得幾年倘佯耶。然余之買此園。旣出於皇恩。而余之有此計。亦華人之所預聞而留詩者。則余雖甚不斷。其敢於未死之前。孤鷗鷺之盟。而爲薤露死返之人耶。幸諸君遲之。</text>
<title>送南善初之茂朱序</title>,<text>僕舊與嘯癡林子順，同隣閔推卿遊。善初。於林爲姻姪。於閔爲表從弟。以故知僕亦甚蚤。今者子順亡且久。而推卿出關。則善初。眞吾今日之元賓。吾儕年近五十。而且經八年喪亂。則所謂元賓如善初者。又罕矣。僕今年多病。杜門窮巷。聞足音跫然而喜。喜亦不數矣。獨善初載酒問字。往來不廢。噫。善初其亦以僕爲元賓。而僕且與善初之兄同樞公爲同庚。則善初不特元賓我。而又兄我也。不然。何善初愛我深。而不作世俗松桂桑楡之見耶。一日。善初叩余門告別。僕難之曰。歲暮矣。子何往。善初曰。作茂朱去矣。欲不往以殘嫌。僕憮然執善初手曰。我元賓子。子元賓我。而兩家元賓固少矣。就其少者而向來作別。皆在此中。何歟。子雖去茂朱。距此僅五百里。驛使春回。猶可得一枝梅以慰。子旣去而僕又將朝天。燕山又三千四百餘里。則雖魂夢亦不得一夜達矣。是別之又別。何造化兒毒吾儕偏耶。吁。人非鹿豕。安得常聚。子順昔過茂朱。爲我言寒風樓之勝曰。宿樓中。近曉有一羽衣客到樓中。長嘯而去。咍子順之說誠誇矣。然亦可想玆樓非人世居耳。子順逝而樓又燹。子去而裵佪水石間。其必有悵然者矣。僕以是感而書之。</text>
<title>同庚契議序</title>,<text>同庚卽同嘉靖癸丑歲生也。庚辰辛巳年間。與朴養浩輩十人爲契。亂後遂失其卷。今年夏。宋公民止搆茅亭於其王父頤庵公東湖水月之址。旣成。邀庚友以落之。遂復其契。李某，權思省，李養源，郭居易，李公允，李某及民止與僕參焉。雖以故不至。而聞而願入者。並置籍以書之。緫有二十八人。其曾同契者。唯崔淸源，鄭夢與民止，公允及僕是已。庚辛去今纔二十四三年間。而養浩及李擇中已下世。而高思勿，趙伯益。又邈焉繫官於西南。而不得與同。則自今以往。其存亡聚散。又不知當作幾許狀矣。噫。溥天之下。其人之繁夥何限。而同于東者爲幸。同于京而又與之同庚者爲尤幸。其可不於衆人之中而別致之意乎。况旣與之同庚。則其衰謝大約不甚相遠矣。吾儕今年已是五十有一。假使均享百壽。已過半矣。雖歲歲春秋。杖屨相會。爲樂不替。亦不滿百數矣。况疲病喪患宦遊之不常耶。是宜相逢則喜。有酒則醑。百遍相過。而意猶未闌。不但如契議所定春秋講信而止。可矣。昔文潞公居洛。與程中散，司馬朝議，席郞中。俱年七十八。爲同甲之會。其詩曰。淸談亹亹風生席。素髮蕭蕭雪滿肩。此會從來誠未有。洛中應作畫圖傳。吾儕德望髙致。誠不及古人。而素髮則只今已相近。而酒後相酬淸談。或有之耶。幸而無恙。俱得過七十八。則亦未知諸家子弟有能模寫而播之漢中者耶。詩曰。阪有漆。隰有栗。旣見君子。並坐鼓瑟。今者不樂。逝者其耊。余以是爲諸君倡焉。</text>
<title>題孝敬殿契軸序</title>,<text>萬曆辛丑六月戊戌。懿仁王后昇遐。旣成服。就南部薫陶坊愼思遠第。營魂殿。某時以禮官長。忝帶都監提調。實董其役。旣成。號曰孝敬。葬畢。奉神位安于殿。祭享如禮。獻官用宗室。齋郞用戚畹。掌供進膳用內侍。執事用勳衛。俱就其中。擇謹飭有恒者充之。輪番更直。以訖三年。制旣終。箕城以下餘痛在心。不忍出殿門一步。僾然如將復入。仍相與繪迹題名。謀所以不忘。屬余識之。嗚呼。喪妣之慟。擧國同然。而密侍神御。以盡如在之誠者。其衣哀含慘。宜倍擧國之慟矣。諸君又相從於哭泣齋素之中。則其欲不相忘亦宜矣。書其事以歸之。</text>
<title>豐壤乾川里洞契序</title>,<text>洞卽楊州轄豐壤縣東乾川里也。天磨山一枝西注里中。吾家先墳墓在焉。自吾先公及吾兄弟往來省墓。迨六十餘年。洞舊有契。余嘗見契中人。老者逝而壯者老。少者壯。傷人物古事之零替。而不覺吾父與兄。亦去而添宰樹之纍纍也。吾於洞亦舊矣。歲庚子冬。先塋入於國用。遷於抱川之花谷。花谷之路。又經乾川。每行過洞口。馬蹄已熟。入而還出者屢矣。况徘徊瞻望。昔日致敬之地。今睨而過之。卽不忍也。洞之父老。輒雞酒相候。兒童指㸃相呼。白犬黃犬。搖尾迎導。吾又何恝於玆洞耶。且先祖母墳。仍在是洞。近有遷厝龍仁祖父塋側之計。而尙不遑也。未遷之前。吾於洞猶夫舊也。則吾於春秋講信之好。婚姻喪葬之助。憂慶之慰賀。過失之相規。何敢間焉。遂置一冊子。先書立議。次書鄕京座目。下及賤隷。仍略叙鄙悰以歸之。</text>
<title>送呂參議 祐吉 回答日本國序</title>,<text>吾隣呂令公尙甫。差回答兼刷還使。將赴日本。一日。訪五峯子而言曰。人有慰之者。言此行在可爲不須爲之間而爲使者雖以選爲名。而實出於衆避。子之行。不亦宂且苦乎。此非深於解事者。國有隣。必有交。日本亦隣也。彼旣奉書自謂一反前惡則禮何容無答爲人臣者委身食祿於事也。奚避奚就。但言選則吾誠不敢當。不敢當而猶得之者。是亦在命。生吾國而足跡所可到者。惟國內八省及朝天者。抵燕京而止耳。遍國內八省者亦少。而抵燕京者爲尤少。吾之足跡。行且遍且熟矣。隣而所未見者。直日本耳。以吾叨其選。豈天以遠遊餉吾者乎。是誠在命。吾故不敢以親老辭焉。五峯子聞而斂袵謝曰。善哉。子之言也。世皆以陸爲安。而海爲危。是誠固矣。亦人情所同然也。子能引之以命。無拂於心。是誠素夷狄。行乎夷狄。無入而不自得之心。是足以當其選。其何辭之有焉。至於遠遊。則古人有尙之者。盖山河之流峙。形勢之周遭。物産之繁殖。人物之豐衍。無非造化施工之地。不盡覩乎此。則無以悉天地之瓌觀而廓吾之心胷。其尙之固宜也。然古人亦有道在是矣。歸而求之。有餘師之說。則人之見道。始未嘗資於遠遊。不遠遊則亦何以知道在是之妙也。子之遠遊。亦天所以玉成之也。苟子之心也。馮夷百靈。必且擁護先後履溟波不啻如平陸之安。子之竣事且還也。五峯子始以一壺酒。迎于江上。慶國事之完成。旋以南山壽。賀北堂之無恙。玆敢記子之言。以爲諸送行者之先唱。</text>
<title>舟川集序</title>,<text>某少時於朋輩劄傳文字間。見有太學生請復趙靜菴官爵及論濁葬兩䟽。每整冠而讀之。樂其言論風槩。而不知誰某筆也。常祝已作文章如斯足矣。其步驟豪奕俊邁。必人年少時作。其格度有出壑昻霄之氣。其所成就。終必爲萬乘之器矣。洎余長而與今全尹康君友。君以其先君遺稿示之。向之兩䟽。皆在其中。始知爲舟川筆也。則舟川糸出信川之康。是某大夫人外家同出。而且居同善山。某自髫齕之年。聞先生風盖熟矣。及知兩䟽爲先生筆。則某之祝已如斯者。爲不失其宗。而先生作兩䟽。當在二十五六年間。則嘗意人年少時作者。亦不失矣。而先生生三十而死非其命。其不得爲萬乘之器。則誠有所不及矣。稿中所收拾詩，文，賦，辭，論，記，書，銘，序，說。緫三十餘篇。是其所作。視其年已多。而其失於禍患顚倒之間者。想又多矣。其格度已蒼然老成。倘假之年而盡其局量。則不特文章成萬乘之器。而就蘇齋所爲碣銘幷序所錄者而觀之。則先生之學。得於灘叟之門。未弱冠遊太學。已爲宋圭菴所重。則其所學。絡亦未必不爲海東斯文之領袖。嗚呼惜哉。噫。天生一時人才。爲了一時事。旣生之。宜護持扶植。以遂始生之意。而從而摧折之椓喪之。又若偏於斬絶者。何意歟。豈大地氣漓。淸明純粹之氣。爲妖孼乖戾之所揉鑠。得其氣之淸者。或不得其位若壽若祿。而脩短得喪之不倫耶。夫然則顔回之夭。子路之醢。有一於斯。已足以搥後人之胷矣。又兼以夭且醢。而不但位祿之不暇言。則何其禍之偏且酷耶。抑禍之不至此。則使後人哀之惜之。不能至此之深耶云爾。則非惟毒舟川也酷。從而毒後人也酷矣。百歲在前。萬歲在後。蘇翁所謂千搥萬搥者。當不止於斯而已。全尹公名復誠。始以公冤擧。學行著稱。由銀臺。尹完山。以甘盤功。進階嘉善。令聞大播。天之與其後者。終不誣矣。又將其平日所著作者。入梓而壽其傳。使後之誦舟川者與哀舟川者同其久。世之人有朝死而夕不知其名者。則舟川其不夭矣。全尹公將印本一帙寄示。某受而嗚咽。讀不能卒業。題此以歸之。</text>
<title>送慶尙監司尹海昌 助 序 辛亥三月</title>,<text>今年二月。僕以書雲觀提調。有事于大丘府之胎室。奉使嶺南。嶺宲吾郷也。洎入境。在處父老坌集迎勞外。問吾觀察李相公善治。以病辭。未知准辭否。誰其代者。答說僕來時。只見准。未及見代也。因問公輩得何人代。方副屬望耶。臧否在黜陟。得攬轡澄淸如范滂者如何。父老曰。未也。黜之果得其否。代之者未必賢。而或有甚焉。是徒勞迎送往來而已。曰。得保障如尹鐸者如何。曰。未也。城鎭亭障之設。非有異智者。難得其形便。而雖得之。每一人去。幷與所設者而去之。荒城廢壘。纍纍於空山榛莽之間。可惜一番民力。不如初不役之爲愈也。曰。尙文敎得如文翁之化蜀如何。曰。未也。兵火之餘。人散家貧。子弟不暇於詩書。道內書院。設有十餘區。而絃誦寂寥。渠渠厦屋。夐然於山林寂寞之中。惟有雀噪空梁而已。幾何其不風飄而雨摧也。曰。設法察奸。得如趙廣漢尹翁歸如何。曰。未也。以今地步。法雖善而難行。號牌令下。逋民見束。有着跡恒産之機。而果見掣肘。柰設法得善何。况察愈密而奸軓益生。何用察爲。曰。得文學如子夏。才辯如子貢者如何。曰。未也。儂輩居此。見前後爲方伯者。學非不優也。才非不長也。始至。各以所學所思者。將大有布置。而每朝廷號令差調之下。需應不暇。日亦不足。回視向者所自布置者。則不覺已荒凉矣。然則爲公輩方伯地者難矣。僕亦有一說焉。僕首尾三年。凡三到此矣。戶口田畒財力。每見每不及前。然則公輩亦有負於朝廷。而自爲難方伯地耶。父老乃輾然而咍。愍然而嘆曰。當賊之甫退也。人知免賊之苦而復業之樂也。各有生生之意。而猶人未復十分之一二。地未墾十分之二三。而持之十年。人不加集。地不加墾。而賦日增加。人皆謂國事可就緒於一日。興作遽盛。節文遽繁。百爲雲興。徵督川至。以一人之力。當百人之爲。人不以散而走也難矣。人散則地荒。地荒則財薄。爲儂輩地者誠難。而爲方伯地者亦難。非儂輩自爲之難也。然則亦何謂李觀察善治耶。曰。無橫調別作以擾之。且善報罷。僕聞其言而悲之。及入城則吾海昌君以老實膺上簡。已代李觀察矣。其行也。搢紳親舊。皆以詩贐之。僕以所新目見而耳聞者。叙以識之。爲諸君倡云。</text>
<title>送琴興海彦愼 𢢜 序 辛亥七月</title>,<text>琴侯彦愼氏爲興海。去之日。訪余于松峴之草堂。願得一言爲贐。噫。余衰嗄癃羸。與筆硏䟽久。惟性嗜睡。長日與蝴蝶栩栩。睡起則喚茶酒。沃枯膓而已。於文字事物上。都沒理會。眞了事漢上臘月扇子。今與子別。淸坐相看可乎。將何言需之贐耶。顧余常喚茶酒數。請以所具於茶酒者白。人有說鯨魚晴。攉其裡。存其胞。做盃觴佳。余意其必帶腥耳。抑礱造之別有法耶。此物眼孔大。且量洪善吸。替做喫飮器。盃視滄溟而吸之。使百川汨汨。其亦怏於雲夢八九之胷耶。乃藏之爲巨浸。撓之而不濁。噀之爲霖雨。備歲大旱。則亦足以償平生之願矣。然此亦物也。余血氣衰矣。無亦傷於戒之在得耶。以郡濱海而得之易。但爲子道。</text>
<title>送南道兵使朴燁詩序 辛亥秋</title>,<text>鐵嶺迤北。舊爲挹婁沃沮之墟。今隷咸鏡道。分端州南北爲南北道。南視北爲裏。而南之西北之北。皆與虜隣。其軍帥必簡武望焉。萬曆三十九年辛亥。南之節度使姜公遷滿。以今節度朴公代。俱文望也。朴公以黃海節度。及爪以來屬耳。黃雖當西衝。猶腹內。且係新置。其經理規畫。宜得儒紳。爲之重也。至於咸之南。則其近虜與北等。而其帥繼用文望。豈南之帖然無虞而無事於武也。南之地。多山溪峒峪。爲豫樟豺虎之塲。且早寒。五穀不熟。其民唯橡蕎糠麩之食。而麻縷卉皮之衣。其居樹朴土窨。以此人不堪居。惟生於土者耐之。人朝夕行。與鳥獸夷戎雜。數百里不見聚落。其民如此。則其地之征賦財力。可約而知之。所嘗治者。山戎又最猂難制。其經營隄備之勤。雖尹鐸之寛。固不容以緩之也。則其將責之豫樟豺虎耶。豫樟豺虎。知不可責。則吾知卉衣麩食樹屋之不可支也。咸之隣江，黃，平三道之路。襁負而屬者。皆其逋流也。朝廷雖設法緝還之嚴。而旣不能樂其土。烏得以樂其還也。旋還而旋流。非玩也宜也。則雖謂之空土。可也。猶省有伯。府有帥。邑有宰。鎭有將。堡有長。其使令供給之當何出也。不唯使令供給之艱。而又責以敹敿儲峙之費。其不辦而散也明矣。而朝廷方且以有伯，帥，宰，將，長。而徒謂事可辦也。伯，帥無聊而責之宰，將，長。宰，將，長又無聊而責之兵，民。及不能給。則武以威振之。而兵，民益屈。文以議論報罷。而兵，民曰惠。此今日捨武用文之意。所要者有急於防也。是知惠先於威。毋論内外也。兵民心固則虜日䟽。兵力完則虜日愞。自無飮馬於河。有何成敗勝負之慮哉。如吾腐儒。方將賀公之政成。而時遆一筒語。有以贊投壺之雅歌也。</text>
<title>春暉堂記</title>,<text>宣城守姜君絪。吾友也。戊戌歲。自永柔縣擧最陞宣。余奉使過宣屬數矣。至必先拜大夫人于衙。庚子春。余又適燕而拜焉。大夫人坐一新堂。熙如也。堂纔數椽而面陽。不華不撲。匪露匪邃。非曾所見者也。君語余曰。工非時也。顧廨宇宖然而隔陽。陽隔則寒生。老人不能冬。吾故捐俸以成。而不煩民。故矮而小。然母之身安焉。以春暉名。子其記。余起而敬曰。君不喜作吏而爲親屈。養也。吏而俱關以西遠賊壕。便也。永與宣。皆海而饒。旨也。三者。皆天以君孝祐也。君又選地而爲負暄適意之所。向之寒者銷而欝者䟽。大夫人愈益康寧。噫。孝子之心。其無已也。春之德。煦育萬物。而暉又布春之和。古人取以喩親之慈。君以名堂。其知所報於親者。方余拜時。大夫人萬福。而新陽藹座。盎然其暖也。君與諸兒弄雛於前。怡然其和也。某仍演春暉之義而爲之祝曰。春於歲爲始。其茂也。暉春而長。其遲也。大夫人將却老還韶。而君其穉矣。君之養也。而府而州而堂之屢矣。君兄弟囿於和。而一家津津。則何福不除。何慶不臻矣。君子曰。善哉。姜公之事親也以和。余於是乎書。</text>
<title>宣化堂記</title>,<text>邑於嶺之南者。凡有六十四所。而悉屬慶尙道。地廣而民稠。盛詩書兵賦之政。以洛江注其中。分江東西爲左右道。各置觀察使以莅之。中合而一之。壬辰歲。賊跨道之心腹。左右阻絶。而又分之。賊退而又合焉。以大丘府居左右之中。便於兩提。且爲衝要。宜厚其勢。開老營于此。割傍近河陽，慶山兩縣及星州轄花園縣而屬焉。又以方伯任一朞而當其劇。始至而生。旣熟而去。無政成。頃仍兼本府都護使而居之加一朞。爲兵燹積禍之餘。撫集興恢之難。而重其事也。事旣重則其任之當如何耶。今觀察柳公由咸之定平府。擧政最。陞秩以來。未一年廢興事集。顧廳廨尙仍墻壁間草廠。觀民出政。初不待宮居。而大壯之義。獨可須卑且隘也耶。遂就舊址。而去瓦礫蠲糞穢而重新之。堂旣成。扁之曰宣化。馳書某而俾記之。噫。某嶺南人也。苟可以記方伯之堂而有榮耀焉。則雖文拙見調蚩泠。庸何辭焉。某戊戌冬。跟監軍御史岷麓陳公過本府。當時夜深搶攘。丘墟榛莽之間。所見者惟氷雪硩陊而已。所處者惟土窨黯黮而已。何山川形勢之暇論哉。今之田野。未知幾闢矣。民姓幾集矣。廬落幾完矣。以堂成而度之。則望景觀卜之擧。掎桐榟漆之樹。略已布置。則急於此者。吾知其已闢而集且完矣。堂之所據。亦未知所背者堂京。所面者墳衍川澗之爲何。以至其達城之嵳峩。琴湖之漣漪。原田之黝黝。篔簹棗栗之離離纂纂者。則猶可想矣。堂之成而朝儀於斯焉。賓客於斯焉。聽斷於斯焉。演操於斯焉。而民不病焉。則城池之高濬。閭閻之殷庶。禾稼之豐稔。倉庾之茨梁。而文物絃誦之懿。從可復覩如疇昔之盛矣。昔衛文侯廬於漕。而有勤儉之德。其民爲之賦定之方中之詩。其卒章曰。靈雨旣零。命彼倌人。星言夙駕。稅于桑田。匪直也人。秉心塞淵。騋牝三千。其生於憂患。而用心生聚之勤。大之爲國。小之爲道。其何異焉。某爲公誦之。某且朝夕當乞暇南歸。展省於赤羅龜城之間。倘便道過府。得以從公於斯。則堂室之制。形勝之美。或可續此而賦之。公諱永詢。字詢之。文城人。</text>
<title>鳧舄軒記 扶餘</title>,<text>家豚景嚴宰泗泚之翌年。以書請曰。縣之廨盡於燹矣。地殘事壞。難於建置。遂葺民舍而衙之。入而鞠。起而鞠。柴門笓籬。不知其爲官居也。民過之。不知所牧者之居此也。客過之。不知爲濟之舊都也。子至而病之。捐俸餘。雇官厮而方便之。就所館之傍稍爽塏處而屋之。及成而登之。江果在門前而澄練也。山緣江上下而抺靑也。野界江山而曠民耕也。塲岩出水盤陀而民漁也。軒僅數楹而贈我萬里之天一境之勝。客始知濟所以都此。民始知所牧者居而來之不疑。官知耕漁之以時。而不勞畯虞。斯已多乎。請命名以志之。余以鳧舄名。盖用王喬葉縣事也。余不幸不育。男唯汝在。汝出。滕下無他兒也。朝夕戶庭之間。余之思汝。豈有量也。且汝之作縣。早也。嘗見儕流間有才學俱優而劣於治者。余何能保汝必善治也。然則思之者。不但天倫舐犢之愛耳。思臨民則欲其莊。思形罰則欲其省。思鱞寡孤獨而惠。思仰事俯育而厚。思賓客而敬。思賦斂而薄。思用財則節。思自奉則簡。思之到窮。則欲見之心。油然而生矣。汝苟不煩車馬徒役之費。而每朔望朝於上。而仍覲我。則不旣慰乎。余非以神仙渺茫之事。猝責之汝。而必行如子喬也。是取往來之便而區區歆羡之意耳。汝居斯軒而治之。以余所思於汝者。思余而治之。則於治思過半矣。汝請之久矣。乃今書而與之者。以余方奉使在燕。而累月不得歸。則思雙鳧之至愈益切矣。噫。繼汝作縣。而有父母不得迎養者。則看吾之記。可以知父母之情矣。萬曆戊申七月初七日。五峯睡翁。書于玉河館中。</text>
<title>閑閑亭記</title>,<text>吾友朴君益卿。舊居吾隣西母嶽之下。有楓崖林塘之幽。湖西之始安郡。是君之妻郷也。兵火之後。君移于始安。則始安又山水之會也。君就其會而又選其勝焉。築亭開沼。蒔花種竹。名其亭曰愛閑。琴於斯。棋於斯。觴於斯。釣於斯。一日。君踵吾門而誇詡之曰。子不自閑。何能知人之閑耶。旣不自閑。可記人之閑耶。吾始愧而咍曰。君名亭愛閑。是閑爲他物。而君知愛之也。愛固善矣。豈如吾自閑之爲眞閑耶。夫閑者。無所用心。若有事而無事之謂也。吾苟閑也。則吾不自知吾閑。人見吾之閑而愛之也。君之名亭。爲人而起義則可。苟自爲也則不。若曰閑閑。下一閑。謂心閑也。上一閑。謂閑之也。苟閑閑也。此其眞閑也。閑之旣眞。則雖居金門之邃。處衚衕之擾。心固自閑也。何必就淸涼之境山水之間而爲頑閑也。君知愛閑。而不知自閑。宜謂吾不知人之閑也。雖然。吾於君言。知當閑其所閑者。君亦於吾言。知閑在我而不容愛焉。則是互有所得也。不其多乎哉。遂改之曰閑閑。使金生柱宇書其篇而歸之。仍賦君所命八詠詩。以志湖山之勝槩云。</text>
<title>蘭亭修禊軸識</title>,<text>余少時。嘗於靑蓮老兄第。見蘭亭修禊軸。卽匪懈堂藏。而匪懈自爲七言一絶而書其尾矣。畫卽黑質白文。而世傳是唐李伯時寫。又得匪懈詩及書。玆非奇耶。後於梧陰相公及驪叟先生所。亦見有本軸。而皆非向所見也。中間汨沒兵火。不知老兄弟所見者落在何方。或爲雷電所取將否也。戊申歲。余奉使在燕。一日。禮部裏。有一人持書帖，畫軸一擔求鬻者。其一卽此軸也。與老兄第所見者相同。而但其㨾稍短。其文質又混白而有淺深耳。豈向之所見者。流染萬里緇塵。而此則新自辨才院梁上千載始出而全其素耶。見之不覺心喜。以數金得之。噫。繭紙已作金棺中灰。而當時遺跡。宛然在人間不替。所謂蘭雪者。是永樂間人。不知誰氏號。而其書法亦精妙可愛。玆識其得之之顚末。樂與好古者傳之。</text>
<title>紀夢示鄭晦</title>,<text>夢與會溪，嘯癡會。審其景色。會溪有自北方歸忠全。嘯癡有自南方移咸鏡等狀㨾。皆携家累。君妻攤饌行酒。眉目了了帶羞。君亦侍席。男女諸兒。纍纍在傍。宛若溫水平生之會。酒數廵。會溪，嘯癡中。有先唱句者。句中有廢詩亡情等語。余起而徘徊。負手微嘯。因其語而飜之曰。廢句還排句。亡情却有情。可憐垂老別。同作不平鳴。谷口南歸日。孤山北去程。萍蓬偶相値。匏繫獨王城。遂覺而異之。錄示君。恨地埈輩不同此耳。時丙午十一月十四日夜也。峯翁識。</text>
<title>唐人書畫屛跋</title>,<text>右唐人書畫共六幅。第一幅。卽翰林黃輝書。中朝名學士云。第二幅。卽陳御史中軍梁材書。字的鍾姓人。書年甚老。八分及蘭。卽詔使崔行人，相公新安程子道寫。梅卽盱江王嘉命寫。王未詳爲何許人。山水。無名識可尋。余於丁酉戊戌己亥年間。差監軍御史陳公效接伴使。壬寅。又差頒封太子詔正使翰林侍講顧公天埈，副使行人崔公廷健遠接使。得與三先生門下人游。華人送禮。多用書冊書畫香茶等品。此其所贈也。雖工拙不可知。而倶遠物可珍。幸屬四海一家。而吾邦又偏被皇恩。故此物多散落東韓者如此。今其人又不知隔幾千里。而影響无憑。則此豈非閑中寓想之地耶。玆釐爲屛一坐。張之座隅。備此識。乙巳三月二十九日雨中書。</text>
<title>朴軍威齊仁御筆軸跋</title>,<text>右天寶山三大字。卽我聖上御墨也。今軍威縣監臣朴齊仁曾傅王子。講學之間。所求而得之者也。裝䌙爲軸。來示臣某曰。上於淸燕之暇。留神翰墨。將儒生廷試落幅背。作此字以宣其絪縕之氣者也。天寶。卽楊州檜菴寺之鎭山也。聞舊有英廟御書。而兵火失之。未知上將補寫而先此試之耶。吾今老矣。蒙恩得南縣以去。吾鄕亦南也。其有再近輦轂之期耶。此吾餘生寓葵忱之地耳。子其敍顚末。使鄕人聳觀。知吾所以求之裝之以歸之意也。臣某謹拜手稽首而仰觀。則筆法整整堂堂。不倚不斜。巨靈之劈太華。未足以諭其勢也。萬夫之取郜鼎。未足以諭其重也。眞所謂天縱聖能絶曠古之典則者也。臣於此。又有所感焉。苟聖志游藝而止。則天下字豈少爾耶。必取先王所嘗書三字者。彰聖孝也。國雖貧。札翰之費。有正供矣。必取書落幅者。昭節儉也。孝且儉。其至矣乎。至於元氣淋漓。與造化同其大。而有天地生物活潑之氣像。則此又大東臣民億萬年之福也。猗歟盛哉。</text>
<title>竹逕居士墨戲跋</title>,<text>右竹逕居士墨戲一帙。竹徑卽故尼山縣監邊侯號也。侯嘗遊金大柔先生之門。得其眞行草法。書此卷以與忠州儒士姓名金演者。兵火之後。幸不失。侯之孫宗信氏得而寶之。要余識。噫。侯旣癖於書。則其平生所揮灑者宜多。而藏於家者亦宜多於藏於人者。藏之之謹。孫又不翅倍於人矣。以多而謹者而不得保。得藏於人者。以寓羹墻之思。則人之於物。謂如是而存。如是而亡者妄矣。其旣失而得之者。亦豈非宗信氏誠孝有以感之耶。歲甲辰閏九月下澣。五峯冲逸書。</text>
<title>書十省堂集跋</title>,<text>吾先君與嚴旌善先君十省堂。同嘉靖四年乙酉進士也。某生四歲。先君見背。不及見先君同榜從遊之盛。亡母嘗向不肖說曰。汝父同榜。有嚴舍人年最妙。字啓昭。形貌玉雪。朴都憲壕。卽其妻祖父也。一日。舍人自慕華舘查對所。悉携妓樂來吾家。擺酒盡歡。其談霏如鉅屑。汝父悅之如南金大貝。未知舍人有子否。倘有之。汝欲寓元賓之思。捨此子而誰。某方髫齕。不省舍人爲十省。旌善爲其胤也。及長而始見旌善於南君季獻之家。一見如平生之舊。以所聞於亡母者。熟且久耳。歲萬曆戊子己丑間。旌善宰萬頃縣。以其先君遺稿鋟榟。印一本寄某。某奉以莊誦。見集末有洪石壁所撰碣文。十省享年只三十六。計旌善作孤。亦同吾四歲矣。而先令堂之歿。又先十省三年。是旌善生纔試睟矣。則其不及見先君從遊之盛。與某同。而又不如某有所聞於慈氏膝下者。某一生風樹之懷。以罪人自居。而旌善之痛。其又錙銖加矣。是則某以所聞於慈氏者說旌善。旌善方知先世有同榜從遊之好耳。以故旌善視某如弟。某視旌善如兄。兩家情事。其亦戚矣。今則吾慈氏下世又已十許年矣。永感之痛。直有早晚。而終一歸矣。某非旌善。旌善非某。其誰與說此痛也。至其詞藻之美。則某仰十省如吾父。雖心誠慕悅。其何敢容贅於斯耶。當十省之時。文華之盛。蔚然炳然。而推爲典文衡者。咸以十省爲先登。則又不待後生僭爲之說而爲之輕重也。其不得大施者。非才劣而人遂泥之也。但得壽不長耳。此旌善終天之痛。所以彌篤於今日也。萬頃印本。多沒於兵火。幸兩家得分寸力。重爲入榟。以永其傳。是至願也。旌善必以此語愃。某亦以此語景嚴矣。噫。</text>
<title>安景容先君賦歸篇跋 辛亥正月</title>,<text>上年春。吾友安公昶將歸田。以漫興一律示僕。仍以其先君炙背軒賦歸篇一帙屬僕請抄。僕卽和其律而歸之。至於抄先稿。則僕自十三四歲。與安君遊。出入炙背軒門如子弟。卒之後四十餘年。得見遺稿。其悲感之心。如再得少年遊。隻字片語。珍誦不厭。其何敢加之簡斥。且先輩詩文。其運意造語。自有定見。後學淺見。亦何敢率爾評論。留之經歲。不得副安君命者此也。辛亥春。安君出守延安。僕謹奉以還䲭曰。予旣得力矣。亟鋟榟。予於兵火之餘。所幸保者惟此一篇。則所恨於所遺失而不傳者何限。自今以往。有得宜添。已得者不宜省也。旣以語君。仍有感於斯炙背公之賦歸。所欲歸者。卽龍仁屬縣處仁之悟理洞也。其欲歸者。以先府君之所居也。炙背公旣賦以不及歸。則及於君而處仁。爲先王父之所居。而先府君之所欲歸也。君之前歲以歸田漫興示僕者。其有所受之也。處仁去吾陽城菟裘。僅三十里。吾先君往來陽城。必過先王父於處仁。則僕之所以不以拙辭而和君歸田之作者。亦豈非有意耶。但力量不大。恐不能辦此事而不敢言耳。噫。世之人。多以陶元亮輕舟。張季鷹布帆。輸之圖畫。以寓未歸之心。而若安君家世。則又能宣之詩篇。言之旣求。則事當終辦。吾知安君之世。必能遂先君之志矣。如僕者。臨圖畫詠詩篇。徒爲臨川嘆流之歸。其亦可哀也。其亦可哀也已。</text>
<title>權信川詗榮親詩卷跋</title>,<text>壽爲五福之首。得七十者稀。期者尤難期而有子至耳順。又難有。而能无疾不爲父母憂者幸矣。又安能以郡養養。而恩袍賜花。及榮眼前一日者。又人間絶無之事。信蘇翁所謂天外難知。世未聞者也。其少年登科以榮之者。特常事耳。權侯能悉有其難。而又有世未聞之慶。豈令堂之悳。能全福祿。而侯之孝能感承神祐者如此耶。悳且孝。侯一家盡之。而上又借侯以龍岡之饒。吾知令堂之享其養無涯。而侯之榮且至金貂而愈茂矣。如余者。雖科及親前。而親年不及期。生不得以郡養。而風樹不息。長爲泣血之人。是由不孝兒受罪於天。禍其親者至此。顧其年可及侯耳順耶。遂感以書之。</text>
<title>畫譜訣跋</title>,<text>畫之出。自河洛之神奧。卽無論也。其天機動於心而應於手發於物者。亦一造化。古之冲澹自適之士。以琴，碁，書彙之爲伴。而以自怡悅。不亦愈於蒔花種竹採藥漱泉者之徒爲蕭散而已乎。余於四伴也。書固所好也。然書不及畫。畫不及琴。琴雖上。而余少也嘗學而不成。老也唯弄無絃而已。其已希乎。至於碁則見人之對之者。亦覺生愁。此非如林孤山以擔糞方之也。性不近耳。除此則所好者畫爲上。而家猶無一廚藏也。亦非廉也。力不足致耳。戊申歲。在玉河館。見顧炳所爲畫譜。心樂之。而無金不能得也。炳於各畫下。貼畫者姓名鄕貫所傳授頗詳派。借一時名人筆書之。而其叙事亦精簡有法。未知其叙並出於筆之者之手乎。倩李堂彦華。移之別冊。竝書黃子久所爲寫訣。則畫雖無。而畫者之姓名與法存焉。將持向吾東諸老師。追前人而作之。其山水花卉禽鳥林木。唯我所命而樂之者。以爲山林終老之一玩耳。昔楊龜山善誦史。程叔子譏其玩物。琴，書，畫之爲物。奚但止於如史之爲物也。吾知玩之爲叔子之所譏。不但如龜山而已也。仍書此以自警云。是歲六月初八日。睡翁書于玉河館中。</text>
<title>奉使日本詩帖跋</title>,<text>余嘗閱鶴峯遺稿中。有用五山韻。題黃秀才葺帖七言長律六韻一篇。鶴峯。卽金先生諱誠一字士純。公號五山。卽車僉正天輅復元號。黃君。卽余西隣竹馬游而今亡焉。見此詩。心固慰也。乙卯夏。余在睡窩。黃君之胤廷直氏。袖一帖示余。鶴峯詩果在其中。又可慰也。盖庚寅歲。朝廷通信日本。黃參判諱允吉吉哉松堂公爲上使。鶴峯公副之。許判書筬功彦山前公爲書狀官。五山充製述官赴之。黃君卽松堂公之從姪也。少喪怙恃。鞠於松堂。而學於松堂。松堂且無子。有此行。黃君不忍背於死生之際。乃從之行。四公皆爲詩以贈。原帖失於兵火。廷直氏痛先蹟之亡也。口誦其詩。倩金進士柱宇書之。手釐爲帖。能使人撫賞而知黃君之得此詩於是行也。又大慰也。噫。庚寅。去今二十六年之間。而五君皆已下世。是固可傷。而黃君之能感鞠我敎我之恩。而夷視重溟不測之險者。是又二十六年前好人事。今何可再見於世也。其又可傷也。斯一帖也而有三可慰二可傷者備。余於是叙斯帖之所以作。而幷書所以慰所以傷之故。是爲跋。</text>
<title>李上舍書屛跋</title>,<text>一善黃進士耆老善草書。與張東海並稱。聞韶李壯元上舍得其書十幅作屏。壬辰被賊所壞。惟二幅得全。進士之曾從孫震龍年十四。以書擧丁巳進士。狀元之子根垕與同榜。遇於洛下。求寫八幅。補所全者二幅而什之。重屏焉。噫。若震龍氏。可謂能不墜門藝。而根垕氏能繼家之靑氈云。是歲日南至。南郭老人識。</text>
<title>書鄭門行跡錄後</title>,<text>某嘗聞世之稱忠孝淸白者。必以鄭門爲首。及過東里駱山之下。見忠孝旌門林立溢巷。盖鄭氏廬也。未嘗不肅襟而式焉。及見其孫孝成氏所彙錄鄭門行跡。則又知所爲首所林立之故。而且拜而且歎也。譬之。聞天下之勝者。但知某處爲天下之勝。而必遊其處。而後乃知所以爲天下之勝而心喜之也。噫。自恭戴公至參奉公纔四世。而錄淸白者三。旌忠孝者五。而承旨公之悲歌戀戀。博士公之號慟至死。可以泣鬼神於冥冥之中也。末俗滔滔。如頹波之不可復焉。則斯人斯行。寧可得以復見也。孝成氏乃能闡世幽光。彙成一帙。將以矜式東方。而及天下之太史也。則其聞風濡染之者。不但東方而止耳。至於其子其孫。則其身卽祖考之身。其精神悃愊。卽祖考之精神悃愊也。則其所性而得之者。將千百世而不墜也。南冥曺先生嘗題李龜岩考之墓曰。騶虞之子。其騶虞乎。某於鄭門。亦云也。</text>
<title>題叔平兄弟急難圖後</title>,<text>急難。固義也。在叔載其常也。其圖而文之詩之者。是叔平愛叔載而不敢常其常者也。噫。世降俗偸。其常者固萬一於見。而干戈饑疫之際。非惟不及常。又不翅不及者何限。則此不但叔平不敢常其常。吾儕倶宜三歎而亟揚之。以爲刮人眸之金箆也。詩云。此令兄弟。綽綽有裕。其信矣乎哉。</text>
<title>題朱太史書貼後</title>,<text>丙午歲朱太史之在館也。子陸病。從者以告太史公。太史召陸入。診其症而與之藥。仍以陰印楷書若干本爲禮。余惟陸之賤。得太史所與。顧非僭耶。不可任其毁傷而慢之。使書雲正李愼言。釐爲兩貼而致敬焉。諸本皆太史手自臨之倣之寫之而所刊布者。噫。太史好古之誠。游藝之勤。墨妙之工。下賤之德。其盛矣夫。辛亥暮春。睡翁書于睡窩雨中。</text>
<title>景陸字說</title>,<text>戊子閏六月十九日。子陸生生。纔解㝃。余以藝文奉敎。陞典籍。盖始參也。遂命名陸生以志月。仍志喜也。旣長。以行用景字。名景陸。仍前陸也。丙午五月十二日。冠。字之曰子散。以汝無外家。雖出而仕。不過爲人所慢者。寧自肆於林下。躬耕以食。爲无忝所生耳。昔玄眞子陸龜蒙自號江湖散人。余故字之。取其散也。向之志月，志喜者。不妨轉以從玄眞也。且余老矣。將退而漫浪於江湖。汝苟從我於漁隈釣磯之游。筆狀茶竈之間。則汝雖欲不散。得乎。仍執爵而祝曰。名陸旣有意。字散良有以。汝從今日冠。沈痾從此散。冠之畢。峿翁書。</text>
<title>睡鄕枕書翁贊 幷序</title>,<text>僕嘗自號睡翁。名其室曰睡窩書巢。巢具藉之枕之之義。蘭嵎朱太史書其扁。又用另幅。書蔡西山睡訣及癸辛雜識，呂榮公，蘇子瞻，陸放翁絶句。張諸辟。盖平生自謂深於睡者。今承宣李令公申甫亦自號睡鄕枕書翁。要僕題一語以叙之。僕固心認之矣。人有難之者曰。以公而賦此。無亦自淺其天機耶。僕笑曰。人各睡其睡耳。何有於天機之深不深耶。且人知此味者寡。雖千萬人同之。庸何傷於多耶。遂欣然援筆。樂爲之贊曰。睡非有意而成。而偶然而至。書非可枕之物。亦偶然而搘。詡詡然蘧蘧然。瞢騰汗漫。吾不知其所指也。</text>
<title>明廟御筆贊 幷序</title>,<text>右明廟御筆。盖於中秋。以酒及詩題。侈之宸翰。賜玉堂。而睦學士長欽先臣某。時在堂親承者也。明廟待儒臣恩禮特至。此㨾宸翰。散落人間者多矣。獨睦氏奉持而全於人所不全之禍。興慕如一日。斯非盛歟。臣謹拜手稽首而爲之贊曰。有酒而宣之宸翰。先王之禮士也隆。承其隆者盖多。而唯睦氏敬承不替。是所謂使以禮。而能事之以忠者也。睦氏之子。又能以親之心爲心。歷兵火而全之。爲忠且孝。睦氏之慶。誰將與較。</text>
<title>庚辰春自贊</title>,<text>一簞食處陋巷晏如也。一筇竹行廣道坦如也。百年而歸澹如也。</text>
<title>重造漏器銘 幷序○辛丑十月</title>,<text>國朝設晷漏。建閣以藏之。在景福宮報漏門之外。卽世宗大王神思睿度所指授而定之者。壬辰之亂。隨宮闕燼焉。歲辛丑。觀象監請重修漏器。上允之。工始於某月。訖于某月。其機關運用之妙。壺箭三神之制。雖大小殊。而視舊無差。噫。兵火之餘。百具蕩然。而上之所急新者在此。實堯先曆象。舜首在璣之意。使斯民知晝夜之限。而聖祖之景式再顯。其順天出治。而致庶績之熙者。亶在是歟。謹獻銘曰。國有漏。淪于兵。器雖亡。制猶明。則以新。工卽精。鍾乃鳴。維舊聲。測天行。治道成。係之銘。昭準程。</text>
<title>眼鏡銘 華人用羊角明潔者。做如兩眼狀。昏花者障眼看書。則書之細者大。漫者明。是號眼鏡。</title>,<text>耳目聰明。男子之身。洪鈞賦與。實非偶然。及其衰也。聰者聾而明者眯。其使之聾。使之眯者。意亦有寓。何必低耳而聽。假物而視。拂上帝責倦之意耶。其惟返觀息聽。與造化而同指也爾。丙午午月晦。書于睡窩雨中。</text>
<title>文房四友筒銘</title>,<text>曾聞橘中叟只二在。常怪又二人安在。令玆竹剖而視之。四人者俱。然則向之二。又誰哉。</text>
<title>枕銘 丁丑</title>,<text>唐遊仙馬警圓。一枕上其意懸。倚斯枕者。唐耶馬耶。</text>
<title>四吾堂銘 幷序</title>,<text>權汝章名其堂曰四吾。謂食吾田。飮吾泉。守吾天。終吾年也。昔元次山創四吾字。故余亦自號峿翁。汝章名堂之義。其亦近此耶。余爲汝章銘之。幷與次山所創者而反之。今而後。吾知勉矣夫。銘曰。田是田。泉是泉。吾但就而食飮焉。非吾可專。况脩短。造物者權。吾不容終焉始焉者年。然則吾之所從事者何居。惟吾天惺惺不昩。喚起精神。要看喜怒哀樂未發之前。認得此所性者全。昔橫渠有言。存吾順事。沒吾寧。願與子而勉旃。</text>
<title>復寒岡書 辛亥冬</title>,<text>去夏。李廷楗回。說山居之苦。殆非衰年可支。亦慰令氣體强健。尋山跨橋不小澁。聊解遠襟。今日得新曆。擬附玄風官便。將作書。鄭都事傳致令惠手牋。忙手開緘。且慰且感。始知采蕭采艾千里同情。此間變幻。不欲置齒牙間。唯擁鑢負喧。是閑中滋味。所恨南中士友翩翩。非烟瘴則寒苦。可歎。所可慰者。山鬼之伎倆有限。老僧之一空無際。奈何奈何。今春。咫尺相過。不得奉袂。况此邈焉山河。思之綿杳。身在科坎。雖妄謂賁，育。不得自脫。良可冷哂。南州地暖。伏想臘梅已發。靜對索笑。能寄一枝。令了事漢枝癢否。千萬若序珍玉。</text>
<title>答趙正字翼書</title>,<text>僕少也。頗有志于學。學雖終身無一日非學。而其強而勉。勉而進。唯年妙力强者能之。不然。已及衰朽。精思銷落。則惟悲嘆窮廬而已。此僕之所試者如此。以故每見後輩人眉目暢朗。眞氣盎然而茂者。則未嘗不着眼看過。喜有以進於學也。雖所自喜者如此。而顧其中無足以與人爲善者。不敢輕而語人。恐人之不屑與也。上年冬。僕嘗忝校殿闈。有一卷子有多積博發底㨾子。僕勸置之第。拆其封。是趙君作也。僕於是日。始聞足下之名矣。及足下選補槐院也。以僕忝爲提調。而屢以公事往來。僕又始見足下面矣。僕雖不敢妄語。足下卽前日所謂眞氣盎然而茂者也。一見再見。及於三見。則是吾故人也。敢索見所爲文章。非敢見而將有所告之也。但欲叩其有於前所見殿闈所對者外也。卽蒙足下不以言耄。寄示曾所爲發蒙齋記幷長書一紙。歷叙宿昔問學之由。終乃若有所求益於僕者。僕終何敢有益於足下者。但索之妄而致足下責之重耳。良好一笑。顧僕旣索於足下者勤。則其可沒一言。以負足下之責歟。近歲東方自退陶之後。正學幾乎絶響。兵戈以後。又求見好文字亦難矣。卽見足下所記發蒙齋者。則已嘗有見於發蒙復性之功矣。其文字之好。已過之矣。倘足下因其方妙之齡。擴其已見之學。加之不已之功。有得於操約施博之地。則僕之所賞於足下而索之者。亦不妄矣。幸足下毋以僕已未達而欲達人者爲訝也。屬坐忌齋。怱怱不能致詳。其他竢相見。某復。</text>
<title>禮曹答對馬州大守平義智書</title>,<text>橘使至。遠承惠書幷刷還被擄男婦五十名。慰謝良深。貴島所要和事。本國爲遣使臣。具奏天朝。幷先遣孫文彧。次遣金光。使之面陳情節。則天朝以日本素無誠信。向年兩冊使之去。非但不奉詔勅。待之亦不以禮。今雖要和。安知後日之不爲反覆如前日也。決不可輕信其言而遽許其請。如日本執此爲釁。復肆猖獗。則天朝但當水陸夾擊。以示威靈而已。仍差偵探委官。絡繹出來。沿途飛撥。更加整飭。今將大小事情。星夜馳報。此則橘使之所目覩也。我國雖欲勉副貴島之請。而誠不可違越天朝擅便行之。但貴島與我境。最爲密邇。世輸誠款。而近且刷還人口前後不絶。可見貴島革心向國之意也。豈可以日本之故而幷與貴島絶之哉。賷持物貨。往來交易。姑且許之。日本若能自此益輸誠意。終始不怠。則帝王待夷之道。自來寬大。天朝亦豈有終絶之理哉。唯在日本誠不誠如何耳。幸可勉之。貴島逃來倭子間愁戒，古沙久等二名。托言飢饉出來。情雖可憐。義不可容留。附船尾送還。橘使且往來勞苦。略以米斛奬遣耳。餘在孫文彧口宣。不具。</text>
<title>全繼信答玄蘇書</title>,<text>橘使遆示惠書。審法况淸閟。甚慰瞻戀。孤對橘使。無日不談及法師。正款款間。凶禍酷至。先母棄我。斬然衰經之中。不可念及外事。旣法師有書。亦不敢不答。和事曲折。當具禮曹報貴島書。非棘人所敢知。但來書擧葆眞大師之言。而慮其說之誕也。孤不容不明。葆眞。名緇也。其所得玉笈之書又甚秘。不可與匪人道。唯法師可窺玄詮。故有此云云。雖今日事勢耽延。安知卒不與始說符也。噫。葆眞已示寂矣。知其師之志者。唯松雲在耳。要與法師相會。以成其師之志。玆不憚衝暑過海。法師試與松雲語。可悉彼此事情。千楮不如松雲一口。哀疚荒迷。不盡所欲言。謹啓。</text>
<title>與鄭別坐允穆書</title>,<text>忝倚苽葛久。尙阻瓊表。是短睦也。鍾王聲。人皆慕賞。幷闕之。是又雅趣不及會稽姥也。慙負實多。卽蒙台府有問。順便附此。誠猶晚達也。仍呈空冊一件，筆墨一管，笏。要倚床揮灑。以侈塵篋。姥之扇。雖晚亦呈耳。幸勿咎不敏。使落花飛絮趁南風茫茫也。某致一時名筆殆盡。獨少左右。敢蔓辭以請。</text>
<title>寄子景嚴書</title>,<text>聞汝縣有江山之勝。來遊者甚盛云。三年遏密之餘。賞勝暢悁。固人情之所不可無。但每人來。汝輒從之。則人一而汝百。無已太康。古人云。太守憂民踈宴樂。流連荒亡。雖諸侯亦不可。分百里之憂者。不可以此示民。人之來。汝可以吾言辭之。但供舡格器具可矣。城中此弊亦張。鼓笛日震於江湖。昔宋帝在汝穎。諸君嘯嗷湖山。遊舸蔽江。此豈豐亨逸豫之時。人心之狃玩可戒。咄咄。</text>
<title>在燕京。寄子景嚴。戊申</title>,<text>行査至今不來。此間事機方好。正似掃堂待賓而不來。奈何。想有大魔耶。父好在寢食無愆。但鄕信無憑。可悶。五月初四六月十二等書。已見否。衙中凡百。如何。京家安否。亦如何。汝旣遠出。消息亦難知。尤想苦慮。此中撫鎭。前日妄計。此間大斥。不露撫鎭。俱以坐遆。天使則已奉聖旨。合於一使。而候完封始可差出。而封事如是遲遲。可悶。意其行必當在菊晦，陽初耳。吾行雖速。必至秋晚。撫鎭所爲之事。想本國深用憂慮。且天使已合於一。而待完封乃行。慮有預動待候之事。故崔光順先爲發送耳。鳧舄序稿草送。見此。當如見我也。一心居官。毋貽老羞。</text>
<title>答錦山使君李東嶽書</title>,<text>自經匿名之變。又知禍端伏於無窮。懍懍然常如逮者在後。不敢遠出。欝欝在此。眞成一年拘囹。秋寒猝重。黃花不分。撲筆孤吟。意緖可知。卽奉令翰。知令亦以聰故癙憂。洪波振壑。川豈有恬鱗耶。可嘆。生一落塗炭。人之耽禍者。必擧吾証之。古人云。伐國不問仁人。戰陣不問儒士。此言奚爲至哉。平生勵志讀書。畢竟䧟此圈套。尙何顔對人。日欲自放於窮山寂寞之濱矣。寄惠朱書。是朝夕所飢渴者。唱詶集。亦於四十年前。得於松都。而失於兵火者。得之。俱眼明心豁。持玩菊邊。不覺秋日之易暝也。蒲萄酒。卽命酌浣渴。謝伸另楮。餘外。非面難究。</text>
<title>平壤上行殿䟽 壬辰八月</title>,<text>伏見倭寇用兵之狀。必遣重兵。先扼要害。以爲元壁。而分遣枝兵。四出抄掠。遠斥堠。設伏兵。取勝則乘銳奮進。見挫則各歸元壁。其實則精銳不多。而其所以誇耀衒盛者。多是我國人老羸婦女。而我國之人。不閑戰鬪。恇刦風聲。且進無所待。退無所防。一向望塵輒潰。任受其蹂躪。誠可痛心。臨津，楊州之賊。已當我東西之路。而又陳兵海港。絶我舟師之援。仍稔乘機自渡之計。而偏師之鈔。東及原州。西遍金浦，通津等縣。已成左右翼之勢。截我下三道之聲勢。取水原之粟。以爲持久之食。自漢以南。入彼囊中。而已非國家之有也。今日之所資以捍禦者。惟黃海，江原，平安，咸鏡一隅之力。而精兵已盡抄去。死亡過半。軍器已盡搬運。散失殆盡。飛輓則有千里之勞。朝廷之勢。計不出旬日之命矣。今日之策。戰亦亡。不戰亦亡。無寧銳意進戰。破彼虛張之兵。而幸收萬一之功耶。今聞臨津，大灘兩帥。徒以兵衆爲可恃。曠日爲萬全。守株一處。郡縣內裂。坐收土兵銳進之志。而不諒祈父不聰之刺。暴露飢渴。有必潰之形。一敗之後。無意更圖。而曰姑待兵集。噫。朝命不行。無由統攝。散卒之集。欲待何期耶。不如元帥所在之壁。則對陣不動。多設疑兵。外示難乘之狀。而散遣驍將。各率若干精銳。嚴明斥堠。廣設伏兵。分討散賊。使左右之勢。剋日期會。又各遣繼援。前軍不幸。則後軍繼乘。賊豈有獨專強銳而不疲之理哉。畿甸左右之賊。必須先除。然後可以接湖南之兵。而爲京城之謀。亦可通下三道氣脉。使知朝廷不亡。不盡從賊。而或糾義旅矣。大灘之軍。惟南道土兵。臨津之軍。惟江邊土兵。新至不挫。且習馳射。此爲足恃。今若又耗此屬。而挫其奮勵。則更無可待。爲今之計。先鏖枝賊爲最急。枝賊若除。則據京之賊。不戰自削矣。迂儒自獻之志。不勝惓惓焉。且臣倉卒扈駕。徒悶老母出避于楊州。而繼聞道路。則竄伏於加平山谷間。昨得來信。則加平亦爲我國賊所掠。同寓之人。或竄春川。或竄金化。而太半塗地。臣母則不知去處云。臣聞此長號。五內糜潰。奪魂喪心。已作狂走之人。微臣在此。無一策可效。上下三口。只坐糜官廩而已。倘蒙聖恩。許臣歸訪。幸母未死之前。神助一見。則臣當或扶或擁。偕詣行在。對說天恩。思效萬死。仰塞洪造。臣不勝痛哭罔極之至。</text>
<title>初辭起復疏 癸巳十二月。在陽城。同年五月。以右副承旨在喪。</title>,<text>伏以臣前月初七日。准到備邊司關。以臣當爲起復。令臣火迫上來。臣妄念國事誠急。喪紀亦重。解職已蒙國典。奪情未奉明旨。不可以一有司關。遽撓重制。又於今月十九日。伏見同月十四日成貼同副承旨書狀。以臣拜上護軍。令臣斯速上來事有旨。臣仰惟國事之艱。收才之急。幷及如臣。臣雖頑昧。苟有一事可效於國者。則臣當聞命卽行。固不敢以私服辭也。顧念父母之喪。天之經地之義。亘萬古而不可廢者也。金革之典。古有行之者。必其人關國家存亡之數。非斯人。無以辦此事。然後人君不得已而復之。非但以官爵苟榮草土也。至於宋末。不詢人器而起復繽紛。君子以此爲宋亡之一端。豈不大可懼哉。臣竊念臣身旣非重臣須建定大策者。亦非戰士可效力行陣者。乃所事則不過操觚退敵而已。自古安有臨敵之國。以操觚復人者哉。且其操觚。亦非須臣可能也。前在關西。從臣零少。宰樞則專心籌策。不暇乃文墨。以臣職冗而廩素。且忝知製敎之列。召使試之。其所綴拙者。亦不滿人意。多爲當時典文者所竄改。其所脫藁於臣手者。不多篇。而猶不能道達誠意而感人聽聞。此所以有今日曠久而事益難也。今則臣隣稍集。館閣辭命。有賢於臣者不翅十輩。不可以曩日喚名之習而謂獨可能也。况臣經年念母之餘。重罹酷罰於窮荒蕩破之鄕。賊據方隅。返葬無期。臣日夜恐無以致喪於先塋之側。而孤亡母一生之願也。臣之心膓。不知其幾焦而幾絶矣。幸蒙聖恩天涵衆念神助。水陸間關。十月之晦。僅達楊州。旣葬之後。則如逐日之父力盡而斃。軀殼塊然獨存。而情爽已逝。耳目無復聰明。雖欲出思慮作文字。復不可爲矣。假曰可能。所效者至微。所奪者至重。况並與其所謂至微者而亡之。臣誠不敢徒嬰爵名而傷聖朝孝理之化也。臣夙積罪釁。生四歲。嚴父見背。貴賤通喪。臣亦不得企而及焉。其所報於父母。惟是母喪三年。親喪一去而不再。神道彌往而彌遠。臣所自盡者。欲待何日。且臣去年。委母於豺虎戈兵之窟。母不保子。子不期母。長貽暮出之望。而及夫一葦鴨江朝暮當渡。則臣臨江大慟曰。有是哉。母子其自此隔矣。倘蒙天地祖宗之佑。奉駕東還。獲再見母。則此情此痛。何聲可哭。何淚可洩。惟與母不離須臾。以贖今日。若其產業菽水之艱。則以今日流丏觀之。土宇巖間。何所不可居。菜根木實。何物不可食。此心耿耿。鬼神監臨。而及得見母。則僅奉二日顔面。而母便亡矣。天地茫茫。此慟何極。伏願聖明怜臣至意。鐫臣新除職名。許臣終喪。則頑命不患無生。移忠圖報。爲日必長矣。仍念臣自離行殿。奄忽十朔矣。其間賊勢之緩急。廟謨之得失。非臣所得以詳焉。而所察於野者。則民怨天怒。資實殫竭。固無以爲中興之基矣。臣願殿下感人心以回天怒。銳聖志率先臣民。舍此他圖。則雖徵兵滿萬。終亦必潰。鳩粟千囷。徒歸餌賊。况兵未必集而粟不可得耶。今夫流民之顚連者。雖在世族之貴。朝廷已寘之無可奈何。而土民之有恒産者。亦且十室九空。道路之蓬鬼繈屬。溝壑之髑髏日盈。凡此皆天之赤子。天之視之。其喜怒如何。猶且繁調急科之方興。貪官猾胥之交噬。日增而月甚焉。顧此膏血旣浚於民矣。無寧奉公廣儲之爲勝。而只消於鼯鼠之手。臣實痛之。非有別㨾擧措肅新瞻聆。嚴不忠之罪。重贓貪之律。公刑賞而勵臣節。約官職而緊約束。布實惠而昭生道。鼓士氣而死長上。則臣恐今日之事。雖天兵日至。而寇賊戢退。其勢固不能自振。况天兵不可恃。而賊無去意耶。臣雖在凶衰。而存亡之憂。一息不弛。惟其私情哀蹙。不暇殫論。略擧毫末。只異聖明少諒哀忠。臣無任含哀癙憂泣血怔營之至。謹昧死以聞。</text>
<title>起復上來後初䟽 甲午正月在京</title>,<text>伏以臣初承起復之命。不勝私情罔極之痛。冒死陳章。乞終喪制。今正月初五日。續奉聖旨。責諭不許。至令縣道敦勉上送。臣旣迫私情。又懼公義。不敢退伏。正將入城待罪之頃。今月十四日。又奉右承旨書狀。以起復之人無一人至者。爾其斯速上來事有旨。臣回皇驚懍之至。卽於翌日。敢起凶衰。蒼黃風雪。祇詣輦轂之下。以竢後君不忠之誅矣。伏念聖明嘗膽積瘁之中。不敢以螻蟻微瑣之情。幷擾憂勤。而臣釋衰出門。若有鬼神前後詬責。擧顔對人。低眉羞忸。遑遑焉若無所容。人子切迫之私。終有所不能已者。伏願聖明哀憐而垂察焉。臣之情事。略具前䟽。臣非謂金革之典。不當行於今日。謂不當加於如臣者。亦非不知赴難之爲忠。而惟其所守於家者甚重。不敢以微勞而廢重制也。臣聞君親無後先。惟其所在而致力焉。去年不辭母而負羈靮。今年請免復而終喪制者。此其義一也。然國事之急。無有如今日。臣民之痛。亦無有如今日。則人臣之義。亦不可以執一而常持。朝廷之所需責於臣者。只以文墨一事。是固小技。而無干於殺賊。然其請命達情。則果有預焉。如朝廷無爲臣所可爲者而須臣可辦。則臣以寸以尺。當盡其力。藉令國難未已。則臣雖退在私廬。亦安得以便奉饋奠。是臣固不可以私喪辭也。今有能爲臣所可爲者。而且賢於臣者。不翅十數輩。於公事則他人可爲。不須臣愚。於私親則定制有限。而須已自盡。不特臣所迫於私情者爲當可退。聖朝孝理之化。亦不容捨他人賢於臣者而必須臣爲也。臣因竊思之。人臣效力。一時之勞。倫紀斁絶。萬古之變。聖人以三綱爲宇宙之棟樑者。誠以屋非棟樑必壞。人非倫紀必亡。臣自省事以來。所聞於長老者。皆言我國風教禮法。寢以頹廢。猶區區所粗守者。父母之喪。婦女之節。奴主之分。而自兵禍以來。三者又從而蕩然。無復維持。近臣所見於武士雜類者。賤賣親喪。已極可駭。所不見於儓隷草萊之中者何限。臣固無狀。平生行己。無一可觀。其所存心。亦未嘗不以士行自勵焉。誠不敢以一時之勞而冒萬古之變也。臣前年草土之中。伏聞法駕還都之日。以都人士女服喪者小爲敎。命有司察之。是則聖明所察於民庶者。已得其情。臣以是知今日復臣之命。初非出於聖旨也。且念近來村鄕邑聚之間。民窮財殫。賦繁役重。流亡飢餓。大命近止。僵尸遍野。盜賊漫山。以臣所覩。民無一毫可生之道矣。臣雖今日退去。明日實不知塡何溝壑。死何賊鋒。今來闕下。有君父爲之依歸。有稍廩資其口腹。死生痾𤷄。父母孔邇。於臣自計則得矣。而猶哭泣血丏而不自止者。誠以親喪不再。禮法甚嚴。而寸草之心。無三年之愛於父母也。伏願聖明諒臣苦心。許臣終喪。則臣含恩戀主之衷。亦非終竄身草間。苟爲占便之計。畢力報國。亦有日矣。臣無任至情懇祈瀝血之至。謹昧死以聞。</text>
<title>起復上來後[再䟽] 甲午三月在京</title>,<text>伏以臣積惡在躬。尙稽一死。猥承嚴旨。待罪都下。公靡報效。私負子職。哀懼遑遑。日夜不知所處。乃自二月十二日。天禍果至。重失將護。內傷外感。敗證百出。一旬有餘。半落冥途。幾不復歸奉几筵。生旣爲離母之兒。死將爲隔母之鬼。幸賴聖恩天造。且緣在京。便施醫藥。一縷綿綿。獲延頑蠢。而餘毒未除。久澌難蘇。展轉牀蓐。今且三涉月矣。虛糜公廩。非廩則且餓。忍心愧怍。若坐針氈。日月不居。練祥已迫。從今計日。只隔十數日子矣。天時掩冉。神道寢遠。制禮有限。一失難再。而僑寓逢辰。羹墻無寄。文墨之微。旣曠公務。烏鳥之誠。寧遂私情。此心滔滔。一日如年。伏願聖慈諒臣至情。許臣返服終喪。則臣雖無狀。感德懷恩。不敢作偸生草間之計矣。顧念臣原來瘦弱。洊罹憂病。白髮滿頭。精爽已逝。一出都門。復入難期。但願聖明當重恢復讎之日。留心大道。斥去讒間。立志刻苦。虛以受人。布至誠以感人心。感人心以回天怒。人心不感而天怒可回。天怒不回而大業以定者。自古及今。未之有也。臣無任情迫切籲之至。謹昧死以聞。答曰。何以處之。令承文院議啓。本院回啓曰。䟽事則極爲切迫。似難忍留。但聞其祥期在於五月云。而近來陳奏文書。皆是緊關之事。辭命得失。所係甚重。故前亦以此請留。文書事畢。不過今月之內。畢後許令從願。似爲無妨。敢啓。傳曰。依啓。</text>
<title>起復上來後[三䟽] 甲午四月在京</title>,<text>伏以臣於前月初十日。將哀遑罔極之情。懇乞解職。伏蒙聖慈過祥上來似當之敎。而備邊司請臣姑留。其意在奏請文書而欲臣撰完也。似此重大文書。決非臣才所堪撰完。而旣廷意如此。遲難辭避之間。爲日當多。臣急於私情。寧欲日內撰定。而擬議停當之際。陳奏二本出矣。而發程日期。此先於彼矣。臣不得已而先勘賊情貢道等兩本。則當月日子。已及上旬矣。臣欲又撰奏請文書。則此後留日。少不下旬餘。臣誠悶迫。臣伏念三年之喪。天下之通制。雖俯就企及之不同。而賢不肖共之。臣童孩積惡。酷罰終身。父喪以稚。母喪以兵。皆不得自盡。臣獨非三年免於父母之懷者乎。臣之願乞終喪之志。始焉以年。中焉以月。今則以日。而日亦將盡矣。臣昨於寒食。得省丘墓。則村墟無人。宿草荒凉。獨有一頑僕穴處傍近。而渠徒有掘草充飢之念矣。神道依人以安。聖人定三虞廬墓之制。其旨微矣。臣思之至此。五內如燬。哭踊攀樹。盡日而歸矣。况臣母所葬。有塡土補山之處。而去年爲秋霖所壞。必及春旱密築。然後庶不全塌。而免哭防之慟。臣之情事。百爾尤急。如臣所爲之事。必須臣可爲。則臣當此時。不敢言私。以臣計之。有賢於臣者不啻十數。伏乞聖慈怜臣罔極之情。察臣不須留之實。許令一日早退。不勝懇丏。臣無任哀急遑遑之至。謹昧死以聞。答曰。此時辭命。所關非輕。天兵雖撤回。文書猶相續。又不知將來有何事。非爾文詞。其何能條達事情。敷陳明白。是爾所爲。不下於討賊戰功。當此搶攘之日。豈可固執守制。爾宜勿辭。仍遵前旨。更竭心力。期勦兇賊。此豈非孝之大者乎。</text>
<title>起復上來後[四䟽] 甲午九月在京</title>,<text>臣伏承嚴旨。待罪都下。奄忽九朔矣。朝廷之所責於臣者。只修勘文書一事。而臣亂裏喪母。除人子罔極之情。營喪歸葬之難。又非如平時。臣欒欒拮据。精爽都逝。素以淺學。前後遺忘。尤不能成文。加以屛伏窮巷。不知有邊報如何。天朝咨揭如何。廟堂論議如何。雖在城中。實同聾瞽。猝有承文院官以草草數語。來請作文。方始掎摭聞見。終歸塗聽。文不滾意。以致措語失妥。不適事機。故臣雖將前後文書。不量工拙。不敢以疾病辭。亦不敢以時刻淹滯。而猶其所作。不中實用。至如緊關咨奏。則未免貽勞於當事之地。臣之在此。非謂一毫可效。但念讐賊未滅。國難日急。此正大小協力。尺寸自盡。况聖上不以臣有喪。旣以命臣。臣何敢此時吿退。如無所事。則死於此可矣。緊慢之間。虛帶職名。公糜品料。久久於此。其中心窘悶。不啻如坐針氈。公靡所報。私廢通喪。臣之尸廩。誠不獨得罪於一時矣。今則劉兵已撤。國內無復有一天將在。非有咨揭往來之煩。如告急咨奏則雖有之。是非日月爲之者。何必坐待稀罕之書。而徒冒起復之名。日食公廩。任繫虛銜。有若喪無在身者然哉。况臣雖在。其修述亦未必須臣所爲。然後可用者哉。臣之所流寓京畿陽城縣地。與竹山陽智等處相近。劇賊遍滿。刦火相望。苟此不已。臣雖退去。亦當迎母几筵。來處都下矣。設有緊急文書。雖無職名。其不可勉盡蕪拙乎。不須以此而以哀疚之身。必食品料。伏乞聖慈諒臣至情。察此事勢。鐫臣所帶西銜幷承文院副提調職名。許令終制。不勝幸甚。臣無任含恤悶迫之至。謹昧死以聞。</text>
<title>起復上來後[五䟽] 甲午十二月在京</title>,<text>伏以臣去九月十三日。將解職終喪。罔極之情。昧死陳章。而緣臣誠意衰薄。請旣不允。敦旨謬加。臣誠感激。不敢再陳。而抑臣之情。又有大可悶者。聖旨若以臣爲眞有一事可效討賊者然。是臣旣不孝於私親。又未免爲厚誣君父之歸矣。不得不冒死屢瀆。朝廷之所責於臣者。只是辭命一事。而臣之所句當此事者。又與向年在西路時不同。在西路時。亦非以臣爲眞可能。直出於蒼黃間乏人。而其才之譾薄則向亦猶今也。今則三患又加焉。哀疚喪心一也。不識事會二也。意非已出三也。以故臣雖竭力爲之。動不帖事情。聖敎中所諭敷陳明白者。於臣身無一毫近似。更有何所爲不下於討賊戰功者乎。臣自承此敎。肌霜浙浙。寢不貼席。第臣思之。今日之勢。政猶主家失火。禍切剝床。凡在子弟廝役。無論盲聾喑躄可救不可救。而其號咷奔走。各當盡氣。况臣曾忝近密。旣已忘哀上來。寧冒謬奬。少忍須臾毋退。或效鉛刀一割之用。一日二日。以至於七十日之多。而尙無一紙文書可容查勘。而天時荏苒。舊歲垂盡。大祥之期。只隔五六箇月。則臣獨非三年免於父母之懷者乎。臣仕宦十一年。其無用於朝。終是一塵擾擾。非以前之食祿爲非尸素。而獨以今日無所可事。爲可退去也。實有不可已之通喪。不可忍之至情。而公靡可效。寧守私喪。此臣之志也。况臣弟尙閔。旣在千里之外武臣。不可吿歸。臣兄希閔。獨奉饋奠。而比以疫癘。盡喪妻孥。几筵荒凉。寄在衆喪之中。臣之情私至此尤迫。懇乞聖慈察臣無關於有無。而其情則有足可愍。許臣解職終喪。則移孝爲忠。臣豈無日。臣無任狼狽罔極之至。謹昧死以聞。答曰。不可解職。宜遵前旨。但歸省後還來可也。仍傳曰。李某陽城下去。京畿監司處。祭需題給事。下書。</text>
<title>起復上來後[六䟽] 甲午十二月在京</title>,<text>伏以臣伏奉恩旨。令臣歸省亡母几筵。仍令本道題給祭需者。臣不勝哀惶感泣之至。已於前月二十八日登途。今月十八日。還赴都下矣。伏念臣初無寸能可效危急。而謬從金革之典。忘哀遠出。罪積不孝。而聖度寬假。猶復比列於人。許令擧顔歸省。而祭需之賜。尤非如臣卑品所曾承受。亦非如臣有罪無功者夢寐意料之所敢及。臣雖頑蠢。不敢安冒。而旣有恩命。非惟熟薦几筵。並及於臣祖臣父列龕之主。以臣之故。當兵火草創之際。汪濊之澤。遍霑泉壤。臣感激嗚咽。思臣祖臣父母所感於聖恩而責報於臣身者。則臣唯知千百糜粉而已。尙何言他。臣見臣母几筵。委置窮村。盜賊火鈔之可虞。而惟臣兄一人。衆喪新葬。獨侍倚廬。臣旣已下去。寧有歸意。顧念分義。幷懷恩私。旣不敢仍留不來。亦不敢不趣謝闕下。黽勉違離。行道悲哀。十步九顧。臣之情事。至此尤苦矣。抑臣之心又有大可悶者。臣之在此。如有一毫報效艱難。則臣之承恩。不特臣祖臣父母安意爲榮。臣亦愈思竭力。不至甚慙矣。第臣素廩不事之狀。乃有如前後䟽中所陳。則臣之所爲。不過爲孤恩絶喪之歸矣。日月荏苒。歲律將換。大祥之期。只隔五月。臣恐不得終戀虛恩而得罪於倫紀也。臣無任感涕狼狽之至。謹昧死隨謝以聞。答曰。省䟽。具悉謝意。國事如此。爾須在此。專事詞命。共濟艱危。則其詞鋒之功。誠不下於兵鋒也。豈云無所補。可抑哀遵旨。</text>
<title>起復上來後[七䟽] 乙未二月在京</title>,<text>伏以臣伏奉上年十二月二十二日敎旨。改授臣忠佐衛大護軍者。伏念今之軍職。皆帶虛銜。而無陞降付祿之事。其推移充調。臣不慮及。且臣以憂服罪人。屛伏於白嶽下人迹罕到之處。少與人接。似此除拜。人亦以爲冗散而莫爲擧說。臣專不知之。本月十五日。始因一吏來言。尋問兵曹。十八日而始覩敎旨。臣果改授如此。凡軍職護軍以上。皆許謝恩。而謝而後祿。乃其例也。緣臣不知之故。有恩不謝。不謝而祿。至於三旬之久。臣甚懼焉。旣欲追謝。則日月已多。幾滿除拜過限之數。亦無可署緣。故稱身病。則臣無不可起動之病而且已祿焉。言喪不得在外則否。如是而欲掩延不謝。則是置恩命。而無人臣之禮。臣甚悶焉。凡天下之事。處常則順而平。處變則逆而乖。臣謬以不才。敢從權典。設令在京。只廩之而已。可也。不必假受虛銜而致此狼狽。其不早辭解。亦臣之罪也。臣於此又有私情之切迫而不得不幷陳焉。臣之掌修文書。一年於此。而坐此聾瞽。事不了實。每當撰出之際。政如隔靴爬痒。踐氷怕陷。不得信意滾出。素以襪線之才。又不得盡其拙思。前後妄措文字。非止一二。此是已然不須留之明驗。而頑冒以來。歲律已換。親喪再期一半。盡於此矣。大祥之期。只隔四月。國家之事。非須臣可辦。而父母之喪則須已自盡。懇乞聖明察臣無用。憐臣切迫。許令返服終喪。不勝至願。不勝至願。臣無任惶恐狼狽之至。謹昧死以聞。乙未二月十一日。以上護軍李某上䟽。傳于政院吳億齡曰。大祥已近云。似當過後上來。令備邊司議啓。且一應文書。專委於李某。而凡奇皆不得知云。此則承文院誤爲矣。後則勿令如是事。言于備邊司。柳永詢卽以備邊司意啓曰。云云事。傳敎矣。凡干文書。必須詳知本末。然後乃能搆草。令承文院一一報知事。當爲申飭矣。近來事大文書。陸續不絶。而皆非尋常酬應之類。李某專掌此事。手法已熟。今若卽許下鄕。在此文官中。他無如此之人。且聞祥期似遠。近姑仍留。緊關文書等。趁卽磨勘後。許歸墓側。大祥過後上來似當。敢啓。答曰。依啓。此意言于李某。</text>
<title>起復上來後[八䟽] 乙未五月在京</title>,<text>伏以臣伏蒙恩旨。自三月二十日後。得離都下。或往守墓山。或赴奠几筵五十日。獲伸微情。仍過再期。臣誠悲哀感激。無以爲情。第念前有過祥上來之敎。臣不敢任然久退。思欲詣都下。更陳情願。今月十八日。自陽城上來。十九日果川道中。伏奉斯速上來事有旨。尤不勝惶恐。已進詣輦轂之下矣。伏念臣前後冒處城中。已消十七箇月。今其大祥已過。始欲以喪求退。未孚人聽。顧臣之情。異於他喪。未祥之前。長爲出遊之兒。雖先王制禮。不敢不至。以練以禫。循例替變。而臣之情事未伸者猶在也。幸於未禫之前。因守廬墓。使親魂得一日依安。是臣切迫之願也。臣之在此無用。固前日之所已詳陳也。今來聞之。則向臣不在。而無一事一文書之廢滯者。此又臣之不須留之明驗也。兼且近日文書罕少。別無大段句當。尤不須容臣哀疚強贅於此也。天時流邁。餘日無幾。聖制有定。子職難追。伏乞聖慈諒臣至情。仍令終制。不勝茹痛懇丏之至。謹昧死以聞。答曰。大祥已過。未可求退。將來事機。意外多虞。文書撰述。必待大手。宜抑至情。勉留都下。</text>
<title>副提學乞退䟽 丙申八月</title>,<text>伏以臣於今月初六日。伏奉聖旨以臣病重。令加給由。相當藥劑給者。臣惶恐感泣。不勝隕越之至。臣以無狀。謬蒙聖恩。長在侍從詞翰之列。前後叨榮竊寵。無有臣比。當危急存亡之秋。雖草間匹夫。無不奮身運智。以效一用。而臣全無一事可以報國而酬恩。雖有文墨涓塵之勞。而其措辭遣意之便。一皆承受廟謨。而亦且辭不達意。悉勞斤改於當事之地。臣徒有操管之名。而運管實不由臣。有何實效可當恩奬。近年以來。灾釁山積。疾病連綿。疫瘧寒熱之證。連歲亘月。以致元氣大敗。形羸神喪。臣之犬馬之齒。不止衰謝之年。而齒髮凋落。氣息微短。此由涯分已滿。死期垂至。臣以薄祐。四歲父亡。不及通喪。向又母亡。又不克守制。臣母嘗戒臣曰。近觀禮法之家。多爲返哭城中。人事稠繁。凡疾病事故。多有廢祭之端。我死。汝等必須廬墓以祭。以終三年。此言在耳。臣不能終守母戒。且凡人子皆有父母六年之喪。而臣獨不能守一年之制。是臣情事未畢。天地間一大罪人。每意一日賊退。臣得一日退守丘墓。此意耿耿。已至三年。而賊退無期。臣病日深。恐一朝溘然而含恨千秋。今者朝廷之處邊事。是非得喪之間。已了一策。而臣之衰病。不得又待全定。敢將賤病。濫祈遆免。而不意非常之恩。又加於有罪不孝之身。臣誠感懼。不敢更告。瘧病未殄。敢來趨謝。第切伏念。風樹之哀。久而彌纏。蒲柳之命。難以計住。臣之情事。日急一日。卽目秋序向晩。霜露悽愴。懇乞聖慈諒臣至情。特許臣解職。使得數年退守丘壠。則臣蒙被恩私。得伸情願。倘有一日餘喘。終當爲聖明死矣。臣無任感激懇迫之至。謹昧死以聞。答曰。昨聞疾頗重。於心爲慮。今來謝。良切慰喜。人在六氣中。疾𧏮之侵。所不能免。宜善調理。未可去也。使母有知。欲掛冠解職。來守丘墓乎。論思弼違。以匡國家乎。人子當以父母之心爲心。母心所在。定不如此。則今日去而守墓者。欲伸情事。而反有傷於孝之道。無乃不可乎。宜體予意。</text>
<title>又乞退䟽 己亥五月</title>,<text>伏以臣先將風樹切迫之情。乞解官數年。退守松楸。此盖臣四年前所已陳達於聖聰。而實不肖臣區區至情所素定者如此。伏蒙聖旨敦諭不准。大槩以接伴爲重。及盬院奄逝。則臣可請退。而三年儐接。一朝云亡。須身送境上。公私情義方妥。臣宿痁呻痛。扶曳登程。盡境而送。今已復命闕下矣。公事已了。私情可伸。此正微臣志願得遂。而天地父母有以曲全烏鳥之會也。臣之苦意。前後䟽中畧已陳之。今不敢更爲煩聒。兵禍之後。從金革之典者。非獨一臣。而臣之情事。與他人不同。同臣見復者。或已服前喪。或偏親尙在。此則猶盡於前。而亦可追於後也。未有如臣以幼以兵。俱不得自盡於前後。而今其永感。更無可追之日也。今日之計。但欲於數年之間。自守空山。使荒田稍辟。遺隣稍集。樵火可禁。守護有籍而已。臣之要報於親者已薄。而今且幷此而不得便遂。蒲柳之質。一朝溘然。則恐無以見父母於泉下。而永爲不孝之鬼也。懇乞聖慈曲諒臣前後所陳。容臣解官數三年。退遂微情。愚臣幸甚。人理幸甚。臣無任惶恐切祝之至。</text>
<title>又乞退䟽 己亥七月</title>,<text>伏以臣以草莽賤品。受恩聖朝。致位八座。臣誠感激。思報涓埃。雖殺身隕首。是臣素許。况臣一塵之進退。有何大關係大作難。而必欲直遂己志。乃不顧君上所命乎。顧臣所請。宲出於區區烏鳥之至情。而不幸今日。混被形跡之所拘。臣竊恐聖明或未及察臣情事。謂臣幷蹈近日引去者之常套。而不准臣之所請也。與臣同列者。所宜知臣。而或有謂臣欲假此而歸去者。則宜聖明之有是慮也。臣之此請。已自四年之先。臣當時蒙恩玉堂。有何絲毫可避之跡。能知有今日而預爲之地。乃發情外之言。厚誣聖聰也哉。直緣伊時聖旨敦諭。而國難未紓。臣不敢再請。忍情徘徊。至於今日。賊已退而臣之情願。猶未得伸。此臣之所以不避同列之疑。亦不敢懷聖上勉留之恩。而寧陷於必遂己志之誅也。况目今朝論。方以柳成龍爲所共誅之奸。而臣爲其腹心鷹犬。倘法紀稍振。臣罪自有可處。何敢徒恃聖恩。冒竊宰銜。有以重耐彈之譏也。人臣立朝。進退當愼。一番人進。一番人當退。若依阿淟涊。有所遷就於其間。則士之平日。讀書師古。要以自守者何居。上之取人。亦何用此輩爲哉。臣用是慚懼。不敢冒出。在告曠職。已經數月之久。所帶官司之人。已不知有臣。臣亦不自知職名在身。臣之事君。道行則留。不行則便當奉身以退。豈有因循不去。幷防公私。如臣所爲者哉。噫。臣少小學擧子業。不敢有僭越之望。但以家貧親老。冀倖末科。得一縣以養。出身之後。濫蒙恩擢。前後履歷。率非夢寐之所相及。一檄未奉。而母已去世。臣之志已荒凉矣。母亡。旣不得守母廬墓之戒。賊退。又不卽遂臣退守之願。以此以彼。臣徒爲不孝不忠之歸耳。霜露日凄。丘壠日荒。臣跡日難。臣計日乖。知臣者謂臣心苦。不知臣者謂臣心誹。臣秋宵無夢。仰屋長嗟而已。伏乞聖慈諒臣居無可用。察臣其勢當退。憐臣志有所在。許臣解職遂願。則私情幸甚。公議幸甚。臣不勝低佪憫迫之至。謹昧死以聞。答曰。省䟽。姑不論他是非。今國家艱危。事大接人。詞命之重。係國家安危成敗。非卿大手不可。此一不可去。卿棄親離家。從予於顚沛流離之際。此所謂惟其所在致死。卿之忠孝。足以貫日月。何忍獨於今日棄予而去。此二不可去。卿惟當隱忍。不宜退去。夫天下自有眞是眞非。非人所得以私者。一時過激之論。何足數哉。宜遵前旨勿辭。</text>
<title>辭職䟽 己亥七月</title>,<text>伏以臣曾將霜露罔極之情。願乞數年解職。而未蒙允許。繼以神誅鬼責。疾病交作。旣不敢再請。而亦不堪就列。前後呈告。至於六度。其間日子。已至四十餘個之多。臣到此惶懼。仍伏思之則與其虛帶職名。徒積癏曠之誅。寧申前請。退遂私情。盖臣之至懇。已自四年之先。陳達天聰。非自今日而始蹈近日求去者之常套也。設揆以今日之事勢。實有益堅其乞解之情者。寧有中止其已定之計者哉。同臣被劾者。或被罪或出外。臣獨何顔。冒竊宰銜。有若無罪者然哉。臣之事君去就之際。不可苟焉。去就一苟。則居官處事。擧皆一於苟而已。臣於孤恩愧懼之餘。亦大憫之。伏乞聖慈諒臣之病不堪供職。察臣之勢不敢冒恩。許臣解職。退遂私情。則公私幸甚。臣不勝震恐懇祈之至。</text>
<title>闕下請命待罪䟽 壬子二月</title>,<text>伏念臣頑命耐久。白首不死。不幸今者。巨孽出於門中。名掛賊口。同出之人。悉被拏鞫。獨臣猥荷洪造。以臣犬馬之齒。稍有微庸。特寬三木之誅。臣感激流涕而不知所云。竊伏承備忘記勿問之旨。至念賊徒有陰中之計。此則又千萬人意慮之所未及。臣伏讀恩旨。當何爲懷。唯感淚無窮而已。第念臣平生立心。未必不以忠君愛國之念蓄積于中。而不期雜出於兇賊之招。名澆身辱。臣誠痛憤惶恧。不敢以恩自安。謹率羣從子弟。伏斧質席藁請命。伏乞聖慈早正刑章。以爲擇婚不謹。汚衊門戶。貽辱朝廷之戒。</text>
<title>玉堂箚 辛卯十一月。副提學臣金誠一，副應敎臣沈喜壽，副校理臣李某，修撰臣金時獻，副修撰臣朴箎等。</title>,<text>伏以臣等伏見近日天氣愆常。寒燠失節。仲冬垂盡。水無片氷。或寒風陰曀。或土潤蒙霧。乖氣中人。閭巷之間。無不感疾百僅一免。臣等忝在近密。自入冬以來。一未嘗入侍經筵。觀望玉色。每念聖躬調護之難。衣服飮膳之如何。燕閑起居之如何。而頃日迎勅拜表等禮。率皆親行。雖大臣藥房之請。亦有所不顧。臣等欽仰殿下感戴皇恩之盛意。而禮成之後。又未審玉候之如何耳。近來停筵。雖出於一時戒寒之慮。而在臣等過虞。無乃聖候慮外廷之憂擾。不發於敎旨。而不無一分未全安常者。如其不然。而每處溫煖。一向畏風。則腠理不固。外邪易乘。深居湮鬰。實非調攝之道也。古人有言曰。主靜則悠久博厚。自強則堅實精明。操存則血氣順軌而不亂。收斂則精神內固而不浮。此皆敬之方。而壽之理也。伏願殿下善養心神。節護玉體。勿至於大動。勿歸於大佚。凝順中和。導迎和氣。間於溫適之日。淸便之時。或召對或夜對。接見儒臣。咨訪治道。歷推古今。則此實進德之隆。而躬樂和之道也。況今民力疲盡。邦本抗捏。而左右之臣。無一人以身擔當國事。夜思晨入者。雖咫尺筵中。尙且囁嚅顧望。不成端緖。加之進見之疏。堂陛之隔。誰復有韓陸之忠。勤勤懇懇於章奏之間哉。以致下情日阻。群僞竝興。生民怨於野而上不知。矯詐興於內而主不聞。泯泯棼棼。終爲無政之國。臣等竊傷焉。何謂生民怨於野耶。今玆築城之弊。臣等已啓於前。備邊司又策停役之便。而令下已晚。呼召已集。畚鍤已具。爲守令者乃曰。今若罷遣。則是散垂集之功。而明春之役。旣勞且複。亦不及於巡邊使未到之前矣。爲民者亦曰。今雖勞苦。秋糧猶在。若爲涉春。則羸糧無策。又廢種麥。明年之食絶矣。莫若忍苦仍役。呼耶不絶。㭬杙方殷。積盈拳之石。築方凍之土。累卵之危。高至尋丈。而雨雪所滲。陽暉所融。不待明年而坍塌殆盡。長奬城之築。罄天下之力。而猶不能責成於歲月之間。玆城之築。其高卑延袤。雖不敢擬諸長城。而無問緩急。一時竝擧。生民塗炭之苦。罔有紀極。況以區區小國之力。欲辦於時月中。雖欲堅而不頹。得乎。臣等請詳言內地築城之無益而有損也。夫城池甲兵。是衛國家而扞寇盜也。臣等雖極無狀。亦一蒼生。而竝在其衛中。苟有一毫有益於國家。則綢繆陰雨之備。王公設險之義。何敢容一喙言其不便也哉。自有此東方。卽有此郡縣。其關防之設。城郭之建。皆占其形勢。扼其咽喉。昔人經理之策。已無餘算矣。戰爭之多。攻守之難。在三國十倍於今。而內地郡縣。則未嘗有城池而保到今日。安悅之却賊。在於水州。金宣弓之克敵。在於安城。有何山溪城郭之據哉。今則關防樓櫓。遍及於內地。動搖人民。不便也。力綿難辦。不便也。病民殞財。不便也。築之不堅。而年年修改。永爲生民害。不便也。一州之城。其大未必能容一州一面之民。而其餘則蓋藏在於村。老弱散於野。而曰我能城守可乎。臣等伏聞此役之興。一結出布。多至十七八匹。一日償役。米至五斛。至如弓矢甲胄之具。則其長短制度。人各異見。每經巡點。必令改造。而後來者又復讁之。其督改之備。擧責民間。臣等嘗出入民家。審其生產。窮民雖終歲勤苦。及秋公私收糴之後。則瓶甖顚倒。所儲惟橡實菜根糠屬豆葉等物。僅資不死而已。其有數石穀者。則稱爲實戶。而亦甚罕耳。其一歲租庸之應納與奴婢諸色徵斂之布。則歲有常課。故竭力而預措。幸得粗完。則一年之能事畢矣。如其不然。則箠責終年。又加科外之斂。至此其煩。則民安得堪其命乎。臣等聞哀哀寡婦鬻田以供。猶不能給。自經於林木者頗有之云。臣等不意聖明之世。而有此事也。關東則又地瘠民貧。板築之役。尤所難支。故逋民纍纍於嶺南山郡者。不可以數計。臣等竊傷焉。此所謂生民怨於野而上不知也。黔首怨叛。則鋤耰棘矜。足以亡強秦之業。人和稍合。則彈丸句麗。足以鏖大業之兵。今者民怨如此。則雖有城池。誰與以守諸。臣等謂宜凡關防古有之地。則歲修金湯。以爲之固。在內地則其未築者。一切停罷。已築者。存之而已。則猶可及民未盡散而得爲之所矣。臣等又竊伏念。自癸未變生之後。國家收用武臣。驟加超擢。而名位太濫。勸懲無章。凡用人之道。豈可苟也。必量能而授官。隨器而任事。大而用大。小而用小。酬勞進秩。必以實效。以銓序無差。然後任之者不失選。受之者無僨事。今則不循資格。不視踐歷。不論賢否。至於災傷下等解由之法。誠先王金石之典。贓汚之罪。敗軍之律。在王法罔赦之刑。而亦不恤焉。彈劾纔加。輒復陞秩。虛警一報。大眚皆赦。賞罰無所施。奸貪無所懲。至使騃童悖兒猝當大任。終身取敗。以故甄拔雖夥。而州鎭之闕。亦難其擬矣。猶曰鷙鳥能擊。擧北道一路而悉委之貪酷。刑杖慘毒。掊克無厭。民散財蕩。而邑無完處矣。至於內地完實之邑。幷任其噬囓而不爲之惜。夫嶺，湖二南。實根本之地。人材之府。而劇邑大州。亦付諸武士。勢將一時崩潰。而學校蕪沒。絃誦寂寥。凡干文敎。邈若山河。文翁之化。已不可望。而志學之士。亦無考問之所。相與傷嗟而念古。在昔宋時。諸州通判。差遣文臣。其意有在。況可以專用武士。而倂傷其內地乎。崇長武弁。一至於此。恐亦非國家之福。此實臣等之所未解也。何謂矯詐興於內耶。臣等伏見殿下自卽位以來。無聲色輿馬之玩。絶宴遊弋獵之好。嚴內治而盡齊家之道。敎戚屬而杜干預之漸。政事恩賞之際。未嘗有一毫之私介於其間。光明正大之治。在廷臣僚。孰不歎服。至於嚴密之地。訓迪之方。非外臣所可預聞。而麟趾之美。仁厚之性。奉承關雎之化。以衍慶於百世者。則固又有焉。臣等亦知宮闈絶女謁之行。王子無侈忲之失。端本淸源之治。可以表範四方矣。第以臣隣無進言之美。而矯僞之弊。無路轉聞於九重。王子處尊貴之中。輿臺之賤。得以弄奸於門屛。鼯鼠廝役。少有夤緣於宮禁戚里之間。則輒恐嚇於人曰。我是某宮之切屬。某房之幹隷。肆爲招權納賂之計。至於尋常獄訟。微細除拜。皆欲以貨賄而圖之。各邑方納。遍及八區。而必稱宮旨。計其準價。皮張魚肉。鬻之於巿曰。此乃內下之物。金銀綵段。責出之巿曰。此乃內貿之物。坊里小民。怵於聲稱。莫敢抵捂。用貴售賤。以應其索。而聚首蹙額。關巿號泣。囂然喪其樂生之心矣。至於咫尺禁門之內。敢肆奸計。卑品守令。有來拜辭者。招至差備門而饋以酒果曰。此乃某宮之賜也。某人有某事於汝邑。汝其盡心。此等之說。皆得於傳聞。雖不敢謂之盡實。然而閭巷謄播。在在如此。未必無事可據。而演轉至此。耳聞之人。有識者少。而愚惑者多。誰知殿下內治之嚴。而不歸累於聖明之世耶。臣等聞之竊痛焉。至於王子房人。則不知其眞係爲房人與否。而濫稱司鑰。橫行郡縣。諸山寺刹。託爲願堂。而征其貨利。山澤堤堰。占爲私有。而奪人田土。刦娶良家。作爲妻妾。附近民丁。指爲宮屬。抑辱守令。脅制鄕里。而京都傍近之山。率爲柴場。江海魚鹽之地。委稱立案。一有不順於意者。輒稱宗親府關字。而守令官吏捉送。及其到房。則無一人得見王子儀容。而責賄賂。決放于外曰。此乃王子之令也。城中豪悍之人。其族類親屬。少有干於諸房下人。則必謊稱某房之人。而獄訟鬪歐。稍有相涉。則或鞭笞色吏。破毀人家。坊巿之利。必奪而有焉。睚眦之怨。必籍而報焉。夫王子受殿下之訓戒。而享自有之富貴。豈有奪小民之財產。而以益之理哉。況下人橫恣之弊。則尤非王子之所自知也。如近日虛稱別監。就捕於捕盜者。皆出於詐也。則臣等益信此事非王子所知也。而愚下之民。不知曲折。徒懷怨苦之心。臣等聞之竊痛焉。此所謂矯詐興於內而主不聞也。嗚呼。雖事有虛實。言有敷衍。而人言之習熟。衆口之咨嗟。乃至於此。臣等職在論思。敢自忌諱而不爲殫陳。則其辜恩負君之罪。死有餘誅。而殿下亦何從而得聞。是用冒昧。不遺微琑。不核眞僞。而畢擧所聞焉。伏願殿下嚴勅宮闈。申戒諸君。少有一事或近於此者。則明諭聖旨。使中外曉然知其鼠輩所爲。而實非殿下之所聞。亦非王子之所知。則氛陰䗖蝀。一時氷釋。而孰不感殿下光明之德哉。臣等於此。實有所汗背焉。人臣吿君。必先正其在下之道。而近年以來。士大夫之間。貪汚成風。關節盛行。而不聞有司按覈而治之者。而徒以此猥瑣之說。歷陳於冕旒之下。是豈爲人臣盡臣道之義哉。伏願殿下憐其愚衷而垂察焉。取進止。</text>
<title>玉堂箚子 壬辰八月</title>,<text>伏以昨日備邊司以全羅兵使崔遠退屯江華。不肯前進。以金敬老爲防禦使。就分遠軍四千。勦擊黃海之賊。其籌畫詳遍。似無餘蘊矣。第念崔遠督率滿萬之兵。當三道諸軍奔敗之餘。千里赴難。其志則盛矣。雖其年老懦弱。退屯如此。其間事勢。亦有所難料者矣。敬老雖曰剛果可用。名望未著。官位尙卑。一朝就分其衆。則不徒崔遠以秩高老將。疑畏解體。自領之外。豈肯以精銳。分付他人哉。且軍人之情。其主將非有大失軍心之事。則必欲歸於面熟素附之人。而不樂新赴。是通患也。敬老性剛氣亢。斷非魁壘獨運之才。亦無撫循固結之德。所分南軍。旣非精銳。且有分離原衆之歎。而不見固結可感之德。則其不解而散。未可必保。而敬老手足。恐無可措矣。今之見在軍兵中。惟崔遠一軍。未經敗衂。而數且最多。惟此可恃。遠雖悉有其兵。猶言勢孤。未易抵當大敵。今若就分。則遠又言有可諉而師老江都矣。秋涼日迫。南軍何能赤身耐久。此其大可慮也。以書生迂意。則京畿雖有權徵，沈岱。而皆在山郡。與沿海聲勢不相及。必更以朝宰中秩高有威名者。差都巡察使。往督崔遠軍。兼撥京畿軍糧軍器。幷給金千鎰之軍。而敬老則以助防將。爲遠軍奮勇先驅。其相統攝。如今日順安之師。則遠雖誠怯懦。不得自由退箚。敬老一夫之勇。亦可協力以淸畿甸。使賊不得遍滿於海濱諸城。則秋禾已熟。軍有所資。可以進規京城矣。且有人自遂安來者。言新溪所屯之賊。衆至四百。而欲與嶺西之賊相會云。此必東西合勢而進逼伊川矣。今聞東宮已次成川。設有進躡之患。則宋言愼，李齊閔。俱非搏戰之將。言愼則又北歸矣。山郡殘兵。必不能支吾。而眼前之事。將無稅駕之地。最可寒心。東宮護衛之將如李鎰，李時言中。留一人扎營成川。以追發內地精兵及滿浦等處土兵五十。擬添元帥府者。悉令星馳。赴此把截。則庶少有得力之望矣。此皆今日可急圖者。請令備邊司更加商議。幸甚。取進止。</text>
<title>玉堂箚子 丙申館官同參副提學李某，應敎金弘微，修撰鄭期遠，副修撰趙正立，著作金光燁，正字尹義立。</title>,<text>伏以我國家蒙天子寵靈。得保今日。凡有謀猷。不敢踰越天朝成算。姑示羈縻之計。而冊使進臨倭營。已至換歲。而封事未了。彼且強要陪臣。臣等固意其非有背約。必有要索有大於陪臣者。今者正使無故跳營。此計果又郞當矣。爲今之計。請留正使于京城。使之移檄賊營。以責遲延之罪。以實副使之言。一面奏稟天朝。候有指揮。在我戰守之策。尤宜汲汲區畫。而朝廷之上。未聞出一策行一計。以爲守禦之備。其意不過曰事無可奈。賊至而避。避而窮且亡。嗚呼。今日之勢。不至如一成一旅。而但欲坐而待亡。此固臣等之罪也。遠邇驚惶。咸懷鳥竄之計。乃至冠紳之人。亦有那移家小。而諸宮房戚里爲尤甚。臣等竊怪其故。有賊無動。動則必潰。去將何之。其亦不達今日之事大異於壬辰矣。近有坊民欲訴廟堂。願聞駐駕之地。以爲歸巿之心。砲殺手人等。亦相聚而言曰。朝廷遇我輩極厚。我輩爲國死決矣。願定一所。以爲安家之地。身自向敵。今日之人心。又異於壬辰而亦甚戚矣。苟能乘此機會。建立特地擧措。堅四方之心。鼓忠義之氣。以爲死守勿去之義。則何兵不可用。何賊不可破。京師。八方之根本。廟社在此。臣民在此。何可每委而去之。若以此爲必亡之地。而彼爲必生之域哉。自京城至義州及三縣海西之地。殿下嘗歷之盡矣。其見有城池險固。有踰於京城者乎。江漢之濬。人民之衆。苟以計綏定善用。則惟京城可以禦賊。而媕婀頹惰。以致士衆日去而空城獨存。則此後爲計。亦沒奈何。今當上下誓心刻勵。保民於未散。講計於先定。而殿下深居累日。罕接臣隣。廟堂規規文簿。不思根本之圖。如炎歊之朝昏霧不擧。其計抑將安出耶。今年稅糧。如畢運到。則可滿十萬石。諸道蓄積爲最多。而弓砲器械。亦且粗完。所患者。軍兵不足。而苟早束伍坊巿之民。孰非可用。且於近畿聯絡之地。預選精銳。以爲入衛之計。則人心一定。皆有固志。出死力以向之。賊未必獨強。我未必獨怯。不然而日懷退縮。顧視却步之地。則其何能緊束人心。以奮死敵之志哉。雖有資糧甲兵。終亦棄而資賊。望風奔潰之形。必有甚於變初矣。抑臣等尤有所未曉者焉。若以爲京城創殘。勢難獨恃。則亦當預思其次。別爲經理。而顧恐得罪於效死之義。相視苟諱。莫敢先發。旣不爲勿去之計。又不思圖存之地。憒憒度日。臨有警急。其欲殿下將稅駕於何地耶。今日當事之臣。亦可謂少忠矣。伏願殿下躬先策厲。倡率臣僚。將勉趨事。一變媮靡。且昭布赤心。曉諭中外。責以捍衛之事。以示必守之志。雖於玉體微愆之時。亦於臥內。頻接大臣。圖惟密勿。大振耳目。然後始見民不思散。將知進死矣。方今撥亂之策。無有急於此者。懇乞聖明留神焉。答曰。省箚。深用嘉焉。當與廟堂議處。傳于政院曰。今見箚子。以爲諸宮家戚里爲尤甚云。每有事必擧。痛心如此者。令刑曹囚禁治罪。</text>
<title>玉堂箚子 丙申</title>,<text>伏以臣等伏聞朝廷差遣跟伴。令追及冊使。臣等固知朝廷量時度勢。爲此彌縫之擧。其情亦甚哀矣。第念跟隨二字。出於沈遊府之咨。賊之所要。初不在此。而冊使前後咨揭。亦只言隨同過海。更修隣好。此特遊擊知我國必不肯通好。姑托此爲言。欲漸揉以入之耳。朝廷苟欲姑循其請。以紓目前之急。則當於遊府責以禮義之時。許之爲少愈矣。顧乃不然。旣以奏稟天朝。非惟發落未至。而兵部題奉。已有行文拒之之語。今乃見賊迫渡。天使始汲汲然追送跟伴。此其事勢。又不及前日遠矣。黃愼微示略許之意。則賊酋又有幣物之言。其勢許遣跟伴之命。未及釜山。而書幣之請。當至矣。朝廷又將何以處之。凡事須要洞計前後。必有結梢。然後方可明白處置。今若明知竟歸於通信。而姑以跟伴爲名。及賊侵迫。然後愍然又從其請。則正中賊餂。而將疲奔命。是所謂增幣不已。必至割地。割地不已。必至稱臣。到此地頭。則跟伴之遣。旣非出於天朝之命。又何因極而禁其無逞哉。況臺諫方論此事。群議未妥。而遽爲決遣。揆之事體。亦極未安。臣等腐儒。旣不能贊一謨畫一策。徒以文墨議論。沮撓廷議。不忠之責。正在臣等。然旣知朝廷終難收殺。而又不蚤言。使朝廷益至狼狽。則臣等之罪。至此尤重。敢此煩冒。乞命廟堂更加商議。毋任一切之見。終致難處之悔。不勝幸甚。答曰。當議處。</text>
<title>玉堂箚子 丙申</title>,<text>伏以臣等伏聞朝廷將修書幣。以通信於讐賊。賊之於我。有窮天極地之讐怨。三尺童子。亦皆知其必報矣。雖其勢窮力屈。爲蓄力待時之計。跟伴之送。猶有可諉者。而至於書幣。則是以讐怨爲薄物細故。而修睦依舊。後世之公論。天下之嗤笑。必有所歸矣。況此要索。只出於調信之口。旣送之後。秀吉視之。若初不與知者然。則此後要脅。又何能當耶。我國雖稱不敢違越天朝命令。爲是擧云。而天朝命令。非但我國受之。伊亦受之。我之不敢違越。渠亦當然。旣同爲天朝受封之國。而各遵命令。則禍人國者先謝之乎。受人禍者先通之乎。彼旣無一言少謝。園陵之辱。雖黃愼略言之。調信以爲勃然。此則伊賊時無一毫悔禍之端。臣等深恐爲一大失擧。而非惟不能紓禍於目前。且見重其辱矣。與其彌縫苟且而愈益狼狽於後。寧斷以大義得正之爲無悔也。嗚呼。天下之大防。不可不嚴。烏可倖萬不可必之事。而輕撓至嚴之防乎。幸乞聖明快從公論。</text>
<title>玉堂箚子 丙申</title>,<text>伏以臣等伏見昨日下大臣之敎。相視震駭。口不能讀。攝政之擧。前雖有果行之時。率出於治成逸豫耄期倦勤之後。今則大賊未退。事機處置之難。有甚於壬辰。逆獄纔畢。民志未定。此正日夜奮勵。猶懼不濟。況自上春秋鼎盛。天地祖宗之所期待甚大。臣民之所仰望甚茂。不宜過自沖謙。以沮有爲之心。不顧燃眉之急也。我國事天朝如父母。凡有所爲。必先奏聞。旣請封東宮。而未蒙準許。豈敢遽以攝政爲言乎。且天朝明知聖上春秋尙富。疾病未甚。其又何辭請攝乎。此理甚明。固聖明之所深燭。而每下未安之敎。至於大臣終宵伏闕。片言不得上達。大小遑遑。景象憂慘。聖上歷觀前史。豈有如此之時乎。是由國家厄會未殄。臣等誠意衰薄。以致萬事壞裂。天聽邈然也。東宮且是祖宗臣民之所屬望。而素多疾恙。每悶此敎。寢膳俱廢。益致重傷。臣等尤不勝切悶焉。在聖上保護之心。亦恐不當如此。伏乞聖明聽納大臣之請。亟收前命。則雖有一時偶感之症。神明所佑。丕受和平之福。以成中興之業。不勝叩心懇祈。</text>
<title>玉堂箚子 丙申</title>,<text>伏以今日攝政之擧。其利害是非。昨日大臣之啓。盡陳無餘。臣等愚妄。焉能知言。猶知此說爲不易之的論。以殿下明聖。事之條貫。靡不洞燭。豈有不知此說之可從。而反以曲慮過計爲敎。是不過欲行己志之心。已錮於中。而一向牢拒。殿下雖欲必行。獨不可召入東宮。諄諄面命。引接大臣。啇確可否。坦然行之乎。事之行不行。初不係於不接臣隣。而牢閉重門。猶恐片言之或達。至撤將命之官。寺人之令。素人創見而尙且誇美。由臣等無狀。誠未悟主。竝廢祖宗數百年原設之規。臣等雖極無狀。乃所職則論思啓沃之事。旣忝經幄。顧不能一言而救聖上之過擧。何敢靦然冒居。有若聖明所優待者然哉。大臣。素殿下敬重而禮貌之者。而伏闕九日。未蒙省諭。臣等百爾思惟。更無可爲。伏願殿下少垂憐察焉。臣等無任拊心頓足之至。</text>
<title>玉堂箚子 丙申。副提學李某，副應敎金尙容，校理權悏韓俊謙，副修撰申渫，著作金光燁。</title>,<text>伏以臣等俱以無狀。待罪經幄。忠靡補袞。學乏啓沃。而區區誠懇。猶且仰保聖明。時陳瞽說。策非適用。語無詮次。尙蒙聖度涵容。曲加嘉奬。臣等深竊自幸。以爲此千載一時。一息未盡之前。庶幾罄竭愚衷。以無負聖明之知。比經兵禍。國事艱危。臣等雖無殺賊之策。亦有借著之誠。苦心跛足。以爲此賊可滅。此讐可復。則可以慰聖懷而恢昌業。所冀須臾毋死。復見天顔有喜。然後雖死無恨。豈意今者讐日遠而難雪。賊將退而猶住。中外憂懼。危象日至。而攝政之命。又下於春秋鼎盛疾病未甚之日乎。臣之諫君。君之使臣。俱先度其可行者而爲之。殿下遽令臣等往聽於東宮。卽臣等其將謂聖算已高。聖慮已衰。果不堪臨政。而忍而去之乎。抑殿下以爲國事方艱。衆心方危。予雖有疾。姑且強心刻厲。以無負祖宗之付畀乎。以聖明度於此兩間。則殿下有不敢辭之義。臣等有不忍爲之情。幸殿下哀臣等之情。而莫臣等強也。且臣等思之。攝政之擧。雖在耄期倦勤之君。可行於功成治定元氣方盛之時。不可行於叔季衰亂之際。何者。處常順而處變難。攝政亦一變例。變例之行。群心易疑。訛言易乘。況今日事體。與他日不同。我國受天朝罔極之恩。而天朝如一家父子之情。事無大小。所當洞曉。無間一國。衰亂之人心。猶難戶諭而鎭之。況安能孚天下之聽聞。而保無意外之詰乎。況往來唐官。心腸不一。浮言盛行。僞帖僞揭。紛紜繼起。督臣是當事之地。而素執不好之議。趙閣老，石尙書。擔當東事。而蹤跡不安。惟此冊封一事之成敗。已足憂虞。加之意外之說。又抵其可乘之隙。則必謂我國有難處之事。而其國不可救。然則雖有趙，石百輩。亦無奈我國何。況昨準兵部咨。其旨意深念邊事。憂繼者之不謹。責善後於我國。其勢似有不能自保之情。此時我國惟當刻意自振。以不失石老之所望可矣。豈容資一毫行言。使之逞搖於其間哉。臣等歷觀麗史。金，元之所詰責於前朝者。不至於如今日之事。而詬讓叢至。當時群臣。極爲難處。聖敎所謂萬無天朝之詰責者何意。而初非難對之說。臣等願聞焉。不獨此也。我國三請冊命。而尙未準允。今若遽以攝聞。則殿下以爲天朝萬無恭慢之疑乎。我國至誠事大餘二百年。而今日受恩之厚。隆天極地。擧國臣民。雖思虀粉。無路報答。咸以爲室向西。坐向西。服尙唐。語用漢。以無替西向之誠。其敢有一毫可見察於天朝者。則其忍行之乎。至於將護聖躬之說。宜出於臣等之口。不宜出於殿下復讐之日。今殿下自發此言。是臣等遺君不忠之罪也。臣等罪固當死。況今承殿下之命。而乃不將順。若以聖躬爲不須將護者然。而重萬死之罪也。顧以事有至重。而將護之道。又有不妨於至重者。臣等願冒支離而更畢其說焉。當今國勢人心與夫讐怨痛切。固聖明之所深察而深悶之者。旣已深察而深悶乎此。則雖淸燕焚香。有若山林絶世之人。而是誠禪家所謂瓶雀之喩。存亡之憂。日搖于中。愈閑而愈不勝其擾矣。莫如躬加密勿。庶無餘憾。而其繁機倦困之時。則引入東宮。俾贊裁決。或設難以試其所學。或提誨以盡其不逮。使知聖謨之始終。軍國之機宜。則實爲宗社無彊之慶。此則雖無攝政之名。實有攝政之益。臣等非惟不敢拂於聖意。而歡欣抃慶之不盡矣。至於大臣所敷奏。臣等所勸講。則固無一事可以怡神而悅意者。然時賜引接。與之討論。則不亦愈於堙鬱深宮閹侍與處之爲乎。心是活物。如火傅物而燃。必有所事。心得其安。逃空息念。非養心之道。深閉過逸。非節宣之方。代天理物。人主之職。盡其職者。何害於攝生。但在調適之如何。如此然後上下安而國事好矣。此果有害於將護聖躬。而乃以祖宗基業之重。反喩之於風刀叢鏑。而謂不能一日堪忍乎。東宮。殿下之貳體。而叩首天陛。咫尺不得進。大臣。殿下之所敬。而席藁宮庭。踰旬不見慰。臺諫。朝廷之耳目。而所言不得達。況如臣等螻蟻之賤。其敢自謂居近密之地。而望有一毫軫念乎哉。自古安有上下阻絶。親疏一隔。而可以成一國之大事也。殿下雖接臣隣。而要不許所請。則臣等惟牽裾而止耳。碎首而止耳。聖旨之行不行。初不係於引接與否。以殿下之聖明。何深惑於此。而竝廢必須行之事。如進香陳慰。聖躬之所必親。而敢令權停。逆節重獄。大廷之所嚴鞠。而尙無號令。其餘邊務之急。四方之秦。何可勝數其壅滯也哉。命下三日。逆報至。四日而日有食。天心之微。人事之急。明若觀火。何殿下邈不加察。而重四方之惑。損國家之體乎。此必國家厄運未殄。臣等竊痛焉。秋天益高。皐鶴徒鳴。陰崖隔日。葵忱自傾。宮門一尺地。是臣等死所。伏願聖明天地父母。少加憐察。</text>
<title>玉堂箚子 丙申。同參副提學李某，副應敎金尙容，校理權悏，韓俊謙，修撰申渫，著作金光燁。</title>,<text>伏以今日之事。係宗社大計。唯大臣可言之。非如臣等庸瑣賤品所得以喋喋也。顧此事機至重。存亡所係。臣等初不自量。濫居論思顧問之地。不可無一言助聲。敢冒宸嚴。日日不止。及其連章累牘。僅得投匭。而一未上達。則可以惶恐斂退。而區區之意。除此他無所獻之路。連旬籲呼。罪已當死。至於逆節推鞠之事。則一日又急於一日。不得不復此瀆擾。濫越之誅。誠所自取。但願聖明哀憐而曲察之。夫天下之惡。莫大於反逆。而天討之典。捨此宜無所急。下此罪一等。先王猶有斬不待時之律。況此烏可以假一日之命哉。今之滯獄。不止一日。朝野之憤。如水如火。且念此獄但據所通文書。而尙未知某者爲首造禍何地。此不但如他獄只欲得情速誅而已。其推訊緝捕。如探紛緖。尤所當急。以殿下聖明。此等曲折。必已深察。而乃欲以此責大臣。以速擧前命。噫。討此賊。爲宗社治惡也。何敢以此爲急。而先壞宗社付畀之重也。其勢大臣雖死。不敢承命也。今日國家之事。非人壞之。惟是上下相持自壞而已。臣等以爲今日之變。有甚於壬辰。何者。兵革之禍。自古有之。而事出敵國。雖仁賢之國。未免橫罹。此則只在聖明一命令之間。尙且牢執。上下阻絶。以致危亡不測之禍。迫在朝夕。此必國家厄運所會。有非人力所及。臣等竊痛焉。竊悶焉。逆賊之已捕者。累日不鞫。必有釀奸眩亂之弊。而未捕者。非徒有色擧網漏之慮。亦豈無等死則攫之變哉。啓字。原非東宮代用之物。亟命啓下。使罪人斯得。則實爲宗社不幸中之幸。而中外憂疑之情。亦可因此以少慰。臣等不勝戰慄懇祈之至。答曰。啓字不得行用之意。已言于大臣。</text>
<title>玉堂箚子 丙申。副提學李某，副應敎金尙容，校理權悏，韓俊謙，著作金光燁。</title>,<text>伏以臣等雖極愚妄。猶知聖旨之不可抗持。而尙且伏閤二旬有餘。瀝血而不知止者。非唯憂國事之危急。亦恃聖明必切省念。有甚於臣等之所憂。玆敢竭誠哀籲。不以天日不及於陰厓。而寧欲投匭而自盡。玆者。伏承下大臣之敎。軍務及事大之事。許仍聽決。臣等始信平日所望於聖明者。至此而不虛也。此殿下所以邁邁殊甚。而臣等猶保殿下念不弛於宗社。殿下亦知臣等之苦爭不由於他腸。臣等至此。益恨微誠不能早回天聽。而殿下之心。則固已算於於穆之中矣。今日之事。無大於事大與軍務。殿下已許其聽決。若其庶政之微。則時於燕閑之暇。令東宮左右贊決。此在殿下家法。臣等何敢更有陳瀆。而東宮寢膳之孝。未必不有補於聖治矣。嗚呼。今日之事。不可以智辯而窮之。卜筮而定之。唯在聖上當於義理上求之。天下之義理無窮。而尤重於父子君臣之際。此殿下之所以雖切頤養之心。而終不以國事自絶者也。伏願聖上上念宗社之重。下副臣民之望。更就義理上。硏窮而體認之。則其所遲疑而不卽夬決者。亦將次第氷釋。而宗社幸甚。臣民幸甚。</text>
<title>玉堂箚子 丙申。副提學李某，副應敎金尙容，校理權悏，韓俊謙，副修撰申渫，著作金光燁等。</title>,<text>伏以攝政之不可行。前後章箚。論之已盡。臣等無容多贅。第臣等所深怪而惑之者。以殿下之明聖。其於國事之危幾。必有見臣等之所未及見。憂臣等之所未及憂。以臣等粗識。猶知此事之不可行於今日。而殿下乃欲硬恁行之。反拒群言。至此之彌久彌堅。何也。殿下每以謝事養病爲敎。臣等請言其無益也。殿下貴爲千乘。富有一國。獨未試者。居閑養靜之事。兵禍播越之餘。霧露憂灼之深。聖體宜傷。聖慮宜倦。宜欲一日優閑養靜之爲急也。顧念易肆而難節者。人心也。旣休一日。則有一日之安。而一日之後。此心愈倦。益求無限安逸。則其心反不得安而餒矣。譬之適遠者。徒步媻姍。筋力已乏。而得以乘馬。則雖款段之駑。頓覺安快。若以安車駿馬。日肆馳騖。則雖駕八駿之逸。猶不滿其欲疾之心。而於八駿之外。益求安快。天下之事。豈有無窮而愈往愈快之理哉。反以三隅。則凡事類此。是故。山林自適之士。人見之宜無一日倦惱。而其實則優游自得之日少。是在調適得節。而不徒在於閉門絶想而已也。今夫匹夫數畝之業。委之克家之子。猶不敢果於忘家。晨以指揮。夕以點視。晝思夜念。猶恐此子之或誤此事也。況殿下以祖宗付托之重。當國家危亡之際。雖東宮仁孝聰明。果可以攝政。而其能一日忘國事哉。旣不果忘。則無寧自爲之爲無憾。不然而事事而憂。憂之則勞。勞則病至焉。道家延年之術。固甚誕妄。而學之者猶先剋去愛怖。鍾離翁鶴嶺十試之事可驗已。殿下二十年憂勤積瘁之後。鼎器安得全完。藥物安得全茂。而乃欲忘國家之重。顧從事於冥觀絶物之爲哉。假令冥觀絶物而有得焉。仙佛之學。一向鞭辟於內。終歸於恍惚偏側之域。故先儒譏其道小而私。非帝王光明御世之道。在易乾之象曰。天行健。君子以。自強不息。隨之象曰。澤中有雷。隨。君子以。嚮晦入宴息。頤之象曰。山下有雷。頤。君子以。愼言語。節飮食。人君健以行天之道。宴息以休其精神。愼節以養其氣體。明師居前。勸誦在後。上論唐虞之際。下及殷周之盛。考仁聖之風。習治國之道。於以養生。則殿下心有堯舜之志。體有喬松之壽。福祿臻而社稷安矣。何必忘不可忘之宗社。行不可行之攝政。拒輿請而閉重門。始能調養聖躬也哉。臣等愚不及此。而其所質之六經。聞之明師者如此。乃敢爲殿下獻焉。且殿下每以臣等以天朝爲諉爲過。此則臣等非敢故以爲諉。亦非過也。天朝之所不許冊封者。非爲東宮不可封。其降勅。專責以經理者。聖旨丁寧。昭如日星。特以中國之故。有所遲難。今若不得許封。而遽以攝聞。則天朝欲許。則自壞大防。不許則念我危疑。此我國所爲。自貽天朝處置之難。臣等明知詰責之必至。責至則其說必纏繞而難解。殿下其將何辭以解之。臣等亦將何辭而暴白於天下乎。朝廷之禍。恐自此而始矣。嗚呼。國勢之艱危。人心之疑惑。日急一日。當此之時。爲臣等之說者。肝膈之忠也。承殿下之旨者。妾婦之順也。殿下平日所養於臣等者。忠也。非順也。臣等不敢以非殿下之所養者報殿下也。人君聽政。一日萬機。而阻隔以來。已至二十二日。等以數之。則其機之曠滯。已有幾許萬哉。其中討逆之擧。誠一日不可稽者。而任置至此。臣等竊恐不測之禍。迫在朝夕。臣等駑下。非敢強執不必論之事。與至尊故爲好勝。憂遑悶迫之情。塡胸滿腹。不覺其哀鳴懇禱而自陷於拂志之誅。其情戚矣。其事急矣。伏願聖上少垂憐察。柏舟之詩曰。母也天只。不諒人只。臣等於聖上。亦云也。</text>
<title>玉堂箚子 丙申。副提學李某，副應敎金尙容，校理權悏，著作金光燁。</title>,<text>伏以臣等伏見昨日下大臣之敎。軍務及事大之事。許仍聽決。殿下此心。社稷之福也。中外之人。徒聞近日聖敎之峻。以爲必未易回天。而臣等待罪經幄。密侍聖明。或至十年有餘。深知聖明憂國如渴。視臣民如子。今雖禍亂之後。臣工忨愒。萬事荒涼。吁嗟鬱悒。國家之事。不如聖意者。十居八九。而不欲推諉於群下之罪。乃自謙損。有此擧措。此臣等所以感念聖懷。欲死不得。寧陷於不測之誅。而不敢承命。伏地哀鳴。幾至一朔之久。終恃聖明必不脫屣於艱大之業。而捨臣民如遺。庶幾改之。惟日望之。聖敎及此。臣等始知所望於聖明者不虛也。臣等亦至此而其知創矣。敢不刻心改圖。竭股肱之力。效一割之用。獲見國事粗完。乾心微怡。則雖死萬萬無恨。但念殿下旣不能果忘國事。而國事之危迫。一向爲急。切望聖明亟因此心。幡然兪允。則宗社之慶。孰有大於此。伏聞聖明乃援太宗朝事。謂有家法。此則大不然。太宗朝則國家無事。且是國初。元氣方盛。今欲效之。不幾於四牡橫奔而乃責以鳴和鑾哉。且當時。世宗已受命天朝。尤無所礙。而然此變例。亦非後嗣必所取法。且此雖非傳禪之比。而我國至誠事大。雖在前日。一事之微。不可苟隱。而況今日受恩之深。父子之情。顧此大事。何敢不以實聞。唐官之往來者絡繹。我國之事。無微不知。雖欲不聞。亦不可得。此理甚明。臣等非敢故爲多談。欲以智辯而窮之也。更願聖明亟因此心。俯允輿請。則宗社幸甚。臣民幸甚。</text>
<title>玉堂箚子 丙申</title>,<text>伏以臣之事君。不一其道。君之責臣。不一其事。君不可以難行之事。責臣下以必從。臣不可以必危之道。迫於威而惟命。苟或君而必行己志。欲臣隣之莫予違。臣而不思匡救。唯承順之恐不及。則古今天下。未有不喪亡者也。今日攝政之擧。大小臣僚。瀝血一月。論之已盡。事勢之必不可行者。殿下亦已洞燭無餘。而猶且一向堅執。迫臣等以必行。聖意所在。臣等實未能曉也。殿下以爲今日之事勢何如也。倘或承順聖旨。奉行此事。而有萬全之利。無一毫之危。則臣等何敢強爲相持。甘心拂志之誅。而不知退也。日復一日。相率在庭。悲號哀懇。必期回天者。誠有所不得已者。存乎其間也。嗚呼。喪亂之際。國危如髮。奄奄延延。莫保朝夕。而幸而不亡。得到今日者。其誰之力也。實賴天朝終始極濟之恩。民心固結不散之致也。今者東宮冊命。三請未準。而不奏天朝。遽行攝政。則詰責之來。烏得免乎。旣被疑訝。而無以自解。則後雖有急。誰因誰拯。又況數年以來。民心日搖。胥動訛言。罔有固志。近緣此擧。波蕩益甚。皆懷渙散之計。將有不測之變。種種可憂之端。不一而足。以殿下之明聖。豈不念及於此乎。天朝一疑。不可復解。民心一散。不可復合。此臣等之所以寧伏鈇鉞之誅。而不敢承命者也。臣等伏見卽日下大臣聖批。有曰。今日非是應博學宏辭科。安用多言。至以百僚血誠悶迫之言。爲強爲逼迫。臣等相顧惶駭。寧欲入地而不可得也。嗚呼。逼迫君父。人臣極罪。殿下此言。其出於戲言耶。豈以殿下之平日尊敬大臣。而反有此未安之敎耶。今日大臣之伏閤哀籲者。非敢好爲論說馳騁文字也。非敢強執已見而迫脅君父也。只陳一國臣民所共之論。以冀聖心之萬一悔悟。無非出於愛君憂國之至誠也。殿下固宜平心優納之不暇。而每下嚴峻之敎。以塞忠諫之路。臣等尤不勝痛悶焉。伏願聖明少垂憐察焉。</text>
<title>玉堂箚子 丙申</title>,<text>伏以臣等俱以駑劣。遭遇盛際。沐浴聖化。密邇淸光。雖其螢爝之微。不足以裨日月之明。而乃其素心則唯以愛君憂國。爲第一義。庶欲策厲頑鈍。共濟艱難。少報天地生成之德。不意國運猶否。聖心遽倦。謝絶群臣。將欲脫屣而不顧。臣等悶悶遑遑。如失父母。扣心瀝血。晨以繼暮。千言萬語。盡歸虛地。一日二日。遂至三旬。意已竭矣。辭已殫矣。譬如涸轍之魚。煦沫相依。朝夕待盡。而猶不爲聖明之所愍察。臣等之計。其亦窮矣。嗚呼。以常人之情。度聖人之心。殿下之爲此擧。亦有大可悲者存乎其中。蓋以勵精圖治。已閱數紀。而變故橫生。國事塗地。雖其薪膽刻厲。日不暇給。而百工玩愒。如水益深。至讐未復。事機漸遠。殿下之所以中夜慨念。衋然疚懷者。宜如何哉。寧欲身自棹脫。使國政不入於耳。以爲匹夫決去之計。噫。爲今日臣子者。雖甚無狀。自非木石。到此地頭。寧不知懼。存亡成敗。當決於玆。鼎钁鈇鑕。誠所甘心。俯仰天地。何以自解。上自耆老大臣。下至韋布軍民。席藁伏地。日望天聽之少回。而重門咫尺。轉成千里。宸心漠然。愈久愈阻。上帝茫茫。胡寧忍此。伏願聖明上念宗社付畀之重。下副臣民仰賴之切。亟加憐察。以安國家。則臣等雖死之年。猶生之日也。無任惶蹙祈迫之至。備忘記曰。玉堂以經幄論思之地。頃日累進箚辭。而予方悶在衷曲。欲逃不得。不能一一酬答。雖非本心。負罪多矣。敢以爲謝。言于玉堂。</text>
<title>玉堂箚子 丙申</title>,<text>伏以臣等伏承昨日聖敎。慰諭勤懇。誠天地父母曲遂螻蟻之盛心也。相視隕越。不勝感淚之交頤也。臣等無狀。其在平日。優游於聖恩涵育之中。不識不知。如孩兒恃恩狃愛。不覺其母慈之罔極。及其一刻不見。則啼號注望。手足竝作。若不得以生者。臣等當伏闕遑遑之日。其哀鳴顒望而無路自達者。何以異此。信古人所謂民不可一日無君也。惟其誠意淺薄。曾不能一言悟主。尙賴聖明自不忘國事。諸大臣赤心籲呼。聖明幡然改圖。得至今日。如日月之晦而復明。此正群臣明心勵翼。以無負聖明之秋。而臣等碌碌。學不通方。才非識務。貿貿隨行。以盡啓沃之責。豈期聖明尙軫已冷之瞽說。至以負罪爲謝爲敎。下臣愚暗。自不知天心之孔昭。而日月之明。則誠無微而不爥。非臣等隕首所能上報。而噫。禍亂之慘。無有如今日。事機之難。亦無有如今日。何者。倭奴之狹詐。非如戎狄之徒頑。我國之殘破。亦惟仰成於天朝。當此之時。雖使古智者處之。尙未卜其必善收殺。幸而聖慮淵邃。洞見事會。延納群策。圖濟艱難。楚丘之業。得以不亡。在今日終始刻勵。報窮天之讐。完僅綿之緖者。亦只在殿下之一身。伏願聖明毋因一敗。過自謙遜。趁此機會。綢繆至計。留心大道。絶偏係之私。倚任忠賢。盡謀猷之誠。布誠心以感民心。感民心以回天意。則中興之機。亶不外是。民心不感而天意可回。天意不回而大業以定者。自古及今。未之有也。近日廷臣。於隔月聚號之餘。久不得瞻望耿光。幸於溫暖之日。或開筵便殿。或引接大臣。以咨詢機務。則臣等亦得因此一承天顔。是區區戀聖之至情也。答曰。省箚。良用惕然。但此志旣不得遂。此身如窮人無所歸。欲冒居則不能。欲捲避則不得。因仍苟且於無恥寄生之間。此何理耶。其將向誰訴之。直欲籲天而無從。心緖亂矣。病日益深。其能講學而應務哉。此予所以日夜徒自痛悶。然當於拜陵後開筵。</text>
<title>玉堂箚子 因災變請行親祭。丙申。</title>,<text>伏以臣等竊嘗聞古人之言曰。生於憂患。死於安樂。今日之憂患極矣。若將可以生者矣。是何災孼之譴吿未已。震雷黿鼈蟻蟲之妖。式月斯生。終至於彗星之變。至犯太微。臣等驚惶憂悶。意以爲將傾之器。又遭推覆。誠不知所以爲心。夫所謂生於憂患者。非謂憂患已極。則自能當生也。人有安樂冥豫。天出憂患以警之。人能修德思弭。克孚天心。則天始悔禍。使之生之也。然則可生之機。當於得天心觀之。今日之天譴至此。則今日之憂患。恐當不止於此。非惟不得生而已也。修德之道。莫先於孝。得神祇之感。當先於氣脈所存處而得之。臣等伏念壬辰兵亂之始。廟社之顚倒極矣。臣等思之絶氣。不欲備陳以疚殿下孝慕之懷也。及還舊都。則廟宮丘墟。人民已散。殿下之所傷痛。卽列聖之所傷痛也。其彷徨靡依。理所必至。殿下痛哭明禋。以謝以慰。是固情禮之所當爲。而不可一日而緩者也。權殿寂寥。星霜屢變。尙不享同氣之祀。殿下之心。以謂殿下之身。爲可絶於廟庭者耶。設令可絶。列聖絶之。殿下不得自絶之也。嗚呼。禍亂之作。歷代之君所不得免。今殿下受禍不亡。復還舊都。此誠列聖之所慰喜於殿下者。其又何絶焉。殿下每有擧動。必經由廟前路矣。宮門寥闃。窓戶無紙。是一廢宅也。殿下違而過之。未知聖心安乎否乎。臣等不須多言。宜於聖心一念上求之。卽今秋涼垂至。聖體益茂。宜不卜日。亟稱昭享。以謝罪愆。以安列聖在天之靈。則列聖底豫。天心可得矣。臣等仍念功莫難於中興。事莫難於振頹。昔之句踐。臥薪嘗膽。出入使人呼之。是句踐誠意未至。則其臥嘗而呼之者。必將慙恧齟齬而不可爲也。是其立志刻苦。唯恐寢之或安。味之或甘。耳之或忘。以爲必如是。然後吾心無懈。而群下之心。亦足以動之也。如是二十年。而後始成其志。其事顧非難歟。我國虛文太多。支節太繁。作事泛泛。不着切實。此其素病。殿下守常時之規模。行無實之文簿。欲辦此事。是猶緩步理髯而救燃眉之急也。人心之頹惰。又甚於曩時。百隷怠官。庶司行私。大小忨愒。立者逶迤。臣等以爲殿下不親行大將之事。不可爲也。毋以小惠玩人。毋以徒法束衆。毋謂承順必忠。毋謂篤行必愚。推赤心置人腹中。躬辛苦以率臣工。號召勸勵。有必死之志。則人心庶幾感激。讐可復而國可爲也。衛詩定之方中卒章曰。靈雨旣零。命彼倌人。星言夙駕。稅于桑田。匪直也人。秉心塞淵。騋牝三千。以文公塞淵之心。行文公桑田之稅。臣等不勝切望焉。且凡天下之事。雖匹夫數畝之家。耕田緝麻之微。必男女齊心。雇役協力。然後功可成也。況謀國之大事乎。當今之勢。正同舟思濟之心。其有欲溺者乎。亦豈有不欲其得全而幷全其威儀者乎。必也相聚謀議。得其長策。則協心專力而行之。如或無策。出於下策。苟不得其長。則亦當知其爲下策。而同心行之。以共成敗可也。今日當事之臣。出於無可奈何。爲苟紓目前之計。是固非長策。言官直截之論。所不可無。至於街巷之論。有爲寧亡而不可爲之說者。此則殊非謀國之宜。聖人非不知據經守正之爲可。然未足以盡天下之變。故着一權字。如追兵在後。則徑竇之行不避。嫂溺當援。則援受之禮可捐。是不可徒泥經權而爲執一之論也。但恐此策本不足以救亡。兼且旣言其誤。且試其事。亦恐致力不專。疑事不成。以致經權俱失。彼此不及。莫如審其可爲不可爲之勢。更究長策。得之則改絃而行之。不得則又思其次。剋意圖之。不可枉爲空言。以失事機而已也。噫。授方任能。必須先取人才。弘濟艱難。必須上下情孚。殿下苟能布廓公道。恢張志士之氣。斥去讒邪。以堅股肱之寄。則人皆思奮。今日之昏惰。皆可以爲用。而況君相相得。忠賢得以展竭其心力。則宮中府中。豈有不合爲一體之理哉。懇乞聖明俯察臣等之言。速親廟享。以爲感天心之本。篤志實行。以爲湔國羞之基。審強弱之勢。定存亡之計。興起群才。任賢勿疑。使祖考悅而天心回。衆志一而大業定。不勝幸甚。</text>
<title>大司憲辭箚 丙申</title>,<text>伏以臣伏奉十月初九日聖旨以臣陞授司憲府大司憲階嘉善者。臣惶忸感激。不知所以自處也。仍竊伏念。嘉善宰階。風憲重地。而長官爲尤重。雖在平時。固不可人人竊據也。而況兵火之後。名器逾輕。艱危之際。振綱尤難。決非如臣譾劣疏曠孤陋尸廩者所可忝居。今日之恩命。誠出於尋常萬萬。而恩必適器。始可言感。若臣者。鵜梁鶴軒。自知不稱。恩深逾懼。懼極而生悲。退伏憂泣。以待公論之發。而已過三日。不聞處置。乃敢障羞來謝。逋慢之誅。亦所難逭。非不知陳疏抒私極涉瀆擾。而循例啓辭。恐歸虛讓。或不盡情。敢此干黷。罪尤萬死。臣少失嚴訓。倚母爲命。臣母雖敎臣以義方。俾免禽犢折葼之笞。其嚴幾何。無父之兒。遂成驕惰。幼無養正之功。長乏師友之益。徒以家貧親老。遂專心科第。惟欲得一縣以養。秋毫無僭越之心。及僥倖中第之後。前後莅歷。皆非所望。臣非敢謂依俙可堪而當之。執心無常。始以驚。中以狃。終以頑。且以母在謬恩。猶足榮老母眼前。苟且持循。得罪神明者。難以一二計。果蒙天禍。偏母又逝。今則又無爲屈之地。臣可揣分辭受。庶免笑罵。而猶且忝冒論思之長。已至十箇月。中間屢屢呈吿。非敢謂聖恩可辭。實出於省涯循分。而加以爲子不孝。洊遭愍凶。父喪以弱。母喪以兵。俱不得守天下之通喪。玆者。邊警少緩。日夜之念。長在松楸。而伏蒙恩旨敦諭。尙不得遂臣情事。臣行無安步。寢無安夢。出門茫茫。若無所之。入室梅梅。如有所求。朝祈而夕禱者。惟是蒙恩護隴。得諧數年之願。而不意殊恩異數。又出於夢思之所未到。此由臣福祿已盡。死期垂至。重臣倖恩之罪。傾臣將覆之器。實恐死亡無日。旣不得一日退盡霜露之慟。又不得餘生少效涓埃之報。伏乞聖明天地父母。察臣言非循例。諒臣情出肺肝。將臣新授職名。亟賜改革。特賜可堪之人。則私情幸甚。公論幸甚。命器幸甚。臣無任慚懼悶迫之至。答曰。勿辭。更加盡職。</text>
<title>憲府箚子 丙申大司憲時</title>,<text>伏以朝廷初遣信使者。非謂爲此必可保其無事。因天朝欲行之計。念本國殘破之甚。姑試爲之。幸成則庶緩目前。得有生聚之頃。不成則因而用兵。猶得一息自圖。不害爲權宜之計。賊之再動。則固不待今日而知之。其繕兵峙糧。謀以自振者。何嘗以此而少緩哉。我國人心玩弛。本無遠圖。行計之後。有若事已結局者然。大小怠緩。操練蓄積之事。雖或爲之。專不切實。有同塞責。試以一二事言之。積蒭非如蓄糧之難。謾山草卉。只消採打。葉遊府又親莅督之。而視同閑慢。不厚積待需。以至雪深。多取武士。正爲緩急。而不加束伍。任他閑遊。事之易辦者如此。其他可知。目今賊酋果不見信使。迫回冊使。悖慢至此。禍機十分。已發其八九。衝突之變。迫於燃眉。君臣上下正當飮氷戮力。共濟桑楡之效。而顧乃先議退避。至以先運士大夫家小。謂上敎允當。若果如此。向之修城浚壕練兵益糧之計。適以勞民召怨。而爲資敵國之地也。何事於斯。但當秣馬糜糗。爲檀公上策而已。古今天下。安有此理。京師。四方之根本。上之所爲。下之所效。根本一搖。而欲枝葉之不動。雖人人戮之。不可勝其崩潰。潰之不已。竟將安之。議者皆以京城爲必敗之地。臣等未知何者爲必勝之地。而今日之勢。又與壬辰不同。臣等伏見孫經略題奉聖旨。三萬三千兵馬。久已整搠。屯箚近東地面。其勢當朝請而夕發。我國難於餽餉。只先請三千。其數少而尤必速來。此兵倘來。則用之屯晉，星，全，忠等州要路則不足。必來駐京城。以借聲援。客兵出來。而主都先空。則天朝其將謂我國爲何。安有主先出避。而徒欲望救於他人之理乎。議者皆以關西爲可保。不過爲其密邇天朝。而且以壬辰之事。爲可再倖也。壬辰以前則本道緣禁斷船路。本道之穀。充牣道內。加之民力富饒有裕。得以支撑。而今則粟竭民疲。轉爲怨苦之場。雖往其誰悅之。而又將何保。議者又以爲事有至難。則內附爲偸生。而國之有君。猶軀殼之有氣。氣乍離軀殼則便死矣。豈有君一去國而宗社不亡之理哉。今日之民生。與賊相戰。則可死者唯在於賊。而賊且強暴逆天。我國無他失德。天神之助。安知狂猘不爲仁義所掠也哉。若避而去之。則可死之道。在飢寒。在土賊。在猛獸。種種不一。此民之所共知也。若淸野燒山。使賊進無所掠。而召聚民戶。某州某縣則合於某山城。某郡某縣則合於某鎭城。畿甸某某邑則聚力京城。嬰城固守。爲死中求生之計。則賊之得利。亦未可知。假令勢窮力迫。委而去之。是出於不得已權宜之策。何可先算退避之便易。謂爲勝策哉。倉卒奔逬。固多顚窘。而數百年宗社。棄而去之。斯已不幸耳。又何可謀其行李之便報。而先思搬運重累之擧。潰四方之人心而必亡之道哉。臣等伏聞今日傳敎。責立夫馬。是雖托於看審藏胎。載持軍器。而聖慮所在。小民誰不知之。臣等竊悶焉。伏願殿下克堅聖志。毋思苟保。亟下惻怛之敎。而布吿中外。收合死力。親御旄鉞。臨閱三軍。使遠近忠義之士。知上親征之旨。同迪果毅。速遣李元翼于南方。董率各該將領。鎭撫人心。督繕戎備。兼又多調水兵。就助閑山島原住舟師。遮截海嘴。仍令沿路諸道。淸野搬餉。據保山城。允爲便益。元翼上來已久。不卽回還。南方之人。聞切顒望。警報又急。則其待之愈切。不宜耽延挽住。致悞大事。臣等腐儒。待罪風憲。雖無一策可贊籌謨。而猶知苟保之無益。進戰之或生。敢陳瞽說。以備採擇。伏乞聖明留神焉。</text>
<title>都憲時。因舍人兪大禎緘答指斥辭免箚。丙申</title>,<text>伏以臣以庸陋。濫蒙鴻私。待罪風憲。惟知感激恩造。圖報涓塵。而不揆尺土。敢思障河。以爲我國之事。陵夷壞裂。莫可收拾者。專由於關節之盛行。乃於經筵。啓請禁斷。兪大禎與臣。少時同袍。以臣親無可嫌。送吏傳語。吏自不察。傳之於吏卒祗迎之處。臣妄意大禎與臣親。而犯之於公瞻之地。須此先擧。可正他人。不思濟濟相讓之風。不可行於今日。亦不思臣之前後所履。敢行彈劾。始臣實無他▣。由臣無狀。致詰臺緘。貽淸朝士友之羞。臣亦至此而欲自愧死。且念臣與大禎最舊。當時。臣所曾請於大禎者。雖漫不記憶慮。不止此一事。但大禎以故舊之情而末減之耳。是則臣之所犯。又多於大禎。卽烏可以新舊論也。當國家危急之際。如臣駑劣。他無可效。惟東西燥濕。惟命致死。爲少自盡。而猶屢屢署病而不敢出者。誠以臣而仍冒法府。則無以扶臺綱而勵士節。懇乞聖慈諒臣情勢。亟加罷斥。公私甚便。取進止。</text>
<title>以陳御史接伴。陞正憲辭免箚。戊戌</title>,<text>伏以臣昨日。伏聞聖旨加臣一資者。臣且驚且怪。仍竊伏念。爵以命德。秩高則愈重。愈重則愈宜難愼。臣以薄劣無狀。叨竊恩寵。備位正卿。心常愧懼。雖不敢循墻以避。伊不弛臨木之憂。今蒙聖明不以臣爲不堪。命之以儐相之任。臣雖奔走周旋。不敢不盡。而應對之間。館穀之末。甚多缺悞。無以顯聖上敬王人之誠。是固刑章之所宜加。設謂臣無大闕。慢不至置罪。亦不當假以命德之器而虧聖上難愼之意也。臣上年八月。新承謬恩。僅及八朔。又增重資。臣之器滿則覆。無待今日。而爵是天爵。其義不但臣不敢以濫處也。臣筮仕淸朝十有五年。忝居八座。負乘慙恩。誠有萬萬。而然臣自省前後。亦不敢由他道而進也。近者往來天官。或請優敍接伴陪臣。彼皆以日月之久伺候之勞也。未有如臣之暫且無勞而得之者也。今乃班之一譯史而等蒙恩典。則雖廝儓之賤。其將謂臣爲何。臣雖庸下。不敢以冒受爲榮。伏乞聖慈曲察臣情非出於虛讓。亟於未回咨之先。還收成命。則臣當服勞加謹。如新受賜。臣無任惶恧懇祈之至。取進止。</text>
<title>弘文館提學乞遞箚 辛丑</title>,<text>伏以臣於文墨之技。全無宿功。當初學擧子業。但欲竊末科。得一縣以養母耳。及晚登科第。有司見臣屢倖場闈。遂謂臣工於組綴。以文翰責之。殊不知前日屢倖。實由於才劣不能一戰而覇也。臣亦非不知不敢承當。而才者。人之所共讓而不居者。人見臣之讓。徒謂臣循例而有避事之嫌。故臣乃逶迤不去。人又見臣之不去。不知者。謂臣果能而當之。具眼者。固哆然笑其後矣。壬辰之後。雖有察行文書之事。而亦出於臣僚相失乏人之故。上之所使。下之所當。都非謂之果能也。忝陞宰列之後。有司泛以臣爲曾叨賜暇之列。而又粗知文書本末。備擬提學之選。臣屢辭不獲。出入隨行。已涉五年矣。臣之謭薄。抱釁一生。積憂摧心。加以蒲柳早衰。鬚鬢已換。精神衰脫。聰明才識。索然而盡。如有物於此而被人竊去。已不自知其亡也。視前日所撰文字。茫然若出於他手。視前日竝肩等視之手。欿然怯縮。有不敢與語之意。此非臣猥妄之言。蓋文章者。人之菁華。精思已去。則其華宜謝。且古人爲文。藩籬溷廁。皆置筆硯。其勤如此。豈有廢學垂二十年。重之汨沒憂患。而文能守我而不去之理乎。提學華銜。非苟榮人身而假之者。擇一時才望可以爲他日文衡之地者而預習其事。間或文衡有故。則代行其任。非如臣竝喪其舊學者所敢一日仍據。致文風之日替而名器之久假也。伏乞聖慈諒臣所辭非出虛飾。將臣兼帶弘文館提學職名。亟賜遞免。不勝幸甚。取進止。答曰。卿才調最高。豈不合於提學。宜勿辭。</text>
<title>文衡辭免箚 壬寅</title>,<text>臣之於詞學。素無宿功。放冊又過十餘年。此非臣過讓。儕流間所共知。愛臣者。多責臣絶學。臣亦無他事業。非故爲是絶之。多經憂患。精思耗喪。凡觀文字。其心會而樂之者。大不如前。且復掩卷輒忘。觀了一書。都無一事自知。無奈進切。而只自嘆咤。凡爲文者。數日抛棄。其鋒澁。其源涸。古人所謂一日不讀書舌本強者。非誣語也。況臣廢業至於十餘年之久乎。朝廷之前後收臣。率用文字。而臣自顧其實如此。不容竊吹詞垣。至如文衡之任。則擧一世士子爲其門徒。問字質疑。鑑裁好尙。以定趨向。不可但徇才華。以悞欛柄。苟非老師宿儒德望茂著者。其何能導率一世。以正士趨。此則又非如臣者所可依俙與論。用人一失其當。則名器遂輕。責任不效。臣非敢爲非據懼。實爲國體慮。況今才調萬賢於臣。而懋學不怠者有之。豈容舍此而與臣。徒使臣日增狼狠。臣於昨年。伏承恩旨。戒勿虛讓。臣感激怔營。不敢失墜。臣實可堪。何敢浪循故事。以重罪戾。臣分過災生。賤疾適作。稽謝恩命。又至此之久。尤不勝惶恐。伏乞聖慈諒臣肝肺。將臣新授文衡職名。亟加鐫改。以便公私。取進止。</text>
<title>慈聖皇太后徽號事。不須更咨禮部箚。壬寅</title>,<text>伏以昨日。承文院官員以大臣分付。將本國稟問徽號事禮部咨一道。令臣點化者。臣待罪本院。不曾聞此事。今聞此語。始硏究其故。則慈聖皇太后上尊號事。聖節使趙挺已覓得謄黃詔一本馳啓。而承文院未及覺察前去謝恩等使齎去文書俱不書尊號。今次聖節文書查對時。始覺其悞。而下吏要免前日不覺察之罪。諱其謄黃已到。乃告曰。此事只出使臣聞見。而無文照可據。以致本院仍爲啓辭。將行稟問之擧。臣因此思之。凡天朝有喪慶災異。應行慰賀者。率皆因使臣在燕都馳啓者擧行。不曾有稟問之事。況此徽號事。則前日已令義州府尹探問遼東都司衙門。審有賀表格例。非徒有謄黃可據。實非陪臣浪傳也。旣覺其闕。則隨覺書進可也。設令該部覺其晚書。不過曰外國所聞有早晚耳。有何見察之事乎。今若不信謄黃。不信使臣馳啓。而必待稟問禮部。則事之有急於此者。亦當待其稟問後擧行耶。且天朝之人。以奉使外國爲榮。若因此移咨。乃曰。朝鮮視同內服。而如此大典。不行誥諭。致此稟問。自今可依內服事例。一體誥諭云。則榮寵則極矣。而接候之煩。本國其能當之耶。誕生皇子之詔。亦自龔，吳始。自今作故。甚非難事。不可謂無此理也。臣愚妄意不必創此無前之例。又生枝節。旣覺其闕。則但改書一通表文。甚合事宜。伏乞將臣箚內事意。下本院再行稟奪。幸甚。取進止。</text>
<title>以校正廳堂上陞秩辭免箚 癸卯</title>,<text>伏以臣伏奉恩旨以臣等五人有校書之勞。各加一資者。臣自念效勞之微。最劣於諸臣。而受賞之重。最濫於諸臣。玆不敢自比於諸臣而別有所辭。蓋臣素昧易學。但以職兼文翰之故。例隨諸臣之後。每仰視人口。對案懷慙。眞所謂竊吹弄間。有何尺寸之勞。可以當錫馬進秩之榮乎。同賞諸臣。或品內稍陞。或循資例遷。至於崇秩。則非德足以弘化寅亮者。必耆年宿德者當之。在平時居是列者。擧一時不過數人。先王命德之重可見。設臣有校書之勞。固不可以讐正句讀訓詁而得之。況臣竝蔑微勞者乎。噫。倖賞不祥。溢分可懼。臣蒲柳早衰。官聯驟高。所以致此者。是臣死期垂至。促滿年數耳。臣家無父母。器滿且傾。死無所戀。惟區區犬馬之誠。願少須臾毋死。及見聖上完再造之業。而享大有之盛。伏願聖慈天地父母。寬臣福過之災。假臣須臾之命。無任懇祈。有恩卽謝。臣子之分義。而臣屛伏私室。以待公論之發。今已累日。尤不勝逋慢惶恐之至。取進止。</text>
<title>乞遞文衡箚 癸卯</title>,<text>伏以臣猥將賤疾。累次呈吿。已極惶恐。而伏蒙天恩於三告之後。特命與暇。國朝故事。唯大臣得蒙此恩。其以下間有得之者。率皆宿德重望。進退關於時運。固非如臣謭劣所可承當。感激怔營。不敢更有陳請。第臣寒熱之證。實十餘年前所患。每時發作無常。重則爲瘧。輕則乍寒乍熱。以致心神煩憒。飮食減少。元氣凘頓。久久服藥。僅見調止。臣之前後呈吿。多以此證。今年則早春受由在墓山。積襲寒氣。其發尤重。每日必作於午前。大小公衙。皆在午前。適會節使連仍。合坐頻煩。錄勳重事。亦爲方急。此臣之不敢供職。而冒死瀆擾者也。且臣又有所大窘悶者。不得不吐露於君父之前。典文華銜。極一時之淸選。叩篋之徒所共歆艶。而爲稽古之極致。父母之勉諸子。孩童之始學字者。無不以此爲期待。臣雖頑迷。豈不知此職之爲榮。亦雖高邁。何敢有不屑於此哉。第居是任者。必需副其職。非徒竊虛銜以苟榮其身也。臣之絶學鹵莽之狀。累爲陳達。而未蒙聖諒。反涉虛讓。臣苟不然。何敢一毫修飾。犯欺罔不測之律。而但欲睹克讓美名也哉。臣少嘗強記。亦頗有述性。近爲疾病之所侵薄。憂患之所嬰拂。而犬馬之齒。已過五十矣。精爽已逝。傀儡徒存。每展書讀之。張有陰陽面。未了陰面。已迷陽面。世所謂掩卷輒忘者。猶多乎臣也。又古人文字。平日所嘗讀而樂之。不覺鼓舞者。取以讀之。只是等閑平平文字。不再覺其可樂也。是猶老人口爽。啖舊所嗜脂膏。不覺其旨腴如前日也。臣以故專廢讀書。士子所樂。莫樂乎讀書。古人有老而忘倦者。臣非故去此樂。以讀之而無效焉耳。有司不知臣實狀。徒以臣久忝文翰。擧臣以擬。是何異珠亡而徒謂櫝爲珍也。臣初受此任。不敢固辭者。實感前後聖諭。謂幸有所可勉也。強顔冒㨿。已至周年。到今見之。則臣自少不習四六。每入場闈。如逢出表。閣筆空坐。及叨賜暇之後。始被課程所督。稍學效顰。而生拙齟齬。此則一時儕流所共知。每撰出事大表文。不成摸樣。必勞人代斲。若奏咨文書。則在工拙之間。臣亦綴出。而今則勢有所妨。凡作文者如作舍。其房堂楹奧。闊狹曲折。皆有主者心匠。而梓人不知。率意營斲。一一布置。皆不適當。未免隨建而隨毁。徒貽事煩而功遲。臣之爲文書正類此。每撰出一書。必仰人改撰。國之設文衡。所最管者。事大文書。而乃所爲如此。空帶主文之名。是誠自抱琴瑟。鼓之在他。而隔壁聽之者。謂已能之。此臣之所以聞喚主文。必大顔赭者也。方今詞林老匠。已試而效者有之。文翰自任。篤功不怠者有之。何容臣竊吹。任致僨事也哉。臣之疾病瘝曠旣如彼。受職不效又如此。唯宜屛伏偸活。而如致仕一節。臣年旣不及。亦非如臣者所敢爲。倘蒙天恩。憐臣向日之誠。不欲遽離闕下。而量才驅策。則先命遞臣所帶文衡。惟器是使。俾安拙分。公私幸甚。臣無任惶懍悶迫之至。取進止。答曰。卿高才獨步。孰不知之。卿而辭文衡之任。其誰能之。雖有疾病。宜調理行之。</text>
<title>辭文衡箚 癸卯</title>,<text>伏以臣當初仍冒文衡之日。非謂事體當然。亦非謂才有可堪。但念聖敎丁寧。不啻如慈父之誨子。臣感激循退。不敢再擾於曲成之仁也。其中心所未安者則日甚一日。而靦顔冒居。乃至引月經時。臣不敢有隱情於聖明之下。乃敢陳瀆於靜攝之中。臣實死罪。臣廢學鹵莽之狀。前陳已盡。不敢每擧以煩聖聽。臣今年五十二歲矣。自他人觀之。此正方茂之年。而受氣短弱。最易衰替。自上年秋冬間。目視梅梅。數月以來。雖分明文字。當晝視之。亦不得容易辨認。亂後書籍全亡。只有家藏若干唐本。不得辨得眠蠶。兼且精爽荒澌。朝與人語。過午已不知所與語者何人。所聞者何曲折。以此雖欲黽勉加工。知不可得。古人云。一日不談義理舌本強。豈有全廢看書。而其宿功剩力。可以供用而不匱者乎。以臣爲此語。似若太早。而譬之植木。有寸而枯者。尺而枯者。尋而枯者。干雲霄而益茂者。此在各其氣量殘盛之如何。不期勳封猝極。器溢則傾。此正促亡之兆。文章以氣爲主。臣嘗觀儕流中人。死期垂至。則所爲文詞。輒先枯削衰颯。臣筮仕二十年。率以文翰侍。至於西扈播越之時。則尤眤侍左右。所效辭命工拙。一一皆經睿覽。聖明試卽此所爲文詞而求之。其消落之實。臣不敢一言以誣也。況今館閣之間。人才著稱。不須容不必須之身。據不敢當之地。傷不可改之體也。臣伏聞議者云揆定體面。須要可用爲常者。文衡，宗伯，承文院提調。當爲一體。豈有解宗伯，承文提調。獨據文衡而可以爲常者乎。此說眞的論。臣雖欲貪戀榮名。竊吹冒處。亦不可得矣。伏乞聖明諒臣此說出於肝肺。將臣所帶文衡。亟賜遞免。則臣生有一日之安。死有九泉之感。無任揆分懇祈之至。答曰。文衡重任。不可輕遞。卿宜勿辭。</text>
<title>文衡辭箚</title>,<text>伏以臣之叨竊府院。最爲無據。今次恩賞命。依光國平難時例。而此則光國平亂之所未嘗有。臣之龍灣賞加之事。已在十三年之前。事且未晦。人不得知。故臣曾於謝恩之日。已爲自列。以備公論之駁正矣。至於判書及承文提調。則自有近規。謂可循例得遞。而展轉擬議。至浹兩旬而不決。該曹覆啓。日日滿紙。再經收議。臣尤不勝惶恐戰縮之至。目今又有更議施行之命。則臣固當屛俟處置。而朝廷方請擧縟儀。臣一向引退。不無留滯周南之嘆。敢妄先出口。臣誠死罪。臣伏見朝報。承文提調遞仍之難。只是緣臣忝帶文衡之故。文衡之任。必須臣可爲。而他人不可爲。則反覆稽査。必欲變通固宜。如臣則自初甚知不堪。前後控辭。非一非再。一日二日。已及三年。臣之妨賢瘝曠。固已多矣。臣之廢學之狀。日先所陳已詳。及今鹵莽尤甚。臣不敢爲謾辭。卽聖上監臣所爲文詞。則便得其實狀。非出於虛讓。險釁餘喘。一生長在憂傷悲念之中。精爽已逝。所存如土梗。看書不但掩卷輒忘。所看者亦全無意味。每有大小述作。見之者不覺掩口。臣常懷窘悶。欲再爲陳請。而由其誠意淺薄。未蒙見察於前。故不敢任情瀆擾也。適有濫及之銜。體面相妨。則何用容此尸素。以益處置之難也。伏乞聖慈諒臣至情非出虛假。將臣所帶文衡。亟命鐫遞。一以完朝章而便體面。一以去虛帶而安愚分。不勝幸甚。取進止。答曰。有司之累議而不能卽決者。無非區區爲朝廷事體耳。非有他也。其遞其仍。於卿何損。卿宜姑觀有司之處置。勿辭。</text>
<title>辭文衡箚</title>,<text>伏以恩旨丁寧。不準所請。愚衷懇迫。不敢但已。將再干於愆度。合先伏於嚴誅。臣誠惶恐誠。伏覩聖敎。謂臣不可輕遞。夫始之愼簡。改固難輕。始非愼簡。百改非傷。況臣血指待罪。已至三歲之久。今而改之。亦已遲矣。臣一生險釁。福命涼薄。事與心違。跡與情乖。始臣之學擧子業也。非有意於文章。顧以家貧親老。只欲竊一科得一縣以養。而旣仕于朝。則亦不容尸廩。遂留心吏務。粗有所硏計。洎筮仕之後。濫從學士之列。物色已分。一檄未奉。責非所能。涓埃莫效。率之親不待養。風樹不止。麟楦靦顔。白髮滿頭。遂爲人間不孝不忠之歸。昔也猶以榮名悅親爲慰。今雖金犀炫煌。欲悅誰邊。昔也猶以事君日長爲覬。今則筋力已衰。將何報答。臣詳觀世故。屈於天而伸於人者。非有人責。必有陰譴。臣德薄而致高位。效蔑而孤鴻恩。此所以天靳其年。而促亡有徴。至於文衡之任。則不但循分難堪。抑亦揆體不便。尤宜先斥。使冒名者知恥。臣雖至暗。自量已審。乞解之請。不絶於口。而恩命之加。日以彌勤。臣實兢越。不知攸處。久妨賢路。非臣本情。迹旣濡滯。宜謂臣饕。伏乞聖慈憐臣自知衰朽。諒臣猶恥冒據。亟命解臣文衡。俾無瘝曠之誚。以安晷刻之命。不勝幸甚。答曰。卿固可合。且無拘礙。未可辭遞。勿辭。</text>
<title>辭文衡箚</title>,<text>伏以臣未遂愚衷。輒冒宸嚴。三瀆不止。萬死猶輕。伏見古人有奉表陳情。而不以僭踰加罪者。誠以臣之所懷不控于上。伊誰因極。臣之請解文衡者。非但以體面有礙。誠以蒲柳早衰。才力已退。有如物在於此而今日不知其亡也。何敢虛帶重銜。以誤文柄。臣稟氣駑孱。自少無騰揚振起之念。行見人家有茅簷向日。則不覺心喜。直欲竄身其中。至於仕宦榮慕之心。則如臣之流。不敢論多少。而分數猶毫末弱也。少壯如此。及衰可知。兼且勳名猝盛。驟躋府封。敢曰稽古之力。實是布衣之極。器滿當傾。一宜休也。才思衰替。二宜休也。筋力不支。三宜休也。伏蒙聖朝收錄羈靮之功者。欲其榮之也。欲其安之也。臣之庸下。以退爲榮。以拙爲安。況臣家世淸貧。食祿一品。百口免飢。德至渥也。恩至厚也。何容仍假盛除於不堪當之身乎。臣伏見再昨臺評。請去監試易書曰。行私之弊。至及於場屋云。監試易書。始於臣掌盟之日。則行私誣上之罪。臣實當之。臣雖無狀。黯黮行私。亦不爲也。臣何敢靦顔仍冒。再典試闈。伏乞聖慈將臣所帶文衡。亟命鐫改。使臣免陷瀆慢之誅。以全桑楡之命。以究肉骨之恩。不勝幸甚。答曰。卿才非不堪。力非不強。體面非有所礙。文苑宗匠。正是馳騁之日。奈何忽焉辭之。若曰功成身退。天之道也。則皆將辭榮避位。孰肯盡瘁後已。伯陽之不誤人者幾希矣。不敢以卿言爲是。至於臺評之說。則乃是措語間泛泛之言。於卿之知貢擧。何傷乎。宜遵前旨。勿辭。</text>
<title>請策勳降錄箚 甲辰</title>,<text>伏以臣以錄勳。有司堂上執事大臣會勘之際。得見臣以扈從之外。又有句管前後請兵糧文書之稱。而列名於二等初頭。臣不勝羞愧未安之至。臣若以扈從之外。別無宣力。降敍三等如安滉，具宬之爲。則臣固不敢煩辭。若曰。有句管文書之勞。則臣自義州。與前牧使許徵同事。終始不相離。而道數之多。則徵不啻十倍多也。況從申點在北京。聞變製呈文。爲發銀發兵之端。則又臣之所無也。若論文書之勞。而臣獨當之。徵不與於衆胥之末。則徵之抱冤。所不暇言。而臣有掠他之愧。伏乞聖慈諒臣微情。特命降臣於三等。刪去句管文書等字樣。一以祛臣獨占之嫌。一以安臣守分之願。不勝幸甚。</text>
<title>辭備邊堂上箚 乙巳</title>,<text>伏以臣之始兼備邊司提調也。非以臣知邊事有籌略也。以臣方忝文衡。掌行國書。而不預聞機密。事多矛盾。而追補之也。及解文衡。則當一時俱去。而初不顯言其所以差下之意。如吏，禮判例帶之。故臣得仍冒。而臣之前後辭解諸帶者。或出揆分。或以事體。誠出於不得已。而紛紜瀆擾之罪。臣固萬萬。玆不敢一切辭之矣。及見臣同列之人。其入本局。事多欠便。當邊事孔棘之日。亦不敢仕進。每每署病。罪極瘝曠。老成練達之人。相繼辭遞。臣之疏劣。本當早去。今何敢苟叨。臣頃因落傷受由。固欲仍吿得解。而伏蒙天恩。患證易差。不敢仍吿。顚倒出仕矣。到今又未免另爲煩瀆。則臣之罪旋大矣。伏乞聖慈俯諒愚分。將臣之兼帶備邊提調。準他鐫免。公私兩便。取進止。</text>
<title>辭館伴箚 丙午</title>,<text>伏以臣上年十月。不意聞臣弟死於絶塞。驚呼隕絶。風邪乘之。仍驚氣入心。三冬長在預吿之中。及臨歲時。勳臣職事。只在朝請。玆於十二月二十八日。扶曳出謝。本日叨承館伴之命。臣之才力。自來不逮。而喪患衰謝。則甚於前日。加之以曾冒遠接之任。奉使無狀。褻辱國體。則又前日所無之罪也。前旣不敢承當。致厪恩飭。則今豈有晏然承命。爲若可堪之理乎。第念聖旨丁寧。誨臣迷惑。不啻如嚴父之敎子。臣自少無所怙恃過庭之訓。唯此爲天地父母生死肉骨之恩。至今感激怔營。每中夜思之。有淚沾襟。常恨報效之無日。倘公議見假。體面無妨。則凡遇驅策。惟思勉竭。不復他念。以效鉛刀一割之用。至其才盡而僨。力盡而斃。則非臣之罪也。是臣餘生犬馬之圖也。今玆館任則雖重且緊。以臣當之。非有妨於體面。區區之心。但欲擔當以效疇曩之計。是臣至願也。玆敢直前當之。血指不避。公議之可否。外面之嗤笑。非所慮也。顧臣今年五十有四。宜不至甚衰。而癃羸枯槁。鬚髮盡白。已似七八十歲之人。阻覲耿光。僅涉數年。其間衰嗄之狀。自聖鑑臨之。必賜起憐而興嗟矣。重以去年天倫之慟。出於意外。含哀抱病。敗證百出。莅職纔過一旬。不思食味。飮冷無算。昏歸顚仆。夜不能寐。頭痛眩旋。痰盛喘促。一語三引。有奄奄垂盡之勢。臣若不早善處。一日二日。以至詔使臨期。則臣之一死。猶不失爲盡瘁。而致悞國事。難一二計。雖欲承暇調治。待差更起。而百事草創。時未整局。經營硏計。知會內外。一日爲急。揆以國體。何可容臣病朽。有若臣外無可堪之人。而耽延時日。以妨公私。懇乞聖明量臣之情誠。出於不得已。而更擇才力可堪之人。許臣奉身而退。使臣蟻螻之命。不至死亡。再得瞻望日月。無任懇祈。且臣私情雖切。臨事不敢吿病。而敢行瀆擾。一以乖委身之義。一以負恩諭之旨。死有餘辜。雖聖慈不忍漏盡之命。而下之司敗。亟命革臣原帶職名。逬諸田里。以爲人臣避事之戒。不勝幸甚。答曰。具悉卿意。館伴重任。調理行之。</text>
<title>因吿訃一行有功人書啓之命辭箚 戊申十二月。以吿訃使還朝。與副使吳億齡同啓。</title>,<text>伏以臣等奉使無狀。以致物議峻發。特蒙洪造覆幬。苟延性命。亦未知人言果釋。屛伏待罪。伏承譯官以下人員有功勞者論賞次書啓事。言于各行使臣之敎。臣等不勝惶恐愧恧之至。慶典之降。實由皇上天地父母諒先王預定之深意。察擧國推戴之至情。而亦由陳奏使李德馨等竭誠呈請。使華人改觀之致。奉奏使李必榮完奉文書。快速前進。得及事會之力。若臣等則有稽恩之罪。無可賞之功。譯官等雖不無奔走周旋之事。臣等何敢偃然已若有功。而參商員役。濫有所陳。命下已久。臣等卽當回啓。而臣某適遭女息之喪。痛苦摧裂。今日纔經成服。始此陳達。尤不勝怔營戰灼之至。取進止。答曰。省箚。具悉卿等之懇。但卿等吿訃天朝。請得美諡。在國家酬勞之典。固不可闕焉者也。況封事之未卽準完。適緣中朝機會難便。其間奔走效誠之勞。前後之行。豈有異同。此非牢讓之事也。一行員役有功勞者。分輕重書啓可矣。</text>
<title>再辭箚</title>,<text>伏以臣等將一行員役功勞書啓未安之意。冒昧陳箚。誠未上孚。不蒙聖諒。反加敦諭丁寧。臣等相顧隕越。瀆擾是懼。不敢再有所陳。泯默度日。第念聖旨旣再命書啓。終不敢不爲之回繳。敢此再瀆。罪當萬死。竊伏惟念賞罰。人主之大柄。不可苟焉。人言旣以臣等爲有罪。而罪名且重。何敢謂已有功。而等第一行人員。重得罪於物議也。人言可畏。廉恥可惜。懇乞聖慈免臣等冒濫書啓。以寬罪辜。不勝幸甚。取進止。答曰。再見卿等陳箚。備悉卿等不伐之懇。自古時之利鈍。雖或有不齊。而國家酬勞之典。無間於彼此。中廟朝已用前後行竝賞之例。前事之不忘。後世之攸法也。卿等宜遵前旨。勿爲苦辭。詳盡書啓。</text>
<title>請還收正言鄭蘊遞差補外之命箚 辛亥</title>,<text>臣於本日。有采薪之憂。伏枕呻吟。接見朝報。有正言鄭蘊避嫌之啓。其下卽有鄭蘊遞差之命。又其下連糊朝下備忘記。鄭蘊爲先補外之命。臣不勝驚嗟。披衣而起。撫衾而嘆也。臣於鄭蘊。纔有數面之雅。不知其所學如何。及見此啓。其言明白剴切。見之不厭其多也。臣再三嘉歎。喜聖朝之得臺諫如此。嶺南之出人才如此。其人之所學如此。不終日崇朝。而有遞差斥逐之命。臣之衰病薄劣。不能爲有無於聖朝。而猶備位勳封。受國厚恩則有之。與國同休戚則有之。安得不爲殿下驚嘆之如此也。殿下於蕩敗之餘。久處民間湫隘之地。闑閾不嚴。出入無防。內外宣露。不但闈闥淺狹。起居不適而已。竊聞宮中至有偷竊之事。近於闕庭有刃傷衛卒之變。人心之悖惡如此。人臣愛君。何事不爲之過慮也。廷臣之固請勿移者。不過欲殿下重體貌而萃民心。嚴殿陛而裁內外也。豈有一毫他意於其間哉。臺諫者。祖宗之所設。朝廷。四方之所責望。以言者如非其人。憸佞其言。私邪祖宗。朝廷。四方之所同棄者。則殿下不得以殿下之好惡而斥逐之也。殿下始以問安難便爲敎。而廷臣以我朝家法分御事例白。則又以不宜冬寒爲敎。人君所居。造化隨之。冬溫夏涼。隨節取適。臣等亦知殿下此等敎出於必欲移御之意。而外間浪說。又從而紛紜。則臣不知蘊言果無理而不根也。殿下卽位以來。言官以言見斥者。不一不再。其中金玏。是白髮先朝之舊。七十之年。崎嶇嶺海之外。臣始意殿下之孝專於事所生之心。姑欲嚴斥異議。以成其孝。而其禮旣擧。其事旣成。則必有召還之命。豈聖明必令死於嶺海也。近見朴思齊已熟北瓜。而每於注擬。不蒙恩命。臣詗知殿下所惡於言官者。不蹔而久也。今蘊又見斥於萬無可疑之地。傳云。上有好者。下必有甚焉。該部亦順殿下之意。金致遠不見收擬。沈諿銀溪瓜滿。旋補鏡城。李埈在玉堂。論事切直。自知不容。一舸南歸。而必擬之邊遠。該部之被譴者。不以彼而以此。長此不已。非惟卿大夫不敢矯其非而止也。且此蘊之所論。亦臣等之所當隨行而群請者也。蘊旣去則臣等亦何敢安於冒處也。臣請還臣職名。保留言官。懇乞殿下亟還鄭蘊遞差補外之命。以收無抵悔之志。不勝幸甚。取進止。答曰。知道。</text>
<title>敎全羅道士民書 忠淸，慶尙道。皆因此布諭。但本道事勢。布置處少加增損事傳敎。壬辰七月。</title>,<text>王若曰。惟予不辟。不能保民而圖存。一失之人和。一失之禦戎。失國西遷。退次義州。已閱月矣。廟社丘墟。生靈魚肉。悠悠蒼天。此何人哉。罪專在予。良深慙恧。西南夐邈。消息無憑。自聞李洸之師潰於龍仁。無復有南望待救之念矣。玆者。梁山璹等水陸得達。報高敬命，金千鎰等糾義旅數千。而與本道節度使崔遠兵馬二萬。進屯水原云。予之不德。何能得人死力至此哉。我祖宗二百年深仁厚澤。感結人心者。吁其至矣。予甚嘉悅。卽遣梁山璹等。還報軍中。惟爾多士。諒予苦意。予自卽阼以來。廿五年于玆矣。雖仁不及民。而澤不下究。智不察物。而政多失措。乃素心則未嘗不以愛民恤物爲意。第見近年邊徼多釁。而軍政廢弛。顧乃謂城池之高濬。甲兵之犀利。可禦寇盜。申飭中外。嚴加隄備。實不料城益高而國勢日庳。池益濬而民怨日深。桑落瓦解。一至於此。加以宮闈不密。而罔民細利。王子占山澤之利。民失常業。民宜仇予。予有何辭。玆令有司悉加罷還。凡此之類。亦豈予所盡知者哉。予所不知。亦予之咎。思之至此。雖悔曷追。寧欲自爲犠牲。謝天地宗社百神之靈矣。予之咋指。旣已如此。惟爾士民。庶幾許予改過。圖理惟新。予之失德。略已開陳。而今玆之災。實爲無妄。蠢爾兇賊。乃稔射天之計。或要予黨逆。或要予假道。予據義斥絶。梟獍之腸。忘我大德。思決少怨。予以爲宗社可亡。臣民可棄。君臣分義。天地監臨。庶欲昭大義於宇宙。暴胸臆於日星。以無愧於上下神祇耳。一任窮蹙。而赴愬天朝。天王聖明。察予至意。許遣遼東總兵官祖承訓。率遊擊將軍兵馬一萬。進攻平壤。期欲至王京蕩掃。又撥江浙嘗倭兵六千。朝暮渡江。而本道士馬。亦集數萬。天聲所曁。士宜思奮。況玆窮寇。積惡已盈。天誅當行。平壤之賊。氣勢已挫。殄殲可期。淸秋戒節。太白方高。軍容所在。殺氣以順。忠義所向。何敵不克。爾敬命等。旣次畿甸。切宜相勢合力。收復京都。爾所不勖。予又何恃。糗糧吿匱。京湖倉廒。任爾取給。軍器吿盡。京湖機械。任爾足用。其各勉之。今拜敬命工曹參議。加招討使。進金千鎰掌隷院判決事。加倡義使。朴光玉等以下。各除官進爵有差。念爾忠義。不待爵賞。而予所推恩。此外無他。至可領之。更加戮力。龍灣一隅。天步艱難。地維已盡。予將何歸。人情已窮。理宜思復。秋涼乍動。邊地早寒。瞻彼長江。亦流于東。思歸一念。如水滔滔。敎到。惟爾臣民。其必有憐予之志而怛然者矣。於戲。天生李晟。復城闕之有待。日望張所。報園陵之無殃。亟副雲霓之望。免予霜露之苦。故玆敎示。想宜知悉。</text>
<title>敎咸鏡道觀察使兼都巡察使尹卓然書 壬辰七月</title>,<text>王若曰。予惟咸鏡一道。實我豐沛之鄕。其地四塞。其民強毅。予自罹兵禍。播越遷次。嘗以爲此路一晉陽可歸。先遣臨海君珒，順和君𤣰及老成大臣。以鎭撫之。今聞狂寇飆欻。北上未已。菩提津，鐵嶺。連次失險。此實諸將之罪耳。予嘗意八路之中。惟此區勢絶可免。今隨及焉。奈生民罔遺何。奈國步窮蹙何。予甚痛焉。第聞賊兵僅入安邊。而定平以南。悉爲空邑。咸興是蓄積甲兵之所在。而已說將卒飢餒。士張空拳。云何一朝。散之有餘耶。豈民心棄予。無一分顧籍念耶。抑北人未習南寇。猥自恇惑耶。其列郡守令。先自逃避。任民逃散矣。予甚痛焉。前觀察使柳永立。是予素所擢用。爲緩急地。而病不堪任事。寇在門庭。遞易方伯。非得出人才智。莫宜當之。惟卿才識明敏。施措詳密。久處帷幄。悉諳樞鈐之要。先往撫綏。亦達形勢之便。玆授卿爲咸鏡道觀察使兼都巡察使，兵馬節度使。兵家常算。最病遙制。予豈多命。任卿方便。顧惟此賊。冒義犯順。是人鬼所共誅者。而懸軍貪利。千里徑入。此誠送死之鬼耳。雖其轉鬪乘勝。氣勢旺張。其實精銳。只在先鋒。而誑誘烏合者太半。以計攻之則一隊士足矣。玆者。平壤之賊入城中。已涉月矣。而自浿江夜斫之後。其氣頓衰。不敢出門而西窺。此正諸將奮起之秋矣。天兵振蕩平之威。三千同力。金風助肅殺之氣。燕弧益勁。正氣彌空。遊魂已散。我祖宗積德深仁。豈遽爲鱗介奴所阨者哉。庶幾仰伏皇靈。一日三捷。卿其曉諭部署各自思勉。永興是晬容所安之地。卿宜固守。薜列罕，劍山等路。是通西要阨。可令各鎭將悉兵死守。念今北塞早寒。南賊蒲柳。理難延駐。卿宜招集健兒。悉還流亡。調度篘糧。百計驅勦。使隻輪不返。則卿之殊績。自有鍾鼎。自餘諸將。府庫無惜。官通政。罪大辟。稟予裁處。臨陣行軍。則一以軍法從事。節度使以下。卿其賞罰用命不用命。於戲。鴨水秋生。予益切東歸之念。咸關地阻。卿勿弛北望之忠。故玆敎示。想宜知悉。</text>
<title>敎黃海道義兵將及道內大小民人等書 壬辰八月初一日</title>,<text>王若曰。自平壤不守之後。每念中和以東之民。悉被鋒刃。而予不得救。予用愍焉。及聞中和金進壽，黃州黃河水，尹耼，鳳山金萬銖等糾義旅。殺賊甚多。予甚嘉之。以爲此輩忠義。苟令吾民免於屠戮。則富貴在予。生可同享。死蔭子孫。姑除金進壽儀賓府都事。黃河水禮賓寺判官。尹耼義禁府都事。金萬銖宣傳官。以表奬之。今聞海西之賊。遍掠郡縣。而民多附賊。至作嚮導。爲納租賦。予尤憐之。惟爾大小民人。悉予赤子。自乃祖乃父。君子則仕於朝。小民則食於田。涵濡生育。二百年于玆矣。雖有殃民弊瘼。或及於下。而是皆守令掊克之罪。有司調度之失耳。予所志則未嘗不以仁民愛物爲心。爾庶民雖不得蒙予之澤。而識予之心。豈有一朝棄予而附賊之理哉。不過蜂蠆毒螫切迫肌膚。而姑息偸生之念。不得不膝行而請命。其嚮導納租。豈其心所欲哉。亦恐出於傳聞之誤矣。原其本情。實有大可哀者。自賊入據西京。道路阻梗。音問不通。爾庶民亦豈知予具百僚在義州。有刑法可以生殺人。有爵賞可以富貴人哉。卽者天兵來援。鐵騎一萬。土兵雲集。控絃三千。而各色精兵。亦且二萬。遼東總兵官祖承訓。與我國都元帥等砲城殺賊。僵尸滿野。賊勢大挫。不敢出城。西牧勦復可期。而全羅，忠淸之兵。來屯水原者。衆至三萬。全羅又有前府使高敬命，金千鎰等。亦有衆四千。方謀收復京城。京城之賊。日就捕誅。勢漸孤弱。江原道防禦使李時言。京畿水使邊應琇等。亦集兵各數千。密議掎角。平壤之寇及海西留屯之賊。已成鼎中之魚矣。爾庶民苟從賊不已。則賊亡之後。其欲置身於何地耶。且賊雖欲誘脅爾等。以甘言啗之。其天性躁毒好殺。睚眦之微。骨肉不相貸。爾等何得奉順其心。一毫無違。而免時日之死耶。爲爾等計。莫如密相謀約。各自奮起。分抄散賊。東接京城。西連平壤。則爾等美名。盈於天地。遺澤流於子孫。不其偉歟。賊之所能者。但有長劍鐵丸。距遠射疏。則長劍無所施。分隊疏立。則鐵丸無所傷。嗜睡而夜斫必利。輕躁而急擊必亂。此實易破之賊。而送死之寇。爾等何怖焉。義兵之興。非獨全羅爲然。慶尙道則有前掌令鄭仁弘，前佐郞金沔，朴惺，前郡守郭𧺝，幼學郭再祐，前縣令趙宗道，幼學李大期，權瀁。在處募衆。兵勢大振。慶尙之賊。幾盡就殲。民將安堵。忠淸又有僧處一者。獨殺賊不止。賊不敢近。爾海西。最近王化。而獨無一忠義如處一一山僧。而徒有附賊之名。則更何顔面見列於人耶。予念秉彝之天。人所不泯。念爾陷賊之民。亦不無畏威思順者。而不能自奮。玆以金進壽，黃河水，金萬銖，申胤貞等。定爲義兵將。而聞監司趙仁得浮海而退。故以柳永慶代之。以豐川府使黃允容。兼道內助防將。而其餘守令如安岳，鳳山，文化，牛峯等官。皆以武官中有膽略者差遣。爾等其思逆順事理。亟奮義旅。則雖已附賊。悉赦前過。如或捕賊。幷與重賞而無惜。爾等其念予生死肉骨之意也。其道內弊政。如鳳山，載寧國屯田。久爲民瘼。此實猾吏衒能之故。予豈知之。卽令有司立加報罷。許民耕刈。依前日施行。自今芬華安樂。非爾等。其誰同之。秋涼乍動。邊塞早寒。霜露之降。慄然悽愴。思歸一念。與日俱深。速淸道路。來迎乘輿。於戲。國家一體。必無國亡而家獨全焉。君臣同倫。豈有君辱而臣不死者。故玆敎示。想宜知悉。</text>
<title>敎平安道大小土民等書 壬辰八月初二日。傳曰。本道無解文人。毋甚高文。以常談爲之。使人人解見可矣。</title>,<text>王若曰。惟予不德。忝居君位。仁不足以結人心。義不足以激士氣。政不足以治戎兵。使賊長驅。及於關西數千里之外。爾等生長西方。倭賊之變。誠意慮之所未到。其聞風驚散。固其理宜也。予何過焉。但予蕭條匹馬。蒙塵觸暑。廚膳或闕。內侍之人。或有啼哭於行者。此則爾等皆見之矣。見予如此。而猶不思相聚出力。却賊護予。而盡棄室家。逃匿山中。是欲自求其生。而陷予於賊。爾等亦薄矣。君臣如父子。父有危急。子安得以不救耶。今聞順安以西之民。率其妻子。盡還其家。攘臂發憤。咸思赴戰云。是則爾等良心之發。而其爲身謀亦善矣。予深喜焉。爾等雖深逃匿。山有猛獸蟲蛇之害。海有水賊風波之患。霧雨飢餓。而賊不能禦。則焚其室廬。伐其田穀。殺其父母。淫其妻妾。則非徒君父不免於難。爾等其亦無遺類矣。與其不戰而盡死。豈如暫時盡力。進前殺敵。全妻子得美官之爲好耶。況且平壤之賊。氣勢已衰。斬死相繼。而其國溫煖。不習寒苦。勢將不久盡死矣。頃日。天兵雖雨中輕進。不能快勝。而其登城馳馬。揮劍善斬。則非我國人所及。今又發兵六千。將越江再擊。而夜不收五十人。已於今日。先來哨探。大軍當朝暮且至矣。爾等愼勿驚動。丁壯張弓赴戰。老弱收斂秋禾。婦女安心織布。戰勝之後。功多者。擢拜高官。金銀財帛。亦且不惜。功少者。亦以等差行賞。士族則除職。百姓則免役。賤人則免賤。鄕吏則免鄕。而予且久駐平壤。與爾等共享安樂。其不美耶。且爾父老。亦曾聞人君到此地方耶。今雖逢變所致。而亦二百年所無之事。遠方之民。親見君王。亦幸矣。道內弊政凡爲民疾苦者。毋或少隱。悉爲直言。予亦到此幸矣。盡當裁減。欲爲爾等子孫傳說不可忘之一事矣。懷土之念。上下一心。行李之疏。爾所共見。秋涼日急。邊地之寒。予何可堪。爾等奮義鼓勇。有能使予前進一步。則此實予之忠臣。於爾身。亦富貴無窮矣。更勿恇刦。臨陣直前。賊實易破矣。嗚呼。將相寧有種。斬賊者位至高聯。忠義別無他。衛王者名流後世。爾其勉力。予豈虛言。故玆敎示。想宜知悉。</text>
<title>敎慶尙道義兵將濟用監正鄭仁弘，陜川郡守金沔等書。壬辰八月十四日</title>,<text>王若曰。君臣。天地之常經。忠義。人道之大節。所固有者。不待勉焉。矧惟嶺南。肇基羅邑。父老服孝悌。子弟習詩書。雖當蕩敗之餘。豈少奮勵之衆。中岳誓月。庾信之劍。目躍出鞘。漢山摧鋒。實兮之身。着矢如蝟。昔當寇賊之始至。怪無一人之倡興。是由將臣之望風。實出士民之不意。爭懷駭散。未易呼收。屬今列邑煙空。一方波拆。黎元爲肉。不復圖生。府庫成灰。無可着手。自予西遷。已絶南望。豈意爾仁弘洎沔。挺身糾師。刻意討賊。乃於數月之內。總得累千之兵。義氣天臨。烈士響應。撮糒爲食。厲民之倉廩誠虛。削竹爲弓。委庫之鎧仗安在。揚兵鼎津。則遁賊褫魄。接刃茂溪。則流尸渾江。官軍一何善崩。義旅一何齊勝。是由彼之所懷者刑。而刑不施律。此之所結者義。而義不思退。始知除城池之功。而厚養民力。移節鎭之封。而固結士心。則遊魂豈散於東萊之野。毒鋒豈至於平壤之城。由予不明。雖悔何益。頃於本道陪持人姜萬潭之歸。一紙罪己。千里敷心。第念間關海山。未卜宣布行陣。玆憑崔遠軍中。申諭予意。仍探賊情。爾看予書。予懷何盡。成川霜露。悶宗社之飄零。義州江湫。寄帳殿之蕭瑟。懷土無間於貴賤。思歸日切於朝昏。卽幸天朝見憐。猛將承命。欽差兵部侍郞一員。督率廣寧，遼東等鎭協守總兵等官。撥七十萬軍馬。幷調運糧支。水陸竝進。令至王京蕩掃。本月十一日。遊擊將軍張奇功領先鋒渡江。江浙地方遊擊將軍沈惟敬連砲手一千六百名。幷齎欽賜賞軍銀兩。十五日。渡江。天兵垂至。山岳動色。秋晴路乾。政屬擒胡之月。馬肥弓勁。實是殺賊之期。鐵馬亘於大定，淸川。舸艦聯於登萊，江浙。狂寇惡積。天誅當加。況我義兵烈士之徒。竝在畿，黃，忠淸而起。在處斬馘。逐日獻功。寔賴天地默佑而然。此是宗祊再造之會。緬爾多士。更勵精忠。聞金誠一駐居昌。韓孝純保寧海。就加左右道觀察，巡察等使。號大小義兵將等。幷除職有差。爾其就聽節制。亦宜交參籌謀。邀賊歸途。可以躡擊其尾。偵賊屯所。可以夜斫其營。遙制爲難。相機任汝。痛仁甲之溺死。聊贈判書。愍李亨等戰亡。官子一人。爵賞無關。玉帛何惜。第可先淸嶺嶠。始宜亟迎乘輿。予言欲窮。予淚先下。予何忘也。爾宜勉之。於戲。禮樂提封。倘掃腥膻之氣。山河帶礪。可共茅土之榮。故玆敎示。想宜知悉。</text>
<title>敎忠淸道義兵將奉常寺僉正趙憲書 壬辰八月十四日</title>,<text>王若曰。惟予不明。不能察物而知言。進言者。或有言國家危亡之至。迫在朝夕。予雖是其言。而實不悟所大可憂者人心之渙散。而徒以盜賊外侮爲慮。以謂城池之高濬。甲兵之犀利。足以衛民而安邦。殫民力以圖之。豈意城池甲兵所勤苦而成之者。悉以資賊而怨獨歸予。致令廟社丘墟。生靈魚肉。而莫之能禦。咎專在予。雖今日千百辛酸。而受以爲罪。不敢言苦。予情戚矣。尙賴天地祖宗之靈。人心思漢。民不棄予。諸路忠義。糾率徒衆。在在討賊。而爾名亦在其中。雖不見俘獲獻功之書。而予甚嘉之。已授爾奉常寺僉正。爾其悉否。頃者。湖南儒士梁山璹。自義兵將金千鎰所來。於其歸也。憑附一書而去矣。其已傳到否。此則泛諭湖中士民。而非專諭於爾者。然其書所云云。則爾必與衆父老傳看。予之苦意。略已盡之。爾庶幾許予改過。勉勵忠奮。惟恢復舊物是務。邇來久不聞湖中消息。予用心悶。玆憑崔遠軍中。申諭爾憲。幷令探視本道賊勢。本道之賊留箚幾許處。而衆約幾何。其氣衰旺。比前日爲何。督捕倡義如爾憲者又誰。而所斬獲多少如何。右道郡縣。其猶按堵如舊否。頃者。遼東總兵官祖承訓耀兵回還之後。天朝又欽差兵部侍郞一員。督率廣寧，遼東等地方都副摠兵等官。撥兵馬七十餘萬。幷調運糧支。水陸竝進。令至王城蕩掃。本月十一日。遊擊將軍張奇功領先鋒一千渡江。十五日。江浙遊擊將軍沈惟敬連砲手一千六百名渡江。方謀進討。秋晴路乾。政屬擒胡之月。馬肥弓勁。實是殺賊之期。天兵垂至。百神影從。鐵馬亘於大定，淸川。舸艦聯於山東，江浙。狂寇惡積。天誅當加。我國義兵。在京畿，黃海道者亦多。相繼斬馘。奏捷不絶。人心思奮。載順殺氣。此實宗祊再造之會。爾憲更勵精忠。益進無怠。仁以附衆。義以鼓勇。相機以進。收勝萬全。不其偉歟。本道大小戰亡人張智賢等以下。及至挺身討賊如僧處一，鄭億萬之輩。悉令已加恩賞。爾可敦諭予意。多設奇策。或尾擊或夜斫。使隻輪不還。一路先淸。而來協南軍。進規都城。園陵松柏。及其未拔。逃竄老弱。及其未死。則今日元功。非爾而誰。爵賞在予。山河可指。播越已久。剋復未涯。成川霜露。悶宗社之飄零。義州江湫。寄帳殿之蕭瑟。懷土無間於貴賤。思歸日切於中心。翹待爾等來迎乘輿。予言欲窮。予淚先下。爾宜自量。至可怛也。於戲。廟堂愧無策。事有待於疏蹤。板蕩識誠臣。功可效於今日。故玆敎示。想宜知悉。</text>
<title>招撫京城遺民敎書 指揮黃應暘。持免死帖。以招募附賊人民事出來。自上接見於新安館。應暘臨行。急索國王敎書以爲信。上入幕次。命召製之。立帳下草進。</title>,<text>王若曰。嗟爾京輔民庶。欽聽聖天子明命。無譁。洪惟我聖天子。哀念我一方無罪。阨彼狂寇陷塗炭。朝夕且盡。赫然命六師拯濟。經略薊，遼，保定，山東防海禦倭軍務兵部侍郞宋應昌。提督薊，遼，保定，山東防海禦倭軍務都督府都督同知李如松。領兵馬五萬。已於今正月八日癸亥。進攻平壤。不崇朝而城破燒。斬賊無遺。所得首級鎧馬器械無算。干戈所指。兵不留行。風雲動色。鬼神破膽。餘寒助肅殺之威。新春叶陽和之澤。擧山壓卵。蓋不足諭其易也。黃海列屯之賊。火營宵遁。無一人敢嬰王師者。天聲破竹之勢。當不日戾彼京輔矣。爾京輔舊生育黎庶。斗酒簞食。擁道迎勞者。想與黃海民無間。予不庸煩誥。第念爾愚民洎老弱在賊中者。雖怵迫偸生。是不過穴蟻逋性命。駑馬戀棧豆耳。固已哀矣。且有被擄而力難脫者。出沒而偵厥情者。周旋而想可乘之機者。爾等情事。非惟予寡昧已知。抑惟聖天子所矜愍也。今者。指揮黃龔奉德意招撫京輔。貸爾死命。予何多言。惟欽布聖天子恩旨而已。我聖皇天地父母。延吾垂絶之命。復我已墜之業。其深仁餘澤。竝及於桎梏之民。天涵地育。何說可稱。顧瞻山河。惟有涕淚盈襟而已。敎到。爾黎庶蒙他所誑誤者。其相率歸命無後。於戲。惠迪從逆吉凶。已稽於禹謨。徯來其蘇室家。宜慶於湯后。其知免矣。尙亦感哉。故玆敎示。想宜知悉。</text>
<title>敎王世子權署國事書</title>,<text>王若曰。邦家不造。屬玆播越之辰。軍國多虞。畀爾權署之命。稽古有據。在今何辭。念予憂勞。半生疚疹。臨政卄五載。齡僅半於耄期。徂玆一二年。力已倦於機務。久察諸子之克類。有能一日而分釐。予謀已定於曩時。盛典有待於昌會。顧玆島夷之侵軼。反乘天運之艱屯。事有至難。戎政必須於幹蠱。民思齊潰。人心可見其棄予。斯稱冊封。竟屬倉卒。收遠邇波拆之勢。繫億兆兔定之望。命下漢都。已臣民之交賀。敎頒箕壤。俄中外之咸聞。豈意蜂蠆之螫人。粵越華嵩而及鎬。蹙蹙靡騁。顧疆土其無多。孑孑分方。冀宗社之或保。天倫已隔於彼此。事宜難稟於朝廷。玆命爾世子某。權署國事。幷賜銀印一顆。除拜毋及於昵私。賞罰要出於公正。仁孝夙著於瞻聆。咸思拭目而觀祥。衣冠偶見於從遊。孰不延頸而願死。內禪已定於予意。中興姑責於元良。況今兇賊之遊魂。詎逭神誅於邇日。天兵順肅殺之氣。義旅奮果毅之忠。衆勝天而定勝人。終歸助順。直爲壯而曲爲老。烏可恃強。第予已衰。在爾攸勉。宣王復文武之土。光紹丕基。齊人歸鄆灌之田。不失舊物。事苟至此。功當誰居。在父子一體而同休。想祖宗五廟之咸喜。雖相念於霜露。願終副於雲霓。於戲。鑾輿煥復都之儀。提封再靖。龍樓正問寢之禮。骨肉重歡。其不猗歟。是所望也。故玆敎示。想宜知悉。</text>
<title>復兩京後。慰撫京城遺民敎書。</title>,<text>王若曰。自予西遷。奄忽經年。哀我民遭罹鋒刃者幾人。搏手餓死者幾人。予嘗夢寐丘墟。血肉慘心。每中夜而起。誠不覺泫然而悲也。況園陵廟社之辱。又可以言哉。從東方來者言。汝赤子入城中者滿都。汝豈欲捨予而從賊。有富貴念哉。是不過牽攣老弱。貪戀棧豆。呰窳投生耳。其中或有被擄而力難脫者。往來而探賊情者。周旋而想可乘之機者。予察汝情。不待自列。予失禦戎。使汝至此。是予有罪。汝實何尤。卽者。幸蒙聖天子德威。提督軍務中軍都督府都督同知李如松。一鼓渡江。賊屯迸遁。破竹之勢。已及京城。爾庶民雲霓之望。其蘇之慶。想與予無間。而第念天兵臨壘。賊知必死。肆毒益甚。房廬之餘存者竝灰。民生之孑遺者都盡。予念及此。旣喜而悲也。玆命承政院都承旨柳根。陞秩爲漢城府判尹。慰撫城中。巡視閭里。宣諭德意。又命刑曹判書李憲國，原川君徽，順寧君景儉。差朝陵使。巡視寢園。爾民庶死者已矣。餘存者有幾。其生而從賊者。亦非其情。況非從賊者乎。肆命有司。悉赦宥之。各諒予意。按堵如舊。噫。當時之事。尙忍言哉。宗祊在此。民生在此。予雖不敏。豈不知國君死社稷之義乎。兇鋒猖獗。列城齊潰。予身已矣。宗社何歸。其可任其不測。而坐受淪亡耶。玆事誠難矣。邠鄷舊都。予不忍乎遽棄。關西荒陬。予豈樂乎遠來。竊念致寇之由。政緣假途不許而已。要同逆不許而已。予旣垂亡。無寧愬胸臆於父母。昭大義於宇宙。使天下忠臣義士。知予苦意而已。匹馬蒙塵。載閱寒暑。帳殿飄零。久駐江湫。予之情事。其亦戚矣。有往必復。天道之常理。亂極思治。人情之必然。會稽膽嘗。楚丘宮成。思與爾民庶圖惟更始之治。爾民庶。其亦許予改過乎。此去餘年。秋毫皇恩。政之病民。予或不改。令之順理。民或不從。有罪無罪。悉稟皇斷。生生樂育。庶自今始。哿矣生人。哀此白骨。於戲。蒙天之力。獲成中興之功。得民者昌。悉貸下邦之命。故玆敎示。想宜知悉。</text>
<title>中殿受誥頒赦敎書</title>,<text>龜諏玉縷。坤儀夙正於去年。鸞誥翟褘。晉錫畢加於今日。玆推渙汗。誕示寵綏。屬外虞之未紓。俄中饋之仍缺。王化資於內治。寤寐求賢。天意畀我好逑。宮闈嗣慶。蓋儷極之匪久。伊垂範之可觀。莞簟乃安。已占奕葉之兆。父母必吿。爰申請瑞之章。何圖逮下之休恩。亟擧從爵之茂典。降芝綸而進號。國有小君。頒笥珍而疏榮。家承法服。嘉惠豈班於盤鑑。聖眷實踰於紞綖。穆臨閨房。宜嬪御之稱願。龔事宗廟。庶祖考之昭歆。繁釐浹於縉綎。大賚編於邦域。乃於本年六月十九日甲辰。欽承皇勅。冊封金氏爲王妃。仍賜誥命冠服一副及紵絲羅西洋布等件。章明景貺。率籲衆心。非緣芳猷。曷膺帝祉。關係國家。永屬定屬。自本月十三日昧爽以前云云。於戲。眚災肆赦。四方囿雍睦之風。本支蕃昌。萬世衍靈長之福。故玆敎示。想宜知悉。</text>
<title>王妃冊封敎書</title>,<text>王若曰。人道之大。造端夫婦。王敎之行。寔資內範。故禮之用。惟昏爲兢。予惟是念。不敢遽擧。中壼久虛。雖亦有待。詢衆採賢。實難玆命。咨爾金氏。中和種德。淳粹稟質。含章在中。淑問已彰。閱擇無加。法相有屬。旣遴良媲。宜秩徽章。乃庸冊封爲王妃。大典吿成。萬福攸源。是宜述宣陰化。修成閨則。共事宗廟。祗承天統。宮闈肅穆。詖謁不行。言無出閫。恩絶私授。撫愛元子。克單歡心。禮遇媵嬙。躬先勤儉。以延鼎祚。以昌鴻休。其敬之哉。於戲。罔懈夙夜。忝于前修。敬膺訓辭。庶無後悔。故玆敎示。想宜知悉。</text>
<title>以冊封奏文。請令承文院善爲措辭事啓辭。</title>,<text>傳敎矣。今此奏聞之辭。與當初奏辭。事體自異。當詳陳事情。以冀得准。盖初奏則以自上所陳爲辭。故語有斟酌。其於東宮叙功贊德之言。不敢盡意鋪張。亦其奏聞謹重之體宜然也。今則旣不蒙許。而至於再請。則其措語稍異於前。當以擧國耆老臣民合辭之請。主意成文。大槩以爲事變之初。臣民請建儲嗣。以繫人望。而長子某不堪負荷。民情所屬。咸在東宮。其後分遣玉子。號召四方。而第一子某不幸䧟於賊中。受任無效。雖得還歸。而驚憂喪心。東宮仁孝夙成。聡明好學。輿望攸歸。搶攘之際。受任在外。自平安道。經歷黃海，江原等道。軍民影從。遂乃糾合兵馬。督率諸將。住箚成川。還救平壤。功績懋着。望實咸孚。及萬曆二十一年。欽承明命。往莅全，慶軍務。所在民心愛戴。皆願早定名號。使得承籍寵靈。以重監撫之寄。以慰臣民之意云云。而末端善爲措語。以當此國家艱危之際。不可不早定儲嗣。以繫人心。請速准可。大意如此。其他在於作者修潤得宜。請令承文院以傳敎辭緣及此啓辭。參酌爲文。何如。傳曰。依啓。</text>
<title>以冊封奏文。請令承文院善爲措辭事啓辭。</title>,<text>東宮冊封奏請。適與中朝所慮者相値。因此致生朝論。未卽准許。此誠意外之事。頃觀尹根壽等狀啓。則中朝欲一番如此。以存立長之防。待其再請而後許之也。以事體言之。則根壽等還來宣勑後。當擧此爲辭。以爲更奏之文。但禮部題辭。有往莅全，慶地方立功等語。若勑書中。又有此言。則再爲陳奏。恐延日期。故議者多以爲不待根壽等廻。先以馳啓辭緣。急爲奏文。發送使臣爲當云。此亦不無所見。大抵如此事大文書。參定之間。亦必多日。請令承文院從速磨鍊奏文。詳陳事情。願早定名號。以慰擧國臣民之望事。曲盡措辭。修潤成文何如。答曰。依啓。大槩禮部之言。似爲太拘。而使臣不爲極陳得請。亦爲未穩。夫國家重器。豈可托之於非人。古之帝王。亦有行之者。其又何疑。不患無可對之辭。然不可露圭角。此意言于韓準。昨日經筵取稟。故言之。</text>
<title>丙申伏閤時玉堂啓辭</title>,<text>昨日。特下聖批。開示聖衷。洞燭無餘。臣等聚首感激。且泣且語。以爲聖明之待臣等有如家人父子。臣等之吿聖明。何敢爲一毫矯飾之辭乎。夫調攝聖躬。庶幾無疾者。臣子之至情也。今聖上屢以優閑養病之旨。下諭於臣等。而臣等終始悶迫。不敢承命者。是豈臣子之情哉。誠有所不得已也。自上旣以大臣之事責臣等。臣等知其事之不可行。而迫於一時之嚴命。苟相唯諾。終至於國事大誤。則臣等萬死之罪。固所不論。其於宗社臣民如何也。自上每以爲自古儲君之攝政多矣。今日之事。豈無其例。然以臣等所聞言之。則此天下萬古至大至重之事。而不可輕擧者也。三代以上。遠未論。漢世四百年間。無此事。宋時亦罕見而僅有。然非無故而爲之也。至於皇朝二百年間。亦無此事。中國之人。固以此爲非常之擧也。我朝太祖，太宗。乃國初之事。草創之際。不可援例於後日。唯世宗朝事。稍爲可據。而此亦先爲請封世子於天朝。得其冊命之下。然後從容處之。而當時羣臣。猶極力爭之。太宗屢發而屢止。中宗末年。亦言以國政歸於仁廟。其時相臣鄭光弼率百僚泣血爭論累日。而終至回天。以此觀之。則此擧果是無故常行之事乎。聖敎則以爲非難事。而臣等之意則天下之至難。而不可輕擧者。莫重於此也。况今日之事。與前世之事懸然不同。東宮冊命。三請於天朝而未下。聖上乃於此時。卽以國政歸之東宮。而大事小事。皆不與焉。杜門深居。有若匹夫之與世相忘者。則天朝聞之。得無疑其激於冊命之不下。而遽有是擧乎。若是則自上見疑於天朝。無以自解。而從前恪勤侯度。欽奉帝寵之意。歸於虛地。此其寒心者一也。不然則中朝之人。猝聞此事。莫知其由。疑我國有難處之事而有此擧。訛言傳播。天下紛然。或至於請問其由。則在廷之臣。亦以何辭可解於天朝也。若是則國家之禍。將自此而始。而此時聖上雖欲悔之。不可得矣。古之爲大臣。處大事决大疑。以安國家者。固有之矣。此非臣等所敢與論。然今此事則有十危而無一安。上則天朝將詰責於情外。下則民情渙散而莫收。終至於國事傾圮。變故百出。則臣等之奉承命者。不過爲婦寺之忠。未知古之所謂爲大臣者。其出於此乎。願聖明以責臣等者。反察於聖躬。平心以思。則可知臣等之苦言此懇。亦爲國事。而非出於私意之反惑也。至於疾病調養之方。則臣等亦豈敢不慮乎。常時聖上燕處深宮。藥餌調養。無所不至。而及其事變之初。自京徂西。跋踄數千里。暴露風日。蒙犯霧露。臣民孰不爲聖躬憂之。而數年之間。玉體平和。別無大段愆違。此豈人事之所能爲也。盖天地神明之所扶持。祖宗之所陰佑。四方萬姓之所禱祝者。有以致之。此豈杜門養病之效乎。以理言之。流水不腐。戶樞不蠧。過逸非調病之道。不息誠養生之術。人主一身。當以宗社國家爲心。宗社安則人主之身。不求安而自安矣。燕息之節。弛張之道。自不妨於聽斷之際。此事。臣等前亦屢屢啓達。如値機務叢擾。聖慮厭煩。往往使東宮於視膳問安之暇。承顔順志。參决庶政。則聖上有誨諭之樂。東宮盡怡愉之孝。臣民萬姓所共欣悅。而勢順理便。更無妨碍。是則雖無攝政之名。而節宣聖候之道。亦在其中。伏願聖明更加深思。勿令羣情久欝。遠近疑惑。臣等日夜所望。唯在於此也。廷臣久不得瞻望天顔。侍從，臺諫。晝夜伏闕。而未承下命。百僚遑遑。民情洶洶。氣象之愁慘。國勢之岌嶪益甚。都城如此。外方可知。臣等悲痛塡臆。籲號無階。幸因聖敎之下。敢此冒昧。辭無倫次。而愛君憂國之誠。實出肝肺。如此而末蒙鑑察。則鈇鉞之誅。實所甘心。伏願更加憐察。近日中外羣情。皆以臣等不能排闥號哭。牽裾切諫。早回天心。爲臣等之罪。臣等悶欝之情。非不知出此。而亦恐天威益激。微情不達。唯日日伏闕。庶幾兪音之或下。昨日承此下敎。又慮一日之間。屢爲煩瀆爲未安。今始陳啓。臣等之徊徨踧踖進退維谷之狀。亦可憐憫。區區寸誠。只冀天日下燭而已。敢啓。</text>
<title>承政院啓辭 丁酉夏行都承旨時</title>,<text>內人，王子避出之擧。臺諫時方論執。而自上意必欲行之。臣等不勝拊膺頓足之至。都督方勵志守城。前頭五千兵將至。我國徵兵。亦將多至。不勝歡喜。近日振奮之狀異前。頃日親審形勢。此眞難得之機。是必我祖宗在天之靈。默佑冥冥。啓天將之衷。自上每以爲天將擧措。多不眞實。今雖如是。力若難支。必健馬西奔。而我國無復可爲。是大不然。今日之擧措。又與前日李提督時大相不同。都督以大將扼其中。經理以風憲制其後。楊緫兵雖欲奔北。畏都督之釖。都督雖欲奔北。畏經理之斧。以此方張之賊。進逼南原。楊緫兵以孤軍當之。此已是大驗。爲今之計。調集兵衆。糾結民心。措置粮餉。協力天將。固守京城。是東方再造之會。自上每以京城齟齬不可守。自上其不見延安城子乎。其形勢制度。何異蛛蝥之網。猶且終始得全。此在人心之固結。况此都城。雖爲闊大。據形勢作根本。苟能善守。何患不保。且有他策。雖去此猶有可全之勢。則臣等亦何敢欲君父處危城之中乎。自上每以西幸爲得計。臣等聞近日之事。江華宮眷。已遷海州。往來之際。下人作挐無忌。延海之間。人心騷然。且海州亦豈金城。捨此而去之。則其惟關西。而關西。不幸今年虫灾慘酷。原居之民。積勞之餘。亦無所食。相率流冗。又何餘力。可以供上之調度乎。此又不保。則其惟渡遼。天朝之許否。亦不可必。而設或許之。自上出國彊一步。則宗社卽亡。安有三十年千乘之君。亡其宗社。而獨自投命之理乎。自上雖令張雲翼稟議於都督。而臣等聞雲翼之言。一發此言。萬事不測。渠身雖死。不敢出口云。而卽見備邊司之啓。若以雲翼爲將稟議者然。如此大事。其可如是延拖而終可無事乎。諸臣不忠。先出家屬。罪固難原。朝廷必將處置矣。自上亦豈可以宗社付託之重。效諸臣之不忠。必欲搬出宮眷。自就於顚躋而後已乎。臣等聚首院中。無任仰天悶迫之至。近密如臣等。不爲盡言。似此事情。自上何從而聞諸。雖承勿煩之敎。冒死敢稟。翌日入侍。傳曰。昨日政院啓辭。顧以予渡遼爲慮。何不斟酌。予知爲都承旨筆也云。</text>
<title>所懷書啓 甲辰</title>,<text>臣伏奉明旨以元日白虹之變。令正二品以上所懷書啓者。臣新正以來。久在病吿。正月二十五日。是始定自上受針之期。臣不敢退居。二十四日。扶曳出仕。旣出則雖病昏未蘇。亦可一言仰副休命。而聖候尙爾未寧。長在藥餌調攝之中。臣之事君。猶子之事親。當侍親病。豈有他念。惟日夜望其有喜而已。不敢以狂瞽之說。干擾靜攝。日月荏苒。已及三朔。而比又以風寒之疾。請吿累日。雖承嚴命。力疾趍仕。精神憒憒。如在昏霧之中。而不但期限遠過。以臣逋慢之故。諸所獻言者。皆未蒙批下。乃敢冒病胡草。有若苟爲塞責者然。嗚呼。格君心弭天怒。固可若是其延待耶。臣之不忠之罪。誠無所逃。臣竊伏惟念人君首出庶物。爲吾父母之宗子。其不敢遑寧。昭事上帝也。如人子之事親。伺候顔色。惟恐一毫有拂於親心。其或一事有拂。則爲子者宜先知之。湯之桑林之祝。乃曰。政不節歟。民失職歟。宮室崇歟。女謁盛歟。苞苴行歟。讒夫昌歟。先儒有言。人君所當自省者。不止於六事。如用舍失宜。而賢人在野。刑罰不中。而寃抑莫伸。好黨不公。而失於偏黨。諫諍厭聞。而吝於改過。侈慾末窒。而淫於貨利。此皆人君所當警省。而若湯則心存誠敬。常盡奉天之道。而獨有六事尙有不慊於心。可以致天譴者。故歷言而自省。殿下試以湯之自責者及先儒之所言者。反躬猛省。則未知何者有不慊於心。而致此警吿也。臣齋心瀝血。敦以平日所嘗歎嗟而最切於聖德者陳之。殿下以聦明冠古之資。臨莅國政幾四十年。國家條貫。庶政表裡。無不悉得其要。兼且博極群書。聖學日進於高明。而布列庶位者。皆殿下眼前長成之人。其器量深淺。識見精粗。悉簡上心。使之任事。則事多不辦。使之議論。則言率粗淺。遂致聖鑑日亢於上。藐視一世。乃謂廷臣無可與倚任。言論無可與采用。此則諸臣不學不忠之罪。而終至於腹心無寄。言路杜塞。其見柄用者。未必出於察賢。雖假借辭色。不過數三年。人皆狼狽而退。進言之人。則一或觸忤。挫抑厭薄。不啻訑訑。如是者積有歲年。廷臣其能不爲成敗禍福所動者幾人。當局者。未免左顧右掣。不能安意展布。進言者。未免抹摋所見。委曲遷就。朝著之間。遂成恇惑護前之風。以直前擔當爲愚。經情直言爲妄。揣摩迎合爲智。甚至於以夤緣攀拊爲良圖。遇有國事少關利害者。則不欲干預。病吿紛紜。臺諫。人君之耳目。故他人不敢言。而㙜諫言之。大臣。人君之股肱。故他人不敢攖。而大臣攖之。今則臺席之間。顯行揣摩。凡遇禍福之係。或始同而終背。或倒戈而反攻。噫。國可亡而公論不可亡。嚮日。三司因變之箚。皆泛言歇後。虛應故事。臣不敢察遠。只此已是亡國之徵也。至於大臣。亦當國家存亡之計。思退一步觀塲之法。坐觀成敗。見君上大過擧。不能出一言以匡。自古朝廷之所以爲尊重者。以其皇極有定。淸議恢張。奸邪讒說。不得以間之也。今則朝廷不尊。事體洿下。公論晦蝕。道揆淪喪。人人各自爲心。當經亂垂亡之際。無奮勵振刷之氣。日就奄奄自盡之地。今不矯此大病。則雖日孜孜於庶務。猶泥塗土丹雘。終亦爲泥塗而已。如欲一變頹局。聳厲羣情。則非殿下勇脫舊套。大新瞻聆。則不可爲也。臣聞先儒胡宏之說曰。人君不可不知乾道。不知乾道。是不知君道也。君道如何。天行健。人君不可頃刻忘其君天下之心也。如天之行。一息或不繼。則天道壞矣。臣伏見聖學雖已就緝煕。而自經兵火。憂思溷薄。志意蹉跎。其果能體天之健。一息不舍。以至於純亦不已之域乎。苟不純乎天道。則讒邪易乘。一邪得間。衆私紛紜。其不至於蔽錮者難矣。伏願殿下勿謂吾學已至而裒然自信。勿謂春秋向高而宴安可懷。誠以體天。敬以存心。與天爲一。協德無間。則天者至理之所在。自無私意之干其間者。以之察人。則賢無所蔽。而任之以專。以之聽言。則忠無所忤。而衆善畢集。以之正家。則詖謁屛絶。而苞苴不行。以之裕後。則麟趾振振。福祿並臻。朝廷有腹心之寄。而賢者得以展布心膂。言路無杜絶之患。而淸論得以恢張奮厲。宮闈嚴密而子姓仁厚。今日之大患宿弊。自當頓然一祛矣。且心者。人之北辰。辰居其所。故能爲二十八宿之綱維。心安其止。故能爲萬事之樞紐。心有乍動。便離天理。聽言而扞。制事而偏。必須提撥信地。湛然虛靜。物至而應。過後淸凉。則自然氣脉和暢。志慮舒泰。優游仁聖之風。體有喬松之壽。於心養生。不亦休哉。臣旣以本原之病。粗陳於前。若不以目前民心之所大怨苦者。畢陳於聖聡。則臣亦當伏不盡言之誅。今日閭巷之所極怨而蹙額者。無有甚於宮奴之橫恣。白晝殺人。吏不敢誰何。奪人財貨。而人不敢相稽。雖道路井臼鬻菜之際。必擧宮房。以爲制人使氣之地。曩在壬辰。宮家之取怨。不至如今日之甚。而畢竟歸怨。多屬宮家。此豈非今日之所可寒心哉。然此又豈諸宮之所盡知也。假托行詐者。必半其間。而怨專歸於宮家。臣竊痛焉。至於南邊之警。則誠國家存亡之所係。吾力若可以有爲。則朝夕厲氣。相與滅此而後食可也。力如不給。則姑行羈縻。愚敵而圖之可矣。自古用兵不過戰，守，和三策。今則都無一策。大小媕婀。莫敢决議。因循退託。累經年歲。但仰視蒼蒼。幸賊之不來。倘賊果來。計將安出。千乘之國。有社稷民人。非如匹夫之自諒不可。空言無措。但欲曲成其名也。且人才。天之所生而使幹一世之事者。始雖眇然。收拾用之。未必不爲一代之用。廢之不用。非天意也。不幸朝著携貳。各相排擯。士之稍知自好者。輒遭標謗。一遭標謗。便棄不用。就其滓餘。欲加任使。雖所謂人才者。亦未必能幹一世。况其滓餘皆窳。顧何能效一割之用哉。今之斥逐屛居者。其罪名固不無輕重眞僞之辨。亦何可不加辨理。任其廢黜。以阻天生才之意哉。天下之惡。莫重於反逆。苟有橫罹者。其怨。大傷天和。己丑之獄。末稍波及者。多出於奸臣之搆捏。則亦不可謂事在已往而莫爲之伸理也。今幸聖鑑旣已洞照於上。而諸臣之及見此獄者。亦多在世。如欲伸理。必及今圖之可也。臣素多疾病。比且脫著失宜。重傷風寒。抱病呻吟。已及三月。色黳形悴。一語三引。把筆臨紙。潮熱上攻。書未卒章。眩迷旋極。言無詮次。不足以道達一得之愚。臣無任惶恐慚負之至。</text>
<title>陞輔國後。已解禮判。承文提調後。幷辭文衡啓。</title>,<text>臣伏蒙聖恩。乃於法例之外。特仍文衡。臣且感且榮。不知所以自裁。第念恩不當器。則在上爲虛施。在下爲僥冒。實不敢晏然爲榮。今日之擧。須議論足以重廊廟。文章足以宣大猷。不得不以是任授之者。始可當破格之例。而雖實如此者。其心亦豈得自安。况臣則廢學鹵莽之狀。前後所陳已詳。秋毫非出虛假。目今舘閣人人。誰非萬賢於臣者。法禮至重。何必容臣叨冒創膺無前之例乎。且今文衡之任。更無所管。只掌事大文書。豈有已遆承文。而仍占文衡之理哉。須並遆臣文衡。方可全事體而完公務。亦無撓前創新之弊矣。臣所帶提調如宗簿寺，宗廟署及知春秋館事。並皆都提調領監事。衙門體面相妨。亦與承文院無異。請並命遆改。惶恐伏地敢啓。</text>
<title>東人詩賦撰集之命啓辭</title>,<text>東人詩賦抄錄事。命下已久。臣申欽始承於爲提學之日。頗加付標。及臣待罪文衡。申欽啓辭屬于臣。玉堂吏將申欽所付標者及他餘諸集。歸之于臣。臣試取諸集。將爲下手。則製作固難。抄人作尤難。製作工拙。隨分而人辨之。至於人作。則古人運意遣詞。各有所指而已辨之。前輩風流。固不以一詩句去取而有所加損。間有文人詞客。或以一句褒貶。而未免介介於平生者。身在堂下。辨人堂上姸醜。其不免乖舛者幾希。吟魂有知。想必冷笑於泉下。玆不敢遽其事。沉吟度日。不覺歲月變遷。臣之逋慢。不勝惶恐待罪。第臣旣遆文衡。凡一時大小述作。宜出文衡。請依前屬之文衡。以畢其事。允爲便宜。且臣之前日並解所帶諸局者。皆以坐次禮貌之不便。則所帶同知經筵事。謂有司自當照例並遆。而至今未有處置。卒卒仍帶正二品之判書。旣以體面有碍而遆之。則獨可仍兼從二品之國知乎。所帶同知經筵事。請命遆改。惶恐敢啓。</text>
<title>館伴出仕後啓辭 丙午</title>,<text>臣衰敗癃羸之狀。衆人之所共見。自歲前寒疾彌留。及承館任之命。不敢吿病。逐日坐館。昏暮乃罷。前病益增。若及臨時。至不可起。則臣雖萬被誅戮。無補悞事。玆敢冒萬死陳箚。而旣不得准。則館務政急。明日且有千載一時之慶典。不敢退伏。欲於僵死之前。罄竭筋力。扶曳來詣矣。但詔使來期。早晚難卜。而緣臣席藁待命之間。事務多滯。至於館務所重。無如別卜定一事。今雖專委度支。磨鍊啓下。而度支之來議都監。意亦有在。臣以病不得隨參。病曠之罪大矣。不勝惶恐伏地待罪。答曰。卿宜勿待罪。調理行之。</text>
<title>對馬島許和議</title>,<text>臣素昧籌略。軍國重事。固不可率爾擬議。姑以平日淺見陳之。此賊之不可許成。尺童亦知。第當局權時之策。所不可無。如我之兵力已振。有必制之勢。則非唯不容羈縻。故令怒之。使其速來耳。不然。生聚訓鍊之間。不可不以計持循。待我自强。是則非但馬島可縻。雖全國來請。亦可許也。非但關巿可通。皮幣珠玉。亦可用也。若全無定筭。而徒謂賊不可羈縻者。是怯夫而效馮婦之爲也。但馬島。是彼之一州也。其來請成。當自其國始。獨此來請而許之。其能有關於去取之數乎。此則臣未詳彼中情形。唯在當事之地審而行之。且念我國人心解弛。措置振作。無一着實之事。未卜羈縻幾年。當辦大事。歲月荒凉。擧一國財粟。輸之所讐之賊。亦甚可慮。臣誠不勝嘆嗟之至。伏惟上裁。</text>
<title>許忽酋職帖議</title>,<text>今日之事。許與不許。其禍等耳。但邊備苟可以日月自强。則許之以緩敵。固可也。未知邊備果能日月自强耶。輓粟易竭。客兵難久。而賊之要索日增。則非惟不能日月自强。恐日月以削也。卓斗云。朝鮮之給帖。非出誠心。適以緩我。臣念我之添兵日增。弓砲稍集。則賊之要帖。亦無乃緩我而待其自削耶。且以孫文孝口報觀之。何叱耳佯示誇詡。而卓斗自相煽動。至以職帖爲出於藩臣。而非國王所知。指御寶爲符呪戕身之物。慮百張之不卽准給。則乃曰百張必不可得。欲我國暴非藩臣所爲。而急准其請。闔捍脅持。不一以足。今若慮其執言。而帖首就給。則朝廷之受他嬰弄。增彼玩侮者。不但如一宗得之見賣。而致件退之辱也。臣愚以爲不如使藩臣宣諭曰。國家給牒汝屬。是祖宗朝已行之例也。潼關之䧟。件退之役。朝廷知出於卓斗縱臾啗誘。要功以媚於汝。是則罪在卓斗。無預於汝。故釋之不問。乃以祖宗朝已行之例而曲循伱請。德至厚也。卓斗以世受國恩之人。始楊伱惡。無所不至。以爲不攻件退。朝鮮邊民。不得安枕。吾屬亦不堪命。悲啼乞討。終乃倒戈反噬。投入伱部。這廝非不知藩臣不能官人爵人。而謂職帖非國王所知。謂御寶爲符呪戕敵之物。謀以猜沮兩間。肆行褻慢。反側之奸。彼此同嫉。不除此賊。雖行千張職帖。無以結彼此之好。可速縳還卓斗。幷還石乙將介，厚叱斗等。各還本處。飭斂管下。毋相攻擊。藩胡則卽可啓知朝廷。給帖如願。以試其意。待觀所爲。另議施行爲便。伏惟上裁。</text>
<title>北邊征討獻議</title>,<text>臣素昧籌略。亦不曾預聞機密軍國重事。誠不敢率爾擬議。但旣令獻議。則叨忝備邊之列者。得失間不容終嘿。今此虜賊侵軼我疆。至迫城下。若耀兵問罪。使有懾伏。則誠爲利益。但彼驅逐藩胡。仍薄我城。其計雖不但在藩胡。輕我太甚。而亦非如直犯之比。今遽興兵。未必大得志。而但資其執言結怨。則未知得失當如何也。前此一二焚蕩之時。亦未必損彼一分。而在我所傷不少。猶得得志之名。賞典加焉。以故北邊將卒。一遭所侮。輒奮言問罪。設曰得志。古人云。得志之地勿再往。此言誠可留心。况今日事勢。與前不同。老酋方爲朝廷日夜之憂。而老土又與老酋連婚。尤不可輕易挑釁。本道監，兵使。旣請問罪。其所聞見。比此地必爲眞的。固不敢從中左右。書曰。用靜吉。用作凶。觀今爻象。以之用靜。猶恐難吉。况可以用作乎。臣愚所見如此。伏惟上裁。</text>
<title>下四道通行宣惠廳通八道號牌議</title>,<text>臣某議。宣惠廳今日之急務。無重於此者。而京畿已試行之。因其已行者而並試於下四道。雖値大無。恐爲無妨。號牌則當此飢饉之時。雖例差常調。民不勝辦。此時並行新設之條。似爲未安。兵政國俗。各有常習。分兵農而二之。不可倉卒講行。但我國之兵政。玩弛已極。今須速加釐革。判兵農。給保敎練間。當有一道。惟在熟講而審定。伏惟上裁。</text>
<title>行銅錢議</title>,<text>臣某議。我國未有通貨。只用粟布。一經衣食。便爲耗絶。且菽粟花麻。豐歉不常。一遭凶侵。卽爲無貨之國。議行銅錢。意非偶然。因有司看詳事目而試行爲便。但我國人心蕭颯。雖酌水注挹。尙施計較。顧此利源。其何以保無奸弊。况錢非摶土所造。須銅可鑄。銅亦非如泥沙之賤興。若執物者。責之太高。則亦甚難繼。嚴立科條。而防姦騙之弊。畫一平準。而無折閱之患。則可以久遠行之。伏惟上裁。</text>
<title>協討建夷議</title>,<text>臣某議。天子有戎狄之辱。凡在同文之國。悉賦協征。敵王所愾。固天下之大義。况皇朝實我父母之邦。而遼東爲三百年事大之咽喉。一朝見陷。則不可但以戎狄之辱視之也。王參將又首倡義旅。知我有思報之義。形勢之便。請與同仇。則此誠同心之言。所當先響而應。不待言竟。臣固知聖上至誠之筭。所已洞究。無容臣言耄。至於察情審勢。雖不出十全。必收七八分時勢而後動。則非如臣老病不聞機密者所敢獻議。伏惟上裁。</text>
<title>復平壤獻捷奏文 癸巳二月</title>,<text>謹奏。爲仰伏皇威。克復平壤。飛報捷音事。該萬曆二十一年正月初九日。陪臣諸道都體察使柳成隆馳啓。據諸道都巡察使金命原呈。該平安道巡察使李原翼申。本月初六日。有欽差提督薊，遼，保定，山東等處防海禦倭軍務総兵官都督同知李如松。統率大勢官軍。直抵平壤城外。部分諸將。圍抱本城。有倭賊二千餘名。登城北牧丹峯。建靑白旗。發喊放砲。又有倭賊一萬餘名。擺立城上。前植鹿角柵子。擁楯揚劍。勢甚猖獗。又有倭賊四五千名。建大將旗。鳴鼓吹螺。巡視城中。指揮諸賊。本城裏外設險。勢難遽攻。総兵收軍回營。本日夤夜。有倭賊三千餘名。㘅枚潛出。襲都督楊元，都督李如栢，都指揮張世爵等營。被本官等統兵殺退。初七日夜。有倭賊約八百餘名。復斫都督李如栢營。又被本官殺退。初八日黎明。総兵焚香卜日得吉。喫飯訖。與三營將官分統各該將領官軍人等。擺陣於七星，含毬，普通等門外。緫兵領親兵二百餘騎。往來指揮。將士踊躍。咸思盡力。辰時分諸軍鱗次漸進。各樣火器。一時齊發。聲震天地。大野晦冥。火箭一枝。着密德土窟。俄而赤燄亘天。延爇殆盡。守陴倭賊。亂用鉛丸，湯水，石塊。以死拒守。又用長槍大刀向外齊刃。森如蝟毛。総兵手斬畏刦者一名。號示陣前。諸軍鼓噪薄城。負麻牌持矛戟。相雜齊進。或發射放砲。或仰刺守陴之賊。賊不能支吾。稍自引退。総兵挺身先登。督諸將進入。天兵一起。與本國官軍入含毬門。一起入普通門。一起登密德，東城。騎步雲集。四面砍殺。衆賊崩潰。天兵當陣斬獲首級一千二百八十五顆內。査有賊酋平秀忠，平鎭信，宗逸等二十五人首級。生擒倭賊二名幷通事張大膳奪獲馬二千九百八十五疋。得獲倭器四百五十二件。救出本國被擄男婦一千一十五名口。天兵乘勝縱火。悉燒房屋。衆賊投竄。被燒死者。約一萬餘名。臭聞一十餘里。餘賊躱入風月樓小城。緫兵督運柴草。四面堆積。仍用火箭飛射。一時焚燒。俱成灰燼。又有餘賊跳城過江。氷陷溺死者。不記其數。七星，普通，牧丹等處諸賊。仍據土窟。堅固難拔。緫兵收兵傳食曰。賊必夜遁。就遣副緫兵參將等官李寧，祖承訓，葛逢夏等。領兵埋伏。緫兵同楊，李，張三副將。由大路追赶。本賊四散遁去。被李寧等伏路邀截。斬獲首級三百五十九顆。生檎倭賊三名。餘賊棄甲抛戈。驚亂遁走。岊嶺以西。悉底蕩平。臣竊念平壤一府。實本國舊都。城池險固。而兇賊豨突。據爲窟穴。卽目天兵進討。一鼓蕩破。梟獍餘孽。逃命無所。本國再造之機。實在於此。臣與李原翼督運各處芻粮。進入本城。聽候督府調用外。緣係捷音事理。爲此具啓等因。臣據此參詳。小邦軍兵脆弱。日久愈削。兼且平壤城險。未易收復。日夜憂煎。不知死所。欽蒙聖明天地父母曲念先故。不以臣失職而加罪。命調南北精兵。以拯濟小邦塗炭。慮軍犒之乏。則先賜銀兩。憂粮草之缺。則陸續飛輓。士卒暴露於野。驢騾顚損於道。以臣之故。貽戚天朝。至於如此。臣感激怔營。若無所措。竊照王師有征。天吏無敵。乃於本年正月初八日壬戌。進攻平壤。不崇朝而城破。除焚溺斬殺之外。餘賊喪魄逃遁。其軍威之盛。戰勝之速。委前史所未有。臣與大小陪臣。初聞捷音。不覺涕淚之交下。玆盖聖天子盛德誕敷。神武遠暢。而名公贊謨。本兵運籌。侍郞宋應昌專心機務。指授方略。謀猷克合。用集殊功。総兵李如松誓師慷慨。義氣動人。軍行所過。秋毫無犯。臨陣督戰。身先列校。至於鉛彈擊馬。火毒熏身。色不怖而愈厲。克城之日。祭箕子而先封其墓。恤瘡痍而遍酹陣亡。宣布德意。慰問孤寡。雖裴度之平淮西。曹彬之下江南。無以過此。副，參，遊擊，都司以下各該將領等官。闞如虓虎。如神助勢。至有巨石滾下。而拒之直上者。丸入胷臆。而鏖殺未已者。小邦將士。袖手駭縮。莫敢助力於其間。徒觀其鐵騎所蹴。飛塵驀野。火箭所及。赤焰彌天。礟觸列柵。則决若吹毛。搶刺守陴。則捷若飛鶻。腥烟漫空。流血渾江。天地爲之擺裂。山淵爲之反覆。彼賊之鳥銃湯石。政猶螗臂拒轍。無敢抵敵。臣竊念平壤一城。實伊精兵器械之處。臣竭一道之力。經年莫規。而克復之後。聞其所設守備。則决非小邦兵力所可攻陷。天威一震。列屯望風。已成破竹之勢。黃海以東。不戰自却。舊都指日可復。宗社次第汛掃。臣思先靈地下之感。念遺黎其蘇之望。悲哀喜幸。惝怳難雙。雖欲報答生成。實難爲圖。抑臣之所大報者。念惟小醜跳梁。自大於鱗介之鄕。昧天之威。屢肆狂言。臣常痛之。今者。鬼啓其衷。自取天誅。其海讋島慄。揣揣然不敢喘息者。殆終其遺育。是豈徒雪小邦之羞。實亦彰百王之烈矣。臣又聞之。有願曲遂。天地之大德。所懷必達。臣子之至情。臣念今兇賊被勦。專出王師。而於小邦則未始有一毫創也。渠見天將旋師。國內孤弱。再逞反噬之計。則其禍益甚而益難防矣。臣恐復勤聖上東顧之憂。而重微臣失禦之罪也。伏乞聖慈憐海隅孑遺之民。終天朝子惠之仁。着令督府量抽江浙砲手五千名。仍付一二將官。分屯沿海要害釜山等處若干月。一以敎訓小邦軍民。一以消戢梟獍兇謀。則臣庶可永仗天威。收拾餘燼。以備其後矣。臣旣復彊土。又望善後。極知僭猥。罪固難貰。而天朝俯卹。旣有加於內服。下邦控訴。敢自外於一家。臣益增隕越焉。臣一面派撥人畜。督運粮草。一面調集兵馬。協同王師。以圖進取京城。又備咸鏡向西之賊。臣擬待收復訖。卽還京城。迎勞官軍。仍將前後受恩緣由。另行稱謝外。緣係仰伏皇威。克復平壤。飛報捷音事理。爲此謹具奏聞。</text>
<title>復開城後奏捷文</title>,<text>謹奏。爲再報捷音。仍乞添撥援兵。以收全勝事。該諸道都體察使柳成隆馳啓。大兵攻破平壤。天威遠震。黃海諸賊。望風遠遁。総兵令都督李汝柏爲前鋒。直擣開城。原住倭賊。卷衆過江。以精銳數萬。箚營拒敵。正月十九日。李官自東坡灘。踏淺追襲。賊衆大潰。當陣斬獲首級一百六十五顆。奪獲倭馬二匹。盔甲刀銃倭器共八十七件。総兵隨至。將各處軍民。賑飢救命。且造印旗。給與被擄削髮男婦。仍禁約官軍。不得妄殺一人。老弱歡呼。簟壺塞路等因。又該諸道都巡察使金命原馳啓。正月二十七日。総兵率都督李如栢，副総兵張世爵等。選帶兵丁一萬。審看形勢。行至碧蹄站。聞前鋒孫守廉等與賊對敵。卽便督兵馳至。賊衆分布。沿山遍野。有賊酋一人。披金甲戴紅盔。氣勢兇獰。揮兵直前。総兵與諸將倂力射砍。箭中金甲。賊酋落馬。賊衆擁扶痛哭而去。総兵卽喝諸軍。進前砍殺。賊衆大潰。官兵乘勝。追赶當陣。斬獲首級一百六十七顆內。有賊酋七名。奪獲倭馬四十五匹。倭器九十一件。京城諸賊氣奪。不復出城樵採等因。又該戶曹判書李誠中馳啓。全羅等道海運米豆。共二萬二千餘石。已泊東坡站地面交卸。黃海道搬運各該州郡馬草。已到開城府地面交卸支放等因。又該全羅道巡察使權慄馳啓。臣統領助防將趙儆等官軍二千三百員口。於高陽郡幸州山寨下營。本月十二日黎明。大勢倭賊約一萬餘名。負紅白旗。張黃金傘。鬼面獸形。粧扮甚恠。將本營攻圍。臣挺劍督戰。自卯至酉。滾石揚沙。射矢如雨。又放各㨾火器。聲震天地。賊不能支吾。一時奔潰。官軍當陣斬獲首級一百一十一顆。左耳二朶。奪獲弓箭盔甲刀銃倭器共七百二十七件。餘賊逃遁。痛哭還城等因。又該倡義使金千鎰馳啓。據走回人說稱。本月十二日。京城住箚四衛倭賊。往犯幸州山寨。被本寨官軍盡行殺死。賊酋三人與伊餘黨。俱帶傷回營。陸續命盡等因。又該咸鏡道巡察使洪世恭馳啓。據德原府使金信原呈。該哨探軍康俊走吿。安邊賊酋淸正。叫衆北來。諸賊自本府起程。經踰鉄嶺遁走。北地一帶寧靜等因。又該慶尙右道巡察使金誠一馳啓。據水軍節度使元均呈。該走回軍丁供稱。俺在倭賊營裡。聽得衆倭說稱。關白今年風汛時分。將調三島人丁。添助廝殺等因具啓。得此。臣竊照自平壤克復之後。天威震疊。一鼓東下。兵不留行。月奏三捷。沿路一帶壁疊俱空。臣之二都。已全復矣。如使軍餉不匱。乘勝長駈。則釜山以北。那有一賊敢嬰鋒哉。掃淸妖氛。再造三韓。只在一蹴之間。而委緣小邦久被兵燹。凋瘵已極。財彈力竭。餉運不繼。人飢馬斃。傷損旣多。則量留精銳。拒守臨津。退住平壤。休兵待援者。此易所謂左次無咎。而盖出於不得已也。其在小邦。豈敢弛忽於存亡之係。而有所不力者哉。實由事勢之致然。而其情則戚矣。臣竊見侍郞宋應昌指授方略。動合機宜。総兵李如松杖鉞臨戎。躬冒鋒刃。相與協心共濟。威慴兇徒。恩浹遺黎。師行所過。秋毫無犯。招集散亡。拯濟俘擄。賙窮賑飢。並令復業。至於陷賊變形者。亦給旗帖。俾免混殺之禍。小邦之民。如自膏火中出。而擧囿於涵濡之澤。雖三代時雨之師。不是過也。是雖緫戎之臣。恩威並著。而實出於聖天子明命。臣與小邦臣民。皆思雪泣。咸願爲聖朝一死。銜恩感德。勇銳自倍。陪臣權慄以一旅殘兵。能殲大勢兇寇。兵興之後。無此克捷。此豈小邦之力所可辦哉。端由憑仗皇靈。而彼驚弓之鳥。自落於虛殫也。目今江氷已開。舟揖已通。運過芻粮。可句旬月之支。前頭調度。想不如前日之缺乏矣。臣聞兵要尙氣。戰貴乘勢。然則奮未竭之氣。而席累勝之勢者。其不在今乎。勦除此賊。與他虜異。急則易破。久則生姦。賊若叫聚徒黨。據險逞兇。則日後取勝。難卜其萬全。此兵法所謂兵聞拙速。未覩巧之久者也。近有自賊中走回的傳言。春來。三島多添力出新兵。夷情狡詐。固難准信。而亦不可謂必無是理也。已被挫衂。而不早遁歸。屯住拒敵。意必有在。今不乘三捷之勢。張九伐之威。而以深入爲戒。再致猖獗。小邦之禍。有甚於疇曩。而已絶之宗祀。難保其再血也。臣思之至此。有如烈火燒心。不覺仰天而推胸也。稻池游陷。固難馳驟。尙有步兵可以效技。伏乞聖慈念小邦垂成之勢。慮九仞一簣之虧。再軫淵衷。益賜矜恤。添撥已調南方砲手若干員口。星夜前來。俾令剋期勦蕩。以收全勝。則不但臣銜恩殞結。臣祖臣父。想必感泣於冥冥之中矣。緣係陳謝聖恩續報捷音及請兵征進事理。不勝瞻天祝聖激切屛營之至。爲此謹具奏聞。</text>
<title>李提督辨誣奏本 被宋侍郞阻攔不達。癸巳三月。</title>,<text>云云。竊照。提督李如松文能附衆。武能威敵。其戰勝之功。慰撫之勤。已具臣前後本內。蓋伊兵法。得之家庭。而其仁民濟物之心。又其所性者然也。小邦君臣。咸謂聖天子威靈之震。能令帥臣建功殊服。若是之盛。不然。其必有方召者。復生於今日。小邦但恨粮草運遲。致延師期。方催飛輓。佇收全勝。不自意大功垂成。値此沮撓。臣竊念明庭彈奏。悉出忠赤。猶且致此者。只緣小邦不祿。以稽再生。臣誠不勝拊膺頓足。而無路赴愬於天陛也。臣之於督府。地分懸絶。非有平昔之私。今玆來援。特出於聖天子明命。則臣雖無狀。何敢比督府而負聖明哉。小邦臣民。其所感戴於督府者。亦以救活其命。倘所枉殺如言者所云。則是隱然生一敵國。雖不能致怨天將。其欲畫像立祠者。必無是事。况平壤之民。悉先遁避。其從在城中者。是不過沿路搶擄之人。提督所揀出男婦。見有一千一十五名口。則不詳城中復有何等人。能當斬級一千二百八十五數外。又有燒死萬餘。而溺死不記其數者耶。所死者人人。皆有父兄子弟。其將攢刃而向督府矣。且賊兵精銳。盡在此城。若賊不大挫衂。何善棄堅城。而望風奔潰。還我千里之地。咸鏡賊酋淸正。尤號暴悍。亦何故卷衆南遁。而捐其所據之阻哉。小邦急於恢復。但請前進。而督府悶念附賊者騈首就死。特揭白旗。諭令免死。又令陣前不許擅割賊馘。以防濫殺。其致念之深。雖如臣忝作民主者。非所遑及。加以刻意進討。不撓人言。其志必在於全活一方性命。以臣所見。雖古之仁將。無以過此。臣恐干戈之際。往來行言。易訛而惑。其必中山之書。宜陽之謗。有以激明給事忠憤耳。此必聖天子所洞照者。臣不敢復有所煩聒。姑就目前所急而哀籲焉。觀今伊賊。肆出積城地面者。非緣添兵西向。爲掎角之勢。必是勢窮思遁。爲捍後之計。西向則必須遮遏。思遁則必須赶擊。其勢在我均宜趣前而已。進不得遮遏。前功盡棄。退不得赶擊。後患無窮。而督府以被彈之故。不得便進。此眞機張而改括者。於督府赤心。無所損益。而小邦之事。坐必待亡而已。且念督府以小邦之故。勤勞霜雪。自冬徂春。寢食靡遑。鬢髮爲白。成此再造之功。竟蒙不近之名。臣之所深痛者。不在於失機敗事。而在於變功成罪。臣若不言。無以昭忠臣義士之心。著英雄謹厚之風。此臣之不得泯默。而抵死瀆冒者也。伏乞聖慈諒大功之難居。保忠義之無他。俾得專意征進。免憂擬後。以完殊功。以安屬國。不勝幸甚。爲此謹具奏聞。</text>
<title>陳奏奏文 甲午二月</title>,<text>謹奏。爲兇賊留邊。禍迫呑噬。懇乞聖明特垂矜愍。終始拯濟事。先該上年十二月內。據陪臣慶尙右道水軍節度使元均馳啓。據哨探軍金銀金吿稱。本月初三日。俺乃巨濟縣見乃梁地面暸望。撞遇倭奴一名。就行活捉前來。得此。就重得一名望古之老供稱。年二十五歲。係日本國是巨勾人。本年二月二十八日。我們新兵六百名。跟同上官趙承甘渡海。前到朝鮮梁山郡下龍堂等處。設築城子。探聽朝鮮兵舡聚泊閑山島。仍移入本縣。把截隘口。縣地塲門浦原留賊舡約二百餘隻。軍卒一千餘名。永登浦原留賊舡約五百餘隻。軍卒五千餘名。粮餉自本國搬運。分積三處等因。又該本月內。陪臣慶尙左道兵馬節度使高彦伯馳啓。本月初二日。據走回人門善說稱。本年閏十一月十九日。在慶州府地面。被賊搶去。前到林郞浦老營。伺便看覷。城子周廻。與本府城相似。城內山上。設二層高閣及大屋三處。以爲瞭望之所。窩鋪鱗錯。賊徒不記其數。城外又設木柵。江邊列泊戰舡。失記日內。賊酋三人。自南前來。俺訪得。本月十九日。豆毛浦屯賊。焚掠本府地面。多被我兵殺死。以此恠恨。伊酋俱來商議。將要大勢報復。又據走回婦人玉眞說稱。本年九月十一日。被賊搶去。前到林郞浦營裡留住。聽得本賊休養兵馬。等待明年春汛。將要順搶全羅地面等因。又該本月內。陪臣慶尙道觀察使韓孝純馳啓。左道東菜，機張，釜山浦，西生浦，林郞浦，仇法谷。右道金海，熊川，加德，德橋，竹島等處留住諸賊。如前充斥。而巨濟縣地面。賊徒尤多聚集等因。又該本年正月內。陪臣巡邊使李薲馳啓。據金海府聽撫人朴末石說稱。天城，加德，熊浦，森浦，安骨浦等處住賊。堅築土窟。深穿壕塹。冶鑄兵器。晝夜不休。江口列泊戰舡五十餘隻。聽得待候風汛。一同新添精銳。順搶全羅地回等因。又該本月內。陪臣諸道都巡察使權慄馳啓。據體探人達亡吿稱。俺潛往沿海賊營。聽得諸賊並說關白不許回兵。將要直到晉州，永城倉。搶取米粮。仍犯全羅地面。又據體探人李謙受等吿稱。豆毛浦等處倭賊說稱。明年三月。我們由靈山縣西路。進入全羅地面。沿路州縣。各留五個日。修治道路。大衆分三起。一起自蕯摩州。一起自平胡島。一起經由全羅。順搶大明地方等因。又該有裝粮舡一萬餘隻。刻日過。海以供各該兵衆等因。又該本月內。陪臣慶尙道觀察使韓孝純馳啓。據哨探人諸玉吿稱。臣濟，熊川等處諸賊。比前尤盛。俺聽得。本賊擬於本年三月。將犯全羅。以此俱集前項地面。聲勢日漸浩大等因。又該本官馳啓。本月初一日。據機張縣士人辛應隆吿稱。豆毛浦住賊說稱。等待風汛。本土兵衆盡行出來。大勢順搶等因。又該本月內。陪臣慶尙右道兵馬節度使成允門馳啓。本月初八日。據按伏將崔堈飛報。金海，加德，天城，安骨浦，永登浦，薺浦等處。賊舡或四十餘隻作綜行。使俱向巨濟縣地面。聽得巨濟住賊。今年春汛。將要進搶全羅。仍犯大明地方等。因又該本月內。本官馳啓。據金海府聽撫人羽音山說稱。上年十一月內。被竹島倭賊搶去。常在搶主根底使喚。有賊向俺說稱。近蒙關白分付。朝鮮山川。你等行走已慣。今又要用你等更戰。不可回還等因。又該本月內。副総兵劉綎伺候陪臣金瓚馳啓。本月初七日。有賊倭六名。隨同沈參將家丁。來到本府說稱。裝粮舡四十餘隻。被風漂到全羅地面。將要進去尋討。総兵回說你們舡隻。若果漂到。我當討還。今實無有。不知向那邊討來。行長前稱一十五隻。再稱一十六隻。今又却稱四十餘隻。你言變遷不的。仍令通事柳依傳說。本賊托言尋討舡隻。其實要知全羅形勢。以肆其兇。你國加謹隄備。毋貽後悔等因。又該本月內。陪臣慶尙道觀察使韓孝純馳啓。據按伏將諸得浩吿稱。倭賊於巨濟縣及玉浦，牙州等處。打造窩鋪。不記其數。又自縣治。至塲門浦，永登浦，所珍浦等處。賊徒充斥。火亮燭天。聲勢十分浩大等因。又該二月內。本官馳啓。據體探人徐允福吿稱。俺又作乞人貌㨾。潛入林郞浦賊營。有被擄人金奉瑞等向俺說稱。本賊詗知天兵撤回。方要添調新兵。進搶腹裡地面等因。又該本月內。本官馳啓。據沈參將答應通事李愉呈。參將上年十二月二十四日。前赴賊營。本年正月二十日回還。二十四日。到八莒縣。卑職訪得。賊酋秀吉在伊國都。修降表。遆送熊川縣賊營參將下處。仍差倭子一十二名。跟同參將出來等因。具啓得此。臣謹査上年十二月以前各該賊情。除已査勘具本奏聞外。今該前因竊照。臣獲戾上下。酷被兵禍。始臣之失國西遷也。區區之心。但欲赴死於父母之彊耳。初豈有一毫圖存之念。而得見有今日事也。幸賴聖天子異恩。逈曠前古。動天下之兵。不以爲擾。犒銀餽餉。不以爲費。逐至大丘。不以爲遠。屯戍經年。不以爲久。是雖出於天地父母之仁。興亡殄暴之義。實非臣身所可希冀。而王師之死于兵死于疫病于飢傷于水土者何限。馬畜之顚損。器械之殘缺。又不可以數計。凡此都緣臣故。臣雖至頑。感恩思罪。實難措躬。雖剝膚之灾。更迫朝夕。而不敢再有煩籲。第臣久觀賊情。參以近日體探人所言。則其陰謀兇計。不但止此。臣念惟此賊所性兇狡。固難以人理相責。而顧其習盖深於用兵者也。始賊之違離漢城。於還二息。臣之所大望者得矣。臣宜若專於喜者。而竊有所隱憂焉。彼之所言。有大於此者。而將取姑與也。旣屯釜山。則彼近其境。糧援俱便。天兵之勞頓者。又復千里。而慶尙一道。旣不足餉軍。則小邦之飛輓且遠矣。自得形便。延住不去者。是誠不戰而屈人之術。王師孤懸。理難久寄。小邦蕩殘。糧竭可待。則乃欲假托遷就。緩機便時。邀隙而乘之。此賊之所以愈欲和也。在漢城。旣以此而緩新勝破竹之勢。到釜山。又以此稽皇靈蕩掃之期。其所得利已多矣。本賊。實海外兇毒別種。跳梁自大。極其僭逆。不復知有君臣父子之禮。逆酋秀吉。又其尤所桀驁。弑君簒位。遂懷非望。蓄謀積年。發兵傾國。今其長駈睥睨。聲勢已穰。得志已極。而尙且不去。經年他國。耐閱寒暑。砌城房屋。峙粮練兵者。豈其計但已也。臣恐天兵虛實。未免久而被覘。非謂水窟妖魂。終杭大邦。乃其情則慘矣。此固聖明之所洞察。廟堂之所籌度。無待臣言。而然在臣悶迫之意。猶欲備陳邊情。仰裨毖患。而天閽悠邈。未易得達。臣之罪。至此而益大矣。其所謂降表。非臣所目覩。未知作何辭說。而但旣稱秀吉已還國都。則其往取責返。直在兩句之內。又何其速耶。藉令表文非假。而其辭極其恭遜。猶難憑信。况賊旣無回巢待命之意。有挾兵再持之計。敢與天兵對壘。至於抗戰砍殺。曾未幾時。一面請貢。其出於詐諼而非其本情。亦不可掩。今若不早爲處。臣誠恐以此釀禍愈大也。臣聞先人有奪人之心。則敵爲我用。伊旣以和致我。我顧不可以此致賊哉。臣每謂倘賊再逞。必由全羅。以便取粮。今方節屆春汛。大軍適撤。此正伊再逞之會。而假討糧舡。要往全羅地面。其朶頤本道之狀。顯與各該所報及臣所忖者相符矣。本道迤東郡縣。已經兵燹。只有迤西若干完地。而簽兵搬餉。專靠於此。軍興旣久。物力蕩竭。倘遇豨突。遮遏無策。本道旣破。則小邦更無根抵可據。已復之地。當次第瓦解。危亡之禍。急於燃眉。當此之時。天兵遠難再出。小邦沿路數千里。已爲空虛之地。兇鋒所至。若蹈無人之境。此實悶迫之情。倍甚於前日。臣誠無狀。非不欲自振衰微。以無負聖天子勑論之旨。保宗社綴旒之緖。惟其積敗已極。賊在門庭。雖志切奮勵。而實難爲計。臣若畏冒瀆之誅。頻煩之罪。不以時奔愬實狀。則非徒小邦爲賊呑筮。永失藩屛之寄。天朝終始拯濟之恩。臣實有負。小邦自受兵以來。耕農全抛。列邑荒墟。人畜消耗。人烟斷絶。道殣相枕。積骸堆山。誠使此賊或盡渡海。而誠心乞款。則臣當乘此間隙。撫集生聚。以圖息肩之不暇。何敢張皇賊情。瀆冒宸嚴。必欲使大軍久於暴露。遺民疲於供給哉。伏乞聖明察臣阽危之勢。憐臣竢罪之心。益霈鴻恩。終遂再生。仍圖萬全之策。不勝幸甚。緣係兇賊留邊。禍迫呑噬。懇乞聖明特垂矜愍。終始拯濟事理。爲此謹具奏文。</text>
<title>請於京城平壤等處。立碑畫像。以報東征諸臣功勞奏。甲午七月</title>,<text>謹奏。爲東征諸臣功在藩服。理宜顯奏事。該議政府狀啓。該本年六月十二等日節。據漢城府判尹洪進，平安道觀察使李原翼呈。京城，平壤等處軍民。追感天朝諸將殺賊拯命之恩。立碑建閣。畫像設祠。擬供春秋香火等因。得此。爲照。皇上悶念本國窮禍。特遣文武大臣。發兵救援。掃蕩腥穢。收復三京。本國君臣上下。得延喘息。以至今日。實出於皇上天地父母之恩。而亦莫非諸營將臣運籌汗馬之勞。仰皇恩而圖報。則摹天實難。思諸營而莫留。則寓慕有所。所據京城，平壤等處軍民。伐石鐫功。寫眞奉祀。允合情義。合無行下禮曹。轉令藝文等館。撰出紀功之詞及該祭應用樂章。分送各處相臣等因具啓。擧此査照。先該本年五月十六日。據謝恩陪臣金睟等狀啓。臣等前在京師。聽得征倭諸臣以東事未了。並未蒙恩賞等因。得此。行間。今該前因竊照。臣之無狀。待罪藩屛。蒙天不祚。以及此憂。幸賴洪造天覆。聖恩含宥。非唯不加之罪。而特命拯濟。救臣於水火之中。使小邦宗社已絶而復延。臣祗懷皇恩。㗳然忘言。每中夜以起。瞻天祝聖。感淚漸漸。月星下臨。凡干圖報。理無不盡。况東征諸臣救患之功。無非敬服皇命。而在小邦者班班茂着。臣固宜汲汲然據實馳奏。以贊皇朝愷賞之典。第念兇賊據邊。如人一身瘇結四末。求醫覓方。萬事靡遑。不能出一聲奏功。以奉揚寵靈。臣之心固歉然也。至於臣之軍民所欲爲諸營紀功等事。雖其荒賤。自中所圖。而亦未必不爲宣烈鎭海之一助。而抑皇朝採風之地所宜聞也。顧臣之阽危窘急。雖大於此者。有不暇擧。乃此猥瑣。實難比數。及聞陪臣金睟等狀啓。以諸臣勲庸之盛。尙未蒙㫌賞。臣固知考試車服。實係皇典。非臣之所擧口仰請。而以臣所見。不得不以實狀登聞。而幷擧小邦軍民之至願。明臣之欲報於諸將者萬倍。而但未遑及。臣誠濫越。死罪死罪。臣又念授馘行賞。皇朝之盛典。陳功敍感。小邦之至情。東征諸將。受命飮氷。積勩荒外。其效力之勤。運籌之勞。定平壤。徇開城。至碧蹄。使咸鏡之賊。望塵慴走。黃海之屯。次第宵遁。其戰勝之盛。委前史所未有。而兼且計復京城。送遁釜山。還臣二息。此又智謀之深。不戰而屈人之術。其餘各該將領。雖官班有崇卑。所管有不同。其爲小邦冒危圖存則一也。經年暴露。而銳氣不衰。飢渴備至。而奮勇猶厲。使臣三都數千里之地。復歸臣籍。臣之今日粗俱臣工。復踐故都。汛掃丘壠。再延墮緖者。伊誰之力歟。雖未能畢淸海濱之妖氛。亦足爲曠世不刋之偉績。是由皇上神武耀威。震越萬方。聖謨成功。光昭四海。而文武大臣。式遵睿略。作興士氣。二年之間。掃除兇徒。大拯塗炭。弘復敝藩。其所建功績。想已査勘明白。若不先加褒奬。何以宣風裔遠。臣得寓目師所。而不以功聞。亦無以昭忠勤之績。而彰聖德於無窮。臣厥有負矣。况今兵禍未解。不幸而復煩師旅。則尤無以鼓奬忠勇。以勵後效。伏願聖明諒微臣報德之懇。察諸臣著勞之跡。早賜記功。丕闡盛章。小邦幸甚。天下幸甚。緣係東征諸臣功在藩服。理宜顯奏。爲此事理。謹具奏聞。</text>
<title>賊情奏文 乙未三月</title>,<text>謹奏。爲懇乞聖明洞察倭情。審始善圖。以絶後患事。萬曆二十三年三月初一日。臣准遼東都指揮使司咨。蒙欽差巡撫遼東地方贊理軍務兼管備倭都察院右僉都御史李案驗。本年正月二十三日。准兵部咨。該本部題爲照。督撫身任封疆善後之策。委當預講據議。欲愼選使臣。諭倭盡退往。封降倭之願留朝鮮者。分發安揷。謝恩之船隻人器。限以數目。無非虞伊情之變詐。欲愼始而善終。旣行具題前來。相應酌議。覆請合候命下。移文遼鎭督撫衙門。其日本謝恩人船器具。除使臣外。人不得過三百。船不得過三隻。先到對馬島。候旨定數進京。若有投降倭衆。從便安揷。務期沿海一淸。永絶後患等因。萬曆二十三年正月初八日。本部尙書石等具題奉聖旨。俱依議行。欽此欽遵。擬合就行。爲此合咨前去等因。准此案。仰本司卽便移咨朝鮮國王。査照施行。蒙此移咨前來。准此。査照。先該本年二月二十三日。臣據奏請陪臣尹根壽等狀啓。本年正月二十五日。進往兵部。稟蒙尙書石分付。倭子只得這遭謝恩。日後再不來往。且不得任便前進。着令來到對馬島。先開謝恩禮物及使臣跟從人數。稟報本部。俟部題奏定奪。方許進來等因。據此行間。今該前因。臣伏念天朝哀愍小邦。終始拯濟。旣以大兵勦却兇鋒。今又以賊將回巢。而預講善後之策。處置纖悉。無不周編。務欲全安小邦。聖恩深厚。隆天極地。臣誠感戴。不知所言。第以日本謝恩人船。到對馬島。侯旨定奪進京。則是倭使將取道小邦。以達上國。後日禍本。將在於此。恐非虞伊情之變詐。愼始善終之意也。臣備諳倭情。其狡詐反覆。因事起釁。乃其常態。始之來侵臣國也。本以借路小邦。以達上國爲言。臣忿其辭說悖逆。意在犯順。㨿義斥絶。因此受兵。禍至於此。今若許令賊使經由小邦。則賊益生心。一番謝恩之外。託稱貢獻。繼來不絶。其船隻人數。不定多少。非小邦所得以鈐束。許之則禍不可測。不許則彼以抑絶貢道爲辭。欺小邦殘破之極。取遼，薊便近之路。凌侮萬端。貫穿腹裏。窺覘虛實。更造兵端。則必爲後日無窮之禍。而聖上東顧之憂。殆未艾也。大抵小邦。與上國邊界陸地相連。中間鴨綠之限。只是一衣帶水耳。此路一開。則敝小邦而窺中國。一擧而姦計遂矣。雖天朝嚴加防禁。阻伊再來。斯猶導水一决。便成其道。旣决而壅之。不亦難乎。至如投降倭衆。從便安揷一節。臣爲照。對陣納降。以孤敵勢。是或一道。故臣將前後降倭。派送各處。從便安揷。或轉解緫督軍門。此則臣之淺計如此。而賊於旣退之後。更生狡謀。抽衆詐降。願留小邦。小邦從而受之。則其安揷衣食之費。已不可言。而適足以正中其計。雖云賊已撤回。其實猶在。百釁從起。難可隄防。其情不可以不察。莫如乘此皇靈遠振之。徧行勒還。勿許一倭留住釜山。只招撫小邦被脅人民。分送原籍地面。以爲耕守之計。方爲長策。臣聽得。督臣顧養謙以爲若貢道出釜山。則釜山之倭日益增。以朝鮮之弱。倭必復爲蚕食之計。非天朝援屬國之初意。故貢道宜出寧波。而不宜出朝鮮。其爲小邦計策。至審且勤。伏乞聖明洞察倭情。着令該部輸諭本賊。査依寧波舊路。進入謝恩。其願留賊衆。亦應一切勒還。勿令貽患地方。不勝幸甚。緣係懇乞聖朝洞察倭情。審始善圖。以絶後患事理。爲此謹具奏聞。</text>
<title>冊封奏文 乙未十二月</title>,<text>謹奏。爲再疏未蒙兪允。下情愈益切迫。懇乞聖恩特許亟封世子。以定小邦危疑事。萬曆二十三年十一月二十七日。謝恩陪臣韓準賫到禮部咨。節該。朝鮮國王奏奉聖旨。禮部知道。欽此。隨該禮科參看得朝鮮國王再疏請封。明開長子珒。凡近不堪。且久陷賊中歸。驚憂成病。此又欲執世及之常理。誠難之也。及稱次子某聰明好學。遇倭亂而能號召綏集。一國臣民屬望。夫論世亂之繼。必先有功。且云人望之咸歸。亦知天意似應准從所請而與之矣。第奉聖旨。經理全慶。正以全，慶在朝鮮。則爲當扼之項。在倭虜。則爲久垂之涎。卽如封事。果有成乎。諸凡擘畫六道。以苞桑一國。不能不于光海君有厚望也。迺勅旨方亟于責成。倭情未窺其向背。勉自竪立。再造邦家。正此之時徐徐。而某之賢益彰。功益懋。天人之交與益篤。玆時而有請也。豈不中外上下父子兄弟。翕然無異說哉。抄出酌之。通抄到部。送司案呈到部。看得朝鮮國王姓諱。稱長子珒凡近不堪負荷。次子某聰明仁孝。國內臣民歸心。乞要請封世子一節爲照。開國承家。其傳襲自有常經。而正名定分於長幼。毫不容紊。此亙古世及之定理。而亦弭亂息爭之大道也。逮後世有世亂則先有功之說。然亦爲戡亂定難。功在社稷。而人心推戴者言耳。朝鮮國王姓諱。一旦以次子請封。非所以正名也。先該本部據例題寢。已奉明旨報罷。乃今復行陳乞。若執有功之說而謂出自通國之公云者。假令所奏盡實。而文武歸命。耆老繫心。毫無間然。卽裁以大義。似無不可。而臣等亦何以知其果實乎。夫論功優處。朝廷旣有成命。原欲以試其能而觀其成耳。今姓某自奉勅之後。未聞有尺寸自效。卽今封事果成。倭數盡退。亦多徼寵于天朝。曾是以爲功。而遂足多乎。據其所爲功。不過曰號召散亡已耳。綏集民心已耳。此在國王之陳請則然。而彼國之情形。亦有難盡憑者。至於所援永樂年間許封彼國恭定王之事。亦國初俯順蕃王歸順之情原。不可以爲例。卽謂世亂則先有功。亦宜竢其內外敉寧。邦家綏靖而徐議焉。奈何當此彊事糾紛之際。宗祊震懾之餘。而亟亟爲易嗣圖也。不惟國王于臨海。不宜若是恝。卽某亦不宜若是忍。如謂冊命未頒。人心無所係屬。則璽書旣布。大事業已責成。國人又何疑焉。此今日朝鮮之請封次子。似未可遽許者。盖事匪常理。議難猝定。論賢則宜徴於歷試。論功則宜省於考成。卽天朝急於恤難。而處危邦父子兄弟之間。亦有不可不熟計而緩行者。恭候命下。容臣等移咨該國。令伊次子某仍遵依先後權假節制。頒賜勅書事理。及此時。乘方退之倭。思善後之計。悉心區畫。彈力劻勷。期以不失舊物而光大之。竢三年有成。果有賢聲益彰。勞績允著。國勢之式微丕振。人心之推戴彌堅。則姓某自當安遜避之分。姓諱亦無復溺愛之嫌。父子兄弟之間。大順且安。爾時迺議請封。亦未爲晚。該本部另行題請定奪。庶世及之經常不失。而救時之權變得宜矣。伏侯聖裁等因。萬曆二十三年八月二十七日。本部尙書兼翰林院學士范等具題奉聖旨。是。欽此欽遵。擬合就行。爲此合咨前去。遵照本部題奉欽依內事理。欽遵施行等因。准此。臣竊照。臣於本年三月內。伏覩欽降巨子某勅書。又節准禮部前後咨內事理。朝議旣執正名之常典。責某成功。始擬優處。又欲令臣父子兄弟之間。大順且安。此無非爲小邦圖貽求安而曲與成之也。臣感激隕越。誠不敢復有所云。第念臣守藩無狀。幾墜先臣所傳之緖業。今日之所冀以盖愆者。惟有擇嗣一事。而小邦國勢人心。又有大可憂者。不得不更陳情願。濫希恩許。瀆擾之罪。固當萬死。臣不幸未有嫡子當嗣。而庶子之中。爲長者曰臨海君珒。次者曰光海君某。盖二子同母而母亡。臣固無他意於取舍也。獨臣雖昏愚。爲父宜知其子。且二子俱已長成矣。臣豈不有以豫察付畀之堪否耶。珒性質凡近。臣爲擇師傅。授以經訓。求以變化氣質。而旣長之後。亦不遵臣戒。蠱於外誘。多冒衆怒。君國子民之寄。决難承當。曩於萬曆二十年。小邦猝被寇禍。國內崩潰。臣分遣諸子。號召四方。以圖收復。而珒往咸鏡道。不善綏集。終陷賊中。某早自好學。聰明端厚。又能斥去芬華。簡儉自奉。臣以謂爲臣之子。此足爲賢。嗣續之托。夙有所屬。而尙不敢遽其事。及在避賊之日。平壤見陷。事無可爲。則臣要行赴愬於父母之邦。自往義州。而以義州正當賊衝。某奉廟社主。從以若干臣僚。往駐江界。倚險自保。而諸臣勸某速行。則某涕泣言曰。今日之事。惟進往東南。通一國氣脉。然後庶或可濟。江界地窮。入而必亡。乃犯霧露披荊棘。出平壤歷黃海。東至於江原道伊川縣。所過傳檄招募。諭以大義。林藪逬竄之民。聞聲坌集。旬日之間。得衆數萬。遂北窺咸鏡。南通畿邑。且遏黃海諸路。使平壤之賊。後顧而不得西向。於是。忠淸，全，慶之民。始知臣父子絲命猶存。皆思奮義。爭起殺賊。某又以在西聲勢相懸。還駐平安道成川府。調遣陪臣李鎰等。恊助臣所遣諸將。堵截順安等處順搶之路。以待天兵之至。天兵旣至。則奔走肅川，永柔，龍岡之間。督運篘粮。接濟軍前。凡所駐箚經行之地。去賊窟不過二三舍之遠。此誠出萬死一生之計。破賊之後。還奉廟社主。迎臣於定州。此天朝諸將官之所目見。當此之時。臣棲泊一隅。所恃以有望者。徒以某在耳。監撫之寄。一日爲急。珒旣陷於賊。其生其死。莫得聞知。而某之勞績已著。則主器之重。屬之長乎。屬之賢乎。臣至此亦不得固守常經。而某亦無所辭於讓矣。及珒自賊中還。則驚憂成病。尤不能存省人事。而某於兄弟之間猶且友敬日篤。一國之人所共明知。經略臣宋應昌。亦見某爲人心所歸附。幹蠱有屬。爲之題請經理全，慶軍務。而某卽前往全羅道全州等處。撫摩瘡痍。召集散亡。仍調兵選將。儲峙粮餉。全，慶之民。亦無不愛戴。咸願早定名號。故臣於立嗣一節。不復致疑。初疏只照例請封。至於再疏。始擧耆老文武陪臣合詞之請。此實出於羣情之不可抑。非臣所得爲己子張皇也。而又未得蒙允。小邦愚下之民。不能深曉原降勅書內事意。徒以恩典久閟。益生疑惑。憂虞之勢。有甚於目前。此所以彊事糾紛。宗社震懾。而臣之祈奏。愈益懇迫而不已者也。臣受恩罔極。無路報答。常以爲事君不欺。庶足以少效愚忠。豈有一毫修飾情形。而重臣不忠之罪也。倘臣父子及某兄弟之間。少有可疑。則是臣一家異日無窮之禍。臣何敢不爲致謹。以誤大事。小邦經變之後。人心危惧。易以動搖。而臣又稟質羸弱。自遭患難。疾病轉加。常有莫保朝夕之慮。深恐一朝而有不早定之悔也。伏乞皇上府察微情。曲遂至願。俾臣國勢危而復安。人心渙而復合。則臣雖溘先朝露。而得以暝目地下矣。緣係再疏未蒙兪允。下情愈益切迫。懇乞聖恩特許亟封世子。以定小邦危疑事理。爲此謹具奏聞。</text>
<title>請兵粮奏文 冊封天使李宗誠逃迶後奏請文。丙申四月。</title>,<text>朝鮮國王臣姓諱謹奏。爲飛報緊急消息。仍懇乞聖明特命該部。亟調兵粮。相機征勦事。該萬曆二十四年四月初八日未時。有撫院委官吳宗道寫說。據慶尙道密陽府駐箚管撥委管吳邦彦報稱。本月初四日五更時分。有王中軍跟伴。闖出釜山說稱。李冊使帶領家丁。二更時分。走出釜山去了。倭子將釜山門堵了。有楊副使按院承差幷甯國求俱堵在營等因。續該本日戌時。據陪臣慶尙等道都體察使李原翼馳啓。該正使伺侯陪臣金睟報說。本月初四日酉時。有正使跟隨通事南好正。自釜山走到慶州府。向卑職說稱。有冊封正使。本月初四日曉頭。自釜山出營。各該將官軍丁人等俱留在營等因。又該本月十三日辰時。准欽差冊封日本副使五軍營右副將左軍都督府署都督僉事楊方亨咨。該爲欽奉聖諭事。邇來釜營倭情。諒貴國得之偵探者必悉。頃正使誤爲浮言惑動。於四月初三日夜而去。倭將沙古，鴈門等卽行追請。木府恐倭衆深入貴境。致生他患。卽令通事林小鳥傳諭倭將義智等。追倭沙古，鴈門等撤回。比倭衆聞金印收在。俱已心安。但本府看得正使以貴戚元勲。㘅命而來。遠邇快覩。旌旄所指。山岳震搖。誠擧動關係不細也。一朝飄然而往。道路播傳。必駭聽聞。卽貴國亦未必不以正使之出。必有灼見。非無故漫行也。訛以傳訛。彼此驚疑。釁端開矣。何以襄此封典。何以保安貴國哉。本府身在營中。雖未深諳倭情。至於未有變動。人人目覩。合咨貴國。當深思熟處。遠偵客探。毋爲訛言所惑。輕率擧動。致壞大事。如倭奴果有變動。是當另咨。爲此合行咨會。煩爲査照施行等因。又該本日據議政府狀啓。本月十三日辰時。接得欽差冊封副使跟隨通事朴義儉稟帖。節該。本月初四日卯時。據本國跟隨撥軍吿稱。有正使夤夜潛出。俺卽進副使下處稟知間。有倭酋平義智亦來。伺候聽知副使晏然不動。卽向伊管下人等說稱好好。有沙古，鴈門及飛浪島等帶三百倭子。方行追赶。副使向義智說稱。追赶不及。徒爲擾亂。我自處置得宜。且勿驚動。義智聽從。卽令勿追。副使卽將正使管家潞禮永及管下相公廚子幷將官選鋒等四百餘員名。皆慰撫安下。各皆感泣。副使仍向小的說稱。你國必定驚動騷擾。或妄興兵馬。你將此意。傳報伺候陪臣。使之啓知國王。愼勿驚動。翌日。副使到正使衙門。將金印捧還下處。倭子等感激說稱。印信在此。楊副使猶在。我們復何所慮等因。又該本日午時。據陪臣慶尙左道兵馬節度使高彦伯馳啓。本月初四日酉時。聽知冊封正使出離釜山。就差軍官文洗輝等。進往本處。探訪的確消息去後。本月初九日丑時。回據本人等報稱。俺等蒙差。本月初五日辰時。進入釜山營裏。訪得本月初三日夜間。正使以微服出營。跟隨員役。亦皆漫散出來。仍被倭人赶上欄截。過半回營。有副使向衆倭說稱。我們到此淹留。已經累箇月子。你等尙未撤回。因此正使大怒。經自出去。想今必在南原等地。你等如是速撤。正使當復還來等因。又該本官馳啓。據慶州府尹朴毅長飛報。該奴各站按伏將鄭太佑等吿稱。本月初八日申時。有冊封正使帶領管下相公家丁等員役四人。行到本站等因。又該本日申時。據陪臣京畿觀察使柳根馳啓。本日辰時。據砥平縣監李大遂飛報。接得冊封正使牌文。正使於本月初九日曉頭。自慶州府起身。經由竹嶺等路回來等因。得此。臣已經備將前因節次。移咨遼東都指揮使司。以憑轉報揔督巡撫鎭守等各該衙門去訖。又該本月十五日酉時。據冊封日本正使伺侯陪臣金睟狀啓。本月十四日午時。於京畿砥平縣。迎候正使行李。十五日申時。來到東城門外安下等因。又該本月十六日申時。准遼東都指揮使司咨。蒙欽差揔督薊遼保定等處軍務兼理粮餉經略禦倭都察院右都御史兼兵部右侍郞孫憲牌。近該本部院題議。釜倭尙未盡退。恐有變動。臨期難以應猝。査前兵部原題各鎭援兵。又議添遼東共合三萬三千之數。俱用馬兵。各選委參遊官。統領訓鍊。遇有倭警。聽候調遣等因。除具題外。爲照前項兵馬。調援朝鮮。其每日喫用糧草。應於彼國備辦相應。預行査處。免致臨期有悞。擬合就行。爲此。牌仰該司官吏照牌事理。卽便備云。移咨朝鮮國王。速行該國陪臣。預備粮草。務足三萬三千兵馬半年支用。卽今見要見某館見貯糧若干草若干。可供前項兵馬幾箇月支用。如或不足。作何設處。仍俟夏秋之間。多方採取秋靑草束。以備冬間馬匹食用。不致臨期有悞。該司差人。守取該國各館見備糧草各數目冊報。備照仍行。令該國遵照節奉明旨。揀選水陸官兵。時加訓鍊。遇有倭警。卽行防禦。待天兵到日。互爲掎角。以取全勝。不得全仰天朝。俱毋違錯未使。蒙此備云。移咨等因。得此査照。先該本年三月內。臣備査德橋等營倭兵撤回過海。頭毛等營倭酋那住設備等緣白及冊封正副二使節次進臨倭營。遊擊沈惟敬咨。要跟隨陪臣幷平行長，玄蘇等與沈惟敬先行過海等情。已經具本。前差陪臣戶曹參判具宬。星夜賫奏去後。今該前因。臣竊照。自遊擊沈惟敬宣諭之後。各屯倭兵果有節次撤回之形。焚燒營柵者。已是九處。及冊使進臨釜山。則皇靈所至。事當尤易完結。而遷延換歲。尙無了期。臣固意前頭必有難處之事。而緣沈惟敬渡海未還。姑且等候回話。今又正使出營。臣未委的有何故。而其必有灼見於倭情。則禍固垂迫。雖無之。伊素兇狡。必執此爲言。則緫之再逞無疑。雖副使奉誥勅。在彼處置得宜。而萬未可保其封事之必成。卽天朝必容伊侮慢之罪。而臣先興受其敗矣。臣非不欲彈心竭力。先事隄防。毋再貽聖朝之憂。而殘破之餘。與賊相守。迄玆五年。兵羸粮匱。雖汲汲訓練經理而用之。自衛自活而不足。更何有餘力可以抵當大勢也。前此奏乞再賜兵糧。而以不可與封事並擧之故。未蒙允許。乃今封事難必其全。則臣何敢畏罪。若能可以自救者。而不預吿於皇上哉。今准遼東都指揮使司咨。総督軍門。於各鎭援兵外。又議添遼東馬兵共合三萬三千之數。聽侯調遣。仍令小邦預辦該支半年粮草。以小那畜積。計該兵支用。則雖三萬三千之數。决難供給。而實欲勦滅各屯。則又非三萬三千所能爲也。且復破此賊。非得浙兵不可。設令幷得遼，浙精銳。而滿十萬之衆。非師行糧從。小邦又無以供頓糧從。而僅以資行。不可以資住。則奈賊乘舡下洋。兵還更至。何必由海由陸。由海者扼其前。由陸者撞其後。始得勦滅無遺。而由海。然後又可得餽運之便矣。臣之此言。誠未免全仰天朝。罪當萬死。而自念力敝所尤難者糧餉。誠以不如是。則臣無以究被皇恩。而終之必亡。皇朝亦無以畢拯濟之仁。而申膺懲之義。伏惟聖明憐察焉。臣有國不能自存。遘禍不得遄死。前後瀆擾天聡。恩未謝而罪又積。不勝隕越屛營之至。緣係飛報緊急消息。仍懇乞聖明。特命該部。亟調兵粮。相機征勦事理。爲此謹具奏聞。</text>
<title>奏文 丙申八月</title>,<text>謹奏。爲懇乞聖明持下嚴旨。轉諭倭酋。將該謝恩人衆。另加鈐束。勿許騷擾地方事。據議政府狀啓。該欽差冊封日本正使伺侯陪臣李恒福報說。聽得冊使未過海之先。釜山等處衆倭。俱說冊使事完回還時分。行長當帶同一千人衆。跟隨出來。赴京謝恩。又該慶尙等四道都體察使李原翼關。據梁山郡守金克裕，東萊縣令李惟誠等呈。有本國通信陪臣黃愼，朴弘長等一起員役。於本年八月初八日。過海前去。又據體探人崔沂吿稱。蒙差前往釜山，竹島，加德，安骨等處。看得四處留下倭衆幷該往來商倭。緫計不下八千餘名等因。得此。臣等竊照。本賊兇狡有素。變詐百端。當初小西非於闕庭面審之時。答以若得准封一人。不敢留住朝鮮。而冊使過海之後。四處之倭。留住如前。平調信等又說須得陪臣前去。方始盡撤。通信陪臣黃愼，朴弘長等。今已過海前去。而尙且頑然不動。其謝恩人船數目。雖有天朝原定約束。難可保其一一遵行。則平行長帶同一千倭子赴京謝恩之說。情係叵側。而四陣之衆。亦不無隨同混進之患。謹按大明會典。日本進貢。船毋過三隻。人毋過三百。而在先嘉靖年間。日本夷使以八百倭子。進入寧波等處。流害地方。卽目行長所帶之衆若果一千。而加以四屯之倭。漫散驀上。則本國之力。委難遮禁。而必有意外之虞。合無備將前因。具本星夜馳奏。懇乞特下嚴旨。令欽差冊封日本正，副二使。預先轉諭該酋平秀吉等。將該謝恩倭子。遵依原定約束。人毋過三百。船毋過三隻。仍令嚴加鈐束。於本國地方。一毫不許擾害。而仍急撤四處之倭。俾無混進之患。而或自禮，兵二部移咨本國。着令憑籍天朝號令。據理省諭。禁其縱恣。或另差將官一員。專管禁約勾當。來住釜山。令伊進退。一遵朝廷分付。而一面移咨遼東都司。以憑轉報軍門撫院総鎭衙門。作速奏聞區處。保無遲延不及之患相應等因具啓。據此。臣査照。先該萬曆二十三年三月內。准遼東都指揮使司咨。蒙欽差巡撫遼東地方贊理軍務兼管備倭都察院右僉都御史李案驗。本年正月二十三日。准兵部咨。該本部題爲照。督撫身任封疆善後之策。委當預講據議。欲愼選使臣。諭倭盡退。往封謝恩之船隻人器。限以數目。無非虞伊情之變詐。欲愼始以善終。旣經具題前來。相應酌議覆請。合侯命下。移文遼鎭督撫衙門。其日本謝恩人舡器具。除使臣外。人不得過三百。船不得過三隻。先到對馬島侯旨。定數進京等因。萬曆二十三年正月初八日。本部尙書石等具題本聖旨。俱依議行。欽此欽遵。爲此合咨前去等因。准此。臣伏念日本謝恩人舡到對馬島侯旨。定數進京。則是倭使將取道小邦。以達上國。後日禍本。將在於此。一番謝恩之後。托稱貢獻。往來不絶。其舡隻人數。不定多少。非小邦所得以鈐束。欺小邦殘破之極。取遼，薊便近之路。凌侮萬端。窺覘虛實。則必爲後日無窮之禍。而聖朝東顧之憂。殆未艾也。就行具本。另差陪臣賫奏去後。回據遼東都指揮使司咨。蒙欽差緫督薊遼保定等處軍務兼理糧餉經蛒禦倭兵部右侍郞兼都察院左都御史孫憲帖。准兵部咨。該本部題爲照。朝鮮國王謂謝恩倭使仍由其國。恐後假貢欺凌。玆奉明旨。許封止貢。而封後謝恩。只許一次。先該督臣孫善後之疏。限其人舡。本部覆議。隨冊使同至對馬島侯旨。定數進京。已奉明旨。寧容他議。合侯命下。移文使臣李宗誠等。及遊擊沈惟敬封完之日。明白曉諭關白。將謝恩人數舡隻。酌量遣發。不得過多。卽隨冊使前來。至對馬島蹔住候旨。定數進京。倂令嚴禁來人經過朝鮮。不許秋毫騷擾。謝使旣回。永閉此路。不得再有往還。仍備咨遼東督撫。轉行朝鮮國王。一體遵照施行等因。萬曆二十三年七月二十五日。太子太保本部尙書石等具題。二十八日。奉聖旨。這所奏都依擬行。冊封日本。原爲保全朝鮮。何必自生疑畏。便行文與國王知道。欽此欽遵。擬合就行。爲此合咨前去等因。准此行間。今該前因。臣竊照。小邦於日本。讎怨已深。日本始要陪臣。臣實大駭。及冊使屢次勸諭。命以跟隨。則小邦禮不敢辭。順差原委陪臣黃愼。帶同一起員役。急速渡海。聽候冊使分付。爲之進退。仍將差送緣由具本奏訖。及黃愼臨當過海。則冊使之行已遠。不可以跟隨爲名。近准兵部咨內。如果釋憾修好。則不宜峻絶。一聽彼國君臣相機而行。不得因而別啓釁端。致稽大典。伊之誠心釋憾。固未可知。而天朝冊使。已爲過海。臣不敢靳一陪臣。致稽大典。且已經奏聞。不可中止。玆令黃愼等賫執通信書幣。已爲前去。則天朝之待日本。小邦之包羞忍恥。俱已極矣。而四屯之倭。留住如前。始說冊使渡海。方爲撤回。及冊使已渡。則又說須得陪臣。始可盡撤。陪臣已去。而又尙頑然不動。此已與當初一倭不留之約有異。今者謝恩倭衆。又將經由小邦。則其人舡數目。候旨進京。雖有天朝原定約束。不可必其一一遵行。而釜山等處衆倭。已說行長當帶一千人衆。赴京謝恩。此說似涉誇張。若果帶同一千。而加以四屯之倭。散漫混進。侵侮百端。則小邦之力。將何以禁遏。而保無意外之虞乎。伏乞聖明洞照倭奴前後情形。特下嚴旨。着令欽差冊封二使。預先轉諭該酋。將該謝恩倭子。査依原定約束。人毋過三百。舡毋過三隻。仍令嚴加鈐束。於小邦地方。一毫不許擾害。而急撤四處之倭。俾無混進之患。或令禮，兵二部。移咨於臣。令臣得以憑藉天朝號令。省諭該使。禁其縱恣。又命下該部。另差的當將官一員。專管禁約勾當。來住釜山。鈐束倭衆。着令一遵朝廷分付。使臣殘破之國。得蒙終始恩護。不勝幸甚。爲此謹具奏聞。</text>
<title>倭情奏文 丙申二月</title>,<text>謹奏。爲倭情事。萬曆二十三年十二月二十九日。據遊擊將軍沈伺侯陪臣黃愼狀啓。本月十九日。有酋倭平調信自日本回還。向本府說稱。關白今得冊使進到釜山。十分歡喜。仍切要朝鮮陪臣跟隨過海。面講和好等因。又該二十四年正月二十日。據本官狀啓。有酋倭平行長，正成，卜西飛，玄蘇等。要與本府先行過海。講定迎侯冊使句當。以四十日爲回還的期。本月十五日。駕帆下洋。冊封日本。正副二使。仍留住釜山。待侯本府講定回話。方始渡海等因。據此。臣査照。先該上年三月內。准兵部咨。節該。爲照。冊封日本。本府一力擔當。朝廷特賜兪允。釜倭一退。據實奏聞。節奉明旨。無容援者。擬合就行。爲此合咨前去煩照。節據欽依事理選差。明當陪臣同遊擊沈惟敬至釜山。倭果盡歸。遵旨據實馳奏。以便冊使前進等因。准此。臣卽差陪臣司瞻寺正黃愼。跟同遊擊將軍沈惟敬。前往熊川平行長營裏。査勘賊衆焚營撤回與否去後。隨該本年七月內。卽據前項陪臣黃愼狀啓。有右道金海府管內德橋。巨濟縣管內長門浦，蘇津浦。態川縣管內加德島，安骨浦。左道梁山郡管內下龍塘。東萊縣城及管內釜山浦。機張縣管內頭毛浦，等處倭衆。俱已節次撤回。於絶影島，嘉麻里等處。待風過海等因。又該九月內。據本官狀啓。左道蔚山郡管內西生浦倭衆。卽淸正所管。移駐豆毛浦。添沒城柵。說稱聽侯關白分付。林郞浦倭衆。移駐右道安骨浦。金海府城倭衆。或有撤回過海者。其餘移合。本府管內大島。本島賊勢。比前加盛。巨濟縣管內永登浦倭衆。移駐加德島。熊川縣管內熊浦倭衆。卽平行長所管。移駐左道釜山浦。添造房屋。森浦倭衆。移駐左道東萊縣城。今亦移合。釜山浦內下龍塘，西生浦，林郞浦，東萊縣城德橋，長門浦，蘇津浦，永登浦，熊浦，森浦十處柵房。俱已燒燬。金海府城公私房屋。蒙遊擊府分付。不行燒燬。西生浦，釜山浦，加德島，安骨浦四處柵房。爲因各倭郡駐。亦不行燒燬等因。又該本年十月內。據冊封日本副使伺候陪臣李恒福狀啓。有冊封副使爲因平行長，正成等要請不已。本月初八日辰時。自密陽府起身。進入釜山倭營等因。又該十一月內。冊封日本正使伺候陪臣金睟狀啓。冊封正使。本月二十二日。自密陽府起身。進臨釜山等因。又該十二月二十九日。准欽差宣諭遊擊將軍署都指揮僉事沈惟敬咨。平調信稟稱。玆蒙天使寵臨日本。須煩朝鮮二三陪臣同渡。面修舊好。萬乞本府調停。務在依准等語。據其言而聽之。本府調戢兩國彼此之情。俱要通逹。計貴國當此遭罹之後。亦宜權衡。爲之了結此事等因。准此。行間。今該前因。臣竊照。欽蒙天朝終始爲保全小邦。特遣元勲大臣。遠臨不測之地。又遣遊擊將軍沈惟敬。專行宣諭。調戢兩國。臣不勝感激。擬於倭退之後。遵依聖旨。據實馳奏以謝恩。而不意事勢遲延。未有了結。冊使已臨釜山。而彼中辭說變遷。益生支節。旣要小邦通信陪臣。又要遊擊沈惟敬先行渡海講定。其間情形。委難料測。近又各該陪臣探報。日本於對馬島。多造房屋。說稱天使留此。待候關白回話。然後前進。又各處撤回倭衆。俱於一岐等處。下營駐箚。未還本土。又小西飛自調信回還之後。與一起從倭。俱剃髮脫袴。說稱關白尙未受封。行長亦未受官。俺何敢獨扮天朝貌樣。臣久諳伊情。自來反覆。原無定形。當初要請冊使進臨伊營。旣進之後。又爲展轉如此。時月已多。尙未得其要領。誠恐兇謀狡計必有所在也。設令日本。要小邦通信陪臣。爲伊去留之决。其言旣不可憑信。而小邦亦何可遽准其請。似是試臣以難從之事。終欲假此而起釁。亦非實情所爲也。卽目餘賊未退者。尙有五營。臣旣不容便行査奏。而事機蹉過。情涉可虞。亦不敢耽延不奏。益勤聖上東顧之憂。緣係倭情事理。爲此謹俱奏聞。</text>
<title>賊情吿急奏文 丁酉正月</title>,<text>爲賊勢猖獗。禍迫朝夕。懇乞聖明俯察小邦危急事情。特賜裁處事。已經備査。移咨軍門撫院衙門及遼東都司。順付撥馬。星夜馳報外。今該前因。臣竊照。臣伏蒙天朝至恩。爲小邦慮無所不至。至遣冊使渡海。錫以封與。申之以約束。使盡撤釜山等四營。聖諭丁寧。昭如日星。総之欲少戢兇鋒。以紓小邦之禍。小邦亦遵奉兵部題本。欽依事理。卽差遣陪臣。追隨冊使前去。不期倭情變詐。陽若恭順。陰肆把握。冊使纔及過海。淸正已領許多兵衆。乘風直渡。分據機張，蔚山等地舊壘。修設營柵。仍將小邦守土之官。盡行駈逐。勸誘本地人民。安揷不動。又有賊舡出沒於東邊海洋。而追來者連絡不絶。卽據陪臣權慄馳啓。倭賊托稱打圍。散漫行走於晉州等處地方。又來探豆恥津直路。是其左右道諸賊。將要分搶慶尙，全羅等路無疑。臣久與此賊相持。備諳情狀。詐降乞和。解我軍情。仍行衝突四出。乃其常態。卽目兇謀已逞。天朝約束。已不能行。而小邦之力。又無以支吾。臣誠恐馳奏待報之間。全，慶地方。已爲賊有。而事不可爲矣。臣伏奉聖旨。釜山餘兵。尙未盡撤。旣非原議。而兩國之疑。終未盡釋。你部裡便行文與日本國。著他撤還釜兵。以全大信。又行文與朝鮮國王。著他卽差陪臣。以修交好。無致彼此再生嫌隙。此實天朝一視同仁浩蕩之恩。再欲爲小邦解紛息兵。以圖全安。臣誠感激。敢不遵奉施行。但今賊勢。猖獗如此。不但釜山餘兵未撤而已也。臣竊恐此賊情狀。尙未盡徹於天日之明也。臣仍照。當初兵部題本聖旨事意。則日本之謝恩人舡。隨冊使俱到對馬島。候旨進京。今者。冊使已回。而日本謝恩之使。未見隨到。竊聞表文追至。中路順付冊使而來。此豈外國敬事天朝之禮哉。賊情悖逆。此又可見。况小西飛約誓三事。一倭不留釜山。勿侵犯朝鮮等語。勅諭嚴切。四海萬邦所共聽聞。而今勿論釜倭猶在。新兵方且侵犯不已。小邦之勢。迫於燃眉。其兇謀狡計。未必不在於遠交近攻之術。而將來之禍。不但在於小邦。此臣之所以日夜痛心。而不知攸濟者也。噫。天朝錫封。是曠世盛典。而彼其得之。猶且不以爲榮。陪臣職秩之高下。何足爲伊之所屑。雖遣陪臣。亦恐無益於事。而益褻天威。盖本賊。實海外兇毒別種。跳梁自大。極其僭逆。不復知有君臣父子之禮。逆酋秀吉。又其尤稱桀驁。弑君簒位。遂懷非望。蓄謀積年。發兵傾國。其志豈在於但得封典。今乃不遵天朝約束。再出大衆。敢行侵軼。許儀後所謂先取高麗。以窺中原之說。至此而益驗矣。其兇悖逆天之心。斷不以小邦陪臣之遣不遣而有所前却。何可信彼詐諼。謂果聽皇命處分而不早爲之所哉。今日併呑。明日必爲天下患。其勢有必至者。存小邦安天下。决於此時。失今不圖。後無所及。若伊情果順。所要者只在小邦禮文。則小邦受兵六年。財力窮竭。何苦過爲張皇。好誣聖朝。而取不戢自焚之禍哉。臣仍竊惟念。臣以微弱之國。不幸而與此賊爲隣。橫被酷禍。而猶區區守尺寸之節者。徒欲望守節不撓者。只欲憑仗皇靈。收拾餘燼。以報鴻恩之萬一。而卽今事勢大變。人情疑惧。日本恭順之狀。日聞於朝廷。小邦阽危之形。未徹於天聦。臣俯仰天地。計無所出。懇乞聖慈矜念小邦朝夕爲賊所滅。將臣先後陳奏事情。特賜裁處。終始拯濟。不勝幸甚。臣無任拊膺痛切之至。緣係聖旨丁寧。賊謀益肆。懇乞聖明俯察小邦危迫事情。特賜裁處事理。爲此謹具奏聞。</text>
<title>賊情奏文 丁酉正月</title>,<text>謹奏。爲賊情甚急。禍在朝夕。懇乞聖明特許先發南兵。刻期前進。以爲聲援。隨調大勢官軍。幷運該支粮餉。水陸來勦。期於蕩平事。該萬曆二十五年正月初一日戌時。據陪臣慶尙右道兵馬節度使金應瑞馳啓。該體探人宋中仍等走吿。俺等前往釜山。聽得有衆倭說稱。淸正帶領二萬餘衆。已到飛蘭島地方。要於明年正月十四五日間。候汛渡海。順搶朝鮮地方等情。據吿。看得所據飛蘭島。卽平呼島別名。距釜山纔三四日程。順風則一日可到等因具啓。據此。又節據陪臣慶尙等四道都體察使等官李原翼等馳啓。各據體探人等所報相同。據此。臣査照。先該萬曆二十四年十二月內。節據欽差冊封日本正副二使跟隨陪臣黃愼，朴弘長等馳啓。俱係緊急倭情。已經具本。專差陪臣刑曹參判鄭期遠。星夜齎奏去訖。又該本年十二月內。據前項陪臣黃愼啓稱。前在日本時分。有賊將平調信向臣說稱。關白已令淸正，長政等四箇人爲先鋒。當等候天使回還。次第過海。分據機張等處舊壘大衆。隨於明年二月間。調去廝殺。臣回到郞古耶地面。看得有賊將長政。已自豐前州來到本處。又聽得有賊將淸正在肥後州。方召募戰衆。將要刻期過海。又接得倭書一紙。內有高麗戍番將釜山浦小西津州守，西生浦賀散主計守，竹島鍋島加賀守，加德島津兵庫，安骨浦一番森伊紀，二番黑田甲非守等字㨾。係是賊酋部分諸賊。派占本國要害地方文字。仍賫原書。回還進呈進等因。又經移咨。欽差総督薊遼保定等處軍務兼理粮餉經略禦倭都察院右都御史兼兵部右侍郞孫。欽差巡撫遼東地方贊理軍務兼管備倭兵部右侍郞兼都察院右僉都御史李。乞急調南兵。星夜前來。先爲聲援去後。今該前因。臣竊照。當初倭賊盤據小邦沿海十餘邑之地。狺然未已。小邦勢甚危迫。天朝爲小邦慮無所不至。其特許東封。蹔施羈縻之計者。本欲謀戢兇鋒。使小邦得數年息肩。練兵峙粮。以爲後圖。臣終始蒙恩。不勝感激。而不意狂賊逆天悖理。背天朝大恩。旣不撤釜山等處四營之賊。又聚兵衆。將要再逞直前。觀其兇計。必不但在於小邦。臣日夜痛心。申飭各該陪臣。刻意隄備。而收拾殘燼。日月不多。賊又猝至。千思百計。無以抵當。已經具本馳奏。又經移咨吿急。而道途懸遠。兵期尙杳。卽聞賊將淸正帶領大衆。已到附近地方。而兼値春汛已至。本賊素稱性快善戰。乘天兵未至。飄忽直擣。則小邦之傾覆。已不暇言。而恐爲天下之憂也。懇乞聖明特加哀矜。俯諒臣原。今陳奏事情。亟下該部。先發南兵數千員名。着令刻期前進。把截小邦要害去處。以爲聲援。而隨調大勢官軍。幷運該支糧餉。水陸來勦。期於一擧蕩平。不勝幸甚。臣無任憂憫切迫之至。緣係賊情甚急。禍在朝夕。懇乞聖明特許先發南兵。刻期前進。以爲聲援。隨調大勢官軍。幷運該支糧餉。水陸來勦。期於蕩平事理。爲此謹具奏聞。</text>
<title>歷陳開府設鎭屯田練兵築城等項難便事奏文 丁酉四月</title>,<text>竊照。小邦名雖外藩。實同內服。臣方以數千里生民之命。托於皇上。以永拯濟事。苟有益於成敗之數。臣雖滅身自效。亦所甘心。况天朝命萬世德。代爲經理。規畫長久之策。圖振積衰之勢。其終始眷念扶持以全安之者。無所不用其極。德意之隆。與天同大。非臣糜粉所可仰報。第臣前後屢奉嚴旨。而不能自强。卒之勞天朝重臣。代理丘墟草昧之區。此爲重臣之罪。而所切兢惶。然惟一心感激而已。不敢毫有他念。臣伏覩閣臣大疏。有曰。儻因粮于朝鮮而不我繼。求戰于倭奴而不我應。一乘吾敝。禍不可言。又曰。凡擧事必先爲久計。而偶値其早完則可。苟先爲蹔計。而若不克如願。豈不終可慮哉。臣深歎廟筭之盛而意見之遠也。此固小邦之所已預慮。而日夜思惟。不知所處者也。今看題議已及於此。奉有明旨。臣誠知經理之說。出於不得已之計。苟善而行之。在小邦不過爲數年之勞。而當受永遠無窮之利。臣雖愚暗。豈不知勝策之在此。且賊之退三京八道還。二子陪臣。仍斂縮釜山。至今不敢再動者。豈以小邦爲足置之數內而有可畏憚也。實出於皇靈震疊。而當事之臣。運籌密勿。奉命之人。處置得宜。使兇鋒少戢。假以東方五六年生息。不然。臣國久已亡矣。今若巡撫司道。分理小邦各道。爲之經紀。則不特小邦之民。競勸趍事。功可就緖。實有猛虎在山之勢。賊知天兵之久屯不去。必且鳥驚魚散。誠如閣臣所題。臣何敢較以勞逸。有推託煩阻之心哉。顧臣將部臣布置節目。參以小邦事勢。多有難便。而終不可含默不言。有若可以遵行。而致誤大事。部題所稱朝鮮殘破之後。久當式微。似此擧動。或有不堪者。深得小邦之情。臣請就議中所言開府設鎭屯田練兵築城等各該勾當。歷陳其難便之狀。以備皇上曲賜裁處。一曰。開府之難便。小邦三京八道。俱被兵燹。內而陪臣倚墻壁以居。月食斗廩。外而州縣結草爲廨。身代廝役。倉廒所儲。多不過雜穀數百千石。小邦大小官司。亦有自中體貌。而今則名爲大官者。所率只是羸馬一二匹。孱卒數三人。所食只是野菜麁糲。俱不成貌樣。本地之力。不足以供本地之役。故郡縣多有合併。官僚並行汰省。至於臣之先臣祖考之主。寄在閭閻一畒之宅。臣雖有有國之名。寧有有國之實。百艱千辛。所欠者一死耳。天朝大官。事體尊重。雖甚簡省。有部屬焉。有號令焉。一應供應。亦不敢過爲菲薄。况官廨統轄。實關衙門體面。尤不容蕭條。虧漢官之威儀。缺小邦之觀瞻。二曰。屯田之難便。小邦本以山海間黑痣之地。林藪川澤。居十之七八。兼又土品磽薄。耕之不得收厚利。就其中稍腴處。則孑遺之民。漸次占耕。若一切籍爲公田。則貧民受害。設有公田可耕之處。除農牛農器種子蒭秣。接秋軍糧萬分難辦外。農丁尤難簽出。若悉括原着農民。屬之公役。則公田可治。而私田遂荒。且須有應給官糧。小邦所蓄稅糧。已不足供各該天兵。更有何糧。可勾農丁食用。且私田盡荒。而只耕公田。則如祖庸調諸役。必須責之民間者。于何取辦。恐所得不能補其所亡。此外少邦開設屯田。緫有若干所。而薄力所耕。收效甚少。無以實補軍餉。此所以冒昧請粮而不憚煩者也。三曰。練兵之難便。小邦經亂之後。八道原有軍兵。僅數萬餘名。而咸鏡道及平安道近邊軍兵。全屬沿江沿山防禦。其餘各道軍兵。除防守本道外。派送慶尙左右道及閑山水寨。此外只有京城操練弓砲殺等手一千四百餘員名及外頭招募新兵數千餘名。雖勇怯不同。而小邦亦已經操練。雖不能獨當大勢寇賊。亦可以協助天兵。尙患粮餉不敷。無以常川團取。若雜以漢人。敎以漢戰。則不特漢人粮餉。幷責小邦。尤難支給兼又小邦語音不同。習俗各異。頃者。軍門敎師數十員役。分往各道。蹔行敎練。而軍民已頗怨苦。今雖廣加招集。抑恐遺丁難得。而抽出各處防守軍兵。使就敎塲聽候敎練。則只增騷擾。別無實效。四曰。設鎭之難便。小邦彊域。三面瀕海。賊若卸舡充斥。則無一不被其衝。而全，慶爲小邦門戶。今欲設鎭。必須擇據兩道近海形勢。庶可遏截兇鋒。若退守裡面。則海路要害。俱爲賊有。從全羅，忠淸，京畿，黃海等處。以抵鴨綠，旅順等口。不過風便數日之程。而慶尙外面。非徒去賊最近。殘破尤甚。無以供設鎭之役。况今賊勢方急。發動之期。非朝卽夕。倘一日狂逞。則裏面經理。雖萬萬着實。而竊恐無及於剝膚之灾也。五曰。築城之難便。小邦各道州府。多有城子。而率皆低窪難守。近年以來。審察形勢。修築山城。緫有京畿等道秃城，婆娑等處若干所。爲緣物力殫竭。或有工役未畢。或有已得粗完。而糧械俱乏。今雖欲更加修築。小邦見存之民。供應天兵。轉輸軍餉。治農練兵。已爲萬萬不足。更有何丁可當工役。所有小邦事情。臣已略陳於前矣。如曰小邦民力。可容經理。而獨以臣委靡頽惰。不堪藩職。則設官開府。誠爲萬便。今日之勢則正如寒灰復燃。氣焰未盛。惟當着以縕絮。穩加吹噓。可使延活。若遽加槱柞巨薪。則薪反壓火。求以活火。而適以滅火。臣之所慮者如此。其所以屢屢請兵請糧。欲速行征勦者。臣亦知非萬全之計。而目前之急。迫於燃眉。不如是則必無及於覆亡之禍矣。伏乞聖明俯諒臣言。姑先遣風力文官一員。審察小邦民情物力。如一分可爲。則設一分便宜。二分可爲。則設二分便宜。再行商確。從長計議。然後庶無彼此妨碍不成之患。屢旨丁寧。臣旣不能自振。聖猷深遠。臣又未免遲延。雖緣勢然。罪當萬死。臣無任惶惧隕越之至。緣係遵奉聖旨。仰陳小邦經理便否事理。爲此謹具奏聞。伏候聖旨。</text>
<title>遼東都司回咨 壬辰</title>,<text>准來咨。該爲吿急請援事。本月初九日。蒙欽差遼東総兵官楊批據本司呈。准朝鮮國王咨。前事蒙批。本國素效忠順。被此倭奴殘虐。玆我字䘏之仁。固不容已。昨命將遣師。不能全利。今之掣師回還。是豈竟忘之乎。屢據陪臣所懇。亦不免自慚軍功之不卽效也。義州之兵。已經選發。豈謂遲滞至此。深爲可恨。又督限赴之矣。昨我進兵之時。二世子某據前文。已見整兵。何未有所見。而悖順從逆者。大夥入於平壤。盖何謂也。天朝之威。亦不暇論。唯在國王。以故國封疆爲念。不宜輕棄。而天朝顧爾之情。决勿中止。其於殺賊三百之說。有可據乎。何用如此奬諱也。雖有昨日之擧。而安州迤西。或者賊亦不敢輕突。只愼守淸川大定三江。在我將調火器手通。齊候風高土凝。爲爾恢復屬土。於糧草之需。宜令作速預備以俟。仰侯通洋此徼。蒙此。除候撫按詳示至月另行外。合咨前去。煩爲査照施行等因。據此參詳。當職失國西遷。窮蹙至此。賊鋒在後。封彊已盡。其於乞命朝夕之計。不得不控于天朝。而顧此事係誰家。禍當誰任。乃敢不自盡力。而貽憂父母之邦哉。今照來咨所陳。慙恧良深。但其咨內數欵。有非情理所近者。不得不苦詞自列。伊賊之至敝邦。軍民骨肉。爲其所殘。妻妾爲其所辱。盖藏屋廬。爲其所焚掠。其所怨毒於賊者。在人情如何。直欲齒决其肉。而力不逮矣。及見天兵來援。報復有藉。則其攢刃思奮者。亦如何耶。其無悖順從逆而大夥入於平壤者。則可指天日。或者當初城陷。散失兵械甚多。臨戰之時。伊賊將本國弓矢。一二遭發射。以驚大軍。致起疑訝。則未可知也。干戈擾攘之際。道路行言。易訛而惑。前日副揔兵祖軍中。有一小營投入之說。當職得聞。不勝震駭。卽差陪臣左議政尹斗壽。詣軍前籲解。已蒙開釋。豈此語展轉而遺垢小邦至此耶。至於殺賊三百之說。則伊時敝邦小通事跟入城中者。乃所云如此。天兵所嚮。旣有此說。則非當職所親覩之事。何必强覈其不如此。而沒其功哉。天朝字恤之仁。初不待此。何用猥奬。亦何用蔽諱。而重不忠之罪也。世子某則前咨所具。已令權署國事。而往保江界者。實欲父與子分駐。以冀一處獲保而幸延血食耳。小邦之情。其亦戚矣。江界僻在一隅。無以號召遠近。已於去七月日。自江界道中。趍江原道伊川縣。撫集各道士民。不意伊賊追入縣界。本月初二日。移駐道內成川府。始令原任巡邊使李鎰。領江原，黃海，京畿等道兵千來。與李薲等合勢。則天兵之所未見整兵者。固其所也。近者。平壤原賊。悉衆西出。進迫順安縣十里地。節度使李薲等極力攔截。又於本月十三日。薄城血戰。所射殺頗多。猶得保遣時日。但念咸鏡之賊。若䦨入陽德等地方。平壤之賊。之向永柔等縣。詭語繞出軍後。則小邦兵馬。必力分不支。如欲必待風高土凝。則無及於覆亡之禍。而不得終被字小之恩。誠爲憫迫。爲此合行移咨。</text>
<title>經畧贊畫 武庫淸吏司員外郞劉黃裳，職方淸吏司主事表黃。 前回咨 癸巳</title>,<text>准來咨。該爲勸諭義師共圖興復事。照得。爾國素敦文物。世篤忠貞。邇者。倭夷不道。長駈荐食。致君臣越在草莽。瑣尾流離。何其困也。我大明皇帝念爾二百年來恪守臣節。不惜萬金之費。命將徂征。爾國中豈無宗戚受重寄而忠憤薰心。豈無縣官守地方而慷慨委命。豈無忠臣懷主憂臣辱之念。豈無義士萌捐軀報國之思。宜乘天威震疊。速招集義兵。各提一旅之師。共申九伐之志。今倭夷逞强。其勢必滅。爾國雖微。其勢必興。試相與籌之。先論天道。朝鮮分野。屬柝木之次。上年木星躔寅。而日本來侵。是我得歲而彼侵之。逆天而行。雖强亦弱。一也。倭性畏寒。今歲厥陰風木司天。陽明燥金爲初之氣。立春後。尙有二三十日寒氣未消。天時可乘。二也。爾國君臣。俱聚此城。晨起望氣。欝欝葱葱。如練如盖。旺氣在我。勢必恢復。三也。次論人事。我大國雄兵。如虎如熊。無敵大砲。一發千步。彼不量力。當成薤粉。一也。經略宋沈機蓄謀。神鬼難測。李提督一腔忠義。百戰餘勇。有古名將風。二職素仗忠貞。同心恊贊。誓滅此賊。以報天子。合兩國之師。駈此窮寇。如振落耳。二也。關白强暴。上刦制其主。下虐使其衆。天欲亡之。實假手于我。三也。昨日國王擧動安詳。丰姿俊偉。勢必中興。而爾國前後所遣諸使。請兵天朝。誠意懇惻。淚下如雨。庶幾申包胥泣楚之意。君臣若此。豈終淪困。以順討逆。何功不成。四也。倭奴所恃惟鳥銳。然三發之後。卽難繼矣。其兵雖衆。强者無幾。但殺其前行一二百人。餘皆望風遁去。此皆可勝之機。正志士立功之秋也。我朝出令。不論我國爾國。但有人能擒斬平秀吉，平秀次及僧玄蘇者。每名賞銀一萬兩。封伯世襲。擒斬平秀家，平秀忠，平行長，平義智，平鎭信等有名諸酋者。每名賞銀五千兩。世襲指揮使。以下擒獲。各有賞格。爾國臣民。能乘時糾衆。共立大功。旣可以復本國之社稷。又可以徼天朝之厚賞。以衰國之遺黎。爲起家之始祖。豈不暢哉。爲此咨請。煩速傳示各道臣民。義兵已起者。便爲便進。未起者。速爲招集。或協力以挫其勢。或迭出以分其勢。或徼其惰歸。或繼其餉道。諸所機宜。皆聽自便等因。竊照。當職守藩無狀。劇賊侵逼。宗社丘墟。生靈魚肉。喪地蹙師。寄命一隅。上負天朝。下慙臣民。誠無以自謝於覆燾之間。負罪引咎。俯仰蹙蹐。伏蒙聖朝天地洪造。曲念先故。刑章不加。寵䘏曠古。恩非所望。心悸神慄。日夜叩心飮泣。雖欲少答生成。實難報效。苟度時月。得及新春者。秋毫皆帝力也。邇者。伏見大軍遠來。飢渴暴露。資粮裝運。人畜顚損。加之諸老爺勤劬霜雪。不遑啓處。致此其誰。孽由己作。雖欲擧口譚恩。無說可容。一禮效情。無物可稱。向自提督李進軍之後。竊深風霧夙夜之慮。寢固不敢。食豈下咽。頃經略宋檄文一通。辭嚴義正。雷厲風飛。卽蒙二老爺敦論滿幅。言順理切。春和秋凜。神策淵宏。妙算玄深。通貫天人。出入顯晦。誠所謂明足以儷日月。幽足以動鬼神。敢不皇馳一紙。風諭八方。俾人人鼓懦而懷勇。感德而怛威也哉。至於小邦將卒。戰雖戮力。急於自救。而勸勉諄懇。賞班大國。是固踰涯。豈敢承當。二老爺爲下國慮實勤且加。敝邦雖甚褊小。亦豈無感內一二忠義。感咨內歷指之意。而知天朝曲遂之德者。其勇其刦。臨戰自見。有罪無罪。悉稟威斷。第念當職積釁失國。無顔自立。而二位涵容。反加謬褒。引之於興復。是雖二老爺拂拭奬勉。要强人心。而豈復有旺氣在當職身上者。倘有之。此實天朝祥氛洋溢屬國。當職豈敢若已有之。依此宣布。神祇謂何。臣民謂何。但係咨內事理。不敢輒刪。一依來諭。不勝兢惶忸怩之至。</text>
<title>李提督 如松 前咨文 癸巳</title>,<text>云云。得此。當職爲照。小邦軍兵素怯。久不見兵。猝遇勍寇。崩潰至此。其間各該將領。其軍兵之衆。器械之盛。比權慄軍營十倍者何限。任賊蹂躪。北窮咸鏡。西至平壤。此當職日夜所痛心者也。慄提孤軍赴難。暴露原野五個月矣。豈復有完兵堅甲可以挫賊者哉。猶且董率藩戍。致此大捷。實兵興後所未有。此豈小邦兵力所自辦者。端由聖天子神武遠暢。大元師威聲震疊。驚弓之鳥。自落於虛彈也。咸鏡之賊。亦且阻其山海。謂爲可恃。合衆咸興等地。敢有拒敵之計。當職心竊憂之。令聞悉趣安邊。經逾鐵嶺。馮沖纓一策士。而纔臨賊屯。能令賊裭魄齊遁。天威所及。物無敢拒。竊念兵要乘勢。事貴順傾。西都已復。北賊已遁。其勢可乘。官軍藉聲。大賊新敗。其傾可順。伏惟大元師躬承明命。連奏三捷。此正因一鼓之威。收全勝之秋也。况復小邦。寇賊所退。人民稍集。粮芻儹運。氶陸所到者。如柳成隆所報外。節續繼至者。又不止此。則前頭餽餉之闕。恐不至如前日之甚也。况兼遼陽運到官糧。海運陸輓。輳集開城者亦多。而近聞參將許國忠所率南兵砲手一千。已於本月十八日過江。遊擊王汝徵所率北兵。備北賊在寧邊者。亦且五百。督府一牌招來。則此直數日間事。而北賊已無繞出之勢。督此南北軍兵。添却大勢。專意東向。則兵無不饒。糧無不繼。再進之威。先讋已窮之寇。而不待交鋒。先自退北矣。兵機。難得而易失。事會。一去而不再。倘督府不於此加念。則無以終天朝字小之仁。全元戎定遠之功。小邦君臣。盖不知死所。而其受禍有甚於疇曩。當職簡率臣僚。隨大軍餽運之意。終亦徒勤而已。當職仍念小邦愚下之民。全生者恐賊或來。附賊者恐我或勝。此豈他哉。逆順已判。情狀自列。姦細之興。在處致擾。豈足爲大軍之撓哉。當職旣承督府勤勞敝境。衝冒矢石。雖不能躬執鞭策。其欲致忠。豈有量己。賊勢信挫。軍威已振。諒此微悃。決意前進。則大功必集。可無他虞。當職區區宗社。泊此一隅。幽明所冀。只屬督府。誠不堪悲感切祝之至。謹差陪臣議政府左議政尹斗壽。賫咨前進。爲此合行移咨。</text>
<title>艾主事 惟新 前回咨 癸巳</title>,<text>准來咨。該爲軍務事。照得。本部奉命經理征倭粮儲。所有備辦轉運。已責令委官都司張三畏去後。玆特親自巡歷。稽査虛實。禁革奸弊。兼程前進。正不欲王聞知。恐勞起居。不謂遣官遠迎。又大駕躬顧。雖瞻對淸光。可慰夙仰。然兵戈紛紛。王乃冒險遠來。本部殊不自安也。且此時旣非暇豫從容。抑豈忍杯酒談笑。明晨一會。面講兵餉。不勞設宴穎留。况永柔本無城郭。宮眷在彼。須當加意保全。王請先回。本部卽日經往平壤。彼此各便。至于部下官軍。本部已有明禁。恐猶有私自違禁擾害。卽令稟知。以憑究處。爲此合咨前去。朝鮮國王煩査照施行等因。准此爲照。貴部以小邦故。奉聖勅勤苦敝境。已閱累月。軍興不匱。得到今日者。皆貴部賜也。當職以情以禮。固宜趨謝帳下。而旣承經略之命。來隨大軍之後。其勢亦無由便進者。今聞貴部歷臨近土。承風祗謝。吐欵有涯。其敢退伏。而暇念其他。天時荏苒。討賊漸稽。區區之意。以謂一日不復讐。是一日無人道也。玆往提督根前。面愬苦意。駕未及卸。猝聞貴部行報。顚倒來赴間。冠盖已到下館。恨不得掃塵先候矣。至於宴禮。非敢故爲設具而爲盃酒勸也。小邦敬王人之道。自不可已也。但念菲薄無以少抒其卑悰。比據諸道搪報。京城賊倭。人飢馬斃。其勢欲遁而不得。此正可乘之機。而節迫梅兩。進攻宜亟。當職復讐之念。日急一日。待今日拜候之後。仍赴經略根前。愬此至誠。庶攄甞膽之願。盖宫眷所在。有不可恤者。來敎至此。不勝感激。除兵粮一欵奉拜面議外。爲此合行回咨。</text>
<title>吳遊府處移咨 惟忠○甲午</title>,<text>爲倭情事 賊情與奏文同 云云等因。得此。當職竊照。伊賊占據小邦。已涉三年。稔惡逞兇。愈久愈深。雖以皇威之遠曁。諸將之協力。猶未能掃淸妖氛。畢行天討。况今留守官軍。次第卷還。以小邦殘兵疲卒。力竭勢窮。將何以保守邊障。得脫於飢虎之喙耶。憂遑悶迫。不知所出。誠恐再造餘命。復阽於淪胥。而土崩魚爛。殆無以自振也。仍念大人爲小邦惓惓之意。久而彌切。其所以經慮紆畫。拯濟軫恤者。悉出於至誠。則大人雖離去敝壃。其急人之義。恤患之仁。固無間於疇曩。凡可以爲小邦圖存者。想必極力於還朝之日。而伊賊兇謀秘計。始盡達於天日之下矣。目今賊帥淸正。在蔚山之西生浦。行長在熊川之薺浦。其他諸賊。分屯要害去處。築城浚壕。運糧練兵。蓋房種田。無非爲久留之計。且伊凌侮天兵。辭說甚悖。其乘汛狂逞。迫在朝夕。而小邦七道丘墟。公私赤立。東西數千里。萑莽極目。積屍相枕。人烟斷絶。此皆大人身歷而目覩者。一朝有急。坐見滅亡。譬如人病革臨死。氣息如縷。必及其未絶。投以良劑。然後庶有再甦之望。不然而少緩其救療之方。則雖和，扁繼至。末如之何。當職當此危急事情。節次上聞。已非一再。而前後阻滯不達。天閽悠遠。暴白無路。近又以安康之砍殺天兵者。諉爲本國飢民。而歸罪於出戰。大人其時在慶州防守。終始悉知其事。言之是非。固不足多辨。但賊若聞知。寧無竊笑耶。比觀此賊。兇詐百端。外假封貢。實肆猖獗。所要七事。憤極神人。其陽爲講和。放還當職二賤息。亦無非姑緩天兵而求逞其兇計。倘謂此賊誠心乞欵。則當斂兵自退。以待朝廷之命。何故沈遊府纔出釜山。而晉州之陷。在旬日之內。譚委官宣諭方勤。而安康之賊。又復衝突。以此見之。其所謂怛威而乞哀者。果是眞耶僞耶。機會一失。後悔無及。小邦之亡。已無可言。獨不爲天朝東顧之憂耶。當職於此。尤切痛心飮血。未知攸濟。幸遇大人㫌斾歸朝。庶得以邊上實狀。盡陳無隱。當職與遺民。咸冀再生。願大人憐察。終施大恩。除將賊屯去處。一一圖畫貼說。且另具賊情。送呈開覽外。爲此合行移咨。</text>
<title>遼東都指揮使司回咨 甲午八月</title>,<text>朝鮮國王准來咨。該爲東封難恃。敬陳備禦末議。懇乞聖明裁斷。以保治安事云云等因。准此。査照。先該本年五等月內。節據走回人供詞。賊酋關白來坐郞古耶地面。聚舡運粮。添調强兵。擬於七月間。分犯全，慶地方。而揔兵官劉先將軍火器具裝舡運送。等侯軍門回話。將要撤兵西還。小邦之人。並懷疑惧。今准前因。特添精銳三千。相兼小邦選兵。以把各該關隘。除遵依該部題本欽依內事理。一體欽遵施行外。爲照。小邦得蒙拯濟。保有今日。而軍兵死亡。糧餉匱竭。兼且賊據門庭。有朝夕必亡之勢。中懷憂灼。不知所以爲計。今又天朝曲加矜憐。再行籌畫。將要添調南兵。協守險要。皇恩至此。再生有望。感激銘心。隕結無路。第念今日危急。萬倍疇昔。兵荒之餘。國內枵然。而賊留旣久。兇計益密。修城浚壕。造兵運糧。决裂之患。在所必至。而以等待封貢。少戢兇鋒。此政商確長策。以備侵軼之會也。爲査。小邦關隘。自江原歷忠淸至全羅。除竹，鳥二嶺及秋風，八良等要害外。其餘捷經儳蹊。或陸或水。曲出傍通者甚多。而雲峯，大丘。相距數百里。聲勢旣不相接。揔兵劉五千之兵。雖添與新兵三千及小邦隷屬之軍。恐未足以擺布各處。使賊無入也。又査。小邦水田。果多膏腴。自經兵禍。盡爲汚菜。農民徙死。牛種又缺。豈能一年耕種。以供一年之食。唯全羅，忠淸二道迤西州縣。得免殘破。物力稍完。以此獨當徵調。飛輓不息。卽目倉糧亦匱。民力並竭。雖有一二耕種之處。所收幾何。决不足以接濟軍前。當職妄意以爲天朝旣罷封貢。更圖防守。如要廓淸海曲。永固藩籬。非與再調大兵。無以勦殲兇賊。非與再運軍粮。無以供給大兵。此是廟議之所甚難。而在今日終恐不可得已也。煩乞貴司備將前因。轉稟総督軍門。急速題奏。更加區處。速倂原調南兵。先赴協守。仍行揔兵官劉。留待本處。嚴禁管下。勿透事機。且於大兵未至之前。暫示羈縻之狀。以緩兇禍。不勝幸甚。爲此合行回咨。請照驗轉稟施行。須至咨者。</text>
<title>遼東都指揮使司前移咨 甲午八月</title>,<text>爲照。小邦蒙皇上德威。得以紓禍而却賊。保有今日。不幸而兵禍未解。迄今三載。賊可退而猶據。事可了而猶難。爲朝夕垂亡之國。職中心憂灼。雖日日籲呼。寧盡所懷。顧惟皇朝旣前後推恩。罔有筭紀。天地之仁。今必曲加全活。而在當職受恩之深。尙慮每奏賊情。則恐貽上憂。再請兵糧。則希恩無極。備陳殘破。則亦近於憚於自力。前恩已弘。尙稽糜粉。誠不敢再請。而屛息待命。頃雖一二遭瀆擾天聽。直出於危迫不得自已。而當職之心。自見如此。邇間伏聞廷議令総兵劉撤回鴨綠。本國原留軍火器械。並被搬取。小邦人心岌嶪。更無可恃。皆以爲皇恩不可再冀。賊風不日當肆。重足遑遑。不知死所。卽準貴司咨。該兵部題本欽依內事理。仰惟天朝曲念小邦。終始籌畫。筭無遺策。擬撥新兵三千。就添緫兵劉原領川兵。協同小邦隷屬之卒。分守全，慶要害。使賊不敢再入腹內。終欲保全小邦。皇恩洊加。如水增至。當職感激惶戴。除一體欽遵外。仍照。天朝至仁。爲小邦求安者。若是其盛。則小邦之所以自謀者。雖甚淺見。苟有一毫可以裨皇朝參畫。而成皇上爲小邦求安之志者。則寧嫌瀆濫。而有不自盡者哉。竊照。天下之事。要不失機會。機會一失。智者亦難爲計。始天兵一鼓東下。小邦見其聲威震赫。列屯望風。以謂釜山以北。無復賊蹤。此所以請留五千南兵。而爲憑藉善後之圖。卽五千之數。斯爲有餘。旣賊海濱盤據寨屯。至於今日。則非惟小邦請留五千之計左矣。雖經略宋所留萬六千兵。亦萬萬不足。猶幸伊時。小邦之人。氣力猶存。跛躄思効。各處官義諸軍。尙有累萬。公私盖藏。未全耗絶。老弱男婦。足以負戴餽運。此眞乘已勝之勢而盡勦倭奴。肅淸海嶠之秋也。此小邦所以目見其機而不避煩瀆。再請兵餉而不知止者也。大兵已撤。而旣難再出。餫餉亦不可再運。而事不可不爲結末。則此當事之地所以有封貢羈縻之議也。無非出於爲小邦圖存之至意也。賊雖誠詐難審。而少戢毋逞。以等待爲言。其兵勢之盛。首尾連亘於東南海邊者。則固自如也。其添兵運糧。實不知其的有幾數。而彼見封議經年不决。而此先勾管之臣。又未見回。則其懷疑防患。宜蓄謀深而爲備密矣。今其一朝而所望者已失。則其原情變詐。又有言可執。因在野之粮而肆决裂之毒者。的然無疑。而禍且速矣。小邦之勢則其窮迫耗竭。萬倍疇曩。而更無可爲。職請詳言其故。當天兵之初至也。職實不知敝疆之內。遺民有幾。餘粟有幾。惟慮蕩殘之極。雖竭力調度。亦無以取辦目前。以供大軍。號召募括。不遺餘力。剜心盡氣。以爲時月之規。庶使大軍免憂兵糧。豈期與賊相持至三歲之久。國內枵然。更無餘力可用者哉。癘疫飢饉。民之耐勤苦者都盡。供軍賑飢。粟之在地上者已絶。向之所恃而爲根抵者。惟全羅迤西及忠淸右道若干郡邑。而以未經兵火之故。獨當前後調運之煩。地遠力綿。僦十致一。其運到之穀。實不足以贍給大軍。而其力已彈。經禍地面。一㨾空虛。殆無分寸羸餘。雖故有肥饒之地。一年耕足一年之食。而百不能一二耕。耕或不耘以廢。今秋所獲。計不足以賑遺黎噞喁之命。更有何粟可供大軍。則此誠小邦無兵可守。無餉可食。以小邦籌之。不知所出。今蒙廟議以封貢旣罷。更圖戰守。其在小邦。曷勝感泣。第念総兵劉五千之兵。雖添與新兵三千及小邦隷屬之軍一萬六千。都不過二萬四千。此其戰則不足。其惟守乎。小邦形勢。非有一二關隘可專力守之而保他無虞者。賊之向北之路。除鳥嶺直路外。自慶尙沿海左右而動。則或陸或津。或嶺或崍。東北而走江原者有三。北而走忠淸者有七。西而走全羅者有五。其曲遠儳路。經賊所踏穿者。又不止此數。如雲峯，大丘。則雖各可守。相距數百里。聲勢旣不相接。又非賊必由之地也。則職恐二萬四千之兵。非惟戰固不足。守亦不給。其何能擺布要害。使賊不入。倘蒙天朝斥絶封議。而仍許拯濟小邦。則非有再勤大兵幷與贍粮。無以盡絶倭奴。寧靖屬國。而顧緣職賊據門庭。無兵可助。無食可供。而徒欲天朝再撥兵餉。此職之所以惶悶隕越。寧死而不敢瀆請者也。職之情事。其亦迫矣。仰惟皇上父母之慈。軫焉如初。憐小邦之情勢。察事機之變遷。更與廟堂曲賜區處。先行緫兵劉。仍駐本處。以安人心。兼於大軍未至之前。姑示羈縻。以緩其禍。毋令透漏軍機。致賊早逞。則職與大小臣庶。惟思一死。仰答洪造。尙復何言。煩乞貴司備將前因。轉報総督軍門。速行題奏施行。爲此合行移咨。</text>
<title>兵部移咨 乙未三月</title>,<text>朝鮮國王爲欽奉聖諭事。萬曆二十三年正月二十八日。准貴部咨。前事。頃因倭犯朝鮮。勢危吿急。致厪我皇上命將興師。遠爲拯救。勞兵費餉。始得恢復境土。再造生靈。比自關白遣小西飛。具表乞封。意雖誠懇。尙未慨允。繼因朝鮮具疏代請。荷蒙皇上姑准一封。追復欽奉聖諭。會集文武多官。硏加譯審。訂以約束。頗皆明確。本部一力擔當。題奉聖旨。這倭使旣譯審明確。封名冊使。着詳議具奏。你部裏先差官。宣喩倭將。率衆盡數回巢。待朝鮮王奏到之日。遣使往封。欽此。隨經題准。封關白爲日本國王。欽遣冊使二員。同小西飛於正月內出境。蹔駐遼陽。俟釜山倭衆盡數回巢。該國奏到。而後往封。薄海內外。莫不聞知。無非爲朝鮮計也。令特專官傳檄。該國君臣。務意誠心。仰體聖明字小之仁。責差的當陪臣。前到釜山。親會行長。諭以天朝恩威。兩相修好。不念舊惡。俟彼釜倭盡歸柵房燒燬之後。遵旨據實奏報。以便冊使渡海往封。萬勿遲疑等因。准此。除卽選差陪臣司㒒寺僉正朴振宗跟同貴部差官婁國安。前往釜山。探視倭賊形勢去後。二月二十七日。回據陪臣朴振宗狀啓。臣敬蒙差委。跟同兵部差官婁國安。本月初十日巳時。進到熊川賊營。有平行長中軍倭無羅也叱知。出來迎接。先問說天使何時出來。臣回說俺起程時聽得。天使於本月盡頭當到遼東。隨有倭衆多寡不等。陸續來問。臣回說如前。各倭或微笑不信。或抵堂喜躍。十一日。行長令通事倭要時羅等邀差官婁國安及臣。迎入廳裏。有玄蘇，平調信預焉。行長令要時羅問說。爲因甚事來到這裏。臣回說俺蒙兵部石爺分付。來看你們進退耳。更無別㨾勾當。俄而行長進酒勸飮。打話移時而罷。本日及十三日。行長與婁國安。連次打話。臣向婁國安探問有甚說話。本官回稱行長問俺出來緣由。俺回說聖上旣已准封。沈參將多帶人馬。先天使出來。兵部石爺差遣俺等曉諭你們。先令撤兵過海。又移咨朝鮮國。著差陪臣一員。跟我同來。看覷你們動靜。以憑轉奏。以便天使進前。你們能欽遵聖諭。撤兵渡海。則事當易就。行長回說自平壤至釜山。一遵天朝約束。不敢違背。俺不是欽遵聖旨者乎。今次大人又講撤回勾當。非不欲登時渡海。但念大軍進退。不可容易。煩乞大人先回部裏。催送沈參將。俺等當先撤兵。仍留待候天使。一時渡海。俺回說你們以天使來否。爲之進退。俺回報石爺催送沈參將等情。聽此。十五日。有平調信向臣說稱。俺等虛費粮餉。若留海上。委無他意。只爲等待天使。渴望之情。豈啻若赤子之望乳母。况俺等身投異國。四年從戎。人情孰無父母妻子之念。天若不䘏。俺等使不得生還故土。則冤結心曲。何時乃已。煩乞大人爲俺等善爲區處。臣回說天朝念本國累世忠勤。視同內服。故發兵運餉。極力拯濟。至於准封一事。係是天朝恩典。原非下邦所敢容贅。說罷。臣在賊營時。看得上下倭衆。並皆怨苦久留。等待天使。似出眞誠等因具啓。得此。隨該貴部差官婁國安。遆送賊酋平行長書一紙。該寫日本先鋒豐臣行長謹啓朝鮮國禮曹大人閤下。天朝兵部尙書石老爺差婁國安及馮堂等。宣諭封事實信。貴國命官一人。護送入營。爲天朝存忠誠。爲日本修舊好。幸甚。日本於天朝。篤恭順。求冊封。候天使者。三霜于玆矣。天朝人嫌疑未解。時時差人。示撤兵之事。行長先是三年。沈遊擊入平壤結約以來。無一違約。分界不超之。退王京到釜山。脫淸正手。還王子及陪臣。今雖在浦浦。不犯貴國封彊。運日本糧用度。只蘇渴是貴國溪水而已。若非候天使。爭徒滞浦浦乎。天朝人疑心未休者。何也。伏望貴國上書兵部老爺。先差沈遊擊入營相議。俾天使進營。乃是貴國平安倭兵還國良策也。勿怠勿怠。餘期嗣音等情。得此。査照。先該本月初一等日。節據遊擊將軍陳伺候陪臣李時發等狀啓及節准本府咨。俱係諭倭撤兵等勾當。已經備將前因。咨請遼東都司。轉報貴部及総督軍門去後。今該前因。當職竊照。所據陪臣朴振宗原磽賊情査與陪臣李時發等狀啓及遊擊將軍陳咨內事理相同。其等待天使之說。似係的確。而其姦拗不念天朝大體。徒以見欺爲慮。必要先見的信。然後方要撤回。意實有此。平行長原投本國書一紙。係是貴部差官婁國安遆傳文字。仍將原書搭封。除備査前後探試賊情具本。另差陪臣。星夜賫奏外。爲此合行移咨。</text>
<title>都察院移咨 丙申</title>,<text>准此爲照。小邦蒙皇朝天地父母之恩。得以保有今日。玆者再出大兵。終始拯濟。又爲經理長遠之策。圖盡積衰之勢。惓惓曲全。一至於此者。誠以小邦自祖先以來。忝守藩屏。修天子之業命。少效忠順。不忍一朝棄之。使其地爲鯨鯢所呑噬耳。貴院以茂德重望。又能體皇上之盛意。自莅守道。經營小邦。如一家事。深軫殘破。禁約騷擾。風聲所及。卽小邦士庶。擧切感賴。今又膺經理之命。將臨敝彊。小邦人人。如鳳凰景星。爭先覩之爲快。豈敢有他念。謹査兵部題本。聖旨令當職計議奏報。而內開設官置鎭等項事。宜揆以小邦今日之力。慮有不堪。須早據實陳列。庶免日後設施不辦之罪。玆具一本。專差陪臣沈喜壽馳奏。仍具一咨。稟知貴院去後。今准來咨。旨意丁寧。恐小邦以官廨供應爲虞。當職久知貴院廉操出天。而又斬然在哀疚之中。何敢以此爲慮。致悞成事。莊誦再三。倍加兢惕。煩乞貴院諒其情勢。而恕其不及。終賜裁敎。俾當職得免罪戾。不勝幸甚。擬合咨。復爲此合行。</text>
<title>擬同副承旨申㸃呈沈遊擊揭帖 癸巳</title>,<text>卑職前赴京師。石尙書老爺俯憐危懇。悉蒙准可。轉奏施行。雖慈母之護赤子。無以踰此。東來涕泣。一念感德。卽日伏承老爺辱臨敝疆。具審石爺道體安和。伏地惶慰。老爺旣親到安定軍中。備見小邦危急事情。倘蒙歸白分明。伏想石老爺盛德。益垂軫愍。小邦性命。但恃老爺亟圖之如何耳。小邦危迫之情。已於日朝陪臣所呈盡之。老爺所敎須用七萬兵者。想有盛筭所料。小邦亦蒙撥兵已多。可以蕩勦諸道。誠幸誠幸。且安定軍馬。疲頓已極。而老爺以五十日爲期。伊賊變詐百出。始許終背。安保其必無。我軍仰承明敎。按壁不動。而彼且醖釀奸計。到得辦了。悉衆闌突。則我軍何暇責他背約。惟有必潰而已。况京城之賊。日趨平壤者。塡塞道路云。尤可畏也。禦賊如療病。安有病將垂亡而姑待和緩。以日月爲療期耶。老爺誠以盛筭所定。不欲壞了七萬計較。則幸先將見調兵馬砲手已到鴨江等地者五六千。就屯肅川，安州等地。姑助軍勢。俾得支撑。以待大軍。則軍情有所恃。而賊謀有所戢。悶迫之至。敢祇侯指揮。星軺臨發。言未究情。惶恐不備。</text>
<title>呂參軍 應鍾 處揭帖 癸巳</title>,<text>日昨。泥中久駐淸騶。深以禮缺爲恐。顧緣造次。夫抒滿腔哀悃。恨不早知冠盖遠近。留侯卑館。得吐盡微悰耳。猶幸乍接高論。已得本國情勢。無容更陳。益歎高明所見超越人萬萬。而終始恤人之誠。又所性也。天兵已克平壤。餘威令開城就復。小邦官，義諸軍。咸思鼓勇。水陸芻粮。次第稍集。天聲所曁。何事不濟。且聞咸鏡賊已遁免憂。遶出京城。相繼南走。政要赶擊。王師旣乘破竹。顧不可終一蹴之勞哉。脫賊全師過海。則日後之憂。有不可勝言。况賊未遁而天兵退一步。賊且進一步。則小邦宗社。終無稅駕之地。高明所謂國家存亡。在此一擧者。至哉言也。謹當續差陪臣。齎咨前去。呈達經略根前。存亡所係。寧嫌瀆吿不自盡耶。第念十聞不如一見。今行成敗。亶係季路一言。謹馳下价報感。切願高明軫此危懇。更加周旋。使得進兵畢勦。獲及賊未全退。則小邦可得無國有國。而臣民之頌高明。何啻鐫金石而耀無極耶。不勝至懇。專此奉稟。幸恕濫猥。死罪死罪。</text>
<title>馮相公 仲纓 金相公 相 處掲帖 癸巳</title>,<text>山路艱險。積雪未消。冠盖崎嶇。晝夜跋涉良苦。念此勤劬。都緣鄙家事。大人豈曾聞下邦有永，豐等僻陋耶。職憧憧念想。食息靡寧。倭奴兇詐。得不肖兩兒。自謂奇貨。高明所筭。雖不得行。其終始爲吾兒圖者至矣。職當感恩終生矣。不審卸駕後體中佳否。謹馳此奉侯。不腆薄物。具在別幅。非敢爲贈。節序漸暖。恐隨行在笥者。欠春服耳。爲念異制。未卽縫呈。緇衣之宜。敝予改爲。至可諒領。不宣。</text>
<title>李提督前掲帖 癸巳</title>,<text>日昨。蒙大人賜語。以决意進勦。丁寧見諭。此誠職之至願。欲謝無語。只自感激而退矣。大人瘽念至此。而猶以待後兵等官糧爲敎。後兵誠不可不待。而天威一震。列屯望風。至於慶尙一道。相去甚懸。而賊有顯遁之狀。乘之一蹴。全勝可期。不必待後兵而致賊生姦也。官糧海運。亦似便易。而今春風緊。難保其踸踔如意。以此等待。見粮日耗。賊謀日深。則恐非今日之勝筭。此都入大人沉機。而猶且云云。豈別有他議。而雖大人專閫。亦不得自由者耶。雖誠有之。非職所敢逆料。而今日沮大人計者。要不過和之一字。小邦倘不蒙天朝拯濟。和與戰等亡耳。然亦爲大人畢其至懇焉。大軍自破平壤。餘醜裭魄。卷衆南遁。因此赶擊。是誠順傾之勢。今者兵次臨津。爲日已久。彼所請和者。明是故爲緩師。而爲待援計耳。議者所言。雖陽若聽信。以探其姦。而其間日子必多。春序荏苒。若失耕種。小邦生靈。均之必斃。設令伊賊。果爾得退。渡一嶺過一嶺。必責不可行之事。逐旋哄䝱。則小邦終亦滅亡而已。未知大人能應彼無憂耶。大人歷觀前史。其有與夷狄講和而能得善後者耶。職雖不敏。亦知大人深燭此理。而顧此兇賊。於小邦有百世必報之讐。區區私慮。敢此喋喋。大人轉稟經略大人。倘以目見備陳。理無不准。小邦存亡。在此一擧。不勝至禱。</text>
<title>平壤接待後。呈李提督掲帖。癸巳</title>,<text>昨承台敎。見諒至情。卽許進兵。不穀必腸稍豁。歸來私邸。感淚終宵。未委已轉稟經畧否。愚意指授雖在經略。而大人已悉小邦情勢。恐經略轉圜。亦在大人稟中。况大人旣承專制之命。見可而進。尤大人所自制者耶。小邦理不與賊俱生。和而得全。不如戰而偕亡。盖大義所存。利害非所暇念。不糓仰保聖旨。謂爲讐怨可復。宗社可延。不復有一段疑慮在不糓中心者。倘賊得和大營。而小邦不許。則伊所執言者有在。其侵暴有甚今日。不糓情事。其亦急矣。此賊不曉義理。徒知效前。其志不成。其毒無已。今若不大徵創。全軍得志而歸。則他日之憂。恐不但小邦而已。此非不糓事急而猥爲枉辭。悉出肝肺。幸大人憐察焉。</text>
<title>答祖緫兵掲帖 癸巳</title>,<text>伏承兩紙台諭。向所謂速援呈稱等情。已蒙准達各衙門外。且許領兵馬。不日過江。部差沈遊擊。齎欽賞且至。天朝軫䘏之仁。老爺軫念之勤。小邦顚沛之際。何以得此。莊誦盛示。感極而悲也。第審台候有不安節者。濕熱所傷。豈非以勞苦暑潦故耶。尤增奉慮。所有藥物驗方呈納。詳在別幅。賤劑不足以收效十全。只冀神相有喜耳。昨所呈製甲紙幅。過意剛厚中用。致煩再敎。不敏不敏。第此非此土所宜。擾攘中亦無容易攤致之便。略就裝載中稍綿軟者四十張改呈。亦未知果合製造否也。念此製甲。旣爲小邦事。且只輸官備。不用買易。價銀雖承嚴命。不敢枉留他用。謹完璧奉還。惶惧惶懼。卑職竊觀近日。咸鏡分鈔之賊。已薄本道陽德等縣境。平壤原賊。且有繞出永柔等縣儳路。且潛探海路等形止。小邦兵力本弱。今又勢分難支。恐朝夕不得保江介一步地。卽幸陪臣沈喜壽自遼東傳報聖旨。令速撥兵赴援。毋貽我邊彊之憂者。敝邦君臣。感激涕泣。幸老爺欽遵進討。及賊未四出之前。協力勦滅。不勝懇祈。其他酌量緩急。經赴上司衙門一欵。則已續差陪臣。節次馳進矣。其鍊兵瞭望駕舡海口等事。老爺爲小邦慮至審勤也。歎服歎服。此是小邦門庭緊急。豈容一毫少緩。第老爺欲聞的確消息。此是十分的確。此外更欲聞消息。則只須相問於原隰之裒矣。惟老爺哀憐而亟救之。拾遺戰馬盔甲器械。不徒所得者零少。亦未有已交修副將者。敢不謹加收牧如敎。莊侯惶恐。謹此具復。</text>
<title>吳遊府 惟忠 前揭帖 癸巳</title>,<text>昨者棨戟榮臨。雖緣席次紛擾。未盡衷曲。而雄談偉論。所以蘇滌悶欝者。不一而足。感慰交深。言不能形。夫以大人英略出羣。盡忠徇國。承命東征。不憚險易。平壤之役。董率官兵。一鼓先登。白刃交前。飛丸穿膚。而勇氣愈勵。遂能摧勁賊於指顧。拔堅城於俄頃。功無與大人並者。此則非獨天朝將士所共見知。抑小邦軍民之終始嘖嘖者。必歸於大人。人心歸在。寧可誣乎。前年六月。賊攻陷晉州。慶尙右道郡縣。望風瓦解。無敢有拒之者。其時。大人自鳯溪晨夜星馳。以孤軍鎭守於高靈，草溪之境。遮遏兇鋒。右道之保全。則亦大人之賜也。旣而賊帥淸正屯據西生浦，林郞浦。窺覘慶州。而左道之勢又急。於是。大人移兵。復守慶州。南拒賊屯。僅數十里。賊兵無日不出。焚燹閭閻。殺掠人畜。大人深惟賊寡難易之勢。相機制變。按兵持重。乃於十二月初二日。賊數萬餘。分三路進搶。直至安康縣。安康乃慶州屬縣。在府治北三十餘里。本道輸運軍粮。接濟大軍。皆由此路。此路若失。則糧道斷絶。而慶州在賊圍中。其危甚矣。小邦將兵官高彦伯，朴毅長等。各率羸兵。連日血戰。抵敵不住。吿急之報。相望於道。大人乃與揔兵駱，遊擊王。從長計議。以爲賊已繞我軍後。猶不出兵。制其狂逞。則以單兵坐斃孤守。非得計也。遂抄發諸營兵千數百餘人。出城迎戰。殺傷相當。畢竟賊勢浩大。難以賭勝。官軍頗有損折。而賊亦力疲。經夜遁歸。慶州得免喪敗。而左道及江原沿海州縣。尙未瓦解者。實此一戰之功也。此等事情。具在於諸陪臣文報之中。至詳至明。敝邦君臣。感荷恩庇。常恨刳肝瀝血。以列大人盛德殊勳于天日之下。豈料巿虎之謗。媒孽其間。功之不圖。而譴罰加焉。令人傷嘆不能已已。小邦與此賊相持。今已三年。賊之情狀。諳委甚悉。其陰蓄禍心。而假降乞和。乃其常態也。若謂求欵天朝。出於眞情。則所當歛兵待命。何故沈遊府纔離賊營。而晉州之陷。在旬日之內。譚委官宣諭未已。而安康之賊。又復橫突。是所謂請封請貢者。誠耶僞耶。其計不難知也。賊兇狡百端。彼固意天兵遠來理。難久留也。小邦物力。日益匱竭也。欲休兵伺隙。徐起而乘其敝。今春汛已迫。王師撤回。小邦兵殘食少。千里空虛。賊之兇計驗矣。機會一失。後悔難追。嗚呼痛哉。尙忍言哉。或者又以安康之賊。爲非眞倭。乃小邦飢民。此言又何自而起耶。誠使東萊，釜山之倭。已盡渡海。但有望哺飢民。則天兵之半年駐劄大丘。望釜山數百里而不得前進者。何耶。悠悠之談。定於智者。斯亦不足深辨。所恨。不穀奉職無狀。始之不能禦暴止亂。以效藩屛之任。終之不能繕甲練兵。以振衰微之勢。上負聖天子大恩。又重爲諸大人憂。暴露王師。閱歲經年。而亂靡有定。反顧慚靦。若無所容。旋旆在卽。更晤無期。不腆敝儀。奉備行贐。物薄情至。並冀盛諒。</text>
<title>兵部差官周基處書給贈帖 癸巳</title>,<text>右奏本三道咨文六道票帖二道。卽小邦自上年六月以後節次吿急者也。此可見小邦欝抑之情。恐石老爺未及盡得此等事情。並此具錄。比將小邦危迫之狀。差陪臣金睟，崔岦等。賫奏前進。又將續該緊急賊情。再次咨會撫按等布政衙門。未知一一得達否也。天朝曾撥一萬六千兵。屯駐南邊。小邦悶其兵少。而不敢請益者。誠爲天朝念小邦糧缺。亦以王師已久暴露。不敢每每煩籲。非謂以此可遏諸道合聚之賊也。况今春汛且迫。幷與萬一千兵而撤之。天朝拯濟再造之恩。畢竟只貸得小邦生靈二年性命。其必賊盡過海之說。沒小邦之實情。而竟致如此。若賊盡過海。果如人所云云。則天兵久勞。慰謝不暇。欲更討何賊。而顧乃苦辭踵請也。此間事情。不難知也。且小邦殘破之墟。萑莽極目。暴海堆山。大人所目見也。方將收拾餘燼。修廢保殘。當如救焚。何苦枉邀王師。自費所無蒭餉。痛我遺民耶。大人聞之海濱。其列邑營寨。非可誣也。伊旣經年他國。耐閱寒苦者。豈其計欲無故自退也。沈參將已入賊營。討他降表降書。藉令降表果至。萬不可保無逞毒。去歲晉州之事。可驗矣。近且假托討舡。要往全羅地面。而所說舡隻。每回不同。明伊幷鏖全羅。絶我根抵無疑。言其憑阻。則晉州已夷。言其依賴。則大兵已還。言其鄕兵。則創殘已極。脫賊到覆全羅。則小邦之亡。日急一日。政如蹄涔之魚。纔涸便枯。其生可計日矣。小邦伏聞石爺獨違羣議。請救屬國。其送師餽運。悉非前聞。及王師一戰而下平壤。則衆謂可以已矣。石爺以爲王京之賊尙存。再計而下王京。則衆謂可以已矣。石爺以爲釜山之氛猶熾。及聞賊退之報。尙切憂疑。不以爲信。其深仁厚澤。浹三韓君臣者。已沒頂及踵矣。小邦民庶。雖輿䑓之賤。皆欲隕首圖報。其爲感服。當指重泉。大人又以石爺帳下耳目。洞見小邦實情而去。敢憑此會。畢露危悃。此豈與外間道也。幸惟大人心領焉。軍機屢失。退敵無策。行言是非。大與邊上事情相戾。至以安康大擧之賊。爲我國叛民。而責吳遊府以貪功輕戰。竟至隳職。此豈無非小邦天亡之秋。果若賊盡退遁。而小邦緩於自謀。不能善備再犯。徒欲更繳皇恩。則其失職再請。罪愈深矣。顧此一來之賊。尙獼邊境。益蓄兇計。是一局未終。何容結骰。九仞之功。將虧一朝。死期垂至。更復何言。倘蒙大人曲念至意。明白道達。寫我摽擗。則雖死目猶暝矣。幸賜哀諒。</text>
<title>宋經略前揭帖 癸巳</title>,<text>當職失國播越。已三閱時矣。尙賴乾坤覆燾之仁。負隅一方。不早滅亡。幸且諸道軍兵。稍思奮起。在處討賊。當職自知養賊腹內。愈久而禍愈大。而廟社之讐。難一日置。非不欲整督兵馬。乘寒迭侵。早决一戰。而猶此相持。坐屆殘臘者。非欲自老師而忘仇怨也。第念敝邦兵少且累敗。仰惟明旨。准他救援。炳如日星。寧緩旬朔。而荷神武。制全勝爲得。日夜戒勅各該臣僚。葺廬舍峙糗糧。供薪草釜甑。下廚寧闕。陪臣寧飢。絲毫不以自費。以待大軍之至。今幾月矣。卽見遊擊將軍沈自賊中所回稱。則前後往來。似是都緣講和。其華夷之義。講和得失。在前史可徵。老爺之所自量也。非下邦敢辨。顧惟小邦苦苦所仰望者安在。賊之咎小邦者。始則曰對馬島米不納。假道不許。沮遏請貢。今又引導蒙古。犯馬島。數百年已冷底語。而變其辭。其意要間我君臣耳。當職雖極蒙陋。自謂肝肺無隱聖朝。而區區守義之心。天地監臨。誓不欲與伊賊置對而自列也。其間詐諼。亦天地父母之所自察也。今其說有曰。非先鋒者所可自斷。又曰。差來諸將各有所屬。其志必欲辱天子使於鱗介之疆。渠見冬序垂盡。天兵已緩。而其語浸倨。遊擊沈約許差二員同行。致謝關白。而稟裁老爺。此計若行。則彼所聲言者必曰。日設處來朝。當職唯有魯連之死耳。義不辱聞矣。分浿江以西屬上國。以東屬日本。而賊欲退據王京。則其欲置當職於何地耶。當職當初倉卒。妄意歸死於父母之邦。而使天下知當職之心。則無恨是有內附之請。而更切思之。則先臣彊土。苟有尺地。則不可去而就亡。况小邦全羅一道忠淸右道尙存。兩道父老。願當職南來。爲恢復根抵。甚至陪臣皆勸從之。舡舵梢役已具。當職不許曰。一去此。則西南敻邈。恐不得荷天兵之力。不可去矣。今時海口已氷。雖欲去必不達。其存其亡。但視蒼天。其情誠隘矣。其勢誠蹙矣。至於黃璨所馳報者。則其語兇悖。本不欲忍陳。而旣有所聞。不敢不達。以備預防。非敢以此而有意於促師也。但觀其別紙詩語。則其所稱兵者。原非爲小邦一彈丸而已。則渠所謂復蒙古怨等語。立見其詐也。伏望老爺奉天子日星之旨。憐小邦朝夕之命。趁期進兵。不日過江。終天朝興廢之仁。不勝懇祈。</text>
<title>宋經略前揭帖 癸巳</title>,<text>小邦臣民。朝夕阽危。死亡無日。伏蒙皇恩洊加。冠盖光臨。温綸宣諭。聖旨丁寧。小邦之人。感激雪涕。咸幸再蘇。雖弱喪而見慈母。未足喩其喜幸。天聲所曁。鼓八道忠義之氣。助疲兵殺賊之勢。瘡痍悉起。怯夫思奮。此正東方再造之機。大小臣庶。雖誠庸懦。敢不以恢彊土復基業爲念。而負天朝指諭之盛哉。第念小邦事勢。窮蹙已極。雖欲竭力。而有不能自圖者。其間曲折。猥瑣不敢申諸章牘。以煩籲呼。幸今老爺將明命。東臨敝疆。一堂承顔。畢辭有路。請一一瀆冒。願老爺垂憐焉。小邦荷天子威靈。海波不動。二百年于玆。一朝毒鋒猝至。將官守令。恬憘日久。不思捍禦。望風奔潰。使賊聲勢熾張。人皆喪膽。謂莫可祗當。以至狶突關防。直逼都城。小邦君臣。亦頗粗曉義理。豈不知廟社之可守。生靈之不可棄。顧念伊賊夙稔射天之計。或要與同惡。或要假道。寡君據義斥絶。遂爲梟獍所銜。被决怨毒。今日之勢。等是垂亡。寧赴愬於父母之邦。使君臣大義昭布宇宙。此心耿耿。天地監臨。宗社丘墟。生民魚肉。小邦君臣。但欠一死耳。卽今區區性命。棲泊偏隅。軍兵粮械。但平安一道之力。其凋弊困頓。計不可旬日支矣。而補苴經過今幾月矣。所有城池形勢。器械蓄積。盡被伊賊所據。有主客易處。攻守換勢。彼但據城自傲。在我無持久之勢。彼且繕治窩鋪。積峙糧穀。爲日月久住之計。而召集醜旅。日聚平壤。咸鏡之賊。冞入險阻。黃海之賊。亦於黃州港口。多造舡艇。其計欲將何爲。伊賊向西之路。水陸甚多。一或䦨入。則一道精銳。盡在順安。而其所謂精銳者。亦天朝將官之所曾見。兵殘馬煩。已不可用。而况今加老一月耶。此外晴川，大定。更無他兵可以堵截。寡君所駐。亦無一步可退之地。目前寡君計出無奈。以內附爲請。而蒙聖朝准許。感恩則深。而寡君一過江。則鴨綠以東。非小邦有也。苟以疆土爲念而保此江介。則其勢但有必亡而已。賊謀淺深。非浮沉不可料之事。長蛇之噬。朝夕必至矣。小邦君臣欲出何計耶。再照本國大小人民。除鋒刃斬殺之外。逬伏林藪者。率皆挺身徒步。自初夏迄于今秋。摶手飢餓。僵尸盈山。愚下之民。玩賊已久。利其啗誘。投順者相繼。其中有識者。則糾合義兵。在處團結。而所指者。只白捧木弧而已。天寒裸體。計亦必散而已。公私盖藏。已蕩賊手。今秋收復。又不及刈穫之節。則孑遺之民。更將何食。而君誰與爲國乎。救拯水火。少緩一日。則後雖有百萬援兵。所復者赤地。而無益於原隰之裒矣。以老爺明筭籌之。其謂如何。此小邦所以臨死哀鳴。日日吿急。而誠不覺越禮而犯分。豈不知天朝師期須侯聖旨。而非下邦所敢請速者哉。前日副揔兵祖平壤之戰。雖値天雨泥淖。致蹶驍將。不得全勝。而至今賊不得西下者。實其力也。今乃以輕進。爲戒懲大過。每以天時地利爲言。卽今秋潦已晴。道路響乾。稻田之水。已盡䟽殺。不於此時進師。欲將何待。聖恩天覆。必欲全活一方民命。而老爺降臨。亦非但已。小邦伏覩聖旨。有速去救援他。無待援不及事。致貽我他日邊彊之害。老爺奉天子威命。必有專制進退之便。不於此時見䘏。則小邦性命。終遂溘然。而不得被天子字小之仁矣。小邦已將各項悶迫情由。差陪臣鄭崑壽。齎奏進去。計其回還。必在十月旬朔之間。小邦其何能支撑等待耶。小邦計勦諸道遍據之賊。必用累萬兵馬。而似此粮支。小邦之力。已不可措辦。其餽運裝載。恐未免續次貽憂。平壤之賊。只消五六千兵可殲。此則糧芻已完了者。可勾一箇月費。而津舡道路。亦具整治。將遼兵已在義州及湯站等地者。連浙江見到砲手一千。合五六千。先令進去。就助順安軍聲。相機設攻。則小邦性命。可以得延時月。以待大軍之至。其他水陸並進。大彰天討等事。則行且候旨萬全。伏望老爺曲加矜念。以活小邦岌岌之命。情隘辭蹙。語不擇聲。更覩光儀。欲待何年。血丐未盡。涕泣隨之。不勝兢惶懇祈之至。</text>
<title>宋經畧前揭帖 癸巳</title>,<text>伏承兩紙台諭。向所請速援呈稱等情。已蒙准達各衙門外。且許領兵馬不日過江。部差沈遊擊。賚欽賞且至督勦。天朝矜恤之仁。老爺軫念之勤。小邦顚沛之際。何以得此。莊誦盛示。感極而悲也。第審台候有不安節者。濕熱所傷。豈非以勞苦暑潦故耶。尤增奉慮。所有藥物驗方呈納。詳在別幅。賤劑不足以收效十全。只冀神相有喜耳。昨所呈製甲紙張。過意剛厚中用。致煩再敎。不敏不敏。第非此土所宜。擾攘中亦無容易攤致便。略就裝載中稍綿軟者四十張改呈。亦未知果合製造否也。念此製甲。旣爲敝邦事。且只輸官備。不用貿易。價銀雖承敎命。不敢枉留他用。謹還付下執事歸。惶惧惶懼。卑職竊觀近日分寇之賊。咸鏡已薄陽德等地。平壤原賊。且有繞出永柔等縣。且潛探海路等狀止。小邦兵力本弱。今又勢分難支。恐朝夕不得保江介一步地。卽幸陪臣沈喜壽自遼東傳報聖旨。令速發兵越援。毋貽我邊疆之憂者。敝邦君臣。感激涕泣。幸老爺欽遵進討。日急一日。及賊勢未出之前。協力殲滅。不勝懇祈。</text>
<title>楊天使前揭帖 丙申</title>,<text>再昨。接得陪臣黃愼狀啓。大人的於本月十五六日內過海云。此狀是本月十四日出也。想大人已出敝境。以大人千里勤苦之久。畢竟㫌節渡海。而侯問之禮未及。祗送之儀不具。使小邦區區誠禮。大至欠缺。寡人不勝慚恨。頃日蒙示渡海陪臣一事。大人奉天子之命。遠涉滄波。乃要一二陪臣。跟隨行李。小邦豈敢靳焉。豈敢靳焉。但念事體猶未定。而且天朝誥勑未至。意大人必待此乃渡。故小邦亦欲待天朝發落。而方謀應命。已將此意。回報於通事朴義儉之歸。今承過海之報。出於不意。不但朴義儉所傳之書未及呈徹。大人終始惓惓至誠曉諭之意。亦歸於虛地。寡人尤切惶懼。不能自安。伏聞大人將小住對馬島。以侯誥勑至日。方爲前進。若是則去敝境不遠。猶可以導達情意。玆用專差陪臣李逢春，趙德秀等。赶同原發伺候通事朴義儉飛舡進去。追伸問候之禮。仍令聽大人指揮而爲之進退。乞諒其情而恕其過。使小邦得免違慢之罪。不勝幸甚。海中炎瘴。逾南逾甚。伏惟珍衛萬加。爲朝廷自重。不宣。</text>
<title>徐給事觀瀾前揭帖 丁酉</title>,<text>春初倉卒。自恨出餞之遲。爲之歉歉到今。頃奉好音。高駕當再臨弊邦。是皇恩許以麟鳳重瑞屬國。不糓深幸再會之便。疇曩失餞之嘆。可少慰矣。方屈指計程。惜不得一日早接德宇。辰下約到何地。鼎裀佳未。春盡。天氣乍暖。日新睇遡。不糓嚮遭不測之謗。無以自立於天地。卽聖朝刑章。誠所甘心。而宇宙千萬古君臣之義。到不糓墜地。祖先數百年恭順之度。到不肖變爲惡名。環東韓一域。淪於禽獸。不穀每日夜遑遑。恨不於拒伊假道之日。早死於賊。而區區延活。忍聞此言之及耳也。皇恩海涵。芝盖東來。淵鑑所爥。誣枉目別。使不穀拊心莫白之冤。得以昭雪。雖皇上聖明明見萬里。而辟氛翳布尤明。非得大人。曷能如是之速也。此生人間。無計可報。中心感銘。有指泉壤。自得大人再臨之報。感德之膓。日夕輪囷。欲待會面。始行申謝。則日月稍久。自不能堪。專差陪臣某官某。馳侯起居。仍奉謝儀。不糓且擁篲郊路。日侯襜褕。庶幾畢此盈襟。是又不糓朝夕飢渴之望也。不腆土宜。容浼從者。非敢爲禮。聊庸效忱。統惟盛亮。肅此不備。</text>
<title>萬把緫前揭帖 戊戌</title>,<text>海外賤生。得與諸大人同遊臺爺門下。已自冬徂春矣。兵戈搶攘之中。歡悰也沒。雖不得奉盃酒接慇懃。中心愛戴。豈片時忘于中哉。今大人遠邁南州。燕鴻之嘆。令人忉怛。有兒女子之悲也。日朝。伏承詩箑彩紙之惠。奉揚仁風。濯熱淸瀨。不足以諭其爽也。豈不欲穩展瑤牋。奉和來韻。以少紓黯然之懷。而讐賊未滅。王辱方殷。不敢搦毫吟哦作閑暇狀。玆負盛意。良缺下情。淸明氣佳。伏惟行李珍玉。有少土物。略具另幅。幸惟勿却。</text>
<title>沈通判前揭帖 戊戌</title>,<text>昨日。伏蒙賜帖。承大人料理海運事。十分詳的。雖使小邦人自謀。何能及此。仰服高見。不勝欽嘆。第工食一節。小邦所不敢請。亦天朝不能勝支。何敢望此。大人慮先及之。感恩則有。不敢仰控。至於海路。則非惟自薪島交卸彌串爲枉路。雖直卸廣梁。亦涉迂枉。當初小邦以廣梁爲請者。以本處有城池倉廒。可便收貯。其實自薪島直卸黃海道長山迤西地名助泥浦爲最捷。其形勢按圖可見。今雖不敢更以助泥浦爲請。而猶卸少枉之廣梁。則不特東民受大人之賜爲甚大。其於接餉之策。極爲便益。自薪島至廣梁。其視邐迤抵彌串。不過加候一二遭風汛。幸乞貴府更加周旋稟議。斷然行之。終惠小邦。則此非徒一陪臣至願。寡君日夕所顒望。而不敢言者在此。不侫亦當備將此意。啓知寡君。使大人盛惠。終不至落莫。蒙示揭草圖畫。不敢存留。敬此還璧。統惟盛亮。</text>
<title>沈通判前揭帖 戊戌</title>,<text>昨日。伏承芝帖。適出外且昏。不卽回敬。竢竢罪罪。不佞曾覩辱示東征始末。大人爲小邦經營曲折。悉得毫髮。其復王京殊績。惟大人當屈一指。天朝叙錄重典。小邦雖不得預于其間。明廷題賞。自宜首及。而尙爾落莫。滄海遺珠之嘆。自古而然。不侫心竊歉然。前已再行啓知。卽又蒙示喩。造舡屯耕等節。益嘆高見。深得小邦實情。纔莅疆土。悉爥條貫。豈非所謂目擊而道存者乎。尤切感竦。當以賜帖决復。啓知旣致。終始堙沉。目前海運交卸廣梁一節。尤係接餉省運緊着。幸乞貴府更加稟奪。終得斷行。則環東方受賜貴府。雖隕結何以報塞。不勝至至禱禱。今日當拜送臺爺于鎭江。倘貴府留本府數日。還來卽當躬拜。玆不具備。有少土宜。庸浼從者。幸惟容領鄙悰。肅此耑敬。</text>
<title>趙中軍子弟前揭帖 戊戌</title>,<text>高明處江南文獻邦。手中淸玩如栗尾，麝煤。經千百輩佳品。乃以下邦筆墨爲可用。吁偏荒樸制。得蒙題品。亦榮矣。此又文房所需。非貨也。與之不以傷瀆。受之不以傷廉。烏可以直論。又何可論多少也。但狼尾固近地產。而此地欠竹。陳玄出此地者濫惡。而俱非巿肆間物。亦非村坊所蓄。不便以物換。不佞悉索寒裝所隨。只得筆五管墨五錠。極以略少。愧也。內一管卽所謂龍鞭。是北邊肅愼墟所出。非本國所易得者。得之。土俗以寶焉。敢玆幷呈。秋來令尊爺倘再東臨。謹當預辦淸料。憑悵下兒遆呈。以無負雅意也。送銀不敢存留。姑玆還璧。伏惟恕領。敬此耑謝。</text>
<title>答陳御史二子帖 己亥</title>,<text>鴨江哭辭之後。淫霖便注。每念靈輀行路之艱。未委約到何邊。耐了沾濡。亦末委三位孝廉。已得奔哭。使冥靈有慰也否。一念憧憧。念極而悲生。冥靈有知。想鑿之也。不侫亦於前月晦日。始回王京。而暑濕病作。方休吿江郊僻遠地。戀痛昏墊。無以自聊。伏蒙哀慈乃於數千里之外。專价馳書。詞意鄭重。有若報謝於不侫者然。不侫前有不謹奉護之罪。寧有一毫可以當此。且惧且慰。積痛在心。而沉痾已去于身矣。就審兩位孝廉。已云遼陽始至。哭踊之慟。思之骨酸。噫。先侍御大惠殊功。小邦之人。雖樵童牧叟。莫不口誦而心銘。况不侫追陪先侍御最久。而蒙恩最切者耶。疆界有限。山河邈焉。從今一紙。亦無緣致情於哀左右者。又復一痛。幸願諸位孝廉。愼自終孝。策名明廷。令海外之人。聞峩岷世風。而自慰其見慕之盛也。夏序垂盡。䨪炎轉劇。伏惟孝履自珍。歸葬萬重。臨紙嗚咽。詎盡所欲言。使回。聊肅此奉謝。伏惟哀鑑。踈仄不備。</text>
<title>上漕河趙指揮一元帖 趙以陳御史中軍東來。庚子。</title>,<text>徂屬芝盖。辱莅敝邦。厚承雅眷。德意之薫。馥馥然淪肌。別後思想。政如渚鴻鶱空。沙迹漸漫。一念皎皎。永締霞表。曾從戎政便覽。審老爺受任漕河。而又不知漕河在何地而遠近也。辰下。不侫承寡君命。進京謝恩。到館且數日得見潘龍在京裏。問得老爺在官萬福。欣慰則深。而漕河去此云是九十餘里。而不侫。且月晦東回。噫。其無緣至矣。旋增悵悵惘惘。陳台爺終至不淑。至今思之隕涕。天涯地角。音問莫接。不知其孀孤在何地無恙否也。潘說有行脚到老爺所者。敢附起居。思以薄禮承筐。而慮有殷生狀。未果也。幸老爺有以諒情。肅楮耑候。不宣。</text>
<title>與副使裘大譽帖 庚子</title>,<text>日昨。芳園多蒙淸酌。飮德嚼芳。餘薰浹腸。咳喘覺馨。非惟日月不能忘。抑一生之幸也。辰下。伏惟道履冲裕。不侫挽生偏荒。非無嘐嘐尙友之志。海隅厖陋。無從寓想。聞皇都巿肆間。有模鬻先聖賢像者。不侫切願貿得。以償素懷。而第未知何本爲眞。幸大人揀取眞正本㨾。以榮行李。所要文宣，濂溪，橫渠，兩程，涑水，康節，晦菴像也。餘面謝。肅此不宣。</text>
<title>與朱序班國禎帖 庚子</title>,<text>日昨。蒙揮惠銀鉤十幅。不意風沙昧眼。獲見晴虹貫月。舘裏稠擾。尙稽面謝。猶一念耿耿臨川耳。一惠未謝。又再冒請。極知猥瀆。急於覔寶。不覺犯禮。眞所謂攫金而不見巿人。惶惶靦靦。幸大人恕其僭煩。倚床再揮。使落花飛絮。濛濛滿院。有以侈遠客行李。至至禱禱。另封靑牋十一幅內。大一幅小十幅。幅端皆朱書該寫字㨾。應縱寫者。縱寫原字。應橫寫者。橫寫原字。字之大小。視紙令相適也。逐幅皆書貴姓命印圖書。使東方觀者。知當今有後鍾，王也。幸甚。餘容面謝盡禮。肅此不宣。伏惟淸亮。</text>
<title>謝朱左麓題惠扁額帖 庚子</title>,<text>承惠盛筆大小十一幅。其瓌奇怒張之勢。雖米元章復生。何以加此。客籝有爛。只恐行路人爭道晴虹氣。逐我行李。投果盈箱耳。但不侫初寫原字各紙端時。慮靑牋墨寫細字。或難尋看。用硃書之。致大人亦用硃寫。深謝不敏。硃墨間所惠已多。不敢再請墨寫。不腆土宜。略具另幅。只効微情。非敢爲潤筆之資。伏惟莞留。餘面容謝。价回。肅此耑謝。不宣。</text>
<title>答裘秀才自期帖 庚子</title>,<text>再昨。瓊枝狎座。淸芬襲襟。至今炯炯繫懷耳。昨呈蕪語。只爲尊大人賀有令嗣。薄物亦爲二妙臨池一日費耳。至廑瑤函見謝。慙忸不堪。十翼乾坤之問。聊以質疑。非敢叩二妙所有。書至尤服的見。第凡學須下學上達。方免墮茫昧。易理至微。雖仲尼亦晚而好之。二妙學此。無乃太驟耶。然此只是凡學者常程。若二妙已了學，庸，語，孟規模次第。則盖早晚非所論耳。以不佞愛二妙深。敢獻鄙䂓。多見其猥也。恕之。幸一妙早策榮名。捧詔東臨。則倘白頭未死。得再迎望。是禱是禱。先聖賢像。承許索眞本以示。足荷費心。小難想與聯牀。可同炤此情。价回。肅此展謝。不宣。</text>
<title>與朱序班帖 庚子</title>,<text>昨承風儀。謦欬猶在耳。玲玲若振金石。歸期伊邇。別後戀想。柰如甕雞慕鵠何。殊殊悵悵。盛筆先屢承惠。行廚已侈。而復有須煩再揮者。敢以雙牋溷眞。所謂入海探珠者。不以盈囊爲饜耳。牋各有應寫字㨾。伏乞照賜銀鉤。至幸也。餘具另幅。肅此不宣。</text>
<title>李鎭守成梁前揭帖 辛丑</title>,<text>大人久鎭遼，薊。不糓雖僻處海堧。亦甞與聞風稜數十年。虜塵寧靖。燕路無梗。實大人賜也。及小督府拯濟小邦。而不幸星隕之早。不糓之所感於督府及所傷於小督府者。見督府標下一兵。皆如元賓。况大人欽聞之久。再臨遼鎭。嚮之所感於小督府而傷之者。絲毫酬慰有所。寧非至幸耶。辰下。小譯回自牙門。始聞下風。恨不糓奉候之晚耳。玆憑賤价。敬展起居。不腆土宜。庸浼從者。肅此不宣。</text>
<title>吳備禦回帖</title>,<text>大人久莅敝邦。謨猷標格。綽有餘韻。秪今汀沙。鴻迹已泯而淸風猶爽然在襟也。嚮聞㫌節米轄盖牟。右才左秩。在大人爲屈。而天其或者故近敝邦。令緩急有賴耶。盖敝邦業緣。其猶未艾也。吁亦幸矣。敝邦蒙朝廷誨諭諄切。非不日夜振刷。而由其衰之也積。故振之也不易。每遇事有可虞。不得不逐旋奏擾。不糓唯日席藁待罪。而大人乃復爲之慮。指諭懇至。寧不感銘。桑酉動靜。行官自山東來者。目擊甚眞。必能具報轅門。不敢冗贅。臨楮不盡所懷。曷勝瞻注。唯冀若時自珍。不宣。</text>
<title>寄吳遊擊帖 戊申</title>,<text>小邦不祿。先王奄棄臣民。嗣君差委卑職等以吿訃請謚等項勾當。日昨。已馳到義州矣。徂玆伏蒙台慈寵惠翰敎。若以前日効拙盛軸者。爲足可謝者然。噫。此本不足以顯幽貞而彰盛勩。區區敢綴而不辭者。賤名但切於附驥耳。至今語及。令人掩面。乃承華褒。曷勝惶戢。當時卒卒。並闕肅禮。尤增罪惧。卽過轅門。禮當展謁。以謝逋慢。而棘人欒欒。但有星馳奔告之念。不遑他敬。謹拜一函。奉申起居。塞寒春暮不解。伏惟台體萬福。荒迷不次。幷乞寬護不罪。有少土宜。庸伸芹敬。莞存之。幸甚。卑職在王京。遇有貴府咨啓下府裡者。卽參課短缺未便事也。就查。明參本姦民私行貿販者。初不係官司果否禁許。但自右關津有譏。似此非常之貸。等被譏察耳。倘皇稅有缺。小邦何敢守株。卑職已行覆啓。將所有明參通行無礙。回咨已具。但嗣君方在哀疚之中。未經省覽。及經覽完已。令兵曹官馳驛齎送。朝夕且至矣。伏想大人欲知之。敢此具申。統惟台鑑。</text>
<title>寄葉委官帖 戊申</title>,<text>不佞到義州。卽聞老大人新莅江店。念未曾接塵。且屬哀慌中。不敢具禮奉候。只循常呈帖而已。卽奉老大人先賜華帖。若有謝於開參者然。是何敢當也。賤行本欲卽早過江。第聞有新命自東邊來者。須俟至乃行。計明早當渡。但念棘人毁形。不敢爲禮於門下是懼。統惟台覽。肅此回謝。不次。</text>
<title>寄李參將帖 戊申</title>,<text>不侫創鉅中。蒙差吿訃請謚等項勾當。慌忙前來。近故賀至陪臣李君壽俊。於不侫婭也。其未亡人。以紙包一封抵不侫曰。去年亡人在道病。蒙山海關參將李老爺恩護切至。雖脩短之數。不得自保。而盛恩之在幽在明者。猶耿耿也。亡人甞爲畜此物。乃欲遆呈參府。略伸區區。而身先溘然矣。未亡人謹藏之。不敢湮沒亡人至願。幸爲未亡人致懇。則於亡人爲至幸也。不侫重寡婦爲亡人報德之心。謹携之裝橐。替行呈納。未知封中有何物件。而李之遺孤。年今十餘歲者在。閤下倘賜報敎。可以慰寡婦之心。而有以奉吿靈筵。使泉下感德者目暝也。伏惟台鑑。肅此不宣。</text>
<title>上顧諭德開雍帖 戊申</title>,<text>小邦不祿。先王奄棄臣民。小的蒙嗣君差委吿訃請謚請承襲等項勾當。以本月十二日到館。先問大柱爺起居。伏審氷銜益進。不勝欣慰。立當奉候。而十四日。呈報單于鴻臚寺。則本寺辭以十五日大朝會。十六日皇上視朝之日。不可報喪。未見朝之前。不可先申私禮。姑待至今。絶長之罪。何異於樂正子乎。鴨江雨中之別。已換七星霜矣。別後瞻仰。徒切天淵之嘆。卽來京裡。雖咫尺弱水。不得躬詣門下。而猶得尺牘爲容。此亦不可再之幸也。小的窃聞先朝故事。曾奉使小邦者無𧏮。而爲儐接者幸而至此。則許拜屛墻。不以爲嫌云。今則未知朝家法紀如何。不敢擅行。以表堂亦甞伺候行館者。敢令替進。此心瀁瀁。正如隔靴爬痒。尤增耿戀。不腆文房薄具在另單。非以爲物。聊效卑悰。伏布台嚴莞存之。萬幸。餘肅楮不備。統惟台鑑。</text>
<title>謝朱序班帖 庚子</title>,<text>伏接芝帖。飫挹賸芳。此實海外鯫生百年中幸也。冊封大典。係寰區一體顒待。敢以一言相賀。執事乃過奬至此。令人羞縮不居。昨上紙。求之巿上。果品劣。以再得爲難。敢行冒呈。方以不堪揮灑爲慮。卽荷高情。爲換佳牋。洊蒙盛貺。無以爲謝。執事反以竊驪珠爲喩。正好客中破顔。墨色驪字如龍。寶如珠。是不侫遭其睡耳。寤而悔。無乃執事有之耶。外將君子刀一柄白摺扇一把。畧表微悰。伏惟莞領。別日在邇。無緣晤辭。良增悵黯。千萬珍玉。以慰遠慕。肅此拜敬。</text>
<title>通遠堡迎候李提督 如松 呈文 壬辰</title>,<text>某呈。爲賊謀叵測。事機益迫。懇乞速進大兵。先發制勝事。該本月十三日。蒙遼東都司軍政僉書管屯都指揮使張牌文。蒙欽差經略薊遼保定山東等處禦倭軍務兵部右侍郎宋。近據副摠兵佟養正稟稱倭奴領兵侵占中和土城等情。又據沈惟敬稟稱倭奴願乞通貢等情各到部。據此。看得倭賊假以通貢。却又暗攻土城。明係緩我兵機。擬合禁止往來。嚴加盤誥。爲此牌仰本官。幷知會朝鮮國王。多設兵馬于緊要去處。互相盤誥。如遇遊擊沈惟敬親身或差人或家人在彼屯駐者。往平壤傳送消息。或在家人中朝走回者。卽便盤拿解部。以憑究處等因。奉此。轉蒙示喩。准奉王旨。這係緊急句當。旣蒙經略兵部傳令行會。敎恁馳報遼東。將本國悶迫事情。呈稟提督，經略兩老爺根前。請速進兵。承此。卑職蒙委前來。竊照。倭賊兇謀。本不在小。今已悉䧟小邦。據有平壤形勢。辭語益悖。其計不容但已。片言解還。斷無是理。頃日。沈遊擊再臨賊營。與他講話。雖事秘莫測。而見有銀幣隨行。又許帶十倭赴京師。差二官至馬島。小邦君臣。感懷怪駭。而遊擊指白日。以示無他。區區仰戴之情。不敢作疑。謂此必爲圖濟萬全。亦保天朝廟謨。必不准他和議。行春秋所恥之擧。持疑守信。仰候成算。而冬序荏苒。殘臘垂盡。討賊之期。已失什九。擧國咸悶。及承經略宋指諭。已得賊緩師過冬之計。小邦始信前日仰保廟算者非虛。亦荷老爺纔得過關。已鉤其深。不勝歎服。第念伊賊見遊擊過期不至。灼有藉口西向之患。而近又查都巡察使金命原馳報。有沈遊擊家丁王貴說稱。俺從遊擊入賊營。見賊酋平行長向遊擊言。本國通事金德澮謀間遊擊。明言天兵潛機將到。必被廝殺。勸俺先擧西向。至於把劍請死。今見遊擊。知其詐謊。幷將一般通事金德寬牢囚等因。又據本道巡察使洪洗恭馳報。節據安邊等府哨探軍人。節續走吿。倭賊引添京城徒衆。恣行殺掠。或劄陣各處。或擡營出去。要向本道陽德縣地方。春月在邇。賊謀愈深等因。念惟伊賊素多間諜。善得我情。且德澮旣以瞞被囚。其欲百計詗此。以實己而要功者。必無所不至。安邊之賊。亦言要向陽德地方。其與合謀向西無疑。而卽且賊侵攻中和土城。此陣最以善戰名。其先合兵取此。豈亦絶其後顧之憂耶。一朝狶突。乘我猶豫。則安定原箚軍兵。素弱且老。決難遮遏。而各鋪僅具芻糧。反歸餌賊。其事誠急。其事誠迫。卑職不知老爺已啓元戎專來吿急。卽日。伏見老爺牙旌在途。軍聲燀赫。是知小邦之所急。老爺之所先察。瞻望感激。欲卽引退歸報寡君。而但念賊之䦨人。旣朝夕難保。而天時且晚。玆敢仰口煩喋。仍乞急速前進。伏望老爺旣已承明命拯濟小邦。更速進兵。毋容持待。趁事機未泄之前。思先發制人之謀。大振皇靈。不勝至幸。緣係緊急事機。恐致差悞。更煩呈請。伏乞照詳施行。須至呈者。</text>
<title>薜行人慰諭回程後追到遼陽呈文 壬辰</title>,<text>呈。爲賊勢䲭張。懇乞先發見到官軍。趁期救援事。卑職爲因緊急事情。蒙差前來。竊照。小邦軍兵。劄營順安。遮遏西路者及他官軍，義兵分屯諸處者。率皆自夏徂秋。兵殘馬頓。食盡器弊。且復無衣迫寒。有朝夕必潰之勢。而賊方據有堅城。專其倉廒。息足養銃。爲便時䦨突之計。小邦事勢。日急一日。前此節次吿急者。非止一再。非以天兵或不及時而爲張皇畏刦之辭。伏見七月二十四日兵部題奉聖旨。朝鮮被倭奴䧟沒。國王請兵甚急。旣經多官會議。你部裡又探得實便酌量應行事宜。速去救㣪他。無待緩不及事。致貽我他日邊彊之害。小邦君臣。感激雪涕。咸以謂其蘇有日。此賊可滅。方此儲峙糧穀。修淸道路。引領待至。而至今師期不定。坐待死亡。委爲悶迫。順安之師。雖誠疲弱。猶且竭力堵截。今至四朔。倘得遼兵已住義州及蕩站等地者。連見到南兵砲手合五六千。不日過江。就張聲勢。則可以協力勦殲。必收全勝。上有以宣皇上恤小之仁。下有以延敝邦垂絶之命。支消日月。以待大軍。而終躋天朝拯濟之域。事機至急。冒死申請。不勝兢惶切迫之至。</text>
<title>百官呈沈遊擊 惟敬 文 癸巳</title>,<text>伏以小邦君臣。伏蒙老爺一言千金。偏保數月。雖嬰冒霜雪。怵迫江湫。而不敢言苦者。誠以一日之命。亦老爺賜也。星軺一返。死生之望。但瞻雲霄。約限已過。未得所命。雪泣矯首。相視死所而已。比者。獲勤台念。蒙差沈嘉旺先報賊中。始信台慈垂念不置。而冬序已半。尙稽一戰。致令涷賊坐安巢穴。失此機會。已及新春。休兵蜂散。則小邦兵力。已不可言。而雖有天兵十萬。成敗之數。未可的算。士馬信弱。將官信刦。小邦等亡耳。誰不欲乘寒決戰。以冀僥倖之功。而聖旨丁寧。已許發兵。小邦形勢。且悉經台察。雖期有早晚。而其爲求生。必出萬全。戒毋妄動。峙糗粮。積薪芻。具廬舍釜甑。竭一隅之力。以待大軍之至。小邦之臣。或有過慮生惑者。以爲老爺初以許和。故爲緩賊之計。若此說遂行。則小邦之所以赴愬天朝者。本欲昭大義雪羞恥。而反使此賊受和而徐歸。則素志在何。此讐其不可復耶。寡君聞此艴然曰。天朝名公鉅卿。奉皇上明旨。以樂天之至仁。振天子之威靈。豈有行春秋所恥之擧。而取和於雕題沮齒之虜哉。有更言者。罪。日夜顒心跛足。祗竢來命。卽日。伏覩老爺再勞行斾。光臨敝壤。小邦其蘇矣。向所懆懆者。始豁然矣。第念老爺以小邦之故。寒暑勞苦若是。則小邦君臣。殞首思報。此後餘年。盡是含恩。幸老爺終始垂仁焉。近日。自賊中來言者。皆言賊不慣着重襖與袴。寒則只用火熏。至於肌膺爛赤。縮頸交足。其用兵擊剌。可想其勇刦。此政天時可乘之會。而小邦羣情。亦大異於前日。官軍思奮。義旅團集。婦人皆思投石。童子羞與言和。人心如此。天意可知。顧惟諸道之賊。分據沿路郡縣。皆作土窟。爲過冬便時之狀。不及此急擊。是誠養䖳蝎於腹內。而必須先取平壤。通其咽喉。然後始可圖也。此小邦進討之心。所以日急一日。伏望老爺乘此機而速圖之。使送死之寇。遄被天誅。則非徒小邦永荷皇靈。雪宗社之羞。而延垂絶之命。其日月所照。霜露所墜。孰不陸讋水慄。知天威之不可嚮邇也哉。情隘辭蹙。不知所言。伏願老爺哀憐諒採焉。</text>
<title>在平壤百官呈李提督文 癸巳</title>,<text>陪臣尹斗壽等謹齋沐百拜。謹上書于提督府老爺台座。伏以師老氣疲。賊久長奸。此理之必然也。氣疲則更難圖前。長姦則兇謀益肆。亦其勢然也。今觀賊屯駐不去。雌聲請和。是果畏大軍耶。抑待添兵耶。畏大軍則其弊可乘。待添兵則其擊宜速。伏念大軍兵馬。除死傷疲斃者外。未知今存的數幾許。而兵出已久。想不如初來之盛也。老爺之欲待援兵者。亦盛算也。但念此賊驚弓平壤之後。望風長潰。彼其尙據京城者。見王師左次。冀有一息可偸。倘今大軍潛機再進。彼必謂後兵又至。此間有許多奇謀。其勢將虛彈自落。況劉綎等所領砲手及薊，保見調軍馬過江且邇。而小邦環畿甸官，義諸兵。雖誠疲弱。其所協助者。獨不及於八公草木耶。此眞難再之會。而不可失之機也。卑職等似聞營中有和議盛行。而不敢早爲之辨白者。侍郎宋弘猷叶理。老爺受命杖銊。一計士所云云。必不得行。昨見陪臣韓應寅馳啓國王者。則老爺所書示陪臣者。亦有傾採一端的意思。卑職等誠不勝驚膽而絶氣也。小邦之與此賊讎。不容共戴一天。如有言和者。其惟擣椒自隨而已。爲老爺籌之。亦未見其利也。佯和後戰。伊賊常態。今日稽顙。而明日反戈。則在彼爲先乘其機。而在我爲益窘。加之以不可從之說。則其損皇威不已大乎。況淸正言未必遜。而且與行長不協。此政陳平效奇之秋。而堂堂六師。反與之聽和耶。設令大軍赶至釜山。見彼蔽海而還。彼見天兵一還。又復繕砲淬劍。蔽海而來。則其禍必及於蹄涔未乾。當何以抵敵耶。近聞諸道塘報。京城屯賊。東掠於楊州，抱川，加平等地。侵軼於江原道春川府界。西掠於黔川，安山，南陽，仁川，水原，振威等地。迫近忠淸右道地面。孑遺之民。殺死者何限。賊必西倚議和。東肆搶掠。如前歲平壤五十日限前事也。前歲則幸屬秋節。收拾棲畞。依倚叢薄。或免鋒刃。今則不然。搏手就戮。而農時垂失。又不得耕種。則其勢惟糜潰乃已。近伏見陪臣自義州經略根前所謄送者。則聖旨丁寧。又許添兵益糧。務令盡勦倭奴。聖旨如此。而小邦且不得保活。則海隅含生。徒爲感德之鬼矣。橫草思效。隕首無日。伏願老爺無撓和議。速進大兵。畢殲餘孼。以究皇恩。無任哀鳴急懇之至。瀆冒台嚴。死罪死罪。</text>
<title>參將駱尙志前呈文 癸巳</title>,<text>小邦危亡。迫在朝夕。將死哀鳴。不暇擇聲。亦不暇避瀆。日籲台座。死罪死罪。前此欽蒙天朝特發兵七十餘萬幷許調運糧餉。明旨已降。小邦君臣。感戴皇恩。殞首思效外。惶懼慚恧。不敢再容煩冒。而第今邊報續至。日急一日。毒鋒充斥。彌滿八道。小邦形勢。盡被本賊奪據。今日之勢。非仰伏皇靈。斷無收拾保活之望。此所以晝不安坐。夜不能寐。拊膺雪泣。日吿急於父母之邦者也。竊念平壤之賊及八道充滿之賊。非用數十萬。不可蕩掃。而沿途列邑。悉經殘破。餽餉難給。小邦道路有水陸互進之勢。若從東海及鴨綠江下流。搬移糧資。駕船齊發。則到黃海道豐川，京畿江華等地方。不過便風三四日程。允爲便利。其在咸鏡者。則又發精騎。從本道儳路進討。東西掎角。水陸竝進。則實是萬勝之策。今若只圖平壤。而八道之賊。不盡勦除。則是實釀禍於心腹之內。賊若分據各道鉅郡。蓄糧修兵。等待明春再逞其毒。則上國疆塲之憂。誠非細矣。此奚獨小邦之不幸哉。仍念小邦事勢。日就危急。若言必待七十萬。天寒始發。則秋糧之栖畝者。被賊所收。老弱之逃難者。凍餒已盡。後雖收復。所得者赤地。而無及於覆亡之數矣。八珍救餓。不如一簟。伏願老爺曲加憐察。先發精勇。連砲手五六千。星火來援。擊滅平壤之賊。繼以大軍。水陸竝擧。殱殄各道兇醜。救活遺民。收復小邦。不勝瀝血祈懇之至。爲此合行具呈。</text>
<title>申點上兵部石尙書星呈文 癸巳</title>,<text>發春陽長。恭惟台候起居神相萬福。海外鯫生。叨被天朝大君子殊眷。嘗辱一言之及。此生榮幸。無以爲喩。昔在義州。獲遇沈遊戎之來。傳說閤下記念鯫生。猶不以鄙夷而棄之。感德流涕。益增瞻遡。因便道達啓狀。不審得關合聽否耶。小邦君臣。蒙聖天子至恩。如死灰復燃。枯骨再肉。仰戴洪造。不知所報。第今兇賊乍退。本非回巢之計。自離出王京。沿途搶掠。少不自戢。大軍踰嶺。然後賊始徐徐退兵。屯聚慶尙左右道要害地方蔚山，西生浦，東萊，釜山，機張，彦陽，梁山，金海，熊川，薺浦，加德，天城，巨濟，永登浦，栗浦，玉浦，知世浦。水軍節度營等處郡邑鎭浦。幾至數十區。打造房屋。修築城壕。運糧種田。聲言哄脅。凌侮官兵。其兇謀所在。槪可想矣。有時狂逞。大肆屠殺。晉州之䧟。殲盡小邦將卒六萬。安康之戰。折損天兵數百名。此外四出豨突。殆無虛日。小邦三年兵禍。民廢耕農。京城之內。餓殍山積。四野之外。萑莽極目。孑遺民生。有若焦釜之魚。將不日就盡。賊據門庭。防截無策。今又留守川兵五千之外。竝皆撤回。狡賊抵掌而生心。小邦坐薪而待燃。大命近止。朝夕莫保。而天閽悠邈。攀訴無路。此小邦君臣日夜啜泣。不知死所者也。遠外之情。易訛而難的。至以屯聚邊邑。爲我民之投賊者。而畏死不來云。此則摠兵劉以下諸將官所親覩。若賊已捲歸。而只遺被擄飢民。則八營大丘之間王師。何至今留駐。而釜山，東萊。又何憚而不進乎。嗚呼。小邦之禍。轉甚於疇曩。而哀籲丐恩。則煩複是懼。欲悶默自沮。則喪亡無日。小邦之情戚矣。小邦之勢急矣。臨楮哽塞。言不暇擇。伏希台亮。謹血泣再拜。</text>
<title>張副摠前呈文 癸巳</title>,<text>稟欽差副揔府老爺臺前。職等竊念老爺終始力救小邦。猶慮賊患或出於意外。勞動遠征之軍。繕修防守之備。小邦之人。益增感泣。第設險守國。是聖人之遺訓。而小邦旣迷苞桑之計。任賊蹂躪至此。卽今見老爺之此擧。誰不曰至要至要者哉。抑勢有緩急。時有先後。天兵有一蹴全勝之機。賊徒爲四散大掠之計。而不進一步。勦賊救民。反用力於城壕。無知之民。頗不識老爺之深算。而引領嗟吁。此間情狀。老爺寧不加深念乎。卽據都巡察使金命原京畿左道觀察使成泳，防禦使高彦伯等飛報。賊中粮少。且知天兵退屯。日出東南諸邑。恣行搶殺。山野埋窖穀斛。盡被掘取。達近遺民。倚仗天威。或還集舊基。黽勉耕田。傷死鋒刃數過萬餘名。日夜西望。庶幾朝暮再生。相持遷退。竟至斬伐無遺。其慘痛憤惋。寧有極乎。卽據江原道觀察使姜紳飛報。倭賊一起。焚搶抱川，加平等邑。屯聚春川府界。被擄人走回說稱。此是淸正管下軍。謀奪江原道糧餉。續據王京裏內應譯官崔繼後蠟書密通。賊將平秀家號小三八郞。常指揮諸將說稱。大明與朝鮮如欲講和。必須與吾成說。事乃可濟。有賊將淸正分遣其卒或千餘名或數千名。出掠環畿郡邑。蓋緣天威久歛。賊糧垂絶。殘孼跳梁。愈肆其毒。不勝焦心扼腕。目今漢江那邊沙平院等處。倭奴箚陣。數不過五六百人。而且東道分散之賊。急擊則可盡擒。如抄砲手及精兵數千。從陽川間路。掩襲沙平院之賊。從楊州蠏踰嶺大路。進勦加平之賊。則賊徒震慴。而取粮無路。雖不進迫京城。而勝勢已什收八九。眞進兵之一奇道也。伏乞老爺憐察事情。酌量形勢。速賜指揮。緣係討賊緊急軍機。爲此理合其稟。</text>
<title>御史前呈文 陳效戊戌</title>,<text>呈。爲嚴禁騷擾事。本月十八日。蒙欽差監軍察院憲票前事。該卽將發來告示四道。分發忠州等處兵馬差使往來衝要館站。常川張掛禁諭毋違等因。蒙此。卑職爲照。老爺深念小邦殘破。曲加矜憐。已於迤西沿路館站。戒戢騷擾。又於忠淸，全羅，慶尙等道衝要去處。追發告示。令張掛禁戢。卑職伏念老爺法紀嚴明。自台旆渡江以來。各營軍兵。俱無分外需索。而猶念法綱之下。尙有漏奸。特發嚴示。分掛南北各處。卑職仰惟鴻仁。不勝感激。卽將示內事竟。啓知國王。仍行文忠淸，全羅，慶尙等道觀察使金信原。等處。將原發告示。於道內忠州，公州，全州，安東等處官門。依法張掛。免致風雨壞損外。卑職仍照。全羅道內南原府。亦係兵馬往來衝要。煩乞老爺添發原示一道。亦於本府張掛。尤屬便益。爲此理合面繳。</text>
<title>御史前呈文 戊戌</title>,<text>謹呈。爲海運粮石事。本月十九日。蒙欽差監軍察院憲票前事。蒙據義州鎭收糧經歷黃繼掲稱。山東等處海運糧米漸集。朝鮮接運舡隻不敷。乞要移文多催。庶免悞事等因到院。就合行催。爲此票行該曹照票事理。卽便啓王知會。速諭各道節鎭等官。務要多方調集官民舡隻。齊赴義州廣梁。聽便接運。不得因循坐視。致悞兵餉等因。蒙此。卑職卽遵依憲票內事理。啓知行間。續准海運檢察使柳根關。節該。本月二十日。准欽差監軍御史接伴使李關前事。本年四月十九日。蒙欽差監軍察院憲票前事等因。蒙此。除啓知國王。遵依憲票內事理施行外。職爲照。目前急着。運糧最緊。卽因春耕方殷。陸運已停。如不專力海運。及時催趲。則天朝恩賜糧餉。抛積海岸。無以運輳軍前。以濟實用。貴道新造舡隻。黃海道若干隻。平安道若干隻。應否已可行使。調集官民舡隻。京畿若干隻。黃海道若干隻。平安道若干隻。應赴義州者若干。廣梁者若干。有無什物水手。可以行使。如或不足。作何措辦。自某月日起。始行轉輸。幷各項料理轉運緣由。乞具詳回覆。以憑立等轉稟施行等因。淮此。職竊伏惟念聖天子矜愍小邦。旣再發大兵。又不惜百萬之費。今日之務。孰有急於轉運一事乎。職敬蒙國王差委。申勅平安等道海運。不敢不竭力遵奉。今據來文事意。逐一査明。計開于後。以憑轉報施行。一計開。一。新造船隻。黃海道若干隻。平安道若干隻。應否可以行使。前件照得。平安，黃海兩道沿海地方。原無漕運官舡。而目今軍餉專倚於天朝。欽賜米斗。不可不製造新舡。及期轉運。職自上年秋冬。多方規畫。就黃海道長淵長山串。招募工匠。砍伐木料。造完大中舡三十七隻。又就平安道鐵山地。造完中舡十隻。厥後監軍察院摽下委官沈前來本處。已行査驗。令職於黃海道添造十三隻。於平安道添造二十隻以淮。通共八十之數。職另行申勅。自前月二十七日起役。大舡十三隻。今方打造外。竊査鐵山地方所有材料。已盡砍伐。更無中用者。職與觀察使韓應寅商議。就長淵，長山串。砍斫材木。載于回舡。運到平壤江岸。令廣梁鎭節制使金呂尙。管檢打造小舡。以補二十之數。一。調集官民舡隻。京畿若干隻。黃海道若干隻。平安道若干隻。前件照得。上年七月初十等日。職蒙經理都察院分付。調集民舡。平安道舡九十五隻。稱義字號。黃海道舡六十隻。稱廣字號。每五舡作爲一綜。稱天字一號二號三號四號。至五號而止。地玄字倣此。又差委官一人。使之管押京畿中小舡百有餘隻。督運陪臣趙存性專委句管。載送江陰助邑浦，京畿梧木院。陸運米豆。一。應赴義州者若干。廣梁者若干。前件照得。先前蒙經理都察院分付。平安道舡。稱義字號。當運義州之糧。黃海道舡。稱廣字號。當運廣梁之糧。本年正月間。觀察使韓應寅蒙山東，登州府管糧同知陳票。創置倉房于龍川郡彌串堡。自前月十七等日。山東，金州等處糧舡交卸。本處所有倉房。旣已充滿。今方催趲添造房屋。第緣本郡凋弊已極。趁未成就。天朝運糧。陸續出來。委難隨到隨卸。且念義州收貯陸運米豆已至二十萬石。彌串已到海運米豆已至二十萬石。而義州龍川。距王京等處海路甚遠。雖使終歲奔走。恐未能速運軍前。委非細慮。當初設倉廣梁及江華。專委收貯天朝山東等處糧餉。以便轉運。今者義州彌串。已經收貯米豆。猶不能趁時載送。山東等處隨後運到之糧。萬一不於廣梁，江華等處直行交卸。實恐無以接運以濟軍興。此等事情。已經呈稟于軍門，戶部兩衙門。如蒙準許。卽將義字號船。一半轉運義州收貯之糧。一半轉運彌串收貯之糧。廣字號船。轉運廣梁收貯之糧。平安，黃海兩道新造舡隻。竝依此施行。京畿之船。亦令輸運江華收貯之糧。恐爲便當。一。有無什物水手可以行使。如或不足。作何措辦。前件照得。濱海居民。事業漁採。以爲生理。爲緣繼餉方急。不得不雇用民舡。此等漁戶俱失生業。所有水手。多致逃避。各道物力蕩然。公私赤立。雖欲量給脚價。亦患無資。今方探聽大小民情。收聚陸運人夫勞費。以充水手口糧之用。亦安得每每收合乎。至於新造船隻。應用什物甚多。一舡水手。亦幾至二十餘石。已完四十餘隻什物水手。僅得措備。今方陸續調來于義州，彌串等處。裝糧發運。隨後打造新舡什物水手。今方刻意措備。一。自某月日起始行輸轉。前件照得。西海一帶氷凘早合。春晩始解。職竊念今春京城糧餉。匱乏已久。若將廣字義字等號舡隻。裝載義州收貯天朝出來米豆。卽往來之際。動經時月。自至遲延。竊恐無以接濟軍興。職一依上年經理都察院分付。無分彼此。先將小邦黃海，平安應運米豆。疾速轉運。以爲京城繼餉之計。義字號舡。除上年冬已爲裝舡發運外。凡得四十九隻。與觀察使韓應寅商議。裝載定州，安州，平壤米豆一萬三千餘石。刻期開洋。廣字號舡。亦與觀察使權悏，督運陪臣趙存性。另行調聚。隨其裝載。劃卽發運外。且念黃海郡邑。比諸平安道。尤爲殘破。凡天朝米豆從陸路運到地方者。不能隨到隨運。已過平山者。或於江陰之助邑浦。京畿之梧木院。替載京畿舡隻。運送京江。隨後運到黃州者。自州地綠沙浦裝載。或直運京江。或運到長淵助浧浦。替載大中舡。運送京江。此等船隻。待陸運米豆盡數載運。方始調來廣梁等處等因。准此。卑職爲照。大兵已出。糧餉最急。卑職每見續調天兵。連亘道路。旣感天朝出兵之多。又慮小邦接餉之難。天朝欽賜米豆。運到小邦者。已至鉅萬。如不趁時催運。接濟軍興。小邦責有所歸。非不竭盡心力。日夜奔走。而旱路則非徒民力已竭。卽且農務方殷。蹔行停止陸運。收其脚價。以爲舡運之費。着令專力海運。而地方舡隻。原數不多。調聚官民添造新舡。靡策不擧。該數亦爲不多。小邦上下之憂。在此一事。今蒙老爺憲票。除啓知國王。速諭各道節鎭等官。務要多方調集舡隻。不得因循坐視。致悞兵餉之外。卑職仍念啓知往來之間。時日必多。海運檢察使柳根方在本州。催督船運。卑職經行關會柳根。着令上緊整飭。所據柳根關覆事理。合行回禀。仰慰老爺給餉之憂。卑職仍照。當初廣梁，江華設立倉厫。專爲收貯山東等處海運糧餉。以便轉致軍前。目今天朝海運舡隻。俱行交卸於義州，彌串等處。義州，彌串。距王京，江華。海道甚遠。小邦數少舡隻。雖刻期往來。候風候潮。一年之間。往來不過數次。所運不多。其爲憫迫。誠如柳根關內所陳。山東等處舡隻。旣爲裝載開洋。則其直到廣梁，江華等處。不過加之數潮汛之便。伏乞老爺與軍門老爺商議施行。不勝幸甚。緣係云云事理。爲此謹具呈。</text>
<title>御史前稟帖 戊戌</title>,<text>謹齋沐百拜奉書監戎陳老爺台臺。伏以陪臣。東海之鯫生也。昧道懜學。有何聞見。薰陶之益。尙賴陳編斷簡。不鄙荒裔。得窺古人捲披之餘帙。所玩者猶是糟粕。亦豈知義理如蕉葉不盡展者耶。然有先賢一二議論行事。有會於心者。則瞿然深服。竊自嘆吒曰。斯賢也。地之遠時之遠。何緣致身其側。得以飽挹淸芬。少償景慕之懷。嘐嘐一方。已覺枉過了半生。自經兵禍。滿目疚懷。主辱不死。親亡見復。積痛在心。腎膓變化。思賢尙友之志。又荒涼矣。玆者。叨承寡君之命。濫充儐相之任。自念撲愚。其何以奉護巾襪。有以副寡君緇衣之誠也。日夜憂惶。而辭難非義。乃敢追陪後塵。趨走門屛之下。面承罄顔。色笑春溫。披雲覩日。未足喩其快也。嚮之所嘆地之遠時之遠者。無復餘恨矣。不期萬死之餘。忝此登門之慶也。私心喜幸。充然有得。不覺撥然而爲榮也。頃在定州。蒙老爺發示長律二篇。陪臣本昧詩學。不堪與語於摐金振玉之列矣。猶知淸廟之瑟。令人一倡而三嘆。服膺莊誦。不知鞍馬道途之勞也。已發該官。刋揭壁上。以爲偏邦永世之珍覽。在平壤。又蒙台旨令陪臣作詩以進之敎。下邦俚語。得正於大方之家。固至幸也。才不才。亦各言其志也。何敢有辭。顧念小邦廟社丘墟。讐賊未滅。寡君慘然在薪膽之中。陪臣恨不得朝夕先死。忍而至今耳。雖欲鼓腸拚歡。作文墨語。正如喪家之譚慶事。愈強而愈不稱矣。以致日字已多。未獲承命。非敢違慢。其情戚矣。伏聞天兵已破島山賊壘。所未盡者。直上層彈丸一柵。今雖左次。是誠鷙鳥歛翼之勢。此賊之滅。蓋不多日。倘見海祲永淸。台斾凱還。則皇華，原隰。春日載暘。如蒙山海之量。容陪臣相送於鴨錄江上。則攀飇輪而償宿債。此其時矣。幸老爺有以遲之否。竢竢罪罪。台敎小邦沿海地圖。謹繕寫以呈。伏惟台覽。</text>
<title>中軍前稟帖 戊戌</title>,<text>小邦蒙天朝寵靈。二百年休養生息。城郭宮室之盛。戶口煙火之密。雖不及天朝一大縣。在山海崎嶇之間。亦頗可觀。兵火之後。煨燼丘墟。瓦礫硩陊。墻壁徒立。林園樹木。盡被砍伐。每歲春回。無處着花。兔葵燕麥。動搖風前。黍離稷穗之悲。言之哽咽。寡君王府幷太廟有四區。周籞之內。尙有若干株喬木。可表古國。而方爲多少天兵所斫。楂枿鱗鱗。都中士庶。每聞斧斤之聲。不覺膓摧。倘得寇賊畢殱。宮室重營。豫章楩楠。非一二歲取陰。煩乞老爺俯諒陪臣情懇。於王府舊廟處所。發示嚴諭。俾免全然濯濯。不勝幸甚。昧死謹禀。</text>
<title>御史前稟帖 戊戌</title>,<text>謹稟本月十一日。有小邦原任晉州牧使羅廷彦。自慶尙右道回還說稱。本道宜寧，三嘉，昌寧，靈山，玄風，淸道，慶山，草溪，陜川，居昌，咸陽，山陰，安陰，丹城等處地方。倭賊方行充斥。晝則入山竄伏。夜則擧火相應。搶掠村房。見我軍衆小則鏖殺。衆多則跑走據險。日夜窺伺殺掠。勢同風雨往來。緣此本道之民。掃境驚散。星州迤南。莽然一空。賊又於本道南海，泗川，固城等縣海岸地方。設築大城。於晉州等處。亦爲撒置小營。以衛老窟。如不急用兵駈勦。以致諸營勢成。牢不可破。則本道列邑。非我所有。卽目本道兵馬節度使等官鄭起龍等所領軍兵。累次交鋒。死散殆半。本道人民。日望天兵來活性命。而天兵方駐龍宮等距遠去處。責令搬移大丘等處糧餉于裡面。大小缺望。啼哭遑遑。慘不忍見等因。得此。卑職竊照。本道賊勢。地方陪臣。前後馳報日急。而廷彦所言又如此。必先收本道。然後可以聯全羅之勢。而爲遮截海路之地。今不先勦此賊。收拾本道。招集散民。及時耕種。則日後雖欲再擧糧餉蒭茭。百無可賴。解總兵等各營軍兵。曾已下去。伏想諸老爺勝算已及於此。然在卑職區區之慮。亦恐賊勢日肆。巧遲可戒。伏乞老爺亟加籌策。趁機駈勦。先收本道。庶完大事。不勝幸甚。爲此理合其稟。</text>
<title>中軍前稟帖 戊戌</title>,<text>監軍老爺。以繡衣之尊。奉持斧之命。光臨敝邦。法度嚴明。自莅藩京。各營軍兵。咸囿軓躅。不令而戢。不威而畏。齊整鈐束。隱然有萬鈞之力。擧國臣民。均切愛戴。雖其臺院體貌尊嚴。不敢道達歡情。而頂祝之誠。寧有須臾替哉。今其渚鴻莫留。歸轄催脂。東人九罭之思。爭懷臥轍之願。中軍老爺。亦且簡潔自持。一遵臺爺約束。凡事有不敢經禀於臺爺者。悉先赴愬於老爺。輒蒙禀奪立施。東人之感老爺。與所感於臺爺者無異。自聞歸音。遠邇忉忉。信乎有脚之春。感人易而深也。今旣請留而不敢。謹將回路便宜若干條。開坐于後。煩乞稟議回下。不勝幸甚。謹稟計開。一。小邦再經兵火之後。民間頭畜絶少。每調發刷馬。悉收價雇立。給價多而應募者少。此最目前第一難事。以此如咸鏡江原山海隔遠去處。遍行徵調。聽候城中者。已過月餘。若馬數夥敷。則凡衙門。自有大小尊卑之分。凡派定夫馬。先自軍門，按院而爲之。他衙門不在此數。而惟其馬數不敷。前後各衙門之行。皆破東補西。先行者回。方補後行。近日。丁贊畫，董都督相繼西回。而軍門老爺又於十二日起馬倘軍門的於十二日起馬而臺爺十五日起馬。則先去夫馬勢未及回來。卑職深恐徒馭多缺。致悞行李。不勝憂慮。乞老爺關稟臺爺。寬了四五日。幸甚。一。監軍一行員役。或有先回者。或有派赴各營者。回程各員役多少。與初來時不同。應入坐馬幾匹中。騎馬幾匹。駄馬幾匹。應付廩給者幾員。口糧者幾名。杠幾擡。乞得一一開示。方好預行移文。整備聽調。一。王京迤西沿路路程遠近。照實書呈。乞於各站下。某處中火。某處駐宿。某處留幾日。一一添註示下。方無臨時窘迫之患。</text>
<title>御史前稟帖 戊戌</title>,<text>謹齋沐百拜。叩禀監軍老爺台臺。伏以小邦爲强寇所迫。其勢之急。不啻如人被他扼吭。性命垂絶。過之者雖婦人童子。亦仰首乞救。意彼皆有救已之力也。況今日皇恩。是何等盛典。馬，步十萬。是何等兵衆。錢糧鉅萬。是何等糜費。小邦感而生愛。愛而知敬。苟係王人。雖厮儓下賤之人。視之如騶虞瑞麟。皆爲活己之物。不敢毫有厭斁之心。如提督劉爺。則又四海之望而萬甲之威。川卒精銳。亦天下之勝兵。非蒙聖恩隆天極地。視小邦如子姓之國。而必欲拯濟。則小邦何能得此將此兵於數萬里之外。而爲己之援哉。且凡人情將生則怕。卒生則疑。若劉督爺則曾以五千之兵。駐全，慶經歲。旣使方張之賊。不敢北窺。兼之號令嚴明。秋毫無犯。每轅門晝靜。竝與馬鳴而不聞。小邦之人。雖撨童牧叟。咸誦德音。稱劉爺不休。是固將爲素附。卒爲己試。今其再臨。擧手加額。環東區盡然。寡君選差陪臣。候之江上。已自上年初秋。寡君待歸之情。固憧憧日夕矣。前數日。伏蒙老爺分付幷行牌文。令禁約漢土官兵者。卑職以爲此臺憲所在。槪施約束。整所已整。而爲加策天駒之計耳已。馬上差人。奉諭沿路。昨日。再蒙老爺分付。幷覩楊都爺行王道爺憲牌。始審向所敎流言。正指川兵。而其中有國王屢屢赴告之說。於以寡君顒待之切。其有果信流言。謂素附之將。已試之卒。爲有此弊而欲加嚴禁之理乎。卑職竊伏思之。小邦之人。積經兵禍。人人魄奪神𢥠。一聞行言。正如傷弓易驚。前歲達兵之來。城中亦頗譁然。旣而得定。千萬兵之中。其好歹亦豈一一同哉。其間或不無一二悍卒重怯民之惑者。今屬川兵在遼放肆之說。卑職亦嘗聞之。豈此說流布遠近。話演於屢傳。惑深於遠聞。致城中洶懼如前歲之爲。而寡君以爲小民一散。無以導迎天兵。而爲根着之地。旣不能家道戶說。而姑爲是弭定之計。乃請於都院。而使愚民爲可恃而不散者耶。卑職在遠不詳。大要想不出於此。若果以此謂寡君致疑於劉督爺。則不幾於盡信書不如無書之謂乎。劉督爺三年于小邦。寡君之信督爺。督爺之知寡君。陪臣無以容說。但恐老爺或未及察此間事情。玆敢縷縷具禀。且願老爺樂爲督爺道也。干瀆台嚴。惶恐死罪。</text>
<title>御史前呈文 戊戌</title>,<text>謹呈。爲軍餉事。本年四月初三日。卑職同平安道觀察使韓應寅。於平壤館。蒙老爺分付。每年軍糧米豆。以九十萬石爲率。天朝出辦六十萬石內。三十萬石自運。三十萬石折價銀子三十萬兩。發朝鮮代買。朝鮮自備糧料三十萬石等因。蒙此。卑職不敢擅議。馳啓國王禀知去後。本月二十九日。接得承政院抄送左副承旨李廷龜。於本月十四日。敬奉王旨內。該監軍按院。軫念本國糧餉之難。悉心籌策。丁寧分付。若是之勤。予不勝感激。非不欲竭力奉行。以毋負監院盛意是圖。第念本國。山海磽确。生穀之源不敷。唯忠淸，慶尙，全羅三道。土地稍饒。常時稅入貢賦。經費所需。專仰此道。而計其田結之數。不過三十七萬結。每年一結收米四斗。多不過十萬石。以此一年之入。僅足以支一年之需。兵興以後。慶尙道則只有上邊豐基，榮川，禮安，奉化，安東，眞寶，靑松六七邑外。皆爲灰燼之場。遺民死亡殆盡。田野抛荒。荊兢滿目。已無收入之稅。獨有全羅及忠淸右道沿海一帶。蹔免兵燹。以此竭其地之所出。內供經費。外事調度。蓋已無復餘力矣。又於前年秋。賊兵再動。三道一樣被禍。焚掠之慘。倍於往時。自今年南方漕運不至。內外儲蓄。一皆蕩竭。都城倉廒原儲糧穀。時無數日之餉。雖因經理，都院，海防道諸衙門分付。方爲屯耕。而兩南地方。零賊出沒。遺民不得耕種。且大兵壓境。尤不得專力農作。雖有江原，咸鏡，黃海，平安，京畿等道稅入。而亦爲比前頓減。今年所收。多不過四五萬石。以此揆之。本國自備與銀兩所買。責以三十萬石。亦無可辦之勢。況至於六十萬石之多乎。若減其銀數幷與自備者。而合辦十萬餘石。則容或可措。此外年運頗稔。收拾民間。則亦可得零星湊集。而年運不可預卜。湊集難定多少。不敢質言。卿其將此曲折。具詳回禀施行等因。蒙此。卑職竊照。所據軍餉一節。係是大段句當。卑職不敢擅議。禀知國王。今蒙國王與備邊陪臣計議停當所回諭如此。卑職念惟此糧。辦之當餉何兵。餉之當用何地。是都爲小邦存亡生死之計。苟力可辦。髮膚無惜。第惟全，慶生穀之地。已爲不耕之墟。其餘沿路去處。奔走差調。無暇農作。今年春耕多少。實老爺之所目擊而傷之者。兼又旱乾太甚。凄風連吹。昨雖得雨。僅浥旱田。蝗虫之災。間間已作。以目前景象觀之。今年秋事。已可知矣。倘不計力量事勢。枉謂可辦六十萬石。而臨時致誤。則奈天下大計何。奈老爺盛意何。伏乞老爺思軍餉之重。參小邦之勢。斟酌區處。俾得妥當。不勝幸甚。緣係軍餉事理。爲此具呈。</text>
<title>御史前稟帖 戊戌</title>,<text>謹稟。爲査覈流言事。卑職聽得老爺移咨國王內。據慶州路塘報。附近倭營各郡守。多有送糧與賊。又捉獲鮮民李元亮騎坐。原盗天朝靑驄騸馬一匹。見交地方官喂養候解等情。卑職聞之。骨驚神駭。仍竊思之。小邦今日之罪。惟財力窮竭。微弱不振。不克副皇上拯濟之仁。紓皇上東顧之憂而已。至於視此賊。不啻如蜂蠆豺虎。爲不與共戴一天。則婦人小子。皆同此心。雖奸人鼠肝。常情之所不測。而如塘報所云者。則至愚下小民所不爲。守土陪臣。雖極無狀。必不至此。自古干戈擾攘之際。訛言必興。日前有言。小邦陪臣安東府使鄭賜湖。其女子爲賊所擄。賜湖仍與賊通。至於送米與賊。賜湖雖甚不道。其一生原無女子。則國人所共知。流言之無據。一至於此。念惟小邦亦有區區三尺。如果有此事。則必須査出正犯。按律行法。如無是事。則亦不容流言輾轉。使人心不安。都不可徒然淹置。益滋疑惑。塘官所報。料非無根。晻昧疑似之間。必有所聞。或所見送糧的。未必各郡皆然。必有一二犯人。解馬的亦必有某地方見交之官。如蒙老爺俯詢該報委官。則立可得情。伏乞老爺曲察小邦事情。詳加辨覈。以安人心。不勝幸甚。此事已蒙咨會。寡君回咨。不日當至。而這係人心之所不容。王法之所必誅。而老爺今臨返旆。陪臣願蒙面諭。啓知國王。爲此謹具禀。</text>
<title>御史前稟帖 戊戌</title>,<text>謹稟。爲倭情事。本年五月初九日。蒙欽差監察遼海朝鮮等處軍務監察御史陳老爺憲牌前事案。准提督漢土官兵禦倭總兵官都督僉事劉手本開稱。先以副將。提兵征倭。朝鮮曾遣世子光海君。帶同陪臣議政尹斗壽隨軍戰守。今改官提督。派守全羅。聞淸行二酉倂力侵犯。請乞移咨國王。查照舊例。仍遣藩儲幷兵曹判書二員。前來共事等困到院。准此。爲照。提督此議。無非爲東國海氛未靖。得一德望藩儲。監臨征討。萃渙合離。一以習行間金革之勞。一以作國人敵愾之氣。不爲無見。爲此牌行該曹。照牌事理。卽便馳啓國王知會。如遇提督出師。不妨仍照已前事理。命世子督率陪臣將士。同赴全羅地方。協衷倂力。共殄妖氛。如念係國安危。不必別懷疑恡。幸君臣熟圖經覆。提督施行等因。蒙此。除一面馬上差人。馳啓國王外。卑職竊照。先該萬曆二十一年。小邦六道倭兵甫退。而釜山等處各營盤據沿海去處。全，慶之間。地方瘡痍。人心未定。經略侍郞宋爺題奉聖旨。令小邦世子光海君。帶同陪臣。前赴本處。就行鎭定。光海君欽遵聖旨。久在全，慶之間。勞來安集。人心愛戴。地方賴以底定。卽目提督劉爺另開手本。要得再與同事。此無非爲小邦謀。欲協衷倂力。共圖廓淸。其有明䧏與否。卽不須論。而但劉督爺自爲分付可行。事苟有益。雖不爲分付。其欲自爲請行。又豈但世子而已也。況劉督爺先以副將。今加提督隆銜耶。此係小邦存亡之數。小邦非惟不敢懷疑。而亦不容懷恡於其間。但照今日事體。與先年不同。先年所急。在於撫定人心。而今日所憂。只在於財力窮竭。先年劉督爺鎭守南原時。則全羅一道及忠淸右道連全羅沿海地方。幸保全完。全羅卽小邦財賦之府。忠淸右道亦魚鹽麻稌之地。盡兩道之力。贍餉軍前。僅免缺乏。今則全羅及忠淸右道久被毒睨。蹂躪尤甚。一草一木。無有完者。先發水陸天兵。派駐全羅地方者。饋餉已難。世子儲君。非如一陪臣之行。雖簡其僚屬。省其衛從。觀瞻所關。民望所屬。亦豈可單騎獨行。向雖盡地之力。但供天兵。萬有難濟。今又添之以一起行李迎送供億之費。則尤力分難支。陪臣都元帥總治諸道。各道有觀察使，防禦使，調度使，兵馬水軍節度使等官。分管兵馬糧餉等務。各營又伺候陪臣。爲之奉護。各該經營措置。不患無人。惟是省費合力。專餉各營。斯爲得策。況全，慶三路。俱有提督府開營。而獨此府與世子俱。則亦不無彼此輕重之嫌。伏乞老爺諒今日事體之不同。思各營糧費之當專。毋令一路偏重。和衷濟事。不勝幸甚。卑職已行啓知。而劉督爺亦已東行。必國王會督爺議處。而卑職急於開禀事情。敢此干瀆。無任惶恐之至。緣係倭情事情。爲此謹具禀。</text>
<title>遼東撫院山海關分司等衙門査還人口呈文 庚子</title>,<text>朝鮮國差來謝恩陪臣吏曹判書李等謹呈。爲乞速査還本國人口事。該萬曆二十七年十二月初一日。有賀節陪臣尹安性齎捧到勑諭。節該。特遣陪臣。進獻助工方物。朕甚嘉悅。特降勑奬勵。仍賜白金蟒衣。用示優禮。欽此。又該本年八月十三日。准欽差經理朝鮮軍務右副都御史萬咨。該欽差巡撫山東地方右副都御史劉將小邦逃回男婦金丁仍等一十三名口。給與盤纏。交付摠兵官李兵舡。順帶前來。准此。寡君與一國臣民。不勝感激。另差陪臣。齎領兩項謝恩表文禮物。前赴京師進謝外。又據議政府等狀啓。節該。本國各道人民流離飢餓。各自救命。先後隨天兵過江者不記其數。俱於各處地方。寄住討食。或父子相離。兄弟相別。思戀之情。委屬可矜。合無移咨兵部撫院，山海關主事，遼東都司等各該衙門。將前項寄住人口。盡數查還。以便完聚相應等因。據此。寡君另具各咨。順付陪臣。陪臣謹將原咨。於所經遼東都司及撫院貴部衙門。歷行投呈間。卑職竊照。普天之下。莫非王土。率土之濱。莫非王臣。有等人口。隨其所棲泊。等爲王土。隨其所服役。等爲王臣。況今皇仁同視內外一家。天朝各營軍兵。方且留住小邦。一體隄備。顧此鎻尾。先請查還。此豈寡君之情哉。但念愚民方流離蕩柝之際。急於救命。隨住各營。日久情熟。或男婦仍因。或貪戀棧豆。俱被各兵帶回。人人孰無父母兄弟。骨肉之情。無間貴賤。懷士之性。聖言非苟。寡君爲民父母。旣不忍使一民仳離。而兼又小邦積禍之後。國內空虛。生齒未及繁殖。設可繁殖。是所謂種樹望陰。難責於十數年之內。當此善後方急之日。訓鍊峙糧。一人有關。至於勞天朝之兵。久戍勤苦。則本國人口。理宜查還。以順懷土之性。以慰骨肉之思。仍爲屯守補缺之賴。允爲便益。老爺盛算。必及於此。卑職但當袛候回下。第照本人等各回原籍。則寡君固當保住給廩。以濟目前之命。而亦不可每歲如此。必須歸及春耕。自爲明年食力之地。生道方延矣。夫地有遠近。查有後先。其遠者雖不可一時擧還。若遼東，廣寧。山海關等處地方。則境連小邦。該民之泒住者尤多。可以昨命而今還。若待卑職回日。始賜發落。則日月遲延。耕農莫及。煩乞老爺諒寡君不忍之心。憐骨肉思戀之情。幷察屯耕有裨之實。亟加查還。不勝幸甚。</text>
<title>兵部刷還呈文 庚子</title>,<text>謹呈。爲乞速查還本國人口。以正浮言。以便完聚事。卑職敬蒙國王差委齎謝恩表文方物進謝外。隨蒙國王順付咨文四角。派呈貴部及山海關分司，遼東撫院都司等各該衙門同前事。卑職已於所經地方。各行投呈間。該二月二十六日。譯官南胤咸。於分司衙門。面蒙主事分付。聽得在前陪臣將本國人兩三個帶去。國王都殺他云。欲去者送。不欲去者不送等因。卑職聽此。不勝駭異。爲照。此說必出於流民之靡衣婾食。不樂還土者。或帶他叫使不欲還送者之口。而至徹於當事地之聽。卑職竊恐此說不獨山海關一處有之。則不得不明言其不然也。當初小邦之民。或爲賊所擄。或畏死附賊者。其麗不億。其中或戀土走回。或聽撫革面者。則固所當宥。至於媚賊縱臾。而被各營兵所捉獲者。間或有之。猶且除罪狀彰著。顯戮難赦者外。稍涉疑似者。則一皆不問。以安反側之心。君人包荒之度。一時招撫之策。自當如此。至於該民之隨住天朝各營者。則方流離蕩柝之際。不過急於救命。聽他雇役。日久情熟。或男女仍因。或貪戀棧豆。順被帶回。人人孰無父母兄弟。骨肉之情。無間貴賤。懷土之性。是其良心。離親戚去墳墓。豈其本情。寡君爲民父母。不忍使吾民沒齒仳離。阻伊首丘之心。兼又小邦積禍之後。國內空虛。當此善後方急之日。鍊兵峙糧。一人有關。玆不避煩瀆。敢請查還。旣還而殺之。寧有是理。浮言之出在該民則爲喪心。在帶他者則爲造言。二者俱極可惡。若以此而曰欲去者送。不欲去者不送。則卑職之所痛恨。不在於不得還一逋民。而在浮言之厚誣也。卑職仍照。普天之下。莫非王土。率土之濱。莫非王臣。有等人口。隨其所棲泊。等爲皇土。隨其所服役。等爲皇臣。況今皇仁同視內外一家。天朝各營軍兵。方且留戍小邦。則顧此鎻尾。先請査還。寡君之心。豈以是爲可急者也。憐伊骨肉之情而爲屯耕補缺之地耳。所據吳慶祥所供。亦只是渠目見所及。此外派住各處。非慶祥所目見者何限。如遼東撫院都司山海關分司。則所管攝者只是一方。該查不廣。非如貴部摠查各省之爲盛。卑職謹查。小邦世蒙天朝恩造。雖一民之漂泊者。必行刷還。俾不混住。而近如金丁仍等自賊中逃命走回者。竝蒙天朝給與盤纒。畢加遣還。皇恩如天。擧國感泣。況大司馬老爺以股肱重臣。其仰體聖仁。宜無不盡。煩乞老爺諒寡君不忍之心。憐骨肉思戀之情。竝察屯耕有裨之實。亟加行文各省。毋撓浮言。將前項寄住人口。盡數查還。以便完聚。不勝幸甚。</text>
<title>山海關三次呈文 庚子</title>,<text>呈。爲姑置查還一節。先辨浮言誑惑事。卑職將本國人口查還及浮言誑惑等項緣由。前後呈禀貴部。俱未蒙枇下。本日朝。通官表憲等。於貴部衙門。面蒙老爺分付及蒙示兵部公文。回說職等。職等不勝駭異。爲照。今此查還一節。寡君之意。非敢必欲發還如相訟理。但念流民志切懷土。而不敢擅回。亦蒙天朝節續發還人口。而遂成恩例。謂可藉天朝查還之恩。而遂流民懷土之心。團聚骨肉。便成完戶耳。若知流民自失良心。不樂還土。而天朝查還。事體小有不便者。則該民雖還。已無骨肉之念。而不關於有無之數。何敢縷縷煩冒哉。卑職前日呈文。亦曰普天之下。莫非王土。率土之濱。莫非王臣等語。意亦在此。但聞老爺信彼殺他之說。至以惴惴就死地爲說云。此則卑職不敢不明辨而暴白。夫天下之惡。莫大於叛君。天下之罪。莫重於事讐。小邦之民。當倭賊充斥之日。畏死投賊。至於縱臾爲惡。如卑職前呈內所云者。厥數惟夥。賊退之後。寡君猶且開自新之路。廣招撫之門。每戒有司不妄加殺戮。隨蒙皇上屢旨戒諭。至發免死帖。揭白旗招募。寡君益切感激。承奉無違。前後將該撫之數。類奏天聰。數至累萬。此實明白可證。至於流民之聽天兵帶回者。則不過迫於飢寒。投命無聊。而所投者非他。而在上國地方。天朝視小邦。有一家之義。小邦事天朝。如父子之情。一家婢僕。旣在門闌之內。則其住東在西。都不須問。有等人口。有可憐之情。無可殺之罪矣。若謂流住上國者。亦爲都殺。則其在附賊者。謂必殺無疑。若爾則不特阻革面之路。而悞招集之策。其孤皇上勑諭之旨。而得罪於天朝者甚重。吁。揆之以理。度之以情。寧有是理。所謂金氏者。不知何等流娼。其至於泣訴請留者。不過以男女之情。衣食之樂而喪其本心耳。以喪心之訴。謂寡君行情理所無之刑可乎。卑職來時。將寡君咨文。歷呈遼東都司撫院。俱蒙盛諾。至於大司馬老爺。則說向卑職。如老爺所說於南胤咸者。卑職卽行呈辨。如今日所辨於貴部者。則大司馬老爺深然卑職所言。答說你言正是。已許行文各省。廣加查還。玆有回咨可據。以今料之。貴部所報於大司馬臺前者如此。而大司馬老爺如是云云。今職等亦已呈辨於貴部。如在大司馬臺前者。顧貴部憣然聽改。獨不如大司馬老爺所聽於職等者乎。目今天兵尙駐小邦。其間無賴棍徒。擅離本營。行走民間者果有之。小邦廣行緝挐。解送衙門者亦多。而第以官兵方留國內。閭閻小民。遇有天兵㨾子。不知是官是巡。一體畏敬。難於認緝。官兵則受本將法度。不至擾害。逃兵則肆行搶拐。不遺餘力。小民畏之如虎。其誰有一毫饒挽之情哉。但不能別白。致有遺姦耳。若及天兵盡撤。則此輩又何所藉而敢行混住。此則不待天朝敎命。而自當立行緝獻。如查還流民之事。待有此日。再請非晩。至如屠殺之說。則非徒沒寡君好生之心。亦且悞招撫之策。而上負皇上勑諭之恩。其在寡君。不止爲過。而與有罪焉。臣之於君。猶子之於父母。父母之過猶不忍聞。況聞父母之罪乎。職等聞之。不勝戰灼。敢陳之以深。而呼之以急。蓋職等之意。不在於得一逋民。而在於明寡君不殺之實。至其流民。則有則還。無則已。都惟貴部所命。嗚呼。寡君好生之心。天日在上。流民喪心之訴。尺霧蔽間。煩乞貴部俯諒實狀。以理見察。不勝幸甚。</text>
<title>禮部稟帖 戊申</title>,<text>熏沐百拜。謹叩禀于大宗伯老爺臺前。本月二十日。職等伺候部裏通官表憲等。面蒙老爺分付。這事或行撫臺。或差人往審。表憲等仍請陪臣每在館候完。差本國通事。往來再加查奏。蒙老爺允許等因。職等蒙此。以爲封事雖有一番往來。而大意則已許之也。不勝感激。回館相慶。喜不能寐。第念老爺諭內。或行撫臺者。在職等過慮之心。未免疑惑。敢行再禀。不勝惶悚戰灼之至。先該萬歷三十一年。陪臣金信元等齎奏請封。回蒙貴部覆題。請移咨該國。使之宣諭臣民。方許據實具奏。一面咨行遼東督撫。查訪明白。候國王另有奏請之時。一倂具奏。則部行會官定議。請旨定奪。伊時遼東督撫已經査奏明白。隨于萬曆三十二年。陪臣李廷龜齎奏來請。蒙禮科參抄。乃謂據奏。只是再申前說。未見所議何在。更難卽謂的確而遽可議封也。已事之明鑑如此。卽又蒙老爺或行撫臺之諭。職等深恐又如先年部覆所云。終爲姑俟之緩辭而止耳。貴部以事體之重。而欲行再查。職等不敢容喙請止。而但行文督撫。則督撫亦行會本國而已。數千里之外。詎便恁生已見而自請之也。只是徒煩往復。耽延日月而已。設令查奏明白。前旣不見據。今何保其必准也。苟行查督撫而後可爲。則陪臣雖留館候完。恐徒糜光祿酒飯。瘦死館裏。而完事之無期也。如必再查。則須候部覆准下之日。蒙發公文。付與本國通事數員。齎持疾馳。改本前來。則往來不過一月有餘。職等庶蒙完了大典。歸報本國。斯爲萬幸。煩乞老爺照詳施行。以慰職等朝夕飢渴之望。職等仍竊再照。立嫡以長。皇朝祖訓甚明。小邦恭事天朝。班同內服。凡制度典章。何敢一毫踰越。第念小邦不幸。歷世繼嗣之際。鮮有以世子順承者。恭定王。以弟而嗣。莊憲王。以次子而嗣。康靖王。以姪子而嗣。恭憲王。亦以弟而嗣。先王亦以姪子而嗣。猶且世受恩命。效忠順於藩翰。今則不幸之中。又萬有不幸焉。而遭罹兵禍。從擇賢先功之典。棄病風狂悖之兄。而與賢而有功之弟。此固有拂於經常之道。而亦有先朝已行之規例。非小邦所自創而私之者也。先年。小邦節次奏請。部覆丁寧。乃曰。俟有成功。另議優處。乃曰。邦家未靖。繼體宜急於擇賢。此亦一時變通之說。乃曰。果有戡亂奇勳。不妨另議優處。乃曰。壐書旣布。大事業已責成。國人又何疑焉。乃曰。國勢之式微丕振。人心之推戴彌堅。伊時乃議請封。亦未爲晩。乃曰。民望所屬。國將焉往等因。准此。小邦毫無疑阻。以爲聖天子恩典。終必許之。因此二十七年之間。名號大定。推戴益堅。續于萬曆以十一年。准蒙科參萬分丁寧。再俟二三年。優處議封。亦未爲晩。何今復請急於世子封哉。通官每亦於闕下。面蒙閣部諸老爺戒諭。這事不須要忙。候事體全定。然後請之。外國之事。何至見阻。小邦仰恃部覆及閣部面諭明白。而亦慮意有所待。瀆擾是懼。經今四五年。不敢妄行續奏。及今事體大異前日。此非可已得已之事。而封典之加。又稽於權署國事之日。則大小衆心之疑惑。難以家到而戶諭。職等伏聞名位已定。雖一日不可改易。古人有逐兎分定之喩。況至於十七年之久乎。疾病。邪之伺也。大位。姦之窺也。職等竊恐先年聖天子全安小邦之鴻造。終不得保有。而貽朝廷藩翰之憂也。兼且小邦自兵火之後。憂虞之象。不一而足。倭奴於久逞之餘。狡謀叵測。每遣人邊疆。探試情形。建夷且負險自强。遠交西部。近蕩海夷。兵馬日突於門庭。而每以甘言緩我。是必以小邦爲蒙恤天朝。不欲遽示禍心。誠恐朝侵小邦。而天朝夕爲之慮耳。加以域內蕩殘。民力未蘇。而國有大喪。念此兩賊不以人理相處。但以兵力相加。乘人之喪。慮所必至。當此之時。其拮据補苴綢繆隄備之策。雖使擧國君臣。悉心專慮。萬恐難圖。今又大典之稽。出於千萬意慮之所不到。而人心觖望。擧生憂撓。則職等深恐國事日去而莫可收拾。此所以展轉空館。日夜悶灼。如不得命。則不敢回國。而爲埋骨燕山之計矣。更乞老爺俯察危悰。毋容別議。再加矜愍施行。不勝幸甚。小稟封事行査一節。已蒙老爺示下。事體已成。除一面遵行外。仍竊伏念自古禍患之機。常伏於俄頃毫忽之間。小邦南北之警。實門庭朝夕之虞。幸人之喪。其勢可見。加以上年失稔。卽旱焦土。葬期已卜。徵調方興。而猝聞大典之稽。擧國觖望。彼此憂撓。則謀慮不專。萬難得濟。卑職備位三事。何事不慮。當初小邦差委卑職。竝許賷持印信者。正爲此等緩急。伏請老爺商議大堂。依正德年間陪臣盧公弼等直題事例。一面容職等具題備陳小邦情悶。俾不負小邦差送卑職之意。不勝幸甚。</text>
<title>稟提督主事陳公帖 戊申</title>,<text>小邦文廟版位。因襲歷代之陋。仍用王號。曩在東征時。楊都院滄嶼公。因謁聖見之。始言昭代革謬之擧。蒙去王號。但書曰先師孔子之位。噫。夫子之德。固非節惠而可諡。且世之所尊。不在彼而在此者乎。此出於賊莽假是之名。而歷世莫悟其非。遂因而增之。至有欲用帝號者。何其陋也。此豈所以事先師者也。小邦物情。自來頗鬱。而制度議禮。必出於天子。非藩國所得以擅改也。向微楊都爺。本國亦安知有昭代已革其謬也。甚盛且幸。但念小邦荒遠樸陋。唯知革謬之爲盛。而其間儀章節文。有未可詳。職等方守方喪。不可言喪外。而適久鎻館裏。閤下且以宗伯之屬。掌邦之禮。屢臨近館。顧此係是國之大典。敢行禀裁。竊聞之。古者尙奧。先聖之廟。先聖東向。祭之者皆從東西向。而矣子用鷩冕玄端之服。意不敢以天子之尊臨先師也。祭亦只有釋菜釋奠合樂之禮。蓋未加王號之前。只用尊師之禮也。至於漢平。始加公號。而南宋元嘉年。始用軒懸六佾之舞。至開元年進王號。然後正南面位。被王者服。禮樂儀章之縟。世以增加。終至於用十二籩豆。登歌八佾之舞。天子始以袞冕祭之。其意蓋謂天子之廟。當用天子禮樂也。今當盛際。正百王之陋。去王號之謬。則其禮樂籩豆牲幣坐向之節。獨仍前不改。別無所裁革者否。天子諸侯之學。雖有等級之殊。而大槪不可不因天子之制而降殺之。伏乞閤下將聖朝所已講定者。明賜枇下。以便藩邦遵奉施行。不勝幸甚。敢禀。批曰。文廟稱王。原屬不妥。該國旣改爲先師。無容再議。若籩豆佾舞之數。我朝惟國子監。樂舞用八佾。籩豆各十二。其餘天下學。俱八籩八豆。樂舞各止六佾。該國係藩邦。則籩豆各用八。舞佾用六可也。先師南向坐。今天下之學皆然。該國更不必置疑矣。</text>
<title>呈禮部文 戊申</title>,<text>謹呈。爲乞恩事。本年四月十九日。卑職等於堂禀時分。伏蒙老爺面諭。節該。承襲一節。事體重大。須再査乃行。請諡一節。你國以禮義之邦。前王且恭順。朝廷當以美諡加之等因。職等蒙此。恭候已過四十餘日。猶未得命。先儒氏有言曰。知死而致死之。不仁也。知死而致生之。不知也。聖人知其然。故將葬則有賜諡易名之禮。先王葬期。卜於本月十二日。職等違離日久。未知風雨工役之故。果用本日與否。而這係當葬之月。禮云。信時日日而行事。則必踐之。是則葬期僅隔旬日。而請諡之本。迄今未經題覆。非唯不及於將葬之前。亦不及於皇皇望至之日矣。職等不勝痛泣之至。先王事大之誠。拒賊之議。固四時之所共聞知。至於守藩四十餘年之間。深仁厚澤固結民心者。則有非天朝所及洞悉。此有行狀具在。可考也。仍照承襲行查一節。職等原發通官二員。約令離此十二日。准到王京。以日計之。則本月旬前查本當至矣。但念撫鎭衙門已差送員役。而繳本亦未卜早晩到也。小邦南北交警。大喪仍之。封典又稽。大小觖望。憂虞之端。不一而足。伏乞老爺將賜諡一節。參詳行狀所錄。查依舊典施行。一面行催撫鎭衙門。着令尅日奏繳。竝完大典。不勝至幸。再照䘏典。尙未蒙議。查本屬當繼至。思得議諡撰文。當需時日。乞將䘏典。預爲題履。集有次第。俟查勘回日。一倂題請。將封䘏二典。竝差一使。一以免天使兩起跋涉之勞。一以寬小邦積疲供應之力。使小邦得於敦葬之餘。專意隄備。褒終繼世之恩。一時竝行優渥。委屬萬便。爲此瀝血。開例具呈。計開景泰元年。太監尹鳳奉御鄭善。賜祭及諡。又許承襲。仍賜九章冕服綵段。景泰三年。尙膳監金宥，金興。賜祭及諡。又賜誥名九章冕服綵幣。成化六年。太監金興，行人姜浩。賜祭諡及賻。又賜誥命九章冕服綵幣。弘治八年。太監金輔，李珍，行人王獻臣賜祭及諡。仍頒誥命。枇司査。卽便具題。送祠祭司。</text>
<title>禮部儀制司呈文 戊申</title>,<text>謹呈。爲敝藩久屬權署。衆情憂惑。陪臣坐煩館穀。分義不敢。煩乞貴司行催撫鎭衙門。剋日奏繳。亟完大典。以安敝藩。以還陪臣事。職等將前事等因。本月初一日。已經堂呈緣呈內。兼有請諡一款。原呈文字。蒙大堂老爺枇送祠祭司。貴司恐不省有原呈事理。敢行另呈外。照得行查一節。職等原發通官二員。約令離此。十二日。准到王京。以日計之。則本月旬前。査本當至矣。但未知撫鎭衙門果否業已差送員役。而繳本又未知遲速至也。職等來時。見先王葬期尙隔四朔。安意星夜兼程。可及竣事。還參負繂之列。以洩終天之慟。而淹留至此。葬期已屆旬日之內。東望悲號。五內如割。此亦可以私情而置之也。職等以海外螻蟻陪臣。久塵館邸。每煩光祿。按日送程。鹽菜薪炭。無不備具。職等空坐吃喫。分義不敢。此亦妄保皇上天地父母之仁。下及虫豸。而容有以安之也。顧念小邦南北交警。大喪仍之。封典又稽。大小觖望。職等違離日久。未知可虞之機。伏於何方而發於何頃。此所以日夜煎灼。寢天子之館。吃天子之祿。而不知所自以爲榮也。況又日月耽延。事變難測。倘遇夷虜之塵。而道路之梗。則封典之完。尤未卜早晩。小邦之事。豈非大可虞也。煩乞貴部俯諒有等切迫情由。馬上差人守催撫鎭衙門。將已發員役。馬上催回。查來事情。上緊繳奏。以便立等禀覆。完了大典。不勝瀝血懇祈之至。爲此具呈。時儀制司張郞中嗣誠署病註門籍。不得司呈。因提督主事。轉送郞中家。則郞中見之。送于侍郞。侍郞枇送本司。使卽行催。</text>
<title>呈禮部大堂 戊申</title>,<text>謹呈。爲行查久稽。殷憂日劇。煩乞貴部俯察菲言。早加商確事。竊照。請封一節。伏蒙朝廷以經常爲重。業已奉旨行查。卑職等不敢更有所言。悶默待査。已抵兩月矣。期已迫而查未至。日彌久則憂愈切。敢吐窮源之論。仰溷嚴聽。非敢望貴部必加採納。倘蒙察卑情之萬一。則職等雖以憂死。而猶無恨也。蓋念先王有妾金氏。生二子而早卒。二子則臨海，光海也。及二子已長。而嫡朴氏。已過嗣育之年。羣臣屢以爲言。先王教曰。此予一家大事。予不敢遽。群臣不知先王深意之有在。固有所隱憂者矣。及壬辰之亂。賊已過鳥嶺。陪臣申砬之兵。鏖於忠州。則國無藩蔽而勢甚急矣。乃本年四月二十八日夕。先王招大臣敎曰。賊已迫矣。不可不定大計。予欲立第二子爲嗣。如何。羣臣皆感激淚下。祝壽羅拜。是夜卽於廡下。立光海君爲嗣。署置僚屬。於是。羣臣始服先王所不敢遽者以少長。而事急始爲不得已之擧。爲宗社地耳。是豈有意於廢長而違越經常也。當此之時。屬之長乎。屬之賢乎。二十九日。賊鋒已及漢江。乃決西附之策。命嗣子從。分遣諸王子。號召四方。臨海君與異母弟順和君𤣰。往咸鏡道。所過不思募集。以夫馬館穀之故。亂加箠責。見人善馬寶貨。則必掠之。望賊思散之民。囂然喪心。及至會寧府。則本府與虜只隔一水。王化最遠。俗且猙獰。乃綁兩王子。開門迎賊。此非無故而陷於賊也。旣陷於賊。而經年不得返。則擧國人心。又將屬之長乎。屬之賢乎。反蒙皇上專降一勑。責光海君以全，慶軍務。則光海末爲世子。猶夫陪臣也。豈有皇勑專降陪臣之理哉。至是。國人又信皇朝已以世子待也。光海受命祇懼。恐累皇上付畀之重。督率若干陪臣。身先霧露。綏集民兵。撫摩瘡痍。拮据兵糧器械。以供天兵之後。克集殊勳。則雖臨海回目賊中。人心將屬之長乎。屬之賢乎。到此則雖先王亦沒如之何。而不獨先王爲然。皇勑亦已定之也。是不可以常道持也。續後欽准宣布。昭如日星。一則曰。民望所屬。國將焉往。二則曰。俟有成功。另議優處。羣臣乃以前日憂先王之不卽定計者。憂皇朝之不卽正名。而猶無毫髮慮也。十有七年之間。民心之推戴益堅。國內大定。如乾坤之高下。冠屨之尊卑。不可紊也。蓋歲彌久則分彌定。分彌定則人無疑。乃於權署國事之日。始加行查。則擧國之憂惑。其勢固然。職等固知今日守經之論。非有他意。正欲玉成乎小邦。而此如癡前說夢。愚下之人。豈曉其深。但見其迹。隣敵之生姦。亦所必至。且貴部每以厲階爲小邦慮。意甚盛也。然廢長立少。非自今日。廢伯邑考之周。廢泰伯之吳。未聞速厲。而昧天命人心之歸。而立建成召禍者。唐祖是已。是又不可以一槪論也。我恭定王之於禔。是已樹而易。而成祖文皇帝亦已許之無疑。啓東方盛治之君。此皇朝已行之家法。國人執此而疑前後之有異。謂有他故者。亦其所也。職等聞之。恩之所盛。忌之所歸。小邦以窮禍必亡之勢。蒙皇上天地父母之仁。行前古所無之事。發百萬兵馬。調百萬錢糧。拯濟而全安之。置之袵席之上。恩無有至此之盛。而一朝以廢長見責。不許承襲之常典。職等亦恐隣敵之忌適出而乘之也。卽毋論其隱。而以不見是圖者言之。小邦介於南倭北虜之間。國小民貧。不能自保。而猶至今日者。徒以天朝之顧護。而且其勢有輔車之依也。建夷之桀驁。不可以常酋視也。負阻自肆。日稔兇心。挫忽溫之强。破回波之堅。遂窮海夷而囊括之。以斷後慮。所未及斷者。小邦也。其意常以爲犯大邦。則小邦擬其後。侵小邦則天朝擬其後。此不敢輕易下手。而維持相綴。其勢如此。小邦之平安道。去其巢至近也。咸鏡道至遠也。其往來恐喝。常舍至近之平安。而由至遠之咸鏡者。是誠畏天朝之知之也。遼之與小邦。俱密邇建衛。行言之泄。直片時耳。猝聞天朝以廢長見責。不許爲王。則爲不復顧護。而積狺之發。想其計已深。且馬島與釜山最近。豈有不知之理。旣利其喪。又乘其會。則南北交警。其勢不爲虜則倭矣。貴部其能復以經常之重。責之此乎。小邦之人。生爲感德之人。死爲抱冤之鬼。此職等所以絶氣而不覺此言之經發於未查之前也。仍念撫鎭已差送員役而查之。而得其實則固小邦之幸也。但念常人之心。其權重則其心哆。撫鎭之所差送者。不過轅門武弁。不甚解義理之人。以匹夫而當宗社左右之權於千乘之國。其勢豈能必守貴部禁約。而保無弛張。倘有少歉於意者。則所查者未必能孚其實。所查者雖不孚其實。撫鎭亦何從知而正之。旣不能正。則貴部已令查之。旣査而失其實。則其將謂何。職等見日久而查不至。凡事日久則姦生。此職等所以爲查覆而又絶氣者也。禮云。諸侯世子未賜爵。視天子之元士。以元士而莅一國。是何鍾鉅而莛細也。多見其摧也。況日月荏苒。自春徂秋。奄屆於弓勁馬肥。因野爲糧之月。則建夷之必發無疑。職等誠恐貴部之欲爲小邦斷厲階者。未必果斷也。職等尤增絶氣焉。懇乞貴部察此情形。早加商確處置。則皇恩幸甚。藩國幸甚。不勝拊膺頓足之至。爲此瀝血具呈。</text>
<title>再呈葉閣老文 戊申</title>,<text>謹具。爲敬謝德意。仍陳餘蘊。以備台算終始商確處置事。卑職等昨日伏蒙大柱爺駐趾赫炎之中。俯賜諄諭。不啻丁寧。卑職等且感且懼。私自相語曰。皇上天地父母。顧恤小邦。生死肉骨。未足喩其盛也。大柱爺以皇上股肱。體皇上至意。憐念小邦。至此之勤。誠張子所謂吾父母之宗子。以哀四方之顚連者。哀小邦也。卑職等感激怔營。不敢更有所言。而顧禍機甚迫。有不容但已者。苟惶縮不言。無以究皇上之大德。而成大柱爺之仁心也。敢此再溷。伏乞終始憐察。通官每回說。大柱爺敎以行催宜催云。卑職等以爲通官每話不通方。必承聽之謬也。行查固宜當催。但催之。非小邦陪臣之所可爲。必大柱爺將自行催。而通官每聽之謬也。如蒙大柱爺行下該部。使之馬上催來。則封事早完。一日一日。是大柱爺之賜。而況非止一日者乎。不勝切祝焉。至於行查一節。則聖旨已令查之。須等候查至。事體方妥。卑職等雖甚愚懜。豈不知事體本當如此。乃此云云者。恐禍機之迫。無待查之頃也。何者。建夷之流涎小邦者。非方邦之私言也。發於天朝邊諜者如此。大柱爺之所已深知也。其除海夷。固爲小邦撤藩籬也。急小邦。固爲天朝斷左臂也。雖兵勢之弱。不能直斷其頭。以報天朝。而其兇謀所在。則豈不灼見。彼雖匪茹。其譎詐則固算人之所未及算者。以急於小邦。而朝夕伺釁之心。一朝聞天朝見責頗重。不許爲王。則其逞其積狺之心。則固無所疑。若以天朝爲永棄小邦。則彼猶有成敗之慮。稍待弓勁馬肥。因野爲糧之月。乃常計也。彼必知天朝不永棄小邦也。則當乘機迅發。如疾雷之不及掩耳。而及天朝之見責。則必曰我但見其絶。不知其不永絶也。則小邦剪焉之禍。直在指顧之間。而天朝能復以此責之彼乎。然則小邦生靈。已歸枯魚之肆。天朝雖欲以尺一榮封。其可及乎。昨蒙大柱爺及諸科爺面諭行查至。則封事自當准許。雖有日月之遲。終必得之。此非誠無是事。而卑職等詭爲張皇之說。要封事之速成也。大柱爺沈機算之。則可知此說之誣不誣也。此卑職等日夜憂灼。不揆遐賤。而日日聚首赴愬於大柱爺而不憚煩者也。若其勢持循於待查之間。而保無向之所虞者。則固萬幸也。但査似無速完之勢。在賊之謀。亦安知不如卑職等所言者乎。聖旨已令査之。今不可追寢其命。則道路所聞。誠不敢輕發於嚴聽之下。乍聞撫鎭所爲。非如大柱爺之體皇上至意云。則差查者必有承望風旨之弊。轉奏者亦不無文過之患。前呈內所謂朝廷已令查之。而查不以實。則其將謂何之說。實慮此也。然此則天地父母。必有所逆度而處之者也。若前撫鎭引嫌不自繳。而推之新撫鎭。則日月當多。禍其可延待而不先肆乎。然則小邦臣庶。雖欲不爲抱冤之鬼。得乎。伏乞大柱爺察此情形。亟加商確。雖不待䘏封。而有可以緩此禍於未發之先者。深思處置。如捄焚拯溺。則皇仁幸甚。藩國幸甚。無任跼蹐叩心之至。爲此瀝血具呈。</text>
<title>中訓大夫行漢城府參軍權公墓誌銘 幷序</title>,<text>海東稱名族者。以永嘉權鐵城李爲冠。麗之杏村及我朝陽村公。卽其李與權也。陽村之後。有監察肩者。生倉守鵾。生判官深。判官娵僉正應女。是杏村之裔也。以嘉靖庚子十月十七日。生吾姨壻諱悟。復而。其字也。性溫良詳切。隆慶庚午。蔭補泰陵參奉。遷司醖署奉事，尙瑞院直長，漢城府參軍。萬曆己卯。坐僚過罷。壬午。復參禮道察訪。仍換平丘。所過職辦。忤按廉者免。乙酉七月二十一日。以疾終于家。壽四十六。吾姨於行居第四。生三男二女。女長適武擧李安謙。男長啓皆幼。同年九月十一日戊申。厝于楊州東面乾川里。依吾先君葬也。先君諱國柱。贈吏曹參判。其窆。吾賢娣徵余誌。誌可忍爲耶。銘曰。京兆聲鳥過耳。楊之原何峛崺。亦人宅君勿毁。</text>
<title>有明朝鮮國秉節校尉韓公墓碣銘 幷序</title>,<text>萬曆丁酉歲。知樞韓公孝純以書抵某曰。孝純有伯父早歿。歿後三十三年而孝純生世。以故不知吾先子有令昆。伯父之配李氏。後伯父四十七年而逝。孝純得蒙其鞠養。屬以後事。吾先妣。又李之兄之女也。蓋李痛伯父之短。緣要兩家之敦好。謀以爪葛焉。李旣寡。終始從先子居。睦如也。李純兄弟三人。皆自拊育無差。先子事李。又不翅如兄而母之焉。莅郡縣十五年。皆以專城享。其歿也。從伯父兆。葬于廣州秋峴下靈長山西麓。顧墓道闕顯刻。無以示後。子其圖之。某嘉知樞爲伯父謀其不朽甚盛。不以不文辭。敬起而考其家乘。則公諱某。字某。實淸州大姓。高祖諱惠。咸吉道觀察使。曾祖諱繼禧。議政府左贊成西平君。祖諱士武。漢城府判官。考諱承允。旌善郡守。妣安東金氏。軍資監主簿禮童之女。領議政礩之孫。以弘治己酉生公。旣長。以勳蔭屬忠義衛。階秉節校尉。正德辛未某月日。歿。得壽二十三。配宜人韓山李氏。成均館司成殻之女。牧隱文靖公之後。以嘉靖丁巳某月日終。壽七十。知樞公。中丙子文科。歷敭淸顯。今階資憲。孝純其名也。知樞之考諱汝弼。贈吏曹參判。卽公之第幾弟。妣柳氏贈貞夫人。卽公之婭。司導寺正渰之女。知樞其季子也。宜人能念公。而以兄之女。妻公之弟。參判公能念兄而養及宜人。貞夫人能念母而母宜人。知樞又能念父母而慕公及宜人如父母焉。斯非奇耶。世有所謂義門者。其謂是也。遂爲之銘曰。公夭而絶。配以義續。使絶者後。而夭者壽。吁嗟乎嘉偶。</text>
<title>權知成均館學諭羅君墓誌銘 幷序</title>,<text>羅君諱某。字某。安定人。高麗安川君諱天瑞之後。有諱繼宗。贈通禮院引儀。是生諱世傑。昌陵參奉。是生諱瀷。成均館典籍。是君考也。典籍公以懋學篤行。見重淸流。捷嘉靖辛卯科。選入翰院。以直筆被金安老所中。蹭蹬一縣。少顔子一歲而夭。時人痛典籍公夭。而幸君之存也。咸曰。報在此矣。時君生十一歲。後二歲。妣李氏又歿。君居六年喪。幸不死。自知讀書以世儒。未弱冠。見伯父參奉湜，仲父副提學淑。以時名俱罹乙巳之禍。遂灰心沈晦。絶榮慕念。晩中戊午生員，癸酉文科。時君年四十七。家世已荒凉矣。世等以衰暮。視權補成均館學諭。潛於州校。奄歘而終。噫。典籍公食報之地。又虛耶。其晩第也以禍。而從以咎之使不顯。而天且嗇其壽。何歟。君以嘉靖丁亥生。而萬曆戊寅逝。得壽五十二。逝之歲九月。葬于廣州北坊里卯坐酉向之原。配李氏。瓦署別提元紀之女。有二男六女。男長某夭。次級中丙子生員，乙酉科探花。出入臺省。以幹局稱。今爲平山府使。女長適幼學朴吉恬。次適卞希淳。次適郭珪。次云云。君天性醇愿。與物無競。居家不以屢空爲意。惟篤志窮經。而臨絶而曰。吾其不爲小人矣。其平生立心之眞實。可見天之慶報。雖失於君。而在平山者。其豈誣也耶。銘曰。善卽福斯天道。善旣種早晩報。早或促維晩長。羅之慶其泱决。</text>
<title>有明朝鮮國淑夫人金氏墓誌銘 幷序</title>,<text>某甫成童。受業於內堂兄柳立巖之門。得見今戶曹參議徐公與立巖之嗣西厓相公游。時徐公新有室矣。聞其室勤儉宜家。克盡婦道。大夫人在堂。姑慈婦孝。里閭稱之。其麻枲女紅之能。特餘事耳。同儕稱有賢相。以徐公爲首。厥後。徐公繫官內外。某且長而游學四方。第而至躋宰列。中間歲月。不覺已是四十年矣。由其聞之夙。數世之賢婦人。未嘗不亟稱夫人。癸卯歲。徐公方在戶曹。一日仕。夫人進冠帶唯恭。衙未罷。已報逝矣。是七月乙亥也。壽六十一。夫人之賢。旣嗇遐筭。亡之又遽。何耶。徐公以某追從最舊。以家牒徵誌。某雖才不敢擬議張林之後。而敢不樂道其善耶。徐公歷莅縣，郡，府，州迨三十年。而夫人不唯身遵法度。束下甚嚴。使不得貽一毫弊。非關家長。雖至微細事。未嘗左右。徐公前後第一之績。多其助也。遇宗族睦。遠近親屬。因亂流散者。日坌集請賴。夫人賙窮恤匱。略無難色。其經營家事也。積而散。散而積。不拘戀積散。而亦不爲苟且之事。凡祭祀賓客婚姻喪葬。咸順其則。其私親年且期頤。事之極其誠。言及亡親。輒涕下交。如父母之忌。哀戚如初喪。某於此又信夫人之賢。終始無間也。某又嘗聞。有一宗室以士名。徐公友之。夫人從窓壁間。覸其言動。戒徐公勿近。其人果非吉士也。噫。於其所當遠者。戒之如此。則其所來之好之者。雜佩之報。其何如耶。夫人安東金氏。系出新羅國姓。高祖諱宗孫。贈戶曹參議。曾祖諱誠。贈兵曹參判。祖諱公望。海州牧使。考諱澨。掌隷院司評。妣廣州李氏。載寧郡守秀蓁之女。以嘉靖癸卯十月初七日乙卯生夫人。歸于徐公仁元。字克夫。以學行薦。累以治郡聞。階至通政。無子。取參議之弟禮元之第二子繼賢爲後。娵察訪韓師聖女。生一女。幼。夫人敎子義。遇婦恩。當夫人病亟也。繼賢斷指以進。及喪也。韓氏哭泣盡禮。家庭之間。懿行藹然。亦足以徵夫人之賢矣。以同年九月庚申。窆于水原府東長足里壬火山壬坐丙向之原。從徐氏先塋也。銘曰。世有所謂女士者。爲女而有士行者也。有其行。而又有所賢焉者。則其又何命耶。持門之健。鑑識之明。史欲爲之立傳。其唯求諸蒙山之陽也歟。</text>
<title>有明朝鮮國贈嘉善大夫吏曹參判兼同知義禁府事李公墓碣銘 幷序</title>,<text>我太宗大王第幾子孝寧大君諱𥙷。孝寧之子曰嘉德大夫瑞原君贈謚夷安公諱𡩁。孫曰明善大夫行高林正諱薰。曾孫曰漆山正諱璿孫。娶宗簿寺主簿密陽朴纘之女。生公。是正德丁卯正月某甲也。終於隆慶己巳三月某甲。得壽六十三。同年五月某甲。葬于衿川東三聖山麓坤坐艮向之原。從先兆也。配尙衣院別坐鄭應雲之女。實東萊大姓也。生五男一女。男長秀彦。察訪。次時彦。癸酉進士。丙子科榜眼。今爲慶州府尹。次俊彦。部將。次眞彦。庚寅生員。今爲司憲府監察。次世彦。女適朴溓。無後。察訪先娶曹守平女。生一女。適南鴻翼。後娶金仁善女。生一男埥。府尹娶進士禹思謙女。生二女。長適金光煜。次幼。部將娶通政金慶柔女。生二男二女。男長埰。娶柳千齡女。次墀。幼。女長適金紹善。次鄭善應。監察娶鄭霽女。世彦娶萬戶吳壽鶴女。生三男一女。幼。公諱泂。字享叔。性厚重簡默。奉先孝。敎子嚴。爲親戚朋軰所敬憚焉。早習擧子業。累中解不第。卒以寒素。而亦不以動其心。萬曆壬寅。朝廷選府尹廉謹。褒陞嘉義。仍尹東都。贈公吏曹參判兼同知義禁府事。鄭氏貞夫人。漆山贈明善都正。朴氏愼夫人。銘曰。賦以德。嗇其祿。豐其後。由其嗇。遺淸白。俾後昌。恩及泉。吁其榮。</text>
<title>有明朝鮮國顯祿大夫河原君贈諡神道碑銘 幷序</title>,<text>萬曆甲辰秋。右揆奇相公以河原行壯屬某曰。吾舅葬。今八朞矣。墓道闕顯刻。是固有待。貞珉已礱。子其圖之。某不文。不足彰佳公子名。顧違相命是惧。就按原狀。我中宗恭僖大王有子諱某。封德興君。其配則判中樞府事世虎之女也。河東鄭氏。領議政麟趾幾代孫。寔誕我聖上。公卽我聖上長兄也諱某字某。嘉靖戊午。例授河原正。己未。丁內憂。辛酉。服闋。襲封君。階承憲。隆慶丁卯。丁外艱。是年六月。我聖上入承大統。庚午春。大臣啓請追崇德興。依宋朝濮正故事。遂進號大院君。陞公階嘉德。重廟祠也。萬曆丁丑。上親享大院君廟。超公階顯綠。錫土田藏獲以贍之。仍命兼文昭，延恩殿，宗簿，司饔等寺院都提調。丁酉秋。內殿遷于遂安郡。公以司饔提調從。同年十月三日。終于郡。內殿命中使整理斂殯。及訃聞。上震悼。輟市朝二日。時以兵革故。凡官應庀喪者一皆停止。上特命有司就例畧擧。仍飭京畿，黃海等道。凡道途襄葬。克護無憾。其存歿親親之典。哀榮極矣。以十二月二十九日。葬于楊州南面水落山麓先塋之側辛坐乙向之原夫人洪氏之右。公生于嘉靖乙巳正月丁巳。得壽五十有三。自在齧齕。與他兒殊。及襲高封。感聖上友于之降。袛奉宗事。他無所嬰拂于心者。列屋歌鍾。富貴終身。雖以世亂。卒不于正寢。而猶且日飮。無何無疾而逝。則終始福祿。諸宮莫及焉。公初娶領議政洪暹之女。先公二十九年而終。卽與公同塋異室。其行範之懿則自有礪城所記者。生三男一女。男長唐恩君引齡。次益城君享齡。次寧堤君錫齡。女卽右揆奇公某。再娶宣傳官李義老女。無後。側室男。卽成海副正宗齡。長臨守德齡。連城守福齡。珍山副正有齡。珍城副正海齡。餘一幼。女卽縣監姜克裕，司果金克家，察訪金廷立，司果劉轍，訓鍊奉事南英立也。唐恩初娶判書朴啓賢女。生男潡。凝川副正。㴐。密城副正。澯。密山副正。浚娶縣令趙希轍女。生一男二女。側室二男三女。皆幼。益城娶郡守蘇遂女。生男順慶。晉山副正。喜慶。晉川副正。女幼學崔來吉，鄭大榮。餘三男一女。幼。寧堤娶學生韓宜女生女。幼學朴來章。餘二男四女。幼。右揆生女幼學李志宣。餘一男幼。長臨三男二女。蓮城五男。珍山一男一女。姜克裕二男四女。金克家一男二女。金廷立二男四女。劉轍一男一女。凝川娶正郞李稢女。生一男三女。密城娶奉事奉惟涵女。生二男。李志宣生二女。崔來吉生一女。鄭大榮生一女。蘭玉振振。吁其盛矣。銘曰。有奫銀潢。天滀其祥。聖出東方。公爲母兄。有聯棣英。有顯其聲。聖孝其隆。殷薦其崇。有儼其宮。公承孝思。克尸宗事。聖心載喜。天與榮貴。赤舄有煒。方丈之味。聲伎滿前。日醉爲年。驩樂無愆。自罹甲兵。乃逃昏冥。乃捐其生。丹旐翩翩。歸祔先阡。恩淪九泉。瓊樹停鸞。列拜亘山。餘慶交攅。水落之原。欒檟有繁。神護其門。我銘斯石。有煥宗籙。垂示無極。</text>
<title>柳門雙烈碑銘 幷序</title>,<text>吾東方閨範最正。以國俗風化所揉養者有素焉耳。平居則從一之義。愚哲同然。及壬辰之亂。倭奴撗刳三韓。眞所謂洪波振壑。川無恬鱗者。則平日所養之卓。斯可著矣。以故所謂烈女毅婦。視前史爲甚多。州縣道省部府之所報者固盛。而山林溝瀆之間。抱貞信而莫白者。又何限焉。顧其倉卒之際。有迫焉屹然之優劣。而均之不失爲烈。何容比較。至於夙講從容。顚沛不渝。行之坦然者。吾於柳門兩烈婦。見之矣。柳全州世家。有諱埏。贈議政府左贊成。生永謙。以上舍生。補義禁府都事。永詢中己卯文科。今爲慶尙道觀察使。謙娶安山金氏典設司守晦之女。詢娶平山申氏咸鏡道兵馬節度使恪之女。俱資禀粹潔。事舅姑孝。事夫順。各盡婦道。妯娌之間。睦如也。申又嘗看女訓三綱行實等書。遭亂將避。語其夫曰。妾嘗聞古烈婦死於亂者。心常惜之。豈期以妾身當之也。臨出。與金約曰。今日之事。非刎與經。淸潭是妾等死所矣。各於衣帶中佩小刀去。匿於江原道金城縣山谷間。一日寇猝至。聞砲聲近。金自刎。申投水。盈盈跬步間。如約而死。噫。此豈倉卒迫焉者之比歟。申嘗得玉貫子一副。爲其夫後日地。常携之小囊。及盡。圈子尙在。可驗觀察果經着持。蓋雜佩相勉之意。至死未昧者耶。卒以觀察公貴。追到貞夫人。縣官以狀聞于道。道轉啓于朝。癸巳。車駕還京。首命禮官將忠臣烈婦義士人等。廣加訪問具實迹。與政府議啓。金，申俱許旌門。一家兩旌其美矣。某歲。歸葬于楊州某面某山之原。從贊成公塋也。金居其北。而申居其南。䨥壁入土。山猶帶媚。是烏可任委宿草而莫爲之表乎。遂爲之銘曰。從容就死。君子難只。嗟嗟女士。顧行之易。兄弟儷美。尤曠前史。塚聯山趾。德有隣止。我銘幽隧。不令者媿。</text>
<title>烈婦生員金德民妻申氏墓碣銘 幷序</title>,<text>萬曆二十五年冬。忠淸道觀察使臣金信元啓。據報恩縣監柳沃呈。該縣人生員金德民。當倭入境。與父母妻妾遇賊于山中。賊先害其父母。次刃德民。德民幸不死。又見其妻妾迫之。妻申氏奮然語其妾曰。吾死矣。汝以計可歸奉君子。遂拔劍罵賊。聲氣俱厲。賊擊斷其臂。仆地而絶。婢燕支負申氏兒。竄其傍。突出救之。與其兒皆遇害。其妾還言其狀甚悉。申氏節義。合行㫌別事下禮曹。禮曹啓曰。抗義就死。男子之所難。顯節昭貞。王章之所急。申氏宜令有司㫌門復戶。以示國家褒美之意。左承旨臣崔天健敬奉傳旨依允。謹按。申氏高靈大姓。領議政高靈府院君文忠公叔舟之六代孫。曾祖贈吏曹參判。祖仲淹同知中樞。考大司憲湜。妣光州盧氏。縣監塏之女。以癸酉八月生。端美有殊容。髮及踝。性柔順雍慤。喜看列女傳，女誡內訓，三綱行實等書。通其義。年十五。歸于金。金卽縣監可幾之子。縣監學於大谷成先生之門。頗有家法。申氏承以婦道。處妾侍無幾微見於辭色。壬辰之亂。見婦人多死不得所。慨然以義自决。大刀不離于手。是其平日所定者確。臨死。從容勉夫妾以歸奉君子。毅然而終。卒之其妾歸言義烈而悲咽不自勝。其自處之正。逮下之恩。有以服人心者如此。死之日。是丁酉九月十七日。得年二十有五。生二女。長卽燕支所負而死者。次適今公洪道觀察使尹孝全。公洪。卽古之忠淸。申氏墓在報恩地。觀察將就竪石表。大憲公抆淚索銘。爲之銘云。死生際。暫時事。暫時差。終苟已。由素定。能暫時。士千一。女乃爲。嗟嗟申。今古彌。</text>
<title>有明朝鮮國宣務郞禮賓寺宜長贈通政大夫承政院左承旨兼經筵參贊官黃君墓碣銘 幷序</title>,<text>僕世居漢城之盤松坊。黃君實同鄰生。叩篋與遊。少於僕七歲。常肩隨焉。君早喪怙恃。養於堂叔黃參判松堂家。壬辰之亂。君避地忠淸道之庇仁縣。每時節往來展視先塋。仍過漢城。得與僕見而慰焉。邇來闕然不得見者且累歲矣。昨其孫廷直袖所爲家牒來曰。先君於癸丑正月十七日逝。同年五月初四日。葬于藍浦縣甑山麓亥向之原。敢請一言。以表幽隧。僕就執其手曰。嗚。黃君亡且葬。且再朞耶。今而始使僕知。可知其鄕之僻矣。余忍無言。顧任其泯絶於千秋耶。取按其牒則君之先長水縣人。五代祖領議政翼城公諱喜。國初名相第一也。贈右議政判中樞府事諱致身。贈左承旨昌平縣令諱事敬。靈巖郡守諱應。贈軍資主簿諱允宕。是君之四代也。妣李氏。宗室杜城令巖之女。君少績文不早顯。遇亂不應擧。築室庇之山水間。號松齋。又號七友堂。蒔花種竹。蕭然有安貧樂志之想。人勸之仕則曰。有命存焉。朔望參廟。奉祭祀。謹供需。不苟用。見人凍餒。猶在已。分衣糧賑之。驗方貯藥。全活人疾病。遇鄕人。士論學。武談兵。農工商各以業。無忤於物。庚寅歲。松堂公奉使日本。君謂已見鞠。義不間於死生。從以行返。及壬辰春。松堂公亡未葬而賊至。君貝棺槨衣衾。間道收窆。三年不與燕樂。其制行修飭。得於性者如此。丁酉庚子年間。總管使韓公孝純，巡察使張公晩連。辟公管軍粮採鐵等句當。事辦。啓授添注禮賓寺直長。上命授實職。注擬之間。君已逝。丙辰春。廷直以君命下而不及敍。上書言。命該曹査績。贈左承旨，經筵參贊官。配任氏封淑夫人。君之篤實。見信於旣骨。而廷直亦至誠顯親。俱可尙已。君諱某。字文補。生於嘉靖庚申三月十三日。終於癸丑。得壽五十有四。任氏籍豐川。判書由謙之孫。進士瑞臣之女。只一子廷直是已。娶縣監朴滋女。生二男。大鳴，碩鳴。銘曰。騎欵段。乘下澤。行鄕里。稱仁足。此馬少游平生語。而吾所爲君而嘖嘖者也。</text>
<title>贈通政大夫承政院左承旨兼經筵參贊官，行通訓大夫新溪縣令兪公墓誌銘。幷序</title>,<text>杞溪之兪。爲世茂族。胤曹蟬聯。僉樞起昌，判書汝霖，贈領議政綰。卽公之三代。某官娶宜寧南氏贈僕正忠世之女。秋江居士孝溫之孫。以嘉靖辛卯生公。公之從叔父察訪諱璟。無子。取爲後。公少績學。不喜擧子業。以親故屈意塲屋。晩不成。丁卯。筮仕尙衣院別坐。壬申。遷司憲監察。夏。除牙山縣監。遭所後母喪。將外除。連遭南氏喪。丁丑。服闋。戊寅冬。監洪川縣。乙酉夏。再敍監察。俄出伊川。戊子夏。敍漢城兼參軍。冬。陞新溪令。明年。以疾卒于官。是萬曆己丑九月二十三日也。得壽五十九。同年十一月。歸葬于高陽郡館山里丙向之原。從先兆也。公諱某字某。生而倜儻。無纖毫傾邪意。待士恭。遇宗族睦。處兄弟友。好施人窮乏。此公之得於天者然也。少讀書强記。嗜左傳。有杜預癖。性不喜交遊。簡出入。客至則輒圍碁引酌而已。常語子弟曰。有酒可自娱。有書可自遣。其從仕也。亦不屑屑於簿牒。愛民除弊。省入薄出。其罷歸也。亦不恡情去留。筭日持粮。或阻雨道中。則丐食人家。及老而淸儉不替。後參光國原從功臣。例贈承旨。豈天亦惜其慳於位耶。配坡平尹氏。判官興孝之女。有淑德。公沒之後。十年服素却肉。年今八十。猶悲哀如一日。每享祀必沐浴行之。以公之贈。封淑夫人。生一男四女。男大頤。娶佐郞權愷女。生二男一女。男樂曾繼曾。女鄭弘溟。一女適軍器正安昶。生二男二女。男弘重生員。弘量進士。女參奉沈天授，士人金光煒。二女適忠義衛朴安命。生男承顔。參奉。三女適郡守李尙寬。生一男三女。男志一女黃澱洪汝弼奇潜。四女適具撥早歿曾孫男女。見有十三人。某少嘗陪公遊。晩於尹夫人。爲葭莩之親。誌公墓。不可以不文辭。系以銘曰。晩通家也。聞尹夫人之篤於所天。少從公也。知由公之德。而有夫人之賢。夫人之願兮。行當同室於千年。人母躪蹂也。曰此兩美之阡。</text>
<title>祭玉峯白光勳文</title>,<text>維年某月某日。某延安李某。謹以酒果之奠。哭于白玉峯之靈。湖海相聞。天月盈盈。塵中邂逅。茝蘭之馨。蓮翁門下。歲暮文情。薄䆠消沈。可憐芳名。仙遊何遽。千里孤㫌。形緣詩瘦。命被才憎。郊寒未尉。島窮非僧。彷徨秦楚。蘖泉漫漫。食薺膓苦。强歌無懽。一哀蒼茫。江漢何極。來陳蕉荔。庶歆衷曲。嗚呼哀哉。</text>
<title>史遊擊傳致祭祭文</title>,<text>天朝恤小。拯患難於下邦。壯士含恩。捐性命於行陣。聖稱其孝。史錄其忠。予愍將軍之力盡驅馳。痛王人之身委草芥。敢設菲奠。庸慰冥途。事係我家。寧寢食之可忘。名留殊服。想英爽之在玆。尙饗。</text>
<title>九龍淵祈晴兼祈告祭文 壬辰夏在義州</title>,<text>滔滔鴨綠。東國之紀。東國有殃。神宜念只。矧予不德。忝作神主。予有所告。盍效固護。予蒙暑雨。播越斯壤。予雖失禦。災實無妄。蠢爾狂獠。謂天可射。要我假道。予折其惡。玆銜鼠肝。負我大德。蜂蠆決怨。獍腸難怏。予志彌堅。彼禍彌毒。兇鋒屠戮。悉窮西北。於皇聖朝。察臣苦臆。天兵助殲。虎旅三千。一昨渡江。伐鼓淵淵。堂堂之氣。震爚天東。群靈䘲衞。百神景從。風伯淸塵。陽侯息波。今玆之雨。或者洗瘥。潢潦載塗。阻我天戈。似貸遊魂。受戮稽時。神胡不職。神罔攸辭。神之所宅。兩國之彊。亟協天人。共誅强梁。毋窘寡人。毋戚天王。斯遣宰臣。薦我芳牲。維黍之馨。維酒之淸。神其歆止。諒予虔誠。</text>
<title>起復上來時。告辭几筵文。</title>,<text>維萬曆二十二年歲次甲午正月庚辰朔十五日甲午。不孝孤前承政院右副承旨某。敢以酒果時羞之奠。謹告于顯妣貞夫人比安朴氏。伏以先君早背。不及勉於通喪。父母鴻恩。惟待報於今日。屬玆金革之典。遽及欒棘之餘。伏奉前年十二月十四日敎旨。除上護軍。爾其斯速上來者。昧死陳章。乞身終制。又奉十二月二十七日敎旨。靑臣逋慢。宣旨丁寧。旣令臣孤劃卽上來。又令縣道。敦勉慰送。天經不墮於地。雖自盡於鳥烏。君命不宿於家。奈難決於犬馬。將冒登道。不敢任情。昔在亂離。長貽望於暮出。今當哀疚。旋趨命於朝聞。痛當極於終天。罪難贖於衣錦。世亂未已。人事無期。倘一離於几筵。難再奉於日月。賊平當退。豈徒爲家室之私。身死猶安。庶兼效忠孝之願。</text>
<title>弔金將軍庾信文 戊戌</title>,<text>吾知夫山河磅礴之氣兮。奫淪宇宙如日月之不亡。其鍾人物兮。往來顯晦者。是直造化之良能。而其氣則常。惟將軍得其氣而生于羅代兮。寧狐狸魍魎之干其傍。左提戈而右執盾兮。英爽所極者。迄黑水與扶桑。而形氣屈神之數。則雖將軍亦莫能逃兮。鶴立鷹瞵兮。終委絶於牛之岡。斯昭昭者月在于水兮。應照龍灣釜山之中央。胡彊土七年罹其凶害兮。將軍在家而若忘。一治一亂亦氣之常兮。雖將軍無奈於主張。當天理之復亨兮。亦假手於神明。余方知今日之却賊兮。諒有賴於英烈之洸洸。余之生曠千載而相感兮。爲寒灰兮何傷。眄中岳之極天兮。尙星月之蒼茫。龍之劍自躍出鞘兮。想當時之精光。金莊南畔月城之西巍然一丘兮。是將軍之若堂。崩榛荒草不可尋兮。識竹葉之猶蒼。余方隨繡斧而過其下兮。起深思於斜陽。千秋萬歲過此地者幾人兮。余獨何爲乎彷徨。將軍之氣如水在地中兮。豈拘拘於玆鄕。然景慕之有所兮。鳳山高兮鳳水長。倘英靈之不昧兮。庶有感於心香。</text>
<title>在京祭陳御史文</title>,<text>惟公金閨茂望。峩豸華聯。其立朝之節。歷敗之詳。則非外邦所可得以覸焉。以今日人才之盛。東事之艱。而簡命在公。可謂曰隆。繡斧來思。有耀朱輪。東人加額。若旱望雲。至其奉法之公。莅事之勤。再渡鴨江。一巡海濱。焦原非熱。易水非寒。手奉天威。纔近賊壕。三路遊魂。一時烟銷。遍觀壁壘。楚幕烏棲。匪賊久據。公來卽稽。回節藩京。方奏膚公。一堂風儀。忽焉騰空。陳摶如睡。傅奕如醉。庶蹶然而再起。遂永騎乎箕尾。殘尊尙溫。春霄未央。人生至此。萬事亡羊。嗚呼哀哉。天一之氣鍾而爲水兮。水必自西而歸東。江出岷而極于楊徐之墟。河源崙而夾于碣石之宮。是東方爲衆水所匯兮。實天地元氣之攸終。公之生生當井絡兮。跨劍閣洞函夏。而終委絶於是邦者。何其奇也。是必得天地之氣如江如河兮。卒沛然而同歸。然則公之逝也。以元化終。其又何悲。嗚呼哀哉。三韓一域。八年荼毒。公來董戎。厝之袵席。公歸汗漫。公澤在此。窮山雨泣。行路河淚。感德之膓。自何能已。楓宸剡圭。鶴髮倚閭。伯玉過宮。不是舊車之音。王孫不歸。長爲暮出之兒。天胡忍是。人理難堪。茂陵求書。遺草一函。關吏迎裝。圖書數軸。此公之逝而歸報聖明者。颯淸風於帝側。嗚呼哀哉。三巴萬里。極天一方。陸有劍棧。水有瞿塘。龍輀載駕。曷月方旋。鳥道捫參。梅雨連灣。痛哭兮念行。望峩嵋之深山。是又古人裹革之風。在公則安。嗚呼哀哉。海隅鯫生。望履門墻。追陪冠。蓋已閱三霜。不我鄙夷。恩假非常。每承謦欬。若飮醇芳。伊中情之所感。豈內外於方域。嗟獲侍之不卒。倐來歌而往哭。嗚呼哀哉。漢水湯湯。漢山矗矗。玆邦雖陋。父師之國。庶英靈之在此。永蔭庥於弊疆。百歲在前。萬歲在後。所不刊者。江漢之章。傷春序之已盡。懷德音兮不可忘。旅蘋蕉而攄哀。冀屑歆於心香。嗚呼哀哉。</text>
<title>在平壤再祭文</title>,<text>繡衣往來。再經玆疆。那知今曰。江草迎喪。去歲淸和。箕舘東廂。酌我新茶。示我周行。天時再回。人事悲涼。筵塵之朱。樽醴之芳。昔何笑語。今何渺茫。簫鉦變響。㫌幢異常。藩人巷拜。誰不涕滂。東溟地偏。玉壘天長。山重水複。魂亦迷方。雨蓋風車。涉幾津梁。白首儐從。瞻望周章。此德之深。此心之傷。菲儀匪享。昭我不忘。</text>
<title>中江三次祭文</title>,<text>盡境而送。不敢踰彊。人誰無別。亦誰不亡。公亡之遠。我別之傷。浪打孤舟。一哭天長。</text>
<title>祭豐原大夫人</title>,<text>有淑夫人。天畀之德。北郭有助。孟母有則。大夫以貞。白眉以祿。是宜夫人。作閨門式。恩護來京。行路嘆嘖。含飴弄孫。福莫與尙。洛波之淸。天借其養。賜褥之華。賜衣之溫。蟬蛻在床。布憮之寒。衆見之榮。我懷之惻。李觀數句。千載擊節。亦莫須道。張林有碑。遙奠蕉荔。庶紆歆思。</text>
<title>祭申判府事文 壬寅冬</title>,<text>維萬曆三十年十二月初七日。通家生延安李某。謹具綿漬隻雞之奠。遙祭于申判府几筵而告之曰。當我西行。謁公臥內。念公病久。慰公顔采。及留龜州。聞公捐背。寒燈旅館。痛怛何耐。傳報昌城。同我心痗。王事淹留。歲換灣塞。竣事歸來。佳城已閉。匹馬渡江。擬伸一酹。塵宂卒卒。一期已逮。生篘薄禮。亦使人代。婚姻之云。情義安在。回首湘中。增我嘆嘅。勉敎迷息。敬奉蘋採。亦令喜兒。毋忝祖誨。爲計止此。曷盡戀戴。此情耿耿。庶鑑肝肺。嗚呼哀哉。尙饗。</text>
<title>祭金相國命元</title>,<text>維萬曆三十一年歲次癸卯二月戊子朔初二日己丑。小生延安李某。謹遣豚兒景嚴。以糕酒時羞之奠。敬祭于卒左議政慶林府院君金相國靈筵而告之曰。一鑑之亡。痛軫乘輿。殄瘁之哀。下同臺胥。中吾涕淚。竝哭吾廬。靈辰不留。駕彼素車。江漢滔滔。風流自如。某方畏臺評。莫展淸釃。祭如不祭。下情難紓。明晨執紼。擬拜郊墟。瓣香雖薄。我懷有餘。他日西州。曷勝歔欷。嗚呼哀哉。尙饗。</text>
<title>抱川立石時祭文</title>,<text>一自遷。敻焉窮山。石物像設。恐廢前觀。蓄財經營。匪月匪日。繫官奔走。星霜倐忽。官聯驟高。筋力衰頓。謂必促亡。未酬至願。董工敦匠。不敢不勤。或攻新㨾。或輸舊陳。交建如制。日吉辰良。若誌若碑。猶焉未遑。庶幾夙夜。期以數年。所深痛者。世故相纏。一入脩門。羝藩維谷。血疏徒煩。追廬莫獲。兩露日濡。恩暇難駐。欲出山門。十步九顧。世難靡定。人事未涯。今玆奉辭。後期在何。澘然出涕。不盡者心。恭陳薄羞。尙冀垂歆。</text>
<title>祭亡夫人文</title>,<text>自君之逝。十有六朞。彌久彌遠。神道何依。當時荼毒。子女嬌癡。及今長成。實非始期。以余謬勳。賞延阿兒。起倅專城。曷堪洪私。君今從征。大家何遲。幽明異路。主又我離。然君料安。我敢相持。馬江鱨魦。扶蘇柿梨。方丈之奠。君其右之。惠我多孫。永昭遺慈。緬彼龍門。實先祖基。楊山播越。抱州新移。兩地難全。卜協新龜。靈辰未易。世故多違。早晩此情。耿耿心知。秋風作起。漢水漣漪。臨別忉忉。有愴江籬。六朞難卜。吾生易涯。契闊之好。皎日臨玆。庶諒心香。歆我蕉薇。尙饗。</text>
<title>焚黃時祭文先考妣位 乙巳春</title>,<text>不肖險釁。不及趨庭。雖遇羹墻。實迷典刑。頭角稍成。慈訓丁寧。啓我昏蒙。繄賴一經。幼孩病弱。望絶成丁。及至童冠。孤苦伶俜。幸忝科第。荷佑先靈。分外振撞。敢由寸筵。忝裂芧土。濫畫丹靑。絶裾紀功。溫生赧形。勳封議政。恩出朝廷。不肖何居。悉歸冥冥。自遷花谷。地甚幽屛。每時風雷。念之山扄。慈顔可記。夢猶未熒。蔡順非孝。曷感神聽。今乘恩驛。錫祭惟馨。晝錦之光。雨露方零。如將見之。春草漫靑。百里負米。此情惺惺。祿不及養。風樹無停。有淚徹泉。嘒彼晨星。祗薦君賜。有灔霞醽。想紆歆止。謦欬如聆。尙饗。</text>
<title>祭完陽李先生文</title>,<text>維萬曆三十四年歲次丙午正月庚子朔二十日己丑。門人延安李某。謹具酒果時羞之奠。敬祭于驪叟李先生靈筵而哭之曰。來誰無去。去誰不悲。其悲者生。惟賢故思。貞而罔覺。儉而卽怡。縕貉無分。夷險同之。大樹勳名。府儀三司。無宅於都。有山於驪。萬苦淸芬。有看崇碑。嗚呼哀哉。銀鉤華翰。玉佩文詞。龍頭著望。久典綸絲。落花飛絮。春日臨池。逸少但序。獻之無詩。展也風流。有兼於斯。散落人間。彌久彌奇。嗚呼哀哉。歲値辰巳。擧國淪夷。龍馭西遷。衆蛇離披。公爲納言。僦騎相隨。中聞虛訃。亦不敢歸。今日丹靑。獨公無怩。仲朔臨饗。向隅者誰。嗚呼哀哉。簿劣早孤。過庭無資。詩書成就。全荷訓規。及今忝竊。實非始期。子文同升。鄭均讓師。不敢爲榮。亦罕同時。秋毫皆恩。今也曷追。嗚呼衰哉。讀禮三山。我方爲兒。負笈從遊。手開茅茨。巖間水澨。無往不隨。買屋城西。門對溪湄。公妹我嫂。爪葛相維。喬木雖存。事異曩時。嗚呼哀哉。衰年草土。神明護持。試院傷夭。一疾難醫。念當奉診。貞敬臨闈。一紙絶筆。此其永辭。驪山莾蒼。驪水漣漪。百歲在後。此慟無涯。經營遺業。不敢失墜。來薦瓣香。庶歆蕉葵。嗚呼哀哉。尙饗。</text>
<title>祭舍弟昌城文</title>,<text>維萬曆三十四年歲次丙午二月庚子朔初三日壬寅。第四兄某。謹具淸酌時羞之奠。祭于亡弟昌城府使孝思之靈。嗚呼兄弟天顯之親兮。情遠近長幼之一致。然地或闊而育或間兮。伊同歡相押則或異。君年下於吾三歲兮。當伊之變。吾纔四期兮。君未及睟。譬殼中之兩雛兮。同擧口而待哺。慈之被兮三幅。君前我後兮喣喣。衣分手線。食同碓米。而同園嬉戲之不暫離兮。已頭角之嶷嶷。洎求書而就傳兮。君從我而問字。人皆有兄弟兮。宜和樂之莫擬。從婚娶而始分兮。及文武之異事。若同株之條岐兮。風同飄兮雨同漬。序君後兮氣君健。胡先逝兮使我心燬。嗚呼哀哉。廉直謹默德之先兮。君之得於天者如此。鼓瑟琴兮其順。藍之養兮養志。信天道之福善兮。森瓊樹之鵠跱。官雖滯於積薪兮。謂責報之有遲。向堂鎭之有缺兮。語君屈於當事。地千里而罔聞兮。是在君之已死。豈天心之今差兮。天毒我德薄位驟而其應在爾。吾若早逝而自當其禍兮。吾門積善不但君壽。他亦無忮。嗚呼哀哉。馬山斑衣之舞。明月倚樓之醉。自謂百年長如此兮。恨光陰之徒恃。此生人間。如夢如寐。細雨登高之賦。偃武臨江之淚。巨靈含嗟。馮夷興喟。暫時別兮猶然。胡今日之忍遺。嗚呼哀哉。去歲君歸。送別西里。通宵聯寢。燈火熒只。愍君淸羸。念君行李於松於平兮。決行止能我言之。君記去秋有書兮。言我稍蘇。猶一憂而一喜。何斯書僅隔數月兮。遽惡耗之已至。歲暮孤城。公館敻然兮。而心訣之誰寄。靈車還兮花谷。我往迎兮。雪颯而風起。胡平生之友愛兮。邈一語之莫試。草殯兮疎涼。歸一步兮九顧。旋靡館務。葬不臨莅。想臨壙而待我兮。幾盈盈而入地。招君魂兮上東門。魂莫疑而莫悸。旣君家之靜閴。亦兄姊之卽邇。蕉黃荔丹兮。載歡載怡。生雖別兮。死足以相倚。嗚呼哀哉。君有五子。珥環纍纍。吾家慶應。不瑕在此。葬君於先塋之側兮。非徒君意爲然。亦可諒乎我意。千秋萬歲兮護我松楸。牛之岡兮奕世卿士。莾蒼兮抱之山。漣漪兮抱之水。魂其妥寧。卒同歸而同止。嗚呼哀哉。人生修短。伊誰之使。吾今日而悼君兮。亦幾日之獨視。輪回因果之旣不可信兮。倘有之則爲昆爲季來生兮又如今。莫漫悲於造次。百歲在前兮。萬歲在後。尙遠期之未已。觴之淸醥。肴旅之矢。魂髣髴而來歆兮。有遇佳辰兮。有歡無貳。嗚呼哀哉。尙饗。</text>
<title>返魂時祭文</title>,<text>維萬曆三十四年歲次丙午正月丁酉。舍弟孝思亡于昌化。葬于花谷。越三日二月庚子。返哭于京國。去從西門。來從東郭。其兄念山川之敻邈。虞魂氣之方洋。具壺酒榼果之奠。迎于上東門外。招之以文曰。不見者形。可迎者魂。魂兮毋東。東圍滄海。蛟鱷如山。魂兮毋西。西有魑魅。絶命之鄕。魂兮毋南。南多瘴癘。地非淸凉。魂兮毋北。玄氷硩陊。䝟貐如羊。魂兮歸來。銅之峴兮。君家在是。父母之邦。兄娣攸處。孟光擧案。童烏攤書。魂之居兮。罔間幽明。其樂只且。矧吾之血氣一體。我存則君何可之。顧吾體其猶君。思君則展吾四肢。觴平生之𨤍淥兮。折階上之芳薇。及吾生之未死兮。了未了之心期。嗚呼哀哉。尙饗。</text>
<title>昌城小祥祭文</title>,<text>維萬曆三十四年歲次丙午十月丙申朔十四日己酉。第四兄謹具餅果時羞之奠。祭于亡弟孝思之靈。嗚呼。自君之逝。已届一朞。神道日遠。身已釋衰。先人制禮。不敢過之。百年友于。其止斯耶。此生人間。尙復何爲。所慰吾衰。能復幾時。重泉含菽。可了前期。祥琴在堂。切切而悲。酒不成醉。文不成詞。心香徹幽。庶歆蕉葵。嗚呼哀哉。尙饗。</text>
<title>祭李僉知台徵文</title>,<text>維萬曆三十五年歲次丁未五月癸亥朔初七日己巳。延安李某。謹具酒果時羞之奠。敬祭于近故志范李君之靈而告之曰。少偕師承。長同司馬。娵竝西隣。晩結姻婭。世稱石交。無待四者。况交之深。全四者寡。細數交際。惟君也雅。生歡死痛。此情非假。昔行詩送。今還哭迓。人事如何。無往來暇。歷殯舊館。視同傳舍。池荷之茁。案香之灺。適値先忌。阻送郊野。增余之慟。雨淚之灑。蕉黃伊薄。自此長謝。嗚呼哀哉。尙饗。</text>
<title>廣寧祭李提督祠堂文</title>,<text>公之得志於東方者。卽天所以昭公功也。公之捐身於虜中者。卽天所以昭公忠也。豈前勇而後怯也。公之生也爲東。生旣爲東。而再造三韓。則東之人。宜德於公也。今經祠下。涕豈無從。嗚呼哀哉。星精盪地兮。山嶽崢嶸。劍氣游空兮。日月淸明。男兒曠世。相感者情。豚肩雖薄。不昧者誠。嗚呼哀哉。尙饗。</text>
<title>祭亡女申室文</title>,<text>維萬曆三十七年歲次己酉九月己卯朔初一日己卯。白頭未死翁。與爾母略具菲奠。祭于亡女林川室內之靈而哭之曰。自爾之逝。寒暑易轉。九月已盡。制禮當變。余之待爾。自此長休。所遲吾生。能幾春秋。融融泉下。倘了後因。提挈明珠。永保千春。所怪冥冥。夢亦難見。意外他魂。亦敍繾綣。爾豈少情。慮增余悲。爾産四兒。玉炯蘭猗。精神面目。昭昭在玆。亦阻同居。愉歡幾時。存者居室。骨肉在傍。念爾雖切。哀猶可忘。了爾韶魂。敻彼海曲。波濤之汹。風雨之惡。爾泣誰知。一日百刻。爾母及余。具來爾側。靈如不昧。可遲今日。飫此菲羞。歆此泂酌。解余長悲。母俾余毒。尙復何冀。尙復何說。嗚呼哀哉。尙饗。</text>
<title>祭西厓柳相公文</title>,<text>先生卒後二載。得過壽洞之原。古人云宿草不哭。某之生已過半百。僅見一人而今不留矣。以見一之幸。懷不再見之悲。安得不哭。而哭且慟也。門䦨爪葛之好。童稚聯衾之情。特吾私耳。禮樂經綸之學。文章典雅之才。百世在前。其可更生。而生且不大施。崎嶇積弱險難之餘。處古人難處之地。冒今人易猜之勢。丹心苦而白髮長。布衾靑山。蕭然而逝。大虛寥廓。其必爲慶雲爲景星。亡能釀泰和於斯世耶。嗚呼痛哉。天能生一代之才。生必有爲。而不竝畀其時。又慳其壽。是其光岳之氣。不得無所鍾。而大道之行。至治之澤。雖天有不得自由者耶。嗚呼痛哉。人之可誣者言。而不可誣者心。罷市巷哭。是誰使之。而旣令巷哭。而又不使加額。何耶。洛波之淸。迨十有餘年。而書疏猶不隔千里。今經墓下。獨不蒙一言見敎。嗚呼痛哉。離京之夜。夢見甚明。贈之瓊瑤。是必知我之來而志其喜耳。是知其葬也。亦有挽柩不進之事。益恨范巨卿之晩來耳。昔子文令葬不弊民。今壽洞之民。願捐山以奉。是則公有子文之心。而民不以子文視公。斯非奇耶。昨過酉谷。荒草離離獨樂之園。今拜大隧。谷風凄凄下馬之陵。一哭相過。萬歲伊阻。嗚呼痛哉。</text>
<title>知禮高祖墓祭文</title>,<text>伏以小子無狀。繫官遠遊。京鄕敻邈。莫護松楸。豈無魂夢。長懸某丘。乞假無制。世故悠悠。官躋崇秩。年已白頭。今此南歸。實借官郵。有孫如此。罪寒九幽。幸承恩錫。牲酒思柔。感徹幽明。亦荷先庥。時移事遷。神道不留。親盡娥林。權安是謀。宗兄又亡。靈必夷猶。不肖在世。宜奉蘋羞。靈車已具。吉日是諏。念惟玆鄕。經二百秋。且近墓道。靈應是休。猝隨不肖。遠勞征輈。不但殘生。朝夕蜉蝣。世道崎嶇。西北有憂。倘逢不虞。旋增悔尤。此情耿耿。願借神籌。仍安宗室。經理舊疇。終孫之世。香火是修。爲神求安。曷勝綢繆。庶諒微悰。寧妥無猶。一出山門。川路阻脩。餘生有幾。百年且休。十步九顧。淚落如流。靈其不遐。永垂寛優。尙饗。</text>
<title>祭金昌遠文</title>,<text>君亡五載。我造君家。閴其無人。我心之嗟。水丘之存。有馨蘭蓀。靈應在此。怳接春溫。君未大施。我尙素餐。我爲君悲。君謂我頑。難駐者形。不昧者精。君歆我酌。有懽平生。</text>
<title>唐津赴任時家廟祭文 庚戌冬</title>,<text>伏以家緖零替。宗事荒涼。舊祠丘墟。寓主靡常。香火式微。惄焉心傷。幸蒙先祐。宗子專城。吉日癸未。親導將行。五馬啓路。道途輝光。百里之享。蘋藻斯芳。庶幾六朞。列位攸寧。伏念某等。宗庶業分。居不同坊。猶從歲臘。列覲恰康。今將遠離。榮亦傷情。顧念蒲柳。早凋秋霜。省無例假。官守有方。六載半什。人事蒼茫。可容留待。重拜靈光。願垂神庥。惟樂無失。遵彼大道。不盡衷膓。瞻雲無極。百神護將。謹以淸酌菲羞。明薦告辭謹告。</text>
<title>祭蘇掌令子實文 辛亥冬</title>,<text>君生七歲。從吾問學。卽以隣故。敢善解惑。入山而山。適野而野。鳥鳴春朝。挑燈冬夜。吾伊講誦。情同骨肉。嘉君業就。冠首有室。丰姿玉裕。議論英確。握蓮引桂。官聦有奕。呵喝來訪。喜動眉黃。恨我兒單。倚慰衷膓。如何不淑。先我而亡。君宜葬我。我先君傷。嗚呼哀哉。今年之夏。君在玉堂。稊稗敗禾。異論斯張。君乃持正。詤詤其言。及禾見偃。不欲同塵。拜官輒辭。我虞明白。時勸勉出。其志逾確。及君有疾。我問茅堂。病中奄奄。耿耿一節。是知所性。不改死直。嗚呼哀哉。壬辰之冬。亂離斯瘼。遇君肅寧。相持痛哭。我方草奏。導我酒厨。甕間論心。且酌且書。唯其在世。是獲相見。今其已矣。當何爲面。嗚呼哀哉。金馬之郡。是君世鄕。今其返葬。家室隨征。車過君門。響異平生。蕭條新宅。野鳥之墟。是我西州。欲過停車。英塵何覓。敻然其閭。嗚呼哀哉。君維三娵。子女晩弱。門闌衰薄。亦無近屬。南歸孑孑。誰護誰將。長路逶遲。雪暗丹㫌。我生世間。六旬少一。林林人物。善少於惡。球琳易缺。嘉禾易偃。天道如何。好惡人遠。長谷久殀。君又先亡。此心付託。嘗措何方。嗚呼哀哉。我寧忉怛。只我私情。脩短有數。此理君明。信步周道。怛然而歸。九泉無愧。抑又何悲。吾今衰謝。大夢幾時。死如有知。後期不遲。千秋書帙。倘了前因。我哭君前。蕉荔之陳。萬歲在後。世事亡羊。君能顧憐。歆我心香。嗚呼哀哉。尙饗。</text>
<title>祭山前許相公筬文 壬子</title>,<text>維年月曰。延安李某遣男景嚴。略奉酒果。敬奠于山前許判書令公靈筵而告之曰。居跬步之近兮。生不得源源相見。歿不得躬薦薄奠。伊泉塗之邂逅兮。倘可必其繾綣耶。寢門之淚。欲洒盈盈。張君之柩。容待巨卿耶。土堂在南。貂亭在北。夜月扁舟。戛然而長鳴者。其使人徘徊掩泣而不能發矣。嗚呼哀哉。尙饗。</text>
<title>祭漢陰李相國文 甲寅正月</title>,<text>維年月日。迎安李某。謹包脯醢炙果之具。遣男景嚴。代奠于近故領議政漢陰李相公靈筵而哭之曰。自公之卒于莎阜也。哭欲盡哀而迹有阻。誄欲盡意而情有隘。夫哭與誄。皆出於我者。而猶不得盡焉。則時與命。是在天者也。公之不盡設施於時。而且不盡台龜之壽者。庸何道焉。然公之去國而東也。能盡己之所當爲者。而成己之忠焉。則公之所未盡於在天者。吁何恨焉。以公之先一日亡爲可哀。而以僕之後一日死爲可榮。欲哭之盡哀。誄之盡意。則使逹人大土觀之。未知其謂誰爲哀。而謂誰爲榮也。僕亦早晩歸骨於龍門之墟。以水以陸。當過公之墓道矣。洎過之而能盡僕之所當爲者。以無愧於公焉。則爲能盡公之交矣。又何用哭與誄耶。古人云。九重泉路盡交期。噫。其有盡耶。其無盡耶。嗚呼哀哉。尙饗。</text>
<title>許夫人小祥祭文</title>,<text>君逝隔晨。已及初朞。神道日遠。服制日微。此生人間。長止於斯。我懷綴綴。愈久愈彌。壬辰首夏。聘君以儀。結䄜八日。賊迫漢湄。先送君去止于西圻。君念吾家。匹馬東隨。我扈聖駕。雨中分岐。以勉以决。眞宰爲悲。浿水書回。聞達行闈。兩地杳邈。百草秋腓。我送長鬚。及天雲師。尋問加楊。幸遇葛藟。骨肉同林。梅導龍推。君請西歸。載暴載飢。風霜邂逅。沸流之涯。相持夢寐。以哺以衣。杜老征懷。始驗伊時。君僑凌漢。我還行司。翌年正月。始復西都。同隨鑾輿。定永之逵。我時承命。來候松畿。回歷信州。鶴髮戾玆。數日懽愉。永辭春暉。君髽自永。渡海相追。徂夏與秋。始奉靈輀。乘船金谷。載遡寒澌。葬畢何歸。赤城之基。我又承復。莫遂牢辭。同携及京。薄廩是資。面嶽之墟。蕫荼如飴。古聖有訓。同喪莫離。喪非他擬。生死以之。歲及壬子。我入闤扉。門戶薄祐。家變相維。君難處變。隱憂成羸。積傷致病。病固難醫。然在區區。用藥慮差。山家又忌。權瘞別支。涓吉選良。安厝尙遲。此則我在。亦有我兒。保諧心願。神罔他疑。顧念吾衰。能復幾時。如同日葬。亦所心夷。長女于歸。逢此百罹。季女婉孌。獨我爲依。我在無虞。我去奚歸。君嘗有言。我願先萎。朝夕固護。百祿是綏。願垂靈佑。幽明莫違。舊堂春回。庭樹芳菲。人歸不復。我懷之悲。庶亮此情。歆此蕉葵。嗚呼哀哉。尙饗。</text>
<title>祭晉興君文</title>,<text>維萬曆四十四年歲次丙辰二月壬寅朔初日某甲。延安李某謹具淸酌時羞之奠。祭于近故晉興君靈筵而哭之曰。某之從公遊也。始承敎。中相益。晩先後。而盡平生之道焉。從公居也。始而近。中而遠。終復近。而窮聚散之地焉。盡平生之道。而不見有邪枉。窮聚散之地。而不見有畦畛。則宜某之服於公者深。而生而好。歿而傷者也。顧某以生之後於公。先傷其所傷於公者。而亦公之前不愧後不怍。爲公慰焉。則以某之崎嶇狼狽於世。終亦不愧不怍。能使公慰某於泉下否也。此某之勉焉孜孜。冀及公於餘日者也。蕉稰之奠。聊以敍平生之舊。而結良歡之不可再者。嗚呼哀哉。尙饗。</text>
<title>祭吳晩翠文</title>,<text>生偏荒年又迫稀兮。求友四方者不可曰不多。生同時齒同班而得如公兮。其爲幸也如何。南金之貞。美玉之溫。蓋百年而不再見兮。痛今亡之何言。況燕山奉便之失悞兮。孼實由吾。同待罪南郊者四年于玆兮。亦咫尺之相阻。早知人事之短期兮。又何拘拘於物色。墻頭醪兮園中韮。宜日夜之歡洽。病三秋亦云偶然兮。胡一朝之不起。丹㫌東邁。盡室同指。京國英塵。破宅荒凉。朝暮嶺海。後死之當。百歲在前兮。萬歲在後。此心之香。敬爇一瓣。庶歆蕉芳。嗚呼哀哉。尙饗。</text>
<title>屛山書院奉安西厓先生祭文</title>,<text>伏以粤惟嶺南。鄒魯之鄕。世有碩士。絃誦之洋。天挺陶山。允集大成。一言受授。繼有先生。資禀英粹。見識高明。推原闡微。所造彌精。擺脫翳膜。超詣室堂。學得其宗。道德紹芳。祥鸞彩鳳。爲世文章。餘風所暨。矜式四方。矧惟狂簡。薫炙最深。樑摧旣遽。羹墻可欽。睠玆屛原。杖屨攸因。儻闕寓慕。責在吾人。凡屬同邦。不勸而營。山回水繞。有儼戶庭。涓吉妥靈。忝稷維馨。靑衿興感。群佩鏘鏗。靡陶誰倡。靡厓誰傳。廬江與近。發揮後先。光前啓來。惠我愚蒙。永世依歸。精白其衷。尙饗。</text>
<title>白沙相公祭文</title>,<text>萬曆四十六年戊午五月十三日庚子。白沙相公。卒于三撤之謫所。越七月十二日己巳。返遷于抱州之故山。同月二十日。地上友延安李某。以隻鷄壺酒。遣男景嚴。酻以侑之曰。嗟嗟相公。而至斯耶。言禁不盡。身老莫馳。先逝者待巨卿之至。後死者無子龍之推。附奠一盃。萬古長辭。嗚呼哀哉。尙饗。</text>
<title>己未三月。靑蓮兄孫李有吉以求柔縣令。署左營千總。隨劉都督綎征建夷。初四日。爲賊鏖戰。都督死之。有吉與營將宣川郡守金應河。倚樹射賊。賊不敢近。矢盡逢箭而死。其家小招魂江邊。作魂帛而歸。將虛葬其鄕康津。過京城。余以文哭之曰。</title>,<text>戰陣無勇。聖稱非孝。汝於親孝。敵愾死綏。世謂之忠。汝於國忠。旣孝於親。又忠於國。汝之死也何惜。若余者。旣老且病。遭時不淑。念經溝瀆。非惟哭汝之死。實乃慕汝之死。稱爲吾兄之孫子。所可恨者。當赴咸城。汝不我聽。由我不強。餧身豺虎。死若我故。死固有所。各有常處。我何奈汝。白首待罪。國門且阻。遣酹壺醑。</text>
<title>祭朴全義文</title>,<text>僕與君纔議親也。姜晉興嘗稱君曰。是朴門有司也。所謂有司。擧一門憂喜切迫事。而以身擔當。經營而布置之也。非慈祥惻怛者。不爲也。是眞仁者之用心也。及余已結親。所睦於一門者。移於親家。則若僕之孤露踽踽。家無强近之親者。所倚於君者宜如何。而其亡也。其慟之也又如何歟。僕一生少親執。今年六十有七。猶未至稀有之年。而友朋中與僕親者。皆先淪落焉。君年少於吾又七年。而又無疾而康寧焉。則固非當死之年。而亡又如是其急也。則君之亡。抑無乃要使我獨行而益無所伴耶。僕之懷其無窮也。限跡城闉。殞未哭而葬不親。其何以洩此哀於秋天也。謹以丹荔庶羞。遣男代薦。庶紆一歆。百歲心香。</text>
<title>負暄相公大祥祭文</title>,<text>萬曆四十六年戊午十月。負暄相公。卒于原城謫所。明年己未二月。喪船由漢江龍山之流。歸葬于長湍之故山。反哭于竹里寓居。庚申十月。是公再朞也。地上友延安李某以酒果之奠。酹而哭之曰。始公之亡于原也。遠不赴寢門之哭。及沿于漢也。猝未及停舟而奠。其葬于湍也。又未諧素車之會。其反于竹里也。病有待於三年之內。而今三年已滿矣。神道益遠。而吾病未痊。則僕之哭公。欲待何日耶。古人云。朋友之墓。宿草不哭。是指已弔已哭。其遇之也。其心之變。如常而不再擧也。今僕始哭而始奠。則是如在寢門之外。停舟之日也。豈以禮而不哭也。所可慰者。僕之老如此。僕之病如此。又幾日。歸奉笑語於重泉之下。而其日長耶。其可惜者。百年不再。世道滔滔。如公魁梧之度。忠信之風。篤厚之行。未死前不再見。則寧不重爲公哭也。短籬蓽門。故里依然。霜草離披。獨鳥歸空。則指點裵絗。又何爲懷耶。嗚呼哀哉。尙饗。</text>
<title>祭韓參議嗚吉文</title>,<text>今年首夏。訪君西湖。二難聯床。鼎坐霜鬚。庭梅初謝。籜龍承隅。道舊興懷。命樽細㪺。太傳之歌。迭唱鳴嗚。日暮還歸。十顧一驅。六月之望。君又訪吾。君辭有事。我留椒酤。曰吾儕耄。佳期易徂。酌君有餘。宜及君奴。誰謂此會。永訣冥途。醞藉之學。愷悌之模。今其有誰。吾道長吁。矧余孤陋。憤悱心麤。啓蒙之書。擬資詢諏。餘年麗澤。探賾書圖。風塵荏苒。妄恃白駒。一日二日。伊隔黃壚。君奚不䘏。終我歸愚。七月承訃。將哭雉憮。六氣所傷。代奠薄壺。一哭猶難。他尙何輸。翹首長郊。只增長呼。所慰此心。九死不渝。癃羸後死。亦知須臾。大江秋晴。原城世區。君歸如復。是妥是愉。懸知泉下。往來無拘。道義相磋。庶彈歡娛。</text>
<title>祭李淸風公造文</title>,<text>維天啓三年歲次壬戌十月某日某甲。地上友延安李某。以餈餌酒果之羞。敬酹于亡友李公造靈筵而哭之曰。伏以賞公如氷玉兮。懷不覺凉。愛公如精金兮。砭莫知剛。蓋百年不再出兮。伊一生難再見。則其亡也。吾安得不哭之慟而思之緬也。遇禮則問。有疑則質。聞之心的。若燭照而龜卜焉。則西湖訪梅之行。草堂隨柳之遊。豈但偸閑而夷猶乎哉。見屬先碣。衰病稽成。臨訣之託。不暝之情。吾存幾日。不負平生。嗚呼哀哉。尙饗。</text>
<title>有明朝鮮國忠勤貞亮效節協策扈聖功臣。輔國崇祿大夫延陵府院君兼判義禁府事，禮曹判書，弘文館大提學，藝文館大提學，知經筵春秋館，成均館事，五衛都總府都總管李公諡狀。[李敏求]</title>,<text>公諱好閔。字孝彦。姓李氏。始祖茂。唐中郞將。隷蘇定方伐百濟。遂留爲延安人。其後裔班班可譜。工曹典書係孫。典醫監正亮。寔公八世七世。曾祖諱淑琦。再策勳延安君。卒戶曹判書。祖諱世範。弘文修撰。贈左贊成。考諱國柱。伊川縣監。贈領議政。咸以公貴故。妣比安朴氏。司直旅之女。公生四歲而孤。夙性闓悟。七歲知讀書。占句奇警。甞一覽二百人榜目。闇記不錯一人。時年十二。見以爲神童矣。己卯。魁進士。聲譽騫欝。李文成公迓詔使。盛揀幕屬。公布衣預選。辭不赴。癸未。宣廟試多士。又擧第一。直赴殿試。遂以翌年甲申。釋褐探花。初補成均館。蘇齋盧相國衡一世文士。知公才任辭命。爲言於上。尋拜注書。一日。上偶問苯字何義。左右默然。上謂公。聞爾富文學。爲我言之。公辭謝曰。是出西京賦苯䔿蓬茸。茂盛之貌。又對巢車舊制甚悉。上甚悅之。轉內翰。賜讀書暇。上曰。此人奇才。培養不可拘常規。命脫禁直。專意學業。上庭試儒臣。公再居魁陞資。及前後應製。輒爲冠。荐蒙藩錫。丙戌。弘文著作。戊子以後。屢授修撰，正言，持平，校理。至壬辰。拜吏曹佐郞。而寇警猝急。扈駕西出。泣與大夫人訣。觀者哽咽。到博川。賊鋒踵後。倉卒不知所往。西厓相請幸龍灣。爲歸依父母計。公力贊其决。旣至賊益迫。則有渡遼之議。上簡願從者。公哭曰。臣旣忍絶裾。願以死從衛。秋。遷應敎，典翰，執羲。以搶攘中宣達辭令。必資於公。常帶承文院職。又以負秇苑重望。兼藝文應敎。其冬。李提督檄偏師甞敵。公匹馬晝夜馳詣遼陽。籲請濟師。提督見公血誠。許以正月進兵。於是。有箕城之捷。初平壤賊騰謾書。要以助逆犯順。公勸上聲大義。逆折奸謀。中朝人覘國者。歸報大司馬。我情益白。天討乃行。時事變錯出。咨奏旁午。公副急應卒。不躓不竭。天將黃應暘招募遺民。臨行索諭檄甚遽。上以命公立草成文。甞撰罪已敎書。書有曰。龍灣一隅。天步艱難。地維已盡。予將何歸。瞻彼長江。亦流于東。思歸一念。如水滔滔。遐邇雪涕。義旅扼腕感奮。世以比興元詔云。李提督旣破賊。宋經略尸兵柄。各欲僝功。將觀我國報捷。爲之形勢。公兩俱推功。不左右其手。語極揚厲。二人者意皆滿甚得。謂東國有人矣。於是。擢同副承旨。侍上左右。隨事贊益。上常以職呼而不名。兵部尙書石星以亂久不解。計欲許倭欵。雖我邦人。亦思覊縻。公曰。不共戴天之讐。一朝許講。何以歸謁宣，靖兩陵。言未已。上厲聲曰。終始不懾於賊。唯我與爾。奉朝命候李提督于開城。過省大夫人病。已遭喪。奉柩歸葬。公旣去。牋牘紛委。無管理者。命奪情起服。公十上䟽。懇乞終喪。上以辭命得失。實關存亡不准辭。至曰條達事情。敷陳明白。拯濟艱危。表裡戰功。詞鋒豈下於兵鋒耶。慰諭備至。乙未。服闋。拜承旨，參知，大司諫者再。副提學者四。丙申冬。特授嘉善大夫大司憲。擧正王子臨海君容庇姦究之罪。上曰。父子之間。卿能盡言。風彩可尙。丁酉。由大司憲，都承旨。兼弘文館提學。八月。超資憲。判禮曹。己亥。監軍御史陳劾卒于軍。公爲儐使。操文以祭。有曰。伯玉過宮。不是舊車之音。王孫不歸。長爲暮出之兒。一軍掩泣。旣還。再䟽乞退。盖時議齮齕西崖相甚力。流謗波及。上察其狀。優旨不許曰。卿忠孝貫日月。何忍棄予以去。辛丑。學士顧天峻奉詔東來。上命擇義州迎慰使才任主文者。公膺是選。翌年春。果代李廷龜爲遠接使。使還。拜兩館大提學。癸卯。陞崇政階左參贊。甲辰。策忠勤貞亮効節協策扈聖功臣，延陵君。俄進府院君。位正一品。迺控解宗伯及文衡兼局。杜門却掃。擺落世務。超然如未甞在事。申文貞公常稱知命之後。謝事就間。達識高邁。人自不及。戊申。宣廟陟遐。公如京師告訃。且請繼襲。朝廷以光海未正世嫡。位號不卽准封。纖人之醜正效諂者。組織爲使臣罪。擬律慘礉。光海初不從。竟用鄭仁弘讒訐罷公職。未幾復叙。光海在位數年。愎諫滋甚。斥逐言官相繼。公因鄭蘊外補。上䟽保留。且言金玏先王朝舊臣。七十之年。流離嶺南。李埈論事不容。片舸南歸。沈諿，金致遠連貶遠惡。臣知所惡於言官者。非暫而久也。䟽入不省。壬子。姪壻金直哉被死囚。鉤引家覆。公亦逮繫得釋。而仁弘嗛前憾不已。又發戊申使事。三司承頤下氣。連章請竄。光海重違仁弘意。又愍公無罪。不卽枇下。自是待命郊外者七年。公始立朝。用文雅受知人主。迪簡騰踔。致位極品。及是而遭罹否運。天地霠曀。連蹇挫閼。動扞於文罔。其亦天也。僦地南郭。結宇棲止。蕭條屛散。絶耳目之營。雖頹然處順乎見。倫彝喪敗。諸名賢一時流逬。而白沙相得關北。就別途次。相與賦詩悲慨。聞者傷之。及今上卽位。以公先朝耆宿。常見優禮。公時登大耊。蹈履已愆。約諸老爲雅會。肩輿還往。風流可賞。公始號五峯。晩迺居閒息念。闔眼終日。又號爲睡窩。甲戌閏八月。感疾卒于寢。距其生癸丑。爲八十二歲。官庀襄葬。禮官致弔。祭具視例。窆于楊根郡北馬游山之麓。兩夫人祔。先夫人坡平尹氏。考司直文老。生男景嚴。文科富平府使。女適及第申慄。後夫人陽川許氏。考學生昊。生二女。適進士宋民古，學生姜瓛。側出景陸，景湖。公資稟特達。體氣朗爽。平居盥濯修潔。整飭衣冠。穆然若不可干。孝友敦睦。天性篤至。每遇先忌。三日白服齊素。未甞見齒。常語子弟曰。早失嚴顔。奉侍偏慈。治經生業。覬幸發身者。初爲奉一檄便養之計。文翰華膴。實非始望。而中更板蕩。至叨勳封。尤非夢寐所及。父喪以幼。母喪以亂。俱不得守制。是余平生至痛。少事伯兄參判公。愛敬備隆。悼其弟昌城公早殞。撫視諸孤。恩均已出。親屬之居貧不給者。與之同飢飽。無難色。苟有以戚懿至者。不問內外親踈。待之如一。鄕士之旅食于京師。必以爲歸。舍館致餼。存問有無。爲之成就願欲。遠近慕其義焉。積膴仕五十年。未甞商量尺寸。濡益家私。百口唯仰給俸祿。及其屛廢。殆不具朝夕。處之晏如。人或勸以經紀先業則曰。五生無幾。至此足矣。何用枉費心力。朝政穢濁。多行金結奧援以除罪。有一人餂公曰。親老欲事蹊徑。幸公勿爲苟異。公曰。老浡受恩過厚。垂死之日。奚所復望。公素尙儉約。不喜服美。宣廟嘗謂公曰。今日筵臣衣俱文綺。卿獨不然。深用嘉尙。因擧示御衣。乃綿布襖也。左右大慙。執義金順命論臨海君橫恣。語甚讜。上面斥之。公涕泣救解。上遽曰。卿言之是也。予亦悔恨。然旣退家居。不問朝政得失。不言人品高下。羣居而不亂。獨處而愈莊。不肯數數權要造請進取。而當世數淸名者。必以公先之。公詩文以氣爲主。翩翩豪逸。作新杼柚。寧瑕而璧。寧蹶而千里也。有非筆墨摸儗所可到。然旣脫稿。不許子弟藏收曰。古人書具在。不得更爾。以是見集。僅若干卷。敏求出入門下二十年所。雖不敢擧其全而槪之。文章標致。令聞令望。發揮宣猷於中興之辰。衆許以陸敬輿其人。而處險居貞。終始完名。詎非大雅君子者哉。謹採家狀所載行蹟功最。請易名之典。崇禎八年四月日。嘉善大夫行承政院都承旨兼經筵參贊官，春秋館修撰官，藝文館直提學，尙瑞院正，同知成均館事李敏求。謹狀。太常議曰。文僖公。學勤好問曰文。小心畏忌曰僖。</text>
<title>有明朝鮮國忠勤貞亮効節協策扈聖功臣。輔國崇祿大夫延陵府院君兼判義禁府事，禮曹判書，弘文館大提學，藝文館大提學，知經筵，春秋館，成均館事。五衛都緫府都緫管，贈諡文僖公李公墓誌銘。幷序 [李埈]</title>,<text>崇禎甲戌閏八月二十八日。大宗伯大學土延陵府院君李公。年八十二。以病卒于第。上震悼。遣禮官致弔祭。有司供葬事如典故。十一月初八日。窆楊根郡北馬游山午向之原。二夫人移葬同穴。明年。公之胤前府使景嚴。以余於公爲久要也。以家狀而徵余銘。嗚呼。忍銘諸。公諱某。字某。號五峯。其先曰茂。自大唐從蘇定方。代百濟。署職中郞將。仍留延安。延之有李自此始。至高麗。有諱係孫。位至典書。於公八代祖也。高祖諱未丁。禮賓少尹。贈延城府院君。曾祖諱淑琦。戶曹判書。再策勳爲敵愾佐理功臣延安君。祖諱世範。弘文館修撰。贈左贊成。考諱國柱。伊川縣監。贈領議政延善府院君。妣貞敬夫人比安朴氏。皆以公貴也。嘉靖癸丑五月十六日。生公。公四歲。失所怙。七歲。就師門。以紙字命羣兒賦聯句。公卽應聲曰。紙之紅者欲得之。師喜曰。紅紙。非爾手中物耶。十二歲。奉侍伯氏舍人公。公云。今日監試榜出而不得見。公曰。吾見之矣。問何人中選。公卽寫出二百姓名。而俱父名。舍人得草榜相準不差。舍人公大異之。仍抱持入賀大夫人前。十八歲。謁退溪先生于陶山。賓賓然執弟子禮。是年。又受學柳眉岩之門。自是學大進。華聞日播。己卯。占進士大魁。連魁解額。壬午。華使至。公以白衣被辟從事。不果赴。癸未。庭試居魁。直赴甲申殿試。初授成均館權知。盖爲時議所挫閼也。上問新進人才。盧相國守愼對曰。李某。間世奇才也。上曰。予亦聞之。乙酉。薦授承政院注書。時經筵講義。有苯字。左右不能解其義。上曰。李某可對。公曰。出西京賦。盖草木茂盛之意。他日。上又問巢車之制。公對曰。此乃攻城之具。言其制甚悉。上有喜色。俄薦藝文館檢閱。賜暇湖堂。舊例。檢閱下番。不許遆直。上曰。李某之才。欲培養。旣賜暇。何可循例滯直。命遆。出異數也。春塘庭試。居魁。丙戌。參玉堂錄。直拜著作。宣醖玉堂，湖堂應製每魁。累受蕃錫。恩至渥也。時御題過柴市有感。應製有東南間氣金臺盡。宇宙淸風易水長之句。人皆膾炙。自此例陞博士。至典翰。於諫院爲正言者二。於憲府爲持平者再。爲執義者再。於春坊爲司書。於禮，兵曹爲佐郞。於吏曹爲佐郞。爲正郞。於成均館爲直講者三。於槐院隨品例。兼至參校。掌事大文書故也。於藝文館爲應敎。此爲文翰極選。近代所未有也。己丑。有鄭汝立逆獄。搜得家書。凡有存問之及。皆被逮。公亦坐是罷官。時汝立欺世盗名。漢陰李公問鄭何如人。公曰。言僞而貌詭。非端人也。至是。人服其識鑑。辛卯冬。與副學金鶴峯上劄論四事。語及宮房之弊。甚力焉。壬辰十二月。以執義承差。匹馬赴遼陽。呈文督府。請大擧計賊。卽發十萬兵。以明年正月。大破平壤賊。先是。賊酋在平壤。移書有犯順之意。上問將何應之。公曰。凡事無隱情。將見信於上國。况本兵疑我之私於賊。將遣使覘我國之情。須答以斥絶之義。未久游擊沈惟敬來。乃以賊書及所答示之。其疑釋然矣。自是凡大小咨奏及國中敎諭。皆出於公手。其責躬敎。有曰。龍灣一隅。天步艱難。地維已盡。予將何歸。書到下三道。軍民耆老。莫不流涕。上命公製平壤大捷奏文。時宋經略，李提督方爭功。措語甚難。而公備述諸公指授方略。協力血戰之功。事核而辭順。經略，提督。皆節節稱賞曰。東國有人矣。且問其出於何人之手。一奏之功。能解紛息爭如是。上甚嘉悅。特拜同副承旨。初石尙書星。倡和議。遣使賊中。上引大臣，臺諫問得失。左右皆曰。以計覊縻。姑緩師期。公謂萬世之讎。一朝許和。殿下何顔拜宣，靖兩聖於宗廟乎。上厲聲曰。終始不屈於賊者。惟予與李某而已。三月。拜右副承旨。問安李提督如松于松京。仍請省母于信川郡。許之。五月。罹家棘。上下諭令護送喪柩。十月。歸葬豐壤。公於定省久曠之餘。得慰倚閭之望。又於考終之際。殮殯以禮。非孝誠之徹于神明。能至是乎。十二月。承起復之命。極陳喪制之重。不可奪情。不允。甲午正月。再䟽。上諭之曰。今日事勢危迫。不但門庭之寇。此聖人所以有金革起復之典。况近日解紛達情。專賴辭命文翰之重。與從事干戈無異。尤不可以此爲辭。爾其劃卽上來。是月又䟽。不允。遂入都。三月。上䟽請及練期歸喪次。承文院啓曰。辭命得失甚重。文書畢後。許令從願。四月又䟽。答曰。非爾文辭。其得上達事情。是爾所爲不下討賊之功。竭心力勦此賊。非孝之大者乎。九月十二月又䟽。皆不允。同月再䟽。答曰。抑哀在此。專事辭命。詞鋒之功。不下兵鋒。豈云无所補也。乙未二月又䟽。備邊司議啓曰。近來文書。皆非尋常酬應之事。文書勘畢。許歸墓側。五月。陳終制之意。答曰。大祥已過。未可求退。文書撰述。必待大手。宜抑至情。勉留都下。七月。服闋。拜左副承旨。拜兵曹參知。拜副提學。八月。拜右承旨。拜大司諫。拜副提學。上䟽以病乞退。答曰。使母有知。欲掛冠解職。來守丘墓乎。論思弼違。以匡國家乎。人子當以父母之心爲心。母心所在。定不如此。則去而守墓。欲伸情事者。反有傷於孝之道。宜體子意。閏八月。自上有內禪之敎。公以副學。連二朔伏閤上劄。其畧曰。殿下遽令臣等往聽於東宮。臣等其謂聖筭已高。聖慮已衰。果不堪臨政。而忍而去之乎。攝政之擧。雖在耄期倦勤之君。可行於功成治定元氣方盛之時。不可行於叔季衰亂之際。處常順而處變難。變例之行。羣心易疑。訛言易乘。况今國勢人心。與夫讐怨痛切。固聖明之所深察而深悶之者。其繁機倦困之時。則引入東宮。俾贊裁决。或設難以試其所學。提誨以盡其不逮。使知聖謨之終始。軍國之機宜。實有宗社無彊之慶。此則雖無攝政之實。有攝政之益。心是活物。如火傳物而燃。必有所事。心得其安。逃空息念。非養心之道。深閉過逸。非節宣之方。東宮叩首天陛。咫尺不得進。大臣席藁宮庭。踰旬不見答。臺諫。殿下之耳目。而所言不得達。安有上下阻絶。可以成國家之事也。命下三日而逆報至。四日而日有食。天心之微。人事之急。明若觀火。何殿下之邈不加察。而重四方之惑。損國家之體乎。秋天益高。臯鶴徒鳴。陰崖隔日。葵忱自傾。宮門一尺地。是臣等死所耳。十月。特陞嘉善。拜大司憲。卽論臨海縱賊之狀。請罷。傳曰。父子之間。人所難言。卿乃言之。風采可尙。丁酉正月。拜大司憲。兼同知成均館事。三月。拜大司諫。四月。拜大司憲。拜都承旨。六月。拜弘文館提學。八月。超資拜禮曹判書。仍差陳御史接伴使。向龍灣。冬。隨御史南下。九月。拜禮曹判書兼弘文館提學。戊戌。陞正憲。己亥三月。陳御史卒。護喪西下。五月。復命。退處西湖。上䟽乞解職。七月。又乞退。是時。羣小用事。西厓被斥。正人君子無容足之地。公亦不安於朝。有此請。答曰。省䟽。姑不論他是非。今國家艱危。詞命之重。繫國家安危。非卿大手。不可。卿棄母從予於流離顚沛之際。此所謂所在致死之義。卿之忠孝。足以貫日月。何獨於今日。忍而棄予。天下自有眞是非。一時過激之論。何足數哉。十月。拜刑曹判書兼同知成均館事。十一月。以謝恩使赴燕。庚子夏。復命。拜禮曹判書兼弘文館提學，同知成均館事。辛丑冬。詔使顧天埈，崔廷健出來。上曰。義州迎慰使擇可合文衡者差遣。公應是選。壬寅正月。李相國廷龜辭遠接使。公代之。三月。隨詔使上京。四月。伴送詔使。五月。還朝。六月。兼弘文館大提學，藝文館大提學，知成均館事。七月。同知經筵。癸卯正月。陞崇政。拜知中樞府事。兼如故。四月。上箚乞遆文衡。答曰。卿高才獨步。孰不知之。卿而辭之。其誰能之。八月。拜左參贊。兼如故。十二月。參扈聖功臣二等。公儉素不服文錦。常入侍。法官請禁奢侈。上曰。人皆着文段。而卿獨不着何。仍擧御衣示之。乃綿布襖也。執義金順命論臨海作弊。上厲聲曰。順命何許人。公進曰。臣從上於流離之際。情意交孚。有同家人父子。每見聖上以義掩私。過壬辰未久。志氣懈怠。順命出入帷幄已久。仰恃聖明。敢言難言之事。其志可尙。今以何許人下敎。此豈使臣以禮之道。因泣下。上解之曰。卿言是也。予亦悔恨。甲辰正月。因元朝白虹貫日求言。上劄論修省之道累千言。二月。拜禮曹判書。時嶺南儒生詣闕上書。明晦齋學術之正。公啓請設科以慰遣之。仍有詩曰。欲興周禮樂。須起魯諸生。六月。拜忠勤貞亮効節協策扈聖功臣，崇政大夫行禮曹判書。兼如故。延陵君。七月。陞輔國崇祿大夫延陵府院君。兼如故。陞輔國之後。妨於體面。宗伯文衡諸司提調。一倂辭遆。自此杜門却掃。不預朝政者。三十餘年。申相國欽每語人曰。五峯知命之後。閑臥物外。眞所謂地上仙也。丙午三月。詔使朱之蕃，梁有年來。公爲館伴。華使每稱五峯詞丈。甚禮敬之。丁未五月。聞柳西厓之訃。與都中父老軍卒會哭。戊申二月。宣廟昇遐。以告訃使赴京。賊臣李爾瞻等。以失對辱命論罪。至請梟示。光海答曰。有可賞之功。無可罪之事。仍命一行功勞書啓。公上箚再辭。答曰。告訃天朝。請得美謚。國家酬勞之典。不可闕。己酉二月。奉審胎室于大丘。臨行謂埈曰。吾行當歷鄭仁弘之廬。吾甞薄其爲人。入見非情。奈何。埈引易之見惡人無咎曰。暫見何害。公微哂之。及還。問見仁弘否。答曰。聞其掃榻以待之。而經宿海印寺不見。亦不伻問。知必爲所㘅耳。時仁弘勢熖炙天。往來冠盖織路。公獨毅然不屈。其待小人之嚴如此。十月。兼判義禁府事，知春秋館事。辛亥冬。上答請還收鄭蘊補外之命。略曰。臣於鄭蘊。不知何如人。及見所啓。臣喜聖朝之得臺諫如此。嶺南之出人才如此。其人所學如此。不終日而有斥逐之命。臺諫者。祖宗之所設。朝廷者。四方之所責望。如非其人憸佞。其言私邪。祖宗四方之所同棄者。則何可以私喜怒而斥逐之也。近日以言見逐者非一二。金玏是先朝舊臣。七十之年。崎嶇嶺海之外。臣始意至孝之專於所生。姑欲嚴斥異議。以成其孝。而其禮旣擧。其事旣成。則必有召還之命。豈令死於嶺海也。臣知殿下之所惡於言官者。不暫而久也。沈諿銀溪秩滿。旋補鏡城。李埈在玉堂。論事切直。自知不容。一舸南歸。而必擬之邊遠。該部之迎合上旨如是。長此不已。非惟卿大夫不敢矯其非而止也。壬子。金直哉獄起。公以其姻親被拿。卽釋。乙卯。鄭仁弘論奉使失對。嗾其鷹犬。更請遠竄。公自此在郊外待罪。戊午。別白沙李相國。時白沙言廢母后之非。坐此北遷。以詩贈公。公和之。有吾行最晩當何處。無復故人來別離之句。辛酉。詔使劉鴻訓，楊道寅來。廟堂以公曾任文衡。請復職差宗宰。壬戌。乞致仕。不許。癸亥。今上反正。公請於未死前省墓。退終餘齡。只許省墓。戊辰。與知舊十餘人。作洛社耆老會。每於春秋令節。携酒相會。厖眉皓髮。奕奕如圖畫中人。人皆榮之。公資稟俊逸。神采精明。平居夙興冠帶而坐。羣經子史。無不淹貫。尤好讀論語，中庸。沉潜反覆。必欲存諸心而履之於身。明其體而達之於用。勇於爲義。不以利害爲趍舍。自其至行之著於家庭者言。常以早失嚴訓。爲平生至慟。事大夫人至孝。自少時啜菽飮水而思以樂其心。其言曰。吾刻意擧業。爲發身計者。只爲捧一檄爲便養地也。家國事不兩立。遭罹兵亂。絶裾於執覊之日。墨纕於寢苫之際。是余肝肺之戚也。每値忌辰。宿齋致潔。哀惙動人。推在家之孝。以忠於君。入侍經席。據經援史。必傅以時事。玉音嘉納。每稱其文學之富。至於扈蹕之日。遇有難斷之事。上必越次而問公。豈非其識之有以處大事而其才之不局於一藝也。其爲文則體裁之正。不假繩削。步趍之高。由於格力。霞輝星燦。不繪而麗。鳳彩龍章。匪繡而奇。斐然成一家之言。煥焉與大雅同流。豈非其根本之始於聞道。而非文章之末枝。藻餙之由於大業。而非才調之小長也。嗚呼。公之文章之盛。有足以黼黻聖猷。而公常謙挹。有若無文者然。埈甞見公不許子弟收拾雜著。問所以。公曰。古之以文而鳴於世者。孰不經緯兩儀。流誦百代也。而一再傳之後。僅止於如鳥音之過耳。況燕石之假。而欲混隋珠耶。於此而可見其曠達之識。於名藝泊如。不但含章晦彩之爲美也。噫。公之所以不朽於世者。固自有在。文章乃其餘事。况斥和議之非。直聲震於一時。論王子之弊。宣廟尙其風彩。請出大兵而其誠足以動督府之聽。不隱賊情而其智足以解兵部之疑。是致行討於涅齒。辨誣於靑圻。其見事之精。亨難之才。實炳靈於河岳。終有賴於雲雷也。若其友弟行於兄弟。信義著於朋友。凡厚族愛物濟困恤患之出於至性者。多可書。其不書。有大節在耳。先朝有祿勳之敎。當宁有賜祭之文。忠烈之盛。是得其槩耳。噫。公以通才達變而少試於艱虞顚沛之日。如輕車之踰絶險。无阻於攸往。若使改轍於康莊。何有於一日千里。而其不得坐廟堂行大政者。豈非以運氣之推盪。君子之道消。而未久而鼎湖之弓。又遽遺也。今上更化。謂公以碩果之遺。有德有勞。優禮以待之。而是時公之年已耊。身亦病矣。天生英哲於世。終不得贊惟新之治。雖未免爲淸議所惜。而然而功存社稷。形畫麒麟。汗簡書績。口碑流名。所施之嗇。於公何損。而况壽躋大耊。榮享淸福。此白尙書之所獨有。而韓魏公之深艶於高風者也。其晩節之不大受。奚足道哉。公甞以所得於皇朝之恩錫者。而買地於豐壤。築小亭。名曰彰賜。華使顧天埈所命。而朱之蕃書額者也。有林泉之勝。一時名卿韻人。多詠其風致。公欲退居。前後上章者累矣。而不得請焉。常以爲恨。公甞有履歷之紀。而不保於庚子之火。今所錄只什一也。經筵講義亦多。而公未甞自言。故皆不傳。今只有遺稿之得於收拾者若干卷。貞敬夫人坡平尹氏。副司直文老之女。領議政弼商。其五代祖。男曰府使公文科嘉善。女及第申慄其壻也。後配陽川許氏。學生昊之女。左議政琛之四代孫。生二女。適進士宋民古，學生姜瓛。府使娶縣監朴台賢之女。無子。取從兄景賢之子命賚爲後。女適持平金柱宇。申慄生二男。曰喜祖，孝祖。銘曰。嶷嶷五峯。應運而生。夙聞師說。道義咀英。際會宣廟。機應籟鳴。遇事敢言。王鑑血誠。鯨鯢出海。霧毒風腥。兵間扈蹕。義重身輕。有疑必問。陸九不名。應猝以才。見事未形。休戚所係。縗制奪情。鄭命潤色。哀徹天庭。唐詔演綸。悍卒涕零。勤勞最著。惟否是傾。方極乃奠。茅土䟽榮。詎不信然。詩書用兵。惟公之文。璧彩奎精。五色錯耀。八音交鏗。草昧剗浮。詞翰主盟。逮秩宗伯。直哉惟淸。媚于神人。邦國以寧。維才之用。維王之明。脊梁鈇硬。心地衡平。不激不隨。時止時行。退思嘉遯。進以彙征。晩値昏朝。七載林坰。當宁改玉。詢玆老成。方佇入閣。忽報夢楹。其施不究。豈曰未亨。鍾鼎勒勳。竹帛流聲。宣祖有言。忠炳日星。後欲有考。請𧵋斯銘。崇禎八年乙亥二月日通政大夫弘文館副提學，知製敎兼經筵參贊官，春秋館修撰官李埈。撰。</text>
<title>五峯李相國遺稿後題[李植]</title>,<text>植從幼僻陋無師資。幸以家巷之近。得從東嶽叔父。稍窺文藝藩閾。而迺叔父所伏事。則盡一世宗匠鉅人。而五峯李相公㝡親且久。嘗佐其儐幕。迎送詔使。極文苑塤篪之樂。植又嘗與相公猶子今洪牧子方氏景義。赴叔父監軍儐幕。所謂門生門下見門生者。於植益重。顧因淪落晩出。中歲始獲謁相公。相公時已踰耆望耊。倦於筆硯。雖蒙提掖稱奬之勤。而終不敢干一言之賜。付姓名琬琰中。以爲終己之恨。今相公大胤府使君景巖。方屬洪牧。印相公遺稿行布。而特以編校之役。付諸植。則知相公平日以植爲可敎者。意非偶然。乃不敢辭。而就加考正。又慮工費之廣。紙簡之儉。則不免時有刪取。以待續集之編。元稿非相公手輯。乃府使君所隨手裒聚。時序或失次。而不遑釐改。覽者宜無怪焉。且惟古人所謂文章。乃經世大業者。非止謂賦騷詠歌。凡禮樂制度訓謨辭令之著於文者。皆是也。相公當穆陵西幸之後。處宣公內相之任。自奏請天朝。訓諭國人。以至東征文武衙門往復書檄。皆出公手。所以導揚明旨。皷動羣情。以毗佐開濟之功甚鉅。而其文多倚馬立草。旋皆散失。甚可惜也。植又嘗與聞相公之學。本諸論語。博采禮記，左氏，班史之長。故其文有質有華。雖不囿於格。而意明理暢。自不墮陳言臼壘中。其詩絶去常調。尤忌死語。奇峭挺拔。得老杜夔峽之音。而敻出筆墨蹊逕之外。宜乎世之取靑媲白。以爲工者之見之也。或不省爲何等語也。要之。後來當有隻眼之評。評則植豈敢。識焉而矣。崇禎丙子嘉善大夫行龍驤衛副護軍守弘文館大提學，藝文館大提學，知成均館事德水李植。拜手謹跋。</text>
