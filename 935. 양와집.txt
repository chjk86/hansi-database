<title>次久堂韻 辛丑三月</title>,<text>江頭日暖漲春潮。風送輕波到小橋。自笑鄙夫多野興。却扶舅氏共逍遙。</text>
<title>次久堂韻</title>,<text>胡鷰雙飛綠柳陰。數聲漁笛春江深。書生有興思投筆。宗愨長風萬里心。</text>
<title>述懷謹呈久堂 甲辰六月</title>,<text>融融太平世。日月照乾坤。靜坐工夫大。交遊謗譽喧。謙▣遵父訓。晦嘿謹師言。考古書盈案。看花酒滿尊。不憂顔子巷。常樂仲長園。壁上龍泉釰。竿頭犢鼻褌。虗舟浮學海。實地問天根。恠底詩刪後。空尋斧痕。逡廵荒草路。悵望大家門。眞意無知者。印須我友論。次韻 久堂驕陽化霖雨。陰曀塞乾坤。桂玉千家困。公私兩部喧。欹傾吟宿瘵。考索會前言。不汚東山妓。仍空北海罇。虎頭慚骨相。牛背憶田園。何日鴻超網。平生虱處褌。愛君鍾異氣。學道抵深根。篇翰爲餘事。兒嬉泯舊痕。峩冠卑捷逕。直轡仰高門。賴坦東床腹。時時與討論。</text>
<title>再步前韻。謹呈久堂。</title>,<text>初謁先生座。窓前江抹坤。靑雲官位峻。白屋鳥聲喧。灑灑空塵慮。蛇蛇出碩言。幾曾蒙濫奬。又幸侍淸尊。笛奏烟橫島。詩成月滿園。儘敎耕是筆。肯效室爲褌。樂地求名敎。經書刮本根。指迷遵正路。撥藥洗前痕。附驥希顔子。登龍托李門。何當舞雩共。飛躍細評論。</text>
<title>以杜律長夏江村事事幽爲韻。賦七絶。</title>,<text>蟻浮村酒滿甌香。水閣淸風五月凉。逢僧更說三山事。雲外歸心萬里長。朝來急雨漲江流。亂入溪橋搜石罅。岸上茅亭一事無。含風幽樹偏宜夏。融融浦日照書窓。睡起茅簷燕語雙。欲向高堂供午饌。更敎稚子釣前江。雨後前江孤嶼呑。夜來驚浪打柴門。悠然獨棹扁舟去。綠柳陰中問酒村。偶隨鷗鷺到汀洲。竟日沙頭足淸睡。忽報瓜田草已蕪。荷鋤又有西疇事。江干五月客來稀。倒着烏巾中酒睡。竟日前階鳥雀喧。茅簷曬網無餘事。淸江舟子棹孤舟。竟日中流自在浮。時來濟盡東南客。濯足高歌事事幽。</text>
<title>梧灘聯句</title>,<text>西亭坐秋夜。露脚入簾寒。壽翁。 月上金波爽。天淸玉宇寬。晦叔。 新香綠蟻酒。舊約赤鷄壇。壽翁。 詩語仍淸骨。交情直露肝。晦叔。 幷驅期遠道。同病困儒冠。壽翁。 蠧簡床頭滿。龍泉壁上看。晦叔。 處今慙拙筭。感古發長歎。壽翁。 與寡吾誰與。陽春和者難。晦叔。次韻 久堂秋月當樓滿。秋花正耐寒。骨淸占語妙。身瘦覺衣寬。共羡周郞齒。先登漢將壇。酒回春世界。詩出錦心肝。自幸恩除網。非由老掛冠。愁隨鬢絲亂。書怯眼花看。冉冉年空度。悠悠事可歎。斯文付公等。進道要先難。</text>
<title>又步前韻</title>,<text>龍山秋欲暮。天氣漸生寒。波撼知灘近。葉凋覺野寬。岸回仍拆罅。沙擁自成壇。小閣人如玉。奇才錦作肝。隨肩陪杖屨。斂手整衣冠。皓月罇前對。黃花醉裡看。風光眞可樂。塵事不須歎。無限今宵興。沉吟下筆難。又次 久堂酒債金魚有。歌聲玉宇寒。陸沉浮世狹。天放聖恩寬。下筆曾劘壘。前矛待築壇。如今厭雞肋。到處累猪肝。夢裡猶鳴珮。愁邊強整冠。黃花籬下採。白髮鏡中看。下澤平生語。窮廬歲暮歎。沉吟不成寐。爲月下簾難。又次 久堂淸霜脆江柳。過雨又催寒。病怯杯心凸。衰驚帶眼寬。風香來菊塢。月影亂松壇。幽事供談笑。閑詩出肺肝。身扶九節杖。頭戴十年冠。人客來斯應。仙方掩不看。簣仁可惜。船逆學堪歎。寂寞元吾道。猶嫌辟糓難。</text>
<title>江夜</title>,<text>萬籟初沉小閣靜。一端眞意自悠然。長江水接凉天色。遠塢烟浮古樹顚。空裡流霜飛入座。望中明月浩無邊。紛紛可笑風塵事。爭似今宵醉後眠。次韻 久堂一卧滄江甘屛跡。東床暫別亦依然。多君殊衆玉爲骨。愧我無成霜滿顚。把酒對襟秋月裡。聽詩移杖暮江邊。相思幾日還相見。愁寂唯應費獨眠。</text>
<title>敬呈久堂</title>,<text>遙遙永夜隔城望。默想先生坐不眠。風凍魚龍愁絶壑。雲開星斗滿凉天。百年幽抱高吟裡。十里江光小閣前。焉得此時陪几杖。從容平地作神仙。次韻 久堂屋角風林時怒吼。紙窓燈火照無眠。百年萬事繁霜鬂。閏歲初寒小雪天。潮蹴長氷呑浦口。人隨孤櫂到門前。借詩消夜煩吾子。端叔奇才似謫屳。</text>
<title>龍湖漫景</title>,<text>葡萄架畔小茅亭。秋色陰陰十里汀。天際片雲驅雨黑。烟中孤嶂隔江靑。終朝兀兀吟還睡。彌日昏昏醉未醒。乘興偶隨鷗鷺去。滿灘風浪獨揚舲。又商飈昨夜動高樹。十里愁陰上小軒。天低冠岳白雲起。地壓梧灘驚浪喧。朝吟草閣詩千首。暮倚蓬窓酒一尊。長年西指巴陵路。烟雨微茫是海門。</text>
<title>露梁習陣</title>,<text>大將開營擁萬騎。午時習戰自天明。西郊坦坦軍容壯。南斗蒼蒼釰氣平。千里秋聲生皷角。滿江寒雨颭旂㫌。書生謾有終軍志。投筆長歌欲請纓。</text>
<title>漫景</title>,<text>人情擾擾不須論。恠底前江竟日喧。側聽波濤爭噴薄。閑看天地失朝昏。紛如楚漢相攻戰。壯似鯨鯢互吐呑。高枕茅亭含笑久。招呼漁隱對淸尊。</text>
<title>演晦叔韻</title>,<text>逢君曾此地。辛丑早春時。小閣梅含白。長汀柳穿絲。笑言方晏晏。磋切極偲偲。剪燭詩頻賦。尋花酒屢持。東床慚坦腹。令妺解齊眉。聯袂踈三日。看書共一帷。開懷無貌敬。同病托心知。月入新秋好。堂迎舊客宜。孤舟鷗鷺渚。幽興水雲涯。淸景渾堪畵。臨分跋馬遲。</text>
<title>用靑韻</title>,<text>江上高丘孤草亭。秋風宜醉不宜醒。盈疇黍稷仍相亞。滿架葡萄也自靑。雲暗峯頭含宿雨。潮生浦口沒前汀。時時倒着烏紗去。蘆荻叢邊問釣舲。</text>
<title>又用靑韻</title>,<text>走出西門訪水亭。龍沙宿雨霽烟汀。塵中俗眼看皆白。天外孤峰洗更靑。良夜逢君須有酒。秋江對月不宜醒。淸遊最覺平生冠。多意村童解掉舲。</text>
<title>月夜呼韻。使茁君作小詩。仍口呼。</title>,<text>颯颯風吹樹。溶溶月滿階。推窓西北望。雲峀自高低。又草閣欹枕眠。推窓月滿地。悠然側耳聽。遠樹秋聲起。</text>
<title>柬晦叔</title>,<text>脫冠露頂眠松亭。滿壑淸風酒自醒。北岳雲來獅項白。東城雨歇蠶頭靑。思君不見共明月。皷枻何時同小舲。猶記擁簑尋柏老。醉隨鷗鷺下烟汀。又依依一別洲邊路。欲往從之阻且長。淸秋分占江山興。良夜同吟窈窕章。南岳檜杉風淅瀝。龍沙蘆荻月蒼茫。何日小車尋陋巷。細談離思倒千觴。</text>
<title>余頃日來訪晦叔于此。仍連床累日語。余云人生斯世。直以文章流名百代。不過司馬子長班孟堅而已。豈不戚戚乎哉。或有纔有少得。充然自滿以傲人者。眞可發一笑。晦叔曰善。其後余茫然不記矣。今日又來訪。適値淡月連江。露氣入簾。便歡然笑談。少焉主人先困就睡。余獨坐偶閱小冊子。見晦叔記余前所道者。筆之於尾。怳然驚悟。因卽景口號一絶書其後。連床共語之日。甲辰閏六月念後。書小絶之夜。九月旬二日也。</title>,<text>萬里秋空淨如水。浮雲一點起崢嶸。文章垂後眞堪笑。况復當年浪窃名。</text>
<title>次聞說白馬江韻</title>,<text>斷橋樵笛數聲淸。倦客來登半月城。蒼蒼野渡烟波濶。漠漠荒墟蔓草生。花巖翠壁今猶古。蘭寺春雲曀復晴。釣龍遺跡冥茫甚。謾遣江傳白馬名。</text>
<title>次晦叔韻</title>,<text>水色連天掩夜扉。沙汀霽月發淸輝。此時倍憶鯉庭對。引領終南愁未歸。</text>
<title>龍湖</title>,<text>木落天高露氣淸。夜來風浪撼江城。白首龍山前吏部。紅顔南岳小書生。萬里蟾光催好句。千鍾村酒答新晴。無限此時閑意味。也知張翰不須名。</text>
<title>龍湖壽席</title>,<text>潘輿住處綺筵張。彩舞蹲蹲白髮翁。腰間橫束黃金帶。堂上高稱碧玉觴。萬里晴空迎好月。一江秋氣變和風。門舘小生陪盛會。題詩拜祝壽齊崗。</text>
<title>又步亭韻</title>,<text>天擁群山護草亭。虗無只少對雲汀。書窓夜坐螢來照。石榻朝眠鶴叫醒。霜後漸看楓葉赤。秋深始覺竹林靑。題詩爲問龍湖客。肯許狂生共釣舲。</text>
<title>憶晦叔</title>,<text>苦憶龍山吾叔度。小亭淸景更依然。明湖徹底看秋色。古樹憑虗起暝烟。村酒村葅塵外樂。漁歌漁火鏡中天。何時月白汀洲夜。倒着烏紗共醉眠。</text>
<title>聽氷潮</title>,<text>今宵與主人。欹枕對酌。酒氣醺醺。言笑方酣。推窓遠望。雪後群山。微明如畵。天淸月落。夜向分矣。忽然有聲。自遠而近。震動山岳。側耳而聽。殷殷轟轟。在於前江島嶼之間。怳如千兵萬馬馳突之聲而不聞號令焉。有似李愬雪夜入蔡州擒賊之狀。甚驚異之。問于主人。主人笑而答曰此乃江湖間一奇事。如子山中之人。豈聽氷下潮聲耶。余遂援筆以記。江空月落夜深時。欹枕茅亭醉詠詩。忽爾有聲吁可怕。轟然無跡信堪奇。怳如氷下千車動。復似風中萬馬馳。浦客笑言曾慣聽。潮頭驚泿噴寒澌。</text>
<title>又次久堂韻</title>,<text>黃花催節序。秋盡北風寒。悵望寰區窄。優遊境界寬。潛心思曩哲。寓興唱騷壇。咄咄淪牛後。紛紛類鼠肝。布衣懷大策。肉食笑峩冠。慵病年來甚。髭鬚鏡裡看。中宵携劒舞。淸曉捲書嘆。常懼負初志。滔滔立脚難。</text>
<title>聯句</title>,<text>雲棹煩吾子。湖山景更佳。晦叔。 寒潮生遠浦。淸月貯虛齋。壽翁。 絶勝今龍瀨。依俙舊鹿柴。風塵不到夢。物我已忘懷。玉樹欣相對。氷魚要共叉。世誰知此樂。天許屬吾儕。晦叔。 酒熱頻成醉。詩狂半類俳。村深人客少。情倒笑言諧。切切期磨琢。怡怡去岸崖。須爲鸎出谷。勿使橘踰淮。壽翁。 氣節思寒竹。功名認大槐。晦叔。 唐虞悲緬邈。鄭衛陋淫哇。壽翁。 由戶方知道。升堂必歷階。晦叔。 縱然嫌懶慢。猶自戒安排。壽翁。 釋氏談無住。莊生說有涯。晦叔。 吾當遵禮法。彼固外形骸。壽翁。 漸覺存心是。仍甘與子偕。晦叔。 膏車探月窟。秣馬騁天街。壽翁。 此意誠非偶。斯言愼莫乖。晦叔。 沉吟直到曉。鷄弄聽喈喈。壽翁。</text>
<title>柬晦叔</title>,<text>尙記龍沙剪燭夜。小亭淸逈耿無眠。江光隱見風翻野。雲氣蒼茫雪下天。擊節沉吟千古上。開懷笑傲一尊前。歸來獨對終南月。滿壑松聲憶醉仙。</text>
<title>次晦叔韵</title>,<text>擊節高歌望明月。風光滿眼索居頻。西江舊約仍前歲。南郭寒梅又一春。窓外嚶嚶求友鳥。尊前落落把盃人。幾時更續論文會。洗盡胷中十斛塵。</text>
<title>朝者久堂早枉。顚倒出迎。以致車騎久立門外。持二絶躬謝。乙巳春</title>,<text>雨歇春城靜。鳥啼山客眠。鳴騶驚入耳。顚倒出花前。其二今年春已晩。梅纇正酣眠。猶堪陪杖屨。談笑一尊前。</text>
<title>次洪元九韵</title>,<text>花飛柳綠覺春深。乳燕雙雙下上音。竟日茅簷陪杖屨。閑將時物入高吟。元韻 洪元九花繞方塘一巷深。隔林啼鳥晩流音。歸來三角山西路。笑對東溟把酒吟。次 久堂桃花落處閉門深。剝啄驚聞是好音。三角歸來誦佳句。高低蘿逕短長吟。</text>
<title>謹次來韻呈久堂</title>,<text>峩峩獬廌冠。不必妨蠟屐。元宗稱達生。痛飮眞可則。</text>
<title>謹次久堂韻</title>,<text>九月龍山會。榮同御李君。風江喧聒聒。霜葉落紛紛。幽景眞如畵。閑談淡似雲。尊空隣舍繼。連日氣酣醺。又閑事眞堪樂。塵紛只可咍。菊殘須進酒。秋盡更登臺。水落魚磯出。林昏牧笛廻。淸談殊不倦。幽抱與君開。</text>
<title>江上暮秋</title>,<text>暫別紅塵成放浪。閑閑鷗鷺與爲曹。水落寒江島嶼出。霜凋碧樹崗巒高。地擁樓臺供醉眼。天將風景借詩豪。乘興杳然迷出處。世間名利等秋毫。次韻 久堂千秋必返▣天古。學業如今付爾曹。淪管商人言每下。溺虗無者病於高。灰心進取初非傲。縱酒昏酣不是豪。歲暮窮廬枯落地。對人悲歎強揮毫。</text>
<title>謹次久堂與金柏谷遊蕩春㙜韵。曾有偕遊之約故及之。</title>,<text>荒臺楓葉好。同說不同尋。磵水生巖腹。林風入客襟。秣駒千古石。擣紙數家砧。妙句添幽興。徒然夢碧岑。元韻草草杯觴具。登登逕路尋。泉聲醉俗耳。山氣爽塵襟。乞火燒秋葉。哦詩和暮砧。敀鞍共樵牧。孤寺隔層岑。</text>
<title>謹次寄來韻。敬呈久堂。丙午</title>,<text>衛虎眞堪笑。神淸體亦羸。樂公珍重意。仙劑帶新詩。</text>
<title>次久堂韻</title>,<text>岸上茅亭草樹深。偶携杯酒逐淸陰。滿江風月閑爲主。買景何曾費一金。元韵五月江湖深復深。草窩寒處杏成陰。乍去乍來猶有恨。全勝街陌走腰金。</text>
<title>敬次久堂韵成三絶</title>,<text>壽域煕煕化日遲。太平文物暎當時。夔臯事業應須勉。莫向花前浪賦詩。民情猶恐省耕遲。獨有迂儒慮奪時。何當直上螭頭陛。跪誦豳風七月詩。</text>
<title>李訓導思近。同六代祖者也。少好奇計。頗歷抵王公竟不售。年今九十。尙能控轡走馬。氣槩不挫。振威山所有事。與余偕行。自言其祖父某爲某地倅。娶後妻於邑居士族。仍劫而爲妾。遂生一子。後裔爲庶云。慷慨不已。</title>,<text>昂藏李訓噵。道古却悽悽。絡秀終爲妾。王惲不拜妻。派流隳正嫡。門戶混黔黎。奇策無人識。平生老灌畦。</text>
<title>發良才宿烏山</title>,<text>我行何時已。南邁路悠久。朝發良才村。旭日照前峀。停車別群從。秋風動離袖。岸回開平野。細花紛如繡。多見禾黍秀。或逢林木茂。遙山明復晦。浮雲亦有態。暗水流溝堘。淙淙響環珮。有時過墟里。烟中聞犬吠。遠行信多苦。詩篇記所覩。夕入休僕馭。矮屋蚊蚋聚。解帶茅簷下。開尊勸田夫。</text>
<title>到成歡驛卽事</title>,<text>蕭灑成歡驛。停車洗酒觴。夕風生柳塢。秋氣入荷塘。久客知行苦。無眠覺夜凉。雞鳴催僕馭。簷外有微霜。</text>
<title>宿德坪</title>,<text>朝發成歡驛。暮投德慶村。溪聲和鳥語。夕照入山根。桑柘小庭豁。藤蘿深洞昏。無論田宅美。且喜絶塵喧。</text>
<title>冒雨向弓院越大嶺。嶺路崎嶇。</title>,<text>群峀紛參錯。攀躋上險𡾟。陰崖深莫測。危石巧相支。雨歇雲猶晦。人疲馬亦遲。眞如夔峽路。唯欠杜翁詩。</text>
<title>宿殷山驛村。距鴻山三十里。明日將到官。</title>,<text>行行南邁地。難竆。霜葉寒花處處同。秋日欲沉孤峀外。村燈遙閃暝烟中。草長原曠疑無逕。橋逈溪深自有風。焉得杜翁如畵句。寫從南岳到飛鴻。</text>
<title>鴻山縣謁金悅卿書院。拜遺像。畵像有古本及新模幷二本。而古本多愁色是眞。</title>,<text>磊落淸寒子。世誰識此翁。謾爲菩薩㨾。深慕伯夷風。慷慨心常激。猖狂氣自䧺。至今圖畵裡。愁思欝冲冲。</text>
<title>重九日。憶朴晦叔。</title>,<text>安穩龍山朴晦叔。超超千里絶音塵。籬邊黃菊秋應好。能記當時落帽人。</text>
<title>重陽。憶從兄三人。節早且無種菊處。不得看。</title>,<text>終南隔天末。秋氣已生凉。我苦思康樂。君能憶子將。有詩成獨詠。無菊度重陽。遙識登高處。開尊少一觴。</text>
<title>與從兄遠甫氏。游扶餘白馬江。途中口呼。</title>,<text>九秋旬五日。馬首指扶餘。古寺隱黃葉。淸江連碧虗。石鐫蘇氏烈。㙜認濟王墟。百代興亡事。新篇醉自書。荒墟古塔脚。刻蘓定方勝戰碑。</text>
<title>自津口上臯蘭。舟中口呼。野客名靈運</title>,<text>野客同孤棹。沿洄意自閑。柳汀風聒聒。石瀨水潺潺。酒到聊成醉。篇圓不復刪。欲知蘭若處。遙指白雲間。末句一作山僧迎我笑。鳴磬出雲間。</text>
<title>登白江李相國舊亭 竹林颼颼。眼界空濶。亭宇廢壞可惜。</title>,<text>好是誰家江上宅。主人京洛捴時髦。靑山綠水風流遠。金馬玉堂氣像高。竹院頹欄供醉望。楓林佳景屬詩豪。相公淸德人猶說。終古雲霄見羽毛。</text>
<title>舟過浮山寺。仰面而視。棟宇浮半空。楓葉蕭灑如畵。漫成。</title>,<text>縹緲浮山寺。巍然百代餘。一作故國墟 坐堂連紫翠。飛檻駕空虗。谿峻猿難度。楓酣畫不如。登臨孤一賞。弭棹謾躕躇。</text>
<title>舟過釣龍㙜</title>,<text>玉殿金宮已寂寞。層崖千古長松杉。野老猶傳釣龍石。騷人先問落花巖。蹙岸江濤常咽咽。繞林山鳥自喃喃。日暮臯蘭初解纜。秋風蕭瑟動歸帆。</text>
<title>臯蘭。次白玉峯韻。</title>,<text>木落天高水流急。斜陽扶醉下山樓。回首白雲看不見。數聲淸磬到孤舟。扶一作駄</text>
<title>次主倅李丈韻。口呼二絶呈之。</title>,<text>維舟古臺下。但見龍挐痕。覇氣今蕭索。寒潮打寺門。其二淸篇動哀玉。天然絶斧痕。江湖兼吏隱。無事晝關門。</text>
<title>荒墟石佛</title>,<text>石作人形號世尊。矻然高坐對江門。濟王南徙樓臺峻。漢將東來塵霧昬。國破寺殘頑不助。天荒地老默無言。遺墟麥穗悲千古。小邑蕭條八九村。</text>
<title>白馬江</title>,<text>臯蘭寺下繫孤舟。雲衲鳴鍾下翠樓。淸宵木落寒江月。遠客詩成故國秋。當年歌舞誇金谷。今日風烟似石頭。興亡百代無窮事。把筆高吟自起愁。</text>
<title>夜無寐。明燭而坐。看魯陵志有感題。</title>,<text>天心最是難諶處。一木寧支大廈摧。唐家凍雀生無樂。蜀帝寃魂死有哀。推書幾度傷袁粲。擢髮常思戮彦回。錦水刀山千古恨。空令志士淚沾腮。</text>
<title>又步前韻</title>,<text>陽春雨露夭桃發。歲暮風霜老柏摧。楮相成功袁粲死。周王擧義伯夷哀。時移尙見天崩塌。運去難容力挽回。咄咄東峯何似者。白頭禪榻泫雙腮。</text>
<title>孺仲 王覇字</title>,<text>北門以後。壼內無賢。梁之孟陶之翟。歷數千古。指不多屈。而降及叔季。禮法頹弛。齊家者少。長舌傾城。牝雞索家。驕恣惰慢。摧我擿我者滔滔。有識於此。不能無慨然。足以觀世變也。適見孺仲之事。非獨仲賢也。乃其妻亦哲婦也。若微敗絮何慙之語。惡能稱於後世哉。遂感而題。東漢高人有孺仲。懦夫千古立淸風。當年若非賢妻警。却平生九仞功。</text>
<title>從兄遠甫氏跋涉道途。幷轡千里。頃又共棹孤舟。落帆於濟王之墟。遍觀所謂落花巖臯蘭寺者。江山勝賞。足以繼子長之遺躅。而淸游未闌。別語已苦。鴻之去瑞。非但宿舂粮而已。能不耿耿乎哉。遂賦短律。以寓余懷。</title>,<text>鴻縣停車後。長洲縱目初。醺酣蘭寺酒。登臨濟王墟。千里同爲客。九秋更摻裾。定多臨海作。別後數傳書。</text>
<title>夜獨坐寓興</title>,<text>風氣颼颼在竹林。夜深端坐動孤吟。消詳卷裡千年事。磊落燈前萬里心。論價愧藏周賈璞。調絲悔學伯牙琴。邇來實地持新戒。鸚鵡能言不離禽。</text>
<title>晦夜獨坐。步甲辰秋龍江五排韵走筆。有懷舊遊。</title>,<text>離索秋將盡。那堪十日寒。興來詩莫和。愁劇酒難寬。寂寂塵生榻。蕭蕭葉滿壇。舊游頻入夢。幽思幾勞肝。霜峀初成錦。風光且振冠。花巖雲外指。蘭寺月中看。石皷磨仍吊。苔碑讀復嘆。淸標隔千里。奇賞並鏕難。</text>
<title>和靖節停雲。思益友也。尙友千古。邈矣難追。求之當世。益復渺然。雖或稍有會意者。道里悠遠。山川間之。索居歲暮。悔吝交積。撫孤松而采黃菊。懷不能已。</title>,<text>秋雲淡淡。落葉和雨。我思伊人。路躋且阻。端居習靜。有琴不撫。疚焉竟夕。寤寐凝佇。瞻彼雲山。零雨其濛。泛彼白𩿨。亦泛于江。勞我懷人。葉落秋窓。行路多歧。擿埴難從。采采黃菊。霜後初榮。淸香未沫。聊以怡情。從我者誰。惠好同征。須臾或忽。悔吝斯生。菀彼孤松。靑靑其柯。霜風動葉。笙竽聲和。子獨胡爲。疚我實多。願言不見。搔首如何。</text>
<title>雷雨大作。援筆書。</title>,<text>藿食懷憂切。愀然不御杯。天灾紛未已。時事莾難裁。渭北三秋旱。湖西十月雷。轉移應有術。群哲弁峩嵬。</text>
<title>放懷。又步五排韻題走筆。</title>,<text>君休卑戰國。生晩我心寒。近古䂓模濶。參今法度寬。興兵推大轂。延士築高壇。季子談雞口。荊卿食馬肝。縱嫌多俠氣。猶自勝儒冠。叔世寧須說。頹波未忍看。推書題短律。撫釰發長歎。俗客驚深筭。開襟欲辯難。</text>
<title>今歲節晩。地且近南。九秋猶暖。十月初楓葉始好。翫賞未闌。風雨大作。片時零落殆半。春生秋落。自是造化之迹。而無心者物。有情者人。能無慨惜之意乎。援筆題短律。聊以自志。豈曰詩云乎哉。</title>,<text>秋冬猶覺暖。風雨忽催寒。葉自無心落。人還有意看。蕭蕭紛聚散。咄咄費吟安。造化誠微妙。於焉露一端。</text>
<title>漫成</title>,<text>余適閑坐沉吟。欲有所題。侍立小奚怱趍進。開硯磨墨。雖不及於方回之奴康成之婢。亦自慧悟可賞。而自愧不及於郗鄭前人云。花牋揮筆苦遲遲。硏墨先乾有所思。郗氏蒼頭能識字。鄭家赤脚解談詩。童奚慧悟凌前秀。末學荒蕪愧後時。此日新篇聊自警。他年野史可傳奇。</text>
<title>憶登臯蘭寺</title>,<text>憶上招提倚畫欄。窓前危石戰奔湍。江山寂寞月千古。民物蕭條漁一竿。輦路鳥啼疑警蹕。殿基楓老學流丹。風烟盡入羣公筆。搔首沉吟下語難。江山一作周遭。月一作江。漁一作釣。</text>
<title>大雨達夜。越明日癸丑朝。雷雨大作。電光閃鑠。風驅亂雹。須臾積地數寸。大者如鉛丸。恠哉恠哉。十月五日</title>,<text>羣陰閉塞成冬後。恠底痴龍噴雹來。曠野長風駈猛雨。曉天狂電逐獰雷。回頭似見千山裂。側耳疑聞萬木摧。夫子聖人猶必變。推書驚起久徘徊。</text>
<title>陳搏 次杜將敀成都</title>,<text>龍闘虎爭事業微。雲邊華嶽策驢歸。千年巢父心先獲。當日丹丘計亦非。石室烟霞閑愛睡。瑤溪漁鳥淡忘機。若非此老輕天下。宋祖終難定一衣。</text>
<title>趙鼎 次杜待嚴大夫</title>,<text>生當泥馬渡江來。忠義兼全濟世才。讒說先行摧莫破。天時已去挽難回。兵塵澒洞丹心折。年律侵尋白髮催。一謫天涯終不返。千秋憂憤向誰開。</text>
<title>李白</title>,<text>春來多在酒壚邊。終日啣杯樂聖贒。醉引龍巾朝拭唾。狂呼騷客暮開筵。當時未縱靑雲轡。後世空傳白雪篇。曠感騷壇懷氣像。磊磊星斗滿霜天。</text>
<title>夜坐</title>,<text>客堂逢歲暮。山海杳茫茫。五夜天如水。千林月似霜。離家多少思。對酒短長章。坐卧頻瞻斗。遙知近故鄕。</text>
<title>老將 次杜</title>,<text>小小從軍戰伐多。邇來衰病欲如何。怱怱烏兔頭邊走。漠漠魚龍夢裡過。後世空聞傷李廣。當時不見起廉頗。競傳新將承天渥。遼海今春血作波。</text>
<title>讀中庸有感</title>,<text>惜哉愚智俱差處。聖路從玆遂久堙。卑耽功利昏心志。高尙虗無亂道眞。鳶飛魚躍知情性。葉落花開見鬼神。寧須世外求天理。自是中庸不遠人。</text>
<title>漫成</title>,<text>有志初非小。才踈只自憐。坐馳心似馬。行退學如船。憒憒惟眠食。悠悠度歲年。愚蒙今若此。誰信慕前賢。</text>
<title>家親以扶餘兼官。赴公山鎭習操。翌朝早起。日氣甚寒。伏想行役之苦。感成五古一篇。</title>,<text>早起坐北堂。寒氣透簾櫳。野凍無遺秉。鳥雀思深叢。親行戒徒御。今朝發何處。朝廷重組練。軍期少寬恕。淸霜滿前路。山川猶未曙。主將多麤豪。臨陣皆傲倨。十月公山鎭。士卒衣無絮。苦寒恐難支。遵養貴待時。戈鎗本虗器。仁化宜先推。軍民旣溫飽。奮義方興師。勇士得死所。制挺捶秦楚。念玆歌激烈。天門躋且阻。</text>
<title>憶遊扶餘縣</title>,<text>千年覇氣今蕭索。文物衣冠揔已非。半月城邊衰草滿。大王浦上暮雲飛。天寒古逕人稀到。霜落荒林鳥自歸。憶向臯蘭留客棹。江湖寂寞打漁磯。</text>
<title>扶餘李丈淸謹自守。有吳隱之之風。見黜於繡衣可惜。</title>,<text>仙尉淸修古廉吏。倘來榮辱信難期。陽公肯效催科政。漫叟常吟守分詩。卧轍遙當楓葉路。歸田已後菊花時。臨行稍有關心處。回首臯蘭解纜遲。</text>
<title>漫成</title>,<text>竹院無塵雜。時聞山島喧。前林葉盡凋。依依見遠村。節候異京華。孟冬風日暄。郊原莾空濶。雲垂雨氣昏。良友隔江湖。幽懷共誰論。悠悠有所思。沉吟坐前軒。</text>
<title>初更雨雷電俱作。口呼。</title>,<text>電爲天帝笑。雷象屬車音。十月驚三作。愀然費短吟。</text>
<title>詠殘菊</title>,<text>霜後淸香冠百卉。從來許與揔英豪。千年張翰風流遠。三逕陶潛氣槩高。叔世久無驚俗語。今人徒有滿樽醪。縱然蕪沒東籬下。猶向陽春笑碧桃。</text>
<title>夜聞再從姊尹家婦訃。驚慘之餘。聊題短律以寓悲。不暇文也。尹兄貧而有宿疾。醫藥艱苦。困於契活。今者幸而龍攄。未見榮達。遽先奄忽。悲哉。</title>,<text>哀哀尹家婦。賦命太嶇崎。病怒王章泣。貧齊德曜眉。飢寒同苦忍。榮達獨長辭。天道微難詰。題詞寫我悲。</text>
<title>夜坐偶吟。一韻八首。</title>,<text>今夜偶與仲兄遠甫氏閑話。仲兄先困就睡。獨坐無眠。仍自念年過弱冠。伎倆無成。况玆孟冬將盡。一歲工夫。都失於優遊呻痛之中。不覺悵然。內省自責之餘。俯仰古今。感慨多矣。走筆題八律皆一韻。聊以寓懷。不拘於詩家格調云。歲暮江湖歌激烈。肯將身手作迂儒。談詩每笑蘇黃輩。爲學常思孔孟徒。卷裡遐心超世代。尊前逸氣隘寰區。一生行止須先定。期使餘風立懦夫。讀書始識男兒事。大帶峨冠不是儒。巷陋須尋回也樂。雞鳴先戒跖之徒。貴登廊廟光千古。竆在山林樂一區。莘野若無三聘禮。阿衡終作老田夫。少時竆陋昧眞學。妄事雕虫慕小儒。親切若非朱子訓。俳諧幾作馬卿徒。須從實地勤三省。莫使虗名動九區。測管邇來如有見。回頭猶解笑夫夫。適看朱書及之。今世家家皆挾冊。得時兼善愧眞儒。儇翩莫效宵人態。篤厚須爲長者徒。脫去塵埃方卓卓。倘來金紫揔區區。考亭當日如遭遇。肯使竆廬泣匹夫。鋤除𦱄米看眞糓。斥去鄕愿惡亂儒。鸞鳳多爲凡鳥侶。驊騮或混騫驢徒。人才未必羞三古。聖主方今御八區。博採旁求須勿怠。當年傅說似庸夫。弱歲未聞君子道。迷方深戒小人儒。每吟詩句羞騷客。時把杯觴厭酒徒。庭院竹寒看苦節。江湖楓落訪名區。邇來習靜長關戶。遮莫兒童笑病夫。周家至治今難見。生晩乾坤歎腐儒。皇極繼登文武聖。藩維分理召周徒。詩書禮樂光三代。玉帛謳歌集萬區。更有伯夷扶節義。淸風千古警頑夫。可惜神宗爲𥚁首。誤登安石倚眞儒。末流馴致徽欽代。大柄潛移章蔡徒。慽慽衣冠淪左袵。紛紛胡羯騖中區。愚生千古心如裂。况復當年宋大夫。</text>
<title>從兄以病患上京。午已發行。今夜獨坐無眠。又步前韻。走筆作二律。足爲十首。</title>,<text>程門每說操心學。韓氏曾排墨行儒。鶴在群雞終自異。人如淸水本無徒。從來城市知眞士。不必江湖覔別區。燕石深藏雖大錯。當年買犢亦愚夫。孔周已遠多諛佛。楊墨喧豗少業儒。縱有英豪難自立。恬無呵斥樂爲徒。薰蕕不合長同器。胡粤從來本異區。落落平生常寡與。任他諸子笑狂夫。</text>
<title>從兄遠甫氏聞三寸叔母病患。跋涉而去。明燭孤坐。別懷甚惡。深夜寂然。唯聞東家杵聲。感而呼一律。千里聯鏕。三月而返。情不能已。</title>,<text>千里萱堂無侍藥。吾兄歸意正憧憧。星移物換年將暮。水濶山高路幾重。寒後病脾看字少。客中傷別把杯慵。明燈獨坐多愁思。東舍黃粱徹夜舂。</text>
<title>從兄誠孝之至。高堂不安。傍無侍藥。晨夜馳往。衝寒犯露。意者重有所傷。懷不能已。然神必祐之。勿藥有慶。聊題一律以記之。</title>,<text>高堂嚙指催曾子。千里歸心正黯然。日隱荒崖衝露去。天寒破店見星眠。至誠感處神應祐。妙劑投來疾自痊。少弟闒茸唯悵望。他時献賀寫新篇。</text>
<title>憶東溟丈。詩幷小序。</title>,<text>昔李翰林未達時。以蜀道難謁賀四明。賀公擊節歎曰謫仙人也。遂解所佩金龜。換酒而飮之。大加稱奬。至今傳以爲美事。丙午孟秋之末。余將南行。往辭于鄭東溟。侍語移日。酤酒盈甌。談論風生。以爲文章初非難事。在於勤學。學周秦則爲周秦。學漢唐則爲漢唐。所可恨者。滔滔末世。科業是務。呼朋引類。擧皆塗抹於曲逕汙泥之中。一條正路。荒蕪久矣。吾子年少。盍不勉焉。猶記幼時受韓文公集一秩於先相公門下。得與於高弟子之列。今日逢君。懷不能已也。辭意激昂。氣像儡嵬。誘掖奬勸。舋舋忘倦。已而暝烟乍起。鳥歸荷塘。斂袵辭退。怳然如有所得焉者。自念蒙陋微才。有愧於昔人。而况執策騷壇。頡頑當世。自非吾輩事。而鄭老之風則或者不絀於賀氏長者之意。不可終泯而無述焉。故用是作序。丙午孟冬晦日。南岳病人書。昔謁東溟老。鬚髮白於霜。氣習似戰國。出語多激昂。論文許先秦。論詩止盛唐。每恨世俗人。名利皆猖狂。酤酒滿金樽。勸我學文章。門舘事如昨。黽勉須肯堂。星斗綴佩纕。芷蘭作衣裳。靑天四開豁。白日當中央。秣馬遵正路。長駈勿彷徨。當年足自樂。千古有耿光。舋舋說不已。暝色生荷塘。邇來阻音塵。木落江山長。獨坐歌激烈。斯言未敢忘。</text>
<title>憶白馬舊遊。五排八十韻。</title>,<text>九月扶餘縣。初登白馬船。西南翻素浪。東北豁靑天。已覺襟懷曠。還欣物色鮮。秋花依岸笑。水鴨近人眠。柳塢連灘澨。莎村拱浦田。杖藜躋突兀。看竹步蹁躚。相國風流遠。荒蹊草樹塡。虛堂扃綠野。恠石守平泉。只得供幽賞。誰能展綺筵。悠悠竆睇眄。杳杳極洄沿。遭適多停棹。逢幽蹔叩舷。霞明黃葉外。風亂白鷗前。華饌催頻進。靑簾且▣褰。惠連慙俊逸。康樂喜聯翩。醉眼翻生纈。狂心欲化仙。群山皆揖讓。孤岳自騰騫。縹緲招提境。岹嶢紫翠巓。征帆殊未住。幽思謾相纏。漸過長洲曲。遙分古樹顚。行行境益好。處處景堪憐。樵笛聲悽切。商謳意杳綿。崖荒餘石壁。花碎憶嬋娟。舊址城隍泯。危峰葛藟懸。政臺天緬邈。玉浦水潺湲。默數興亡事。難堪造化權。神龍終寂寞。遺跡尙蜿蜒。頻倩山僧指。多憑野老傳。境淸閑興旺。胷豁宿痾痊。鏡裡雕欄峻。圖中錦石圓。繁華今已矣。樑棟燭巍然。扁揭臯蘭舊。樓修粉壁姸。地形臨水盡。山勢受風偏。壞道思銅輦。崩巖壓畫椽。閔公留妙語。蘓子有遺篇。命酒陳華勺。拈毫動彩牋。平生遊最冠。仙界美難專。怳惚超寰宇。依俙覿偓佺。將歸偏顧戀。欲別乍回旋。擧袂辭巖壑。磨苔記歲年。輕飊迎五兩。寶地隔三千。慣狎洲邊鳥。頗酬世外緣。汀沙寒更漲。江峀瞑相連。游子時爭泊。漁舟或競先。寥寥聞大吠。稍稍見人烟。虛里鞍仍卸。鈴齋索又牽。吏眠明月下。門掩白雲邊。邑小凉如寺。官閑靜似禪。燭昏談未倦。詩澁墨空硏。露泫長亭柳。霜凋曲沼蓮。自釃陶令秫。不待阮公錢。陟巘欹烏帽。臨崖藉馬韀。周遭禾正秀。榛莾屐頻穿。剝落看遺礎。陂陁望古阡。佛頑難保祐。碑缺認銘鐫。想像雄朝市。喧闐咽管絃。軒車馳將相。羅綺映山川。玉闕羅千棟。珠甍列百廛。孱孫荒酒色。群小間忠賢。霧閣飄紅袖。雲窓醉白咽。天威初震疊。國步遂迍邅。槍釰寧徒戰。金湯竟失堅。吳門鳴越甲。淮水斷秦鞭。士散難驅鶴。書飛謾逐鳶。妖歌殘玉樹。寃血洒金鈿。松栢齊民痛。樓臺楚炬燃。湖山含怨恨。魚鳥厭戈鋋。氣象都蕭索。滄桑幾變遷。石頭潮咽咽。金谷草芊芊。形勝輸詞賦。興衰閱簡編。覆車多若此。前鑑孔昭焉。魏國誠非寶。驪山只益愆。庸君沉宴樂。誼辟戒氷淵。咄咄堪歎息。滔滔盍愼旃。踈蹤頗領略。塵臼破拘攣。濟勝同玄度。開襟類仲宣。邇來甘閉目。病去絶隨肩。寤寐神長𨓏。阿誰轡更聯。風寒方烈烈。浦縮但涓涓。靜坐安愁寂。端居味道玄。明春重理楫。準擬聽啼鵑。</text>
<title>凍蠅</title>,<text>十月蒼蠅凍。潛依㷝廈塵。營營飛暖夕。跕跕墮寒晨。作賦歐陽子。啖瓜武舍人。當年俱玉立。憎汝往來頻。</text>
<title>偶題信筆憶久堂。語同俳諧。書罷自哂。不必錄呈。</title>,<text>歲云暮矣多寒雪。萬竅狂風恣怒號。大海魚龍皆寂寞。深山雕鶚自雄豪。天南壯士千匀筆。渭北高家百斛醪。雲路悠悠望不見。長歌激越心空勞。</text>
<title>大風掀空。戱題一律。</title>,<text>久信玄冥身手健。爾來氣象極雄豪。暮天雲凍千山黑。大地風生萬竅號。嶺上昂藏知老栢。街頭索莫見夭桃。奔觥擊釰助聲勢。漉盡尊中百斛醪。</text>
<title>漫成自嘲</title>,<text>身似金天千丈佛。項強頭直挽難低。周生有腹誇空洞。㓒叟無心好滑稽。一案詩書多趣味。數年門巷絶輪蹄。徐趍欲向莊康路。苦被傍人說阻躋。</text>
<title>食柿</title>,<text>恠底頳虬卵。玲瓏照玉盤。淸津生齒腭。爽氣入心肝。</text>
<title>玄晏</title>,<text>玄晏晉高士。沉吟多古音。自能知病味。人或笑書淫。</text>
<title>卽事</title>,<text>深院寒夜永。落葉靜不翻。坐久但寂然。微月照西軒。樹影橫復斜。數枝出短垣。案上有素書。所載皆格言。地僻少朋友。古義無與論。依俙遠樹外。如聞人犬喧。沉吟聊自得。呼兒開酒樽。</text>
<title>至月上旬。從兄周卿氏自京來會。連床對話。樂且湛矣。今夕共坐隨陽軒。從兄拈出杜五韻。要記卽事。謾成一律。</title>,<text>千里欣相迎。連床竹院幽。文休馳峻議。康樂悏淸遊。酒爲怡神癈。軒因戀月留。無論慰覊旅。且喜破塵愁。</text>
<title>又對從兄戱題</title>,<text>官居蕭洒類村塢。幽鳥呼群竟日喧。雪後溪山東郭履。竹中臺沼子猷園。多時閉戶塵生榻。今夕逢君酒滿樽。一塵淸談殊未倦。坐看寒月上前軒。</text>
<title>又步前韻</title>,<text>歲暮窮陰釀積雪。經旬閉戶絶人喧。閑庭正似袁安宅。樂事空懷李白園。千里逢迎俱遠客。一床談論對淸樽。燈花落盡宵將半。寒雨和風打小軒。</text>
<title>積雪行</title>,<text>十餘年來氣候乖。夏日不熱冬無雪。時節長如二三月。氷人未築凌陰室。君王聖德蒼昊格。湖海今冬雪盈尺。初看點點飄林莾。漸覺浮浮滿城郭。瑤臺璧榭忽變幻。千巖萬壑須臾白。江上疑回子猷船。巷裏不辨袁安宅。晩來寒風助慄冽。天光晦昧坤維裂。太澤龍蛇氣不驕。深山虎豹股皆慄。竆村老農喜相告。今年雪積明年熟。辛勤若免轉壑死。甌婁將歌滿車粟。丁寧回語屋中婦。忍耐飢寒休賣犢。侯家繡幕內屛煖。獸炭流霞恣歡謔。瑤琴解奏白雪曲。錦筵高拱靑雲客。酒氣醺濃㷝廈深。簾外呼兒看雪落。人間苦樂莾難齊。等閑氷竇回暘谷。感歎聊題瑞雪篇。時豊擬作康衢樂。誰將此詩獻天門。更隨雪水流睿澤。</text>
<title>至日偶題</title>,<text>竹林深院靜。閑坐對遙岑。積雪迷竆律。微陽闖衆陰。良辰知客意。愁日見天心。曩哲誰先覺。堯夫有短吟。</text>
<title>至日卽景。有懷朴晦叔。次杜律贈韋七。近者雪寒頗劇。今日甚和暖如春。</title>,<text>閉關涵養愧先賢。豆粥新醪在眼前。覊愁正劇窮愁日。殘雪纔經大雪天。冥冥深院風和雨。靄靄遙林霧雜烟。忽憶龍湖湖上客。夢中時上子猷船。</text>
<title>偶題</title>,<text>前宵積雪暎簾櫳。曉起逍遙竹院中。半世袁安堪靜卧。平生王子慕高風。怡神最愛寬閑野。玩物潛觀造化功。漫寫詩篇挑逸興。羞將翰墨較雌雄。</text>
<title>步前韻</title>,<text>雪庭寒日照窓櫳。棐几爐薰靜室中。懷璞羞論周賈價。啣杯肯學晉人風。臨淵履薄知眞勇。擊劒揮戈昧大功。眼底邇來多碌碌。笑他諸子吒豪雄。</text>
<title>歲暮</title>,<text>飛飛雲中鳥。天風駕六翮。志士惜婉晩。歲暮中自激。不知貧賤苦。寧慕富貴樂。停杯嘿無言。下士笑啞啞。男兒重修身。舜我均是人。異言亂正道。衆欲汩性眞。弊箄入醎池。一髮引千匀。玆懷共誰論。雲日明復昏。秣馬披荊榛。行行且問津。寸陰貴白璧。當路勿逡廵。</text>
<title>漫題</title>,<text>晴晝爐薰竹院深。悄然端坐悏幽襟。鳥喧簾外初開戶。瞑色蒼蒼雪滿林。</text>
<title>雪後 次杜螢火</title>,<text>風飄晴雪亂花飛。轉入簾櫳巧點衣。孟浩橋邊詩詠苦。袁安門外客來稀。川如仙洞凝瓊液。山似藍田蘊玉輝。南岳杉松知更好。天涯回首正思歸。</text>
<title>擧觴</title>,<text>京洛朋遊書信斷。朅來湖海久彷徨。客居歲暮謳吟苦。冬至陽生刻漏長。烟外杉松藏瞑色。雪中楊柳洩春光。門前誰搒山陰棹。竹院深深獨擧觴。申李諸人。乃洛中遊從之舊。把筆漫及。</text>
<title>覊思</title>,<text>歲暮江湖積雪晴。搖搖覊思似懸㫌。只有今宵簾外月。淸輝流照洛陽城。</text>
<title>表從兄李基慶氏自公山來會。與周卿兄鼎坐而夜話。戱題一律。</title>,<text>天涯此會偶然同。酒滿金樽月滿空。文休逸議鋒稜峻。野客淸詞句法雄。孤城積阻千林雪。大木爭號萬竅風。云云諧笑宵將半。醉後依俙似洛中。</text>
<title>送周卿兄還洛。詩並序。</title>,<text>夫山高海濶。何人不行。古往今來。有別必怨。莫不摻裾遵路。執酌贈言。躑躅彷徨。低佪掩抑。是以登山臨水。宋玉賦遠將之辭。贈恨叙悲。江淹摹蹔離之狀。而况蜚鴻旅舘。驪駒別歌。雪虐風饕。正當年律之暮。天涯地角。共惜鴈行之分。鳥雀寒而倦飛。徒御慘而不悅。雖尊易罄。去轍漸遐。魂動淚滋。疚焉如失。星雖雨散。邈矣難追。想其望渭水秦川。忘道途行役之苦。越崇山峻嶺。竆氷雪刻鏤之觀。修定省於高堂。萱草動色。叙寒暄於群從。棣萼生輝。而我一日如三秋。倍增客中之愁思。明月共千里。庶憑別後之容顔。聊以詠歎。紓此窈糾。千古江淹傳妙賦。送君今夕意如何。天寒大澤龍蛇蟄。風急孤城雨雪多。客裡杯樽添別酒。門前徒御促離歌。歸尋洛社煩相道。歲暮竆廬少切磋。</text>
<title>觀藏氷</title>,<text>歲暮竆陰凍大澤。萬夫持斧冲冲。炎天始識豳風意。人巧能參造化功。</text>
<title>適閱書帙。見乙巳至前朴晦叔所寄獨夜思君最一韻二首。路阻且躋。願言不遂。感而追次。</title>,<text>何處偏相憶。天涯把酒時。難拚今夜會。猶誦昔年詩。竹院風吹急。山扉月上遅。沉吟還獨坐。幽抱少人知。又何處偏相憶。天涯抱病時。高張空費夢。元白謾多詩。落落年將暮。迢迢信亦遅。邇來離索意。只有兩心知。</text>
<title>王父忌辰。病未能參祭感題。</title>,<text>蒙陋仍多病。居常忝祖頻。更堪追遠日。不得奉精裡。</text>
<title>嚴戶長 名興道</title>,<text>時移俗頹。荃蕙變化。雪虐風饕。松栢靑靑。危疑之際。不失節義。雖讀書君子。尙或難之。嚴氏之子。一胥吏也。乃能不顧死生。克殫忠義。千載之下。餘風凜凜。不獨使楮淵之鬼愧泣于地中。其所成就。賢於古人遠矣。感而題焉。嚴氏高名垂宇宙。刀山千古共嶙峋。當日滿城金紫客。誰人不是顯陵臣。</text>
<title>丁未元日題</title>,<text>去歲如長在。今年豈復春。風威猶慄冽。天氣乍氳氤。寒暑相回互。陰陽自屈伸。靜居看節序。至理似車輪。</text>
<title>送表從兄兪國賓氏</title>,<text>送君南紀草靑靑。遙想寒雲滿洛城。客裡題詩非引興。尊前摻袂不宜醒。驪馰在路催雖思。春鳥呼羣作好聲。忽憶去年連榻處。共看秋月倚風欞。</text>
<title>閑居卽事</title>,<text>宿莾靑靑庭院深。竹裡時聞春鳥吟。竟日端居對古書。世事何曾縈素襟。倦來開戶坐前軒。瞑色蒼然生遠林。</text>
<title>參外王父忌辰祭感題</title>,<text>外門零落盡。春草滿荒阡。每羡陶元亮。能銘孟萬年。客來悲額似。宅廢恠占愆。追遠齋明日。天涯感涕漣。</text>
<title>立春</title>,<text>春日宜春字。天涯習俗同。鞭牛喧野老。送菜滿筠籠。大陸和風扇。陰崖積雪融。客窓逢令節。聊復祝年豊。又春城卷夕霏。林月散淸輝。[以下缺]</text>
<title>夜夢陪親行到京居。覺而題一絶。</title>,<text>迢迢千里月同明。直北雲山入望長。夢中怳惚陪行馭。覺後猶疑在洛城。</text>
<title>得玄鶴一雙</title>,<text>[缺] 臨臯客去驚蘓子。淝水功高讓謝玄。[以下缺]</text>
<title>晩起卽景</title>,<text>山縣少塵事。春眠晩始寐。朝日照前除。輕烟籠野樹。遙聞人犬喧。不辨溝堘路。逍遙聊自適。景物傾所遇。詩成但一吟。不復雕章句。</text>
<title>聞洪舒川錫箕氏過南面。陪家親往見。爲余誦途中詠懷。仍把酒呼韻作一絶。要余和之。口占不暇點改。</title>,<text>我今持酒賀江山。太守詩名滿世間。梅窓暇日春風暖。看水看山自在閑。元韻海上春寒雪滿山。歸程遙指暮雲間。煩君有意來相訪。東閣梅花隱吏閑。</text>
<title>三寸叔母夫李進士名某。少時讀書于松京華藏寺。與久堂朴尙書相遇。有唱酬五絶各一首。厥後升沉路殊。聲息不相聞。尙書腰金已過知命。李叔亦皤然矣。以余爲尙書之贅壻。爲余說其事甚詳。又誦其二絶而追步其韻。要余和之。而不能無感慨落拓之意。余以爲李叔操行聞於一道。而不求聞達。老而耕於野。園圃花竹。可以自娛。江湖魚鳥。可以自樂。單瓢屢空而未甞皺眉。若李叔者可謂無愧於古之仲氏矣。而况世路多歧。倚伏無常。浮雲榮瘁。何足以介懷哉。仍卛意拚和。以解李叔。且寫一通。他日欲呈於朴尙書云。</title>,<text>物理終千變。榮枯有一時。江湖閑事足。吾叔不須悲。元韻 久堂鍾鳴僧報午。樓逈客移時。一別千山路。難堪去住悲。次 李進士佳友相逢處。華藏日暮時。新知情未洽。分手各生悲。追次 李進士華寺曾相見。何年月日時。新詩追誦處。湖客更含悲。</text>
<title>尹姊遠日已迫。典籍兄乞挽詞。援筆題此。適病寒苦劇。未及點改繕寫。不果送。</title>,<text>哀哀尹家姊。蒼昊高難詰。中堂祖載發。人間萬事畢。荒山起新塋。春露濕銘㫌。陽和浹冥凌。枯草已靑靑。奈此百年人。一苑不復生。夭壽更不齊。厚薄多不平。半世困契活。井臼心彌貞。擧案常齊眉。事親必殫誠。積德反有殃。倚伏固無常。夫壻龍初攄。一疾已膏盲。不得見榮達。嗚呼死糟糠。只有兩兒女。躑躅號其傍。死者豈有知。親戚增悲傷。嗟余屬沉綿。涕淚空潺湲。未能攀素紼。眞如負重泉。嗚咽強題此。以代露篇。</text>
<title>聞庇仁冬栢亭春栢盛開。携酒欲往。徒御已戒。病寒不果。戱吟。</title>,<text>西溟勝地都屯島。東洛踈蹤李壽翁。聞說波濤爭噴薄。思將意氣較豪雄。乘風蹙踏魚龍怒。倒海雕搜蟓竆。水伯訴天天助弱。故令狂客滯飛鴻。</text>
<title>卽事漫吟</title>,<text>四月湖西鸎亂飛。雜花生樹遠依依。前山雨歇雲生壑。一逕林深露滿衣。命酒難逢嵇叔夜。題詩空憶謝玄暉。故園風景今何似。渭水東流信使稀。</text>
<title>愁余</title>,<text>群生衮衮無時了。萬古乾坤一弊廬。管樂功名殊草草。蘓張富貴太蘧蘧。莊周錯認眞爲幻。顔氏唯能實若虗。此理分明愚亦得。學迂才劣正愁余。</text>
<title>次李白遊洞庭</title>,<text>千年李供奉。名同湘水流。今人懷往跡。對酒洞庭秋。</text>
<title>察訪從兄自京來。德甫從兄自公山來。連枝之會。樂且湛矣。</title>,<text>漢水流何極。終南繞夢中。隔年千里別。今夜一尊同。評議聞餘派。詠歌挹下風。遙知分手後。佳會說飛鴻。</text>
<title>偕兩兄遊獨樂亭舊墟</title>,<text>共來臨絶磵。松下水淙淙。笑散風生座。神閑酒滿鍾。偶同濠上樂。俱是客中蹤。哦咏忘詩拙。流連覺興濃。草深黃犢穩。沙暖白鷗慵。欲去憐風景。還須駐短筇。</text>
<title>偕兩兄避暑客舍東軒。次壁上畸翁韻。</title>,<text>烟草霏微白鳥飛。晩雲和雨轉依依。窓外小蹊連野碧。卧看簑笠牧童歸。</text>
<title>去歲仲秋。余將南行。往見栢谷于終南第告別焉。贈我五律二首。仍勖之曰白馬秋遊。須趁木落之前。厥後栢老歸槐江。余滯于飛鴻。道里悠遠。嗣音亦難。感成五古。</title>,<text>槐江有栢老。其人愛山樊。擊節伯夷傳。棹頭光範門。棄世世亦棄。白首味前言。外訥中自奇。醉默道所存。前年一相見。日落終南村。瞑色生前林。山嵐滿小軒。參商忽已遠。雅懷共誰論。尙有臨別詩。披讀洗塵煩。</text>
<title>洪舒川詞丈將與趙扶餘泛舟于白馬江。以續蘓子瞻秋七月旣望之遊。要與同遊。適祭祀在近。未克往會。漫題。</title>,<text>蘇子登仙赤壁空。千秋豪士有洪公。蘭寺鍾聲催鷁首。花巖樹影落杯中。江山不覺華夷別。風月唯憐今古同。誰知此夜臨臯客。遙想淸遊思未窮。</text>
<title>洪舒川將赴白馬之會。不知余有故。過路歷訪。要與偕往。以祭祀不遠謝之。漫成一律。</title>,<text>千古蘇仙赤壁遊。後來洪老極風流。華筵夜敞臯蘭寺。彩舸秋橫白馬洲。江月解添佳客興。山花猶入野人謳。荒墟感慨無竆事。肯寫新篇寄我不。次韻 洪舒川我欲携朋何處遊。臯蘭寺下錦江流。城疑山月時築。岩認宮花落後洲。臺殿有基空鳥語。笙歌無響但漁謳。千秋赤壁傳詞賦。子有新詩可敵不。</text>
<title>戱贈扶餘趙使君 泛舟于白江。以擬蘇子赤壁之遊云。故戱贈。</title>,<text>借問趙都尉。何如蘇使君。扶餘與赤壁。優劣恐難分。</text>
<title>偕德甫從兄向洛。過無量臨水臺。</title>,<text>行行山益峻。馬首白雲生。㙜長千尋木。溪喧萬古聲。悲凉懷往跡。烜焃仰高名。</text>
<title>蛤田道中漫成</title>,<text>客子辭庭闈。行行廢晨夕。駐馬不能前。天際歸雲白。</text>
<title>宿于新昌原塘常漢家。曉聞雨聲。</title>,<text>秋來旱益甚。逆旅困炎烝。雨脚中宵注。歡聲四野騰。沛然嗟已晩。枯矣復難興。客子推窓起。題詩剔暗燈。</text>
<title>行邁已四日矣。夕宿村家。逆旅主人每有厭色。八月初一日。暮抵沙斤川。寄宿常漢家。班白主人溫然出待。且庭字蕭洒。頗有幽趣。抱孫嬉戱。其樂陶陶。感題一律。</title>,<text>阿誰不知姓。茅屋草縈門。老去兒生子。秋來鷄有孫。扶藜行緩緩。迎客語溫溫。喫了渾無事。頹然枕瓦盆。</text>
<title>戱題示朴晦叔 二首</title>,<text>煩君莫問馬江遊。山有佳花寺有樓。半月城西唯草樹。大王浦北盡汀洲。雨過輦路禾空秀。春到宮墟鳥自謳。千古騷翁吟未已。至今風景使人愁。勝地連年故倦遊。秋風又上此江樓。主人休說蒼梧瀨。浪跡曾經白馬洲。木落禪窓聞梵語。月明漁戶響村謳。至今淸夢猶未往。矯首南天自起愁。</text>
<title>夜深獨坐。聞杵聲呼韻。使茁伊作小詩。仍口呼。</title>,<text>沉吟有所思。秋夜坐江城。悄然西鄰靜。唯聞雙杵聲。</text>
<title>月下對菊。使茁伊作小詩。口呼。</title>,<text>江月皎如燭。籬花小似錢。城南倦遊客。時時往復還。音旋</text>
<title>次久堂韻</title>,<text>江干秋景正如何。水落前灘辨渚涯。童子晩歸魚貫柳。一作魚入饌 騷人相勸酒浮花。一作尊醪初熟菊開花 看書最愛茅堂靜。移杖時尋石逕斜。咫尺紅塵不曾到。從來幽想在烟霞。</text>
<title>遊子</title>,<text>遊子出有方。晩來尙倚門。嗟余隔千里。累月廢晨昏。豈但道里賖。而又間川原。邇來信使稀。令人心內煩。</text>
<title>步去年放懷韻</title>,<text>客堂臨小渚。簾幕夜深寒。正爾孤吟倦。悠然四望寬。月明天接水。風濟露凝壇。酒氣開胷臆。詩愁惱腎肝。</text>
<title>七月二十八日。自鴻山發程。八月初二日。因病留滯龍山。十五日始還會賢洞第。口呼。</title>,<text>江湖久放浪。城闕隔年還。菊晩陶潛逕。秋深謝眺山。有錢酤酒易。無客寫詩閑。塊坐看幽景。庭柯亦好顔。</text>
<title>二十日出龍山。九月初一日復還。次前韻。</title>,<text>重來訪衡宇。岩鳥喜人還。地僻分幽逕。林踈闕遠山。月將詩共爽。雲與意俱閑。靜坐機關息。何曾有厚顔。又門前人客少。夕鳥滿林還。心境常如水。庭除盡是山。汩昏他役役。庸陋自閑閑。濁酒墻頭過。微紅已着顔。又我愛城南宅。幽蹊少往還。黃花粧後砌。紅葉映前山。陌上終年擾。林中盡日閑。悠悠無所競。不解有愁顔。又久廢晨昏省。天涯幾日還。俳佪憐逝水。瞻望陟高山。晝坐心長𨓏。宵眠夢未閑。玆游徒放浪。無以慰親顔。又遊方久濡滯。頻望白雲還。霜落飛鴻縣。天長引慶山。來音常苦小。歸思不曾閑。夢裡時尋路。雙親喜動顔。</text>
<title>聞鴈</title>,<text>九月南歸鴈。冥冥白雲間。欲附平安字。何時到翰山。</text>
<title>思親</title>,<text>遊子秋來久未歸。每倚南斗望庭闈。葉凋城闕時將暮。鴈盡江湖信亦稀。日晏誰傳安否寢。風高難問燠寒衣。夢中猶識飛鴻路。亭堠分明覺已非。</text>
<title>戱題擬示晦叔</title>,<text>君才不减孫安國。我度殊慚孟萬年。[以下缺]</text>
<title>偕德甫從兄向鴻山。遠甫周卿兩從兄及堂姪東龍來送于銅雀津。舟中聯句。九月廿日</title>,<text>秋日欲斜銅雀津。德甫。 船頭把酒勸頻頻。壽翁。 終南漸遠驪駒促。壽翁。 分手烟波惱殺人。周卿。</text>
<title>曉發水原。取徑路向平澤。道中口呼。</title>,<text>紅雲萬孕擎朝日。綠樹千林隕夜霜。衮衮丘陵圍野濶。遙遙浦溆接天長。</text>
<title>雪後對竹。作俳諧體。</title>,<text>賢才經世愚耽利。天地安閒獨我曹。山陰王子風流遠。洛下袁生氣高。勝情自是超千古。逸態還堪壓二豪。㙜前綠竹門前雪。耐可狂吟動彩毫。子猷散朗輕浮。不足推許。適對雪竹。聊復云云。所以爲俳。識者恕之。</text>
<title>又步前韻</title>,<text>日星照耀乾坤大。男子寧宜混俗曹。伊昔羞爲周賈陋。從今笑殺晉人高。操心踐履方知士。擊節酣吟不是豪。</text>
<title>戱贈趙扶餘汝吉甫 趙時罷官</title>,<text>夫君偃謇超凡曹。行止閑閑意自豪。冦公作吏舟橫渡。陶令歸家酒滿槽。氷霜刻鏤江湖凈。草木凋零嶽峀高。臨發遙知難別處。臯蘭淸景入揮毫。</text>
<title>中堂僧天然者。遠訪献詩。賜之坐與語。多解彼家文字。容貌安靜。類有心者。步其韻書一律。</title>,<text>師來應有意。屢過乕溪濱。賢愧陶元亮。禮踰遠上人。要須循是性。胡乃外其身。眞訣如相問。修治道始伸。</text>
<title>十一月晦日夜。閑坐偶成。效康節首尾吟。</title>,<text>壽翁非是愛狂吟。詩到成時自不禁。病後拋書常護眼。閑中省事少關心。幽篁不改經霜色。雛鶴初舒戛玉音。忽忽拈毫題漫興。壽翁非是愛狂吟。</text>
<title>金上庠年今七十。讀書不休。累擧不中。落魄可惜。來訪連枕。適値歲除。次其韻共賦七律。金上庠湦其名。</title>,<text>飛鴻滿尊酒。不寐守良辰。此夜如三歲。明朝又一春。天時隨斗轉。世事逐年新。拙性終難化。回頭愧昔人。其二一日猶殘臈。從來重此辰。三歎安石語。兩見翰山春。栢葉盈樽綠。椒花入眼新。題詩憐節序。文藻愧前人。其三二十仍三歲。書成 一作初逢 定性辰。夜闌猶舊臈。鍾動卽明春。進學慚時習。銘盤謝日新。懸知程伯子。笑殺打乖人。其四至理常回互。凡情惜令辰。歌鐘仍守歲。星斗已占春。僕隷盃盤飫。兒童齒髮新。吾生那免俗。桃祝效隣人。其五鴻縣開筵日。杜翁列炬晨。幽篁猶帶雪。嫰柳暗生春。至理均寒暑。常情異故新。須傾眼前酒。莫羡卷中人。其六玉管灰初動。歡娛競是辰。江河添夜漏。詞賦迓陽春。白酒村村熟。桃符面面新。煩君須盡醉。休作獨醒人。其七夜深肴核盡。醉起看星辰。刻漏催殘臈。風烟逼上春。年將時共去。齒與思俱新。洗盞仍占筆。玄冥解笑人。</text>
<title>逢蘇州相者梁輝有感</title>,<text>踽踽他鄕梁氏子。衣裝憔悴淚縱橫。悲凉碧海當時改。悵望黃河何日淸。萬里歸心對漢月。千年秘訣追唐生。相逢逆旅煩傾盖。撫釰長歌氣不平。</text>
<title>戊申元月初三日。別金凈甫。步前韻口號。</title>,<text>啞啞開襟地。怱怱摻袂辰。別來憐白首。歸去伴靑春。落拓心猶壯。衰遅語益新。如何要路客。不愛讀書人。</text>
<title>夜聽洪忠衛彈琴</title>,<text>落魄洪忠衛。冷冷月下琴。多翻今世曲。或發古時音。野鳥爭千囀。潭龍倦一吟。可憐絃撥裏。誰識伯牙心。</text>
<title>春日登竹園</title>,<text>春日上前岑。行穿脩竹林。白雲生遠想。玄鶴愜冲襟。藹藹三陽氣。欣欣萬物心。題詩樂情性。不是愛哦吟。</text>
<title>正月二十八日。偕從兄陪登前隴看妖星。其狀似彗而無星。長三四十丈。酉末始見。起於申酉之間。橫過天園星下。遙指天狼。色白而鋒芒甚熾。中大而兩端漸殺。夜深後與星俱沒。是蚩尤之類。藿食之憂。不能自已。成短律。妖星之出。已三夜云。</title>,<text>連宵恠事出。沴氣亘西方。爍爍光如彗。參參狀似槍。地維分趙野。星次指天狼。玄理誠難曉。沈吟看彼蒼。</text>
<title>奉贈林丈</title>,<text>昨夜春風飄好雨。一庭芳草繞階靑。煩君莫唱驪駒曲。梅蘂初香酒滿甁。</text>
<title>林上舍丈爲赴家親鷄黍之約。自新鄕命駕。床前陪話。亹亹忘倦。留二日欲旋邁。値雨未果。又三日雨始晴。催歸甚忙。徒御已戒。于時淸明纔過。晴雲滿野。春鳥呼群。梅香馥郁。前溪綠水方渙渙矣。今日將往觀集鴻池。家親命余作詩留之。卛爾成章。辭不能文。作詩之日。乃卄六日乙未。林丈命駕之日。乃卄一日庚寅。月則仲春。年則戊申。而林丈名錫周字夢賚。幷記之。淸明後一日書。</title>,<text>春鳥嚶嚶春草綠。暖風深院捲簾時。催花雨作留賓雨。惜別詞爲進酒詞。郭子車前鑾輟軛。陳公厨裏飯成糜。歸期已落淸明後。且向溪橋理釣絲。</text>
<title>前年九月。歸自洛下。告別于久堂。爲賦一律。使余和之。語意鄭重。警誨勤至。其時行忙。未果拚次。黃金擲牝。星歲已改。而况湖路阻長。音徽杳杳。春生梅塢。索居多病。忽憶前秋惜別之事。矯首千里。願言莫遂。詠其詩而增懷。步瓊韻而成章。</title>,<text>苦憶城西久堂老。十年門下濫登龍。迷塗撥藥偏承誨。靜晝開襟不鄙儂。世外希音聞白雪。尊前醉態看長松。別來梅塢春風暖。淸渭終南路幾重。元韻 久堂閏歲江湖秋已冬。寒沙水欲蟄蛟龍。此時送別愁看汝。何處登臨肯懷儂。粲粲籬邊獨硏菊。遅遅磵底後凋松。相期正在尋常外。却勸離杯意萬重。</text>
<title>四月二十八日。偕德甫從兄作永保之遊。平明乘馬馳。午到藍浦馬峴。峯高接天。前臨大海。歇馬於最高頂。俳佪眺望。飄飄有羽化之志。聊賦短律。以志壯遊。而石路崎嶇。人馬俱困。仍致意於落句。以勉後來者。</title>,<text>我行遵石澗。危嶺峙其西。歇馬窮高頂。縈巖引小谿。面前滄海濶。脚下萬山低。後輩須相勉。休言阻且躋。</text>
<title>夕到水營。申節度汝哲出接于永保亭。爲設火戱。造草方席數百坐。其上皆縛松明炬一柄。載于船。次第放于上流。橫截大浦。其光爥天。甚是奇觀。戱題。</title>,<text>是日將軍張火戱。凌虛閣上夜開筵。漢㫌初立成安壘。吳炬爭馳赤壁船。水底驚蛟騰貝闕。尊前壯士舞龍泉。願焚藤甲酬天寵。更勒燕然最上巓。又將軍夜臨海。城上火旛紅。皷角殷天外。樓㙜落鏡中。開尊供宴賞。擊劒詑豪雄。莫笑書生拙。三杯氣似虹。</text>
<title>二十九日。舟下湖邊。去水營十里。明沙如練。斷岸陡起。安眠諸島。烟綿環拱東面。而視大海接天。不見其涯。舟船之往來。浦溆之微明。亦是世外奇觀。倘佯忘返。感成一律。</title>,<text>湖邊沙舊白。下纜騁吟眸。大海天俱盡。孤山樹共浮。漁船渾似馬。浦屋半如舟。三載烟霞窟。今朝記壯遊。</text>
<title>回舟到寒山寺</title>,<text>縹緲寒山寺。雲松翳畫簷。門臨滄海濶。棟倚小峯尖。水靜魚龍穩。林危燕雀嫌。鍾聲來客舫。醉起捲靑簾。</text>
<title>舟到降仙㙜。將指雙鰲島。停橈不發。戱成七古。</title>,<text>鳴榔漸過降仙㙜。舟人遙指雙鰲島。水邊群鴉噪復起。暮潮未退波浩浩。開頭欲發且停橈。手叩船舷語三老。玆遊高出世人間。萬里淸風灑襟抱。興來唯疑在蓬壺。詩成敢說偸天造。竟日沿洄意未極。奇岩曲渚窮幽討。醉拔龍泉擊海水。海中魚龍不自保。蹙踏雙島釣其鰲。凌虛亭榭應傾倒。名區索莫歎遊客。坤維開裂泣富媼。天生形勝固有意。留興千秋環小堡。胷中壯氣欝未平。腹肚硉兀成煩惱。擊節仍吟鰲島歌。歌聲激越動淸昊。</text>
<title>觀戰艦</title>,<text>中有龜船一隻。乃是李將軍舜臣所造也。壬辰之亂。用殲島夷。遺制猶存。撫古潛然。來遊防海地。却憶李將軍。龜舡垂奇制。雲㙜策異勳。身雖藏馬革。志欲掃妖氛。今世彎弧士。阿誰繼此君。</text>
<title>翌日將還。奉贈申節度。</title>,<text>年少將軍擁大纛。層城橫壓六鰲頭。滄溟萬里龍驤艦。明月三更庾子樓。天設高深爲翰屛。地延豪俊管風流。時淸笑接書生飮。醉叩靑萍賦壯遊。</text>
<title>五月十五日夜。夢遊永保亭。亭榭制度稍有異同。而形勝依然。層城之上。衆花爛開。照暎波底。半海皆紅。物色光輝。倍增於前矣。俳佪吟賞。如在仙境。覺來追想。爽氣盈襟。口呼一絶。以志奇夢。</title>,<text>海上層城花暎水。樓㙜如畫地如浮。暫隨笙鶴閑來往。一洗塵間萬斛愁。</text>
<title>聞正郞再從兄訃</title>,<text>謂言將有爲。痛矣止於斯。自是衰門禍。非徒逝者悲。人材安足恃。天意竟難推。[以下缺]</text>
<title>有懷朴晦叔漫題</title>,<text>不見朴生久。令人氣未舒。夫君可與語。而我偏相於。地隔江通海。天連鴈少書。秋來新酒熟。獨酌意何如。</text>
<title>九月陪家親向洛。道過扶餘石灘。前朝忠臣李先生存吾之遺基在焉。㫌門竪於山頭。下馬瞻拜。高風峻節。有以感余心者。賦七律以識。</title>,<text>石灘之上放靈均。揔爲浮雲蔽紫宸。千古放廬光際遇。當年折檻謾嶙峋。賢人未必扶亡國。聖主聊將勸直臣。寂寞高風誰繼者。紛紛廌角事逡廵。</text>
<title>戊申歲除日。與堂姪致雲守歲于終南會賢第。千里思親。客懷甚惡。酒後使雲姪把筆。口呼以識。</title>,<text>千里辭親故倦游。歸心如水不曾休。一宵殘臈三杯後。頻下前堦看斗牛。又此夜猶殘戊申臈。明朝已是己酉春。壽酒家家皆守歲。挑燈淸坐倍思親。</text>
<title>己酉孟春。李皓卿見寄小絶。口呼以次。</title>,<text>玄晏多病後。君山高卧餘。書來仍懶報。兼將筆硯踈。</text>
<title>仲春與申季晦，李伯吉同赴監試初試俱見屈。季春季晦寄一絶于伯吉。使之傳致于僕。而申之詩有儒冠誤身之語。李之詩有潛身養斑之語。戱步其韻。遂成三絶。以示諸益。沈榷聖可，申啓華叔開皆次韻。</title>,<text>申君何事怨儒冠。李子端宜護豹斑。他年共展平生志。然後歸尋八節灘。申之詩有夢泝汾灘之語。似是太早計故及之。褒衣博帶丈夫冠。羞把詩篇較一斑。本根事業君須勉。政似撑舡上急灘。閉戶經旬頭不冠。雜花生樹漸爛斑。何當共棹扁舟去。醉泝春江月下灘。</text>
<title>崔汝時見寄七古。次韻非古也而不能免俗。聊復爾耳。</title>,<text>君莫嫌石田之磽确。君莫笑桑麻之齪齪。春泥滑滑春日長。南畒耒鋤手自握。誰人不揠宋人苗。貪賈多買周賈璞。從知美玉在彫琢。良友偲偲不厭數。關情得失固庸夫。放懷詩酒非眞樂。端居每玩孔氏書。陋巷須求顔子學。膏車秣馬豈逡廵。願將斯言問先覺。</text>
<title>汝時，伯吉同賦一韻見惠。步成二律。</title>,<text>新詩字字帶淸香。露滴薔薇盥手忙。長吉囊中塵語少。子雲床上道心長。天駒下坂難追軌。瑤草盈懷祗襲芳。會待明朝携笈去。陶然談笑一罇傍。陌上殘花步屧香。靜中行止不曾忙。閑開蠧簡冲襟遠。醉叩龍泉逸興長。暖風庭院看狂絮。遅日郊原掇衆芳。傳語諸君休閉戶。倦來同向碧溪傍。伯吉詩有懶回持燭之語。雖有古人不窺園之操。似欠舞雩氣象。李友皓卿方讀書道峯。近得其書。盛誇前溪水石之勝。故願與諸益同賞。落句及之。</text>
<title>次久堂韻</title>,<text>花前把酒故遅遅。正是春風欲暮時。枝間幽鳥綿蠻語。似向閑人促寫詩。</text>
<title>燈火</title>,<text>己酉春。與崔汝時，李伯吉會于終南精舍。讀書之暇。戱爲聯句。非敢希古作者。聊以自娛矣。燈火玉滴二首。一則鼎坐而賦。一則崔子適出不預焉。識以記之。䗶燈照書床。屳葩還自在。壽翁。 運化無全功。裁根失土塊。伯吉。 菩蕾熺焰中。變現頃刻內。壽翁。 光侵錦帳開。淚滴眞珠碎。伯吉。 勺勺外自姸。熒熒中不昧。壽翁。 暎席驚華晥。寵紗隱玳瑁。伯吉。 含情本一心。發秀紛千態。壽翁。 照雨簷前落。彈碁夜半對。伯吉。 紅霞蒸桃萼。暖眠酣梅纇。壽翁。 九枝金粟滿。三葉殘紅退。伯吉。 封蒂頻添䗶。摘英難掇佩。壽翁。 思婦占吉祥。厨兒報明晦。伯吉。 剪綵豈陳皇。要盟非鄧艾。壽翁。 轉使飛蛾密。終知短檠癈。伯吉。 暗中日繼明。分外春長貸。壽翁。 芳華倘可拾。願借聚螢輩。伯吉。</text>
<title>玉滴</title>,<text>崑丘蔚虹采。切琢資妙質。汝時。 中藏小泓淸。外狀奇峰崪。壽翁。 旣放陳玄料。轉施毛穎漆。伯吉。 麗澤得浸潤。黃流比瓚瑟。汝時。 實藉活水來。任從餘波溢。壽翁。 暗潮自吐呑。一氣行舒疾。伯吉。 濡翰漸浩浩。瀉源方汩汩。汝時。 實腹寧滿假。虛心抱貞一。壽翁。 去手易傷缺。藏身要縝密。伯吉。</text>
<title>感懷</title>,<text>黃卷開心孔。仍窺造化機。淵明初覺是。伯玉已知非。大道催星駕。長繩繫日暉。從今勤一簣。衡華漸巍巍。</text>
<title>題仙源相公舊居淸風溪</title>,<text>行行北山下。始到相君家。絶澗唯春水。荒㙜自野花。牧童穿竹過。危砌壓池斜。落日林風起。憑軒一歎嗟。</text>
<title>偶閱蘭亭啚。謾次華茂四言韻。</title>,<text>我思古人。綠水之隈。擊節遺踪。淸風滿懷。</text>
<title>久堂以控辭銓長。留衿川村舍。呈二絶。</title>,<text>野外林堂留几杖。盈盈一水不容舠。監風未敢輕搖櫓。霖雨連旬白浪高。水鏡堂前開小逕。落星洞畔剪荒萊。知公晩有烟霞福。白髮靑山也不猜。</text>
<title>偶成</title>,<text>歲年漸婉晩。時序屬中秋。佳糓行將熟。潢河亦已收。蟲鳴有底意。心遠自生愁。俯仰看天地。令人憶孔周。</text>
<title>聽雨</title>,<text>秋懷耿未已。故人抱沉痾。窓前有高樹。滴瀝雨聲多。時伯吉病谻</text>
<title>漫吟</title>,<text>帝城新雨廓埃風。▣▣▣▣▣▣▣。靜坐沉吟千古事。匣中龍劒吐長虹。一作揮戈躍馬豈英雄。</text>
<title>出龍江。與朴晦叔次杜獠奴韻。</title>,<text>瞑生林峀藹餘曛。聯榻茅亭到夜分。斷岸漁燈微自照。空江人語逈相聞。何須見月思玄度。正耐携壺對子雲。舋舋開襟殊未倦。明朝撥馬惜雖群。</text>
<title>又次杜韻</title>,<text>逢君把臂開新甕。水落前湖島嶼連。寒雨捲簾臨岸屋。長風掛席上灘船。披簑每愛苔機靜。移杖偏憐錦石圓。塵世淸游天所惜。今朝奇賞寔仙緣。</text>
<title>八月二十五日。春宮入學。余以病憂滯江郊。未克瞻望盛儀。漫成一律。以紓周南之歎。趙公復陽時爲博士。</title>,<text>鶴駕臨雍禮數寬。香醪擎出彩雲端。東廂更老升階穩。八月京師擁道護。浩蕩恩波涵泮水。冲融喜氣浹儒冠。欲將歌頌揚休美。盥水沉吟下筆難。</text>
<title>呼韻使朴鎭製七絶。次韻因韻漫成四首。</title>,<text>舡頭細火照江明。隔浦遙聞人語聲。急來梁下看魚笱。潮蹙寒沙夜水生。四壁虫鳴高閣靜。秋天月黑衆星明。摩詰圖中難畫處。江聲半夜枕邊生。葡萄架畔小燈明。窓外江流夜有聲。醉拍銅壺歌一曲。臨風搖筆白雲生。點點漁燈蘸水明。平沙十里走江聲。眼中淸景渾如畫。嬴得閑人醉興生。</text>
<title>金栢谷將歸槐江。來過江舍。題小絶于余扇面。仍奉次。</title>,<text>好去槐州老。霜毛暎素秋。持杯默相看。風雨滿江樓。付元韻 栢谷山腹雲初瞑。江頭樹欲秋。應知離別後。回夢此西樓。</text>
<title>送人作郡</title>,<text>江頭擊畫舫。皁盖暎朱絲。莫醉高陽酒。時吟道州詩。</text>
<title>久堂誦近作。口呼以次。</title>,<text>門外秋江澈底淸。漁舟箇箇往來輕。昨夜高風催木葉。莎村隱約數燈明。</text>
<title>伯吉送王建官詞。且寄一絶。仍步其韻。</title>,<text>一部宮謠帶妙詞。晴窓棐几獨吟時。千秋覆轍留爲戒。刪後猶傳鄭衛詩。元韻貞元才子善官詞。說到昭陽深夜時。聖代卽今無逸樂。不知歸詠浴沂詩。</text>
<title>十月。次伯吉汝時五古見贈。</title>,<text>霜風動高樹。葉落門前道。良友聯翩來。握手問幽抱。共說佳期晩。膏車須及早。深山足豺虎。野逕多蔓草。攬轡懷伴人。同歸惠而好。外虞諒多歧。中心每自保。莫拾爐邊金。吾家自有寶。莫逐車後塵。至理在獨造。浮雲四開豁。白日當空照。玉珮曳瓊琚。亭亭遊物表。元韻押拋。非韻故改押。 專精味古道。淸心洗塵惱。論詩慕季札。觀易思太昊。事多曠世感。門慵迎客掃。忨慨歌虞唐。詩篇抽腹藁。寧知入口飢。思與天下飽。雅志在砥柱。頹波障浩浩。當年展素抱。暮境追綺皓。揖讓求矩矱。威儀戒顚倒。斯言恐自負。請君須內考。時當冬三孟。明月來軒牖。一杯聊相屬。非關事遊討。</text>
<title>走筆次伯吉韻。小札付。</title>,<text>文章本小技。眞同刻猴棘。問學或穴窓。論議多隔壁。揚袂談王覇。投機走京洛。枉費百年功。歌呼永今夕。誰能相鼠齒。但自誇麟角。從古每如此。滔滔豈終極。太史窺石室。謫仙稱金粟。妄擬紹古聖。斯文垂後式。韓子談仁義。於道只闖隙。比如弱喪客。迷邦任流落。才多識終少。氣溢志難伏。馳騁曠漠野。幽恠想排擊。寧知君子業。大勇在履薄。冠佩暎當時。醉夢不自識。狂濤忽蕩漾。急流無定脚。前車覆深坑。後車來相續。程朱究遺經。眞知復實得。哀彼劇塲人。遺此萬金藥。至訓炳丹靑。諷詠時一讀。吳門杳千里。纔分一練色。子若驅高駕。吾當執短策。重關尙未出。大言須自責。文以貫道。文章固重矣。然而余於此。竊有慨焉。何則自六經以後。世無眞儒。千五百年之間。才多志高者。率皆文章焉自娛。馳騁於荒恠之域。摽竊乎六藝之文。肆然自大。以爲莫己若。如司馬子長，李翰林輩。矧是奇士。竭精焦思。生死於文字之間而不知文章之外有他事業。韓文公力去陳久。因文見道。而唯其無眞知實踐之功。故未免爲南粤王左纛。平生所就。文公而止耳。豈不惜哉。至於讀書攻文。高談王覇。以干時君。以取富貴。自以爲方駕曾比肩稷契。一遇患難之至。便喪所學。爲世大戮者亦有之。是何異於鸚鵡之能言也。然而往者不知悔。後人又浮慕之。程朱旣出。斯道大行。則向所謂高步學海礌硠千古者。率皆如秋風落葉。明月在天。衆星不得不爲之稀矣。其所以垂敎後世者炳若丹靑。而狼䅎易秀。嘉糓不茂。吾輩迷方摘埴。未有實得。而一展遺文。諷詠數回。便自以爲有知者。不幾於自誣乎。後之視今。猶今之視昔。甚可畏也。想足下亦必爲之慨然也。足下於詩後小序。旣發其端。故輒演其意。援筆成章。旣以自省。又以勖同志者。非足下不可示也。惟恐其僭而取其意焉。己酉除日書。</text>
<title>庚戌正月。次汝時寄贈韻。</title>,<text>男兒壯志苦參差。咄咄欺人又自欺。燈前慷慨攤書曉。月下沉吟看劒時。尋師每欲攻吾短。尙友偏嫌後汝期。今日逢君兩相喜。非關落筆和新詩。</text>
<title>送金城朴使君</title>,<text>昔聞楓嶽勝。今送使君行。地入通溝逈。山連斷髮明。分憂須愛物。遇勝莫奔觥。他日毗盧頂。相期月下迎。</text>
<title>次久堂韻</title>,<text>常愛吾廬在翠微。經旬高卧不開扉。今朝偶出城西路。踏盡飛花日暮歸。</text>
<title>長安春意</title>,<text>洛城三月暮。春色在誰家。街陌村村柳。樓㙜面面花。琴尊臨澗水。珂馬踏堤沙。或傍薔薇架。淸晨挹露華。</text>
<title>俠少年</title>,<text>花霧濛朧日欲曛。雲間月色逈猶分。塵迷游騎時時見。風送繁絃處處聞。尊前博塞留翁伯。帷下詩書笑子雲。拂袖明朝歌出塞。雄心已掃犬羊群。</text>
<title>次無題</title>,<text>紫陌輕塵巷路長。緗簾深下莫愁堂。烟中弱柳朧朧影。雲外仙花冉冉香。千里海濤俱浩淼。一庭春意共悠揚。行人莫駐靑騘馬。酒肆風流亦濫觴。</text>
<title>送婦翁咸興改封陵之行。馬上口呼。</title>,<text>送別都門芳草路。桃花落盡柳條靑。明日相思隔千里。尊前把臂不須醒。</text>
<title>蒼谷聞鸎口呼</title>,<text>春日終南下。初聞第一鸎。飛回嬌不去。恰恰助詩淸。</text>
<title>送春。同周卿從兄口呼。</title>,<text>杖藜經前壑。春城薄暮時。殘花在樹抄。欲去更遅遅。又相逢花樹下。折花戀芳時。明日非今夕。莫敎酤酒遅。又殘花猶滿樹。好雨更知時。酌酒酴春色。沉吟下筆遅。又春日垂垂暮。攀花惜此時。命酒留東帝。歸輪爲我遅。又黃鳥將雛語。桃花結子時。天機自不息。人意願春遅。</text>
<title>同雲姪詠薔薇</title>,<text>一叢薔薇樹。千朶壓枝黃。春歸花盡落。留作滿園香。次韻 雲姪露濕薔薇架。輝輝萬朶黃。一樹留春色。風飄滿院香。</text>
<title>望長安。同雲姪作。</title>,<text>欝欝王居壯。江平嶽勢分。樓㙜低白日。城闕繞靑雲。車馬千衢隘。笙歌十里聞。林泉傍朝市。自酌到微醺。</text>
<title>白芍藥。同雲姪賦。</title>,<text>瑤㙜一點雪。化作屳葩開。久斷樽中酒。看花不放杯。又仙花春後白。巧傍綠陰開。勺勺疑靜女。英英妬瓊杯。又葉底花全落。仙葩獨自開。書帷終日對。笑我懶傳杯。</text>
<title>偶成</title>,<text>露滴長林夏氣淸。滿天雲月遆微明。夜深街巷輪蹄靜。一榻悠然萬古情。</text>
<title>蒼谷聯句</title>,<text>春夜終南會。聯裾捴時俊。壽翁。 看時眼欲靑。入耳言皆順。伯吉。 德逋劇酒令。文會看筆陣。汝時。 亹亹落瓊屑。恢恢發霜刃。皓卿。 新醪醱黃脂。短燭堆香燼。壽翁。 古意斲新簡。▣風傳舊印。伯吉。 至樂在斷金。淸操思懷瑾。汝時。 寒更坐來深。冷律春猶峻。皓卿。 春容動淡蕩。聲律合淸潤。伯吉。 關心墨兵運。得意毛穎迅。汝時。 神交倚玉樹。魯材慚冀駿。皓卿。 淙淙泉解脉。轞轞車發軔。壽翁。 琬淡吐胷素。靑紅浮海唇。伯吉。 壽翁旣𡀢唱。皓卿復玉振。汝時。 閑情一樽開。良會三春趁。皓卿。 驊騮騁長途。鳳凰翔千仞。壽翁。 君旣主齊盟。吾當輿降櫬。伯吉。 劒光衝斗溢。岳力轟雷震。汝時。 文章逼兩漢。放曠非西晉。皓卿。 漢壁羅旗旘。晉車嚴▣靷。蛇陣▣奔穴。兕觥勞執訊。壽翁。 騷壇旣偪側。輕騎欲蹂躪。伯吉。 奮擊忽操戈。酬酢俄合𨡜。汝時。 由天不數靑。設壇誰是信。皓卿。 朝宗合▣周。鄙夷期秦擯。壽翁。 夜永酒欲醒。思深語轉認。伯吉。 煩君休角距。憶汝游髫齓。汝時。 談道到孔周。致君思堯舜。皓卿。 沙汰去滓濁。過從銷鄙吝。壽翁。 名浮實之賓。道在身爲殉。汝時。 且喜逢靑眼。何用促斑鬢。皓卿。 屋漏心不愧。竿頭步更進。壽翁。 末流恐濫觴。本源宜深浚。伯吉。 笑語戒謔浪。工夫須貼襯。汝時。 題詩各勉勵。歲晩宜自愼。皓卿。</text>
<title>漫題</title>,<text>濛朧花滿樹。仙艶妬鸎黃。</text>
<title>渡荊江。次杜律覽物韻。庚戌甘文錄</title>,<text>夙駕南馳五百里。平郊漸盡亂山多。蒼蒼野渡連荊楚。杳杳鄕心憶華河。風急回崖頻住策。雲生危峀或攀蘿。沙頭命酒微成醉。手挽漁翁和短歌。</text>
<title>遊黃澗冷川</title>,<text>黃古山羊壁。蒼蒼半入雲。寒溪在其下。日夜洗塵氛。</text>
<title>大霧</title>,<text>南州大嶺外。氣候異王畿。孟冬有大霧。淸晝遂晦微。遠客駭始覯。村童出迷歸。旭日已亭午。靄靄收寒霏。</text>
<title>送朴先達</title>,<text>秋楓嶺外送君歸。歲暮離亭寒雨飛。千里同來又相別。不禁摻手淚沾衣。</text>
<title>南至</title>,<text>玄機不息。坱軋無垠。一氣歸貞。大化藏眞。木晦其根。水涸于津。渾然寂然。若塞若堙。歘爾而復。景命維新。惟其大屈。是以必伸。</text>
<title>次從兄德甫氏見寄韻</title>,<text>秋楓嶺外年將暮。歸思離情政不堪。也識洛江非漢北。強瞻烏峀擬終南。天邊謾誦關心句。月下難追抵掌談。會待明春催命駕。官醪香烈野泉甘。有甘川故云。洛東江，金烏山。皆在縣傍。</text>
<title>喜雪</title>,<text>冬暖恒多霧。玄冥忽攬權。孤城寒日晦。曠野朔風顚。窣窣天衢黑。冥冥地軸旋。飛花初撲樹。積玉已堆田。是歲憂無麥。今朝驗有年。休徵歸聖主。淸景屬詩仙。高卧耽關戶。幽尋懶棹船。回頭京國遠。偏憶灞橋邊。寒日晦。一作寒氣集。驗一作喜。</text>
<title>次杜律韻。幷和其意。</title>,<text>丹心懸北極。白髮暎南州。𡱝首常無事。長卿故倦遊。岩居隨野鹿。水宿伴沙鷗。暮入瀟湘渚。靑楓葉盡流。</text>
<title>次遊子</title>,<text>干戈負稷契。垂老意茫然。雪盡黃牛畔。春生白鷺前。有時携鏡泣。鎭日對人眠。但得康衢樂。殘年不羡仙。</text>
<title>次恨別</title>,<text>白髮蕭蕭垂兩肩。華陽歸馬是何年。平生親友多天末。千里來人少日邊。薄暮飛潛皆有息。深更行坐獨無眠。唯思一奏河淸頌。肯使中朝數許燕。</text>
<title>病寒呻痛。永夜無寐。苦憶崔李諸友。崔往白川。嶺海阻絶。李在洛中。宿疴沈痼。願言未遂。懷不能已。二首</title>,<text>不見李生久。淸羸復若何。曾同濠上戱。苦憶郢中歌。幾日信書至。今宵愁思多。孤吟殊未已。寒嶺欝嵯峨。又安穩完城子。邇來信使稀。西溟風活活。南嶠雪霏霏。畫坐懷難歇。宵眠夢不違。何時雙鳥會。一處共鳴飛。</text>
<title>次柳都事悠久見寄五古</title>,<text>思君歲將暮。寒梅漏春色。前宵坐無寐。簾外聞雪落。未放子猷船。埋盡袁安屋。今朝忽開眼。花牋照寶墨。束帶三過讀。聊以慰離索。那將下里謠。和此郢中曲。</text>
<title>次杜鹽亭</title>,<text>花發澗頭亭。春郊草樹靑。山光瞻欝欝。琴響想冷冷。聯壁俱邦彦。飄蓬一客星。林中有伐木。移日駐車聽。</text>
<title>登甘文山。漫步杜律曉發公安韻。</title>,<text>稜稜石角連空碧。踏破春雲步屧遅。屈曲危松纔盖地。綿蠻幽鳥亦知時。溪山互走供高矚。童冠相隨作好期。洛下親朋隔千里。新詩題罷但吟之。</text>
<title>和朴秀才鐔見寄古詩。依韻效嚬。三首</title>,<text>燕之飛飛。或集于扉。有客在南。靡日不思歸。何其久也。山川間之。瞻彼高崗。春草生之。願言思子。日月其馳。將子毋勞。秋以爲期。瞻彼高崗。春草縈之。嗟我懷人。秣馬遅遅。曷其遅遅。待子同馳。</text>
<title>送妹弟申獻之歸洛下</title>,<text>楊柳靑靑送客時。甘文舘北濕雲飛。君歸洛下頻回首。鳥道連天信使稀。</text>
<title>暮春</title>,<text>春水溶溶滿綠池。杏花庭畔雨如絲。北書不至時將晩。手折瓊枝有所思。</text>
<title>詠栗漫成</title>,<text>堂前剝棗任群童。園栗經霜護晩風。綠房開處憐相簇。紅顆收來㤉許同。時時自落騰寒響。日日耽看繞亂叢。白鵶谷口寧須說。祗少新詩似杜翁。</text>
<title>書齋卽景</title>,<text>秋雨騷騷響竹林。坐看雲片起鳥岑。群山半失連天影。曠野中分匝地陰。池上寒鴉飛錯落。一作歷亂 檻前喬木動蕭森。須臾風掣烟霏散。高閣東頭夕照深。</text>
<title>九日呈黃磵從兄 要與德甫兄共作冷川之遊。書簡尾以送之。</title>,<text>山羊之壁連雲峻。霞石秋來露幾層。黃花已發重陽近。欲佩茱萸病未能。</text>
<title>送德甫從兄歸洛下 二首</title>,<text>驪駒在門外。南國葉初飛。繡澁馮生劍。霜凝季路衣。來隨翔鴈集。去共候虫歸。一別秋楓路。那堪信使稀。其二無心信馬足。去去逐蓬飛。嶺路初流火。家鄕已授衣。重成千里別。未作一行歸。莫恠臨歧泣。風塵會面稀。</text>
<title>聞久堂患痢彌留。心耿耿不能降。昨與再昨連夢德宇。無乃晝之所思。發於宵寐耶。口呼短律。聊以寄懷。九月念一日夜。書呈諸歸使。公有和詩三首。其一乃屬纊之前一日絶筆也。詩曰昔我輕餘子。今誰識此翁。每嫌蘇軾句。微犯道家風。黃李君雖似。朱韓我豈同。來詩悲歲晏。再變嶠南楓。</title>,<text>平生國士遇。師事 一作師友 久堂翁。每勖古人業。相期君子風。德音千里隔。愁夢兩宵同。痴坐甘文舘。寒霜落晩楓。</text>
<title>九月二十八日。尋冶隱書院。途中寓目。輒成數首以志之。</title>,<text>溪水東流急。山寒樹影踈。至今延鳳里。佳氣未全除。</text>
<title>望孤山先賦 處士黃耆老舊居。所謂梅鶴亭者也。</title>,<text>天畔孤山嶢屼。平沙日照烟生。怊悵行人駐馬。空餘鷗鷺相迎。</text>
<title>冶隱書院有感 金佔𠌫，鄭新堂，朴松堂，張旅軒幷享云。</title>,<text>冶隱祠堂何處尋。洛東之畔枕孤岑。江山不改千年色。松竹猶看一片心。入室群賢端素履。望墻諸彦藹靑衿。庭前傴僂香烟散。回首金烏夕照深。</text>
<title>望月波亭</title>,<text>月波亭下水。京洛舊聞名。隔岸孤淸賞。沙頭信馬行。</text>
<title>梅鶴亭。次主人李公 瑋。栗谷之第。 壁上懸板韻。</title>,<text>檻外澄江江外莎。莎村落日在漁簑。種梅處士今何去。極目烟洲蘆荻花。在一作照</text>
<title>八月病寒數日。塊坐無聊。口呼次杜律九首。唯取依韻寄興。顚倒橫斜。不復照管。</title>,<text>秋光秋思桐江北。非復終南對酒時。日下歸心搖似浪。天邊覊夢亂於絲。多年悔作邊韶懶。今夕羞爲宋玉悲。同舍故人俱契𤄃。風前把筆獨題詩。右立春命酒強拚村社飮。題詩羞借野人看。高齋病客尙愁暍。深樹嬌鸎不畏寒。鎭日閉關塵未掃。中宵剪燭釰頻彈。長安直北秋應早。鳥道連天夢亦難。右人日隔年天末眼空寒。今日逢迎倒鶡冠。歡極飜成堂下戱。酒闌疑是夢中看。纔同轍水添濡沫。絶以帆風舞激湍。骨肉團圓眞可幸。新詩識喜費吟安。德甫從兄自洛東會饑饉癘疫之餘。有同亂後故及之。右寒食聞說園林秋正好。時時披草上高㙜。前山秀色何曾改。後圃寒花也自開。松逕任從村客過。柴扉唯碍牧童來。經年強絆思鄕夢。斗覺歸心日夜催。右九日秋光已遍甘文國。遠客初從漢水濱。共談蒼谷幽居靜。厭見烏山秀色新。南州契濶經千里。東里交遊復幾人。天涯重作連枝會。掃盡書齋滿榻塵。右又次露下風高天宇寬。萍蓬千里一宵歡。醒時兀兀唯耽酒。醉後惺惺強整冠。憂切黎元膓自熱。詩吟江海齒生寒。狂奴舊態君休笑。手拔龍泉膝上看。右九日藍田漢濱歸馭莫相催。嶺外難逢好客來。睡起徘徊唯望遠。詩成吟咏或書灰。池邊舊長先生柳。閣下新移處士梅。淸景惱人佳節近。尊前何事不傳杯。右小至虛堂風雨昔連床。南國秋來鴈幾行。枕邊幽夢迷荒逕。篋裡淸篇帶暗香。捲簾高閣曾嫌柳。握手前階忽倒裳。通宵剪燭同浮白。醉倚書窓軟語長。右至日遣興崔李文章學馬班。長安遇我好容顔。黃花勺勺淸秋晩。靑鳥飛飛幾日還。風土旣非幷以北。丘陵况復關其間。愁來謾說前宵夢。把酒同瞻引慶山。右又次</text>
<title>壬子元月。自洛下向甘文。見文義路上大槐爲風所拔。感成一律。</title>,<text>老樹千尋當古道。龍鱗蹙蹙雪霜深。幾年養得擎天盖。長夏分留滿地陰。風掣枯根驚白蟻。日臨摧榦照丹心。虹梁大廈渾閑事。空使行人淚泫襟。時新喪久堂。中心有感。寓物以詠。</text>
<title>步楓字韻感懷 二首</title>,<text>前秋久堂之病也。余連夜夢之。覺來殊覺有惘惘懷。謹以楓字韻呈諸歸使。公病已不可爲。見鄙律詠歎之。仍次其韻成二律。屬纊之前一日又步之。援筆以書。春顧責望之意。有非蒙淺所敢當者。嗚呼何可忘也。公之沒在十月十八日。越三月下澣。始克哭于公之堂。公之仲子銑泣而示其稿。遂藏之巾笥。南歸甘州。明年壬子仲春初五日。復夢公諄諄如平日。而多徘徊感慨之意。語及慈闈便悽咽。嗚呼異哉。何可忘也。遂續舊韻以識云。誰爲千世壽。自少百年翁。靡靡 一作翳翳 荒城日。冷冷古澗風。惜乎那復見。邈矣也無同。獨寤歌聲咽。春江上有楓。蒼昊高難測。長安足老翁。誰能揮落日。徒自想餘風。德義何時報。儀形昔夢同。經年滯南國。春雨濕靑楓。</text>
<title>口號早春卽事</title>,<text>主屹山南度歲華。家家桃杏爛成霞。遙知城闕千門裡。初綻東風第一花。</text>
<title>月夜口號次韻</title>,<text>南國花生樹。春郊月滿城。萍逢良夜會。徙倚磵頭亭。</text>
<title>金烏僧震機勤來索詩。謝去仍口號。</title>,<text>昔有高閑子。草書奪天造。超超機上人。畫鶴亦臻妙。夕照入淸洛。烏山半傾倒。雪瀑碎丹壑。雲鶴盤晴昊。枕席旣畫圖。何必臨輕縞。浮屠多伎倆。題詩聊一笑。</text>
<title>三箭定天山。七言二十韻律詩。</title>,<text>北門光彩照星躔。瀚海春風動畫鋋。威攝氊裘先破膽。氣呑沙磧競張拳。腰間白羽纔三發。塞外黃塵靜九邊。赫業丕承唐曆服。窮荒盡屬禹山川。是時絶域皆航海。何物狂胡敢詬天。隴右千屯兵氣合。雲中一夜羽書傳。分符宿將㫌旂變。推穀凶門士馬闐。赳赳持矛俱俊壯。紛紛彈劍捴才賢。雲開玉塞千重磧。風捲金河萬竈烟。漢虜相逢初合戰。熊羆交奮盡摧堅。爭揮長狄舂喉戟。政屬單于繫頸年。校尉鏊兵塵欲漲。將軍飛箭目無全。黃間閃注星流火。醜䤋淋灕血灑旃。曳甲奔崩思獸竄。乘風奮迅若鵬騫。何煩百騎張爲翼。坐遣三胡射盡顚。手裡鳴弓詑滿月。陣前殘虜泣虗絃。幾年窮冦誅猶逭。千古奇功美獨專。赫赫皇朝孤矢利。桓桓虎旅凱歌旋。王春漸入胡天暖。沙漠重瞻漢日懸。聽皷卽今勞睿想。誰將三箭定祁連。</text>
<title>題龍飛御天歌後。七言二十韻律詩。</title>,<text>我朝明命受于天。王迹恢基幾百年。㓒水岐山曾屢徙。昭明曹圉久相傳。惟時厚澤淪人骨。半夜祥光繞斗躔。神武挺生千聖後。聦明高出百王前。民遭水火思湯武。天爲驅除有獺鸇。玉帛謳歌歸盛德。伊周管葛起羣賢。龍騰渤海雲雷合。天豁靑立日月懸。造次唐虞興禮樂。太平耕鑄戈鋋。宏謨偉略垂千祀。甘雨和風囿八埏。文敎洋洋神繼聖。詞臣矯矯筆如椽。彤拜手揚休烈。淸廟登歌播管絃。峻德傍搜堯典字。戒功遠取烈文篇。升暾北陸寧容畫。罄竹南山未盡編。天命玄禽符瑞應。山留石化銘鐫。非徒樹業元宏達。要識興王也塞淵。成允初當洪水儆。重華政在歷山田。憂勤積德知難創。安逸持盈戒易顚。武略今朝歸魯弱。文孫煕運屬周宣。羹墻孝思追懷切。金石遺音感慨偏。授簡非才慚作頌。祝君修攘德威全。</text>
<title>朴河陽 ▣▣ 挽 代作</title>,<text>文雅推吾友。圭璋蘊席珍。才華高地望。言論藹天眞。壁水瞻揚武。鵬程失化鱗。劻勷沉庶僚。乾沒走風塵。郞署馮唐伍。廷評定國倫。銅章輝彩服。文駟暎朱輪。一縣潘花發。三春魯雉馴。悲歡寧有極。禍福莾相因。子夏嗟何罪。王濛歎此人。沉痾醫未效。仁壽理難詢。鄧氏終無子。嚴公况有親。絶絃空掩涕。行路亦傷神。洛杜虗佳會。蘭亭幾暮春。芝蘭曾逐臭。瓜葛更通姻。每愧先杯讓。偏憐兩鬢新。人生饒聚散。世事足悲辛。積歲違淸範。前秋棹洛津。逢迎開阮眼。談笑慰漳濱。疲薾餘雌甲。蒼茫哭在辰。哀歌悽咽意。聊與季方陳。</text>
<title>黃澗沈進士叔書寄七律累首。次首題韻走筆却寄。</title>,<text>閑居志業豈無任。此事分明我獨諳。一庭花草方生意。千古希夷未死心。侯門掉臂幾年過。石磵披衣終日吟。唯思命酒窺雲洞。祗恐仙桃迷遠林。</text>
<title>五月二十七日。偶閱書簾。得久堂手書。乃去歲五月二十七日所寄者也。一氣循還。節序之無心者如期而至。人事冉冉。如川流之不息。屈者不能復伸。往者不能復返。此古人之所以覽物興懷。發於詠歎者也。感而識之。</title>,<text>一氣初周三百度。天時人事足悲傷。去年東洛題封遠。今日南州逬淚忙。瑤瑟凄迷難理曲。玉書零落不成章。懸知壬子成追憶。記取前昏火耀芒。昨日乃立夏也。公於是歲十月。嘗有寄來詩曰。忽聞歸鴈赴衡陽。苦憶吾家垣腹郞。瑤瑟幾彈流水曲。閑宵應對玉書章。解敎世事供兒戱。終見身名媚澤莊。千里寄書愁未達。鳳城銀漢接蒼茫云。</text>
<title>贈別尹宜寧 敬敎 謫甲山</title>,<text>六月南州摻執裾。白山千里火雲舒。人當屯難須安泰。地接窮荒愼起居。天外任喧靑海浪。案頭頻展紫陽書。臨分贈語慚田子。去矣嚴程且莫踈。執一作子。且莫一作愼勿。</text>
<title>黃澗沈叔寄二絶。走筆次首題韻。以替留別之章。用陽關律。</title>,<text>新詩讀罷齒生凉。默想高齋道味長。紅塵走馬應科去。愧殺閑居雲水鄕。</text>
<title>金陵能如菴僧洪信者頗解賦詩。數往來求詩甚勤。初不許之。經年苦懇。久而彌篤。感其誠漫題云。</title>,<text>我在紅塵下。僧居白雲中。如何來屑屑。愧殺魯齋風。</text>
<title>申季晦寄三絶。病中久踈筆硯。口號以謝。爲步其韻。十一月在洛下</title>,<text>頑雲日夜擁山迴。深洞柴荊掩不開。無心惹起扁舟興。獨瀉山陰雪後杯。久學袁生耽卧雪。紫扉今始爲君開。新詩字字龍蛇動。盥手沉吟當把杯。</text>
<title>抱病索居久矣。伯吉自江郊投五言訊疾。歸使立促。走草次韻。</title>,<text>城南一尺雪。無人到林徑。午睡驚剝啄。葛巾聊蹔整。開緘復束帶。驪珠色相暎。爲言離索苦。更說江湖勝。賴爾正始音。起此玄晏病。呼兒拂硯塵。拈毫題短詠。</text>
<title>戱簡伯吉</title>,<text>歲晏思良友。新詩掇巷談。驕㜎當易水。倦僕入周南。雪澤孤烹鯉。雲郊想舞驂。推窓看遠岫。春意已相含。索居離羣。歲聿云暮。問候觀獵。俱有約莫遂。土牛迎春。只隔數宵。心焉耿耿。懷不能已。厨婢告去。樵靑告病。亦是幽居細事。供君一粲。</text>
<title>反二嘲</title>,<text>余與李友伯吉將應殿對方做工。崔友汝時時在翰苑。李有譏調之語。崔作續解嘲。李作反續解嘲。余戱作反二嘲云。時來嘗覺吉豈睡。吉不能超時曷訾。有人在傍哂文肆。收以弟畜刮其醫。周道如砥頓爾轡。[以下缺]</text>
<title>次四時堂懸板李趙兩使君韻 以下垈州錄</title>,<text>高堂邃宇夏猶寒。復有靑槐壓畫欄。床頭几案朝常靜。門外笙歌夜未殘。金覊遊客傳盃穩。銀弗書生下字難。朧朧烟柳迷人眼。北望長安歸意闌。</text>
<title>荷塘</title>,<text>槐陰滿庭際。濃綠蘸荷塘。菩蕾猶未拆。屳根已自香。</text>
<title>小酌之後。頗覺放倒。慨然自省。書此以警。</title>,<text>萊衣連日舞。轉覺對書慵。彩閣風生檻。華筵酒滿鍾。暮歸愁見獵。宵坐愧聞鐘。</text>
<title>前日二十九日。略設小酌。盖以登上庠之選爲榮也。筵席有佳人乃古風。而其來已久。不能免俗。以州妓楚香，一琴及童妓一環爲對舞。雖有譏於雅人正士。雙親膝下。一時取歡。不爲無助。是亦萊子班衣弄雛之意也。今夕偶與堂姪文佐散步庭除。拈出唐律。要次其韻。口呼追記。五月</title>,<text>綠柳靑槐相間垂。就中欄檻半臨池。錦筵紅燭花如妓。萊綵蹲蹲弄雀時。</text>
<title>星山雄州也。古多傑士。眼中寥寥。感成小絶。次唐詩。</title>,<text>欝欝名都會。群山擁洛濱。悠然想前輩。寥落解愁人。</text>
<title>有懷次唐詩</title>,<text>今朝攀折門前柳。忽憶城頭摻子手。蘭花落盡音書稀。三疊停雲怊悵久。</text>
<title>昨夜夢見汝時，伯吉。覺來熲熲不能忘。况崔友前月纔丁內艱。念之益復潛然。感成短律。</title>,<text>二子平生舊。雲山隔幾岑。高張猶識路。管鮑可論心。旅舘音書靜。幽蹊草樹深。覺來思棘友。和泪更長吟。</text>
<title>掉歌行。敬次曾王父昌原韻。</title>,<text>湖上靑山盡好顔。扁舟伊軋白雲間。乘流不敢輕搖櫓。向晩風多上來難。</text>
<title>靜坐次唐詩</title>,<text>庭院深深晝掩關。白雲遙起鳳頭山。經旬靜坐心期遠。棐几明窓斷往還。</text>
<title>漫成</title>,<text>火雲圍四野。爽氣在修林。偶爾展遐矚。悠然生遠心。三韓倻峀峻。千古洛江深。眞味無人識。微風動玉琴。</text>
<title>感懷示堂姪文佐</title>,<text>今晨行欲晩。昨日不重來。膏車呼我伴。長路莫遅回。</text>
<title>次堂姪欽哉聞鐘 欽哉卽文佐之字也。</title>,<text>日暮洪鐘響。隆隆殷畫堂。同安有遺戒。默坐道心長。</text>
<title>微雨初收。月色如晝。堂高夜靜。如有所思。口呼一律以識。</title>,<text>層城綺樹欝蒼蒼。紫閣雕欄夏夜凉。野靄微茫天似水。林風淅瀝月如霜。東臨萊海滄波濶。北望秦京嶺路長。斜抱瑤琴調不得。酒醒人靜起彷徨。</text>
<title>次韻</title>,<text>層城萬家邑。隱隱暮鐘聲。未須愁秉燭。月照鳳頭明。城內有鳳頭山。</text>
<title>有感</title>,<text>今日亦已暮。往者不可追。坐久群動息。超超有所思。少年喜遠遊。陵谷恣奔馳。前路指絶岸。險艱方自玆。仰瞻萬仞岩。背慄千尋陂。遅回恐失墜。躋攀力易疲。行行且莫踈。深谷多熊罷。浮雲時掩暎。石棧遙可窺。隱隱見高峯。黛色接天奇。其中何所有。淸境少人知。臨流濯我裳。淑裝精瓊糜。蹩躠向前去。要觀日出時。</text>
<title>步月</title>,<text>明月在中天。淸輝滿八埏。披襟歌浩浩。直欲挾飛仙。</text>
<title>感懷</title>,<text>膏車駕白鹿。采芳及春時。借問向何處。玄圃以爲期。男兒豈刺促。去矣勿復思。</text>
<title>有僧爲邑宰所困。蹙蹙靡托。感題。</title>,<text>冥冥風外翮。不戀路傍柯。萬里雲天濶。如何畏網羅。</text>
<title>無題</title>,<text>楚峀迷春夢。歸雲也自香。男兒膓似石。回首笑襄王。</text>
<title>岱州</title>,<text>倻山欝磅礡。岱州多名士。寥寥幾百載。游客臨溪水。落日下層城。暝裡歌鐘起。</text>
<title>次唐詩韻</title>,<text>萬井橫分一院深。畵堂西畔枕槐陰。吟風咏月不知惓。默契先生千古心。</text>
<title>喜雨</title>,<text>五月南州苦欝蒸。晩來雲片碧層層。油然散作千林雨。醉舞雕欄氣欲騰。</text>
<title>官路</title>,<text>羣山開小野。高閣俯層城。城偶有官路。今古幾人往。</text>
<title>卽景</title>,<text>輕烟餙阡陌。錯落遠燈明。暝裡歌鐘發。依然似洛城。</text>
<title>見久堂舊蒼頭有感</title>,<text>我思晏平仲。玉立暎朝紳。前輩今誰在。空餘擁盖人。</text>
<title>示堂姪文佐勸學</title>,<text>男兒禀正氣。生此大乾坤。赫赫皇王道。循循孔孟言。豈無三入處。須有一條痕。眞意無人識。慇懃與爾論。</text>
<title>遷怒</title>,<text>怒氣橫奔如駿馬。須臾突兀峻於山。寧愁跣足超湯海。直欲張拳碎鐵關。醉後顚狂醒可怕。夢中啽囈覺難刪。今朝落筆爲戒。千載何人更似顔。</text>
<title>記見戱題 二首</title>,<text>古柳臨官道。枯根半作薪。數枝猶自碧。解綰去來人。又官街平似砥。碧柳覆長沙。躡蹀黃騮馬。阿誰問酒家。</text>
<title>古意 次唐音韻</title>,<text>大道直如絃。今人多不行。章甫豈眞儒。鉛槧皆虗名。欝彼千仞崗。鏘鏘彩鳳鳴。</text>
<title>懷諸益</title>,<text>平生相與者。落落在西東。雖少古人學。猶多君子風。音徽隨處隔。離思一宵同。淸坐懷難歇。星辰滿太空。</text>
<title>種穀行。示從姪文佐。因以自省。</title>,<text>力學如種穀。鋤犂當及時。一日不自勉。終䄵常苦飢。吾家有甫田。活水滿前陂。阡陌雖紛挐。𤱶澮尙不隳。井㳒諒可修。助徹隨其宜。古今豈殊科。哲王垂良䂓。秉心愼勿踈。百囷祗在玆。哀哉惰農者。嬉嬉說繁辭。</text>
<title>詠乖崖</title>,<text>苦節今難見。剛膓古亦稀。張公三載後。獨遣侍兒歸。</text>
<title>麥飯</title>,<text>金椀層氷大麥飯。風生口吻雪霜寒。飜思壠上持鋤者。爀日當空汗未乾。</text>
<title>自警</title>,<text>禮義攻吾短。詩書是汝師。此心常易蕩。惟氣最難持。直到摧山處。須看捧玉時。中宵聊自警。眞意少人知。</text>
<title>聽民堂前。荷花正開。欄檻隱暎。遙見戱題。</title>,<text>碧沼微波動。朱欄倒夕陽。不分花暎水。風送滿庭香。</text>
<title>次李白結襪子</title>,<text>金覊黃䮕代門豪。左拓雕戈右握刀。朝來暫就荊卿飮。耳後霜風掣虎毛。</text>
<title>自悔</title>,<text>二十八年方自悔。紛紛虗度幾朝曛。起居應對無非事。日月山河捴是文。但得中心淸似水。寧愁外務亂如雲。吾家至訣惟居敬。希聖希賢正在勤。</text>
<title>扇</title>,<text>高潔憐知白。幽貞愛此君。淸風常在手。開闔小乾坤。</text>
<title>昔年每當炎熱。常病喝狂叫。愊塞昏瞀。今來南州。溽暑不幷以北。而耐煩堅坐。神氣頗覺淸穩。意者心君少定。外邪漸却耶。戱題小絶。聊以自勖。</title>,<text>中暑常狂叫。端居漸自能。靈臺澄似水。不受火雲蒸。</text>
<title>事</title>,<text>氣昏神不穩。正苦事侵凌。主人知在否。愧殺瑞庵僧。</text>
<title>遠游</title>,<text>少小膏車事遠游。訪花隨柳不曾休。今日行行登絶岸。天梯正在白雲頭。</text>
<title>風帆</title>,<text>扁舟伊軋度脩林。借問眞源隔幾岑。鎭日危灘牽百丈。有時驚浪落午尋。雲中笙鶴音塵遠。岩底蛟鼉窟穴深。早晩風帆當自泊。只應看▦塞淵心。</text>
<title>明月</title>,<text>簾前灝氣自相侵。有似微霜下遠林。夜久層城人語靜。一輪明月在天心。</text>
<title>近間頗有所作。而懶於箚記。久盡遺忘。適記戱贈堂侄文佐五排一首。用張廵睢陽詩韻。遂筆之。</title>,<text>士氣要常激。人心固自危。君年如日午。吾道若星離。結伍曾三命。鏖兵在一揮。奔馳須破釜。安坐莫增陴。水到船當發。陵夷石不移。恭惟基業厚。䂓畫始能施。</text>
<title>柳宜寧 宜河 大人挽 代作</title>,<text>相國徽猷暎簡編。當年吾祖幾周旋。晉臣覊緤驅馳並。漢閣丹靑次序聯。每誦遺詞欽玉立。想聞高標認家傳。生平竟失班荊語。欲寫哀辭涕自漣。</text>
<title>喪妹後。聞鳴鴈有感。</title>,<text>淸霜初滿野。新月已生西。天涯斷行鴈。永夜共酸嘶。</text>
<title>金上舍子益投七律要和。漫步其韻却寄。</title>,<text>愧將文墨闘陰何。深掩柴荊洞裡家。撲路車塵門外少。滿山松籟枕邊多。靜敎童子收園栗。閑愛隣人摘野花。賴有城南裘仲在。月明岩徑許頻過。</text>
<title>奉呈金丈人栢谷案下。追憶久翁感舊。</title>,<text>歲晏寒風急。江湖生白波。空傳求友詠。誰和考槃歌。獨鶴雲中逈。羣鳧水上多。古人今不見。愁絶奈君何。次韻知音今已失。歧路獨波波。官似黃楊木。詞慙白雪歌。石生寒浪縮。歲暮涸陰多。賦命蒼天定。咨嗟可奈何。</text>
<title>兪九卿表兄投詩求和。用韻却寄。來詩盛道鳥嶺之勝。</title>,<text>欝欝林居思遠遊。朝來新叶忽相投。袖裡層崖移鳥道。枕邊驚浪殷龍湫。時魚此日寧秋骨。歐子當年亦放頭。鋪墻敗素君休問。水到船輕也自浮。</text>
<title>今月十四日乃南至。感成一律。將寄伯吉。</title>,<text>城南三月卧。長至忽今晨。大陸窮陰晦。中達淑氣新。崖松猶飽雪。池柳欲生春。樂意無人識。殷勤與子陳。</text>
<title>舊聞漸荒。新意絶少。歲暮興懷。戱成俳諧體。</title>,<text>弱歲負意氣。眼底無難事。孔孟走可攀。唐虞立能致。學仙齊三光。下筆駈萬類。捭闔更誰因。高下唯吾旨。膏車不載舝。睥睨空自肆。悠悠漸婉晩。三十忽復至。擧頭望古人。默默內含恥。荊榛塞仁路。鐘皷眩文壘。利慾復相侵。戰兢劇臨履。愁爲子夏儒。恐負伊尹志。端居坐永夜。孤懷耿未已。窮陰行欲破。草木含春意。淑裝精瓊糜。萬里方自此。</text>
<title>對月思親</title>,<text>游子滯京國。秋來冬未還。可憐今夜月。應照鳳頭山。星州城內。有鳳頭山。</text>
<title>上元夜對雪月呼韻。使文姪占絶句。漫步偶成。甲寅</title>,<text>檻外松風起。窓前雪月明。翛然庭院靜。春早洛陽城。又自暎千峰凈。斜通萬徑明。好月兼殘雪。淸輝滿鳳城。又三旬書不至。千里月同明。春風解人意。先到岱州城。一作春隨游客夢。又經年滯京國。池柳已生春。良夜遊方戀。閑愁泥殺人。又歸心如滿月。歸路伴靑春。洛城寒未退。殘雪解關人。又迎月軒前柳。長條已占春。思歸對殘雪。借問北來人。</text>
<title>次金浦客舘壁上韻 乃東淮唱酬類。</title>,<text>暮山烟似雨。春渚水如天。竟日 一作寂寂 鈴齊下。唯看野鶴眠。又幾重雲際峀。十里鏡中天。時時吹畫角。驚起白𩿨眠。</text>
<title>聞初鴈</title>,<text>經年校魯史。眼眩魚魯。不作韻語久矣。夜卧無聊。漫成口呼。使傍人記之。今年秋已晩。凉夜岱州城。何事難成睡。雲邊有鴈聲。</text>
<title>凉雨</title>,<text>向曉秋天黑。踈雲帶雨來。寒聲鳴遠樹。滴瀝遍高臺。</text>
<title>移野菊</title>,<text>佳菊開花晩。寒蕾未吐香。呼兒移野艶。聊以作重陽。</text>
<title>寒花</title>,<text>寒花殊未發。枝葉自生香。淸霜凋百草。勺勺殿羣芳。</text>
<title>甲辰秋。謁久堂於梧瀨。口呼十韻。使余拚次。有秋月當樓滿。秋花正耐寒之句。今夜菊花方開。明月入戶。回思舊遊。已成陳迹。愴懷之深。聊以記言。</title>,<text>秋月當窓白。秋花滿架香。淸詩久零落。梧瀨日凄凉。舊客來天末。幽懷坐夜長。悲吟和楚些。悽短不成章。</text>
<title>伏聞殿下天質夙成。聖德日彰。唐虞自此可冀。漢唐以下不論也。區區忭喜。自不能已。詩以頌之。且寓微忱。</title>,<text>列聖相承三百載。祖功宗德永垂聲。皇天降割群生痛。旭日揚輝入表明。漢帝冲年驚左右。周王小子啓昇平。微臣拜獻披丹語。惟一惟精祗在誠。</text>
<title>曉過素沙。雪風釀寒。人顚馬倒。行不得進。口號記見。乙卯正月</title>,<text>正月湖西春未暖。征車夙駕曙光侵。長風吹雪䨪平陸。旭日穿雲射遠岑。溪上寒沙爭閃爍。岸頭喬木轉蕭森。羸驂卷局疲僮泣。唯有男兒不動心。</text>
<title>乙卯正月初八日。自淸州向文義。馬上仰見白虹貫日。口號小絶以記。</title>,<text>乙卯王正月。淫虹貫太陽。書生憂國意。搔首視穹蒼。</text>
<title>行過栢谷。歷訪醉默金丈。</title>,<text>朝涉春溪水。行尋栢樹林。林間有遺老。古貌絶塵心。</text>
<title>雙溪在岱州治西八十里。洞壑深邃。十渡大川。山行一舍。始抵伽藍。自夏徂秋。逐靜往捿。有浮屠惠遠老於笁經。頗識道理。看書之暇。有時縱談。或引或掊。淵靜可愛。猶勝與俗子言。恨不得冠其顚也。歸到磵邊。摘葛葉題小絶以寄。</title>,<text>愛爾廬山遠。翛然絶世情。臨分無一語。握手有餘淸。</text>
<title>次仲輔再從兄寄來韻 乙卯秋。方謫居靈光。</title>,<text>野菊初香楓葉殘。柴門臨水 一作門臨滄海 晝常關。朱書在案君應讀。一簣終成萬仞山。</text>
<title>昔在丁未秋。余歸覲飛鴻。請別語于久堂公。深於詩而不以詞翰自誇。因懇甚手書近軆以贈。寄意珍重。有非蒙淺所敢當者。其詩曰閏歲江湖秋已冬。寒沙水欲蟄蛟龍。此時送別愁看汝。何處登臨肯憶儂。粲粲籬邊獨姸菊。蒼蒼磵底後凋松。相期正在尋常外。却勸離杯意萬重。曾未十載。門舘荒凉。時情物態。便改舊觀。時復展卷。敬誦遺篇。俯仰感慨。不亶絶絃之慟而已。追步瓊韻。聊以寫懷。兼又自勖。庶不傷我公知人之明。乙卯窮臘識。</title>,<text>霏霏雨雪屬窮冬。大澤深山失乕龍。有客推書吟楚些。無人持酒勸吳儂。當時偶採籬邊菊。他日眞觀磵底松。草宿南陽曾一哭。雲橫北陸幾千重。公臨歿之月。有夢詩北陸寒雲下古松之語。又我方滯于南嶠。有古人愁看直北之感故云。</text>
<title>深夜卽景</title>,<text>崖有雪兮渚有氷。圖書堂裡夜深燈。思量千古關心事。興在烏山第幾層。</text>
<title>余頗喜作韻語。數年以來。幾乎全拋。盖非徒病懶。亦附恥詩人之意焉。適敎傍人以杜子五律漫步其韻。不復點撿聲律。口號書之。凡五首。</title>,<text>五衛㫌旗動。千官釰珮齊。登筵香霧濕。出殿彩雲迷。白簡心猶切。峩冠氣不低。朝朝隨伏馬。枳棘愧鸞棲。右晩出左掖經旬直淸瑣。寒食又將過。紅入仙桃嫰。綠添御沼多。高風慚折檻。閑興在鳴珂。縱惱尋春夢。其於豸角何。右春宿左者步屧隨春色。相將渡野橋。落花時點地。飛絮正漫霄。蕭灑成幽討。歡娛喜共招。主人知愛客。歸路不辭遙。右游何將軍山林郭外峯巒集。溪回洞壑開。地偏簷碍柳。風暖水浮梅。野老知魚樂。春禽喜客來。流連不知倦。雲磴涉蒼苔。右又次酒將春共暖。心與境俱淸。交影千尋木。忘形百囀鸎。川禽敵鱸膾。澗菜當蓴羹。取次成幽討。何煩入剡行。右又次</text>
<title>春過錦江</title>,<text>錦水春來濃似酒。微風帶雨殿輕寒。盤渴皺綠時成纈。岸上行人駐馬看。</text>
<title>卛南家妹。新覲舅家。留別贈妹弟子聞詞伯。</title>,<text>芳草靑靑楊柳垂。岱州游客伴春歸。君如冀缺能相待。我似眞長但共推。林塢細烟搖別意。海山微雨濕征衣。東來縱有趍庭喜。回首鴒原跋馬遅。進退格</text>
<title>鄭生必亨。十年舊要也。寓居飛鴻。見余書。匹馬來待於藍浦路傍。握手過冬栢亭。共至鵝林信宿。臨分求一語。燭下口號。</title>,<text>昨觀滄海濤。共上都屯島。今朝忽送君。谷口春應好。</text>
<title>觀春耕有感</title>,<text>𣈢𣈢臨平野。高齋瞰遠山。牛耕芳草外。人語杏花間。自是田家苦。能添靜者閑。豳風久寂寞。興到不須刪。</text>
<title>寄南子聞</title>,<text>聖哲久已遠。正路多榛蕪。浮遊競騰躍。才俊徒區區。循今與慕古。事殊同外趨。陳編本糟粕。竹簡良亦迂。餘子不足言。我友非拘儒。恭惟小學書。字字皆聖謨。今人鮮能知。古道諒在斯。修齊苟自勉。治平漸可推。比彼竪穹廈。須令固其基。而我迷方客。晩悟獲明師。願言共頓轡。磋切得偲偲。炎蒸遍八垓。茂林淸風來。焚香試展讀。晦翁豈欺哉。來書索竹簡韋編。此固古雅君子之所好也。然於爲己工夫。似無緊關。且慕聖人於糟粕之外。孰若求聖人所行所傳之道。軆驗於身心也。况太滯於好古則是(夫子)之緊辭。不如(宓犠)之奇偶也。近觀小學書。實吾輩之所當千周而力行者也。三代古法。盡在於此。請與(子聞)勉之。以代竹簡云。</text>
<title>雨後</title>,<text>高齋坐永晝。城郭似郊扉。雨後山容整。雲間日脚微。榴花明點點。竹葉凈輝輝。時物已如此。游人猶未歸。</text>
<title>五月過鳥嶺</title>,<text>鳥嶺何磅礡。餘枝乃斗攢。長雲蒸大壑。積水戰危灘。峽束瞿塘險。梯高蜀道難。惟天限南北。一陟一回嘆。</text>
<title>崔汝和，李伯吉皆舊遊也。五六年來。爲世故所驅。未得就鼎會者久矣。今夜會宿泥峴。呼韻同賦。</title>,<text>初成三益會。遮莫一宵寒。筆底江山濶。尊前宇宙寬。更深微月逈。巖近細雲團。逸響鏘金石。沈吟下語難。</text>
<title>李伯吉更賦前韻。要我與汝和同和。凡五首。謹追步以寄。</title>,<text>康侯似松栢。獨秀大冬寒。立的初須峻。開基也必寬。浮雲來又去。明月缺仍團。默識忘言境。新詩欲寫難。右屬汝和幽捿因養志。耕耨白雲寒。寥落岩居靜。逍遙野望寬。氷泉偸夏冷。霜栗剝秋團。季偉人誰識。高風古亦難。右屬伯吉切磋曾一曝。離索幾年寒。忨慨心常苦。優游境自寬。詩憐淸響遠。酒愛太和團。頓轡須相勉。風檣上水難。右懷南洞舊遊至後仍風雪。踈枝巧耐寒。玄威從外束。春意覺中寬。冉冉幽香發。垂垂冷萼團。慇懃待佳實。調鼎豈曾難。右詠梅瞻彼千竿竹。幽貞表歲寒。賦形圓且直。其內栗而寬。帶雨林容靜。連風野色團。伶倫會相識。休道鳳鳴難。右詠竹</text>
<title>寄呈仲輔纍兄 丁巳上春</title>,<text>春生南極上。楚客意如何。地僻來人少。天空得月多。鉤深須靜翫。舒欝莫長歌。門外滄溟濶。遙通漢水波。</text>
<title>待朴晦叔不至</title>,<text>瞑色生花塢。故人那不來。雲間聞犬吠。自起陟層臺。</text>
<title>丁巳孟夏之初吉。歸覲熊州。與飛鴻守朴晦叔偕行。至維鳩驛亭分路。馬上適得五古一韻三篇。</title>,<text>落日下遙岑。催鞭入渡頭。我馬行且遅。歸心不暫休。相彼投林鳥。爭枝苦喧啾。洋洋水中魚。儵然恣遠遊。感此長歎息。臨流復夷猶。右渡銅雀津孤嶺松風長。瞑色起馬頭。地峻路又難。行行不暫休。細川鳴深壑。如聞語啾啾。賴有同路人。顧語慰遐遊。人烟隔遙林。努力愼夷猶。右踰狐嶺衆星爛生灮。掛在松樹頭。山翁亦好人。靜室資偃休。空庭無雜物。蛙鼃互啁啾。前路不須問。有川亦可游。鷄鳴起振策。欲去還夷猶。右宿冠岳下</text>
<title>申判尹大夫人挽 四月承親命代作。</title>,<text>夫人盛德宗姻式。壽福俱全世罕聞。文駟曾誇 一作榮 防禦使。萊衣今見大將軍。巴臺晩享舍飴樂。魯語猶傳懋績勤。每對賢郞欽壼範。他年女史仰餘芬。</text>
<title>與南子聞捿鷄龍之神院寺。適逢行脚。寄垈州惠遠之蓮社。五月</title>,<text>安穩廬山遠。能忘別時情。雙溪讀書處。巖壑十分淸。</text>
<title>雨後新月 在洛時</title>,<text>高齋雨初歇。新月出房心。洞僻人烟靜。庭虛草樹深。從來隱城市。何必入山林。偶作披衣坐。仍成擊節吟。三方皆在此。萬古祗如今。珍重英䧺事。恭惟履與臨。</text>
<title>次朴鐔大叔見寄韻 三首</title>,<text>招提一路入高峯。宿霧歸雲鎖幾重。昨夜秋風吹雨過。丹崖翠壁露眞容。矗矗龍門俯驪水。山頭月出照江心。遙知寂寂窮經者。濯足淸波上碧岑。終日書窓對古經。庭前喞喞候蟲鳴。秋城雨歇無來客。時見流雲度石屛。</text>
<title>今年重陽。菊花未開。悄然孤詠。</title>,<text>今夕重陽菊未花。靑叢對月影交加。殷勤更沃盆中水。留待寒香鎭歲華。</text>
<title>九月旬一日。與朴鐔大叔有約。先上重興寺口號。</title>,<text>九月淸霜下。三峯立太空。路分紅葉裡。寺在白雲中。客意迷穹石。泉聲咽晩風。登登趁曉賞。旭日海之東。</text>
<title>與大叔登後麓</title>,<text>九月擔簦尋古寺。靜中良友共偲偲。一夜淸霜來疊嶂。千林紅纈暎高臺。嶽色能添飛準逸。泉聲解助候虫哀。登登絶岸馳遐矚。脚底雲烟萬里開。</text>
<title>戱折楓枝。寄朴鎭老范。</title>,<text>楓葉紅如染。秋山錦繡中。悠然行不倦。淸詠和松風。</text>
<title>留別大叔。先爲下山。</title>,<text>八日重興寺。從君味道腴。共求君子學。深戒小人儒。挾矢瞻高的。膏車指遠途。臨分更相勉。霜落野芳枯。</text>
<title>馬上口號</title>,<text>九月霜風吹客衣。玆游始得脫塵鞿。丹崖白石紛相暎。信馬行尋一路歸。</text>
<title>李伯吉內助羅孺人挽 十月</title>,<text>玉暎閨房秀。窈窕君子逑。沉潛烈女傳。溫溫婦德修。趨機復擧案。徽音紛日休。晩就扶江曲。耕鋤繼前躅。滫瀡奉高堂。厨中餘脫粟。此樂未渠央。冥期忽先促。儀容永潛翳。三十如轉燭。敗絮失良䂓。泉源空佩玉。嗚咽思親淚。永添石灘水。稚女誰復子。呱呱如有俟。悲風動遺桂。惻愴懷未已。巫咸不可問。壽夭無定理。宗姻式閫範。遺則徵女史。山家有舊客。勝集傷陳跡。緘辭和莊缶。霜落浮山石。</text>
<title>過石灘李長沙閭</title>,<text>寒花落葉滿川原。信馬行行睡意昏。日暮修容驚拜下。灘頭知有李公門。</text>
<title>卽事 戊午正月</title>,<text>早春寒氣多。園林尙蕭瑟。陽崖雪消處。艾葉已先茁。沉吟有所思。行行上嵂崒。幽鳥時一弄。有似求其匹。</text>
<title>新月</title>,<text>春城夜將半。新月在中天。萬戶皆同賞。淸輝靜處專。</text>
<title>暮雨</title>,<text>春早城南宅。柴門盡日關。炊烟橫夕塢。殘雪在前山。宿鳥穿林入。閑人帶雨還。讀書有新味。心靜境俱寬。</text>
<title>霽月</title>,<text>昨夜淋鈴今夜月。冥冥玄造孰回旋。纖雲四捲金波靜。華嶽千峯政入天。</text>
<title>有懷朴大叔</title>,<text>伊人在龍湖。我心誠如結。龍湖何所有。風景亦可悅。沙際雪水來。浦口春氷裂。會待芳杜生。薄言與子擷。</text>
<title>月望</title>,<text>皎皎天上月。依依照九陌。一夜淸光圓。滿處潛生魄。盈虛如晝夜。此理不可易。志士對明月。盛年亦堪惜。分陰君莫拋。來日非今夕。缺月會重圓。逝水不再積。勖彼同路人。孜孜追古昔。</text>
<title>園木</title>,<text>園中多異木。數年荒不鋤。今春始歸家。攀枝爲躕躇。課僮理雜卉。蒙翳日漸踈。朝風振條柯。暮烟籠階除。欣欣似得所。令我樂有餘。</text>
<title>夕風</title>,<text>春雲結重陰。向晩林風起。炊烟散阡陌。活畫開遠里。刁刁轉松杉。驚濤怒不已。徘徊入庭隙。窓櫳時閤闢。俄頃歘自收。欲尋無餘迹。</text>
<title>遠想</title>,<text>春風日習習。春氣漸駘蕩。烟靄浮遠山。秀色已堪賞。陰崖有殘雪。南坡草欲長。時物乃如此。幽人勞遠想。</text>
<title>好鳥</title>,<text>東園多好鳥。群飛集嘉樹。和鳴共上下。游逐如相慕。幽齋讀書人。掩卷時回顧。豈無門前客。未識心中趣。</text>
<title>早春</title>,<text>乘暄上東麓。依依望郊郭。𥠧陽帶餘寒。雪水凍不涸。野燒入春山。濕烟籠遠壑。句崩尙未達。幽意何寥郭。</text>
<title>昏星</title>,<text>明月夜深出。瞑色接蒼茫。群星皆錯落。斗柄低復昂。中庭起徘徊。更籌殊未央。太白在西方。燭地何煌煌。</text>
<title>觀史</title>,<text>高齋靜晝開緗帙。往跡昭昭入簡編。君子行藏觀素履。達人榮悴任蒼天。錢公初出中書省。陶令新歸栗里田。此事人間眞快意。也從平地作神仙。</text>
<title>次朴大叔寄來韻</title>,<text>凍消沙暖水涵虛。芳草靑靑二月初。幽意偏隨淸境遠。高情眞與俗人踈。孤舟雪盡難尋戴。素榻塵生幾待徐。忽枉瓊琚留好約。雲窓共展紫陽書。</text>
<title>卧病</title>,<text>家親歲前自熊州投紱而歸家。正月道臣啓罷。忽有中旨勿罷催還。二月初六日。狼狽旋軫。余病未侍往。情見于詞。卧病送親行。我心隨車轍。山高水復深。道路多曲折。跡留情不輟。轅弊思未絶。月黑春永。輾轉何由徹。</text>
<title>戎慾</title>,<text>生民有七情。惟欲最難持。區區縱自守。浸淫巧相移。滓穢轉膠固。畜縮內不怡。涓涓如可挹。洪濤忽𥳽箕。城隍盡破碎。深壑生蛟螭。寄語同學人。欽哉視此詞。</text>
<title>春雨中懷親</title>,<text>五馬指熊州。皁盖度川原。南望路漫漫。滯雨何處村。玆行豈親意。重來心緖煩。借冦出宸衷。天語下天門。忍此折腰恥。庶以報君恩。窮閭喜氣騰。殘雪回春溫。婦夫笑相語。老翁撫兒孫。太守復下車。村犬自不喧。丈夫志仁民。盡己無卑尊。但恐俗吏繁。絃歌未易論。去矣歸勿遅。稚子候衡門。</text>
<title>大道</title>,<text>出門臨九衢。大道平如砥。游車多亂轍。馳逐紅塵起。非無石家牛。恐貽王良恥。攬轡鳴和鑾。徐驅追正軌。</text>
<title>噪鳥</title>,<text>西街有覆粟。烏鵲相噪鳴。群飛何雜襲。竟日苦喧爭。驚矯復回翔。欲去未能征。好鳥不妄集。胡爲競餘粒。感玆長歎息。倚杖瞻歸翼。南山有竹實。聞是鳳凰食。</text>
<title>好客</title>,<text>江干有好客。疇昔來相訪。手拂素榻塵。令我幽懷暢。諸友豈不才。厭厭迷所向。多君一片心。獨在三代上。披襟悏雅素。相對復怊悵。昔人俱已遠。微言徒自仰。</text>
<title>次韻</title>,<text>草靑沙暖藹春輝。羃岸淸波錦作圍。會待良宵乘興去。月明江路欵荊扉。</text>
<title>將夕</title>,<text>仲春尙惻惻。餘寒在林樾。伊人杳何許。高山不可越。緬焉寄幽懷。沉吟殊未歇。翳翳日將夕。坐見東嶺月。</text>
<title>臯園</title>,<text>晨興理盥櫛。端居味前言。向晩步容與。陽坡風日喧。春禽不畏人。草芽行欲蕃。依依望城郭。萬井控三門。塵埃在交衢。勝槩集臯園。境靜心亦淸。鎭日掩柴門。開卷見古人。至樂諒斯存。</text>
<title>相迎</title>,<text>斯人舊所好。雨中今又來。岸幘起相迎。柴衡爲君開。出語無塵俗。詩書共切偲。更說春江濶。令我心悠哉。</text>
<title>鴻鵠</title>,<text>鴻鵠在雲天。冥冥恒苦餒。一擧越千里。再擧絶四海。歲暮霜雪繁。虞羅方自悔。羽翮豈不長。稻梁乃其罪。瞻彼高崗鳳。朝陽照五彩。</text>
<title>遠遊</title>,<text>少年慕遠遊。將登日觀峯。夙裝求其侶。緬焉懷聖蹤。東里膏大車。西隣理短筇。佳期坐婉晩。春草聞秋蛩。谷行尋幽磵。街居戀崇墉。所趨遂異塗。擿埴吾誰從。崖壑杳冥冥。藤蘿翳深松。前路豈不難。未能捐微悰。去去候淸旭。高山見眞容。</text>
<title>種牧丹</title>,<text>前階列名花。栽培及春時。零雨膏其根。和風拂其枝。句萌漸自達。菩蕾氣日滋。仙葩欲吐香。遊客盡如痴。但恐韶華晩。嬌艶難久持。手種東籬菊。歲暮以爲期。</text>
<title>有感</title>,<text>君子處廣居。門前有坦路。揖讓登高車。徐驅無愧惧。不如捷之速。捷逕常窘步。水走或濡裳。草行又多露。誰能不遠復。啜泣何晩悟。寄語同學子。欽哉守尒度。</text>
<title>和伯吉扇畫古木</title>,<text>古木生巖竇。孤高飽雪霜。千年猶不死。枝幹入雲長。元韻古木巓崖上。根蟠死不僵。風雷搜半夜。疑有鬼神藏。</text>
<title>病後</title>,<text>經旬伏枕今晨起。春意居然遍洛城。欵欵游禽飛自侶。霏霏膏雨洒無聲。句萌未達千林靜。簾幕初開一室明。病後看書如有得。水流雲起捴關情。</text>
<title>崔汝和，李伯吉來見。</title>,<text>春日柴荊掩不開。卧聽鳴鳥城南宅。忽有故人來問疾。金門小吏扶江客。共說悠悠馬蹄間。荏苒光陰度街陌。南畒泥融思擧趾。邇英日旰時前席。握手殷勤更相勉。丈夫高名在簡策。</text>
<title>見宋名臣錄劉器之傳有感</title>,<text>允矣元城老。曾從獨樂翁。丁寧三語訓。萬古啓昏蒙。</text>
<title>感懷示李伯吉 閏三月</title>,<text>手種蘭盈畹。亭亭歲暯期。淸香如可化。今日便長辭。</text>
<title>與朴晦叔同行。向熊州路中示酬唱韻。口號以步。不復點檢。</title>,<text>爲問飛鴻守。其如暮春何。飛花滿阡陌。捎鞭行則那。去路入平野。穰穰征人多。所營知何事。來往紛相過。嗟君困朱墨。素業亦蹉跎。人生貴安分。誇者思飮河。持竿會共釣。神龍騰壁梭。繞舍裁古松。有池種新荷。低頭讀黃卷。掀髥時一歌。</text>
<title>與晦叔月夜同舟上臯蘭。中流口號。</title>,<text>扁舟搖掉月明中。露氣霏微濕太空。兩岸山花渾不辨。暗香時動五更風。</text>
<title>次大叔寄來韻</title>,<text>去年秋峀月將彎。共入千林錦繡間。一別江湖星歲變。白雲深鎖萬重山。又千里相思一想圓。渚烟汀雨草堂前。獨來鷄嶽開緗帙。爭似高人對榻眠。</text>
<title>漁翁</title>,<text>躶體持竿者。浮游碧水中。平生守一渚。不識有三公。</text>
<title>六月舟下錦江</title>,<text>浮舟下錦水。畫舫醮淸灣。風定此江岸。雲橫何那山。千林如靜睡。一鳥或飛還。蒻苙誰家子。漁歌不易攀。</text>
<title>舟中得泄瀉。留臯蘭寺。</title>,<text>欲訪臯蘭久未能。有時歸夢入雲層。今朝留滯呻吟內。白石淸江揔可憎。又▣▣▣▣▣▣▣。▣▣▣▣▣▣▣。江流屈曲知龍轉。山勢扶輿若虎蹲。千古繁華皆掃地。一竿斜日獨憑軒。</text>
<title>晦叔老范約同沂臯蘭。停舟沙岸。日落相待。久不至。先上瞑戛。舟中口號。</title>,<text>待客沙邊不至。日沉江浦全昏。吚軋鳴榔逆上。雲深何處寺門。</text>
<title>天安水仙亭。雨中卽景。</title>,<text>戊午六月。家君解紱熊州。北歸京洛。途逢雨入天安。憇水仙亭。壁上有曾王父文忠公手書序文。拂塵敬讀。感成短律。亂峀紛如舞。平郊拱畫堂。濃烟藏柳影。急雨碎荷光。遠客方愁暍。層軒忽自凉。彷徨不能去。塵壁有遺章。</text>
<title>七月二十九日。曉出西郊。送亡友李漢翼皓卿之喪。歸葬坡山。</title>,<text>惻惻秋郊路。哭送皓卿歸。銘㫌照火燔。萬事俱已非。凄風旣怒號。陰雨又霏霏。遅回不忍訣。掩抑駐驂騑。曙色生前嶺。松檜瞑相依。</text>
<title>自春曁夏秋。旱炎焦灼。間有少雨旋霽。前月二十七日始雨。三日不晴。乃今年初覯也。夏無腐草。秋見戱蝶。枯井暴溢。汲婢相慶。皆眼前實事。聊成一律。識異寓歎。</title>,<text>數月城南晝掩門。經秋病暍苦昏昏。陰霖乍霽凉雲重。細草羅生宿露繁。久絶流螢經院落。忽驚游蝶戱山樊。嘉禾已熯寒泉溢。猶喜厨兒减夜喧。近因井涸。厨婢達夜爭水。右人所謂入夜爭餘瀝。信不虛矣。</text>
<title>詠楊蓬萊大字障 乃蓬萊楓嶽元化洞天八字也。書於石上水流處云。</title>,<text>老腕中藏萬斛力。千秋八字耀蓬萊。神龍拔水江河拆。怒虎咆山石壁摧。從古寒波磨不盡。至今眞宰秘還猜。搨來晝挂高堂上。側耳時時聽殷雷。</text>
<title>毛遂</title>,<text>趙國羣兒目笑同。章華高會氣偏䧺。虹生鐵劍衝霄白。日壓銅盤射血紅。漢水方城千里外。峩冠委佩一堂中。區區僅解邯鄲急。恒代猶稱烈士風。</text>
<title>侯嬴</title>,<text>兩鬢蕭蕭白髮垂。終宵擊柝坐如痴。直登車上衣冠古。徑入屠中步武遅。唯許信陵爲押友。回看晉鄙似嬰兒。當年若欠如姬策。老死夷門世不知。</text>
<title>馮驩</title>,<text>歷落崎𡼲可笑人。風塵無處寄貧身。多時歷抵擔簦遠。中夜悲歌擊鋏頻。珠履三千看似蟻。銅錢百萬散如塵。終然獨掉秦庭舌。名動燕齊俠士倫。</text>
<title>次杜獠奴</title>,<text>淸朝起坐到斜曛。玉井餘淙定孰分。山下泉源春不發。峯頭人語夜相聞。呵呵幾處思傾海。望望多時祗見雲。一勺穿崖難廣濟。焉能挈榼散千群。</text>
<title>次泛鄭監前湖</title>,<text>野服聯翩牽錦纜。春天低水碧相連。一聲漁笛驚眠鷺。兩岸山花落畫船。帆外微明孤渚出。尊前空翠小峰圓。夜深歸掉笙歌咽。暇日流連亦勝緣。</text>
<title>次送李十一銜</title>,<text>共爲傖父客南州。萬里飛蓬暎暮秋。湘浦歸雲迷遠渚。君山落月滿高樓。別意纏綿難自遣。覊心寥廓未全收。登臨強酌一尊酒。手摘寒花聊寫憂。</text>
<title>次送韓十四省覲</title>,<text>江南泥露滿裳衣。洛北干戈有是非。萬里風塵迷棣萼。十年春色變萱闈。關河杳杳時將晩。魚鴈沉沉信亦踈。落日鄕園何處是。客中分手送君歸。踈一作稀</text>
<title>次送韋二少府</title>,<text>衣冠鄕里世稱賢。尺五天低近御筵。盛業相門誰可繼。名家經學尙能傳。十年覊抱艱難際。三峽秋光瑣尾前。白馬靑袍騰舊諺。杜陵韋曲少人烟。</text>
<title>昔與亡友李皓卿讀書于奉恩寺。轉眄之頃。星歲屢變。已是十七年前事。今日重來。自多存歿之感。漫成一律。</title>,<text>八月江風脆柳絲。沙頭立馬喚篙師。十年崖寺同遊處。一路秋花再到時。瞑靄蒼茫山影遠。寒波烏咽水聲遅。悽凉玉樹埋千丈。孤負平生歲暮期。</text>
<title>見題壁有感 次杜王判官</title>,<text>一氣相推往必回。洪荒堙勃又天開。三皇禮樂駸駸遠。萬古興衰衮衮來。世上寧無凝道器。壁間應有濟時才。男兒事業須勤學。莫向黃壚把酒杯。</text>
<title>漫題卽景 次杜李秘書</title>,<text>八月禪房負笈來。一床緗帙展千回。林中密葉紅初暈。石上寒花凈自開。山容野色朝昏改。虫語江聲日夜催。靜坐蕭然絶塵想。何須臈屐到天台。</text>
<title>禪窓 次杜辛員外</title>,<text>今日野僧同住錫。昔年雲衲亦浮杯。檻前山鳥一雙語。門外秋花無數開。官路西通村舍近。大江中拆小峯回。終朝靜坐攤書穩。唯喜禪窓少客來。</text>
<title>水邊 次杜路侍御</title>,<text>古寺重遊二十年。穿崖越壑轉蕭然。檻前林靄侵書幌。窓外江濤殷坐筵。霜葉輝輝明似綺。秋花瑣瑣細於綿。慵來掩卷耽閑步。時共山童到水邊。舊遊已十七年。二十取成數云。</text>
<title>招客 次杜栢二別駕</title>,<text>崖寺年年䗶屐頻。今來淸賞十分新。山林靜味偏娛客。城市囂塵解惱人。千峀白雲粧一壑。二陵紅葉勝三春。明湖澈底看秋色。空裡纖鱗點點銀。</text>
<title>淸霜 次杜章榟州</title>,<text>秋花滿路自生香。八月天高步屧凉。老樹欹傾岩側畔。孤崗盤屈水中央。山樓霧堞宵無警。漁戶風燈曉有光。一夕淸霜添勝槩。脩林處處錦筵張。</text>
<title>看書有感 次杜送鄕弟</title>,<text>義理精微須學道。榮名覊絆解欺人。草堂高睡非忘漢。商嶺行歌豈事秦。咄咄關心千古事。悠悠生世百年身。男兒到地皆安泰。毛羽中間識鳳鱗。</text>
<title>步上漢峙沈氏故墟</title>,<text>二陵東畔小崗盤。古樹荒墟敗瓦殘。野勢橫分依岸盡。江流屈曲到門寬。虛無祗少憑高閣。像想猶疑對曲欄。借地他年思一築。滿船明月弄漁竿。</text>
<title>雨後 次杜高適</title>,<text>旭日東升新雨收。秋山洗出廣陵州。三江水色神俱爽。萬壑松聲意自由。滿眼雲林皆可樂。關心世事不須愁。高崗緩步歸禪榻。更有詩書在案頭。</text>
<title>漫成 次杜郭判官</title>,<text>端居養志不求名。秋晩郊原寒又生。江河 一作川 滚滚 一作混混 終何止。稊糓紛紛各自成。高山雨歇千峯凈。大壑霜酣萬樹明。悠然欲上毗盧頂。布韈靑鞋不計程。</text>
<title>重到沈氏古墟</title>,<text>松林盡處古洲頭。天畔群山拱斷丘。七檜亭荒無舊址。一江風定有歸舟。平沙落照好誰賞。紅葉白雲空自秋。遊客獨來還獨去。拪鵶歷亂使人愁。亭墟有七檜。故號爲七檜亭云。</text>
<title>扃戶 次杜酬嚴公</title>,<text>心期晩托一床書。崖寺東來愛靜居。鷄峀暮林瞻倦鳥。楮江秋水翫遊魚。蕭蕭巖逕寒花密。寂寂禪房好客踈。傳語山僧扃磵戶。檻前衰草不須鋤。</text>
<title>林丘 次杜王侍御</title>,<text>二陵東去盤平野。佳氣欝葱天所開。列嶽蹲如羣獸舞。長江曲似老龍來。重尋古寺看風栢。猶記淸齋折雨梅。秋晩林丘渾可愛。每逢幽處步千回。</text>
<title>卽事 次杜嚴公枉駕</title>,<text>寺田萊菔或登盤。官路行人屢卸鞍。粉蝶周邊遙峀簇。松枝缺處暮江寬。風恬瞑樹渾如畫。霜着秋花不畏寒。淸磬已收僧語靜。檻前拪鳥自相歡。</text>
<title>晨星 次杜嚴中丞見過</title>,<text>廣陵瀕漢卽郊坰。野寺憑崖擬水亭。閣上風鈴聞古律。案頭霜鍔撫靑萍。平明盥手惟居敬。中夜齋心不蹔寧。老釋頹眠無曉磬。朝朝自起看晨星。</text>
<title>平沙 次杜客至</title>,<text>二陵東畔平沙遠。崖寺閑人日夕來。上瀨帆檣依岸宿。隔林亭榭向江開。山如春錦初成纈。水似秋醪已去醅。稻采新收重九近。莎村應有竹根盃。</text>
<title>加飧 次杜有客</title>,<text>陰陰暮日秋山遠。軋軋歸舟上瀨難。禪房寥落最宜靜。塵慮紛紛渾不干。遊子身閑思進學。老親書至勉加飧。咫尺終南心不隔。每思溫凊獨憑欄。</text>
<title>記昨遊七檜亭墟 次杜所思</title>,<text>七檜婆娑臨絶岸。秋花無數繞林開。一行遙峀雍容立。九曲長江宛轉回。瑤軒舊老幾時去。錦樹淸霜前夜來。極浦明沙迷夕漲。白雲千朶疊成堆。村人言亭是鄭守夢舊物。今歸沈氏云。</text>
<title>思親 次杜寄杜位</title>,<text>淸秋木落廣陵州。客子思親永夜憂。林外山容朝夕改。寺前江水古今流。風搖鈴鐸鳴簷角。火照詩書列案頭。束帶咿吾殊不寐。此行非爲梵宮遊。</text>
<title>乙巳記異</title>,<text>戊午重陽前二日。明朝正値季秋中。維時驟雨翻岩逕。方夜初更坐梵宮。虩虩獰雷鏖閃電。紛紛驚雹舞顚風。東南霹靂摧山岳。神意雞諶視上穹。</text>
<title>重陽日。步出江岸。次杜常徵君</title>,<text>經雨秋山皆赤葉。携壺何處買靑春。輝輝梁上窺魚鷺。寂寂籬邊採菊人。入水奇巖藏半腹。懸崖老樹濕全身。寫憂觀物不知倦。江岸細花無數新。</text>
<title>夜步江上</title>,<text>重陽步出寺前路。霜落東湖秋夜空。何處舟行烟靄外。有時魚躍月明中。汀沙渚樹東南濶。水色天光上下同。露氣微茫衣袖濕。憑虛怳似御泠風。</text>
<title>問樵 次杜田判官</title>,<text>淅淅霜風動九。秋懷寥慄坐淸朝。侍臣今日思雙宋。逐客當年戀二姚。大雅音希誰更作。小山詩就不須招。偶然步出東湖路。逢着漁翁說問樵。</text>
<title>孤舟 次杜崔評事</title>,<text>經旬崖寺絶逢迎。雨後秋窓不肯明。歸洞晩雲開遠峀。隔江朝日照層城。深逕人稀紅葉重。長洲沙凈白鷗輕。潛心古經妨幽討。目送孤舟泝岸行。</text>
<title>示同學勉學 次杜韋七</title>,<text>千秋善謔播羣賢。穅礫區區較後前。大鳥搏風方擊海。神龍得水會騰天。歲暮杉松凌積雪。春深桃李媚輕烟。男兒欲展君民志。百丈須牽上瀨船。</text>
<title>蠧簡 次杜馬巴州</title>,<text>山勢橫分似蹙波。禪房寥寂意如何。塵堆圮砌僧行少。秋暖虛簷鳥語多。簾外江搖驚葉落。洞中林暗識雲過。閑尋蠧簡窺新趣。不逐遊人動玉珂。</text>
<title>關心 次杜李劒州</title>,<text>靑燈永夜開緗帙。霜葉紛紛落廣州。今日奉身師荗叔。當年立志慕康侯。高山積雪千尋壁。大海長風萬斛舟。靜裡關心多少事。淸秋獨上寺南樓。</text>
<title>靜界 次杜章侍御</title>,<text>靜界雍容解養人。九秋佳景勝三春。萬壑風松涵氣象。一江霜月露精神。自古英䧺皆戰戰。至今君子每恂恂。他日施爲須有本。簡編舒卷是經綸。</text>
<title>漢江 次杜高常侍</title>,<text>漢江南岸畫樓多。淸夜其如素月何。渚柳汀蘭行欲悴。漁船賈自相過。天邊遠峀連還斷。沙外平蕪正不頗。日晩朱簾猶未捲。微風陣陣起凉波。</text>
<title>過桃渚尹家林亭</title>,<text>一曲林塘錦樹秋。坐堂飛檻自淸幽。風恬遠浦帆初上。霜落平郊稻已收。出郭從容無俗事。入門蕭灑失塵愁。依然村巷曾遊處。立馬原頭爲少留。曾讀書此處。故尾聯及之。</text>
<title>吾家 次杜田舍人</title>,<text>吾家門巷白雲邊。第一坊頭覔會賢。岩逕花斑如錯繡。院庭沙凈若鋪筵。窓前寒岫幾千丈。案上古詩三百篇。靜坐沉吟殊不寐。夜深星斗滿秋天。</text>
<title>曉行高祖參贊公忌祀。再從兄君輔氏自靈光謫所新歸。同來助奠。罷祭仍陪話感題。次杜奉待嚴大夫</title>,<text>厚德相承幾世來。吾儕碌碌愧非才。三秋月向堂中照。千里人從海上回。深谷高山猶不改。寒花落葉自相催。今晨相奠團圓處。唯喜親顔一笑開。</text>
<title>有感 次杜赴成都第五</title>,<text>秋日陰森山逕微。紛紛弱喪半迷歸。事當快處心常錯。䆠到成時道易非。出岫閑雲無俗態。滿林棲鳥亦天機。流行坎止人何與。莫使緇塵染素衣。</text>
<title>憶湖寺 次杜越成都</title>,<text>憶在禪房倚石欄。隔林秋水殷鳴湍。野外微風飄牧笛。樓前斜日照漁竿。霜落寒松猶自碧。苔深古殿已無丹。靜界蕭然長在目。朝朝吟望着鞭雞。</text>
<title>復往奉恩寺。途中卽事。次杜第三</title>,<text>平郊已盡又荒溪。宿客重來路不迷。山勢皆趍三峀北。江光半隱二陵西。寒花瑣瑣明人眼。落葉紛紛亂馬蹄。信轡行吟殊未倦。秋晴沙岸凈無泥。</text>
<title>送崔文甫 奎瑞 移家連山 次杜第二</title>,<text>錦水秋波涵白蘋。鷄山紅葉勝三春。心遊靜界留前債。手摘寒花送遠人。滿案詩書皆益友。隔林魚鳥亦芳隣。煩君到地須勤學。歲暮重 一作相 逢趣更新。</text>
<title>記夢 用杜赴成都第一韵</title>,<text>蒼髮豊顔䰄且都。首山牛渚卽同符。淵深氣宇疑廊廟。撲野衣冠自草蕪。眞訣數行開末學。餘風一代警頑夫。床頭簡策皆師友。鞰櫝他年待善沽。</text>
<title>寄別遠人</title>,<text>北鴈南征已盡飛。阿誰導路摻君衣。江郊水落沙洲出。山縣秋深木葉稀。萬壑風松生遠響。一庭霜菊弄寒輝。書窓靜坐沉吟處。更寫幽愁賦送歸。</text>
<title>老松 次杜燕子</title>,<text>大壑杉松長幾春。風霜飽盡四時新。非唯黛色參晴昊。自有淸陰蔭暍人。嫰葉細抽飛鳳尾。低枝盤作老龍身。他年倘失虹樑用。猶挂陶君漉酒巾。</text>
<title>暮秋 次杜黑鷹</title>,<text>洞中秋色朝朝改。檻外淸霜夜夜來。沙渚雲收開遠浦。林皐葉脫露層臺。黃花自發心無競。白鳥高飛意不猜。手撫蒼松看黛色。歲寒方識棟梁村。</text>
<title>凉夜 次杜白鷹</title>,<text>凉夜看書古寺秋。囂塵不到自淸遊。天機衮衮常無息。人事煕煕各有求。大壑魚龍初蟄水。豪家鷹隼欲翻鞲。高吟白露滄江上。也是希文亦解憂。</text>
<title>重遊沈氏故墟。憶鄭守夢。</title>,<text>故宅臨江今易主。荒墟敗礎費幽尋。乘桴宿客浮寒水。覔食飢鵶噪晩林。灘上欹岩皆露角。壇前衰杏半空心。綘帳遺風渾寂寞。瞑烟如夢起遙岑。</text>
<title>求友 次杜吹笛</title>,<text>九月禪房事事淸。㗳然痴坐暮鍾聲。風沙欲漲孤洲暗。霜葉初凋遠壑明。岩底細花寒自發。林間雙 一作孤 鳥暝猶征。令人却憶陶徵士。解賦停雲覔友生。</text>
<title>暮秋卽事 次杜鄭駙馬</title>,<text>古壁蝸鋋開錦繡。荒田僧萊折琅玕。秋蓂少盡時時換。冬管初移歲又寒。從古承魚堆卷裡。祗今鷗鳥厭毫端。前灘水落淸宵永。玉佩時聞枕上珊。永一作冷</text>
<title>渡頭有感 次杜鄭丈</title>,<text>岸上霜風吹荻花。帆檣簇簇泊寒沙。野艾方生憐物態。汀蘭已悴惜年華。白板連桴皆遠賈。朱欄臨水是誰家。襄陽耆舊無多在。年老身閑或種瓜。</text>
<title>海東 次杜竹橋</title>,<text>民情天理古今同。氣數相推感必通。品物昭蘇千聖後。興衰轇輵一元中。時當風雨思箕叙。身歷山川想禹功。咄咄寰區非昔日。衣冠更羡海之東。</text>
<title>漫題 次杜泛舟</title>,<text>堂前覆水芥爲船。井底何人管測天。萬事糾紛唯自定。百家騰躍謾相牽。兢兢每似臨深谷。肅肅常如對盛筵。若把高才求靜學。許君他日看淵泉。</text>
<title>迎從姪女宋家婦返魂於東郊。卽景感成。次杜進艇</title>,<text>夕樵競入循城路。荒岸誰開面野窓。戚戚帷裳迎返室。哀哀婢御泣成江。平街舊里居人滿。古木踈枝瞑鳥雙。送至長橋仍跋馬。市樓燃燭照寒缸。</text>
<title>古簡 次杜朱攖桃</title>,<text>古簡深黃間淡紅。床頭連屋室盈籠。百家騰躍言言異。一理流行字字同。勺約風花開有實。玲瓏海市結爲宮。讀書未識書中趣。歲暮猶存艾與蓬。</text>
<title>飛蓬 次杜桃樹</title>,<text>葉脫高園小逕斜。樓臺四望眼無遮。遅遅磵底千尋翠。粲粲籬邊萬朶花。伏櫪長鳴憐老驥。繞林群噪厭昏鴉。晩來風掣飛蓬起。吹落朱門第幾家。</text>
<title>同伯吉宿汝和家 次杜鄭縣</title>,<text>離居牢落漢之濱。淸夜團圓趣更新。簾外寒威初釀雪。杯中和氣漸生春。百年天地無窮事。千里山河幾箇人。萬化糾紛吾自靜。要君珍重養精神。</text>
<title>卽事 次杜滕王亭</title>,<text>昨夜高風振四山。朝來積雪杳難攀。耀耀晩照崇林外。陣陣陰雲亂峀間。入洞飛鴉迷雜襲。繞階殘菊壓爛班。悠然却憶水南寺。跋馬沙頭明日還。</text>
<title>崖寺 次杜望野</title>,<text>崖寺獨遊常閴寂。今來三渡此江橋。葉凋亭榭層層近。風掣帆檣箇箇遙。渚樹汀沙誰管領。波聲月色自昏朝。二陵殘雪無佳景。檻外蒼松一萬條。</text>
<title>步江臯 次杜野望</title>,<text>江岸荒蹊東復西。孟冬風日漸凄凄。誰家廢楫依空渚。是處枯査擁斷溪。水鳥浮遊寒自浴。林烏飛去瞑猶啼。巖居搖落無人問。架上遺編手裏携。</text>
<title>寺樓 次杜閣夜</title>,<text>松葉滿庭書滿架。寺樓宜晝室宜宵。風生遠壑林聲轉。日照長江檻影搖。一歲榮枯觀草本。百年興廢問漁樵。靜中眠食猶康濟。出郭初非愛寂寥。</text>
<title>華牋 次杜登樓</title>,<text>門外奇岩抻水心。寺樓遊客幾登臨。蒼松翠栢無冬夏。深谷高山有古今。簷影未移帆影動。磬聲纔歇鳥聲侵。靜中幽意誰相問。手展華牋寫短吟。</text>
<title>讀書 次杜終明府第二</title>,<text>寒谷深房書滿架。江山寂寂閉門時。卽今才子多如許。從古英䧺祗在玆。沙岸晩潮難着畫。石峯殘雪捴宜詩。備然讀盡殷周策。欲試前人未了棋。</text>
<title>殷周 用杜終明府韻</title>,<text>如春之世本馨香。纔到殷周已自凉。西土君王愁杖鉞。東山公子困如簧。獨夫未易推仁化。三叔終難敎義方。遂使千秋爲口實。峩冠玉佩倒衣裳。頸聯一作友恭未易回三叔。禮樂終難綏四方。</text>
<title>幽懷 次杜衛王</title>,<text>廊廟雍容雅甚都。幽懷日夜憶江湖。淵停岳峙惟其有。雲凈風恬寂若無。韓氏初心君子道。孔門深戒小人儒。德音珍重勤相勉。像想猶能警薄夫。</text>
<title>十月 次杜江陵節度</title>,<text>群陽剝盡又潛生。一理流行物自成。草木晦根寒峀整。風飊振壑暮雲輕。劉輿似膩近猶汚。叔度如陂澄不淸。歲晏沉吟偏有感。翛然端坐協幽情。</text>
<title>擬寄人 次白帝城樓</title>,<text>習靜年來不解愁。携書獨上寺南樓。篝燈未見追勤學。擊鋏曾聞送遠遊。檻前星宿晨昏改。門外江川日夜流。歲晏幽期能記否。滿山風月入搔頭。</text>
<title>索居 次杜灧澦</title>,<text>江湖離索時將晩。原野蕭條日又陰。入壑魚龍深寂寞。滿山風雨恣號吟。明燈熒熒常開卷。寒夜沉沉獨整襟。華子當年聞割席。管公千載說揮金。</text>
<title>帶圍 次杜黃草</title>,<text>群馳荊棘久迷歸。頓轡安驅來者稀。後時我友言雖是。前聖吾師道豈非。平生自有希文志。此日寧羞季路衣。遺經在案多新趣。遮莫淸羸帶减圍。</text>
<title>戱題 次杜望嶽</title>,<text>古刹盤崖氣勢尊。檻前樛木盡生孫。客傳野菜分瓷盌。僧進村醪勸瓦盆。十里江聲侵佛座。千林月色逗岩門。紅塵咫尺心常遠。莫道桃花別有源。</text>
<title>卽景 次杜返照</title>,<text>雲間日脚遞明昏。葉脫江臯見浪痕。荒岸細分沙外路。小扉斜掩水南村。濕烟絡地緣山麓。寒鵲穿林入洞門。忽憶誰家深屋裡。白盆靑萼動氷魂。</text>
<title>洞門 次杜白帝</title>,<text>數月携書入洞門。朝朝盥手沃寒盆。明燈凈几宵偏永。古木深簷日易昏。靜坐百源聞邵子。群馳萬馬憶王存。有時吟望饒閑趣。葉盡江臯見水村。</text>
<title>小蟲 次杜雨不絶</title>,<text>步上江臯風力微。草根當午小蟲飛。葉空林麓樵歌遠。水落沙灘賈舶稀。高峀漸能生暖霧。游人無復憶寒衣。明朝大雪垂垂過。天地陽和已自歸。</text>
<title>楮島 次杜懷鄭典設</title>,<text>江水分流山在中。千年醜石壓龍宮。潛陽漏泄蒸成霧。怒氣調刀歘起風。數月藏脩虛室白。平朝盥櫛小窓紅。檻外紛紛渾不管。滿林寒雀自西東。</text>
<title>閉戶 次杜夜</title>,<text>中宵睡起小室淸。默數流年忽自驚。簾外遙山如鳳舞。案頭䧺劒學龍鳴。開襟逈挹千林氣。擊節高吟萬古情。晩覺詩書眞有味。翛然閉戶坐江城。</text>
<title>初寒 次杜晝夢</title>,<text>閑戶看書山寂然。禪房燒葉穩宵眠。飢鴉噪樹何時定。歸楫逢灘鎭日牽。萬壑長風吹不盡。千林飛雪杳無邊。遙知洛社寒初苦。街上樵兒坐索錢。</text>
<title>冐寒歸省。載松葉以去。戱題。次杜臘日</title>,<text>荒郊十里路何遙。濁酒三杯氣未消。岩底自能饒落葉。漢濆何必伐其條。怡神靜室看書夜。愉色高堂問寢朝。我僕波波休訴苦。回看愛日在寒霄。</text>
<title>五代祖進士府君神主。因長房親盡。今日移奉於親家。府君養德不仕。玉蘊蘭芳。乃墓道語也。用杜至日韻</title>,<text>蘭谷生芳玉蘊山。春融和氣酒杯間。詩禮遺風皆厚德。門闌餘慶盡崇班。房裡馨香今屢徙。堂前甲子欲三還。此日明禋瞻鶴髮。他年嘏酌駐童顔。</text>
<title>看家禮 次杜至日</title>,<text>籍籍諸家多疊床。䂓䂓末學祗尋行。塵間尙有千金訣。袖裡寧無一瓣香。靜室齋心開簡帙。淸晨盥手整衣裳。三王古禮未全泯。華嶽崔嵬江漢長。</text>
<title>戊午至月初三日記異 次杜崔氏庄</title>,<text>多時靜者境常寬。此日愀然意不歡。肯學京房論應驗。且從夫子整衣冠。獰雷虩虩驅昏電。暖雨紛紛破至寒。神意蒼茫殊未曉。憂深㓒室默相看。</text>
<title>考家禮 次杜九日</title>,<text>俗習一䫋如下岸。禮經千級若登臺。時丁唐宋窮將泰。學到程朱繼且開。寂寂儀章三代遠。紛紛箋註幾家來。晴窓棐几堆緗帙。傳語羲和愼莫催。</text>
<title>時享將迫。齋浴感題。次杜小寒食</title>,<text>吾家享祀當嚴寒。淸曉梳頭坐整冠。浴室無風須早就。齋居有訣自常看。能令霧氣蒸湯水。遮莫冰威皺急湍。今世休言妨古道。人情宜處祖心安。</text>
<title>騎馬</title>,<text>潛陽初動衆陰窮。冬至纔分一線工。斜日欲沉寒峀外。捿禽爭入暝烟中。依微古逕深深巷。寥落頹垣面面風。騎馬獨來仍極目。參差喬木五城東。</text>
<title>崔結城五代孫光履。來言訥軒李判書墳山。在廣州龜川面崔結城塋域近處云。感成。次杜秋盡</title>,<text>訥軒阡外廣津迴。在廣津十里許。沈知事之溟舊山近處云。 尙有杉松列岸隈。道邊行人瞻墓碣。墓有碣石。在走德峯道邊。可以望見云。 田間老叟獻村杯。有墓田。勸農戒生爲名者耕之。歲時奉香火云。 門闌緖已當時絶。養子李平章挺又無后。 簡策名垂百世來。訥軒乃己卯名賢也。 吾祖文忠公自出。曾祖文忠公先夫人。乃訥軒外孫也。 家藏遺墨敬常開。吾家有家藏記聞帖。乃文忠公手筆箚錄者也。載高祖參贊公登第時。訥軒爲座主。稱以國器。爲他日騁崔夫人張本。</text>
<title>復還巖棲。馬上口號。次杜登高</title>,<text>層氷橫渡白鷗哀。小閣臨崖喜鵲迴。漢上群山皆北走。洛中游客又東來。蕭蕭宿莾依空渚。欝欝寒松滿古臺。拋鞚高吟豪氣發。淸晨濁酒祗三杯。</text>
<title>和秋興第八</title>,<text>離官寥落鎖雲峀。葉滿汀洲水滿陂。挹露殘荷皆有實。飽風喬木半無枝。歸霞落照誰能管。深谷高山尙不移。短髮飄零夔峽老。長安北望淚雙垂。</text>
<title>和第七</title>,<text>漢昆明慕遠功。至今形勝冠秦中。疑聞鳳管凝晴昊。想見龍舟漾晩風。雲慕幾重池面暗。火燔千隊浪頭紅。秋來落葉偏蕭索。寒月無心屬釣翁。</text>
<title>和第六</title>,<text>輦路依然枕水頭。夜深凉月夾城秋。魚龍寂寞如含恨。蘆花蒼茫自起愁。伊昔象床瞻舞馬。祗今瑤殿狎寒鷗。何時更有昇平樂。佳氣猶浮古雍州。</text>
<title>和第五</title>,<text>曾隨雲氣入萊山。一去驅馳戎馬間。萬里秋光連峽峀。十年人事隔河關。天涯謾有縱橫淚。夢裡猶瞻咫尺顔。何日金門尋舊列。千官肅肅擁屳班。</text>
<title>吳別將浹挽 甲子臘月</title>,<text>吳公乃鴻山新阡鄕老也。曾爲洪州鎭馬軍別將。吾家半千里營葬。多賴此老父子云。遙遙廣平胄。矍鑠老飛鴻。展也邦之彦。居然長者風。戎行隨縣尉。資級記軍功。手下千蹄馬。腰間八札弓。鷹騰難得路。樗散自成翁。酒熟雞豚社。門開松竹叢。筭齡將釣渭。泣老類遊豊。卧月迎賓友。耕雲課僕僮。兒榮仍捸萼。身健卽屛幪。天似嫌淸福。人誰問化工。莊盆鳴咽咽。陶舘謝怱怱。歸櫬馬江北。遺廬金壤東。晩交偏厚我。高義孰如公。舊雨常尋杜。新阡屬葬桐。憂哀方處阨。匍匐倚謀忠。小築披荊棘。荒扉掩藋蓬。屢空憐瑣尾。多病軫疲癃。欵欵幽襟暢。依依細逕通。歸來淸漢隔。離合暮雲同。㐫問忽湖外。倦遊猶峽中。奔車千里絶。論契百年空。和淚緘詞遠。仇郞上有楓。</text>
<title>雲雷 乙丑正月。次杜早秋。</title>,<text>屯雷殷殷又雲蒸。卑讓逡廵似不能。謝子唯堪論白馬。歐公何意賦蒼蠅。桃村夢協風烟濶。驪峽春回歲月仍。稼穡經綸無二致。英䧺從古事淵氷。</text>
<title>閑暇 次杜李尙書</title>,<text>深冬風雪恣馮陵。長夏雲霞苦泄蒸。初無燠室寒堪避。豈有凉㙜暑可升。瑣尾不曾愁暴露。操存唯自戒凝冰。他日糾紛恐難免。此時閑暇必須乘。</text>
<title>綺樹 次杜曲江對雨</title>,<text>陌上三槐拂短墻。洛城春意動羣芳。纖芽出地靑絲嫩。老榦擎天翠盖長。是處名園堪選勝。誰家醇酎漸生香。東風倘借敀舟便。醉詠明沙綺樹傍。</text>
<title>春歸 次杜曲江對雨</title>,<text>經年驪峽見春歸。大寶山西生事微。籬邊醉客縱橫語。樹裡游禽上下飛。慣掩書窓欣每靜。強隨村俗怕相違。耕田力學非忘世。千仞崗頭且振衣。</text>
<title>良誨 次曲江第二</title>,<text>輕寒凄惻透春衣。驪上游人久不歸。靜味偏於經傳密。幽期轉與酒杯稀。逬泉細細穿林出。鳴鳥嚶嚶繞戶飛。舊伴書來良誨切。隔江吟望恨離違。</text>
<title>野人 次曲江第一</title>,<text>一床書籍滿堂春。且把鋤犂學野人。舊日蘇公曾相眼。當年歐老亦嫌唇。沱潛蕩潏知江漢。毛羽紛騰辨鳳麟。珍重先師留至訣。男兒要自敬其身。</text>
<title>淸景 次杜暮春</title>,<text>蕭然淸景畵圖中。習靜端居俗慮空。大野春回蒸宿霧。長林寒盡叫顚風。晩窓殘雪輝輝白。落照歸雲片片紅。鞲上神鷹資遠擊。籬邊黃雀戀深叢。</text>
<title>玆丘 次杜卽事</title>,<text>籬外溪通驪水長。龍門天際献淸光。雪消巖洞幽禽樂。春入郊原細菜香。枕席從容皆自適。襟懷淵靜不相妨。玆丘又是隣鄷鎬。何必焚茅過染湘。</text>
<title>伽倻 次杜玉㙜觀</title>,<text>憶上伽倻歲月遙。溪聲嵐翠自昏朝。仙蹤寂寞餘珠唾。天籟依俙送玉簫。掛壁枯藤猶學字。橫流危石或成橋。祗今吟望南雲杳。敀夢時時伴野樵。</text>
<title>慵 次杜西安寺</title>,<text>巖間小刹隔雲峰。深壑微茫想暮鐘。宿莾經冬靑靄靄。長林戴雪白重重。僧眠僧語鳥爲伴。春去春來山改容。咫尺藤蘿不曾到。西村游客出門慵。</text>
<title>四十 次杜香積寺</title>,<text>四十無聞混俗流。年光已晩忽生愁。王風緬邈千家亂。榛路顚冥萬事稠。名利塲中皆擾擾。詩書卷裡半悠悠。思登岱嶽觀朝日。更向何人問渡頭。</text>
<title>風雪 次杜旻上人</title>,<text>今日乃季叔母李孺人初朞也。几筵方在抱川墓舍。而余病寒未赴。望哭除服。客中病懷。已難堪矣。風雪忽然大作。宛似三臯之日。觸境愴痛。因念平日撫摩之恩。重傷嗣續再絶而僅紹。香火如縷。反覆悽咽。和淚書之。亦古人素琴散哀之遺意云尒。風雪依俙似去年。驚號北望淚潺湲。恩深撫育終何報。世紹烝甞幸有傳。宿草花山初薦芰。層氷驪浦未回舡。天涯制盡呻吟內。惻惻春宵難着眠。</text>
<title>村巷 次杜大易沙門</title>,<text>晩歲漸於書有味。靜中觀物又觀人。須從袵席知天地。纔見窓扉驗鬼神。直北杉松猶帶雪。向陽桃柳已含春。躬耕谷口仍求學。村巷忻無車馬塵。</text>
<title>盥水 次杜南隣</title>,<text>小堂終日整烏巾。謝眺靑山原憲貧。風檣上瀨寧容駐。霧鬣臨塲未易馴。端居不是忘斯世。力學徒然愧古人。年來漸覺詩書味。盥手湯盤誦日新。</text>
<title>中表 次杜張氏隱居</title>,<text>滿案詩書無外求。移居召谷愛村幽。傍開細逕通隣舍。遍抻踈籬繞斷丘。卷裡古人聊尙友。塵間令日亦淸游。安仁中表依農圃。驪浦沙邊久繫舟。</text>
<title>草堂 次杜覃山人</title>,<text>草堂經歲又春星。床有詩書案有銘。調刀半夜風生壑。揮爐崇朝雪滿庭。不是踈慵妨外客。趁玆閑暇味前經。晩來移杖供吟望。翳翳桑楡似畵屛。</text>
<title>農圃 次杜舍弟第</title>,<text>大寶山西茅二里。翳然林木野人家。後凋偏愛遅遅翠。早發堪憐勺勺花。秋熟從無千樹栗。春來還種一園瓜。驪江晩學依農圃。俯仰何曾有咄嗟。</text>
<title>風月 次杜舍弟第二</title>,<text>前宵宿雨漲溪深。撲撲茅簷曉霧侵。窓外羣峰皆雪色。洞中啼鳥已春心。看書每勖古人業。翫物羞爲才子吟。地僻村閑耕且學。滿山風月取無禁。</text>
<title>晩耕 次杜舍弟第二</title>,<text>一畒晩耕驪上州。愀然終日使人憂。難乎滿得深看眼。已矣從他大拍頭。嶽峀亭亭超衆嶺。江川混混閱羣流。銖存尺累寧容力。身手休誇健似牛。</text>
<title>野芹 次杜崔氏草堂</title>,<text>殘雪微明已動春。居然桃柳眼中新。詩書閱盡千般事。宇宙歸來幾箇人。平生謾喜談龍肉。晩歲方知食野芹。廈屋虹梁須老栢。風霜勁節撫貞筠。</text>
<title>前渠 次杜栢學士</title>,<text>嘉木滿山溪有魚。草堂經歲閉門居。土膏漸動融風轉。巖竇微明積雪餘。昨日珠璣堆後洞。今宵環珮響前渠。一庭淸景村仍靜。坐對床頭鄒孟書。</text>
<title>盥櫛 次杜呈吳郞</title>,<text>翳翳桑楡接四鄰。荷鋤多是耦耕人。豈無英俊終難保。唯有詩書轉覺親。攻學靜專緣地僻。談農喧聒亦天眞。原樞顔巷心常泰。盥櫛朝朝坐慗巾。</text>
<title>求益 次杜簡吳郞</title>,<text>山勢北來江繞州。移居郭外臨溪頭。園林魚鳥多新趣。京洛塵埃阻舊游。肯使胷中留枳棘。還從皮裡起春秋。開卷每自求三益。落筆何曾賦四愁。</text>
<title>牛吼 次杜赤甲</title>,<text>居然桃柳眼中新。大寶山前又一春。草草衣裳巖下客。依依墟里水東人。詩書有味常爲伴。魚鳥無私穩作隣。終日小庭塵事絶。陽坡牛吼亦天眞。</text>
<title>看書 次杜江村</title>,<text>亂麓盤回逐水流。粧成桑拓一村幽。門連深樹集黃雀。荷覆小池來白鷗。野牧猖狂倒荷笠。溪魚倐忽難垂釣。芧齋寂寂無人問。終日看書何所求。</text>
<title>門巷 次杜野老</title>,<text>崗勢盤陀羅帶回。東西門巷盡傍開。眼中眠鹿縈波轉。天畔龍空翠來。弦誦雖慚鄭玄里。風烟何謝子陵臺。怊悵此生難負米。蓼莪吟罷有餘哀。</text>
<title>野興 次杜狂夫</title>,<text>眠鹿溪西一小堂。門前溝水擬滄浪。桑楡繞舍深深見。苜蓿登盤細細香。經雨方塘春漸漲。含風幽樹夏猶凉。堆書撲筆吟還笑。此日難禁野興狂。</text>
<title>繫舟 次杜卜居</title>,<text>大寶西崗第一頭。翳然林薄小堂幽。日長人靜足閑事。地僻村深無俗愁。春入老貍游鳥樂。波生眠鹿細雲浮。歸心漸逐融氷釋。不繫沙邊下懶舟。</text>
<title>明窓 次杜堂成</title>,<text>昨夜東風捲屋茅。韶光和雨滿前郊。靑雲細細粧茶葉。黃霧依依着柳梢。噴水溪魚時上瀨。滿林春鳥亦安巢。明窓竟日書盈案。不受傍人笑且嘲。</text>
<title>召谷 次杜院中晩晴</title>,<text>天畔龍門曉氣淸。林巒隱約隔州城。閑雲片片依簷宿。芳草茸茸繞舍生。低拂垂楊愁露濕。高飛羣鷺喜春晴。莫言召谷無佳景。不用幽居有勝名。</text>
<title>次寄來韵</title>,<text>城南疇昔對匡床。宿處依然詎可忘。蓬戶朱門眞善謔。春華秋菊豈深妨。行藏一世身名大。得失千年簡策長。義理分明常自勉。區區外物不須將。春雲經雨晩離披。藹藹晴暉弄墅姿。覺後方知莊氏夢。染前誰解墨生悲。白毛忽爾抽君頂。黃卷依然得我師。萬事糾紛須自定。從來苦口是良䂓。</text>
<title>鴻阡齋室卽事 乙丑三月</title>,<text>鳳凰阡外淚龍鍾。手植杉松翠作墉。一岸春深花爛熳。小庭風暖草蒙茸。平朝盥擳㰙書穩。靜晝商羊覔句慵。試上東臯遊遠目。數峰天際玉芙蓉。</text>
<title>再疊漫成</title>,<text>客愁無賴倒春鍾。洞裡晴雲覆四墉。香塢當風紅瑣瑣。膏田經雨翠茸茸。懸車嶺北音書靜。棲鳳庵前步屧慵。試拔龍泉聊拂拭。秋霜昨夜落芙蓉。</text>
<title>三疊。寄贈汝和學士。</title>,<text>汝和崔學士。少日舊遊也。十年以來。各經憂戚。重之以淪落東峽。離索久矣。前月途由京洛。訪我寓舍。兩夜連枕。共說曩日過從之樂。且示以玉堂諸汁。臨別因語及向上文字。余勉以讀古書。必點檢身心。勿使有書自書之病。和首肯之。約以書尺討論經義。耿耿不能忘也。遂叙舊寄贈。憶曾春酒勸深鍾。日暖高軒花滿墉。擊鋏論懷偏俊逸。披襟握手兩手茸。中經憂戚歡容變。晩喜詩書筆札慵。愛子淸篇猶不老。居然鳳沼出芙蓉。歲在戊午。曾步杜七律韵。自下而遡上。以爲日課。未畢而輟。連經草土。不觀韵語近六七年矣。今上春仍舊序而續步僅一月。因病中止。玆又續成。哦詩固末業。君子所不屑。而以其未究而簣虧也。乙丑四月</text>
<title>聞沈都正迎謚戒成 次杜紫宸退朝</title>,<text>沈公諱誢。丙子之亂入江都。與夫人宋氏同死節。追贈賜謚。皆特恩也。明廷節惠異恩垂。嘖嘖賢愚覩盛儀。䨥成峻烈山皆仰。一片貞心石不移。袵席須從賓敬說。松篁豈待歲寒知。阿誰解撰淸風頌。欲轉驪江作硯池。</text>
<title>晩覺 次杜晩出</title>,<text>一岸淸陰宜夏日。滿庭芳草駐春旂。老夫鋤藥依松逕。童子觀魚貫柳絲。偃謇靑山皆有意。綿蠻黃鳥亦知時。閑居晩覺詩書味。我友何嫌出洞遅。</text>
<title>謹呈藥泉南相國</title>,<text>余自禍釁以後。重之以疾病淪落。不作句語已十年。盖前冬相公有萬里之行。枉屈華牋於驪水之陽。以求別語。余方有姑喪。未及掩土。不敢越禮操觚。遂未克承命。而心焉耿耿。不釋于懷也。俄聞星軺伴春還朝。驅馳氷雪之餘。素履穩迪。良慰良慰。想惟專對之暇。閱歷關防。顧瞻山河。必有感慨經緯於中者。而顧余尙滯東峽。恨不得仰叩其一二也。且盛意珍重。不可以終孤也。玆用略綴蕪詞。語不成韵。然而區區情見于辭。不能自已。幸俯賜一語。使坐井者亦得以少酬其擊鋏忼慨之意也。隔年㫌節返黃扉。萬里關河領略歸。安市城隅山勢壯。夷齊廟下蕨芽肥。朔風慘惔迷吹律。南海冥茫眩落暉。富公行色觀周路。倘遇丁威問是非。</text>
<title>原城道中卽事</title>,<text>楊花如雪綠陰濃。處處飛泉散玉淙。盡日高吟圖畫裡。閒人忘路馬行慵。</text>
<title>還渡蟾江</title>,<text>扁舟浮下翠屛亭。江上群峯醮水靑。一道淸流明似練。白鷗兩兩飛沙汀。</text>
<title>暮渡驪江</title>,<text>山頭落日照江紅。水色微茫不起風。舟子招招官渡暮。萬家烟火錦屛中。</text>
<title>夜宿朴晦叔江舍</title>,<text>扁舟搖棹月明中。漁火橫流點點紅。沙際峰巒渾似畫。水邊籬落欲浮空。飄飄逈挹三山露。怳怳疑乘萬里風。詩成謾興無佳句。虛對澄江憶謝公。露一作灝</text>
<title>次南子聞山齊學士韵 二首</title>,<text>窓前南岳万株松。一一長枝學舞龍。別後蒼髥應似舊。許君專壑寄高蹤。烟霏滿壑最多時。雪月當窓亦一奇。山下千家人共賞。這中眞味有誰知。</text>
<title>外姑原城守大夫人壽席。次兒子大孫韵。</title>,<text>雉岳如佳肴。蟾江變綠酒。百年萊子心。拜祝齊天壽。又專城五鼎會。尊前舞袖高。自傷臯漁泣。誰憐潘岳毛。</text>
<title>七月十五夜。泛舟翠屛下賞月。</title>,<text>喜雨新晴秋氣生。扁舟搖棹鏡中行。千尋疊嶂層層碧。十里平湖曲曲淸。汀烟渚樹東南坼。月色天光上下明。更着簫聲將麗賦。蘇仙赤壁可爭名。</text>
<title>次朴晦叔寄來溯蟾江二絶韵</title>,<text>一曲風端九曲平。湛湛江路也須經。可憐多少維舟客。指點前灘不敢行。沱潛爭似大江平。遊客紛紛眼盡經。試問中流掛帆者。曾更伊軋溯灘行。</text>
<title>次成表兄子威氏寄來韵</title>,<text>嘉糓培難養。蓬蒿翦又萌。離居歲將晏。時物協幽情。擾擾誰能息。紛紛各自成。煩君親典籍。聖訓日星明。</text>
<title>朴晦叔投原城紱。停歸橈於水次。歷訪于驪陰召谷之寓舍。別後悵然。吟寄一律。</title>,<text>平吟束帶徵君賦。末路何人解更尋。淅淅秋風動歸揖。踈踈暮雨遍遙岑。吾儕又作中年別。江水長牽萬里心。歲晏詩書須自勉。臨岐怊悵古猶今。</text>
<title>易曰龍蛇之蟄。以存身也。尺蠖之屈。以求伸也。余卜居驪陰。筮而遇屯。屯者君子處陰之義。而雷雨之動。不終屯也。鳥獸爲群。非吾志也。但不可妄動耳。崔汝和寄詩而有君將隱之語。是未悉吾這中趣也。戱成一律。兼詠庭栢</title>,<text>學士篇章動彩毫。驪江南畔問同袍。閑中講討方爲樂。林下棲遅不是高。莫以便宜論事業。須從臨履覔雄豪。西庭翠栢時將晏。半夜風濤枕上號。</text>
<title>田家卽事</title>,<text>天高白露寒。禾黍亦已黃。一望彌川原。離離隨風楊。稊糓各自成。誰能較短長。東菑向堪收。西疇或上塲。細花被道周。有時聞遠香。田家顔色好。新醪漸可賞。老翁戒兒孫。爾曹無已康。莫留壠上草。春回恐相妨。</text>
<title>令小兒輩賦恐損落來花詩。仍戱題。</title>,<text>西湖有處士。襟期托寒梅。手種孤山下。千樹遍岸隈。春雨昨夜來。仙葩次第開。暗香媚淸景。明月弄斜影。狂風忽 [以下缺]</text>
<title>朴持平士安 泰維 挽 丙寅四月</title>,<text>婆娑丹桂樹。生彼山之阿。結根旣得所。花葉何其多。淸風動遠香。明月照踈柯。元氣日以滋。枝幹漸嵯峨。凄凄露爲霜。歲月忽蹉跎。一夕根株絶。秋山空碧蘿。樵夫共咨嗟。君子傷如何。物理固難測。流淚自滂沱。死者豈復生。輿徒已浩歌。潘南子少日舊遊也。不幸死。吁其悲矣。於其歸也。遂作桂樹詞。聊以相紼洩哀云爾。</text>
<title>次人眠來草韻</title>,<text>畵閣丁東漏欲終。靑燈一炷影朧朧。憂民枕上愁千緖。仙草難成半夜功。</text>
<title>瑞石</title>,<text>窓前橫瑞石。瞑色起龍宮。春動昨宵雨。雪融今日風。平臨開大野。高聳抻長空。客說瞻江漢。依俙一練同。</text>
<title>四宜亭聯句</title>,<text>八月南山下。壽翁。 冠童五六人。登高聘遠眺。子長。 爲樂及佳辰。山葉初凋綠。士元。 泉流已減鱗。松風當鳴瑟。汝和。 草坐代華茵。遠峀環翠䯻。子聞。 長街暗紅塵。淸賞幽襟愜。壽翁。 高吟逸興伸。塵容聊可洗。子長。 此會豈易頻。俚調慚下里。士元。 芳譽仰墊巾。栖栖馬曹椽。汝和。 衮衮瑤臣。淸游同籍咸。子聞。 交誼卽雷陳。醉態容踈放。壽翁。 深情謝緇磷。偸閑眞勝事。子長。 叨陪若前因。落日低遠樹。士元。 寒砧動西隣。思緖屬歲暮。汝和。 後會期明春。臨歸惜解携。子聞。 詩酒更相親。壽翁 詩後南公鶴鳴小識曰。丙寅八月四日。宜春▣▣南啓夏子長，完山崔錫鼎汝和，月城李▣▣壽翁，錦城朴泰輔士元。同會于南鶴鳴子聞山亭。壽翁之子光佐，甥姪朴麒齡二童子從焉。</text>
<title>丙寅仲秋。與完山崔汝和，宜春南子聞共訪佛巖瀑。聯成絶句。地卽先祖白沙先生杖屨所及處。晩歸記三人姓字于石壁。</title>,<text>淙淙飛瀑響蒼壁。壽翁。 得得閑人携玉甁。汝和。 欲訪沙翁題石處。子聞。 山蹊蕪沒蘚花靑。汝和。</text>
<title>是日共訪槽巖。因到晦谷。坐石上賦卽景。谷是子聞先壠下。林壑俱美。聞有計誅芧云。</title>,<text>秋高水落會三人。子聞。 白石淸川雨後新。壽翁。 他日華山分一半。烟霞隨處作比隣。汝和。</text>
<title>晦谷聯句 時子聞先返。與汝和仍坐川上口占。</title>,<text>偶入松間路。壽翁。 共踏溪上沙。琮琤響寒玉。汝和。 縹緲攢群葩。鳥語偏宜夕。壽翁。 烟光知有家。平生捿遯意。汝和。 觸境懶迴車。壽翁。次韻 子聞歇馬臨淸磵。傳盃坐白沙。淺山含遠意。丹葉勝春葩。逐臭從君後。誅茅合我家。終能承惠好。携手且同車。</text>
<title>同汝和訪石泉幽居。朴公世堂所居。 哭士安。仍宿禪房 淸寒子祠宇在菴傍。 次韻。</title>,<text>晩歲林間老。淸風山上祠。川流偏决决。松籟更遅遅。才子不重見。遊人空自悲。蒲團借宿穩。留結九秋期。元韻 汝和路入石泉社。林深梅月祠。秋花幾叢艶。寒磬數聲遅。尙子尋眞意。山陽感舊悲。禪房聊借榻。相視話襟期。</text>
<title>南子聞將遊四郡。路過驪陰訪余。其詩筒中有金子益謝寄松醪韻。口號戱步。</title>,<text>驪江西岸多白雲。歲晏離居攀桂樹。心中古意與誰論。好事已向諸公付。南宮幽抱城市遠。金谷詞源江海注。正醱松根醅。偶向松間遇。烟霞帶筆札。水石痼肺腑。洋洋淸漢接寒浦。魚不呑鉤阻尺素。丹丘歸路入戶庭。豁如靑天披宿霧。開壺誦詩永今夕。莫以輕陰愁日暮。元韻 子益[本文缺]</text>
<title>謹呈藥泉南相國</title>,<text>相國之再赴燕也。枉屈華牋索別語。屬余有淸漳之疾。未克奉副矣。今聞先來消息。使車已復路。而崔汝和輩論罪事。亦得融釋。人情皆以爲慰。此亦弱國之幸。而可想相公專對之美。有以感動殊俗之人也。然不佞於此。窃有感焉。南漢之恥遠矣。聞見之痼民耳目久矣。謾辭罰金。恬不知恠。方且以使臣之减罪。謝幣之不捧爲幸。相顧而喜。豈不哀哉。其可望吊死問孤。卧薪甞膽。以配古人之餘烈耶。適値陽復之節。抱膝長嘯。情見于詞。錄而呈之相國侍御者。以謝逋債之不敏云爾。鳳凰山外好音來。相國星軺万里迴。天地陽和今日復。關河雨雪一時開。秦宮碎璧心猶壯。遼塞輸繒事可哀。漠漠寒蕪連碣石。悲歌何處覔金㙜。</text>
<title>雪後薇芽里道中卽事</title>,<text>薇芽里外留晴雪。漢將壇前宿暮雲。寒着杉松森不動。白連丘壑杳難分。曾聞豹畧勤三令。猶想梟䧺簇萬群。授鉞何人思敵愾。陰山西北有狂氛。</text>
<title>蟾江 丁卯三月。向酒泉次杜。下二首同。</title>,<text>烟霞開勝境。襟帶護䧺州。共作楊鞭至。還爲蕩槳遊。微風撼汀柳。芳草隱沙𩿨。不覺春山遠。初疑江倒流。又靑鞋出門去。雲壑思飄然。遅日羗村外。微風蟾島前。山花迎艦笑。水鳥近人眠。取次成幽討。玆行不羡仙。</text>
<title>溪如洞 數里長川左右。水丹花滿發。爛如紅綿。班荊煑蕨。以作午飯。口號記實。</title>,<text>花擁溪如洞。山深日似年。靑光迷絶壑。紅影醮長川。共路悠悠者。臨流浩浩然。殘春煑薇蕨。笑指白雲邊。</text>
<title>李持平季瞻 斗岳挽</title>,<text>憶曾周雅詠丁丁。南谷從遊在弱齡。擊節超驤神獨旺。披襟笑傲眼俱靑。拈毫快閣雲侵硯。攤卷虗堂雨滿欞。氣宇淵冲開礦璞。談鋒捭闔走轟霆。浮生聚散何曾定。人世悲歡不暫寧。竹洞居廬余泣血。馬江搖棹子揚靈。跑風驥足俄騰廐。耀日龍文遂發硎。白簡凝霜初奮舌。黃堂移疢遽垂翎。膏盲旣痼千緣靜。泡幻堪驚一夢醒。每謂松篁經雪茂。那知梧柳望秋零。終無一畒安筵几。猶有孤兒寄典刑。同學故人今不健。秋風隣笛詎堪聽。</text>
<title>韓中丞魯瞻 泰東 挽</title>,<text>寒風振哀壑。碧蕙凄餘馨。志士殞中途。遺躅在汗靑。人生宇宙內。身名替顯晦。潔己浴蘭陽。荊玉餙余佩。苦節警頹俗。勁氣邁前輩。栖遅巖穴居。寥落風雲契。元化固參差。有寶空自懷。王公豈少貶。孔君終不諧。靑紫滿道路。一作非無靑與紫 斯人獨枯死。已矣置不思。惻愴聊復爾。歲晏霜雪逼。孤懷竟誰托。緘辭寫我悲。交期付冥漠。君家廣陵下。我遊驪水陰。盈盈起遠想。雲樹動高吟。數歲或一見。相說在中心。菊殘秋籬晩。鷺浴春湖深。停舟待君來。開扉要我尋。抗論談在昔。携壺只細斟。幽期指歲寒。諧笑間䂓箴。流光忽蹉跎。萬事不可諶。旅舘一問疾。此別成古今。未執周六手。遙憐黔婁衾。長號寢門外。衰淚空泫襟。寒江助幽咽。落月滿遙岑。</text>
<title>挽南上舍受萬內助</title>,<text>宜老風流寔先友。淸江奕世又通家。慣聞李下綿綿慶。喜諭周南灼灼華。幾歲齊眉久而敬。芳年叩缶遽興嗟。兩門趾美餘孤𥠧。舊客空憐蘭茁芽。</text>
<title>守歲 戊辰○朴晦叔今秋擧家來就耦耕之約。與其三子同守歲於余之新搆。光兒猉甥及李侄希叔皆在焉。</title>,<text>此夜足可惜。此酒寧辭醉。耦耕眞是幸。閒居偶然遂。萍逢作意歡。調笑喧童𥠧。燈花照衰鬂。相對耿不寐。寒威凍硯池。潑墨知春意。捲簾看斗柄。呼兒作細字。已憐素業頹。復說流光駃。却憶少年時。椒盤多樂事。以爛醉是生涯分韵得醉字。</text>
<title>次守歲韵</title>,<text>洛陽才子賦三元。驪上衰翁對一尊。遙想故園鷄欲弄。春聲半夜遍千門。風雲變態自無窮。川水閱流今古同。對掩江扉不相見。坐看寒雀逗深叢。</text>
<title>朴晦叔隔籬不相見頗久。聞有新詩。亦不相示。戱步其韵。奉簡求見全篇。三首○人日後夕</title>,<text>漁叟春來詩有聲。田翁老去酒無情。隔籬三日不相見。雲峀入簾江繞城。卧聽閑簷春鳥聲。誰人取醉起幽情。前浦烟花知不遠。驪江勝似洛陽城。淵明古調本無聲。玄度深居空有情。門外春風渾不管。曉來微雪遍江城。</text>
<title>呼樵靑使傳簡。對以步屧隨春。已過門前。又戱步前韻求和。</title>,<text>坐隔踈籬識履聲。訪梅隨柳不關情。共來漁戶人猶遠。何况音書滯鳳城。</text>
<title>又用前韵</title>,<text>像想春江搖櫓聲。渚寒氷塞亦多情。翛然對酌消淸夜。不覺西林月隱城。次韵 晦叔月下柴門犬吠聲。分携咫尺亦離情。眼前何事淸人骨。一帶氷河逈抱城。</text>
<title>閉戶吟呻。晦叔足下煑艾相要。而畏縮遅回。再以詩促。誚責甚苛。戱步其韵。三首</title>,<text>非關詩律添新料。自是衰翁氣不佳。爲趁故人鷄黍約。晩來扶病欵幽齋。其二殼中天地黃初判。春後句萌綠漸佳。始覺蘇劉眞善謔。任將毛白闘寒齋。其三陽坡煑艾和春飯。對酒傾壺亦復佳。閉戶呻吟渾不管。爲君今日集芧齋。</text>
<title>步喬伯雪馬韵</title>,<text>氷塞長川月滿空。淸宵爽氣逗龍宮。風飜雪馬人如玉。駕鶴驂鸞入鏡中。</text>
<title>除夕。晦叔與兩胤就我守歲。至鷄鳴。吾與晦叔困睡。半夜追步諸公韵戱題。</title>,<text>醉把椒花守舊年。氷江雪岳轉翛然。諸君努力爲談笑。莫學衰翁但欲眠。</text>
<title>次韵</title>,<text>五載久爲客。今年初定居。江上信奇絶。風月不勞儲。堂上尊常滿。簾前柳欲舒。經旬不出戶。春意遍郊墟。</text>
<title>上元月夜。與晦叔兄步出前江。權有道，朴尙卿，權晦爾及喬伯，光兒從焉。試馳雪馬甚爽。戱題求和。</title>,<text>琉璃汗漫忽無窮。流馬橫奔步驟同。雪月氷輪相暎澈。汀沙渚樹轉玲瓏。長風駕腋疑生羽。灝氣侵身欲輾空。遙想漢都傳舊事。九街燈燭火山紅。奴人駕氷片爲雪馬之輪。</text>
<title>上元後二日。晦叔來萃。屬余呻吟。欹枕對話。戱步其韻。翌朝奉簡。</title>,<text>驪江風味異秦京。坐對空盤亦勝情。堪笑尊前饞野客。良宵辛苦詠侯鯖。又比屋追隨勝漢京。諸郞能賦揔關情。自憐衰病無新意。孤負詩中一字鯖。</text>
<title>又步韵</title>,<text>駬跑空不敢矯。霜蹄木脚碎瓊瑤。㫌旗閃爍孤城夜。車馬轟訇淅海潮。怳怳仙風吹兩腋。紛紛晴雹殷層宵。良辰好事供詩史。絶勝明皇駕玉轎。</text>
<title>漫步兒子韵。簡晦叔足下。二首</title>,<text>物外江山携手行。衰翁頭鬢暎氷淸。隨緣對築兩茅屋。春滿郊墟雲滿城。江城春早尙風威。寒雀啁啾繞舍飛。賴有故人頻問疾。拖雲帶月夜深歸。</text>
<title>戱簡晦叔</title>,<text>三秋一日思難窮。獨寤寐吟誰與同。籬外笑言猶縹緲。簾前衣袂但玲瓏。那堪比舍人常遠。謾說深樽酒不空。徐榻高懸塵欲滿。翛然淸坐小燈紅。又病㥘春寒氣不驕。故人情話重靑瑤。詩添老興音猶旺。酒着衰顔暈欲潮。依岸踈籬迎好月。隔江群峀八重霄。無端一別斷還往。蓬島茫茫海未橋。又紙窓明暗說何從。坐遣羲輪碾六龍。門外烟絲聞稍稍。沙邊雪液想溶溶。烹魚時見沉綿問。把酒難成忽謾逢。却憶前宵江上會。滿天霜露濕枯筇。</text>
<title>聞朴晦叔有抱病逢春之句。只記其韻。敢此步呈。俾書示左方。</title>,<text>簾外幽禽盡日啼。春山相對漸依微。故人不至琴書靜。水轉村東繞巷西。</text>
<title>晦叔示新舍卽事</title>,<text>春江搖綠樹浮空。面面雲山四望同。逸韻曾聞濠上客。淸遊不减橘中翁。低城影落三竿日。叩枻聲高十里風。坐久脩然生遠想。穿林飛雀自西東。</text>
<title>三月乘舟下江</title>,<text>江水何時盡。雲山着處新。歸舟從白浪。幽草自靑春。把酒隣芳歲。評書憶古人。沙洲爲客久。鷗鷺轉相親。又悽悽巖寺路。芳杜一番新。危石何曾爛。枯査不復春。空餘停棹處。那見把盃人。嗚咽沙灘水。知吾與子親。巖寺卽韓魯瞻故居。感念存歿。情見于辭。又風急春江湧。維舟傍岸行。塵沙相噴薄。鷗鷺亦屛營。蘭渚韶華色。蓬窓病客情。波濤隔千里。雲擁洛陽城。</text>
<title>登舟上江</title>,<text>江水淸見底。江淸心亦淸。遅遅去父母。瞻顧漢陽城。又舟子揚帆席。春江正好行。輕濤羃岸起。洲澨極望平。</text>
<title>繫纜</title>,<text>阬籍窮途哭。文公酒後歌。所趍雖異路。遇感或同科。春岸烟花爛。暮江風浪多。孤舟欲繫纜。三老意如何。</text>
<title>次安東使君崔汝和來訪韵</title>,<text>懶從前浦上漁舡。肯把瓠尊較聖賢。宅比楊䧺嘲尙白。學非顔子愧彌堅。沿江柳絮風中亂。撲岸松梢雨後鮮。邂逅相逢成一笑。十年華髮兩蕭然。元韵花山太守駐行舡。來訪驪江處士賢。憂患十年靑鬢改。簟瓢一巷素心堅。春殘古峽鵑聲咽。雨過村畦麥浪鮮。此日不須論世事。相看無語便悠然。</text>
<title>次晦叔韵</title>,<text>快閣東頭碧樹圓。小窓臨水受風偏。淸秋乍近暑猶苦。積雨初晴江可憐。漫空灝氣騰新月。羃岸陰霏捲宿烟。誰知草沒西隣宅。深室中莊汗漫仙。又柴扉斜闢小峯圓。草閣矮簷占勝偏。積雨蒸雲猶可畫。淸風皓月又堪憐。空江夜氣凉如水。遠峀淸光淡似烟。羽翰垂垂生兩腋。誰從蓬島覔眞仙。</text>
<title>次晦叔足下韵 七首</title>,<text>雲掩江頭小舫齋。知君寂寂坐書灰。咫尺西隣塵滿搨。窓前鳴鳥自喈喈。昨夜秋生積雨餘。江頭明月照幽居。悠然側耳灘聲轉。抱病經旬氣不舒。江閣秋生事事幽。病懷寥慄自生憂。傍人不識余心苦。拍手門前笑不休。病來虗擲滿床書。一枕羲皇午夢餘。堪笑半生勤苦志。秋風江上卧相如。病來無事掛踈襟。一枕悠然萬古心。閣案詩書修晩契。滿江風雨動高吟。水上朝霞斂復舒。柴門斜掩背江居。前宵秋氣集汀樹。仰面乾坤長嘯餘。誰家草閣當高樓。是處枯査擁小舟。咫尺相望不相見。烟波滿目自生愁。</text>
<title>次韻</title>,<text>故人居在水東頭。聞說狂濤撼小樓。天海相連驚滉漾。魚龍交戰失淸幽。冦公不辨山兼野。莊氏寧論渚與洲。馬石支撑猶未拆。奇遊休向呂梁求。</text>
<title>用前韵送朴措大下峽</title>,<text>平明三老乍開頭。背指黃驪失畵樓。洪濤劈箭回回轉。積水披山曲曲幽。魚龍怳惚迷楊汭。㙜榭玲瓏認漢洲。玆行可展壯游志。禹穴龍門君莫求。</text>
<title>次晦叔韵</title>,<text>弱冠偶然遇。心期托歲寒。棹頭情不極。携乎計初圓。攀折小山桂。沉吟幽谷蘭。唐虞勞夢想。唯祝禮漫漫。</text>
<title>次晦叔韵 十首</title>,<text>秋夜江村靜。故人乘月敀。仙狵迎草逕。稚子候荊扉。唐士催今樂。陶生悟昨非。依依暫惜別。不覺露沾衣。其二弱歲留佳約。衰翁此日歸。儂開巖下逕。君掩水東扉。脚軟阻還往。心親無是非。婆娑雙白髮。新製芰荷衣。其三幽栖今始定。弱喪久忘歸。洞曉雲侵徑。江秋月滿扉。孔融纔過一。伯玉近知非。共說蓬瀛好。猶嫌未拂衣。方議共看楓岳故云。其四峽氣陰晴變。江流日夜歸。無眠曉推枕。多病晝關扉。漸覺吾家是。方知彼逕非。瞻依在前訓。肅肅整冠衣。其五江郊秋日暮。鳥雀亦知歸。有月穿荒逕。無人欵小扉。古書眞可玩。吾道豈曾非。萬事何須問。芝蘭綴作衣。其六秋雨連三日。孤帆前夜敀。虫聲穿小榻。水色動幽扉。冉冉時將晏。紛紛事欲非。舊來今不至。知子乏簑衣。其七雪鬢同時老。雲山盡室歸。江深帆隱地。巖近草連扉。幽事關情最。塵機到手非。依依開小逕。腰散或披衣。其八乾坤莾回互。臧糓竟同歸。塵架書連屋。秋江水入扉。吟成風與月。言絶是兼非。珍重東隣子。相將保素衣。其九小築初開逕。隣翁亦賦歸。汀洲侵邑里。草樹接郊扉。去鳥微將沒。來舡近却飛。沉吟坐昏黑。凉露入秋衣。其十田舍晝常寂。漁人夜未歸。有心妨數柱。無事學吟扉。靜坐知新味。浮遊識舊非。請從樊氏稼。堪笑仲章衣。</text>
<title>復疊前韻</title>,<text>露冷虫初聒。風高燕欲歸。天機近人事。林趣集江扉。暮境垂垂是。心期忽忽非。悠然聘遐矚。秋雨濕蘿衣。又靈草一年秀。閑居前日歸。䁔隨安樂駕。寒掩洛陽扉。落魄他皆笑。支離我豈非。山中桂花晩。香露襲人衣。又田家收稻早。童子貫魚歸。野日明苔逕。秋星帶板扉。床頭書有味。身外計全非。風露夜來重。凉侵季路衣。又前宵頻被肘。嗔子醉無歸。磯滑慵收網。地偏早掩扉。往來殊自易。沾濕豈云非。三日居然阻。遙知戒寢衣。又別時成悵望。前夜送君歸。風怒葉鳴樹。雨多蛙上扉。隔隣離思苦。鎭日好期非。朝來掃秋逕。知子解明衣。</text>
<title>步韵謝喬伯</title>,<text>赤脚衝泥去。驪珠滿手歸。沉綿憂床席。驚喜拓窓扉。上怨音塵阻。下言磋切非。少年能起我。努力覔裳衣。又離居巷南北。坐送年華歸。喞喞虫鳴壁。蕭蕭雨打扉。新詩遞筒穩。宿約對床非。病脚行應健。秋風試振衣。</text>
<title>柬晦叔</title>,<text>病懷牢落自生愁。久繫扁舟蘭渚頭。傳語東隣輸一局。白雲丹葉滿江秋。</text>
<title>次晦叔韵 三首</title>,<text>柳渚斜連松塢。黃花半壓靑叢。隣舍新醪開甕。何妨送與陶翁。前籬後籬種菊。千朶萬朶低叢。門外無人送酒。題詩一有灘翁。白首看君晩節。黃花分我新叢。佳辰又過愁裡。相對蕭然兩翁。</text>
<title>泛江</title>,<text>天光月色倒空明。灝氣中間一棹輕。人世百年無此境。廣寒深處玉爲城。</text>
<title>久堂諱辰。扶病往慰晦叔。相對愴然。歸路無聊。獨沿江岸。口號記之。</title>,<text>幽懷無所托。獨往暮江湄。山斷漁舟出。崖傾鷺石危。翛然驅下澤。偶爾弄淸漪。不是西門路。難堪醉後思。</text>
<title>光佐生日。晦叔携三子來萃。猉甥亦在座。明朝乃臘也。步韻感題。</title>,<text>峽裡漁樵客。天涯雨雪時。偶然成少集。童冠共追隨。寥落巖居事。沉吟歲暮期。蓬桑曾祝汝。窮臘感星移。</text>
<title>泛江</title>,<text>水國經冬伴蟄鱗。偶携童冠作良辰。百年天地壺中樂。一曲江山分外春。波光月色連空白。禽語灘聲入夜新。醉扣舡舷豪興發。不知霜露濕衣巾。</text>
<title>與朴晦叔泛舟聯句</title>,<text>昊天及遊衍。冠童拾四三。晦叔。 薰風樹陰濃。落日烟光澹。壽翁。 汀渚理舟楫。下上迷西南。晦叔。 觀魚暮境閑。擊壤洪恩覃。壽翁。 不數濠梁遊。非思禹穴探。晦叔。 烟霞如有對。鷗鷺亦相參。壽翁。 衰容忘白紛。淸味勝紅酣。晦叔。 閑中獲勝賞。酒後出豪談。壽翁。 天地疑色相。星河盡泳涵。晦叔。 陶謝焉能賦。儀秦亦似喑。壽翁。 丘壑合吾輩。靑紫豈奇男。晦叔。 忘言在眞境。明月照澄潭。壽翁。 卜隣近山阿。託趣在烟嵐。晦叔。 散髮棹滉瀁。哦詩傍嵁。壽翁。 練幅愧裂樵。禮花信徵曇。壽翁。 相隨吟弄穩。着處盃酒含。晦叔。 政希程余樂。寧論嵇不堪。晦叔。 行散舒而暢。語洽和且諶。壽翁。 看山笑柱笏。尋壑好輿藍。晦叔。 沙明水漾蒲。石古苔生龕。壽翁。 任自江湖散。非關隱遯甘。晦叔。 閑遊老翁喜。高致古人慚。壽翁。 林深鳥嚶嚶。逕幽柳毶毶。晦叔。 醉狂吾可憎。老醜子眞憨。壽翁。 高歌動梁甫。眞筆憶周聃。晦叔。 沉疴聊自遣。幽事各飽喑。壽翁。 論文測海蠡。下筆食葉蚕。晦叔。 閑趣漸如蔗。淸江政似藍。壽翁。 還疑泛牛斗。絶勝駕鸞驂。晦叔。 桂影動金波。菱花輾碧鐕。壽翁。 太康宜可戒。行樂不須耽。晦叔。</text>
<title>次晦叔韻 庚午</title>,<text>罄矣樽中酒。懷哉天下憂。江山坐搖落。楓葉自淸秋。罄矣一作久罄。𢙇哉一作空𢙇。目送三竿日。身當百畒憂。盈盈巷南北。繫纜滿江秋。原韵秋日江山靜。憑軒獨寫憂。乘桴鼓枻興。還憶去年秋。</text>
<title>一冬無白。今日始盈尺。扶病尋晦叔。對梅無酒。求濁醪一酌。歸後戱簡。</title>,<text>瑞雪浮浮颺晩風。坐來天地轉冥濛。西湖宅裡花初發。北海樽中酒又空。偶爾行尋一小逕。蕭然相對兩衰翁。濁醪擎處忘頭白。歸袂渾疑下祝融。</text>
<title>戱步瓊韻。簡晦兄梅窓雪庭。四首</title>,<text>梅窓消息問東君。雪壓茅齋絶世氛。堪笑西湖饞處士。瓊花千斛與誰分。踈籬矮屋小窓虛。分占風光牧老餘。雪裡詠歸村逕細。氷湖十里畫難如。朝來大雪殿窮冬。片片瓊花着檜松。一抹龍門埋不盡。寒空玉立兩三峰。凍着山陰雪後舟。三盃濁酒洗塵愁。醉後歸來瓊樹裡。飛花亂撲五雲裘。</text>
<title>又柬</title>,<text>龍蟄深潭氷塞津。騷家詩料一番新。今朝積雪初呈瑞。昨夜寒梅已放春。驢上兼乘王子興。尊中仍滿范公塵。江洲處處渾如畵。管領淸風有幾人。</text>
<title>送權有道上淸風 辛未春</title>,<text>江行欲轉馬岩東。曲渚縈回幽處通。沙鳥一羣飛去好。塵愁千斛坐來空。龍門秀色浮天外。甓寺層陰落水中。目送遊人成悵望。扁舟伊軋泝春風。又扁舟送客東臺東。雲峽迢迢路自通。輕波欲白鷺𩿨散。芳草未靑洲渚空。怳如野老吟夔後。疑是仙人入剡中。丹山碧水行應遍。歸馭颼颼滿袖風。</text>
<title>奇徵士 挺翼 挽</title>,<text>昔聞湖嶺間。蔚然多碩儒。嗟余生苦晩。怊悵涉名區。猶幸及徵君。見我顔敷腴。屋上雪峯淸。階前氷磵鳴。披襟談古經。目擊意已傾。物我何曾滯。析理求至精。恢弘講學模。樸實進塗誠。歸來如有得。鄙吝無復萌。只恨催征道。未能叩其隩。迢迢隔千里。歲晏同所好。屬嬰淸漳疾。素書久未報。凶問忽及門。驚號膓內煩。有疑不重討。永負別時言。舊學日以荒。孤懷向誰論。緘辭和哀唱。南紀氣悽愴。舊一作玆。荒一作瘁。</text>
<title>倦遊 八月九日○以下西行錄。</title>,<text>將遊楓嶽。治任束裝。忽回轡向鴻阡。途中感懷。漫步老社五律。余拋鉛槧久矣。不復細檢聲律。聊以寄興云尒。不成登岳麓。且復向湖州。工部仍衰疾。長卿故倦遊。雙堤吟舞鳳。叢石想輕𩿨。和夢忽傾耳。琤琮萬瀑流。</text>
<title>信馬 次杜游子</title>,<text>欽欽終日夕。疇昔慕朱然。歲晏長歌裡。天寒短髮前。聽鷄時獨寤。信馬或昏眠。欲上蓬萊頂。浮遊匪學仙。</text>
<title>雲松 次杜塩亭</title>,<text>霜葉居然赤。雲松獨也靑。攀崖憐曲折。涉澗愛淸冷。歲晏恒多霧。秋陰少見星。山花落湖路。啁哳不堪聽。</text>
<title>曾賴 次杜赴蜀一</title>,<text>鳳阡欝盤礴。霜露感流年。杳杳瞻高峀。沄沄俯逝川。陰陽如有以。天地亦悽然。曾賴今難作。悲號草樹邊。</text>
<title>遊子 次杜赴蜀二</title>,<text>遊子赴千里。新阡心力迷。候蟲自悽咽。征鴈復酸嘶。蘋蘩依老僕。霜露涉寒溪。却憶在家日。犧尊共病妻。</text>
<title>歷險 次杜赴蜀三</title>,<text>周遊半世遍。歷險今朝無。含霧千峰靜。迎霜萬樹呼。深崖困藤棘。危㠐雜鼯。焉得靑蓮手。令渠賦蜀途。</text>
<title>淵臨 次杜候嚴侍御</title>,<text>草木有榮悴。山川無古今。新阡積寒露。遊子動悲吟。邈矣楊曾遠。居然歲月深。欲謀𣼧水卜。憂凜若淵臨。</text>
<title>開緘 次杜舡過夔州</title>,<text>邑人因京便傳光兒書。書云高城太守有望眼欲穿之語。九秋猶可賞殘楓於蓬萊。喜賦述懷。秋思漾如舡。所欣風日娟。眼看楓葉赤。耳想瀑流懸。吟望海山月。題封驪水烟。開緘慰老父。游覽跂前賢。</text>
<title>夙駕 次杜放舡</title>,<text>夙駕辭鴻峀。歸鞭近石灘。秋深嫌晝短。霜薄任晨寒。野渡褰衣涉。巖花駐馬看。遅遅如有失。幽意未全闌。</text>
<title>夢想 次杜山舘</title>,<text>秋日晝全暖。淸霜曉薄寒。楓憐山氣富。水愛石容端。選勝詩頻就。尋幽意未闌。蓬萊入夢想。衰病敢懷安。</text>
<title>遊歷 次杜泊岳陽</title>,<text>輕霜雕洞壑。紅綠雜成層。野岸仍餘照。山村夕燈。淸詩吟更妙。倦僕氣難增。游歷眞吾分。何須較鷃鵬。</text>
<title>糟谷 次杜纜舡</title>,<text>往者十五時。陪舅氏詩酒之會。俯仰舊地。感懷漫賦。昔我遊糟谷。評詩復醉呼。軒軒吾謂舅。淡淡酒如湖。此德時難見。流風日以孤。西州痛哭處。寂寞阮公壚。</text>
<title>蓬萊 次杜靑草湖。始還家。欲更謀東遊。</title>,<text>夙駕無安稅。好遊匪好名。閑朝評勝夢。淸夜筭歸程。石露千峰瘦。楓酣萬壑明。蓬萊不可負。且復戒遐征。</text>
<title>遠遊 以下東遊錄。次杜白沙驛。</title>,<text>崇禎後辛未九月壬子朔越二日。出宿于朴晦叔家。六日始啓程向楓嶽。收錄緣路所得。皆漫興口號。不事雕琢矣。遠遊初戒道。移枕此江亭。霞石迎霜赤。雲岑醮水靑。城鴉飜夕照。村火耿晨星。遙想蓬萊頂。秋陰接北溟。</text>
<title>叩枻 六日發驪寓向楓嶽。</title>,<text>叩枻驪江岸。龍門入望遙。崖楓初赤葉。浦麥已新苗。日暖游魚集。風淸宿霧消。殷勤戒僮僕。千里始今朝。</text>
<title>砥平道中 次杜恨別</title>,<text>千崖一路砥平縣。九月初旬辛未年。村落遙分紅葉下。峯巒漸入白雲邊。霜凋深洞半如畫。日暖細花渾似眠。山水有名淸絶地。請論南越北之燕。</text>
<title>宿砥平縣底 次杜五古寒</title>,<text>邑里傍小野。翳翳霧簷端。木葉半靑黃。季秋猶未寒。時當向楓嶽。我實行色單。地偏多氣。山形似漾瀾。離家未幾日。僮僕勸加餐。蓬萊在夢想。莫言山逕難。翳翳一作依依。</text>
<title>茅逕 七日過魯論墅次喬口。</title>,<text>驅馬魯論墅。朝寒酒未賖。楓崖有赤葉。茅逕無黃花。慣涉荒溪曲。愁看亂峀斜。東關何日到。遵海踏鳴沙。</text>
<title>泛波亭 亭在洪川縣衙中。不得登眺。夜步江渚戱題。次杜銅官渚。</title>,<text>亭前江自柝。白石在中間。星月醮秋水。楓杉粧夜山。名區從俗溷。勝賞若神慳。明日昭陽路。淸遊孰可攀。</text>
<title>宿洪川 用韻七律曉發公安。</title>,<text>千里蓬萊無伴儷。新詩題罷但吟之。秋花錦樹人來少。白石淸川馬去遲。佳節偶從仙路近。閒情聊與海雲期。名亭可惜輸塵吏。虛負波心落月時。</text>
<title>秋葉 次杜潭州</title>,<text>昔聞楓嶽路。秋葉勝花春。石角阻塵世。泉聲醒俗人。伐力初堪賞。烏斤己出倫。遙思萬二峀。箇箇露精神。伐力川洪川也。烏斤乃春川也。</text>
<title>入春川 次杜七律聞收薊北。</title>,<text>扶病出遊心自健。千尋崗上振衣裳。疲驂立息渾如醉。倦僕行歌半若狂。便可近尋紅葉里。何須遠問白雲鄕。儘敎馬首當牛首。會過重陽入正陽。牛首春川也。</text>
<title>詠春川 次杜江上値水。</title>,<text>砥平以北皆深。山勢蹲蹲走不休。忽作低崗圍廣野。復將淸景慰羈愁。烟消貊國千年事。風送昭陽一葉舟。多少園池紅樹裏。九秋豪興屬玆遊。</text>
<title>宿春川 次杜五古發秦川。</title>,<text>多病是閒時。遠遊聊自謀。崎嶇越千險。始喜得朔州。江上信淸曠。風景復九秋。平郊散紅樹。曲曲園池幽。楡柳蔭後圃。禾黍盈前疇。此邦可以居。一廛誰能求。澄江八望淸。名亭下繫舟。周觀貊國墟。及玆成壯遊。俯仰百年間。感懷一何稠。吾祖居綠野。蹇驢暫寫憂。久翁亦吏隱。風月錦囊收。天地日蕭索。物色猶分留。我生嗟苦晩。江湖但搔頭。閑行聊復爾。豈慕嵇阮流。東上蓬萊頂。志欲滄海浮。落葉亂馬足。攬轡意悠悠。</text>
<title>儀鳳山 九日次杜雙楓浦。</title>,<text>漢帝曾開郡。夷酋舊已摧。三韓應有界。二國豈無村。故地餘黃葉。高歌籍綠苔。寥寥儀鳳事。千載不重回。儀鳳山。邑居主山。二國薉貊也。春川爲貊。江陵爲薉。三韓則與薉貊地界自別。</text>
<title>重陽 次杜舟中</title>,<text>客裡重陽日。強登紅樹邊。未飡籬下菊。虛繫渡頭船。何意香醪嫰。從他錦石圓。閑行猶役志。蓬島愧群仙。欲渡昭陽江而未渡。又無菊度重陽故云。</text>
<title>昭陽亭。次朴士元韻。</title>,<text>登昭陽亭。壁上有朴士元詩。詩曰閑者自閑忘外境。人方解愛江山。試看畫閣津頭起。正爲人不爲閑。戱步其韻。昭陽閣下江如練。秋日登臨對好山。堪笑古人多戱劇。一作謔 區區何必較閑。堪笑故人多戱謔。一作手折黃花傾白酒。</text>
<title>昭陽壁上。見淸陰先生詩有感。次杜南征</title>,<text>淸陰詩頷聯曰。地逈天高疑滕閣。渚淸沙白似夔州。亭下江如練。亭前錦作林。九秋滕閣序。暇日仲宣襟。怊悵千年事。登臨萬里心。淸篇在塵壁。一唱有餘音。</text>
<title>母津渡 十日渡母津江。次杜久客。</title>,<text>劉子嬰沉疾。許生有勝情。馬疲知嶺峻。心健覺身輕。宿雨棧頭暗。濕雲崖下生。忽經山驛路。津渡小舟橫。</text>
<title>狼川縣 十一日次杜遠遊</title>,<text>狼川在千重峽裡。母津江曲折深阻。想貊國時。與蠻峒一㨾。令人憶馬援南征時。百折蒼江水。千重絶峽山。後王開郡縣。東薉想獠蠻。雨暗連峰外。雲䨪亂樹間。游人困留滯。歷覽幾時還。</text>
<title>秋雨 十二日次杜客夜</title>,<text>秋雨䨪深曲。旣明殊未明。雲飛亂馬足。日晩喧鷄聲。一路陰崖遠。千般變態生。橫溪歇鞍處。紅樹協幽情。</text>
<title>微誠 十三日次杜客亭</title>,<text>五日仍陰雨。不晴亦不風。依迷荒逕外。蒙昧亂山中。神似慳淸賞。天應戱此翁。微誠如有感。明月看瀛蓬。</text>
<title>曉起瑞雲驛 次杜晩行</title>,<text>金城不可到。危嶺濕雲稠。霽色莊晨月。寒聲注驛樓。疲驂今日病。苦雨幾時休。深愧韓開霧。衡山上上頭。</text>
<title>金城道中 十四日次杜地隅</title>,<text>晨登水串嶺。問縣指深隅。山匝千重峀。崖盤九折途。軷槹騎犢女。絶壁刈田夫。邑里微開野。栢林亦穢蕪。</text>
<title>入髮嶺洞 十五日次杜過洞庭</title>,<text>招舟通溝渡。怒水蹙津沙。昌道初晨霧。楸亭已暮鴉。瓦連山屋大。波激磵砧斜。漸上仙區路。何須博望槎。</text>
<title>登斷髮嶺 十六日次杜官定戱贈</title>,<text>嶺路盤危石。山嵐繞半腰。鳴泉飛且噴。亂樹近全遙。澒洞迷峰壑。冥茫失夜朝。微誠愧韓子。安得捲長飊。</text>
<title>登正陽寺天逸㙜 十七日次杜華州椽</title>,<text>初登正陽寺。自覺洗塵煩。勝賞淸心目。仙區豈夢魂。雲間銀壁秀。天外玉峰尊。萬瀑流何處。殘紅鎖洞間。</text>
<title>登歇惺新樓</title>,<text>霜落楓林葉盡流。玉峰相映擁山樓。一作悄然危坐歇惺樓。 百花菴畔殷紅樹。獨殿金剛万二秋。楓林盡落。百花磵邊。一樹殷紅。獨殿晩秋。又秋來洞壑遍殷紅。白玉峰巒錦繡中。快覩蓬萊眞面目。淸霜落盡滿山楓。又春花秋葉粧仙府。巖壑參差隔幾重。莫道吾行來較晩。玉峰千朶露眞容。又風花勺約錦林明。謾使遊人發興狂。玉峀銀巒誰點綴。翛然相對十分淸。進退格</text>
<title>遊萬瀑洞 十八日次杜寓目</title>,<text>萬瀑千潭水。天公戱劇多。碎來雙玉斗。流去一銀河。壁裂餘靑鶴。獅蹲類白駝。蓬萊留健筆。寂寞幾人過。</text>
<title>踰內水砧。出外山。十九日次杜空囊</title>,<text>山僧禮佛罷。日出進朝餐。洞壑天台邃。梯磴蜀道難。撑雲永郞峻。積雪衆香寒。仙賞留餘債。他年更飽看。</text>
<title>登海山亭 二十日次杜遣懷</title>,<text>高城主人。乃尹叔平丈也。靑眼相迎。連枕於海山亭。西對金剛。東臨滄海。藍輿下氷嶺。官酒對寒花。畵閣收山海。層城動皷笳。鯨波連月漾。雪巘入雲斜。秉燭淸無寐。連床到曉鴉。</text>
<title>遊三日浦 二十一日次杜遣意第一</title>,<text>三日沙明浦。蘋風桂棹輕。白𩿨寒藻漾。丹字密苔生。鏡水仍添寺。錢湖只少橙。淸遊嗟苦晩。空誦四仙名。</text>
<title>甕遷 十二日次杜遣意第一</title>,<text>剖甕盤山骨。參差橫復斜。遷臨無底壑。馬踏有聲沙。陰畜藏珠闕。馮夷噴浪花。欲尋叢石路。跨海亂岑賖。又危遷乘絶險。梯棧入雲斜。浩浩天連水。轟轟浪蹙沙。灑來楓嶽雨。落盡海棠花。叢石尋仙窟。渾忘去路賖。</text>
<title>渡南坡津 二十三日次杜獨立○夜逢風雨陡寒。</title>,<text>有待馴靑鶴。無營狎白鷗。登山窮地勝。跨海獲天遊。歷覽亦何極。風烟渾不收。寒飊昨夜起。遊子增離憂。</text>
<title>叢石 二十四日次杜遠遊</title>,<text>望海天之外。雲氣依俙若山形。問諸水夫。是端川利城之山云。安邊鶴浦可指而見。相去四十里矣。奇哉六稜石。何處四仙家。天外端川峀。雲邊鶴浦沙。化翁多戱劇。遊客獨咨嗟。徒倚滄溟上。悠然撫歲華。</text>
<title>登叢石亭</title>,<text>中國以我之西南海爲東海。然則秦漢之所騁望跨詡者。是裨海耳。我國之東海。浩浩無涯畔。所際者天。辛未九月。余登叢石。今日之游。爲天下壯觀也。東溟之上登叢石。宇宙中間此最宏。萬里難窮無底壑。六稜應禀太陰精。峯頭仙客幾千古。亭下老龍時一鳴。堪笑漢皇空騁望。區區裨海小盃盈。</text>
<title>遠游 二十五日次杜徐步</title>,<text>遠游關嶺路。鞍馬送朝晡。海嶽淸肝肺。氷霜悴鬢鬚。詩乾須酒沃。脚軟任筇扶。放浪君休笑。前賢亦若愚。</text>
<title>欲往鉢淵。遇雪寒催歸未果。二十六日次杜愁生</title>,<text>仙區連野驛。抹馬近山門。路遠時將晏。寒䨪氣又昏。千峰晴雪積。一抹白雲屯。何處藏銀瀑。淸游不易論。</text>
<title>別海山亭 二十七日次杜雲山</title>,<text>名亭淸絶地。宿客又重來。叢石天連海。金剛雪滿㙜。九秋時已晩。千里路初回。一笑登臨處。寧同宋玉哀。</text>
<title>帶湖亭別尹丈</title>,<text>扁舟弭棹帶湖亭。臺上寒松醮水靑。欲酌離尊偏顧戀。金剛千朶玉峰淸。</text>
<title>浦村 二十八日次杜倚杖</title>,<text>浦村生計足。漁簇架籬邊。岸拍千層浪。門橫万里船。冥茫滄海島。寥廓白𩿨天。理釣無餘事。婆娑。度歲年。</text>
<title>永郞湖</title>,<text>行盡長松沙岸東。澄淸蕭洒更無風。明湖一曲眞如畫。雪岳千峰倒鏡中。又歷遍金剛万二峀。海棠千里踏鳴沙。永郞湖畔初開眼。手拍瓊壺浩浩歌。</text>
<title>入落山寺 次杜屛跡</title>,<text>鳴沙色如雪。驅馬協幽情。爽朗心常泰。吟安句未成。蒼波洄薄怒。白鳥往來輕。暝入雲間寺。吾行分外淸。</text>
<title>洛山寺 三十日次杜屛跡第二</title>,<text>陁洛知名寺。奇觀集恠幽。雲擎火輪出。波擁雪山流。遠客時牽興。居僧不解愁。雙竿㙜上竹。今日遍崗頭。</text>
<title>鏡浦 九月一日次杜歸來</title>,<text>鳴沙六百里。忘却道途難。風怒海常聒。雪瀜泥不乾。明湖開玉鏡。落日射銀盤。白鳥雙飛起。冥冥未易干。</text>
<title>吟鏡湖 二日鏡浦。沙岸舊多松林。今無存焉。江門沙塞。與海隔斷。更無橋矣。</title>,<text>荒薉餘名浦。淸時際止戈。松杉圖裡少。鳧雁鏡中多。勝賞今如此。仙游匪在他。江門陂谷變。橋斷不成河。</text>
<title>登大關嶺 三日次杜散愁第二</title>,<text>畏道盤危石。森森古木齊。雲天唯在上。雪日已平西。絶壑聞人語。深崖斷鳥啼。回頭謝東海。靑抹眼中迷。</text>
<title>涉于筒川一流 四日次杜旅夜書懷。在珍富驛。</title>,<text>朝涉于筒水。憶登淸漢舟。千尋迷渚涘。一滴辨源流滚滚來無極。沄沄去不休。蛟龍深處産。何用數鳧鷗。</text>
<title>所騎馬顚蹶於大和路中。戱題。五日次杜歸</title>,<text>遠游窮海嶽。乘棧又乘船。叢石臨無地。金剛抻半天。鯨濤資翫賞。鉄鎖可攀牽。平路遭顚沛。銘鞭作戒篇。</text>
<title>一笑 六日雲文路中○次杜客舊舘</title>,<text>嶺路疲鞍馬。昏眠度驛亭。楓林詩上赤。蓬島夢中靑。雪色疑山色。溪聲認海聲。回頭成一笑。雲樹杳冥冥。</text>
<title>騎牛 七日次杜遣愁</title>,<text>昨宿橫川實味邨。夜風雪。疲僕昏睡。日出始發。村西數里。溪水南注入桃川。借牛踰檜嶺。漫成短律。倦僕酣昏睡。山扉日出開。騎牛行雪逕。乘鶴想雲臺。水入桃源去。人尋檜嶺來。寒飊振長谷。鳥獸叫號哀。</text>
<title>衡宇 八日次杜鄭南</title>,<text>千里歸衡宇。逌然協賞心。花生懸壁劒。風動倚床琴。遠出隨余樂。閒居戒汝臨。壯游君莫說。海嶽遍高深。</text>
<title>感懷 以下閒居錄</title>,<text>昔在辛亥歲。余客甘文。聞久堂病劇。呈楓字韻短律。平生國士遇。師友 一作事 久堂翁。每勖古人業。相期君子風。隔年千里別。愁夢兩宵同。痴坐甘文舘。寒霜落晩楓。十月十七日。公病已不可爲。覔紙筆步其韻。翌日公捐舘。乃絶筆也。其詩曰昔我輕餘子。今誰識此翁。每嫌蘇軾句。微犯道家風。黃李君誰似。朱韓我豈同。來詩悲歲晏。再變嶠南楓。荏苒之間。已二十一年矣。余與二哥晦叔。耦耕於驪岸。公之祠宇。又從家孫來寓於州之梨浦。今日適當公絶筆之辰。追懷德音。感淚沾襟。漫成一律云尒。名下多虗士。廷中少老翁。昔聞君子敎。長憶古人風。居敬惟存省。移忠豈異同。何時最難遣。窓月照殘楓。公素慕濂溪翁。其爲學內蘊外鞱。居敬工夫甚篤。每日默誦夙興夜寐敬齊等箴。以千萬人中知有己。爲自省之符。持身表裡如一。人無知其爲學者。盖不事文遊講討故也。公歿之後數十年。益驗公先見之明。非餘子所可及也。公病中書。有窓月欲斜。時聞天外鴈聲。何甞不思乃如人之語。故及之。</text>
<title>爲訪諸妹向京口 壬申元月。次杜五灞上遊。</title>,<text>有味甞耽學。無營故倦游。霜凋永湖樹。月上歇惺樓。歷覽心猶健。衰遅意不休。經年隔諸妹。京口喚行舟。</text>
<title>過慶安驛 五日次杜江上</title>,<text>未踏西歸路。居然再度秋。暖霞凝曉酒。寒氣逗春裘。漸渡長橋曲。行尋古驛樓。琤琮氷澗水。日夜不曾休。</text>
<title>順興路上。有洪學士翼漢忠烈碑。下馬摩娑。賦一律以寓感慨之意。</title>,<text>羅川一帶平如練。桃蘂參差柳葉舒。顯刻礌硠眞學士。荒原零落舊門閭。同時大節推三烈。萬古淸風洒六虗。只恨胡沙無白鴈。天涯未報子卿書。</text>
<title>敬步武夷九曲韻。記島潭之遊。九首</title>,<text>上津南畔喚行船。霞起千峰倒碧川。處處菑畬紅影爛。風薰日炙自生烟。右上津錦帳嬋姸玉女峯。巖花汀芷與爲容。壺中日月共誰賞。碧水丹山重復重。右栖鶻巖張家離外繫漁船。蒼壁雲松幾百年。縱有三公知不換。世間靑紫揔堪憐。右槐川蒼壁削出中流三石巖。風搖叢蔓自。孤舟拖曳村烟去。暝色蒼然滿綠潭。右三島觀察亭前江水深。藏成眞界小雲林。懸崖百折危遷道。方識乾坤造化心。右洪家亭峭壁奇峯擁翠灣。石堂广戶不曾關。輕舟擊汰漁歌緩。看水看山意自閒。右石广澄潭旣盡又淸灘。三老停撓勸客看。鬼斧神鞭工闢斲。石門蒼壁倚天寒。右石門壁揷波搖天倒開。日光雲影共徘徊。石門已隱蒼崖轉。祗恐遊人倦不來。右石壁隱舟巖上但蒼然。東望雲山蘸綠川。舟子不須回桂棹。春光無限洞中天。右隱舟巖</text>
<title>下仙巖</title>,<text>深深洞壑藏烟火。疑入天台訪赤城。隴上白雲皆可墾。山中明月有誰爭。雙崖石影侵花影。十里松聲雜水聲。重到退翁遊賞處。舞雩千載詠歸情。</text>
<title>步喬伯甓寺寄來韻 五首○經年廢吟。悄無興致。適見來詩。病中漫成。○十月</title>,<text>牧翁吟賞處。風月尙留分。故地唯衰草。荒臺自暮雲。騷人秋有感。空渚夜多聞。偶爾成幽討。渾忘酒欲醺。其二長江流不盡。明月與誰分。振策驚山鳥。哦詩滿水雲。孤岑秋後見。歸櫓夜深聞。崖寺拚淸賞。陶然一酌醺。其三轉巖形怪。川流岳勢分。老夫今釣月。前輩昔耕雲。野色冬春變。灘聲日夜聞。悠然對樽酒。天地入微醺。變一作改其四坤維何日柝。甸服此焉分。佛宇開晴旭。江流侵宿雲。奇巖昏不辨。淸磬逈猶聞。兀兀窮經者。開樽氣易醺。其五江山本無主。閒者與相分。夜讀床頭簡。朝鋤壠上雲。每思前輩見。非爲後人聞。對酌從衰白。陶成萬物醺。</text>
<title>送朴晦叔赴礪山。病中戱題。癸酉三月</title>,<text>翩翩皁盖飄江渚。陌上飛塵拂客袍。草滿東陂春水暖。花殘南嶠曉雲高。分手自多衰境意。專城非復少年豪。桑楡翳翳琴書靜。時傍柴門憶醉陶。</text>
<title>泛月東㙜。聞李夢卿歌。七月</title>,<text>夜深凉露濕漁船。月色江光共緲綿。醉倚東㙜歌一曲。冷泠金石滿秋天。</text>
<title>向鴻阡 八月八日。出宿晦叔江舍。○次杜江漢</title>,<text>殘經有深趣。晩世少醇儒。靜處神常泰。長歌氣不孤。心期垂老遠。脾病入秋蘇。忽爾感霜露。渾忘湖外途。</text>
<title>勵志 次杜垂白</title>,<text>刻礪曾聞敬。衰遅不解悲。袁安長閉戶。賈誼獨傷時。古典閑常閱。貪泉渴亦辭。平生風樹痛。悽愴蓼莪詩。</text>
<title>連床 次杜秋峽</title>,<text>連床孤草閣。相對兩衰翁。骯髒憐垂老。嬉游憶在童。持梳驚白髮。分袂又靑楓。怊悵金丹暮。難收晩歲功。</text>
<title>樵歌 次杜獨坐</title>,<text>雲霧曉冥冥。稻田猶自靑。露菜登盤案。秋山近戶庭。行藏安素履。肝膽托靑萍。歇馬逢迎處。樵歌亦可聽。</text>
<title>醫方 次杜獨坐</title>,<text>少時漢水北。晩歲笠巖東。自體求伸義。緬希結耦風。醫方扶老病。經訓課兒童。戶外渾無管。何妨耳似聾。</text>
<title>九日</title>,<text>鴻阡逢重九。悄然孤吟。晦叔在壺山。亦不送酒相問。菊花又未開。漫成一律。聊以寄懷。百年世事入搔頭。湖海中間故倦遊。九日幽懷同栗里。壺山淸致異江州。尋崖尋壑穿松影。無酒無花度菊秋。月上寒阡心更苦。不知霜露濕綿裘。</text>
<title>與朴晦叔約會於黃山。其伯季二子從焉。湖海淸遊。亦一勝迹也。漫步其韻成三律。久拋筆硯。語不諧意。聊以紀行爾。</title>,<text>辨香傴僂細烟殘。客裡衣裝愧雅閑。揖讓升階心境肅。周旋八戶目容端。江流滚滚無終極。天道悠悠有往還。宿雨未晴雲氣黑。欲將孤棹試前灘。右謁竹林祠宇 靜庵，退溪，栗谷，牛溪，沙溪。霜落江門戶照殘。白𩿨飛盡古亭閑。龍蛇着石苔紋凈。松竹交簷樹影端。村逕久從崖吳斷。漁舟空載月明還。杖黎遊客沉吟處。驟雨冥濛失遠灘。凈一作靜右登八卦亭九月黃山菊未殘。使君朱墨亦偸閑。十里潮聲喧枕上。一江秋色集毫端。孤渚疑從鸚鵡去。輕撓怳自洞庭還。湖海玆遊差快意。不妨商舶雜烟灘。右與壺山朴晦叔。連枕共舟。</text>
<title>驪江夜別聯句</title>,<text>送客驪江上。燈火照淸夜。壽翁。 栗里我涉園。領原爾命駕。晦叔。 厭厭夜飮樂。浩浩幽懷瀉。大叔。 風懷竹林阮。夢憶草塘謝。泰漢。 會合事難常。逢迎樂且假。恒漢。 唐士感逝歲。雅人迨此暇。光佐。 高歌挾淸瑟。薄言宴層榭。麒齡。 雪光素月兼。梅蘂靑春借。師漢。 淑氣迴江漢。高興壓嵩華。壽翁。 談理及畫前。論詩陋鄶下。晦叔。 收心感春噓。樂道漸雨化。大叔。 計濶思畜牧。志大斥田舍。泰漢。 宇宙男子榮。時序志士怕。恒漢。 寧爲傳巖築。肎學樊遅稼。光佐。 功期伊呂上。學羞游夏亞。麒齡。 平生志意氣。經緯皇王覇。師漢。 雖甘守空谷。寧忘扶大廈。壽翁。 所希舍瑟撰。莫論連城價。晦叔。 觀魚慕子思。擊鮮哂陸賈。大叔。 天地入酩酊。風雲畏叱吒。泰漢。 雜坐心逾凝。狂呼嗌不嗄。恒漢。 實業且相勉。空言休自詑。光佐。 擇仁連街衖。習禮行飮射。麒齡。 不能同親戚。何論濟區夏。師漢。 孝友卽經綸。詩書猶膾炙。壽翁。 永言樂塤箎。何待畢婚嫁。晦叔。 未須愁遠別。還思笑相迓。大叔。 邦畿好峙流。原野被䆉稏。泰漢。 居當臭如蘭。遊則味勝蔗。恒漢。 秋渚烟水泛。春園落花籍。光佐。 行當共佳賞。莫惜送征靶。麒齡。 請從今日始。年年樂未罷。師漢。</text>
<title>戱簡朴晦叔調案求和 甲戌春送夕</title>,<text>蕭然華髮兩衰翁。共占春風驪岸東。自是韶光留不住。飛花無數照江紅。</text>
<title>謹次惠韵。久拋鉛槧。率尒攀和。不復點檢聲律。</title>,<text>閉門三月斷人行。時物居然滿眼淸。依迷烟柳千絲暗。勺約風花萬樹明。川流滚滚豈終極。禽語嚶嚶空復情。年年病裡送春去。手撫瑤徽三兩聲。</text>
<title>聞光兒生男。戱題。甲戌五月</title>,<text>四十九翁方有孫。簷前燕雀賀聲喧。傳家忠孝由吾受。滿案詩書付汝論。始識槐陰眞有待。莫言芝草也無根。蒼梧善謔何須說。笑語山妻酌賀樽。</text>
<title>丙子臘。自湖縣投紱歸。度馬奇室峴。望見二陵。馬上漫成。</title>,<text>度盡連崗小墅空。二陵山色欝葱葱。沙邊衡宇應依舊。雪峽氷江在眼中。</text>
<title>奉贐關東伯行軒 丁丑二月</title>,<text>病癈觚牘久矣。兪寧叔按東節。馳書驪岸索贐章。余於此竊有感焉。方伯卽古之連帥也。其爲任正風俗明黜陟。撫殘疲謹關防。自失其職。就其能者。切切然以財糓簿書爲事。有識竊歎。惟寧叔豈爲此哉。東關自此蘇矣。謹以數語。復其勤摯之意云爾。遙聞出東節。帳飮簇簪裾。形勝蓬萊秘。風謠薉貊餘。澆灕回弊俗。愁痛慰窮閭。春雨參苓老。郵筒數寄書。</text>
<title>感懷 閏三月</title>,<text>疇昔與朴晦叔共住驪岸。春江賞花。未甞不載酒同棹也。一別經年。更隔泉塗。余亦留滯湖外。不上江岸之舟。已四歲矣。今日適携兒子。送客舟下笠巖。棹入湖心。折花揷船頭。對酒悽然有感舊之懷。漫成一絶。巖花影倒春江碧。手折花枝揷滿船。忽憶故人泉下隔。愀然把酒泣花前。</text>
<title>送崔右相汝和 錫鼎 使燕</title>,<text>燕山何崢嶸。燕水遠微茫。冠盖紛如織。連連遼塞傍。黃扉戒星駕。徒御儼成行。秉心欝忡忡。㫌旆隨風揚。我車旣云重。道路一何長。悠悠越千城。沙磧間川梁。塞日常陰晦。深谷雜梟狼。平生仗忠信。履險如康莊。時危志愈礪。身瘁道則臧。報主耿丹衷。珠幣有所將。緬懷僑肹風。千載留餘芳。去去穿朔雲。珍重愼翺翺。</text>
<title>送崔侍郞文甫 奎瑞 使燕</title>,<text>遼薊行裝異古今。送君西去塞雲深。悽凉季子觀周事。欝硉相如奉璧心。寂寂金臺誰更掃。飄飄華鶴杳難尋。憑風寄語悲歌士。擊鋏衰翁淚泫襟。</text>
<title>沈湖伯聖可 權 挽</title>,<text>柴門握手送君行。共惜頹齡鬢髮明。湖路春風吹戟纛。江炎雨濕銘㫌。浮生聚散成千古。哀詔恩榮徹九京。少日親知零落盡。獨餘衰疾淚河傾。</text>
<title>向鳳阡 八月九日。次杜覽鏡。以下西行錄。</title>,<text>久抱劉生疾。呻吟驪水邊。雲耕愁夏日。星駕戒秋天。怳怳疑披霧。飄飄似化仙。鳳阡長在目。游子意堪憐。</text>
<title>霜露 十日次杜東屯</title>,<text>村閭長失穫。郡邑揔憂貧。遍野亭亭苗。塡衢弊弊人。諸公宜活國。賤子豈謀身。霜露新阡遠。征衣染路塵。</text>
<title>霜風 十一日次杜有歎</title>,<text>中秋前四日。羸老泣田間。凋瘵仍稠疊。豊歉豈往還。霜風才振野。霧雨忽漫山。天意高難測。重閽不易攀。</text>
<title>希顔 十二日次杜問</title>,<text>澒洞相追討。紛紜類觸蠻。嗜甘爭嚙蔗。懲忿孰摧山。噏噏相開合。憧憧屢往還。窮廬守靜拙。歲暮佇希顔。</text>
<title>鳳崗 十三日</title>,<text>松聲搜遠壑。秋思集荒城。野濶烟光淡。天高露氣淸。深林群實遂。叢蔓雜花生。鳳峀瞻依地。彷徨步牒輕。</text>
<title>曾賴 十七日離並堤。次杜戱作遣悶。</title>,<text>鳳阡欝盤礴。昔年𠷢恤居。慨然悲隙駟。藐爾泣枯魚。地隔心愈切。身衰迹漸踈。微誠唯自盡。曾賴豈關渠。</text>
<title>駈馬 十八日次杜又</title>,<text>門戶龜蛇錯。峰頭有古城。昔人封樹意。遊子蓼莪情。山氣和雲氣。松聲雜雨聲。如聞復如見。駈馬感懷生。</text>
<title>駐馬 十九日次杜遣憂</title>,<text>仲秋時候異。天意杳難眞。颯颯風吹樹。蕭蕭雨打人。重陰凄曠野。新冷透氊巾。忽覺綿裘簿。添衣駐馬頻。</text>
<title>孤抱 二十日次杜長吟</title>,<text>剝消餘碩果。復進透重陰。宇宙千年事。英豪一片心。秋天瞻岳立。春水見江深。孤抱誰相語。詩成發短吟。</text>
<title>柴衡 二十一日還家。次杜樓上。</title>,<text>黃驪淸絶地。嘉客萃纓簪。邑里紆山北。柴衡啓水南。霜凋依岸圃。風掣倚江柟。勝賞君休問。平灘間綠潭。</text>
<title>搔首 十月九日發行。次杜耳聾。</title>,<text>尋山雙蠟屐。理釣一漁翁。閑情淡雲水。塵事劇盲聾。床上書常滿。尊中酒屢空。憂時搔白首。深愧昔賢風。</text>
<title>夙駕 十日次杜老病</title>,<text>節序相推。循環積氣中。魚龍愁絶壑。鳥雀戀深叢。晴旭孤峯日。寒飊萬竅風。晨裝催夙駕。征馬逐飛蓬。</text>
<title>古城 十一日入城。次杜公安懷古。</title>,<text>漢帝昔廵狩。連雲有古城。天留七日厄。地借五丁平。東國蒼生恥。南臺墨守名。臨風發長嘯。撫險一傷情。</text>
<title>別懷 十七日回程。次杜舊莊。</title>,<text>六日茅齋穩。朝辭北麓阿。斂收千竅怒。容易一葦過。宿霧䨪群峀。輕澌遍大河。子孫兼弟妹。回首別懷多。</text>
<title>䧺劒 十八日發山城。次杜石鏡。</title>,<text>謾說平胡策。空餘駐蹕山。側流川噴薄。孤聳石孱顔。人事資修省。天機有往還。書生懷膽氣。䧺劒吼腰間。</text>
<title>更聞 十八日還。次杜琴臺。</title>,<text>昊天窮必復。誰解答明君。私蠧摧爲梄。氛凝密似雲。四山沙露脊。群乞草爲裙。野老心猶切。簫韶佇更聞。</text>
<title>尹僉正 坪 挽 戊寅春</title>,<text>梧相名家後。軒然長者姿。艱危知節槩。平昔擅文辭。未售劉蕡策。空傳鮑照詩。松寒從偃謇。驥老惜權奇。潦倒風塵際。栖遅縣邑時。懸蒲留惠化。執籥辨官司。膓斷慈猿痛。魂驚隙駟悲。官舟悽舊步。唱咽新詞。此路逢迎慣。浮生涕淚滋。明旌疑別袖。殘月見丰儀。驪浦飛花亂。牛畸落景移。絶絃三載慟。攀紼益悽其。公甥朴晦叔晩號牛畸。牛畸在馬岩下朴友故宅之東。所謂牛山者也。感念舊遊。情見于辭。</text>
<title>尹參判 搢 挽 三首</title>,<text>孤鳳餐竹實。翺翔千仞崗。之子辭急流。棲遅二十霜。晩節守丘樊。韶顔弃軒裳。豈不戀明時。素志諒難忘。世事等浮雲。紫誥徒煌煌。抗談一醒然。環珮聞鏗鏘。惜哉竟不起。空谷悽餘芳。龍頭一何峻。玉署一何光。拂衣去莫留。所處圓與方。胡爲壽不遐。造物又見妨。冥冥理難測。慘慘禍荐酷。悽悽行路泣。咽咽孤兒哭。阿娣早有歸。齊眉不自懈。辛勤藥餌事。敬恭衿鞶戒。兩美成嘉耦。謂言諧祿壽。哀哀三十年。零落委山阜。泉塗幸重會。新墳肖完厚。臨風寄哀唱。弱弟今白首。</text>
<title>羅敎官仲輔 碩佐 挽</title>,<text>昔下南谷帷。膏車初發軔。唯君年最少。溫溫抱瑜瑾。俛仰三十載。萬事驚劫燼。浮生半黃埃。霜髮凋靑鬢。迢迢隔淸漢。索居生鄙吝。願言不重挈。哀哉見短折。老淚酒幽峽。西望膓內熱。沉綿擊蘭舟。緘辭代臨穴。</text>
<title>韓戚長 相稷 挽</title>,<text>名鄕長德惜龍鍾。此老曾無芥滯胷。杜若洲邊常寂寞。鷄豚社裡自從容。蒼顔白髮身猶健。藥圃書床跡轉慵。親近盃觴惟好飮。棲遅丘壑豈明農。殘齡甫輟投琴哭。故里催成若斧封。病寢驚號孤執紼。氷灘嗚咽雪埋峰。</text>
<title>聞玄石延謚禮成。緘詩志感。己卯仲春</title>,<text>力學起頹俗。徐趍遵景行。仡仡任道志。懇懇衛道誠。直欲挽虞唐。救此黃流傾。欝欝萬言謨。千載有愴情。聖朝惜良弼。隆恩見易名。聞風動衿紳。豈但門舘榮。平生荷提警。戰兢如執盈。緘詩感幽袍。枯落滯江城。</text>
<title>金高靈 瑋 挽 二首</title>,<text>哀哀䨥旐共相隨。路上行人涕雨垂。今我作州公八地。沉痾終阻素車馳。城南四十年前會。公始生鬚我丱兮。逝水東流餘白首。哀詞半雜淚痕題。</text>
<title>黃都正 藎耉 挽</title>,<text>誰將厚薄較仁天。報施昭昭理不愆。允矣吉人膺祿壽。居然平地覩神仙。門橫棨戟輝榮養。鬂有金貂侈暮年。數月微痾乘化去。梅城東畔欝新阡。</text>
<title>李大興 延普 挽</title>,<text>相國淸裁暎簡編。樓臺無地坐無氊。窮途眷顧情親篤。半世過從世好偏。戰藝登庠推鵠破。專城剖竹頌厖眠。梅軒復魄桐鄕葬。千里緘辭淚徹泉。</text>
<title>高王考定獻公延謚禮成</title>,<text>煌煌紫誥遠臨門。拜稽堂前舞小孫。潛德百年時有待。殊榮一代數焉存。驩聲動地馳看客。和氣回春八賀尊。白雪調高驚四座。管弦同奏感君恩。元韵 吏曹正郞南正重洪陽客舘大開門。節惠新榮侈後孫。盛擧從知今世罕。遺風復見故家存。佳人錦瑟當歌席。學士班衣暎酒樽。沙相精靈猶不昧。九原應拜九重恩。</text>
<title>次李尙州 恒 寄兒子韵</title>,<text>烏棲東畔少塵喧。指點陶翁歸去村。野老柴衡甘寂寞。名家勳閥絶騰鶱。當筵落筆神情旺。對燭傳杯氣貌溫。愧我還辭驪浦釣。爲官頭白祗昏昏。</text>
<title>促駕 臘月二十八日。自洪州向鴻阡。次杜巴山。</title>,<text>半歲深關戶。長亭促駕來。山排連嶂去。溪抱斷橋迴。南塢烟生樹。陰崖雪滿臺。松楸如在目。瞻望意悠哉。抱一作蹴</text>
<title>節序 二十九日望鳳凰山。次杜喜達。</title>,<text>滚滚光陰轉。悠悠節序回。千峰猶積雪。六管已飛灰。春動崖松暗。氷融澗戶開。遙岑如鳳舞。蒼翠眼中來。</text>
<title>病重漫興。謹次杜陵李丈 恒 寄來韵。庚辰二月</title>,<text>郡城幽處有層臺。抱病經年長綠苔。積雪池塘時問竹。和風庭院懶尋梅。詩從他將頻靡壘。酒任傍人獨擧杯。對案昏眠忽開眼。杜陵詞翰遞筒來。</text>
