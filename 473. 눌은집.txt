<title>鹿門歌辭。次李太白鳴臯歌韻。</title>,<text>若有人兮。懷東臯。隔雲煙兮。思增勞。林迴崖折。欲躋而無蹊。石瀨濺兮。不可舠。矗遙岑之千重兮。辟塵喧之啾嘈。松蘿磨颺以漾翠兮。若雲河堆綠。卷萬頃之寒濤。玄熊文豹。趫騰林樾。緣厓抱石啼雲叫月。騈首而嘯號。谷嗽風以天籟。逗笙竽於穹㟼。遲君之來兮。若古人之復作。拓巖巓兮爲臺。抗江上之新閣。世旣違兮何竢。有徯君之猿鶴。垂滄浪之直釣。暎白髮於淸洛。岸葛巾兮尋幽阿。采芝蔘兮躡峻崿。跨穹石兮聆鳥歌。蔭靑林兮越深壑。山氣積兮常氤氳。翠空濛兮谷糾紛。月窺林以間眠。灘鳴琴而遙聞。潭凝綠而躍鱗。簷迷樹而棲雲。蟄龍寒吟。病鶴秋呻。甘潛伏此遐塊兮。掩峀幌而無人。從麋鹿而孑跱。與山鳥而爲隣。菉葹盈幃。燕石爲珍。季女苦飢。買臣歌薪。若使淵思矯首於軒駟。又何異夫公孫白首於紅塵。辭何亢而凌雲。文何婉而劇秦。吾旣不願效二子淫靡沉溷以遺光兮。無寧葆幽貞而終身。淸風兮北牕。羌異世兮相親。</text>
<title>和歸去來辭</title>,<text>歸去來兮。四海滔滔。吾安歸。志旣與時不相諧。顧初心而自悲。懷沉欝而逮暮。望隆古而奚追。顝抱影于竆巷。歎筋骸之已非。眷海山之淸峭。思濯足而振衣。諒非願於違俗。非自託於知微。草樹摎茂。麀鹿羣奔。山泉洗淨。大海爲門。澆塵不到。古氣猶存。種秫作酒。窪石成樽。想餘歎於尼父。尋所樂於巷顔。感師襄之抱磬。誼龐公之遺安。引明月而入室。繚翠竹而爲關。繹羲文之徽音。函萬類而冥觀。時無平而不陂。理有往而必還。聊隨時而宴息。任物外之盤桓。歸去來兮。悵絶離乎朋遊。苟父子之相保。奚舍此而他求。念百口之無賴。汩終歲而常憂。詠飢鬼之驅我。微若人而從疇。扶携老幼。寄命漁舟。眄幽曠之廢墟。訪岑對之崇丘。竭股肱而事育。視天命之坎流。課兒曹而服禮。競寸晷而勿休。已矣乎。人生榮悴自有時。曷不安坐聽所爲。胡爲乎棲棲欲遠之。軒虞不可慕。商皓與爲期。混希夷而自適。共鳥獸而耘耔。遵南畝而沒齒。寄遠懷於周詩。順天道而止息。從吾所好。且何疑。</text>
<title>山木賦</title>,<text>楚王將爲章華之臺。匠石過之。赭夢林寫荊嶺。輦曳舟拕。至于鄢郢。邪許嗸軋。雷訇風咆。聲聞百里。颯遝雲委。嵬崴山峙。楚王乃命匠人召工師。獻圖授規。量巨細之宜。還據乎積木之坂。顧謂匠石曰。子以知木聞。試觀斯之爲材也。夫山林之生材。若此富矣。雖瓊宮千室。危樓百層。而用之有裕。夫匠石對曰。矗矣崒矣。衆美具矣。以臣觀之。無可於棟梁者。恐不能成大廈也。王曰夫梁有異乎。匠石曰然。夫梁下承大樹。上負重任。維持大小。調和百品。匪大匪美。陊剝立至。故先王之爲宮室。惟梁是貴。楚王笑曰甚矣。工匠之相忮也。今夫木大者十圍。長者百尺。圓不待規。直不因墨。若是者殆材之至者。而子之所不足者何也。匠石曰臣非不足於長且大也。臣以木之天。見而知之矣。臣嘗行於荊山。其麓有木焉。盤厚岸蔭層巒。擢百尋而分枝。厥高臨乎荊山。然而軸解無精。脉緩溜雨。爲下則沉。居上則蠧。爲舟爲麗。殆速腐者也。今玆之木。幾若樹乎。楚王憮然曰。子天下之知木者也。然則奈何。匠石曰。臣過鄧之野。見異材焉。絜長度大。抑可爲也。王曰。其狀若何。匠石曰。夫鄧之地。沃野千里。脩原衍陵。有一林焉。異木所生。蔚林林焉。塞野蔽坰。扶疎畏佳秀。若汶篁十仞而後有條。日抽月長。掩靄拂霄。傍生側挺。不扶自直。簇若編矢。矗若懸髮。荊棘不敢生其下。鴞鵩不敢巢其末。晝則翠鵠白鳥嘯焉。夜則孔鸞鸑鷟息焉。枝柯欝而聳峭。梢葉彙而逗霜。頫冥濛而積陰。仰窅瞹而無陽。傍戍削而眩視。睨斑駁而留光。於是使離婁督繩。斲輪度材。梓慶持斧。輸班推移。一木而中百尺之梁者。四五而未已。其攢立叢倚者。皆可爲桷杙橑楣。楚王曰。美哉木乎。此其至矣乎。匠石曰未也。生於深林。長於沃壤。厚皮脆肉。不耐風霜。精氣上騰。英華未藏。只可爲一世之材。而未期於遠大也。楚王曰。寡人固欲長有此臺也。願因子而求其至者。匠石曰。惟深山大澤。人迹不到。獨有孤鶴宵哀。猛獸晝嘷。於是有山焉。巃嵸瞥嶭。直臨天表。積石碨礧。嵳峩岌嶪。狀若龍鱗。百草衆卉。骯髒屈盤。春華未敷。夏陰不繁。其中則有松檜栢杉。杞梓豫章。雜植其間。月抽一葉。歲長一寸。抗衡茈虒。緣岡彌顚。枝葉髼鬆。半死半生。不知其年。其榦則飄風烈雨之所漂也。白鵠玄猿。羣聚而相嘯。其根則錯石洑澗之所囓也。翠羆文豹。來往而交穴。枝錚錚焉。金聲而鐵響。皮攫挐而鬼刻。若螭若鳳。騈列乎千仞之谿。而俯視百尺之岡。標箾槮而直上。慶不可乎準繩。淸風自生。爽籟自發。朱炎燒日。而下留氷雪。貫四時而不凋。閱千歲而方茂。干淸霄拂牛斗。翔寥廓凌宇宙。工倕求材。仰視而魄仆。王繭入山。投繩而不敢寇。若此木者。截若疊璧。斲若文繡。表膩澤而純紫。中溫潤而眞黃。秋陽炙而不皴。積水浸而愈香。風雨交至。而膏燁逾光。星霜屢遒。而絢緻自密。剸犀之刃。不能快斷。斬石之劍。不能疾斲。誠天下之奇材也。然而雜襲儷佹。空老於巖壑。鬼魅敲石而生火。時燎其墜葉。鼯猱呼咷於高杪。蛟螭結蟠於深根。抱瓌材藏利器而騈死於岡巒。龍顚虎仆而不能自見者。它它藉藉。楚王喟然而嘆曰。木固有若是者乎。匠石曰。未至也。大王若欲其至者。必求之極遠之野。楚王曰若何。匠石曰臣嘗遊海之山。積水之所瀦匯爲大壑。崒然風濤。呑山吐岳。大鵬孤飛而墜翼。六鰲齊抃而蹶足。其山則崱屴嶔崎。蜿蟺欝積。若漂若墜。若浮若沒。澹淡於洪波之中。宿霧繅嵐。淑氣澒洞。惡鳥不翔。惡木不生。乃有瓌木珍叢。騈立而相朋。蔚有松栢。翳有若桑。紫檀木蘭。桂椒女貞。千歲爲春。千歲爲秋。夸條發華。掩暎陵丘。竦葉則翥鵠。偃柯則舞蚪。陽烏側翼於標顚。陰兎憇影於枝間。外蹵鱗而龍挐。中斂華而玉縝。雧沆瀣而凝霏。颺翠微而流脂。若綴瓊英而潑蒼璃。滲液墜膏。入土不涸。氣蒸仙苓。精爲琥珀。若乃亭毒所鍾。神物所閟。戰雷浪控海市。激神焱噓紫霓。鵷雛鳳凰。翔繞而叫啼。霱雲蜚霞。淹浡而留栖。玄黿白龜伏其陰。蒼龍神犀刷其陽。沐三淸之零露。飽十洲之淸霜。含灝氣而舒華。閱千刦而長榮。然而巖巒重阻。雲濤嶮狂。工師掉慓而莫至。世敻想其風聲。臣於是涉鯨波兆嵽嵲。披蒙茸踞峻壑。心駴骨𢥠。肅然神慄。海霧斂線。遙波玉凈。神禽哢吭。惠風練響。鏗鍧藰莅。若匀天之樂。常留於穹林之上。臣乃周遊溥玩。俯睇仰視。絜之以大。十圍百圍而不止。度之以長。如簀如織而未已。試之以銎。若筳撞鍾。終日矻矻。僅斲寸膚。縹膩若紫玉之華。玲瓏如赤璺之腴。叩之干將之劍。錚然發金玉之音。目厭意闌。援柯而爲之歌曰。度千山兮越巉巖。臨巨浡兮頫瓊林。騈崔嵬兮麗高明。處此幽壑兮。誰爲爾傷。若此者。運之以繩而不加直。平之以準而不加砥。假之剞劂而不益巧。施之丹雘而不益美。將致此者。必起旅雲屯。選徒鱗萃。列卒彌山。張旆塞海。萬牛曳車。六師挐舟。晉秦後殿。齊魯前驅。海若除道。雷師助謍。塡賞於天台之隈。澹賄於巨浸之汀。罄之以百工之技。奏之以十年之功。夫然後可致而至。臣意王欲爲萬世之觀。竊以爲非此木不可也。楚王瞪然良久曰。子之言美矣。曠日持久。令人懣然遲之。且夫遠山之木。遙海之材。楚國小力弱。恐不足以致之也。匠石愀然曰。臣固知大王之不能也。夫懷悠遠之圖者。舍尋常之規。守甔石之儲者。闕萬鍾之資。今犀象戾麒麟至。飛黃服空靑餌。孔雀鸚鵡。入籠馴墀。以王好之也。夫木逾遠則逾美。逾老則逾奇。深林邃蹊。王固不求。通都大邑。亦無巨木。彼峩峩焉磷磷焉。川至而山積者。則山林樵蘇之餘焫也。而王慮不出郊。目慣近澤。富瑣屑寵液樠。飾朽質以文錦。抗離奇以刻璊。良材異榦。枯槁於空山。而牽强闒茸。以蘄苟完。以此觀之。王之國事。可知矣。</text>
<title>夢筮賦</title>,<text>大歲荒落。蕤律鶉掩。庚子日斜。宿雨初斂。悄羸容之尠緖。對時物之敷豔。課稚子以理菊。佇官糶以御歉。薄炊趁暝。乳燕噤䈴。枕書伸脚。六塵散念。神悠揚而遂擧。魂颯爾而遐奄。遌平生之石友。集莽莨之旅店。忘幽顯而一粲。歎道槖之俱儉。云台戾此英園。覿先后於淸簟。指長道而丐惠。賷忖程而非贍。立暮岐而凝睇。若神索而意憯。顧余咨嗟。可往更覘。或嗇而否。何事鉛槧。背余南去。獨敲凋韂。余心不怡。佇立斷塹。澄江自波。石梯微颭。忽有媵余而前逝。奄玉扆之高儼。低龍光而賜色。睠菲質而揚剡。曰予得兆。有火熛焰。集于中庭。灼爍其爓。在周以興。而名不僭。引前臣而較武。詔太卜而昭占。遇朱鳥之休繇。時七日之將漸。體旣明而且復。光外耀而內閃。雖際遇之舛期。要後嗣之光弇。瓊篿載響。瑤液流脥。罘罳影轉。霱雲中渰。樓臨逈而夕靄。水趨漢而波灩。怳神京之前路。猶覺後之指點。余迷而騃。近衣不檢。書籍薶頭。糠覈非厭。叨皇靈之渥波。假神宵之浸染。誓顧繇而自厲。雖在約而無諂。隨時安遇。一視夷險。神明內腴。輝光外貶。大火相傳。其永有掞。毋或趑趄。時將荏苒。天命不欺。將往而驗。</text>
<title>彈鋏賦 幷序</title>,<text>驩家甚貧。惟有一劍耳。憂愁困竆。未嘗不與之偕。及來公子門下。不能發奇策。備緩急之用。獨處旅舘。慨然有不遇之歎。彈劍以自悲。因賦之以泄其思云爾。唐虞遠兮。不復歸。四海滔滔兮。士苦飢。天霜下戒兮。衣裳短。竢申朝兮。長夜漫。濟波悠悠兮。白石粲。願言從子兮。一劍寒。鳧鴈脅翼兮。鷄飛相羣。孤鴻側翅兮。無與鄰。空庭荒凉兮。蜚鳥迴。獨歌長鋏兮。思歸來。衆皆粱肉兮。誰與我餐。行無車馬兮。不能出門。一身棲遑兮。靡所止字。四顧寥廓兮。莫知我窶。長鋏歸來兮。歌三發。思公子兮。未忍訣。寗戚之叩角兮。桓公聞而發歎。越石之謳吟兮。待晏氏而高騫。我不及二子兮。世又無桓與晏。劍歌孔悲兮。誰使以聞。已焉哉。北門歌衛兮。權輿賦秦。自古賢士兮。如此者多。嗟嗟乎天實爲之兮。謂之何哉。</text>
<title>次復志賦</title>,<text>惜余志之盭違兮。顧平昔而增歎。自髫齔而志學兮。謂身名之可完。操末藝而擬試兮。忽忘世之嶮難。璞雕彩而袨服兮。鸎出谷而求遷。咀文林之馥郁兮。航學海之汗漫。執寸筳而試鍾兮。擬一簣而成山。要聞廣而學優兮。將與時乎周旋。狹吾生此海陬兮。跡又阻於嶺之南。非京師吾曷歸兮。思以快吾之愁心。歷千里而重趼兮。攬山川而冥尋。挽司馬而自較兮。哂吾才之非任。世並擧而外飾兮。夫孰察余之佩服。紛交趨而射利兮。苟仰取而俛拾。視余心之謾癡兮。類海禽之眩惑。不量才而務入兮。非所聞於吾師。寧棄斯而背初兮。蘄一快於有司。世旣與我而異操兮。廁足而靡所馳。顧人道其已謬兮。仰天路而焉推。固尋尺不可枉兮。寧枘鑿之相宜。得不爲吾喜兮。失不爲吾悲。忽反顧而含欷兮。不如返吾之農苑。出東門而睇眙兮。望天閽而寢遠。雖展抱之計違兮。猶未喪乎吾初。伏畎畞而囂囂兮。嚼先喆之芬餘。亮古訓之孔昭兮。寧假策而筮居。審吾誼而取舍兮。隨白雲之卷舒。脩蘭蓀之舊服兮。佩瑤華之皎如。順天命而恭竢兮。聊且以乎躊躇。圖書儼其滿壁兮。草樹薆以繞廬。旣不忮而不求兮。焉有毁而有譽。勛華邈其謨存兮。怳咈吁與兪都。象風儀於寤寐兮。唯自樂其騃愚。替經史以菽粟兮。味聖訓猶豢芻。升萊堂而嬉戱兮。趨鯉庭而懽娛。擬斯樂之得全兮。做一室之和愉。勞筋骨以服田兮。幸官租之了輸。嗟貧也之非病兮。已我心之原獲。亦捽茹其山雌兮。又何悲乎不自食。昔吾懷此范憂兮。耿一心兮難自忘。西方敻以五雲兮。渭樹暮以蒼茫。長梯斷而路絶兮。吾誰與而翺翔。折芳華以自將兮。襞遺芬使不揚。吾將握瑜而終竆兮。固人命之有當。尋餘訓於顔巷兮。惟永思而周章。庶此志之克復兮。希後日之有望。</text>
<title>擬古 九首</title>,<text>穆穆瑤華佩。皎皎明月璫。與君約黃昏。何意有離傷。君心有美子。妾顔無容光。回車遠行邁。漢水漸帷裳。娟娟西飛月。悠悠東逝波。繞宅種琅玕。前除樹葵花。蜚雲掩日光。花香空自多。向君君不知。歎息將如何。東風三月時。西隣桃與李。佳冶出天豔。容華照流水。巧笑倚高樓。豔豔羅與綺。白馬金纏頭。榮光塞閭里。今日留君歡。明朝誰家裏。歲暮凄風集。蟋蟀鳴床下。豔豔媚陽姿。零落歸何處。漉酒燔兎首。及時當携侶。與子遊京洛。歡樂難具語。朱門白玉簾。儇媚持軒馬。勸客琉璃盞。床前舞好女。富貴日相召。榮光能幾許。高明多鬼瞰。歌哭自來去。中秋役車休。與君且一笑。共携同心客。高吟發淸嘯。陽春將白雪。音聲更幽妙。四座咸寂然。識曲固其少。郢客爲巴人。車騎爭相召。何不操齊竽。及時取榮耀。莫學楊子雲。幽獨老蓬藋。飛飛草上蛾。游戱園中桑。依倚白日光。中天恣搖翔。虞淵沒餘景。萬象同曛黃。高堂有華燭。黑夜回昭芒。將身謝陰昏。爭光赴烈煬。但知明可愛。何意親炰戕。物性有如此。丈夫懷悲傷。不如去括囊。濯纓歌滄浪。庭前樹蘭蕙。枝葉含華光。朝灌而暮培。當風佇淸香。白露隕微芳。翛翛空谷長。馨香不復有。蕪沒同草莽。物情易衰歇。志業何當强。對君起淸風。已見鏡中霜。采采滿庭綠。贈君貯衣裳。更栽松與栢。高高一色蒼。中天懸北斗。攝提揚其尾。平分時與月。夜夜中昏指。君心有明衡。斟酌當如此。豔豔承恩子。高歌獨當耳。繁音漸流蕩。新聲相代起。君家九重門。下有九首虺。爲君調淸廟。一倡姚與姒。蛾眉難自進。君情定何似。凄凄朔風寒。霏霏雪交戾。太陽慘不舒。行子單衣弊。微行感窈窕。栢舟傷棣棣。獨下元央帷。昨夜夢夫壻。君家十二樓。婥約多佳麗。巧冶善結丱。正直無根蔕。願君廣聰明。愼勿偏恩惠。苦言多感慨。游魂已迢遞。攬衣起延佇。重陰塞寒沴。沈憂以長思。流淚沾羅袂。四運迭代往。寒暑無停機。灼灼園中英。已見顔色衰。鴻鵠戾天遊。蜉蝣競日暉。有客海上來。贈我雙白龜。上者藏太室。下者放汚池。貴賤雖不同。苦樂良自知。感君區區意。淹留以俟時。</text>
<title>江上女子歌</title>,<text>江上持瓢誰氏兒。玉貌蹣跚兩相隨。自言幼少不知家。三歲零丁逐寒鴉。阿爺南州責逋奴。歸舟正與商人俱。巨禍潛祟越中裝。寃魂夜泣吳天霜。兒齡八九尠兄弟。四顧茫茫無所抵。父死尸沒向誰叩。讎强身弱難容手。秪與兒婢兩結束。出家號呼竆山谷。變衣匿跡尋讎去。風行草宿靡處所。懷中的皪雙金刀。頭上髼鬆兩蓬毛。丹衷耿耿天日皎。秋岸三紅河上蓼。商人逐利無東西。昨夜舟泊銅江堤。林烏啞啞霜月白。碧波碇沈囂語寂。江妃嗚泣助煩寃。約束睡魔噤一村。金刀跳出神獨知。一擲正中讎人脾。斬胷茹肝復歸路。曉霧瞳矓汀上樹。天明客子爭奔走。死與尸者果誰某。是夜寄宿老婆女。隔牕暗聞兩兒語。爲言終始僅如此。不知何許小娘子。聞者相傳但涕淚。肎料稚顔辦大事。重男賤女世人情。十子何如一女英。君看千古復讎人。未有年齡如此倫。正是吾東大義明。賦與忠孝隨胎生。寄語鄰邦莫浪窺。三韓女兒今如斯。</text>
<title>薌娘謠</title>,<text>一善女子名薌娘。生長農家性端良。少小嬉戱常獨遊。行坐不近男兒傍。慈母早歿後母嚚。害娘箠楚恣暴狂。娘愈恭謹不見色。紡絲拾菜常滿筐。十七嫁與林家兒。兒年十四亦不臧。愚騃不知禮相加。擢髮掐膚殘衣裳。謂言稚兒無知識。年長還又加悖妄。惡娘箠撻不去手。彪虎決裂誰敢向。舅姑憐娘送娘家。荷衣入門無顔儀。母怒搥床大叱咜。送汝適人何歸爲。嗟汝性行必無良。吾饒不畜棄歸兒。閉門相與犬馬食。父老見制無奈何。爲裝送娘慈母家。母家悲憐迭戚嗟。爲言汝是農家子。見棄惟當去從他。四鄰皆知汝無罪。胡乃虛老如花容。娘言此言大不祥。兒來只欲依舅公。女子有歸不更人。兒生已與謀兒衷。見逐秪緣數命奇。之死矢不汚兒躳。數言不從終怒視。且謂尋常兒女語。要人涓吉迎娘去。釃酒宰羊列品庶。門前繫馬靑絲勒。紅盤洗出雙金筯。娘心驚疑暗自覷。正是諸舅要奪余。嗟吾薄命等漂漂。在此終當受汚歟。跳身還向故夫家。野心未化狂童且。舅言吾兒大無行。汝雖復來何所益。不如從他美丈夫。寒衣飢食安床席。吾兒已與汝相絶。不復問汝有所適。娘爲垂淚復公爺。不意公今有此言。貧兒無敎又無行。此心誓不登他門。幸公憐兒與隙土。草食陶穴終吾身。義言悽愴不回頭。但戒毋爲門戶塵。弱質東西不見容。四顧茫茫迷去津。忍詬但能汙吾義。自裁還爲舅所惡。仰天噓唏拊心啼。玉筯亂落如飛雨。父不我子夫不婦。再來還逢舅姑忤。三從道絶人理乖。有生何面寄寰㝢。嗚呼一身無所歸。面前滄波流萬古。無寧潔身赴淸流。下與阿孃悲懷吐。悲吟披髮下江干。霜葉鳴秋蘆花睡。江頭採薪小女兒。携來問名年十二。沙際兩立盡心語。汝家幸與吾家邇。嗟吾隱痛無所歸。今將舍命隨淸水。但恐死去不明白。世人疑吾有他志。而今遇汝眞天幸。汝小能言吾死事。汝小不能止我死。使我從容就死地。解髢褫裳更結束。說與慇懃傳致家。阿爺年老不能將。死容何忍見阿爺。阿爺雖來尸不出。只向泉臺從阿母。哀歌有懷兒記取。天地雖寬無所偶。他日汝來歌此歌。江水波起知我否。欲投還止顧兒笑。我已決死無所顧。雖然見水有怖心。可嗟人生懼此路。於焉蒙袂勇身投。斜日蒼茫滄波怒。是處偏近竹林祠。江上高碑名砥柱。吉子當年餓首陽。淸風萬古只此土。娘生卑微能知義。捐身得地何其奇。樵女傳衣送阿爺。浹旬號哭循江湄。層波嗚咽江鳥啼。江上招招魂有知。阿爺旣去尸載浮。單衫被面顔如故。世人嘖嘖說靈異。孝烈如娘終無訴。生逢母嚚歸夫凶。阿誰見聞能如是。至行端宜化暴愚。終不見容而底死。或言義烈大抵竆。我謂竆後見烈義。天生義烈風百世。不待生前倘來寄。烏山洛江節義藪。卓犖高標聯史書。星軺北去不復迴。竹田靑靑五柳墟。尙令村嬌守夜閨。下與牛狗能衛主。正氣磅礴也不死。鍾生人物無豐窶。近聞星山兩小娘。隻手拔塚死報父。擇地焉不處此間。吾將匹馬營農圃。</text>
<title>禹篆歌</title>,<text>岣嶁故事久茫昧。掎摭不曾經尼父。况從秦火且百世。往跡悠悠誰復覩。唐家韓子穪博該。采古秪能徵異武。如今何處得此本。筆跡遠傳由神禹。細看字體非世有。展紙窅然煩手撫。傳摸那免有差訛。點畫猶存古規矩。嶔嶔山石剖叉牙。隱隱踈林閃鬪虎。璣衡錯落連鐵索。星宿飜芒麗秋宇。巧如冰斯等雀鷇。波靡叔季詎追補。如何周後薄宋季。中間寂寂謾傳古。已隨九鼎同沉沒。歷盡暴亂誰敢侮。河淸千一紀萬曆。嶽靈呈奇奎光吐。天公一夜役巨娥。劃破層厓掊地府。始知神文有顯晦。出入千載如仰俯。終古衡陽山北尖。于今再敎神功樹。塵埃試拂走亂領。日光下燭騰瑞昈。剜縷剔沙字不磨。龍腦幻出毫可數。羲皇遺跡世不傳。此書天下當鼻祖。派流仍入市兒貨。尺紙爭將萬金賭。樂浪公子聘上國。爲擺行裝勤購取。擕來卻訪紫閣翁。此翁博古古無伍。一見灑然意自悟。信之不異經訓詁。俗書傳解刻棗木。欲令至寶徧東魯。東俗寥寥不好古。還笑此翁心獨苦。或爲古跡要相取。亦不置之於心腑。有財爭傳王趙貼。家家草書誇雄詡。惜哉奇文晩始出。誰知造化參三五。旣殊二篆體易曉。不比分隷徒媚嫵。秪令衰季壓奇衺。空敎二子歌石皷。鋪張聖文定巨手。海內今無白與甫。嗟我生晩才又下。對此憐悼心自憮。寧能尺紈摹日月。其奈文章無與瞽。妄欲操觚歌厥初。疆撥昏思纔擧粗。當年上帝錫龜書。玉字金簡兼寵輔。使張鴻水觀百戱。狂浸巨浡懷寰㝢。夔魍騁怪窫窳號。刑天皷牙蛇龍怒。剸妖劈石走逆流。雷霆虩虩讓神斧。八載崎嶇江海東。四海害去中州土。神籠物怪無敢逃。卻鐫蒼厓告功溥。今觀此書象皆具。百靈秘詭咸羅聚。欲翥欲走還欲跳。如搏如顧復如舞。此豈人工所能到。欲學嗟勞指畫肚。不諧時俗知何用。遙懷盛際涕如雨。中堂展掛勁風起。正氣猶令人髮豎。鬼魅潛愁漏形醜。不敢白日窺簷廡。狐狸不敢近而晲。駭奔大壑猶戰股。宜藏天府近尺五。愼莫委棄於草莽。微衷耿耿但自緘。一歌一字再傴僂。</text>
<title>文山契飮詩 四言○幷序</title>,<text>曾子穪以文會友。夫文於君子爲末藝。然近日國家專以文取士。世之有才藝者咸汩焉。黌宮釋室。連袂雲趨。爲擧子業也。其能放意山林。吟哢風物。如蘭亭桃園之游者固甚稀。况所謂以文會而輔仁者耶。吾儕生幷一世。而又比里居。平居文墨相從。有素也。然而未嘗脫去俗習。從容溪山之間。以自愉快。往往蒼顔白髮。形骸漸易。徒爲達者之所悲也。今秋發解事已。而率落拓不中。則又自悲爲名利所馳逐。終不見古人適意時節。間正卿天美要余爲一會。繼而士能言之。余故爲戲文。約會于文山之松生齋。旣諸君子幸皆不遺。賁然咸造。摠十九人。是集也。無絲竹而樂。無籩豆而秩。無酬酢而不亂。善歌歌。善舞舞。善謳謳。坐中又有善草笛者。余與諸君。或時擊水匏以助懽。間令釋徒吹梵。歌響振厓谷。譁然以樂。旣而懼其流於荒也。分韻排送。四座寂然囂止。遂拊手曰。此可以禁滛也。詩成。列書名氏。各係詩其下。夫固有工拙之異。然嘗觀古人之詩。以吟詠性情。不以工拙爲美惡。吾儕能涵泳中和。以養性情。存乎中者。充實純粹。發於外者。無不正也。將罷。以卷授余曰。此勝事也。不可遂已。旣自君始。宜有言。余曰諾。遂爲序。分韻得十字嗷嗷者雁。相呼啄粒。鶴鳴于臯。亦自和集。我友萃止。駵駒之縶。雖無旨酒。或擧或挹。雖無絲管。旣詠新什。無曰旣愉。式禮以翕。軒冕之榮。今者其岌。詡詡之差。駟或不及。良士無荒。敬爾攸執。矢歌以勖。文成八十。</text>
<title>北風行。贈黃龍瑞。</title>,<text>朔風捲雪打窻竹。數點著人凍梨色。丈夫論交方寸中。意氣由來無南北。而爾平生數聞名。文藻上下申周伯。周伯倦遊洛江頭。逢君惻惻憐竆愁。彤盤散出赬虬卵。夕炊錯落排珍羞。感君至意慰行役。不覺寒威近昏黑。數月棲遲客南土。旅館無人問寒苦。聽君知君立談間。况又竆途頻往還。灼灼園豔已無處。蒼蒼翠雪宜晩看。君今有意雕楚玉。我亦匪久歸太白。兩地迢迢隔山水。離懷黯黯牽江瀰。有雁頻寄相思字。</text>
<title>臘月。校朱子大全奏箚有感。用先生感事韻。仰呈蒼雪齋權公 斗經 案下。</title>,<text>歲暮風雪至。蒼茫天宇沈。靜室一炷明。校書競寸陰。跪讀淳煕卷。偉哉用意深。經綸千萬言。想像吁咈音。陳務在明道。引君先正心。弊源盡意防。邃際高駕尋。論邪惕霜履。杜微凜淵臨。投函髮先皓。憂時淚盈襟。此道竟終否。民命寄斧碪。反覆振荒策。千載興哀吟。廊廟氣象異。滄洲歲月侵。反招和小山。巖桂詠箾槮。美人隔明光。峩冠難重任。天意故去宋。版圖空輸金。興亡用舍間。此理端可諶。感歎遂成詩。留作後人箴。</text>
<title>石泉雪夜。同權晦彦 東著 步候蒼雪齋。歸路有吟。謹呈軒下。</title>,<text>向暮發泉社。山蹊雪幷明。澹澹墟里煙。依依遠人行。寒風川上度。暗流氷底鳴。摳衣上雪齋。梅香滿室淸。挑燈展遺卷。緬懷朱先生。長吟招隱操。千載有餘情。</text>
<title>丁酉元日。晨起讀周官司徒篇。有感。</title>,<text>羲和不暫停。倐忽歲華新。孤苦感雨露。晨起懷百端。舊廬已頹圮。移築亦未完。簞瓢豈易辦。屢空乃所安。平生抱孤念。蹉跎不復云。秪此遲暮年。文字竆朝曛。妄窺周公編。遠泝敷化原。司徒一官法。薄俗可回淳。惜哉無與語。反復空興歎。揮桐玩古調。亦自遺飢寒。神明苟內腴。外至非戚欣。陶公見天道。楚調乃有言。世道固嶮崎。毁譽各自門。孤松難寄林。轉蓬况無根。好古昧時誼。久矣災及身。杜門讀書史。無爲浪馳奔。回駕修初服。默識希巷顔。反身無怨尤。在約常中寬。漱口養沖素。和光去塵昏。百年始玆役。悠哉戒行轅。</text>
<title>孫上舍長文 景郁 輓</title>,<text>人言名父爲子難。長文藉藉儕友間。我初不見慕其人。一見懽然傾心肝。楮島風淸木葉落。廣陵月出層氷白。江頭換酒匏作觶。夜深緩步奉恩寺。是時同游六七公。千里文雅嶺中至。解槖傾樽卽爲樂。交臂加跖無拘束。十日懽飮猶世稀。八載離恨轉依依。君身自有濟川具。時至便能繪舜衣。吾道近來成嗟跎。時會周天奄山阿。君又不淑天謂何。舊游回首足悲咽。秪今誰數南州傑。有琴誰爲彈流水。有耳無復唱白雪。嗟君不幸存者長。况復兟兟穪家郞。竆通脩短不足定。爲將斯語慰高堂。</text>
<title>長安行</title>,<text>長安道上貴游兒。雙雙御街挾徒馳。白馬驕囓黃金勒。朱鞍橫拖綠錦絲。出門便適公侯家。入門還迎軺軒車。軒車相逢無雜語。但道邇來侍妾多。明眸皓齒襄陽歌。翠袖紅裙白褧裳。羅帳流蘇紫綉囊。四角龍腦玉童子。縷烟細入苧衣香。姹兒笑引藥玉壺。紫醞光動神仙罏。冬天煖擁虎豹帳。夏日淸生玳瑁床。一生輕㬉極意氣。豈知焦神與腐腸。寂寞龍轜出水門。朝朝軒車來送喪。歸家侍女煖金觴。調瑟高堂樂未央。</text>
<title>抱犢洞謠</title>,<text>抱犢之山深洞府。厥初誰居名以喩。小白西騰秘靈聚。飛流劈石噴如霧。巒回枝擁廓而裕。其中縹緲多雲樹。奇峯八九鶴振羽。淸川曲折魚可數。仙臺削成疊寶璐。醴井旁湧泔凝沍。芝蔘茸蓊長雨露。麋鹿伎俁不駭怖。復有三島捍流護。淸江十里鎖鷗鷺。細思生理無不具。物外耕鑿足農圃。百丈龍湫橋可渡。種種抱犢何憚赴。世人藉藉或畫喩。况我泉石病已痼。强起沈痾策駑驅。跨巘棹瀧忍顚仆。披林剔榛覔去路。老農拍手向前訴。武陵自古好事足。末俗喜奇虛相騖。白嶺蒼蒼呀不顧。巖麓正似探兒袴。豈有仙境於此住。擧世奔波苦不悟。此後有洞衆所慕。一木跨瀑纔通步。峻崖亂石麤可惡。竆林老葉暘不煦。中藏虎羆厲牙謼。蟃貙䯱髵戴目怒。撑腸拄肚滿不吐。茹膚吮血雛相哺。縱有隙土容耕作。秪宜山䝤逃威捕。况敎澄江西漢注。山中草樹充輦賂。我有奇志安所措。轉手便被化兒妬。欲向雲林閑杖屨。敎誨兒曹循規度。初聞靜界鎖牢固。妄說天翁須時付。那知名實太舛迕。誰皷如簧轉相誤。島潭奇勝聞已素。石崖黔黝不稱故。江臯指說處士寓。大抵虛聲索性酤。堪詑山人巧一趣。邇來浮譽競依附。丈夫到此寧少駐。擺棹望望若受汚。近聞太白連海勾。深林邃蹊簡俗務。山蔬不讓三巴芋。園麻何羨筇笮布。不用上蔡逐狡兎。不用商家覔霖雨。有時把竿浮海瓠。一棹雲漢任洄泝。歸歟吾黨可與晤。塵寰晼晩時將暮。莫向名韁歎不遇。</text>
<title>輓人 代作</title>,<text>安汗仲渥洼雛。迺是渠家千里駒。使之長鳴九陌春。太平花月踏亨衢。使之儒林掉脩鞅。滅沒倒影誰得望。秋天霜落鴈啄瘡。眼前周道平如掌。使君不得假步騁氣。菽粟聖經糠粃漢唐。世之相者擧皮肉。振策高矜金鞍粧。爾不翹首誇靑驄。誰復知爾是嘶風。我是駑駘才。孟夏新從杏園來。握手入君室。爲君興一哀。謂言霜蹄終不失。誰知中道夭逸才。三世通家知爾久。戀徒長吟獨徘佪。爲賦天馬歌馬鬣。悲風一曲黃金臺。</text>
<title>輓柳諮議 後章○代人</title>,<text>飄風何弗弗。朝來在崇林。玆惟丹穴羽。固自異凡禽。高標儀濁俗。永期揚淸音。半夜林下烏。啞啞哀怨深。奄忽辭靈春。相隨入重陰。深恨結層雲。見者皆涕滛。皎皎淳古貌。何日忘于心。呑聲歌孝思。悵望南山岑。</text>
<title>次金遠澄 景湜 和柳州贈吳武陵古詩投惠韻</title>,<text>伐木南山巓。黃鳥鳴灌叢。淸聲喚幽思。晩林生午風。荷衣隨澗下。訪君前山竆。相看兩悠然。不語趣自同。牙期去已久。千載悲孤桐。村醪撥閒愁。炊煙凝暮空。惟言各努力。競辰事遠功。吾心自可爾。豈必世耳聰。</text>
<title>鄭進士洛瑞 游蓮 輓</title>,<text>洛瑞貞簡之賢孫。故家遺風在後昆。與我同登鹿鳴筵。總角聲名何翩翩。且謂靑雲在目前。黑頭去作金閨仙。無端落拓老林丘。君髮蒼蒼我白顚。我棲白山雲。君卧三江天。山中歲寒芋栗貧。江上秋登稻魚鮮。滿前兒郞汗血駒。婦女左右共蓴鱸。嗟君此樂我還無。昨年相逢三溪院。浪說平生一嗟吁。筋强骨痿却不同。貌瘁神腴亦自殊。笑謂君當悲我去。那知此訣君先吾。已矣乎人間不可知。臨風灑涕重嗚呼。</text>
<title>先立小齋北柱。戲題。</title>,<text>術家休問吉凶辰。日五月旬直戊年。五十相乘五十五。河圖數妙此中全。</text>
<title>次陶集有會而作</title>,<text>少小業詩書。生涯足寒飢。艱苦不攖懷。糠覈身猶肥。豈遑慕安燠。寒暑惟一衣。朝來歲華盡。凜烈朔風悲。惄焉念空乏。已覺筋骸非。長懷卷中人。慷慨有餘遺。非君固竆節。歲暮與誰歸。呼燈長跪讀。將子以爲師。</text>
<title>碓樂三章。章八句。幷小序</title>,<text>余居有百結先生之貧。歲序遒盡。無資以度朝夕。得蒼雪文丈書。云歲行盡。想無琴。可作杵聲。三復興歎。慨然念古。顧雖無琴。頗以蕪詞自娛。作碓樂三章。以代琴聲。慰家人而復長者之厚意云。碓之樂。自古相呼舂稷黍。黍稷滿家舂滿筥。四隣爭誇度歲序。我獨無禾可相杵。古琴泠泠和兒女。嗟我婦子愼無沮。天命有分不可以拒。碓之樂。東村西舍齊時作。家家有粟厭餺飥。兩兩相和女聲樂。我獨無黍可容鑿。簞瓢棄擲婦語索。嗟我婦子愼無怍。天命有時不可以莫。碓之樂。歲暮女伴相爭先。煗衣輕裙辦華膳。夜深星爛不知倦。我獨無麥可成麵。愁容寂寞生婦面。嗟我婦子愼無羨。天命不同不可以徧。</text>
<title>己亥元日</title>,<text>唐虞民物轉蕭條。新歲村家喜氣消。官糶催輸眞虎視。天時釀癘似原燎。蒱摴客酒歌前事。萇楚苕華怨此朝。誰畵閭閻艱苦狀。一封西獻九重遙。</text>
<title>李士淳壁上。有二畵鷹。</title>,<text>老鶻何年峙。枯樹不成林。側目雲霄上。猶看萬里心。蒼鷹倚孤樹。綠烟生遠林。窺兎松葉裏。驚動百鳥心。</text>
<title>酒泉郵軒。醉呈主人詞案。</title>,<text>我愛連城璧。君成白雪謳。平生無限意。今日驛南樓。</text>
<title>石泉次權一甫 萬 韻</title>,<text>草外虫聲動。雲間桂子陰。崩騰秋瀨急。淸敞夜堂深。渾榻烟霞氣。滿梁風雨音。老夫機想絶。猶起釣鰲心。</text>
<title>昔有蘇不韋行 四十章</title>,<text>昔有蘇不韋。父死於上官。童孩志報讎。讎强身更單。潛刃剸讎家。讎家復深關。孤誠無所發。乃發讎家塚。斷頭去祭壠。枯魂爲驚恐。讎人自羞死。大義明天地。匹夫報深讎。千載有一二。東海有孝娘。何慙蘇家子。一章 蟬聯故家世。忠孝舊有聲。家聲流不墜。烜爀有此娘。阿娘年六七。阿母病在床。匕筯恭子職。奉養出至誠。阿母病不起。阿妹與阿娘。號呼將祭奠。朝暮有哀聲。零丁侍阿爺。阿爺無弟兄。家中無壯婦。王母垂百齡。阿娘躳內事。甘旨逾芬芳。誰謂小兒娘。送死盡禮情。性能曉文字。義理自通明。丈夫所疑晦。昭析如列星。阿爺有少婦。禮養如親母。先壠四五里。朝夕勤護守。栽成松栢林。欝欝繞左右。二章 誰知小奸竪。持此媚强宗。强宗故名家。富豪傾一邦。挾其財巨萬。連姻通侯公。憑依阿附勢。利人有孤竆。奪其丘與壠。心腸苦不充。初奪李家山。又欲移此岡。一日散千金。無脛走四方。營門爲心腹。形勢如山岳。列邑迭轉賵。守令親送喪。藹藹靑雲盖。前後羅械杖。鵝喝唱曉月。龍旛爲低仰。戈鋋耀平野。杯盤間帷帳。三章 阿爺自一身。獨手無所張。號訴州道間。何異拒轍螳。阿爺謂阿娘。不如去上京。幸得天日照。洩此煩寃情。阿娘復阿爺。此計恐無成。讎家故多力。盤結無京鄕。阿爺自一身。理直何由伸。徒勞亦無益。胡不念老親。阿爺太息言。事誠如女言。爲子失先壠。何顔立世間。吾計抵死爲。利害非所論。四章 阿爺叩天閽。願言照覆盆。浮雲結層屯。何由照蔀屋。査命雖云嚴。曾不讋豪族。安身卧鈴閣。無心辨直曲。虧崖治石材。螭頭高四尺。輦輸新墓下。召工恣礱琢。亂斫蒼蒼樹。一一阿爺植。阿爺更孤憤。沮撞讎家僕。五章 讎人自巧避。是非未相析。是日丘墓間。嗚咽一二語。寃抑未及竟。其人大怒去。指言作挐墓。搆捏去報府。六章 狐狸爲導言。虎威何攫戾。此人若不死。爲患恐未去。不見文字間。抵弄亦無數。監司得聞之。搥床便大怒。跳身策馬來。作言侵道主。列吏大枷鎖。替卒三四五。問誰執杖者。乃是讎家奴。拷掠四十度。血肉波流途。七章 阿爺入牢獄。自知生不久。寄書處家事。悽愴有老母。阿爺無壯子。誰爲報身後。作字遺腹兒。未分男與女。吁嗟汝阿女。領我悲痛緖。遺汝以佩刀。望汝如秦女。縷命絶須臾。寃魂何處去。衣上有斑血。點點含寃處。八章 阿娘得見之。抱刀長悲號。蒼天色慘悽。悲風爲四嘷。爲此一抔土。畢竟殞阿爺。枯骸雖無罪。本之讎則那。緣此殺吾父。義不存此墓。阿爺未瞑時。志不忘此墓。我不發掘去。無以報吾父。嗟嗟我兒娘。遠赴誠難爲。且當發此墓。讎應不求來。讎來可以報。復讎在此擧。九章 阿母與阿妹。相擕上壠去。纍纍生麻䯻。兩三爲朋侶。蕭蕭白楊間。惻惻鳴素馬。殺氣如雲來。白日爲高下。柔腸九回轉。雙手如劍戟。長鉏斸厚莎。快斧斬潛槨。脂松錯長炬。煨炭塡空隙。須臾欝攸上。長風助焚虐。枯魂何處避。寒灰飛江浦。行人指相語。讎家大驚怖。各自爲生謀。未暇顧死祖。十章 霧露濕虛壙。哀禽鳴繞樹。阿娘計無奈。雪涕訴官府。願言捕此讎。正此殺人罪。州官畏營門。閉閤如聾䏁。阿娘年十七。阿妹又差差。纖纖兩小娘。抱志空徘徊。十一章 讎家挾營門。欺官反追推。四邊列形勢。治兵然後來。健奴三百口。一一槍劍隨。嫡庶數十人。人挾駿馬馳。大兒靑虬刀。小兒雪色錐。馬馬靑絲勒。欝欝登墓逵。咆哮塡一壑。漲咽起塵埃。十二章 阿娘聞此事。知是讎人近。得讎盡吾心。何論斬與刎。上堂拜王母。還拜訣阿母。兒志必報讎。勿復相撓止。珍重侍王母。慇懃養幼季。兒今去殉父。雖死何所愧。回頭顧阿妹。愼勿忘吾志。十三章 是日阿娘子。仰天長嗟吁。素絲約頭髮。長繩結腰裙。出其懷中刀。的皪如電文。飜身上馬呼。回風爲我奔。一奴執馬鞚。二婢夾馬鞍。白刃亂如雪。長戟束若管。不得當彼讎。墮此鋒鏑間。十四章 阿娘謂阿婢。吾不報此讎。無以見地下。我死身勿收。提刀擲蒼頭。爾當爲我謀。阿爺遺此刀。謂我或能爲。我死無他屬。爾當知我悲。嗚咽涕數行。寃魂斷此時。臧獲無所知。感激死如歸。十五章 誰謂小兒娘。爲此丈夫難。其日大戰鬪。士女環山看。相聞阿娘死。冒刃爭奔還。讎家大驚怖。分散伏村隣。家人收阿娘。碧血被一身。告官檢傷痕。寃氣開生顔。炎風銷白日。奄忽一旬間。肌肉不少爛。點點傷痕處。鮮血流不斷。十六章 差官爲之歎。掩袖涕汍瀾。監司不省視。偏聽讎家言。舍彼殺人罪。無罪反械繫。人心有秉彛。惻隱乃良知。堂堂一道伯。木石爲腸胃。十七章 讎家挾其勢。更欲欺天門。上言小兒娘。作計焚祖墳。又令卵育子。衰絰去叩閽。謂言方戰日。其父死其間。身死尸不出。此寃更徹天。至尊爲惻然。虛實誰爲陳。監司爲蚷蛩。勢焰更灼熏。十八章 阿妹聞此事。知是大禍近。苟不明吾寃。天日何由烜。吾今上京去。復讎正得間。讎亡吾事畢。讎生亦不還。十九章 王母拊阿妹。我在汝勿復。自失汝父兄。我生眞朝暮。而今汝又去。誰慰吾生前。傳聞擊皷人。受拘圜土間。汝身弱短小。何以免詬恥。阿妹垂淚答。兒今不計此。有父讎不報。禮節寧復謂。蒼蒼在頭上。兒志或能遂。在此見沮抑。兒命亦何久。二十章 阿妹上去時。拜哭辭父柩。阿女自不肖。阿姊義不就。讎人坐無𧏮。我生空忍訽。回頭拜阿母。珍重侍王母。王母幸無𧏮。復讎兒爲事。阿姊赴讎時。兒志與俱死。深讎倘未報。俱死誠無義。讎今勢日熾。兒生亦何爲。二十一章 歸殯告阿姊。雖死魂有知。幽明雖云間。情志與流通。我不雪此讎。無以報吾翁。今行如得願。歸下與相從。二十二章 阿妹上去時。嗚泣鳴聲哀。鄰里爲相啼。行路盡徘徊。鄕閭爲相送。寸寸輸京師。征戍爲嗟吁。弛裝爭擕持。二十三章 至誠相感動。金石亦無難。輦轂公論地。形勢以相先。阿妹叩登聞。無人爲導言。阿妹下廷尉。累日坐桁楊。夜夜懸燭照。端坐達五更。主簿憐其義。女囚擇謹良。護視謹堤防。同囚數百人。環坐涕相傾。二十四章 椽史上獄辭。司敗議其讞。當時嶺南伯。是日大司諫。珥貂擁路馳。出入承明殿。爭言讎家事。一一爲救解。阿妹一女子。氣勢誰復在。二十五章 朝官勢相朋。市街賄相樂。讎家多謀詐。賂遺行心腹。阿妹一女子。日日攔街哭。行路盡調笑。誰能顧阿妹。時時章甫間。公言誦阿妹。雖能誦阿妹。無人明大憝。二十六章 阿妹對刑部。凄辭殫曲折。實跡盈訴牒。兩辭如黑白。何難就辨別。刑官爲首鼠。移疾啓至尊。何不簡良僚。覈實州里間。煌煌金閨彦。承命下九天。二十七章 從人謂阿妹。留此更何爲。歸家對州獄。雪寃自有期。阿妹太息言。此計恐非良。我來北闕下。所恃天日光。鄕獄故淹滯。况復多人情。兒志已决定。生死在天門。阿妹詣皇華。叩頭啼深寃。願恢公明鑑。且作鐵石腸。皇華爲歎息。勸娘歸故鄕。待我覆覈詳。娘言感公義。兒志已如石。待公幹事回。尺刃明寸赤。二十八章 裁書王母前。無限悲辭語。阿爺與阿姊。經年在淺土。禮葬雖愆期。寃魂自不昧。深讎未及報。何心九原內。我事不可知。獄辭日飜覆。匪久載槥櫝。相隨阿爺側。辭意藹激烈。誰人不悽惻。二十九章 皇華下嶺來。嘖嘖稱阿妹。抵州對獄案。獄辭多相悖。讎家故多情。叔魚且愛賄。公言阿娘死。自死非人劍。尸帳故載實。刃痕非舊檢。三十章 阿娘死逾歲。虛實誰復審。寃魂自不死。徬徨州里間。托夢敎阿婢。且覆櫝中身。三十一章 阿婢對皇華。泣涕明其寃。願言發淺土。還審僞與眞。兩造互爭難。皇華無以分。謂言汝阿婢。此事重且難。檢棺事不實。汝亦杖下魂。阿婢雪涕言。苟得白吾主。雖死無所恨。三十二章 皇華偕州牧。是日抵藁殯。啾啾墟里間。寃氣如雲屯。開棺重檢視。衣襚半已爛。宛宛玉雪姿。處處刀杖痕。盛暑再歲迴。誰謂尙如新。精誠貫白日。朱火藏其魂。讎家伏虛罔。見者皆沾巾。三十三章 皇華爲驚歎。心腸已如水。阿誰蝕明鑑。晦濁晶光死。啓辭陳覆檢。亦不究實迹。敖遊山水間。妓歌擁日夕。還推不死尸。何處尋蹤跡。娘家有義僕。箠楚還狼藉。無端戮非辜。不復咨原隰。三十四章 嶺南多士藪。公議日拂欝。翩翩兩湖士。飛文共戚咽。裹足訟阿娘。靑衿八九千。刳肝明衮鉞。深寃達重天。至尊爲嗟歎。攸司且議辟。皇華自有罪。讎魁復牢獄。人言阿娘事。匪久得昭雪。三十五章 朝陽鳴鳳去。上林昏鴉噪。玩愒時日間。泯默且自好。該司迭推疾。不復訊虛實。州獄更掄才。人稱良御史。再拜玉階下。臣能得久死。長安商賈兒。狡猾世無比。爲言能發奸。潛擕布閭里。商人得利懽。讎家得商喜。千金密作媒。何事不如意。一朝逃尸出。讎家勢復起。三十六章 人生多勢利。抵罪不須憂。單弱雖有子。無緣雪深讎。不見公朝律。殺人義勿讎。又言重殺者。邦國交讎之。嗟哉彼重殺。乃反覆盖爲。古道沒已久。經律徒爾爲。三十七章 阿妹日號天。蒼蒼其奈何。經年不理頭。蓬髮上嵳峩。自著變初服。寒暑不復他。血泣摧顔儀。垢容深墨色。玉筯雙流明。持身不踰矩。操心不踰方。時時貴家婦。憐問加珍嘗。對之輒垂淚。謝還不曾留。賤子罹荼毒。何忍對玉羞。悽辭動義色。聞者皆淚流。三十八章 栖栖千里途。轉給時屢絶。雖或同心子。傾囊資喣沫。不能度日月。忍飢復忍渴。來往北闕下。啼呼訴哀臆。稽首望天幸。團圓結柔腸。哀哀一寸血。蟠屈上穹蒼。悽風撼一國。夏日召嚴霜。冬雷亦不寧。三十九章 嗟哉嶺南州。苦旱且連年。災沴不虛生。曷不究事因。人衆不足恃。上天亦甚神。寄語訏謨子。無緣事訑謾。阿妹且無死。天定須臾間。四十章</text>
<title>鹿門雜詠 二十首</title>,<text>揮手臺江頭數丈巖。崎嶇從此處。無勞斷將迎。時人自不去。魚樂臺臺下石泓淨。遊魚往復迴。天公知樂意。不遣白鷗來。考槃阿川上數頃田。桑麻長春雨。明時無隱居。農人自耕土。倚杖巖蒼崖倚天立。其下卽平湖。最是西溪勝。遊人也到無。搗藥橋高凹波中巖。正當江悍處。千秋流不轉。留待藥仙杵。風雩臺山臺幷石潭。左右蒼崖護。淸風松樹間。歌詠自朝暮。翠寒臺臨江千丈石。高出靑松間。夏日江風靜。葱蘢空翠寒。仁義石茅齋倚雙巖。領得山水樂。春風自和溫。秋氣轉凄肅。徘徊巖巖面一屛開。巖前一鏡迴。天光與雲影。隨君共徘徊。澡身窪誰鑿江中石。團圓容一身。仙翁逞奇巧。留與洗胷塵。頮面泓石上小泓渟。縈洄通波影。朝朝下石蹊。緬憶湯盤警。避雨广向晩獨垂釣。蕭蕭風雨寒。巖間一广靜。不用荷簑還。卷江石橫江一片窪。護作寒潭綠。秋日潦沙淸。玲瓏鋪素玉。濯纓巖巖臺捍流迴。蘸影江天裏。睡餘掉小舟。手弄滄浪水。忘機石湯潏奔流中。潦淸顔色淨。頻來狎鳥魚。乘興自高詠。蒼玉屛百丈懸厓立。丹靑照水空。平川如畫裏。看取夕陽中。少微洞沙明琪樹綠。寥敻洞天迴。更敎江百折。不着一塵埃。舒歗臯東溪隔小岸。淸冷入江流。春日荷鋤倦。高吟倚古丘。隱見石江流靜不動。萬古卧深波。出沒桃花浪。秋來石色多。七里灘鏘鳴曲曲灘。流急白魚跳。盡日攜竿去。歸來月滿橋。</text>
<title>荷塘先生權公 斗寅 輓</title>,<text>後死將安仰。先生已矣夫。龍亡悲大運。梁折哭吾徒。斗北高名在。山南正氣無。燕申何處奉。鳩杖若爲扶。寂寞緇帷捲。依微睆簀吁。精神看雪月。襟韻想氷壺。松菊陶彭澤。鳳凰魯舞雩。味眞常對卷。乘興或親觚。典則承賢祖。池亭壓勝區。圖書明几案。軒室淨塵汚。肅穆家行政。婣敦世守模。芝蘭終在谷。楚葉暫飛鳧。天道全西北。山林萉宿儒。君民輸素計。理義悅珍芻。周靜工逾密。程筋老益腴。文追韓馬逸。詩謝島郊臞。餘事猶垂範。懿光詎易摸。空敎香滿篋。未見坐依梧。沉慟寒梅影。徘徊夕瀉嗚。更憐泉路下。宿草有童烏。</text>
<title>荷塘先生權公輓 代人</title>,<text>彭澤先生歸故山。靑巖亭下閉松關。襟懷飄灑水雲外。身世優遊泉石間。滿架詩書眞樂在。一床風月道心閒。那知一哭晨歌後。寥落溪山掩淚還。</text>
<title>題小窩</title>,<text>貧居尠歡緖。頗知泉石好。頻觀大江墟。閒往靑溪隩。經營未易就。豈復問曠奧。暫移依澗阿。輒復親巖瀑。蕭灑小茅窩。制作亦精造。只緣貧無資。三年功未到。那免風雨漂。還苦鳥鵲噪。今春擬修葺。晨夕供灑掃。窻明對聖賢。軒成寄嘯傲。前臺松菊列。下沼芰荷冒。鳶魚有妙理。詩書嚼眞膏。雖無斗酒懽。晤歌聊自勞。天人自貫穿。本末竆顚倒。飢寒不自知。宴居聊慥慥。何必營丹砂。然後稱高蹈。庶幾安素分。永矢勿悔懊。</text>
<title>次陶集飮酒 二十首</title>,<text>萬物無常姿。春秋榮悴之。今朝鏡中容。已非昨日時。混混大化中。何人能違玆。及時且爲樂。有酒良勿疑。但令百年內。天和常自持。游龜喜深水。跂獸愛高山。物性各自然。是非空多言。不如兩相忘。陶然樂餘年。生前且不知。豈要身後傳。天道本無僞。世人汩其情。不要善自修。惟思遠聞名。皷舞虛無間。亦已了平生。蘇秦說六國。親戚浪自驚。一朝齊車上。進取竟誰成。膚寸始相仍。雨過各分飛。羣翔聲自得。特棲鳴正悲。貧居常寂寥。出入何因依。神間自扶藜。興闌還獨歸。薄醪非上味。猶能遺盛衰。飮罷歌君詩。心事兩無違。山居苦調刁。隰宅惡啾喧。中間卜吾廬。高下頗不偏。潛鱗泳活流。遊翮翔遠山。動息各遂性。天機浩往還。孔思沒已久。此樂竟誰言。莊生齊物論。立言非不是。萬竅咸自己。百家競訾毁。未若杯酒間。便忘吾與爾。不曾賤糠覈。寧知有紈綺。擧世尙華膳。采采衣若英。品性喜安逸。飽煗乃其情。嗜往久不返。豈知性命傾。達人觀物變。合喙長不鳴。藍縷視被袗。簞瓢老平生。巖頭數叢菊。秋來有佳姿。持壺幷金英。手摘二三枝。泛泛流胷襟。非用酒味奇。微醺見眞性。擧釂聊且爲。吾方樂天放。豈復榮塵羈。叢桂倚巖厓。冒霜顔色開。不隨衆芳敷。適然興我懷。荏苒佳節晩。行矣志願乖。世人榮芬華。何獨樂深棲。野雉憚廟犧。櫝蔡思塗泥。貴賤自有時。賦命果難諧。執鞭誠可求。叨榮良易迷。卷舒視浮雲。徼福期不回。遐心企軒虞。晩生滯海隅。豈不慕中華。邈此萬里塗。徒憑文字間。沿洄以馳驅。思君爲同調。不覺世千餘。獨飮北牕下。頹然夢閒居。嘗聞山澤臞。幽居慕玄道。勞心營丹竈。不覺身形老。術成亦何有。草樹同枯槁。人生具秉彛。箇中有眞好。孶孶一世間。爲善寧非寶。解去衆形役。方能出物表。紛紛夸侈子。翺翔貴及時。只愛車馬好。寧知爵祿辭。物情惡衰賤。世路方如玆。妬嫮自相朋。投足生狐疑。非君萬仞節。何能不受欺。反身觀天理。回車愼所之。衆人愛劇飮。不知有眞境。微醺卧簷欞。風來方一醒。澹澹百慮遠。一理妙自領。良喜絅裏錦。未要錐出穎。吾齡向遲暮。燭光宵當炳。巷僻塵穢遠。室靜淸風至。會心傲霜叢。相將謀一醉。倚酣卧巖石。覆幬成舍次。忘憂漸見妙。遺世斯爲貴。大禹惜寸陰。乃爾䟽佳味。光陰如過鳥。天地一荒宅。看看空雲沒。幾許留蹤跡。悠悠無所成。已復逮半百。筋骸不復强。容鬢成蒼白。豈不順天運。撫懷眞慨惜。蓬桑違幼志。負笈業遺經。馳騁枝葉裏。汩沒竟何成。猶然舍本業。况此喪亂更。秋畦荒無收。交讁徧室庭。笑掇階前英。呼兒塞飢鳴。非君有遺篇。何以慰竆情。奇鱗慕深波。逸羽懷高風。高深苟未至。受困庸庸中。至人體元化。寒暑視竆通。豈如傷翎鴈。悲鳴下虛弓。倘來非久寄。徼幸難屢得。終身歧路間。臨化尙餘惑。邇來見天道。漸能等流塞。倘留一樽酒。日醉華胥國。不復省喧呶。傲兀長淵默。往者顔子淵。守巷不願仕。默識存聖訓。所思在成己。居仁誠所樂。敝縕豈生恥。百世彭澤宰。謝榮歸田里。遠懷寄羲皇。高情振南紀。邈矣千載下。視子行與止。寸心久已銘。煩言何必恃。斯道寄言語。季世混僞眞。漸能閒禮容。無人返元淳。枝葉日以繁。派流日以新。紛紛稷下辯。恐復生一秦。明經誘利祿。口耳走風塵。空令細氊上。求道徒辛勤。亭亭巖居士。典訓豈不親。奈何江湖上。便成要路津。初服謬製芝。深林譏濫巾。且飮太和湯。相從卷中人。</text>
<title>邊君元伯 尙勳 治園作亭。要余作名堂記。已而又索銘詩。余嘉其意。爲賦詩八章。章八句。四言</title>,<text>有奐新亭。于居之左。厥初經營。自爾祖考。迺父肇筮。文用昭告。及爾三世。載幹其蠱。迺拓其場。迺闢其垣。迺度其堂。迺廓其軒。匪侈觀聆。謀及子孫。有斥其庭。有涉其園。其庭齊齊。黍稷如阜。其園萋萋。嘉蔬維茂。爲醴爲酒。或湘或芼。虔爾廟祀。亦及賓友。相古敷言。旣富方穀。人之飢寒。載窘口腹。卹卹營生。朝不及夕。身之旣贏。乃反求益。爾室旣裕。爾寢孔安。灑掃堂宇。潔淸盂樽。載酌載嚌。無慮飢寒。惰其四體。其睡閒閒。睡之旣閒。無患一身。任情酗讙。不思其艱。隳迺衷錫。馭于凶殘。諒曰伐德。自取其顚。今我告爾。善居之道。維孝維友。維義維畏。爾之旣勑。人用忠告。爾之不戒。人之唾矣。黃金滿籝。不如一經。潤身貽成。其睡維寧。爾之能信。余旣作銘。爾之不愼。式羞爾楹。</text>
<title>吳護軍 永基 慶席詩</title>,<text>天上蟠桃新結子。海東聖人臨四紀。爲賜春臺耆壽人。同我太平萬萬祀。溫溪丈人八十三。紺瞳鶴髮光毿毿。春風酌酒歌聖恩。玉頂金帶玄羅衫。諸郞彩衣雪生鬚。諸孫箇箇掌上珠。筵前迭壽白玉饌。人道丈人福祿俱。請注溫溪洗花籌。剗却靈芝爲玉羞。爲獻丈人不老春。一樽長醉無竆秋。</text>
<title>九玉詠</title>,<text>梅白白盈盈玉雪姿。先春生意動南枝。晦翁當日無言句。留與精神月下知。竹數籜庭前紫玉如。吟風和露俗塵踈。軒成此日聞瑤佩。餘韻猶能食舍魚。松玲瓏琪影倚巖寒。風送餘凉翠上欄。會待衆芳搖落盡。且將淸致雪中看。菊春夏尋常衆草羣。霜前孤笑玉氤氳。當年托契陶彭澤。千載幽貞獨有君。蓮江南兒女采菱歌。只愛花容豈識花。好德幸逢無極老。花中君子屬君家。梧亭亭擢立倚朝陽。容淨神閒碧玉莖。好是月圓虛室白。瑩然遙夜不勝淸。柳濃綠蔭門拂地垂。晩風輕弄玉絲絲。自從安樂參官守。不作風流路上枝。月七玉巖扉各▣機。氷輪萬里逈通暉。誰知此夜無竆妙。不遣塵埃一點飛。方寸中宵瑤鏡一般新。虛直方知浩氣神。自是淸明元本體。秪愁薶沒上埃塵。余旣作九玉巖居記。言所以名軒室者。而究其名義。有非記可盡者。於是乃復爲銘。銘各取義。自與記不同。覽者毋爲相蒙哉。庚子孟秋旣望。巖老又識。</text>
<title>黃護軍▣▣輓</title>,<text>仙瞳鶴髮綠蕭疎。優老榮尊下大夫。旭日重經前甲子。間宵時誦舊詩書。寒牀衾煖看愉色。敗宅秋淸有美廚。孝思那堪今夜後。北堂無復問起居。</text>
<title>鳳城金丈 麟聖 輓 幷序</title>,<text>公英陽金氏。世居鳳城縣西。醇謹有氣量。平居恬泊自守。無雌黃於人。人無敢不善意色。公其持心方而行己圓。不跡古人。而有其貌世無知者。然猶曰長者長者。少業擧子。老去之。喜靜居。去官城咫尺。塵埃不至。茅簷外種竹。竹穿堦隙堂而出。凡數竿蒼綠色。淸風至琤然。鳳城李使君明弻歌其事。不佞嘗拜公問曰。竹毋迺近乎。公笑曰。近。第有生意。不能去也。其雅致如此。未幾歲公沒。哭公于堂。竹亦尋枯矣。公之葬也。不佞會竁外舅姑。浹日而歸。遇公葬哭之。見知舊輓歌。恨未及一語道哀。今年春。適閱故篋。得公家所送輓幅。乃唏曰。何爲久此。盖兒少者乘余出。受而藏之。不以告余故不知。今公喪畢且有年。然終不忍無言以還。追爲之詩四章。章四句以哀公。鳳城西阿。栢林森森。公息其下。以安以湛。璞玉之華。誰刜光矣。飮我醇酎。和滿觥矣。有蔚者樹。言觀枝柯。日夭以折。天意則那。公之喪矣。世無長者。鳳城之阿。過者涕下。</text>
<title>贈扶安金上舍仲習 敏學</title>,<text>將老寄懷任結蟠。憑君終日聽扶安。千陂美稼登秋圃。百種鮮魚上客槃。大海潮平孤嶼出。邊山雪盡萬松寒。如今可辦乘桴去。西泊靑州近杏壇。</text>
<title>晴沙權公 斗紀 輓</title>,<text>有鳥翩翩。載漸其逵。粲粲容光。君子之儀。有鳥翩翩。遵彼臺府。其鳴激烈。羣烏噤口。烏噤其口。鴞張其翼。左噪右啄。鳥翔南國。南國有蘭。徘徊哀吟。有譙其尾。載返故林。嗟爾鳥矣。宜彼高岡。其終羽儀。治世之祥。嚴風振野。雺雨如晦。念彼京國。悲鳴不已。鷹隼䎒䎒。天回瑞日。爲鴟爲獍。市肆其血。胡不少憗。我瞻其止。邈邈雲霄。佇爾高跱。何嗟及矣。寥寥空林。况我私痛。有涕盈襟。</text>
<title>西歸。巖梅始開。用晦翁梅花韻。</title>,<text>東風浪遍洛陽路。宮柳囿杏媚處處。豈知故山一株梅。開花寂寞含朝露。歸來一笑嘿無聲。已覺園林眼更靑。輕盈不隨時世粧。孤榦杈枒牆頭橫。正喜幽姿遠塵雜。不羨冷蕊排寒臘。金宮煗障分已踈。踈籬短簷欣相合。晩來心期只此中。舍渠四方無與同。花盡更須鼎鼐子。莫輸小山秋桂叢。</text>
<title>巖齋初夏。步金學澄 景海 韻。還寄。</title>,<text>東風病卧山南村。數月杜門無宿客。邂逅聯翩六七公。倡塤和篪俱叔伯。小齋攤書有餘寬。此日排襟喜褊窄。石渠拖泉墮小塘。游魚躍破山光碧。復有情朋攜酒來。臨風對酌頻擧白。不聞葅醢權勢見。却高林泉老黃䤋。乘閒偶飮任眞率。飮罷伴眠池上石。男兒志願久蹉跎。就中相看還奮擘。曳尾誰營特地棲。凌風且刷垂天翮。氣象眞看舍瑟翁。規模莫笑爲邦赤。管華園中鋤菜根。誰知晩節逈今昔。風波溺人故如斯。願言弦韋交修益。適舘雖無授子餐。敝緇寧忘改余蓆。君詩淸切雜戲規。爲歌諸公歌莫逆。湛湛深淤岸有柳。何以貫之我魚鯽。况此同心臭如蘭。噬肎相攜於我適。還咜造物忌吾徒。無奈悽悰集今夕。靑霞不暘已春風。白雪韻高更堪惜。困歸沉綿但相憐。期至共誰討勝蹟。淸幽不改去年賞。任敎松風滿虛席。逝者一訣卽千古。存者睽違猶咫尺。時堯章已作古人。學澄渡灞後病肺沉綿。</text>
<title>病卧巖齋。次晦翁韻。二首</title>,<text>負痾不出門。炎氣銷長夏。賴有竹梧淸。頹然北牖下。厭聞山外事。入耳徒紛紛。何似空齋裏。閒看出岫雲。</text>
<title>夏夜聞雨</title>,<text>欲大靑梧葉。新生滿沼荷。夜來孤夢裏。已得雨聲多。</text>
<title>讀朱先生十二辰詩。就次其韻。</title>,<text>無食不歎大倉鼠。有牛莫耕樊生圃。欲巢雲松虎嘯林。將遊兎園才慚鹵。籜龍秋生薄玄冬。林蛇閧穴無雌雄。誰從春草收馬羸。難搏羊角排雲容。嬾拾猴桃緣崖綠。還驅鷄雀出簷角。竹籬犬眠客來少。閒勘亥豕談龍肉。</text>
<title>海估詞 二首</title>,<text>海浪高如山。百里不見處。漁兒弄小舸。直沒海淙去。不道海淙危。但言海稅重。海淙或溺人。海稅長心恐。</text>
<title>題權子剛 正忱 稿後</title>,<text>爲文至此亦難矣。至此應知作語難。已慣敲推分俗雅。盍於田地占平寬。生憎陳葉霾新茁。正怕驚濤皷舊瀾。會到理辭俱足處。向來卼臲一時安。</text>
<title>甲辰中春。讀武夷櫂歌。有感敬次。</title>,<text>神山千里隔眞靈。遙想泉源一夢淸。春日間吟精舍作。耳邊還有櫂歌聲。初從一曲覔漁船。洞裏桃花漲一川。此去仙家知遠近。幔亭如畫羃晴煙。櫂移二曲近仙峯。霧䯻螺鬟別㨾容。山雨欲收生晩態。玉簫吹徹月痕重。須看三曲棲岑船。翠壁撑篙豈此年。往跡荒唐君莫問。山光去去更奇憐。川開四曲對層巖。巖背仙禽白羽𣯶。飛上阿誰留勝跡。王孫啼罷綠盈潭。山回五曲更淸深。左右陂交桂樹林。大隱終須眞隱宅。爲傳千聖不傳心。門前六曲碧成灣。竹外柴門向水關。默坐焚香何事業。明窻終日道心閒。舟從七曲泝高灘。帆後山容活畫看。閱盡崎嶇方得快。淸川涵影碧雲寒。皷樓八曲勢褰開。巖下淸漪綠玉回。春服千秋與點意。願隨藜杖緩歸來。行竆九曲意飄然。一棹沿洄自在川。莫把蓬萊看別界。風光誰似箇中天。</text>
<title>敬次卜居韻 時將卜陶麓山居</title>,<text>南來棲未定。三世幾春秋。我性更踈嬾。素尙在淸幽。但覔佳山水。豈必多田疇。閒尋小有天。還思老漁舟。主人解相招。三逕亦易求。雅愛林壑邃。匪爲衣食謀。迴溪縈山趾。嵒臺抗江頭。仰攀雲木稠。俯弄淸泚流。病餘卽勘書。興至還獨遊。寂寥塵世語。擺落身名憂。幽居事探討。擬將初服修。千秋富春曲。淸夢同羊裘。</text>
<title>病中。次老杜懷東柯三首。示金德興。▣▣兼呈金靈徵 瑞一。蓋余上洛。移棲之計。久而未就。因以致意。</title>,<text>上洛前賢地。寂寥編戶家。宿雲霾岸樹。古壁劃平沙。江闊容魚鼈。畦深饒菜瓜。茅茨知不久。爲我報巖花。矗壁蒼臺古。晴川白鷺羣。煙迷河上樹。江入石門雲。小築開何晩。幽棲久未分。藏修眞晩計。共爾述前聞。久負男兒志。棲棲天地間。雅襟恥塵土。宿計在雲山。病鶴獨遙思。羣龍邈不還。東柯豈虛擲。荏苒鬢成斑。</text>
<title>洪濟庵</title>,<text>欲尋洪濟寺。東度萬重山。鳥道三千尺。松溪八九灣。人行紅樹裏。禪宿白雲間。野外稻秔熟。居僧半未還。</text>
<title>靑玉洞 洞口東西石峯。東月巖。西澄巖。</title>,<text>靑玉洞深幾重。東峯月出澄西峯。兩巖對擢金芙蓉。芙蓉巖下水淙淙。洲岸平迤宜明農。回看宦海日飜舂。有兎爰爰雉罹罿。何如山中抱犢閒眠瑤草茸。歌紫芝餐赤松。靑玉洞堪藏蹤。</text>
<title>黃池穿石</title>,<text>天潢出地靈液聚。奔流滵汩引旁注。抵崖墜石瀉屈曲。飛霜疊雪飜鷗鷺。當口巨石摩天長。回渦逆折浩懷襄。地靈潛愁役夸娥。神斧鑿穿穹崖蒼。然後狂瀾怒濤從直道。平田麻菽菀成行。竅中神窟俗語厖。俯見淸潭心骨𢥠。三叉飛瀑雪崩騰。一道奔潨雲舂撞。撞雲崩雪神靈怒。咆吼十里聞風雨。兩岸稜稜石色老。秋聲半折丹楓樹。匯科蓄秘未可傍。神物盤嬉挐怪狀。太守何年羨淵魚。觸神呵兮激雷浪。沿溪窟宅幾萬家。一朝渰沒溷泥沙。箜篌之曲至今嗟。君不見龍門神禹跡。太史西來壯心魄。我獨何爲棲棲東海隅。尺劍長嘯倚穹壁。</text>
<title>靈隱寺。次宋考功之問韻。</title>,<text>太白遠岧嶤。寺門轉寂寥。雲空山出日。天闊海無潮。客榻泉聲滿。禪庭霜葉飄。僧疑點燈老。人自度溪遙。洞霧細猶濕。琪林靑不凋。吳中爭似此。溟渤悵難橋。</text>
<title>鬱陵島</title>,<text>東海漭漭幾萬里。孤嶼隱隱中高起。一山高衆峯低。巖巒縹緲分明視。是日霜空海天闊。一葦溟波若可越。聞道山中多秘異。海客搜奇時出沒。丹崖四圍紫翠積。石門東呀纔通跡。團團樹葉冬不凋。紫檀深篁一色碧。竹實如拳赤而光。檀華拂衣終年香。異鳥來萃不知名。怪獸蹌蹌迫不驚。往往破竈欹古鼎。丹成幾時去玉京。一島煙霞八十里。有泉可飮田可耕。寫竹爲瓦香作室。飽魚蛤飧參朮。嗽口沆瀣之夕波。晞髮扶桑之朝日。縱不能羽化去驂鸞。猶可瓊㪺而玉餐。君不見東魯擊磬襄。君不見漢時管幼安。絶影離羣豈所好。丈夫見幾貴能早。茫茫遼海且無難。何况眼前鬱陵島。</text>
<title>聖留窟</title>,<text>海岸南迴石勢危。蒼广半掛淸江湄。懸厓松栢盡龍鱗。洞穴奇詭深難窺。列炬縻繩側身入。往往淸潭霞氣濕。或橢或圓或開張。如宇如竈如堂級。靈津垂液乳最良。道人手摘等瓊粻。怪石當空響鐘磬。以筳叩之發宮商。曼歌高吟祕靈喜。嫋嫋韶匀淸滿耳。興嬾足倦半道廢。不測靈源深幾里。憶昔梅翁逃世網。何年棲托此巖裏。輿狂遠釋混平生。淸風至今吹東瀛。我欲從君君不待。悲歌一曲歲崢嶸。安得茅山一香返君魂。海山萬里竆朝昏。左翺右翔出風塵。長使鸞鶴雙飛飜。</text>
<title>蒼雪齋權公輓</title>,<text>悠悠宇宙足悲咜。夫子長休又此時。太歲重逢前乙巳。淸聲不忝舊光儀。材標落落兼人器。氣岸軒軒間世姿。學共荷塘連錦水。榮添棣萼疊春枝。嶺南天廢由來久。斗北名高何所爲。令弟烏臺終坐直。晩齡蓬館試論思。辭封剴切噪逾衆。正議沉淪道豈隳。閒却林園多日月。剩敎勳業及書詩。經綸斟酌藍田約。言行編摩退老師。志大輓衰空巨手。才豪好問見醇資。尋常字語要求雅。造次文章可自垂。刪後評題竆魏漢。興餘拈翰壓參維。憶曾丈席承親炙。愧殺零金辱厚知。韻度恢疎然密察。色詞嚴厲藹和滋。淳心接物物無忤。古義加人人或疵。慘禍頻年摧叔季。劇愁消日課孫兒。陶門列錄書成際。溪院參讎別故遲。卧壑向深廊廟望。騎箕還厭世途危。潔身而逝公奚恨。一節靡虧下有辭。祗是侯生玄篤信。堪憐伯子琴彈誰。遺篇裒稡隨兒姪。素志砥磨報夜逵。行什區區已照肺。明朝去採海山芝。</text>
<title>李察訪▣▣輓</title>,<text>我曾作書送雪翁。爲說蓬萊一萬峯。沙翁行年七十三。馹騎翩翩向塞風。不知高山乃何如。繼屈騷壇二鉅公。二公之意不在官。但有宿債蓬萊山。蓬萊山出海天外。老人筋力安能攀。今年雪翁舍我去。長卧蓬萊蒼瑤壇。是時沙翁在塞郵。悵望天涯暮雲寒。俄聞歸袂趁遰鴈。已報飈輧離人寰。亦應歸去蓬萊山。茫茫天地一蠛蠓。俯視濁世愁羣蒙。吾知二公舊詩伴。爲哀沙翁道雪翁。人間存沒惜別淚。更向湘江孤竹叢。</text>
<title>李上舍 㻋 輓</title>,<text>前輩日凋零。吾道其如何。王孫在草莽。才格自異他。憶公少年時。鴻聲同棣華。攜手步芹宮。靑雲路非遐。蹉跎還命奇。白首困蓬窠。粲粲錦繡腸。笑語發天和。不才辱晩眷。到處顔色加。淺什良無當。嗟公意獨多。濟南豈吾儔。推詡由情過。常懷仰末知。陪歡竆雲霞。幸公精力强。壽考况公家。那知夏初誨。已輸春夢婆。雪翁與松叟。此歲同山阿。衘悲向騷林。堋訣負沉痾。</text>
<title>金章遠 漢緯 寄長牋。盛言山居景味。又贈一絶。就次其韻。推廣書意爲三絶。以資山間一噱。</title>,<text>野塘生綠草。幽澗想繁花。鎭日穿林去。還過杏樹家。右看花夜雨鳴山澗。前川漲桃花。敲鍼呼稚子。攜網到漁家。右釣魚近來羲繇上。料理一枝花。始識塵埃外。春風自一家。右自詠</text>
<title>和顔延之五君詠</title>,<text>阮步兵步兵何慷慨。神襟秋水逈。沉冥逃禮法。曠達任酩酊。餘風蕩未回。流波邈難拯。獨有咏懷什。義與枚鄒並。嵇中散叔夜龍鳳姿。逸氣驚餘子。遺世且陶冶。揚音掃巴里。放情旣背敎。抗言亦喪己。雖論養生妙。不知養生理。阮始平小阮更淸狂。哀樂動驚歎。妙絶山公啓。論深荀君憚。淪踪竹下朋。敖眼區中玩。風流傾典午。五胡竟乘亂。向常侍常侍注漆園。高情托柔翰。耦灌山陽園。間從柳下鍛。二妙旣遐擧。孤吟寂無伴。賦哀和隣笛。悲懷中自按。劉參軍參軍頌酒德。曠論參聃周。浮世等蟬蛻。塵寰視牢囚。酣冥入希夷。裸體誚公侯。荷鍤似疎放。祝鬼見機謀。</text>
<title>和陶靖節形影神 幷小序</title>,<text>丙午元日。病卧巖社。讀陶公形影神三篇。喜其能順天安命。道人所不道。余顧在桑楡。猶苦勞攘。使三者日敝而去道逾遠。感慨之餘。輒步其韻。書以自警。趨營勞寸心。未有寧靜時。奈何七尺軀。衆欲交攻之。而我役五官。纔彼倐復玆。飄颻不自持。一往無還期。躓此荊榛間。茫然自愁思。怵惕撫衰容。返顧空汍洏。知迷貴能改。臨歧詎遲疑。相隨幸有君。回轡可勿辭。右形贈影我性自隨人。獨立才慙拙。得君相依附。未始有離絶。榮名良外誘。奔馳非素悅。云胡汩衆技。還與性本別。啁啾等蟲鳥。一場同澌滅。煩瞀苦未濯。哀哉常執熱。筋骸已遲暮。心力尙未竭。行行思實踐。賦與君豈劣。右影答形一理彌宇宙。眼前卽昭著。邈爾楚越間。誠以暴棄故。我具有生初。與君同麗附。陰陽與洪纖。有知便能語。獨遊昭曠原。能周微顯處。我在君須活。我去子豈住。但使立大者。無苦役小數。君看赤田裏。森然四性具。惺惺妙寂感。豈復容嗟譽。存察動靜際。莫將放倒去。主敬乃有終。無誠斯恐懼。擧足便能回。何用閒思慮。右神釋</text>
<title>丙午暮春旣望。陰寒倍苦。獨對梅花無聊。敬次晦翁先生和東坡韻。</title>,<text>東風欲盡嶠南村。山扉寂寞留氷魂。孤芳無端逐時晩。冷豔猶能撥神昏。老夫病卧向三月。爲爾徘徊循池園。叢篁色奪正怕寒。凍梧貌改稍迎溫。山家自無錦障力。旭日不肎回朝暾。春容彊半常陰曀。蛙黽得意閧巖門。梅乎與人太憔悴。此中有懷難爲言。何當快劍抉浮雲。花前邀月傾罍樽。</text>
<title>送春行</title>,<text>少時送春意無聊。老去送春尤可惜。少時見日常舒遲。老去見日逾促迫。少時心事自矜豪。老去心事俱辟易。每歲春還春興足。少年春遊意無斁。看花呼酒出林外。並水臨山恣遊屐。半醉高歌白玉壺。豪吟激越壯心魄。功名不數谷子雲。詞賦寧論劉越石。邇來落拓等枯査。無奈飛光度駒隙。兩鬢蕭疎生雪霜。二豎纏綿更相厄。一年强半不出門。几案爛熳堆墳籍。豪情消磨就團束。光華刊落餘骨骼。但有方寸未全化。一夢還繞周孔宅。皇王遺跡在此間。詠歌欣然送日夕。暇時閒吟邵子詩。前路猶嫌冉有畫。三冬一病久支離。送盡春光卧床席。未分山中花滿眼。寧知門外草連陌。巖阿愁寂怯村痘。昨日送兒登太白。獨拄小筇傍簷花。兩脚兢危眼生碧。殘梅飛啄墮乳雀。廢沼撩亂鬪黽蟈。回思平日足自愁。無限年華任虛擲。胡爲迷途晩回步。已敎桑楡餘景窄。况復衰病少暇日。更覺精思日凋摵。東君東君愼勿捨我去。分陰方知抵拱璧。</text>
<title>任國老 命耇 茅亭。敬次蒼雪齋韻。</title>,<text>北岳山高揷太虛。山中猶憶舊藏書。千年猿鳥無人管。一任閒雲羃廢墟。</text>
<title>曹處士善長 仁伯 輓</title>,<text>屛厓翁乃在屛厓中。淸眞獨有古人風。平居爲政不出家。行已惟將信與忠。橫溪二鄭爲知己。更理瑤琴和山水。屛厓拖出平郊裏。奇巖峭壁相對起。細泉潺潺響玉鳴。山齋水閣淸風生。憶昔南遊訪考槃。正値西湖梅雪明。春雨霏霏鶴背寒。一棹林外煙簑還。呼燈開襟促樽酒。情談衮衮淸心顔。明朝酌我醉石臺。竹風梧影懷中來。醉君酒見君心。是處溪山足優遊。遯世何必求高深。我不見古人。見君如古人。有口不掛時世事。將身不到城市塵。食不必公府之兼珍。魚不必漢江之細鱗。課兒讀書奴勸耕。客至有酒酒滿觥。醉後對月卧竹林。此樂公侯誰重輕。去歲一行造京師。不欲離倫近高名。伊翁此意誰知者。分外浮雲隨用捨。邇來天網自高懸。其奈麟鳳閒霜野。別來頻驚歲月遒。昨年聞君遊吾州。無端我作太白遊。却敎剡中空回舟。東飛伯勞西飛燕。更欲未老再叩屛裏雲。醉君白玉之綺饌。撥取架上詩書千萬編。共君三日恣貫穿。那知一幅牋。已報歸重泉。我病不出門。無由哭新阡。屛厓依舊好風煙。不得絮酒酹君魂。撫君孤洩此無限心煩寃。還將素幅寫哀詩。掛君白楊之槁枝。</text>
<title>敬次李龜厓文丈 琓 纖溪契飮後寄惠韻 三首</title>,<text>淸霜集黃花。凉風送玄乙。同庚結勝遊。一室陪高耋。春光照韶顔。秋色明華髮。雖無酒告旨。及此寒未烈。煙消綠蘿夕。雲散靑天月。淸歌倚半酣。高吟興難歇。安得龍眠手。波濤驅彩筆。儒仙壓上座。詞華擅甲乙。明堂委瓌材。深壑卧大耋。瓢空有餘樂。義勝看髭髮。仲尼稱逸民。千載有遺烈。幸許杖屨臨。共賞山樓月。林泉帶幽藹。淸芬未應歇。還寄醉後吟。煙霞繞花筆。山齋邀父老。朋歡夜向乙。有酒不肎飮。幾何成老耋。時當小春天。况復陪皓髮。霜楓正爛熳。野菊芳酷烈。星光動南弧。樓頭掛圓月。擊皷送曉鷄。迭舞無間歇。欲賦醉時歌。安得長杠筆。</text>
<title>河同年應世輓</title>,<text>頭流自太白。一脉分兩嶽。扶輿富孕毓。棲峙多鸑鷟。君家頭流下。我居白山曲。相望六百里。無由拚高躅。同登司馬筵。而未薰餘馥。時時儕友間。得君耳頗熟。君資渾天眞。良玉隱深璞。文章善自道。雅趣實落犖。終然蛻名利。滄浪歌濯足。桂林晩絶編。楡光接明燭。咀嚼足餘味。塵埃謝徵逐。棲息在澗阿。蒼翠滿松竹。吾斯旣自信。有來將斯覺。我是失路人。聞風惟子卓。昨年遊頭流。回車適子谷。呼燈照靑眼。披襟去表襮。弭簦出詩看。排床覔書讀。漱濯愜前聞。顚倒羅素蓄。平生失交臂。幸玆成歡握。曷不爲子留。刮劘窮一朔。君時哭子婦。全家避癘毒。慘慘無心緖。窆期亦云促。空令十載心。草草經一宿。依依不忍別。送我涉川陸。各在衰暮年。兩地還涯角。明知後會難。黯黯離思擢。立馬故遲回。征驂爲卷局。山河轉迢遞。魂夢亦不屬。我病厭啾喧。入山營小築。君書適然至。藹藹情可掬。首論交際義。末歎世道确。勉戒出心曲。操履見端確。復和列宿歌。光芒動繁縟。文思老不渴。綺語爛盈矚。披玩不釋手。常置於案牘。那知得書日。君已閉珠匵。得書我方喜。如面承磨琢。報書將拙稿。欲寄南雲逴。合幷豈易謀。替書願陸續。遰鴈苦不來。豐隆亦難囑。遲遲屋樑月。忽忽隨素幅。重泉消息斷。人間芝宇邈。人事苦難恃。天理嗟還駁。我有如蠅堊。煩誰成風斲。掛壁山水絃。悲來不忍觸。長懷哭君塚。懸劍定何木。綿雞阻孺子。古義還多恧。悲君有良具。靑山甘雌伏。天門遠江湖。琅玕空載腹。君才雖不做。諸郞不碌碌。身後差可慰。天道有往復。</text>
<title>己酉元月旣望。玩月耕巖亭。分韻得到字。</title>,<text>新亭邀新月。月出情愈好。春風轉冰壑。爽氣中宵到。亭中白髮翁。披襟共軒傲。勝地旣輸吾。良友惠然造。靑天送瑤鏡。凈無氛穢冒。盃樽雖草草。式歌聊相勞。賓興謝主人。此樂且勿告。行年逾半百。便當衰卽耄。君有好林亭。何不日舞蹈。長偸物外春。任他風前倒。浮光劇流箭。世故如反纛。花時約重來。請君更灑掃。</text>
<title>次權晦彦月字</title>,<text>老去習林遁。幽居轉孤兀。豈不懷同調。憂病亦隨汩。今夕是何夕。共君新亭月。月出照空壑。風鳴響夜窟。皎皎冰中霜。卓卓霜下傑。白白川上沙。依依林外樾。看看桂影移。寂寂村舂歇。天淸度鴈影。冰開聽流活。吟哦敵瓊玖。咀嚼當牷腯。一唱增三歎。四座共一咄。遊騎失歸着。書劍已黃髮。筋骸苦駑緩。心力久罷渴。但恐不自强。草樹同霾沒。我懷自糾結。爾歌更激越。尙堪皷餘勇。微效期線襪。况君林棲定。巖居謝干謁。我亦營樹屋。不待婚嫁卒。人事合便離。月光圓又缺。後會不可緩。庭梅且當發。村村桃杏花。正此芳春節。跨馬卽取醉。不須歌忽忽。</text>
<title>琴表兄季良 最 輓歌 二首○幷小序</title>,<text>琴兄葬無名城中。余聞此城孤拔。與人烟隔絶。嘗有採藥養犢之願。而今爲公千秋之宅。雖生死異謀。而公已先入山矣。乃作山中樂二首。一以悲公。一以自悲。山之中兮。雲磴雪蹊。嵒巒逶迤兮。碧水圍。玄豹晝嘷兮。山鳥叫啼。林雲嗽濯兮。紫翠霏霏。塵埃逬兮。人跡罕躋。獨寐寤言兮。誰是非山中之樂兮。其樂只且。公不早歸兮。而以喪歸。山中之隴兮。高而仰。巃嵸巍峩兮。與天爲黨。巖郭周遭兮。窊其如掌。奇峰峭拔兮。縵以相嚮。靈氣淋滛兮。碧嵐千丈。公今入宅兮。抶魍魎。山外棼濁兮。不可傍。公無視聽兮。羨公長往。</text>
<title>荷塘先生夫人成氏輓十三章。章八句。四言</title>,<text>生人之道。肇爰夫婦。莫大伊倫。孰致其厚。世艷兩美。鮮矣能遘。亦或遘止。鮮矣偕壽。天與淑質。式難其具。或美德亡。或貞外魗。我最前古。維梁維光。維陶維翟。亦窘糟糠。嗟猗夫人。靡德不全。靡福不完。肧胎名門。幼有令聞。擇對于權。克配其賢。冲翁之孫。惟我先生。金玉之相。有梁之才。維陶之行。蕭然琴書。家事以理。公曰匪我。是惟內子。嗟惟女士。溫恭淑哲。媚于公姑。惠于宗族。總于家衆。旣齊旣睦。單心一誠。祭祀賓客。先生之宗。祀事維殷。敬共齍盛。齊沐吉蠲。毋煩夫子。罔不品式。使先生無愆。專心于學。先生之門。客至如歸。飮御留宿。無勞指揮。乾餱飣豆。施及從隷。使先生無憂。帥逌中饋。閨門之內。自爲知己。如塤如篪。如賓如友。如冰玉之映。如鸞鳳之翔。如琴瑟之和。垂六十齡。先生之喪。年旣艾耋。自視衣襚。禁去綺纈。維約維素。以稱夫子。世有仲尼。必曰知禮。先生之歿。七載煢恤。訓誨孫子。無不可法。丙午秋中。天年考終。閭井胥吊。如喪儒宗。十月之望。日在癸酉。酉山之南。有窿斯阜。毋遠寢廟。以慰孝思。生順死安。是曰受祉。天監厥祥。有藹庭蘭。宜鴻厥條。以申便蕃。二郞之夭。厥理靡瑩。尙看鬯。以俟其定。伊余小子。仰德逾深。從遊諸郞。如蘭如金。靈車卽幽。感慨中故。式唱虞殯。以道玄路。</text>
<title>茅山李公 棟完 輓</title>,<text>去年哭蒼雪翁。今年哭茅山翁。二翁年年捨我去。使我不得開心胷。憶昔溪山陪杖屨。談詩品文樂融融。談詩直跨魏七子。品文不數明諸公。却歎吾東才局小。不能幷驅神州中。公詩淸絶高處高。公文浩縱工自工。公資超越論獨妙。往往談理驚羣聾。詞壇高視眼如電。左顧寰中氣連虹。公才豈不如今人。何爲靑山白石甘孤窮。公心不是忘世者。由來嶺南盡蔂蓬。嗟乎逢此時世大臲卼。不得角逐鑾臺雄。太白山中一抔土。還有劍氣橫蒼穹。而我何爲者。便蒙知奬由心衷。馳書勉我攻文章。足詩容我趨下風。三溪夜石泉月。對榻披襟二老同。秖今何處覔知己。豈意人事轉頭空。嗚呼豈意人事轉頭空。</text>
<title>浿上歌。送柳允卿 升鉉 之任龍岡。</title>,<text>西京箕子之故都。浿上相傳殷仁墓。八條遺敎窅無徵。至治但能想寐寤。當時一片殷日月。至今留照靑天東。大明將軍破倭寇。我王重拱漢陽宮。龍岡西上八十里。井畫隱隱墟莽中。父老皆言萬曆年。家家爭戴神皇功。龍岡一帶走龍灣。云是皇華來往之故道。龍岡太守親餽饗。虎䩨旌旄爲前掃。不知而今向何人。爲君悲歌淚縱橫。君家叔父近解銅。今君重管龍岡城。西州處處妓如花。到此剛腸盡爲水。君詑一寸鐵。莫相學繞指。且爲兩段劍。直豎頹波裏。我欲借君一靑騾。西出關門謁箕子。再拜焚香乞九疇。大布海內如殷周。秖恨飜飛乏羽翼。側身西望長悲鳴。送君仍歌浿上行。</text>
<title>寄呈朴述齋 夢徵 檀香枕</title>,<text>靑靑丹桂樹。托根蒼厓間。海風日漱濯。恠氣自結蟠。千年終不大。化爲鳥獸跧。幽人見之笑。刻作蚷蛩看。兩頭喩離居。一體明依攀。寄我巖齋裏。伴我琴書間。淸香滿一室。幽魔不敢干。緬懷老仙伯。邈矣南雲端。晴牕脩竹裏。蕭踈鶴夢寒。晤語在心曲。淸塵耿難諼。玆情不可掇。持此照心肝。遙知一枕卧。夢我平生顔。</text>
<title>道淵書院六詠</title>,<text>景賢祠山中一瓣香。敬薦文穆公。先生挺南氾。正嫡胤陶翁。林居究大業。白首專深工。凜凜扶綱意。眷眷陶世衷。遺篇垂百一。的見眞儒功。南康有餘化。悠哉起我蒙。愼獨齋諸老誠慇懃。作室敦學子。名齋要服膺。首揭中庸旨。天德及王道。其要不外此。戰兢造次際。緝煕常敬止。屋漏儘無愧。顯微方一理。先生獻芹誠。須知貫終始。誠正堂大學著明法。修身不在他。物格知自至。意誠心無邪。門戶旣頲頲。大道中天直。如何求道者。他歧以顧惑。曾思相傳訣。程朱更發籥。常目揭楣語。自强無前却。日新齋猗歟湯盤銘。聖敬從此躋。新新若不及。灑濯塵與泥。身心日澡雪。志氣還淸明。存省有新功。晝宵有新程。斯須工或間。與天不相似。寐興有明箴。念哉斐然子。時習齋吾道寄簡策。由學講而明。虛心聽先覺。退肄要熟精。舊業得溫繹。新知更反復。中心自悅睪。義理藹日積。願言媚學子。及時無愒玩。君看數飛鳥。未幾生風翰。春風樓君子重居業。游息必有所。高樓臨大野。鳶魚各隨處。仰觀玄穹化。俯察品物遂。生生妙不窮。雲行而雨施。欲知大德流。須信春風過。永懷傍花翁。其樂眞如何。</text>
<title>三月晦。將向道院。仍欲經營鹿墅。有拘未果。輒次晦翁遊石馬出字韻以見意。</title>,<text>雲山常在眼。胡爲久不出。亭亭春景盡。灼灼花陰密。靈籟窅成韻。鳴波緩含律。無人扣靈秘。千古自岑寂。久擬結書架。趺坐散道帙。俯弄淸潺湲。仰對高嵂崒。玆樂不可忘。奈此塵冗汩。日日石上窩。翹首獨抱膝。心隨逝雲飄。興逐歸鴻逸。茅茨水雲間。突兀知幾日。靜和玉溪琴。遠想風雩瑟。有意便卽就。莫竢婚嫁畢。</text>
<title>巖梅暮春始開。偶記退陶先生爲陶山梅解嘲。爲賦古詩。用朱夫子次張彦輔賞梅韻。</title>,<text>墻頭奇石如樹屛。巖上小梅當春晴。含英耐經苦寒日。吐萼還須暖景明。梢端新月掛霜鏡。白白逈將淸輝映。堂中病客不出門。對此翛然發幽興。何須冷艷臘前飄。古氣猶看次第條。憶昔晦翁和坡仙。却喜仙姿隨處邀。繼軌政是陶山李。看花之妙相傳畀。每尋踈枝明月中。玉貌冰襟定何似。月中看花花更奇。淡影浮香動淪漪。當年爲解晩花嘲。花到晩時豈易知。爲向花間尋樂處。花間月色猶前度。不怨皎潔却遺騷。不關媚嫵空作賦。生憎杏榦暖障迎。雖得早開非梅情。都輸好事一戱劇。豈比天然自絳靑。花前對月爲回首。欲奠先生一觚酒。此翁知梅還許否。廵簷一笑聊拊手。李先生詩云。奪性移天斷接餘。猶供佳玩待人蘇。何如拓地栽成百。香滿乾坤不淡枯。亦正說此意。</text>
<title>病餘。讀朱夫子詩端居倦時暑。竟日掩柴門。牕風遠飊至。竹樹淸陰繁。靜有圖史樂。寂無車馬喧。玆焉愜所尙。難與世人論。正會得病翁齋居心事也。諷誦之餘。仍分韻得四十絶。</title>,<text>幽居簡朋侶。茅茨水石寒。淸風日披拂。笙竽滿簷端。敗屋靑山裏。空庭風雨踈。垂楊栽未長。誰識淵明居。閑居足自娛。儻寄非吾羨。縱有親朋言。機心久已倦。長懷虞與夏。此道已全衰。惟有寒天月。依然太古時。朝華夕已衰。春燕秋還去。愛此澗邊姿。不知寒與暑。芙蓉生淥池。玉立淸相映。但恐秋風來。榮華吐未竟。砌上種靑梧。菶菶翠盖密。仰瞻千仞高。矯首鳳來日。曲肱慕孔尼。舍瑟懷曾點。應有踐言人。笑他行不掩。仕學當看我。功夫自有階。仲由當日語。眞是賊高柴。登山先自下。觀水必尋源。半世思遊遠。還曾不出門。未化南溟羽。還尋北海逢。老來甘寂寞。山月滿書牕。庭際上平石。半酣着病翁。小塘環淥水。香動碧荷風。巖上數叢花。傲霜開故晩。臨風爲一餐。氣與心俱遠。隔岸松臺古。寒光暮更遙。農談坐移日。六月有凉飊。門前富人禾。每與儂家異。植杖耘荒苗。自嗟功未至。莫問儂家貧。儂家亦自足。明月一樹梅。淸風數竿竹。武夷南海西。寤寐屛前渡。夜夢越風波。蒼蒼渺烟樹。桂華涵綠水。虛室淡生明。輕風更拂袖。塵慮十分淸。漫浪人間世。虛輸男子心。不知塵臼裏。消却幾光陰。身閑物無累。心勞神日昏。老年須自惜。可怕語言繁。欲向吾家門。且看吾家景。鳶魚天地間。水月方塘靜。縱有頭上巾。難謀花下酒。千秋身後名。於我竟何有。文章云不朽。詎是成身途。務華遺本實。畢竟非良圖。諸葛起隆中。淵明卧栗里。行藏雖不同。心事明靑史。夸者重虗名。大言輕祿爵。得失毁譽間。居然見憂樂。林磵高人棲。先從物外覔。潔身多亂倫。往往沉空寂。釋氏見心性。終身只自誣。乍從靜中現。却向動時無。平坦門前道。安閑宅可居。紛紛歧路上。何事紆征車。少年慕大觀。意在窮天下。老去便摧頹。還如櫪上馬。近欲營山社。擕書上鹿門。非爲索居樂。只是厭啾喧。抱琴歸靜界。呼侶誦書詩。不倦應須益。老謀秖如玆。周公經國業。只在九夫田。浪計何須道。吾今已老焉。古文簡而平。近世多枝葉。無味君休哂。大羹性所愜。昨夢遊高丘。飄颻自遠擧。層城與瑤臺。不知何處所。未畢區中緣。雲山還跌宕。但求靜中工。休說是高尙。我思申屠子。樹屋亦能寬。傾否豈非義。保身良已難。白露下庭萋。馨香難久貯。褰衣掇餘芳。延佇欲誰與。民風日澆漓。古道日陵替。自笑皇王書。誠難經末世。鄒聖論仁政。橫渠志經綸。一書究成法。留與同心人。瑤絃空閉匣。擎豎各專門。鍾子久云沒。深情向誰論。</text>
<title>桃麓八景</title>,<text>重眉過雨南山嵐翠鬱崔嵬。夏日陰濃碧四迴。午枕煩敲昏未醒。一聲踈雨過江來。巫峽歸雲北峽輕濃萬樹雲。嗽噓澗谷自朝曛。縱然不作商家雨。隴上何妨悅隱君。東臺巖花東臺佳興最春遊。兩岸巖花映玉流。自是山中閑富貴。淸眞都不讓公侯。南沜晴楓山中淸景小春天。更喜南崖霜葉鮮。深赤淺紅渾欲醉。高開錦帳水雲邊。中山落照中山佳氣更無邊。夕照暈紅萬縷鮮。小棹前川遊未倦。直須明月上東天。翼浦漁火夜暖江沙魚子肥。漁翁把釣下前磯。却將松燭照歸路。穿作林間螢火飛。淥潭秋月一年明月中秋時。綠水靑天兩更宜。留得此中淸氣象。不須憂作小男兒。孤山松雪小嶂臨溪石勢危。入雲松影歲寒奇。夜來更得前臺雪。柯葉飜成白鳳姿。</text>
<title>丁未仲夏下浣。重到鹿門。占視精舍基址。仍成古詩。用朱先生行視武夷精舍作韻。</title>,<text>太白何蒼蒼。月岳高天半。黃池曲折來。縈趾奔波渙。巖臺壓淸潭。可以抗風觀。澗飮與鹿豕。芝歌傲秦漢。嗽濯六藝潤。平章百花灌。玆情十年餘。白首逾朝朝。避諱 今年矢誅茅。扶筇遡江岸。里老共咨謀。川原更周按。但求容膝易。豈要棟宇奐。巖崖雜松桂。面面生奇玩。急速開茅椽。飽看霜楓爛。村秀幸提擕。好僧卽招喚。次第排巖榭。盤礴脫塵絆。誰哉從寂寞。回首意中伴。</text>
<title>溪齋。喜李濟仲 仁溥，柳君實 春榮 二兄至。敬次朱夫子歲晩燕集韻同賦。</title>,<text>東風催歲除。寒窩病初起。有懷媚學子。强行六七里。邂逅鸞鵠友。粲然梧竹峙。蔬糲充飮食。薄醪非所恥。燕談雜今古。可以散滯鄙。講書叩微蘊。開編思晩喜。齋儒多有講羲易者 莫言楡景短。秉燭良爲美。持此慰遲暮。感慨何能已。</text>
<title>三溪上元夜。玩月呼韻共賦。</title>,<text>廣庭竹陰轉。新月上山門。瑞氣收羣翳。澄光散萬村。剩添虛室白。益覺上穹尊。此夜淸明意。燈前更細論。</text>
<title>醉時雪月歌。寄呈松坡詞案。</title>,<text>東風乍拂南枝柳。落日來訪耕巖翁。巖翁出洞小亭空。但有明月前宵同。回鞭却訪舊遊伴。舊遊存者還星散。李求仲已作古人 松坡居士笑相迓。擕衾共宿琴君家。小牕如斗納月多。共對淸光相嘆嗟。二三少年來相逐。糯飯香葅語更僕。天公一夜辦奇遊。却將飛雪伴明月。終日飄搖萬玉妃。咫尺之間成楚越。西坡老人病肺久。爲我擕筇披簑至。是夜又宿琴君家。烹雞沽酒供一醉。乾坤皜皚幻琪園。雲影月光相吐呑。不分天上與人間。渾疑同卧姮娥宮。坐中解吟陶山曲。居士倚歌滿江紅。莫嗟貧空滯窮涔。還勝曳裾公侯間。原思閔騫何如者。肯與蟣蝨同依攀。商歌有意君聽取。且飮淸冰保孤潔。我亦爲君歌白雪。</text>
<title>琴君伯春送盆梅。喜次晦庵和東坡梅花三疊韻。</title>,<text>一朶仙姿移海村。嫰芽吐黃藏冰魂。淸踈氣格洗凡卉。對之醒然撥神昏。凈質偏宜雲臺伴。風流肯參騷人園。老夫多病愛靜便。石上破屋名凊溫。茅欞臨沼納晩凉。紙牕排凍當朝暾。梅乎托根亦不惡。碧梧叢竹拱巖門。春來競出綠玉條。雪裏好邀姮娥言。冷艷寒光兩奇絶。不妨繞哦傾罍尊。</text>
<title>蓬萊歌。送姜淸甫 再淑 之關東。</title>,<text>吾聞蓬萊山。乃在雲海裏。何年鴨綠渡。變爲淸淺水。蓬萊一萬二千峯。不隔塵臼奔馳子。琪林瑤圃不復覩。玉樓金闕歸何處。但有西僧逞恠誕。雲巒石室遍梵語。遊人只誦曇無竭。方士寧知不死草。我有秘方天所畀。欲向蓬來凈灑掃。雷公雨師各奏功。驅出妖氛靑丘外。淘洗蓬萊眞面目。業風惠雨祥烟靄。重挽皇王日舒年。永留洪厓壺中春。牛耕玉田鹿馴苹。手提雲和彈韶匀。相將海中綠髮翁。咀嚼瓊瑤爲逸民。淸甫君今向蓬萊。我言踈闊君休哂。且到蓬萊刻我語。應有仙人前路引。</text>
<title>溪齋感事十九絶。示諸君。</title>,<text>多病長懷峽裏居。今春歸計又輸虛。從他指點傍人笑。依舊淸齋坐課書。溺人科目日紛紛。陶老閑愁劇似雲。捧土孟津還可笑。謾將經說向諸君。退陶先生詩。有如何科目波翻海使我閑愁劇似雲之句。驪圖呈瑞啓天心。四聖闡明用意深。盛代求人非口耳。時人休作捷蹊尋。先王明經取士之規。意非偶然。而世之帖經占科者。專門口讀。了無心得之實。甚者或只誦易經。以圖殿講而獲中者有之。良可歎也。浩浩洋洋四代文。天敎孔壁避秦焚。好看氣象唐虞際。千載都兪怳耳聞。里巷謳謠亦性眞。登歌郊廟叶韶匀。若將咏歎潛心去。便見周王皷舞人。廿編酬酢盡精神。想象吾師善誘人。親切聽來眞佩服。不殊鳴瑟杏壇春。四箇名言狀性明。劈開樲棘示周行。七篇䧺辯眞醫手。箚着膏肓一服平。無端活物易危微。天命慇懃更發揮。若把中和作家計。悠悠聖路豈難歸。三王學敎此猶徵。階級分明次第仍。下面功夫消細密。恐君蹉了兩三層。釋氏去窮格而欲正心。所以陷於自欺。吾儒之學。正當於此加工。學者不可不深思力究而求免於自欺之害也。蒙養元來作聖功。長途發軔自兒童。諸君莫作筌蹄看。事業無窮在此中。儀文經燼漸成訛。四禮於家盡意摩。珍重諸公勤補缺。推行一世好如何。西山心訣更丁寧。退老初年刃發硎。末學且當深着力。面前容易得門庭。寒泉手輯四賢言。敎煞初頭八德門。莫恠首編先太極。却憂來學誤尋源。儒臣扶醉禁庭陰。拾冊黃門宣玉音。要識先生成德處。源頭端向此中尋。中廟嘗宴宰執於禁園。有小黃門拾得近思小冊。上曰。落自權撥矣。命還之。先生之立身大節。多從此裏做去。今講此書於先生本院。豈可不惕然思所以慕法乎哉。紫陽書札儘衷腸。喫緊爲人蔗味長。節約成編嘉後學。炎簷展讀足淸凉。奎文析木瑞光舒。遺集言垂日月如。百世俟知眞不惑。請君須讀退翁書。大賢憂世澹心思。白鹿伊山有二規。若作提撕親面命。不難回步向前之。白鹿洞伊山院規。所以勑勵學子者至矣。僕每欲諸君於居齋食堂。朝夕令曹司諷誦。朔望講會之日。必爲莊誦一過者。冀諸君俯首敬聽。常若二先生之儼然臨座而親面命之也。豈不能感動得人。如是而諸君邈然無念聽之意。視爲一場文具而止。僕亦將何所望於諸君哉。伊建南塘有箴詩。功深克己主敬時。寐興常作存心地。晨夜惺惺自得師。伊山院規。以伊川先生四勿箴，南塘陳氏夙興夜寐箴。書揭院壁。僕以子朱子敬齋箴。尤不可不幷揭以自省。又令諸君於居齋寢興之際。必欲幷三箴莊誦一過者。方其夜氣虛明之際。其所以感發善端而涵養本源者。宜益深且厚矣。諸君幸有以體驗而師服也哉。冉冉頹光劇箭忙。遠途回首倍茫茫。如今有意便前進。看取衰翁滿鬢霜。</text>
<title>又成五絶</title>,<text>成周文運正天中。一部典章見郅隆。爛簡猶能回聖治。何人敷奏九重聰。三千三百盡優優。天地文章只一周。火後尙看煕代象。紛紛末俗向支流。儀禮周公所定經也。禮記出於漢儒傅會。儀禮之傳也。而世之言六經者。舍其經而取其傳。可歎。扶衰撥亂聖辭嚴。筆下王權却不謙。微義豈容穿鑿說。化工隨處盡洪纖。麟經筆法馬公書。感慨情深托始初。大義且將凡例看。怕他眼目向麤踈。湖學當年盛育材。斐然文質各知裁。伊川先生亦在其中 丈夫大業由窮養。肯向初頭自小哉。</text>
<title>巖社碧梅。今年憔悴無生意。至春末略開。</title>,<text>花神隨月謁天門。春滿山中未放魂。却恐羣芳誚化去。數枝踈影向黃昏。</text>
<title>飛津巖臺</title>,<text>江上石臺高百尺。平臨江水溶溶流。巨山四面岸如障。良畝千疇禾正油。樹裏村家緣麥坂。雨中禽語在蘆洲。居人相勸開茅棟。早晩烟波弄白鷗。</text>
<title>淸凉北洞</title>,<text>平日遊山中。不知觀山外。今朝偶因事。山北窮烟靄。鬱鬱扶輿氣。窈窈靈眞會。仰天千仞石。拔地一拳大。次第開眞面。大小工琢繪。山南縱奇崛。已被氐僧駾。林崖照金碧。遊屐坌冠盖。不如山北洞。幽敻藏鳴瀨。土沃泉復冽。禾麥正旆旆。山農依巖趾。飮啄得所賴。奈何官吏頑。搜索煩徵丐。山中雖更深。靡處不受害。安得飛仙術。絶粒離塵壒。飛步歷雲巘。遊遨鄰冥翽。采采瑤草根。摘摘琪花馤。揮繩繫頹曦。抱經窮汪濊。寧知人跡外。不有奇觀最。行將營丹砂。冥搜聽天籟。</text>
<title>敬次晦翁先生和尤延之廬山十四咏 幷序</title>,<text>余少讀李太白廬山謠。知山川爲江南絶勝。尋常夢想。不離三峽五老之間。及讀朱夫子南康諸作。益信老仙之語爲不虛。而又幸玆山之遭遇大賢。凡其遊賞之處。一草一木。無不被昭回之光。益欲往一觀。歌先生遺篇於其間而道靡從。病隙。輒就先生和美軒十四詠。逐篇和韻以自遣。雖其辭旨卑猥。不足免嫫母蚍蜉之誚。而抑其矯首勝境。寄懷當時。眞若親奉杖屨。與白鹿諸生。周旋於溪山林瀑之間而聽其諄諄之斤敎也。覽者其有以恕其愚且僭也。山林非市朝。興廢亦一場。徵君昔馴鹿。於焉葆文章。聖世尙遺芬。黌舍重開張。如何百年餘。不見嗣休光。蓬榛蔽舊墟。山水空峩洋。夫子適承化。絃誦復玆堂。賢祠與學規。設施何慨慷。願言承學子。敬聽愼勿忘。右白鹿洞書院 先生本註。在郡城東北十五里。玆郡山水鄕。廬山鬱高蒼。學舍旣高鶱。復有蘭若藏。林巒窈以靜。佛事誕且荒。佳境能占專。亭觀更恢張。黃雲萬里色。一眼盡玆岡。風傳瑞錦香。本註。僧房有瑞香花。 興隨晴川長。誰哉此留踪。往事非所詳。院名凂千古。十里異臭芳。本註。李逢吉嘗讀書此院。去而登第。以故得名。右折桂院黃雲觀 本註。在書院東北五里。院後作亭。取李白黃雲萬里動風色之句名之。西行復十里。往復徑川岡。澗窮巖壑開。面面穹厓蒼。禪宮更窈窕。云是李君房。板上藏書記。文字多慨慷。二公眞名流。山川留耿光。丈室賴不朽。芳名壓千霜。朅來尋舊跡。草樹已榛荒。斯文今日後。何人躡遺芳。右楞伽院李氏山房 本註。在折桂西十里。李公擇讀書處。有東坡記文詩刻枯樹墨跋。西瞻兩壁開。懸流復䧺絶。峽束湍逾急。巖橫厓屢折。𤀰然奔揚沛。漻爾浮漚滅。墜淵躍驚雷。激石疊飛雪。何人架石梁。脩虹高嵽嵲。欲渡復趑趄。惝𢥠難具說。銀河倒瀺灂。巨靈詑嵂崛。翛翛林院夕。飛爽靑蘿月。右棲賢院三峽橋 本註。在楞伽西五里。峽盡洞天迴。得此劉公原。靑蘿漾空翠。碧澗鳴潺湲。伊人抱壯節。含光老此間。父子繼淸芬。孤標敻誰攀。人去亭已墟。縹緲空碕灣。遺風起後人。今日復林關。賦歸有餘懷。陪賞及淸閑。兒啼郡中叟。有斐竟難諼。本註。解印後。與友生遊集徘徊久之。右西澗淸凈退菴 本註。在棲賢西三里。劉凝之舊隱。作亭。取黃太史詩語名之。偉哉造化功。厥初誰開鑿。貯此夭矯姿。高受銀河落。泓名起遐想。飛簷照危壑。懷哉隆中翁。英風凜如昨。感慨撫今古。怊悵恨難作。烈烈扶漢意。耿耿行潦酌。聊知一寸衷。曠世同憂樂。如何世之人。聽之都漠漠。右卧龍菴武侯祠 本註。在西澗西三里。廬山多勝跡。興來隨所之。鬱鬱萬杉寺。永懷培植時。天書眷微寺。孤標特見奇。環成蒼翠林。儼立霜雪姿。至今辭剪伐。長帶雨露滋。本註。寺前後杉萬本。皆天聖中植。有旨禁剪伐者。 石室吐寶焰。神靈共扶持。邈矣此遐陬。如何曠澤垂。願需棟梁材。明堂架鞏基。本註。寺藏仁祖御飛白書。有淸淨字。右萬杉寺 本註。在卧龍西十里。路轉萬杉寺。峽坼雙劍起。吼爲玉龍吟。散作銀河水。奔淙怒未已。掛壁勢更偉。長疑雪霜來。飛灑炎天裏。咫尺語未分。徘徊迷所止。遠望已神爽。近睨還目眯。安得偃虹上。倚欄看脩泚。無用嗽瓊液。已將煩胷洗。右開先嗽玉亭 本註。在萬杉西二里。亭舊在橋上。今廢。峯回別屛開。徑轉苦竹陰。本註。相傳竹是脩靜手植。其萌卽所謂甜苦筍者。 聞說仙陸子。結屋蒼厓深。汲井煑丹藥。卧雲聆泉琴。閑赴遠公社。義許陶令心。如何趁鶴書。不復歸雲岑。本註。修靜晩爲宋明帝召。至建康。卒于崇虛館。 磵阿久蕪沒。猿鳥叫哀音。尙餘醮壇石。遊屐來相尋。臨泉坐移日。古木鳴蕭槮。右簡寂觀 本註。在開先西五里。陸脩靜所居。千年歸宗寺。萬木寒雲邊。孤峯更峭拔。日出生紫烟。王公愛淸眞。於此坐超然。本註。相傳寺是王右軍故宅。 閑聽玉澗淙。靜掇巖花姸。値興輒展素。揮毫時見賢。而今百代下。戲墨猶攣拳。巖阿久寥落。何處論眞詮。永期養白鵝。曠世長夤緣。右歸宗寺 本註。在簡寂西十里。聞說陶公宅。五柳蔭門前。遺跡久已沒。何處識高賢。行尋磵中石。緬憶當時眠。矯首望羲皇。擧目愁風烟。憂來卽呼觴。酒酣卧風泉。擧酒酹夫君。不覺世千年。縛屋倚蒼翠。栽菊俯潺湲。英魂倘歸來。歌君飮酒篇。右陶公醉石歸去來館 本註。在歸宗西五里。衡嶽南紀外。康山復秀起。磅礴明湖上。盤根幾百里。山深秘眞靈。谷邃貯精美。湛湛溫湯泉。澤物功最偉。品絶越中沸。力勝秦川水。沉痾頓起色。塵垢渾昭洗。前慳豈偶然。晩出眞幸矣。本註。康樂湖中詩云水碧輟流溫。豈未見此水也耶。 一遇吾夫子。揚名瘴江裏。右溫湯 本註。在醉石南二里。暫稅景德觀。扶筇步崇丘。川原屢曲折。緣磴復絶流。蒼蒼巖壑邃。窈窈花竹幽。那知寒飛泉。乃在窮厓陬。淸冽誰比數。沉痾功可收。澆胷覺蕭爽。腋下寒颼飅。仙翁用瀹茗。一歃撥萬愁。本註。陸鴻漸茶經。第此水爲天下第一。 願結雲中侶。永期物外遊。右康王谷水簾 本註。谷口景德觀。在溫湯西十五里。入谷又十五里。至簾下。瀰瀰郡城南。木落江始波。衙罷巾屨閑。天淸晩興多。移棹出烟渚。解纜孤嶼阿。琳宮壓水府。丹碧日舂磨。天星夜皠。峯影夕嵯峨。煩襟換野趣。樵笛答漁歌。湖上狎輕鷗。雨中擕烟簑。禪牕且未關。月明會來過。右落星寺 本註。在郡城南湖中。</text>
<title>敬次南嶽唱酬詩韻 四十九首○幷序</title>,<text>五嶽之中。衡山居最南。有七十二峯之勝。乾道丁亥秋。朱夫子同林用中擇之。訪南軒張先生于湘水上。仲冬始還。歸路。擕南軒同遊南嶽。自甲戌至庚辰凡七日。有唱酬諸作。余思五嶽爲大山。名於中土。而邈無遊賞之便。又喜玆山遇二夫子。益大有名。讀其序若詩。不翅若身奉几杖。從容於雲山雪月之中也。病餘。輒就原韻。逐篇步次。時以自覽。非以能道得先生意中事。聊以寓曠世感慨。寤寐拳拳之至意云爾。七日發嶽麓。道中尋梅不獲。至十日遇雪。作此。晦庵韻籃輿十月向穹林。洞裏烟霞處處深。縱欠梅花迎客路。已看飛雪爽幽襟。大雪馬上 南軒韻山中歲華晩。寒木羅參差。嚴風驅密雪。萬里層陰垂。岡巒換舊色。嫮顔掩素妃。蕭蕭林木間。粲粲珠與璣。陵洞失高深。巖徑不可知。行看崖松改。已覺林篁低。皎㓗自盈懷。淸冷復含姿。悠悠涉長郊。澹蕩遺所思。偶此値佳賞。山行添一奇。杖屨旣同攀。同人亦相隨。靜探造化機。浪吟觀物詩。前行且勿疑。會有靑天時。風雪未已。决策登山。用春風樓韻。南軒韻迢迢雪中嶽。高處有臺觀。縹緲凌紫空。皓皚鄰河漢。長懷出雲表。快覩靑天畔。凍塗滑逾殆。崖冰流或斷。尺寸艱步履。彌高發浩歎。何當凍塗乾。幾時崖冰冸。且復忍其苦。旭日生朝朝。避諱 精誠無障礙。一理良已貫。十三日晨起霜晴。用定王臺韻。賦詩。南軒韻飄然南嶽想。昨日定王臺。政待雲容捲。劃看雪意回。天晴谷裏寺。日出嶺頭梅。直至高峯上。凌風捻酒杯。又用定王臺韻 晦庵韻日轉瓊瑤窟。風迎杖屨來。林低聞墜雪。山凈見危臺。倦步行難强。煩襟鬱未開。夜中應有月。僧閣聽猿哀。馬上口占 南軒韻山中雲日遞明昏。遊屐翩翩度野村。滿目風烟酬不得。行逢佳境便傾尊。馬上。擧韓退之語口占。莫說天人遠杳茫。寸心元可徹蒼蒼。忽看晴日穿林壁。不待韓公一炷香。雪消溪漲。山色尤可喜。口占。晦庵韻峯頭秀色漸看靑。萬壑驚雷墮石汀。亂眼枝柯成白鳳。一時飛下水晶屛。馬迹橋 晦庵韻雪後聯筇馬迹橋。仰看靑嶂揷層霄。山靈亦喜吾人至。低送林柯代手招。登山有作 南軒韻盡日登登不厭尋。卻忘身已入雲深。上方淸夜看明月。萬里澄光一寸心。方廣道中。半嶺小憇。南軒韻拄杖巖頭暫息肩。山河脚底散雲烟。而今始識乾坤大。向日規規井裏天。道中景物甚勝。吟賞不暇。因復作此。南軒韻萬般猿鳥弄泉聲。無奈風光觸面新。也是化翁多意思。卻將奇玩餉行人。崖邊積雪。取食淸甚。賦此。南軒韻深林殘雪凈留光。喉渴還思急一嘗。纔到口來淸入肺。不須瓊液潤枯腸。後洞山口晩賦 晦庵韻已覺離塵遠。林崖幾曲深。平臨飛鳥背。俯瞰宿雲陰。猿子杉中嘯。泉淙壑底吟。飄飄淸滿袖。無用强排心。後洞雪壓竹枝橫道 晦庵韻篁林迎雪盡披垂。聯袂行吟折竹詩。定是仙靈自孤潔。故敎低掃客來時。方廣奉懷定叟 晦庵韻方廣寺中霽景新。不堪遙夜憶同人。應愁世務乖心事。坐羨山中自在身。方廣聖燈 南軒韻僧道神燈有異焰。每敎遊客日追尋。吾家自有光明燭。未有肎來覔寸心。羅漢果 南軒韻禪家羅漢味芬芳。郤漏炎皇檢藥方。今日煑來試慰渴。不知何品代珍湯。壁間古畫精絶。未聞有賞音者。晦庵韻老榦誰留古壁陰。塵埃墨迹尙能尋。分明認是龍眠手。不槪千秋過客心。方廣版屋 晦庵韻山高風坼瓦。裁木覆參差。入室蒲團靜。興來成小詩。泉聲 林擇之韻細泉巖際和風吟。瀉作寒霄玉玦音。淸絶人間無此地。不妨高卧息參尋。霜月 擇之韻雪霽霜淸月滿天。上方人靜裊茶烟。風吹竹韻空中去。疑有峯頭舞嬋娟。枯木 擇之韻風磨奇響獸磨牙。雲作繁陰雪作花。誰把離奇弄機巧。裁成好器亦堪誇。方廣。聞長老化去。有作。南軒韻空寂門中浪說眞。前人惑去又來新。休言老衲今宵化。學佛當年已棄身。蓮花峯 南軒韻二四奇峯列玉蓮。霜淸月白貌逾姸。千年秀色誰攬結。浪詠芙蓉太白篇。奉題春風樓 南軒樓有原韻已占臨湖勝。更抗臨風觀。微吟聆瑤瑟。沈影看星漢。至樂在滄洲。枯容非澤畔。泂然靈臺上。生意無時斷。春風儘多情。使我却興歎。子夜聽餘旨。鄙滯渾消冸。亹亹到本源。嘉誨逮申朝。避諱 願言承遺訣。六籍恣淹貫。方廣睡覺 南軒韻。不見集中。禪堂伴宿有深情。卧聽風泉徹夜聲。這裏塵埃全不到。覺來魂夢十分淸。感尙子平事 晦庵韻一屐千巖萬壑行。山中夷險亦難平。琳宮坐感前人事。却向前途戒又生。殘雪未消 擇之韻遙空數點着歸鴉。脚底平堆萬疊霞。山深不許春來早。自有琪林一色花。自方廣過高臺 南軒韻朝來攀雪逕。渾似上層城。雲壑千崖暗。冰林萬樹明。沿登酬宿債。泉石契深盟。宴坐看脩竹。翛然淸韻生。石廩峯 南軒韻屛迴素錦入靑天。石廩峯名世共傳。藏得風烟知幾斛。閒排物色自年年。行林間幾三十里。寒甚。道傍有殘火。溫酒擧白。方覺有暖意。南軒韻洞林逗雪亂雲堆。小逕穿山幾曲迴。行逢殘火仍溫酒。爛慰飢腸三四杯。林間殘雪時落。鏘然有聲。步步層林潑白瑤。巖巒淸瑩却忘遙。風前玉佩時時響。疑有仙人降紫霄。至上封和看雪 擇之韻布韈凌千嶂。瑤林近五城。天垂晴月照。山擁晩霞明。眞界同開眼。斯文有主盟。更須談太極。地底一陽生。福巖寺。回望嶽市。象外襟懷自洒然。塵間回首渺風烟。明朝更去千峯上。笑把浮丘覔一天。福巖。讀張湖南舊詩。元來衡嶽烟霞窟。自是張公湖海姿。勝日巖厓成獨往。白雲深處已題詩。登祝融峯 擇之韻試登高頂上。送目碧雲端。吳楚南圖盡。山河北望寬。霜風吹客急。朔氣拂鬚寒。願棄人間世。遨遊不復還。穹林閣。讀張湖南七月十五日夜詩。詠歎久之。因次其韻。久知遊山術。要當據高峯。看水別千派。看山辨萬重。西僧領其要。山頭寄琳宮。濯足弄飛泉。禮佛鳴宵鏞。逸士有高想。所愛各異鍾。超然仁智樂。曠世泝餘風。晩霞 晦庵韻夕陽無數眼前峯。拖起晴霞映雪紅。憑眺暫時亦自好。忽然飛去逐輕風。過高臺。擕信老詩集。夜讀上封方丈。次韻。南軒韻。集中無。釋子高吟五七言。一編詩語覺琅然。胷中自有烟霞氣。不待安排已造姸。梵宮天畔寄林端。對榻論襟到夜闌。更得詩僧語孤絶。一回吟讀頰牙寒。晦庵和韻。大全不載。贈上封諸老 晦庵韻上封是絶頂。神境不勝淸。雪對千峯色。泉聽萬壑聲。空門又經宿。仙衲更多情。他日林牕下。白雲夢裏生。自上封登祝融峯絶頂 南軒韻。集中不載。我行豈不深。我足亦已高。奇巖與邃壑。羅列莫遁逃。特立羣峯表。雪月與相遭。天星栖高標。河漢飜銀濤。瀛壺落眼底。何處抃六鰲。八公去不迴。那復擕白毫。諸山儼侍衛。天籟鳴調刁。曠然心境爽。不禁寒風饕。但得纖埃盡。豈辭再上勞。明朝期快覩。川原辨秋毛。洞庭雲夢間。俯首聽滔滔。一眼盡九州。從子更爬搔。十五日。再登祝融。用臺字韻。祝融千嶂外。日出最高臺。漸見坌埃捲。欣迎遠色回。風泉響瑤瑟。林雪想瓊梅。煖酒須窮賞。臨風索大杯。胡丈廣仲與范伯崇自嶽市來。同登絶頂。擧酒極談。得聞比日講論之樂。倚筇高頂上。喜見故人來。衣上千峯雪。吟邊幾處臺。忽聞講磨樂。頓覺襟懷開。夜月寺樓靜。冰泉萬壑哀。醉下祝融峯作 晦庵韻翩然兩腋馭泠風。一點塵埃肯着胷。醉裏雲烟都領略。眼前蒼翠幾千峯。十六日下山。各賦一篇。仍迭和韻。雲山萬里興。丈室一燈明。風雪然留恨。烟霞空復情。經行磴壁路。滿耳松泉聲。莫道今宵永。朝來異送迎。和南軒韻名山勝賞知爲幸。到處工夫勉日新。靜界仍探仁智樂。分明消息此中眞。和擇之韻 次南嶽唱酬韻止此不緣雲壑想。那得此時來。信宿烟霞裏。貪觀冰雪堆。眼中千嶂月。坐處萬泉雷。他日江湖上。疑從天外回。</text>
<title>玉山</title>,<text>淑氣分淸凉。北出排蒼玉。奇峯隱靑林。峭蒨列秀壑。下有飛流泉。中藏白雲谷。荒畬亦可耕。亭櫳隨意欲。千年秘烟霞。孤絶謝塵躅。山靈倘許我。從今矢勿告。</text>
<title>懸流壁</title>,<text>上有千仞壁。下有千尋谷。飛泉出林表。瀉下成脩瀑。雨多白虹起。天晴迅雷伏。崖广窈而深。丹碧隱秀木。誰能縛小屋。縹緲藏巖腹。見此發悠興。立馬送遙目。</text>
<title>雙淸阿</title>,<text>上倚淸凉秀。下瞰淸洛泚。平迴結脩岸。禾麥紛邐迆。烟霞日噓拂。積氣生翠紫。往日李夫子。玆山實深喜。何不寄茅茨。於焉飽山水。我今溯餘風。回首雲天裏。</text>
<title>淸凉山月歌</title>,<text>淸凉雖云奇。無月空崒嵂。明月雖云好。却到淸凉更奇絶。况是淸凉三五夜。千巖萬壑皆琉璃。滿月臺上邀明月。洞裏諸仙若相期。義相元曉坐下風。我與孤雲吟淸詩。詩成金生却奔走。彩毫揮罷爲我悲。基川使君氣浩蕩。陶山夫子玉雪姿。不得一堂同追攀。今古相望不同時。淸凉月下一怊悵。曩日襟懷君照之。爲我挑出意味淸。爲我添却心頭凉。長留淸凉在胷中。淸凉明月長相羊。</text>
<title>喚仙庵</title>,<text>昨日淸凉上紫霄。半天臺上閑徘徊。今夜仙庵望淸凉。紫霄明月懷中來。淸凉仙子欲招邀。千載孤雲神骨飄。子晉已從紫鸞翔。令威化鶴今當歸。內外丈人雙䯻出。祝融顚倒羅巖扉。庵中老人神襟爽。兩腋颯颯淸凉風。要傾洛波添硯滴。卓筆寫出磈磊胷。且留姮娥紫霄上。長與仙人遊天中。</text>
<title>溪齋。同濟仲老兄。讀冲庵集。集中以志士惜日短愁人知夜長爲韻。賦古詩十首。三復慨然。仍次其韻。</title>,<text>男兒負經濟。斯世責有寄。邦運况休明。巨川舟楫備。銜恩各圖報。補闕爭效智。當時倘無惎。三代可並議。悲哉北門禍。忠賢竟齎志。襦袽古所戒。愼終在厥始。伊人負謇諤。鯁舌凜如矢。蜮毒竟旁伺。奇禍慘髡市。凄切獄中書。至今留史氏。誰能見危機。遵海有高士。風前白玉樹。宮晨趨前席。治道日疇咨。經義細剖賾。一時行周禮。千秋扶孔脉。天意若有爲。禍機從所適。吾道竟莫伸。至今有遺惜。太陽閟朝暉。微陰噓短律。淸流鮮見終。直道多取嫉。悠悠東漢來。幾箇嬰鈇鑕。頹波那復迴。天道亦難必。不如林慮中。長嘯送餘日。寒廚絶朶涎。熱門多餂欵。紛紛逐時好。朝暮異聚散。至人觀物變。閉戶事述纂。空言垂炯戒。至理無遺筭。默默抱長念。蕭蕭髮已短。盛際不可挽。芳辰不可留。時運故不齊。浮名安足求。嘉魚媒香餌。河客死善泅。不如圭蓽裏。端坐究孔周。自餘信悠悠。何必生閑愁。今宵院宇淸。四顧無埃塵。對君讀遺篇。讀罷卧蒲茵。良貴不可棄。儻來非所珍。俛仰撫舊跡。惻愴傷我神。但領詩中趣。無愧卷裏人。秋風拂簷楹。秋氣日淸夷。白露結崇蘭。天霜凋紫芝。迢迢坐寒夜。單衣生凄思。聊歌典與謨。緬想都兪時。終宵但恤緯。促織爾無知。長懷老未卷。鉛槧日少暇。遲遲前路永。忽忽頹景謝。明燈近書架。凉意生廣廈。往事多感慨。浮念乘情罅。悄悄抱隱憂。曼曼度長夜。良苗失時耘。秋莠萋已荒。謀道志不强。爲生計轉茫。萬事付定分。簡編細消詳。卬友映蘭雪。方荷規策良。永刊樲棘林。更看梧檟長。</text>
<title>密庵李公 栽 輓</title>,<text>嶺南人士誰不唁。先生去上修文殿。蟠胷彌綸不復見。案上詩書千萬卷。憶昔山南龍鳳徂。天揭奎光紫海隅。尊先先生洎仲氏。手障橫流正似是。人言先生爲能子。整頓遺書昭厥旨。不從先達做甲科。耐向涪中親講劘。大爺孤忠天所知。巧舌如簧無已時。無端殊澤霈旋收。躑躅窮蔀雙涕流。簞瓢抛擲任寒計。舊業閑中得仔細。文章演肆日滿家。義理橫竪明分差。平生芻豢晦翁書。却怕舊訓多漏踈。一部刊補訂得失。更策餘工夯大帙。此事若就天所幸。惜哉奇功猶未整。不才何能辱罏鑄。愧殺零金時記數。謙謙好問與人善。此義今世何人見。多慚痼病負厚勉。墓上生芻孤一餞。未及病裏慰相思。秖今悲恨叙向誰。儒林寂寞更無依。出門入門沾單衣。坌埃鴻洞生靡樂。殉道全歸不須哭。臨風爲奏虞殯曲。</text>
<title>首比。贈李子建。</title>,<text>首比曾說李家山。憶昔先生此考槃。手種穉松成百尺。親開小築對千巒。緣厓草老餘香遠。回岸風高暮色寒。匝地烟霞新計足。荷君留借一隅寬。</text>
<title>新院。別吳達夫 三達。</title>,<text>日月山中吳達夫。自言身是高陽徒。春風留客芳尊酒。不問人間賢與愚。憶昔長安相見日。與君俱是少年時。燈前相對不相識。華髮枯容還是誰。山間信宿不知疲。把酒相看別故遲。新院溪邊有明月。夢中猶是對君時。</text>
<title>夜下鹿門。贈金樞伯 光斗。</title>,<text>鹿門山人歸鹿門。山頭日落江天昏。冰雪滿溪行逕絶。松間月出有孤村。</text>
<title>鹿門精舍雜詠 十五首</title>,<text>精舍龐公耘耔詑遺安。孟氏蹇驢亦自盤。偶是山名同昔隱。癡兒休說碩人寬。風雷舍遊騎茫茫久不還。晩來匍匐向陳編。病餘却恐成偸嬾。二字題楣欲自鞭。兼山窩重山疊疊隔埃塵。磵戶幽幽不見人。可是靜中機想絶。秖容安卧養精神。山泉齋衮衮泉流出峽來。山牕夢覺一聲雷。如斯日夜能無大。果育從知妙養才。山風堂一陣山風午睡閒。泉聲松影灑心顔。能言辟世非高尙。別有工夫隱几間。天雲軒淥潭波定見天雲。白影靑光到十分。人心靜去元如許。怕被微風生錦紋。水月軒高軒壓水水函月。月影通軒淸輝發。幽人卧起不成眠。憑檻坐看天上月。鳶魚軒溪躍天飛孰使之。要來物物妙天機。始知曾氏能言志。舞雩春風自詠歸。梅竹牕誰敎雪月滿虛欞。竹影梅香枕上淸。暮道關心惟二友。却從山社托平生。小心臺業業層巖上。前臨江水寒。古人蹞步意。要向此中刊。戰兢臺臨深復履危。窅窱遊魚上。日夕愼優游。垂堂不可傍。醉石陶公醉眠石。千載聞遺風。遺却人間世。朅來華胥中。琴石抱琴松樹下。淸籟出林間。山空鳥飛去。月明七里灘。花塢巖上百花叢。芳香隨遠風。時來自開謝。倒影淸江中。藥戺階上何婀娜。蘼蕪與芍藥。風來發馨香。馥郁聞遙壑。</text>
<title>鄭塤叟 萬陽 輓</title>,<text>淸晨展幅一沾衣。昨夜南天隕少微。兄弟幾年尋孔樂。水雲深處掩陶扉。經綸袖手自康濟。禮樂關心思發揮。惆悵玉溪亭上月。瑤絃斷絶不成徽。</text>
<title>四斤嶺待一甫</title>,<text>磴間語田夫。後有騎驢翁。爲道厖眉叟。前行入洞中。</text>
<title>一甫馬上詠陶山六曲</title>,<text>昔我李夫子。養靜在陶山。陶山前後疊。至樂寓其間。君今寫遺音。馬上試一唱。山中寂寞鄕。幽抱爲舒暢。一唱復一唱。油然道心生。不勞强把持。靈界一時平。七情不勞攘。邪思何由萌。君常歌此曲。豈必座右銘。</text>
<title>答一甫問周禮</title>,<text>君今問周禮。周禮固難復。三代聖王化。舍此將何迹。行之自有本。制度當斟酌。仁心浹萬類。明德覃九族。均田養老幼。興賢贊化育。大綱旣能擧。便宜隨沿革。彼哉巫尩輩。禹趨眞可恧。今人因廢食。赤子委溝瀆。</text>
<title>晩嶺次一甫</title>,<text>日暮山徑幽。林深兒奴懾。上山筋力倦。休筇摘松葉。</text>
<title>玉龍潭</title>,<text>蓬萊洞裏玉龍潭。雪甲銀鱗瀉石龕。知與匡廬同面目。幾時移結武侯庵。</text>
<title>松雲吟 一甫草堂名松雲齋</title>,<text>松以雲而勝。雲以松而奇。雲騰漫山谷。松隱沒奇姿。雲去松始見。顔色都舊時。雲行有卷舒。松貞無改移。蒼蒼閱歲寒。白雲有時歸。</text>
<title>鹿門精舍勸牓</title>,<text>君不見鹿門山中有病叟。半世龍鍾成皓首。遑遑百口不自謀。弊布䟽糲無所取。妄欲擕書向雲山。數間茅屋於山間。秀石當溪露奇崛。丹崖入水鳴潺湲。往往巖碕枕流碧。處處蒼松倚穹壁。但有淸風日夕自披拂。魚游自得鳥飛適。此翁素志不爲貧。晩計終歸寂寞濱。招招惠好數三子。物外閒弄壺中春。千古烟霞太白窟。一朝慳秘爭披發。茅茨會趁赤楓秋。蓐收已送淸霜月。森森古木委石谷。眼前材用已取足。峽居民風亦自淳。不憚膂力爲翁勖。秖緣窮老無資地。敦事未謀簞食餽。工匠百須正不貲。徒手彷徨何由遂。伊翁平生鬼偏憎。嶺左人士迭嗟矜。况玆江上縛屋計。十餘年來貧未能。空費懷仙詩累篇。漸看白髮滿華顚。今年決計不量力。迂儒謀拙還可憐。山中老衲豈知翁。偶逢猶懷爲謀忠。海內知翁故不小。莫惜分寸鳩僝功。能從白地起茅棟。好事正賴同心衆。休嫌白足爲奔走。自古元有乞米送。</text>
<title>代書謝寄東厓李公 浹</title>,<text>酷熱困煩敲。昏昏卧衡闑。卓師城東來。手擎厓翁札。開緘見情素。洒若沉痾脫。偉哉大賢編。行將了剞劂。奇功並魯論。後學得感發。如何同室者。見識邈燕越。蜚文競訾嗸。火色不可掇。自省苟不疚。何用勞頰舌。煩言久則已。平心俟究結。秋雨散炎溽。爽氣生林樾。禪樓渺平野。煩襟閜以豁。同人對遺編。勘討亦可悅。但恐類薪埤。燎勢狂難遏。正當且斂退。留待淸霜節。况我病日臻。嘔泄過數月。飢火又煼熬。性命轉危綴。何由躡俊造。偶坐開幽欝。病來百念休。蟲鼠任分別。山中幽棲計。耿耿猶未歇。楡光不少淹。前路尙迢忽。招招媚學子。六籍同咀齕。究竟分寸功。庶此補剠刖。藏脩固得地。奇絶烟霞窟。太白中盤紆。黃池淸不淈。橫流聳危石。怒勢殊未掣。蜿蜿引巨吭。昂首承突兀。還如採藥航。息碇休溟渤。前臺復孤兀。削出如植笏。齒齒白石立。點點浮飛沫。曲曲瀨上磯。矗矗波中屼。奇恠悅心目。遡游遺飢渴。秋林熟橡栗。春麓長薇蕨。夾岸水仙花。深浪肥鰷鱖。冬天怯寒凍。黔突饒柮榾。似是造化翁。以此慰窮拙。巖上小屋子。經年功未卒。重値歲飢饉。荼租闕蓄捋。風雨日漂搖。茅茨恣披拔。還嗟十年計。一朝歸罷輟。卓也空門秀。慈悲起深怛。舍業走炎日。周遊覔線襪。首訪東厓寓。云承敎親切。會趁山樓約。重來偕病訥。吾儕自商量。不須廣煩乞。此意正感篆。還媿事瑣屑。平生輸濩落。擧世點迂闊。斗屋不自謀。要人資補綴。至煩長者聽。高義發心血。誰能坐違誤。無計出門闥。將詩謝慇懃。煩僧還歸謁。</text>
<title>吳同知 永基 輓</title>,<text>吳令公神仙中人。眉骨飄踈松喬倫。人間九十有五春。婆娑碧山靑溪濱。擧足不蹈城市塵。五福煕煕縈一身。萬石郞君澣濯親。郭家諸孫頭半銀。大君聞之優渥申。秩中大夫比朝臣。煌煌黃牋宣恩綸。手拂金頂拖紫紳。華祝傴僂向楓宸。豆酒俎胾集衆賓。絲竹轟轟交皷陳。童顔半酡樂誾誾。人曰神仙自有眞。從今八千視冥春。避諱 玉霄曹空衆仙嗔。雲輧翩翩駕紫麟。騎麟乘雲析木津。老萊堂上空衣巾。分付諸郞莫悲辛。</text>
<title>秋懷次韓詩韻 十一首</title>,<text>秋荷生綠池。布葉靑薿薿。露華結蓮房。生意方未已。鶗鴂號天霜。蟋蟀聲感耳。端憂攪中腸。半夜披衣起。陰陽驅造化。舒慘故不似。稟生苦不早。徂光狂難恃。紛紛彭與殤。脩短歸一軌。遇時且爲樂。何爲不自喜。猗彼林中秀。一歲有豊悴。人生具衆理。已復參天地。胡爲不自惜。七情任自恣。一念敬肆間。舜蹠各相異。勿以千駟榮。就中有良貴。秋氣何萋萋。秋思正曼曼。種檟苦不茂。炊沙難成飯。所懷在遺味。稻粱非所願。冉冉東飛烏。奔馳誰汝勸。使我颯巴衰。脩程杳云萬。十駕焉能逮。玩樂聊自獻。不然衰盛間。慷慨常多怨。盛時不再來。衰病日侵凌。倦卧怯夜蚤。倚睡困晝蠅。於物久無忤。遭患亦懷憎。寒風卷宵簟。坐席生霜稜。歸哉鹿門中。秋江理魚罾。晩來百計誤。此事差可能。少年不自量。老去稍知警。耿耿百感來。値此秋宵永。筋骸已全非。志氣何由猛。道遠怵暮景。井深憂短綆。往哲不少待。晩生眞無幸。行從林慮翁。巖居甘退屛。駛駛東流水。茫茫西飛景。嚴風振庭柯。缺月窺牕冏。寒齋坐歎息。所思多滯梗。入戶無與語。出門靡所騁。時有解心人。來往不竢請。白髮不滿梳。兩目已全暗。蒼茫節序晏。老懷多懺憾。舊學揜卷失。新書向日瞰。衰容似土木。菜胃安苦淡。方知靜爲樂。始免窮則濫。藐爾大包內。爲生亦云暫。世途如風波。孤舟早宜纜。晴牕對聖賢。微賾細討勘。朝聞夕可矣。豈必憂空甔。我有山中宅。因巖以爲軒。仰瞻蜚雲會。俯聽鳴波奔。逍遙水石間。晨夕誦聖言。百世在我後。千年當我前。仲尼戒暖衣。魏詩歌素餐。逝擕同心子。閒尋舊塵編。究業在勉强。加工須十千。政爾竪脚跟。亦復耐辛酸。吾衰已無爲。念此不能眠。歸哉趁秋杪。賴爾送餘年。秋雲欺白日。巷潦不暫乾。飛飛九苞羽。欲止無琅玕。栖皇大地內。孤鳴笑一團。所以君子人。玩占貞且安。異道不相謀。同流豈殊瀾。歸哉吾黨子。端居學弄丸。毋爲浪奔馳。此處卸征鞍。奔雲無滯影。逝鴈有遺聲。門前客轍稀。房中一燈明。外誘漸息念。陳編遂專誠。亦可遺飢寒。頗能識虛盈。宴安生鴆毒。笑語藏寇兵。世情隨衰盛。一門爭辱榮。紛紛狂馳子。怵迫誰所令。秋景豈不佳。秋花亦自好。但恨易凋歇。不及當盛早。臨軒有松篁。顔色獨自保。不受霜雪欺。特異衆枯槁。幽賞正爲爾。舍此非吾道。</text>
<title>草堂金處士 鏞 輓</title>,<text>夫子平生案上書。閒中長與古人居。尙留溪老淸風凜。猶識烏川舊韻餘。竹嶺秖今無駟馬。玉霄還遽下雲車。悽凉故榻殘香冷。收拾遺塵且莫踈。</text>
<title>五哀詩</title>,<text>其一金仲默 景沉 正字狂風拂崇蘭。才子捐靑年。馥馥蕙與茝。炯炯瑚與璉。排風有毛質。雲路學躚翩。妙歲已獻賦。天門倐通仙。名家福未艾。善餘慶綿延。絓組是長物。淸白爲靑氊。尊公業屠龍。藝亢身蹇連。君能繼而起。才名蔚俱賢。嶺南比天荒。吾道澤不川。槐苑五六年。曾未陞正員。鬼神竟售嫉。天道何茫然。病妻不離床。老父寃呼天。宛宛金玉相。悠悠濟川船。吾嘗愛其人。隨處必勉旃。大抵往則復。豈必長迍邅。究業及閒暇。六籍窮洄沿。遠大行可到。蘊久發必專。誰知運氣惡。期望都虛焉。聞君有好兒。端秀俱可憐。天定庶其有。食報政不愆。但念北堂暮。杯酒寫悲悁。悲悁欲暫寫。猿腸日摧煎。我哀不忍視。忽然淚汍漣。哀哉玉樹叢。俱折嚴霜前。其二金鳳章 瑞采 秀才狂風拂崇蘭。才子遽無命。岐然醇厚質。詞源早游泳。學欲追古先。文能了聲病。步驟漸見異。雅致人殊敬。而翁負俊才。慷慨操履硬。蹉跎意不伸。於爾定餘慶。天道固有在。前程行可鏡。家禍又未悔。志業未究竟。吾衰失乃翁。耳中寂諷諍。道孤發深恫。追懷見篇詠。喜爾漸成就。愛爾姿脩靚。淸苦肖典刑。勤篤實天性。山中理幽棲。耕鑿爲家政。榛逕茀荒穢。桂燭對賢聖。專專經畬修。孜孜隙駒競。㶁㶁巖泉濯。皎皎林月映。仁心感山獠。媍幼歌善行。欣欣輿望歸。悠悠期待敻。而伯夭無嗣。而年方鼎盛。云胡折其車。而卒無子姓。嗟嗟乃父賢。後嗣絶不迎。老天邈不聞。鬼神還恣橫。悖此善滛理。竊弄生殺柄。彼哉壽而貴。豈必人所令。厄此善良士。栽覆失其正。哀哀父子魂。寃屈無比倂。已矣其勿思。思之淚先逬。其三金晦伯 光旭 秀才狂風拂崇蘭。才子驚先殞。藹藹幼眇質。端秀才淸敏。少知讀書好。幼能持己緊。劬書窮本根。精思入無眹。課程不待勸。組織必掐腎。科塲有聲譽。造次無艱窘。欿欿志不盈。進進心自慜。重知內外分。竭力懷勉僶。俗學傷沉痼。斯文懼湮泯。雅操實深喜。脩程行可診。吾道屬艱難。鬼神胡奈忍。忽忽嬰時疹。謝去同朝菌。有蹄方識路。有飛習不盡。平居行與事。磨絶如晴蜃。病父哭號天。精神日摧隕。强忍營窀穸。綪車朝結靷。寃孀號崩城。穉兒啼繞軫。肅肅松楸路。蕭蕭霜楓霣。結蟠靑霞氣。千秋枕螘螾。吾衰荷爾輩。幽居守玄牝。架上列孔周。山前繞松箘。切磋送晩日。朝暮同莞哂。已矣行未究。懷哉淚至矧。一分寫悲抱。强爲薤露引。其四權士漸 正鴻 秀才狂風拂崇蘭。才子徑萎折。婉孌玉雪姿。孤懷耿介節。生長好家門。擩染前修烈。嗜學同仲兄。疑晦共磋切。文理日驟長。心源自皎潔。怡愉家庭裏。秀出幼少列。吾友有此兒。九原恨亦洩。前輩不我待。斯文寄口舌。要得意中人。共討遺旨訣。常愛渠兄弟。志尙不淺劣。少湔俗學陋。毋使專剽竊。團團就驥步。行行看飛掣。今年運氣惡。吾道方扤隉。眼中四五子。倐爾同電滅。凉凉一世中。老懷焉可說。况聞新婚婦。寃號思自决。病母聞哀聲。猿腸日寸絶。念爾純孝性。哀怨不暫撤。想化子規鳥。朝暮吐哀血。不然爲慈烏。啞啞牕外迾。其五金爲南秀才狂風拂崇蘭。才子蹶長途。昂昂汗血駒。盈盈掌中珠。精光炯照人。風騣嘶當衢。幼齡負長價。妙歲期必沽。萬里在眼前。六月行南圖。家禍起无妄。嚴君窘逐逋。舁母隨官吏。觸忌就囚拘。忼慨因竊負。泣涕明深誣。使君爲嗟賞。瞻聆迭嘆吁。何知鬼揶揄。淹忽在須臾。方其就捕去。我送縣門塗。衘涕撫其背。皇天知非辜。操心不隕穫。保汝千金軀。爾時領我意。俯首聽嗚嗚。謂爾松篁姿。不隨蕭艾枯。且當勵其志。自有神明扶。憂患正玉汝。倉卒非所虞。嗟嗟十八齡。倐忽同蟪蛄。而翁已舍命。不知飄何隅。爾死杳不聞。爾瘞無由呼。吾衰得爾曹。平居視獨殊。憂爾斲而小。愛爾英且都。今年運氣惡。眼中去所妹。前途俱可惜。惟爾最寃夫。生未訴父枉。死去魂亦孤。短槥寄淺土。精魄化林烏。高堂定何方。哀鳴不省趨。</text>
<title>龜厓李公輓</title>,<text>太白山頭夜有雪。仙官下將騰雲車。先生八十二春秋。不讀人間非聖書。有口不嚼塵與泥。有體不近綺與紈。但將詩書爲菽粟。芻豢之味尋常餐。朝呼孟光煮藥苗。夜卧黔婁先生衾。陋巷簞瓢無古今。白雪調古高更高。世人聽之發大笑。人間此曲知者少。翩然濁世厭秕糠。一朝去入希夷宮。昨日靑巖四仙會。席間澹澹生淸風。淸風逝盡無奈何。悲來獨立山之阿。白雪歌淚滂沱。</text>
<title>文山文會唱酬</title>,<text>次權子剛雨後春光生翠微。宿雲歸鳥自相依。山中靜得團圓樂。却恐分留向外飛。次李平仲 重光 講榻見懷之作羣龍逝去門墻空。小儒幡旌何氛溶。往往論說喜懸揣。脚踏不肎遵平庸。况復聲利日侵汩。一日用力殆難逢。可笑屠門空禮佛。無奈三家爭徹雍。老夫平生酬醉夢。白首悲恨交心胷。諸公年業正强壯。莫怕俗說百喧訩。山堂春日集簪裾。菜根踈糲隨僧鐘。微文奧義迭討柝。無限機關露重重。蠶絲紬來極細密。大音諷去高容舂。是時原林小雨過。藹然生意還箕封。眼前物象自昭著。靜裏意思方深濃。蓓蕾坐看枝上葩。間關卧聽林中嗈。兟兟動息各自得。使我窅然遊羲農。還收思慮恐怠荒。却檢衣裳勿橫縱。耄齡炯戒在衛玷。妙年深箴申沫葑。湧霧晨侵面前山。淸明獨出頭上峯。却思相擕遊此峯。行行可上行勿慵。手摩靑天衆星辰。眼觀大地千芙蓉。烟雲消盡四望通。大塊披拂無春冬。君歸却失第一遊。我亦無分追仙蹤。詩來沉歎與我同。幾日峯頭去相從。三復君詩思摏摏。洪孝述 復休 欲檢家事先歸。用平卿韻却寄。君去山前雨欲濛。不知留着某家中。應愁草屋潺湲夜。已失雲間舊住峯。通讀將罷。以鷲棲文會分韻各賦。得鷲字。文山西北峙。穴雛傳靈鷲。中藏小蘭若。窈窕林壑秀。平臨竹溪源。坐數小白峀。羣巒如蟻垤。縷脉眼底皺。奇觀不出戶。雲物坌來奏。偶擕媚學子。半月閒宿留。經書細討勘。疑義迭講究。聖謨日親炙。滋味逾飮酎。俗學歎乖方。蒙養失童幼。感慨激志意。遠大要時懋。愧我精不逮。嘉子氣方茂。門路苟得正。豈羨公侯富。行矣當及時。觀我已昏繆。幸不水投石。日夕相質扣。探賾驗靜夜。問難窮淸晝。有如澤相麗。有如蘭同臭。是時春正中。氛沴搴宇宙。日出鳥春哢。雨過泉石嗽。步㙮玩時物。循庭辨辰宿。陰晴氣候變。頃刻觀覽貿。曉霽宿雲屯。陵谷盡埋覆。還疑大瀛海。漭瀁從天漏。點點數峯出。依微昂鯨首。想應閭里間。仰瞻奔陰湊。豈知山景明。遐邇正通透。拓牕迭嗟歎。和韻占數句。大抵爲學要。循序進不疚。道理在眼前。平正無嵌竇。動靜各有宜。豈必常張彀。徐當講論已。更欲窮山腠。攀援雖辛苦。擧足要勿驟。高高無不躋。遠遠行將就。乾端與坤倪。軒豁逢左右。纖翳四望盡。天風滿懷袖。豈如南山遊。顚僵退又復。諸君幸相念。前行莫遛逗。</text>
<title>泉聲岳色引 八首○幷小序</title>,<text>古人論山居之勝。必以泉聲岳色爲先。翁入鹿門。日夕所接。惟此二者。爲賦泉聲岳色引各四章。東風解凍。水有新波。觸石鏘鳴響玉珂。潺湲汩㶁。或少或多。如夔戛球臯陶歌。曾點舍瑟鏗而過。和風和雨常在石上之高柯。君子聽之思無邪。夏日大雨。水長三篙。坻厓亂石盡呼號。蜚霜疊雲白滔滔。巖窟震盪鳥獸逃。獝狂駴啼躍驚猱。三軍高譟。摝鐸鳴鼗。鴻門樂作。龍吟而虎咆。君子聽之。氣厲心高。秋至潦霽。水益潔晶。湍瀨石出。漻戾高鳴。金皷交訇亂羽笙。箕子深山。抱琴訴情。巢父牽犢叱由征。林柯振響百蟲驚。天籟調刀一律成。君子聽之。心與俱淸。冬氣凝嚴雨雪滛。長冰塞河。細竇哀音。其聲或斷或續乍高乍沉。上戛石壁之穹林。師襄按指。尼父沉吟。穆穆文王愔而深。君子聽之。不用鳴琴。右泉聲春山近近可親。脩眉翠黛氣氳氤。駘蕩發生物化醇。鳥獸呼以乳。草樹花以文。崇林遠壑日日新。若醇酎飮人援手鶉。望之藹藹卽之溫。若淵若淳。和風甘雨襲我衣巾。夏山低不可媟。興雲泄霧日澤物。葱蒨長育。草樹幽鬱。嘉美俱陳。紛其可悅。薰風汎林厓谷拂。蘿衣蕙帶颺苾茀。綠峀重重蔚。蒼壁日出若睡宵雨沐朝暮軒牕紫翠滴。秋山遠遠可敬。悽悽慄慄山容凈。峭崖邃谷脩以敻。靑林逗霜黃赤晟。松蘿間峙綠紅映。千巖競秀麗服靘。斂華收膏日趨勁。萬物云云各成性。君子於是觀德行。冬山高不可攀。瘦立崢嶸卓巑岏。懸厓秀石神靈剜。嚴風振壑木葉刊。百昌枯縶松栢攢。冰雪被之白闌干。巃嵸嵬峩懍以寒。淸如伯夷高巢班。日瞻而仰立懦頑。右岳色</text>
<title>江齋書懷 二首</title>,<text>老來家事不關渠。却使癡兒懶讀書。偶作山翁深峽裏。幾輸官糴荐饑餘。瘦妻卧病危連月。稚女憂遑望返閭。雪嶺橫天山路絶。悔敎衰晩有離居。平生自信一空踈。老癖猶存太古書。欲向雲林閒檢討。纔成茅屋且躕躇。深盟鷗鷺波中得。浮念羲黃夢外虛。剛恨故人心未了。枉將名字達天除。</text>
<title>蘿蔔歎</title>,<text>小僧煮粥無菜供。朝出乞來乾蘿蔔。急呼趨廚爛烹出。不知鼠落鍋中熟。大笑譙僧擇不精。却將空槃嚂如盝。老去患眼漸不明。明牕細字愁難讀。人言決明能撥昏。百日噉去明還復。山牕菜齕亦有分。肯敎波臣來入腹。</text>
<title>耳目歎</title>,<text>兩眼玄花常下上。兩耳鳴蟬不暫停。人生百體已不强。獨鞭神馬將安行。但使端居收視聽。不令思慮趨經營。心君日泰外物輕。仰視不愧天日星。俯聽不怍淸泉聲。</text>
<title>乙卯二月五日。在鹿門讀朱子詩。是日用靖節斜川故事。遊石馬。以陶公卒章分韻賦詩。跪讀三歎。不覺千歲之遠。而顧此索居無徒。雖欲追效古事。何可得也。孤坐忘機石上。敬次先生韻及陶公詩以見意。仍書江石上。水底魚龍。應有識字者。</title>,<text>三冬卧山中。忽復見春風。孤居日寂寥。勝侶何由逢。掩牕讀古書。有時開心胷。夜雨滌凍塗。寒日變晴空。冰流轉淸淥。厓雪一時融。偶讀石馬作。感此勝日同。被衣上溪石。手擕小竹筇。水中白鷗鳥。笑我非昔容。朗咏陶朱句。響落魚龍宮。淸流散白石。明綠靑於䓗。鳴波象金石。不用操絲桐。淨掃江心石。手掬川流豐。鯈魚戲平瀨。好鳥鳴灌叢。徘佪一俛仰。我思焉能窮。緬懷五柳叟。敬憶滄洲翁。再拜寫遺篇。永留此山中。右次石馬白首投空谷。平生已長休。無人約勝踐。有時成獨遊。仲春冰始開。淸淥漲寒流。深林轉明旭。淺瀨羣鳴鷗。朋交隔遠岑。誰哉經層丘。曠懷柴桑翁。此時擕賓儔。勝事感晦翁。遺韻起相酬。邈矣東海岸。餘風還繼不。幽懷苟自愜。空罇亦無憂。但恨已千載。歎息將焉求。右次斜川</text>
<title>山中八恨解 十六絶。○第一絶恨。第二絶解。</title>,<text>山日苦短峽日棲高標。去來殊飄忽。纔從巽地出。已向坤峯沒。日月壺中小。乾坤洞外多。小中堪匿跡。多處足風波。山氣早寒山中寒氣早。十月見冰雪。自是窮陰宅。陽烏亦不屑。山中雖早寒。亦有穹林木。煖室坐夷猶。詩書遮老目。山花晩開山中春事晩。林木尙蕭然。聞說長安陌。二月煮杜鵑。君言帝里花。先發萎還早。何如深山中。春光晩自保。山風多厲江上故多風。觸影聲正緊。倚筇不敢出。孤情頗幽窘。峽束風力健。有時滿林淸。健時深閉戶。淸來却倚欞。山粟易飢山農無嘉種。種成亦不栗。不堪頤老病。只可度時日。山粟雖易飢。不足扶衰氣。猶勝齧膏粱。腐腸與爛胃。山扉早關秖是豺虎窟。林扉見日關。川光與月色。不敢捲簾看。君扉雖早關。君居正超忽。散髮步天風。擺弄江臺月。山徑危仄鑿石開雲磴。崎嶇不盈尺。下有千仞潭。一度生髮白。林徑石碨磊。步步生戒心。若爲存得熟。聖路不難尋。山水險猛渡口水如藍。波石自相撞。欲渡正愁思。渡了心始降。自有人間險。休言峽水艱。年年聞臭載。相逐不知還。</text>
<title>金參奉光甫 景溫 輓</title>,<text>吾徒光甫有文章。我欲盛之白玉堂。人間四十三年短。丹旐只書高寢郞。</text>
<title>權直夫 正臣 輓</title>,<text>豈謂吾未老。忍埋而父子。而翁玉雪姿。佩服必蘭芷。緝煕家庭內。藹藹揚厥美。盈腸盡菽粟。被服皆文綺。比見翰墨塲。每慚靑玉倚。良車載萬里。中道折其軌。呑聲數十載。出入無所須。尙爾典刑在。寃魂亦不孤。愛而性專靜。恐而業荒踈。衷腸苦勉勵。每見悲喜俱。膝下兩箇兒。自是丹穴雛。而心玉無瑕。從此旺前途。收拾舊家業。漑根看其實。無端嬰劇疾。沉苦淹時日。秋來有佳語。所苦行漸失。誰知未幾日。奄忽在倉卒。纔過乃翁年。未滿三十七。猶未及乃翁。見爾已授室。哀哀兩世寡。寃號未衰耋。兩哥俱未成。㷀㷀日含恤。豈意乃翁世。凄凉而有今。而昔爲而翁。謂我銘幽陰。吾愧人不類。豈忍拒苦忱。遷就未屬藁。爾復閉容音。聞而枕席間。此事耿在心。想應泉臺下。訴我負情深。逝當敍悲哀。持以告爾靈。且欲拊遺孤。提掖觀毛翎。吾衰或不及。玆懷久已銘。病餘神不偕。穴訣還孤誠。蕭蕭白楊壠。父子連雙塋。思之獨掩抑。和淚寫悲情。</text>
<title>送李徵君平仲赴顯陵 二絶</title>,<text>徵君心與秋水淸。繞宅寒流玉玦鳴。今日謝恩都下去。夢中應亦舊泉聲。數年來往錦江亭。山裏鵑聲不復聽。今日送君顯陵去。滿園松栢想靑靑。</text>
<title>精舍爲回祿所焚歎</title>,<text>老夫平生無所諧。但欲深卧嵁巖巓。十年來往太白間。却愛鹿門壺中天。山深水險且不憚。要與淸溪白石同周旋。小屋經年未修飾。板覆陊落狂風前。昨年將兒索倉糶。走入山中乞村丁。敗椽圮梁不暇正。且喜室煖兼牕明。三冬盤礴度春風。間有童冠來比幷。窮山那曾聽讀書。夔罔啼散鼷鼯驚。故鄕知舊浪訾嗸。雲雨霏霏饒舌尖。無端恠氣匝衡門。還敎祝融驅飛廉。竈頭束薪不知戒。燕雀高堂却自恬。漫天鬱攸孰能嗔。篋裏文章隨烟熸。是時我遊海上山。覔得淸簟欲度暑。歸來但見灰與燼。一身躑躅無處所。巖頭二松高百尺。葉裏巢鵲先飛去。山神水精救不得。淸風明月當誰貯。擕兒扶筇出山門。石瀨嗚咽岑雲愁。溪翁野叟共嗟吁。山外囂紛正啾啾。君今捨此欲何之。白水盟深鷺與鷗。泉聲岳色几案間。波魚游躍鳶天浮。遮絶塵埃千萬丈。日讀羲文孔氏編。往來三十六宮春。高挹林慮吳門仙。爲君寫出江上松。灑掃軒牕玲瓏然。欹棟黝壁不足恨。更爲飛甍快軒閣。壓火祥收雲烟。</text>
<title>濟仲老兄用武夷唱和韻。譏不佞嗜饕風月不出。却是貪心所使。至有洗淸川酌廉泉之句。而復斥蘇公取之無禁一句。混入收司之律。詩稿滯不傳。栢麓之會。袖示草本。且謂不可不一解嘲也。漫此和凂。</title>,<text>我有至樂不欲傳。名臺直壓洞中天。日夜吟弄不自休。要與二者長周旋。月浦詞翁恨不歸。累移詩檄勒馳烟。天之公物詎多取。奈何欲向江山專。拜謝故人見念厚。却使遐心益飄然。吾宗亦自愛光景。酷憐不獨騷家仙。且探光霽洒落胷。且驅風霆豪吟鞭。長敎淸明滿襟次。浩氣來往如奔川。一點貪氣着不得。君欲洗去當何泉。行栽梧柳臺上下。與君對討太極皇極篇。精舍前連醉石琴石爲臺。名以淸風明月。</text>
<title>厚園直舍。偶閱先生案。見聽松，花潭二老皆除陵官不起。餘風有足愧人。感吟一絶。</title>,<text>二老高標不可攀。白頭孤直愧生顔。明朝掛席東南去。江海秋風滿袖寒。</text>
<title>北壁謠</title>,<text>漢水去不極。汀草有江蘺。采采盈懷袖。秋深欲遺誰。</text>
<title>贈一師</title>,<text>東方名山水。太半禪冥占。筇囊無定所。秘恠咸窺覘。爾性黠而惠。探尋意不厭。憶昨別我去。時正屬荐歉。宛轉嶺海間。塗殣誰能殮。萬死得一生。八景眼俱驗。五臺御札新。雪嶽天容掞。夤緣上楓岳。萬壑秋光閃。奇恠不可言。欲狀舌不贍。有如出海雲。還似燔天焰。普殿鐵柱颭。龍淵玉淙灧。貪翫不欲去。死便此中窆。北出窺王跡。彳亍忍尰㽽。欝欝沛宮松。依依箕井㼭。香山杳神踪。龍灣壯天塹。眞番故山川。莽蕩卯山獫。僧居雜民坊。袈衣被閨艷。亮非西方敎。去矣心所猒。九月下首陽。飽餟西海釅。朴淵天下奇。城扉整楞㮇。朅來兩京間。鉢衣隨塵韂。是時乘輿出。千官儼韎䪜。繁華醉慧眼。扣啄易屬饜。航海上孤兀。沿湖搜衆豔。雞龍與俗離。方丈氣未斂。逕蹈萬頃浪。屢阽千仞壍。馬島入脚底。卻歎金甌玷。將軍練水卒。漲海星夜爓。蓬山饗夷賓。卉服紛交坫。逶迤海上山。處處逢趨傔。秋聲忽滿牕。破衲寒襜襜。還尋九玉窩。手披烟霞染。挑我遠遊興。亟欲驅驢䠨。常苦病纏綿。神氣日凋墊。鹿門舍又火。茅茨時未苫。無因挽爾留。朝夕供鉛槧。爾心且未貼。抵謁忘嫌僭。今來出別語。西上宿寒店。吾衰百無當。聰秀獨在念。箕城八歲童。古井波未瀲。何當捲而歸。江臺月一䈴。</text>
<title>顧齋李公 槾 輓</title>,<text>鹿門溪接武陵島。春滿山中有落花。惆悵去年人事誤。憑添一掬下東坡。</text>
<title>李士直 栐 輓</title>,<text>愛君靑松白石之遐心。老去濯纓滄江深。憐君鑾坡玉署之奇才。時來不上黃金臺。卧有大被居有牀。日夕家學細商量。文章在紙幾堪傳。恨不一讀明牕前。嶺南文運屬陵替。橫溪昨喪鄭伯仲。東坡今哭君兄弟。</text>
<title>送金祥翁 瑞節 入覲耽羅</title>,<text>去去趨庭子。三春航海行。望雲心正功。蹈險意如平。海氣吹燈暗。神風入棹輕。仙洲飛步上。慰滿北堂情。</text>
<title>漢挐山歌。奉呈瀛洲仙閣。</title>,<text>漢挐山遠在乇羅洲上滄溟中。鯨濤南下幾千里。颶風駕浪翻層空。漢帝聞風但嗟歎。采藥不見秦家童。自非君身有仙分。安能直踏龍王宮。雲幢羽節上漢挐。霞衣光拂珊瑚叢。山中藥草不知其名。峯頭玉池春長融。飮馬玉池水。手摘琪花濃。弧星如月光射之。往往相將綠髮翁。海若謳歌馮夷舞。雲中素娥操鳴桐。雕堂晴閤坐無爲。島女蠶成山厖聲。天馬出海中。什佰相羣誇雲騣。竹上琅玕摘滿案。柑林橘苑圍香風。遠隔人寰千萬重。塵襟消釋蒼顔紅。回頭却笑鹿門生。病餘白髮飛如蓬。仙洲悵望不可到。曳杖磯頭看冥鴻。</text>
<title>李伯仁 仁培 輓</title>,<text>迢迢東泣嶺。駛駛西飛日。遠道不可思。人事易凋歇。與君同門楣。中間兩三見。情多爲同調。見少却異縣。恢踈古家風。宜笑又宜言。汎濫儒家訓。不負詩禮門。獨身持兩家。事事必誠信。嘗聞密老言。吾宗有此胤。周旋諸父間。至性人無間。有兒能幹蠱。旨甘容易辦。中堂坐無爲。客至有酒膳。憶昨過君居。迎笑情婉孌。早晩省老姑。後會在文村。空言過一紀。耿耿遺恨存。兩衰不出門。逢人問健否。如何一素幅。報君已載柳。秋山一素車。却失范巨卿。一分寫哀臆。何處有佳城。孤寡未及慰。幽明多愧顔。已矣勿復道。悲歡須臾間。</text>
<title>次柳君實石溪堂詠</title>,<text>門外平巖溝水過。鳴波日齧欲成科。主人讀易添新趣。手浥寒流滴硯磨。</text>
<title>鹿門精舍重修勸牓 乙卯</title>,<text>君不見太白烟霞最淸秘。鹿門泉石尤瓌奇。百丈懸厓疊疊迴。淸溪白石明如砥。中有蒼巖負坻出。淥潭平瀨匯爲池。巖頂茅茨橫數椽。岌業狀如呈書龜。左右層臺散花樹。鯈魚出遊鳶天嬉。癡翁意趣無不足。逝將卒歲閑躕踟。童冠問字亦不惡。滿壁圖書聊樂飢。無端欝攸駕虐焰。晩歲藏修失素圖。山叟野老競嗟吁。指揮子弟負斧趨。棟楹梁桷辦斯須。廚室堂軒仍舊模。召匠且俟新秋月。秖患餔餽乏凡需。那知虛聲誤朝聽。却將心期還枝梧。爰居無心魯門饗。池魚不忘遊江湖。未幾山樊返初服。欲趁淸秋淨修繕。貧家資力未易辦。忽見寒風蟄玄燕。爲翁知舊詎容恝。莫惜絲毫隨力眷。幸人災患定非仁。敗他好意寧無譴。莫言回祿會事發。直憐逋翁志不變。由來諫議祿千鍾。不直富春山一面。栗里門前松與菊。會與彭澤先生見。倘蒙諸公見念勤。便敎庭柯入室眄。不識諸公意何如。相知貴照心一片。</text>
<title>遊仙雜詠 十五首</title>,<text>遊仙洞迢迢洞門深。逕斷無行路。肩輿不須勞。自有仙舟度。栖鳳臺礧礧綠江洲。間有梧桐樹。威鳳久不來。菶菶自今古。喚鶴臺層巖如車輪。淥波明可俯。淸歌入白雲。羽衣空中舞。驂鸞臺仙人弄玉簫。何年此容與。鸞驂無消息。游者自來去。御風亭列子神仙骨。乘風自去來。小亭明淥水。於此却忘迴。水雲庵上山復下水。白雲時滿牕。此間留鳧舃。莫放過西江。五老峯庵後萬丈峯。縹緲靑天際。白雲如白髮。時時墮雙髻。彩雲峯蒼壁上層層。狀如夏雲上。時有飛來鶴。波底回頭仰。金罏峯入抱石峯奇。中有鍊丹者。閑雲去又來。散作香烟惹。靈芝壁雲壁橫江頭。仙芝此應在。飛𤢹亦無緣。只有神人採。鐵笛屛石屛開如畫。波心玉叢叢。阿誰橫鐵笛。吹入廣漢宮。老龍潭老龍眠不起。江水縮三篙。何日行霖雨。田間去桔槹。赤霞城邐迤江上壁。疑是赤城霞。天台知不遠。兩岸白楡花。金蟾巖巨石金蟾樣。翹頭向月宮。微微靑線直。玉兎墮江中。玉獅巖沙頭玉獅巖。骯髒眞獅子。不待吼雲聲。百獸定愁死。</text>
<title>齋居雪夜。同權孟稱 大中 夜話。有懷寺中讀書諸友。用退陶韻。</title>,<text>翩翩遊袂度寒江。丈室排燈各對雙。靜賾仍尋芻豢味。不知飛雪滿禪牕。淸齋閑對兩衰翁。白首深慙七尺䧺。黃卷妙年宜着力。窮廬悲歎古今同。</text>
<title>至月之望。金鶴臯仲綏 履萬 來訪寢齋。書示馬上所占三絶。攀和。</title>,<text>牢囚雙鳥隔西東。二十年來成醜翁。誰意錦江風雪夜。肩輿飛度亂山中。白頭如約翩翩來。神馬隨風不肎迴。事業無窮餘景短。燈前相對各興哀。相逢昔日是靑年。意象知君不偶然。何事山中成濩落。尊前無語看蒼天。</text>
<title>次鶴臯名山記 十韻</title>,<text>五嶽皆中土。遐搜詎易爲。烟霞神獨往。雲壁想空奇。何處眞靈宅。幾區賢聖基。還憐絆海曲。無計越坤維。明季誰家子。人間造化兒。都收衆記錄。移却萬園池。天下歸雙眼。名山盡四陲。冥觀由戶內。遊屐遠堂垂。此事若爲幸。于今夢不疑。憑君寫百讀。吟弄畢幽期。</text>
<title>金濟州士達  輓</title>,<text>聞君粧出瀛洲琴。堂上新開瀛洲屛。竢君歸來到君家。屛下彈琴共君聽。君如歸來竟不來。池上秋殘金花馨。定與松喬參翺翔。不知人世塵冥冥。</text>
<title>和鄭公述 弘祚○二首</title>,<text>我思在何許。佳人白雲端。操琴不學嫁。孤居守瓢簞。秀色不可忘。幽妙當時冠。初絃唱白雪。再皷爲猗蘭。奇音駴衆耳。擧世粲一團。下有流潺湲。上有高巑岏。揚徽惜靑年。顧我發哀嘆。我願且勿歎。識曲古已難。滔滔下里唱。一座莫不歡。子兮思淸廟。那復秉溱蕑。召梅不可墍。齊竽不可彈。不如理遺韻。相携歸彘山。天球出崑山。光芒夜燒岸。水潤泉爲麗。山輝厓爲妧。良工一采之。厓枯泉亦斷。去爲后夔鳴。噦噦鳳聲喚。一叩神祇下。再擊舞飛翰。千年爲國寶。眞精久已散。不如巖壑中。葆光光自鏟。况復季世下。買櫝以交歎。今人無古眼。燕石未可判。君璞且勿獻。懼人以石看。君珠且勿投。懼人以劍按。願與結爲佩。卒歲長相玩。</text>
<title>金天集 汝鏜 輓歌 十五章</title>,<text>衰老同心伴。僅可一二數。君今有此別。我懷將誰訴。有酒不忍擧。夢見還忘悲。前秋別君去。恠君有訣辭。久病懷則爾。那知是死別。初春還家入。聞病十去八。我自有沉痾。不卽同歡謔。手書雜戲語。不省異平昔。誰謂未及吐。訃音一日間。長歸自有所。暫滯不甚關。悲君桑蓬志。靑雲咫尺看。明經四十年。徒爾神精剜。抛君靑氊業。栖栖斥鷃籬。他人爲君歎。君自有好兒。兩郞俱可做。一郞已出身。謂君且安坐。愉悅樂暮春。君資雖淸弱。靜者宜長年。慈詳而豈弟。豈爲神所挻。尋常戒麴糱。勿復過酩酊。把杯顧之笑。子實螟蛉等。斯世無托足。只此神仙鄕。不如頻相見。到處傾壺觴。中間有院社。卽此渾沌宮。有意便相召。相將白髮翁。自哭君仲氏。風流日彫拓。逢塲少歡娛。强懷不盈握。况今送君歸。踽踽眞可憐。餘存或相値。語及先泫然。前程日促迫。相逐無奈何。世上爲客者。如君亦不多。</text>
<title>次孟稱遊仙洞十三韻 幷小序</title>,<text>孟稱旣次遊仙十五詠。又吟三絶示余。更取洞裏品題名字。爲古詩十三韻。索和甚急。病中走次求敎。劍外澄江下越蘿。劍外江上村名。洞中舊有越蘿寺。 橫江石麓分蒼山。洞西山名摩蒼。一麓中出。至庵面而止。孟稱呼爲丁字山。 東西兩壁邐迤開。脩瀨巨潭沄其間。扁舟飛割碧山影。水底重重騈螺鬟。五老垂手拱水雲。香烟半消金魋顔。水雲庵後峯名。五老庵面石峯名。金罏魋罏獸名。 層層彩雲干霄上。錯落三島波中寬。三仙巖南石壁名彩雲峯。 玉簫何年彩鳳鳴。赤壁半夜玄裳寒。下臺名栖鳳。中臺名喚鶴。 緱山仙驂杳無徵。老松巖頂翔紫鸞。上臺名驂鸞。有短松十餘株。 玉獅當汀氣如吼。靈芝欲秀秋霜闌。上中二臺之間。有石狀如獅子。臺北石壁名靈芝。 鐵笛橫吹老龍驚。金蟾吐月霞城端。老龍潭南石壁呼爲鐵笛。潭上窮處有石如蟾。名金蟾。其東赤霞城。 御風歸來一室淸。却㪺靈液嗽金丹。水雲庵西南稍下。小亭名御風。靈液泉在水雲庵東北石竇中。 權君詩什巧雕鎪。更把巴丁形江巒。丁字山見上。三臺之間。船水通。孟稱呼爲巴字江。欲以二者經緯一洞。 從今雲物有收貯。千古秘慳恣披觀。洞舊無止宿。遊者不能盡究幽勝。李侯明坤置小庵亭。人得以恣意窺臨。 不遣蕪詞滓石壁。晦翁詩墨輝巖關。李侯摹晦庵小游仙二絶詩。筆刻揭庵壁。又要光庭作記懸板故云。</text>
<title>莊園直廬感吟 二首</title>,<text>昨夜江西辭病身。如何濡滯錦江濱。平生苦被虛名誤。恐把微踪作逸民。平生烏鳥負深情。老去偏叨分外榮。自愧一身無善狀。淸時還竊孝廉名。</text>
<title>越中懷古 八首</title>,<text>淸泠浦刀山叢叢如劍立。脩瀨曲潭縈巖灣。山淸水綠佳可遨。何事遊人慘不歡。江中小浦名淸泠。短碑無語秋楓殘。野夫田中收玉玦。鳴波日夜歸長安。金吾之歌不忍聽。聽之使人摧心肝。梅竹樓梅竹高樓已無處。當時想應臨江磧。樓中明月惱美人。夜夜樓中橫玉笛。千山子規一時啼。一聲二聲愁欲絶。美人一去樓亦廢。江月如霜江水咽。女郞休唱樓上詞。臨風一聽頭如雪。金鳳淵西川幽咽下錦江。二水匯成金鳳淵。明漚淥洄湛不逝。楚江荒諺流千年。重瞳孤墳謾疑信。九疑綿邈愁風烟。茫茫遺恨寄漁謳。波聲暗泄瀟湘絃。秋來豈無泛月興。桂棹何心泝江天。落花巖錦江江上蒼壁古。百丈臨江凜欲折。行人怕說景泰年。欲語未語心先絶。當時漂轉幾朶花。杜宇啼盡春山血。十月天風吹雷雨。巖上片片墜如雪。貞魂化作箜篌怨。江流到此聲愈咽。白馬谷錦江東上上東谷。一線飛磴連太白。太白秀出靑天半。人道仙靈此窟宅。美人何爲跨白馬。乘雲東上歸不復。山中老農蚩而頑。不識攀髯挽行跡。一髮烟霞有無中。長使行人回首憶。拜鵑樓喬山樹色暮迢遞。花間月出春空霽。生前不悔滅族計。死後長隨望蜀帝。褒忠祠廟起聖世。咫尺園陵英靈衛。應知朝罷月中憇。樓上傴僂向淸唳。樓前還往頻掩袂。莫恠老去偏多涕。嚴戶長戶長非是大夫世。戶長不讀賢聖書。惟有孤衷出天畀。不怕微軀同醢葅。當街哀哭動市人。手辦珠匣潛扶舁。終敎卷衣免霜露。百世封陵正由渠。戶長高義與山高。六八忠魂同躊躇。伽倻琴越女愛彈伽倻琴。琴聲傳寫宮中曲。當時宮中屬太平。律呂正得伊姚樂。何年飄落越江頭。梅竹樓中山月白。愁時彈和子規聲。和樂腔傳哀怨足。至今當筵侑行子。不知丈夫肝膽落。</text>
<title>朱友 寏 輓</title>,<text>未踰十二嶺。知君郡中豪。利器須盤錯。時違但蓬蒿。栖栖田畝中。尺地看風濤。冷暖不復知。林間一枕高。客至松醪熟。盤中斫巨螯。不作公與相。且可此中遨。我喜欲隨君。久未攀播鼗。塵途白髮短。湖海心徒勞。重携約空在。壑舟還先逃。意中兩三翁。音形卽長鞱。老計詎易就。且往誰同翺。永懷寫訣語。寄與白鷗曹。</text>
<title>金北壁翁 弘濟 輓歌 三首</title>,<text>陶沙帶索人。今日歸陶沙。山中魚鳥捴慣君。樹雲深處是君家。巖耕澗樵不知勞。冠盖何人來相過。坐客田頭席弊簑。此道今日隨君去。千秋雙墓山之阿。北壁高卧人。今日去北壁。向來尋常數丈巖。翁來洗出好泉石。厓流花鳥皆古氣。不容塵埃點一跡。有來過者足辟易。翁今一去空壁立。他日山前爲君式。我在鹿門日。翁笑吾之癡。生前至樂在彛倫。何不歸來湛樂而。人高平地亦自高。不必深山更覔奇。我遂感慨形諸詩。秖今澗林猿鳥怨。塵衫濕盡慙蘿衣。</text>
<title>送權一甫入洛 三首</title>,<text>雪中江左翁。顧我巖上居。十日宿院齋。因遂膏其車。我欲往將之。宿病尙如初。一日氣觱發。河冰深千尺。前去有峻坂。前去有深壑。道途澁以艱。投足多危側。愼之加餐飯。戰兢履深薄。前行同叔通。今行無叔通。去去長短亭。觸目多悲風。行行念前途。耿耿何能忘。我是平生舊。宿昔夢高堂。爲言戒遊蕩。閉戶觀消長。定知陟降靈。及爾同方皇。夙興而夜寐。行矣愼川梁。聞說蕙圃叟。杜門究文章。衆體備一家。旁燭亦煌煌。君往與之遊。正爾慰所望。近聞洛中士。往往右陳王。其初雖汎濫。末流將懷襄。餘事不暇爲。且復憂頹防。君子寤寐間。寧可違紫陽。</text>
<title>鵲噪 二首</title>,<text>鵲噪南枝今晨定何喜。越州太守寄書來。中有豊原䟽一紙。不愁朝論歧同異。且喜死草有生意。齋居三月卧不眠。西來消息憑風傳。豈有回生六訊餘。只願天日昭衷赤。鵲噪鵲噪爾非虛。須向牕前日日鳴咋咋。耽羅稱說是瀛洲。其中自是神仙境。瀛洲學士攬茝至。瀛洲仙子應知姓。秖是塵緣消不得。白雲夜夜東北飛。會有金雞唱曉日。歸來北堂弄春衣。</text>
<title>李汝行 仁積 輓</title>,<text>悲哉吾道日轉孤。奈何君又卽泉途。人言毛髮是壽徵。恠君六旬蒼半鬚。或云誤呑井花水。勺水焉能夭丈夫。松翁九耋色若嬰。淸風一代拉小儒。當時耆壽集君門。楓井人說神仙區。君姿醇朴肖古貌。外容不斂踈如麤。往往弊冠驚俗子。半世蓬虆同狂奴。呼召同庚十數人。春秋花月頻提壺。餘存意懶不復會。到底語及迭嗟嗚。可愧虛名伴病身。屑屑數歲何爲乎。今秋還家聞君病。一問未卽如負辜。如何凶聞未十日。不及生前握手訣。憶曾還往鹿門路。殺雞明燈季玉室。一家怡愉多好人。氣象自與塵境別。六七老伴相追逐。同甲四人交臂膝。交臂枕膝樂莫樂。不覺好事轉頭失。曾哭季玉知何歲。今與伯隹獨悽咽。相携哭殯君不知。老妻一子俱㷀孑。君家壽福世所稀。近日零落不待耋。才子無命尤可悲。湖櫬昨夜纔還紼。寒風烈烈振故林。萬山窮處君尋穴。同庚逝者必相迓。歡樂正如人間說。人間之說信不信。獨立蒼茫號風雪。</text>
<title>雙鳥吟。酬柳君實。</title>,<text>雙鳥嶺海間。結巢東西峙。幼翎效數飛。意態頗相似。西鳥學團束。飛飛伊洛汜。東鳥性癡騃。跌蕩無所擬。時時隨西鳥。慕唱姚與姒。俱飛泮水林。要向上林跱。西鳥止泮樹。瑤墀尺五邇。文章被身體。衆鳥趨相倚。且言朝夕間。擊水南溟徙。東鳥返故栖。翺翺無所止。雝雝鳴未成。翽翽飛何企。但聽西鳥音。回顧生深恥。楡枋白日速。兩鳥俱塵委。西鳥自嬌惜。斂翼傷身否。衆鳥背之去。亦復相嗸訾。東鳥任時運。通塞等一指。擧世尙浮飾。好惡生譽毁。東鳥不自在。矰繳墮城市。縻以一尺絲。左右成瘡痏。毛羽日翛翛。不耐人驅使。西鳥卧深棲。慷慨還偉視。何爲不相招。高翔徒自喜。回思學飛時。豈獨女爲美。女嬉日招搖。吾獨困蓬虆。東鳥仰天唏。非我所期爾。始初相爲謀。豈在稻粱裏。戲游必洙泗。寤寐惟雲紫。雲谷紫陽 要學鳳與鸞。豈顧問鳸雉。無端兩失翮。摧頹陷泥滓。女高氣日低。我駑違黃綺。等是一蹉跎。豈復分此彼。尙學楊子雲。閉喙耽故紙。女身有珠玉。那宜容諛觜。吾驚若河漢。未易測其涘。故棲白山阿。下枕黃池水。逝將脫羈絛。飮啄弄淸泚。女當離汙溝。共嚼蘭與芷。初服麗可修。缺翼行當比。交交鳴相和。頡頏忘汝你。三山桂樹叢。會有仙人竢。</text>
<title>過龜潭。望丁徵君 時翰 宅有感。</title>,<text>七月秋水盛。龜潭生綠波。徵君遺躅在。不敢棹舟過。</text>
<title>瀟湘八景 題雙碧堂小屛</title>,<text>遠浦歸帆柴門傍水開。綠波明如鑑。遠遠江浦秋。天風入布帆。漁村落照紅光暈平林。江日橫半照。漁舟趁暝迴。烟波殊未了。烟寺暮鍾蒼蒼暮江壁。隱隱聞踈鍾。借問過橋者。禪家深幾重。瀟湘夜雨江上暮雲生。蒼梧不可覩。蕭蕭斑竹林。半夜鳴踈雨。平沙落鴈洞庭秋欲霜。沙上多鳴鴈。還從亂山翔。復集蘆花沜。山市晴嵐山空紫翠下。樓臺間靑帘。多少沽酒客。來往掃烟嵐。洞庭秋月飛檻俯空明。秋天展素月。洞庭七百湖。一倂琉璃滑。江天暮雪烟林暮蕭森。沙水遠明滅。不知雪壓沙。但道沙如雪。</text>
<title>李桃村舊宅 二首</title>,<text>千仞室避地何年寄此間。巋然丈室想盤桓。餘風曠世遙相感。高處曾將翠壁看。拱北軒丈室沉沉小似槃。開門惟見越中山。東遊白馬何時返。蜀魄啼聲夜夜寒。</text>
<title>李懶隱 東標贈職詩 幷序</title>,<text>李懶隱先生以經術文章。重明陵世。旣擢上第。選銓曹郞。歷敭館閣。直道正言。不勢怵不比權。以義去就。卒不究所學。識者以爲恨。今年春。筵臣白先生在某時有某事某事。宜奬遺直。上曰兪。予未及知。其褒贈。錄其子孫。於是先生有冢宰太學士之贈。三月某日。先生孫重鼎奉誥冊至。四月己亥。焚黃祠告于廟。先生胤子前郵丞濟兼士達甫書告于光庭。且令歌詠其事。光庭作而歎曰。聖恩至矣。爲子孫者固欲張大之。以耀久遠。而光庭非其人。且先生儒者。儒者之於時。進以禮退以義。常與道俱。行其所可爲。無所必於中。不可以一節擧也。世方以名義操切前時人。故筵臣之所達。只据先生處置間一二事。非先生之至也。然因是數言者。先生之在當日剛正無私。可知已。豈不偉矣乎。光庭老矣。猶識當日事。未嘗不以先生爲正。今先生歿四十年餘。而公論發於上。嶺南人士其勸耳矣。光庭病不能進觀盛禮。與士達甫握手而慶。謹綴近體一首。以道景行之思云爾。世變賢愚久失公。悠悠頰舌到公空。至今人說孤忠凜。曠世恩從聖眷隆。史冊端能傳盛節。簪紳猶自揖餘風。白頭尙識前時事。感慨題詩意不窮。</text>
<title>權玄升 灝 輓歌</title>,<text>嗟哉玄升汝安歸。一家遑遑兒未室。孀婦抱痾妾將雛。君去誰能視哺啜。君心慈諒神可質。喪禍年來不可說。妻亡兒夭連巨創。孑孑東西無巢窟。去夏病腫極非細。瘧鬼經冬恣齮齕。汝氣雖完安所支。猶自力疾强入出。春風遡寒葬女壻。仍視女病歸閱月。中夏季弟死峽中。汝悲哭之病轉屼。高秋扶舁披蒿殯。羸骨崢嶸兼吐泄。歸來且能省我病。與友戲局鬪優劣。汝雖悲憂去故里。每言垂老思益切。且欲還家與我依。一榻團欒送暮日。誰知別去未多時。遽作人間生死訣。嗟哉玄升汝安歸。白首爾我爲鶼蟨。汝幼受業吾先人。一巷憂病相扶恤。平生寒飢困官糴。冷室相看歌激烈。人處汝地憂則死。汝能夷險視如一。謀生不遑恤家累。存心只切憐寡孑。此道今人誰有之。惜哉化翁猶未察。汝性和緩見若遲。遇事從容必究結。時來便是遠到相。其奈五鬼互欺嫉。汝才豈不如今人。今人斗筲咸登達。汝藻汝翰儕流愛。每歲擔簦輒見刖。汝身益困心自寬。乍得閑時便操筆。臨池興發常搖舌。落筆句成能造骨。我時有作使汝書。汝或放歌令我悅。窮愁不曾到眉睫。酒後襟懷露奇崛。汝兒眞是千里駒。人言將繼松翁烈。蘧然三十逝無兒。汝與我語常悲咽。我欲收稿示後人。鹿門之火俱燼滅。我爲作銘道我悲。且欲與汝耕海嵲。汝知斯世不足戀。欲追申屠樹爲闥。季兒稍稍見頭角。敎誨且竢天定日。萬一天意能悔禍。汝家安得長埋沒。我將綺谷作箕山。汝喜洞名名可逸。頹然物外樂天放。時上海山啖參朮。此事耿耿在心腑。今秋決意先投紱。秋來積病猶未蘇。汝又去我我誰挈。汝室之藏汝所憂。今將啓竁與同穴。非時陰雨又沮戲。豈是鬼物未悔孽。不然汝恨菀泉下。化作寃雨凄不絶。悲哉我病不出門。不得送汝須臾別。衘衷爲歌永訣行。一曲哀腔片片裂。</text>
<title>柳君七 錫斗 輓 三首</title>,<text>拙老遺風在後孫。醇姿雅望重儒門。豫章出地功誰賴。岐嶽當空勢自尊。閉戶不曾千駟顧。敎兒長有一經存。去來關運吾無奈。家業猶應世世敦。同鄕同歲氣相求。長恨蚷蛩失共謀。土木形枯吾已老。羲皇心遠子高修。岐齋春靜初聯枕。石寺秋晴欲倚樓。一約慇懃纔背面。何人遽報岱宗遊。誰似君家多耆宿。平居鳩杖自爲儔。風流別後頻迴首。霜菊酣時已眩眸。此世永孤方丈約。新阡遙對寺門秋。前期只是重泉下。亦有人間聚遠樓。</text>
<title>病中。偶見蘇君 凝天 白馬懷古律詩有感。仍次其韻。</title>,<text>江鳥飛鳴有底寃。江流嗚咽啼淸猿。紅蛾墜水見遺石。白馬釣龍無舊痕。孤寺日斜夕磬語。暮潮風急舟人喧。女郞行唱竹枝曲。頭戴小筐蘿蔔根。</text>
<title>石亭聯句。只是覽物懷舊之作。知友和酬。當用此意。而累奉瓊酬。率皆致意於不佞。而間多無實推借之語。雖珠璣錯落。愛賞不暇。而要非不佞所敢奉留者。忘拙呈二律。以寓互相警勉之意。</title>,<text>百年長恨任風狂。到老全亡炳燭光。浮世不堪蘭變艾。諸君錯擬扂爲梁。鶡禽縱飾嗟非鳳。文豹雖斑奈是羊。不用虛辭相假借。前賢此意更深長。右自警過實之言是謂狂。聖於謙義著尊光。心中自可有權度。事上端須牢脊梁。景物興酣方索酒。菜根咬好莫思羊。一毫內外無虛假。始信書中得力長。右奉規</text>
<title>申進士國叟 命耈 輓</title>,<text>先將軍眞丈夫。步兵三千蹂沙漠。酋皇凱迎萬弩伏。匹馬完旅報王國。君爲小子最見愛。八尺軒然奇骨格。不去邊塞覔封侯。却向燈前親六籍。少年緩步泮水宮。出入荊圍爲長伯。憶昨彤墀獻策罷。相携步出長安陌。長安少年盡奔走。不道江湖空落魄。君向德溪爲洞主。我亦擔簦歸太白。兩地迢迢但相思。癯骨枯容俱未識。聞君還卧故山雲。朋酒琴書悅親戚。無那天道在西北。任敎瓌材委空谷。如今竟抱各天悲。永失樽前話夙昔。兒郞尙能傳遺業。咳唾猶爲人愛惜。秖今餘恨洩無處。何處靑山封四尺。</text>
<title>李聖能 仁濟 輓</title>,<text>同歲降一縣。偕老踰七袠。等是下山日。先後差少別。暫滯不足戀。前去復何怛。我病早衰換。君氣勁且實。居常輕步屣。不畏風與雪。我身自兢縮。牽補度日月。不謂君先歸。使我在後孑。君爲公子後。戊甲事慘烈。先公廊廟器。蹉跎老蓬蓽。我常陪杖屨。蒙蔀幸披發。君家富詩書。君才亦非劣。自少憂菽水。不得專致一。相看却興嗟。又俱窮到骨。不能相救助。意豈殊鶼蟨。每欲同扶携。山田燒榾柮。計拙未易就。此心空耿結。中間同庚約。情朋十六七。或時將父兄。歌酒窮歡悅。追逐三紀餘。落落晨星沒。餘存不滿指。眷眷心彌切。猶言盖棺前。相將飮眞率。頻年困疫癘。隨事輒提挈。泉社有餘馥。亭臺復淸絶。嬋媛不可捨。淹留送炎節。前冬過伯雅。期與上華刹。君時入老洞。要來共披豁。鼎坐了冬月。其樂難具說。有約竟拘掣。獨棲飽飢渴。歸時趁齋素。咫尺良晤失。苦竢稍暄日。時氣熛如焫。君方困沉痾。我去診君疾。呼童托先稿。握手便言訣。權辭爲慰解。背面淚欲汩。嗟嗟旬月間。萬事已休歇。伯雅無病者。隨去又何卒。凉凉此世內。蕭蕭孤白髮。自知朝暮間。不必悲屑屑。無奈九回腸。耿耿懷不滅。憭慄感秋景。次第送綪紼。哀歌不成曲。會須團其缺。</text>
<title>送洪㫌義 楀 之任詩 幷序</title>,<text>㫌義耽羅之支縣也。自中州觀之。東華正在東海中。自東華觀之。耽羅又在西南海中。風濤阻絶。往者皆憚焉。洪侯楀自校檢往莅其縣。送者皆惘然。洪侯亦自不樂。夫人適數百里。上馬遲回。有兒女色。况又涉險濤。踔數千里。觸奔鯨抵颶母。安危在於頃刻者耶。然一世皆風波也。排濁浪航危津。及溺而不返者相望也。不危此而獨懼彼何也。洪侯有親老。曾子義不離其親。一宿於外。今侯辭庭下入海國。定省曠而音問踈。陟岵之悲。望雲之思。隨處而有。洪侯之所不樂者乎。君子出而事君。其孝移焉。不擇地而安之義也。洪侯旣移孝。雖欲爲曾子之所義。不可得也。洪侯勉乎哉。僕少有萬里志。嘗妄欲躡崐崘上玄圃。歷覽天下名山大川。以壯吾氣。不則周遊乎蓬萊瀛洲之間。驂鸞駕鶴。以傲睨千歲。今侯之去。泠然兩腋風矣。侯去遇琪林瓊圃。有赤松安期之屬。爲我謝不能去。而畫其境以遺僕。僕將卧遊焉。戶部侍郞金先生。爲我嘗言漢挐山。其山上平下峭拔。中有瑤池奇草環。海風長簸萬竅雲。老松屈曲橫崖間。俯視洪濤千萬里。游氛澒洞漁舟擐。丹禽白鳥自嘯集。絶巘橋斷難梯攀。或有仙翁駕白鹿。碧瞳紺髮時來還。野人猶能壽而康。百歲長留嬰兒顔。韻林蕭森翠竹立。秋圃靑黃香橘斑。眞界儲靈不生人。獨有天馬來天閑。迂子生平厭世紛。便欲往托松喬班。君身自非有仙術。焉能一朝超塵寰。鯨波颶楫等蟬蛻。琳宮拍手雙雲鬟。神人授藥大如瓜。水娥捧瑟鳴啾𠴨。但恨人間未斷緣。別意今日生河灣。君侯好去時回首。白雲夜夜飛鄕關。</text>
<title>金顯甫 良鉉 輓</title>,<text>今歲是何歲。善人偏多厄。耳聞親舊逝。流淚無乾目。况聞君不淑。父子同一日。我纔出鬼籍。驚叫五情熱。平生一片心。衰老恨離闊。逢人問健否。得之以欣怛。美質天所畀。淸風灑蘭雪。而復侈文學。璀璨日雕琢。謂當食舊報。名道早騫踔。承藉大賢業。外內聲光赫。今人誰敢望。儕流徒瞠若。如何運氣非。使君成枯馘。眼前麒麟兒。前步不趢趗。桃開好山水。近日有新屋。義同寒泉社。優遊晩日夕。倘寄非所願。詩書足眞樂。箕裘百無憂。天餉自不薄。那知卞氏夢。遽報秦鬼惡。掌上雙小珠。移去不少惜。一家四五喪。誰人不慘惻。寡嫠持門戶。幼孤誰敎育。逝去已無知。存者徒掩抑。哀哀兩世魂。次第歸窀穸。又聞營合窆。雙劍會有日。不知重泉裏。懽會如平昔。深深太白阿。同棲有舊約。圩泉淨如鑑。幽處走羣鹿。君歸我亦病。不得同飮策。須臾情不泯。念之還淚塞。强懷寫訣語。永負芻一束。哀哉江上山。何處是君宅。</text>
<title>權一甫輓 五首</title>,<text>忽聞江左叟。歸骨洞西山。分華曾成約。誅茅久待還。牕明書讀好。水淥鳥浮閒。魂夢倘來往。烟霞可此間。出世爲男子。名家有此孫。經筵登祖烈。池閣煥宸恩。科闡身還蹇。山童澤久存。翩然騎鶴去。人世足塵喧。眼目唐虞際。襟懷宇宙間。華音訂吪正。鳥字了平囏。欲和南薰律。重邀太古還。平生遠遊志。不上九疑山。晩讀伏羲書。玄探畫卦初。重耽公朝 避諱 禮。編出致治餘。觀玩於斯在。經綸孰此如。深功竟未了。使我獨躊躇。一灑知音淚。孤吟三十春。荷君追古義。生死好爲鄰。豈謂吾留此。還敎子返眞。東西父子葬。朝暮倍傷神。</text>
<title>金穉和 光協 輓</title>,<text>支離寄人世。親愛盡去目。少壯差可恃。狂風集秀木。穉和資質秀。立志不碌碌。崑璞不見採。幽蘭空貯谷。知友許氣義。宗族仰敦睦。不逢盤錯節。誰測中蘊蓄。無端辟郡掾。奄忽嬰時毒。南州運氣惡。善家亦無福。吾衰失依倚。身形轉危獨。惱卧林牕下。那忍披遺牘。聞說此溪下。明將閉珠匵。相望不相送。悲歌淚盈掬。</text>
<title>南上舍拳石歌 上舍名季明。字季甫。自號海雲堂。正統年間人。</title>,<text>東海有一士。慷慨出天性。嘗讀孟氏書。寤寐洙泗聖。時當弘治末。釋敎遍四境。公然攘學田。乃云出朝命。公時敎伊學。憤切妖僧橫。偃然坐講堂。守令爭奔逬。乃拳階間石。云吾碎爾頂。吾承先聖敎。豈容妖魔逞。直前向妖僧。怒氣風霆勁。僧怕出門走。官吏相吐偵。公是一介士。奈何沮朝令。手將一尺䟽。剖肝期面諍。于時新日出。朝論復歸正。至尊歎孤直。曰爾韓愈倂。十字華衮褒。千古光輝盛。太史應大書。直氣秋日競。奈何子孫微。遺跡無人評。百載任薶沒。誰復知天經。有孫名應漢。手携諸公咏。欲得名世手。表出先世行。來訪東谷翁。耄昏長卧病。神思已凋摵。何能文字騁。感慨爲一歌。沉歎朝日竟。</text>
<title>贈別辛君而秀 德鍾○幷序</title>,<text>記六七年前。辛君子順自鷲城訪余九玉巖。以一庵先生集爲託。且言秋間。使兒子同先生之孫。將袖先生集來託門下。余以不敢辭。前年孟秋。余失偶。孤寄漁洞溪舍。爲送終謀。先生之曾孫德鍾而秀携先生集以辱。余以服辭。請竢異日。而秀悶然曰。道遠矣。請留待窆後。余無以拒。未幾而余病痢毒累月。不分水穀。而秀與兒輩混寄臭穢之側。歷半歲而無倦色。非至誠。詎然乎。余愚陋無識。猥爲不知者所虛飭。種種有文字之託。而不知謝齒逾八十而猶困於操觚。此有識之所竊笑。而傍觀者之所悶然者。雖古之以斯文自任者。寧有如余之癡甚。死而不悔者乎。此則而秀亦目其狀而憐其愚矣。毒疾來餘症痼留。今已六箇月矣。浮熱熾于上。客邪乘其隙。涔涔枕席間。無復有人世之志矣。而秀之謬及。雖不能固拒。亦無以堪其役。借視於少友之眼目。略綽一二歷。而其所懇者猶未副焉。倘鬼神者感而秀之誠。而使耄病者假之日月乎。而秀擬以秋月更辱。人世事不可知也。其果能如其願矣乎。將別。依依有不忍之意。余爲吟四十字以贈。而且敍其累朔共苦之情。以爲序。乙亥仲春之四日朝。八十二歲叟閉目書。感子携先集。山牕任苦留。專心訂亥豕。一意揭潛幽。病老昏無識。深誠愧未酬。潺湲階下水。淸淥逐君流。</text>
<title>題權士兢 正雄 家木枕 丙子三月。是爲絶筆。</title>,<text>飢寒驅我去。扶衰强出門。行尋白山寺。來泊黃生軒。身似遼陽鶴。烟沉寒水村。相將數三老。話舊淚成昏。</text>
<title>溪齋聯句</title>,<text>良宵會淸齋。衆星如散琰。濟仲 促膝喜戛磨。拈毫愧刻剡。君實 酒登春回座。更闌燈吐燄。天祥 廟古遺韻遠。樓虛衆籟斂。槩 坐見鄕黨深。身由師友檢。一甫 賦誦屈宋怨。字校蒼籒險。槳 撰杖接穩誨。被襟絶間譣。勉之 只輸情欵曲。而忘世巇嶮。士安 立心須遠大。處己當抑貶。仲 郛完但確守。㫌定無亂颭。實 朋情喜嗜淡。賓盤歎登儉。祥 賦材類樗櫟。輸世適菱芡。槩 鉤深摘楊玄。發秘破岱檢。甫 譚鋒拙齊髡。睡魔走晉黶。槳 穎詞陵發苕。俚語山剔檿。勉 陽芽動精神。陰谷散魅厭。安 有爲愧抑武。無端成畫冉。仲 憂深學力退。髮短年光苒。實 心灰黼黻煥。眼纈丹靑染。祥 競韻勇爭荊。資澤協分陝。槩 改時雷當厲。欺處鬼已睒。甫 愼樞金緘固。應節刃解閃。槳 眞工水源源。逸氣雲㴸㴸。希正 志確富不淫。分定貧無諂。安 欲善善愈邈。養拙拙益奄。仲 膠須漆中投。行貴言前掩。實 氛昏鏡面濁。月映河光揜。祥 野霧侵軒低。山日照牕晻。槩 時至凍全融。氣感凄有渰。甫 受中明頭着。防外備心弇。槳 立脚詎無本。着力知有漸。正 道直闢說詖。腸勁對竪憸。安 四勿須着膺。一邪莫留脥。仲 八仙詩推李。雙溪地勝剡。實 乘暇幸同臨。見知實云忝。祥 勵偏戒喭由。言志慕狂點。槩 已愧秤有星。那保圭無玷。甫 帝享本瓦抔。天德始枕簟。槳 爲山莫虧簣。架屋貴成橝。正 纚纚語未休。浩浩氣不歉。安 笑傲有餘興。快樂無一慊。仲 紬愆內自訟。省躬意轉憯。實 相看俱老蒼。有懷杳碩儼。祥 含烟樹拂簷。隨風雨撲广。槩 龍神解潛淵。竹勁猶依埯。甫 矯偏求變魯。攻邪追伐䣍。槳 種蘭冀秋刈。播麥望夏蔪。正 勞謙想姬吐。悔吝積桓嗛。安 燒怕動春句。雨喜霑淵噞。仲 謔浪膽相照。語默舌非餂。實 能言愧鸚鵡。戒心存厓隒。祥 添一儼四皓。曠百尙三箴。槩 聖代無棄蒯。良工不遺扂。甫 蟄雷方出地。昇日每從崦。槳 漆室抱嫠嘯。波濤怵夢魘。正 安得世躋盛。長見眠山玁。安</text>
<title>溪齋納凉聯句。次韓詩韻。</title>,<text>靚齋餞夏月。金神按秋朔。一甫 晨颸乍邀淸。午熱逾敲濁。天祥 松衘晩霧低。柟排杲日擢。士能 炎氛蒸赤地。魃威乾翠嶽。伯平 畦枯惜蕉萃。溪渴愁涓灂。通仲 飯汗逬如珠。蚊膚墳似雹。一甫 逐魔蚤觜利。赴盤蠅意愨。天祥 避暑偶然値。有朋亦可樂。士能 逸翰起蛟鳳。淸儀翩鸑鷟。伯平 談詩韻蕭爽。汲古思綿邈。通仲 無言意自傳。却坐心相握。一甫 淸風院宇侐。景行高山卓。天祥 曠感集襟端。爽氣生樓角。士能 境邃多閑適。門掩少剝啄。伯平 庭空鳥兒浴。雨過山光渥。通仲 蟬聲碎欲流。竹影淸堪捉。一甫 餘響颭遠梢。深翠浸晴桷。天祥 書明眼花褰。語淡腸葷濯。士能 微醉愁屛營。高遊意卓犖。伯平 方喜龜縮殼。詎歎石題璞。通仲 心愚飫薑粥。胃短養䓗穱。一甫 潛腥已空澤。晩雛纔剖㲉。天祥 素尙非溫飽。草具甘齷齪。士能 鈍金必待厲。圓輪正賴斲。伯平 鍊光拭塵鏡。摘律搜冰槊。通仲 平浥川沙皛。閑對風欞覺。一甫 金穉草際浮。雲梢天畔貌。天祥 林竽靜相引。蟲織巧方學。士能 天晴火星流。牕虛露螢撲。伯平 偃快勝搖箑。跣爽愈脫鋜。通仲 村燎績夜麻。澗露偃秋葯。一甫 寒韲韭已荒。濃液瓜新剝。天祥 漫膚畏拘撿。巧詆怯謠諑。士能 磨玷要自璱。逢鑽願彌硞。伯平 切磋良爲益。過從不厭數。通仲 拈韻寫却汰。泚筆抛還搦。一甫 淘思退䢇陳。披心喜眞朴。天祥 善戲不爲虐。名理間相搉。士能 夜永悲蛬吊。話闌亂雞喔。伯平 儒宮剩薰襲。藝圃要芳欶。通仲 焚香誦學規。鳴佩升書幄。一甫 吾儕幸相近。逐次勤磨琢。天祥</text>
<title>二樂樓聯句</title>,<text>丹丘神仙窟。江山二樂樓。天祥 雨餘天氣淸。月明江水流。子龍 萍水四海士。邂逅卽勝遊。季良 談屑散淸夜。塵襟滌新秋。振伯 脫略謝拘撿。澹蕩喜淸幽。天祥 妙因固有時。佳會若相謀。子龍 天時送炎令。遊興卸輕舟。季良 淸露滴高樹。微烟瞹遠丘。振伯 波光鎔渾白。蟲聲閙何求。天祥 有樂卽知魚。忘機自近鷗。子龍 冥心混物我。得句且淹留。季良 長吟退老詩。誰復龜翁儔。振伯 爛柯有餘想。芳芷空汀洲。天祥 前遊已杳杳。舊跡空悠悠。子龍 此會可無記。好詩爲相酬。季良 明朝羽化橋。不耐分袂愁。振伯</text>
<title>東泮秋夜聯句</title>,<text>偶作長安客。相携度一旬。天祥 羈心共秋色。古意各天眞。叔通 寢直初非分。廣文不道貧。天祥 巷深歌吹遠。室靜笑談親。叔通 旭日明朱閣。深松隱紫宸。天祥 宵凉愛星斗。歲晩厭風塵。叔通 禁苑踈鍾度。江蘋白露新。天祥 葡萄如對客。蟋蟀故隨人。叔通 山社關心久。嶺雲回首頻。天祥 幽謀付魚鳥。歸夢到松筠。叔通 役役還分袂。行行且問津。天祥 暫離何復恨。歸對故園春。叔通</text>
<title>東歸聯句</title>,<text>秋風引歸袂。惠好同携手。祥 物候驚改節。親齡怯向耈。通 沉痾况復嬰。野性難自揉。祥 病胃思皛飯。羈心懶紫紐。通 引疾辭寢園。將毋諗明后。祥 蟋蟀鳴相促。鴻鴈飛故訹。通 天氣欲淸氛。塵絆喜脫杻。祥 拂去衣上埃。料理囊中糗。通 出門馬蹄捷。解官奴顔魗。祥 辭泮挹絃誦。過闕祝冕黈。通 候人關廟憇。見日枉阪趣。祥 僮指支傾駄。驢耳竦仄輮。通 廛瓜撒碧宣。輿瓠騈蒼卣。祥 喧高白石橋。嘶向靑草藪。通 漸遠上林松。行拂廣城柳。祥 宿約尋關路。暮征緣江阜。通 官榭絡岸頭。賈帆咽津口。祥 遠村烟外問。踈扉月中扣。通 蚤駕辰向卯。昨發日在酉。祥 水氣濃靉靆。巒勢活蚴蟉。通 洲田販蘿葍。鵜梁傾星罶。祥 風高栗開房。歲稔禾盈畒。通 轉眄失兒嶽。回首詠山枸。祥 崖傾下鞍步。林碍擧策掊。通 漢雉隱有無。霧壑眯誰某。祥 行窮遠近磧。閱盡高低塿。通 斧岸樵背赬。弓裝士足赳。祥 叢深鳥喚友。蘆高犢呼母。通 逆舸仄風檣。歸艦冢峽槱。祥 陽江千里會。月店萬樹偩。通 風林偃淸眠。石泡拂高吼。祥 遊鱉縮頭沒。飢引頸叩。通 龍門靑漸滿。老亭逈臨陡。祥 江隱倦開眼。雲歸且矯首。通 羈貌渾渡灞。矮簷甚拘羑。祥 山廚初進豆。野壚新卷酒。通 巇平經使車。估貧嗔炊婦。祥 聞雞曉喫强。歇馬午睡苟。通 餒腔易菽粟。渴喉謝鸚鵡。祥 雨怯山村斷。晩喜雲日歐。通 石坼安昌峽。魚問驛亭笱。祥 雉岳揷天大。鶴城開地久。通 拜墓悲無奠。過墟愴失守。祥 臺從聖祖始。碑爲烈士壽。通 觀雪村依昨。加梨坂誰剖。祥 仰面山果摘。開吻石溜受。通 巖迴懷屋架。林邃想耕耦。祥 鞭趁新林牧。履穿遠洞莽。通 踈蕩豁川原。梨栗隱薪棷。祥 連宵空廨宿。凌曉大岨蹂。通 石立如待鶴。巖閜若推牖。祥 南津忽在前。西湖已落後。通 有縣稱仙窟。倒屣卽良友。祥 衙閒俯眠鷗。村靜絶吠狗。通 呼艇泛綠潭。移篙割靑玖。祥 危壁削仍立。渟淵深不走。通 穴颲寒簌簌。楓倒綠瀏瀏。祥 沙晶鋪雪霜。山矗逼牛斗。通 厓滑見虎墮。巢空寂鸞㝅。祥 却懷泛舟壬。翻驚闢地丑。通 氣欲千仞參。胷滌十分九。祥 徵君念松菊。游子急瀡滫。通 迴棹惜遊暫。排燭拈句偶。祥 留詩季良別。俶裝太華負。通 宿雨水新添。漫山雲更黝。祥 崎嶇且緣磴。邐迤或攀杻。通 馬怯泥沒腹。僮怕石齧拇。祥 上嶺始空闊。下界何紛糺。通 野沒似飜溟。峀出如點灸。祥 暗辨龜山北。遙指鹿門右。通 不知西日暮。但欲前路取。祥 熹微向招提。墒埴等矇瞍。通 林磬已轉更。禪鑰欲下牡。祥 立雲僮拍門。明燈僧執帚。通 淸深上方夜。澹蕩俗慮輶。祥 義師何處去。仙花無恙否。通 大階訪息沙。遠樓緬周叟。祥 夢參千年㙮。愁生五夜臼。通 鍾淸深發省。境逴豐失蔀。祥 曉雨乍鳴簷。朝霏亂圍枓。通 澒洞失遐眺。褰快思輕𩖴。祥 孤倚鳳凰棲。閒看蜥蜴嘔。通 秋月屬今宵。夕露漙靑藕。祥 且莫白道蔽。直恐靑天垢。通 歡候雜僮稚。幽思舒窈糾。祥 怡愉樂滿堂。偲切和盈缶。通 飜思玉樓寒。却忘衰容醜。祥 流光轉似環。憂端結若綬。通 困道却深咋。安處莫常狃。祥 今行觀已富。吾門事却有。通 靜暇且遜志。仕學恐掣肘。祥 怵惕懷君渥。感激佩師誘。通 吾衰已無奈。君資良亦厚。祥 讀書病還珠。爲文愧覆瓿。通 受中要盡性。太上有不朽。祥 毫釐易天壤。俄頃判舜紂。通 敬誠書二編。觀玩易一部。祥 玆事不草草。古人已怮怮。通 少壯不加勉。老大空懷忸。祥 微爾吾誰歸。歸喫北園韭。通</text>
<title>石泉亭。同一甫聯句。壬戌</title>,<text>昨夜山中風雨狂。霽來林壑澹宵光。訥翁 波濤瀲灧靑霞窟。星月蹉跎白石梁。雪嶺 舊蹟重尋如返鶴。幽懷欲說歎亡羊。訥翁 遺文已荷編摩力。弁首文成惠更長。雪嶺</text>
