<title>冬至吟</title>,<text>昨夜陽生地下䨓。乾坤一氣閉還開。庭梅最得天機早。點檢芳枝已結胎。</text>
<title>暮春</title>,<text>冠童澡浴慕前修。沂水春風吹不休。乘興獨來還獨去。箇中眞趣倘知不。</text>
<title>尋眞偶吟</title>,<text>薄暮蹇驢石路斜。望中山色是仙家。尋眞莫恨秋光謝。溪壑猶含暮景多。吾黨風流隨處樂。短鞭趁雨入仙山。山靈爲護三秋色。留與詩人要一看。</text>
<title>夜坐</title>,<text>風淸月白可無詩。更轉金壺漏故遲。瓊律一篇何自落。怳然如得玉葩枝。</text>
<title>山堂剪燈</title>,<text>夜永燈殘影。雲收月吐光。起看牕已曙。寒雪浩茫茫。雨過寒烟歇。更殘萬籟沉。只宜懷共吐。何必苦呻吟。落月當牕亂。寒溪入戶低。挑燈閒凭几。風動寺樓魚。磬喚驚孤鶴。牕明露一燈。風聲雲外壯。如掣北溟鵬。松鳴萬古琴。霜老千山色。長吟倚戶望。月滿秋空白。</text>
<title>又</title>,<text>北風吹暮雪。前峀玉花凝。谷鳥翔還集。山雲卷復騰。月斜松籟靜。冰咽沼心澄。聘目看無厭。更憑碧檻層。慣踏溪邊石。頻吟雪裏風。乍驚寒雨過。飜覺暮山空。歷落騷壇子。咨嗟造化工。尙看餘興足。贏得錦囊豐。</text>
<title>遊載藥寺</title>,<text>靑衫白衲列西東。儒釋從知不異風。時扣玄談仍覓句。磬聲頻動寺樓中。</text>
<title>載藥前溪。次孫周卿 碩佐。</title>,<text>自在溪邊石。難留世上人。山中無別味。誰餞一盃春。暇日尋芳處。仍成益者三。沉吟時覓句。世事不須談。</text>
<title>月夜吟</title>,<text>挑盡殘燈度幾更。客牕蕭索惱離情。回首天東鱗羽隔。峴山峯色遠崢嶸。黃花赤葉繞高樓。驚却光陰已謝秋。想得滿庭明月夜。倚簾何處獨含愁。</text>
<title>又譏權兄</title>,<text>秋盡江城月影孤。一輪曾照小堂無。由來浪蝶偸芳信。其柰花香別故株。月鋪琉璃白。山糚錦繡紅。飜思離別久。驚却過秋風。</text>
<title>贈別</title>,<text>強飮別筵酒。良宵知幾更。陽關數曲裏。叵耐此離情。剩得仙區勝。翛然促去輈。勸盡三盃酒。強寬惜別愁。</text>
<title>又三五七言</title>,<text>倚高枕。聽小鍾。鶴舞三更月。琴鳴萬壑松。明朝將向淸溪北。催喚頭陀理短筇。</text>
<title>竹塢詞</title>,<text>會面難。分手易。相逢卽相離。提携唯數子。回首禪房吐論時。打牕落葉依俙是。始覺仙區勝。方知塵慮誤。胷襟自蕭灑。莫以秦樓女。一筇雲山披却。白雲處處仙居。管領風光歸去。夕陽橋邊蹇驢。挑燈談討杳杳。開眼逢迎何日。一別依然千里。分照吳洲明月。</text>
<title>每有柴貴如桂之歎。客堂常患懔慄。至月晦。以雨濕不得爇火。倚枕而吟。</title>,<text>竈突冬來不得黔。紙牕多隙曉霜侵。安能株守甘酸苦。將擬移家占茂林。寒雨霏霏夜似年。抱衾欹枕未成眠。腐儒素乏資身策。憂凍經冬不怨天。</text>
<title>新春吟</title>,<text>殘盃冷炙慰悲辛。園友田翁告及春。世上榮枯周夢蝶。門前蓬藋憲安貧。靈源塵滓猶依舊。秋鬢霜華倐覺新。造物不應終嗇我。且從遲暮養閒身。</text>
<title>咸昌兎棧</title>,<text>路繞山腰一帶脩。架巖飛棧望如浮。羸驂遇石雙蹄脫。空使行人半日愁。</text>
<title>越鳥嶺偶吟</title>,<text>洞天深處石爲門。前後飛橋水亂喧。携得吟筇徐步上。山頭聞有酒家村。玉立羣峯盡揷空。翠厓丹谷杳冥中。白雲遙入庭闈望。南紀山川隔幾重。</text>
<title>達川江欲乘船未果。口占一絶。</title>,<text>騎馬乘船較孰優。急波平陸判安危。峽裏淸飈吹滿袖。吟鞭閒拂夕陽時。</text>
<title>驪州路上</title>,<text>長郊沙暖草如烟。暫稅征鞍枕石眠。日暮長安何處是。祥雲一抹掛西天。八月秋高天氣新。漢陽遊客意方新。前程漸近來程遠。京洛江山次第新。</text>
<title>送金汝振下第還鄕</title>,<text>鑿玉荊山石。石頑不易得。將期爲至寶。好去竆雕琢。</text>
<title>達城徐僉知草堂。次孫延日 湍 韻。幷序</title>,<text>春來過徐僉知。値出外欠識荊。而見地甚幽靜。堂亦不侈不陋。圖書晃耀。花卉靚楚。入其室。可以想其人焉。今朝。衝風雪越玉嶺。徑叩衡門。主人莞爾出迎。若舊識然。淸晤餘擧目向壁。吟延日丈所題詩。率口以和。仍呈主人。主人高臥南山廬。塵事閒時竹杖徐。逸跡已甘麋鹿友。衡門渾似野翁居。林風淅瀝昏酣後。山鳥間關少睡餘。滿壁圖書眞趣足。百年頤養俗緣疎。</text>
<title>徐丈 回泰 且有壁上韻。被懇走次。</title>,<text>黃金莫詑業兒孫。蔀屋誰知至樂存。已喜天南星耀彩。方看鸞鵠峙贒門。</text>
<title>敬差尹遠仲 悠期。卽西厓外裔。與余爲三從戚。往會于靈山。與靈倅酬唱。余亦和之。</title>,<text>世路多險艱。人情劇雲雨。吾儕歲寒心。共指松柏樹。前山擁官居。洞壑風驅雨。天寒鳥雀飢。翅濕投庭樹。萍水忽相逢。促膝鈴齋雨。淸歡能幾時。別思繞江樹。</text>
<title>南樓次尹敬差</title>,<text>君門啣命爲民天。收却霜威惠洽然。湖海到頭頻選勝。朋知會面幾開筵。方趨北闕含香地。休理南山種豆田。籬鷃仰瞻雲鵠擧。何時重得共床眠。</text>
<title>暮春嶺南樓文會。呈廵相。</title>,<text>城南春色濃如酒。桃花水暖波生練。上有元龍百尺樓。朱欄碧檻重重見。相君意氣凌淸霄。思從勝地再遊衍。玉節遙飜棠樹風。軒車復自東南縣。爲設騷壇文以會。南天昨夜奎光絢。紫綬臨軒摠仙侶。靑襟滿座皆時彥。朱樓日斜花影動。一塲翰墨開酣戰。詩成笑傲各自多。衆中探驪誰先擅。文章甲乙從此定。餘子啁啾但坐羡。玆遊正荷相公賜。勝餞何似南昌宴。</text>
<title>新春</title>,<text>三陽弁四時。造化運爐錘。冉冉梅魂動。看看日影遲。膓枯愁覓句。齒豁愛傾巵。一笑乾坤窄。襟懷只自知。</text>
<title>豐角朴參奉 振仁。年今八十二。其內室亦與之同庚焉。重牢之期。卽辛巳季冬。而以國恤未得設筵。越壬午暮春。卜吉行禮。余往參焉。詩以賀之。</title>,<text>今夕知何夕。新人卽舊人。南天明老宿。平地有仙眞。永保宜家樂。重回宴爾辰。華筵與大酒。勝事稱芳春。蟠桃千歲一番開。靑鳥瑤池昨夜回。龜鶴永年毛骨異。瑟琴全樂慶祥來。洞房花燭還如故。人世星霜爲不催。閭巷聳觀賓友賀。滿堂和氣泛深盃。</text>
<title>月淵臺。吟呈權荷塘 斗寅 求和。</title>,<text>千頃波頭月一輪。烟磯苔逕隔囂塵。孱孫旨搆經營久。先輩遺踪點檢頻。江鳥背飛嫌俗子。巖花腮坼笑遊人。陽春倘許酬巴唱。勝地風光自此新。</text>
<title>五月晦。聞權天章 斗經 罷官。爲叙別而往則已離發。書一律於簡末送之。</title>,<text>葉縣雙鳧昨夜飛。鈴軒雀噪沉西暉。行塵悵望杳何許。惟見暮雲空北歸。</text>
<title>九月自漆谷歸路。宿湧泉寺。晨向南山。</title>,<text>霜天搖落曉星稀。一路穿林露撲衣。二十年前匡榻苦。晩來身世足噓唏。</text>
<title>寄閔參議 昌道 利城謫所</title>,<text>迢遞音塵隔斗箕。別來惟覺歲華移。不知關朔三秋雪。且犯涪陵幾箇髭。春盡江南鴻去少。天長嶺北夢歸遲。傍人莫道途竆歎。素操平生一險夷。</text>
<title>景洛亭。贈辛一庵省三 夢參。</title>,<text>雨霽春江一碧天。主人閒坐玩魚鳶。漁舟一葉客來訪。沙際白鷗初罷眠。</text>
<title>仲春石骨寺寫懷</title>,<text>無限塵愁攪我膓。春來何苦任奔忙。禪房坐久心初靜。頓覺閒中日月長。昨向江行今入山。滿衿煩惱若爲刪。芳辰遒盡無佳句。花鳥三春自在閒。</text>
<title>暮春與申受之唱酬</title>,<text>無朋無酒過淸明。誰慰愁膓九曲縈。湖海春風遊客返。想應花柳助詩情。南天遊歷說分明。山幾盤紆水幾縈。也識吾君心眼富。莫將生事更關情。春滿乾坤瑞日明。太平風物此中縈。優遊養得眞心地。共對淸樽任放情。已覺磨礱塵鏡明。還欣交誼葛藤縈。聯床十日珠盈把。叵耐分携惱別情。</text>
<title>又和受之</title>,<text>鬱律胷襟莫肻降。時時寄傲倚南牕。偶逢良友相酬唱。細雨殘燈對玉缸。</text>
<title>南岡齋席。謹次菊潭先生次朱文公白鹿洞書院落成韻。先生訓迪豐角也。一倣文公學規。爲文以導之。又和是韻。勉勵諸生。至有化成之效。故齋會之日追次云。</title>,<text>莫言公議百年成。忽憶岐陽彩鳳鳴。尙德幾多尊道意。建祠爰有揭虔誠。千秋祇可陳籩豆。一語丁寧寄後生。此是吾儒論講事。登壇執耳不須盟。會友琢磨似往年。齋堂新闢耀林泉。懷仁輔義今時士。講學明倫昔日編。旣使後生心有得。莫言斯世道難傳。絃歌喜托藏修所。甍棟依如鳳翥騫。</text>
<title>讀楊經理 鎬 碑有感</title>,<text>我今西遊過京國。路出沙峴仍躕踟。一片雲根三丈高。何年鐫刻何人辭。古老猶傳亂離說。行人尙識楊公碑。石面金字大如手。負以靈龜蟠以螭。沉吟半日究終始。忍說龍蛇狼狽時。慘澹靑邱海冦熾。八方瓦解皆瘡夷。龍灣一夕鳳盖遠。宗祀之危如累碁。血疏秦庭七日哭。金戈萬里來天師。箕邦獲覩漢官儀。我公將命眞英姿。威聲直壓蠻荒遠。丕策能濟邦家危。湖嶺妖氛收次第。含生均被雨露滋。從此吾東獲再造。武定奇勳寓曠思。丁寧往事驚心目。舊聞斯碑今見之。偉烈鴻恩孰與侔。䧺詞健筆還相宜。聲名自是世所仰。片石猶賴神扶持。一回看來一興歎。愀然獨立空唔咿。</text>
<title>長安正月十五日</title>,<text>天上春回一年初。人間節屆三元中。秩秩華筵敞玉樓。森森寶炬明紗籠。宸遊特趁萬機閒。樂事喜與羣黎同。大東乾坤玉燭調。軒轅鳳曆遐方通。已喜宮中奏雲門。方看草上加仁風。是時春王正月朢。陽和先入蓬萊宮。八域民物遍煕煕。一天佳氣何蔥蔥。玉輦初回趁芳辰。金門晩闢羅羣公。萬點銀花綴連城。千峯火樹浮晴空。十二樓邊百萬家。祥輝瑞彩同玲瓏。喜氣洋洋溢閭巷。龍顔含笑回重瞳。獨樂何如同衆樂。奇觀不但紆宸衷。况復良辰十五夜。滿空星月光朦朧。九衢三街不夜天。宮門縹緲連蒼穹。上下歡均無遠邇。君臣契合何冲融。皥皥移得壽域春。東民咸囿恩波洪。</text>
<title>次龍宮從兄韻</title>,<text>其初元是一人身。底事分爲異地民。千里離情垂老切。尺書堪比萬金珍。</text>
<title>春日漫興</title>,<text>人世滔滔役利名。機關用盡摠成空。最是登山臨水樂。光風霽月自然中。</text>
<title>偶吟</title>,<text>病起開牕日影遲。山光野色散華滋。蕭然自檢方塘內。獨少乾坤化育施。</text>
<title>無題</title>,<text>名花灼灼月娟娟。膓斷春風衆少年。肉眼從來姸醜混。若方西子是天淵。</text>
<title>今年春夏。雨水支離旬日。得晴無幾。</title>,<text>積潦淋淫浹十蓂。郊原一望渺滄溟。竈沉徒聽蛙聲聒。屋漏難禁雨點零。墨突不黔誰借桂。匡床長黑恨無螢。會須深入桃源路。長點烟霞送暮齡。</text>
<title>冬初。約來進竹院諸益遊石洞。盖爲講好意也。李聖弼 命夔 首吟四韻。余從而和之。</title>,<text>脚趁飛猱步步輕。冷然腋下晩風生。山氓出谷驚塵客。雪衲迎門少俗情。險處要須携手濟。夷途遮莫聽冰行。上方疎磬終宵響。更覺塵心曲曲淸。人間聲利一毫輕。眞境奇遊共友生。自是芝蘭同臭味。更將膠漆托深情。一夜易闌宜促膝。三盃未倒莫催行。點檢靈源何所似。冰生絶壑照底淸。</text>
<title>臘月往漆谷馬上吟</title>,<text>雲影天光翳復明。晩風吹雪撲衣纓。羸鞭催向荒村去。何處柴門犬吠聲。</text>
<title>回路曉發巴岑</title>,<text>殘月匿寒色。晨光開遠岑。囊中有錢在。何許酒家尋。</text>
<title>除夕詠懷</title>,<text>吾老方催兒長遲。合將常理聽天爲。祇恨行年臨五十。難追伯玉識前非。</text>
<title>題涪江問答後</title>,<text>洙泗波寒聖已遠。千秋鳳兮歌長終。後來河南程夫子。獨抱遺經妙契融。安宅誠關志操堅。虛舟學海淵源通。擬將經綸濟斯世。延英一講開天聰。道大難容可柰何。玉玦遠指吳江中。江中風浪如山湧。一葦出沒馮夷宮。任他舟人勢蒼黃。凝然整襟憑孤蓬。日暮風恬驚波息。繫纜沙頭語老翁。吾儒一生孶孶念。只在存誠主敬工。造次欽欽是君子。臨危慄慄豈豪雄。老翁回頭莞爾笑。若箇論心道不同。至人自是無心者。觸物何用操存功。從知生死摠爲虛。况復憂樂元來空。且將萬事付相忘。莫向歧路憂心冲。語罷翩然拂袖去。悵望沙渚勞雙瞳。老翁兮老翁。淸狂縱非中行士。至今江上懷高風。</text>
<title>讀胡澹庵封事</title>,<text>偃月東牕鼓和議。靑衣北漠蒙驚塵。建炎天子昧義理。忘親事讎委奸臣。奸臣誤國一和字。擧朝齚舌無批鱗。澹庵先生古遺直。血疏拜獻龍樓晨。激烈危言觸䨓霆。縱橫直氣干蒼旻。巨奸股慄強胡懾。愧殺朝班幾箇人。至今生氣猶凜凜。三復遺章興歎頻。後來又有考亭疏。倡明大義繼獲麟。</text>
<title>送別</title>,<text>逢秋懷緖謾搔頭。離索今朝更寡儔。長夏手談開一局。良宵枕簟展高樓。西峯雲物牽高興。南浦波光漾別愁。不勞臨歧重執袂。人生聚散儘悠悠。風榻霄來一半空。望中村火隔林紅。明朝應策西歸馬。鷲嶺橫天恨不竆。</text>
<title>同友人遊山寺</title>,<text>晩到招提境。竆探覺不嫌。川紳看遠瀑。鬼斧見層巖。塵外詩仙李。閒中道士嚴。從今酬唱後。來往且須厭。</text>
<title>望雲門山</title>,<text>雲門界靜玉壺開。滴滴嵐光入戶來。莫道山中無別味。一團春色滿茶盃。朝來奇賞自仙壇。黃菊丹楓色欲殘。靜裏風光猶可想。不須扶杖強登看。</text>
<title>敬次板上西厓先生韻</title>,<text>孤雲嶺上望中飛。淚濕天涯遊子衣。他日那忘今夜事。伴燈孤詠未言歸。驛梅初動管灰飛。風捲長郊雪滿衣。百里仲由廚屢冷。此身何日可言歸。</text>
<title>次五友亭韻</title>,<text>有此湖山有此樓。名隨江水至今流。雲孫肻搆仍遺址。先輩題詩揭上頭。已向新亭開一宴。重令餘馥播千秋。由來興廢還生感。更勖諸贒續舊遊。</text>
<title>挽申梅竹堂 東顯</title>,<text>爲孝何曾愧古人。冰魚雪筍可同倫。從來學問無餘力。自是心誠可質神。州府褒揚非過實。朝家㫌美竢他辰。後生觀感今何處。長夜嗟嗟不復晨。</text>
<title>挽覽懷堂李公 而杜</title>,<text>華嶽今摧第一峯。士林相吊喪儒宗。空留精舍楣間句。未覿春風座上容。龜鶴永年全稟受。芝蘭滿室襲丰茸。由來子視優深眷。其柰倀倀失所從。</text>
<title>久病後春日閒吟</title>,<text>一病經旬久。三春樂事非。軟風吹暖氣。殘月减寒輝。耕晩黃牛臥。眠驚白鳥飛。呼兒理杖屨。早晏詠而歸。</text>
<title>有感</title>,<text>首陽山萬壑。薇蕨綠千春。尙帶夷齊恨。東風拳不伸。聞道燕京粟。東輸五萬斛。莫貸海西民。首陽薇蕨綠。</text>
<title>騎牛詞</title>,<text>家本淸寒有一牛。撤耕還放峽中秋。騎來不向人間路。恐飮當年洗耳流。</text>
<title>呈明府</title>,<text>齊苽未熟葉鳧輕。江國凉生暑氣淸。一枕夢回朱綬絆。三秋興趁白鷗盟。行人有口看碑在。野犬無聲認政平。且莫携錢勤奉送。天恩寧許舍簪纓。</text>
<title>南樓宴席。呈明府二十韻。</title>,<text>滾滾長江一帶縈。江頭縹緲露朱甍。短鞭南北遊將遍。百尺登臨興轉淸。司馬遺蹤眞放浪。元龍豪氣故崢嶸。名區結搆知贒主。勝日尋芳屬此行。繡幕乍開天宇濶。危欄徙倚水雲晴。眠沙鷗鷺飛三兩。帶雨帆檣互滅明。錦繡漫山花影弄。琉璃暎岸水光平。晩霞揚彩侵斜旭。新月流輝入畫楹。棟宇軒宏無此比。湖山佳麗有誰爭。已看江閣專奇勝。豈獨黃樓擅大名。漠漠靑天芳草長。依依暮樹白雲橫。偶逢佳節携賓友。幸際昇平會耆英。地秘烟霞應有待。天敎詞客乃長鳴。願從明府淸風誦。自笑吳儂短律成。謾擬酬瓊投木果。寧誇擲地有金聲。東南賓主能專美。甲乙文章孰可評。吾輩淸狂增氣岸。玆遊奇絶冠平生。江湖勝餞知難再。歲月名樓問幾更。搔首憑欄同感慨。古來斯會幾人幷。</text>
<title>老驥歎</title>,<text>我昔垂鞭御款段。狂歌偶出城南道。有馬有馬如雲屯。紛紛市者競顚倒。中有駑駘謾多肉。千人萬人爭說好。俗眼由來取尨大。有價不惜千金寶。騏驥昂首嘶北風。噫嘻無路逢王造。鳳臆龍鬐未易識。獨駕鹽車隨隷皁。瘦骨崢嶸兩耳垂。血汗斑爛霧鬣皓。渴不得飮醴泉水。飢不得食玉山草。歷塊雄才苦未試。雪毛蘭筋漸枯槁。天寒遠放烏鳶噪。萬里雄心空自抱。對此偏能感余懷。獨立長楸心似搗。君看古來巖穴中。多少駿髦悲虛老。長敎白駒逃空谷。不見唐虞世煕皥。有才未遇柰命何。天馬一曲歌浩浩。</text>
<title>挽朴受天</title>,<text>靑山心學遹追先。瓢飮生涯一任天。尙記城西陪杖屨。常嫌洛北渺雲烟。庭蘭臭味相薰久。仙鶴風姿仰慕偏。悵望金烏愁遠碧。鷄茅無路奠新阡。憶曾贒嗣客吾隣。警咳仍聞寂寞濱。刃發談鋒驚一座。玉溫衿韻絶纖塵。經明皮裏高才屈。慶毓庭前夙志伸。季路竟違終孝志。他時列鼎倍思親。</text>
<title>乙酉三月。往三浪滯五友亭。偶吟四十字。</title>,<text>客滯江樓雨。愁生五夜眠。帆飄斷岸上。鷗沒暮山邊。波濶疑無地。雲開喜見天。瘦馬臨泥路。還思理短船。</text>
<title>歲時歌行</title>,<text>歲云徂。光陰迅若隙駒。蒼官夜奪玄冥轡。白虬初動金鷄呼。春已生。強把屠蘇一觥。村童野老咽街巷。誰會幽人空掩荊。雪霏霏。滿空舞鶴羣飛。瓊田銀海幻別界。直恐羲馭催陽暉。雨紛紛。四方上下同雲。消融暮雪釀泥濘。夜來春意回。氳氛風騷騷。臥聽萬竅俱號。布衾寒透不成眠。素志豈肻辭縕袍。乾坤變態手飜覆。造化玄機怳難測。雨暘固有徵。豐歉誰料得。一理自推遷。二儀元起伏。吾年迫遲暮。夷險酸鹹備經歷。富貴難力致。死生奚足慽。人無聖狂聽天命。我亦天民豈無樂。數間屋可容膝。數頃田可充腹。時從老妻呼濁醪。時對佳朋供麤糲。晴牕晝永少塵事。醉來灑風滌耳熱。空庭得月淡閴靜。步繞寒梅問消息。移根摘苗備藥物。補駐頹齡也不惡。階邊衆卉記四時。最愛孤芳獨全節。饕風虐雪任摧殘。肻向陽和逞顔色。無人歲寒襟期托。素抱桃源計。只恨身世拙。家住城東隅。水繞城南曲。携童冠趁春暮。好風浴閒詠歸。優哉復游哉。老將至兮不知。我作此歌兮歌更苦。俛仰宇宙兮聊以棲遲。</text>
<title>東海釣魚歌</title>,<text>天地之東有海焉。呑納羣流爲物鉅。海上老人世莫識。八十其年身姓呂。碧玉竿頭細綸垂。明月鉤中香餌貯。生事竆年付漁釣。蒻笠簑衣幾寒暑。江湖日月若將終。一絲滄波無定所。已獲江魚腹中書。偶値周王卜獵處。風雲感會自有時。魚水交歡卽相許。却袖三千垂釣手。還從八百諸侯去。道德爲竿仁義餌。經綸志在緡絲緖。頳尾勞情詩已驗。白魚休徵天所予。濟世除殘一擧手。瑤臺瓊室悲禾黍。借問人間拯魚肉。何如江上漁魴鱮。扁舟當日一綸細。大釣如今神器巨。從知大才當晩成。八十鷹揚誰能禦。東土千秋聖又作。草澤定有斯翁侶。</text>
<title>四皓歌</title>,<text>彩鳳高棲秘丹穴。冥鴻拂翅辭樊籠。色擧當年作者四。相携惠好歸來同。一面靑山紫芝肥。浩歌明月甘長終。是時王家儲嗣危。誰將至言開天聰。留侯神筭擧無遺。玉帛戔戔雲山中。還敎鶴夢罷石室。却扶高義遊春宮。衣冠奇偉駭俗眼。氣像灑落驚重瞳。前星耀輝羽翼成。八彩含笑春光融。已遣天心悟昨非。終令世人欽高風。漢家宗祊四百年。贏得安劉第一功。功成不居浩然去。烟霞濛濛蘿桂叢。世間何有赤松子。秖今人說商山翁。君不見蕭何繫獄韓信族。張也聲名獨與四老垂無竆。</text>
<title>李將軍夜獵圖歌</title>,<text>空堂晦冥雲生戶。陵壑倐入軒屛間。黃沙白草杳無際。中盤鬱律之高山。虎人林立氣勢雄。雲羅霜戟紛相圜。漢家飛將健如虎。桓桓骨相傾宇寰。臂弓腰箭身手好。猛氣橫飛自不刪。草中狐兎夜來盡。更有何物蹲山顔。白額碨礧醉眼中。不覺猿肱明月彎。霹靂響振山谷應。白羽閃電靑螺鬟。將軍誤耶虎爲石。利鏃穿却苔文斑。竗技由來自有神。誰道雲根堅且頑。可惜雄才竟未封。空使威聲震入蠻。千秋異跡誰能繼。矢沒浮屠眞一般。好事何人畫爲圖。至寶應爲神物慳。依然生面凜相對。英姿颯爽終難攀。</text>
<title>挽葛庵李先生 玄逸</title>,<text>婆娑初服返邱園。榮辱俱忘樂自存。遠泝淵源傳一脉。終全身世享三尊。天敎靈蔡生邦國。人賴儒林有柢根。歎息斯文今也喪。四方縫掖向誰門。</text>
<title>挽李直長時會 誠中</title>,<text>一代交期百世宗。高風曾不棄疎慵。多因翰墨塲中見。如入芝蘭室裏從。筮仕承家能幹蠱。有才華國未登龍。天今嗇壽將無報。竚看于門駟馬容。</text>
<title>挽孫進士周卿</title>,<text>岐嶷超凡輩。才華豈足煩。孝殫烏鳥哺。情篤鶺鴒原。蓮桂光先烈。詩書裕後昆。荊花憔悴久。衰淚枕邊痕。兩家曾幷一村居。昆季追隨類隊魚。落落曉星今欲盡。可堪經過舊遊墟。</text>
<title>挽蔣進士 煕伯</title>,<text>文章詞藻豈專佳。皎皎衿靈雪裏梅。休道晩年司馬號。竟違當日釣龍才。缺</text>
<title>挽安進士 受漸</title>,<text>早占芙蓉榜上名。終然鵾化礙雲程。心親少日靑眸視。面阻多年白首情。半世生涯餘甔石。一庭詩禮樹家聲。缺</text>
<title>挽朴圖南 雲衢</title>,<text>食德承家能潤屋。山南邱壑儘幽深。淸談刃發千人座。豪氣風生一片襟。磨戛交情兼戚誼。招呼酒席又詞林。缺</text>
<title>挽安益萬 漢徽</title>,<text>平生痛飮卽吾師。飮到昏酣德不虧。四字缺 忘得喪。邱園適意任棲遲。爲仁未食延年效。餘慶應流泣血兒。江草萋萋江月白。依俙顔色夢中疑。</text>
<title>挽辛子貞 孝遜</title>,<text>凡楚彭殤孰主張。老天無語理靡常。若道幽明不盡恨。看取洛東江水長。</text>
<title>挽孫泰卿 得泰</title>,<text>吾黨風流有一人。晩來交誼直心親。慈詳談論無私累。耿介襟懷出俗塵。硏索詩文嫌句讀。棲遲林壑樂天眞。存亡倐忽驚春夢。三十年間跡已陳。才哭阿咸又哭君。舊遊磨滅若浮雲。靈車獨返松楸路。長短悲風鴈叫羣。</text>
<title>挽朴別將 承遠</title>,<text>地接崇朝近。情因世誼敦。睽違恒係念。邂逅輒傾樽。得壽膺天祿。云亡厭世喧。他時東去路。誰爲扣淸軒。</text>
<title>挽李丈</title>,<text>心如其貌貌如玉。鄕黨恂恂親戚睦。善之報應捷於桴。慶發後昆吾拭目。</text>
<title>挽或人</title>,<text>騂弓才拂北關遙。鷄夢飜驚禁直宵。壽嗇四旬天漠漠。魂歸千里路迢迢。邦家應惜長城壞。行路猶傷大樹飄。旅櫬 五字缺。倚門慈母首空翹。</text>
<title>次洗心亭韻</title>,<text>曲曲淸流繞洞門。石牙溪語枕邊喧。深潭浮沫魚游鏡。虛室生明月入軒。脩竹出簷長短影。片雲歸壑有無痕。澄波不獨塵纓濯。滌盡方塘半畝源。</text>
<title>瀟湘八景帖</title>,<text>平沙落鴈蘆白花如雪。聯翩下夕暉。休言能避弋。平地有危機。遠浦歸帆野曠風還有。江空雨似無。忽驚眠鷺起。烟外晩帆孤。瀟湘夜雨班班竹上血。當日二妃寃。半夜江心雨。何曾洗液痕。洞庭秋月玉鏡涵金鏡。澄明上下空。人間無此景。餘是廣寒宮。山市晴嵐宿靄籠朝旭。巖崖霽色寒。依俙林際路。恰似畵中看。江天暮雪江風寒醞雪。江月淡無輝。何處人回棹。知從訪戴歸。漁村落照落暮初收釣。烹魚酒備甌。歸舟還不繫。漂去桶花洲。烟寺晩鍾翠微僧獨去。烟逕細難分。認取招提近。鍾聲出暮雲。</text>
<title>先賢贊散帖</title>,<text>山川鍾氣。天啓文明。凝然整襟。主敬存誠。虛心志道。學知利行。一出經世。擬濟蒼生。</text>
<title>挽章[正言權斗經]</title>,<text>憶佩隣符日。追遊問幾回。劇談時幷枕。淸歌共傳盃。一隔河橋樹。難逢驛使梅。誰憐埋玉地。紫氣掩泉臺。凝川有兩友。聖弼與吾君。吐鳳推才敏。騎牛襲世芬。頹波雙砥柱。末路幾衣雲。驊驥同時逝。眞空冀馬羣。</text>
<title>挽章[李琓]</title>,<text>騎牛家世世多贒。繼述如君不忝前。南服才名誰與讓。北方學者莫之先。正看砥柱中流屹。忽報藏舟半夜遷。可惜當年堂搆計。荒臺留照月娟娟。遊鞭昔日訪軒墀。夜榻披襟細和詩。幾歲迢迢芝宇隔。長空渺渺鴈書遲。正當白首停雲望。誰報靑山埋玉期。老淚却添淸洛去。流波何日到南涯。</text>
<title>挽章[進士宋命基]</title>,<text>數年違警咳。一別隔幽明。壽與仁難究。才隨命不亨。紫荊花繼落。丹穴鳳孤鳴。他日嶺南樓。那堪獨上情。</text>
<title>挽章[進士李德標]</title>,<text>鯨背詩仙去不還。屋樑殘月夢疑顔。已聞秋隴藏冠屨。淚灑哀牋一半斑。</text>
<title>挽章[權斗緯]</title>,<text>我輩竆衰甚。天胡不憗遺。西河投杖日。南紀駕鯨時。園社餘松竹。溪山但鱔貍。同庚無復會。周甲謾相悲。倘念生前友。須憐地下兒。空將自弔淚。添灑寢門楣。</text>
<title>挽章[持平權斗紀]</title>,<text>憶昔初傾盖。憐君骨格淸。勁心金百鍊。專業玉三刑。雲樹情長苦。滄桑夢幾驚。鷲城携手地。回首淚雙熒。弼兄纔客逝。吾子又長休。澤國龍亡日。遼陽鶴去秋。中河雙砥柱。衆楚一居州。從此凝川曲。誰能鎭末流。</text>
<title>挽章[持平孫德升]</title>,<text>渭樹江雲二十春。浮生雙鬢摠如銀。素牋到手君先化。衰淚霑襟我是人。半世文章才竟屈。百年行誼跡俱陳。前冬一札論懷抱。千古存亡已隔晨。</text>
<title>挽章[注書李基命]</title>,<text>眞卛風流逈出塵。曾從蕭寺接芳茵。重爐一日空深閉。厚夜千秋不復晨。夢裏儀容怳依舊。春間書札已成陳。可憐衰病違臨穴。慚愧當年執紼人。</text>
<title>挽章[縣監鄭以規]</title>,<text>六十翁悲六十叟。丙申人又丙申亡。蓮葩虛老三秋色。奎宿先沉半夜芒。白雪孤舟誰載興。靑山殘日玉埋光。騷壇寂寂勞回首。曉月依俙滿屋樑。</text>
<title>挽章[典籍宋泰基]</title>,<text>閟蟄何曾世事知。挽來卽是訃聞時。滄溟萬里鵾將化。遼海千秋鶴已飛。竆達在天君莫恨。存亡殊制我偏悲。他年匹馬凝川路。那忍含悽訪舊扉。</text>
<title>挽章[進士李時中]</title>,<text>季世難逢靑眼看。平生愛是白眉良。江雲渭樹多年別。悽悵今宵月滿樑。</text>
<title>挽章[金榏]</title>,<text>少日過從樂。居然卅載前。相思俱白首。萬事已黃泉。故宅留書篋。寃氛射斗躔。奔流江海曲。極目杳雲天。</text>
<title>挽章[裴行健]</title>,<text>海上淸樽許笑迎。別筵偏惹故鄕情。行尋蘭室香仍襲。遊近荊圍盖爲傾。高步不爭新捷徑。好詩猶播舊芳名。祇今泉路無消息。山竹愁聞夢裏聲。</text>
<title>挽章[張萬九]</title>,<text>山仰平生在密城。聽翁先逝又公亡。人間未射東堂策。地下空爲南面王。半世交情膽照月。去年從晤席留香。可憐白璧藏何處。遙望靑山淚滿眶。</text>
<title>挽章[正字權斗紘]</title>,<text>昔歲兒歸自比安。爲言迎拜內屛山。恒嗟此老倦荊屋。稍喜名流支濁瀾。東岱忽驚仙駕遠。南原又報客輀還。春宵鼎坐團圞地。華燭香樽入夢頻。</text>
<title>挽章[金尙鼎]</title>,<text>早歲騷壇名大雅。晩來溪上一堂開。聯床每共姜肱枕。伴月時傾太白盃。櫝裏良珍善價韞。庭前蘭玉厚根培。精靈遽逐眞元返。行路咨嗟有識哀。憂患從來萬念灰。聞公乘化起長欸。可憐昔歲竆途感。何處重逢得細開。</text>
<title>挽章[成世瑛]</title>,<text>汝白已云沒。吾南所共嗟。持身惟雅重。處世不淄磨。可惜才終屈。且憐壽未多。黃泉隔良友。白首慟無涯。不禁衰淚下漣漣。是夕聞君向九泉。空有舊臺淵與月。故人遺跡此依然。</text>
<title>挽章[都萬春]</title>,<text>白首浮生契。淸愁半世俱。典刑曾入夢。存沒已殊途。宇宙傷才盡。山河覺氣孤。琴書何所托。留得暎明珠。</text>
<title>挽章[李益中]</title>,<text>二老南州地望全。兩家樑棟共扶顚。天心神理嗟冥漠。碩士宏儒喪後前。鳳去丹山毛獨在。鯨飛采石月空懸。親連百代情難盡。拜挽今朝涕自漣。</text>
<title>挽章[朴廷珪]</title>,<text>藝苑翺翔日。論交限百年。地分南北遠。情與夢魂牽。樑月疑顔色。牙琴斷舊絃。善家應有後。餘慶付靑氈。</text>
<title>挽章[郭壽道]</title>,<text>交情兼戚誼。存沒怨蒼穹。倐忽經花甲。蹉跎老蓽蓬。一句缺 末路竆吾道。凝川哭二公。</text>
<title>挽章[進士金光國]</title>,<text>往事依然已十秋。雪天同上嶺南樓。西城夜榻承情話。北路歸鞭惱別愁。千里山河違警誨。三春消息隔明幽。南州耆碩今誰在。從此騷壇赤幟收。</text>
<title>挽章[郭師泰]</title>,<text>令愛爲吾侄子婦。兩家情誼倍相親。咸推南嶺眞儒者。爭道凝鄕第一人。往歲逢迎如昨日。千秋離別忽今辰。此生何處承顔範。來哭新阡涕滿巾。</text>
<title>挽章[李華然]</title>,<text>丙申生世丙申亡。六十功程一夢凉。家行幾荷鄕里望。儒風獨步士林光。門連苽葛恩猶篤。契托金蘭意更長。遙憶草堂殘月下。寒泉嗚咽起人傷。白也詩無敵。羲之筆入神。古今相續轍。前後一淸眞。</text>
<title>挽章[郭垕根]</title>,<text>才宜華國局於家。天實爲之可柰何。鄕失眞儒人共惜。世無佳士我偏嗟。菊黃舊圃追思切。月白前川觸感多。城北城東俱寂寞。陽春一曲更誰和。</text>
<title>挽章[李商梅]</title>,<text>騎鯨仙骨下江南。樹穴金環解更探。花筆傳神文錦燦。冰襟超俗玉壺涵。和珍自擬連城易。韓淚誰知渡灞含。竆達由天心不介。淸貧繼世分猶甘。波瀾世上宜藏六。松菊園中獨保三。顧我早懷含索痛。賴公猶免沒身慚。恩情奚但葭莩托。和樂眞如伯仲湛。觀國幾年同白戰。合簪隨處做淸談。楚南未見冥靈壽。緱嶺飜驚白鶴驂。身係侍湯違執紼。哀辭題罷涕難堪。</text>
<title>挽章[李時彬]</title>,<text>文璧東躔曜。惟公早大鳴。詩書爲長物。行誼自家聲。豈恨鵬垂翅。驚聞劒晦精。嗟嗟今日後。何處拜心情。</text>
<title>挽章[成世珩]</title>,<text>携手高軒又學宮。憶來前事已成空。塵消玉鏡心如水。劒化天星氣若虹。江上尙留舊時月。樽前無復故人風。薤歌續唱來村曉。嶺外凝川淚眼中。</text>
<title>挽章[申益喜]</title>,<text>靑山一片土饅頭。埋却良朋哭舊儔。華譽久聞江左士。勝遊曾占嶺南樓。竆通有命何須說。倚伏無端不可籌。回首向來詩酒處。月淵孤月照空洲。</text>
<title>挽章[李德璋]</title>,<text>竗齡傾盖愛疎材。同志同庚喜切偲。見月幾吟工部句。斷絃那忍伯牙哀。十年磨劒三懷璞。六耋浮生一夢槐。無路白頭臨穴哭。緘詞遙寄涕難裁。</text>
<title>挽章[裴瑋]</title>,<text>忍哭凝川我友亡。彼蒼難詰理難詳。由來家範人爭慕。藉甚名聲孰敢當。交道兩鄕明日月。姻親半世許峨洋。今春惜別仍成訣。黃壤他年擬一塲。</text>
<title>挽章[申玧]</title>,<text>詩禮名家後。爭稱博雅儒。塵沙沉璧彩。雲路失鵬圖。德宇人爭慕。詞章衆所揄。遺風今已遠。南望月淵孤。</text>
<title>挽章[生員嚴翼廈]</title>,<text>哭向凝川淚自垂。我心何事轉悽悲。秋風衰草荒山裏。兩箇情朋次第歸。去歲淸軒一夢經。爲題今日倍傷情。南鄕自此光埋沒。吾黨從來運替零。白首幾曾肝膽照。靑眸無復笑談傾。堪嗟別有含寃事。也是靈前處士名。</text>
<title>挽章[生員朴紹遠]</title>,<text>灑灑衿期逈出塵。溫溫風味更超倫。靑春藝苑詞華擅。白首衡門命數屯。回甲流光駒隙促。承家文彩鳳毛新。此生遽失知音契。暮景情懷向孰陳。</text>
<title>挽章[進士郭在一]</title>,<text>堪嗟終老一茅廬。豈弟風姿較孰如。白戰聲華江左右。靑氈繩墨禮詩書。有時寄札存音信。非復開筵接袂裾。耆德如公天不憗。南州佳士更無餘。</text>
<title>挽章[進士金禮甲]</title>,<text>二十年前已識荊。中間離別暗傷情。忽聞天上神仙去。誰是騷壇更主盟。</text>
<title>挽章[尹景仁]</title>,<text>曾訪茅茨匹馬勞。夢中眉目月輪高。那知一別成千古。獨對殘燈淚滿袍。</text>
<title>挽章[進士李夏耉]</title>,<text>白也詩魂鯨背遙。風流儒雅正寥寥。曲殘山水朱絃斷。劒化豐城紫氣銷。少日鷄林同筆硯。暮年鰲岳更招邀。秋來伏枕仍多病。竆巷苔深木葉飄。</text>
<title>挽章[生員陳世搏]</title>,<text>厚德奇才間世姿。生之何意困何爲。嶺樓携酒同遊日。黌舍聯床夜話時。玉院重尋留後約。佳城將閉報幽期。淸疎古貌無由覿。悵望停雲倍涕洟。</text>
<title>挽章[郭斗壽]</title>,<text>欲題哀挽作何辭。霜後貞姿子得之。一代風流人共艶。千秋離別我偏悲。靑氈舊業家聲遠。白雪高吟和曲稀。聞道來翁埋有日。想應泉裏更追隨。</text>
<title>挽章[郭景復]</title>,<text>來老纔亡又公逝。凝川從此更無人。竗年聲譽馳江左。晩歲高名薄海濱。莫恨蘭芽今獨茁。竚看螽羽後宜兟。堪嗟病裏終違紼。題送哀章淚滿巾。</text>
<title>挽章[金鍾萬]</title>,<text>端愨天姿衆所推。故家模範望而知。靑春藝苑馳聲價。白首衡門歎數奇。一句缺 他年匹馬凝川路。衰草荒烟可耐悲。</text>
<title>挽章[申益悌]</title>,<text>自吾分袂幾光陰。依舊淸儀入眼森。歸夢不嫌流峙遠。離愁長在樹雲深。郢中匠石今收斲。曲裏峨洋已斷音。脩道病孤臨穴哭。謾將哀挽剩霑襟。</text>
<title>挽章[成麟世]</title>,<text>風流江左數從頭。剛喜淸渠映汙溝。末路淸標輕玉雪。暮年閒趣小公侯。光陰虛信多來日。存沒那知隔一秋。纔哭聽天公又逝。此生於世恐𠎝尤。</text>
<title>挽章[安受泰]</title>,<text>公與家兄幷一齒。如何棄世又均哀。雲邊斷鴈年前痛。天上騎鯨此日哀。一茁馨香贒可驗。六旬歸去壽還哀。霜蹄莫展人皆惜。荊玉無光我獨哀。野外薤歌聲訴慼。山陽晩笛響堪哀。可憐月影臺前水。嗚咽千秋不盡哀。</text>
<title>挽章[辛景賜]</title>,<text>生於斯世沒於斯。六十光陰一夢悲。半世英名詩白也。竗齡芳譽筆羲之。節勁松栢知寒後。慶膺門欄有遠期。嗟爾吾儕零落盡。從今不復向東騎。</text>
<title>挽章[申益善]</title>,<text>鷄夢初驚鴈使回。故人消息已泉臺。迹陳東郭雙分手。期舛南樓再屬盃。爭惜詩中無一命。偏憐庭下有三槐。歌沉白雪峨洋斷。淚灑山陽暮笛哀。</text>
<title>挽章[朴心休]</title>,<text>交際觀今世。以言不以心。襲薰何幸早。披露老彌深。爭和巴人唱。誰傳郢客吟。居然脩夜隔。病臥獨霑襟。</text>
<title>挽章[進士李石經]</title>,<text>文章行誼襲靑氈。改字由來慕謫仙。佳句驚人誰敵手。凍毫遲呵柰無天。江南忽報騎鯨去。渭北徒傷綠樹篇。樑月至今頻入夢。重陽風雨亦前年。</text>
<title>挽章[進士李石紀]</title>,<text>家傳孝友善裘箕。末路如公更是誰。無敵詩篇今白也。有懷平坦古羲之。堪嗟竟嗇文章命。豈料空埋玉雪姿。蘭茁庭前餘慶在。泉臺休道恨猶遺。</text>
<title>挽章[裴璹]</title>,<text>誄幅先敎涕作文。哭公何說謾云云。曾惜常華連萎地。可堪薤露遽哀君。名高斗北才難試。身臥涯南樂自醺。聊把衷情還有慰。一蘭庭畔剩餘芬。</text>
<title>挽章[裴舜佐]</title>,<text>金璋玉佩是穪珍。我見南州第一人。醞藉範儀寧笑貌。雍容氣味卽心眞。應知豈弟神所護。誰料修文記促新。竗歲名聲勝白戰。晩來竆達任蒼旻。莊鵬縱失風摶海。王福宜徵釋送麟。最恨華軒臨寓日。慇懃承誨阻花春。</text>
<title>挽章[裴舜擧]</title>,<text>天理從今不可諶。生之何意奪何心。風斤月斧傾名日。玉佩金璋屬望深。葛藟相聯偏厚意。牙絃忽斷孰知音。千秋後事猶堪慰。一鳳將增赫世簪。</text>
<title>挽章[張炅]</title>,<text>金烏山下旅燈懸。只信重逢有後便。豈意日斜庚子日。忽驚年在巳辰年。花凋彩筆詞林冷。龍返珠淵學海烟。天喪斯人今已矣。哀歌題罷付新阡。</text>
<title>挽章[李毅然]</title>,<text>門連苽葛地連疆。膠漆深情半百餘。宿望于今江左右。家聲振古禮詩書。釰藏寶匣人皆惜。絃斷峨洋我獨歔。後事千秋堪可慰。庭前玉樹且瓊琚。</text>
<title>挽章[成謙世]</title>,<text>提毫那忍寫哀詞。最惜其人更惜時。寂寞東南湖海氣。凄凉純熟老成儀。功名莫恨違龍額。餘慶留看擢鳳奇。病失幽明千古別。故情多愧負桐絲。</text>
<title>挽章[孫萬泰]</title>,<text>凝川之上嶺樓東。爰有高人臥此中。半世詞林騰重價。名區烟水養閒躳。江天星彩嗟將晦。雲路鵬圖慨已空。猶幸德門蘭秀茁。也知他日慶無竆。</text>
<title>挽章[朴夢徵]</title>,<text>半世追遊翰墨塲。每欽孝友更傳芳。年回六耋人猶惜。庭秀一蘭福正長。先輩卽今皆喪盡。我生從此益凄凉。玆仍病故違臨壙。題罷哀詞淚滿裳。</text>
<title>挽章[李元基]</title>,<text>公是名家後。儒風繼典刑。待賓能盡款。接物卽忘形。幸贅門楣久。幾多敎誨明。平生種德地。惟見一蘭英。</text>
<title>諸贒唱酬[辛夢參]</title>,<text>新年物色滿江天。題鳳郊扉詠戾鳶。鷗鷺焉知來狎意。晩風柔櫓覺閒眠。</text>
<title>諸贒唱酬[成世瑛]</title>,<text>人世消沉鳥沒空。蒼顔那保昔時紅。憑君莫歎光陰過。白首心堅不變竆。</text>
<title>諸贒唱酬[金鼎運]</title>,<text>江雨初晴水暎樓。泛風蘭棹上龍頭。東林咫尺還千里。朗咏晴川興未休。</text>
