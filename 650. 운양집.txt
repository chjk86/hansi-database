<title>孟春夜。會石莊山房。分韻得凍字。</title>,<text>迅風逐霏雪。霽色生暮洞。空庭鹿行走。荒林鳥未哢。穿徑相問訊。煖斟窻下甕。光陰如驚飍。馳謝何倥傯。郊扃雲物變。奄當堯蓂貢。餠餌行白玉。釜莒相餽送。道逢紛歡祝。昨夢魚維衆。刻綵颺雙鳶。乘風戾天羾。袒跣呼五白。一擲滿堂哄。客臘遊京國。奔走竟愡恫。百貨歲暮騰。魚喧米亦鬨。康莊無緩步。肩轂並飛鞚。峽俗喜恬靜。歸臥醒塵夢。淸夜掩重闈。沈抱向誰控。翹首詠招隱。披衣訪裘仲。輕烟棲高樹。素月流層棟。偏憐萼綠仙。蚌胎嬌初弄。碧瓷酌松釀。長鯨一吸痛。况奉南國英。登筵吐繡鳳。仰酬金玉章。鋪箋呵毫凍。何如索居夜。悄悄擁爐烘。但勤綈袍戀。不愁簞瓢空。</text>
<title>螢火。贈金孝廉 商協。</title>,<text>山家夜無燭。靜坐守空幃。丹鳥出林莽。相隨度荊扉。初疑簷月漏。漸看曉星稀。慰我昏黑裏。明滅傍欄飛。瞻前忽在後。高擧似見幾。螢生腐草間。耿耿抱光輝。士生蓬蓽門。卓犖懷珠璣。同爲人棄擲。顚倒秋雨霏。何不近太陽。占得末光依。</text>
<title>歸鷰 五首</title>,<text>養得新雛羽翼成。呢喃敎語更分明。中間也有千般苦。道盡當時乳哺情。文杏雕樑翡翠幃。三春來向玉人依。主家不是莊姜恨。底意斜陽欲大歸。千言萬語送芳菲。老大都隨鷺忘機。霜重簾帷悄悄坐。風凄毛羽低低飛。來時孑孑但雙隨。歸路盈盈有四兒。共說阿家門戶大。烏冠皁帶儼成儀。蹴花掠水似前生。一葉庭梧夢已驚。蟋蟀不知儂意緖。終宵聒耳入牀鳴。</text>
<title>乙卯七月旣望。沆舟牛渚作。</title>,<text>浦人理櫂金素節。大火西流猶苦熱。江口日落江中煖。白魚入舟躍如雪。牛渚水駛灘聲轉。簾舫駕濤疾於箭。蕩槳窸窣蘆葦響。水禽磔磔遶水面。船頭人影忽縹緲。仰看玉盤掛紅蓼。美人新成七寶章。笑捲罘罳出窈窕。頟蹋試作玉川拜。願乞藥臼吸沆瀣。竦身滄海那可追。美人不顧增愁殺。開懷暢飮浪婆酒。劈箋磨墨恣揮灑。一嘯欲裂蒼崖巓。遠浦風起水生烟。始識坡翁眞適意。不因簫聲却愀然。</text>
<title>中秋夜汎舟</title>,<text>小艇衝波艤晩沙。鍾聲遠自梵王家。綠楊岸落三篙水。紅蓼洲連十里花。取月梯雲徒夢想。炊秔鱠鱖足生涯。此江便與塵寰隔。休種桃源萬樹霞。</text>
<title>五月晦。上彌智山飮藥泉。七月歸家。</title>,<text>浹月遊初地。歸筇伴錫飛。偶尋靈液去。非欲世情違。簷端蟬響發。篋裏蠧篇稀。纔脫空門戒。酒痕上頰微。</text>
<title>明月庵</title>,<text>陳檜凌雲翠十尋。香臺烟散石幢森。入簷斜月糚宮樣。懸谷飛湍奏徵音。蓮社誰能聽酒戒。琴娥端的悟禪心。曉來一點慈燈碧。獨透松間映素襟。</text>
<title>寒食出斗峽。次石莊 族人基斗 韻。</title>,<text>倚天羣峭喚愁生。江上無烟澹客情。一鳥閒鳴春晝永。數峯中缺夕陽明。疑花未辨巖間雪。穿峽遙看日下城。得句空尋飛鷺處。輸君三百罰籌橫。</text>
<title>和徐絅堂 應淳</title>,<text>驢背奚囊太瘦生。一聲杜主喚歸情。絅堂經歲滯京。丁巳暮春。始歸利川。 遙峯入戶春心靜。佳月分身水國明。塵榻未逢徐孺子。練江忽憶謝宣城。從今可遂名山願。快壻當筵白璧橫。近將醮女云。故用楊伯雍娶徐氏女事。標橋茅屋草玄生。尺素憑流遠寄情。千緖渾忘稱太上。一華不發惜淸明。長洲夢識江南路。芳草春深漢北城。曾有北漢之約 墻下數株楊柳樹。東風日日向君橫。</text>
<title>獨坐書懷</title>,<text>去年冬。余與徐吳兩兄。屢月追遊。且訂來春聯鑣見訪。三月得書。眷眷不改前約。竊欣然以待久。竟不來。花事向闌。悵然有作。端居倦長春。于于謝雕飾。時尋澗草香。忘險得前陟。忽聞黃鸝鳴。幽期認在卽。幽期未可誤。良辰未易得。小少生江干。能知候風色。坐見歸帆疾。寥寥到日昃。墻東薔薇樹。亦待人扶植。孤居我何堪。焉知此情極。時復下葦箔。開函閱華墨。君子重義氣。寧爲二三德。會知俗事牽。征東日南北。珍重鹿豕戒。豁然開榛塞。勤拭氷壺塵。不須恒惻惻。</text>
<title>暮秋。與石莊，李蘭石 建容 共賦。</title>,<text>溪橋衰柳不堪鞭。相對秋懷黯暮天。病樹風高能作雨。方塘曉冷自生烟。松爲碧玉談玄麈。菊送黃金買酒錢。那得陳家投轄手。終宵抵榻話淸圓。一歲依如隔一塵。霜鴻歸鷰語前春。小溪經雨浮松子。荒畝耕雲種麥人。山靜時隨漂響動。茶濃分得墨香新。李君知是山房主。緗帙牙籤定不貧。滿眼空花一洗開。君詩如露瀉蕉盃。斷橋淥水鳧翁沒。古木淸霜鴈壻來。香國蕭條誰拔萃。硯田荒穢半生苔。空山盡日秋聲裏。獨有樵靑採橡回。生來守拙倣鳩居。文酒琴棋摠不如。古木荒山悲楚賦。晴窻朝日曬唐書。鵲啼繞樹知何喜。鷺立窺池不是疎。莫笑陳平貧好讀。門前猶有故人車。露凉林雀聚。風起渚鴻冥。雲影松間白。山光案上靑。愧君嘲飯顆。爲我寫蘭亭。歲暮淮南葉。無人落滿庭。</text>
<title>贈別蘭石</title>,<text>氷淸 蘭石委禽于東隣族人家 門接一蹊微。幾日來敲白板扉。宛轉明眸秋水剪。淋漓寶墨夏雲飛。一枝碧李璿風近。八月蒼葭玉露稀。自是馬卿同郡住。他年賞賦意無違。</text>
<title>旣望汎舟詩集</title>,<text>載得晴光不繫舟。飛觴揮麈盡名流。吟帆時到看雲渚。漁戶偏多近水樓。入夜鳴灘常作雨。倚風老樹獨知秋。歸來忽覺蕉衫重。珠露闌珊上草頭。伯從氏號學海芳洲料理木蘭舟。練帶亭前碧玉流。見月幾時兼有客。傍山無處不宜樓。魚遊共賞濠梁夕。鱸鱠空憐洛裏秋。內翰淸標如可想。綽髯笑罵坐螭頭。仲從氏號晦隱十里漣漪暮放舟。長公昔日擅風流。山如名士光臨座。月似佳人懶上樓。數戶暗燈楊柳港。一天澄露藕花秋。此江不減西湖樂。移就丹廚倩虎頭。叔從氏號心硏欲棹娥池觸月舟。凌波遠涉絳河流。眞仙共逐靑毛節。才子應多白玉樓。料得三淸同此夜。眼看一葉又新秋。坡翁謾說消長理。春夢爭禁雪滿頭。叔從氏號醉石選日招邀坐小舟。劇譚哄笑在中流。沙灣漲落多磯石。柳杪烟銷見酒樓。月影纔過三五夜。簫聲更接一千秋。漁家自有滄浪曲。不學詩人水調頭。時余自號蘇川鏡中譚曲穩行舟。臥看星河淡不流。岸樹迷茫疑列障。江天快濶似登樓。韓尋孟覔知良夜。山趣村情已早秋。會見雲封能擪笛。晴波無數出魚頭。從弟號海石軟沙如雪繞孤舟。汲取茶泉第一流。拖袖烟嵐靈壁石。滿江星月武昌樓。山腰水曲曾勞夢。蓼穗菱叢別有秋。深樹不知隣寺近。猛聽鍾響落雲頭。從姪裕行漾楫空潭挹太虛。岸邊叢葦是鷗居。水心凉似鑑湖曲。酒罰嚴於金谷廬。雅集良宵宜詠史。高懸明月好看書。溯洄若有懷人緖。時聽蘆中響釣車。學海雲水徘徊一色虛。碧蘆滿地丈人居。閒看老石頻移榻。剩借淸江欲結廬。阮籍求官端爲酒。杜公賣土却添書。後遊更問臨臯鶴。留待楓汀映小車。晦隱淸規萬里影涵虛。凉簟疎簾畵舫居。夜氣心醒灘上石。秋風病起水南廬。數莖碧藕斟新釀。一軸紅籤載古書。勝事煩君須更卜。蒼苔門巷繫巾車。心硏䤬潭暮色境空虛。隱約疎林伴釣居。秋水正高迷鴈渚。野航稍適勝蝸廬。風流蘊藉桓君笛。虹月玲瓏米氏書。醉後眞成相枕睡。不關紅日輾霞車。醉石文酒簫歌摠覺虛。今筵非復古人居。有時明月來泡界。幾箇英雄過遽廬。鷗鷺夢酣千頃浪。蠹魚志足一牀書。眼前遇景須行樂。莫向吳儂問笠車。蘇川空碧悠悠境返虛。一生滋味在江居。汀洲細草通幽徑。籬落垂楊補破廬。澹蕩人歸初見月。膩香酒熟足澆書。相逢盡是烟波叟。無箇蓬門長者車。海石飃飃一葉任凌虛。纔見江居又野居。十里浮家來苕霅。七分眞面識匡廬。銀觴汎月波心畫。玉笛成虹壁面書。蘇子達觀何處在。蓮臺九品轉如車。裕行</text>
<title>與斗陵諸友。同舟發荳浦共賦。</title>,<text>水氣微凉早送秋。連宵風雨滯歸舟。頻聞兩岸鍾聲發。僅辨長洲荳點浮。獻賦他年同蜀郡。離鄕幾歲憶眉州。余家舊居荳浦。九歲移寓楊根。 吾生慣與沙鷗狎。輕舫曾無宦海愁。荳浦東有狎鷗亭。前人詩有宦海前頭可狎鷗之句。</text>
<title>大雨終日。江漲不得行舟。晩泊纛島。夜宿舟中。</title>,<text>雨脚侵篷小漏天。候風孤島夜如年。舟高飜漲三篙水。村近橫斜一匹烟。遐擧空煩雲鶴想。暫留猶識雪鴻緣。支離苦海應如此。覺筏何時到岸邊。</text>
<title>歸家後賦呈同舟諸賢丁，李，權三君。</title>,<text>令威還柱倘無虧。元禮同舟更有期。太白星精爲相勞。載之幾作合離詩。</text>
<title>秋日遣興。步董文煥秋懷詩韻。文煥淸人。官翰林檢討。號硏秋。有秋懷詩八首。一時名士皆和之。</title>,<text>漫漫秋夜遠。瀏瀏秋歌長。天地漸幽閉。奈此孤燈光。霜飇振晩壑。百卉失故常。顦顇庭前菊。開花度重陽。春雨細無聲。秋雨苦滴滴。不滋園中芳。但見苔點碧。願子秉質素。勿復事綠碧。孤調儘難諧。有如八音石。大化本無力。功禍安足數。遺肉與湯沃。定非螻蟻故。上帝不作聰。哀蛩徒自訴。至人常坦坦。千載卓所樹。采山復釣水。於世果何求。身微不羇物。而寡恩與讐。時復掩闈坐。攢眉懷百憂。家人問何故。答云性悲秋。嬴焱掃王迹。大道日險𡾟。世無昏衢燭。愈滋歧路疑。墻鬩空受侮。鬼魅瞰堂基。坐看懷襄水。成平定何時。秋雲易飄散。巖壑朝暮非。每有良朋友。面好心更違。朋友廁五敦。此道知者希。靑萍許肝膽。敢惜寸軀微。辛苦理荒畬。收穫在人後。貧薄違天時。顑頷亦云久。生無濟世才。長與草木朽。握粟詢靈詹。前期定知否。荷樵金峯側。流憩碧澗陰。淸商發林籟。凄切助高吟。遙知悲秋客。萬里亦同心。明明何時輟。月華無古今。瓛齋先生批曰韋柳門庭中來。又似昌黎秋懷諸篇。又曰選軆效之而無物則徒委弱而已。今乃感激如此。當爲選軆之佳者。是故曰言有物。</text>
<title>歸川紀俗詩 二十首</title>,<text>斗陵丁小耘作斗陵紀俗截句二十首。首首可入風騷。示余索和。余曰吾兩人所居。隔一帶水耳。杜曲 斗陵或借稱杜曲 韋曲。風土無別。苕溪 歸川混稱牛川。或稱蘇川。蘇溪或轉稱苕溪。 霅溪。俗尙宜同。江居勝賞。瓊什盡之。農桑棗栗。余其爲補。林外行歌月正圓。拔河戲罷野燒延。元夜挽索。卽唐俗拔河戲也。野燒。卽唐俗山燈古事。 老農醉臥聰明酒。笑指峯頭說有年。鄕俗元宵飮酒。謂之聰明酒。謂老人耳復聰也。又元夕月出以上中下三峯。驗一年之豊歉。右上元占豊采芹西澗不盈襜。烏觜香芽入指尖。阿妹應知新嫁苦。辢椒爭似舅家嚴。鄕俗有采芹謠。下二句卽其歌中之辭。右春日女子采靑行歌牛山春雨斧斤餘。編作疎籬麂眼如。牛山距歸川二十里。村民採樵地也。 猶有半畦栽種地。三分玉秫七分蔬。右春日民家編籬耰耙耬斗度前阡。數口生涯賃石田。整頓溝塍趨事急。辛勤庶得主家憐。此鄕地貴民貧。賃田而治。少惰則主人奪以與他人。右春日村民賃田下種洴澼歸來午饁催。濕薪吹火不成灰。自從嫁作田家婦。瘦着圍腰減舊裁。近村漁戶女子初頗娟好。嫁此村便憔悴。以田作之苦也。右村婦田饁暖雲如粉水平鋪。山鳥當窻勸玉壺。麥候差遲春窘迫。韋蘇州詩直以春窘迫。過時不得鋤。 小鐺煑熟野茨菰。右春末田家有菜色盤堆萵苣菜包新。徐振明宮詞靑精飯作包兒戲。註四月以萵苣菜裹飯曰包兒戲飯。今京師俗名打菜包云。今東俗亦有萵苣裹飯之事。 楡葉蒸餻浴佛辰。四月八日。爲浴佛日。東俗于是日。懸燈煮菽蒸楡葉餻。會飮燈樹下。京城燈火頗壯麗。而鄕村寥落如晨星而已。 扶起小竿籬落外。頻呼瓷院賣燈人。右四月八日村家懸燈黃雲割盡稻靑靑。百指揮鋤着力輕。里舍無人晝涔寂。午鷄飛上屋頭鳴。右夏半耨畝甲子濛濛雨脚迷。烏檣一夜與山齊。朝野僉載諺曰夏甲子雨。乘船入市。 登高共祝波濤穩。瘠壤從今變淤泥。右夏日江漲淹村舍韓家菸草味珍奢。人比東陵邵氏瓜。足陌靑蚨輸一庹。膏田無復種桑麻。右韓氏家菸田五月支離七月忙。掛鋤閒臥柳陰凉。田家諺五月遲七月忙。又田家七月。俗稱掛鋤節。 山邊日暮牛蹄亂。烟雨蕭蕭一笛長。右初秋耘畢明月庵前月影紛。中元士女供蘭盆。阿潘弟子喉音妙。誦咒深深拜世尊。右中元夜。庵尼修佛事。野色靑黃鳥雀多。敎兒去看上坪禾。驅之不去兒心苦。盡日啼號奈爾何。右秋田驅雀葉餑松醪八月中。稻鄕佳節喜成功。家家設祭晨燈碧。俗禮還羞上墓風。八月十五日。爲秋夕節。田家最重之。餠餌棗栗。以祭其先。葉餑卽其節食也。國俗寒食秋夕。皆有墓祭。非古也。鄕民各祭於其家。上塚修掃而已。抑亦偶合於古制歟。右秋夕祭先陌上棉田凈夕暉。秋來摘盡見花稀。時看遺絮臨風吐。收入南隣寡婦機。右寡婦拾絮白雲養裏採薪回。陸龜蒙詩生自蒼崖邊。能諳白雲養。註山家謂養柴地爲養。 江冷秋深賈帆催。直到肩頳樵指禿。當年恰受得錢來。村民春貰米錢於柴商。及秋刈柴償之。其勤者償債已畢。又以餘柴受直。名得錢。右秋冬之交。刈柴輸船。村家禮俗雜澆淳。鈔寫儀文共四隣。每値祥朞來助祭。便便工祝解書人。村家以國語鈔喪祭及昏儀。每有事。隣里借用之。又延能解諺字者使之讀祝。雖讀者亦不省爲何語。又村民大小祥。一里無老幼皆會之。祭畢以次入弔。主人具酒食以饋。右村家祥祭幼相戲狎長相親。修稧同堂意氣新。非爲假兒聲勢藉。恤隣自是共胞仁。唐末閹寺邊帥多養假子以自彊。多者至數百人。此鄕有從父兄弟稧。其父母死。收稧錢助葬。稧中人皆素冠布帶以送之。右冬月修稧吚唔冬學閙前村。榾柮爐頭講說煩。夜久欲眠喉吻燥。雪中咬破冷虀根。雪中咀虀。用蘇易簡事。冬夜讀書。此爲第一快味。右東隣冬學茅簷風雪念兒寒。薄暮垂綸斗尾干。翁媼解頤稱晩福。王祥氷鯉也登盤。右深冬往斗尾釣鯉</text>
<title>仲從氏挽章</title>,<text>溫溫金玉姿。早負廊廟器。譬彼威世鳳。暫出爲聖瑞。官卑蒙主眷。家貧喜振施。浩蕩無涯岸。和惠不求忮。芳蘭忽焉萎。行路亦隕淚。十七通桂籍。請暇歸讀書。二十登薇垣。簪筆注起居。廿五爲大夫。委蛇步玉除。廿八典大郡。理弊若櫛梳。令譽遍臺省。光輝生井閭。休沐還鄕里。必下內史車。樂聞朋輩箴。務盡庭闈歡。婢僕亦欣欣。妻孥不咨歎。笑語春風發。顧眄意氣閒。不作皺眉事。人無白眼看。未見皆願見。旣見如金蘭。人情重一見。骨肉不復還。紫荊已枯落。何日更有春。新別尙惜去。爲我入夢頻。握手仍哽塞。契濶訴苦辛。謂言勿遽悲。我今還爲人。但爲世所棄。亦復厭紅塵。聞此還驚喜。怳惚疑若眞。請兄勿復仕。共老此江濱。閒居養性靈。菽水奉昏晨。對牀方亹亹。形影滅逡巡。驚呼山月落。感歎發吟呻。揮涕望故山。永與松柏隣。</text>
<title>哲宗皇帝挽詞 代三從叔作</title>,<text>十載虛雲迹。一篇摸日辭。上林柳起後。興邸河淸時。達孝湔宗誣。大公定祧儀。嵬嵬乎不與。至德並姚祈。皇天垂眷佑。下武哲王承。穆穆臨朝敬。穰穰比歲登。堯心精一受。商業久勞興。哀我民無祿。遽遭玉几憑。</text>
<title>仲從氏捐舘後一年甲子冬。四山雪積。家仲父忽命駕之水鍾寺。人有問之者。輒吟詩以示己意。不肖不勝悲懼。無以仰慰。敬次原韻以獻之。</title>,<text>彭殤殊所賦。惟有上玄臨。回挽誰能力。悲歡謾攻心。驟榮朝謝蘂。弱植晩成陰。物理應如此。何須歧路尋。原韻龍門非我願。排悶强登臨。覓句竆愁語。看山痛哭心。寺孤無別路。樹短未成陰。此地來何事。三淸不遠尋。</text>
<title>過瓷院</title>,<text>墻角微風酒幔斜。窰烟鎖柳暗藏鴉。院姬十五當壚坐。新買瓷甁滿揷花。</text>
<title>過鳳凰溪</title>,<text>黃公啼罷郭公啼。紅雨繽紛滿一蹊。春困長程騾背穩。瞥然睡到鳳凰溪。老馬長嘶店戶開。販夫倚說舊時才。駄魚千里元山路。一月無難兩度廻。</text>
<title>渡木溪津</title>,<text>木溪東望水如藍。薄霧鷹峯鏟却尖。少婦爭持甁底粟。船頭來貿下江鹽。下江船載鹽至木溪。四郡之人。皆牛駄五穀。貿鹽而去。樓嶺檀嶺。相屬不絶。余行四郡。惟鹽最貴。木溪年少太無當。頭髻搖搖一尺强。口唱新飜歌數闋。衆中表出紫氈囊。</text>
<title>自內倉遇雨發行。戱賦四禽言。</title>,<text>斑鳩逐婦內倉西。滑滑庭泥聽竹鷄。何事鷓鴣行不得。雨中脫袴渡前溪。</text>
<title>抵堤川月林</title>,<text>月林村裏鄭公宅。詩禮傳家二百年。太白山人歸太白。空留荒墓草芊芊。</text>
<title>四檜亭 四檜亭。卽姊氏宅也。姊夫名海臣。早有文學。不幸中年沒逝。其大人濬鉉。兄弟四人。以庭邊四檜自况。名其室曰四檜亭。今人與樹俱零落。有孫三人。卽余之甥也。</title>,<text>滿砌梨花晝掩門。寥寥楊子一牀塵。可憐四檜亭邊月。留照三珠樹上春。</text>
<title>謁姊氏</title>,<text>我生甫二朞。長姊遠父母。人問姊何之。指言從此牖。哀哀風中樹。匀賦枉偏受。泣血遙相望。山川空紛糾。孤寡意轉索。何因叙歡友。道遙身羸弱。思甚反恕厚。策騾過檀嶺。線徑穿荒畝。閴寂晝戶關。四檜蔭庭後。上堂拜宛轉。驚倒便緘口。我衰病不死。見汝亦非偶。閒坐道故舊。酸楚欲白首。羣甥同豕畜。踉蹌並跣走。癡嬌繞膝行。蓬髮面且垢。爭搜箱中栗。慇懃來食舅。仰瞻姊顔喜。如得備兩手。撫背審痾癢。營饌問嗜否。憐愛諒無極。積金至北斗。二姊在南北。睽離亦云久。紫荊不同土。心事兩背負。安得祛空想。陪歡列左右。願言長相保。兒孫貴且壽。</text>
<title>龍硯歌 宣廟御經筵。問難於諸臣。獨鄭松江所對甚悉。上喜賜明神宗所賜龍硯一方。丙子亂。抱翁夫人帶硯避亂。遇賊傷龍一角。後孫判書益河幷磨其一角。今藏于抱翁家。舊時頗有靈異之蹟。及磨角後靈驗頓衰云。</title>,<text>斧柯山中一片雲。紫色綠紋滑而膩。良工雕琢巧如神。老龍噴波墨雨墜。曾侍玉帝香案前。雀瓦鳳咮失嫵媚。張鱗擺頷渡浿流。先王敬受光帝賜。是時臣澈登經筵。獨啓天衷演微義。戴席專據五十重。周弨遂看一朝畀。澈拜稽首攀之而。王后萬年臣鞠瘁。傷哉孤島觸危鋒。一角爭似魯殿巋。國破家零不獨全。泗鼎漢盤義無愧。蔡琴雖焦發希音。朱檻不改旌美事。後生安得荐加傷。磨痕鏟角比刖劓。咄咄尙書偏守株。好古不解存羊意。猶有頷珠抱光明。超拔尖崗吁可異。我來擎玩拂古塵。腰間御押煥猶記。試向呴噓霧屑霏。八十一鱗光潤漬。有時雷雨響空山。棲烏落泊愁林魅。恐復一夜擘天飛。主人恩重不敢棄。當年不隨軒轅歸。至今胡髯墮淸淚。</text>
<title>永春途中</title>,<text>忽驚腷膊火林明。絶壁懸牛盡日耕。雖有年年哀痛詔。秋來依舊責租聲。</text>
<title>步發途中餞春 永春元氏庄。在步發村。</title>,<text>花鬚無賴柳腰低。一霎東風漾碧溪。鎭日行行無覔處。山禽相向盡情啼。</text>
<title>南窟 南窟在邑南。石竇窙豁。有泉出焉。每監司巡部。舁小舠放其中。擂鼓吹笛。山石欲裂。源遠不能窮。石氣凝如垂氷。或曰此石鍾乳。</title>,<text>飛丹靈液走人間。仙窟藍橋玉杵寒。槎上河源窮不盡。一聲鳳笛下崑山。</text>
<title>過永春縣</title>,<text>江上荊籬遍四圍。四郡諺。有永春縣監誇荊籬之語。 春城官妓浣麻回。衙門直與靑山靜。秪有孤狵吠客來。</text>
<title>北壁 江上蒼壁周立如幾疊屛風。在永春邑治之北。</title>,<text>江心倒壁夕陽明。雲母屛開畵意生。縱道蓬萊諸藥在。風檣不得到瑤城。壁上多產神草云。適値大風。不得乘舟泊於其下。</text>
<title>島潭次原韻。又賦五古一首。</title>,<text>柔櫓縱橫汎曲潭。小神山在海中三。翼趨雙角如超北。磬折中峯可面南。玉珮捐嬪花是雨。金蓮奉佛水爲庵。一樽勸汝春江碧。鏡裏相看白日酣。濕水出五臺。急峽走束湍。至此匯爲潭。鴉綠染素紈。中有三奇石。屹立何桓桓。下視千尺淵。臲卼似不安。贔屭壯自樹。顧藉勢不單。中峯肅淸高。兩峯如侍歡。中峯如大僚。兩峯如屬官。中峯獨偃蹇。首戴切雲冠。鉅牙囓風波。過顙時擊搏。兩峯頗突兀。容止不失端。譬如絳帳裏。李姝來跚跚。我聞五神山。浮游着地難。巨鰲十有五。六爲龍伯餐。輿嶠失所之。漂轉海漫漫。誰能移此島。順流歷淸灘。汎汎寄牛渚。供我朝夕看。主人笑相謂。無乃過貧殘。君歸山猶在。山去空漪瀾。</text>
<title>百五田歌</title>,<text>石門架空上通天。下有一百五區田。丹臺仙子一百五。一人一區耕山巓。鏗鍧石皷齊衆力。咸池福習來率職。瓊山瑞禾長五尋。帝下紫府頒玉食。得嘗一粒恒不饑。飜形輕骨顔色怡。聞此不覺深咨咨。安得化爲萬顆壽民丹。而令海內黔首人人朝噉而暮餐。人生有樂永無苦。赤子蠢蠢充區宇。形全神守無外馳。縱有爪牙安所施。仙乎我將棄拘攣。願負耒耟受一廛。</text>
<title>訪丹陽趙氏庄 趙友性熹其大人號澹人。以詩鳴于世。</title>,<text>明淨茅廬百堵寬。羽橋橫澗錦霓蟠。經春院落三分暗。枕水亭臺四月寒。玉麈談玄逢晉士。霜毫浮碧寫仙壇。請君早理尋山屐。窻外喳喳鵲喜乾。</text>
<title>下仙巖</title>,<text>泠泠玉珮下山遲。洞裏羣仙謁帝時。石室丹書人不識。白雲應笑再來期。</text>
<title>隱仙巖</title>,<text>高掩蘿幃百日眠。玉浮屠下綠羅川。何事蓬壺曾不到。謾擁霞衣石上筵。</text>
<title>中仙巖</title>,<text>中巖何晶英。洞宮深自闢。眞人黃初平。叱羊起白石。高掛文玉簾。斜鋪碧瑤席。中有黎瓊仙。餐花長芳澤。貽我胡麻飯。編之丹臺籍。飜然欲長往。却戀故山宅。䛠譳仍不發。仙子笑啞啞。日入叢薄暝。石氣凜絺絡。擧手謝雲林。重悲嬰形役。</text>
<title>上仙巖</title>,<text>一宿禪扉到上淸。古松流水摠關情。紫雲洞裏花千樹。時有淮南犬吠聲。</text>
<title>擎天壁</title>,<text>巨掌如砥柱。繩河直不偏。人間是何世。頭上猶古天。</text>
<title>舍人巖</title>,<text>赤城山水摠奇絶。婉爲便姸秀爲傑。好怪昔日禹舍人。獨擅一巖護高節。我來搜奇略能言。此巖不可饒脣舌。百丈嶤嶤干九閽。直把琬琰一刀切。群玉之山萬架書。侹侹中繩而四徹。明堂八窻見大人。珠冕珩珮儼難褻。躬信蒲穀羅彤庭。中有揖讓夔與卨。飛堞削危甎甓堅。累糕割正飣餖列。相君面背各殊形。大匠運智不示拙。更躡高頂試振衣。兩腋風襲雲洩洩。瓊華之闕光碧堂。獸材劒石撑藻梲。冉冉日轂碾雲根。萬丈金柱岌欲跌。巖下一水如拖藍。兩行躑躅綺紋纈。臨水折花爲酒籌。仰看諷詠至日昳。此巖晦跡終無時。舍人千秋名不滅。水雲亭裏吳侍郞。自謂高標守巖穴。誰知一朝上靑雲。空使林愧泉愴咽。</text>
<title>長湖舟中</title>,<text>一疋長湖剪越羅。東風過岸麥生波。灘頭輕舫閒時少。烟外遙峯缺處多。苔線宛如飛白字。漁謠時雜採靑歌。杜香芳草年年綠。一曲箜篌恨奈何。杜香退溪先生宰丹陽時房妓也。投死于此水云。</text>
<title>龜玉古詩一首 龜玉舊屬淸風。退溪李先生作宰時刻丹邱洞門四字于玉筍峯。因屬丹陽云。</title>,<text>龜潭之水碧滉瀁。森森石角聳佛掌。空洞如入嫏嬛宮。千門萬戶漸開爽。日暮百怪喚生愁。天吳九首並罔象。玉筍縹緲來雲間。羽盖靑節降仙杖。龍孫騈頭浴淸波。犢角𧥄𧥄抽萬丈。孰謂退翁作宰廉。不愛金錢愛勝賞。一筆丹邱鎭洞門。遂把名區輸其壤。淸風太守但一樓。淸風有寒碧樓。以名勝擅。 日日憑欄空遐想。</text>
<title>綾江洞 綾江洞在淸風界。有九曲。李淸風啓遠夢中遊此洞。後果搜得。以爲奇遇。遂卜居云。</title>,<text>江上靑山繡佛頭。層湍去作九迴流。十年未罷天台夢。神氣悠悠淡不收。</text>
<title>寒碧樓</title>,<text>溪山罨畵映朱扉。漠漠楊花渡水歸。道是淸風閒太守。名樓鎭日簿書稀。</text>
<title>謁鳳岡書院 鳳岡書院。我先祖文毅公，文貞公，族祖忠簡公三先生俎豆之所也。以淸風爲吾貫鄕。故建院于此。院前有鳳飛巖。</title>,<text>道德承家重。三賢萃一門。扶倫匡主失。倡理識師尊。一代元龜去。千秋瑞鳳蹲。貫鄕同俎豆。懷古淚孱孫。</text>
<title>鳳飛巖歌</title>,<text>鳳兮鳳兮鳴歸昌。掞光耀明下朝陽。膺抱仁翼挾義。飜然化爲千仞崗。院中三夫子。生有德業死遺美。鳳飛覽輝無其儔。長對院門不回頭。何不生時來爲瑞。空使百鳥鳴啾啾。鳳兮德之衰。吁嗟乎亦何爲。</text>
<title>義林池</title>,<text>十里陂塘一笠亭。短林低樹夕陽汀。金鉤引鯽雙垂白。氷葉抽蓴寸裹靑。巖鷰來時花世界。洞龍歸處雨神靈。山扉半是漁人住。隱隱舷歌隔水聽。蓴鯽。池中名產。池左有龍湫。右有燕子巖。</text>
<title>映湖亭。別同遊諸人。</title>,<text>旅遊餞杪春。淹留山水鄕。四郡賢豪士。彬彬文酒塲。入門便靑眼。何異裘與羊。歡然去皮毛。搜膓播粃糠。杖策追羣英。遂得竆幽荒。探穴蹈司馬。觀濠酬惠莊。赤城神仙窟。峯壑盡羽裳。舟行㥘風雨。陸走愁羊膓。日暮投山店。抵足鼾齁長。叫呼棄檢束。行者畏猖狂。諧謔非爲虐。笑罵成文章。醉墨紙上烟。綺語頰間香。駑步素窘劣。非比驥調良。溟鵬庇孤鷃。逐風與翺翔。遊子戀歸急。遇景騁矚忙。義湖深千尺。送我錦繡陽。堤川淸風之間。山名錦繡。 鱠鯽啜氷蓴。酣飮殊未央。贐言踰兼金。大雅何洋洋。倀倀行獨望。薈蔚隔前岡。瓌麗並時秀。風流篤難忘。雖不比鶼蟨。點犀兩自光。鎭日楊江屋。無人臥松牀。撫琴時動操。群山皆鏘鏘。</text>
<title>早發月林。歸家辭別姊氏。</title>,<text>屢日方懽娛。出門復悠悠。姊兮送我行。歷階淚注流。別膓如輪轉。茫茫失緖頭。誰無姊與妹。寧知此日愁。</text>
<title>出峽 三首</title>,<text>澹蕩嘉興路。行人夕不孤。靑山來遠遠。如寫百眉圖。三旬穿峽逕。無處不心寒。度險履平地。疲騾沉宴安。佳辰正婉晩。遊子意飜傷。峽裏猶春色。野田麥已黃。</text>
<title>子規詩</title>,<text>余遊四郡。以迫於歸程。未及見寧越爲恨。歸到忠州板谷店舍。夜夢與同遊諸人。復遊寧越。歷淸泠浦登觀風梅竹樓。擧目慘悽。風景不殊。若新亭之悲矣。沽村酒共飮樓上。有人誦御製子規詩於下。諸人不勝悲感。抆淚相視。趙甘山 性憙 卽漁隱之後也。漁隱爲世所稱生六臣之一。以此尤不禁懷。遂各賦子規詩一律。余詩云且莫東風啼血苦。幾生修得到君王。甘山詩有云爭如隴口能言鳥。猶在枝頭說上王。鸚鵡問上皇安否事。見綠雪亭雜言。盖易皇字爲王字也。 上六句皆不記。及省追構余詩以完之。甘山詩當俟異日相對。使之續和也。相思樹老碧天荒。俗傳莊思兩陵。樹木相向。意爲精感所致。又順興錦城壇有鴨脚樹。莊陵未復也。其葉皆厭而未伸。旣復位。枝葉盛茂。皆向越中云。 樓上聞鵑拜下牀。殘月有心誰訴臆。端宗御製。有聲斷曉岑殘月白。天聾尙未聞哀訴之句。 靑春無伴可遠鄕。日邊故國迷千里。夢裏佳人煥七章。醉琴軒詩。有情裏佳人夢裏逢之句。佔畢齋吊義帝文。有王者被七章之服之語。 且莫東風啼血苦。幾生修得到君王。</text>
<title>鷰子樓</title>,<text>鷰子樓前草似烟。臨淸臺下水潺湲。北人如問江南樂。道是橙黃橘綠天。我本山居客瘴鄕。海腥朝暮厭蔬膓。晩來燒筍城南舍。禪悅新參玉版香。三月南風麥欲秋。已看襏襫滿西疇。忽聞鉦鼔歌聲發。恰似眉州遠景樓。自是武平形勝州。靑山不盡四圍稠。修篁翠橘千村合。何啻江淮萬戶侯。順天古號一云武平珠翠笙歌滿一樓。孫郞心事定悠悠。佳人莫唱春光好。他日相逢兩白頭。高麗太守孫億。眷官妓好好。後按部重遊。好好已老。有張鎰徐居正詩。爲昇平故事。七分明月古徐州。溝水東西碧玉流。不見崧陽韓進士。空留佳句滿名樓。松京韓在濂以詩名。甞謫順天。有燕樓八咏甚佳。首兩句卽韓詩也。崔君讓馬樹廉名。人道崔君少後營。八馬繁華今寂寞。猶看一片傍孤城。崔碩八馬碑。見邑誌及高麗史。</text>
<title>喚仙亭次原韻</title>,<text>淸川帶郭映華簷。絶勝錢塘兩美兼。蓬海路通休引棹。山陰春寂好垂簾。歸雲遠嶼螺鬟出。宿雨空林犢角添。醉岸烏紗憑晩眺。江南十景入毫尖。鸞鳳山頭積翠開。晴空柳絮獨徘徊。林間畵皷鼕鼕起。白鶴時看射的來。亭前有試射場城上謳歌日夕暉。城中遊女採靑歸。浦船回處郞將發。月下新裁白苧衣。亭南樓北摠芳菲。巷首垂楊白竹扉。郞似喚仙終不到。妾如鷰子百廻飛。亭前車馬日交馳。嬌笑悲歌閱幾時。此地迎君還送別。紅顔强半箇中衰。</text>
<title>香林寺</title>,<text>路入香林寺。門開亂竹邊。庭心雙白塔。座右一靑蓮。淡藹籠原樹。微風咽石泉。斜陽鍾磬發。聲落鷰樓前。</text>
<title>松廣寺</title>,<text>海東三寶刹。松廣獨擅奇。通度海印及松廣爲三寶刹 二祖鉢衣地。懶翁住是寺。以衣鉢付無學。 四疊茶香詩。高麗僧冲奯。初以南省亞元。脫身住松廣修眞。崔怡遺茶香及詩。師卽和之曰瘦鶴靜翹松頂月。閒雲輕逐嶺頭風。箇中面目同千里。何更新飜語一通。卒不答書。 風流雖云邈。典型良在玆。山僧慣迎客。筍與勤相隨。方丈三千間。鈴鐸無歇時。金剛片石堅。寺中古蹟。有凈光如來牙齒。 達摩隻履遺。又有棕櫚毛織成履苴。古傳新浴後立此上。水痕便乾。 天龍護凈居。金革獨不知。丁酉免於兵燹 稽首問迷津。儼然十六師。寺中有普照以下十六國師畵像。</text>
<title>三淸樓 在松廣寺</title>,<text>甞聞曹溪山。舊有卓錫泉。甘滑贍大衆。不求種玉田。偶來搜奇勝。山爾泉亦然。此山亦名曹溪 憑欄酌淸流。海瘴一洗湔。密陰覆碧淙。從容鱠餘鮮。古傳普照師初占松廣時。爲賊黨所據。賊黨見師狎侮之。以魚膾食之。普照受而不辭。已而吐出生魚數百。洋洋而去。賊黨驚服而散。至今三淸樓下水多遊魚。三淸遊魚。亦寺中之古蹟也。 白檀無生死。深得佛性全。庭有枯木。不知歷幾歲。枝榦皆完。色白有香。或者疑爲白檀云。 披雲休萬事。長懷牧隱先。牧隱先生詩云披雲一上枕溪樓。便欲人間萬事休。枕溪樓。卽三淸樓也。</text>
<title>贈李醫</title>,<text>海上逍遙六十春。一傾翠葢白頭新。習池醉去謠山簡。谷口樵還問子眞。竹逕三時通信息。藥欄百草葆精神。少年自得長桑術。門外惟看種杏人。</text>
<title>謁忠武李公畵像 在望海臺傍。鹿島萬戶鄭蕓之像亦配焉。土人言鄭將軍善水戰。忠健勇鬪。李公深仗之云。</title>,<text>東方有國士。姓李名舜臣。在昔龍蛇歲。秉鉞獨奮神。威聲震日域。經畧蘇海濱。風流思叔子。孝友邁君陳。桓桓鄭將軍。許國遂捐身。太史傳許張。當載雷萬春。俎豆敬不惰。四時祭南民。九原難可作。誰是干城人。</text>
<title>牙疼</title>,<text>老大苦牙疼。尙可歸年數。少壯苦牙疼。辛苦心欲腐。疾恙千百般。無如牙疼苦。或刺如矛戟。或劈如斤斧。或割如利鋒。或射如毒弩。或沉痛隱發。或綿延覼縷。或手飜足蹋。或口張舌吐。或推案長嘯。或刮席乍俯。或靜坐思過。或長跪禱祜。目或流閃電。耳或響鳴皷。動或發賈哭。止或起逖舞。沉或身入地。盛或氣葢宇。如戲指或彈。如思頤或拄。箕踞膝或搖。轉輾胷或拊。八載如一日。無齒不傷齲。或窞如臼豁。或缺如陶窳。或黑如焦石。或赭如童岵。或嶄巖斷岸。或臲孤柱。呷冷蟲失坏。服熱魚遭釜。啗軟疑困石。茹柔動觸罟。嗜棗不敢近。况復咋乾脯。我方酸苦楚。傍人笑詡詡。謂是無根病。久痛自可愈。先病亦不諒。嘲侮以慰撫。方其叫號劇。七情失所主。管絃不足樂。詈辱不足怒。蝘蜓視毒龍。蠅蚋視猛虎。水火亦甘心。何有被笑侮。有時尊酒筵。淸謔徐揮麈。投壺爭筭馬。奕碁競取賭。會嚼聲嗿嗿。盤上水陸聚。臥看自傷心。不如緊閉戶。况復當深更。殘燈耿一炷。坐臥眠不得。竊獨銷臟腑。蘇君無此疾。枉煩鍼刺股。願借喬子術。得枕遊仙琥。傍人齁齁睡。憎艶無與伍。晨鷄苦不鳴。何時見窻煦。八載如一日。幾何不死瘐。一齒復一齒。有如傳猫蠱。藥石不可治。有如秦兩豎。速醫試良方。外攻兼內補。投毒爛脣舌。試劑攪膓肚。行逢齒豁老。爽如登玄圃。安得拔去根。淨蕩無岸府。不嫌辭囓切。不愁失媚嫵。神耗形纖瘦。已乖碩人俁。壯志漸銷磨。精氣變麁鹵。念昔達人士。功業勉自樹。妙齡不懋力。朽老安所取。疾病我自當。功業讓與古。</text>
<title>過左水營</title>,<text>匹馬行臨大海頭。飄然獨上鎭南樓。將軍渡口寒潮雨。忠武祠邊古木秋。城外有李忠武公祠 魚市喧譁通暮郭。龜船寂寞繫虛邱。忠武公舊用龜船。今置陸不用矣。 連天水闊風波靜。終使浮生伴白鷗。</text>
<title>觀海</title>,<text>生長東海隅。初見海一曲。已有得之心。何以加諸目。吾觀一勺水。已知有川瀆。吾觀江漢流。已知海涵畜。至勤常不息。至大不自足。屈己能忍垢。細過固不錄。持此恢恢量。盍警小人腹。</text>
<title>採鰒兒</title>,<text>橫干島裏採鰒兒。黃瞳赤髮形怪奇。泅水飜倒雙踝沒。只看綠浸生紋纈。須臾冉冉出波頭。伏瓠長嘯還自投。小兒樵歸桑下睡。嫗來擊起生嗔恚。隣家小嬌年十三。常遊浦口能入深。爾獨爲男不如彼。長在桑下做夢裏。家業何時有饒餘。何時成人聞稱譽。可憐誰不愛其子。不愛性命而敎此。得此以爲生。誇此以爲榮。回頭一歎重感慨。世間多少父兄失其愛。勤敎文字赴宦海。</text>
<title>安島女</title>,<text>朝發防踏鎭。暮宿安島里。風波僅得涉。悸恐心未弛。借問安島女。何苦去城市。來此孤島居。而獨不畏死。安島女笑曰。客子不知理。城市不可居。供役無時已。勤耕不自給。日日遭鞭箠。島居有正稅。終歲無虐使。城市不可居。子弟學侈靡。辛苦數日糧。不及一緉履。島居守眞樸。生不識華美。城市不可居。子弟學書史。年年赴京擧。蕩貲不知止。島居全愚陋。惟看習泅水。城市不可居。訛言日四起。聞道達官家。一年宅五徙。島居無雜言。斗酒相懽喜。城市不可居。墻壁棲奸宄。殺越暋無畏。扃鐍啓詐詭。島居夜開戶。老尨安帖耳。山中不可居。豺虎之所倚。島居無此患。昏夜放犬豕。川邊不可居。漂沒失耘耔。島居候常潮。進退不失軌。上山捕麋鹿。入林射春雉。潮退網魚鱉。霜落收橘柿。婚嫁世相襲。不必辨族氏。賣魚以換穀。不必服耒耟。在舟如齋閣。不羡窻疏綺。相望無來往。幼艾至兒齒。平陸多風波。大廈安足恃。富貴如薄烟。公相葭莩視。客子無回辭。悄然立暮涘。</text>
<title>獵鹿</title>,<text>鹿無害於人。林峀竄藏密。偃仰餌靈草。深得不死術。豈意反速禍。而無寧居日。夏至初解角。深居常兢怵。朝出飮澗水。流丸如星疾。衆羸歡相聚。呷血如啗蜜。夜靜山月白。呦呦求其匹。年年長仳離。子母亦相失。蘭以香自焚。膏以明自滅。懷寶諒難容。遂爲世所嫉。俯觀西臯下。狐狸自放逸。</text>
<title>觀打魚</title>,<text>三船縱橫來水面。大網截浦圍裹遍。百夫擔索下遠汀。一船橫立獨爲殿。須臾擧網風吹腥。玉騰雪舞飛沫濺。舟小魚衆不勝收。飮酒擊皷排賀宴。島人尋常不重魚。明日去賣河東縣。</text>
<title>金鰲島卽事</title>,<text>海候無全晴。霾瘴鎖草木。浩渺接天心。蒙密依山曲。谷竅鳴金鏞。潮頭飜銀屋。牀下走蟛蜞。簷端遊蝙蝠。儦儦鹿晝行。啾啾鵑曉哭。朝厭烏聲煩。夜苦蚊嘴毒。波送鱟帆橫。石戴蠔山矗。大魚訝立人。遙島來浮粟。披沙拾幽蠙。倒水摘潛鰒。原有不稅田。水多無名族。就此欲老漁。違世恒處獨。苦樂縱相參。形神不蹙蹙。</text>
<title>興國寺</title>,<text>寺當南寇衝。壓海起層榭。緇徒隷舟師。誦呪兼習射。寺興國亦興。古語眞堪訝。相傳此寺興。國運亦興。故名興國寺。 豈意大曆服。關係一僧舍。</text>
<title>次富春亭原韻 文平公金吉通與吾家同貫。嘗按節湖南。巡部時歷到長興。留連賞翫於富春亭下。其子孫因留爲家。立祠以祀之。</title>,<text>澄江如練聳孤亭。人與沙鷗共忘形。庭畔至今召伯樹。山中昔日嚴陵星。釣歸小艇烟初合。笛斷長洲酒忽醒。富春八景。有凌波釣臺，烟洲牧笛。 偶得殊鄕花樹會。池塘春草夢魂靈。</text>
<title>謹和從氏贈別韻</title>,<text>海畔棲遲換素秋。明朝分手上譙樓。帆過南浦雲千里。家在東湖水二頭。佳節飄然乘興返。賢侯聊復爲民留。對牀風雨逍遙屋。他日相看破此愁。</text>
<title>夜與黃景襄， 贊煕號秋所 鄭海琪共賦。</title>,<text>琴軒蕭灑一燈明。更皷悲笳隱暮城。久雨欣看新月色。凉飇忽動遠砧聲。七星屋漏貧非病。千頃波流吝未生。憶得苕溪鱸正熟。南州山水絆歸情。</text>
<title>贈別景襄甫歸百濟。得夜字。</title>,<text>白馬江上小蟹舍。一裘一葛秋無稼。少年慕義重結交。臨酒慷慨笑且罵。出門鬱鬱何所之。南州山水如啗蔗。管絃粉黛摠不關。日日醉臥竹亭夜。忽見秋風歸思興。登途叱咜葛龍化。慰我新詩致慇懃。梧桐葉冷秋露瀉。願君自愛勉由中。驥騏何必須泛駕。雖有良玉溫粹姿。須經雕琢更成價。</text>
<title>仙巖寺</title>,<text>結搆駭心目。飛甍疊相連。五十三金佛。莊嚴喩妙蓮。志心得歸依。人天大福田。後法堂有純廟冲年御筆人天大福田五字。 說眞鳩聽經。大覺法師在仙巖說法。鳩來聽經。 降靈獅指天。焚香滿虛空。如在耆山前。</text>
<title>同福勿染亭。謹次羅滄洲原韻。</title>,<text>夕照蒸霞映晩臯。此山吾欲老耕陶。羅含故宅林間出。亭卽羅都事茂松之所構也。至今羅氏子孫八世相傳。茂松號滄洲。 謝眺澄江雨後高。雲闢小矼尋寺路。人從遠樹買村醪。滄洲何事飜愁染。到此塵機自不勞。</text>
<title>同福赤壁亭。敬次農巖金先生韻。</title>,<text>丹崖倒水上連天。福地還從遇福川。同福古號福川 旣望何須同日月。百年猶似舊風烟。支機石老雲華靜。土人言壁上有玉女織錦窟云。 巢鶴臺空樹影懸。壁上舊有鶴巢。農巖詩云見說陰崖有巢鶴。夜深應夢羽衣仙。 默會靈區聲狀近。到頭應得接羣仙。</text>
<title>泰仁披香亭。敬次佔畢齋金先生韻。</title>,<text>至人一去挹遺芬。杖屨曾聞此地云。崔孤雲曾宰是邑作此亭。佔畢齋有懷孤雲詩。 日暮三山迷遠望。不知何處訪孤雲。亭前平曠。有短林低樹。林外羣山。依依秀姸。極有佳致。土人目之爲三神山。古傳崔孤雲得不死術。至今尙在云。意在斯耶。</text>
<title>又敬次石川韻</title>,<text>對君長進酒。鄭松江相公命妓曰將進酒之將字。耐不得。宜改以長字。亦詩山故事也。趙芸石相公詩浮生不醉將何耐。長進佳人竹葉盃。 醉此鏡中天。若問詩魂在。試看萬柄蓮。佔畢齋詩千載吟魂何處覓。芙蕖萬柄萬孤雲。</text>
<title>長城白羊山淨土寺雙溪樓。敬次圃隱先生韻。</title>,<text>樓影溪聲不見僧。何年建塔記功能。白巖一片名區鎭。寺後有高峰色潔。名白羊。亦名白巖。 紅葉千峯色界增。人去字留山爲重。心閒境僻水偏澄。拂衣更向雲門路。上有雲門庵。在淨土後十里。最爲佳勝。 堪笑前賢未暇登。圃隱詩久向人間憂熱惱。拂衣何日共君登。</text>
<title>光州無等山天皇峯 廣石立石。俱在天皇峰下。</title>,<text>高挹天皇袂。搔頭謝俗塵。山中多白石。誰是牧羊人。</text>
<title>廣石臺</title>,<text>神仙好高曠。天築自然臺。恐凂遊人跡。林風掃屐苔。</text>
<title>立石</title>,<text>立石何奇哉。精英鬱積聚。共工絶地維。惟有向天柱。</text>
<title>和國卿雨中漫吟韻 此詩當載擊磬集。誤錄于此。</title>,<text>短歌盈室宇。長歌滿乾坤。齟齬復齟齬。鼠穴銜戴盆。瞻彼庭畔柏。下有盤龍根。豈無枝與葉。亭亭蔭高軒。風雨不時至。恐復斷泉源。小兒繞牀戲。赤立兩腿臀。常懼臨深池。復訝乘垝垣。無力隨汝後。老夫常邅迍。短歌聊忘憂。長歌以永言。樂哉時雨降。庶草亦廡繁。我友天一方。契闊誰與論。引滿且作歡。酒中妙理存。</text>
<title>淸寧閣壁上。次金柏谷韻。</title>,<text>西原稱小京。上黨有孤城。走馬南橋路。憑流聽角聲。</text>
<title>蜻蜓次人韻</title>,<text>赤幘朱裳映晩天。野行無處不相先。棲棲靡定巡階草。箇箇如忙趁夕烟。世味閱來雙翼薄。光陰惜得努睛圓。最憐堪入春風畵。黏在佳人碧玉鈿。</text>
<title>蟋蟀次人韻</title>,<text>洞房遙夜上鐙初。蟋蟀聲高境轉虛。感歲猶存唐叔意。鳴秋忽憶孟郊書。一生寥落逢時晩。全賦淸寒有我如。曉壁婆娑靑尙在。髭鬚無恙苦吟餘。</text>
<title>七月十四日夜。同石莊，香海，阮亭諸宗人。拈韻共賦。</title>,<text>䤬鑼潭上起秋風。旣望輕舟漾碧空。坐久衣巾沾露白。吟餘虹月落箋紅。夢驚春草池塘外。身伴秋蟲旅舘中。今夜月明是何夕。一樽猶幸與君同。䤬鑼潭。洌水藍子洲前潭名。時新喪從弟。追憶去年同遊時云。高梧月隱細生風。滅盡氛埃萬象空。演漾微波官酒白。迷茫遠樹驛燈紅。二松藍縣淸哦後。阮亭見任栗峰驛丞 雙廟睢陽指點中。松屋北數十武。有三忠詞。享戊申殉節人兵使李鳳祥等。 情緖無端隨境變。秋來却與古人同。</text>
<title>雨中次栗丞 族人基龍 韻。同石莊共賦。</title>,<text>松牀睡歇雨初過。墻角靑靑上薜蘿。滿地寒泉紅稻減。終朝小院碧梧多。君才初試如裁錦。吾性未馴慣着簑。馬壯草肥綠蕪遠。驛樓好聽牧兒歌。</text>
<title>次栗丞韻。懷亡從弟國卿。</title>,<text>空山埋玉已多時。此日猶如遠客思。逸氣堪憐霜竹冷。令名期保澗松遲。機雲入洛初傳賦。邢實悲秋早有詞。來世重逢那可必。燈前空想百般癡。襟臆涕流開篋時。看雲日暮不禁思。別來幾恨分荊早。病後常憐下筆遲。海內子由知己友。人間長吉鬼才詞。皇天偏惡聰明子。眠食如今保我癡。</text>
<title>次栗丞韻。與石莊共賦。</title>,<text>南來多病獨棲身。不見廬山面目眞。林藪斜橫成一障。城北有長林一帶。名北藪。 鐵幢危立歷千春。縣門南有鐵幢高可十丈。新羅時巨刹龍頭寺所建。 樓臺歲久人同老。柹棗秋登野不貧。莫向靑華山下路。巖齋蕭瑟滿黃塵。靑華西來爲洛陽山。洛陽卽華陽主山。華陽第四曲有巖棲齋。卽尤庵先生讀書處。依松屋子劣容身。啜茗看碁足養眞。南國風烟逢素節。書生經濟負靑春。荒園晩蝶休文瘦。夕葉寒蟬仲子貧。痛飮無聊消白日。三忠祠裏吊前塵。</text>
<title>初秋雜詠</title>,<text>小塘風定露凉時。澹坐南榮少事爲。籬底鷄冠紅的的。架邊馬乳熟離離。秋來蠅狡眞堪賦。江上鱸肥正入思。日暮急砧何處起。異鄕節候客先知。新秋物色異晴陰。此地登臨悲古今。南石橋連芳草遠。戰塲碑沒碧苔深。西門外。有趙重峯先生戰塲紀蹟碑。 溪梁火返新甞蟹。野稻風淸夕聚禽。偶向高樓成小望。欣然不是待仙心。衙後有望仙樓積霖初霽遠沙明。匏葉靑烟薄暮生。秋後林園皆可畵。鏡中容髮不須驚。曲欄夜靜芰荷氣。荒徑人歸薥黍聲。萬本芭蕉揮灑盡。窻前墨雨鎖殘莖。</text>
<title>渡東津</title>,<text>松窻昨夜雨飜盆。處處江扉見漲痕。滿地蓼陰黃帽睡。靑山如畵鳳巖村。</text>
<title>大娘子巖 大娘子巖在皮竹嶺道傍。有石如馬鞍。行人履之呼大娘子則前山應之。過數武則不應。</title>,<text>夫君日望立孱顔。不見靑驄但弊鞍。客子何來相惱殺。錯疑郞喚答空山。</text>
<title>秋日行途中</title>,<text>薥黍紅垂荳葉黃。野田相錯盡文章。遙看蕎麥花如雪。一陣風來一陣香。</text>
<title>健齋除夜過享後。次丁硯園贈別詩韻。乙丑臘月</title>,<text>陰陰松柏肅生風。悽愴蕭香臘炬紅。奔走渾忘身賤却。自疑密邇紫宸中。陵園一望隔阡岡。緱鶴湖龍去後藏。聖孝無竆儀有限。誰人不讀禘嘗章。簪紳於我未稱當。豈爲功名著後芳。明日二毛添鬢上。風流端合讓潘郞。江鄕此日釀新春。餺飥饅頭味品珍。一箸何由嘗入口。做官好作出家人。齋西花木長新枝。勤護須看二月時。常恐佳期人不到。滿庭風雨自披離。</text>
<title>除夜。次陳傅亮韻。</title>,<text>此歲諒無多。今夕是何夕。忽聞遠鷄鳴。已見東方白。恭喜魏闕裏。黃裳若干尺。千官趨賀正。車馬塡巷陌。寥寥寢郞署。頗喜讀書隟。掃灑勤厥職。何有名赫赫。素志何太張。萬里封龍額。立功威沙漠。旄頭以遠跡。靑史垂廣譽。蒼生被厚澤。迂哉安能成。及春播隴麥。辛苦幸食力。汗疇熱日赤。聖代無一事。何須啓疆域。轉輾浸無寐。空成憂抱積。離家始今日。復恐長爲客。</text>
<title>健齋雜詠 丙寅正月</title>,<text>懶性從來喜晏起。披衣常及日三竿。窓前忽報陵無事。却憶淵翁遽解官。世傳三淵先生素無宦情。及除寢郞入直。朝起聞守僕告陵上無事。先生驚曰若有事則奈何。遂棄官去。朔望焚香五日登。淸晨袍笏詣喬陵。折旋却有紅衣導。碑後殿前一匝行。促辨藍輿日走岡。不由樵徑向禪房。斧痕埋盡猶微露。道是駕行敕備梁。捉得樵人苦不多。閒曹公事又忙過。斧鎌謬視銅鍰例。寄送家中也愧他。先生長鋏問何如。出有箯輿食有魚。可恨腐儒窮未送。盤饌日日計錢除。舊時陵官供餽豊厚。有魚肉五楪。其後有一官減饌。以價代捧。遂爲定例。</text>
<title>遊禿城山城</title>,<text>玆山舊云禿。何年長髭髮。人家如鳥巢。孤烟生嶻嵲。危經攀雉堞。登臨覺悠闊。鴻影飜屐底。海色挹天末。甞爲島夷困。絶汲士久渴。揚米寫馬脊。望之水濺沫。夷驚謂有神。長圍一朝拔。米以量沙幻。泉或曳籠發。合兩成玆奇。應變固不竭。行行逢衲子。隨到城東刹。僧言曉霧壯。詭觀如溟渤。南樓興復長。城南有鎭南樓。最宜遠望。 憑眺心目豁。藹然林木間。春意已匀抹。藍輿隨處泊。金烏冉冉沒。</text>
<title>初九日雨後作</title>,<text>較量春煦日添長。夜雨林園滋綠芳。鳥語媚晴如講好。雉鳴得意似排忙。梅纔一樹忒姸淨。松未百年猶老蒼。稍慰往來省姊近。柳川花發夾途香。虛窻深坐學枯禪。松靜雲和伴鶴眠。時有簿書眞似吏。不聞鷄犬寂於仙。借書隣署慵還璧。得句山蹊任忘筌。料理新春閒事業。茶旗趁取淸明前。</text>
<title>李大夫 恒老○此下五首。丙寅冬洋擾時作。</title>,<text>人言讀書士。迂闊不中機。悠悠舞兩階。詎解平城圍。以玆急操切。長者鮮免譏。偉哉李大夫。懷道老布韋。一朝海氛急。徵召使蓋飛。隆顯荷寵光。禮遇入金扉。盈廷方術士。扼掔論祥禨。大夫何所言。默默與心違。非道安敢陳。五疏獻重闈。徵斂招厚怨。召募滋虐威。營繕時當絀。匱祀神靡依。見者皆失色。凜烈明秋暉。陽子不負望。千載與同歸。</text>
<title>梁千摠 憲洙</title>,<text>梁千摠萬夫勇。天遣此人殲夷種。昇平百年干戈閒。椎牛釃酒日取歡。火船飛來如激電。擁衆遙望失機變。梁帥大呼請樂戰。身與此賊不俱生。願賜一隊兵。將軍但坐觀成敗。功成歸君死我榮。主將抱首泣。將士袖手立。惟有關西健兒願從征。人人賈勇爭赴急。一皷渡覺津。再皷掃腥塵。沁都復歸版圖裏。捷書飛奏動紫宸。廟堂撤謀筭。九重息宵旰。析民始還巢。邪黨陰沮消。朝廷不愛武臣爵。梁帥功大賞微薄。</text>
<title>楊花陣 巡撫使申櫶</title>,<text>楊花渡頭月初出。嚴皷纔罷巡士卒。將軍暴露駐中原。鐵衣霜滿風瑟瑟。投醪飮河能分甘。借笠禦雨亟用律。販夫歌呼賣陣前。將士歡娛忘家室。傳諭罷兵猶持難。勢重如山不徐疾。風流藹然江漢間。元凱儒雅堪儔匹。願同辛肜作虎臣。四夷賓服享安逸。</text>
<title>延安招討使 韓應弼</title>,<text>八月望日月無光。火船來泊沁之陽。轟砲震地列鎭壞。守臣蒼黃失海防。複屯相望事玩寇。但見二矛日翺翔。延安太守眞奇士。慷慨激衆趨嚴裝。孤軍無繼安能抗。歎息罷兵心自傷。挺身試險入虎穴。投舟潛詗探賊詳。還郡拜書上方略。爵命優異奇勳彰。終輔梁帥退强寇。歸來彈琴宓子堂。延州父老有餘歎。恐復被召歸巖廊。當世誰無識韓願。休哉鸞鳳之出爲世祥。</text>
<title>次歸川詩社韻。詠輪回梅。李懋官有輪回梅詩。謂蜂採花爲蠟。而蠟復爲花。猶佛家輪回之說故也。當時詩人多和之者。</title>,<text>環珮遲遲隔絳紗。春風眞面洗鉛華。生來可恨無遺馥。妙處宜看欲放花。畵裏添毛神氣足。宮中妝額步搖斜。輪回百劫那能變。一種風流自繼家。</text>
<title>次歸川詩社韻</title>,<text>行藥空階步步安。苦吟剩得帶圍寬。林吹恰到三更靜。冬暖猶饒十日寒。江雪連村皆素封。山雲界月似烏欄。良宵景物淸如許。只敎閒人飫眼看。</text>
<title>春日行齋署園中作 丁卯春</title>,<text>園中佳卉半新栽。爲客三年且未回。怪道春風無次第。桃花徑倂杏花開。</text>
<title>松石尙書 宗人學性氏 六十一長筵</title>,<text>嶽瀆精英映婺輝。丁年重到似令威。堂中萬石君無恙。好換朝衣着彩衣。庭蘭秀出衆芳園。牀瑟湛和百歲歡。福氣熏人深似海。春醪無日不盈尊。韶顔長帶昇平像。四十年來山斗仰。天意佑賢方未艾。佇看靈壽下鳩杖。</text>
<title>健齋直中遇故舊作</title>,<text>紙窻燈迥漏丁東。寢署寥寥隱樹中。雪棹夜深逢晉士。山樞歲暮詠唐風。江湖少別三年久。盃酒相看一世空。休恨錢神貧不到。銅山那見救飢通。時用大錢。民多犯法故云。</text>
<title>從妹壻李君應翼年十四。神淸才穎。嘗誦其十歲時所作。因步其韻贈之。戊辰三月</title>,<text>妙年王珮玉丁東。奇氣飄然橫素空。已識鳳凰吟口裏。誰敎孔雀射屛中。路賒雲樹千重隔。行踏桃花一徑紅。從此松蘿諧夙願。飜呼小友愧張公。</text>
<title>戊辰暮春幸行後。遞官離健陵作。</title>,<text>瞻掃喬陵已四霜。來時種柏盡成行。豹藏盡日添閒睡。肉食無端惱瘦膓。廚吏久居諳嗜好。村童慣見號慈良。梅橋歸路重回首。一抹烟岑鎖夕陽。</text>
<title>朝宗途中</title>,<text>峽裏初夏尙微寒。正値天旱愁途乾。行人日暮意正急。細路緣溪百折盤。澗邊膩草馬不進。巖底幽蕊蝶尙攀。深山布穀鳴悲壯。何處叱牛聲更頑。地高民勤麥先熟。黃雲彌布跨絶巒。行逢桑栗知村近。數家共置一席寬。官無苛政山無虎。逢人詢俗道平安。緬思吾祖隱此地。躬耕避世歌伐檀。一出山門展夙抱。功施被遠濟時艱。如今誰復憂世者。林下往往見休官。</text>
<title>宿雩溪李硏史 萬翼 山庄</title>,<text>槐陰盡日碧垂扃。靜對琴書愜性靈。巷寡輪蹄眞避世。兒成頭角好傳經。山暉易夕燈常早。野水分田碓暫停。明日雲門携手去。鞭梢喜看佛頭靑。</text>
<title>贈明涵長老 丁巳夏。余飮泉于彌智之上元庵。明涵主寺事。今余飮雲岳之泉。明涵間復移錫于懸燈寺。再作主人。意有緣湊。誠非偶爾也。</title>,<text>桑下曾經種夙因。水分雲隔十三春。如今蓮鉢垂垂老。依舊樺巾可可貧。硏露題詩添瘦冷。斸烟栽藥養和眞。入門一笑看靑眼。到處靈泉作主人。</text>
<title>飮泉</title>,<text>雲嶽何縹緲。膩霞日夕濃。羣峭矗玉柱。疊岡環金墉。招提杳林靄。數里尋樵踪。神燈懸古塔。舊傳普照師遊雲岳。夜見燈光。跡之得廢寺遺墟。塔上懸一燈。師異之。重建是寺。因名懸燈。 靈籟送晩鍾。涵師欣舊識。握手驚塵容。導余靈泉路。崎嶇躡重峯。壁滑苦無級。脊銳凜履鋒。登臨始舒嘯。俯視更懷恟。巖縫時微綻。乃生千尺松。幸無戕性斧。歲久成老龍。石門洞窙豁。騁矚盪心胸。衆巒趨京邑。百谷歸朝宗。朝宗川名 鬱鬱涵積翠。粲粲秀芙蓉。前徒忽驚却。陡絶路無從。膽麁心轉細。脫屣幷棄筇。踰險顧相賀。喜聞泉溜淙。谽谺開石廩。邃如屋壁重。窈冥閟暘日。凝沍返窮冬。漱齒醍醐淨。沁肺玉䪥醲。宿齋祈靈貺。稽首致敬恭。願得滌膓腑。除痾與憨惷。神能聽我否。俯伏俟從頌。三瓢已知足。歸程日下春。</text>
<title>硯史偕宋氏三孝廉。見訪于山寺共賦。</title>,<text>迎客巖扉不束衣。上方鍾罷鶴初歸。新知漸向論詩熟。世慮還因習靜稀。山雨驟過分界濕。洞雲遲起到天飛。看君未破塵勞障。如此林泉拂袖違。</text>
<title>下山至雩溪。與硯史復遊觀魚處共賦。</title>,<text>籬落鷄鳴雜笑聲。溪邊垂柳晩風輕。人閒復到觀魚地。俗古還看借馬情。硯史訪安生借馬故云 十日名山携綠玉。數家深樹買烏程。擬將茅屋隨君結。笠屐相尋老此生。</text>
<title>滯雨雩溪。臨發贈硯史。</title>,<text>屋角鳩鳴破客顔。朝看晴旭上林端。山行有日知身健。別路把盃又鬢斑。笠影遠分芳草際。書聲猶在綠楊間。浮生此會須難得。紫氣何時定出關。</text>
<title>題荻笠</title>,<text>蕭蕭蘆荻滿江邊。何日編成笠子圓。戴向苕溪溪上釣。秋風秋雨是前緣。</text>
<title>挽申怡園 性秀</title>,<text>東淮之水水西流。老屋蕭然草樹秋。中有董生今不見。鷄鳴狗乳使人愁。蒔花養竹小園中。舞彩承歡樂未窮。猶記舊時吟賞處。秋風零落鴈來紅。怡園幼時。嘗有詩云好種鴈來紅百本。冷金箋紙作詩材。縹囊小帙印紅窠。架上羣書手鈔多。可幸弓裘傳有托。大兒已解惜摩挲。</text>
<title>題平壤全圖屛風百一韻 戊辰臘月</title>,<text>江上歲暮雪翩翩。荒徑人斷鳥欲眠。殘釭掛壁炯自照。心遊萬里坐如禪。索取屛風掩疎牖。倚床看畵轉窅然。西去漢師五百里。一片名都古朝鮮。地勢緊控遼鞨路。天文正値箕尾躔。關海之間一都會。塊麗秀奇無與肩。遠峀圍野江抱郭。蒼翠鬱鬱萬家烟。錦繡 山名 明媚作州鎭。牧丹 峯名 一朶更可憐。山頂有臺號乙密。一寓諸勝得之全。浮碧高樓臨江起。曾經龍御此般旋。北望吊古兎山上。箕聖遺墓草芊芊。齊氏首邱豈無戀。仁人自靖亦合權。永明寺類寒山寺。鍾聲夜到賈客船。林間孤墖如白鶴。月巖秋淸桂魄圓。梯宮繁華今寂寞。玉砌荒凉閙白蝙。更有異事尋麟窟。東明昔日去昇仙。鼎湖遺弓爭何似。至今片石留朝天。朝天石 轉錦門東平蕪綠。淸流壁下水囦玄。一帶綾島 綾羅島名 芳菲滿。深紅淺碧調粉鉛。蘇小小墳在何處。玄武門外洞嬋娟。妓斜名 銀灘 灘名 春水葡萄碧。彩颿時送爪皮艑。雜藥山前開府治。碧瓦綺疏相疊聯。幕府周遭倉廒列。中有一堂風化宣。平遠多景渾成趣。平遠，多景皆樓名。成趣門名。 映帶林樹雙鳳騫。長樂舊殿無處問。宮花寂寞覆碎甎。四部平分衢街正。仁義禮智四部 日夜轟轟而闐闐。亭舘處處相望起。繡栭鏤檻彌連延。一竿紅日爭叫賣。百貨夾道列市廛。就中不數本國產。綺羅名香與罽氈。汲夫鳴鐶行爲節。磨肩交臂競後先。人物雄强著前史。便弓嫺馬誇輕儇。頗尙然諾重年少。啗猪喫麪不論錢。平康坊裏風流藪。曲江春遊題紅箋。棃園弟子三百隊。箇箇妖艶鬢如蟬。檀板高歌垂手舞。千金不惜錦頭纏。富豪偏解紅裙醉。盤飧侈美羅葷羶。相逢意氣傾樽酒。繫馬垂柳揖金鞭。譙樓悲笳隱粉堞。將臺縹緲山之巓。普通門前陣月暈。金帥於此倭級懸。桂娘成功眞奇事。竟將微軀爲國捐。天兵再造先事地。殊勳茂績旂常鐫。武烈忠武祠相近。英風颯爽拂旄旜。崇仁殿宇接黌舍。先聖先師共豆籩。微斯孰能與於此。更有檀君廟在前。大同門內大同舘。每接皇華設九筵。昔時衣冠今不覩。壁上往往留詩篇。快哉亭上滌煩暑。幽花瘦石病欲痊。徐振朝鮮竹枝詞。瘦石幽花淸淺水。納淸亭與快哉亭。 街頭彩閣昏鍾動。月影涵池是愛蓮。愛蓮池名。在鍾樓傍。 練光亭子臨浿水。管領風華美獨專。紫陌香飇吹雨過。太平歌管到耳邊。風月樓臺渾陳跡。惟有小池名相傳。舊有風月樓今廢。惟有風月池。 德巖捍水民免溺。削立城根大如拳。城下澄江綠可染。檣烏畵鷁簇相連。簾舫載酒雙雙去。簫皷競發歌扣舷。思君孤亭對九老。九老亦亭名 一曲淸潭更洄漩。十里平林靑烟合。白沙如雪繞長川。况復南浦銷魂地。細柳裊裊離思牽。朱雀門西連古郭。五車街頭直如弦。蒼光山下列祠院。四時椒糈常致虔。樹間茆屋盡明淨。家家花發紅欲燃。外城人士知尙學。曹處局堂習誦絃。正陽含毬 皆城門名 相對峙。八角重重龍首騈。有土阜天成。重重爲八角。 箕宮箕井尙有處。門設八敎啓蒙顓。八敎。箕宮門名。 欲觀聖人仁政始。縱橫八八是井田。秩秩軫涂如碁局。大哉王道無頗偏。可幸秦暴不及此。千載猶能辨陌阡。倭津西赴玉崖下。水德門中一派穿。天降橋接永歸路。揚浦草綠水潺湲。西山晩翠晴欲滴。翼然江祠飛彩椽。小亭閒似 閒似亭名 足幽賞。車門平臨綠漪漣。釣舟晩泊鳳臺畔。寒灘瘦浦好溯沿。羊角雙島分江岸。狸巖獨立窺梯淵。長林盡處卽松院。栽松院 別有人家枕淸泉。全城輸寫一幅素。澹濃疎密殊萬千。好是佳麗銷金地。絶世堪比西子姸。記昔鴻荒初開物。檀君肇基幷堯年。偏隅不知書契出。一千年事屬杳玄。天開文明君子國。父師東來卜澗瀍。俎豆禮讓風俗厚。于今受賜化仁賢。箕氏世衰先業墜。衛滿奔逃來自燕。建元天子喜邊事。右渠阻兵不知悛。樓船旌旗蔽東海。樂浪折入漢幅員。高氏建都知何日。據險自强歷世綿。隋唐兵威天地動。城下無功久屯邅。天將來鎭都護府。復屬中州氓戶編。勝朝爰置西京守。控制兩邊扼其咽。降及遼金相接壤。民俗遂變悍且堅。浿江復聞河淸頌。古樂府有黃河淸。以浿江比黃河。頌箕子也。 千一聖世樂陶甄。干戈仍成歌舞地。盛衰悠悠逝水遷。城是人非何須問。遼陽歸鶴空蹁躚。我見此畵眞良手。咫尺萬里得妙詮。精細又兼生意足。何論徐煕與黃筌。惠崇小景尤蕭灑。經營入神工補塡。恍然身在靈境裏。汀洲芳草如可搴。手揮瑤絃羣山響。宗文臥遊眞成便。顧我生長洌水上。端居閉戶事鑽硏。眼孔未離墻壁外。意內虛想窮八埏。傍人艶稱西都樂。出門大笑空流涎。遠遊誠非寒士辦。况復冗累被拘攣。未見廬山眞面目。謾成長歌留後緣。</text>
<title>韓君羽卿。集古名人書二百餘字。要作詩語。作壁帖之資。爲賦六言七首以應之。己巳春</title>,<text>對酒聊分明月。推窻先見碧山。人間醒醉多事。屋裏起居猶安。江干數里芳草。岸上千朶佳花。春事林園將晩。夜來風雨常多。幽居多逢韻事。靜坐渾是詩情。家有舊書千卷。何如南面百城。靜裏養眞守道。乘風携手丹臺。仙姿如春常好。幾見花落花開。月明山影樓影。風動花香酒香。佳境淸眞如畵。林間依約小堂。林深故人不到。夜靜山月極明。醉後岸巾無事。晴窻早出書聲。窻前亂交書帶。樓外數點筆鋒。試將花露寫字。卷裏常携香風。</text>
<title>藍溪朴 齊政 都事爲其大碩人晬辰。邀飮共賦。</title>,<text>主人萊服欵賓情。海屋春深酒數行。碧樹疎籬通犬吠。高樓白日坐鶯聲。平泉石老無常主。飯顆人來太瘦生。蘿徑從今頻問訊。慣看洲鷺不須驚。藍溪庄屢易主。故第五句云。</text>
<title>初夏從隣社遊藍谷作</title>,<text>洞口陰陰草色晴。終朝鞋襪傍溪行。饁疇還有調羹手。樵唱元無度曲聲。奔走向人癡犢戱。喧呼隔樹嬌鶯驚。田家望雨知多少。枯麥穉禾各異情。谷裏烟嵐晩更晴。樵歌人在碧峯行。閒來幾訪栽花客。久廢初聞落子聲。細計浮生憂半樂。誰能處世寵如驚。居民休送桃花水。纔出山門便世情。</text>
<title>挽韓 容悳 正言</title>,<text>嗟哉韓夫子。耿介世所無。官卑猶國戀。家貧絶身謀。危坐管榻弊。孺慕王柏枯。皎皎藁里月。猶疑掛氷壺。早歲冠𧴛豸。風彩映璆琳。下邑試遊刃。高堂鳴素琴。歸來空四壁。塤箎酬好音。莫歎人未識。此樂不負心。</text>
<title>庚午孟春。會石村尹宇善承宣山莊。夜飮共賦。</title>,<text>江月江風似去年。靑燈相對更依然。閒來事業淸如水。浮世行藏任聽天。甕裏醯鷄仍送老。卷中脈望却成仙。聖朝優假詞臣禮。賸許林泉盡日眠。</text>
<title>丁硏園 大懋，小芸 大樊，香畹 大楚 三兄弟。聯訪共賦。</title>,<text>夤緣芳草坐幽林。槲葉籬篩日脚侵。數語分明鶯試舌。一生忙迫蝶多心。閒中評史人今古。意內論交酒淺深。吾輩竆經成底事。池蛙鼔吹付知音。</text>
<title>丁小芸投示一律。次韻奉答。</title>,<text>硯田無穫半荒蕪。此世誰能繼八廚。失路堪憐懷隕穫。竆經辦不說模糊。終知蓬戶眞非病。惟有茶膓可搜枯。莫學謀生添鬼笑。貧王猶足覇東吳。</text>
<title>敬題李山甫朝天帖</title>,<text>李山甫。卽我先祖文貞公丙子朝天時軍官也。其後孫居箕城者持帖來示。盖山甫手錄也。帖尾有族祖貞文公所題近體詩三首。敬次其韻。以寓感愴。月明舟發石多山。惆悵離歌幾日還。此用離船樂詞。俗傳朝天時所作。 萬里行裝夷險外。一年世事興亡間。時朝天使在舘未還。本國已被兵講和。 恩頒那復承天陛。貢路空聞迤海關。帖中錄使臣賞賚之物甚夥。又請改貢路貿焰焇。而主者索賂竟不許。嗚呼。孰知日迫崦嵫。行人將息。此志士所以撫帖而累欷也。 往蹟傷心無處問。數株衰柳立烟灣。鯨濤萬疊勢如山。秪恃王靈好往還。一自星槎歸海上。至今瓊闕隔雲間。斯行正値艱危際。後世應知義理關。此地逢君增感慨。孱孫有淚灑淸灣。</text>
<title>族大父 基纘 侍郞六十一長筵</title>,<text>煕世開壽域。南極爛常映。分輝耀德門。寔爲吾宗慶。小春十月交。暄姸天氣淨。高堂賀令辰。霞漿挹斗柄。韶顔傾四座。譚笑鬪健勁。廚供備陔養。閨範肅賓敬。古稱仁者壽。公有樂山性。攬轡澄南服。吐辭鳴國盛。望隆天官貳。方勤代斲政。聖朝優養老。恩波久宜泳。聊將出關圖。擬配水龍詠。</text>
<title>次韻答丁芸堂</title>,<text>連夜寒雲悶不開。江村亂落荳灰來。澗氷敲取宜烹茗。書卷堆深可護梅。人事漸疎慵把筆。詩愁難遣强銜盃。獨憐四壁相如病。欲謝瑤函意未栽。</text>
<title>贈李楊厓 最鎭○辛未春</title>,<text>違世憐君似伯鸞。白雲何處澗中盤。數椽因樹爲茅屋。半畝栽花護藥欄。三耳渾忘遊士辯。雙眸長對古書觀。門前小艇堪垂釣。來往風波夢亦安。</text>
<title>訪金夢初 復均 于碧蘆舫 鄭友梅履亨，李楊厓，張煥玉來會共賦。</title>,<text>槐陰亭午讀黃庭。山葉樵童一色靑。意到鬚眉如見慣。境澄談笑忽心醒。巡堦點筆修花史。敲石聆音註水經。吾輩更無餘事業。未須倚劒夜看星。</text>
<title>金夢初，李楊厓來訪共賦。</title>,<text>幾年勞望始相過。容易工夫一葦河。快讀應須澆酒物。相逢半是擊壺歌。藥欄花氣微風度。漁戶燈光遠水多。題柱詞人今已老。不知消渴近如何。山鳥提壺欵客留。秧歌處處似眉州。野蔬吃飽權當肉。塲麥堆高好作樓。老去東華如隔夢。貧同南阮未宜愁。蓉江兩岸皆詩境。最羡君家對上遊。夢初早遊公卿間。未幾佗傺而歸。顧諸族貴盛無比。而獨竆居玆鄕。故五六句云。</text>
<title>仲秋雨後。次兒曹韻。</title>,<text>林霏疎颯晩來晴。風冷殘荷白苧輕。書幌掩深燈火靜。村砧調急紙窻鳴。依稀世事鴻留跡。寥落秋懷鷰去情。暇日東山携子姪。不須軒冕慕他榮。嗒然中夜據枯梧。漻泬秋窗坐似愚。歲久山蹊生杞犬。雨添江岸簇檣烏。讀書只爲消閒地。遣悶那能到底無。聲自西南者何物。鏡中飜覺雪侵鬚。</text>
<title>駒兒年十歲。始作古詩十韻。余爲之依韻口呼以示之。</title>,<text>慷慨悲秋者。秋來悲無端。丈夫志四方。不爲徒自安。子長年二十。南遊江淮觀。終軍纔成童。棄繻持節還。寗戚叩牛角。單布不勝寒。貴賤各有時。及時乃濟艱。有懷不能寐。明月照闌干。西風入庭樹。戚戚非舊顔。僕夫脂我車。風雨迷津關。奮發思功名。何用坐長歎。</text>
<title>辛未初冬。與鄭友梅丈，丁硏園，小芸，香畹。會于李楊厓山房共賦。</title>,<text>屋脊疎烟古木寒。一眉新月上簷端。晴雪滿村提封大。澄江抱岸帶圍寬。君駕難如千里命。此樽便足一生歡。梅花不發詩情瘦。惆悵楊州夢曲欄。柴門烟水接鷗居。屋裏衣冠澹邃初。松榻留人賢聖酒。篝燈抵曉古今書。窓鷄共話玄功進。園鶴分糧生計疎。裁碧暈紅何許事。相看一笑苦吟餘。</text>
<title>代古硯歌 申汕北先生家有宋時硯一方。先生作古硯歌。備叙宋朝興替。由於賢奸之用舍。異代興感。托物抒懷。余次韻作代古硯歌。畧述皇明之蹟。以敬和之。</title>,<text>辱收菲質承咨詢。爲君虛心寫輪囷。大雅委地竟何陳。海中寒碧同沉淪。王猷定。有寒碧琴記。 尙幸晩接君子隣。主人好古風味醇。楮生春秋欲竭論。彈指往事過墨輪。生後三古嗟寡聞。縱有賭記安足云。宋氏衰善以爲仁。諸夏暫見文物彬。不及百年掃胡塵。皇明受命四海尊。治邁李唐羞比倫。學尊紫陽道術淳。仁宣繼治纔十春。民物殷阜際昌辰。正統以後已夕曛。但聞媚璫不有君。宮門鐵碑去不存。奚翅鹿馬誤嬴秦。啓禎剝復愈傷神。貴池吳應箕著啓禎兩朝剝復論。 忠良鋤盡餘鬼姦。進士門戶專擇官。何暇謀國與憂民。金甌缺破牛馬群。時有牛馬銷冠裳之謠。指牛金星，馬士英也。 梅嶺衣冠碧血冤。史督輔視師楊州。涕淚成血。成仁後以衣冠葬於梅花嶺下。 遺老謾費閒經綸。遠控扶桑誰極因。周崔芝再往日本。乞師不諧。 陸海茫茫不知津。擧目無余宿好敦。但見三災日及門。詭裝殊服不可親。海外聞有冠帶人。仁賢遺化不墜文。此邦可以永庇身。惟願朝廷常得忠良臣。行藏隨君不相分。聆君至理誨諄諄。可惜文章空有絶世珍。愼毋與彼俗子言。嗟乎愼毋與彼俗子言。不如朝朝暮暮漱石而耕雲。</text>
<title>敬和申汕北先生 耆永 宣德罏歌</title>,<text>時人好奇務蓄聚。不論其世惟愛古。秦碑荒穢混鼎彜。莾泉僭賊亂九府。况復欵識傅會多。以擧爲伍丁爲祖。子產方鼎偪吉匜。誰其辨之心亦苦。未若玆罏近且珍。鎔鑄乃在宣德春。絪縕元氣孕銅母。抱送誰家噴香塵。當時有若三楊佐。上有垂衣之聖人。豳風織婦颺宸翰。報答嘉瑞騶虞仁。玆罏一一皆親見。四百年事如隔晨。先生嗜古博而正。鑒別匫董如秦鏡。家中靑氈頗不貧。獨愛此物爲性命。憶昔英考拜皇壇。感玆香鼎涕汍瀾。英廟嘗拜皇壇。慨然追匪風之感。渙發綸音。亹亹不已。辭皆惻愴累唏。其末有云呼寫已畢。夜如何其。殿上香爐。卽是皇朝舊物。內鐫宣德年號。某年某人。得於燕市者。北望暮雲。不禁涕零云云。 流水東溟去不返。空留日月款中看。鬪鷄古缸猶愛惜。出朱竹坨感舊集序 况乃珍玩近几席。罏兮漂泊縱堪唏。幸而不南走蠻峒北走磧。又幸而不落緇黃遊冶家。旣遇知己復奚戚。窗明室淨位置佳。吐屬淸雅寄興懷。篆烟裊裊空中起。心懸落日思天涯。白首悼亡又痒癙。燈前苦吟何激楚。罏兮罏兮今世之人殊不然。但加玩侮而誰能憐汝。</text>
<title>赴謁聖應製。不中還鄕。與李楊厓共賦。壬申春</title>,<text>觀旂橋水半環淸。十日春陰憶禁城。有喜仰瞻無疾病。疎才多愧負休明。酒塲醒眼提壺語。文字虛名科斗生。買得花箋新樣紙。題詩留與暮雲情。</text>
<title>韓羽卿年五十。蓄一老姬年四十五。戱賦贈之。</title>,<text>老蚌含胎月再圓。藍田種得玉生烟。柳眉强掃羞華燭。鴛被將溫怨曙天。莫問竇㸙却扇後。誰知韓掾偸香前。歡情濃處無端恨。錦瑟瑤絃是紀年。</text>
<title>鄭友梅丈，李楊厓見過。共登梨園小飮。</title>,<text>幔亭臨水逐陰移。槐爪新生麥髮垂。牛背平郊誰掛史。船中落日似聞詩。君如解畵稱三絶。我自無書任一癡。花氣未當松韻冷。朝醺賸得帶些兒。詩卷茶罏坐翠微。春風有力破愁圍。靑分小徑林間立。白見孤帆樹末飛。草似鷓斑時入嗅。花疑鷰唾故黏衣。江村知近河豚候。處處漁罾曬竹扉。竆忙春務少過雲。一事渾無管世紛。園爲栽花添六徑。溪因灌稻減三分。誰知小蝶曾非我。惟有靑山不負君。澗戶日長成睡覺。滿簾草色纈成紋。</text>
<title>鄭友梅丈，李楊厓，金夢初聯過。復飮梨園。</title>,<text>睡來枕石寤當歌。秪許閒雲數往過。松子落筵淸畫永。楊花度水遠帆多。口如布穀無聊爾。眼看提壺不飮何。湖上小舟君計穩。去來惟意莫由他。日夕溪樓對峭峯。靑蒼一抹起余慵。不妨閒味如茶永。劇愛春光似酒濃。多識草名能辨藥。細鈔禾譜可明農。詩成解與隣僧聽。花雨千山落晩鍾。</text>
<title>朝日送諸公作</title>,<text>懡㦬江村數點烟。兩三笭箵出漁船。朝暉姸淨明松表。午餉分排瀹雨前。十里軟沙鷗境界。數人芳躧草夤緣。送君盡日香凝几。佳句堪並西子憐。</text>
<title>六月六日。與鄭友梅丈，李楊厓，張煖玉。共會于金夢初碧蘆小舫。</title>,<text>蘆舫蕭然穩起居。綠驍江色潑油如。山中時復朝看鹿。村裏今兼食有魚。已許三盃能染草。最難兩婢亦知書。請君莫占高田買。枯旱猶愁一雨餘。</text>
<title>夢初出示其穉孫。姸秀可喜。作此賀之。</title>,<text>麒麟玉刻佩丁東。已看穉孫伴太翁。蟬響早流深洞闢。鷰雛欲長舊巢空。夢初江居非久計也。稍待兒孫成長。將還漢師云。 一枚贈硯還催老。三揖成文可送竆。試攬窓前書帶綠。傳經無慮付阿同。</text>
<title>向晩。同諸益棹舟。至楊厓書屋。</title>,<text>策策詩筇趁暮烏。何煩沽酒走長須。裙腰草綠疑無路。鐺脚村深自不孤。柳岸迤長頻呼犢。江槽初減可嘗鱸。龐公宅裏趣鷄黍。主客誰知君與吾。</text>
<title>夜宿楊厓宅共賦</title>,<text>蠶抽蜣轉苦吟遲。恐被田蛙聖得知。澹坐渾如僧罷講。鷓斑燒盡兩三枝。赫日當空不可支。疎林風力也還微。晩來移榻南榮下。爲近凉蟬坐處枝。</text>
<title>歸家後取陶靖節停雲篇中息我庭柯四字。賦得五古四首各十三韻。奉呈蓉江諸子。</title>,<text>鄭公懷氷蘗。飄然逸羣翼。北郭五十春。問名人不識。蓉江淨無塵。結茅來棲息。新婦執炊爨。子弟代隷力。隣曲多素心。日夕携筇屐。共勉邱壑志。矢不慕鼎食。村夫亦何知。久能化其德。家家呼先生。欣欣各自得。而我願執鞭。溯洄從江北。對酒談古昔。溟渤浩無極。信宿有餘意。亹亹無倦色。好鳥鳴庭樹。燦燦被繡臆。寂寥非所甘。幸不誤棲棘。贈鄭友梅張氏有奇氣。堂堂世所寡。緬維陪先公。南州共銷夏。銜盃騁雄辯。染翰恣揮灑。悲咜時擊壺。壯志何磊砢。謂言家有子。爽爽克負荷。君當一會面。庶幾如見我。人事倏變嬗。流光若水瀉。豈知十年間。高袂始得把。談讌興疇昔。依依促前坐。眉宇如舊諳。通識不㒠倮。寂寞玉城祠。乃在蓉山下。古木無雨露。空庭寒烟鎖。感歎思先業。毋敎後人惰。贈張煖玉李子松桂姿。歲晏保靑靑。結交在弱冠。伊來遂忘形。蕭寺曾照雪。山屋共拾螢。氣同鍼鎡感。行視鶼蟨並。時月阻盍簪。使我心不寧。相逢則歡笑。幽討不知冥。此意久愈篤。鬢髮兩星星。賀君得高隣。晩契如蘭馨。風流動江關。郵筒不暫停。瓊尺巧裁雲。銛峯新發鉶。往往傳秀句。鏗然病耳醒。非爲貴小技。素期愜性靈。長吟以永夕。朗抱月滿庭。贈李楊厓夢初舊熱名。雄詞奔峽波。杜曲去尺五。碧落仙人多。貴遊爭傾蓋。名塲醉綺羅。愴恨策叩扉。華屋變山阿。長揖謝囂塵。歸和漁樵歌。問是歌者誰。子眞與志和。苕溪春水綠。谷口暮山峩。渴飮浪婆酒。獨速舞靑簑。久去忘人世。歲月爛斧柯。我欲友其人。扁舟數相過。發篋讀新詩。脫然辭沉疴。豪氣猶未除。素志惜蹉跎。秉道邁前修。命如唐臯何。贈金夢初</text>
<title>次素山李令公 應辰 新居 三十首○癸酉夏。余自楊根移居于漢城北山下毓祥宮傍。時素山李丈亦移居楓溪。示新居雜絶三十首。余依韻和之。</title>,<text>十載江湖鷺夢空。向來志事愧桑蓬。如何晩作騎驢客。誤了鵶溪一釣翁。瘦骨元宜丈室容。更無文史足三冬。一方古硯殘書葉。藏弆隨身護十重。隨處靑山對北窓。移來全不費擡扛。門前一線羊裘徑。曲巷西通渡小杠。小鬟赴市每回遲。米鬨魚喧謾朶頤。日夕山厨惟買菜。先生彈鋏亦何爲。列曜參差近紫微。玲瓏朱網霱雲飛。蕭然茅屋依墻住。誰信終南已息機。家在景福宮西墻百弓之地。林泉無處不宜渠。無俗軒傍置小廬。爲是先人酬唱地。依然石室舊隣居。先祖文貞公在平邱。與石室金淸陰先生杖屨相從。有石室唱酬集。今余家在無俗軒傍。卽淸陰故宅也。閒居經濟儘堪娛。剪韭披葱嫁洛蘇。城裏梅霪時節早。玉高梁熟顆明珠。整頓菘葵一稜畦。蓖麻紅蓼與墻齊。兒童也喜鄕園趣。恰似新豊放犬鷄。千章佳木蔭書齋。雨裏無人草上階。莫道披帷名士在。索居蕭颯不成懷。林園賸得百弓恢。葱蒨迤連景武臺。向晩鶯歌淸宛轉。應偸新譜後庭來。文會池堂似隔晨。寥寥幾歲一牀塵。賞奇析義餘生足。同閈今多素志人。文會池堂。鳳棲兪先生舊宅也。在稷下。先生捐館。堂廢已久。而遊於先生之門者。今多同閈而居。冉冉銅鉦掛火雲。矮簷當晝熱如焚。霎時驟雨煩襟滌。屋漏何傷鄭廣文。桃花洞口接仙源。萬點春來落水痕。聖代元無逃世客。尋常秖作賣花村。余家後有桃花洞。居人種桃爲業。高柳蟬聲夏亦寒。談風吟露夕陽欄。滿城滾滾緇塵裏。地位超然占淨乾。祠官本是職淸閒。去住猶愁不自關。欵段借來無棧豆。乘凉權放菜花間。余時官景慕宮令肩反胷昂範少年。汝南自古記先賢。典型雖邈風流在。絃誦家家夜未眠。野乘云農淵兩先生每出門。肩反胷昂。壯洞人士多效之。今里中多讀書聲。盖前輩遺風也。謾與詩篇混俗謠。硯朱點碧試題標。夢中時得池塘句。韻事先尋慈壽橋。學海從兄時住慈壽橋鷦鷯自足一枝巢。擺落胷中兩戰交。常苦家人痴騃甚。更將米卜祝佳爻。嶺表錄有鷄卜米卜牛骨卜之俗。吾東女巫亦以米卜之。百事無成到二毛。齊門何用客竿操。近來却有澆花癖。搰搰猶甘抱甕勞。毓祥宮井已沉痾。灌似醍醐不厭多。聊試故人松茗麴。傾來七椀到無何。徐絅堂遺松香麴茶一包。謂宜滌暑止渴。半畦蘆菔早生芽。挑取先分賣酒家。却怪番風催序急。枝間再見月臨花。雨餘新月鑒帷煌。半壁頹垣恰受光。荇藻滿庭人跡少。秋聲舘裏隱茅堂。客子新來面面生。北山猶自欵風情。石兄井弟休相怪。除是楊州捲地行。九衢鍾罷市燈熒。寥落天河見數星。喞喞蟲聲何處起。預將秋信報丁寧。時雨時暘協庶徵。堯年幸際屢豊承。市兒不識田家苦。謾學衢謠處處興。粱稻區區笑鴈謀。信天翁也本無愁。篋中合有朝衣典。爲問隣壚酒熟不。翠梧特立影千尋。蕭灑墻頭半畝陰。老去全含琴意思。泠然風雨作龍吟。洗心臺下板橋南。罨畵淸溪一小庵。箇裏莊嚴詩佛在。瓣香敬爲素山參。林蛙閣閣雨先占。風欲來時松拂髯。片刻空濛南嶽樹。拖過溪北不同沾。大雅春容奏頀咸。和羹又見適酸醎。數回細嚼香生頰。充得枯膓可救饞。</text>
<title>與元春汀 世洵 步出洗劒亭。登城樓作。</title>,<text>洞天新霽破藍靑。處處穹林設幔亭。挾道飛泉常作雨。懸崖危堞可捫星。飜驚夏序行將晩。差喜塵囂漸遠聽。猿鶴故園依舊在。文移休送北山靈。余與元兄。今年俱移住京城故云。</text>
<title>雨中詠懷。次老杜自京赴奉先縣五十韻。</title>,<text>鷦鷯分易足。維鳩性何拙。生少賦險釁。憂傷徒契契。學淺識窾啓。才短意疎闊。四十有衰容。鬚白齒更豁。未窺朱門裏。焉知炙手熱。猥比幽谷蘭。無人自芳烈。通籍踰涯分。一宿玉堂月。豈是庇民才。便與畎畝訣。僑居竆轉甚。簞食屢告缺。誰能貧而樂。不爲慾所奪。掩帷課兒讀。蕭然若巖穴。所知皆長者。搜討瀉溟渤。辛勤矯余枉。不敢學干謁。釜中塵埃滿。門前蓬蒿沒。况乃天久雨。浸淫遂無節。流潦浩縱橫。行旅亦斷絶。溝瀆盡衝决。陵谷咸崩裂。兩湖災尤甚。詎緩齊棠發。稙穉俱靡爛。黍稌實豈結。妖祲射微垣。蒙氣鎖嶻嵲。長夏過昏衢。羲輪走空滑。誓欲驅氛霧。力孱愁戛戛。束薪與升米。騰躍喧轇轕。哿矣紋繡壁。哀此被短褐。聖主宵旰憂。恩綸無時出。忍令獨勞上。匪才慚補闕。下民愚且蒙。苟謀朝夕活。飽煖方無怨。豈識化中物。所以朽索戒。思之常凜慄。嗟嗟枯項士。長嘯憂漆室。夜雨藩垣坼。中堂露醜質。開戶曠四望。婦女屛縮瑟。家有林檎樹。可比江淮橘。隣兒對面偸。老樹餘榦骨。幼子踉蹌叫。騷擾廢蛾述。故人官倉曹。指徐絅堂 斗米救涸轍。念子亦貧窶。竆年恒兀兀。得錢卽沽酒。招邀以簡折。屋漏如七星。四壁聲窸窣。顔色猶常好。長歌彌激越。聲滿吟商頌。調高和郢雪。此樂知者少。庶以忘飢渴。今聞陰雨備。嚴警防海卒。昇平畏見兵。巷議紛闐咽。固知廟筭定。無煩笞箠折。漕渰蓄積空。何以備倉猝。獷悍匪力服。所貴先謀伐。疇能却勤師。談笑鎭棲屑。慨然思古人。歎息意未卒。狂號言無倫。太史不足掇。</text>
<title>與金僚九鉉。對直玉堂。共賦示韓致綏。致綏名章錫。方帶騎省郞。</title>,<text>福地嫏嬛擁百城。蕭然襆被兩書生。炎風乍止三時接。瑞日欣瞻八彩明。騎省秋來空有賦。廣文官冷若爲情。淸朝簪筆慚無補。且醉銀盃頌太平。玉堂有御賜銀盃</text>
<title>代人賀六十一歲長筵</title>,<text>壽域烟花老此生。朱顔綠髮眼偏明。兒賢早有傳家樂。村僻誰爭避世名。蓮葉千秋龜養息。黃花九月鴈流聲。昔時隣曲今衰病。安得長筵話舊情。</text>
<title>重陽。陪玉垂 趙丈冕鎬，素山，絅堂，寶山 尹象誼。會于太古亭。</title>,<text>白戰紛紛奪錦袍。是日設庭試于春臺 閒人應少此登臯。池邊歲積楓人老。古木霜淸鴈婿豪。名士得官黃葉冷。宗臣留躅碧山高。寒花無語垂垂發。記否當年相憶勞。絅堂出宰永春。寶山出宰恩津。將有契闊之苦。</text>
<title>送李亨大歸湖南</title>,<text>落木蕭蕭客枕驚。登臨今日送君行。吟邊黃葉停幽逕。宿處寒砧入暮城。旅飯已曾甘澹薄。書窻幾伴閱陰晴。鯉庭趨侍誰能挽。愁聽南鴻送侶聲。</text>
<title>李和汝下第歸三和。賦詩贈之。兼呈江西使君。</title>,<text>客路寒生白苧袍。邦堪分手上亭臯。觀濠已許同心樂。渡灞誰能作意豪。野徑有霜鷄店暮。海天如水鴈程高。鶴城仙吏如相問。爲報秋來入夢勞。</text>
<title>十月初一日。會賦素山室。海西詩人吳眉樵亦在焉。</title>,<text>雙鬢蕭蕭颯欲秋。小春時節作東遊。黃花滿地尋常醉。靑眼論交第一流。怕冷蟲坯還自護。書空鴈字豈常留。高吟不問霜畦穫。文士原疎百口謀。</text>
<title>李素山學士，李東渚孝廉，吳眉樵進士來訪共賦。</title>,<text>悠悠簪笏尙爭名。至竟如何度此生。北社風流三足上。故山耕稼一無成。倦鷄睨柵寒烟合。乾鵲敲窓夕照明。相對惟堪傳勝事。隣壚酒熟似烏程。</text>
<title>次素山韻寄呈永春徐絅堂使君。</title>,<text>峽棧連雲小白西。秋風征馬困霜蹄。漁梁水落鸅鸆喚。古木天寒鶬鴰啼。避世誰知兼吏隱。讀書無妨作巖棲。舊時蠟屐東遊遍。拂蘚須看石面題。</text>
<title>與東村諸益。遊宋洞李硯史新買之宅。卽尤翁舊基也。</title>,<text>畧約城東路轉竆。忽聞笑語落樵風。書聲鎭日山光碧。壁立千秋石面紅。亭後石壁。題曾朱壁立四字。尤翁筆也。 已許誅茅依宋宅。未須飮水歎顔空。閒居事業堪怡性。時到門前種樹翁。</text>
<title>夜與東渚，眉樵。會于素山室共賦。</title>,<text>浮沉陸海在流中。相聚還應氣味同。盡送五竆餘我拙。靜聞三籟信君聰。人淸小屋琴書好。木落疏籬笑語通。嫁娶安閒生事足。世間誰是王無功。對床良夜少如今。擊節新詩許賞音。雨裏看山雙屐返。燈前評史一樽深。功名未易如探手。文字從來亦累心。醉倒重陽纔幾日。故人一去隔雲岑。虛窓禪定悟眞如。此是維摩丈室居。處世渾無開口事。傳家猶有等身書。倘聞佳釀宜求職。每想名山欲結廬。籬下黃花人共瘦。可能抖擻立霜餘。忘形不覺我爲誰。靜看鬚眉子亦奇。詩思入神行灞岸。洞天有分夢仇池。村深遠犬依宵永。秋暖覊鴻赴節遲。風雨秪應殘葉掃。飃搖無恙鵲巢枝。</text>
<title>翌日夜又會</title>,<text>林杪霜落霽天高。新月似眉風似刀。心事秋冬常惻惻。故人南北况勞勞。堂前聽雨成追憶。篇上凌雲惜未遭。百罰不辭金谷酒。謾將詩思較爭毫。笠屐翩翩興欲飛。滿天風雨不關扉。吳中高士星光近。柱下眞人宦跡微。溪榭淸緣三夜卜。海山秀色萬重圍。遙看葭露中洲白。怊悵伊人更賦歸。一夜秋聲兩鬢霜。身非草木閱炎凉。眼前惟有盃中物。去後曾無席上香。堪笑窓蠅負暾出。遙憐海鶴入雲翔。萬家喧息催詩令。何苦閒人更做忙。滿庭黃葉不修垣。苔逕參差見屐痕。高臥無妨風捲屋。乍暄正爲雨飜盆。昏鷄鳴處思賢切。穴鼠拱來識禮尊。明日送將須記取。靑楓橋畔是銷魂。氷壺秋月照空潭。四海神交一席參。苒苒年光衰菊寄。沉沉夜氣老槐涵。霜鍾碧落浮寒郭。星醮靑詞逗遠庵。却喜西隣老詩伯。驪珠箇箇手中探。驛使東來尺素憑。故人官府擁蒼藤。山陰無事緗簾下。江色宜詩匹練澄。楓社舊遊頻夜夢。溫城吊古幾回登。習池日日風流足。酒國何煩費結繩。右懷絅堂</text>
<title>乙亥人日。李郞元契來見有詩。次示其韻。</title>,<text>小屋新春至。金花勝裏開。月憐蘇婦語。人似鄭公來。巷僻猶穿雪。山寒未放梅。歲華添兩鬢。顧影且銜盃。</text>
<title>初春訪李硯史于宋洞 李春沼淵翼，李菊史觀翼，洪秋居鍾禹來會共賦。</title>,<text>宋子遺堂倚碧山。茅茨蕭灑出塵間。循階流水自鳴佩。繞壁崇岡若設關。洞裏烟霞今作主。樽前談笑幾開顔。春來恐負看花約。君向銅龍趁曉班。春沼時帶桂坊銜</text>
<title>拜大院君于楊州直洞。出惠化門望三角山。復次前韻。</title>,<text>自有名都有此山。楊州秀色入雲間。千官劒佩趁瓊闕。萬馬旌旗擁鐵關。猶看烟霏留淑氣。幾經風雨洗孱顔。文明一代斯爲盛。鵠嶺鰲岑不敢班。</text>
<title>還至中路。復疊前韻。</title>,<text>落日荒荒倚遠山。平沙一道野田間。北來玉帛三千里。西望金湯百二關。撲地人烟遙極目。滿天風雪忽醒顔。此行非爲尋安道。興盡淸溪倦馬班。</text>
<title>還宿宋洞。與諸益共賦春雪。</title>,<text>薄寒乍觸不成圓。近看如塵遠似烟。意態輕盈難着脚。銷凝頃刻豈由天。宓妃羅襪歸波上。飛鷰花裙繡唾前。浮世良緣儘無定。且留鴻爪賞新年。</text>
<title>翌日登宋洞後麓。觀林圃水石之勝。山頂有射臺</title>,<text>佳木欣欣長過臺。棘籬護圃徑微開。初平石老羣羊臥。射的山深白鶴來。癯杖有時聽水去。小車準擬看花回。閒携子姪巡桑果。逸少風流可引盃。</text>
<title>丹農李建初遠寄一詩。次韻和之。</title>,<text>不見李生久。書來病欲忘。骨憐山石瘦。墨帶澗花香。羡遂林樊志。愧無竹帛芳。窅然魂自往。如在寤歌傍。</text>
<title>暮春登毓祥宮後園。與素山，玉居，繡山，沈春樵共賦。</title>,<text>輦路芳菲接上林。冷泉亭子畵簾深。百年樹老猶含澤。一日天晴足賞心。脾困頻思茶醒睡。坐安不妨席移陰。君非玄觀看花客。頭白相逢惜屈沉。</text>
<title>次韻和韓致綏文學玉流賞花 玉流泉在禁苑。花辰最宜遊賞。</title>,<text>小雨輕風作意晴。上林佳處聽鶯聲。久推雅望承華客。誰訪幽期北郭生。日永銅樓披蕊簡。春深玉潊坐香城。菲才難屬淸塵後。佳什聯翩賦大明。遊絲裊裊漾新晴。玉澗朝來響屧聲。拂帽香過紅雨落。流觴水滿紫烟生。謾詑勝賞遊湖右。往年致綏視學湖南。遊歷諸勝而歸。 誰識名區在禁城。多謝銅龍諸學士。一春歌詠答休明。</text>
<title>四月初二日雨中。會尹玉居 秉觀 宅共賦。</title>,<text>紫橋新雨小簾風。閒坐君如賣卜翁。永日讐書知增課。一春覓句苦無功。湫喧已遠朱桁外。經濟猶存小屋中。樽酒留人僮僕喜。先生應也不愁窮。風彩蕭條瓦滿車。鬢毛秪得潘郞如。貧猶志氣羞求飽。老去經綸悔信書。碨磊酒胷無冷熱。闌珊花意有乘除。門前小市淸於水。巖穴何須遠結廬。草色綠連裙子腰。名園幾處紫騮驕。暖風深巷添楡莢。微雨空階長藥苗。終古文章皆有激。遣閒談笑盡無聊。明朝酒醒渾陳迹。世事依稀付鹿蕉。逝欲携君入醉鄕。齊諧休怪語荒唐。亡羊幾作楊朱泣。歌鳳元非楚士狂。空有尋山雙齒屐。曾無遺子百株桑。悠然盡日終南色。不待成言意已忘。</text>
<title>素山，玉居來訪。與道軒 姊丈李大稙 共賦 乙亥暮春。</title>,<text>溪樓日夕喜跫然。春色隨人錦水邊。玩愒終看磨世墨。浮沉政坐買山錢。應時階草衝泥出。惜別庭花抱蕊懸。榻外鼾聲君莫問。醯鷄堪樂甕中天。霖雨兼旬長瓦松。喜聞布穀在西峯。日遲迷海三千劫。花瘦番風十八封。峽郡故人雙舃遠。禁城春事萬家濃。妙年書劒蹉跎甚。誰識雲間有士龍。浩蕩詩愁不可涯。小簾風定墨生華。難如海鳥塡銜木。細入衙蜂課採花。坐見西山頻拄笏。行逢竆道幾回車。老夫秪爲消閒計。更笑兒僮學畵鴉。右詩愁雨餘特地作輕寒。詩膽無聊借酒頑。試字晴窓臨鵒眼。留賓午榻啜龍團。瘦來甚似逢人顆。老去幾歌從子盤。春事向闌君始到。賞心缺界儘兼難。澹蕩春雲覆禁城。酒樓處處拂簾旌。幾多海內曾投紵。愧向塵間晩縛纓。文字關心爲累重。衣巾隨節覺身輕。若須婚嫁人人畢。恐敎名山笑子平。</text>
<title>玉居，錦田來訪。與道軒共賦。</title>,<text>詩筇晩渡紫橋溪。昨夜廉纖草色齊。洞裏浮花川上下。樓前飛幔巷東西。心猶惜紙蠅書細。夢未忘機蟻穴迷。安得人生如汝樂。坐聽快活樹間啼。</text>
<title>梣溪尹公 定鉉 追輓</title>,<text>健陵盛際育髦英。舘閣羣材絺繡明。當世磊落文苑手。鉅公獨推碩齋名。去聖未遠承庭訓。天畁我公誠不輕。早歲器宇出流俗。亭亭華岳金天晶。儒源澒洞淹百氏。上窺灝噩逮兩京。枕藉圖書忘飢渴。鑑別鍾鼎懸玉衡。不薄今人尤愛古。風流篤厚心靡爭。微公誰能鳴國盛。大雅春容奏韶韺。片楮遺墨藏爲寶。紛紛摹畵屬後生。晩進早退匪高蹈。口絶名利深戒盈。傳家忠孝與淸白。付與哲嗣勝滿籝。邇來宸褒逾華袞。藝林宿德推宗盟。天不憗遺嗟何意。龍亡虎逝砥柱傾。聖代典型惟公在。百年誰見沚莪菁。我纔及門公棄我。匪爲哭私淚自橫。</text>
<title>四月九日。與素山，道軒，玉居。共賦東黎 任百煕 宅。李楊厓 最鎭，金滄江 澤榮 亦會焉。</title>,<text>支離消晷苦無能。午榻凉颸睡瞢騰。韻事便蕃花九錫。宦情覊絆酒三升。殘編誰耐蟲魚註。健筆已推鸚鵡凌。雅抱知君同仲擧。客來不掃席塵凝。親知把臂摠經年。凉帽輕衫浴佛天。曾共詠詩牛渚月。誰將馳驛北山烟。方塘雨足蛙成市。小圃風微樹欲眠。幾日來禽花下約。空留殘蕊到吟邊。東黎約飮於來禽花下。數日風雨。花已衰謝矣。剪燭幽軒笑語遲。甁笙時聽煎茶旗。生緣隨分如忘屨。世味籠人易染絲。蕉葉漸舒堪灑墨。海棠初發恨無詩。江村麥候河豚上。今日逢君倍我思。指楊厓也</text>
<title>中宮殿午帖</title>,<text>軒輝玲瓏淑氣淸。天中佳序百休迎。祚延九子香粽結。節表雙條綵縷明。徽範承歡長樂殿。祥暉舒轉化人城。鞠衣朝日公宮返。應喜三盆繭事成。</text>
<title>雲起洞遇雨。還會素山宅。</title>,<text>林雨驅人到小庭。榴花紅落菜畦靑。客歸山徑禽相樂。泉冽隣壚酒有靈。詩境還從家裏在。洞天怳若夢中經。行藏無定元如是。上有蒼蒼一任聽。</text>
<title>嘲道軒李兄下第</title>,<text>霜蹄一蹶意何如。歸計林園賦遂初。擧世爭工齊客瑟。笑君謾說郢人書。壺觴錯落燈花亂。談笑淋漓雨脚疎。又近槐黃秋一度。西風回首興猶餘。爭利爭名誤此生。便除一醉更無成。憐君多病沈郞瘦。爲子數來劉尹輕。筆勢尙看燈下健。詩聲便覺雨中淸。紅塵久客非君意。應戀良宵對榻情。</text>
<title>是月十五日。諸益來問余病。在座者七人。</title>,<text>梅霪苦與病淹留。把臂相看眉散憂。人事常如星落落。世情都付水悠悠。百盃深罰追金谷。七子高名繼雪樓。須識團團今夜月。纔虧些子減風流。</text>
<title>後數日病起。約尹玉居共登北山之頂。巡城訪宋洞李硯史。東村諸益亦登城相迎。共賦。</title>,<text>巡堞吾行儘出奇。病餘忽起故人思。穿林蠟屐危頻涉。帶雨凉巾墊亦宜。遙看白雲留住處。相逢靑眼笑迎時。玆遊非是追康樂。莫使稽山錯見疑。</text>
<title>七月五日。登七星庵。會者六人。皆絅堂友也。酒半皆思絅堂。因想去年秋。與絅堂共遊于此。今絅堂作宰于永春山中。親民事校簿書。流汗終日。未必如吾輩之脫灑。而乃爲五斗所縻。使山中猿鶴。共怨蕙帳之空。是可歎也。於是各賦一律。以寫渭樹江雲之懷。此是第一集</title>,<text>思君不見峽雲長。新月遙懸想霽光。束帶應憐松架壑。傳籌回憶菊斟觴。半生纔得淮陽薄。一曲誰爭鏡水凉。共歎竹林成少一。蠻𤖆寄與墨華香。</text>
<title>初六日。諸公會于弊廬。尹繡山追會。第二集。</title>,<text>追凉謾費試筇回。差喜林間北牖開。禪病誰存居士室。詩逋將避赧王臺。茗香繞榻烟如粥。炎火燒空雲欲灰。明日洗車知有驗。山頭時聽響輕雷。</text>
<title>初七日。會于仁洞梅花室。潁樵相公別業 第三集。</title>,<text>庭樹凉蟬飮酒初。紅塵有此賦山居。階邊大小空靑府。壁上縱橫金碧書。鶉火裁流梧葉落。鵲橋新漲雨聲疎。明時方着調羹手。潁上何年可退漁。</text>
<title>初八日。會玉居宅。第四集。</title>,<text>懶如退院拋粧奩。量似飮河易屬饜。一蕢工夫看蟻垤。百花精氣入蜂甛。詩要趁韻秦關險。心慣居貧魏俗纖。近日君家河朔飮。醴齊應爲穆生添。余不會飮。玉居爲設甘香酒甚美。</text>
<title>初九日素山宅。第五集。</title>,<text>到處忘形境與俱。不妨喚作詅癡符。篷篙滿地當修竹。瓠葉飜風勝碧梧。薄俸鶴分常患寡。淸談蟬共未爲孤。尙然物外神情寄。案上長看五嶽圖。狂吟消夏匪求名。寸長何須甲乙爭。屬思每從三上得。騁才亦好八叉成。炎凉不覺毫端變。月露時看分外呈。軸大牛腰堪一笑。豈如安坐且忘情。十載騎驢馬跡隨。軟塵如粉雪盈頤。買山無計徒言爾。涉世能工豈學爲。韻事連宵醫性懶。微醺當熱覺醒遲。蒼苔滿逕因蕪綠。正是先生下講帷。</text>
<title>七月十四日。閔杓庭 台鎬 觀察邀飮天然亭。賞荷花。北村詩友會者二十餘人。</title>,<text>水面凉開錦洞天。紅粧簇立畵樓邊。捧心愁絶前宵雨。隔帳魂還別潊烟。鎭日行廚林下閙。千家危堞境中連。東都地主風流足。第一看花記此年。勝遊政似習家池。休笑山公上馬遲。全省簿書多暇日。滿堂簫皷樂明時。秋心靜入吟蟬葉。夜氣虛生繞鵲枝。寄語荷花今莫恨。風淸月曉有人知。</text>
<title>送朴梧西 周陽 學士充奏請使書狀赴燕</title>,<text>梧西學士瀛洲客。手擎珠樹銅樓前。八月遼河隨玉節。星象已動牛女躔。行路靡靡家日遠。詩情冷瘦滴秋鮮。歸捧珉𥳑達玉陛。歡聲協氣環海邊。賀君始遂桑蓬志。縞紵幾得交時賢。</text>
<title>七月二十六日夜直騎省。李鶴汝，金秀卿以桂坊官出佐郞署。俱在近曹。賦呈三絶求和。</title>,<text>傳漏初稀夜轉遙。雨餘秋氣欲蕭蕭。五更忽作江鄕夢。不記吾官是馬曹。桂坊羣彥集郞署。淨似荷花出泥淤。可笑西隣阮步兵。爲官酒國渾無與。騎省秋懷無古今。安仁霜鬢日侵尋。詩成曉壁誰當語。爲答蟲聲强一吟。</text>
<title>素山李丈除長湍府使。夜與社中諸益進賀。索飮賦詩。</title>,<text>銅章墨綬映林臯。不復東山任臥高。韻事前冬曾賞雪。秋聲今夜已聞濤。元來薄宦非棲鳳。秪是殊恩若戴鰲。響答詩筒庭訟盡。微君誰許一時豪。</text>
<title>八月旬日。充照訖講試官入正祿廳。無一人應講者。謾吟 二首。</title>,<text>儼然烏帽獨升廳。槐市無人售古經。舘吏閒眠師倚席。駝山秀色入簾靑。賢才不試儘名流。屈首咿唔亦足羞。縱是具文猶愛禮。靑衿不見思悠悠。</text>
<title>中秋夜。會素山宅賞月。</title>,<text>纔分符竹已憂民。不及詩塲却任眞。徐穉爲賓齋設榻。座有徐氏。卽長湍人。 史雲作宰甑生塵。從今北社風流減。何處明年月色新。試聽木鷄歌一曲。鼎茵他日倍思親。長湍五冠山下。昔有孝子養親作木鷄歌。傳之樂府。素山令公有風樹不洎之懷故云。</text>
<title>送年貢使書狀丈藕尹 致𥅆 校理</title>,<text>閉戶窮經四十春。坡山高處碧嶙峋。相逢應怪烟霞氣。須道明時制策人。丈藕家在坡山下。絅堂詩坡山竟夜碧。盖重其人也。下二句用栗谷先生儐使事。漢宋源流博約分。謾趨時好說紛紛。先生定有公心眼。那箇維摩不二門。鳳城鐵騎下東溝。淨掃潢池息皷桴。借問如何經遠畧。展邊措畫尙多虞。時鳳城將軍領兵勦响匪。仍擣江邊巢穴而覆之。尙留屯東溝。欲因兵威攻服婆豬江籍外之民。而郡縣其地。或有橫决之慮故云。靑山無數送君還。纔度遼陽不見山。萬點寒鴉秋色遠。行人獨自越河關。佳菊衰蘭已後時。旅愁無限雪垂垂。行吟馬上知多少。好事誰編感舊詩。</text>
<title>題李寗齋 建昌 行臺詩鈔</title>,<text>妙悟玲瓏境外求。眼中不見壯皇州。解詩千古遼陽鶴。思入孤雲一段秋。石嶺寒風似舊時。啓禎殘話旅燈垂。尋常吟弄關忠孝。又見箕邦麥穗詩。</text>
<title>大殿延祥詩 丙子</title>,<text>殿角岧嶢斗柄東。靑陽喜氣布神功。揚徽瑤牒稱宸孝。候物雲臺占歲豊。畵獸宮樽含淑景。鳴禽苑柳帶條風。欲知聖代崇經意。元會先延戴侍中。</text>
<title>寒食差祭。自綏陵還。與玉居，韋堂共賦。</title>,<text>寒食九陵道。車馬集蕭晨。九陵多佳氣。象設儼如新。佳城繞其外。濟濟列臣隣。遠暮日不給。磐泰基千春。藹然松柏間。彷彿見精神。泉臺無今古。風俗尙應淳。</text>
<title>三月四日。會于尹巴江 秉鼎 宅。洪聽水在鼎，兪白渠萬柱，徐絅堂，趙東苞共賦。</title>,<text>雜還春愁自一叢。君來驅去足稱雄。三年不見鬚眉改。四座無言氣味同。墨水那堪携手飮。東苞白渠俱屈會圍 雪山應復送人空。巴江新自東藩遞來 湍州仙吏應多暇。誰與論詩到夕窮。</text>
<title>八日夜。會于巴江宅。李素山，申洌陵觀朝，兪兮居鎭一，李韋堂近憲來會共賦。</title>,<text>東風十日雨斜斜。早認君家柳色遮。有酒耐看今夜月。懷人欲發去年花。謀身未及隨陽鴈。憂國惟同呪歲鴉。遊宦元多羇旅苦。明朝寒食又離家。</text>
<title>四月九日。會于聽水宅。朴縝庵，洪壽，徐秋堂相雨，絅堂，玉居亦來會。</title>,<text>萬竿燈火日西沉。浴佛天晴草色深。泉潔茗香來顧渚。人閒簾影似山陰。小車幾負花間約。如意空憐酒後心。一棹明朝恩暇許。淸江好逐掠波禽。</text>
<title>十七日乘舟到歸川作</title>,<text>出城便覺百憂平。慙愧塵纓照水淸。細路緣田芳草暗。峭帆受日遠峯明。故山耕讀還無賴。半世浮沉豈爲名。湖上啼禽相識否。慇懃不欲放吾行。</text>
<title>廿五日泛舟石湖亭下。和丁硏園，芸堂兄弟。</title>,<text>招邀一棹鏡中還。把臂曾經歲月間。幾度夢尋紅葯徑。却來身在白雲灣。遙憐倦鳥知時返。更惜孤舟盡日閒。讀罷瑤函人不見。丁丁伐木響空山。泛舟翌日硏園投詩相贈野艇乘波杳往還。名亭興廢百年間。草深倦㹀遲歸巷。春旱游魚不上灣。棋酒奚徒三事劣。江湖有此兩人閒。原來邱壑胷中物。何用金錢買碧山。硏園詩有擬向沃州買碧山之句</text>
<title>五月十日。與尹玉居，任東黎，金華岡，金葯軒，南霞山 廷哲，黃晩堂共賦。</title>,<text>且醉何妨趁暮歸。林窻正喜雨霏微。靑山當案齊眉擧。黃鳥親人感顙飛。休恨丹砂功未就。元無白眼世相違。笑看卄七盤中菜。貧似庾郞君莫譏。</text>
<title>五月二十日。聞宋洞櫻桃正熟。與尹玉居復作巡城之行。携沈雲稼 琦澤 共訪硯史。東村諸益亦來會。</title>,<text>蠟屐年年有此行。君家櫻熟我期程。路竆乍喜先聞水。村僻還疑不在城。蜂課經春猶役役。鶯聲垂老直平平。脫巾獨向松陰坐。有客聽琴非世情。</text>
<title>二十四日。朴鳳湖 齊應 率更直桂坊。投示一律。余方持被玉署。以玉署故事和之。</title>,<text>銀盃 肅宗壬申。宣醞玉堂。因下銀桃盃。鐫御製銘十六字以賜之。 磁硯 正宗甲辰。賜大磁硯一枚。爲應製時所用。 鎭淸司。九節菖蒲石上垂。玉堂有石菖蒲二本。不知自何始。外人移種或偸去則輒枯。其家必有災害。還置舘中則榮茂如故。至今尙存矣。 貂覆夜眠恩荷重。申叔舟直集賢殿。達夜讀書。文宗嘉之。使人伺其睡解貂裘以覆之。集賢殿今之玉堂也。 鶯催晨講步嫌遲。玉堂楹聯。有晨鶯催講步。秋鶴警書聲之句。 殘編秪可消長夏。衰髮還慙遇盛時。兩地均叨稽古職。英宗甲申。上與王世孫臨幸玉堂。上謂世孫曰昔桓榮云今日所蒙稽古之力。於予則玉堂是稽古也。於汝則春坊是稽古也。予旣臨此。汝亦歷見春坊也。聖工日就近臣知。</text>
<title>春坊直中。奉寄龍岡守韓致綏。此下序在海西持斧集下</title>,<text>王事民憂各有關。盈盈一水在中間。臨風却羡西來鴈。領取烏山秋色還。余作海西之行。安岳距龍岡只隔一水。各有公事不得越界相尋。復命後致綏寄書道悵恨之意。宦迹相尋若有緣。如何不得共衾眠。燈靑火冷春坊夜。獨賦秋懷又一年。致綏自玉堂爲騎省郞。轉拜文學。余每尋其後而不得同在一署。甲戌秋。致綏直騎省。余直玉堂。贈致綏詩有云騎省秋來應有賦。及至乙亥秋。余直騎省。致綏直春坊。謂余曰今可換用騎省句矣。今余以文學持被春坊。而致綏出宰黃龍。天涯歲暮之思黯然。</text>
<title>東宮春帖子抄啓韻 七律</title>,<text>條風初拂漏聲長。春到銅闈百祿昌。序泰三陽延景命。堂臨繼照啓休光。氛祲遙視周王制。星海重輝漢樂章。帖子規箴新式降。宮臣應効股肱良。</text>
<title>敬次可笑吟 丁丑孟春</title>,<text>先祖文毅公第三子海隱公隱居海州之麋鹿村。不屑仕宦。以道自樂。作可笑吟以見志。伯氏頤眞公及交遊諸賢多和之。允植往年按事海州。過公遺墟。想見其高風。丁丑春。宗人晉圭來訪。卽海隱公之後也。時栗谷集在牀頭。因披讀可笑吟。有感而敬次之。可笑又可笑。笑我謀身拙。旣無祝鮀佞。又乏鄭虔絶。惟知敬耆德。不辭跪結襪。優遊値明時。偶然遂釋褐。低首遵時途。依樣畵沒骨。陸陸無所爲。懷祿苟求活。况逢堯湯憂。一身不暇恤。可笑又可笑。笑我志卑劣。永念前修迹。卓犖秉奇節。居窮意彌厲。惜陰不自逸。立德與立功。不廑侈談說。偉哉文貞業。存心愛民物。砥柱立頹波。手握救世訣。體國當如是。焉能事容悅。可笑又可笑。笑我厭塵聒。出則隨簪組。入則掩圭蓽。所識窮乏者。望我還自失。驅車向綺陌。蹙蹙心常栗。素性不可回。謂我膠柱瑟。哀哉耗下土。國計無終月。流丐盈道路。鳥面衣百結。民憂固難弭。海氛况不輟。歎息元龜亡。謀猷誰將設。往年巡海堧。暫食首陽蕨。族祖有遺廬。瞻望懷感發。隱居廢中權。高臥袁安雪。胷次無纖埃。太虛以爲室。發言遂成章。風旨托深切。此樂知者少。身窮道不屈。緬想唐虞際。賢聖相吁咈。淸士猶守志。恥埋榮利汩。所貴全吾性。豈患身名滅。歎息元龜亡。指瓛齋先生也。</text>
<title>三月三日。與社中諸益。會于梅花室。</title>,<text>碧梧翠竹長過樓。消夏名園記昔遊。永日看山空翠積。百花如海畵欄浮。引觴此日蘭亭帖。垂釣何年潁上舟。靜裏不知春似許。謾將詩境閉門求。</text>
<title>翌日直玉堂。與李東蓮校理，洪雲書說書共賦。</title>,<text>遊絲裊裊漾晴空。靑瑣深嚴豹直同。愧我論思參邇職。知君正始有遺風。殘書盡日親黃嬭。微雨前宵過社公。相業明時堪做得。春來咬菜不言窮。剪燭西窓帽影峩。禁扃無事喜相過。娟娟春日梅魂返。陣陣林風鳥信多。排句未成如轉石。讐書難盡似窮河。眼看麗景怱怱去。爲報東皇挽魯戈。夜色沉陰象闕峩。曼聲報漏逐風過。宦閒有分看花足。春困無端得夢多。寬大恩言沾草木。文明休瑞直星河。腐儒逢際堪誇後。到老昇平不見戈。</text>
<title>三月九日。大駕詣毓祥宮展拜。余時下直在家。與隣人覲耿光于道傍恭識。</title>,<text>鑾輿擁出九宵重。三月烟花萬戶濃。仙仗雲移開雉尾。御廚日午進駝峯。夾城喜氣生宮柳。滿苑祥輝繞桷松。蹕路恐妨瞻望美。侍臣自得步從容。</text>
<title>三月十二日。與初三日梅花室詩伴。復會于七松亭。漢山尙書追入。主人趙老亦與焉。</title>,<text>萬家垂柳畵明時。風便笙簫度曲遲。花下逢迎無傲骨。松根箕踞盡厖眉。酒膓太狹提壺笑。春事將闌布穀知。名勝主人元不俗。一篇更續倚樓詩。</text>
<title>徐絅堂自永春上來。三月二十七日。與巴江，玉居，洌陵，兮居，東汕。復會于七松亭。</title>,<text>永春江水潑油淸。縣舍長聞杜宇聲。詩似入夔添勁健。政如治蜀頌文明。那知今日看花約。重續前宵聽雨情。丹老風流仍寂寞。山陽暮笛喚愁生。</text>
<title>四月望日。與諸益共登毓祥宮後苑作。</title>,<text>泠然宮樹晩風微。遐擧如將世與違。坐處隨陰鶯掠帽。睡來支石蟻行衣。花前有酒堪徵會。江上無田可賦歸。墻下結茅知幾歲。賞心一夕似今稀。</text>
<title>十八日。與絅堂，玉居，東㴝，蘭臯， 姜世馨 丹農。會于溫洞素山新買之第。</title>,<text>墨綬三年白髮新。西民幾誦甑生塵。吾鄕自古多循吏。壯洞先輩多以治郡著績。而今素山，絅堂亦皆有廉能聲。 聖世如今有醉人。時初弛酒禁 揮麈曾同蕭寺夜。去年秋。余留華藏寺。素山丈以地主見訪。 尋花已晩故園春。桑蓬一月坡公少。鶴影東歸玉局眞。素山回甲生朝。在今正月十九日。距坡公覽揆之辰適少一月。</text>
<title>東宮端午帖 二首</title>,<text>瑞日重明近紫宸。彩絲長命蓄蘭辰。微風殿角心猶歉。無限西疇襏襫人。梅雨初過麥候凉。銅樓無事漏聲長。宮臣準備書筵御。萬卷新成玉躞粧。</text>
<title>鄭東汕進士邀作黏飯之會</title>,<text>十年剩得鷓鴣名。屋裏圖書擁百城。置驛風流人是漢。飮醇氣味我爲程。朱櫻沉水詩脾冷。碧麥登盤野意生。苕霅扁舟何日去。秋風會作蓴鱸行。會中諸人有七月溯舟東湖之約</text>
<title>五月十九日。偕玉居，蘭臯。訪硯史于宋園。春沼，菊史，秋居亦來會。</title>,<text>硯几尊罍事事光。風流古雅晉兼唐。虛窓琴引泉聲細。古郭雲連草色長。靈藥鍊精石凝液。名花載譜筆生香。知君向日休官意。看取西山一鶴翔。春沼新自湖邑賦歸</text>
<title>二十六日雨。夜與玉居，蘭臯。會于遊史宅。</title>,<text>積雨空庭夜色荒。林風吹雨散燈芒。客來攷古盡千卷。酒後懷人水一方。半世無輿欲遷舍。今年有麥忽意鄕。數三猶喜芳隣在。氣味豊鍾應候霜。</text>
<title>六月十日。會于東黎宅共賦。</title>,<text>偃蹇誰能折𥳑呼。獨於文酒少廉隅。頹唐座上蒼顔在。點檢平生白眼無。小屋炎凉偏易覺。暫時醒醉豈殊途。蓉山老友應相待。月未全虧可泛湖。</text>
<title>是月與蘭臯，玉居。約以次第拈平聲韻。首會余家。賦東冬韻。</title>,<text>長夏端居世慮空。滿山蒼翠一簾通。高吟不作桑間曲。躶臥曾聞柳下風。銷暑午窻看泛蟻。懷人齋夜對鏘鴻。金遊史以太廟郞。今夕參望祭故云。 自憐瘦骨淸如石。長在松聲雨色中。爲結衡茅對碧峯。淸風一榻臥書慵。浮生儘覺如蓬轉。世味何曾似酒濃。𥳑冊功名憐素志。石田經濟負明農。去年今日妙音客。雨裏猶疑聽梵鍾。</text>
<title>十五日。會金游史 龜根 宅共賦。</title>,<text>繡毬花發映林窻。滿院松濤若枕江。老樹遙看去天尺。奇雲忽作遠峯雙。茶旗有力能醒睡。筆陣無功每竪降。小集前宵如夢寐。五更風雨一吟缸。</text>
<title>十六日會賦東黎宅</title>,<text>微風吹樹雨從之。正是先生點易時。窻外見山言欲忘。胷中無事睡常遲。披蔥已定癡僮約。落筆先驚幼婦辭。半畝松陰通柳巷。興來嵇呂不須期。</text>
<title>十八日會于吾廬作</title>,<text>爽氣西來酒力微。葦簷斜日碧山圍。懶雲洞樹晴仍放。宿雨庭花濕不飛。厨冷猶登三種韭。詩貧乞借百家衣。幽居恰似鄕村僻。匏葉靑烟鎖夕扉。</text>
<title>向夕雨至。洪石汀追會共賦。</title>,<text>山窓盡日雨絲疎。披草人來問索居。每坐漏簷思廣廈。聊將破硯代荒畬。新詩如讀淸風誦。舊篋應傳黃石書。笑拍洪厓瓊島上。依稀仙枕夢遊餘 三四聯指尹姜洪友</text>
<title>二十六日會東黎宅</title>,<text>紛紛拖紫與紆朱。蕭灑何如臥酒壚。淺術未經三折臂。浮名爭似一呼盧。豈須巖穴方容隱。若透長安摠是途。一樹堂前淸蔭足。凉蟬來噪廢池隅。</text>
<title>二十八日夜會于吾廬</title>,<text>何處淸凉餘不溪。蹇裳我欲洗塵泥。百年若箇蕉堅住。一醉無妨黍熟低。爲納林吹開牖北。已看斗柄向簷西。夜來誰謂羣喧息。滿地蛩吟苦未齊。</text>
<title>又賦呈蘭玉兩友</title>,<text>飛龍取次步天街。二士猶看守洛涯。半世詩聲鳴落葉。十年秋色歎黃槐。村壚白酒尋常醉。水國蒼葭宛在懷。齒裏宮商惟嚼菜。閉門兀兀學長齋。</text>
<title>翌日兩友又會。賦詠史。</title>,<text>興衰往蹟摠堪哀。幾處黃塵廢榭臺。楚國未聞能利劒。晉人無事且銜盃。俟陰一夕蜉蝣出。論價千金駿馬來。撫卷如今心尙苦。當時那得笑顔開。</text>
<title>七月二日又會</title>,<text>酒後狂歌意氣新。相看逋髮異靑春。獵書未擬滑稽客。蟲註終非磊落人。經暑病軀輕似葉。逢君詩膽大於身。長鬚乞米何時已。歎息東方一士貧。洞裏淸閒絶世氛。有時筇屐自成羣。莫云交道今殊古。可笑英雄我與君。近日詩盟如白水。晩來高興動靑雲。芭蕉老大無奇節。夜雨猶堪枕上聞。</text>
<title>二十三日。素山丈自長湍寄書。言旣望夜。與客泛舟於赤壁之下。有詩十八韻。以紀其事。洵勝踐也。次韻奉和。</title>,<text>江光照素秋。澄似匹練濯。悵望同舟客。喬松雲漢邈。去歲遊西州。相逢吟鼻捉。夜店停行李。晨譙聞皷角。塵途隔仙區。朅來霜鬢駁。貽阻百里遠。心勞甫田倬。鏗然讀君詩。怳如聆匀樂。勝遊愜佳境。坡翁是先覺。忠愛發扣舷。意氣凌橫槊。詞賦動江關。芳菲手搴擢。千載如朝暮。庶幾欣相握。使君宰名邑。崇望出帷幄。健筆傾詞源。淸商動琴嶽。對月談消長。至理可證確。我本江海性。中拋老稼學。閉戶過良辰。深巷少剝啄。有時寄遐想。風雨晨鷄喔。烟波滿紙上。想像不可貌。</text>
<title>二十七日夜。蘭臯，玉居來會。是月余舟往歸川。省仲父而還。</title>,<text>三年江國黯銷魂。繫纜汀洲月映門。舊日釣徒烟際語。新秋稻壟漲餘痕。菱塘柳陌連斜港。苽蔓瓠花護小村。惆悵鄕園歸不得。宦情如水詎敢論。歷歷銀河似淺湍。滿簾風露夜闌珊。蓼蟲豈識全身苦。促織應愁卒歲寒。靜坐六根皆廢用。冥搜一字亦爲難。書帷近日新凉動。短檠終無棄置歎。</text>
<title>八月八日。居昌知府鶴農金丈 啓鎭 將還任。邀金石樵 翊鎭，尹巴江兩台丈及諸詩友。共飮楓溪作。</title>,<text>數家山郭隱淸暉。藥徑風微步屧飛。歲久靑溪楓癭老。村深白日馬蹄稀。幾時北社同開酒。此去南州已授衣。聞道玉川移住計。石兄井弟悵難違。金丈近買第于松峴。將移住云。</text>
<title>十三日夜。陪從氏訪松亭遊史家。時金友春木 敷根 自丹陽入京。蘭玉兩友亦來會。</title>,<text>憀慄如將賦遠遊。凉天似水鴈南流。誰家大讀歐陽夜。遠郭寒砧庾信秋。少日戟髯空有志。看君玉貌儘無求。年來懶散仍成達。酒國還容我輩不。以上兩首非次第韻</text>
<title>賦贈春木</title>,<text>鹿車何日隱丹山。松桂深深靜掩關。難見斯人塵世裏。誰爭子所白雲間。竹筇試險身猶健。秫畝逢秋意自閒。近得神方能却老。髓毛三伐駐童顔。春木去年得病。渾身毛髮盡落。近服神方。鬚眉更生。細而黃白。驪州李晴簑爲賦黃眉仙人歌。</text>
<title>中秋月歌。示湖右直指使者澹寧李 建昌。</title>,<text>去年八月霜隕禾。月色慘澹田夫嗟。今年八月禾稼熟。滿城見月喧笑歌。月色年年自無變。世人憂樂殊所見。惟有城隅寒士不世情。對月吟詩常未停。凶年不能殺。豊年豈能生。去年有禁仍斷酒。今年有酒不到口。此夜醉倒能幾人。明月於吾不應咎。聞道南州秋色長。鴻鴈翩翩歸故鄕。閭井蕭條什無一。狐兎躑躅蓬蒿沒。縣吏來索租。經稅不可逋。整頓生息知何日。禾黍滿野無家室。中秋月最難看。那得萬里同歡顔。</text>
<title>八月晦日。陪徐漢山 衡淳，李瑞庵 寅卨，金石樵諸台丈。會飮于尹巴江侍郞宅。素山令公亦追入會。</title>,<text>坐對幽篁意翛然。隱囊烏帽小樓前。盤桓景入孤松外。澹蕩人來佳菊邊。酒氣滿空迷宇宙。秋光如水洗山川。羡君遊歷天磨勝。巖壑應看競秀千。</text>
<title>夜深罷歸。訪任東黎。翠堂從氏及春木，遊史，玉居諸友來會共賦。</title>,<text>秋懷日日帶圍寬。斗酒相逢强作歡。盡去皮毛非俗相。妄論經濟笑儒冠。魚龍爲夜聞天籟。蟋蟀在堂知野寒。峽樹湖雲君不住。重陽黃菊共誰看。春木將歸丹陽。東黎將歸鎭川。故末句及之。</text>
<title>重陽日。漢山，瑞巖，石樵，怡觀，巴江，素山，松亭主人趙菊史年七十。俱會于楓林甘泉。卽七松亭</title>,<text>滿壑秋聲一小亭。星疎河薄遠林冥。石泉寒月澄心白。楓葉新霜半面靑。筆下香糕題爛漫。風前醉帽任飄零。主人詩骨淸如許。七十年來落木聽。</text>
<title>十二日夜。申洌陵奉事，鄭東汕進士見訪。會游史，玉居，蘭臯共賦。</title>,<text>嘗麥君家火未流。相逢剪燭已高秋。蛩吟在戶霜侵箔。鴈字橫空月滿樓。白髮無端悲騎省。黃花初發憶江州。最憐角枕成幽獨。付與莊生一破愁。洌陵近有叩盆之悲</text>
<title>是夕。與九日同遊諸公。復會于七松亭。</title>,<text>不忍明時賦遂初。太平烟景化中舒。荊圍試壽來鳩杖。時以東朝患候平復。命設耆科。七十以上赴試于春塘臺。試期在再明。 草野徵賢下鶴書。時命京外擧遺逸。拜宋秉璿諮議下敦諭。 楓菊增姸佳節後。壺觴多暇退公餘。此亭便是逍遙谷。冠冕風流畵不如。唐韋嗣立莊在驪山逍遙谷。中宗之所命也。唐時公卿休沐之暇。讌集谷中。王維爲之圖繪。且序之。有云冠冕巢許。弟兄元凱。</text>
<title>翌日夜。洌陵，兮居，東汕來會素山宅。與巴江，游史，蘭臯，玉居共賦。</title>,<text>不惠不夷我是誰。胷中吐屬別無奇。渾忘形累噓南郭。洞徹心脾飮上池。階菊初開憐歲暮。園蔬未熟喜霜遲。故山猿鶴迎君笑。無恙秋風桂樹枝。素山昨日解紱故云</text>
<title>二十三日。會松亭。贈別白渠。</title>,<text>無復淸秋載酒過。連宵剪燭意如何。半生結識靑萍老。百里送人紅樹多。古篋殘編相鶴訣。深山落日騎牛歌。蒼葭渺渺離愁遠。欲往從之一葦河。</text>
<title>晦日會松亭。賦餞秋一首。</title>,<text>疎林槭槭葉歸根。素節將還酒滿盆。搖落偏爲恨人感。炎凉倏似世情飜。澹雲微雨流光瀉。臨水登山別意存。佳句吟成何處寄。黃花愁絶欲無言。</text>
<title>十月十一日。駒兒委禽于懷德宋氏之門。余率以往。巹禮之翌日夜。與宋松石 綺老 宜寧宰，洪秋圃 鼎裕 沃川宰，安澹泊 榮植 懷德宰，宋喚醒 鍾五 監役及其弟草庭 鍾濂，春雲 鍾學 共賦。</title>,<text>萍鄕邂逅眼偏明。擁鼻微吟見洛生。知舊盃樽三夜洽。弟兄花樹一家盈。虛堂想像緇帷闢。客路欣逢皁蓋傾。車舝篇中深戀德。賓鴻朝日羽儀成。同春先生讀書處。扁曰同春堂。尤翁筆也。</text>
<title>翌日與諸益共訪飛來庵。前有盤陀白石。泉流被而下。其上有樓。名玉溜閣。同春先生講道之所。</title>,<text>初地荒寒倚谷東。飛來巖畔細流通。柹園紅葉微霜後。竹逕蒼苔返照中。老石曾聞歎逝水。庵前石壁。刻歎逝臺三字。同春筆也。 高樓猶似坐春風。緬懷族祖童年迹。杖屨陪遊此地同。伯七代祖贈贊成公幼時來省外氏。與內舅諸公陪同春先生。來遊于此。今庵上板刻有陪遊錄。</text>
<title>夜與諸益共賦</title>,<text>南國詩豪惜鬢華。良金箇箇見披沙。自憐浪跡雲相聚。欲說離懷夜共賒。梁苑詞人今並世。鄭鄕禮學尙傳家。仙區惆悵漁舟遠。他日歸來遍是花。</text>
<title>翌日諸益臨行贈別。次韻酬之。</title>,<text>菊徑源源幾日開。故人相送晩登臺。三秋澤國羇鴻遠。十月亭臯瘦鶴來。聖世將招小山桂。何時重訪漢濱梅。傷離衰鬢無餘黑。晩契誰令訂異苔。</text>
<title>朴梧西學士袖余詩藁以去。半年見還。並投詩索和。次韻答之。</title>,<text>晩來學圃賤塲師。不見高梧有所思。簪筆楚宮風有賦。弓衣蠻域雪題詩。自憐瘦島吟邊苦。每想髯蘇醉後儀。秋卷裝成誰與寄。如今海內一人知。</text>
<title>晦日夜。金游史以太廟令入參朔享。余與蘭玉兩友。鼎話待還而作。</title>,<text>神門東畔簇金簪。庭燎明光接上林。禾斝雲罍三代器。瑤函玉牒列朝心。兩年烏帽潛郞久。一唱朱絃寓慕深。襆被歸來應拂曙。雪中街柳影森森。</text>
<title>至月七日夜。李素山，尹巴江，姜蘭臯，兪兮居，申洌陵，金游史，任東黎，尹玉居，鄭東汕，洪蘭坡及翠堂從氏。會于余家。與余合十二人。約歲前輪番開酌賦詩。此是第一會也。</title>,<text>白酒靑燈似去年。驂驔節序矢離弦。尺書徵會來吟社。丈室修眞學病禪。較廿四風開半席。待三五月續淸緣。洌陵約以十五日夜。會長興庫直廬。 不須向晩愁歸路。醉處無妨抵足眠。</text>
<title>十三日。仁洞蘭坡 洪時模 宅第二會。</title>,<text>賞梅小閤罨輕羅。韻事經冬次第過。有酒寒宵還苦短。驚人佳句不須多。文章誰許拿雲手。意態空憐斫地歌。歲暮閒愁銷不盡。硏池日日漲新波。</text>
<title>十八日。長興庫洌陵直廬第三會。</title>,<text>長豊官署傍溪西。人跡橋霜笠影低。羡子揮毫能對客。笑吾誓酒每欺妻。紅塵十載隨肥馬。玄理殘宵聽小鷄。葭管今朝回暖律。賀班歸處五雲迷。</text>
<title>二十日。松亭游史宅賦梅花。第四會。</title>,<text>數樹依然作鄧林。黃昏細月易相尋。明珠一斛歌聲暖。一斛珠唐開元時樂府歌曲名 翠羽雙來夢緖深。修得雪氷姑射色。鍊成鐵石廣平心。世間尤物誰如汝。七寶粧嚴屋貯金。</text>
<title>二十二日。王井洞東黎宅第五會。</title>,<text>良夜誰能障吾行。到處詩樽把臂迎。烟際孤砧村衖靜。燈前微雪市橋明。興來王子寧回棹。老去龐公時入城。歲暮病懷知尙健。梅花酒國有新聲。</text>
<title>二十三日。帶洞 裕成 注書書屋翠堂從氏第六會。</title>,<text>阮轍何須竆處回。莊生秋水浩無隈。誰能騎鶴兼腰貫。端合持螯復把盃。久坐夜於鍾後永。相思人若夢中來。詩情漸共梅花瘦。莫向晴窗盡意開。</text>
<title>二十五日。蘭臯借屋松亭第七會。</title>,<text>冬天暮律屆黃鍾。梅下銷寒會酒龍。吟裏攢眉豈憂國。病餘齲齒非爲容。浮名軒冕皆烏有。滿地烟霞可素封。惆悵蓉山明月夜。故人多病閉門重。徐絅堂病臥蓉山。以不能赴會爲悵故云。</text>
<title>十二月十六日。諫洞東汕宅第八會。沈雲稼，李菊史，兪白渠追會。凡十五人。</title>,<text>磔磔靴聲雪裏聽。不其山下識門庭。爲官動作經年別。入社應無半日醒。地近三分城月白。天寒一穗屋煙靑。病餘詩壘旌旗變。爭覇誰能占楚萍。</text>
<title>十六日。內街玉居宅第九會。</title>,<text>高吟刻燭夜還遙。詩令分明似玉條。數點燈光來巷尾。五更笠影過墻腰。未能書史三餘足。惟有樽醪萬古消。欲與梅花開口笑。氷魂淸絶不堪招。</text>
<title>十九日。圃洞素山宅第十會。朴縝庵 洪壽 追入。</title>,<text>羞將汙水映淸渠。雨墨霞箋咳唾餘。節序漸看移斗柄。文明幸際聚奎墟。誰知隱霧南山豹。終作搏風北海魚。時尹玉居新除光寢郞。將鎖直故用是祝之。 兩樣佳肴無限菜。情眞韻事未全疎。</text>
<title>戊寅正月六日。在歸川賦江梅江柳 二首。</title>,<text>靚籹小立鏡中明。極浦無人暗恨生。澹蕩洛妃初試步。慇懃驛使遠含情。鮫宮月冷氷綃淨。漁舍煙銷玉笛橫。何處不宜高尙隱。劇憐臨水濯纓淸。右江梅汀草汀花共媚春。渡頭搖曳欵征人。飽經霜雪枯槎臥。慣拂舟車細縷新。暝立依依烟鎖港。曉看濯濯月橫津。汴宮歌舞非前日。莫向東風垂手頻。右江柳</text>
<title>十六日夜。玉洞巴江宅。續前冬詩社第十一會。徐漢山台丈，趙菊史翁追入。</title>,<text>溪庭微雪破窓昏。修竹蒼煙一抹痕。春到詩樽仍舊約。夜闌歌笑尙遙村。金吾曉皷催燈市。澗道餘寒似石門。莫作玉川驚險語。中天明月已還魂。是夜月蝕故云</text>
<title>溫泉徐丈 廉淳 氏挽</title>,<text>我昔未識公。但知絅堂賢。伊來數奉袂。幸接君子隣。家貧有好顔。城居不染塵。堂前種嘉木。花葉留長春。弊冠出迎客。爽氣衝華顚。談笑竟長晷。浸深如飮醇。不謂松柏姿。遽被二竪纏。牀玆變素幄。往躅遂成陳。我病未匍匐。何異行路人。臥見絅堂書。一字一泫然。謂言素志學。摳衣登函筵。虛心慕古道。躬耕以養親。勖弟資遊學。業成共食貧。嗟嗟流俗見。不貴席上珍。信道苦未篤。鮮能守其全。毋患名未達。此事足可傳。</text>
<title>三月三日直春坊。與桂坊朴鳳湖 齊應，副率申蘅齋 錫游 司禦共賦。</title>,<text>官曹淸切愜幽期。正始遺風子亦宜。挾冊前筵登弼士。壽民他日做良醫。閉門不覺三春暮。處世元無一節奇。此地恨君傾蓋晩。英名已自少年時。</text>
<title>初四日。偕兩友遊後苑玉流泉作。</title>,<text>玉潊春波漾碧空。籠山亭子映花東。映花亭名 欄干如夢非塵境。草樹先榮帶惠風。曲水流觴三日後。漣漪亭前鑿石引水。爲流觴曲水。 宸章寶墨五雲中。亭上有宣廟正廟御製詩御筆 臣心猶少文王囿。魚鳥欣欣樂意同。</text>
<title>初五日。李浣西 祖淵 檢書自西掖來訪。會兩友共賦。</title>,<text>西淸華省近龍光。柱下人逢喜欲狂。文豹有時來隱霧。神龜無用去支牀。雨過細草連池籞。日暖輕雲覆苑墻。想得鄕園春事及。臥聽布穀謾思量。</text>
<title>初六日偕兩友作</title>,<text>連夜靑綾共子携。仙曹無事聽禽啼。讐書耽看茶仍冷。待飯常遲日欲低。彩筆題詩人甲乙。畵簾垂地屋東西。春愁黯黯消難得。綺語休煩效玉溪。</text>
<title>是夜雨中。又共賦一首。</title>,<text>肅肅春陰晩。濛濛時雨行。靑燈同直夜。白首舊書生。蔬筍知文氣。韲鹽覺宦情。明時豈無戀。負此故山耕。</text>
<title>初七日復共作</title>,<text>岸着烏帽午睡頹。時聞漏院報籌來。微風扇暖禽聲碎。細草生香蝶夢猜。三載爲官若旋磨。余三年來或拜或遞。不離春坊。 一春多病不勝盃。墨蘭妙品從君取。篋裏應須備襪材。蘅齋善畵蘭</text>
<title>反反田家樂 十首○並小序</title>,<text>李春沼棄官歸來。不樂城市。常有邱園之志。戊寅春。得大瘇臥病數朔。雖宛轉苦楚之中。聞人道鄕居勝事則病如脫體。乃作田家樂十截以示意。比隣洪秋居和之。尹玉居爲作反田家樂。盖爲惜別戀去。勉爾遁思。亦友朋之至情也。余本生長江鄕。偶落塵網。僑居城北。已數年所矣。鬱悒棲遑。常有代馬池魚之想。而恨無所於歸。逡巡至此。往日酬友人詩有云浮沉政坐買山錢。卽謂此也。今春沼乃能决意入峽。如白鷗之沒浩蕩。顧余尙低迴塵途。把筆作送人詩。辜負素心。澗愧林慚。秪自望塵而歎而已。於是倣古人反反招隱詩。爲作反反田家樂十首。依題和之。盖所以自嘲。亦所以自傷也。瞥瞥洋洋冉冉回。銀梭潑剌綠萍開。江村無限桃花候。秪是玄眞不肯來。右潛溪觀魚嫰葉靑靑摘滿筐。山人齒裏動宮商。晩菘早韭天然味。秪是周生不肯嘗。右盤山摘菜田水泱泱四野均。秧歌起處立苗新。西疇春事嫌勞苦。秪是陶公不肯親右水田移秧櫛櫛黃雲擁四圍。枷頭高出㵎邊扉。疎籬鷄犬春如畵。秪是劉安不肯歸。右炎塲打麥戴勝來時春日闌。飼蠶葦箔候風乾。採桑端合閒經濟。秪是龐公不肯安。右曲薄養蠶玉室金房報兩衙。春風咀嚼滿園花。珍甘輸與山人供。秪是劉君性嗜痂。右花園養蜂棗徑瓜畦築圃平。揮鎌如月曉霜淸。烹羊擊缶酬田苦。秪是平通戀紱纓。右霜野刈稻秋浪蕭蕭晩採薪。晴嵐無數滴衣巾。此間應有被裘客。秪是延陵不識人。右雲嶽採薪刺刺嘈嘈各爲身。兒童拍手啼還嗔。階前得食知仁術。秪是烏巾不耐貧。右山田驅雀觳觫春原已歇耕。歸來飮水夕陽明。誰敎爵祿看肥瘠。秪是里奚未忘情。右草堤牧牛</text>
<title>東宮端午帖</title>,<text>午漏遲遲鶴禁東。綠陰如海日方中。金盆才屆蓄蘭節。玉質欣聞讓棗風。四月二十二日科次入侍時。上謂大臣曰東宮能知愛弟。臨乳而讓之。結縷迎祥五色新。离明朱序協昌辰。齊頒紈扇宮僚賀。長戴仁風少海濱。</text>
<title>十月五日。兪兮居設詩局于七松亭。昨冬十二會始畢。</title>,<text>霜淸木落似臨臯。振策林亭作意豪。小圃荒寒棘籬倒。層城漻泬畵譙高。直須痛飮輸肝肺。不待悲秋變鬢毛。十二詩壇圓滿足。擬將詞賦繼風騷。</text>
<title>丹山金春木寄四言三首。聊賦短篇以和之。己卯三月</title>,<text>林園春色至。遙憶丹陵客。燒榛種荒畬。時還對方冊。山氣日以佳。神情日以適。寄我長相思。讀之意無斁。拂衣欲往從。杳哉水雲隔。</text>
<title>淸明前夜。與道軒，玉居，東黎共賦。</title>,<text>城上輕陰化作雲。千家楊柳麴塵紛。雨餘頓覺炎凉換。座上曾無主客分。欲訪名山誰共我。秪愁華髮不饒君。居家事業兒孫在。佇看明時絺繡紋。</text>
<title>三月二十二日。鶴農金丈邀飮于七松亭。素山，巴江，倉山 金綺秀，洌陵，東渚會焉。</title>,<text>林鳥相呼白日閒。雨餘花木照堂顔。數人芳草行緣澗。一枕高樓臥看山。不妨枯筇侵夜去。更憐皁蓋伴春還。鶴農現任居昌府使。明日還官。 知君久惜輞川別。家在松聲岳色間。鶴農世居太古亭。今移住松峴。</text>
<title>閏月上旬。陪前遊諸公。復飮于七松亭。</title>,<text>琮琤澗珮翳然林。時見名亭載酒尋。松老剩看千歲色。春濃博得萬家心。如今倦宦休多暇。從古高人隱不深。穩藉賞花兼賞雨。癡雲解事弄晴陰。</text>
<title>是月十三日夜宿少林寺</title>,<text>上方鍾罷月橫扉。澗道無人鳥亦稀。紙戶分將山色住。山後有造紙署。居民以之爲業。 樵歌遠引水聲歸。桃花不語禪心靜。石氣生寒酒力微。數點燈光垂柳岸。却疑身在舊漁磯。</text>
<title>是月十五日。與蘭臯，玉居，兮居，洌陵。飮于諫洞鄭東汕書屋。是日節届立夏。爲之賦餞春。</title>,<text>刻意傷春未敢言。今朝把酒更登園。挽廻花事詩無力。點檢年光鬢有痕。後會幾圓江上月。離情多在柳邊村。紅愁碧恨銷難得。莫遣流鶯攪睡昏。</text>
<title>四月十八日。與諸公宿梅花室共賦。</title>,<text>晝榻凉颸竹樹喧。啜茶揮麈足淸言。安危身佩午橋墅。進退地優靈壁園。吟苦每猜黃鳥聽。心閒惟與白雲論。悠然忘辨西山色。此是禪家不二門。棃雲小舘 棃雲舘名 接山庭。爽氣西來睡欲醒。村酒遠沽芳草合。仙碁自落古松聽。石奇故遣蟲書結。樹密時看鳥羽零。信宿山房緣不淺。歸來雙袖襲嵐靑。</text>
<title>五月三日。余與尹審軒 升求 伴直銀臺。次韻和春桂坊諸益。春坊輔德金海士聲根，說書李琴里景稙，桂坊翊贊洪韶山輔燮，侍直徐右川相煕也。</title>,<text>斗酒論文不足多。承華風雅近如何。推心已許伯符契。余與海士同庚 下榻時看孺子過。省裏光陰申後永。天中節物雨餘佳。自憐籠鳥空遐想。浩蕩江湖萬里波。端陽佳序屬明都。競渡遺風想五湖。暑氣全隨微雨去。山光遙入澹烟無。優遊白髮空恩造。輔弼靑宮盡碩儒。如此短更猶不寐。愛吟君欲學堯夫。鬨動晨衙啓鑰初。樓臺如畵列仙居。家傳未慣靑箱學。案奏曾無白𥳑書。細筭涓埃圖報實。不過塗抹應文虛。諸公滾滾登臺省。推轂由來賴後車。承政院座次。有後來者則以次推陞。煌煌啓字在中堂。六部分房各一牀。三爵傳來銀鏤戒。肅廟朝賜銀盃于政院。回環鏤刻於盃心。有曰酒敢多又。伐德喪心。三爵 此下二字缺。予訓汝欽。 十行宣過紫泥香。讐書難辨蠅頭細。報漏疑聞鶴唳長。欲和芝歌酬綺皓。還歎身世異閒忙。</text>
<title>九月十四日夜。壯洞諸公會于漢山徐台丈宅。邀飮共賦。余將有領選之行。故詩中多道別語也。</title>,<text>夙志乘風萬里長。把樽一笑鬢毛蒼。殊非少壯南遊馬。敢擬英豪北學良。離緖正吟楓葉冷。歸期應賦柳絲黃。旅亭他日相思苦。燈下慇懃閱贐章。</text>
<title>徐絅堂挽 辛巳</title>,<text>絅堂天下士。於今幸見之。力行古人義。至死不變移。頹俗若可挽。利澤若可施。一日不相見。此意便欲衰。公今成獨往。千載浩無期。亭亭北山松。皎皎池堂月。池堂惟春草。不見絳帳設。舊時摳衣人。濩落頭成雪。貧困屢顚躓。意氣彌激烈。完歸獻先師。夜臺庶欣悅。暗室心中事。無不可語人。休休公輔量。肺腑有長春。由然不絶物。介然不染塵。並世不知慕。悠悠席上珍。誰知百歲後。高風如隔晨。齷齪當世士。嫉賢諒無極。驅驥服鹽車。斥鸞棲枳棘。藥草指爲贓。瓦布歸矯飾。輦轂謗猶沸。湖山人自得。身歿無衣衾。聞者皆歎息。公守正不阿。積忤權貴。棲遲下邑。嘗知永春縣。以淸儉率下。身食粥。妻子冬月藉藁席。民皆樂業。而時人謂之矯飾。直指使者承權貴意。捃摭永春事無所得。誣以賦民藥草爲贓。聞者以爲此非捉贓。乃褒廉也。瓦布用東漢王良事。自公之去矣。吾道日益孤。彼工謀身者。焉能爲有無。平生憂世念。未忍遯江湖。我獨悲其志。人皆笑其迂。斯人不可作。天意竟何如。</text>
<title>夜坐無寐。次牧齋集韻。</title>,<text>讀書梅樹下。落花雪津津。憐渠冷淡色。偏似獨醒人。曉月才如鉤。熒熒照淸絶。北風自不妨。常恐雲點綴。落落山上松。枝榦何蹙蹙。那以歲寒心。甘比閒卉木。家住北城下。開門見南山。厭受塵埃色。磊落入雲間。</text>
<title>人有寄梅花詩云笑渠太綽約。多媚世上人。余戲爲梅花解嘲。</title>,<text>體仍疎瘦性仍寒。塵外淸標畵亦難。最惜當年林處士。月明錯比美人看。大庾嶺頭漢水湄。開花本自畏人知。東風謾泄春消息。嫁與人間恨向誰。雪朶氷魂第一春。流蘇結綺護香塵。世人自是梅花愛。未信梅花媚世人。</text>
<title>續棠棣詩 並小序○丙戌至月廿三日</title>,<text>允生八歲壬寅。遭風樹之痛。兩姊一弟。相依爲命。癸卯春。相率就依于先叔父。叔父母撫育恩甚至。姊弟遂與之相忘。旣而二姊歸于公州。三姊又將出嫁。允時猶童騃。不勝睽離之苦。黯然自傷。每夜臥淚輒沾衾。爲作棠棣詩以自慰。距今四十有二年。姊弟三人。又喪二姊。獨有三姊老病鄕居。一弟亦衰病。而猶爲世驅馳。三年不能省姊。本年至月。値三姊六十一歲初度。遠莫奉觴。欣悵交切。遂作續棠棣詩。以寓嘏祝之意。憶昔棠棣共一枝。纔經風雨紛離披。如今憔悴惟兩萼。一南一北長相思。阿姊平生多辛苦。疾病侵尋華髮滋。他鄕重逢舊甲日。眼前歡樂當語誰。賴有佳兒與佳婦。三孫繞膝堪解頤。一弟封胡今已老。回頭空憶吟絮時。三年不見阿姊面。山川迢遞尺書遲。南陸陽生回煖律。臨風奉觴遠致詞。兒榮孫貴綿茀祿。身健應享黃髮期。四十年事如昨日。拂箋更續棠棣詩。</text>
<title>酬朴梧西侍郞贈余赴南漢之作 丁亥三月</title>,<text>誰把詩椎破鐵關。拂箋一笑學偸閒。生涯已付農商外。來去長覊簿牒間。城下雙驍溫祚國。天邊獨鳥廣陵山。可能共作看花伴。春水如天一棹還。</text>
<title>持被景慕宮。李菊史，黃秋所來訪共賦。</title>,<text>光陰冉冉靜中知。宮柳凉蟬夕照移。鎭日烏紗閒拄笏。滿車龍翰煥裝池。湖臺春草歸來日。緱駕紅雲悵望時。茅屋東墻靑眼近。興來剡棹不須期。菊史家在宮墻東</text>
<title>鄭石汀 益鎔時監宮門 未曾相識。聞余與二友賦詩。送人要觀詩軸。立次原韻以投之。余得詩甚奇之。將欲和之。問鄭判官何如人也。或對曰老人也。故起句云云。及相見。乃年富氣銳韎韋君子人也。年二十七。</title>,<text>十載金門世不知。容華誰惜鏡中移。希音已賞鳴琴嶽。妙藝飜看戱墨池。碧樹萬重蟬噪後。靑烟一抹鶴歸時。良宵如此無人共。芳躧何須訂後期。相見時難悔結知。海山無事性情移。棗花零落三庚雨。荷葉披離半壁池。因借油衣忘宦意。合遊酒國少醒時。狂吟萬疾辭躬去。三樂休煩問啓期。伏雨闌風似漏天。陰陰宮樹碧無邊。君心如石終難轉。我思如旌却自懸。塵榻未聞揮麈話。隱囊秪合撥書眠。逢塲便許詩仙降。誰識襄陽有浩然。</text>
<title>石汀見余詩。卽夜入見。自是迭相酬唱。此姜僚所稱閟宮奇遇也。</title>,<text>傾葢新知似舊情。淸才玉尺剪雲成。口如布穀意難喩。名是鷓鴣詩有聲。野市換裘朝飮酒。山齋掛劒夜談兵。顧憐病骨慙知己。飯顆應嘲太瘦生。磔磔靴聲響澗樓。林園佳處憶菟裘。靑燈軟話千金夜。白日酣歌一副秋。柳外風輕荷欲語。窓前雨急鷰交愁。相思舊日漁樵伴。多少烟簑古廣州。少日浮名賦子虛。文園消渴近何如。空携襆被郞官署。誰見門庭長者車。異鳥時鳴人去後。幽花自落酒醒初。閒愁添却詩愁重。那得並刀一剪除。讀罷離騷帽影斜。古人遐想屬天涯。公私喧鬨蛙兒市。風雨荒凉鷰子家。生計無多惟食硯。世情難慣若炊沙。饑蚊底事不相貸。旅榻通宵掠鬢華。佳篇脫手轉淸新。剪燭西窻笑語頻。小院羣芳推菊婢。上林疎雨長楓人。醉鄕自古稱王績。吏隱如今見子眞。莫道苔岑有同異。算來氣味卽相親。</text>
<title>余在景慕宮時。僚丈金溪雲 洛鉉，姜謙山 文永 皆學問富有之士。門監鄭石汀 益鎔 亦詞垣奇才也。余嘗有詩云閟宮三令一門監。瓊琚互答儘堪誇。葢道一時文會之盛也。今錄和姜謙山四首。以見其槩。</title>,<text>海內詞人屈指知。高名更許斗南移。文章副復稱經笥。鈔寫等身臨硯池。謙山博學善屬文。尤癖於鈔書。 烏帽幸同將事夕。韶顔不減少年時。可憐皎皎雲間鶴。遼郭千秋倘有期。雪巢金鶴遠嶺表高士也。嘗因雪巢得交姜謙山。而今雪巢已作泉下人矣。右宮齋奇遇襆被蕭然拂曙天。宮齋回首古松邊。佳篇幾得溫叉詠。俗客不來陳榻懸。每患塵途交臂失。何緣雨夜對牀眠。西城少別兼金贐。吟罷新詩一悵然。右雨中別意狂吟湖海臥高樓。拙計堪憐反着裘。縱有管天難見道。頓無錐地不憂秋。處竆可笑魚濡戀。依分何須鶴脛愁。懶架殘書消暑足。東隣近日借荊州。右玩世自怡對酒高吟白日斜。石生元自住南涯。泥中逢怒有詩婢。楯鼻草文眞將家。藻思尖新如脫穎。深工精鍊見淘沙。詞林奇遇誰能識。卷裏空留翰墨華。右石汀詞藻</text>
<title>高山 三則</title>,<text>姜謙山賦澹雲六章。分贈溪雲及余。盖以兩人之號皆有雲字。且寓停雲之意也。余賦高山三篇以和之。高山崒嵂。其下有密。謙謙君子。出言有物。有瑲琚瑀。有煌黼黻。駕言日邁。邈矣難匹。懷我好風。德音秩秩。高山岧嶤。有紀與椒。謙謙君子。有貫與條。三策洋洋。名聞于朝。薄言小試。干祿不邀。幸甚至哉。式我同僚。高山有岑。嶠南所瞻。爰有白雲。依彼巉巖。崔崔雵雵。載陽載陰。君子幸惠。貽我璆琳。何以贈之。綠綺之琴。</text>
<title>賦五古五首。送姜謙山和順縣赴任之行。</title>,<text>雲中三黃鵠。萬里不同飛。翩然下宮苑。得意共忘歸。交頸鳴相和。蹌蹌拂菊衣。一鵠南飛去。天末空依依。夫子南國彥。懷道絶畔援。獻策揚王庭。朝奏夕召見。微祿豈絆人。明時政堪戀。到老志愈堅。篋裏有鐵硯。迢迢汝湄縣。五馬戒程嚴。鬱林行載石。山陰好垂簾。福星照百里。婦孺欣共瞻。佇看治蜀化。爲吏師道兼。朝發漢水陽。去去湖南鄕。湖南佳山水。照君錦繡膓。永嘉行理屐。習池醉傳觴。簿書何足勞。暮年可徜徉。駑馬追驥騏。汗流且僵仆。寸筳撞巨鍾。幸得聆韶頀。頃贈停雲篇。三歎意未喩。人事無定期。果如雲散聚。</text>
<title>送宋仲皓之任平康縣</title>,<text>吏道尙廉威。賢者頗用力。廉或近矯拂。威亦傷慘刻。所貴中正士。守道勉求寔。子爲大賢裔。循循有操飭。莫謂一縣小。四方將觀式。峽俗易柔馴。開懷見悃愊。小惠不足施。奸僞愼勿億。興事以猶豫。去害毋姑息。撫勞催科拙。存恤恒惻惻。嗟哉學政廢。蒙士誰培植。刺史賢且明。隨事可盡職。佇看蒲蘆化。豈弟爲民則。吾曹出蔭途。惟此少報國。交道貴切磨。子惟我心識。雙鳧從此飛。何以慰相憶。</text>
<title>秋日直景慕宮。菊史，石汀携南村詩伴來訪共賦。</title>,<text>妙令初傳捲白波。柳陰墻角酒旗斜。閒來日月跳丸過。別後詩篇束筍多。山意濃含留客雨。秋光澹抹斷膓花。夢中秪是江湖性。一望蘋洲聽棹歌。蟲鳴室迥小樓明。待月烏紗澹忘情。宦薄三升差可戀。秋來一葉最先驚。庭花半吐多生面。林鳥相呼或自名。安得買田湖水上。與君笠屐耦而耕。小山叢桂可攀枝。一曲招招有所思。久欲南村移我屋。堪稱西子讀君詩。鷗盟浩蕩空勞夢。蟲語瀟凉各候時。不妨喚他輕薄尹。淸風明月與相期。高閣連雲雨氣寒。菊叢深處曉蟲殘。詩樓夜靜虛窓白。茶竈烟銷宿火丹。老去猶存馮虎習。學成無用屠龍難。樽空北海盤三皛。經濟蕭然愧冷官。江國蒼茫曉陣開。奇緣隨處印靑苔。淚緘海外孤臣返。目送雲端帝子來。萬里寒空千箇字。五湖明月一泓盃。枕邊最是蕭蕭響。背拖霜華兩鬢催。右詠鴈奇氣飄然貫素空。幾乎交失小寰中。文心巧似抽絲繭。酒戶寬於飮河虹。秋事關心悲宋玉。人生足別恨文通。東城雅集君須記。昨夜星辰昨夜風。</text>
<title>訪元志齋永允 元世洵號志齋舊號春汀</title>,<text>遊筇昔日伴江關。贈答郵筒不暫閒。有酒細斟寒碧月。出門飽飧永春山。生涯晩僦三間住。歲月飜驚一紀還。龐宅不知誰是主。慣看穉子亦開顔。戊午春。余訪永允于永春。共作四郡之遊。</text>
<title>翌日携諸詩伴。同飮于北山弊廬。</title>,<text>過橋穿市拂緇塵。山色終南暗逐人。庚子韭蔬堪供飯。玉川草屋劣容身。自憐雅契引磁晩。且喜芳隣傾葢新。駒城小別知非遠。何用臨歧漫灑巾。詞林名勝掇英芳。白屋秋風問子桑。四海因緣鴻跡住。百年事業鳥過忙。客歸小巷紛紛月。蛩語寒階箇箇霜。人似曹劉今並世。暗中摸索可能忘。</text>
<title>仲秋日。與素山，絅堂，韋堂，玉居，白渠。登七星堂共賦。</title>,<text>隱約穹巖結小堂。白雲仙侶讀醮章。漸聞澗佩思瓢飮。靜對星冠點炷香。紫閣數峯縫缺界。黃花一朶作重陽。盪胷决眦憑高眼。鳥度晴空萬里長。</text>
<title>上直景慕宮。李硯史，菊史，洪秋居來訪共賦。</title>,<text>靑鞋昔日訪燈庵。信宿君家雲嶽南。半畝菘葵成圃學。十年裘葛臥郞潛。柳陰尙記觀魚處。松下曾聞捉麈談。且醉休嫌壺酒盡。秋來蕭瑟我何堪。己巳夏。余飮懸燈寺藥泉。歷訪李硯史庄。留宿屢日。碧瓦參差近夕陰。一叢噪噪傍林深。謀梁纔息紛紜事。擇樹還無整頓心。倦客修途携策返。詞人野屋脫巾吟。長安緩步黃昏少。人事怱忙似汝今。賦夕禽一片氷壺徹底寒。點來滴滴漏聲殘。精神滿腹惟知白。呼吸隨臍可鍊丹。江信通時朝夕驗。石生來處弟兄看。文林散職淸寒甚。喚作中丞水部官。賦水滴依依殘夢伴初成。喜事先占遠客迎。乍結同心媒月色。不隨凡卉怨秋聲。硯邊點水蜻蜓眼。簾外偸香蛺蝶情。試把金刀頻剪綵。銅荷蔌蔌落來輕。賦燈花</text>
<title>向曉諸人不寐。因拈韻更賦。</title>,<text>鵝打殘更月上樓。酒闌詩瘦且淹留。烟深古木來宵扈。雨積空階長屋遊。繞宅蓬蒿張仲蔚。對牀風雨韋蘇州。枕邊不盡砧愁響。催得東城萬戶秋。</text>
<title>是月余直景慕宮。方患風丹。鄭石汀諸人携酒來問。因共賦詩。</title>,<text>暫到江鄕鴈與歸。客來小院瑟初希。樽前世事湖魚忘。秋後園容柱鶴非。垂老輪囷槐抱癭。滿身錦繡石生衣。閒愁萬種如碁劫。知道南風不解圍。</text>
<title>與諸人共賦曉鍾。呼險韻。</title>,<text>曙色衝雲擘絮綿。鍾聲發處警心田。飜驚四海魚龍吼。催赴千官鵷鷺肩。片夢方甘行盡楚。悲歌初動市皆燕。鼕鼕三十三天節。喚起秋風洞裏仙。</text>
<title>又夜坐共賦</title>,<text>正是嘉俳八月中。匏樽濁酒未全空。人閒書屋蟲魚註。歲暮山家蟋蟀風。遠嶂暝含宮樹碧。殘星遙配市燈紅。餘生安得離纏縛。共摻淮南隱桂叢。</text>
<title>九月二日。入直景慕宮。硯史，菊史，秋居來訪。元志齋亦來會共賦。</title>,<text>林臯木落見人家。郭外西風鴈字斜。塵世行藏看小草。霜天志節對寒花。一無樂事秋將盡。百不猶人病亦加。惆悵明朝君又去。重陽誰與酌流霞。</text>
<title>李硯史將歸嘉陵。與諸人分韻離亭葉正飛。爲送別之作。余得葉字。賦四言十四韻。</title>,<text>鴻鴈在渚。羣居唼喋。飛則同擧。亦復翔集。川原杳杳。之子遠涉。嗟我僕痡。望塵難躡。文府儒源。炳靈赫葉。子有典型。風流浹洽。東山之曲。雲樹週匝。客來携琴。兒去負笈。尙矣高風。若不可及。戀彼車牽。載贈載答。枉用相存。叩我齋閣。行人邁邁。秋風颯颯。念子當離。中夜冲悒。願言努力。以崇德業。</text>
<title>重陽日。又與玉垂趙丈，尹小𤮊 一號寶山 會于素山草堂。拈三淵集重陽詩韻共賦。</title>,<text>仁山夕氣雨蒼凉。搖落園容變海桑。勝踐無多留雪爪。流光不住似風檣。登高恨乏前人筆。持世惟看老圃香。孤鴈正逢秋水渚。那能拍拍度衡陽。</text>
<title>九月念五日。入直景慕宮。硯史，菊史，秋居來訪共賦。</title>,<text>浮生如蝨處褌衣。汩沒生緣不出扉。詩道還淳齊一變。酒筵無禮管三歸。羣山木落猶森立。獨鶴秋晴自倦飛。燭影帽簷成小照。傳神何用陸探微。</text>
<title>翌日與菊史，志齋，東渚，石汀諸人共賦。</title>,<text>絶無勳業畵雲臺。節物空憐病裏回。滿院霜淸鵶舅老。漫天風急鴈臣來。一文未直惟題葉。雙屐長閒不掃苔。今夕微君携酒至。淸秋懷抱向誰開。空庭行藥暮烟斜。不盡秋天一望賒。薄宦低迴非吏隱。畵齋高泛似漁家。掃門時接前來客。澆圃將看嗣歲花。詩壘皷笳寒不起。蠻箋殘墨化蟲沙。晩葉經霜醉氣融。歸根歷亂下西風。光陰早與蟬鳴盡。身世還將蝶夢同。纔脫迷纏遊物外。更隨高韻入琴中。舊柯寂寞寒烟裏。何處得來一禿翁。詠落葉江城獨立帶殘霞。閱盡啼鶯飛盡花。少日無風猶自舞。夕陽如畵不遮家。別離情慣膓還硬。膏沐心慵髮未斜。對此那堪閨裏恨。片時春色薄如紗。詠秋柳苔蝕雲根歲月闌。天然洞峀劇淸寒。靈機應待從容步。傲骨還將媚娬看。境寂渾疑聽法講。庭荒猶自擎仙盤。世間安有人如此。合受襄陽拜笏端。詠老石澹蕩人來竹逕間。品茶評畵共忘還。黃花滿手陶徵士。枯樹傷心庾子山。寥泬秋天階級遠。荒寒老圃轆轤閒。冷官佳趣如相問。細讀唐詩點鷓斑。東渚詩云冷官佳趣近如何平生湖海臥高樓。薄宦如烟尙滯留。縱有佳篇終小技。未能痛飮豈名流。宿烏冷噤千門夜。征鳥遙營萬里秋。多少君家紅樹裏。興來相訪倦宜休。</text>
<title>是夜復與石汀賦鴈字 三首</title>,<text>卵色靑天畫一波。斜斜整整折三過。憑空細寫秋聲賦。不管人間白髮多。筆峯蘸飽硯湘波。畢竟長空曳白過。怎學深源書咄咄。秪緣歸思滿江多。錦字慇懃寄伏波。每年霜信一迴過。愁來試把畵眉筆。畵出愁眉愁更多。</text>
<title>至月四日夜。與徐絅堂會于李素山草堂共賦。</title>,<text>篝燈讀罷古今書。人事常多意不如。處世守株還未害。求名畵餠易歸虛。梅花寂寂思君夜。雪意垂垂中酒餘。差喜今冬綿襖煖。天心應爲軫竆閭。</text>
<title>是月仲大人下寄七截二首。敬次以上。</title>,<text>窮陰始變一陽生。孤竹雲和應節鳴。幾箇山東扶杖老。行春木鐸聽新聲。</text>
<title>與李友舜敎。訪徐絅堂于龍山倉舍共賦。</title>,<text>歲暮江干邸閣寒。烏紗秉燭坐更闌。文章欲老堪傳後。會計惟當不負官。少別吟髭知幾斷。浮生笑口覺眞難。數三人影池臺月。畵出空庭臥雪安。</text>
<title>是月二十七日夜。與櫟下 李丈需冕，絅堂，丹樊 尹致祖，玉居。會于素山精舍共賦。</title>,<text>蕭然古木傍溪橋。室淨燈明夜轉遙。盃酒笑談驚似漢。故人筇屐信如潮。臘殘雪色隨塗抹。巷僻鍾聲破寂寥。寄語閤梅須努力。春風不待百花朝。</text>
<title>臨津花石亭。敬次栗谷先生八歲作韻。</title>,<text>吾道滄洲在。登臨意不窮。老杉山逕暗。斜日海門紅。緬想棲遲躅。長懷灑落風。君民堯舜志。寂寞此亭中。</text>
<title>過臨湍。邑宰素山李丈夜訪。與朴錦圃 允陽，吳眉樵共賦。</title>,<text>官道連田野色侵。千家桑柘翠陰陰。旱餘得雨知多暇。別後論詩幾會心。老去宦情憐五斗。西來行色戒三金。萍逢此地何曾料。皁盖遙望喜不禁。海防無事講農書。處處秧歌起雨餘。賓舘直通燕价路。民謠漸近麗人居。馬前疊巘停鞭後。麈尾淸風下榻初。赤壁勝遊知不遠。共誰看月話盈虛。臨津左右有赤壁。其上有東坡。每歲旣望。好事者汎舟而遊。</text>
<title>至松京。訪滄江金 澤榮 于北山精舍共賦。</title>,<text>古洞深如訪隱君。嵩陽山色秀而文。一家經濟書千卷。五畝生涯藥七分。可惜田中仍棄玉。誰爭嶺上自怡雲。聊知初返西湖棹。鶴影盤空日正曛。</text>
<title>彩霞洞</title>,<text>谷簾一道散霏烟。怪石靑松駐大年。寶墨曾臨溪上榭。彩霞常逗洞中天。韓石峯濩常臨溪學書。溪水盡黑。號墨溪。 詞人妙筆題紅葉。公子華筵泛玉船。申紫霞侍郞遊是洞。爲題紅葉詩。○是日彩墨軒中。供帳甚盛。留守洪承億携妓來遊云。 醉臥靑綾知幾日。三山東望五雲邊。</text>
<title>滿月臺得州字</title>,<text>興廢悠悠不可求。繁華昔日帝王州。年年草綠金豚泣。夜夜雲開鐵犬愁。作帝建娶龍女。携金豚而定居于松麓。卽金豚所臥處也。○高麗時鑄鐵犬以厭三角之窺。因名其所曰坐犬里。麗旣定都。雲開而見三角山。道詵驚曰天也。 古木微分延慶殿。殘花猶憶賞春遊。滿月臺。卽延慶宮正殿前階也。賞春亭在延慶宮後園。文宗宣宗有賞花詩。 怊然異代登臨恨。牧笛聲中一度秋。</text>
<title>滄江子屬余題仙巖四時景。用彩墨軒，紫霞，雨蕉二公韻以贈之。</title>,<text>訪君何處檟陰靑。秀氣名山認毒亭。滋養不煩春雨力。似佳子弟蓄階庭。右石田種蔘山泉澄瀉玉華潭。㶁㶁循厓到小庵。一雨靑簑携杖去。稻陂十里鏡中涵。右墨溪新漲種來嘉果蔭茅堂。千樹迎霜晩照凉。莫遣兒童打將去。老夫秪是待他黃。右霜林拾實酌酒長歌桂樹叢。前山忽變玉芙蓉。詩家兒女饒淸致。綺語能評柳絮風。右嵩嶽晴雪</text>
<title>松京雜絶 十二首</title>,<text>蒼松鬱鬱八仙宮。松嶽初名扶蘇。新羅監干八元曰若植松使不露巖石則統合三韓者出矣。因栽松名曰松嶽。金寬毅通錄。唐肅宗涉海來。登鵠嶺南望曰此眞八仙所住處。或曰宣宗。○牧隱詩肩輿直上八仙宮。 五部靑春醉夢中。高麗都城有五部。明僧溥洽詩五部靑春醉管絃。 膓斷江南歌玉樹。鍾山王氣黯然終。右崧嶽玉戶金鋪照壁璫。春風貯得馬巖傍。不知事去三韓地。猶歎無人付影堂。馬巖在成均舘前。恭愍王爲魯國公主。大營影殿。竆極奢侈。王聞禑生。喜曰影殿付托有人矣。○右馬巖鶴背銖衣下洞天。中和樂府紫霞仙。至今耆老傳遺俗。幾度人間丙子年。紫霞洞在松岳下。高麗蔡洪哲搆中和堂。邀國老開耆英會。自製紫霞洞曲。盖托紫霞仙人來壽之詞。至今樂府傳其譜。高麗曹繼芳詩夢裏曾看鶴背天。羽衣仙樂列樽前。若將勝事誇他日。須說人間丙子年。自是遂爲松京故俗。每設耆英會。輒刻石以記之。○右紫霞洞泣碑血石事堪吁。魂魄千秋有也無。風雨年年磨不得。長留化碧報恩殊。善竹橋。圃隱先生成仁處。尙有血跡。橋傍竪碑紀圃隱立慬時事。碑常濕如泣。因名泣石。第二句用圃隱歌辭中語。○右善竹橋延福亭前滿綠蕪。龍舟何日泛明湖。鴻都學士多輕薄。盡把權綱屬武夫。延福亭在東門外。毅宗構亭。築堤爲湖。泛舟酣宴。與文臣賦詩。衛士惡甚。卒致鄭仲夫之亂。○右延福亭遺墟九齋分籍下緇帷。文憲遺墟尙有碑。洛詠歸來山日暮。風流猶想踞傳巵。高麗崔文憲公冲敎誨不倦。遂分九齋以處學者。古基在紫霞洞。每暑月借歸法寺爲夏課。賦詩讀書。冠童列左右奉樽俎。日暮皆作洛生詠以罷。李奎報憶舊京詩惟有一段關心處。歸法川邊踞送巵。○右崔侍中遺墟長程何處最傷神。天壽門前草似茵。不見王孫歌舞盛。一聲黃鳥送行人。天壽院在城東。天壽寺古址也。今院亦廢。盖麗朝衣冠迎送之地也。李仁老破閒集天壽寺爲公子王孫携珠翠笙歌餞迓之所也。李仁老詩送客客未到。尋僧僧亦無。惟餘林外鳥。終日勸提壺。李奎報詩云此是年年離別處。不因送客亦銷魂。天壽院舊在吹笛橋傍。○右吹笛橋三省荒凉噪暮鴉。內園人賣召平瓜。杜門洞裏公侯裔。盡是尋常百姓家。三省洞名。舊日三省廨署。今廢爲瓜田。鼎革後麗朝遺臣七十餘家。隱杜門洞不仕。○右三省洞竝馬春遊弄翠鈿。君王歡笑不勝憐。秪應夜夜粧臺月。環佩同歸七點仙。辛王與寵姬燕雙飛，七點仙等並馬而遊。○右花園遊墟紗樓刻燭賦玫瑰。一代淸詞供奉才。人與名花俱寂寞。潺湲流水野橋回。高麗肅宗御樓賦玉玫瑰詩。召詞臣和進。睿宗御樓刻燭賦牧丹詩六韻。應製五十六人。安寶麟爲第一。○右紗樓遺墟坊名認得舊京華。制度新豊較不差。豈是玄都前度客。東風鷰麥憶桃花。我太祖定鼎漢陽。街坊之名。悉用松都之舊。○右故京街坊崇岡百折一溪鳴。井裏看天蟻磨行。自古宴安由恃險。不如剗却兩山平。右靑石鎭</text>
<title>宿蔥秀</title>,<text>蔥秀山高玉溜懸。玉溜蔥秀泉名 朱翁小照百年前。緣何膾炙詩人口。爲傍皇華驛路邊。</text>
<title>載寧妙音寺。次壁上韻。</title>,<text>鍾聲何處訪琳宮。白鶴飛來一錫風。三佛裝嚴雲髻綠。諸天圍住雨花紅。偶從蓮社參方外。誰識桃源在此中。俗傳桃源在長壽山。好事者訪之不可得。 寄語西州休憫旱。靈泉枕下去無窮。</text>
<title>呈載寧使君 尹</title>,<text>久作山中客。郡齋數寄書。境移河北虎。庭掛南陽魚。軟話燈殘夜。淸歌酒醒初。頓忘羇旅苦。三日駐征車。</text>
<title>盤書軒。書示從姪安岳寺 裕行。</title>,<text>幾日離京城。秋霖苦不晴。異鄕逢骨肉。遍體荷光榮。欲報君恩重。毋忘世德淸。我慙無所補。攬轡獨屛營。</text>
<title>貝葉寺</title>,<text>東方聞法早。白馬幾千春。漢明時貝葉祖帥東來傳法。刱寺於九月山。與白馬並時。 貝葉殘經存。新羅時有僧雲遊西域。持貝葉所寫經五編而來。藏於是寺。故名貝葉。今移置華藏寺。 龍華古繪陳。古序本寺西壁。有唐人所畵龍華會。 五峯曾現象。寺中故事文殊大士於寺後五峯現身說法。遂爲塞山道塲。 三聖實生民。九月山爲檀君肇基之地。今有三聖祠。以奉桓因，桓雄，檀君之祀。 緬想仙靈跡。杳茫不可親。</text>
<title>貝葉寺。懷行中四人。</title>,<text>凉風今夜起。客子到何邊。聚散恒無定。險夷且向前。逶遲家室遠。顦顇僕夫憐。不惜賢勞替。禪窓愧安眠。</text>
<title>贈荷隱長老</title>,<text>誦唄諸天靜。燒香萬慮空。自言三十載。不出此山中。</text>
<title>檀君臺</title>,<text>與堯時並立。晩共白雲遊。脫屣千年國。御風返故邱。</text>
<title>月出庵</title>,<text>逶迤攀鳥道。行到水聲窮。迥出人天上。俯看兜率宮。</text>
<title>兜率宮</title>,<text>窈窕臨丹壑。雲霞半嶺橫。山僧入三昧。終日坐蟬聲。</text>
<title>與荷隱共賦</title>,<text>閒雲一塢閱秋春。甁鉢垂垂梵宇新。荷隱傾槖修寺。盡復其舊。 幸得空門爲道友。終知慧業屬文人。蒼麟石老留雙跡。檀君騎蒼麟朝天。至今石上有雙跡。 白馬經來隔幾塵。試問玆遊奇絶處。名山多在海之濱。</text>
<title>東林答華雲</title>,<text>秋日輕裝載小車。山容水態滿襟虛。憂深未暇身家計。事到方知學術疎。弩有千斤寧爲鼠。水無升斗可沾魚。回看石洞雲千疊。飛錫何時到里閭。</text>
<title>鳳山朝陽閣。次壁上韻。</title>,<text>鳳兮豈是稻粱謀。飛上朝陽千仞頭。百鳥啾啾何所訴。無才救汝倒含羞。</text>
<title>海州芙蓉堂。次原韻。</title>,<text>水閣虛凉倚斗宵。閭閻無事沸笙簫。荷花落盡秋風起。十二瓊樓夢遞迢。</text>
<title>省掃海州羅峙洞先墓。夜與諸宗數百人。會于丙舍作。</title>,<text>吾宗根深厚。先祖有餘慶。居此二連鄕。賢孝世篤行。雲仍千百人。枝葉何其盛。榮悴雖不同。灌培各遂性。我祖鑑在上。一視骨肉並。謹愼守家規。毋忝爾所生。宜戒角弓反。永念常棣詠。奚徒爲禦侮。鄕里亦照映。約遵藍田呂。義效浦江鄭。小子有不率。馴擾以歸正。瞻彼墓前柏。鬱鬱霜枝勁。愀然如承訓。千載猶起敬。庸是勤相勖。綿綿及修夐。</text>
<title>淸聖廟</title>,<text>不盡淸風百世師。遺祠何獨在灤湄。此邦爲有殷民裔。淚聽當年麥秀辭。</text>
<title>石潭瑤琴亭</title>,<text>澗阿秋日明皜皜。亭上無人杏樹老。先生昔日歌考槃。三尺瑤琴手自抱。一彈怡性靈。再彈憂世道。先生一去琴隨亡。遺韻滿山空文藻。廢院荒凉不可尋。穹碑埋沒庭中草。九曲之水迷眞源。將身何處更洗澡。</text>
<title>八月十日宿海州人家。是夜嚴霜殺稼。</title>,<text>夜來消息儘堪歔。靑女相尋旱魃餘。穡事蒼茫今已矣。天心冥漠竟何如。愁看穉稙渾棲畝。無望汙邪且滿車。儉歲宸憂宵旰切。明朝應下免租書。</text>
<title>還到長湍華藏寺。知州素山丈及金滄江來會共賦。</title>,<text>極樂峯前夕照蒼。海西歸客鬢成霜。山連紅樹天磨外。門對寒潮沁水陽。貝葉千秋傳象敎。貝葉所寫經五編。自九月移藏于此。 袗衣異代近龍光。高麗恭愍王御眞。奉安于玆寺。 那知今日禪窓下。鴻雪因緣作一行。</text>
<title>還到彰義門外人家。鄭石汀來訪。與錦圃共登洗劒亭賞秋。</title>,<text>蕭瑟空欄似旅亭。輪蹄近日少過經。晩來灝氣澄心白。分外詩緣拭眼靑。流水百餘年劒氣。老楓一樹作人形。海山幾日棲霞客。又向溪邊落木聽。</text>
<title>夜宿溪傍崔姓家共賦</title>,<text>茅茨蕭灑俯淸溪。咫尺紅塵有此棲。怪我行藏如霧豹。憐君志氣困霜蹄。無非秋籟空山裏。似有人言隔水西。不見麯生風味厚。近來詩格也還低。石汀善飮。近以年饑藥釀故云。</text>
<title>琴鶴軒。次李芝峯韻。</title>,<text>廿年重到似吾鄕。老吏相驚白髮長。治化猥承馮氏郡。夢魂空繞謝家塘。四山朝氣梅軒爽。千樹秋風橘戶香。報答昇平那有術。一身多病臥淮陽。</text>
<title>觀閱武 九月</title>,<text>海上當暮秋。淸飈伴暄旭。太守閱軍實。號令纔一宿。平明排仗出。屬鞬佩魚服。鼔角何沸轟。旌旗正肅肅。築塲城東南。觀者棼集輻。衰草曠無垠。勢平若棋局。軍吏傳行禮。魚貫盡匍匐。樹旗結方營。人馬立如束。兩陣忽相倂。紛紛互馳逐。金皷不能節。散走如挺鹿。呼噪哄一塲。塵壒迷黲黷。落帽憐禿髮。棄甲笑皤腹。高懸魚門胄。敗者固慙恧。時平軍無籍。里胥雇樵牧。聞令褎如聾。回身强似木。徒爲吏所侮。鞭打若㹠犢。行止任天性。誰能制起伏。主將幸仁恕。不比宋子玉。功罪且不問。一笑奏凱曲。區宇終寧謐。文具此爲足。力田勤供賦。國家享其福。四海方鼎沸。輪艦行電速。訓鍊邁古法。器仗駭心目。吾邦處一隅。晏然自守獨。朝夕幸無事。偸安古習熟。聖主奮有爲。羣公勉瘁鞠。六條擧賢才。銳意扶頹俗。積弱起不振。愚陋似桎梏。昧者反嗤笑。智者徒嚬蹙。以玆兒戲具。大言相抵觸。一朝有蹉跌。奚暇食參肉。操罷耿不眠。秋聲滿修竹。有懷當誰語。且付霜毫禿。</text>
<title>至月十一日。贈別金石貞 冕濟。兼寄寗齋學士。</title>,<text>木落天寒歲暮程。君將西去更南行。秪緣千里酬知己。秋卷裝來淚滿纓。去歲逢君雪正垂。今年爲客橘黃時。簿書何物關心事。十日曾無一字詩。寗齋學士贐兼金。珍重箴規感佩深。措大爲官無異績。商量秪不負初心。</text>
<title>贈松廣寺龍雲老衲</title>,<text>舊遊如夢洞中天。彈指光陰二十年。惟有西庵修道侶。厖眉無恙說前緣。</text>
<title>辛巳三月。與金石貞，吳海士 容默 共賦餞春。</title>,<text>烟雨霏微柳緖斜。霓旌初發海雲賒。離懷黯黯頻呼酒。餘戀依依更覓花。綠樹鶯聲猶夢裏。長程草色已天涯。丁寧留與靑春約。來歲如今共返家。</text>
<title>又賦一律</title>,<text>西園春事轉頭空。無那光陰逝水同。海堧千家楡莢雨。客窓一日楝花風。經綸四海還無外。點檢百年已向中。有酒良宵君莫去。詩愁不盡漏丁東。</text>
<title>四月七日。鄭石汀來訪共賦。石汀時任樂安郡守。與順天隣邑也。</title>,<text>簿書何日不怱忙。斗酒遲君久已藏。佳節每多風雨過。閒愁更與海山長。三春鄕夢遊仙枕。一世詩名選佛塲。知有五千文字在。不須茶椀潤沽膓。</text>
<title>是月九日。與鄭石汀，金石貞偕作樂安之行。賦樂民軒。</title>,<text>出郭飄然意更閒。官途如髮麥田間。靑燈復話前宵雨。碧樹相連二郡山。半世無端魚若忘。何時共作鳥知還。溪亭此去仙源近。點點幽花出曲灣。</text>
<title>翌日共遊淸溪亭。亭主丁姓人五世相傳。裁植花卉。楓林輝映。四壁有泉石之勝。留宿共賦。</title>,<text>淸溪行盡一堂深。慚愧塵纓照水心。拂檻花枝光四照。傳家樹木長千尋。飜思世外還初服。誰識邱中有素琴。聞說襄陽賢太守。習池日日醉回吟。泠泠流水到巖扉。骨冷神淸夢亦稀。只爲塵機消半日。一雙翠碧近人飛。三三開逕接山扉。從古輪蹄此地稀。靜裏不消看曆日。一番風過一番花。白髮頹然錦洞天。花前日暮正堪眠。山中水竹三千戶。案上琴書二百年。怪鳥自啼寧識吏。遠尨時吠亦疑仙。苦吟直到闌干月。夜久虛明水一邊。溪堂信宿地。欲別有餘情。繞屋蒸花氣。終宵枕水聲。苟能除俗事。卽此送平生。商雒雖云好。恐傳避世名。</text>
<title>翌日臨發。口呼和石貞。</title>,<text>淸溪亭子郡之東。惜別名花在眼中。彷彿西廂微月夜。佳人摻袖淚殘紅。</text>
<title>權野樵來過。共登喚仙亭。</title>,<text>神仙消息杳茫邊。憑檻回頭憶壯年。碧樹沉沉藏畵閣。夕陽冉冉下漁船。烟雲淑氣來三島。湖海淸風動四筵。此日登樓應有賦。羡君藻思湧如泉。</text>
<title>六月二十四日。禱雨靈鷲山。題兜率庵。</title>,<text>迢迢攀石逕。呼吸近蒼穹。高閣出雲上。衆山浮海中。欲超三界苦。誰濟萬民窮。寂寞蒲團坐。始知四大空。</text>
<title>奉使宿南門外發行。示同行諸君子。</title>,<text>一出都門意緖悠。蕭蕭鳴馬倚征輈。君恩似海身還小。王事如山夢亦愁。契濶異鄕將隔歲。登臨此日况逢秋。遠遊儘是男兒事。却愧西風吹白頭。</text>
<title>過松京善竹橋。次從事尹石汀 泰駿 韻。</title>,<text>故國寒鍾暮色遙。權鞈松京懷古詩雪月前朝色。寒鍾故國聲。南樓愁獨立。殘郭暮烟生。 覇國雄氣已沉銷。名山諸佛渾無力。高麗太祖遺誡有云我國賴名山諸佛救護之力。 終賴綱常一石橋。善竹橋。麗末鄭圃隱成仁之地。至今血痕尙存。</text>
<title>銅仙嶺。次官弁白兼山 樂倫 韻。</title>,<text>嶺路崎嶇到小亭。崢嶸秋氣接靑冥。千年關海重重鑰。嶺是關海之界。築城設關。 兩地朋交落落星。雲暗未須愁日暮。天長那得御風泠。此行不必叢祠禱。嶺上有神祠祈禱處。 夷險前頭仗國靈。</text>
<title>宿鍊光亭</title>,<text>西風吹送木蘭舟。急管哀絃動素秋。醉感君恩歌一曲。不知身在浿江樓。</text>
<title>宿柵門</title>,<text>積雪被邊戍。衆山朝海邦。人烟通六縣。獵火照三江。意戀投林鳥。心聰吠客厖。初云心戀投林鳥。耳醒吠客厖。張季直以爲不如心聰吠客厖。心聰出管子。 稅車相勞苦。野店酌春缸。</text>
<title>遼東白塔</title>,<text>斜陽立馬古遼城。白塔亭亭向日明。恰似令威初返柱。逢人無語自書名。</text>
<title>安市城吊古</title>,<text>精忠奇畧兩兼之。眼底曾無百萬師。千古難明心裏事。功成秪爲莫離支。</text>
<title>黃旗堡</title>,<text>走馬黃旗堡。書生意氣豪。脩林風不息。大野日常高。久客塵棲髮。長征雪滿袍。沙塲經幾戰。恒遣浪花淘。</text>
<title>古盧龍塞 十八里堡</title>,<text>辭封高義感田疇。立馬盧龍古塞秋。底事祿山能跋扈。唐家形勢在邊州。</text>
<title>古右北平 永平府</title>,<text>結髮從軍老塞垣。誓將猿臂答皇恩。奇才不售功名薄。恨入城東射石痕。</text>
<title>夷齊廟</title>,<text>大老西歸殷室傾。天心不與獨夫橫。採薇叩馬齊東語。誤了淸風百世名。</text>
<title>瀋陽</title>,<text>儲胥風雲護舊畿。萬家金碧煥朝暉。八旗子弟渾無事。日出城南試馬歸。</text>
<title>邦均店。次壁上韻。</title>,<text>時李傅相力主通洋和俄。支持大局。朝野聾昧。謗言四起。余宿邦均店。見壁上題詩。以少荃比秦檜。笑次其韻。古來車賦轉爲馬。國富今惟數海航。能讀書宜知合變。急投劑豈已膏肓。老成方略須持重。遵養王師且晦光。白面坐談天下事。聽之盈耳儘洋洋。</text>
<title>望夫臺</title>,<text>生前日日望夫壻。死後魂應夫壻依。秪恨此身輕化石。家山萬里未言歸。</text>
<title>榛子店</title>,<text>壁詩哀艶墨華殘。塞上行人拭淚看。練練半規榛店月。可憐猶似季文蘭。季文蘭事見息庵集</text>
<title>永平城外店舍。次壁上六言韻。</title>,<text>宿處孤燈自照。起來殘月猶橫。但聞車聲轆轆。不記多少行程。永平城裏雲曉。明月樓前樹低。試問養貧興學。游刀何止割鷄。前太守游公智開養貧興學。至今遺愛尙存。邊天乍暄復冷。店樹似近還遙。燕地今年無雪。河氷滑笏未消。浮雲杳杳東去。白日依依西斜。尺素異鄕久阻。家人應卜燈花。</text>
<title>過易水 今名白河。冬日水涸。惟有白沙淺流。盖古今山川之變也。</title>,<text>白沙浩漫漫。悲風日暮起。借問此何地。云是古易水。昔日燕儲君。送別入秦士。入秦夫如何。一死酬知己。惜哉功未成。召伯忽不祀。知遇最感人。淚落千古史。</text>
<title>謁楊忠愍祠</title>,<text>人死化塵土。夫子獨不滅。我來拜遺像。凜凜如霜雪。幸免仇鸞手。再擧豈圖活。咽咽績燈語。夷然意不屑。諫草猶在壁。姦臣膽應裂。明時多直諫。孰與夫子埒。易水流湯湯。回首古俠烈。伯鸞傍要離。異代成兩絶。</text>
<title>海鳥篇。呈永定觀察使遊藏園 智開。</title>,<text>海鳥自東來。翩翩渡鴨水。羽譙聲啁哳。衆鳥不與齒。侃侃遊夫子。大名久熱耳。一見照肝膽。相迎倒蔡屣。鄙微叨盛禮。鍾皷響八簋。膏車遠送行。相隨保省裏。省署深如海。萬邦具瞻視。爲我勤先容。周旋有所恃。候謁無愆期。諮度動移晷。下國方綴旒。隱恫若在己。明發卽出城。迢迢向津涘。臨歧意彌篤。珍重戒行李。情意逾骨肉。雙袖浥淸泚。津海春氷開。襜帷倘莅止。聊以抒衷抱。勿嫌辭鄙俚。</text>
<title>題周彥升古畵 彥升自序畧云范利仁畵唐人曉行詩意。余以千錢得之。其前欵爲彥升作。感其字之相同而名不傳云云。</title>,<text>聖世材俊興。曲藝亦臻美。塵涴僅辨墨。萬里在尺咫。彷彿關東道。霜月照行李。彥升知何人。想是古名士。君非慕藺公。偶然字相似。誰知百載下。雄劒復歸水。凝神入詩境。朝暮遇知己。</text>
<title>送卞 元圭 知事歸國 季冬</title>,<text>卞子才無敵。生逢有爲世。王事日以埤。征車不暫稅。而余愧無能。相隨度遼薊。遼野何茫茫。四顧不見際。宇宙本寥廓。日月有虧蔽。時於旅燈下。抵掌論大勢。四海方雲擾。一隅獨玩愒。思深不成寐。往往至流涕。余惰亦能振。感激思自勵。津局盛戎備。五兵皆新制。學習諒未易。何以答君惠。君將東歸國。我將留經歲。相別在天涯。何時復合袂。丈夫志四方。焉能事匏繫。時事多艱虞。努力勉共濟。歷歷數來程。雲山更迢遞。</text>
<title>贈天津水師學堂漢文敎習董元度</title>,<text>戰國微言絶。世多功利士。漢興除挾書。猶昧學問旨。眞儒起廣川。廓如掃羣秕。總統歸有極。貫徹天人理。斯文賴不墜。綿綿到千禩。董子得其學。懷寶不自市。開堂授英俊。經經以緯史。方今敎多術。範圍溢文軌。蒙士立基淺。徇人易忘己。提絜端其趨。蔚然成才美。玆事諒非易。恭爲得師喜。</text>
<title>送白兼山歸國 壬午三月</title>,<text>去年九月辭玉殿。同承溫諭飫珍膳。五雲回首日迢迢。羸馬疲僕長途倦。惟君壯年賦遠遊。識富才美推邦彥。輿圖歷歷在胷中。馬上山川如慣見。津衛東畔逢殘春。天涯倍切陟岵戀。聖主恩大燭幽微。星軺萬里許反面。浩蕩誰能阻歸心。折柳河溝朝飮餞。嗟我同來君先還。佇立聊歌差池燕。</text>
<title>送尹石汀從事歸國 四月</title>,<text>尹子有雅量。迢然識度淸。見事不泥俗。談務更近情。兩載津舘裏。日夕心肝傾。興言時事艱。憂國念蒼生。顧我迂且拙。每懷耦而耕。慷慨還相勖。諧笑散不平。今當東返槎。遙指漢陽城。觚稜在何處。杳杳海雲晴。欲贈意難盡。執手久屛營。努力任康濟。庶以答休明。先聖有大智。隨道乃隆汙。不有蚩尤亂。不必制干戈。不有貿遷業。不必行舟車。苟非不得已。因俗豈不佳。嗟哉古未聞。六合爲一家。顧瞻海內外。洶洶無恬波。聯絡爲縱橫。糾結若蚓蛇。晏然處其間。見者皆驚嗟。彼方利其爪。彼方磨其牙。如在豺虎傍。仁義安足誇。</text>
<title>東還時。贈別海關道臺周玉山 馥。</title>,<text>六月棲棲賦出征。東天笑看海雲晴。最難下手君心苦。局外還同局內情。</text>
<title>津河舟中。逢袁慰庭 世凱 舍人。</title>,<text>慰庭河南省人。現帶行軍司馬。英達夙成。志氣軒豁。吳筱帥常稱慰庭是中州有數男兒。相逢一笑便形忘。顧眄生光意氣長。滿腹風雲鄧禹歲。慰庭時年二十四 住家河洛賈生鄕。眼前快闊無難事。酒後輪囷有熱膓。秪爲年年王事瘁。靑春已見鬢毛蒼。慰庭年十九。爲其從叔文誠公賑河南飢民。日夜勞瘁。吐血數升。頭髮盡白。</text>
<title>野宿馬山浦。示慰庭。</title>,<text>甁空罍亦恥。藩固室斯安。處世重知己。與君共濟艱。雨帆烟港晩。露宿馬山寒。余隨軍至烟台。與慰庭同乘小舟赴吳帥船。時風雨大作。波濤汹湧。幾不得濟。至本國馬山浦下陸。浦口無人家。諸軍暴露。余與慰庭同宿于野。 庶勉平生志。毋忘此日難。</text>
<title>和周彥升。仍識別懷。</title>,<text>王師東下掃氛祲。幕府奇才摠藝林。麗水高山留勝蹟。高麗古稱以山高水麗得國名。 光風霽月見眞襟。西隣未必懷嘗禴。南國何時效貝琛。欲賦蹇裳酬六月。天涯無限送君心。</text>
<title>送慰庭歸河南</title>,<text>時淸國欽差吳大澂來察諸將功過。外國人流言毁慰庭。留防諸將亦嫉其功而短之。欽差按慰庭頗急。慰庭慨然卽日西渡。名高人多嫉。功成衆所忌。此事古今同。處世諒不易。曩値危急日。人皆斂手避。黠者懷首鼠。懦夫常惴惴。事定反覓疵。利口交漸漬。遂將功爲過。摧折丈夫志。君今浩然歸。俯仰無所愧。天日照孔昭。賢才豈終棄。相見知不遠。努力勉王事。</text>
<title>慰庭觀察以督理商務來駐</title>,<text>海水碧且深。海山縈以長。結交期歲寒。義氣凌秋霜。豪槩似宗愨。英達類周郞。惜君四海志。匏繫在一方。不有藩屛固。何以衛室堂。昔別黯然愁。今見喜欲狂。愁喜非爲私。豈作兒女膓。</text>
<title>次韻酬沈遂山 定澤 主簿，宋敬山 伯玉 侍讀，沈雪陸 宜弼 孝廉。五月</title>,<text>默計行藏意窅然。那知消夏此江邊。久拋人事頻忘日。靜對床書可送年。漲退參差鴻漸陸。江晴快活鷺飛天。不妨身世還初服。也伴漁翁宿暮烟。</text>
<title>又和五古一首</title>,<text>沈宋隱於詩。大道懷經邦。二鳥鳴相得。風流滿湖江。不願簪組榮。聚首同一窻。我病淹江舍。時來伴寒釭。勸以中山醪。一吟傾一缸。傷時歎累欷。談古俗回厖。寄興寫蠻箋。筆力千斤扛。自笑迷津者。孤舟排濤瀧。檣傾復楫摧。歸臥有餘𢥠。寂寞龍山隅。顧影獨成雙。春容大雅什。投贈我心降。何以報瓊玖。芳洲採芷茳。</text>
<title>次韻寄遂山</title>,<text>梅霪三日喚詩愁。江水連天客滯留。遠渚牛歸難辨渡。羣山鰲戴欲隨流。半生虛作風漂梗。今夜應看月滿舟。吾道蒼茫無處問。渺然滄海一桴浮。連宵江雨漲侵臺。十里陂田鏡面開。頓覺胷中無一物。門前早有白鷗來。</text>
<title>次韻酬遂山雪陸 雪陸明將還山</title>,<text>誰知後世著名芳。只許漁樵共一堂。身如老馬愁途遠。心似遊魚怕餌香。霽景政新梅過雨。民憂暫紓麥登塲。有事四方憐夙志。送君去採鹿門桑。</text>
<title>申洌陵來訪。共次遂山韻。</title>,<text>翰墨因緣歲月深。喜看匹馬入脩林。千年流水淘塵刦。一片閒雲住野心。十里眼窮寧浦樹。數聲風過鷺梁砧。閉門寂寂榴花晩。爲爾開樽一苦吟。</text>
<title>元春汀來訪共賦</title>,<text>嗟君佗傺竟胡然。當世王盧共後前。猶記濕遊年少日。酣呼抵足臥壚邊。樂此留連孰使然。江山如畵暮帆前。茶香初熟人來後。詩句飜成鷺去邊。萬事消沈思渺然。遊仙一枕午窻前。玉堂只信如天上。金爵猶勞望日邊。</text>
<title>夜步法堂前口吟一律 六月</title>,<text>靈塔岧嶤月影中。樹林颯颯似秋風。山門豈有前緣重。世事都歸一夢空。火近西流時已晩。天低北斗望難窮。浮名到底還堪笑。博得嶺人喚相公。</text>
<title>尹西亭送葛葉酒。寄絶句一首。次韻謝之。</title>,<text>旅窓却暑苦無方。葛葉新醪喜滿觴。一道山風吹入腹。何來黃鳥喚詩膓。</text>
<title>元春汀寄詩慰暑天赴謫之苦。次韻和之。</title>,<text>阽阽飛鳶若墮瀘。炎天行客欲狂呼。半生乾沒華容改。一點淸凉世界無。把酒那堪親友隔。離鄕始覺逐臣孤。君今白首猶郞署。何日同舟泛五湖。</text>
<title>戱賦山禽問答</title>,<text>問布穀布穀復布穀。禾苗滿前坪。縱布天慳雨。何望有秋成。布穀答四野無曠田。布穀是我職。不須問天時。且可盡人力。問黃鳥但勤修爾身。且莫掉爾舌。求友在省心。不在講好說。黃鳥答我自發天趣。非關世人情。內省不自疚。聽之和且平。問杜宇常道不如歸。不知歸何處。蜀土雖云佳。只恐不容汝。杜宇答去國八千里。瑣尾舊臣從。但歸死無恨。豈敢望見容。再問切切復哀哀。能悔當日事。歸來沈宴安。恐復喪汝志。再答備嘗艱險久。庶幾許新圖。彼相安足恃。百姓幸憐吾。三問却辭金闕裏。來向羇窓啾。我猶被放逐。何能爲汝謀。三答衷臆無所訴。悲鳴深樹巓。此地非君所。何苦來相纏。四問爾聲催我歸。月明歸路多。欲歸無田舍。其柰爾聲何。四答山人自有里。山禽自有枝。君如無歸志。微物亦何爲。問衆鳥空山本無聲。衆禽何多事。不去飮啄謀。來攪幽人睡。衆鳥答我不慕軒冕。我不求利名。空山太寂寞。聊慰遠人情。</text>
<title>呈道軒李兄</title>,<text>我昔髫齔時。公來逆婦親。孤單惟一弟。充接東床賓。瘦弱多疾病。遺尿滿彩茵。哄堂成一笑。倐忽五十春。姊氏古女士。慷慨不染塵。憂我官太盛。臨歿戒申申。道兄晩釋褐。猶似布衣貧。每歲趁候班。旅食轉悲辛。居家何所樂。五子趨昏晨。五子俱賢孝。箇箇如麒麟。窓間一甕酒。卷中千古人。一飮一讀史。陶然養和眞。送兒沔之陽。寄緘慰逐臣。發書撫舊迹。俛仰自傷神。我心尙如童。我髮已化銀。昔日遺尿笑。今成淚沾巾。處世亦如此。到處逢蹙嚬。已過伯玉年。詎能望自新。庚子春。公來賓甥舘。余時年六歲。</text>
<title>次韻酬沃川宰尹玉居</title>,<text>十年宦業若炊沙。澤畔孤臣兩鬢華。春夢依微如隔世。生緣淡泊已忘家。心期迥照千江月。治化遙傳一縣花。拄杖寺門成獨笑。故人消息自天涯。</text>
<title>與安厓石 鼎遠 共賦</title>,<text>笠屐蕭然返古初。負瓢時到野人廬。庭梧飄葉凉生後。山竹敲茶睡起餘。醉倒何妨村裏酒。倦來聊覓枕邊書。啼禽莫笑無田舍。到處淸風室太虛。野田墟落接空門。數點靑烟鐺脚村。畸士相逢歌白石。美人不見歎黃昏。鏡中白髮空憐志。海上靑山欲斷魂。別後詩篇應滿篋。今宵樽酒細將論。一盃勸汝安期生。江海文章早有聲。相笑拍肩猶意氣。高吟捉鼻亦風情。山中長物贈雲白。湖上歸帆帶月明。十載牆東成市隱。侯門不解去飄纓。</text>
<title>送厓石</title>,<text>行人秣馬鐸丁東。靑豆晨燈一點紅。月出虎溪愁惠遠。草生南浦恨文通。寂寥誰慰茳籬岸。迢遞難攀桂樹叢。夢裏依微君去路。亂山何處不相同。</text>
<title>詠蜘蛛</title>,<text>老蛛張網屋簷斜。密密安排意願奢。微物皆能知避害。無心惟罥紫薇花。</text>
<title>詠蟬</title>,<text>萬樹鳴蟬閙梵宮。孤僧不語坐如聾。有時忽斷靑山寂。無限秋聲在腹中。</text>
<title>七夕</title>,<text>鑾鶴無聲夜色遲。雲輧珠箔影逶迤。天孫老去情應薄。不遣今宵別淚滋。</text>
<title>夜坐偶吟</title>,<text>獨坐悄無寐。淸景少人知。吟蛩上欹砌。明月瞰虛帷。夜深風露重。山木盡垂垂。繁霜一朝至。豐草行將萎。流光迅若水。華髮日夕滋。誰能久駐顔。功名亦有時。逝將息塵機。服食追安期。明月下西軒。流輝散林樾。凉風收積雨。萬里氛埃絶。仰看天寥廓。衆星何森列。北斗正闌干。玉繩轉明滅。蒼龍奮其角。維箕翕其舌。織女終日勞。杼柚久已竭。浮雲互相踰。衣狗變俄忽。惟有古時塔。亭亭守嶻嵲。</text>
<title>次安厓石見贈韻</title>,<text>別後山扉幾夕曛。雨餘秋氣已三分。奇文恨未逢時賞。虛籟偏多靜裏聞。寂照心如潭印月。漫成丹欲鼎收雲。興來獨去忘形坐。惟有靑林鹿與羣。</text>
<title>次韻贈印元會</title>,<text>蓐收初至導蜚廉。庭樹凉生起病淹。小雨隨雲歸別浦。遠山吐月入低簷。君能持酒慰幽獨。我欲詠詩招隱潛。漸覺閒中淸意味。客來惟進水晶鹽。</text>
<title>夜坐無寐。復次前韻。</title>,<text>至靜原來性近廉。山中無事可長淹。隨同老石時聽講。留住閒雲暮宿簷。身淨六根忘喜怒。夜空萬籟息飛潛。眉頭尙有人間事。豈爲區區米與鹽。</text>
<title>與沈默庵 聖澤 共賦</title>,<text>一天夜色轉紅牆。白露凄凄惜衆芳。人事難期山木壽。秋懷遙入海雲長。相迎野服鬚眉古。慣嚼畦蔬口齒香。何日扁舟溯洄去。故人多在水之傍。</text>
<title>七月二十六日。卽室人亡日五週也。追叙悲悼之懷作八截。</title>,<text>世胄坡山推石門。父賢母孝無他昆。可憐四歲悲風樹。鞠養偏蒙外氏恩。婉嫕常承叔嬸歡。一家和氣渾無間。城西僦屋貧如洗。十載曾無戚戚顔。浮榮奚取市童憐。數頃元無負郭田。偕隱鹿門空有約。高風多愧孟光賢。夫子將登萬里程。怡然相送若平生。知吾素有桑蓬志。不作深閨戀戀情。星槎東返兵戈際。十口團圓未始料。少別經年還聚首。自然憔悴減圍腰。兒官太早不須求。女有夫家且莫憂。病裏無他悲楚語。翩然捨愛向山邱。西望伽倻暮色蒼。重重峯壑想雲裳。東床舊客餘衰髮。淚滴靑衫沔水陽。如聞兒女哭煩冤。那得天涯酹一樽。垂老羡君先我去。泉臺長得奉晨昏。</text>
<title>與安方山 基遠 都事共賦</title>,<text>蟲吟在壁室幽幽。客榻飜驚歲月流。剪燭慇懃無永夜。擊壺悲慨有高秋。南來始見光黃隱。早歲曾從伯仲遊。白露滿空河漢薄。不知何處是瓊樓。</text>
<title>與黃書橋 石淵 共賦</title>,<text>斗酒斟來若飮河。白頭傾盖意如何。野禽秋熟新羞足。渚鴈雲晴遠計多。牛角幾年觀漢史。鹿鳴今日侑周歌。書橋將赴秋圍云 客廚草草休嫌薄。鷄黍情眞勝紫駝。照壁寒燈曉夢依。五雲深處却來歸。孤臣有淚沾裳珮。聖世無才補袞衣。人似千年黃鶴返。心隨萬里白鷗飛。詩膓碨磊爲君瀉。莫遣良宵酒力微。</text>
<title>送金宜煥主事</title>,<text>四座無言酒數行。明朝送客沔陽城。野橋水盡征驢穩。海國秋深旅鴈晴。衰髮相隨夷險際。異鄕難遣去留情。歸程歷歷心中計。應到銅津月正明。</text>
<title>中秋夜。與黃紫泉 鍾敎 共賦。</title>,<text>稻鄕有此可憐宵。人影歌聲渡野橋。四海共攀明月近。三盃渾忘故園遙。誰知儋耳爲佳士。可惜馮唐老聖朝。歎息秋聲因欲賦。靑蒼一夜變庭條。佳節逢君可永宵。登高何必廣陵橋。侵巾露氣淸仍濕。入戶蟲聲近更遙。處世那同金百鍊。懷才堪歎玉三朝。吳剛玉斧年年伐。無恙秋風桂樹條。</text>
<title>送家兒還京</title>,<text>洞門匹馬出遲遲。此去京城幾日期。庶望承家能守訓。愧無授藝足需時。秋懷惻惻難爲緖。世事茫茫不可知。送汝歸家何所贈。漫成惟有一篇詩。</text>
<title>次韻酬申洌陵正郞</title>,<text>素翁一去碧蘿門。文藻寥寥社北村。零落親知同逝水。崚嶒病骨怕深樽。漸忘塵事還稀夢。欲瀉秋懷已斷魂。洌上詩人猶健筆。何時剪燭聽高論。</text>
<title>與黃紫泉共賦</title>,<text>木落園容舊日非。永州水石客忘歸。靑雲未必施於後。白雪何嫌和者稀。秋熟田家無緩步。山寒旅榻欲添衣。近來世事如碁局。拂面西風誰解圍。何處傷心戲馬臺。東籬秋色菊盈盃。有生難道癡心斷。微子安能笑口開。澗壑新霜鴉舅老。江湖明月鴈賓回。松門窲窱通幽逕。日夕應須二仲來。</text>
<title>李澹寧學士直騎省。寄信及五截一首。次韻三首和之。原韻寵辱誰能免。知公定不驚。卽今靈塔寺。依舊廣陵城。</title>,<text>李子鳳樓手。高名四座驚。早聞江練句。膾炙謝宣城。淸宵直騎省。潘鬢逢秋驚。聞說宦情薄。解官將出城。不聞人世事。無懼亦無驚。始識雲山好。住家莫近城。</text>
<title>金石貞自茂朱來訪</title>,<text>纔從灧澦下淸灣。我友招招待我還。得酒一盃猶屬饜。讀書千卷未窺斑。人生歇泊恒靡定。萬事商量竟屬閒。歲暮金丹消息杳。不禁明鏡照衰顔。西湖信美豈吾鄕。閉戶佳辰欲斷膓。白首悲秋挑燭盡。黃花滿地引盃長。中宵落木蕭蕭雨。別浦歸鴻點點霜。總是胷中碨磊氣。詩聲悽壯似漁陽。盡日淸輝在碧峯。不聞人語聽疎鍾。細通竹筧泉聲迥。斜覆琳宮塔影重。歲久楓人多壽相。苔深石丈見癯容。有時寂寞松根憩。雲起無心似我慵。朝暮西山放鶴飛。白雲深處伴僧歸。人閒怪鳥頻窺戶。客去淸風自掩扉。我始欲愁秋正暮。樹猶如此葉全稀。秪緣未罷遊仙夢。珍重鷗盟十載違。紅樹淸溪古沃州。玉居爲宰鳳湖休。月朝講讀修鄕禮。暇日壺觴集郡樓。好事天涯空悵望。孤臣澤畔滯覊愁。煩君代道相思苦。把臂何時續舊遊。玉居爲沃川守。設鄕飮禮。每月讀約。與郡中士友飮酒賦詩。朴鳳湖棄官居家居沃川。石貞自沃來。說兩友追隨之樂故及之。滿壑秋聲悄倚欄。百憂澒洞上眉端。身同魯婦恤機緯。情似衛姬思竹竿。才劣空添雙鬢白。罪深敢暴寸心丹。已過萬水千山苦。回首更吟行路難。</text>
<title>又次前韻</title>,<text>倚斗寒宵月上欄。玉京迢遞暮雲端。人情冷落千金骨。時事艱危百尺竿。老去看山成痞碧。愁來得酒借顔丹。殊鄕佳節亦常有。一段秋懷最遣難。</text>
<title>黃紫泉携酒而來。與石貞共賦重陽詩。</title>,<text>空庭盡日葉聲喧。古寺重陽晝掩門。詩似秋山渾見骨。病如春草未除根。槁容合受黃花笑。衰髮不禁烏帽飜。爲子一盃聊强飮。海天搖落黯傷魂。</text>
<title>別石貞</title>,<text>分手怱怱會面遲。相逢此日未曾期。窮途况是荒寒地。遠別殊非少壯時。老鶴㲩㲪憐病翅。饑烏落泊失棲枝。他宵何以慰相憶。靜對秋山讀子詩。</text>
<title>夜賦一首</title>,<text>秋聲在樹若敲金。掩卷中宵費苦吟。將醉不成村酒薄。欲言已忘佛燈深。客中節序蕭蕭雨。海上風煙漠漠陰。顦顇有人誰得似。黃花一朶冷難禁。</text>
<title>次韻答申白坡 獻求 侍郞</title>,<text>牢銷心猿鍊大還。河車轣轆度三關。長空萬里秋雲捲。無限晴光海上山。山中萬木靜如眠。隻鴈南征響暮天。今夜分明霜信至。商量籬菊獨超然。風雨依然復對床。尺書來自白山陽。爲言近日休官好。華髮秪緣憂國長。</text>
<title>道軒丈寄五古二十韻。知余近閱丹經。詩中有丹經在案頭之句。次韻奉答。</title>,<text>抱素每求靜。邱壑玆淹留。茝徑連丹壁。芷坡帶澄流。靜聞空山籟。萬木吟淸秋。疎鍾落烟際。孤塔矗雲頭。鴻鴈來遵渚。麋鹿鳴相求。携筇時獨往。陟高恣奇搜。大海一泓碧。羣山霽景收。豁然釋狷忿。胷襟蕩優優。搔首悲短髮。騁矚意轉悠。誰知湘潭客。奇絶有此遊。途遠日已暮。行者嗟未休。阿舒 魏舒指李甥 遠相訊。間關來海陬。執手問堂候。精力尙健不。謂言劬經史。炳燭邁前修。自笑鍊丹術。區區爲身謀。根基柰淺薄。神造未易偸。冥心寂返照。光景滿玉樓。但可省煩慮。豈望跨靑牛。守口以止謗。息交以寡尤。飛鳥尙知止。紛紛暮林投。</text>
<title>次韻酬鄭康齋 憲時 承旨排律二十韻</title>,<text>鄭子服詩禮。明時登俊才。挺林一枝桂。調衆百和梅。甘旨陔廚養。耿光仙仗陪。揮毫摛藻麗。擧酒盪胷恢。猥屈松筠操。常憐樗櫟材。周旋淹歲月。磋切資風雷。積釁天難庇。浮名鬼所猜。巴山倚斗望。秦嶺逐雲來。寺僻孤僧守。秋深萬木摧。野蟲坯戶入。渚鴈隨陽回。多病常須藥。消愁數引盃。汀蘭身結佩。籬菊手經栽。眠石仍當枕。擁爐漫畫灰。榮枯分有定。離索意難裁。忽奉瓊琚贈。恍如雲霧開。試將酬白雪。旋復戒烏臺。初志今衰矣。前修更邈哉。幸蒙還井里。誓欲謝塵埃。朗詠覊懷瀉。端居急景催。艱虞雖溢目。匡濟仗公台。</text>
<title>十月三日生朝</title>,<text>爲客年年節序忙。每逢生日劇凄凉。蓬萊閣迥龍吟海。壬午冬。再以領選使入天津。舟泊登州。登臨蓬萊閣。是日卽余生朝也。 浮碧樓高鴈拖霜。辛巳冬。以領選使入天津。由旱路歷平壤止宿。是日亦生朝也。 又見孤臣當歲暮。却來荒寺坐宵長。明年不識歸何處。且向佛前燒炷香。</text>
<title>重陽前日。翠堂從氏與客賦詩。詩中多述懷戀之情。因寄送詩卷。次韻和呈。</title>,<text>中宵多感轉膓輪。聖主知臣卽罪臣。不恨南荒濱九死。那將寸草報三春。浮沈大化應無懼。貴患平生若有身。垂老不堪相憶苦。逍遙堂裏對牀人。</text>
<title>次韻酬沈遂山主簿</title>,<text>有志難禁雪上頭。十年郞署謾沈浮。心存司馬九分地。氣壓元龍百尺樓。人事難期星落落。歲華不住水悠悠。新詩裁報七襄錦。酒後一吟消客愁。大觀亭子挹烟波。江上秋深落木多。經卷藥爐應不廢。沈郞瘦削近如何。水國霜淸鴈正肥。西風透冷芰荷衣。田間斜日負瓢去。却喜鄕人知我稀。榮途軒冕隔生如。溝壑今來復返初。餘年補過知何術。十載篝燈讀古書。皓首求仙計亦疎。冥冥忽忽入寰初。不知鼎器已衰敗。燈下細看修養書。遂山詩有挑燈應讀道家書之句。余近得修養書。畧試一二故云。澗樹生寒夕照蒼。漁樵事畢各歸忙。山中孤客無歸處。獨向東峯望故鄕。滿腹經綸家食日。出門便覺此心違。何時果副花箋祝。飽看湖山得意歸。遂山所寫花箋。搨有兩句。其一云滿腹經綸家食時。其一云飽看湖山得意歸。遂山云以此兩句。深爲祝還之詞。故首末兩句及之。原韻稍爲變通。</text>
<title>次韻答黃紫泉</title>,<text>山中無事日高眠。藥裹殘書擁後前。夜久話僧燈欲灺。雪深阻客榻常懸。松依石老經冬健。梅負窓暄得氣先。歲暮禪齋蕭索甚。讀君佳句味淵然。驂驔時序過愁中。南陸羲輪路已竆。遠客佳辰悲杜老。昔年壯志愧終童。盈盂豆粥循鄕俗。飛管葭灰驗歲功。未必仙家須曆日。芝歌聊答夏黃公。紫泉詩有謝送新曆之語故云。</text>
<title>陸生 鍾倫 自京來訪</title>,<text>梅花纔發客來初。風雪禪扉慰索居。閒話休提山外事。奇文快讀篋中書。陸君示所箸論十餘篇。多論時務深陳利弊。 間關修道層氷滑。搖落寒鍾古木疎。經歲旅遊貂已弊。幾曾扣鋏歎無魚。</text>
<title>與印陸兩君賦梅花</title>,<text>爲誰容悅爲誰催。不待番風獨自開。澤畔荷衫憔悴立。帳中蓮步蹣跚來。飜嫌冷淡悄無語。肯許疎狂頻擧盃。只恐人間留不得。驂鸞何日上瑤臺。</text>
<title>送陸生歸靑山</title>,<text>送客柴門掩。旅窻轉寂寥。詩寒梅欲瘦。愁積酒難消。沔水湯湯去。靑山歷歷遙。歸家當歲暮。風雪渡前橋。</text>
<title>曉枕賦一截</title>,<text>山外村鷄不已鳴。睡餘神思未分明。記得上方鍾已歇。猶有虛空梵唄聲。</text>
<title>與諸人賦除夕</title>,<text>佛燈如豆漏聲微。玉管葭灰已暗飛。萬事應逢新歲好。餘生漸覺故人稀。候班夢逐千官珮。琴操心同百結衣。春色明朝依舊到。山中孤客未言歸。新羅百結先生家貧好琴。歲除夜作杵曲。登海東樂府。</text>
<title>謫居空山。又値歲除。百感交集。擬賦一詩述懷。而不欲作窮愁語。聊爲新年頌禱。以代封人三祝。</title>,<text>靈塔寺裏逢除夕。遠客無眠鍾聲寂。點檢平生尤悔多。年光倐已過半百。生世無裨國與家。老作湘纍吟九歌。眼看羲輪如激矢。餘年那得補前過。但願嗣歲風雨順。高廩如峯蔀屋潤。耆艾處處登衢謠。西京不須議貸賑。再願朝野無艱虞。四隣輯睦豚魚孚。山頭日見平安火。終歲不聞警萑苻。又願拔茅登俊彥。圭璋顒卬仁風扇。明良際會庶績煕。笙鏞至治民於變。臣罪如山理難容。猶蒙涵貸雨露中。一壺濁酒聊自慰。且與農夫歌聖功。</text>
<title>戊子正月十四日</title>,<text>落梅歌罷意悄然。强學兒童坐不眠。春意乍因風片動。鄕愁更被雨絲牽。應無禁夜遊城裏。那得披雲到月邊。預借良宵須盡醉。桄庵料理畵叉錢。</text>
<title>與紫泉元會共賦</title>,<text>文虹氣鬱斗之南。萍水山房共苦甘。百歲浮名同草木。二年歸夢滯江潭。白雲已挽野心住。雜樹猶看生意含。一幅春山君有畵。毫端無數起晴嵐。紫泉爲余寫靈塔四時景圖階草生胎澗日遲。閒來事事愜幽期。尋常掉臂皆眞佛。慘澹撚髭便好詩。閤裏春光梅結子。窓間畵意竹橫枝。雪霜花葉山中景。旅榻居然閱四時。雲影重重塔影層。海山夕眺此堪登。郡樓畵角春風送。浦戶寒煙暮色凝。百代光陰如過客。一甁身世伴癯僧。天門咫尺通呼吸。欲御泠風恨未能。松下人眠鶴立孤。筆牀茶竈一塵無。山中名物羣芳譜。鏡背眞形五嶽圖。日暖蝶奴癡欲動。風晴鳩婦懶相呼。春愁近日濃於酒。釀得詩心滿玉壺。紫泉有玉壺圖詩不待山門折𥳑招。興來携酒赴良宵。屐痕常印鰕腰逕。筇影時橫鴈齒橋。慣鍊世情身似鐵。妙臻詩境思如潮。眉間鬱鬱緣何事。猶有豐城氣燭霄。</text>
<title>次韻呈地主金丈 寅根</title>,<text>寂寂桄庵鎭翠微。何勞皁盖向山飛。官廚如水懸魚淨。村里無聲吠犬稀。病榻情殷時裹飯。空門緣重欲留衣。竆途深感主人遇。客鷰春風不敢歸。</text>
<title>與黃紫泉共賦</title>,<text>爲客經年似故鄕。春風不到鬢邊霜。榮枯過眼田三變。行止隨身硯一方。溪柳將看隨手舞。村醪劇愛透肌香。閒來志事摧頹甚。自課工夫午睡長。</text>
<title>春日與諸詩伴登靈塔作</title>,<text>名山何處可誅茅。隨意尋韓且覓郊。行處蒼苔開藥逕。歸來白石煑松梢。林園日暖蜂輸課。臺榭風淸鷰理巢。野服如今還本分。莫敎猿鶴謾相嘲。古來靈塔幾人經。盡日相看似敬亭。遠水拖藍僧眼碧。晩山濃黛佛頭靑。林間息跡非逃世。宇內同君暫寓形。底事花前相醉倒。免敎漁父笑人醒。踏靑天氣好。掃榻喜逢君。醉去頻忘日。興來易過雲。胷中屈奇策。野外少新聞。衰髮燈前照。相看鶴一羣。蓮花世界接淸都。苔篆依稀綠字符。鎭日松笙鳴㵎壑。斜陽牛笛下平蕪。白雲起處詩將就。紅杏開時酒欲酤。莫讀永州山水記。溪潭不幸遇愚夫。春來消瘦帶圍寬。得酒逢君且盡歡。滿眼韶光羞白髮。何時故里返黃冠。苦吟難續如三鼔。舊學全疎已十寒。閱盡炎凉猶古色。靑山莫作世情看。多謝東君會我心。天晴昨日好登臨。誰知缺界多風雨。却把芳華變古今。抱蘂殘花悄惜別。依巢幽鳥冷愁侵。紛紛開落關何事。一笑看山捉鼻吟。匡牀蒲席雨餘凉。蒼翠和煙鎖上方。送客柴門芳草迥。懷人落日遠山長。卷中贈答追元白。世外棲遲問綺黃。有志當時年少事。休將十策獻開皇。鄕愁日日望山烽。迢遞京城路幾重。多病常愁文苑渴。無功猶望酒泉封。每從郵遞探家信。權借僧廚設客供。數頃薄田湖上屋。晩年身計在明農。澗溜琮琤響珮環。經聲貝葉在雲間。花前臥酒紅潮落。松下眠琴白日閒。世事遙聞如隔霧。春愁難破若重關。經年鵩舍休嫌久。奇絶玆遊飽看山。意到何須卜日遊。野蔬村酒不難謀。林霏朝過春將晩。山鳥晝呼境轉幽。白首幾成交臂失。靑雲豈得執鞭求。凝塵滿席無煩掃。四海如今一室憂。</text>
<title>利川兪白渠持平携筇專訪。其意可感。相阻八年之間。容髮無改。叙故舊道存歿。悲喜交集矣。共賦一律。</title>,<text>兩地相勞夢裏尋。何期把臂坐松陰。如今零落親知少。記昔追遊歲月深。衰老難逢談快事。行藏多愧負初心。憐君顔色貧猶好。曳履高歌若出金。</text>
<title>詠辛夷花 余曾作辛夷辨。在原稿之中。</title>,<text>辛夷花發雨昏昏。影入淸溪蘸筆痕。茄子倒垂眞肖貌。村人不識辛夷。喚作茄子花。盖謂其形似也。 芙蕖半吐欲還魂。可憐寂寞同凡卉。誰與支持在僻村。春酒一盃聊勸汝。幾時移植到名園。</text>
<title>與黃紫泉共賦</title>,<text>深春天氣正淸佳。黯淡詩愁不可涯。數朶殘花能殿後。一叢啼鳥各言懷。旅窓盡日山當席。古寺無人草上階。若道此山商雒近。綺黃高隱與之偕。綠秧春水細如毛。溪畔人家映碧桃。待子不來黃鳥晩。有時自去白雲高。世間北海寧知我。樓上元龍氣尙豪。久客山中多送別。洞門是處卽勞勞。休把行藏問季咸。山童慣製芰荷衫。糧分老鶴兼三口。居僦孤僧共一巖。安得方便能解脫。回思往事隔塵凡。纔離宦海波如鏡。無恙春風掛布帆。滿簾山色碧如藍。數樹桃花宿雨含。隴麥波生纔沒犢。谷桑葉穉欲眠蠶。棲林未必魁奇士。處世不妨愚魯男。有酒勸君須盡醉。靑春將暮我何堪。白首憐君尙屈沉。窮途强與許知音。半生虛負丹砂鼎。千里相思綠綺琴。春夢支離還易忘。村醪淡泊好頻斟。殘脂剩粉都消盡。依舊窻前碧玉岑。</text>
<title>與書橋共賦</title>,<text>幽篁鎭日鳥聲淸。山下春陰覆野城。蘭珮行吟非獨醒。蒲團說法是無生。桃花落盡村容暗。鷰子歸來草色晴。細讀君詩眞有味。風騷又繼杜家名。感君一曲和君歌。芳芷杜蘅離恨多。閒似子西山共靜。淸如季主雨新過。詩人老去春無力。聖世生來海不波。脫帽松陰仍醉倒。相逢誰識我爲何。</text>
<title>浴佛日。與諸客共賦。</title>,<text>浴佛天晴步碧皐。一竿火樹倚松濤。盤登萵苣軟包飯。觴泛杜鵑新釀醪。節物異鄕傳舊俗。風流今日屬吾曹。緬思京國繁華地。千佛家家放白毫。沔川人善釀杜鵑酒蕭然客橐似僧包。篋裏羣書雜俎肴。衰貌不須醫獺髓。殘春無計續鸞膠。芥舟自泛能遊蟻。匣劒深藏可斷蛟。憂患閱來方好道。明窻點易靜觀爻。</text>
<title>與李愚泉 元鍾 共賦</title>,<text>霜蹄蹴踏絶塵飛。垂老如何尙布衣。一夜靑眸傾蓋晩。半生白雪和歌稀。迎風窻下琴書淨。欲雨山中草木輝。耆舊襄陽今已邈。寂寥韻事與誰歸。李生言德山素多文人。故移家就之。今無存者。社中寂寥云。</text>
<title>與書橋共賦</title>,<text>野老何曾識帝堯。豐年歌笑卽衢謠。世情歷落難窺管。身分淸閒欲去瓢。田事未完牛脊瘦。草膓易飽馬蹄驕。靜中一念充區宇。爲善奚須大腹腰。藥欄東畔數畦田。柿葉濃陰蟹眼泉。石老千年抽玉筍。山來平地湧金蓮。斷除塵事階馴雀。句引覊愁夜聽鵑。嘿數愆殃深打坐。旁人錯道學爲仙。</text>
<title>與紫泉共賦</title>,<text>寔事元宜祛彌文。當爲何必欲云云。雍容鼠拱猶知禮。森整蜂衙若御軍。物理天眞皆有合。世情歧路謾多分。東峯明月應如燭。莫歎虞淵已夕曛。達人從古避要津。千載相望似隔晨。末路功名悲小草。長程風雨歎勞薪。窮居還覺詩無賴。小禮猶看酒有巡。白首蘭皐遲暮感。長瞻化日頌堯仁。冥冥兩耳不聞雷。靜裏渾忘歲月催。舊契在心鶯喚友。佳緣無路鳳爲媒。綠秧經雨添新髮。紅藥飜風剩半腮。快讀君詩淸似許。從知神匠謝刀裁。滿山空翠一書齋。松籟碁聲韻共諧。僧懶拾薪淸㵎曲。村深打麥白雲崖。六根迷障塵勞洗。萬古閒愁酒力排。獨寤豈眞長往者。不妨醒醉與人皆。割麥種菁無曠畦。香芹出水剝靑泥。逶迤㵎道彎如玦。高下石田懸似梯。睡起松陰時遠睇。詩成柹葉且閒題。胷中一副存邱壑。苕葦何嫌置雀棲。</text>
<title>申白坡侍郞效權石洲天何蒼蒼歌寄余。和之。</title>,<text>天何蒼蒼。地何茫茫。星辰何以麗。日月何以光。風雷何以薄。寒暑何以忙。春何以發育。秋何以夷傷。飛潛動植物。洪賦孰主張。人生其間杳一粟。如乘芥舟泛坳堂。憂患苦樂迭相攻。怱怱百年已渠央。途遠日將暮。行者猶遑遑。所求者何事。錐刀與毫芒。福兮禍所伏。禍兮福所藏。何貴何賤。何得何喪。何鄙擁短褐。何慕被黻裳。失之何戚戚。得之何揚揚。何人才如錦。何人舌如簧。弱或畏如鼠。强或猂如狼。或入黨籍鐫碑石。或著勳庸垂旂常。或先咷後笑。或朝莠暮良。回頭一望成陳跡。滄海變苞桑。古來達官華屋處。纍纍相似歸北邙。人言不死術。服食可休糧。乘雲輕擧遊三島。顔色如花度千霜。千霜復幾日。邯鄲一夢抵熟粱。原壤無學未爲壽。汪踦執戈豈是殤。東方有高士。鐵石鑄肺膓。軒冕非所愛。邱壑常不忘。積金至斗難回志。浮沈大化不憂惶。我欲從之道路長。西方有達士。嘐嘐自稱狂。仰視薄湯武。俯視陋漢唐。放曠無拘檢。有如天馬不受韁。我欲從之川無梁。川無梁。不可涉。褰裳遙望涕滂滂。人生孜孜爲形役。未見種福徒樹殃。浮名消盡還初服。胡爲乎失路而倀倀。貧賤固所有。令聞誰能彰。君不見不材之木當塗立。宜爾置之於廣漠之野無何有之鄕。</text>
<title>次韻酬洪蘭坡 時模 絶句 十首</title>,<text>迂疎不合在朝端。况復風檣少定瀾。白頭忽覺紅塵夢。五夜山樓一磬寒。天地悠悠一旅亭。征車萬里幾時停。行藏莫問滄浪叟。不忍明時作楚醒。臥數愆殃和病吟。旅燈相守一僮心。看渠癡絶還成笑。簷鵲朝朝望好音。閴寂禪扉掩葦蕭。把盃凝望瀉牢騷。遙知白鶴翺翔處。瓊闕依俙在九霄。鴻泥舊跡感年華。慈壽橋連洞紫霞。書香寥落楊雄宅。文藻凄凉宋玉家。松陰一架半弓苔。勝事寥寥般若臺。遠客孤僧同結夏。墻邊再見紫薇開。廬山記惠遠集名士高僧於般若臺。同修淨土。來書云湖海瞿曇有可與語者否。第二句及之。消愁半日對楸枰。半日頹眠作課程。點檢胷中無一事。故人詩債獨關情。淸緣翰墨記同遊。落落參商閱幾秋。十二梅花消息斷。夢魂一去黯難收。戊寅己卯間。壯洞詩社。設梅花十二會。千里誰能寄尺書。茂陵獨有病相如。蠻箋十幅相思字。不恨經年音信疎。志事摧頹負壯圖。謾將弊器補丹爐。冥心靜坐如枯木。誰識今吾異故吾。</text>
<title>次韻酬沈雲稼</title>,<text>生何碌碌死何遲。慚愧菲才負盛時。此世無人容棄物。靑山獨也不相疑。得失紛紛問塞翁。塞翁不有歸蒼空。蒼空無語吾誰質。萬事商量酒有功。哭古人猶賀古人。賀君先我渡迷津。支離苦海還無厭。又覓仙山不死春。雲稼聞余作三哀詩。寄詩云莫向重泉哭古人。人間苦海渺無津。</text>
<title>與紫泉共賦</title>,<text>久作山中木石徒。時來時去白雲俱。家貧相憶梁鴻婦。才劣堪羞穎士奴。掃石坐溫迎客話。登高腿軟倩人扶。逍遙邱壑亦恩賜。幸得衰年養病軀。</text>
<title>依斗巖</title>,<text>老石嶄巖立翠微。嗒然相對俗塵稀。心懸落日常依斗。身御泠風欲振衣。從此玆邱應賀遇。誰令遠客久忘歸。浮雲渺渺迷西望。五十年來事覺非。</text>
<title>五月二十九日夜。賦喜雨。</title>,<text>天意人情亦可諶。枕邊聽雨喜難禁。乍聞霢霂簷鈴細。漸覺滂沱池水深。聖主方紓宵旰念。齊民應解怨咨心。桄庵孤客偏無寐。起舞中宵擊節吟。</text>
<title>追和先從氏學海公韻。贈崔梅溪。</title>,<text>吾家康樂善言詩。不見人琴十載垂。舊墨猶傳春草句。淚零蘭珮讀遲遲。靑春結識在東湖。珍重心期照玉壺。此意歲寒猶不改。經年相守海之隅。</text>
<title>贈月海師</title>,<text>覊旅寓初地。冥棲息塵心。携杖何所適。東庵有瞿曇。共結廬山社。時和鷲嶺吟。師本名家子。遯跡寄叢林。厲志邁精進。持戒祛貪淫。雲遊遍方域。竆討恣幽尋。蕭然甁與鉢。歸來橐無金。勤勞食其力。面貌瘦且黔。拾薪煑㵎石。耕畬披谷嵐。倦尋白雲逕。寂寞憩松陰。臭味如夙好。異苔卽同岑。山齋經寒暑。相守共苦甘。漸遠煩惱想。淸談到夜深。凉風吹不絶。明月來照襟。窅然欲忘我。虛空流梵音。</text>
<title>詠莎鷄 七月○豳風七月篇註莎鷄蟋蟀。一物而變名。余嘗疑之。在靈塔時。驗其非一物。著有莎鷄辨。在原稿中。</title>,<text>雙股挼挲皷翼鳴。尋聲暗自草間生。看渠不是凌寒物。誤得豳風蟋蟀名。</text>
<title>與紫泉，厓石，老圃共賦。</title>,<text>新凉隨客入郊墟。一別經春喜執裾。碧樹無邊蟬歇後。遠山如覺月生初。家貧應有馮驩劒。路盡方回阮籍車。萬事年來都遣了。烟霞性癖未全除。繩牀睡起午陰遲。正是庭梧欲落時。黃皓芝歌雲峀暮。成連琴意海山移。湘潭離恨泣靑玦。湖海詩名齊白眉。萍水一樽喧笑罷。不知主客是爲誰。黃皓指紫泉。成連指老圃。湘潭自况。湖海詩名指厓石也。</text>
<title>七夕日登依斗巖</title>,<text>新月如眉妬夕陽。天風萬里海雲長。黃姑料理迎郞事。一面先排碧簟凉。</text>
<title>敬和翠堂兄買鶴詩</title>,<text>家兄翠堂寓居京城建春門外。宦業淸寒。有一僕買鶴而獻之。能翔舞盤桓于十笏之庭。每邀詩友開樽。輒淸唳以侑之。座客莫不灑然稱賞。因各賦詩以神其事。余時謫居于湖西沔陽山中。家兄寄書詑之。且命續和。遂次韻以呈。仙姿何事落塵間。爲有主人常好顔。玉局因緣知宿世。金門咫尺便靑山。貧猶分俸生涯淡。夢亦巢雲身計閒。向暮盤桓天際去。西湖遠客幾時還。</text>
<title>與紫泉諸客共賦</title>,<text>亂蟬斜日坐林窻。村酒賖來古色缸。小雨那能沾旱土。晩炎飜想濯淸江。貧猶飮水携瓢一。病亦登山理屐雙。且喜漸忘蚊嘴苦。凉宵快活對蘭釭。小洞天開一兩峯。仙靈此地昔遺蹤。槐根苔沒丹砂井。石壁雲深偃葢松。生世元無才學識。謀身不及賈工農。山中逋客經年久。猿鶴無猜倘見容。</text>
<title>題靈塔四時景圖 紫泉老人所畵</title>,<text>春烟嵐迷古洞。瘦石帶花紅。惟有耕雲客。笑歌落晩風。夏飛泉瀉丹壑。宿雨滿穹林。憔悴誰家子。披簑澤畔吟。秋烟霏斂將夕。山木盡秋聲。石逕孤僧返。斜陽塔頂明。冬山寒夕氣澄。林外孤煙歇。驢背倒篁冠。仰看松上雪。</text>
<title>中秋日雨中</title>,<text>石逕蕭蕭薥黍風。蠅營蟬噪轉頭空。離懷遠望三山外。佳節重逢八月中。乘興濁醪猶有力。過時甘雨亦無功。天灾偏及堯湯世。杼柚傷心大小東。殊鄕送節去年同。忽聽秋聲問小童。衰髮那禁千丈白。疎林已看二分紅。野田荒落愁飢雀。水國蕭凉見早鴻。莫向巫咸椒糈卜。窮通一任碧翁翁。</text>
<title>贈尹西亭</title>,<text>著書身與等。錦軸烏絲欄。誓不因人熱。心猶庇士寒。高吟山木振。老病酒杯寬。襆被東陵裏。做官良亦難。</text>
<title>秋日與書橋，二松共賦。</title>,<text>虛窓深坐撫孤桐。流水泠泠世慮空。物理乘除推撲滿。鄕風淳古憶禪通。幾度韋牀風雨夜。一篇豳野畵圖中。意氣秋來蕭瑟甚。引杯看劒謾稱雄。一夜秋聲若决江。幽人不語對林窓。閒愁驅盡猶遺種。佳句吟安更覔雙。歲晩浮圖棲義鶻。客來洞府吠仙厖。荒年一醉非容易。紫秫新香泛瓦缸。野服蕭然返古初。山中木石與同居。林間多事呼名鳥。卷裏偸生食字魚。入夢額腮穉嬌戀。經年音耗故人疎。秋懷滿眼誰能寫。惟有長空鴈子書。炎威衰落謝明都。颯颯金飈墜井梧。古洞雲收千嶂出。疎林露冷一蟬孤。二年覊迹常依斗。中夜悲歌謾擊壺。何日飄然乘興去。滿船明月泛東湖。山氣秋來日夕佳。淸宵藜杖步丹崖。迷離衰草連官道。錯落疎星隱巷槐。三折未能醫俗病。九還那得鍊塵骸。且將多少眉憂事。呼取酒兵盡力排。秋天如水滅氛埃。一片氷輪宛轉來。文府流輝揚壁彩。邊庭無事隱河魁。幾多瞻仰歌雲漢。愧乏經綸配水雷。歷歷白楡來復往。不知歲月此中催。三杯入口見天眞。廣漠無何可作隣。百年多病常爲客。一日逢君便是春。慣閱世情山亦老。狂搜詩思海應貧。田家莫怕嚴霜早。猶驗天心未絶仁。經年蕭寺伴僧寒。竹榻蒲團坐臥安。歲暮巖松淸士見。杯深村酒鄙夫寬。有才羞下君房筆。遭世誰彈貢禹冠。除却風風兼雨雨。良宵明月幾時看。休把移文送北山。如今蕙帳劇幽閒。絶無塵事來煩耳。庶學神方可駐顔。月地光明魯連像。酒名淸聖伯夷班。人情孰不吾廬愛。坐看林端倦鳥還。求仙何必訪藍橋。高士元多隱緯蕭。少日心期空比稷。明時生老幸逢堯。終知宦海無恬浪。豈識山門又永宵。物理且將平等看。宎咬吁喁摠寥寥。佛龕深處作書巢。萬念灰寒已息交。露冷林臯聞嗽鶻。秋深澤國隱蟠蛟。且將蘭芷修香珮。誰見江湖泛大匏。好客來時兼有月。不須今夜歎無肴。君且停杯聽我歌。象王山外夕陽多。有生滄海如浮粟。無柰光陰易爛柯。何用遺碑沉漢水。空聞良玉在岷峨。隔窓絃語泠泠細。更有何人唱踏莎。掛搭山房似出家。蕭然甁鉢寄生涯。夜深庭樹常聽雨。秋早園林半染霞。詩境漸臻如啖蔗。世情不慣若炊沙。行人應怪淸狂甚。依斗巖邊醉帽斜。殘蟬瘦蝶共秋陽。過去繁華摠若忘。世事循環皆爾許。詩愁浩蕩那禁當。九天霜氣鴻毛重。滿院松濤鶴夢凉。撚盡數莖吟一字。纔登楮墨便尋常。烟霏斂盡洞天明。古寺荒凉槲葉鳴。大地山河皆灝氣。文章箕斗摠虛名。古來豈乏明時遇。此日難爲遠客情。諸佛無言咸掛口。寒螿獨有苦吟聲。孤菴烟歇返樵靑。拄杖看雲月滿庭。空有壯心猶諱老。方酣春夢却疑醒。滿壺濁酒書爲下。繞石淸泉藥有靈。四座風流文藻富。此鄕無怪直奎星。談星者云沔川當奎星分野。故多文士。疎林透照上方燈。玉宇迢迢不可登。無妨昏眸書卷廢。最難旅夜漏籌增。行藏還羡投林鳥。意思渾如罷講僧。點檢平生成底事。饑餐渴飮是良能。茶餘詩思舌留甘。終夜鷄窓聽妙談。天闊星辰皆拱北。秋深鴻鴈盡流南。紛紛世事殊吹萬。寂寂禪心入昧三。藥裹隨身衰病甚。桑蓬初志愧爲男。絃語如聞摘阮咸。江州孤客淚靑衫。三更虛籟噓南郭。一塢閒雲問廣巖。始信浮生苦爲樂。元非恒性聖殊凡。如何百谷淸泉水。纔到東溟便作鹹。</text>
<title>贈別李甥容珪 李甥始筮仕來見</title>,<text>烏帽靑袍訪海陬。相看喜氣滿林邱。浮名元自無心得。寔事應須盡力求。覊懷難禁蟲語夕。歸鞍正帶鴈聲秋。年年送汝山門外。不是今朝始別愁。</text>
<title>次韻答華雲上人</title>,<text>丙子夏。余持斧海西。寓載寧妙音寺。華雲上人年七十餘。能詩善談。後華雲移搭于楊州高嶺山普光寺。聞余謫居沔川。寄書與詩。故次韻答之。緣法無邊杳難想。百年聚散一浮漚。解衣臥水雲生腹。師在妙音寺。嘗見暑月裸臥溪中避暑。余欲作華雲臥水圖未果。 拄杖看山雪滿頭。華雲善談風水。遍覽境內名山。 桂子曾吟蕭寺月。椰冠遙問海山秋。頂門安得醍醐灌。一洗人間萬斛愁。</text>
<title>重陽翌日。與成老圃，黃書橋，印菱石。次杜律韻。</title>,<text>紅樹中間闢小堂。蕭蕭寒雨暮山蒼。魚苗上釣溪肴足。雲子經炊野飯香。酷愛烟霞成痼疾。屢經裘葛識炎凉。無端慷慨無端笑。自是秋懷不是狂。空林疎雨喚愁生。酒盡燈殘夢不成。家鄕北望千山隔。身世南來一葉輕。有生難免秋聲感。無事方知夜氣淸。鴻鴈不來所思遠。瑤琴三尺有餘情。</text>
<title>十一日。又與前人共賦。</title>,<text>人生會見幾淸秋。莫惜隣壚費杖頭。老去流光同逝者。故園黃菊已開不。風烟滿地如巫峽。憂畏關心似岳陽。南望海門天水接。何時浩蕩逐輕鷗。招提寄跡已周星。口似金人守古銘。霜冷野蟲時入宇。僧閒林雀自來庭。籬香不斷甁間史。藥草空尋海外經。身在廬山山不見。夢中幾疊好雲屛。</text>
<title>與紫泉共賦</title>,<text>長歌天地放懷寬。擊節銜杯且盡歡。不妨曼卿爲酒隱。一生子美誤儒冠。秋深巖戶蜂粮熟。木落江臯鴈陣寒。莫歎黃花開未早。霜天寥廓更留看。</text>
<title>與兮居，紫泉，石雲，安香初共賦。香初厓石一號</title>,<text>蕭瑟黃雲半作陰。殘秋客緖政難禁。飄零海曲雪雙鬢。邂逅山房月一襟。少日桑蓬悲壯志。如今蔥竹尙童心。相逢盡是休官客。湖上鷗盟可共尋。殘霞棲壁晩楓明。秋氣橫空一笛生。性本邱山無俗韻。老猶湖海惜詩名。溯洄誰在水中沚。笑語更嫌天上驚。日暮衆禽投樹息。孤鴻底事獨南行。</text>
<title>黃紫泉壽仙歌</title>,<text>黃河之水千里一曲折。紫泉姓黃。故自號紫泉卽黃河之變名。 其源上自星漢出。下漑西極蟠桃之根。三千年開花復結實。饞仙偸桃逢帝嗔。名在石室號紫泉。鸞漂鳳泊到下界。前身應是黃庭堅。紫泉今年七十四。方瞳秀骨形貌異。地上時聞金石聲。口吻渾無烟火氣。兒孫滿眼前。箇箇玉麒麟。今日是何日。知是謫降辰。左持螯右把酒。年年長醉玉壺春。紫泉有玉壺圖詩 仙侶招呼還初服。掉頭不肯辭塵寰。借問緣何迷不返。橘中之樂不減商山。但得玉壺酒常滿。不妨永作地上仙。</text>
<title>夜與紫泉共賦</title>,<text>紫氣西來認出關。仙風瀟灑綺園間。呼僧掃逕雲生塔。與客登樓月滿山。冬煖應知憐病骨。泉紺耐可駐衰顔。撫琴中夜歌招隱。叢桂淮南杳莫攀。</text>
<title>紫泉寄近體詩一首。次韻賦梅花詩送之。</title>,<text>海國天寒驛使遲。玲瓏縞袂酒醒時。粉腮顦顇嫌蛾妬。曉夢迷離怕蝶知。身飽雪霜非敢傲。心如鐵石諒難移。黃昏莫歎佳期晩。次第春風到北枝。</text>
<title>閒基安方山寄贈一律。以慰他鄕送歲之懷。夜與紫泉諸人。步其韻賦除夕。</title>,<text>人事茫茫孰究端。峭風積雪對重巒。但將經呪寄年祝。更借屠蘇消夜寒。從古英豪幾人在。一生懷抱此宵難。慇懃爲謝方山子。好把新詩剪燭看。</text>
<title>上元夜。與印元會，金殷卿賞月賦詩。己丑</title>,<text>年年此日客登樓。酒煖香淸愜勝遊。大地三千人拭目。良宵第一月當頭。憐吾寂寞天應遣。任爾盈虧歲若流。無限旅愁消不得。野燒欲滅巷歌休。</text>
<title>挽尹西汀 永萬</title>,<text>翰墨聲名兩鬢華。詩膓酒肺劇杈枒。杏庭夜雪同呵硯。蕭寺秋風數駐車。四海論交拭靑眼。十年潛署弊烏紗。黃壚從此無人問。惆悵山陽一笛斜。</text>
<title>與紫泉共賦</title>,<text>新春再度過雲西。携酒慇懃慰獨棲。撲帽尖風聲振樾。響筇殘雪路緣溪。誰知暮境詩還健。政似荒年米更低。耿耿佛燈懷緖黯。何時覺筏渡津迷。</text>
<title>夜與紫泉，菱石，李二松 鶴遠 共賦。</title>,<text>心事摧頹舊學蕪。靜思非佛亦非儒。行藏有命懷前哲。書劒無成愧丈夫。定遠誰知飛食相。少文空對臥遊圖。欲知造物無私意。佇看千山點綠朱。</text>
<title>成老圃來訪共賦</title>,<text>麈談一夕勝看書。湖海風流老有餘。欲笑欲歌方醉後。輕寒輕暖際春初。一生骯髒難諧俗。擧世煕穰若趁墟。題柱詞人今尙健。白頭應不怨相如。聞老圃蓄一老姬故戲之年去年來孰使然。山晴雲暖又春天。住過一世終爲旅。痛飮三杯便是仙。客意殷殷投井轄。詩愁戛戛上灘船。野情不妨任眞去。君且聽琴我欲眠。</text>
<title>成老圃挽尹西汀詩有云白屋寥寥知己少。靑山處處故人多。黃紫泉讀之泣下沾襟。悲不自勝。余聞之大笑。爲賦一詩以解之。</title>,<text>靑山處處故人多。後死雖悲哭奈何。華屋空沾羊子淚。斜暉難却魯陽戈。鼠肝蟲臂奚須問。夏葛冬裘恁得過。有酒勸君努力飮。春來且復聽鶯歌。</text>
<title>與老圃，書橋，菱石共賦。</title>,<text>心如老繭吐吳絲。身似覊禽憶越枝。窓暖古梅抽葉早。山寒細草坼胎遲。君應覓句多三上。我欲無言備四時。興到宜謀嵇呂駕。一春佳日不須期。</text>
<title>與紫泉，二松共賦。</title>,<text>苦吟縮鼻老詩宗。有酒堪澆碨磊胸。危塔常懸千古月。諸天徧滿五更鍾。春來坎谷消鹽虎。夜靜离爐鍊汞龍。雲際佳人懷渺渺。此山喚作望鄕峯。</text>
<title>紫泉來宿共賦</title>,<text>節物推遷感旅人。僧廚分送㵎毛新。春來時做繫華夢。酒後飜思少壯身。竹牖雪侵琴語澀。梅窓晝靜鳥窺頻。三年掛搭緣何事。爲有空門宿世因。</text>
<title>雪止</title>,<text>洞府虛明徹九宵。林端餘雪尙飄搖。時聞折竹心逾寂。忽憶尋梅興轉遙。鶴夢寒醒松下石。酒旗凍着柳邊橋。風流不用陶家妓。自起烹茶慰永宵。</text>
<title>夜與老圃，二松，菱石共賦。</title>,<text>撫琴山日夕。酒醒曲將終。疎竹鳴幽谷。寒鍾落晩風。人生如夢裏。春序過愁中。甁底撈明月。歸來却笑空。</text>
<title>與兮居，二松，菱石共賦。</title>,<text>雪天幾日待君行。直到三春鴈有聲。古壁懸燈雙鳥宿。深林留客一驢鳴。踏靑天氣餘寒在。虛白山光細月生。且喜杏花時節近。前村酒熟似烏程。</text>
<title>與二松，菱石。拈韻賦雜詠七絶 二首。</title>,<text>長恨姮娥抱月眠。夢魂那到玉樓前。情知早晩天心悔。只恐花容過盛年。右長門怨廬帳風寒夢亦稀。邊天七月早鴻飛。此身恨不爲男子。却羡蘇郞白首歸。右昭君怨</text>
<title>次二松韻贈別景有</title>,<text>相守恰如形影依。山中又見換春衣。我誠有罪君何故。三載離家始得歸。</text>
<title>柵鷄被野猫拖去</title>,<text>野猫無厭太相欺。大白公鷄攫去之。從此羇窓失昏曉。夢中惟記打鍾時。</text>
<title>荷亭呂 圭亨 校理致書賦送一律。次韻和之。</title>,<text>久矣荒濱隔麈論。敢將尺素遠相煩。食貧况値三年旱。悔罪長齋兩足尊。數卷殘書看輒睡。千章喬木晝常昏。南山山氣朝來好。眞意應須在忘言。原韻○鳳泊鸞飄未可論。側身南望我懷煩。謗書滿篋名仍重。苦行增爐道益尊。草榻燈迷山魈語。榕囱日暮瘴雲昏。艱處溢目將何補。不敢明時草罪言。</text>
<title>與兮居，石雲，書橋，菱石共賦。八月</title>,<text>有帽不曾戴上頭。西風吹髮覺淸秋。浮生秪是夢中境。多事誰能身後愁。千里歸心看早鴈。晩年身計負閒鷗。海山處處堪憑望。憔悴傷神柳柳州。</text>
<title>中秋日作</title>,<text>山中節換客淹留。叵耐良宵月滿樓。十口團圓惟一子。百年强半又中秋。眼前宜取三盃醉。眉際虛凝萬國愁。底事寒螿吟太苦。到頭霜落便應休。</text>
<title>重陽日。登高送金長溪 永杓 還京。</title>,<text>荒堞連山畵角哀。浦雲漠漠鴈飛回。九秋氣色崢嶸去。數郡山川畧約來。佳節無心嘲落帽。病軀試健怕登臺。如君慷慨相知晩。惆悵那堪把別盃。容易殘暉下塔西。郊原物色正凄凄。賞心白酒黃花節。滿眼靑山罨畵溪。墟曲烟沉村杵動。漁梁石出水禽啼。秋來夜夜還鄕夢。不及君行一杖携。</text>
<title>次韻酬李晦觀 應翼○松京金滄江呈翠堂家兄有三年春草夢。幾到沔之湄之句。晦觀次韻寄余。余復次送之。兼示滄江也。</title>,<text>聞子新經病。秋深倍我思。衙門更 平聲 理務。晦觀時帶外署主事 幕府暇吟詩。又兼松營戶幕方赴開城 仰視銜蘆鴈。俯懷畵棗龜。遙空虹貫月。應照滄江湄。</text>
<title>從姪 裕定 參奉來見</title>,<text>靑山歷歷入鞭絲。正是亭臯葉落時。世事難期惟自愛。功名須建不愁遲。霜華侵壁蟲吟戶。暝色生林鳥選枝。遊子原來悲故土。夢魂長在洌江湄。</text>
<title>夜與安石厓共賦 石厓或作厓石</title>,<text>笑逐顔開未語前。黃花初發見詩仙。孤砧度夜仍明月。一笛橫秋忽遠天。意氣猶思登落鴈。功名無分上凌烟。豈知老作空門客。落木聲中又一年。營爲汗漫少如初。到老占閒計亦疎。人事紛紛看塞馬。鄕愁黯黯付池魚。勸君飮酒莫憂世。敎子挑燈勤讀書。俱是洌陵夢中客。何時抵掌舊茅廬。幽蘭夢會事見下</text>
<title>足成幽蘭夢會詩 並書○洌陵書曰聞厓石行期在黎明。轉向榻下矣。送一椷使之津致。懷有不能已者。夜夢幽蘭洞下先生舊宅會幾人。歷歷誰某。而大資與東黎辨王覇論心性先後天之說。揚扢古今。素山止之曰姑舍是。玉居揚眉而言曰莫如賦詩。韋堂默然久曰盍賦各軆詩以見其志。洌陵謂雲養長於七古。雲養曰何長之有。遂援筆書之曰人事休相問。吾道復奚疑。衆皆歎賞不已。諷誦之聲。洋洋盈耳。飜身而悟。森然在眼。神馳邈邈。乃呼童子張燭而賦其事。可謂汚佛頂畵添足也。願先生足成一篇。</title>,<text>厓石來。袖傳兩度俯椷。藉審直廬起居多綏。曷任慰喜。前幅翰敎。雖奬與過當。乃所願學此等人也。夷攷其行。無一彷彿於是。吾兄何由知吾心中之所存而遽許之也。所謂劉君知我勝我自知。政爲吾兄道也。昔虞仲翔棄逐海上歎曰。使海內如有一人知我者。死亦無恨。今以弟之無似。得見知於吾兄。豈不過虞君遠乎哉。幽蘭夢會。情奇事奇文奇而詩亦奇。豈意華胥之國。有此絶好詩境也。試細論之。東黎每於會中。喜與弟商確經史古事。素山非不喜此。奈晩年病聾。妬人譚說而沮止之。亦雅謔也。玉居興於詩。不喜論辨。藉素山之援而別立旗皷。韋堂每多嘿然而坐。時然後言。欲賦各軆。亦其平日之言也。聞厓兄亦在會中。素罕言故無所著見。洌陵推雲養以長於七古。豈往日嘗見弟之作七古歟。乃雲養不服其偏長七古之說。先以五古起頭。以示無所不長。究其癡獃之習。容或有是。殊大可笑也。於是人人性情氣味。無不宛然。譬如畵工寫生。各肖其眞。紙墨之間。鬚眉畢見。時山月如燭。風葉打窓。臥看坐看。或笑或唏。或悄然而思。不知是眞是夢。夫夢可爲眞則眞亦可以爲夢矣。庸詎知今日孤棲靈塔。原非夢中境界耶。惟此事不可與不知者道。宜傳與同人知之。俾各和之以詩。以爲幽蘭夢吟集。如何如何。惜乎。素山不可復作。又不禁爲之潸然。鄙詩足成。蕪拙不堪道。尙希覽正。人事休相問。吾道復奚疑。禍福本無門。倚伏互相推。正誼不謀利。廣川眞我師。鬱鬱陵上柏。獨與霜雪支。非無桃與李。愛此歲寒姿。雙鯉自西來。中有長相思。精爽發宵寐。遺我夢中詩。邂逅諸君子。談笑如昔時。東黎騁雄辯。素山吐淸辭。韋堂窅凝想。玉居喜飛眉。洌陵善推長。雲養好見奇。風流傾四座。文彩何陸離。吟罷坐長夜。俛仰乃傷悲。緬憶幽蘭會。星霜屢經移。存者如參商。死者宿草萎。落落遙相望。再會安可知。居然遂感通。盍簪在躕踟。披衣步山庭。回看天一涯。願言崇明德。毋負夢中期。</text>
<title>參星吟 余兒時讀詩。夜見參星。如鄭風雜珮圖。因呼參爲雜珮星。人或曰天上豈有雜珮耶。余戲曰列仙朝帝時。豈無雜珮琚瑀之飾乎。距今四十有餘年矣。己丑冬夜。在靈塔寺中。見參星。因思舊時事。感而賦之。</title>,<text>童時不識參宿名。象形指道珮玉星。是爲上仙朝帝服。天風吹下響琮琤。靈塔十月夜深見。爛爛東升屋角明。參旗前導九斿後。左臨玉井右銀屛。寺中孤客望之歎。典型依舊垂蔥珩。昔日童丱今白首。人間歲月何崢嶸。知君此去龍光近。遠涉銀河向玉京。紫府仙班如相問。爲說湘潭憔悴形。</text>
<title>鼔瑟</title>,<text>皷瑟靑山夕。松風入我衣。白雲時自去。好鳥與之歸。默念存千古。博觀遍九圍。不須愁赴節。穾嘐任天機。</text>
<title>輓崔生員 錫奎○誠汝伯氏</title>,<text>松坪相望地。靈塔久僑羈。未見緣多病。慣聞豈異知。力田猶敎子。安分不求時。來請荒辭挽。季方涕淚滋。</text>
<title>金竹塢 薰魯 來訪共賦</title>,<text>陸海浮沉善避名。秋風湖右一筇輕。野壚日暮催紅友。山寺詩成喚墨卿。邂逅已知肝膽照。衰遲更惜鬢毛明。寒更挑燭仍無寐。遠浦時聞鴈陣驚。</text>
<title>與紫泉，蕉亭，菱石賦梅花三十首。以次拈平聲韻。只錄十首</title>,<text>繽紛環珮玉丁東。瀟灑高標不苟同。幾度相思魂夢裏。全身省識畵圖中。淸寒當世無雙士。領畧新春第一風。何物寧馨乃生此。慇懃細看剔燈紅。玉削精神立大冬。山庭微雪響詩筇。曾聞姑射氷肌在。疑向瑤臺縞袂逢。驛使贈春千里信。佳人有約五更鍾。黃昏書屋自生白。猶似朧朧月掛峯。軟肌怕冷尙多虞。窓外寒雲潑墨圖。身分常依枯釋淡。起居長伴逐臣孤。幾生善業修能到。萬種閒愁撥欲無。一片氷壺心暗照。淸高直可警貪夫。輕盈一樹短籬齊。更好斜枝向水低。瘦石幽篁同氣韻。曉風斜月劇凄迷。湘潭遷客精瓊屑。玄圃仙人綠玉携。近看愈奇還遠望。悄然回首小橋西。風流蘊藉秀而文。摹畵誰能狀七分。倍覺精英經小雨。似將凝睇怨斜曛。容姿不是爭爲媚。性格自然超出羣。慷慨都無脂粉氣。不羞却奩李香君。用明末桃花扇演本故事羅襦薄薄不勝寒。枉惱遊人帶笑看。試濯彯纓臨碧㵎。倦將高髻倚紅欄。已知曠韻人間少。莫恨韶容鏡裏殘。獨臥滿山風雪裏。淸標磊落似袁安。詩愁鄕思亂如麻。索笑惟看一樹花。窈窕頻從窓隙覘。溫存更向枕邊斜。潔芳端合孤臣珮。恬靜原宜處士家。萬紫千紅皆後輩。獨粧春色向誰誇。似笑如嚬帶夕陽。湘江千里暮雲長。飛簷一片宜粧額。吹笛三聲欲斷膓。羣玉山頭含露潔。綠珠樓下畏風狂。世間多少癡男子。盡入溫柔老此鄕。妄評誰道物之尤。此物於人本不求。安分潔身羞穢汚。有時玩世作遨遊。冷如蘇武常咽雪。豪似元龍獨臥樓。歎息塵寰知我寡。空林斜日喚生愁。詩成三十奏雲咸。仙種元來迥隔凡。獻賦何人登冊府。調羹他日試廊巖。想來入骨情如渴。妙處難形口欲緘。人散酒殘悄獨立。細風猶自拂輕衫。</text>
<title>重陽日。花山李 偰 直赴寄五絶一首。追作二首以報之。</title>,<text>韋脂豈患世無人。骯髒高風不可親。翹首停雲延佇久。花山歲暮碧嶙峋。當年我祖志安民。爾祖桓桓社稷臣。扶社安民無異法。不曾一日有其身。</text>
<title>善山金雪巢 鶴遠 與余同窓舊交也。不幸云亡。其弟琴窩 鳳遠 來訪于靈塔寺中。臨別賦贈。以道懷舊之意。</title>,<text>嶠外多年阻尺書。金烏山下故人居。窮途委訪猶親戚。老境無依返井閭。琴窩僑居淸道。前年還善山故里。 詩人從古多落魄。世上如今少吹噓。春風▣路筇枝遠。南望歸雲悵惄如。不見雪巢久。見君如雪巢。中年篤求志。雪巢少有詩名。中年聞道。砥礪名行。爲嶺表高士。 早歲已論交。高操追黃憲。淸才類孟郊。九原難復作。相看淚沾袍。</text>
<title>贈石貞</title>,<text>征衣晩拂赤城霞。驛路逢春柳緖斜。千里一筇眞友誼。三年再度訪禪家。坐來閒聽山中雨。行處高吟馬上花。此去京城多舊識。優遊不是戀繁華。</text>
<title>與紫泉，石貞，菱石共賦。</title>,<text>春陰漠漠亂山低。畦麥新抽布穀啼。從古離騷悲澤畔。如今詩派見江西。遞過寒暑百年疾。閱盡悲歡萬事齊。可笑腐儒談世務。濡毫日日費閒題。余近作私議十六篇㵎戶無人晝亦關。滿庭細草臥羊閒。讀書有味仍思酒。對食無心忽見山。歷落碁聲流水聽。蒼茫琴意遠舟還。此間若斷塵勞想。不待餐霞可駐顔。</text>
<title>與紫泉，石貞，菱石，文鶴山 性壽 共賦。</title>,<text>春半閒愁已黯然。典衣日醉野壚邊。才非六丈徒憂國。身似三閭欲問天。慣閱世情惟髮短。力除家累尙心懸。相逢林叟探幽事。能否看花寒食前。獨撫瑤琴坐㵎陰。送君此日若爲心。八音自古難諧石。百鍊從知不變金。天際滄溟孤棹遠。日邊閶闔五雲深。漢城花鳥應愁煞。莫遣詩人費苦吟。强把衰顔借酒紅。窓間契活伴書蟲。本無四大身何有。歷數一年春已中。且可放歌仍斫地。未須失意漫書空。近來結社東林勝。時向經臺訪遠公。夜闌燈話足平生。茶罷微吟繞榻行。時有郫筒來下若。更聞墨竹在彭城。梅魂欲返參星轉。柳夢初醒一笛橫。旅枕無眠還擁被。驀然詩思曉鍾淸。</text>
<title>賦別石貞，鶴山。</title>,<text>年年離恨雪添頭。春水新生鴈北流。芳草連天迷去路。空山盡日倚高樓。誰知此夜樽前笑。飜作明朝別後愁。聖代卽今求士急。歸來應脫弊貂裘。膏沐年來面未光。美人渺渺在西方。敢言棄婦貧三歲。獨有離愁詠九章。夢裏山川猶舊識。雨餘草木盡當陽。送君如別班生去。莫苦春風道路長。驀地相逢驀地分。人生大抵似浮雲。今宵留客蕭蕭雨。他日那堪枕上聞。春潮九浦路西分。征馬遙隨海上雲。早晩桐江垂釣約。憑君說與白鷗聞。</text>
<title>申洌陵自靈山任所寄書並詩。次韻送之。</title>,<text>處官應似在家時。文墨多閒醉習池。北社詩樽今寂寞。西湖雲樹久睽離。每思高惠空勞夢。已許劉君勝自知。人事參差頭雪白。東江鷗鷺笑幽期。余與洌陵俱東江人</text>
<title>春日與兮居，老圃，菱石。共登依斗巖賞花。</title>,<text>春色隨人不負期。登臨把酒慰相思。古琴奏罷眠芳草。新茗烹來拾折枝。塵債未酬身朽老。山花纔好雨披籬。知君近日衰慵甚。莫作閒雲出洞遲。一曲山歌瑟正希。投林夕鳥識依歸。癡兒寄信常憂食。病妾經年不送衣。聖世誰甘竄海曲。故人猶自欵巖扉。中宵旅枕聞新鴈。何日隨渠共北飛。</text>
<title>送兮居，老圃。</title>,<text>客裏頻看節序新。禪房依舊獨棲身。休將酒後論時事。可柰花前送故人。釀得山中三日雨。粧成溪北數家春。悄然坐在蒲團上。終日心隨去馬塵。</text>
<title>黃伯渠兄弟與趙生雲坡 玉淳 携酒來訪。共登依斗巖。</title>,<text>春望平郊劇可憐。踏靑時節草如烟。鷄聲盡日垂門柳。嶽色浮空出水蓮。有酒兼能携勝友。看花飜覺感衰年。流光不貸淹留客。又送玄禽掠帽前。</text>
<title>與厓石，菱石共賦。</title>,<text>野寺春深草木齊。輕陰化霧遠山迷。小溪流水桃花出。落日平郊鷰子低。莫歎龍頭縮囷蠢。何妨龜尾曳塗泥。送君仍誦圃翁句。匹馬明朝又向西。</text>
<title>次李石泉 玄文 見贈二十韻</title>,<text>煕化調玉燭。乾坤和氣積。軌度撫璣衡。絜矩正金尺。登閤贊皇猷。濟時多鴻碩。八荒接衢庭。重溟來琛舶。綏外先內修。紆謨資擘晝。駑才際明時。迷見如轉石。智短事多違。罪大心難白。鈇鉞分所甘。厚造蒙恩謫。咄咄復書空。憂悔追往昔。荒山歲月深。俯仰靡所適。忽奉瓊瑤章。朗吟蕭寺夕。慇懃四百言。慰藉兼譬釋。一讀還一慙。敢擬前修蹟。日暮愁遠途。負重懼弱脊。欲收九死魂。庶保一寸赤。冥心息塵機。安命守窮阨。知君有淸才。晩契得資益。願結陶令隣。疑義共探賾。城東買薄田。躬耕輸租頟。永作畎畝民。長頌堯舜澤。</text>
<title>紫泉父子滯雨未還共賦</title>,<text>長日消閒蠧卷中。傷心人事古今同。悠悠陳跡皆蒭狗。渺渺浮生若礨空。栽藥灌花眞事業。搬柴運水亦家風。試觀磅礴混侖外。西到窮時便是東。陰陰槐柳覆柴門。雨後西疇事可論。灑遍新蔬何用漑。沾來枯麥易爲恩。鳩謀逐婦生涯拙。蛙市營私口角喧。細想誰非身外累。老夫並欲廢詩樽。</text>
<title>與兮居，石雲，紫泉，陶隱，菱石共賦。</title>,<text>村舍僧寮隔水分。時聞鷄犬自喧雲。靑山靜對渾忘我。紅藥初開又見君。往迹無非驚幻夢。快談勝似讀奇文。兒孫桑果遊觀趣。樂事田園憶右軍。</text>
<title>浴佛日。與諸益登依斗巖。</title>,<text>日落郡城燈火稀。依巖孤客澹忘歸。松梢露滴靑鞋襪。石氣凉生白苧衣。月影入盃浮蟻動。笛聲穿樾宿禽飛。禁城佳節繁華想。寂寞荒濱擧目非。</text>
<title>與諸益坐山神堂前飮酒。槐陰滿庭。爽氣彌襟。</title>,<text>半畝淸陰穩起居。蒲團靜坐悟眞如。一間古廟燒金鴨。百尺高樓響木魚。遇境不須詩險覓。貪杯每患食無餘。怱怱欲去知何事。信宿林間室太虛。</text>
<title>送石雲兮居</title>,<text>已斷世緣離恨天。不須臨別却悽然。兩宵信宿誠難得。首夏風光政可憐。此地淹留多歲月。浮生聚合若雲烟。更謀河朔追袁飮。知在棗花初發前。萬事商量摠有天。誰能物外見超然。老惟本分休言病。貧亦男兒豈乞憐。半世行藏如泛宅。百年憂樂等浮烟。孤雲衆鳥都過了。秪有靑山在眼前。</text>
<title>此山多黃鸝，杜宇。俗稱黃鸝聲爲折花獻。杜宇聲爲鼎小。蓋其鳴聲相近也。昨夜竈下二鼎被偸兒所竊。庭畔芍藥盛開。亦爲村童折去。於是二禽之言皆驗。戱賦一截。</title>,<text>鶯道折花鵑鼎小。泛聽二鳥叫林中。誰知一夜斯言驗。淸福仍兼食數空。</text>
<title>與老圃，書橋，菱石，郭生松庵共賦。</title>,<text>端居飮水讀黃庭。久作山中處士星。有客揮毫書碧落。無人載酒過玄亭。古琴時入松聲細。午枕偏因石氣醒。此地元無閒草木。年來盡載楚人經。閒坐無方永日消。讀君佳句意飄飄。瀟凉麥氣秋先至。黯淡鄕愁路轉遙。世味慣嘗如嚼蠟。病懷難撥欲觀潮。人生得酒須歡飮。華屋山邱變暮朝。</text>
<title>送老圃，松庵兩老。</title>,<text>白頭相見似曾諳。分手今朝又可堪。綠樹藏山迷舊路。白雲出洞悵孤巖。細將別意鳴琴嶽。半濕征衣帶谷嵐。衰老一逢非易事。前期莫待鴈翔南。</text>
<title>與兮居，石雲共賦。十月</title>,<text>閉戶悲秋剩帶圍。客來掃榻忽生輝。居然半載詩樽廢。又見千山木葉飛。晩圃霜淸花欲老。小洲日暖鴈忘歸。五旬一會猶云闊。今年與兮居，石雲。約兩月一會。大畧五十餘日爲盍簪期。歲前又以臘月望日爲約。 雪棹前期且莫違。</text>
<title>與兮居，石雲，黃 智欽 書橋，梅史，菱石共賦。</title>,<text>佛天漻泬境淸虛。白酒靑燈讀漢書。夜靜微聞松露滴。秋乾偏惜菊花疎。平生役役少如意。到老悠悠無定居。惟有故人紅樹外。時來剝啄起慵余。</text>
<title>次思庵集韻 四首</title>,<text>秋風搖落感華顚。志事摧頹異壯年。四壁無聲蟲戶語。九天有路鴈家緣。蕉身已老心猶積。楓葉半凋色愈姸。料理今冬生活計。篋中秪有蠹餘篇。數畝琳宮倚峭峯。柴門紅樹隔重重。久居還看僧爲客。長臥難分病與慵。雲壑移松山骨瘦。霜畦挑菜土酥濃。羇愁萬種憑誰說。故舊今無許孟容。秋懷日日賦登高。磨盡隃麋寫薛濤。地僻常懸徐孺榻。石奇頻索米顚袍。慣來村犬趁朝飯。時叫山禽投夕臯。莫道海濱荒陋甚。餘年不妨老耕陶。黃葉紛紛擁小堂。經聲燈火耐宵長。百年世事滄浪髮。十月山容淡泊粧。意思還同鷄睨柵。生涯多愧鴈謀粱。興來每欲披衣往。望裏蒹葭水一方。</text>
<title>次思庵集韻。送家兒裕曾。</title>,<text>老去離懷不自寬。登臨楚客淚沾蘭。榮枯有命風霜足。來往關心道路漫。斜日烏犍將犢返。荒林癯鶴伴鴉寒。持身恒若虛舟泛。何患前頭有急灘。</text>
<title>次思庵集贈平山印月奎進士</title>,<text>客叩巖扉夕照紅。寂寥誰過草玄雄。異鄕邂逅空山裏。千里間關落木中。行色遙隨蔥秀月。詩名應繼草堂風。印氏之先。有草堂以詩聞。 明朝惆悵峨嵋路。雲際回頭杳去鴻。</text>
<title>嘲紫泉無笠</title>,<text>貧家一笠祖孫共。少年出門老人囚。忽聞山寺梅花發。扶杖南望興悠悠。回看頭上無一物。手撫華髮不勝愁。豈是漉酒柴桑宅。正似落帽龍山秋。去去一任羣童笑。靑天如蓋覆我頭。</text>
<title>與紫泉，菱石賦梅花。</title>,<text>糚閤深宵暗恨凝。老枝寒掛月層層。嬋娟氷骨藐姑射。瀟灑羽衣張道陵。淸沁胃家醫俗病。香通鼻觀悟高僧。多情北里老詞伯。索笑時來携瘦藤。歲暮覊居韻事稀。梅花纔發羽觴飛。已憑驛使傳春去。更伴明妃帶月歸。獨立黃昏疑㵎雪。自憐冷艶近窻暉。山中孤客摩挲歎。寒暑同渠屢換衣。</text>
<title>至月十三日。黃紫泉老人回巹日也。紫泉爲文祭其夫人。辭甚悽惋。余以詩慰之。</title>,<text>華年琴瑟淚浪浪。草笠紗巾憶舊裝。俊逸風流曾坦腹。淸新佳句記催粧。七旬偕老緣非薄。十載空房意自傷。對酌巹筵如昨日。兒孫滿眼獨銜觴。</text>
<title>與醉墨，海史，菱石共賦。</title>,<text>山風動竹月橫欄。手撥爐灰對懶殘。萬事無如盃酒煖。一官豈免布衣寒。倦鷄失曉知村遠。晴鵲營巢喜雪乾。多少經綸歸廢紙。暮年心事歎離鞍。無端慷慨擊壺歌。一洗愁膓萬斛河。隨分任他生老病。證緣誰識未來過。洞天日暮疎鍾動。佛地山寒古木多。痛飮讀騷何意思。古來名士亦蹉跎。</text>
<title>與紫泉，醉墨共賦。</title>,<text>荒山歲暮意何如。門巷寂寥楊子居。窓下從容斟煖酒。燈前消受檢殘書。冬暄遙夜時聞鴈。海近貧廚亦有魚。坐臥蒲團宜自穩。空林微雨正蕭疎。簷溜丁當似漏聲。雪風吹牖暮寒生。讀書豈爲三冬足。約友難謀一日晴。惟有曼卿於酒隱。早聞東野以詩鳴。老人相對話前事。近事夢夢還不明。</text>
<title>送諸客。與書橋，陶隱共賦。立春前日</title>,<text>黯黯離懷獨酌醪。溪橋落日望征袍。牀前吟軸牛腰大。雪後晴峯馬耳高。盤菜已登春信近。驛梅欲寄夢魂勞。旅窻誰與消殘臘。更喜風流對鳳毛。</text>
<title>與書橋，菱石賦元日。</title>,<text>峭風宿雪近黃昏。一盞屠蘇見醉痕。餺飥家家知樂歲。衣裳楚楚失窮村。年華但看先侵鬢。春色誰知徧及門。節物殊鄕雖已慣。每逢節物自消魂。</text>
<title>次韻酬安方山，石厓兄弟。</title>,<text>五年禪榻伴僧眠。苦行爲誰修福田。世事漸如看夢裏。春風那得上頭邊。經綸虛負書千卷。生計難謀屋數椽。遙憶閒基好兄弟。對牀日日弄風烟。</text>
<title>與書橋，陶隱，李丹霞 敏奎 共賦。</title>,<text>人日逢君上小樓。論文酌酒慰覊愁。新春見月憶蘇婦。方丈獻茶來趙州。少別經旬分兩歲。劇談一夜足千秋。請煩小李將軍手。爲畵名山作臥遊。丹霞之子年十九。能畵山水。</text>
<title>二松客遊京城。與寗齋，荷亭，滄江諸詩伴互相唱酬。經歲而歸。詩槖甚富。夜與共賦。</title>,<text>跫音暮響洞天虛。來問山中木石居。莫惜酒盃消永夜。豈知轍迹到窮閭。瘦憐工部常耽句。病淹相如尙著書。歲暮歸來投贈富。奚囊收拾不勝驢。</text>
<title>與醉默，書橋，二松，菱石共賦。</title>,<text>流光苒苒靜中過。經歲經旬日又斜。春意弄晴枯木媚。鄕愁入夢亂山多。竆廚食淡仍忘味。瞀眼臨書或失波。扶杖出門無所適。寒林坐數暮歸鴉。磊落胷中星斗羅。倦遊京國晩相過。布衣當世難爲重。斗酒今宵不足多。春務經心惟藥圃。山居覔句半樵歌。推窗好看新年月。簾額微風不動波。</text>
<title>與蕉亭，書橋，菱石共賦新春。</title>,<text>窗梅經臘向披離。㵎道氷消畧勺危。愼日由來防鼠耗。三國史新羅俗。以龍馬有功於人。猪鼠耗穀有害於人。每於歲首辰午亥子日。設祭祈禳。因禁百事。相與遊樂。謂之愼日。 祈年昨夜返鸞旗。朦朧新月鄕愁動。料峭餘寒酒力支。賞節家家聞笑語。南冠獨作楚囚悲。</text>
<title>盆松</title>,<text>奇姿不合老巑岏。來與幽人歲暮看。窗礙疎枝常作曲。根盤拳土强爲安。他時幸免斧斤患。素性猶凌霜雪寒。不藉登臨淸賞足。盤桓盡日獨憑欄。</text>
<title>與李佳泉 憲英，石厓諸人共賦。</title>,<text>暝鳥投林客叩門。九分明月湧金盆。近墟人語孤春晩。深寺鍾聲古木昏。心靜羣山琴裏動。家貧一劒匣中存。無妨預借元宵節。春酒盈盈柳外村。</text>
<title>先妣忌日。有感述懷。</title>,<text>二月廿三日。阿母棄孤時。蒙騃不省事。猶解失母悲。時時向隅泣。阿爺最憐之。汝泣吾將去。吾去復誰依。惶怖請勿泣。收淚强遊嬉。啣恤度壯年。居然雪滿頤。立揚愧前修。何以報春輝。生少失慈訓。冥擿蹈擭機。五載不見家。荒濱來禦魑。墳墓任村僕。烝嘗付家兒。年年逢此夕。愴痛彌增唏。坐待窓鷄鳴。更漏夜何其。焄蒿颺爐烟。耿耿入我思。不與如不祭。聖訓豈我欺。養不供甘毳。祭不視牲粢。人生天地間。悠悠此何斯。一姊隔遠鄕。老病瀕㞃危。典型寢悠邈。骨肉復分離。嗟哉鮮民生。不如死之宜。承家無述業。歸拜將何辭。</text>
<title>詠貼梗海棠 俗以山丹爲貼梗海棠。山丹深紅。不類海棠。余常疑之。靈塔山下人家得山丹一本。移植盆中。花開淡白淺紅。與海棠相似。山丹之得名海棠。以有此一種。盖貴品也。</title>,<text>却把鉛華淡抹匀。衣衫原不染香塵。薄醺又被東風困。春睡盈盈小太眞。</text>
<title>與紫泉菱石共賦</title>,<text>仙居秪是隔蓮峯。惻惻春寒閉戶重。忽聽癯筇響丹壑。喜看古貌映蒼松。酒高難負尋常債。東人詩有鐵嶺非高酒價高之句。近以錢弊酒價甚高。 花瘦堪愁十八封。點檢書篇鋤藥畝。山中無事不從容。</text>
<title>與兮居，石雲諸益。登靈塔。</title>,<text>靑鞋晩踏谷嵐晴。十日東風草色平。花下逢迎幽鳥徙。巖邊笑語白雲生。酒雖小戶猶爲國。愁似强胡欲築城。望裏看山歸不得。年年空聽子規聲。</text>
<title>與醉默，陶隱，書橋，菱石共賦。</title>,<text>雅歌棋酒子能兼。唐突淸風我不嫌。山欲忘言眞意在。詩因慵謝宿逋添。僧歸古洞雲生塔。客去高樓月滿簾。花外小車知有約。一春佳日不須占。</text>
<title>紫泉復次晴字韻寄示。次韻和之。</title>,<text>隔樹鳴鳩喚雨晴。槐陰初漲麥畦平。鯈魚有樂證蒙叟。鵩鳥無言笑賈生。時事憂深如漆室。老人詩健若長城。近來開口暫成笑。子鶴南歸聞和聲。</text>
<title>與諸客共賦</title>,<text>壯心消折計違初。康濟身家亦復疎。佳約誰能媒鳳鳥。遐情謾費憶鱸魚。山中日月看花史。案上工程鈔藥書。聚眷殊鄕非得已。洞門深處結茅盧。固守荒濱作勝區。行藏隨分豈由吾。種緣來世無量慧。需用平生不盡愚。鎭日無言山色淨。有時獨往鳥聲娛。衡門咫尺招呼易。自得芳憐始不孤。</text>
<title>與醉默共賦</title>,<text>綠筠紅藥護欄干。一席蒲團坐臥安。只好與人同醒醉。已多閱世忘悲歡。高冠常被松風倒。瘦骨飜嫌麥氣寒。十載旅遊成底事。君今頭白可休鞍。</text>
<title>遊聖田歸路觀放鷹</title>,<text>㵎邊幽草細香生。谷口泠泠不世情。九疊雲屛深樹合。數人華髮夕陽明。水淸細數陬隅戱。酒醒初聞撥穀聲。緩步未愁歸路晩。峽天遙看一鷹橫。</text>
<title>集唐人詩句。次韻答李復庵 偰 學士。又有唐詩集句三十截。在原稿中。</title>,<text>戀闕那堪又憶家。每依北斗望京華。此生飄蕩何時定。出寺行吟日已斜。</text>
<title>與兮居，石雲共賦。</title>,<text>蒲葉葵花照眼濃。閒中日月遞鷄鍾。靑山拄笏迎朝爽。幽鳥提壺起晝慵。階竹生孫抽犢角。野蔬適口勝駝峯。休嫌留客貧無供。新麥前宵已入舂。</text>
<title>次韻答李韋堂</title>,<text>我無雙羽翰。焉得戾天羾。子無車與馬。安能遠于送。長夏人苦熱。陰崖雪尙凍。自分爲溝瘠。疾病不知痛。不死亦聖恩。感極復奚控。惟有三尺桐。憂來時自弄。聞函讀君詩。如聞朝陽鳳。因君思絅堂。臨風更一慟。非敢戀主老。韋堂書云夢與余會。余有戚然色曰吾爲戀主催老。 歲月自倥傯。往歲洌陵會。神遊幽蘭洞。不期顦顇容。復入故人夢。追隨杳前塵。何日並飛鞚。</text>
<title>與陶隱拈龜峯集韻共賦</title>,<text>野澮水盈禾菽平。懶雲收雨入孤城。烟沉遠樹千家息。夜靜空山一笛生。老蠹耽書非遠計。飢蚊繞鬢有先聲。竆居樂事無多子。好客來時月正明。</text>
<title>臥病</title>,<text>臥病家鄕遠。移寓仍羇旅。昏昏有時覺。吾身在何處。浮沉疑駕舟。凌兢不知暑。親串如骨肉。眉端見憂緖。裹飯與藥物。憧憧來復去。慇懃勸加餐。至意不可拒。婆娑扶頭起。引椀强爲茹。區區圖苟活。何如化蟲鼠。旣爲造物拘。生死且任汝。</text>
<title>新寓花井 九首</title>,<text>素抱邱壑性。謀拙無定居。晩來縶塵韁。顚仆廢中途。棄捐逐海濱。蕭寺形影孤。良厚故人意。僦與屋一區。室小僅方丈。猶甘安病軀。東家借釜錡。西隣助米蔬。舂杵起炊烟。居然是吾廬。五鳳翔雲際。蒼翠接南榮。玉女在其西。窈窕出金屛。一水護田繞。四圍綠蕪平。村中五六家。日出事耘耕。但見褦襶人。不聞車馬聲。茅茨連籬落。匏蔓覆其上。夜深燈火照。笑語雜俚唱。甁中有宿麥。甕間有新釀。明日南畝耘。農夫催晨餉。田鼔何早動。鷄鳴天未亮。種穄南山足。種豆西疇畔。風雨浹旬至。草盛良苗爛。今年何苦霪。去年何苦旱。天時諒難齊。委命不須歎。苟用人力勤。秋來尙收半。久客裘葛弊。僮僕歎式微。日下多故舊。落落音書稀。所賴鄕俗淳。不以炎凉違。同志數三人。日夕來欵扉。農話淡可聽。持酒慰渴飢。漸覺情性移。安土欲忘歸。鷦鷯棲一枝。何必更遠飛。東庵有癯曇。相守五經春。義氣兼慈悲。契闊共苦辛。豈無雲遊志。念此窮途人。移寓牛鳴地。猶覺回首頻。始知留衣情。非爲慕道眞。客從田間至。零露沾衣裳。出門喜相迎。無乃裘與羊。莫言貧無供。濁酒盈瓦觴。對床撫枯桐。音韻淸且長。㵎水何泠泠。海山正杳茫。曲罷無一言。眞意兩相忘。積雨新凉動。東峯月初生。歷歷秋砧響。靉靉夕烟橫。野田不見際。荳葉露華明。徘徊意未已。悠悠若遠征。回顧忽心省。茅屋一燈淸。天地一遽廬。百年一彈指。泡漚互起滅。須臾安足恃。大廈連雲起。縹緲俯城市。朝爲衛霍第。暮屬金張里。不如蓬藋室。心安知所止。</text>
<title>與陶隱共訪書橋。酌酒彈琴于石壇上。夜深還寓。月色滿庭。</title>,<text>鱸熟粳香八月時。訪君山北路逶遲。松間呼酒仙厖吠。林下調絃宿鳥知。五嶽遐情餘屐齒。三秋病骨恃筇枝。歸來更看簾櫳月。淸景依依枕上詩。</text>
<title>中秋節。與紫泉共賦。</title>,<text>社皷村歌閙一堂。田家八月暫休忙。佳辰得病憐初起。良夜看書喜漸長。早柿綻紅時落砌。晩蕉展綠始過墻。秫醪葉餑從隣飽。風味年年慣異鄕。</text>
<title>兮居，石雲，紫泉，陶隱來訪。</title>,<text>衡門今日爲君開。積雨空階長碧苔。老去經綸依小屋。病餘胃腑怯深盃。佳辰每恨怱怱過。好約偏愁漫漫來。更覺村居無意味。時携筇屐步香臺。</text>
<title>次韻賀李竹西 榮緖 六十一歲</title>,<text>華髮居然少壯非。淸秋玉局鶴南飛。處貧肆志身常健。未老傳家事亦稀。靑眼好將開竹逕。紅塵從不染蘿衣。兒賢婦孝同觴祝。菽水爲歡勝齧肥。</text>
<title>與醉默，書橋共賦。</title>,<text>柴門迎客掃苔荒。微雨蕭蕭帶夕陽。茅屋三分依樹隱。秫醪一宿隔籬香。鄕愁羃䍥鷄聲月。秋氣崢嶸鴈背霜。眼看衆芳搖落甚。黃花欲發意初强。寥栗覊懷獨上樓。海山極望正堪愁。江雲驛樹迷千里。岸芷汀楓又一秋。高會何人參白社。醉鄕今日到靑州。天涯目送飛鴻去。那得同渠作遠遊。</text>
<title>與二松，海史，菱石共賦。</title>,<text>升屋蓄薪冬月中。家家有事繼農功。密圍豚柵宜防逸。深掩蜂窠更護風。癕腫無妨山木壽。是非已逐水雲空。繩牀睡起支頤坐。簷角虛明月上東。身似龐公不入城。心如佛子說無生。殘編耐可三冬用。小牖纔通一點明。澹忘塵機方有味。靜聞虛籟各成聲。客來淸話休愁渴。雪水頻添煑茗鐺。搖落寒村古木秋。霜鴻歸盡思悠悠。我非獨醉人皆醉。人欲言愁我始愁。轉眄此身化蟲臂。噉名當日笑龍頭。嘐然慕古今何用。冷暖隨時換葛裘。</text>
<title>悼金永叔</title>,<text>嗟哉若人逝。若人更難得。制行類君子。見理邁邃學。身卑處汙世。抗志不隨俗。從我西與南。相守共休戚。風霜志靡渝。信義著金石。我作沔陽囚。君爲海西客。郵遞數寄書。幾忘山川隔。書中何所有。爲我心常祝。我囚猶不死。君去何太迫。悼念起中夜。仰視天如墨。爲君作小傳。淚掩不可讀。</text>
<title>次韻答申白坡侍郞</title>,<text>開篋珠璣滿。自疑夢裏看。遙知白山下。風雪臥袁安。端居肅肅耳無聞。歲暮空山白雪紛。得酒三盃愁失日。懷人千里賦停雲。明時見棄誰知我。窮路垂憐獨有君。補劓息黥今已矣。遑論身後更遺芬。</text>
<title>辛卯除夕 二首</title>,<text>晩炊兼餺飥。山屋歲云終。久客仍隨俗。高吟强諱窮。簷端明宿雪。籬落弄微風。曉枕悄無寐。數鷄占歉豐。竆巷少人事。但聞村鼔鳴。酒分新歲醉。燈愛此宵明。千古如今日。百罹歎我生。騰騰惟任運。何必費經營。</text>
<title>壬辰元日</title>,<text>海隅人未返。春色到殊鄕。戶換桃符舊。樽浮柏葉香。天風占菽麥。人語聽宮商。隣曲來相問。新年賀吉羊。</text>
<title>立春日雪</title>,<text>堯蓂纔六展。天下始皆春。淑氣催梅蕊。豐徵驗麥人。蓬門猶帖子。菜飯卽盤辛。欲識新年瑞。瓊花滿四隣。</text>
<title>人日</title>,<text>人於物爲貴。吾亦充其一。老大成何名。靈辰負此日。鳥居能識風。獸伏深藏密。用智不如斯。區區謾弄筆。</text>
<title>元宵</title>,<text>黃昏千嶺月。白雪數家村。微風時送笛。殘火尙燒原。試學少年事。聊爲竟夕喧。夜深隣曲散。一犬吠柴門。</text>
<title>詠貼梗海棠</title>,<text>夭夭傾國質。婥約出凡林。嘯唾凝紈袖。綺霞染素襟。香亭妃子恨。惠院逐臣吟。鄕曲無人識。沉淪歎古今。</text>
<title>送黃生石淵客遊康津</title>,<text>滄溟萬里限坤維。洞府仙山世少知。康津海中有仙山島。高麗僧慧日創寺居之。 淸海威名張使節。新羅時弓福爲淸海鎭大使。禁唐船之掠民者。神武王時討金明之難。功存社稷。弓福唐史稱張保臯。淸海鎭今莞島。 白蓮遺跡慧禪詩。白蓮社在萬隱山。新羅時建。世稱絶境。祖師十一代相傳。爲東方名刹。麗僧慧日居住。有五律一首。 浮湘縱遂南遊志。陟岵應多北望時。料得吟餘無箇事。晴窻白日試茶旗。康津茶山產名茶。近世丁承旨若鏞始得之。茶品甚佳。</text>
<title>旣望日。與兮居石雲紫泉蕉下 本官洪鍾奫 共賦。</title>,<text>新秋風物愜幽期。野蔌村醪話舊知。菊逕細苔添屐齒。稻畦斜日映鞭絲。官閒東閣懸魚淨。客到西湖報鶴遲。望美迢迢今夜月。何如蘇子泛舟時。</text>
<title>翌日與諸客共賦</title>,<text>疎籬欹屋淡生緣。羃䍥秋陰黯暮天。只有麈談消永夜。忽聞蟲語感流年。僧來自叩山扉月。客去閒披稻壠烟。樂歲村酤應解禁。時酒禁尙嚴 行行且備杖頭錢。</text>
<title>與陶隱，菱石登依斗巖。</title>,<text>無數螺鬟擁翠娥。晴光如沐泛山河。三庚閉戶詩情瘦。一日登高野色多。貧士逢秋猶望飽。衰顔得酒暫成酡。曼聲落日過風便。松下何人扣角歌。</text>
<title>夜與陶隱，菱石共賦。</title>,<text>日暮牛羊各返家。凉天露氣濕庭花。閒巡園圃兼行藥。遠汲山泉試鬪茶。久雨纔晴秋已半。良宵未艾月將斜。浮生歇泊知何處。渺渺江湖不可涯。</text>
<title>拈陸律韻。與陶隱，海史，菱石共賦。</title>,<text>寒陰蕭瑟接孤城。滿地黃雲野色平。穡事忙忙愁日短。覊懷歷歷抱秋明。知君俊逸詩無敵。顧我龍鍾劒不成。酒後相看搖落甚。况聞半夜樹間聲。</text>
<title>與陶隱登前山作</title>,<text>松根爲几石爲牀。山下秋深穫稻粱。蘆渚遙橫新鴈字。樵風時過老牛香。淺莎踏遍靑鞋滑。遠樹暝沉白苧凉。好是嘉俳村節近。歸來月色滿西廊。</text>
<title>與諸人共賦</title>,<text>今年剩得幾由旬。頭上雙丸跳擲頻。夢過一生那有我。醉看千古若無人。夜深山木枝枝語。秋熟田家物物新。獨據枯梧嗒然坐。婆娑燈影岸烏巾。</text>
<title>梁山守申洌陵寄長相思九十四韻。爲賦五古五十韻以和之。</title>,<text>秋氣日惻惻。秋山正蕭瑟。山中卉木盛。百鳥媚春日。而今安在哉。但聞鳴蟋蟀。覊人夜不寐。悽然感時物。不見故人面。星霜遍六七。昔別髮就種。今想頭全雪。開緘讀君詩。珠璣滿眼纈。上言長相思。下言忘得失。疇昔耦耕約。夢想東湖月。人事兩參差。志願何時畢。君本靑雲器。心懷匡濟術。京國馳名早。卓犖藝林傑。生無忮求性。見善若己出。推轂後進秀。汲汲如飢渴。謀身獨未工。懷書屢見屈。時人不之奇。賢相乃識拔。吾榜最得人。惟君居第一。十年滯郞署。襆被寒凜栗。有志不敢伸。沉冥寄麯糱。晩得一小縣。民社管十室。迢迢隔大嶺。黽勉尹魚鱉。簿書何太瑣。催科政亦拙。緬懷彭澤令。豈不思解紱。欲歸無田園。沈吟故未决。西山有爽氣。悠然時拄笏。回首戀舊遊。落落晨星闊。社樽久寂寞。俛仰感存沒。顦顇彼何人。澤畔吟不輟。結髮推分好。肝膽雅相悉。我愚自速戾。聖恩寬鈇鑕。世人皆畏避。君獨不忍絶。郵便數問訊。懇懇情詞溢。窮途重一顧。何異肉與骨。六載借禪榻。顧影恒兀兀。幸有二老友。裹飯慰衰疾。誰非社中人。於君最膠漆。披拂來三逕。慇懃欵蓬蓽。騁矚白雲停。抵掌淸風發。酒半輒思君。海山碧鬱鬱。豈無籊籊竿。與子釣于洌。行止各有命。奈此身縶紲。吾輩俱頹齡。不堪久傷別。但願聚一鄕。相隨比鶼蟨。攜杖共鬪健。不憚阡陌越。科頭任箕踞。挑燈飛談屑。銜盃道故舊。陶然瀉菀結。世情日以遠。焉能有冷熱。此事眞快樂。不用換珮黻。幽蘭變桑田。勝事難再述。如逢夢中人。請以吾言質。</text>
<title>與韓蕉亭共賦</title>,<text>棗頰垂紅菊吐珠。村砧調急月橫梧。閉門不覺三秋暮。飽食回思一事無。眼暗終須書亦廢。愁來惟有酒頻呼。世間何物堪怡性。秪合端居養病軀。</text>
<title>與石雲，陶隱登五鳳山。</title>,<text>風烟漠漠海山迷。極目秋旻意更悽。藏樹村深難辨路。攀藤壁滑苦無梯。登高始覺風斯下。盡醉何妨日欲西。兩岸蕭條紅葉裏。遊人歸去夕禽啼。</text>
<title>與紫泉共賦</title>,<text>求安求飽計全疎。天地悠悠一遽廬。酒債誰將焚薛券。交情自古歎嵇書。家居有樂君能老。野服稱身我遂初。八十年來經歷事。樓臺幾見變邱墟。</text>
<title>送魚一齋 允中 侍郞</title>,<text>征驂日暮欵柴扉。把臂靑燈笑語微。滾滾風塵君尙健。悠悠江海我安歸。暫將盃酒留春色。且對寒花弄夕暉。聖世優遊身分足。臨岐何必淚沾衣。</text>
<title>與兮居，石雲，蕉下，紫泉，黃石汀 智欽 共賦。</title>,<text>霜旭暄姸睡懵騰。西風木落見高陵。秋懷悱惻誰能賦。酒政疎狂不可繩。老去常愁離侶鴈。何時快作脫韝鷹。看君口氣無烟火。詩思淸如玉井氷。</text>
<title>與陶隱，菱石登依斗巖。</title>,<text>携酒携筇便勝遊。登臨何處散羇愁。數家紅樹鷄聲午。九月黃花鴈背秋。極目雲烟迷海市。因風鼔角起官樓。無妨吹落龍山帽。最恨西風欺白頭。</text>
<title>與兮居，石雲，蕉下，紫泉，醉默，德山守李默吾 明宇，陶隱，石汀共賦。</title>,<text>地僻柴門少過經。寥寥誰訪子雲亭。燈前聚首三分白。酒後拭眸千古靑。暇日追隨劉尹薄。明時枯槁楚纍醒。行藏莫問來朝事。逆旅浮生暫寓形。</text>
<title>次韻和紫泉</title>,<text>送客無心獨上樓。凄風飛雪作冬頭。巖棲夜永鷄常早。澤國天寒鴈盡飛。有酒堪澆千古史。廢詩虛負一年秋。飄零半世身獨寓。彼岸何時定繫舟。</text>
<title>花井七詠</title>,<text>磊砢不中器。偃蹇如傲人。棄置誰令汝。老此寂寞濱。右蓮峯瘦石春來靈塔上。樹樹盡着紅。無人自開落。不須怨東風。右靈塔賞花山空蒼翠積。日照綺霞紛。樵歌響林樾。人在半嶺雲。右五鳳晴嵐秋空明如洗。萬里滅氛埃。宛轉峯頭月。偏照幽人來。右馬山秋月槐根穿石竇。疎星落寒泉。蕭蕭踏霜葉。西庵起早烟。右漆泉曉汲日暮風吹雪。空濛失前峯。朝來拓窓見。突兀玉芙蓉。右玉峯晩雪夜冷村砧息。鍾聲出林間。老僧誦佛罷。雲曙海上山。右野寺寒鍾</text>
<title>陶隱來言家有盆梅方盛開。卽命雇奴冒雪往取。夜與陶隱飮梅下共賦。</title>,<text>滿山風雪送奴忙。尤物居然置我牀。試對高標慙俗狀。久依賢主帶書香。含情緜邈疑捐佩。索笑慇懃似侑觴。氷骨緣何憔悴甚。湘江千里夢魂長。</text>
<title>哭兪林川兮居</title>,<text>少日哭朋友。日遠日相忘。垂老哭朋友。愈久暗自傷。昔余遊京都。與君年俱芳。倐忽四十秋。蹉跎髮滄浪。浮雲各東西。豈知會此鄕。君在峨嵋北。我在峨嵋陽。攬彼石雲子。偕作求與羊。相思輒命駕。寂寞叩禪房。抵足佛燈深。散髮槐陰凉。骯髒猶故態。酒後發淸狂。憤咤疾俗薄。搔首想虞唐。苦吟抵晨鍾。詼笑哄一堂。自言貧益甚。今年麥爲粮。秋來身陡健。此理恐非常。余云氣還元。是君壽考祥。詎料殘膏燈。欲滅暫復光。解携經兩月。音容閟千霜。驚定還自悼。沉痛熱中膓。孤調不成音。瑤琴空在牀。念君身後事。家室便蒼茫。兄弟隔遠途。誰撫孤與孀。縹渺湍州山。松柏正蒼蒼。豈無首邱仁。欲歸應彷徨。我如籠中禽。縶翼不能翔。瞻望莫攀紼。涕泗徒滂滂。源源五載間。光陰一何忙。回首問前躅。竟是一夢塲。</text>
<title>壬辰小除夕夜吟</title>,<text>古木垂垂星斗蒼。主人無語瑟橫牀。兒煎臘雪消寒夜。婢作粉糰排煖湯。節物村荒殊寂寞。覊懷年久若尋常。西隣燈火誰家婦。抵曉寒砧尙搗裳。</text>
<title>除夕</title>,<text>除夕年年詠小詩。今年除夕可無辭。寒垂極處應回暖。士到窮時乃見奇。昨日事成今日古。新年人少去年知。五旬有九那容易。自酌春醪慰壽祺。</text>
<title>黃紫泉輓</title>,<text>方瞳鶴骨壽眉厖。盡日淸風臥北窓。晩歲商岑人隱四。童年江夏世無雙。挑燈細翫靑烏訣。斫地高歌白雪腔。自是窮廬春意足。玉壺圖裏酒如江。余嘗有玉壺圖詩序。圖卽紫泉所作也。避地松坪斗室寬。兒孫日問起居安。茂陵病渴文君老。紫泉晩蓄一姬號文婆。僦室同居。文婆賣酒以供朝夕。 飯顆詩愁工部寒。四海名山携蠟屐。一生奇氣誤儒冠。良辰不遇頭成雪。風雨中宵撫劒歎。流落荒濱不見親。何期晩契白頭新。幾回來守山門歲。長伴行吟野舍春。贈答好追元白誼。風流堪繼晉唐人。一朝韻事成千古。遙望黃壚獨愴神。天奪兮居已不公。公今又去我誰同。人間樂事歸泉下。分外奇緣屬夢中。不見詩樽對明月。但聞松柏有悲風。我辭凄苦公知否。唱斷停雲暮色空。</text>
<title>元夜與石雲共賦。懷兮居，紫泉。</title>,<text>行行荷鍤且相隨。人事原來不可知。去歲團圓尙無缺。今年零落詎曾期。梅窓雨細迎春早。竹塢雲深待月遲。衰髮惟餘君與我。元宵依舊共題詩。</text>
<title>陶隱來訪共賦</title>,<text>君雖不枉我將過。滿眼韶光奈爾何。身畔始捐湘纍珮。酒餘聊放楚狂歌。麥苗細雨村容美。樹末輕風鳥語多。來去安閒隨便住。且同鷗鷺浴恩波。</text>
<title>夜宿石雲庄</title>,<text>樹杪日落四山淸。入夜猶聞布穀聲。萬點星光田水白。數家籬落績燈明。不知何說蛙羣吠。那得同歸鴈北征。綿襖春深纔脫却。衰翁意氣七分生。</text>
<title>與諸客拈陸律賦詩</title>,<text>黯黯春愁對暮燈。暫將酒力氣飛騰。境虛疑是逃空客。山寂渾如入定僧。老去營爲當日事。古來名達幾人稱。黃冠從此歸田里。却悔農書學未曾。</text>
<title>遊聖田</title>,<text>筇屐相將興未休。行行復到聖田頭。雜花滿地三春暮。流水縈村九曲幽。寄世百年皆幻戲。偸閒一醉可銷愁。恩波浩蕩身猶寓。遙憶鄕園某樹邱。</text>
<title>與諸客登依斗巖</title>,<text>幾年棲息此山中。蕭灑長依石丈風。避世有方非絶俗。求仙從古盡成翁。斜陽紅滿郵亭外。芳草靑連郡舍東。到處吾遊應不障。莫敎一日酒樽空。</text>
<title>浴佛日。訪竹洞印嵋亭宅。</title>,<text>七載籠禽始放翰。北園來問竹平安。詩書滿架猶傳業。租稅先人不見官。病胃經春慳酒戶。深村過節臥燈竿。從今杖屨數晨夕。松下應開一逕寬。酒龍詩虎共爭雄。轟笑淸談一世空。休讓百盃金谷罰。曾聞六逸竹溪風。世卿之祖號竹溪。賢而有文章。 籧筁蠶眠新褪白。平蕪雉落迥飜紅。桃源不是人間外。只在桑麻鷄犬中。</text>
<title>家從兄翠堂先生六十一壽詩</title>,<text>頭角差池共一衾。豈知垂老隔商參。溫公年德耆英會。茂叔心期光霽襟。少日南陔廚膳潔。平生北海酒樽深。遙知此日長筵祝。春草猶傳夢裏吟。葵花的歷照長春。冠冕巢由不染塵。年到六旬猶謹約。官居八座耐淸貧。傳家自有靑氈業。處世曾無白眼人。聖代如今開壽域。觥籌歲歲醉玆辰。</text>
<title>雙龍瀑。用崔孤雲韻。</title>,<text>白龍騈首戲靑巒。虺虺晴雷亂石間。諸佛無言都掛口。鏡中人在畵中山。</text>
<title>伽倻洞途中</title>,<text>盡日行行杳靄中。蒼藤古木晝冥濛。斜陽翳翳羣峯合。虛籟泠泠萬壑空。地闢舂陵逗佳氣。伽倻山有南延君墓所 人歸沂水想春風。此洞有屛溪石門故宅遺墟 前遊渺若隔生事。四十年來頭白翁。余年十七曾過此洞</text>
<title>玉屛溪</title>,<text>漱玉淸流蘸碧峯。聽琴魚隊亦從容。先生一去棹歌歇。秪有雲山靑萬重。</text>
<title>報德寺之遊。余與成醉默換着笠子歸家。爲傍人所覺。送人換來。其迂可知。</title>,<text>兩迂相値易其冠。酩酊歸來家少懽。已把形骸忘域置。更將得失楚人看。</text>
<title>素知醉默之園有佳櫻。送一壺酒討換櫻桃。</title>,<text>先生貪酒我貪櫻。一樣詩家氣味淸。瓦甒筠籠來復去。風流何似換鵞情。</text>
<title>避暑靈塔禪房</title>,<text>紫薇花發映禪扉。雛鷰飛飛弄夕暉。筐貯圃瓜園友送。甁沽村酒野僧歸。高吟如聽漁陽皷。靜坐聊觀杜德機。亭午山房猶苦熱。淸凉元是世間稀。</text>
<title>旣望日。觀叉魚夜遊雙龍瀑。</title>,<text>晩隨漁子傍溪行。隔岸人家帶水聲。危屐穿林身尙健。飛叉落石眼偏明。溯洄人在蒼葭遠。窈窕詩成素月生。携酒更尋雙瀑去。凉宵歌管不勝情。</text>
<title>梁山守申洌陵寄詩分一片氷心在玉壺七字爲韻。各賦一截。次韻答之。洌陵擬買屋於海美鴈湖里。爲歸老計。距吾所寓花井僅二十里也。</title>,<text>海曲靑山雲樹密。無人過問維摩室。年年但見南來鴈。歷數平生知己一。每得君詩吟百遍。依依奚翅綈袍戀。靑雲當日仲容賢。雙鬢應知雪萬片。關河千里夢飛騰。七點山高秋色澄。雙碧樓中賢太守。問人人道一條氷。臣分當死聖恩深。殘縷誰知尙保今。從此身閒歸畎畝。烟波萬里白鷗心。自失兮居減風采。空山猿鶴誰相待。親知零落曉星疎。獨望中洲人宛在。聞說今年將買沃。浦鄕曾慣居民俗。鴈湖一曲可盤旋。繞屋淸泉寒漱玉。生平愚拙孰如吾。喜得君迂德不孤。晩聚一鄕非偶事。此間元是小方壺。</text>
<title>春間蒙放逐鄕里之命。八月三日。始作省楸之行。自花井發行。往返之間。共得近體十一首。</title>,<text>七年始復故鄕程。臨路猶存畏約情。園僕理裝家小喜。箯輿出洞野人驚。殘鍾漸遠西隣寺。微雨初過古郡城。歸省先楸吾豈望。長歌聖澤淚沾纓。馬前歷歷記來程。回憶當年去國情。頓迹竆山人已老。探身駭浪夢猶驚。幾歎天水圍儋耳。且與秋風到洛城。藉使宿累都洗盡。豈堪白首更彯纓。</text>
<title>夜宿陽村李氏庄</title>,<text>平郊漠漠接江天。一望川原意豁然。帆帶斜陽鳩浦雨。雲連遠樹龍山烟。砧舂聲起四隣夕。䆉稏香生千頃田。盡日衝泥還忘困。慇懃相待主人賢。</text>
<title>宿平澤院村洪氏庄 院村卽洪學士花圃先生墓村。祀孫思弼。卽余壻也。</title>,<text>陪臣死義古誰曾。蹈海其人可並稱。有口華夷同嘖嘖。至今日月共稜稜。衣冠古墓想遺烈。雨露新榮沾後承。洪壻今春蒙恩賜第 嗟爾女兒勤執爨。僮僮毋怠歲時烝。</text>
<title>省廣州勒峴仲大人淸恩府君墓</title>,<text>凌晨驅馬到山邱。瞻望松門淚不收。雨露風霜凡幾易。聲音笑貌更難求。生還罰薄乾坤大。鞠養恩深歲月悠。回首遲遲行出洞。吟蛩啼鳥使人愁。</text>
<title>登歸川天雲樓作</title>,<text>謫居常說還鄕好。及到還鄕倍愴神。遼郭人民非昔日。謝樓風月屬前塵。宋謝莊有五子。以風月景山水名之。吾從氏五人曾扁其所居曰風月景山水樓。 林園尙記陪遊樂。書卷猶看手澤新。村裏兒童相指點。皤然生客是何人。</text>
<title>乘舟發牛川</title>,<text>斗陵江水潑油如。江上人家半是漁。卽看山川依舊在。誰敎鷗鷺與人疎。鵶溪舟泊沽新酒。牛渚人喧趁早墟。小坐舊時垂釣石。依依光景廿年餘。</text>
<title>省楊州平邱月谷先墓</title>,<text>流滯湖鄕隔故原。年年寒食枉銷魂。一生顚沛違先訓。今日歸來亦聖恩。心戀狐邱常反顧。淚零烏哺不堪論。箕雅淚落林哺烏 此身不及塋前樹。長護堂封立曉昏。</text>
<title>省楸歸路。宿崇禮門外。兄弟叔姪團會叙阻。依依不忍別。賦呈翠堂從兄。</title>,<text>城隅信宿路將分。咫尺觚稜隔五雲。終南山色幾年見。長樂鍾聲此夜聞。弟顔衰比兄顔甚。家事艱如世事紛。膓斷蕭蕭南去鴈。那堪明日又離羣。</text>
<title>自南門外離發。感舊而作。離家七年之間。食口盡歿。京第惟老婢守之。</title>,<text>蒼黃記昔去家辰。妻少呑聲淚滿巾。豈意七年歸里日。並無一箇迎門人。舊居入望心酸楚。老婢當前說苦辛。剩魄零魂飄不盡。可能隨我渡銅津。</text>
<title>渡大津</title>,<text>孤舟曉泛大津頭。渚涘茫茫不辨牛。弦望隨時潮長落。圻湖分界水中流。英巖屹立頹波柱。嵋岫遙橫半月秋。借問並鄕何處是。滿天風雨下西洲。</text>
<title>十月三日。石雲，蕉亭來訪共賦。</title>,<text>亭臯葉落雨聲凉。看劒引盃消夜長。棲畝餘禾嫠婦利。繞籬佳菊圃丁香。衰顔難借仙方駐。病齒曾經世味嘗。初志桑蓬今濩落。自將蠧稿試池裝。</text>
<title>次韻答韋堂李洪川 近憲</title>,<text>知君憂道不謀身。老去徒爲市井臣。猶有眉間奇氣在。無多海內會心親。幾年枯槁悲湘累。晩節優遊慕潁濱。湖上白雲留我住。不妨喚作未歸人。韋堂詩有如何欲作沔陽人之句</text>
<title>冬至翌日。陶隱來訪。共賦窓前盆梅。</title>,<text>短短身材雪色濃。年年不改舊時容。朦朧新月窺淸沼。澹蕩春雲展碧峯。應有佳期來翠羽。已知暖律届黃鍾。夙緣未了今生債。抵死窮廬肯我從。</text>
<title>詠古梅一首屬老姬</title>,<text>紙窓燈深坐兀然。寒梅一樹正堪憐。如今不是貪尤物。微爾誰能慰暮年。體態龍鍾猶自力。夢魂淸絶不成眠。蕊珠宮裏前身事。曾托香名齒列仙。</text>
<title>與石雲老人詠梅</title>,<text>寂寂依依傍小窓。明璫玉蕤照蘭釭。先春偸得番風一。抵曉狂吟白髮雙。仙子由來隱姑射。美人忽到憶湘江。衆香諸佛何時現。應費維摩一力扛。</text>
<title>夜與石雲及諸客共賦</title>,<text>睡才一局日沉西。酒未三盃醉如泥。小帳生溫爐火聚。遠山欲雪野雲低。人閒便是逍遙谷。境絶誰非罨畵溪。稍待春暄羣蟄動。烏藤蠟屐共提携。</text>
<title>至月十九日雪</title>,<text>萬朶琪花一色空。誰將羯皷奏神功。蒼茫古木寒雲外。羃䍥孤烟白屋中。大界方知無缺陷。混元疑是闢荒鴻。謝家吟絮稱奇絶。爭似童孫伴太翁。石雲有孫金麟幼年能詩。今日賦雪聯句。祖孫同參。</text>
<title>夜與陶隱，菱石，金蘭圃 景烈 共賦。</title>,<text>滿林凍雨灑窓頻。小逕人來墊角巾。酒話淋漓燈吐焰。詩情枯澀墨生鱗。看書時得心中事。憂世渾忘局外身。安土不知離索苦。深山鹿豕可爲隣。</text>
<title>癸巳除夕</title>,<text>平頭六十是明朝。坐對孤燈手自挑。往事商量神邈邈。流光點檢髮蕭蕭。夜來薄醉難成夢。雪後餘寒尙逞驕。北里詩翁今已歿。新年誰復和巴謠。余自棲靈塔以來。每逢除夕。與黃紫泉賦詩唱和。今亡矣。</text>
<title>元月四日。與諸客共賦。</title>,<text>碌碌浮生一夢長。春風吹醒臥湖鄕。窓梅結子曹公大。甁樹開花謝豹香。舊雨有書方掃榻。新年留客共飛觴。癡情恃老還堪笑。隣少來時獨拜牀。</text>
<title>寄寶城謫客李澹寧學士</title>,<text>歲暮關河阻。故人天一方。文章元有厄。聖主豈終忘。心共湖雲白。眼窮驛樹靑。寒梅凌雪吐。欲寄意茫茫。</text>
<title>輓沈鍾山同敦</title>,<text>風流湖海老詩仙。三達仍兼五福全。日下舊名傳落葉。桐鄕遺愛淚新阡。悔將雪棹違乘興。幸有郵筒可證緣。想像香烟霏霧裏。玉麟還抱去朝天。鍾山有孫名晩鎭。幼有奇才。二十成進士。先鍾山兩月而亡。</text>
<title>成醉墨來訪共賦</title>,<text>幽居自擬少微星。誰過寥寥楊子亭。梅影橫斜纖月白。笛聲中斷遠峯靑。愁來中酒仍忘世。老去經春不出庭。石上古琴時一弄。簷端惟許宿雲聽。</text>
<title>與石雲，陶隱登靈塔賞花。</title>,<text>烟嵐深鎖洞門平。松下風來醉帽傾。暇日殊非尋勝計。老去猶復惜春情。安排欹石支茶竈。收拾幽花泛酒觥。菜飯一盂僧供淨。雨餘新看木頭生。</text>
<title>浴佛日。會元坪石雲庄作。</title>,<text>槐爪新生柳絮飛。佛辰風物正依依。樹杪鳩喚經朝雨。屋角鷄鳴近午暉。共擬携筇聽水去。那能無酒送春歸。鯉庭知近榮旋日。襴幞翩翩換彩衣。石雲次子容沂中進士。榮到在今二十四日。</text>
<title>徐蕙春 晦輔 送錢塘白一盆。作詩謝之。六月</title>,<text>豫章高士寄瓊枝。洗盡鉛華出淤泥。一派錢塘秋色到。風淸月曉少人知。</text>
<title>龍山舟中。贈別日本公使井上馨。此下二首。乙未五月還任外署時作。</title>,<text>橫舟飮餞大江空。遙望星槎萬里通。岸壘初晴塵雨後。汀花自發笑談中。濟時須仗鹽梅手。投分堪追縞紵風。秪爲東洋全局計。廿年三到患難同。行行相送到仁川。海上風光正可憐。少別寧須兒女態。老懷自感雌雄年。余與井上同庚故云 郢燕書說莫輕信。鄭宋昭聾難捄偏。酌酒勸君須努力。靑山長在六鰲邊。</text>
<title>宋松石 綺老 參議見訪于芳村寓舍。臨別呼韻求和。二首○丙申季冬</title>,<text>吾生尙遠到頤期。屈指人間罕舊知。相對莫愁雙鬢雪。轟談且作少年時。一曲蘆漪與子期。舊盟惟有白鷗知。稍待前江春水暖。可能一棹趁花時。</text>
<title>芳荑村寓舍懷古</title>,<text>畏途無定居。棲泊江上村。初秋暫來寓。居然至歲飜。城市隔兩津。差喜避塵喧。隣人尙未熟。終日獨掩門。西望荳毛浦。東望歸川園。不遠生長里。懷古欲斷魂。叔祖有遺宅。夢村村之東。故奴今無存。閭落變舊容。越陌穿松逕。弟姪頻相從。時復送酒來。寂寞慰我窮。回看空蕩野。緬懷碩人風。嗟哉元祐籍。沉淹百年中。九原難可作。誰能濟川功。夢梧相公立朝正直。與人多忤。然惟義所適。心無滯芥。正廟深重之。嘗稱金某胷中不留渣滓。是空蕩蕩底人。自侍銅樓。有遇巷之知。及歾正廟賜詩悼之曰記昔新元闢草萊。日長山下碩人回。可憐蕩蕩空空野。不復春光入酒盃。○日長山。南漢山名也。</text>
<title>除夕日雨</title>,<text>臘日凍全消。江天黯霮䨴。曉枕聞淅瀝。白晝窓猶晦。涓涓通百脈。寥寥閉羣喙。炊餠烟不起。隣比閴相閡。兒童惜新衣。撫玩空自愛。開門不見山。空濛迷三界。天方改陽曆。玄冥斂手退。夜深風怒號。有如江河潰。窓鳴紙帳動。孤燈耿不耐。誰知風雨裏。歲君暗相代 時國家新用陽曆。除夕卽二月也。</text>
<title>送玄君舜韶 丙申夏。余待罪城外。經歷秋冬。棲遑靡定。玄君舜韶從余于流寓之際。終始無倦。丁酉春。以親老辭歸沔川。賦贈近軆一首。以識惜別之意。</title>,<text>憶昔禪房邂逅奇。伊來氣味若鍼磁。周旋顚沛流離際。閱歷憂虞疾病時。鄕國經年猶阻信。旅窓無伴獨吟詩。春風吹送西湖棹。一曲驪駒淚欲滋。</text>
<title>贈羅文卿記注 文卿春信使羅公德憲之後</title>,<text>建州當日義聲高。何異中郞擁節旄。如此忠賢宜食報。莫敎優孟歎孫敖。家山千里鴈書遲。旅食京華問幾時。門戶不愁長寂寞。封胡遏末摠瓌奇。</text>
<title>聞歸川天雲樓失火。急往見之。感傷而作。十月十五日</title>,<text>先人堂搆一朝休。天意胡然警鬱攸。敗瓦惟存行藥砌。寒烟空鎖讀書樓。兒孫棲屑將安庇。經籍飄零半不收。三十年來遊息地。如今無復典型留。</text>
<title>斗湄途中</title>,<text>澄江一道兩山開。夾岸行人鏡裏回。斜日片帆何處落。酒家遙在白雲隈。</text>
<title>哭亡孫沁得 至月十八日</title>,<text>來何故也去何因。一夢居然歷四春。哭送靑山猶望返。世間誰是鐵膓人。和氣凝眉簇一團。嬉遊啼笑摠堪看。百憂對汝渾氷釋。常得衰翁破涕歡。隨人拜跪見天眞。學語聲牙日日新。偏好太翁暫不捨。偎腮抱頸誰能嗔。强節悲懷抑累欷。此生那有更逢期。惟希夢裏來相見。其奈無眠夜色遲。此去家山路不迷。祖孫姊妹好相依。滿阡松柏蕭蕭雪。愼勿啼飢待我歸。</text>
<title>余待罪芳村寓舍。丁酉至月。臺彈復起。被逮囚禁。旋蒙濟州牧流終身之命。臨發登船作。示兒裕曾。</title>,<text>光武二年冬。南至日之癸。家僮報急書。呼燈忙手披。積罪久始勘。天威不違咫。姑貸一縷命。島配以沒齒。渺渺天一方。耽羅何處是。倥偬遂束裝。赴京將對吏。病姬驚且泣。稺女隨號起。牽衣復頓足。語別不成理。顧謂汝勿悲。我罪自當死。今得戴頭去。皇恩浩無涘。耽羅非殊域。猶在南國紀。况今多雨露。生還猶可企。拂袖出門去。棄家如脫屣。天寒星斗朗。氷沍塞江水。朔風一何勁。慘凜欲墮指。暝踏箭串橋。夜宿眞包里。東望月谷阡。省掃長已矣。平生忠孝志。老作檮杌比。悄悄仍無寐。隣鷄鳴不已。窓曙聞人喧。子姪來省視。路逢緹騎至。催我入城裏。隻身就囹圄。四顧無所恃。幸免桎梏苦。蓬首蒙絮被。李台 三隱李尙書承五 同被命。衰癃畧相似。鸛咳和蟾喘。抵足互相倚。罪重罰猶輕。彈章苦不止。外議頗洶洶。性命薄如紙。萬事只任天。不如塞兩耳。廷尉招宣敕。長流如前旨。夜出南城外。頹然遂頓委。摒擋兒獨苦。達曉辦行李。家人競來別。奔走錯踵趾。阿兄老且病。流淚惜遠仳。不忍便言訣。長跪祝遐祉。重念湖山外。獨有七旬姊。相見知何日。憂來不可弭。擧手謝城闕。回首向南鄙。滯留仁港獄。候船屢淹晷。心繞雲山鹿。身同圈中豕。臨發意浩然。躕躇復何俟。家事不須念。有汝幹蠱子。從行有羅君。夷險心如矢。吾老身尙健。又能耐垢恥。濟州稱福地。水泉亦云美。我生遭時艱。顚沛遂至此。此行雖無期。運途豈終否。天日照覆盆。萬里階前邇。寧知此船頭。回咷更作喜。</text>
<title>搭乘商輪海龍船赴謫</title>,<text>杳杳炎荒外。生還問幾時。徒勞秦嶺望。長作楚囚悲。自恨謀身拙。方知處世危。瀛洲應不遠。採藥訪安期。兩囚相對坐。嘿嘿度寒宵。窓暗猶迎月。燈殘不辨朝。瀛寰方决裂。身世獨漂搖。萬慮都拋却。長風駕海濤。行舟纔兩宵。去國已千里。星接斗牛躔。波通吳越水。羣山有廢倉。木浦開新市。歷歷記行程。拿山來點指。倚舷回首意如何。故國山川一瞥過。六十年來無定處。耽羅從此是吾家。地簸天揚一粟微。檣頭出沒旅魂飛。謫囚孤島猶餘罪。更遣陽侯報虐威。</text>
<title>到泊濟州。入獄中作。</title>,<text>一入圜扉夢寐安。蒼茫家國暮雲端。窓昏似墨惟宜睡。髮亂如蓬不用冠。舊鬼還逢新鬼喜。今年稍比去年寬。獄中諸人皆日下舊雨也。相見悲喜。爲說兩年監禁之苦。令人頭白。 積水連天消息阻。夜夜長依北斗看。竆冬無雪草芊眠。里老相尋衣薄綿。橘塢石垣千戶邑。蜃風蜒雨四時天。房精猶照攻駒地。星象曾聞展幣年。夜深杵歌膓欲斷。北城遠客坐惆然。杵歌見下</text>
<title>偶吟</title>,<text>庭除芳草雨餘新。殘臘風光似暮春。白晝昏昏如中酒。開門不見北來人。</text>
<title>除夕</title>,<text>濟州城北逢除夕。寒烟羃䍥圜扉寂。不見歲華照眼新。但聞城烏啼啞啞。燈前聚首說鄕情。千山萬水不記程。高歌擊壺聊遣悶。撫劒叱咤神鬼驚。丈夫不能爲國效一死。瘐死此地死何名。黃覇空有聞道志。絳侯方知獄吏貴。多謝諸君義氣深。慇懃持酒來相慰。我本衰老不勝盃。爲君今夜强盡醉。</text>
<title>步三隱尙書韻 戊戌</title>,<text>殊鄕物色變新年。籠裏雙鷼意惘然。澤畔吟騷悲故國。涪州點易愧先賢。一生乾沒成何業。萬事商量只任天。豈識春明聽漏客。同來海上弄風烟。</text>
<title>和鄭葵園 丙朝 洗馬次韻見贈之作</title>,<text>早歲英名駕子安。鸞漂鳳泊更無端。云胡憔悴紉幽珮。伊昔從容侍偉冠。湖海一生豪氣在。瓊雷相望聖恩寬。羇愁萬斛誰能瀉。每得君詩破涕看。時葵園兄弟分竄海島。如蘇氏瓊雷故事。</text>
<title>復疊前韻。和徐養泉 周輔 參書。</title>,<text>在朝不獲一朝安。漂泊西南孰究端。海外今無閒草木。日邊誰識舊衣冠。賈生才大終難合。杜老懷深强自寬。試問玆遊奇絶處。漢挐山色入簾看。險夷不滯覺心安。何似危舟坐呂端。苔砌時携靈運屐。塵箱無用貢生冠。罪深敢道秦恩少。春到應聽漢詔寬。相對七賢麈談細。疎籬宜把竹林看。同囚者共七人</text>
<title>復用前韻贈三隱尙書</title>,<text>自然流涕似袁安。奕世君家位揆端。白首豈知同玦珮。明時不忍掛朝冠。行吟千里孤舟遠。臥病兼旬斗室寬。蟻穴功名成底事。覺來猶是夢中看。却從日下望長安。雲海茫茫不可端。暮歲光華登白簡。野夫身世落黃冠。口防時事三緘固。目極庭除十笏寬。聞說此鄕花事早。東風肯借老人看。流落江沱作宴安。莫將覊恨上眉端。求名盡是爭蝸角。驚俗何須戴鷸冠。漸忘機心眸子淨。嘗來世味肚皮寬。不如日喫胡麻飯。細抄丹經着意看。</text>
<title>復用前韻。要同人唱和。</title>,<text>庭樹風微宿鳥安。新年新月掛簷端。睡餘聽水仍欹枕。醉後看雲每側冠。豈是學疎墻面立。只緣詩瘦帶圍寬。諸君爲我穿圭竇。好把塵編臥細看。吁嗟壞事在偸安。治國治家只一端。但見猩鸚饒口舌。佇看鱗介混裳冠。閉門直想千年舊。擡眼寧知四海寬。不恨今人不見古。恨今不使古人看。貧到無錐尙可安。東風掃盡百憂端。好書多售蒲葵扇。新製欲裁椰子冠。一鳥不啼春晝寂。雙魚難到海天寬。頭頭圓嶠千峯雪。便作眞形畵裏看。</text>
<title>正月六日枕上作</title>,<text>皇天多事賦新春。次第分排六畜神。屈指明朝人日到。也應吾輩出頭辰。狂風終日捲濤瀧。客夢頻驚雨打窓。更皷無聲童子睡。燈花自結照殘釭。</text>
<title>濟州雜詠 二十二首</title>,<text>三穴留神蹟。千年闢肇基。奈何崇報地。不見降香儀。高夫良三姓穴。在南城外。本入祀典矣。甲子以後廢之。實欠典也。靈區隔世塵。風俗似朱陳。童稺語音好。應多避世人。邑誌前人題詠。多以濟州稱朱陳村。盖世外閒區。自相婚媾。如古之朱陳也。近年陸地人多避亂來居者。密網羃茅屋。寒烟縈石墻。喃喃村婦語。風氣近扶桑。土語多與日本語音相似。村婦尤甚。山北淸風足。山南瘴雨垂。西疇春事早。二月聽黃鸝。此地無鶯。土人誤認提壺爲鶯。縹渺瀛洲上。雲深鸞鶴停。何時登絶頂。俯看老人星。遙望東巫峽。相傳古洞天。陰岡留白雪。丹竈散靑烟。元日鞦韆會。靚籹出樹端。羅襦沾粉汗。不怕弄輕寒。迎春皷角發。先遣木牛耕。殊域逢佳節。隔門笑語聲。擔水香肩重。揎薪玉腕斜。憶曾京裏子。三夜宿儂家。郞住朝天浦。妾居山底瀕。春來商舶湊。兩地物華新。三餘燈下苦。不及操奇贏。努力乘潮去。歸來五馬榮。橘子如金甁。中藏碧玉酒。年年登貢包。恭祝聖人壽。甁橘翠袖映檀暈。洛妃初返魂。不逢金屋貯。憔悴傍籬根。水仙花家家饒放牧。馬畜彌山林。不是天閑物。蒙人枉費心。元世祖以濟州房星分野宜馬畜。遣官牧馬。至今畜牧猶盛。然皆果下種也。皮服宿巖阿。熂田種菽麻。披雲耕白石。經月不歸家。筠笠與鬃巾。皆從寒女出。遂令半國人。賴此藏頭髮。可憐採鰒女。歌嘯游深淵。恰似鮫人沒。雲濤正渺然。有竈烟無囱。燃松夜代釭。絪縕生暖氣。滿室老牛香。夫閒婦獨忙。家政在閨壼。終歲治荒畬。良辰噉美飯。俗稱稻米飯爲美飯。惟歲時令節得食之。繩冠擁狗裘。自道靑襟子。生不識官門。終羞贅府吏。出入校院之士子。稱曰靑襟。猶內地士夫之稱也。山谿無惡獸。野畝有餘糧。歌舞神情悅。祈年廣壤堂。昔賢多不遇。此地卽湘潭。遺躅森羅在。風流映斗南。</text>
<title>次韻答寄安厓石老友</title>,<text>桂山昨夜草堂雪。千里遙憐范叔寒。頻見天涯垂玦珮。不須歲暮歎金丹。夢中誰識相尋苦。老去方知遠別難。滿地滄波人宛在。暫憑北鴈報平安。</text>
<title>移舘翌日。葵園有詩相問。次韻奉酬。</title>,<text>人生本無定。有如星離次。咽甘莫辭苦。由儉易入侈。達人平等觀。處世爲遊戲。窮途得一飧。暫飽亦可喜。莫言暫飽易。定亦天所賜。久居漆室中。出門始見天。賓至便如歸。幸逢主人賢。回首念舊伴。去留何其偏。咫尺城東路。遲遲馬不前。少別不足悵。情理亦固然。擧擧葵園子。開口吐淸辭。良驥雖暫蹶。豈無萬里期。覊愁亂如麻。驅除待君詩。昔欲居南村。素心共析疑。誰知天一涯。成此萍緣奇。佳句如對話。絶勝孟公牘。朝起揩病眼。屢回不厭讀。衰懶應相恕。頹唐睡一局。此地頗幽勝。林園淸致足。請君早見顧。憑欄共寓目。</text>
<title>避亂十二絶句 二月</title>,<text>毛笠白巾南字棒。滿城風雪鬼呼聲。誰知譎計因民起。據險終看跋扈情。亂民房甲。因民怨倡衆作亂。皆着毛笠白巾。所持棒書南字爲標。盖南學黨也。南學者祭山求福背國信識之徒也。奪據州城。達夜呼譟。其聲如鬼。朝天義旅望風奔。謫客蒼黃遂失羣。同此患難還獨去。臨歧回首淚沾巾。房逆據城叛。脅諸謫客欲與議事。諸謫客乘夜逃走城外。至朝天浦。與前判官金膺斌倡義募民討賊。房逆率衆至。義旅崩潰。諸謫客一時奔竄。余與李台東走海上。朔風如割五更天。石逕崎嶇馬不前。行到路窮成阮哭。茫茫海水接靑天。夜行七十里。過地尾山。濟州終境也。前臨大海。無船可渡。到處皆疑畏約踪。主人義氣破家容。一旬風雨溪東屋。鷄黍慇懃養病慵。沿路村人皆疑逋踪不欲納。至力堔村夫先達南珪慷慨請舍于家曰我自破家當之。必不累及於他人。留宿一旬。饋遇甚勤。城山獨立海門東。半入雲端半水中。朝日初升光照壁。晴空擎出玉芙蓉。海邊一山如芙蓉發萼。全山皆石。其頂寬平而石壁四圍。故名城山。城山出日。爲濟州十景之一。博陵義士矢心丹。玩弄愚夫股掌間。已誘妖蛇輕出穴。肯令餓虎縱歸山。謫人崔亨淳佯爲房逆所用。陰有欲圖之意。二十日聞崔亨淳誘房逆出城。閉門拒之。仍率衆追斬之。房星昨夜落塗邱。無奈英雄運盡秋。肘下璽囊猶在否。冥頑直到死方休。房逆敗死于城西四十里塗邱里。常云濟州房星分野。吾姓房。當爲濟州之主。又曰國運已衰。當有眞人代興。死後得牧使印于囊中。肘下玉璽。用東漢張豐故事。十日威風一夢虛。靜思堪笑亦堪歔。問渠得衆緣何術。知有深淵獺驅魚。房逆振臂一呼。三郡響應。死後民猶惜之。稱曰房將軍。盖愚民苦於虐政。不知順逆之分也。浦村一帶淺河灣。鷗鳥漁人共忘還。客裏光陰渾不記。山茶花落馬蹄殷。烟消鹽竈浪汶平。採鰒村娥兩兩行。白足凌波不用襪。水晶宮裏步輕盈。右二首。聞房賊平。還向州城。記道中所見。劫雨藍風過一塲。東隣西舍劇荒凉。主家福厚超炎火。客鷰還棲舊日樑。朝天向日之變。人家多燒毁。獨金海美以素得民心得全。一行復留宿。亂時人事各參商。豈意生還復對牀。相慶醵錢謀一醉。從今無事賞春光。入城見在謫諸友。各叙經亂之苦。暫散還聚。誠非始料攸及。遂酌酒相慰。</text>
<title>朝天舘敬次淸陰先生韻</title>,<text>危欄倒影入潮頭。王子朝天閱幾秋。百代光陰孤鳥過。三山消息六鰲浮。參差鱗瓦鄕紳第。簇立烏檣賈客舟。日暮瓊樓迷北望。海雲渺渺不勝愁。</text>
<title>橘園雅集第一會 諸謫客愁中無聊。會輒呼韻賦之。命之曰橘園雅集。時戊戌閏三月二日。</title>,<text>永日晴鳩喚屋頭。客來揮麈散覊憂。貧無長物惟饒病。老被傍人强作遊。美味應須沽下若。奇書多是借荊州。登臨欲送春歸去。惻惻餘寒掩小樓。</text>
<title>第二會 初八日會于橘園</title>,<text>詩卷茶罏送暮天。那知韻事到愁邊。小庭晝寂淸如水。遠岫初晴澹欲烟。林木便生濠濮想。壺觴堪繼永和年。仙風吹近瀛洲上。擬學輕身謝自然。</text>
<title>第三會 十八日會于橘園</title>,<text>午風簾閣小童淸。鷰子窺人若有情。海瘴遙兼浮翠積。庭花時遣細香生。但消長日非耽句。豈復餘年耐噉名。笠屐相尋幽事足。不愁飛雨灑孤城。</text>
<title>第四會 二十四日會于三隱寓舍</title>,<text>細葛迎風麥氣寒。詩愁日日帶圍寬。學無根據那經世。身似淸閒尙繫官。老石當階癡欲拜。遠山入戶秀堪餐。子規一向啼歸去。不識人間行路難。</text>
<title>第五會 四月二日會于葵園寓所杜蕪洞</title>,<text>蕭灑茅廬對碧岑。新晴筇屐好參尋。出門惟有緣詩事。隔壁終難辨土音。花暈纈簾猜薄日。茶烟燒樹作輕陰。依然洛下風流在。酒後煩君捉鼻吟。</text>
<title>第六會 浴佛日。會于杜蕪洞黃小雲炳郁寓舍。</title>,<text>天涯鶼蟨共相依。飮啄隨緣却忘歸。掃迹竆年恒兀兀。回頭幻景摠非非。憂時空閱新聞紙。經歲猶披未澣衣。孤島疎燈逢佛夕。佳辰勝事每多違。</text>
<title>第七會 十二日會于橘園</title>,<text>三徒通巷石爲門。濟州俗以坊曲稱徒。城中分三徒。 處處脩篁晝亦昏。枳子孤城懷戰蹟。橘林廢院吊忠魂。橘林書院享冲庵以下五賢。今廢。 島田磽确原無稅。島中無田稅 杵曲嘔哇不可聽。濟州杵歌載於邑誌。今尙有之。而啁啾不堪聽。 幸際天晴波晏日。長隣魚鱉共涵恩。</text>
<title>第八會 十八日會于橘園</title>,<text>安排茶竈與書牀。短髮飄蕭倚竹凉。十畝桑麻勞夢緖。四隣耒耟喜晴光。鷺邊得句靑山迥。橘裏看碁白日長。且住共吟今夜月。老夫淸興未渠央。</text>
<title>曉起聞提壺</title>,<text>欵欵啼壺隔樹鳴。橘園深處曉風淸。居人不識形聲異。錯認枝頭聽早鶯。</text>
<title>三泉齋次壁上韻 泉有三派。秋史金公謫居時。嘗品茶味於此。</title>,<text>北塘潮落柳絲晴。海水無風鏡面平。遇境還忘遐土陋。攬時忽起故園情。淸泉茶品分幽谷。宿雨桃花傍晩城。好得僇人遊賞地。此亭端合以愚名。</text>
<title>宋松石參議輓</title>,<text>此世誰能葆俶眞。典型君是古家人。一生好善不知老。卅載居官猶食貧。滿座春風敦薄俗。空樑落月想精神。知應敬述堂前樹。長帶孫枝雨露新。開篋看書淚滿襟。初春絶筆到荒潯。情深不獨松蘿誼。老去相期竹柏心。明月懷村聯榻宿。寒宵芳里擁罏吟。悲歡回首成陳迹。夢裏相逢可討尋。</text>
<title>端陽日。次韻酬成錦石旌義 俊鎬。</title>,<text>强把羇愁作酒悲。恩綸何日下彤墀。天心豈惜覃荒裔。臣罪當誅負盛時。萬里滄溟身似葉。十年過劫夢如絲。佳辰相憶君書到。始識神交若有期。</text>
<title>泛舟龍淵 五月十日</title>,<text>棹歌日落溯龍淵。峭壁穹林滌瘴烟。曲折重逢巖上月。窈深別有洞中天。孤舟萬里家何在。長笛一聲人未眠。十頃菰蒲西郭路。微風吹送返泠然。</text>
<title>遊三姓穴。以我來松樹下。高枕石頭眠。分韻得枕字。二十一韻</title>,<text>溽暑騰騰屋裏甚。坐臥流汗床簟浸。出門何處踏層氷。南望鬱鬱靑松蔭。其下乃有三姓神靈之古蹟。品穴谽谺如窖窨。天生島祖元氣鍾。厥初原不資胎姙。復有神妹三人來扶桑。分治壼政執縫絍。人種駒犢同繫衍。蹄角滿山不用賃。賢哉星主識所歸。太史何日奏祥祲。歲時雲仍獻烝嘗。霞旌霓旆翳共臨。我來彷彿禹穴古碑。苔蝕松露滲。拄杖小立廣壤堂。箕踞松根仍解襟。丹厓翠壁勞攀躋。掬飮淸泉肝肺沁。俯看千家撲地烟。危城一面大海枕。登高忽有范老情。悄然畏譏而憂讒。去國孤懷今古同。而我畏途亦伈伈。判書井上一片石。行人瞻望淚不禁。明良正交魚水歡。宵小已搆蟲葉讖。己卯奸黨以蜂蜜書走肖爲王四字于禁苑樹葉。蟲蝕成讖。遂搆北門之獄。冲庵先生同被其禍。 哀我蒼生未蒙福。誰知北門禍事闖。直道處世儘難容。鳳鳥長逝翔媒鴆。滄海征帆杳無極。操舵神功誰獨任。傷往事寫新詞。臨風搔首一長吟。</text>
<title>第九會 六月四日會于橘園是日大熱</title>,<text>火雲覆郭鬱嵯峨。消夏無方且浩歌。劇暑難鏖眞服老。小風猶惠敢求多。淸凉空憶登玄圃。豪縱頻聞捲白波。象鼻會將碧筒飮。北窓一枕到無何。</text>
<title>七月旣望。與在謫諸人泛舟龍淵。取赤壁賦中尤部五韻以賦之。</title>,<text>淸凉一笛動新秋。來泛龍淵續舊遊。暮雨驅潮沉釣石。駁雲漏月映歌舟。勝緣空擬千年跡。歸思遙憑萬里流。寄語篙師莫回棹。酒闌肴盡興方幽。</text>
<title>聞福男母子俱逝</title>,<text>惻惻復惻惻。秋風桂枝折。嫁與白頭郞。豈意先告訣。女也溫且直。安分善養拙。能解農家理。耘播時不失。早晩擬歸田。力穡共契闊。風波逐漂梗。顚倒不可說。三年不見面。獨守空閨月。哀哀完山鳥。生離成死別。翩然將雛去。寂寞歸丹穴。欲將招魂返。滄海夐難越。棄置勿復念。念之膓欲絶。</text>
<title>登紗羅峯觀落照</title>,<text>極目海門平楚如。金波萬道漾霞車。少遲明日還相見。齊景何須淚滿裾。</text>
<title>八月晦日。三隱六十二歲弧辰也。二子來侍。與諸謫客會飮。</title>,<text>韶顔宛對畵中人。籬菊庭蘭秋色新。卿月曾高三省夜。壽星來照十洲春。千層驚浪身猶健。萬事浮雲境豈眞。擧酒莫言鄕思苦。樽前盡是洛陽親。</text>
<title>九日與謫中諸人登紗羅峯</title>,<text>登高秪爲客愁寬。此日登高却少歡。佳節懷人斟菊酒。西風吹髮倒椰冠。波心遙指金烏沒。天上空憐玉宇寒。縱有望鄕身化億。碧雲暮合正難看。</text>
<title>聞李澹寧侍郞遊岱。爲詩哭之。</title>,<text>尼山碧巃嵸。靈秀鍾魁奇。李子出其間。有如瑞鳳儀。玉壺瀅秋水。天葩爛朝曦。髫齔驚老成。發言掞藻辭。文章動海內。淸節冠當時。貪汚爭解綬。直聲震湖圻。樂易與人善。骯髒不詭隨。斂手塵枰外。超然脫網罹。著書談道藝。對牀樂塤篪。冠冕而巢由。爵祿不能覊。遯世豈其志。回首發五噫。我拙無能役。惟子謬見知。不待文字交。氣味感鍼磁。我謫君且病。落落水一涯。忽聞秋霜早。崇蘭遽枯萎。驚呼心肝裂。已矣吾道衰。雪霜方貿貿。誰與歲寒期。擧酒澆海天。淚落魚龍悲。</text>
<title>和上翠堂從兄</title>,<text>白首經年別。滄溟萬里心。風雲多變態。天地積秋陰。覊懷千杵亂。鄕夢一燈深。何日逍遙屋。對床復共吟。</text>
<title>次韻酬李韋堂</title>,<text>恨別江淹賦。悲秋宋玉心。疎篁鳴急雨。瘦菊對寒陰。故舊情何極。孤臣罪自深。壯年千里志。老作擊壺吟。</text>
<title>次韻酬安厓石重陽日見贈之作</title>,<text>蕭條迷直北。海氣結層陰。佳節望鄕國。故人獲我心。幽愁知帶緩。老病劫盃深。愧乏瓊琚報。只將橘頌吟。第三句卽厓石詩爲客耽羅久。杵歌亦厭聽。品水修茶譜。焚香讀道經。風高海欲立。木落山如醒。夢裏鄕園好。覺來臥橘亭。眼看樓下水。直達漢江頭。波靜魚龍夜。霜淸鴈鶩秋。湘纍悲去國。楚客賦登樓。且買城南酒。駕言寫我憂。玉川居洛裏。還與世相疎。濠上知魚樂。門前斷鶴書。身同孤竹瘦。心似泛舟虛。爲報相思苦。遙分咳唾餘。</text>
<title>送呈坪基姊兄道軒李丈</title>,<text>花井三宵話。風霜十載過。起居昔尙健。顔髮今如何。目斷征雲渺。愁爭積水多。白頭吟望苦。淒切變騷歌。記吾父母顔。此世惟兄在。兄老弟同衰。限山又隔海。往塵誰與論。時事又頻改。安得中山醪。一傾瀉碨磊。</text>
<title>橘園第十會 十月二十二日</title>,<text>蕭瑟寒雲作暮陰。四更缺月隱脩林。江湖波浪何時定。文酒風流此夜深。園橘霜酣收貢篚。山棉雪白入村砧。明朝南浦送兒去。獨對幽篁嘯且琴。</text>
<title>第十一會。屬柳菊史 英錫 主事。二十六日。菊史見任本府主事。家在廣州藍溪。是夜設局入會。</title>,<text>麈話溫存小燭明。其人如菊澹忘情。幾多殘月曉風句。已許瓊琚玉佩聲。幕府秋懷孤角語。江湖歸思暮雲生。數家紅樹藍溪曲。知道龐公不入城。朴溫齋尙書退老藍溪。與菊史比隣。故末句及之。晩契殊鄕眼忽明。燈靑酒白不勝情。村閭夜靜尨無吠。澤國天寒鴈有聲。病起堪憐霜菊瘁。詩成飜覺暮潮生。何日共君携手去。飽看紅葉廣陵城。</text>
<title>冬夜無寐。戱作回文二首。求和同人。</title>,<text>風雨帶潮海岸沉。北園橘樹夜森森。紅梅古屋侵香細。白雪殘烟鎖巷深。空界證緣生智境。老年忘味有書琴。宮商度曲遺歌九。竆興幽蘭澤畔吟。秋霜染髮客愁緣。珮紉垂香拂蕙荃。樓近水明虛夜月。海連天盡淨雲烟。浮漚一世人今古。揖遜三盃酒聖賢。留滯此鄕萍跡冷。謀忠効蔑報埃涓。</text>
<title>八音詩</title>,<text>金鷄遲唱海門東。石屋寒宵撥火紅。絲亂宜思治世法。竹虛剩有受人風。匏樽得酒忘家事。土皷停聲畢歲功。革舊更新當暮序。木根已動錮陰中。</text>
<title>建除詩詠雪</title>,<text>建丑之月旣生魄。除蝗瑞雪臘前白。滿天紛紛琪花亂。平陸迷離遠山積。定知上淸羣仙會。執珪驂鶴赴瑤席。破壁風透燈焰搖。危坐苦吟梁園客。成敗不論白戰塲。收拾鱗甲猶狼藉。開戶遙憐玉宇寒。閉塞何時布陽澤。</text>
<title>家兒買小梅一盆。附輪船送來。置所寓南壁下。數日盛開如雪。邀詩伴飮酒共賞。</title>,<text>他鄕一樹自分明。漢水春風昨夜生。寂寞甘爲孤客伴。慇懃欲說故園情。高標耿耿星河淡。瘦骨稜稜月地淸。最是酒醒人去後。窓前疎影畵難成。</text>
<title>鄭茂亭 萬朝 承宣謫居金島。次春間移館韻四首。船便寄來。復用原韻和送之。</title>,<text>嗷嗷風中鴈。歷亂失其次。空有可用儀。誰飾羽旄侈。江湖多矰繳。啣蘆愼遊戱。南方洲渚暖。飮啄聊自喜。帛書到上林。庶見漢詔賜。城南鄭公鄕。韋杜尺五天。昔在統理署。僚友集羣賢。羣賢摠時秀。於子愛好偏。潤辭裨諶後。馳名盧隣前。風波各漂梗。回首一黯然。自恨遭明時。同作楚臣辭。相望隔雲海。會合安可期。君家有惠連。日夕共論詩。時時應入夢。得句不須疑。細閱瓊雷集。玆遊亦絶奇。琳琅二百字。亹亹代情牘。知我勝自知。怕向時人讀。窓梅時正發。漉酒招隣局。銜盃試一諷。慰我平生足。卷中有神會。何必竆遠目。</text>
<title>三隱借梅邀飮共賦</title>,<text>山茶東畔水仙西。澹蕩春雲壓樹低。跚步何能千里到。芳心羞與百花齊。嫰寒增媚香肌瘦。落月關情斷夢迷。只恨靈均偏不採。至今顦顇欲嚬啼。</text>
<title>次塘雲立春韻</title>,<text>一度星回一度春。木牛土皷閙比隣。濟州俗。立春日造木牛作耕田之戱。村巫數百人擊皷爲樂。 氷消澗壑游魚陟。沙暖汀洲早鴈賓。滿地蘆芽衝雪短。出門梅柳渡江新。東君自是無私意。取次番風到海濱。</text>
<title>除夕疊前韻</title>,<text>明朝六十五回春。生趣蕭條與死隣。百代流光眞過客。異鄕送歲若親賓。孤燈耿耿情懷黯。曙角嗚嗚氣色新。且醉屠蘇呼五白。不知身世落荒濱。</text>
<title>元日疊戊戌除夕韻 己亥</title>,<text>桃符又換一番春。祝賀紛紛動四隣。已打粉糰聊紀歲。更斟柏葉共酬賓。市聲協吉千家喜。雲物呈休萬象新。秪有孤舟心繫在。氷開應到漢江濱。</text>
<title>正月三日夜。赴三隱招飮之局。</title>,<text>春來詩席喜重圓。筆似長虹酒似川。初月難分殘雪夜。餘寒尙逗早梅天。纏綿病入風霜骨。次第筭回髫齔年。萬種眉愁都掃却。流行坎止且隨緣。</text>
<title>次塘雲人日韻</title>,<text>牛羊鷄狗摠驅前。占得靈辰第七天。飽食逸居斯則近。圓顱方趾豈徒然。能參化育三才位。定有聲名百世傳。如此方堪稱此日。莫將閒事玩流年。</text>
<title>次李我石除夕屠蘇吟三十四韻。示同人求和。</title>,<text>此夕足可惜。此酒依古式。隅坐先執燭。旅酬後杖國。盃到君莫辭。循環理返極。老者飽歲月。玩愒延息食。後生實可畏。來者未易識。愁城堅且高。非酒諒難克。旅燈共守歲。千金抵一刻。耳熱擊缶呼。老少各自得。窓前一樹梅。千里移弱植。前冬自京第送梅一本置囱前 樹木與人同。憔悴失故域。感歎發孤詠。幽懷寫枯墨。諸君江海士。南冠多楚色。錦繡纂心口。甲兵藏胷臆。誰知襄城駕。七聖路俱惑。邂逅墜坎谷。葛藟逬榛塞。虎豹當道嘷。山暗日欲昃。勉君飮此盃。踰險尙可力。昔寄沔上寺。五稔不踰閾。每歲屠蘇會。談讌備藻飾。村翁爭赴飮。不畏寒特特。余時序居中。四座俱齊飭。伊來十年間。半歸邙山北。人事終如此。誰能享千億。惟名不可朽。達人是求寔。酒闌須盡歡。看君頭尙黑。君子有浩氣。所貴養以直。夭壽心不貳。命途委豐嗇。溟鵬恢遠圖。必資六月息。扶搖一朝起。騰翥靑冥陟。升沈會有時。鷽鳩安能測。我當殿一盃。澠池垂老翼。代謝自然序。餘生似歸扐。陶然遊無何。二豪亦在側。爲君祝新年。莫謂頌酒德。</text>
<title>次韻和我石謎語人名詩</title>,<text>商颿初回古嶼春。賈島 溪橋綠漲鴈家隣。梁鴻 天長水國未歸客。江淹 寒盡嵎夷寅生賓。冷朝陽 遐壽嘉徵童貌返。顔延年 重光瑞旭舊邦新。周昌 何時放與孤舟去。許邁 恩化覃敷瘴海濱。惠施</text>
<title>謎名體詠水仙花</title>,<text>玉琢亭亭立淺漪。白起 暗中春意獨先知。陰識 甆甌恰好沉輕襪。陶潛 金屋端宜覆艶姿。黃盖 賈氏窺簾香噴薄。韓馥 洛妃出水影參差。宓不齊 靑衫濕盡與人似。司馬相如 採珮寧須讓蕙芝。何遜</text>
<title>十七夜。柳菊史携酒來共飮。</title>,<text>雨色漫空潑墨圖。滿城春睡一燈孤。事多過境劒猶刻。貧到今年錐亦無。辜負扁舟遊苕霅。空聞靈藥在蓬壺。好裁百本梅花樹。擬繼風流范石湖。</text>
<title>李我石邀飮共賦。分韻玉壺買春賞雨茅屋。余得春字七絶。二月望日</title>,<text>嫩寒輕暖近花辰。郡閣東風柳色新。枝上提壺應解事。君家初試甕頭春。蓮桂堂深隔市塵。我石所寓司馬齋一名蓮桂堂。庭有興學碑。 庭碑苔蝕草如茵。晴窗點易爐烟細。靜裏閒看六六春。兒生百日 昨日我石新生兒百日也 已知人。佳氣葱蘢寶樹春。此是住持來世物。自應吾輩屬前塵。</text>
<title>浴佛日。與諸人共登三泉齋拱辰亭。拱辰亭一名品茶亭</title>,<text>海上孤亭閱幾年。鬪茶品水續前賢。烟波萬里開詩境。燈火千家作佛緣。芳草迷離黃犢外。峭帆浮沒白鷗邊。異鄕萍會酬佳節。此事猶堪後世傳。</text>
<title>泛舟龍淵 五月二十四日</title>,<text>柳灣日暮釣竿收。水面凉颸勝似秋。別浦縈迴分鷰尾。穹巖贔屭作龍頭。龍頭淵傍巖名 平田雨過初停戽。晩步潮生欲放舟。此地年年河朔飮。霞箋雨墨足風流。</text>
<title>三隱寓舍。邀吟共賦。</title>,<text>伏雨闌風小暑前。西隣炊麥喜康年。漸看橘子隨時大。劇愛葵花向日姸。留客常煩投轄井。知君又費畵叉錢。筭來行止原無定。寄語湘纍莫問天。</text>
<title>奉酬鄭葵園賀子詩十三韻 裕問生後。諸益多賀詩。作湯餠帖。</title>,<text>兒生但願壽。未暇祝餘福。愚魯亦何傷。所貴至性篤。我生多險釁。孤苦忒無匹。一子隨孑孑。四廟臨秩秩。如彼車無輔。臲意靡億。到老不自期。犂牛生騂特。親知皆動色。賀語紛相續。撫頂喜不禁。思歸心倍速。白飯代湯餠。今日是七日。啼聲滿四隣。已覺和氣溢。竆居無好話。好話今始述。聊將一杯酒。酬君十三祝。天意竟如何。肯否畀後祿。</text>
<title>七月上旬夜。向晨大風雨。窓紙亂鳴。枕簟瀟凉。余仍失睡。是時葵園亦失睡。示枕上所得詩二首。次韻和之。</title>,<text>殘暑那能戰蓐收。五更風雨竹窗幽。鬢邊蚊嘴渾無跡。墻角鷄鳴獨未休。不待藥罏蘇舊病。且將燈火接新秋。君看萬斛銀河水。洗却胷中不盡愁。鵲橋秋漲泛機梭。傷別黃姑意若何。離合亦應天上有。歡娛可是夢中多。時愁酩酊三杯酒。人事滄浪一曲歌。頓欲乘桴浮海去。臥聽簷溜自鳴波。</text>
<title>聞朴溫齋尙書遊岱之報。愴然有作。</title>,<text>名世百年間。靈秀鍾一室。長公寔我師。王道達天德。仲兮姿殆庶。惜哉苗不實。仲氏諱珠壽。自孩提聰穎異常。殆近生知。不幸早歿。 季方江海士。淸高迥無匹。名位到八座。立朝無幾日。芥視千駟富。遐情在邱壑。虛明存神理。識解超流俗。縱談寰宇勢。擧世聽邈邈。伊來數十年。歷歷皆中節。有酒時獨酌。胷中氣勃勃。哀哉狗鼠輩。日夜事鑽隙。不知棟宇焚。呴呴且爲樂。處世良獨苦。不如逃空谷。窈窕藍洲曲。寤歌碩人軸。案上何所有。尊彝與盉鬲。鑑辨商周物。有如淄澠別。許氏文多誤。經旨晦未晣。著書駁其謬。曠代稱絶學。客來無他語。亹亹惟字說。以玆韜晩年。時人未之識。我昔遊公門。受知自總角。白首投荒濱。生死長相隔。公今脫形骸。翩然遊廣漠。我獨何爲者。惸惸自貽戚。</text>
<title>白露後一日會橘園</title>,<text>秋空寥廓本無聲。澹澹閒雲豈有情。感物自然鳴以籟。緣愁若箇積爲城。聊將白酒胷中瀉。忽看靑山分外明。收拾本來眞面目。今宵月色好相迎。</text>
<title>十哀詩 幷小序</title>,<text>吾平生師友有十人焉。其人皆有忠孝大節廉公正直。濟之以經術文章。處濁世而不汙。立頹波而不靡。其生死窮通。雖或不同。歸潔其身。無愧于古之君子。今焉次第凋謝。不可復作矣。白首漂梗。顧影棖觸。於是作十哀詩。堯舜君民早自期。茅廬當日許驅馳。欲追殊遇忘身瘁。誰識陰功奠國危。大手文章雲漢決。滿腔忠孝日星垂。艱虞時事公知否。痛哭西州一詠詩。右故右議政瓛齋先生朴珪壽池堂春水 先生所居草堂前有小池。因名其堂曰池堂 接眞源。一點衢燈照破昏。德藝分齋治術備。風聲百世薄夫敦。窮居陋巷恒憂國。當路諸公盡及門。絳帳絃歌今寂寞。白頭猶誦書紳言。右贈都憲鳳棲先生兪莘煥學問淵源宰相才。屈沉下位亦堪哀。包涵似海心無滯。任重如山志不頹。五畝田空身後計。三英風挽夢中回。蘭臺他日名臣傳。奮筆誰能記草萊。右故永春縣監絅堂徐應淳大筆舂容濯錦章。獨持文苑似靈光。賢愚皆得渾無畛。竆達隨時澹若忘。空有草玄楊子宅。猶傳詩禮鄭公鄕。天涯涕淚憑誰吊。落月凄凉滿屋樑。右故刑曹判書素山李應辰默默相看鄙吝消。無聲至樂勝聞韶。三年泣下子羔血。五斗恥攀陶公腰。心不愧天知者少。行無異衆自然高。谷駒一去雲山暮。不復偉冠儀漢朝。右故翊衛司司禦春沼李淵翼安危元不計身全。秪有丹心不負天。經術通明西漢相。風流蕭灑曲江仙。孤忠已許申生孝。臨難時或勸公避。公曰西銘申生之句。吾嘗所服膺。今不可苟免。 直筆何傷趙盾賢。碧血千秋應不滅。精光夜夜燭箕躔。右故總理大臣道園金弘集天降斯人大任才。有才無命嗟何哉。拯民如溺猶遭謗。憂國忘身反見猜。盜賊亦知仲由信。朝廷須待李綱來。忽驚灧澦風檣折。邦國凄凉萬事灰。右故度支部大臣一齋魚允中高人語嘿合天機。桂樹山阿獨掩扉。公少時好憤世罵叱。人皆畏避。晩年知不可爲。退居藍溪。以鍾鼎自娛。絶口不言時事。 冷視浮名如瓦狗。達觀時變若蓍龜。案頭勘誤說文字。酒後放歌韓愈詩。不見伊人秋水涘。山陽暮笛遠天悲。右故工曹判書溫齋朴瑄壽玉溫氷潔錦心開。表裏光明不染埃。漢殿風霜鵰鶚立。虞廷簫管鳳凰來。貧猶志薄千鍾祿。老益名高八斗才。賸馥殘膏沾後輩。巫陽招去不勝哀。右故禮曹參判澹寧李建昌黑雲蔽月暗空城。連帥當門怒氣橫。乙未八月之變。亂兵入宮。洪公時帶聯隊長。聞之馳至宮門。按劒叱之曰汝輩無將令而擅入宮門。將欲何爲乎。前徒欲退。俄而刃丸交加。公至死罵不絶口。 隻手綱常扶欲起。一身鋒鏑死如生。伏蒲幾進忠言苦。分竹曾聞吏事淸。公每昵侍兩殿。隨事泣諫。屢典郡邑。以淸白著名。 更有家中賢母訓。千秋彤管定垂名。公早孤。大夫人以義方敎之。嘗以淸州兵使送魚物供膳。夫人對使責之曰汝受國恩。不思圖報。乃以官物遺乎。吾家衣食無非君賜。何待汝送。嚴辭還送。公凜不敢違。晩年成仁。寔資母訓云。○右故聯隊長忠毅公洪啓薰</text>
<title>次韻和鄭葵園</title>,<text>丁東玉珮早流聲。笑罵嬉嘲摠有情。二陸齊名才似海。五言無敵氣如城。樽酒細話多懷古。枕上高吟直到明。眼看滕樓佳節近。淸風且待一帆迎。</text>
<title>登運籌堂賞紫薇花。有感而作。</title>,<text>絳雪紛紛落醉中。回頭廿載悵前因。昇平舘裏團欒日。靈塔寺中枯槁人。漂泊猶今霜鬢冷。繁華到處露英新。有情還對無情物。繞樹微吟獨愴神。</text>
<title>遣悶 中秋後一日。時聞京中有駭機。</title>,<text>前賢何事謾悲秋。顧我非今始欲愁。世故原來難測度。人言亦豈沒因由。身無鴻翼飛千里。心似蠶絲縛萬周。境過秪應堪一笑。浮雲起滅自悠悠。</text>
<title>抄秋佳日。與洪旌義 在晉 遊廣壤。卽洪翁第四子農庄。</title>,<text>深居不知節。閉門紅葉秋。隣老起余慵。始作廣壤遊。腰脚紓久頑。笑語忘羈愁。崎嶇南城口。逶迤廢田頭。亂石咽蛩蚓。衰草散馬牛。孤村帶流水。陶竈烟未收。洪厓有幽居。茅屋依山邱。穡事尙未畢。婦子饁西疇。塲邊堆積禾。甕頭發新蒭。稺孫見翁喜。鷄黍勸客留。踉蹌走橘林。仰看懸如猴。城市咫尺地。有此淸閒區。田園生理足。樂事復何憂。顧賀翁福大。歌瑟行夷猶。回看風塵客。乾沒何時休。擬買一稜田。與君長對耰。</text>
<title>送菊史還廣陵</title>,<text>相忘江湖五十春。天涯結識卽比隣。賢才晩屈河陽幕。竆路偏憐楚澤人。山舘海樓題詠遍。浦風巷雪過從頻。登臨他日思君處。滿地黃花獨愴神。目送歸帆萬里遙。北天雲盡鴈蕭蕭。淸宵詠史懷牛渚。薄宦無心問馬曹。何日論文重把酒。暮年投契欲同袍。東江若見舊漁伴。爲報任公方釣鰲。</text>
<title>李我石倣香蘇山舘集中憶梅詩八首見贈。次韻和之。己亥十二月</title>,<text>歸川梅 余兒時與羣從讀書于歸川天雲樓。每冬月賞梅賦詩。憶梅少日訪梅遊。日日江村費杖頭。好是黃昏水邊月。西湖何必在杭州。健陵梅 丙寅丁卯間。余直健陵齋室蓄一梅。嘗有梅纔一樹忒硏淨。松未百年猶老蒼之句。憶梅一樹畵猶難。每到開時雪欲殘。不寐相看愁寂歷。龍珠寺裏曉鍾寒。壯洞梅 戊寅冬。余在壯洞。與社友設梅花十二會。輪回置酒。賞梅賦詩。憶梅十二暖爐圍。羃䍥寒陰不掩扉。酒熟家家香霧細。天風吹拂六銖衣。靈塔梅 丁亥余謫居沔川。寓靈塔寺。沔川邑有蓮池。中有刻石郞官湖三字。盖古人所刻。借用李白故事也。得梅二本于池傍人家。移置禪窓。賞玩者凡八年。初甚憔悴。晩復盛開。憶梅移自郞官湖。曾借僧窗伴客孤。供養八年功德滿。毫光泛出玉浮圖。桂洞梅 甲午秋。余買第桂洞。賞古梅一本。憶梅寒夜與同牀。顦顇不堪當艶陽。閱盡芬華還澹泊。漫天霜雪剩孤芳。濟州寓舍梅 戊戌冬。余謫居濟州。家兒自京第送梅一本。置之羇窓前。憶梅殊域喚愁生。楚澤三年人獨淸。遙念綺窻春色早。一枝寄到故鄕情。借梅郡閣 州牧聞余有梅。央人要觀故借送之。憶梅不解媚靑春。林下長宜處士隣。載送風流東閣去。更誰索笑慰孤臣。屬憶梅詞伯李我石學士憶梅蕊傍占高魁。早試仙人玉尺才。如見蓬萊花鳥使。玉堂深處爲君開。</text>
<title>除夕與同謫諸人飮屠蘇</title>,<text>年年海外飮屠蘇。薄酒那能潤槁枯。夢裏歸家身尙健。燈前守歲影還孤。志衰何用頻看劒。歌苦猶聞謾擊壺。遙望挐山千丈雪。春風可得到頭無。一飮屠蘇歲又除。新年志願問何如。皇恩任逐桑楡煖。身世還他木石居。舍下買田多種秫。溪邊曳杖閒觀魚。餘生此外更無望。黃髮相看萬事虛。</text>
<title>申洌陵老友千里寄詩。問謫中之苦。欲作答函。非寸楮可旣。遂以七字韻語。叙答詩之意。兼代書翰。庚子</title>,<text>我生未及七十年。年輩凋零無幾存。細數長我一甲者。洌陵石雲與道軒。老倦筆硯絶問訊。天涯地角但銷魂。何來鴈賓遺尺素。五十六字光璵璠。怳入幽蘭舊夢境。洌陵舊有幽蘭洞夢會詩。同人多和之。 鵩舍寒消生春溫。䟽屬之鬼人所棄。擧世誰敢交一言。感公厚意欲有報。枯觴轣轆如車輪。漫筆先叙寄謝意。非詩非歌更非文。</text>
<title>又次韻答詩</title>,<text>夢中猶識幽蘭居。豪飮狂歌少日如。枕上未乾孤客淚。天涯忽墜故人書。處竆怪我身還健。避世知君計不疎。未死何時重把臂。相看一笑百憂紓。</text>
<title>餞春日。遊南水口。</title>,<text>暖雲如絮草如烟。路入城市小洞天。罥袂生憎棘刺密。煑茶閒拾松毬圓。君猶病起登山健。我自愁來得酒眠。好去靑春不須惜。何曾白髮更增姸。</text>
<title>遊登瀛邱</title>,<text>漢挐山下多靈境。瀛邱獨稱仙人庭。我來三年始尋眞。城南十里穿石逕。初謂閬風在天上。俯看深谷懸危磴。始信三山反居下。瑤草琪花相掩映。入洞晃朗開別界。石門窈窕迴廊淨。廈屋穹窿深可庇。几案高低摠堪憑。更有盤陀繞淸泉。箕踞漱濯塵心醒。映山紅發圍錦障。照耀巖壑皆明靚。忽聞樂作窟室中。噌吰鏜鞳聲相應。聞道遇仙有高臺。脫袍棄筇手兼脛。嗟我衰病腰脚頑。躋攀無力須人倩。金丹遲暮年矢催。白首天涯空蹭蹬。人影初散禽聲樂。惆悵回首巖樹暝。仙子倘不嫌老醜。靑鞋他日更乘興。</text>
<title>五月七日。復遊瀛邱。</title>,<text>仙源路已熟。匹馬踏幽香。巖溜碁聲亂。松陰石榻凉。芳華非昨日。遊子感流光。薄暮酒醒處。林間鐵笛長。</text>
<title>夏日偶吟</title>,<text>雛鷰學飛榴子成。茶爐烟歇午風淸。老人無伴看書睡。夢裏時聞落子聲。</text>
<title>七月旣望。登拱辰亭。庚子七月旣望。與同謫諸君。避暑于城北拱辰亭。時炎雲乍開。皓月當空。望潮初盛。銀濤如屋。憑欄暢飮。對景興懷。近閱新報。西隣有事。大陸决裂。東隣兵艦過此島者舳艣相續。我國西北邊亦有餘波汎溢之患。廟憂方深。東洋生民之禍。將始於此矣。我輩雖擯斥荒濱。能無國家之憂乎。宋張觷有詩云千里蕪湖方鼎沸。可能同上岳陽樓。吾輩今日之遊殆近之矣。因相與賦詩以瀉幽懷云。</title>,<text>縹渺江亭背郭高。登臨忽覺意飄飄。仙洲不識三庚熱。海岸初長七月潮。此島以七月望潮爲最盛 卽看烟塵迷大陸。且將盃酒賞今宵。天涯從古孤臣恨。一曲淸歌倚客簫。</text>
<title>挽三隱</title>,<text>籠中雙白鳥。羽毛何蹁躚。朔風一夜急。吹落瘴海邊。覊孤每自危。交頸意相憐。疾病互扶將。患難與周旋。本期同飛還。耦棲深山顚。朝啄野田稻。暮宿靑林烟。浩然兩相忘。優遊送歲年。此事竟不成。一別如矢弦。顧影覓舊伴。哀鳴響遠天。那知行吟處。飜成祖道筵。渺渺滄海闊。悠悠丹旐翩。羡君先我去。瞻望若登仙。</text>
<title>挽安厓石 鼎遠</title>,<text>靑春結識鬢成絲。知我惟君勝自知。峭雪杏庭曾對篋。淸秋靈塔共論詩。老猶筆下傾三峽。氣自胷中備四時。縱有生還閭井日。更誰把酒慰睽離。</text>
<title>挽朴鳳湖 齊應</title>,<text>淸高又復盡人情。獨有君家古典型。敎子讀書無外慕。棄官如屣爲躬耕。幾年湖海尺魚阻。滿地風塵孤鳥冥。斷送天涯知己淚。沃州山色暮崢嶸。</text>
<title>李陶隱 敏夔 駕海遠訪。其誼甚感。次韻和龍淵詩以贈之。十月一日</title>,<text>掛席相尋海外洲。一寒衣袂颯淸秋。別來歲月如過驥。隨處烟波可狎鷗。擧世已傳坡老死。陶隱云五月聞京中訛言。余已受後命。 暮年能作子長遊。知君近躡漢挐頂。爭似稽山萬壑流。</text>
<title>與陶隱及此中諸詩伴。夜飮橘園賦詩。第一會。十月四日</title>,<text>夢裏歸家路不明。千山萬水摠關情。覺來還守孤燈影。坐久偏驚落木聲。顧我悲秋匪今日。逢君話舊若前生。鐵衣老去心猶壯。臥聽中宵浪打城。</text>
<title>九日第二會</title>,<text>佇待幽期不掩扉。招邀白傅與元微。野壚秋熟易賒酒。村杵霜寒催換衣。往事已忘風竹動。故人漸覺曉星稀。詩成莫作敲推苦。月下猶堪一詠歸。</text>
<title>十二日第三會</title>,<text>僦居非市又非村。叢橘疎篁綠掩門。稺子耐嗔常走巷。老夫無事日窺園。豈眞山雀戀生處。空使泥鴻留爪痕。勝事喜聞詩伴語。梅花消息月黃昏。</text>
<title>是月望夜第四會</title>,<text>空庭如水夜淸新。野蔌村醪會事頻。軒冕原來身外物。鬚眉我亦畵中人。林風不絶王摩詰。梅月須邀趙德隣。從古浮生皆幻境。臨臯一鶴夢耶眞。</text>
<title>二十日第五會</title>,<text>隣社尋常扶醉還。不愁雪意滿前山。夜寒水鳥時呼警。歲晏人牛相對閒。古墨光生鸜鵒眼。小罏烟歇鷓鴣斑。嗒然枯木忘形久。一任秋聲在樹間。</text>
<title>二十二日第六會。姜魯谷捧稅官帶酒來。</title>,<text>旅人心事日蕭條。酌酒悲歌强自高。秋後疎林如罨畵。靜中虛籟盡韶簫。小畦地煖冬留菜。遠岫雲晴夕返樵。竆島民情殊可念。輶車何日獻風謠。</text>
<title>和李我石雜軆詩</title>,<text>甲夜雷初動。乙萌近春天。丙枕應垂念。丁威返何年。戊穀變爲祥。己過悔可遷。庚庚橫蘭珮。辛甘且隨緣。壬戌放孤舟。癸丑集羣賢。右十干詩鼠攪失夜眠。牛斗正森列。虎子衾衝冷。兎毫窻映雪。龍汞鍊古鼎。蛇龜共蟠結。馬耳矗千峯。羊觴悲九折。猴冠豈忘歸。鷄竿何時揭。犬吠知更深。豕腹茶聲咽。右十二獸詩一刻抵千金。二難此宵並。三杯忘鄕愁。四座發高詠。五噫君猶歌。六塵我已淨。七日已復陽。八域應同慶。九死亦何恨。十行仰聖明。右數詩蕭疎竹葉蔭茅廬。鋤圃澆花盡寄奴。草樹黃連三逕。冷烟霏白斂遠山孤。瑣陽有日眞扶老。益智無方可砭愚。運罷河車何所事。床前百部古今書。右藥名詩</text>
<title>至月五日第七會。賦梅花。</title>,<text>珠履珊珊霓蓋停。和烟和雨立空庭。三年未寄江南信。一種來添海外經。月下分明鮫淚白。枝邊倒掛鳳毛靑。寒宵相對不能寐。我醉何嫌君獨醒。</text>
<title>和鄭葵園觀德亭望月篇 至月十二日</title>,<text>橘窓十日雨昏昏。今夜淸佳始出門。行行信步歌相答。觀德亭前湧金盆。初擬望月散覊抱。望月思鄕却銷魂。始信樂處憂亦著。焉知憂中獨無樂。君看垂死老夫長流身。無復餘生望爲人。若使他人設我想。終年不禁淚如紳。猶復抵掌高談掀髯笑。病軀婆娑心還少。安樂無情應見譏。楊惲荒淫豈怨誹。世故家累都拋置。隨緣做過眼前事。眼前事夫如何。把酒共君弄月華。歸來旅榻吟梅花。</text>
<title>歎北京時事作 五首</title>,<text>鑾駕前秋去紫宸。中原無主入荊榛。風雲大陸三洲會。塗炭生靈一婦人。漢惠徒仁傷帝業。趙倫庸鄙啓胡塵。東洋危勢今如此。縱有前車奈弱隣。太和門外接狼烟。寶玦王孫泣路邊。休道白人無暴掠。忍看赤子號顚連。列藩擁衆瞻烏止。老相甘心抱虎眠。惟有賓王逋海外。淚將草檄訴蒼天。建州昔日服遐荒。孱裔如今失梓鄕。三省名都看弊屣。八旗世胄醉紅粧。橫挑强敵知何意。芟刈良臣亦可傷。早晩兵塵隨處到。莫將天險恃咸陽。鼓動潢池自速災。廟謨如戱亦堪哀。幽囚鐵室非人理。行樂頤園已刦灰。末世誰知名義誤。萬邦徒爲利權來。瓜分禹域知無日。歎息中宵獨擧盃。西流滾滾决諸東。局見猶如在井中。但誦詩書膏吻頰。未聞忠愛貼心胷。蕭同爲質齊人恥。申畏罹災宋國聾。四萬萬千神聖裔。那無一箇好英雄。</text>
<title>二十一日第八會</title>,<text>痛飮讀騷空自豪。芰荷零落不成袍。天低華蓋北辰遠。地盡滄溟南極高。底事蜂癡穿故紙。一生鷗夢聽寒濤。看君眉宇正蕭瑟。誰識龍吟匣裏鞱。</text>
<title>送羅文卿記注歸樂安 辛丑三月</title>,<text>氷心相照歲寒知。絶域風霜鬢欲絲。有酒未頳巢子頰。歸家不見孟光眉。文卿聞其賢配喪報急歸 直云少別猶惆悵。况復孤城遘亂離。時濟州民擾大起。一朔在圍城之中。 落帆何時當寄信。雲山回首已天涯。</text>
<title>移配智島。臨行作示分謫諸賢。五月</title>,<text>去國逾千里。投荒淹五霜。土音微可辨。海味久堪嘗。移配當今日。回頭似故鄕。挐山如惜別。送我水中央。聚若水中萍。散如天上星。從今南與北。惟有影隨形。後會知何日。覃恩卜此行。夢中難識路。處處海山靑。勝緣難再遇。一別各天涯。最憶聯吟夜。莫忘共患時。波分羣島迥。同謫十人。分移湖南各島。 心逐孤帆遲。益勉窮途志。不須兒女悲。</text>
<title>登濟州舟中。次葵園洗馬韻。</title>,<text>四顧茫茫不見山。輕舟破浪去如還。縱橫航路通三國。舶趠帆風失兩間。杯水堪憐浮蟻渡。烟波更羡白鷗閒。雲天遙望家鄕近。此去何殊入玉關。</text>
<title>小安島舟中。別移配諸友。分向楸薪各島。</title>,<text>枕碧亭前雨似塵。布帆兩兩載孤臣。豈知早晩還鄕伴。又作東西泣路人。海外應知靑眼少。天涯相送白頭新。臨岐默誦唐賢句。君向瀟湘我向秦。</text>
<title>到智島。覓居停所。七月</title>,<text>海濱何處卜新隣。千里孤舟一葉身。縱道家鄕從此近。槁枯依舊澤邊人。</text>
<title>智島芚谷村 九月</title>,<text>鐵馬山下芚谷村。家家竹籬不設門。婚嫁不出十里外。終歲耕織足飽溫。五月收麥七月粟。十月穫稻酒盈樽。八月九月棉花白。機杼札札四隣喧。潮退網魚人共得。蝦蟹滿筐價不論。村人設網。每於潮退時。擧網收魚。不問彼我。任其收去。雖行路人收去不之禁也。惟無買賣。村人自爲食饌。 邇來徵誅無紀極。每逢官吏驚如猿。京差絡繹接項背。皆言爲國生財源。鹽戶漁塲日蕭條。竹箭處處成廢園。惟有土地不忍棄。疊稅其奈蝟毛繁。今年旱灾幸不被。天意尙恤島民寃。聞說皇家飾慶會。歡聲協氣彌乾坤。乞丐霑澤魚鱉飽。贓盜殊死皆見原。哀我黎元獨顦顇。籲呼安能達九閽。愼勿怠惰荒其業。春詔應蒙寬大恩。</text>
<title>遊行賞秋。宿三巖齋。</title>,<text>海堧秋將暮。風日美且淸。有客起余慵。携筇傍溪行。風過稻香襲。潮退鹽烟生。叩門訪脩竹。到處歡相迎。登盤蝦腰白。盈筐柹頰頳。行到新基村。四山鬱崢嶸。爽氣盈襟來。荒田夕蛩鳴。三巖何奇哉。下有古書黌。聞昔朴氏老。抱經獨棲衡。惜哉淪海曲。誰知伯鸞名。遺風尙未沫。兒孫讀且耕。夜久村春息。萬壑盡秋聲。杳杳浦澨外。漁火兩三明。吾生足煩惱。對此暫忘情。擬作卜居賦。竊愧北山靈。</text>
<title>九日獨酌</title>,<text>搖落秋懷不可裁。登臨何處有高臺。白衣不到籬花晩。自買村醪呷一盃。</text>
<title>黃小雲 炳郁 來訪。三載睽離之餘。喜可知也。爲賦 二首。</title>,<text>挑燈如夢寐。嗟哉久離羣。憂患鬢成雪。窮途義薄雲。神情忽散朗。僮僕亦歡欣。莫歎佳期晩。黃花尙待君。征鴻各有所。猶戀舊時羣。衣濕千山雨。此行歷訪諸島謫客 筇穿一壑雲。筠心猶葆晩。芝宇更瞻欣。垂老常漂泊。不堪說與君。</text>
<title>小雲帶徐養泉書及三首詩。分配後初信也。賦五古一篇和之。</title>,<text>客從東方來。遺我雙鯉魚。詩以道相思。書以問起居。一吟復一讀。拳拳意有餘。憶昔接隣寓。過從日不虛。漂泊分東西。音信一何疎。辛勤小雲子。奔走代郵書。爲說新寓况。未見如面攄。呂島好風土。仁者宜攸廬。海隅逢樂歲。羇憂稍可紓。天固活楚囚。蘇軾詩天遣活楚囚 人情恨不如。臨風欲寄謝。何以酬瓊琚。吟望秋聲裏。衰膓如轉車。</text>
<title>送玄舜韶 光夔 歸沔川</title>,<text>半載荒濱共苦甘。送君今日强登臨。情懷黯淡千尋水。肝膽崢嶸百鍊金。南顧難忘孤客地。北歸將慰病親心。沔陽知舊如相問。爲報秋風惟苦吟。崔孤雲詩秋風惟苦吟。世路少知音。</text>
<title>題丁氏翠栢亭次原韻</title>,<text>西湖一鶴影盤空。隱約茅亭罨畵中。笑語邀賓開竹逕。書聲在塾畢田功。簷依老樹三巖月。門對寒潮萬里風。頓有翛然塵外想。海山渺渺化琴工。</text>
<title>除夕書懷</title>,<text>今日是除夕。四隣停機聲。寥寥村巷寂。寒犬時一鳴。孤客耿不寐。悠悠百感縈。挑燈閱新聞。憂思轉崢嶸。俯察島民苦。亦復可憐生。吾生如寄耳。何苦爲此情。喔喔窓鷄號。歲華倐已更。開門看天色。欲曙還暝暝。春風一朝起。庶見草木榮。</text>
<title>讀淸議報 壬寅正月</title>,<text>哀哀哀時客。淸人梁啓超戊戌政變後。避難于日本。撰淸議報。自號哀時客。 聞是梁伯鸞。血淚蘸禿毫。字字裂肺肝。問子何所苦。大陸將墊昏。不惜身飄蕩。但悲同胞人。嗟爾士也驕。無事空煩寃。上有不世主。下多自奮民。大勢雖云傾。轉機諒不難。彼耄僞臨朝。豈能久竊權。四海高汝義。到處爲佳賓。生當遂其志。死亦名可傳。如汝何所憂。莫歎生不辰。</text>
<title>憶殤兄 小名勝玉○二月</title>,<text>阿爺蚤有子。面色白勝玉。阿祖親名之。撫愛顧且復。孩笑能供歡。窮居樂事足。忽焉未語夭。芳蘭委空谷。父母不敢戚。阿祖失聲哭。至今不忍想。此身百難贖。不肖生最晩。香火僅得續。孤露墜先訓。處世多顚覆。羡彼小宛人。明發交相勖。使有阿兄在。急難侮余孰。</text>
<title>憶亡四姊</title>,<text>四姊姊爲季。於我長六歲。淸弱身多病。服勞性婉嫕。我幼無所知。凌踏謾怙勢。捽髮騎其背。敺打兼齧踶。匍匐笑而受。曲直不敢計。一朝隨孃去。泉臺久已閉。今年是讐年。業欲設殤祭。弟愚嬰世故。白首滯海澨。未能躬奠觴。愴望空雪涕。</text>
<title>次宗人淸淵老人回巹帖韻</title>,<text>華髮韶顔映小堂。遲遲麗日似年長。昔時燕婉今黃耉。膝下兒孫盡老蒼。風采依依吟却扇。霞光灧灧看飛觴。一鄕盛事人爭誦。瓊什留傳寶墨香。</text>
<title>竆春島居。竈烟屢絶。黃小雲冐雨往長城地。謀粮而歸。途中吟詩一截。次韻和之。</title>,<text>七日鳴琴似在陳。雨中覓句復何人。窮途意氣還淸灑。自有一團腔裏春。</text>
<title>次韻答江華朴 承奎 副尉</title>,<text>荒年經濟近如何。春盡南天鴈小過。感子不忘先誼重。老吾偏覺別愁多。人情滄海看三變。身世江潭放九歌。莫道相思千里遠。吳頭楚尾接烟波。</text>
<title>遊水島觀魚箭收網 端午日</title>,<text>窈然水一曲。桑竹自成村。帆落靑山靜。潮收白鳥喧。班荊留客話。漱石洗襟煩。擧網沽村釀。盤中鱠雪繁。</text>
<title>白鷗歎</title>,<text>漁梁潮落水聲活。漁柵森森水面出。大魚輪囷小魚跳。弸中撥剌網欲裂。白鷗何來千百羣。蔽天鼔翼亂如雪。盤旋下啄仍相鬪。見人不避鳴聲聒。須臾潮滿魚網沉。一時飛散還靜謐。始知此鳥亦世情。翟門交道隨冷熱。波上汎汎一兩隻。頗似淸閒而高潔。及見微利如赴市。全失面目惟乾沒。知時原乏鷄鵞能。有序還愧鴈鶩列。禽中鄙賤莫如汝。世人謬許塵外物。誰肯與汝狎而遊。海上丈人亦癡絶。</text>
<title>採藥 三首</title>,<text>採藥竹林中。竹露零我冠。時聞環珮響。微風敲琅玕。好鳥如欵人。終日鳴𠴨𠴨。聞聲不知處。携筐獨自還。拄筇西山巓。下視白雲飛。長嘯振林樾。天風拂荷衣。昔聞韓康伯。採藥不復歸。逝欲追古踪。巖壑路依微。下山覓歸路。處處苦竹園。烟生木籠店。鷄鳴鳳首村。今年春竆甚。老葛無餘根。天旱農務閒。驅牛耕鹽田。耕罷山日暮。蹄聲雜人喧。</text>
<title>求禮黃梅泉 玹 進士見訪。適値重陽。登後峯次老杜九日藍田崔氏庄韻。</title>,<text>窲窕巖扃一席寬。黃花白酒爲君歡。貧廚堪愧投陳轄。晟世誰憐老楚冠。荒逕侵田蛩語亂。晴雲渡海鴈程寒。紛紛人事休相問。只有靑山不厭看。</text>
<title>休軒老人壽資宴詩</title>,<text>煌煌丹誥照衡門。祝聖遙傾北斗樽。物外百年身尙健。鄕中三達望兼尊。芳蘭競媚階庭色。老樹猶含雨露恩。莫道無功受天爵。讀書種子滿荒村。</text>
<title>智島除夕</title>,<text>離鄕昔日奉靈筵。豈意重逢癸卯年。孤苦伶仃自髫齔。艱難漂泊到華顚。往塵回首桑田過。異域無心柏酒傳。來歲不知何處卜。欲詢詹尹意茫然。</text>
<title>新春病中作 癸卯</title>,<text>新春十月雨兼風。病緖羇愁黯淡中。稺子方言隨處變。傭奴慣習不謀同。始知却老是催老。可笑諱窮還乞窮。歲時村俗。殷鍾鼓舞童。沿門索錢米。名乞窮戲。 點檢此生何所似。寒罏撥盡覓殘紅。</text>
<title>立春前日夜坐</title>,<text>村鼔無聲衆睡濃。竹林深處一燈紅。無心能照三千界。有信爭如廿四風。古壁宜春書倒䪥。小園披雪擷陳菘。稍待泥乾東郭路。携杖來看鄭小同。鄭葵園新生一子。骨格非凡。將往觀之。</text>
<title>聞家兒多月滯囚。莫知其由。尙無審問之擧。亦無放釋之期。五月</title>,<text>兒性素謹愼。不妄與人接。况居畏約地。杜門長愁懾。波浪起平地。忽如籠鳥鷙。獄情深且秘。遙聞空憂怯。我罪固當死。猶應不相及。橫來亦有命。無乃前生業。反覆莫究端。中夜獨呑泣。比聞邦有慶。溥天雨露洽。遲遲金鷄唱。何時解鬱悒。我謫待汝哺。汝囚誰當顧。生死不相聞。疾病無所愬。炎雲垂狴犴。蒸敲汗如澍。瞑目思咎愆。九閽深莫籲。家小久喁喁。可憐涸中鮒。念之徒亂懷。不如盡除驅。君子貴固窮。患難行其素。養靜神氣全。春風生肺腑。囹圄稱福堂。此語定不誤。</text>
<title>七月念六日。喜電來到。知家兒與告者對質。昭晰得放。</title>,<text>積月抱憂畏。衰疾淹床玆。飛電落秋風。喜氣倐上眉。吾兒愼無罪。恩宥敢怨遲。會當見汝面。見面邦曾期。窮途復何幸。有此一笑時。大嚼園中桃。細讀杜陵詩。策杖强登臨。狂興獨自知。餘生願已足。庶忘長流悲。</text>
<title>庭畔南果子</title>,<text>庭畔南果子。不種自托根。遲遲出枯壤。焉知雨露恩。日久根入深。蔓延上積薪。秋來始結實。漸看大如拳。累累仍相續。佐我窮廚餐。老人最嗜食。不換五鼎珍。春圃種諸蔬。日夕澆鋤勤。經旱盡枯萎。擧目惟荒榛。此物誰所培。靑靑晩逾新。昔爲人所棄。今爲人所憐。物理正如此。愼勿侮孤貧。</text>
<title>送玄舜韶歸沔川 至月</title>,<text>三年重度客。千里一枝筇。跋涉豈容易。辛勤爲病慵。虛窓鳴凍竹。積雪見孤松。此別知非遠。共斟柏酒濃。有春初復來之約故云</text>
<title>余以乙未舊案。又遭彈章。請行加律。急電日至。憂惶待命之中。姜 聖馨 主事持關廟抽籤來示相慰。爲賦二截。</title>,<text>飛奏聯章日夕紛。命如一髮引千斤。分明記得籤辭好。說與家人暫作欣。生亦天恩死亦恩。此身原豈此身存。生兮多噉幾盂飯。死也應歸故國魂。</text>
<title>碧魚歎</title>,<text>西海靑魚多且珍。古俗相傳貧家餐。春來腥風滿城市。處處堆積如邱山。深山窮谷皆厭飫。往往餧敗不論錢。二十年來忽無迹。後生那由名貌識。舊時東魚見者少。權門勢家時一得。西魚影沉東魚興。七十一節光靘墨。世傳東魚脊骨七十一節。應嶺南州郡之數。西魚脊骨五十三節。應湖南州郡之數。 今年海竭百種貴。惟有此物不勝食。又聞元山北魚塲。今冬漁利穫豊穰。萬噸輪船委輸去。遍及島陸充饑膓。微物盛衰關氣運。洛陽杜鵑君不見。人事修時運亦隨。天道循環不可知。豚魚至愚亦有信。佇看皇風薄海吹。</text>
<title>除夕</title>,<text>移島今三載。明朝是七旬。五更春意動。千里客愁新。歲月記前躅。風波安此身。欲得還鄕夢。故斟柏酒頻。</text>
<title>聞日本與俄人。戰于我國海上。甲辰</title>,<text>强隣相抵觸。局外亦關心。虎嘯風生壑。鷹摶血灑林。海天無定色。港電有飛音。戎馬家書阻。白頭費越吟。</text>
<title>五蟲詠</title>,<text>靜居能勝熱。茅屋傍林塘。日暮炎瘴收。迎風安我牀。頹然北窓下。自擬古羲皇。何來不速賓。使我應接忙。或囓或噆膚。或跳或飛翔。各自逞其技。防之不勝防。渾如臥蠆盆。遍身生爪瘡。蚊乎鍾戾氣。毒嘴利於芒。先聲足奪人。慘凜氣自喪。蚤兮能曲踊。勇銳殊非常。因緣入褌中。騷騷欲發狂。蜰也尤無賴。其臭不可當。乘暗踪跡秘。禍心固包藏。虱子原家畜。隱憂在蕭墻。坐待窓間白。蠅醜已聲揚。此物亦可憎。詩人所歎傷。夜寐旣不成。晝眠又未償。嗟我不腆軀。詎能飽羣膓。汝曹徒費力。老肉不堪嘗。人生良多惱。遠害苦無方。親昵雖云好。不如兩相忘。安得去汝曹。適彼無何鄕。佇待風霜至。一掃淨我堂。</text>
<title>中元日。與諸謫伴。汎舟糠山津。</title>,<text>潦盡三庚過。殘暑猶支離。汎舟糠山步。淸風拂面吹。溯遊古寺前。落帆舊臨淄。寂寞廢鎭舍。草間沒苔碑。潮落不可進。回棹復何之。北望七山口。雲濤浩瀰瀰。俯仰天地間。憂愁忽上眉。海戰尙未已。豺狼正相持。我無兵革苦。所聞日傾危。江山雖依舊。氣像已變移。哀哉顚連民。漂泊將疇依。誰秉國成者。言之堪累唏。爲上不庇下。但知一己私。一己復何有。終與國俱靡。十載江潭客。空作新亭悲。世界𣾘空闊。吾生渺無涯。酣歌漏舟中。歌竟淚如絲。回看白鷗飛。却羡爾無知。</text>
<title>老態</title>,<text>跛跛復挈挈。老態不堪陳。功名心已冷。飮食情何殷。一身眞大患。百事須傍人。時爲伸腰脚。扶藜到北隣。</text>
<title>夜坐書懷 二首○便中得公州中山信。老姊氏今年七十九歲。自七月患痢。數朔沈重。萬難回春。猶呼倩作書。以示告別之意。似是絶筆也。捧讀嗚咽。不忍釋手。是夜秋聲蕭瑟。獨坐書懷。</title>,<text>金風淅淅海門寒。孤客無眠夜正闌。滿地霜華蟲夢冷。長空月色鴈聲酸。天涯病姊廿年隔。篋裏遺書百遍看。縱使靑山映黃髮。鴒原凋落共誰歡。憶奉几筵湖上船。姊兮及笄弟髫年。伊來閱歷風霜苦。晩更飄零老病纏。吟絮猶如昨日事。爇鬚空負昔人賢。此生已矣長相隔。遙望雲端涕淚懸。</text>
<title>玄君玉樵至。夜賦詩一截。有年邁不遇之歎。次韻和贈。</title>,<text>跖富原貧皆有命。霽行潦止且隨時。我心無愧眞天爵。何必區區問好期。流光一擲眞堪惜。况復方强不惑時。富貴浮雲何有我。高風千載慕榮期。紛紛虐雪又饕風。海陸蕭然白屋窮。煖閣紅氍燒美酒。可能憂樂與人同。</text>
<title>箕城觀察使李二堂 重夏 寄書餽香菸一櫃。以詩謝之。乙巳</title>,<text>書發微陽後。春生薄海潯。三更孤客夢。千里故人心。玉節關山暮。荷衣歲月深。金絲垂遠惠。助我擁爐吟。</text>
<title>新秋雜詠 五首</title>,<text>乍霽晴光好。小庭花木幽。牆邊蟲語切。知是近淸秋。檢藥蛛絲滿。曝書蠧子多。殘蚊不足畏。其奈靑蠅何。草盛荳耘忙。雨頻菘地濕。向來何苦乾。民望儘難洽。園中雙棗樹。結子滿東西。無力能呵護。兒童踏菜畦。浦月當潮滿。淸光分外多。前村歌皷歇。寂寞照汀沙。</text>
<title>山木歎</title>,<text>我初來寓時。四圍頗有松。伊來兩三年。處處山盡童。竈下絶柴薪。無以禦窮冬。借問緣何故。盡入鹽釜中。島村數百戶。世世鹽爲農。明年將廢釜。吁嗟生事窮。異哉山之性。古爾今亦同。自昔煑鹽地。岡巒鬱靑蔥。胡爲一朝變。戌削立千峯。縱然諉天數。實由乏人功。但知充近慾。誰念更殖封。况復有情物。孶育依帲幪。日日事椎剝。元元叩心胷。如彼山上木。朝朝斧斤攻。樹盡山必壞。民竭國將空。此理灼易曉。圻父亶不聦。嗚呼無救藥。歎息問蒼穹。</text>
<title>糠山湖櫂歌</title>,<text>海天漠漠雨蕭蕭。一葉漁舟弄晩潮。唱罷櫂歌人不見。烟波滿地白鷗豪。資信堂前蟹火明。楊溪村裏暮砧鳴。靑帘斜日携魚去。沽酒歸來月滿舲。烏雲一朶向南飛。飮水雙虹妬夕暉。寄語行人須早渡。滿天風雨打漁磯。養得雛娃嫁水東。離家十里啼轎中。鷄豚餠餌秋成日。好與歸寧夫婿同。島俗新婚女將適舅家。登轎必呼孃而啼。十里不絶聲。方稱宜家女。秋成後具鷄豚酒餠。與其夫同歸寧。</text>
<title>謝遣秋蟁</title>,<text>汝生極微薄。於物無足比。幸際今秋熱。乘時久弄嘴。寅緣昏夜入。晝出亦無恥。一夕凉風動。旛然失其恃。哀鳴聲咽住。遑遑靡所止。仰看天宇高。無路施舊技。覩此還可憐。彷徨繞前𢨪。向來噆人膚。流毒遍瘡痏。豈盡由汝性。乃時勢所使。于今惡已稔。雖悔亦晩矣。上帝好生德。或望貸一死。好去藏草根。莫向華堂裏。華堂非汝所。不畏十手指。</text>
<title>賀徐養泉生子四絶 丙午○四首皆用古人事</title>,<text>五十一翁方有子。當年白傅亦歎嗟。天生英物非容易。請看神駒出渥洼。徐卿之子石麒麟。玉骨瑩晶秋水神。遙想門閭佳氣滿。從今無復恨窮貧。子厚曾悲後嗣遲。奇緣誰識在南夷。善和坊裏三千卷。付與佳兒好護持。笑君老蚌生珠璣。自笑吾家亦有之。地遠未能羊酒賀。臨風遙寄古人詩。東坡詩笑君老蚌生明珠。自笑此物吾家無。</text>
<title>讀越南亡國史 安南亡命客巢南子述 有感</title>,<text>交趾重譯地。向來視秦瘠。今日覩遺史。不翅悲親戚。秕政閱百年。昏奸已病國。引虎入其室。耽耽恣噬食。其民則何罪。忠良亦可惜。人生同天賦。何有別黃白。慘毒壹至此。山川爲失色。天地本憒憒。哀籲竟無益。公法安在哉。列强盡緘嘿。各有狡焉謀。誰肯救焚溺。痛恨專制治。與民爲仇敵。顚沛不知悔。一轍堪歎息。</text>
<title>登頭流山</title>,<text>頭流擅名勝。玆山假以鳴。智異一名頭流。智島郡北亦有頭流山。盖假名也。 自雄小島中。峭拔入靑冥。蕭疎霜林晩。崎嶇石棧縈。登臨四望闊。杳杳孤帆征。島嶼如碁錯。浮雲隔漢城。人間是何世。天上秋氣淸。曠懷飜多感。白首涕淚橫。重菴 重菴宗丈金平默號。曾謫居智島。 杖屨地。苔篆石面靑。鄕人慕遺躅。歲時椒糈馨。晩飯喜眞率。良感地主情。醉歸倩人扶。深篁一燈熒。</text>
<title>觀智明學校秋期試驗</title>,<text>萬國競爭地。十年蒙養功。人無强弱異。藝亦古今同。今人多疑新學之非古。殊不知實爲六藝之學。古之敎人之法亦在乎是。余別有論說在集中。 齊武鍊身力。分班呈課工。靑年吾有望。歎息奈衰翁。</text>
<title>黃梅泉以別路雲初起離亭葉正飛。分韻爲五古十篇。因便寄送。亦寓箴戒之意。首首可誦。因用其韻。爲七古十聯以酬之。</title>,<text>憶昔逢君黃花節。手折黃花醉言別。五載遙望隔雲樹。夢中相尋不識路。客窓一夜聽鴈羣。遠帶尺素來白雲。白雲山名。梅泉所居。 新詩滿眼錦不如。正始遺音接黃初。滄江避地已遠徙。澹寧修文不可起。哀絃白雪無人知。舊交零落傷仳離。况復時事堪沉冥。山河擧目悲新亭。曾經灧澦波千疊。自覺飄搖身一葉。多感良箴形於詠。猶把殘年勖以正。但願歸食故山薇。籠中有鳥不能飛。</text>
<title>陸玉田 鍾倫 久客扶桑。今年寄書與詩。出婦吟及西遊諸篇。自叙悲辛。寄懷曠感。余作此奉答。</title>,<text>薄命蛾眉敢怨尤。蒼茫往事付東流。琵琶空語龍堆月。團扇猶思漢殿秋。孤島十年依北斗。長風萬里作西遊。知君早晩霑恩霈。江摠還家尙黑頭。玉田去年作泰西之遊</text>
<title>病中檢篋中松菌。有感而作。丁未二月</title>,<text>公山松耳香味珍。賢甥遠寄助吾餐。篋裏忽檢一束在。覩物思人涕汍瀾。吾甥孝友天賦篤。事我如父情何極。一味之甘輒相分。誠愛不以山川隔。我今久病君不識。泉路冥漠音容閟。回語家人善調羹。此物雖微不可棄。</text>
<title>聽山金 冕秀 主政自木浦來問病。贈詩二絶。次韻酬之。</title>,<text>桂山傾葢已衰年。十載南遊飽瘴烟。園裏可憐枯樹色。春來不共百花娟。志士相逢謾策時。何曾一語展愁眉。長歌終夜漏船上。不覺明朝灧澦危。</text>
<title>五月十六日。解配電報來到。</title>,<text>竹牖風淸午睡殘。忽聞飛電動鷄竿。十年人說長安遠。一日春回黍谷寒。細檢篋中收藥裹。更探架上拂塵冠。歸來黃髮垂垂映。萬事靑山一笑看。</text>
<title>五月二十五日發芚谷</title>,<text>七載僑居鐵馬陽。村童隣叟兩形忘。躳治半畝仍成圃。手植一松已過牆。桑宿因緣猶顧戀。雪泥踪跡更蒼茫。扁舟歸去重回首。到處殊鄕作故鄕。</text>
<title>舟發遇風。宿屛風島。</title>,<text>來遇風波去亦多。此生何處不風波。榮歸不及皮生好。剛被風憐穩得過。</text>
<title>搭輪船泊仁港作 六月</title>,<text>千里鄕關一日程。婆娑老子不勝情。當年故舊知何在。惟有靑山帶笑迎。</text>
<title>次韻和長谷川大將 好道 北征時作 三首</title>,<text>將軍壯志飮黃龍。壁壘旌旗盡變容。昔日封侯臨誓地。連天鴨水出羣峯。壬辰明師東援時。渡鴨綠江見朝鮮。萬峯出沒雲海。監軍劉黃裳慷慨誓師曰此是汝曹封侯地也。蕭蕭鳴馬接邊秋。仗鉞重經古抱州。此去腥塵應掃盡。燕然健筆足名流。鐵甲生寒野宿營。幾回熬戰墮名城。指揮談笑戎衣定。獻馘歸來慰聖情。</text>
<title>次韻和牟田參謀長日露講和時作</title>,<text>雄兵百萬一朝收。樽俎折衝在美洲。歐亞共欣太平福。杞人何必謾懷憂。</text>
<title>賀伊藤春畝公爵生朝</title>,<text>報國深誠老未休。東洋全局在心籌。山樓夜讌騰觴祝。鶴笛聲中又一秋。</text>
<title>與兪榘堂 吉濬 張癡菴 錫周。同車往觀水原農林塲。共宿府中。會知州徐 丙肅 于車氏家作。十月</title>,<text>紅葉蕭蕭古郭隅。故人留客費官廚。新豐樓閣百年跡。豳野風光七月圖。秉燭今宵如夢寐。買舟何日泛江湖。昇平事業明農在。不必悲歌謾擊壺。</text>
<title>書贈內部次官木內重四郞</title>,<text>苔岑晩契喜同朝。蘊藉風流似飮醪。揮塵淸談消永夜。不知窓外雪垂垂。</text>
<title>書贈宮內府次官小宮三保松</title>,<text>淸切官曹近玉墀。羔裘帶雪退公遲。酒闌却憶東京事。正是梅花欲發時。</text>
<title>臘月十六夜。會齋桂洞諸益。賞梅賦詩。得頭字。</title>,<text>十年南國繫孤舟。萬死歸來已白頭。落日回看猶壯志。靑燈相對盡名流。病餘空有江湖想。雪裏還深蔀屋愁。一樹梅花人共瘦。可堪把玩作淸遊。</text>
<title>初春上旬。會磚洞呂荷亭書屋。兪榘堂，李坦齋 重夏，徐養泉，鄭茂亭，葵園兄弟共飮。戊申</title>,<text>惻惻餘寒雪滿扃。臨衢書屋帶春星。閒愁難遣須浮白。衰眼何圖更拭靑。烟火蕭條悲暴骨。管絃轟沸起紅亭。且宜預借元宵月。莫管銅壺漏數零。</text>
<title>首夏與徐褧齋 正淳，申陽園 箕善，坦齋，荷亭。會于金東農 嘉鎭 白雲山庄共賦。</title>,<text>松陰連禁籞。石逕入雲庄。樓迥烟霞積。洞深草樹光。風流繼洛社。耆舊懷襄陽。不覺山暉暮。頹然共一觴。</text>
<title>綠泉亭雨中。次韻和春畝太師。</title>,<text>雨餘百草一時新。耒耟紛紛出四隣。醉臥山樓歌聖德。西疇自有勸農人。</text>
<title>園洞酒席。次春畝韻。</title>,<text>華軺暇日喜源源。畵閣春深北海樽。抵掌不堪論世事。白頭自愧鶴乘軒。</text>
<title>申洌陵寓居靑松。年今八十二。氣力尙强。郵便寄詩。次韻和之。</title>,<text>桐鄕卜宅是官緣。水竹淸幽占洞天。健筆淋漓如少日。親知零落感流年。何當剪燭論今古。且可銜盃樂聖賢。千里郵筒傳綺語。神交元不隔山川。</text>
<title>賀軍機部堂袁慰庭大人五十歲壽</title>,<text>有客從西來。遺我一封書。開緘見故人。滿堂春氣噓。淸領事馬廷亮自北京來致袁慰庭寫眞。且說久阻相憶之苦。 風波兩相失。一別廿年餘。焉知繪素中。復攬君子袪。回思風塵際。蒿目溢艱虞。賴玆補天手。遠猷紆嘉謨。一木支大廈。匡濟配夷吾。功名應垂後。志業不負初。英賢惜將老。百年已半途。淸秋開長筵。炰鼈鱠鯉魚。十子獻觥祝。箇箇神駿駒。茀祿方未艾。容駟高門閭。而余忝知己。顦顇瘴海隅。滄桑經百變。歸來餘病癯。一身何足道。時事亦堪吁。臨風馳賀箋。莫嫌辭荒蕪。大陸猶多事。善保千金軀。下副蒼生望。上答國恩殊。賤照寄一片。衰相復何如。眞面不可會。老淚沾白鬚。自此以下序在東槎護吟後</text>
<title>日人中西讓一送絹本求詩。書以寄之。中西方在東京。</title>,<text>秋空漻泬海山淸。回憶新橋送別情。渾忘畛畦非異域。妄論經濟愧書生。雲晴澤國魚龍夜。歲暮禾堂蟋蟀聲。今日天涯空悵望。黃花白酒爲誰傾。</text>
<title>徐心齋 正淳 參政輓</title>,<text>同志同庚宦迹同。朝端玉立素絲總。愛才樂士常如渴。憂國忘家却屢空。名載西京循吏史。圖傳洛社耆英風。恩綸華誥光泉隧。終始長霑雨露中。</text>
<title>十二月廿七日。諸元老會于校洞閔荷亭 泳徽 宅。邀伊藤公爵，曾禰子爵共飮。得寬字。</title>,<text>高葢臨筵禮數寬。從容談笑罄交歡。一身久繁蒼生望。積雪應憐白屋寒。數樹癯梅春意思。滿堂華髮舊衣冠。芝城社伴平安否。惆悵天涯歲色闌。</text>
<title>長谷川大將遞歸東京。飮餞于統監府。用前韻奉別。</title>,<text>驪駒一曲歲將殫。惜別依依度夜難。五載賢勞雙鬢雪。鯨波不動海天寬。</text>
<title>隆煕三年一月。陪駕南巡途中。次伊藤太師韻。</title>,<text>凌晨玉駕出深宮。爲念民情恫在躳。協氣歡聲充蹕路。湖山千里盡薰風。重瞳朝日辭蒲宮。禮秩山川遍海東。非是乘春遊豫地。宸心秪爲察民風。</text>
<title>陪駕至釜山。次春畝韻。</title>,<text>喜氣迎鑾物物新。恩綸宣布萬家春。愚民疑懼由忠愛。大度含弘壹視匀。時釜民疑大駕東渡。終夜戒嚴宿衛行宮。</text>
<title>馬山理事三增君求詩。賦贈五律一首。</title>,<text>馬山春色早。旗艦晩風輕。掃館迎宸駕。擺筵慰客情。禮殷樽俎潔。政共海山淸。臨別重回首。留期在漢城。</text>
<title>春帆樓懷古。呈伊藤公爵。</title>,<text>東亞風雲暫不閒。帆樓高處尋盟寒。兵車轉變衣裳會。廟筭折衝樽俎間。草樹正滋今日色。亭臺猶記舊時顔。勝區千載留公蹟。片石何須立峴山。乙未春畝與淸國李少荃會此樓。行媾和談辦。</text>
<title>夜宿春帆樓</title>,<text>四山淑氣入軒淸。兩岸燈光倒海明。狼藉墨痕猶在席。春帆樓上酒初醒。</text>
<title>宮島紀勝</title>,<text>宮島最奇絶。三景世所傳。崇山繞其後。大海環其前。千章蔭嘉木。百道飛淸泉。曲橋通幽逕。危閣隱層巓。滿山皆楓樹。惜未趁秋天。如行山陰道。應接還疲然。胡子自唐還。卓錫已千年。士女結香社。繁華成市廛。豐公頗好事。逞强窺我邊。空餘議事堂。迢遞入暮烟。遊子多曠感。漫吟成一篇。</text>
<title>宿舞子</title>,<text>朝辭紅葉谷。紅葉谷。宮島公園名。 暮至舞子宿。高樓泛滄溟。登臨可寓目。疑聞和歌聲。潮打闌干曲。舞子以和歌著名</text>
<title>過西京</title>,<text>千年王跡壯黃圖。天府金城帶海湖。撲地閭閻鍾鼎貴。彬彬文物舊時都。</text>
<title>琵琶湖</title>,<text>一曲琵琶水似烟。棹歌風送木蘭船。居人爲說西湖樂。灌漑平郊萬頃田。</text>
<title>長良川觀鵜飼捕魚 以鵜捕魚。俗名鵜飼。</title>,<text>岐阜鵜魚世所無。隨人操縱弄淸湖。啣魚欲下還呑吐。似警人間貪婪夫。</text>
<title>滄浪閣絶句三首。呈春畝。</title>,<text>夾道明燈祝健回。高堂更擧洗塵盃。歌姬傳唱珠簾捲。借與東風客鷰來。絶勝林園似辟疆。萬山積翠挹滄浪。宸心秪爲蒼生重。不許裴公臥綠堂。漢帝候仙空作臺。何曾浮海到蓬萊。汽車絡繹樓前過。疑是人間八駿來。</text>
<title>祇謁東宮。退賦一律。</title>,<text>迢遞東京路。離違兩載情。異邦猶愛慕。睿學應光明。貳極陪英俊。三庚休課程。歡瞻歸步緩。回首五雲縈。</text>
<title>陛見豐明殿</title>,<text>畵閣森沈晝漏長。五雲深處捧金章。侍臣鵠立傳天語。隔海農形問雨暘。萬世綿綿一系長。東洋覇氣未渠央。維新鴻業資元老。黼座深深議事堂。</text>
<title>謁靑山宮。次韻和三島侍講。</title>,<text>海潤星輝接弟兄。藹然和氣共稱觥。躳逢盛會眞奇遇。大雅又聞瓊珮聲。</text>
<title>城山席上。次春畝韻。</title>,<text>天祚吾東共永年。政如魯衛弟兄然。一樽談笑披肝膽。不是尋常翰墨緣。</text>
<title>賦贈靑萍貴爵。兼乞列位詞伯評正。</title>,<text>未覺紅塵近。幽居愜性靈。林間留寶墨。海內聚文星。盛世今垂白。他鄕更拭靑。不須傳繪畵。相對已忘形。時招寫眞人撮影故云</text>
<title>靑山宮謁日本皇太子索詩。承命呈一律。</title>,<text>春風起小海。离照遍東方。問寢龍樓曉。開筵鶴禁凉。衣冠來綺皓。治法講虞唐。授𥳑梁園夕。菲才荷寵光。</text>
<title>女史馬杉靑琴求詩。婦人繪畵會中有名畵手也。</title>,<text>淡掃春山畵不如。藝林墨苑拂香裾。寸箋尺幅人爭寶。堪比花溪薛校書。</text>
<title>題望月金鳳畵虎</title>,<text>空谷睡初起。無人意氣橫。暗啞風雲變。欠伸狐兎驚。</text>
<title>題荒木寬畝梅竹蘆鴈圖</title>,<text>江湖浪跡隔紅塵。菰蘆聊作鴈家隣。羅浮微月鍾山雪。輸入生綃面目眞。</text>
<title>題山岡米華林間茅屋圖</title>,<text>柴扉風自掩。黃葉落淸濱。準擬携筇去。前村酒熟新。</text>
<title>題望月金鳳畵猿</title>,<text>槎枒老樹枕巖扃。月出猿啼送客亭。縱道飄然塵外住。不知身世落丹靑。</text>
<title>題熊谷老人 直彥 畵富士山入雲圖</title>,<text>烟靄空濛不見山。淡雲出岫卷舒閒。此中眞意誰能辨。拄杖悠然却忘還。</text>
<title>題岐南尙志畵</title>,<text>雜花滿汀樹。芳菲暗襲衣。見人故不避。獨立鷺忘機。</text>
<title>題佐竹老人永湖瀑布圖</title>,<text>匹練兩條天末垂。玲瓏珠沫散成絲。我來讀畵重歎息。不見金剛萬瀑奇。</text>
<title>題奧原晴翠女史雨景圖</title>,<text>雨過前山黑。溪流綠漲肥。呼兒理釣具。門外卽漁磯。</text>
<title>次韻題晴翠女史山水障</title>,<text>流水非世情。仙界本無暑。佇立長松下。遙望雲起處。</text>
<title>題跡見玉枝女史畵</title>,<text>櫻花爛漫彩禽翔。點掇春光媚艶陽。道是閨中奇絶事。千秋墨妙配倪黃。</text>
<title>題武村耕藹女史寧樂鶯瀑布圖</title>,<text>狂奔疊石穿林來。隱約茅廬傍水隈。常苦塵喧聲到耳。故敎白日作晴雷。</text>
<title>次韻題渡邊華石林間兩蛙圖</title>,<text>浮雲無競爭。流水澹忘情。惟有自然樂。林蛙兩部鳴。</text>
<title>題小室翠雲雨後看山圖</title>,<text>山雨初晴布穀啼。蔥蘢秀色入簾低。興來欲訪雲門寺。布襪靑鞋路不迷。</text>
<title>題高島北海漁叟蜀道金牛峽圖</title>,<text>羊膓曲折度崢嶸。古木寒雲石棧縈。驢背詩囊何處客。兩肩蕭瑟帶秋聲。</text>
<title>次韻題杉溪六橋雨後景圖</title>,<text>懶雲初放晴。山面猶半遮。蜻蜓來水檻。鷗鷺戱平沙。軒窓凉意生。滿庭繡毬花。</text>
<title>題荒木十畝梅竹蘆鴈圖</title>,<text>園竹含風淨。庭梅浥露香。蘆洲客鴈語。西嶺月蒼蒼。</text>
<title>題川端玉章山林瀑布圖</title>,<text>古木無人閱幾春。泠泠流水洗囂塵。鵝溪一幅龍眠手。寫出廬山面目眞。</text>
<title>題荒木寬畝花卉蘆鴈圖</title>,<text>名園不斷四時香。更把霜毫寫衆芳。蘆渚孤鴻何意思。一生志在水雲鄕。</text>
<title>題荒木探令山水圖</title>,<text>老樹參差倚碧山。茅茨蕭灑出林間。烟生極浦漁歌晩。知是孤舟載酒還。</text>
<title>芝城會席。玉池君永坂周 玉池君一號石埭 贈畵梅扇一柄。又賦贈一律。余次韻賦梅一首酬之。</title>,<text>氷姿迥出世。何日來孤山。月落還魂靜。春寒作態慳。已登萼綠籍。不怨離騷刪。珍重移便面。香風動袖間。</text>
<title>題靑琴女史山水圖</title>,<text>渚霞初散綺。遠岫寒雲起。何必事丹鉛。琴中有山水。</text>
<title>疊用槐南韻。贈中洲先生。</title>,<text>文垣耆德一時隆。學海淵源道在東。何意程公晩傾葢。自慙季子遠觀風。神交不以山川隔。素尙應知臭味同。鬪健揮毫聊躡後。衰顔借酒有奇功。</text>
<title>次韻和竹添光鴻 卽眞一郞。甲申以公使來駐我國。今來相見。有病早衰。以所著春秋二匣贈余。且示獨抱樓詩並他二首。次韻和之。</title>,<text>先生晩有征南癖。獨抱麟經日欲低。遙想汝陰梅樹下。細評春月有賢妻。一代詩豪夢筆花。茂陵消渴晩仍加。著書自是千秋事。莫歎窮廬送歲華。海上羣山極渺茫。伊人宛在水雲鄕。竹添爲調病。常居鄕村。 浮生離合無常態。往事恩讐付兩忘。把臂話溫茶欲冷。等身書富席生香。索居休恨蒼蠅吊。知己天涯一仲翔。甲申余在外衙門。當十月之變。與竹添公使往復公文。詰駁甚多。故第四句及之。○原韻幽山擁雪寒光迫。相海涵空星象低。獨抱樓中人似鶴。書香深處聘梅妻。又鬢毛着雪眼生花。耽學不知歲月加。麟史廿年初卒業。更從義府問經華。又同雲欲雪夜茫茫。又送窮陰此海鄕。善病移居宜養病。健忘至老益加忘。孔門實學知眞理。家世遺風守古香。窓外似聞羊角上。暗中意有大鵬翔。</text>
<title>次韻和宮本小一鴨北老人</title>,<text>依俙淸範識塵中。相見無勞姓字通。休言炎徼投有北。其奈風潮漸于東。星槎曾記浮河漢。我國開港初。宮本以代理公使駐京城。 瓊什相酬協徵宮。人事幾經桑海變。萍逢今日兩衰翁。</text>
<title>次韻和香國土居通豫</title>,<text>名園濟濟會紳簪。洛下初聞正始音。筆底批風兼抹月。茶餘抱古復揚今。楊朱泣路還多事。胡越同舟亦一心。他日相思應入夢。邱中何處有鳴琴。</text>
<title>次韻和高田潤環山</title>,<text>名鄕十日駐征軺。雅集西園見寵邀。地是有緣逢勝踐。老猶不忍辭明朝。盡日淸談勞揮麈。聯篇佳什愧續貂。且喜殊鄕佳節近。新秋會看鵲成橋。</text>
<title>次韻和永井久</title>,<text>隔海何曾識賤名。華筵見速倍光榮。是非不到靑山靜。勳業飜驚白髮明。得二難兼賓與主。有三不朽死猶生。百年此會知誰證。惟許池邊鷺與盟。</text>
<title>次韻和藍田股野琢</title>,<text>淸遊恰似永和年。脩竹深林更翳然。壁上醉題渾不記。留看鴻雪作因緣。</text>
<title>次韻藍田老人</title>,<text>萬邦政畧日趨新。桃樹晨鷄倡四隣。獨抱杞憂君莫笑。如今誰是擎天人。</text>
<title>次韻和九峯高島張</title>,<text>冠葢頻繁百濟年。兩邦友誼昔猶然。王仁本是尋常士。天遣訂成文字緣。錦江遊歷昔何年。一讀君詩轉窅然。却恨當時交臂失。天涯聚首亦奇緣。</text>
<title>次韻和舟塚原周</title>,<text>竹影當窓水繞階。滿園橘樹似江淮。鄕書多阻憑新紙。老眼常昏廢細楷。莫歎殊方難曉語。每酬佳什足紓懷。相將扶醉迷歸路。斜日蟬聲在綠槐。</text>
<title>次韻和大鳥圭介 號如楓又稱南皐村夫</title>,<text>艱虞昔日與君同。玉帛干戈共協衷。遼薊捷書增士氣。軍前揮帽見英風。人事蒼茫歲月遷。何圖華髮共斯筵。擧盃試効無疆祝。富士山光碧萬年。平生壯志作雄飛。老大寧隨鷺忘機。聖世不遺簪履舊。請君且莫謝朝衣。大鳥君有年老謝事之語故云</text>
<title>次韻和奎堂淸浦奎吾</title>,<text>整頓乾坤事日新。東洋先覺是芳隣。濟時自是明良遇。江表元來有偉人。</text>
<title>次韻和羽峯南摩綱記</title>,<text>往事回思一愴神。晨星寥落少朋親。一生瀟灑江湖志。到老龍鍾市井臣。人戶惟宜靑嶂近。班荊更喜白頭新。衢樽可得人人醉。肺腑收歸天下春。</text>
<title>日下東作仁兄書贈一聯。推許過當。足成下聯而和之。</title>,<text>濟時經世聲譽遠。扢雅揚風氣宇高。此兩句日下書贈聯 老馬無才忝一顧。世間虛負九方臯。</text>
<title>次韻和土屋保弘</title>,<text>避暑芝城下。人閒境亦幽。胷中無畛域。座上足風流。山氣澹將夕。松濤颯欲秋。淸遊難再卜。酒盡且淹留。</text>
<title>次韻和股野琢 號藍田從三品勳一等</title>,<text>鍼磁氣相感。萬里亦同風。觀水推瀾細。聽韶知樂終。才應良驥展。心有暗犀通。努力須前進。旂常著偉功。</text>
<title>逸所乾三君以篆書贈嘉樂一章。賦七截一首奉酬。</title>,<text>嘉樂詩篇篆迹新。宜人令德自天申。謝君祝嘏慇懃意。言志遺風見古人。</text>
<title>次韻奉和中洲侍講老詞伯 二首</title>,<text>冥行擿埴自招殃。天意於人有抑揚。却恨黃姑才思拙。七襄終日不成章。散步松陰嗽石泉。猖狂不數竹林賢。先生自有仙人骨。商雒紅雲擁胄筵。</text>
<title>城山雅集。賦贈靑萍子爵。</title>,<text>少小喜結交。遠遊慕史遷。白首尙匏繫。閉戶事鑽硏。何圖桑楡景。乘槎到漢邊。偉哉靑萍子。相識已多年。夜登滄浪閣。握手仍歡延。入都少親知。惟公實後先。窈窕城山園。巖壑帶淸泉。爲我治潔樽。招邀集羣賢。華髮映池水。飄飄若神仙。箕踞長松下。鬪健賦新篇。有酒如澠淮。揮毫落雲烟。酣吟殊暢適。幽賞勝管絃。此樂足平生。肝膽秋月懸。靑萍金閏彥。待客情殷拳。壯年從戎幕。盾鼻草檄傳。中歲志四方。西遊得眞詮。歸來佐明主。弼良功濟川。時賢推樂廣。樂廣晉人衛玠。妻父。時稱丈人。氷淸女婿璧潤。靑萍春畝之婿。樂廣指春畝也。 壼範稱桓宣。授我儲君學。橫經講离筵。蚤諭培國本。功化被八挻。玆事關大局。邦交賴益堅。豈徒懷私惠。大道本無偏。</text>
<title>次韻和中田敬義 城山之會。中田君有故不赴。追步余原韻送之。復次以和。</title>,<text>人來遲鶴報。神往識犀靈。地主推卿月。天文動客星。樽深浮大白。石老對空靑。會面豈無日。百年同寓形。</text>
<title>陪東宮訪春畝于大森屋</title>,<text>避暑大森屋。恭陪鶴駕行。丁年議憲法。甲第叩恩榮。維新初。春畝與諸元勳。議憲法于此。爲記念室。後蒙御賜爲春畝別業。 手術驚人眼。日本人以幻戱爲手術 軍笳暢客情。回車日欲暮。碧樹猶蟬聲。</text>
<title>上野公園</title>,<text>博園書舘各崔嵬。十里荷香泛客盃。禹鼎當時鑄百怪。何如屋裏活看來。</text>
<title>西鄕隆盛銅像</title>,<text>西鄕銅像凜如生。英姿颯爽意氣橫。牽犬獨立高臺上。顧眄叱咜人皆驚。魯連一書燕將泣。直以頸血灑聊城。旣知抗王之非法。何不罷兵共贊維新業。嗚呼英雄决死非徒爾。空使後人吊往劫。</text>
<title>墨水舟中。答大倉君和歌。</title>,<text>江國新秋爽晩風。二州橋畔列燈紅。畵船簫皷閙淸夜。疑是觀濤八月中。日本自德川氏以來。每於八月初一日。士女盛遊觀火花於墨水。遂成俗節。如廣陵之八月觀濤。</text>
<title>芝公園德川氏遺藏</title>,<text>岧嶤寶塔入層雲。金碧樓臺護舊墳。三百年來專國命。邦人猶說古將軍。</text>
<title>芝離宮</title>,<text>迥廊複道上逶迤。橋下滄溟入御池。打鴨濱離宮裏去。茶亭水閣畵中宜。</text>
<title>新宿御苑</title>,<text>溫室春風萬種花。長堤芳樹繞淸波。籠中鸚鵡能言語。已解方音喚玉哥。日人呼母氏爲玉哥樣。音相鸚鵡效人輒喚玉哥樣。葢學其方音也。</text>
<title>後樂園</title>,<text>囂塵咫尺隱名區。涵德亭扁記姓朱。千樹梅花一彎水。別開荷蕩小西湖。主者云此地形勝排置。如杭州西湖。故洞門有刻字曰小西湖。</text>
<title>寫眞</title>,<text>平生罕接鏡中容。况復衣冠變舊儂。到老不知眞面目。眼前突兀白頭翁。</text>
<title>觀活動寫眞</title>,<text>搖頭瞬目逞精神。諦視誰能辨贗眞。莫作劉郞癡絶想。帷中遙望李夫人。</text>
<title>夜宿日光小西樓</title>,<text>洞天深處入方壺。泉響松聲病欲蘇。女使能知遊賞趣。上樓先賣日光圖。</text>
<title>遊日光山</title>,<text>久聞日光勝。今日始卜遊。出門高興發。風輕雨初收。暮泊小西館。水聲撼高樓。亂山互縈紆。萬壑爭奔流。神橋記靈迹。朱欄照千秋。神橋以紅塗之。光鮮如新。人不得渡。別作他橋以渡。 勝道開初地。弘法窮冥搜。勝道弘法。皆日本古名僧。 伽藍相繼起。泉石擅名區。日出東照宮。金碧滿山邱。德川一代豪。遺藏石室幽。從殉陋古俗。黃鳥至今愁。德川之幕臣從死者甚多。 綠杉護千章。參天黛色浮。巨鍾吼蒲牢。高桷蟠螭虬。彩閣列林間。寶塔出雲頭。壯哉莊嚴設。輪奐騖矚眸。靈境步步異。遊筇未暫休。英雄今安在。往事一泡漚。更問中禪寺。明日泛湖舟。</text>
<title>華巖瀑布</title>,<text>山中三名瀑。華巖最奇哉。素練垂千尺。飛沫散皚皚。仰怖山石裂。俯眩深潭匯。魑魅隱深樹。蛟龍鬪晴雷。疑是河漢坼。復恐天柱摧。噴霧滿山谷。誰能衡雲排。庶可配金剛。未遽讓天台。竆源上嶻嵲。平湖十里開。拍手叫奇絶。遊子望洋回。</text>
<title>中禪寺湖 寺今廢以湖名</title>,<text>躋攀盡日度崢嶸。滿地江湖眼忽明。始信河源天上在。支機吾欲問君平。茫茫烟水白雲間。十里人家帶碧灣。一棹扁舟垂釣去。不知終日在靑山。</text>
<title>泉源亭次靑萍韻 二首</title>,<text>名亭卜幽勝。活水出源頭。地比逍遙谷。時同河朔遊。楓人應酒伴。石佛亦詩流。庭畔有兩石佛。石埭曰此可作詩料。 滿壑松濤裏。飄然似坐舟。蕭蕭留客雨。來自淺岑頭。何意衰遲境。復玆迭蕩遊。牛跡靑山古。布引山故事 蟬聲碧樹流。鄕關秋欲晩。歸夢繫孤舟。</text>
<title>聽琴次槐南韻。時疾雷破山。</title>,<text>詩聲琴響不聞雷。一斛明珠八斗才。只有文君白頭恨。曲中不見鳳凰來。座有東京老妓皷琴和歌</text>
<title>疊前韻聯句。和靑萍。</title>,<text>經綸勃鬱蓄雲雷。君是當時濟世才。雲養。 却在萬山圍子裏。石埭。 不知膚寸作霖來。槐南。何人呵氣叱奔雷。薦福碑摧未是才。槐南。 莫怪新詩催擊鉢。片雲頭上雨方來。雲養。</text>
<title>路上次槐南韻</title>,<text>指點名山在眼中。名山不見入雲空。指淺間山 慇懃猶似佳人約。微露晨粧半面紅。</text>
<title>柳澤川邊庄。不遇主人。次槐南韻。</title>,<text>桑田禾壠綠無涯。臨水高樓帶晩霞。莫道遊人仙分薄。雲中鷄犬識君家。</text>
<title>布引山釋尊寺 二首</title>,<text>何年水牯牛。來此占靈境。半嶺聞鍾聲。悠然發深省。路出白雲上。行穿翠壁間。山輿不容坐。且喜臥看山。</text>
<title>黃梅樹</title>,<text>庭畔黃梅樹。開花似綴金。何時布滿地。聽講秪園林。</text>
<title>車中次靑萍韻</title>,<text>暫息禪門世慮微。輕身欲逐白雲飛。山靈應怪塵容抗。輕拂蘿風送我歸。</text>
<title>赴雨宮邀飮之局。途中作。</title>,<text>入門雨作出門收。天意分明助吾遊。點檢平生無一可。賸將淸福載征輈。十里平郊遠岫圍。野田男婦樂煕煕。西風一路稻花白。正是豳圖七月時。</text>
<title>贈雨宮次靑萍韻</title>,<text>高閣臨流卷幔淸。主人留客見深情。登盤美味琴高熟。滿甕佳香白墮傾。萬樹松杉成績好。百年山水戰塵晴。更聞閨範傳遺像。彤管應垂德曜名。</text>
<title>靑萍以淺間山名與仙鬟音同。日本音 欲改淺間爲仙鬟。戲賦一絶。故次韻和之。</title>,<text>望如衡嶽異朝曛。夢入巫山化暮雲。若把仙鬟粧淺抹。合施霓帶與霞裙。</text>
<title>飮遠近山庄。贈主人冷灰博士。</title>,<text>門巷依俙似夙緣。狂歌豪飮可忘年。貞魂昔日悲篌引。指武尊姬故事 戰地如今息燧烟。仙分已知丹竈近。前山有巖如釜鼎 野心應被白雲牽。園林處處吾遊足。那得分身化百千。</text>
<title>槐南追示布引山詩有溪巒朗映鬚眉古穩坐藍輿度碧山之句。蓋指余而言。而畵出當日光景也。一笑和之。</title>,<text>蒲團坐似老仙癯。渡水迢迢欲覓吾。洞山禪師偈語 記得槐南詩伯語。鬚眉如活臥遊圖。</text>
<title>登見臺。次韻和靑萍。</title>,<text>曲折苔溪去復還。行人恰似度重關。遙看萬朶芙蓉碧。矗立雲間妙義山。熊野神人去不還。千年廟貌閉松關。風車雲馬無消息。悵望吾嬬海上山。廟前有石輪兩枚。俗傳爲風車。昔武尊駕海。舟遇風將覆。其妾以身投海。風遂止。其後武尊登此山歎曰吾嬬何在。遂爲日本故事。嬬卽姬字。此地人懷古作。多用吾嬬。</text>
<title>次韻和靑萍</title>,<text>長松飛瀑亂山盤。縹緲晴台眼界寬。莫使遊人携榼去。胡麻仙飯亦堪餐。山上有賣麪店</text>
<title>妙義山次靑萍韻</title>,<text>萬朶靑蓮爭湧地。千竿玉燭上干雲。金鷄唱曉桃都日。照破昏衢天下文。</text>
<title>又次靑萍韻</title>,<text>怪怪奇奇各不同。化工於此技應竆。森嚴戈戟皆兵氣。羅列兒孫盡父風。撲地雲烟八州合。撑天石壁四門通。精英應產人魁傑。淑氣扶輿鎭日東。</text>
<title>臨行次靑萍韻識別</title>,<text>君歸輕井我西還。恰似靑牛送出關。雲去鳥飛成獨往。回頭不見敬亭山。流水潺湲送我還。夢魂猶繞白雲關。碧山幾日紅塵遠。又向紅塵望碧山。</text>
<title>將還東京。呈同遊諸賢。</title>,<text>信陽東北多名山。丹厓翠壁飛激湍。士夫園林相望在。處處可作消夏灣。我來十日訪幽勝。披雲帶月攀石磴。東都賢主作紹介。復有羣彥聲相應。飛電無須折𥳑招。千里命駕不辭勞。林泉到處主人喜。縶駒空谷共逍遙。相看一笑如舊好。更煩提携忘疲老。高吟擊壺嗔山靈。醉舞垂手驚林鳥。淺山雲白離山蒼。千曲流水吊戰塲。就中妙義最奇絶。羣仙劒珮朝帝鄕。東京歸路回首望。森羅遊躅盡惆悵。地猶如此人何堪。今日分手莫相忘。吾輩幷生君子國。限一帶水豈云隔。傾倒披豁見天眞。豈伊異人是親戚。靑萍磊落氣凌雲。黑頭台司著茂勳。平津好士開東閤。黼黻皇猷翼斯文。槐南腹裏藏武庫。千頃汪汪似叔度。十年校書天祿閣。宦情淡泊志不慕。石埭樂易溫如玉。愛人如己絶畛域。酒闌詩成興未已。隨手揮灑寫梅竹。冷灰淸介罕笑容。金科玉條羅胷中。遺我一部團欒集。琳琅璀璨響丁東。雨宮好禮秉志確。廿載種樹山不濯。擬將此術施友邦。仁人用心其利博。</text>
<title>觀東京帝國大學</title>,<text>萬間大庇足歡顔。一代英才共濟艱。可恨愚民嬴氏術。千秋貿貿作荒蠻。</text>
<title>東京雜絶 十首</title>,<text>海灣東盡接湖沿。襟帶雄都奠億年。百萬人家飽魚鼈。樓臺處處鏡中懸。二溜東西起鳳凰。淸濠十里繞宮墻。九重穆穆垂衣坐。國內無人不着忙。撲面緇塵晝亦昏。市區到處物華繁。王侯第宅還涔寂。盡日垂楊綠到門。牙籤緗帙積琅環。一任遊人盡意看。文物猶存千載跡。儼然歷代古衣冠。東人善學似氷藍。終遜奇機刱造能。最是一腔忠愛血。荷戈赴陣氣稜稜。徵皷鼕鼕出日明。升堂濟濟子襟靑。年年考藝鶯遷木。箇箇乘風鯤化溟。營營百業晩休勞。日暮公園散步驕。飯館酒樓四十八。毬燈徹夜沸笙簫。京裏洪爐欲發狂。已聞富岳雪花滂。貴遊暑月多休沐。山澗無人不置庄。生前欲殺死傷之。天網恢恢不禁私。請看街頭銅像客。誰非桀驁忤當時。東京兒女豔於花。裙屐珊珊翠黛斜。新橋朝日迎郞去。拂路香風橘滿車。</text>
<title>次韻和靑萍</title>,<text>亭欄臨水碧漪涵。十日仙庄筆墨酣。安得維摩神妙術。移來不動佛尊龕。</text>
<title>祭詩龕。復用前韻贈石埭主人。</title>,<text>淸狂久被碧山涵。又到長安市上酣。可笑聳肩竆賈島。前身長在祭詩龕。</text>
<title>贈百花園主人</title>,<text>深紅淡白媚秋陽。瘦蝶寒螿擅衆芳。如此名園閒管領。主人應也不尋常。</text>
<title>入百松樓石埭畵</title>,<text>妙舞淸歌夜正遙。百松樓下海門潮。千金不惜纏頭費。第一風流二國橋。</text>
<title>次韻和春畝</title>,<text>雲盡南天鴈獨歸。來時成陣去時非。莫敎浩蕩鷗盟負。江國秋深水正肥。原韻○迎君來又送君歸。離合何須問是非。鄕國應知秋月好。鱸魚况復漢江肥。</text>
<title>次韻和靑萍</title>,<text>歷歷雲山馬首橫。故人詩到慰行程。一泓休道滄波阻。兩地同看月色明。義在安邦惟守分。誰能處世澹忘營。君看急峽奔流水。纔到平川便息爭。原韻○大火西流灝氣橫。三韓使者上歸程。觀光應思資開化。調鼎那忘補聖明。宇內風雲要警戒。空中樓閣護經營。因君寄語迷歧士。天意不容蚌鷸爭。</text>
<title>次韻奉和三島侍講 三島賦七律二首贈余。余以臨行怱怱。次韻賦五律二首和之。</title>,<text>地異文相同。事竆變則通。大功須歲計。吾道貴時中。政俗因秦弊。談論尙晉風。如今一掃盡。何異破荒鴻。通儒不拘束。達職任推遷。皷瑟聲鏗爾。草玄意泊然。文章驚世俗。學術貫人天。富貴何須慕。於公願執鞭。</text>
<title>離東京作 三首</title>,<text>丈夫志四方。白首到扶桑。未脫腐儒習。困於詩酒塲。未見富山面。但見富山雲。人問山中景。靑天一抹痕。異鄕秋月明。客子動歸情。回首重光邸。遲遲覺我行。我東宮御用邸。日本皇太子題扁楣曰重光軒。</text>
<title>西京雜絶 四首</title>,<text>平陸行舟隧道開。琵琶湖水入山來。鴨川兩岸笙歌沸。橋上遊人鏡裏迴。東山一帶盡紺園。塔廟相望梵唄喧。禪宗十二何多別。千佛本來無一言。千佛殿豐臣好大侮西隣。當日尊王亦假仁。古廟猶傳遺像在。果然豺目狼心人。豊臣廟幕府當時覲紫宸。天皇御所殿名 考圖受貢儼西巡。皇宮咫尺炎凉異。只戴虛名奉若神。</text>
<title>過大坂</title>,<text>十萬人家傍水涯。彩帆畵閣映朝霞。客路忽疑鄕里近。高麗橋頭暫駐車。士民殷富業工商。大坂繁華亞帝鄕。粉壁綺疏連巷陌。風流歌管似平康。</text>
<title>馬關旅店。主人請紀念詩。吟一絶贈之。</title>,<text>扶桑西盡赤間關。一棹萊州去復還。別後何須論紀念。靑山長對舊時顔。</text>
<title>還泊釜山</title>,<text>秧針纖綠我車東。今我來時䆉稏紅。自是王程神有護。汽帆無恙返秋風。</text>
<title>贈西湖子爵 己酉</title>,<text>名樓暇日共飛觴。談屑霏霏到夕陽。時事關心唇齒切。胷襟無際海山長。春深花木綠泉舘。夢繞烟霞片瀨庄。細月簾櫳人半醉。庭梅自發吐淸香。</text>
<title>內閣諸大臣及諸元老北村諸名勝。會于三淸洞之感恩亭。飮酒賦詩賞花。會者爲二十餘人。約自此選日輪回開筵。時陰三月初六日也。</title>,<text>撥穀聲明天氣新。翩翩冠葢赴西隣。閒忙雖異皆同志。榮悴無多易隔塵。白下時看沽酒客。玄都來問種桃人。亭主玄遂安興澤也 莫言此世無高隱。谷口誰知有子眞。時座中有人言古所稱眞人皆虛言。眞人當在世外故云。</text>
<title>是月十二日。會于花開洞平楚亭。朴 齊純 吏部設局也。</title>,<text>林間飛閣擁書城。細草如烟嶽色晴。下里何堪酬白雪。東山復起爲蒼生。老人猶識酒中趣。名士初聞洛下聲。乘興更登高處望。風花雪月四時情。後園最高處有一間亭。名風花雪月樓。余曾有記。</text>
<title>翌日會于三溪洞雲峴宮別墅。完興丈招飮之局也。</title>,<text>行尋幽蕊轉淸溪。每到詩成日欲低。石逕穿過城上下。桃花浮出水東西。大夫一去巖松老。帝子不歸春草迷。三溪亭子舊屬游觀金相國。後歸石坡親王。 孤負平生邱壑志。登臨無力費提携。</text>
<title>蓉山第六師團司令部落成宴。次韻奉和伊藤太師。兼呈師團長西島助義。</title>,<text>壁壘儲胥護帝城。蓉山東畔建新營。虎躍龍騰旋唱凱。戰塵無跡大江平。宴後餘興。作摸擬戰伐狀。</text>
<title>參書發靷日。余先發向平邱出門作。</title>,<text>離家昔日便忘家。今日離家意若何。辛苦前塵都屬夢。蒼茫後事更無涯。西河淚盡惟枯眼。嬴博魂歸但故阿。老父自持身尙健。泉臺好去莫咨嗟。</text>
<title>靑萍寄贈善隣唱和集一冊。蓋與我國觀光團諸人會飮城山。賦詩相贈者也。篇中有見懷鄙人之作。</title>,<text>隣誼朋交兩洽然。觀光車轍互相連。我國觀光團百餘人。遊覽而歸。日本九州，神戶，大坂，東京。諸人分作數次觀光而來。 欣聞雷肆增新識。况復城山續舊緣。落月停雲入遐想。落月停雲。用靑萍詩中語。 敲金戛玉動高筵。遙知郢雪多追和。重刊何時海外傳。曾禰統監爲言善隣雅會。多有追和。而未及盡載。靑萍方欲重刊分傳云。</text>
<title>翠雲亭席上次韻呈春畝</title>,<text>蒼顔華髮共頹然。洞裏逍遙紫府仙。歸去應須陪鶴駕。遙望北海彩雲邊。春畝歸國後。將陪我皇太子避暑于北海道故云。</text>
<title>次韻和春畝陪我東宮行啓北海至小樽。車中作。</title>,<text>扶搖六月鵬圖壯。避暑何須在九成。輜駕供張千里遠。小樽山水百年淸。好將隻手乾坤整。欣睹重光日月明。他日東洋應造福。士民處處歡迎爭。</text>
<title>靑萍寄在遠近山莊。所賦詩一首。詩中有追懷前遊之意。次韻和之。</title>,<text>老夫情弱意何深。回憶前遊淚滿襟。泉源 亭名 夜雨聯雷句。去年在泉源亭夜飮。雷聲大作。因以雷字作聯句。 遠近山庄 江木所居堂扁曰遠近山庄 對月斟。九秋又屆添潘鬢。千里相思費越吟。錦字西來珍重讀。那將土皷答韶音。</text>
<title>靑萍又寄一截吊余西河之慽。次韻謝之。</title>,<text>風霜百劫剩孤身。舊恨新悲觸目新。痛捨區區舐犢戀。世間達觀定何人。原韻○肯言伯道是前身。暮景知君暗淚新。爲子飜懷風樹感。白頭不見過庭人。</text>
<title>綠泉亭壁上。見春畝臨別詩一幀。次韻和之。</title>,<text>綠泉何似峴山亭。江漢風流歲月經。珍重離筵留贐語。靈臺一片勝丹靑。</text>
<title>西湖子爵次前韻求和。更步其韻和之。</title>,<text>蕭散巖扉似野亭。公餘閒讀攝生經。治遵何約心淸淨。他日同垂汗竹靑。原韻○漢陽一望綠泉亭。靜煑新茶味梵經。培養慇懃五年後。北山赭色化松靑。</text>
<title>隆煕三年九月。太皇帝萬壽聖節。賜耆老及諸臣宴。大皇帝進御製一首。命羣臣賡進。</title>,<text>九重仙樂動秋天。嵩嶽三呼繞殿前。聖孝南宮親上壽。萬方協氣祝堯年。</text>
<title>哭李心齋 道宰 尙書</title>,<text>委蛇退食絶逢迎。桃李不言蹊自成。一世淸名推北斗。五州遺化媲西京。燕居孺子何深念。流涕袁安見素誠。壹鬱此懷誰與語。哭君卽是吊蒼生。</text>
<title>哭春畝公爵 己酉秋。春畝在哈爾賓。遇害於韓人安重根。擧國驚震。余以元老代表。往日本會葬。作輓歌以助執紼。</title>,<text>山川淑氣赴長州。天降英豪管樂儔。匡濟經綸彌六合。明良際遇曠千秋。平生不作爲身計。盡瘁方知至死休。魯野泣麟豈天意。海雲漠漠不勝愁。慟哭人間萬事非。良工心苦有誰知。爲邀東亞生民福。來作西隣帝子師。桑土此時備陰雨。葵丘他日會裳衣。太平成績不親見。空使英雄恨淚滋。十年漂泊老書生。猥被明公接引榮。消夏芝城揮健筆。同舟滄海濯長纓。忽驚大澤神龍去。誰識泰山微蟻傾。空有巨卿來執紼。升堂不見笑顔迎。</text>
<title>日本歸路。日人問今行得詩幾篇。書此示之。</title>,<text>憶昨東遊隨太師。吟中山水競探奇。誰知人事一朝變。來往都無一字詩。</text>
<title>西湖統監示春畝詩一截。卽絶筆也。要次韻和之。將送本家藏之。</title>,<text>擎天壯氣作河山。身去名留宇宙間。萬古表忠雲外塔。行人指點淚斑斑。日人方建表忠塔碑於大連灣。以記春畝之忠。</text>
<title>次韻和海州裁判所判事。日人戶田忠正。</title>,<text>宦遊殊域一蘧廬。淸俸惟支鶴料符。文軌同風隣誼厚。神明决獄海民蘇。名樓尙記笙簫句。余曾遊海州芙蓉堂詩。有閭閻無事沸笙簫之句。 古範相傳忠孝圖。戶田父祖兩世。以忠孝著聞。三島中洲撰墓銘。 遙憶中洲詞苑老。健康猶似舊時無。戶田受業於三島。余與三島有舊故云。</text>
<title>賀高雨亭 永喜 戶部六十一歲壽得年字</title>,<text>南陸初長瑞日躔。瑤絃玉樹照觴筵。從無半畝樓臺地。穩涉層波灧澦船。醇謹家風今內史。敷腴容髮古神仙。世間備福如君少。更有塤箎樂暮年。</text>
<title>賀監査院卿張癡菴回甲長筵。是日鄕眷團聚。行孫婦衻儀。</title>,<text>春酒盈樽笑語闌。弧辰更喜撫腒盤。百年綦縞齊眉樂。五色斑斕繞膝歡。白首還家異江摠。丹心憂國見袁安。風霜閱盡雲衢淨。依舊中天卿月團。</text>
<title>書贈巖田次郞技師。巖田方務蠶業。勸誘國中人民。</title>,<text>先王經濟樹墻桑。發展奇功在導揚。衣被生民千萬口。家家養得馬頭娘。</text>
<title>西湖以病辭統監。賦送一律。道惆悵之意。庚戌春</title>,<text>有鳥鳴求友。空山伐木丁。西湖春水綠。南嶽晩松靑。西湖嘗有後凋堂詩求和。以表歲寒之意。 盡瘁爲王事。休官養性靈。何時重把臂。悵望暮雲停。</text>
<title>訪兪榘堂于詔湖亭 亭卽舊日龍驤鳳翥殿行宮駐蹕所也。主人封署正堂。奉安御眞。</title>,<text>登臨爽氣颯如秋。華嶽晴光落案頭。古殿煌煌瞻黼座。長江滾滾繞皇州。恩波鏡水霑新賜。盛事湖堂憶舊遊。龍山有讀書堂遺墟。舊日湖堂諸臣賜暇遊宴處也。 老覺紅塵無意味。憑君添買一漁舟。</text>
<title>和樂園。次日人國分漸庵韻。</title>,<text>流雲縈古郭。碧樹侵疎欞。酩酊迷歸路。連天草色靑。</text>
<title>哭曾禰子爵 庚戌秋</title>,<text>靑靑湘南水。悠悠片瀨水。東望淚如雨。伊人不可起。伊人問爲誰。曾禰西湖子。平生仗忠信。精華內蘊美。籌餉足兵食。務本納民軌。三載贊統務。寔事獨求是。對之如飮醇。恂恂孚盈簋。東歸猶西悲。憂我若恫己。老成深遠慮。後人莫輕視。身後名益彰。如公定不死。未伸匍匐義。嗟我病入髓。不須長惻愴。相見在藁里。</text>
<title>重九病枕見菊花作</title>,<text>行藏出處摠違心。骷髏無端二竪侵。把酒不堪賞秋色。眞黃花對假陶潛。</text>
<title>再從弟 奎復 六十一歲初度日。書懷送之。十月</title>,<text>日長山下碩人村。正廟賜夢梧先生詩。有日長山下碩人回之句。 淸白傳家有孝孫。舞彩觴筵識餘慶。瑤林玉樹滿芳園。勤儉常持畏約情。悠悠薄宦不成名。寢邱遺業猶傳世。不失名家舊典型。</text>
<title>次韻和兪榘堂</title>,<text>靜坐還多慮。苦吟更損神。但愁天氣冷。焉識歲華新。兒女圍爐會。笑言一室春。平生邱壑志。老作未歸人。薄暮招舟子。遙望江上亭。斷崖停白雪。高樹隱明星。謀酒消寒夜。種松割半庭。塵籠誰得縶。雲外有脩翎。伯陽本周史。遲暮適流沙。澹泊謝名利。優遊送歲華。聞名誰得見。隨遇便爲家。浩蕩白鷗性。烟波萬里賒。久病絶迎送。無人獨掩幃。倦鷄臨柵睨。凍雀傍簷飛。歲儉米薪貴。巷深車馬稀。獨憐江上客。釣雪擁簑衣。詔湖淸且曠。之子卜幽居。昔爲比翼鳥。今作兩忘魚。野渡多風雪。市塵混井閭。自慙久住世。歲華又將除。</text>
<title>森槐南輓</title>,<text>槐南詩中虎。妙詣超古人。咀嚼百家英。驅使如有神。把臂芝城舘。意氣白頭新。叔度傾汪洋。坡谷凌嶙峋。早受藤公知。禮遇入幕賓。天寒塞北路。慘澹血殷輪。臨難不苟免。已許七尺身。傷肢何足惜。誓不形嚬呻。歸舟百韻詩。凄愴不堪陳。我昔趨病院。握手慰苦辛。未見纔兩歲。何意遽返眞。夢驚樑月落。愁積海雲屯。騷壇今寂寞。風流屬前塵。臥病違執紼。遙望淚沾巾。</text>
<title>故淳昌郡守尹玉居 秉觀 輓</title>,<text>松亭酒煖主賓歡。雪夜同消九九寒。十二梅花開次第。詩成好向月中看。金平壤甲根家在紫霞洞。有盤松甚奇。名曰松亭。余於辛未年。買家松亭傍。與玉居逐日會遊于松亭。結詩社。輪回設局。號曰十二梅花會。韓尋孟覓幾多年。釋貫休詩出山圖覓孟。踏雪去尋韓。 一別江湖更渺然。素老絅翁俱寂寞。幽蘭洞裏夢魂牽。申洌陵老友嘗有幽蘭洞夢會詩。余及玉居與素山，絅堂皆會中人也。素絅兩公俱已作道山之行。靑雲志氣白頭新。蘊藉風流似晉人。地下相逢知不遠。未須戀別謾傷神。</text>
<title>日人古谷久綱。故伊藤公記室也。所居卽藤公所買與者。因名藤蔭。索知舊詩文以紀念。故賦此贈之。古谷現帶宮內秘書官。屬我東宮供奉。</title>,<text>紫藤花下屋。瀟灑出塵中。槐柳當門映。圖書揷架充。敲扉懷謝傅。譽樹憶韓公。簪筆梁園客。遙知臭味同。</text>
<title>題三溪洞石庭山庄 辛亥春</title>,<text>一幅溪山畵裏開。當年赤舃此遲迴。平泉花石今無恙。時有謝公携妓來。</text>
<title>次韻贈寶雲本葉禪師</title>,<text>法界鍾聲震九寰。紅塵咫尺占淸閒。聽經老石亦應點。出岫白雲時自還。未許窻蜂鑽故紙。但聞木馬嘶空山。虎溪勝事今宜續。一笑相看畵裏顔。</text>
<title>書贈東海散士柴四郞</title>,<text>東海散人曾識荊。眉間奇氣鬱崢嶸。文章到老心猶壯。領畧遼河萬里程。</text>
<title>順獻貴妃輓章 六月</title>,<text>瑞彩光前曜。德容冠後宮。綵絲呈異表。彤管紀陰功。不敢干恩澤。惟聞頌儉風。幾年望鶴駕。攀紼恨無竆。夙著柔嘉範。爭瞻淑愼儀。寵隆辭御輦。門顯作華楣。警戒燕安日。周旋患難時。泉途紆聖眷。環珮去躕踟。</text>
<title>贈別木內長官重四郞 木內君有志好義之士也。宦遊此邦。與吾父子相知甚厚。辛亥夏。浩然棄官而去曰吾非爲祿而仕。將欲行其志也。何爲匏繫一方乎。余臨別握手依黯。且曰以子之才。必不落莫於世。願聞子之志。木內曰吾將增修學業。練達時務。西與大陸聯絡聲氣。同心協力。以保東洋大局。是吾素志也。余曰壯哉言乎。吾不可以區區兒女之態。存惜別之意。遂爲詩以贈之。</title>,<text>與君相識晩。一見便知心。贈紵風流篤。飮醇臭味深。經綸聯大陸。意氣輕千金。海上多歸鴈。因風寄惠音。</text>
<title>次羅經田摩尼山祭天壇韻 七月</title>,<text>文山德浦接三淸。天敎當年此地行。神祖洋洋如在上。兆民蠢蠢厥初生。牲牢百代修明享。鸞鶴千秋繞古城。一路璿風懷舊蹟。歡欣敬愛不勝情。摩尼拜眞錄云經田在塹城壇下。逢一老夫從洞口出。自稱摩尼山樵夫。爲說山中古事。檀君感朝日昇天。築壇祭天。以天敎文敎入。山下人民先被其敎化。故至今日有道峯，德浦，文山等地名云。言訖不言姓名。飄然而去。</text>
<title>故軍部大臣尹公 雄烈 輓</title>,<text>熱血常輸愛國情。白頭不懈奉先誠。請看海上三株樹。超出名園百卉榮。閫藩重寄歷關湖。寵擢中兵贊廟謨。晩節逍遙城北屋。世間淸福似公無。自慚蒲柳早先衰。矍鑠公如少壯時。人事差池誠未料。秋風星落不勝悲。</text>
<title>賀鴨綠江鐵橋落成式</title>,<text>三江本限兩界。四海今通一家。纔畢架橋工事。平從袵席上過。又緯線截天漢。經塗貫地球。告功烏鵲喜。失宅魚龍愁。</text>
<title>病枕次鉉玉 李甥鼎珪，元契 李壻敎宰 韻。</title>,<text>冬日凄凄古漢城。佳賓在座病懷淸。隔窓霜月寒梅瘦。滿地風雲高鳥輕。身世虛邀三有禮。功名自愧一無成。飢飡渴飮隨時去。長樂何人老太平。</text>
<title>日人戶田忠正寄拓本二紙。伴以詩函。爲詩謝之。</title>,<text>多謝戶田君。慇懃慰我病。搨來兩本書。寄送新春詠。幾處風雲興。何邦龍虎競。吾衰獨閉門。黃髮靑山映。來詩有隣邦風雲之語</text>
<title>寺內魯庵壽宴詩</title>,<text>耆舊陪鳩杖。觴筵開綠亭。風流裘帶緩。勳績鼎彝銘。玉局奏新曲。海籌添邵齡。仙姿應不老。富嶽萬年靑。</text>
<title>日本志士岡本柳之助輓</title>,<text>卓彼高岡鳳。亭亭秀不羣。經綸挽頹日。義氣薄層雲。不避艱難際。原無畛域分。招魂歸故國。哀些那堪聞。</text>
<title>完興李公輓</title>,<text>天潢貴胄作維城。金冊曾叨寵爵榮。異域趨庭忘飢渴。深宮警夜矢精誠。處家爲善東平樂。謹度修身北海明。花萼樓中人不見。重泉何以慰宸情。謙退休休性謹醇。滿腔和氣一團春。宴居深念憂宗國。雅量虛懷邁古人。孟氏友賢忘貴勢。河間獻樂賁昌辰。邱山華屋一朝變。萬事凄凉不可陳。冲襟一片照冰壺。白首公門數曳裾。醴酒風流那更得。鍼磁氣味若相符。松亭聽雨仍聯榻。溪墅尋春每共車。無限人間知己淚。梁園獨有病相如。</text>
<title>贈德富蘇峯 德富名猪一郞。文雅士也。受魯庵公委托在東京寫眞舘。搨出說文翼徵書五百部。傳布于世。</title>,<text>淸名舊日仰高山。晩契緣深翰墨間。千載寥寥說文學。謝君勘校入新刊。</text>
<title>朴溫齋所著說文翼徵書。時人莫之知也。寺內魯庵爲之刊布於世。古語云雖有至寶。待人而顯。豈不信乎。遂感歎賦呈一截。</title>,<text>史皇遺意辨金銘。作者苦心愚者驚。照與世人公眼目。千秋應誦魯庵名。</text>
<title>三駒三日洗兒詩</title>,<text>老馬生駒頗駿雄。長嘶躍出渥洼中。眼前已有食牛氣。日後須看跨竈風。但願一生守愚魯。休將八字問窮通。殘年心事渾無賴。微爾誰能慰乃翁。</text>
<title>吊海軍大尉中諦治君 日露戰爭時。死於旅順海。</title>,<text>功成身死死猶榮。忠孝元來得性靈。戰地不曾留片骨。惟將明月照丹誠。</text>
<title>題金小棠 奭準 汎槎圖 小棠嘗隨其大人通信之行。遇大風於日本海。幾危僅濟。爲圖而求詩。</title>,<text>羊角風吹八月槎。檝摧檣折意如何。黃公卅載讀書力。玉笛聲中息萬波。壬辰亂後秋浦黃文敏公奉使日本。舟中遇颶風。幾不得濟。公作誓海文投之風止。文有四千里行役。豈敢一毫憚勞。三十年工夫。正宜今日得力之語。海東樂府新羅時金官玉笛。有萬波息曲。</text>
<title>賀李安山 秉綸 慈闈貞敬夫人金氏百歲長筵</title>,<text>王母之壽不知幾千秋。乃在西極崑崙之丘。夙世有緣君子宅。來佐壼政作好逑。一生勤儉成家業。兒孝婦順樂無憂。燈前刺繡不用靉靆護。竹柏貞質老益遒。去年秪受一品誥。霞帔鳳冠寵命優。今年又開百歲宴。笙歌南陔潔膳羞。麻姑遠送君山酒。海屋年年添遐籌。碧桃花開又結實。四時春風吹不休。</text>
<title>遠遊篇贈李君 斌承</title>,<text>李子英年有壯志。眉宇鬱鬱見奇氣。東遊若木南涉淮。北至不咸窮荒塞。大地幾度滄桑變。俯仰茫茫多感慨。倦遊東歸訪名山。縱觀溟渤恢胷次。金剛自是神仙窟。洞府淸絶非人界。眼底歷歷八郡景。乘風高挹永郞袂。嶠南千里舟車遍。江樓山寺領勝槩。子長非徒文章助。向平豈爲婚嫁債。亭林高士一布衣。周行郡國察利弊。有志男兒固如是。不以隱居而忘世。回顧全球猶欿然。跬步未離房闥外。人生忽忽百年間。甕裏醯鷄作活計。地位高處眼孔大。藐視天下如登岱。願君努力勉前進。行藏隨時且厲揭。嗟我衰甚無能役。玩愒視蔭度餘歲。爲君試作遠遊篇。滿院松風拂面灑。</text>
<title>曾孫虎曾三日詩 乙卯二月</title>,<text>卯年卯月日之子。子夜初闌聞兒聲。初冀順娩心憂慮。不遑計較男女生。旣聞生男又狂喜。喜定更覺懷古情。曾孫於我誠何有。况復未必見長成。震剝之餘一陽動。陰崖草木始發榮。千枝萬葉從此茂。爲龍爲虎副其名。錫名周龍。小字虎曾。</text>
<title>孫龍壽三日詩 丙辰十月</title>,<text>日照桑弧滿室光。眉淸目秀泣喤喤。周王夢裏非熊虎。虞帝庭中下鳳凰。來世住持維此輩。先人積累有餘祥。衰翁短景何須歎。讓汝前途萬里長。</text>
<title>柳錦山 濟寬 輓</title>,<text>士女桐鄕頌舊恩。推心仁恕薄夫敦。傾施好作千家佛。座上常盈北海樽。少日交情老益深。榮枯不變歲寒心。黃壚從此河山遠。悵望輀車淚滿襟。</text>
<title>滿江紅 南城餞春</title>,<text>閉戶三春。經過了花朝上已。又過了淸明寒食。光陰如水。澗草細鋪開餞席。林風輕拂摧行李。更可恨觸忤旅人愁。勞延企。回首六街三市。不見萬紅千紫。覓芳菲。秪有汀蘭岸芷。撫迹恍疑尋舊夢。解携那肯回芳躧。暗思想浮世片時榮。都如此。</text>
<title>滿庭芳 出西城遊龍淵</title>,<text>古郭雲深。殘村水抱。眄棕櫚聳出疎籬。扣門拄杖。休問主人誰。多謝慇懃鷄黍。消半日談笑忘疲。儘堪畫田家風景。一雨麥田肥。龍淵深綠凈。羣魚亂躍。波面凉吹喚羇愁。汀洲草色迷離。北望家山何處。涵積水不辨端倪。逝將買扁舟草屨。與子釣漣漪。</text>
<title>念奴嬌 徐養泉參書新喪愛姬名香蘭。美而慧。供奉甚勤。不幸夭逝。養泉甚悼惜之。余爲作輓歌小詞。</title>,<text>歡情濃處。別恨深。况復幽明路隔。誰與臨邛同滌器。倒羨文君頭白。紅荳歌殘。梨花夢斷。淚灑靑衫濕。撫琴尋操。堪歎空谷蘭折。辛苦三載食貧。縞綦自樂。不慕公侯室。瘦減腰圍容色悴。但願兒夫早釋。佩帨香消。箱奩塵掩。觸目皆陳迹。此生緣薄。鸞膠重續何日。</text>
<title>醉太平 候輪船</title>,<text>來如候仙。去如闓弦。眼窮千里欲穿。抵一日三年。還鄕夢牽。思鄕路綿。檣烏底事留連。爲羇愁滿船。</text>
<title>減字木蘭花 白牧丹</title>,<text>天然素質。對月難分。穿一套羽服翩躚。疑是人間降謫仙。金盃玉盌。曉露新承。消不得黯淡春愁。分與佳姬折揷頭。</text>
<title>賀新郞 謫居</title>,<text>臣罪當誅滅。豈曾圖恩存一息。屢看春色。憔悴江潭佳期暮。空戴切雲岌岌。縱喜此水明山碧。老去異鄕終不慣。孰令余晩作長流客。徒嘯傲。閒風月。雲濤萬疊傷心白。問何時飄然一棹。乘風歸國。瘴雨蠻烟。經歲歲。自念身非木石。恨失路諸公同謫。勿效楚囚相對泣。啜新茶。細和淵明集。人百代。如晨隔。</text>
<title>聲聲慢 夜坐</title>,<text>悠悠惚偬。杳杳冥冥。寥寥寂寂。歷歷內照無言。彷彿少林朝壁。誰能縶住猿馬。一刹間周流六合。遊廣漠返冷風。依舊寸田尺宅。開眼森羅陳迹。如幻境。驚過去滄桑劫。槁木形骸。剩得不生不滅。筭來功名富貴總紛紛。夢裏蟻穴這苦海。沒一箇能渡覺筏。</text>
<title>夜行船 許小癡畵屛</title>,<text>竹樹茅齋淸似水。柴門前羣鷗來止。桃岸繫舟。柳陰沽酒。笑無賴逐源漁子。擇勝幽亭。隨意置染生綃。烟雲變態。山鳥不驚。野花如笑。風塵外主人誰是。</text>
<title>眼兒媚 芍藥</title>,<text>十雙紅玉買殘春。一顧擅芳園。暈潮上靨。冷霞染袂。香色難羣。折來溱洧云誰贈。知有所思人。將離托恨。同心結子。佇立銷魂。</text>
<title>一剪梅 怪石</title>,<text>老石嵌空賦詭形。出自荒濱。來鎭空庭。結趺高座狀枯僧。莫是觀心。還是忘情。巖壑玲瓏洞府淸。低處宜橋。高處宜亭。世人輕薄孰如卿。我願爲交。又欲爲兄。</text>
<title>踏莎行 芭蕉</title>,<text>炎晝凉棚。雨朝淸籟。非花非木。超凡卉。萬番堪比砑光箋。當年懷素供揮灑。傍石添奇。依牆拂翠。且勤日日澆泉水。寸心不惜爲君抽。飄飄空負凌雲志。</text>
<title>如夢令 春夢</title>,<text>口應傍人還睡。身化蘧蘧蝶翅。驀地到家鄕。欲說離情未細。牢記牢記。此境重尋不易。</text>
<title>憶江南 聽趙雲成洞簫</title>,<text>飄律呂。訝直上靑雲中。曲依依春恨積。餘音嫋嫋客愁新。惱殺倚樓人。</text>
<title>高陽臺 浴佛日懸燈</title>,<text>異域良辰。親朋畢集。今宵浴佛。天晴節物如何。試看屋角張燈。長繩纍纍明珠綴。照乘車不啻連城。且和他村笛山歌。同樂昇平。八關遺俗。一年佳日。祥毫放彩。大地光明。看到更闌。漸如落落晨星。旅人不寐挑殘燼。酌匏樽共說鄕情。祝吾皇萬歲千秋。松柏岡陵。</text>
<title>虞美人 紗峯落照</title>,<text>扶搖吹拂。金烏翮飛。入祝融宅。怔營百怪失其棲。但見愁雲慘淡海門迷。虹車霞靷。波頭沒山。暗風蕭瑟。人生不得駐靑春。誰把長繩萬尺繫羲輪。</text>
<title>水調歌頭 鋤菜</title>,<text>隟地僅容笏。一帶護籬笆。且依王氏僮約。鋤草別蔥茄。不是英雄韜跡。非做綸扉事業。淡泊寄生涯。莫遣羊兒踏。律呂響牙車。庾郞韭。陸公杞。邵侯瓜。四時供用。食葉嘗實更看花。膏雨常嫌未足。抱甕休辭勞碌。擬學樊遲圃。經濟在山家。</text>
<title>浪陶沙令 島中素難買穀。况値儉歲窮春。有穀者不肯出售。謫客尤困。</title>,<text>儉歲落荒濱。又値窮春。不知何處積紅陳。縱有靑銅難買得。珠玉非珍。自笑廣文貧。素昧謀身。窮途空望持囷人。涸鮒誰能沾斗水。膓轉如輪。</text>
<title>沁園春 望漢挐山</title>,<text>五嶽眞形。瑯環秀色。矗入海天。訝遠看冥杳。近看的歷。橫看磅礴。變態殊千。漢挐山去州城五十里。有時杳冥悠邈。如在數百里外。有時近在咫尺。草木枝葉可辨。土人云此山能往來。蓋緣雲靄之變移。 玉醴長流。十洲記瀛洲有玉醴泉。世俗以漢挐山爲瀛洲。 紫芝可採。白鹿來遊不記年。山頂有白鹿潭。古有仙人乘白鹿來遊處。 雲深處。問金堂石室。秘籙誰傳。開門日望悠然喜。一幅廬山面目全。更松間明月。林間宿霧。巖間積雪。齊到眼前。山上常有積雪。望之皓然。至盛夏方消。 晩壑流丹。晴空聳翠。鰲背蒼蒼戴嶠圓。漢挐一名圓嶠 知何日。辦靑鞋布襪。長嘯登巓。</text>
<title>小聖樂 吊橘林書院遺墟</title>,<text>天降諸賢遇明時。不幸流落瘴鄕。我今寓慕。何處奠椒觴。遙望城南廢院。蔭一樹古槐。殘陽如復覩五先生氣像。月霽風光。志存君民堯舜。奈萋菲成錦。蘭蕙被霜。道高命舛。此理問蒼蒼。更惜時移事遠。撤籩豆春秋烝嘗。秪見那遺墟石標。朔望焚香。</text>
<title>長相思 夏初見月</title>,<text>瘴雲收。海天悠。佳月嬋娟懶上樓。見人還似羞。拭吟眸。撥鄕愁。萬里今宵同見不。停盃搔白頭。</text>
<title>苦寒賦 庚辛壬間。祁寒春雷赤眚。皆咎徵也。爲作三災賦。其應在一紀後。壬午甲申之變。赤眚賦不錄。</title>,<text>噫凜戾乎玄冥之爲虐也。凌微陽之蠖濩。隔穹隤而弗交。鬱慘黷而閉塞。芒選懦而授柄。奄踰時而播毒。爾乃傏突作威。恣睢憑陵。彊梁奰贔。㓖冹凌兢。濘凈栗淚。凍𠘊冼凝。慘刻操切。急如糾繩。若其所爲使者。窮奇鼔之以拉猋。騰六助之以漉漉。奔輪䬀𩖴。漼溰泬漻。積如京坻。饑不可療。百卉僵摧。萬竅咆哮。急瀨凝斷。峛崺頭童。地裂木枯。野荒途窮。其觸於人也。如攢槊叢鏑。刻膚透髓。舌强鼽鼻。血凍墮指。戰栗無汗。齽齘齒毁。譬如張趙鍊獄。來索羅織。死猪宿囚。突地定脈。又如蠆盆納蛆。辛螫集肌。叫呼宛轉。四顧靡依。昂視則羲和凔凉而失馭。纖阿𣎲䐠而攢眉。蒼龍囷蠢而頭縮。長離毾㲪而垂翅。河鼔皴皴而棄箱。天孫跂坐而拋機。雲慘慘而無光。夜漫漫而未涯。頫視則嵬櫐複陸。蕩蕩寥廓。混沌不起。七竅皆塞。燭龍長吸。氷玄潛蓄。巫彭操藥而噤㾕。常羲振浴而瘮癛。凡山林藪澤飛潛蚑蠕之屬。喑默𠹊𡂕懾居聚族。艽莦累藉。嗛嗉枵空。蛟螭殫於淵底。虎豹殭於穴中。閔馬牛之殰墮。傷坏蟄之閉窮。莫不圉圉如癡。㱡㱡如憊。挺挺如腊。磔磔如蝟。乃至崇岡揭丈尋之材。重泉多夭句之萌。甁瓽無水而忽破。金鐵不觸而自鳴。訝氷酒於窗甕。驚絶絃於匣琴。物猶如此。人何以堪。至若氍毺複帳煖閣邃簷。燒燭圍爐。斟熱齧甘。猶患夫熾獸炭如潑水。擁鷫鸘如刀鎌。蠻袖凄而蹣珊。薛喉澀而攝箝。乍罷歡而撤娛。逝懭悢而傷心。况乃酸儒窮畯。薦被漏屋。衣無奇溫。甑塵滿匊。頷顑波吒。䲭蹲龜伏。負暾不溫。㱥殑曲局。寔文字之無救。顧婦子而慙恧。又有矜寡惸獨傴躃尩羸。顚連無告。逢此酷罹。靡有穹蒼之念。詎望咎刻之緩。邾廢爐而靡悔。讓呑炭而無慍。羡燈蛾之樂死。悲干雀之痯痯。哀彼命之不終。儘不繫乎修短。原夫恒寒之異。京傅攸著。崇罰峻罔。侮敵輕慮。聞善不予。道人始去。諒一氣之相感。類鍾應於山崩。念晟化之方淑。夫何致此咎徵。瓊樓嵬而蕭瑟。豈無感乎淵衷。莊當戶而賑寒。景罷臺而恤窮。惟文武之張弛。仰參育之神功。疇將吹乎黍律。挽國風於沖融。</text>
<title>春雷賦 壬申二月十八日。時春分已過。而寒事猶健。是日大雷忽作。霆擊甚多。</title>,<text>閱大冬之祈寒。頑陰痼而久留。疑四陽之不振。喜聞蛙於西疇。何豐隆之遽發。儘溽暑之所無。乍隱隱於山頭。繼砊磕於雲衢。於是噬嗑列缺。䃸磹煜爚。爇雲燒空。矆睒閃爍。火道飛掣。疾聲輒作。訇磤軯隆。拉擸揮攉。東西並驅。南北交錯。其始起則濞然如淮堰之大决。沛然如呂梁之直瀉。翛然如蔽天之翮。驫然如赴陣之馬。忽奔騰而磅硠。旋脅䦧而喑啞。轟崩塌而响喨。聲撼岳而震瓦。蒲牢吼於雲間。乖龍伏於林下。玉女倚壺而掩目。阿香附車而股栗。爾乃奮其斧楔。縱橫亂出。過之則灰燼。觸之則糜滅。或懲夷廟之隱慝。或碎黨碑之奸筆。人畜之無辜而或遭焚燬。草木之無情而或見摧折。方蓄怒而思逞。又安有玉石之別哉。當是時也。天無定色。瓜分幅裂。地無定居。震蕩臲。山川失所。沸騰崩崪。鳥窮獸挺。竄屛惕怵。百鬼怔營。鯨鯢奔突。已復咆勃哮赫騞砉票疾。淹恚滯怒。移時不歇。耳不及掩。喘不及息。莊士失其矩步。梟雄爲之撤食。道和投鋤而喪膽。夏侯抱柱而失色。狂夫數愆而瞿瞿。婦孺穿壁而扶服。苟非服槖𩇯之毛。珮四照之穀。加之以重華之盛德。安能遇此而不喪惑也。噫嘻異哉。粤自蚩尤逆命。軒轅造兵。折衝威敵之具。日新月生。未有如近世大礟之烈且轟者也。夫何天未懲禍。反效其聲。來動君子之國。故驚于于之氓。蓋嘗聞雷之爲象也。在易著經綸之占。董子稱號令之意。警偸惰之苟心。斷猶豫之大事。坯蟲於是乎啓戶。句萌因玆而出地。其亦以威克而能自濟者乎。矧玆積陰奪序。盤據隔塞。陽壯欲出。陰拒愈力。所以勃鬱憤戾抵冒搏擊。致兩鬪而俱傷。失和平之恒德。戒之戒之。惟爾下士蟣虱。不識不知。畏天之威。各敬爾儀。悚息鞠跽。俯伏思休。大雨如注。霩然雲收。</text>
<title>登高賦 並序○在沔陽時作</title>,<text>班固曰登高能賦。可以爲大夫。言感物造端。材知深美。可與圖事。故作大夫也。如僕者羇孤負累之人。謏陋寡聞之士。何敢比蹤賢哲。玷汙風騷。徒以跡滯荒濱。時逢素節。悲秋臨水。不禁宋玉之懷。去國登樓。爰效仲宣之賦。是庸寓目崇阿。寄興禿穎。辭曰。登蒙山之嵂屼兮。循沔州之古城。攀磴道之犖确兮。躡浮雲而捫星。覽民堡之舊墟兮。環土阜而蟻封。何昔日之搶攘兮。僻隅猶此罹鋒。頫東南之大野兮。黃雲翳而西成。玆海堧之天府兮。寔弘濟於中京。陟峨嵋之高巓兮。訪遊仙之遺躅。若羽化而遐擧兮。風泠泠而襲掖。精英鬱其特秀兮。多佛崔而並隆。割陰陽爲昏曉兮。繄裂眦而盪胸。衆峛崺之奔騰兮。莫與汝乎爭雄。曠無垠而四顧兮。接灝氣於太空。杳吳門之匹練兮。悲牛山之落景。征鴻之去無極兮。洲渚闊而天逈。瞻彼水之滔滔兮。亦赴海而不休。哀吾生之瓠繫兮。羡浩蕩之波鷗。望冠岳於雲間兮。懷佳人於瓊樓。緬城闕之參差兮。緯羣龍之所經。道蕩蕩而無偏兮。徠八荒於庭衢。升夔龍之濟濟兮。孰求庇乎民生。紛騖列而競趨兮。路擊轂而如霆。契寤歎而永思兮。心結轖而迷酲。羗搔首而問天兮。閶闔閉而路長。窮夸父之逐日兮。知己力之不量。回阮轍而尋逕兮。又蒿萊之滿目。聊乘風而翺翔兮。騁遐想於川陸。攬時物之將變兮。蘭蕙萎於空谷。慨少壯之不來兮。夫何爲乎形役。昔實兮之見放兮。矢長歌而自勞。庾被譴於鵠島兮。猶上書而圖報。身處窮而篤志兮。敉前修之卓識。安素履而委命兮。庶憂悔之無積。依山椒而發嘯兮。聲振越乎林薄。願從蘇門之眞人兮。至道在於默默。</text>
<title>悼亡賦 在沔陽時作</title>,<text>彼姝子兮在江之渚。芙蓉爲裳兮蕙爲珮。亭亭玉立兮凝無語。恭執槃匜兮婉而嫕。澡身潔行兮儀不忒。心絶歆慕兮甘淡泊。昔余負戾而出城兮。寓龍山之江閣。服勤勞而周旋兮。繄虔共其朝夕。經長夏之霪霖兮。浪滔天而打屋。雲礬黑而風嘯兮。野燐夕其閃爚。守短檠而執鍼兮。志專壹而無貳。悶余心之戚戚兮。聊笑語而相慰。迨余竄夫南服兮。繽倥傯而解携。謂玆行之不久兮。勿傷神而遽悲。旣經時而歷歲兮。道更賒而便稀。朝聞鵲而乍喜兮。夕聽鴈而長唏。歎節序之易邁兮。含涕淚而寄衣。容光瘁而黯淡兮。腰肢瘦而减圍。將病軀而匍匐兮。又屢戚於喪威。菱塵翳而首蓬兮。謇誰爲乎膏沐。長延佇而俟休兮。冀暖律之回谷。何一疾之不起兮。路便隔於幽明。飄桂子於月中兮。委蘭質於佳城。旅舘寒而秋深兮。河漢薄而雲斂。夜漫漫而如海兮。燈炯炯而吐燄。撫角枕而自悼兮。詠唐風之葛生。魂彷彿而入寐兮。歡勞苦如生平。凝微睇而綿藐兮。故躕躇而含情。倏蘧蘧而相失兮。月鑒帷而凄淸。載寤歎而轉輾兮。宛淸揚其在目。惜芳卉之驟謝兮。又何緣之淺薄。固修短之有期兮。値運途之竆阨。惟生離而死別兮。懷纏綿而難釋。然憂思之無益兮。且撫桐而高歌。嗟人生之如夢兮。曉雲空於梨花。</text>
<title>懷歸川賦 在沔陽時作</title>,<text>余生于荳湖之湄。長于歸川之鄕。年垂强仕。挈眷入京。自是鞅掌塵途。未嘗一日偃息在牀也。總之在歸川者爲三十秋。去歸川者爲十九霜。雖無定於轉蓬。猶回戀於首邱。夢長在於東湖。心常繞於雲樓。天雲樓。昔日所居處也。 夫歸川之爲鄕也。處楊廣之交。臨汕濕之會。峽開山媚。沙明水澮。朴瓛翁比之於西湖。昔瓛齋先生嘗曰吾入燕時。逢錢塘擧人。袖中出西湖圖示之。察其山水形勢。我國斗陵歸川之間。可以當之。但少人功舖置耳。 李樊老擬之於蜀山者也。斗尾兩峽參天。大江中流。俗傳昔有人自中國得猿來者。至斗尾始啼。盖其山勢如巫峽故也。東樊李晩用詩云山似蜀山江似吳。 沿江十里之間。往往多名宦世居之村。靑灘爲呂氏之園。斗陵稱丁氏之灣。酉山丁學淵詩丁家灣接呂家磯。 彼金鳳之窈窕。寔先祖之攸卜。金鳳。歸川之主山名。在洌水東。先祖文貞公始卜居于此。 岡巒迤而環翠。澗溪澄而繚白。挹藍島之春曉。攬雲吉之秀色。藍島在南北江之中。雲吉江北山名。有水鍾寺。歸川八景有藍島春曉，雲吉曉鍾。 響棹謳於鵶洲。白鵶洲在牛渚之下 聆樵歌於酒谷。酒谷在金鳳之右。居民皆以販樵爲業。 分南北於阮里。歸川中有一溪。天雲樓在溪之西。溪東則宗人多居焉。 連東西於陸屋。右顧則平田膴膴。左眄則淸流漪漪。其木則有松有檜。其果則侯栗侯桃。美稱趙園之櫻。香著韓氏之菸。其魚則斗尾之鯉朗湖之鱖。酒則牛渚佳釀。器則瓷院秘色。瓷院或稱分院。國中磁器以此爲最。 凡生民日用之需。遊讌觴咏之具。可以取足於是矣。于時仲父在堂。兄弟無故。進有詠雪之懽。退有聯牀之樂。窓明几淨。身閒心適。搜奇文而欣賞。玩古經而探索。或聽鶯於梨園。或垂釣於湓曲。梨園在家後。湓曲在村口。梨園聽鶯，湓浦細柳。卽八景之二。 或挽棹而訪友。或乘月而尋禪。金鳳之椒有僧舍名明月菴 彈琴於花樹之亭。花樹亭名 品茶於洗硯之泉。家後有泉出石間。流爲曲水。常洗硯於此。石上有古人所刻洗硯巖三字。 流憩於千章之陰。濯足於萬里之波。惟玆邱之信美。愜隱者之棲遲。爾乃志有事於四方。恥埋沒於田廬。辭猿鶴於故山。飛輪轂於上都。凌太行之危磴。駕灧澦之怒濤。紛傾軸而摧檣。猶逡巡而未休。閱名園與華屋。竟非吾之所有。循澤畔而孤吟。感年歲之遲暮。望故園於天涯。神邈邈而西馳。樹幾圍於手種。石曾溫於坐磯。嗟一身之漂泊。撫陳迹而累唏。川原紆而路阻。知曷日而旋歸。夫人情竆必反本。倦則懷土。是以三閭睠楚。仲尼思魯。衛女遐想於淇竿。漢祖興悲於枌社。班生望入於玉門。烏孫願爲乎黃鵠。柳子憶善和之坊。蘇君述眉州之俗。自古賢智聖哲之士。莫不皆然。余獨何人。能不傷心而壹鬱乎。客有笑之者曰夫人之懷鄕井者。爲有親知與田宅耳。子之去鄕已久。親戚凋謝。朋舊零落。後生少年。但聞子之名。不識子之面。他日歸去。得無似遼陽之鶴乎。且子之在歸川。素乏一稜之田。又無數椽之屋。投老歸里。無所依庇。將欲作紇干之雀乎。子有松坪蝸廬。尺贊薄田。在牛鳴之地。尙不能身往一看。乃思三百里之歸川乎。是故達人委命。仁者安遇。等飛鴻之雪泥。笑駑馬之戀豆。昔戰國之遊士。朝居秦而暮楚。國尙猶然。鄕於何有。子謂江鯉湖鱖。何如海錯之珍美。牛渚佳釀。何如沔川之鵑酒。沔川邑人善釀杜鵑酒 物無分於厚薄。地豈在於新舊。因相與大笑。引滿擧白。陶然而醉。山暉欲夕。</text>
<title>六將軍迎送神辭 瓷院人每季春繪六將軍像。皷舞以樂之。設賽求福。六將軍皆忠而死國。其神最靈故也。</title>,<text>迎神曲穀朝兮出門。結柳車兮沐芳蘭。大巫兮婆娑。被姣服兮鳴珮環。春水闊兮桂舟。簫管鳴兮啾啾。江雲漠兮山雨。冥靈之來兮風颼颼。帶陸離之長劍兮。駕九花之兩虬。謇可望而不可褺兮。君將降兮夷猶。水曲兮山阻。故國兮何處。月臺兮遊麋鹿。壽宮兮長禾黍。一條鞭兮壯氣虛。長城壞兮目如炬。松柏兮歲寒。特立兮誰侶。迎神一曲兮聲悲切。哀猿暮號兮烟生渚。已而天時兮不可違。君速歸來兮無延佇。右崔都統 瑩待夫君兮山之陽。將以遺此芬芳。招招兮我心悲。橫流涕兮滂滂。胡笳動兮月黑。若有人兮幽篁。儼七尺之堂堂兮。御嘶風之驌驦。斬佞頭兮繫馬頸。擲雲中兮血淋浪。魍魎慴其竄伏兮。鳥獸駭其奔忙。靈剡剡其將臨兮。倐飄擧兮翺翔。桂旗兮明滅。遙騁望兮心傷。杳杳兮莫攀。乘八龍兮遊四方。白頭之山兮石齒齒。豆滿之水兮波洋洋。夫君壯志兮應洸洸。夫何浮雲之變幻兮。蔽兩曜而漫漫。望九天而訴帝兮。閶闔閉而路斷。悵獨立兮太息。恨不生夫羽翰。迎神二曲兮聲凄凄。天地慘淡兮集霜霰。日暮途遠兮君不歸。君不歸來兮心曲亂。右南將軍 怡陳桂樽兮琮席。聊逍遙兮今夕。舞迴風兮拂袖。響戛雲兮擪笛。紛交皷兮鳴鍾。靈皇皇兮來格。旌蔽日兮士如雲。左執鉞兮右拖戟。白虎躨跜兮朱鳥翔。裂缺流光兮從霹靂。雷隱隱兮鉦皷發。靑楓合兮走燐碧。靈之來兮偃蹇。慰我人兮無射。殺氣黑兮太重。恐蜂蠆之有螫。羗於邑兮永歎。余懷有此襞積。登高岡兮望琴臺。陰雲翳以四塞。下有洪濤之滉瀁兮。寔維公之遺宅。公乘潮兮揚靈。朝出遊兮暮適。迎神三曲兮瀉我憂。山月微茫兮杜宇啾。願君歸來兮飮此盃。水國兮不可以久留。右申總兵 砬望侯出兮江之洲。迎侯歸兮山之幽。人言侯來兮未分明。衝飈夕起兮捲碧油。偃蹇連蜷兮出雲際。手奮靈戈兮橫威矛。孤城月暈兮皷角冷。慷慨流涕兮援玉枹。疇昔之事兮未敢言。天地冥冥兮風雨愁。南門紫氣兮亘不滅。千秋萬歲兮精靈遊。生爲忠臣兮死作厲鬼。親執雷斧兮驅南酋。萊之州兮馬之島。靈車日出兮震海陬。蚩尤先驅兮飛廉御。崩奔蹙蹋兮血雨墜。天道循環兮陵谷變。其庶在今兮成侯志。迎神四曲兮衝危髮。江波洶湧兮江樹折。天氣向暖兮南方濕。侯馬歸來兮吾將秣。右宋東萊 象賢靈暮降兮金巖。表亭亭兮獨臨。繽相迎兮不顧。愁衣裳之濕嵐。雲旂來兮容與。風肅肅兮驅兩驂。招義旅兮左右。若煩寃兮深林。月皎皎兮疑君顔。雷轟轟兮象君音君。擁劍兮南出。掃扶桑之妖祲。旣全孝又盡忠兮。煥竹帛於占今。汀有芷兮澤有蒲。思夫君兮勞我心。君不來兮謾悲嗟。旣見君兮云如何。迎神五曲兮壯心萌。碧天寥廓兮山嵯峨。邊警久息兮腥塵消。君應歸來兮枕畵戈。右洪將軍 季男有美一人兮天之涯。嬋媛修服兮掃蛾眉。閱春徂秋兮相睽離。我心實悲兮君不知。君旣有約兮日勞望。天路險難兮行獨遲。山何爲兮繚曲。樹何爲兮參差。日荒荒兮下極浦。目渺渺兮爲誰。神靈雨兮滿江。霓旌飄兮委蛇。臨石澗兮采蓀。酌桂醬兮芳樽。予駕言兮適野。靈恍惚兮奄當門。叢鈴起兮中堂。道分明兮君言。曰予抱此貞操兮。矢柏舟而不諼。蚩氓之彊暴兮。介鴆媒而求歡。予旣拒而力弱兮。竊獨羞夫淫奔。望蒼梧之暮雲兮。懷君子兮淚潺湲。父母兮天只。諒我情兮懷恩。奈妖孼之譸張兮。固嫉予之紅顔。潛吹沙而射影兮。傷蘭蕙之遭焚。聞君言兮心如燬。仰穹蒼兮聞此理。君珮潔兮君容美。命之薄兮誰使。迎神六曲兮銷剛膓。北風吹樹兮西日凉。鯨鯢盪舟兮虎嘯谷。胡不歸來兮故罹殃。右林將軍 慶業享神曲園有栗兮山有榛。非敢潔兮誠以陳。靈濟濟兮升堂。粲啓齒兮不顰。龍旂動兮蜿蜒。笙瑟和兮繽紛。酒旣旨兮肴旣馨。靈醉飽兮我心寧。神降福兮穰穰。驅妖氛兮延吉祥。雨時潤兮風時調。麥兩歧兮粟千箱。我惟埏埴兮陶爲業。不苦不窳兮利堅貞。百願遂兮無虧。俾卒歲兮樂康。樂康兮何以報。終我生兮不可忘。送神曲雲何來兮容與。風何去兮遽遽。聞君行兮在朝。耿不寐兮中宵。太倐忽兮莫知。將何處兮送將歸。院柳兮依依。汀草兮芳菲。樂莫樂兮復何之。山山水水兮月如霜。飛龍翩翩兮共翺翔。</text>
<title>行路辭 二首</title>,<text>雲慘慘兮北風寒。雨雪交加兮黲黷晝昏。吁嗟行路之人兮手足凍皸。惴惴冥行兮不知禍福之門。左觸厓石兮右臨深淵。梟鳴鬼嘯兮怵魄𢥠魂。猛虎得意兮當路攫人。噴血如雨兮跳踉叫讙。吁嗟行路之人兮。進退遘難。籲天無辜兮天不聞。雲慘慘兮北風烈。雨雪滂滂兮飛鳥斷絶。吁嗟行路之人兮小心慄慄。俯不見地兮仰不見日。將避蒺藜兮又逢枯枿。飢渴頓踣兮衣穿屨缺。猛虎晝嘷兮蒼厓崩裂。豺狼助虐兮憑陵隳突。雖有親戚兮莫能相恤。惟彼豺虎兮逝肯我活。</text>
<title>千駒加冠時祝辭 丁丑五月</title>,<text>吉月令辰。旣冠爾首。兄弟具在。讌樂飮酒。敬爾威儀。愼爾話言。溫恭朝夕。無忝爾先。名曰裕曾。字曰景魯。忠實篤學。聖門所與。審聽訓辭。造次勿忘。天其錫祐。俾壽而昌。</text>
<title>書贈河合子 庚戌</title>,<text>人於天地。參爲三才。任重道遠。戰兢自持。心地皦然。吾將誰欺。躡雲上征。超絶浮埃。願言思子。德音無達。不緇不磷。歲寒爲期。</text>
<title>奉使天津。辭陛出南門。辛巳○此以下。赴天津時及東還後與華人贈答者。而甲寅刊集時失其本草。未得備載。後偶於故紙堆中得之。故補遺附之。</title>,<text>一出都門意緖悠。蕭蕭鳴馬倚征輈。君恩似海身還小。王事如山夢亦愁。契濶異鄕將隔歲。登臨此日况逢秋。遠遊儘是男兒事。却愧西風吹白頭。</text>
<title>過松京善竹橋。次從事尹石汀韻。補遺</title>,<text>故國寒鍾暮色遙。權韐松京懷古詩。雪月前朝色。寒鍾故國聲。南樓愁獨立。殘郭暮烟生。 覇圖雄氣已沉鎖。名山諸佛渾無力。高麗太祖遺誡。有云我國賴名山諸佛救護之力。 終賴綱常一石橋。善竹橋。圃隱成仁之地。至今血痕尙在。</text>
<title>洞仙嶺。次官弁白兼山韻。補遺</title>,<text>嶺路崎嶇到小亭。崢嶸秋氣接靑冥。千年關海重重鑰。嶺是關海之界。築城設關。 兩地朋交落落星。雲暗未須愁日暮。天長那得御風泠。此行不必叢祠禱。嶺上有神祠。祈禱處。 夷險前頭仗國靈。</text>
<title>宿練光亭 補遺</title>,<text>西風吹送木蘭舟。急管哀絲動素秋。醉感君恩歌一曲。不知身在浿江樓。</text>
<title>是日卽余之生朝。尹石汀爲作三截以慰覊旅之懷。次其首章韵以酬之。補遺</title>,<text>千里登臨白髮新。桑蓬初志卽玆辰。鼎茵彷彿南遊楚。遙望先楸倍愴神。</text>
<title>練光亭。次車五山韻。補遺</title>,<text>俯壓蛟宮百尺城。譙樓粉堞鏡中明。市街日暮歌鍾動。野渡秋晴島嶼生。風物依依懷古地。江湖渺渺戀君情。登樓恐有留連志。浿水西流送我行。</text>
<title>過箕子宮。次鄭知常韵。補遺</title>,<text>含毬門外夕陽多。野老猶傳麥秀歌。白馬何須懷故國。大同江水少風波。</text>
<title>安州百祥樓。次板上韵。補遺</title>,<text>層城㵳泬對名樓。遠峀烽晴宿霧收。濶勢如將呑渤海。壯心直欲射旄頭。千年戰地餘衰草。十里漁歌響暮舟。畵角三聲人出塞。蕭蕭落木下長洲。</text>
<title>龍川良策舘。贈別朴錦圃孝廉。補遺</title>,<text>歲暮龍川舘。相逢錦圃生。郵燈眉語細。朔雪鬂華明。貧賤憐覊旅。衰遲㥘遠程。山川亦難別。况復故人情。</text>
<title>統軍亭。次月沙相公韵。補遺</title>,<text>亭欄縹緲挹群山。城郭參差帶碧灣。事去龍蛇懷𨓏蹟。地分夷夏作重關。凍雲漠漠平沙外。落日荒荒遠樹間。北望人情猶感慨。林黃毅魄不知還。</text>
<title>宿柵門。得李素山台丈書寄七截一首。次韵付送。補遺</title>,<text>邊天風雪正銷魂。鄕夢覊愁入夜繁。自渡馬訾蕭索甚。故人書到一開樽。</text>
<title>是日韓經香學士亦寄七言近體詩一首。次韵以送。補遺</title>,<text>朝飮離杯柳館樓。征車暮泊柵城頭。凌兢積雪侵衰病。歷亂群山入夢遊。微分敢辭奔走力。踈才顧乏展施籌。親朋一字千金重。旅夜披吟意轉悠。</text>
<title>渡鴨江。抵柵門作。補遺</title>,<text>積雪被邊戍。衆山朝海邦。人烟通六縣。獵火照三江。心戀投林鳥。耳醒吠客狵。稅車相勞苦。夜店酌春缸。</text>
<title>安市城 補遺</title>,<text>孤城當日抗唐師。祿去王都事可悲。千古無人解遺恨。功成祗爲莫離支。</text>
<title>連山關曉發 補遺</title>,<text>馬蹄特特板橋霜。店舍殘燈妬曙光。山路崎嶇車不穩。夢魂那得到家鄕。</text>
<title>靑石嶺 補遺</title>,<text>暮登石嶺上。長吟石嶺歌。石嶺多風雨。翠華昔日過。孝廟爲質瀋舘時。過靑石嶺。作歌以抒戀君憂國之情。至今誦傳。</text>
<title>遼陽 補遺</title>,<text>遼陽城裏曉烟生。日照平沙塔影橫。剛似令威還舊里。逢人無語自書名。</text>
<title>太子河 補遺</title>,<text>不見金臺駿馬來。王孫志氣亦堪哀。後人謾說輕挑禍。五國無端摠已灰。</text>
<title>盛京 補遺</title>,<text>儲胥風雲護舊畿。萬家金碧映朝暉。八旗子弟閑無事。日出城南試馬歸。</text>
<title>尹石汀常以故落後。塔橋離發。又作數日之別。悵然而作。補遺</title>,<text>君行常後我常先。小別經宵亦黯然。長恨不如鶼蟨樂。一生山海倂頭眠。</text>
<title>過新民屯咏塵 補遺</title>,<text>空濛世界日無光。箇裏營營各自忙。雲霧擁車何處去。却疑飛過呂純陽。</text>
<title>過黃旗堡 補遺</title>,<text>驅馬黃旗堡。書生意氣驕。脩林風不息。大野日常高。久客塵棲髮。長征雪滿袍。沙塲經幾戰。恒遣浪花淘。</text>
<title>松山堡 補遺</title>,<text>輸贏元不在兵多。往事松山恨奈何。天下精英一朝盡。南軍號哭北軍歌。</text>
<title>次卞吉雲見贈韵 補遺</title>,<text>不於我後不於先。胡越一家誰使然。憧憧龍樓宵旰意。他人無數榻傍眠。慧業文人得佛先。不群詩思正飄然。圖酬恩渥知今日。努力前程善飯眠。</text>
<title>次韵奉贈同行諸君子 補遺</title>,<text>三淸茅屋席凝塵。蘊藉風流似晉人。四十年來傾盖晩。相看一笑白頭新。右尹石汀籋雲驥步絶氛塵。唐突淸風不讓人。馬上題詩三百首。常如秋水發硎新。右白兼山淸姿蕭灑逈超塵。誰識明時獻玉人。王事年年程有限。佇看梅柳渡江新。右卞吉雲</text>
<title>山海關觀兵勇鍊技 補遺</title>,<text>邊聲蕭瑟旆悠揚。處處新開閱武塲。西望滄溟連古堞。蒼凉落日吊秦皇。</text>
<title>望夫臺 補遺</title>,<text>生前日日望夫婿。死後魂應夫婿依。只恨此身輕化石。家山萬里未言歸。</text>
<title>榛子店 季文蘭事見息庵集○補遺</title>,<text>壁詩哀艶墨華殘。塞上行人拭淚看。練練半規榛店月。可憐猶似季文蘭。</text>
<title>永平城外店舍。次壁上韵。補遺</title>,<text>宿處孤燈自照。起來殘月猶橫。但聞車聲轆轆。不記多少行程。永平城裏雲曉。明月樓前樹低。試問養貧興學。遊刀何止割鷄。遊藏園前任永平太守設養貧院及學校。至今有遺愛。邊天乍暄復冷。店樹似近還遙。燕地今年無雪。河氷滑笏未消。浮雲杳杳東去。白日依依西斜。尺素異鄕久阻。家人應卜燈花。原韵山石磷磷路險。村溪曲曲橋橫。誰把寒霜踏破。前途知有人行。樹被薄雲瑣住。風將殘月吹低。曉夢家家未醒。四圍啼遍村鷄。撲面紅飛塵軟。迎眸靑送山遙。捧出一輪旭日。征人共喜寒消。一縷炊烟團結。數椽破屋欹斜。笑問酒家紅杏。春來能否開花。</text>
<title>用塵字韵答高君 永喆○補遺</title>,<text>洪造何能報刹塵。最難慷慨有心人。看君奇氣如宗愨。津海長風得意新。</text>
<title>次卞吉雲山海關韵 補遺</title>,<text>連延雉堞洮西來。城上遙望海上臺。萬馬騰空雲外出。六鼇戴柱日邊廻。可歎偉績無人繼。豈意重關亦自開。極目平乘千古恨。角聲凄切暮天哀。</text>
<title>邦均店。次壁上韵。有人題詩壁上。譏李少荃和洋。比之秦檜。書生迂見。中東一樣。一笑次其韵。○補遺</title>,<text>古來車賦轉爲馬。國富今惟數海航。能讀書宜知合變。急投劑豈已膏肓。老成方畧須持重。遵養王師暫晦光。白面坐談天下事。聽之盈耳儘洋洋。</text>
<title>古盧龍塞 十八里堡○補遺</title>,<text>辭封高義感田疇。立馬盧龍古塞秋。底事祿山能跋扈。唐家形勢在邊州。</text>
<title>古右北平 永平府○補遺</title>,<text>結髮從軍老塞垣。誓將猿臂答皇恩。奇才不售功名薄。恨入城東射石痕。</text>
<title>夷齊廟 灤河○補遺</title>,<text>大老西歸殷室傾。天心不與獨夫橫。採薇叩馬齊東語。誤了淸風百世名。</text>
<title>過易水 補遺</title>,<text>白沙浩漫漫。悲風日暮起。借問此何地。云是古易水。昔日燕儲君。送別入秦士。入秦夫如何。一死酬知己。惜哉功未成。召伯忽不祀。知遇最感人。淚落千古史。</text>
<title>謁楊忠愍祠 補遺</title>,<text>人死化塵土。夫子獨不滅。我來瞻遺像。凜凜如霜雪。幸免仇鸞手。再擧豈圖活。咽咽績燈語。夷然意不屑。諫草猶在壁。奸臣膽應裂。明代多直諫。孰與夫子埒。易水流湯湯。回思古俠烈。伯鸞傍要離。異代成兩絶。</text>
<title>海鳥篇。呈永定觀察使游藏園。智開○補遺</title>,<text>海鳥自東來。翩翩渡鴨水。羽譙聲啁哳。衆鳥不與齒。侃侃遊夫子。大名久熱耳。一見照肝膽。相迎倒蔡屣。鄙微叨盛禮。鍾鼓饗八簋。膏車遠送行。相隨保省裏。省署深如海。萬邦具瞻視。爲我勤先容。周旋有所恃。侯謁無愆期。諮度動移晷。下國方綴旒。隱恫若在己。明發卽出城。迢迢向津涘。臨岐意彌篤。珍重戒行李。感念逾骨肉。雙袖浥淸淚。津海春氷開。幨帷倘莅止。聊以舒衷抱。勿嫌辭鄙俚。</text>
<title>宿玉河舘 補遺</title>,<text>打掃征塵宿玉河。舘夫迎笑解東歌。舘夫慣接東人。能解東歌。 驅車更向津關路。帝里繁華夢裡過。</text>
<title>保定省署。謁李少荃中堂。鴻章○補遺</title>,<text>省署潭潭夜色遲。高堂列燭照鬚眉。平淮事業卄年績。留洛聲名四海知。禮遇遠人畦畛坦。憂深藩服綴旒危。氷開河口應移節。更擬新春捧壽危。少荃現任北洋大臣兼帶直隷總督。冬月氷合則駐保定府。氷開而海舶通津則駐天津。明年少荃年六旬。屬官將獻壽稱賀云。</text>
<title>天津 補遺</title>,<text>撲地鳴鍾十萬家。桁橋喧溢不容車。桁以船爲橋也。南齊書王融行逢朱雀桁喧湫不得進。天津運河以船爲橋通往來。常苦湫喧。 北塘古壘懷陳躅。咸豐辛酉洋人犯天津從北塘水淺處闖入勝保全軍皆覆 南省新漕入運河。第三聯落 從知第一形要處。故屈台司鎭邇遐。</text>
<title>紫竹林 各國領事公舘。在紫竹林。○補遺</title>,<text>白面紅毛面面生。河邊層榭入雲橫。街燈處處臨門設。徹夜光明鏡裡行。</text>
<title>贈津海關道周玉山觀察 馥○北洋大臣每事多與周道相議。周道强幹敏達。傅相甚重之。○補遺</title>,<text>海防叢務委津關。尊俎從容談笑間。贊畫公門多少事。知君强幹濟時艱。彈丸鰈域黃圖外。形勢如今似齒唇。懇懇維持時局計。藹然不啻一家人。</text>
<title>招商局。贈唐景星觀察。廷樞○補遺</title>,<text>門臨河水簇帆檣。邃閣沉沉夏亦凉。不是勸民趨末技。𤅀寰大勢盡歸商。</text>
<title>率工徒到天津東局分廠。勸課。補遺</title>,<text>稅車終有日。萬里仗王靈。氣候如鄕土。天文照客星。濟時宜北學。圖徙視南溟。分廠須勤課。功成報我廷。</text>
<title>復自保定向天津。夜宿草河頭。是日卽除夕也。補遺</title>,<text>三過冀北野。暮宿草河隈。歲色途中改。鄕愁枕上來。衰遲畏作客。咨度愧非才。僮僕聊相慰。挑燈故勸杯。</text>
<title>東局機器廠 補遺</title>,<text>五里長濠數仞城。城根開閘放舟行。白山良木歐洲鐵。盡入機頭戛戛鳴。</text>
<title>贈東局機器摠辦觀察許 其光○號涑文。少時登科入翰林苑。善詩工楷書。所居廨舍臨水。頗有幽趣。○補遺</title>,<text>早歲馳名翰苑中。晩居津局省機工。酒醒磨墨題詩罷。凉檻時來水面風。</text>
<title>贈芝軒文摠兵 瑞○補遺</title>,<text>旗下原多文武才。白山昔日從龍來。如今時務非前局。防海經綸講水雷。</text>
<title>謁曾文正公 國藩 祠 在天津○補遺</title>,<text>洛閩眞工李郭忠。中興名將盡趍風。如今海宇防戎策。不出當年廟算中。廿載間關戎馬中。終看枯葉振秋風。同心更有賢徒弟。大廈原非一木功。</text>
<title>再到天津。謁李傅相。補遺</title>,<text>幾日旋淮駕。公堂又攝齋。紆謨通海約。決策救藩危。東援之事。張振軒主之。而實遙議於傅相。 義擧光千古。威名震四夷。駑愚終蔑報。竊愧負深知。</text>
<title>年貢使到北京。傳家信。去年臘月伯從氏學海公棄世。爲詩哭之。補遺</title>,<text>豈弟非今俗。詩書有古香。持身如布素。處世遠雌黃。花屋常聯枕。雨宵幾對床。天涯望歸鴈。不忍聞嘶霜。</text>
<title>送電信于日本東京。問翠堂從兄如何辦約。何日回國。時翠堂兄以全權副使往日本議約○補遺使</title>,<text>兄在扶桑弟在津。層溟萬里暗傷神。片時收得平安電。始信天涯若比隣。</text>
<title>贈北洋水師提督丁禹鼎 名汝昌。有膽勇。每年駕水師船巡北洋。幷巡我國海面。少時立功於淮匪之亂。著勞於壬午議約及東援時。○補遺</title>,<text>匹馬橫行賊膽驚。江淮草木亦知名。北洋千里波濤靜。巡徼年年報太平。</text>
<title>過田光故里 補遺</title>,<text>燕儲當日攬英豪。白璧黃金起草茅。不薦望諸薦輕俠。先生一死等鴻毛。</text>
<title>贈水師學堂摠辦吳觀察 仲翔號惟允。福建人。○補遺</title>,<text>濟濟英髦登學院。師夷長技可防夷。他時頭角成龍去。雷雨滿天人不知。</text>
<title>贈器機局摠辦劉觀察 含芳○號薌林。壬午東援之時。一切軍火。皆劉道支送。性嗜書籍。甞要我購買東史。○補遺</title>,<text>强弓勁弩束高閣。軍火如山兩局來。海外購書緗帙富。知君武庫好儲材。</text>
<title>贈南局摠辦王觀察 德均○號筱雲。講習算造。至同治元年。始建江南鐵廠。李傅相薦王道監工。今調天津南局。○補遺</title>,<text>江南鐵廠早知名。寔事求心算造精。大有雍容儒者氣。靜觀物理紙窓明。</text>
<title>贈羅刺史 豐祿○號稷臣。福建人。通古今學。遊歷于泰西。鍊習諸藝。操履謹篤。中國近日出洋學生。推稷臣爲最。○補遺</title>,<text>遠遊三載富經綸。冲漠襟懷似飮醇。始信當今需用士。須資本領讀書人。</text>
<title>送尹從事率工徒分住南局 補遺</title>,<text>東人不耐苦。况是工徒流。常憂餼廩匱。宜勉課程優。同志役王事。異鄕添別愁。少間卽相訪。共作海光遊。海光寺在天津</text>
<title>魚一齋 允中，李浣西 祖淵。以問議官來津。補遺</title>,<text>屈指行程已過期。忽聞軺到喜飛眉。相逢但恨無新語。時事艱危淚欲垂。</text>
<title>送尹石汀從事歸國 補遺</title>,<text>河水東流去。滔滔遠客心。非緣離井久。祗爲戀君深。海濶難窮目。便稀阻嗣音。悄然還閉戶。孤舘伴蟲吟。</text>
<title>送白兼山官弁歸國 補遺</title>,<text>來時木落去時榮。經歲難禁陟屺情。杳杳沙頭人獨立。孤帆萬里飽風行。</text>
<title>美使薛斐爾爲議約東出。中國派丁軍門 汝昌，馬觀察 建忠 勷助約事。補遺</title>,<text>聯米親中計萬全。東洋大局七分圓。遙知帆到仁川日。士女爭瞻上國船。</text>
<title>枇杷 補遺</title>,<text>細嫩皮膚裹淡香。江南五月伴梅黃。初疑杏子愁酸澁。入口渾如啖蜜漿。</text>
<title>橄欖 補遺</title>,<text>靑靑微帶漬䀋痕。細嚼方知意味存。忠言驟進宜難入。紬繹誰能耐久煩。</text>
<title>聞琉球王在日本東京。其臣赴滬乞師。經年不返。補遺</title>,<text>恃秦絶齊好。捐國寄咸陽。瑣尾嗟何及。遺臣空自傷。</text>
<title>聞安南東京。爲法人所破。</title>,<text>引虎深山中。煢煢誰救死。中原有聖人。庶見越裳雉。</text>
<title>遊海光寺。贈梧明和尙。補遺</title>,<text>初地遠城市。階庭花木幽。穹碑紀勝蹟。宸翰鎭名區。庭中有碑。鐫乾隆御筆閱武詩。又有李傅相重修海光寺碑。在東廡下。 月滿三重閣。風淸八角樓。看君非俗狀。能否作東遊。梧明錄置東國方言。自云早晩擬作東遊。</text>
<title>聞變隨軍東還。至登州作。此以下多失次○補遺</title>,<text>擊楫登舟淚滿衣。海天遼濶不能飛。輕挑鄰國憂方大。厚失軍心計亦非。積累祖宗應有報。蒼茫家國竟安歸。胡笳一曲滄波動。落日荒荒照大旂。</text>
<title>津河舟中。逢袁舍人 世凱 同宿。號慰庭。河南省人。現帶行軍司馬。好武略。志氣軒豁。吳筱帥常稱慰庭是中州有數男兒云。○補遺</title>,<text>相逢一笑便形忘。顧眄生光意氣長。滿腹風雲鄧禹歲。慰庭時年二十四 住家河洛賈生鄕。眼前快濶無難事。酒後輪囷有熱膓。祗爲年年王事瘁。靑春已見鬢毛蒼。慰庭十九歲。從其從叔文誠公保恒賑河南飢民。日夜勞瘁。吐血數升。頭髮盡白。</text>
<title>聞本國有難日。赴津海關議事。臨別謝周玉山。補遺</title>,<text>深宵不寐講機宜。籌餉調兵不踰時。臨別慇懃相慰語。不須空作楚囚悲。</text>
<title>聞變東還。懷張制軍。樹聲○號振軒。時李少荃中堂丁憂回籍。振軒署理北洋事務。調兵東援之事。皆振軒主之。○補遺</title>,<text>休休容有度。恤恤憂如傷。顧我患難際。義深不可忘。</text>
<title>舟到登州。吳筱帥方調登州六營兵。分載火艦東發。補遺</title>,<text>登州城外列行營。將士東征意氣橫。萬里長風旗脚舞。一聲礟火放舟行。</text>
<title>烟台舟中。謁吳軍門。長慶○號筱軒。安徽省人。累立戰功。官至廣東提督。現駐登州。爲人謙恭下士。喜讀易。踐履謹篤。世稱儒將。○補遺</title>,<text>裘帶劇從容。碧油和氣濃。風雲藏韜略。霄漢坐喬松。肅肅持軍整。謙謙下士恭。胷中謀已定。譚笑酌金鍾。</text>
<title>贈張季直 謇○江蘇通州人。有文章尙志氣。吳大帥甚重之。不敢以幕賓待之。軍中機謀。皆得與聞。○補遺</title>,<text>幕府親英俊。獨推張仲賢。文章貫嶺月。志氣凌秋天。茶冷抽毫語。酒闌抵足眠。登樓多感慨。更賦從軍篇。</text>
<title>舟泊南陽馬山浦。聞主上安寧。市井晏謐。補遺</title>,<text>乍聞人語散覊愁。故國山川入遠眸。二載還鄕豈曾料。四郊多壘亦堪羞。時危方切濡袽戒。才劣難分旰食憂。差喜一番風雨過。汀花依舊照新秋。</text>
<title>野宿馬山浦。示袁慰庭司馬。補遺</title>,<text>甁空罍亦耻。藩固室斯安。處世重知己。與君共濟艱。雨帆烟港晩。露宿馬山寒。余隨軍至烟台。與慰庭同乘小舟。赴吳帥船。時風雨大作。波濤汹湧。幾不得濟。至本國馬山浦下陸。浦口無人家。諸軍暴露。余與慰庭。同宿于野。 庶勉平生志。毋忘此日難。</text>
<title>送袁慰庭還河南 時中國欽差吳大澂來察諸將功過。日本人流言毁慰庭。留防諸將亦嫉其功而短之。欽差按慰庭頗急。慰庭慨然卽日西渡。○補遺</title>,<text>名高人多嫉。功成衆所忌。此事古今同。處世諒不易。曩値危急日。人皆斂手避。黠者懷首鼠。懦夫恐惴惴。事定反覔疵。利口交漸漬。遂將功爲過。摧折丈夫志。君今浩然歸。俯仰無所愧。天日照孔昭。賢才豈終棄。相見知不遠。努力勉王事。</text>
<title>袁慰庭觀察以督理商務來駐 補遺</title>,<text>海水碧且深。海山縈以長。結交期歲寒。義氣凌秋霜。豪槪似宗愨。英達類周郞。惜君四海志。匏繁在一方。不有藩屛固。何以衛室堂。昔別黯然愁。今見喜欲狂。愁喜非爲私。豈作兒女膓。</text>
<title>是年九月。奉旨撤還天津工徒。十月初三日。舟泊登州。補遺</title>,<text>雉堞緣山海作濠。重關鐵壁勢雄豪。千秋猶記靑州貢。恠石森然嚙怒濤。</text>
<title>蓬萊閣 蓬萊閣。天下四名樓之一。○補遺</title>,<text>登樓眞似到蓬萊。獨立飄然意快哉。日月還從波底出。閣臨滄海。觀日月出。 山川遙入鏡中來。避風亭傍墻壁間。有一片石鏡。諦視則萬象皆照。土人言天氣淸明則朝鮮山川亦入照云。 秦皇興盡仙宮閉。秦皇東游海上。求仙登此。卽之罘也。今有仙宮神宇。彌滿洞府。 蘇子詩成海市開。海市素稱壯觀。而冬月則不見。東坡來時。適値冬月而見之。作詩自詑。後人立祠。幷刻海市詩。置祠壁下。 滿地滄溟人不見。浮生忽忽儘堪哀。</text>
<title>登州城中逢張季直 季直隨吳帥東來。勞績最多。著有朝鮮善後六策。及請賞時。固辭不受。始有東居之意。見東俗亦不古。乃飄然拂袖而起。還至登州。以病爲辭。盖淸高士也。余至登州。季直馳會。相見甚歡。○補遺</title>,<text>慷慨張夫子。淸高絶俗塵。艱虞同幾月。離別又經旬。浮海違初志。賞功讓別人。代籌傳六策。臨別復申申。</text>
<title>自海口乘小輪船夜行。曉泊天津。補遺</title>,<text>數點踈星帆外低。直沽村舍已聞鷄。經年久作城東客。却似還鄕路不迷。</text>
<title>至東局留舘。工徒相迎悲喜。補遺</title>,<text>見我開門雀躍歡。紛紛賀語國平安。天涯日望無消息。衫袖龍鍾淚未乾。</text>
<title>二十六韻。奉贈周玉山觀察。補遺</title>,<text>析津襟喉地。鎖鑰寄上公。海防三省管。交際萬國通。一一報畫可。字小聖渥隆。尋常摠機務。巨細何棼樷。惟君贊經畫。勤勞不有躬。時論與其賢。台司薦其功。昔我啣君命。來觀上國風。一見如舊識。代籌悉告忠。遠客疎禮儀。周旋潭府中。聯美成妥約。分廠安衆工。忽聞扶桑電。國事起內訌。叩門竟夜話。屢見燭跋紅。慨然任藩憂。憫恤若己恫。集商輸船械。選將調兵戎。諸事頃刻辦。尊俎生折衝。酌酒開餞席。寬我憂思忡。我愚百無能。奉旨隨軍東。整頓仍留防。成算合始終。高秋復到津。握手喜相同。君鬚添幾白。我皤亦成翁。余再到津。玉山握手相慰曰今次鬚髮盡白矣。又指自己髯有兩三莖白者曰。此亦爲貴國故也。 回念艱難際。感淚流不竆。王程自有限。客子理歸蓬。臨別何以贈。願言明德崇。再造皇恩大。未足喩帲幪。天高不敢謝。爲君寫積衷。毋吝金玉音。春來有歸鴻。</text>
<title>與張季直，袁恕堂 鴻 會飮烟台飯舘。聽小兒女唱曲。補遺</title>,<text>明朝人事各西東。萍水今宵飯舘中。一曲淸歌來侑酒。新鶯聲澁囀春風。</text>
<title>候舟烟台。謝海關道方觀察 汝翼 乞覔舟便。補遺</title>,<text>來往烟台費飭厨。感君高義作東都。天寒歸客心如矢。願借西風一席蒲。</text>
<title>太沽舟中。逢袁司馬悳懋。號彥華。雲間人。 贈詩索和。卽席書示。補遺</title>,<text>不識高名先見詩。讒謀一面又言離。莫言匆遽相忘易。暗裏摸來便可知。淮海文章秦少游。東來千里喜同舟。揮毫對客珠璣吐。爲念時艱代講籌。</text>
<title>甲申十月之變。袁慰庭挺身護宮。定難回蹕。以詩謝之。補遺</title>,<text>驚心時事淚汍瀾。慷慨惟君不避難。試聽滿城加額語。千年宗社賴誰安。</text>
<title>故廣東水帥提督吳筱軒輓 補遺</title>,<text>虎帳深深默運籌。一生忠孝謹持修。踈財能致千金士。幕府多名士。有以千金爲聘禮者。 嗜義還輕萬戶侯。郤帥登壇崇禮樂。羊公游峴想風流。東民日望旌麾返。星落轅門萬事休。時吳帥還駐登州</text>
<title>芳草。次抱川詩社韻。自此以下。癸丑以後稿。</title>,<text>細綠茸茸野渡晴。裙腰一帶暗長程。無邊香料逗征馬。隨處華茵聽囀鶯。江雨拂蓑難辨色。緗臯紉珮不勝情。閑來拈鬪學兒戱。多識群芳譜裏名。</text>
<title>松石園。謹次文谷，壺谷，梅磵三先生韵。松石園今屬碧樹尹輔國德榮園中。有淸暉閣，一陽亭，四照亭。今名碧樹山庄。</title>,<text>丹崖翠壁洞天開。高閣淸暉逈絶埃。松老剩欺千丈雪。陽生應動一聲雷。先賢遺躅空遐想。浮世榮華閱幾廻。病裏題詩神欲往。西山爽氣滿襟來。</text>
<title>碧樹山庄。謹次老稼齋先生韵。</title>,<text>勝地多遭遇。百年水木淸。雲林連北苑。風磴接西城。坐久雲生壑。詩成月滿楹。悠然懷古意。碧樹暮蟬聲。</text>
<title>次韵和德富淇水 德富猪一郞之大人。年今九十二歲。</title>,<text>未遂識荊先讀文。雲間臯鶴遠聲聞。潞公晩節詩猶健。淸福如今又見君。宋文潞公年九十二致仕。耆英會詩云染翰不停詩思健。</text>
<title>次韵答末松靑萍</title>,<text>尺素年來懶未裁。南天幾見鴈飛廻。遙知江左風流宰。高臥東山携妓來。老馬生駒已晩時。豈眞歷塊絶塵姿。但求謹愼守家法。他日人稱長者兒。時余生季子三駒。靑萍以詩賀之故云。原韵詞林繡錦任君裁。千古文章轉又廻。一事尤傾新我耳。遠齎雲養異聞來。不獨文章壓一時。老來愈秀歲寒姿。人間最是絶群處。七十九翁新擧兒。</text>
<title>貞夫人金氏 高羅 輓</title>,<text>小少隨爺孃。西遊升高庠。桂林擢一枝。芳譽播扶桑。歸來據臯比。淑儀範諸黌。金屛射孔雀。天緣配佳郞。婉嬺宜家人。怡愉拜姑嫜。夫子喜交遊。擧案侑賓觴。堂前三珠樹。箇箇有輝光。猗蘭揚芬馥。何期早被霜。驂鸞入紫烟。瑤臺路茫茫。回首謝塵寰。萬事一夢塲。</text>
<title>慶州法院判事戶田忠正。引年告退。爲詩道告別之意。且索和。次韵送之。戶田號靜學。三島毅門弟。文士也。</title>,<text>鷄林名宦老秋官。雄詞倒峽起波瀾。千載古都懷勝蹟。金鼇秀色正堪餐。戶田有慶州懷古詩空有文章際盛時。齊門操瑟亦何爲。超然已脫紅塵網。靜裏看書樂自知。翩翩佳什伴郵書。滿眼琳琅慰病餘。黯淡離愁千里外。歸帆應在暮春初。顧我龍鍾負鷺盟。君今東去雪山輕。槖裏有金優老惠。高風應繼二䟽名。</text>
<title>次抱川詩社春蠶韵</title>,<text>家家養得馬頭春。一月工夫忙煞人。密護凉颸登簇老。團成白雪吐絲新。採桑葉盡眠三箔。收繭功多賀四鄰。佇看繅盆入機織。燈前札札擲梭頻。</text>
<title>又賦南極老人星。得曰字。</title>,<text>二至二分陞復沒。煌煌流彩大如月。杜翁詩句自雄渾。麗氏醮祠還屑越。天上但令駐瑞輝。世間何患侵霜髮。現處人爭快睹先。應得箕疇占一曰。</text>
<title>病中聞日本淺間山噴火。回憶舊遊。寄靑萍子爵。</title>,<text>雷公一夜劈仙鬟。霞帶霓裳杳莽間。遙知靑萍老詞伯。染翰爲賦陸渾山。靑萍子以淺間與仙鬟。日本音同。改以仙鬟。余詩有云如把仙鬟粧淺抹。合施霞帶與霓裙。</text>
<title>呂荷亭學士 圭亨 自東京還。示梅字韵。與末松諸名士共賦者也。余次韵贈之。</title>,<text>客歸漢水驛傳梅。人去滄浪塵滿臺。滄浪閣在大磯 多少芝城名勝會。喜君得見歐陽來。</text>
<title>末松子爵用坡公聚星堂詩韵贈余。次韵和之。</title>,<text>昔遊扶桑駕一葉。依俙勝蹟留鴻雪。芝舘風流何弘長。信陽山水摠奇絶。未甞全鼎腹已果。况見大巫心先折。江淮壯觀胸次恢。縞紵相投畦畛滅。高風下士荷知遇。實心篤友勤携掣。霜蹄騰踏駑步蹇。天花亂墜老眼纈。呂君東遊奚囊富。歸來珠玉飛譚屑。回思前躅如夢寐。存沒悲歡只一瞥。幸喜故人身尙健。數寄詩筒代話說。豈惟筆力千斤扛。暮年壯志擊壺鐵。</text>
<title>靑萍又用前韵寄詩。復次韵和之。</title>,<text>林屋銷夏飮蕉葉。永日無人敲絳雪。余所居室名絳雪山舘。以庭有紅梅樹也。 此身於世渾無涉。親友關心猶未絶。天末藹藹歌雲停。案上時時披簡折。大抵人生聚與散。有如泡花起還滅。安得超拔三塗苦。會須喝破一棒掣。濩落心謝劒筑徒。繁華夢斷綺羅纈。老去憂國惟豊穰。向來憫旱頗騷屑。開門賞雨木欣欣。倚杖看水魚瞥瞥。興到孤往空自知。此中眞意無與說。回首更念蔀屋窮。文學誰能講䀋鐵。</text>
<title>次笹島紫峯先人頌德碑詩韵</title>,<text>鬱鬱蒼杉白澤林。遙聞淸唳九霄禽。家貧捐宅充黌舍。職小效忠承玉音。蜀郡至今遺化盛。桐鄕昔日樹恩深。知君不匱追先孝。立表瀧岡淚滿襟。</text>
<title>次韵贈別藤田嗣章軍醫監</title>,<text>都門送別把杯遲。十載交歡摠舊知。活得萬人無箇報。歸裝賸博一篇詩。</text>
<title>聾巖李翁回甲詩次韵</title>,<text>觥筵鶴笛響淸秋。仙分依俙玉局遊。老去如賓猶饁耨。興來試健更登樓。二方有子德星聚。三壽爲朋大白浮。祝賀仍兼先誼講。傾盖新知雪滿頭。</text>
<title>末松靑萍刊其先師佛山堂稿。廣布知舊。知舊多以詩謝之。余亦次韵寄謝。</title>,<text>佛老豈徒章句師。飄然詩格不群思。遺編傳世垂嘉惠。猶憶當年授記時。</text>
<title>次韵贈寶林寺鶴傘老衲</title>,<text>空山飛錫響秋天。應化西遊佛降年。身伴閑雲隨處宿。心如孤月定中圓。度過一世迷津筏。種下三生大福田。慧眼看人兼相地。應從司馬得眞傳。傳燈錄司馬頭陀參禪外。蘊人倫之鑒。兼窮地理。諸方刱院。多取决焉。</text>
<title>甲寅八十生朝吟 五首</title>,<text>恭遇先庚再甲寅。又逢此日劬勞辰。供歡菽水那由得。把酒中筵獨愴神。竆骨何期到八旬。靜思堪笑亦堪嚬。浮榮幻劫都過了。依舊還他本分身。欲乘飛艇上靑天。俯視齊州幾點烟。回棹終無休泊處。狂吟披髮下翩然。多事兒孫設壽樽。紛紛祝賀滿堂喧。爾曹豈識西銘意。存順沒寧是格論。閱盡風霜返故園。親知零落復誰存。年年每被黃花笑。今日看花却忘言。</text>
<title>賀李參奉 哲鎔 七十歲壽</title>,<text>綠髮靑瞳老栢形。弧辰正値古稀齡。階庭春滿三珠樹。田野年登八穀星。湛樂塤篪聯竹屋。風流觴咏集蘭亭。南飛一曲和車舝。百里懷人雲水冥。</text>
<title>贈北部署長松井信助 君莅任以後。捉囚城中浮浪子弟。困苦之說諭之。一城肅然。一日君來訪余曰此輩遊手之民。只可革面。不可革心。須使人各操業。使保恒心。然後可以驅而之善。爲治之本。其在斯乎。余服其言之有理。贊歎之餘。賦贈二絶。</title>,<text>淸歌妙舞錦纏頭。日夕名園競冶遊。須識囹圄爲福地。明朝莫恨鐵窓囚。人無恒業心無依。仁政由來制產宜。今日聞公知本語。治平粱肉合隨時。</text>
<title>東京人中村彌六。六旬初度詩求和。次韵送之。</title>,<text>尺書飛到鴈橫秋。素志卓然言外求。良驥老休心益壯。靈犀遠照面奚謀。興來筆挽千斤力。酒後眉攢萬國憂。六十光陰依分過。伊人宛在水中洲。</text>
<title>次韵和東京人大觀佐藤 寬 元朝詩</title>,<text>尺素怱怱意有餘。新年嘉貺百朋如。愁看西球陣雲黑。四海何時同軌書。老人無睡守更難。一呷椒樽强自寬。昨夜東園風雪裏。靑靑猶喜竹平安。</text>
<title>貞夫人金氏輓 李安山秉綸大夫人。今年百一歲。</title>,<text>壽考人恒有。好德冠五福。康寧百歲逾。榮耀一品極。幹蠱有賢胤。承訓惟洞屬。令譽遐邇聞。懿範鄕里式。聊將千歲兕。方期新年祝。婺女忽掩輝。驂鸞歸仙籍。逍遙天上樂。世人空愴衋。</text>
<title>賀國分建見八十一歲詩 象太郞之父</title>,<text>南極祥光照德門。春回九九月之元。兒官淸秩中樞院。社會令名三達尊。時向橘中逢四老。更來花下戱諸孫。自慙蒲柳忝雌甲。遙捧霞觴寄壽言。</text>
<title>日本文學博士三島毅近著論學絶句三百首。其門人千葉昌胤以一部贈余。且求和篇題七韵。余依韵和三首。一時文人多和之者。</title>,<text>大道本無偏。貴在壹衆志。惟君獨見原。非以文爲戱。宣尼無固我。一言衆美備。後儒分門戶。各從其所憙。但使行顧言。俯仰無怍愧。至道凝至德。可以參天地。寄語後來秀。毋孤老人意。百家掇群英。一部見素志。高岡聞鳳鳴。大海掣鯨戱。莫言儒者迂。身中萬物備。取舍各有當。義理從我憙。上下與同流。浩然心無愧。回首重歎息。烟塵遍大地。道喪天下亂。論學豈無意。囂囂鹿峰子。官卑獨尙志。棲身奎璧府。玩世如看戱。嬉笑與怒罵。萬狀筆下備。樂在名敎中。此外非所憙。一生憂道窮。家貧何足愧。高臥北山雪。焚香淨掃地。尙友黃卷裡。古人得我意。右屬千葉鹿峯</text>
<title>賀丁石愚周甲詩 石愚名日宅。湖南谷城人。樂善孝友。鄕里稱爲完福者也。</title>,<text>湖海文章齊白眉。丁年重到百花時。稱觴壽母偕賢壼。舞彩二方兼八慈。養志守身推孝友。救貧興學好捐施。世間備福如公少。遙捧霞箋祝嘏詩。</text>
<title>送川上立一郞還東京</title>,<text>十載追隨義薄雲。金蘭宿契挹淸芬。從今分手山河隔。爲報平安木內君。驛亭楊柳雨絲斜。送客逢春可奈何。白首天涯空悵望。歸來應賞故園花。</text>
<title>乙卯二月十二日。虎曾生日。以俚語志喜。</title>,<text>卯年卯月日之丁。子夜向闌聞兒聲。初祈順娩心憂慮。不遑計較男女生。旣聞生男又狂喜。喜定更覺懷古情。曾孫於我誠何有。况復未必見長成。震剝之餘一陽動。陰崖草木始發榮。千枝萬葉從此茂。爲龍爲虎副其名。錫名周龍。小字虎曾。</text>
<title>次揚波亭韵 鶴傘和尙自瑞石山藥師庵來訪。示揚波亭詩要余和之。主是亭者光州詩人鄭洛敎。亦雅士也。</title>,<text>有此名亭得所歸。子眞豈欲世相違。鏡湖春水觀魚樂。柳墅秋烟放鶴飛。夢裡功名都是幻。胸中邱壑可堪依。幽居勝事無人識。惟許隣僧欵竹扉。</text>
<title>白小香愛國死士中一人也。弗須子尹君求一詩記念。賦此贈之。</title>,<text>揮淚昔年招國殤。英魂彷彿降雲鄕。壯心未遂身嬰禍。後世誰知白小香。</text>
<title>阿部無佛翁 每日申報社長名充家 寄詩。次韵和之。以謝其意。</title>,<text>薄藝何能返俗淳。漫將臭腐化爲神。不堪傴僂循墻走。文苑光華白首新。</text>
<title>虎曾三日洗兒詩</title>,<text>墻下孫桐復茁芽。他年應作鳳凰柯。會須移植高岡上。綠葉成陰覆萬家。</text>
<title>次韵和擎雲長老</title>,<text>卓錫何年駐秪園。送迎終不下山門。生涯無着惟甁鉢。心印相傳有子孫。修道久知禪怳味。出家猶慕劬勞恩。芬華滿眼心常寂。南望雲岑欲忘言。</text>
<title>謝敎育會祝賀筵</title>,<text>海內文豪歷數來。鄧林豈少一凡材。簸揚糠粃先珠玉。慙愧羣賢祝賀盃。芝城昔日暢幽襟。豈有虗名動藝林。多謝諸公風誼篤。肯將韶頀答蟲吟。王符曾著潸夫論。杜牧傷時有罪言。俱是隱居閒縱筆。未聞當時受褒恩。噉名一世摠歸虛。病渴多年廢著書。勝會文園荷寵遇。白頭授簡愧相如。</text>
<title>次小松次官韵。題海岡墨竹。</title>,<text>顧陸丹靑世已遙。知君毫素入神摸。彭城一派天然趣。千畝猗猗拂渭橋。</text>
<title>書贈東夢李君 啓泰</title>,<text>紛紛覆雨又翻雲。特立風塵思不群。獨有子皮知己在。並將家政聽於君。</text>
<title>次韵復題海岡畵蘭帖</title>,<text>訥老淵源筆有神。雲烟起處白描新。却嫌桃李媚人眼。淡掃一枝空谷春。</text>
<title>書贈醫師安商浩</title>,<text>一粒金丹壽萬民。濟生奇術接黃神。醫人醫國原無二。天下收歸肺腑春。</text>
<title>賀伊藤基七十七歲壽</title>,<text>厖眉華髮駐長春。瑞色南天放極辰。高壽賀君同趙抃。逍遙泉石葆精神。</text>
<title>軍部大臣趙君 羲淵 輓</title>,<text>靑羊時事不堪陳。異域風霜閱幾春。大樹飄零人去後。北隣老友淚如紳。矩堂一去巷無人。舊雨惟君幸接隣。老病常嫌相見少。那知此別又千春。</text>
<title>宮本虎嘯山人寄墨梅一枝。伴以瓊章。依韵和呈。以表謝意。</title>,<text>驛使殷勤贈一枝。春風縞袂襲芳蕤。天然不受鉛華色。疑是中宵月瞰帷。</text>
<title>書贈日人法官</title>,<text>得情豈在五聽煩。决獄神明可片言。執法如山心不撓。肯將曲筆弄深文。淑問臯陶矜恕存。决囚定國世無寃。祥刑自是召和氣。野鵲飛來巢獄門。無訟之明勝聽訟。奸民不敢盡其辭。惟輕惟重從公斷。心內寧容一點私。</text>
<title>書贈鎌倉保育園龍山支部佐竹君</title>,<text>博愛鎌園保育嬰。無家無母可憐生。如今槿域仁風及。寸草春暉共發榮。聞君不倦劬勞恩。師道仍兼母道存。閔覆皇天無棄物。須知仁政恤孤先。</text>
<title>題日人玉龍畵師金剛山九龍瀑圖</title>,<text>九龍騈首互爭雄。砊礚風雷裂碧穹。萬道紫烟香霧裡。廬山面目入鴻濛。</text>
<title>又題同人萬物肖圖</title>,<text>皇天品物賦流形。動植飛潛各受生。多事化工藏副本。神劖鬼鏤作模型。</text>
<title>壽金君 性琪 大夫人</title>,<text>久慕芳鄰孟母賢。板輿暇日席長筵。白華朱萼承慈蔭。脩竹貞松駐大年。佳辰觥祝婺輝鮮。積慶由來福壽全。南陔笙歌齊獻祝。靈芝三秀八龍賢。</text>
<title>小宮次官示金剛遊覽詩。次韵奉寄。</title>,<text>塵世劫火忙。仙區日月閒。海上多奇石。精英萃爲山。靈蹟隣方壺。市囂遠港灣。一萬二千峰。矗矗入雲間。金蓮踴陸地。玉燭朝天關。高秋霜楓酣。巖壑紅流潺。昔聞永述郞。幢節此往還。釋氏占寶坊。海內聞金剛。仙佛有遺躅。名勝擅東洋。畵師摸不得。詩人苦抽膓。萬瀑挂素練。九龍噴淸淵。衆香開凈界。歇惺息塵緣。晃朗不夜城。雪色浩無邊。穿磴臨鶻巢。攀索若猱懸。登臨更舒嘯。光景滿眼前。毘盧何縹緲。上接兜率天。環繚大瀛海。奔流百谷泉。風雨常在下。雲霞繞其巓。奇哉萬物肖。動植各殊相。誰發造化藏。森羅留眞樣。劍戟相磨軋。護法神衛壯。百鬼慘凌兢。鐵圍如屛障。世人慕玉京。秪信在天上。漢武作候舘。樓臺費巧匠。周駿與騫槎。窮源勤求訪。靈境不在遠。卽之難名狀。小宮江海士。胸中富著作。吟賞蓬萊月。雲烟隨筆落。遍覽內外景。飽有仁智樂。奇絶冠平生。奚翅浙西遊。聞君作勝擧。我思正悠悠。夙抱名山願。至今成白頭。蕙帳有怨鶴。蘆洲負盟鷗。垂綸不得魚。明月空在舟。有時寄遐想。翹首望丹邱。安得九節杖。健步如壯少。讀君詩如畵。海山靑未了。應知登高眼。回看天下小。</text>
<title>次韵和德富蘇峰金剛三截</title>,<text>名區自古遇人揚。神物千秋合釰鋩。昔日元和 楊士彥號蓬萊 今德富。洞天有主好文章。晃朗身如入費壺。塵埃到此一點無。萬千奇恠非非想。活看眞形五嶽圖。秋暮千山木葉黃。遊筇更向海金剛。森森石角如幢塔。好遣魚龍作道塲。</text>
<title>次韵和學鷗松田甲 二絶</title>,<text>錦繡山前落木秋。綾江洞下水淸幽。自憐遊子離鄕久。猶說眉州遠景棲。時松田君以監査員過淸風。作詩寄贈。與余素不相識。熟耳高名不可親。敢論坡谷兩嶙峋。如何風雨摩挲夜。朗讀君詩似故人。原韵 乙卯秋。宦遊過淸風邑。賦此奉呈雲養先生。幷乞次。紅葉黃花四顧秋。先生降誕舊居幽。遠來今我換凡骨。白鶴唳過寒碧棲。邑帶大江鷗鷺親。當頭月岳碧嶙峋。俗埃不動淸風路。果識靈區出偉人。</text>
<title>贈東亞煙草會社長廣江澤次郞</title>,<text>朝鮮香菸味珍甘。土宜種良價亦廉。邇來外舶輸卷烟。世人好新耗鉅金。廣江自是商界彥。大試手腕爭鬪奮。烟草會社擅東洋。百折不回心一片。廣江所編冊子籤曰赤心一片 物豊製精易賣消。北至滿蒙西薊遼。外國名產被驅逐。金牌焜燿授賞褒。若考勤㓸子肯雘。十載勞苦見偉績。有志由來事竟成。感歎題詩風雨夕。</text>
<title>贈德富蘇峰</title>,<text>伊人宛在水之東。鴻雁影踈犀自通。筆記則春生秋殺。襟懷似朗月淸風。十年不見情何極。萬事欲忘酒有功。聞道藜燈方述史。可能一讀快澆胸。</text>
<title>贈中華商人董陳國</title>,<text>書釰東遊閱幾秋。漫天風雪撲貂裘。論交四海知多少。高臥元龍百尺棲。一點靈犀似故人。南山秀色碧嶙峋。市門自古多高隱。十丈緇塵不染身。</text>
<title>書贈箕城學生李廷龍</title>,<text>雪窓課讀度宵長。魂夢時時繞北堂。事業必從勤苦得。寒厨莫厭菜根甞。</text>
<title>賀鄭薪草六十一歲壽。次原韵。</title>,<text>早辭簪笏晩頤眞。壽域烟花老此身。幹蠱暮齡惟聽子。劬勞當日倍思親。貞松剩帶千年色。常棣長含四照春。鑄鳳累棋看戱罷。滿堂觥祝賀弧辰。</text>
<title>次韵和黃瑗詞伯 黃瑗湖南節士梅泉玹之弟。亦有詩名。</title>,<text>詞垣高名二陸俱。風流當日滿江湖。蕭蕭不忍聽孤鴈。獨向荒園鋤寄奴。</text>
<title>書贈金小湖 應元 用蘄眉壽</title>,<text>阮堂墨妙世難摹。一派猗蘭落小湖。莫道深山人不識。芳名早已滿寰區。芝蘭秀出衆芳園。琴瑟湛和百歲樽。海屋添籌春不老。更將餘福付兒孫。</text>
<title>見梅懷人。寄黃石田 瑗。</title>,<text>見梅懷節士。遙望白雲鄕。梅泉居白雲山下 搖落風霜骨。槎枒鐵石膓。根萎悲故士。花落有餘香。千載人琴恨。夢殘春草塘。</text>
<title>次韵賀金蓮西 敦鉉 回甲長筵</title>,<text>貞松鬱鬱駐長春。海屋遐籌協吉辰。謹愼規模行擇地。淸高身分德爲隣。階庭瑞彩斑衣列。閨閤令儀白髮新。更有同堂康樂老。詩成和與夢中人。</text>
<title>次韵酬日人成島鷺村淑士</title>,<text>陋巷無人晝掩關。蕭蕭白髮老塵寰。雪泥鴻去空留爪。汞鼎龍蟠未駐顔。愧得虛名梁楚際。喜聞佳句晉唐間。古梅一樹垂垂發。時驗春心上石壇。</text>
<title>次韵酬德富蘇峰</title>,<text>賢者所過處。光風轉蕙蘭。不能躬遠送。惻惻怕春寒。聖工比綠竹。交道重芝蘭。獨愛貞松質。亭亭保歲寒。</text>
<title>次月塘姜公庚禊帖原韵 我先祖文貞公亦以同庚和之。月塘後孫文化君今年回甲。要余次韻以續舊好。不可以老病辭。遂爲之賦。</title>,<text>墨綬銅章早赴公。遂初晩計伴孫翁。緬懷先誼風流篤。况復遺昆臭味同。今日桑蓬回舊甲。他年裘冶繼良工。君有二子二孫 白頭傾盖嗟何暮。聊祝觥籌海屋中。</text>
<title>書贈古城醫學博士</title>,<text>肘後奇方見術眞。上池淸水眼光新。希文相業應如此。一粒金丹壽萬民。</text>
<title>晉陽姜氏輓 金君琪邰母堂</title>,<text>巾幗持門戶。晝哭在靑年。晨昏上北堂。溫恭執事虔。敎子以義方。賙窮心無偏。未聞懷淸臺。有此姑婦賢。婺女忽掩輝。徽範閟重泉。臨風寄哀輓。聊配彤管編。</text>
<title>次德富蘇峯金剛帖韵</title>,<text>相驥何須問牝黃。世間蓬島卽金剛。玲瓏萬二千峯月。花雨紛紛落道塲。</text>
<title>南霞山尙書 廷哲 輓</title>,<text>靑春結識鬢成絲。知我惟君勝自知。上國觀風投縞紵。西京遺愛駐幨帷。一生樂易心無畛。到老文章格逾奇。塵世羡君先我去。蓬萊何處踐幽期。去秋霞山見訪。約遊金剛故云。金剛山世稱蓬萊。</text>
<title>自題小照</title>,<text>不夷不惠等閒身。到處逢人漫作嗔。無限風霜都閱過。獨留癯骨帶精神。</text>
<title>題平福畵伯金剛毘盧峰圖</title>,<text>萬壑淸泉響暮鍾。晴空聳出玉芙蓉。煩君腕底移山力。臥看毘盧第一峯。</text>
<title>鶴傘和尙饋竹筍一苞。以詩謝之。</title>,<text>鶴傘道人遙寄箋。解包喜見籜龍騈。知吾老去無他嗜。香味新參玉版禪。</text>
<title>書贈每日申報編輯局長</title>,<text>紛紛電譯集書城。次第編摩雜俎成。不出戶庭知世故。家家木鐸有新聲。多聞而擇聖稱知。况復競爭天演時。列國風謠閭里苦。何勞太史採風詩。</text>
<title>謝日本玉泉園德次郞贈墨</title>,<text>玉泉製墨品佳精。李老潘郞可幷名。一道香風吹渡海。雲烟落紙使人驚。</text>
<title>賀金晴嵐副卿 應模 六十一歲次原韻</title>,<text>藥壚琴匣度長年。仙鶴風姿映壽筵。閨範雍和樂宜室。家規淸愼福由天。兒賢早識德星聚。身退猶看卿月圓。病未把樽憐我老。時聞絃語到窓前。</text>
<title>贈咸興士人竹下李基</title>,<text>炳燭衰齡志不頹。蓬門今日爲君開。踈才愧乏楊雄識。載酒何勞問字來。</text>
<title>賀鳳山務藝社員趙淳道六十一歲壽</title>,<text>極宿揚輝照壽觴。瑤琴相和彩鸞翔。貧猶錦里饒收栗。老去龐公隱採桑。書史自娛生事足。漁樵爲伴姓名藏。堪憐衰病參同社。一幅霞箋寄賀章。</text>
<title>贈中樞院書記官長小松綠</title>,<text>鬱鬱孤松入眼靑。風流湖海照文星。官曹淸切無餘事。滿壁圖書愜性靈。</text>
<title>次韵謝宗人蕙谷女敎師 吾宗蕙谷女史早寡好讀書。敎子成就。樹立門戶。與吾宗屬雖遠。嚮𨓏甚切。無異近親。念吾老病。手製小隱囊一事。題祝詞二截以贈之。文筆均極佳妙。盖巾幗中異才也。次酌謝之。珠玉在前。自覺形穢也。</title>,<text>妙齡晝哭四無親。敎子成家自擇隣。百世淸風宗誼篤。隱囊細字祝詞新。淸才謝道蘊。妙墨庾安西。姆敎足爲範。大家名與齊。原韻每到承顔事似親。移家况復接芳隣。淸風花樹團欒日。情話諄諄感佩新。文章兼道德。令譽擅東西。願祝千年壽。光明極宿齊。</text>
<title>賀李三默齋 康老 六十一歲壽 三默齋世居南原。其先祖有諱尙馨。我先祖文貞公有挽詩。</title>,<text>早歲桑蓬志四方。令辰重到喜稱觴。分符下邑恤窮節。待詔修門昵耿光。偕老百年琴在御。敎兒他日笏盈床。緬懷先誼同憂樂。祝嘏君家尙未央。</text>
<title>題白南坡 完爀 回甲壽宴帖</title>,<text>樂歲千倉積。德門五福全。賓朋歡共祝。春色滿觴筵。</text>
<title>次韵題趙琅田金剛帖</title>,<text>名山自不言。車馬來奔逬。萬象皆非眞。此中見佛性。獨立毘盧頂。天風萬里長。大界如泡幻。不壞是金剛。</text>
<title>書贈無極子崔基南</title>,<text>早悅孫吳晩悅禪。北方豪傑莫之先。白頭傾盖嗟何暮。他日猶留翰墨緣。靜中觀物慕前賢。風月襟期浩無邊。二十年來塵夢罷。好將無極玩先天。</text>
<title>次韵酬日人吉武誠之進</title>,<text>深巷無人送酒來。黃花初發興悠哉。西風鴈帛傳佳什。定是仙人玉尺才。</text>
<title>贈日人左近倉太郞</title>,<text>雨打覊窓耿不眠。慇勤慰藉主人賢。風波一失還相聚。回頭前塵二十年。</text>
<title>贈石療院長酒井猶吉 酒井得異石。摩擦人膚。通治百病。名佛石。設石療院營業。</title>,<text>佛石神功古未聞。一經着手便成春。搔膚恰似麻姑爪。門外應多種杏人。</text>
<title>贈畵師金觀鎬 金君弱冠入東京。學西洋油畵之法。每被嵬選。名譽藉甚。西還後爲余寫眞逼肖。</title>,<text>油繪傳神格最奇。天然儀表遠看宜。藝園畵手知無數。折取桂林春一枝。</text>
<title>借韵答朴靑丹 琮烈</title>,<text>故人書到日。正値菊花辰。一吟復一酌。意氣白頭新。</text>
<title>書贈趙東奭</title>,<text>老去風流逐冶遊。楚山笛竹響淸秋。無端更入詩人句。博得聲名趙倚樓。</text>
<title>醫士劉世煥輓</title>,<text>妙齡遊學業精勤。一粒金丹壽萬民。蘊藉風流人似玉。才經着手便成春。苔岑晩契白頭新。一片氷壺不染麈。裹飯來看桑戶病。憐君高義淚如紳。</text>
<title>定平韓 秉璉 醫生花甲韵</title>,<text>竹栢精神龜鶴年。含飴看戱海棠前。連枝棣萼爭春色。三樹琪花暎暮天。早遂孟光偕隱約。晩追康伯古仙緣。蠻牋遙寄觥筵祝。一曲南飛響戛然。</text>
<title>內從弟徐 貞淳 回甲筵祝詞</title>,<text>田園守拙不求知。古宅猶傳丞相祠。一曲瑤琴彈復和。階前玉樹長孫枝。周旋患難共休戚。相好非徒姑表情。家用平康身且健。春風歲歲醉斯觥。</text>
<title>石庭永宣君李公 埈鎔 輓</title>,<text>仙李盤根大。奕葉何炳靈。神龍起天潢。璇波蓄泓渟。本支積慶衍。王家作翰屛。公實主濮祀。令聞自妙齡。爲善副腰腹。媲美漢東平。世故多險𡾟。艱難是玉成。東遊客扶桑。西渡抵英京。達觀時事變。默識宇內形。歸來謝囂塵。圖書擁百城。淹博貫今古。胸中浩渤溟。久被二竪纏。丙枕宸憂縈。嗚呼天難諶。不憗遺宗英。顧我謬被遇。設醴如穆生。受知自先公。休戚與同情。淚盡三世哭。老懷獨煢煢。</text>
<title>竹添博士 光鴻 輓</title>,<text>星宿羅胸筆有神。覃思著述不憂貧。文園病渴知多歲。應有遺書達紫宸。樽俎干戈事已陳。豈知翰墨續前因。芝城雅會成追憶。每讀君詩一愴神。雲間富嶽碧嶙峋。文彩風流映海濱。獨抱樓中人不見。屋樑月色想精神。</text>
<title>贈鶴傘和尙回甲</title>,<text>小春三日設弧辰。與我相同是夙因。早晩廬山終老計。結茅擬作遠公隣。騰騰任運樂天眞。城市遨遊不染塵。勝地名坊行歷遍。應同寶掌壽千春。蕭然甁鉢伴雲遊。仙鶴南飛玉局秋。靜裡修持功德滿。一生無懼又無愁。</text>
<title>次韵酬周玉山總督</title>,<text>玉山我兄不見已三十有六年矣。春樹暮雲之懷。何時不切。而風波一失。更無會面之期。近聞謝事閒居。寓天津之紫竹林。向於安君弼中之行。附寄一函。藉探起居。安君未還。而我兄手答已先入手。幷賜瓊什一篇。辭旨殷眷。筆畫遒勁。可見精力之健旺。友誼之懇篤。三復諷詠。感歎彌切。玆步原酌。忘拙和呈。復托安君面交郵筒往來。重續津廠舊緣。亦可謂暮年樂事也。我生猶有幸。海內知己一。盍簪昔何時。流光若馳馹。至今夢寐間。猶如在津日。光風茂叔仰。雅量公瑾匹。娓娓筆代舌。情辭紙面溢。虛心對良醫。不敢諱其疾。誰知禍潛伏。廿載吟鵩室。公獨見機早。功成樂幽泌。桑劫浩無涯。摽季逢三七。天涯兩衰翁。形影互相失。向書憑北雁。確交未可必。瑤函忽入手。驚喜望外出。神氣尙健旺。天佑无不吉。素位不願外。此言神可質。原韻公年八十三。我年八十一。別離三十載。問訊無傳馹。昨朝奉書翰。驚躍喜竟日。上言長相思。下言寡儔匹。繾綣無限意。字字神流溢。更遺蔘一匣。助我扶老疾。拜嘉感且愧。瓊瑤照我室。我衰百無能。養疴守衡泌。世事風馬牛。舊交十喪七。緬懷當年事。夢幻邈然失。天涯徒悵望。會面安可必。千里海茫茫。但瞻日東出。皇天輔善人。黃耉履貞吉。願公崇明德。永保松栢質。</text>
<title>贈金生爾貞 溶偰</title>,<text>洪城奇士早聞名。春日來聽禁苑鶯。溫雅風流文字飮。應將詩禮好過庭。</text>
<title>三月十一日。新文社重刊雲養集。李君 斌承，金君 溶偰 設局于吾家。爲記念會。邀文人畵伯四十餘人。飮酒祝賀。有原韻次之。吟成二截。</title>,<text>淸廟西壖闢洞天。壺觴永日集羣仙。無端昨夜桃花雨。恐被靈源世外傳。甕裡醢鷄自樂天。卷中脉望豈成仙。共君一夜千金話。勝似虛名百世傳。</text>
<title>阿部無佛翁視察滿洲。凡十五日而還。記念會席上。賦贈一絶。</title>,<text>聞君旬五御冷風。勝蹟探尋意不窮。莫道荒寒邊徼多。山川從古產英雄。</text>
<title>書贈席上琴妓</title>,<text>瑤琴一曲奏相思。宴罷歸來夜色遲。馬上白蓮花一朶。風淸月曉少人知。</text>
<title>次韵和山縣少將 文藏 曖曖村庄詩</title>,<text>滿壑烟霞獨掩關。曖村淸絶卽仙寰。松陰安榻迎爽籟。月下携竿溯碧灣。他日功名靑史上。晩年身計白雲間。故山猿鶴應相待。時事如今未暫閒。</text>
<title>次韵酬久芳直介 號徽潭</title>,<text>晩契神情欲忘言。樓頭細月已還魂。卷中久慕書香氣。席上留看醉墨痕。自愧衰翁多簡慢。不嫌陋巷枉相存。送君此日春將暮。滿砌幽篁獨閉門。</text>
<title>送千葉鹿峰 昌胤</title>,<text>十載校書天祿閣。浮雲富貴等閒如。賞音應待百年後。誰識寥寥楊子居。每讀瓊章牙頰香。同城差喜近聲光。明朝惆悵都門餞。回首應憐病子桑。</text>
<title>次韵賀雷園 柳協辦正秀 六十一歲壽</title>,<text>龜鶴遐齡松竹身。滿腔和氣一團春。傳家自有靑氈舊。憂國空憐白髮新。邱壑如今非遯世。鼎茵當日倍思親。兕樽共享兒孫祝。到老閨儀敬似賓。</text>
<title>詩文書畵會。賦綠陰。用原韻。</title>,<text>柳絮初飛杏子成。繁陰如海漾新晴。攀枝惆悵尋花蝶。隔葉緜蠻喚友鶯。晩眺還疑蒼翠積。遠看只是綠蕪平。風流處處詩仙在。躶軆靑林羽扇橫。看盡芳菲夏服成。滿園嘉樹喜新晴。行人擇蔭時停馬。遊子携柑往聽鶯。翠幕相連高閣覆。綠波新漲遠江平。酒闌席散禽聲樂。惟看蒼烟一匹橫。落盡紅英翠盖成。微風庭院柳絲晴。分明獨立池邊鷺。睍睆時聞葉底鶯。公子踏靑芳樹暖。佳人拾翠大堤平。露零不覺衣衫重。扶醉歸來帽影橫。欲畵濃陰畵不成。半含雨意半含晴。穿過密葉低飛鷰。啼送深林自在鶯。床榻頻移嫌日漏。烟嵐一色與山平。翳然濠濮饒淸想。斗酒題詩健筆橫。</text>
<title>金春岡回甲詩 金參書漢奎之大人</title>,<text>華髮蒼顔對壽樽。槐陰滿地竹生孫。世間眞有九疇福。鄕里應推三達尊。</text>
<title>賀金長溪 永杓 巹筵</title>,<text>善人獲福自天休。巹席重添海屋籌。旭鴈美儀如昨日。水龍佳曲又淸秋。險夷閱世還安分。耕稼聽兒可忘憂。老去親知常患少。閨門獨有好朋儔。</text>
<title>陸宜田參奉 用鼎 挽</title>,<text>聞道自英年。結交皆宿德。城闉善藏名。韋布尙憂國。崔君著政論。仲統有昌言。一部宜田述。千秋警聵昏。來自靑山中。去作靑山客。靑山多故舊。誰與樂晨夕。君甞知我心。垂老情逾篤。此去若登仙。可能念我獨。</text>
<title>坦齋李尙書 重夏 挽</title>,<text>弱冠攻文詞。時論推王楊。平步上靑雲。內外多歷敭。所至望幨帷。遺愛滿桐鄕。樂易藹春溫。剛正凜秋霜。每念王室燬。自然涕淚滂。不義富何有。浩然歸故庄。混跡漁樵間。塵纓洗滄浪。我昔自南還。君在水一方。迢迢不可接。何日復對床。忽驚夢中魂。江上楓黑蒼。君歸抱完節。身沒名逾彰。題挽寄哲嗣。寧知我心傷。</text>
<title>送黃小雲稅官 炳郁 移居北間島</title>,<text>鬱鬱庭畔松。靑靑歲寒色。與君相知晩。窮途歲月積。孤島伴橘吟。歸來頭雪白。寂寞墻東屋。相守甘淡泊。情深忘飢渴。義重若金石。妻孥在鄕曲。生計日蕭索。誰能不顧家。况値歲艱食。聞道白山下。土膏田未闢。檀祖有遺化。敎友若親戚。逝將挈鄕眷。安分事耕鑿。追踪商雒叟。避世此亦足。但念我衰耄。臨發更踧踖。我亦不忍捨。心焉如飢惄。幼稚皆惜別。僮僕亦悵惻。人事多參差。聚歡豈常得。努力邁前進。殊鄕勉自植。忠信行篤敬。何處非仁宅。電郵方四達。萬里如咫尺。玉壺一片冰。豈以山川隔。緬懷弘庵子。精靈侍帝側。岧嶤古經閣。無人尋眞躅。此去聲光近。天門開萬德。君本心不貳。信道誠意篤。積累自先世。景命必有僕。而我本無能。常途疲役役。久擬同惠好。携手適樂國。瞻望不可及。杳杳雲中鵠。崦嵫日已迫。後會安可卜。兩地同見月。聊以慰幽獨。把盃欲贈言。秋聲動四壁。</text>
<title>書贈妙香山石馬禪師 日本高僧也</title>,<text>飄拂雙髯若有神。溟師異表是前身。偶然托鉢香山寺。講道修禪已入春。</text>
<title>送盧湖亭畫伯 元相 歸平壤</title>,<text>京華旅食少經過。揮灑晴窓獨晤歌。遙望滿船書畫氣。滄江虹月夜如何。</text>
<title>賀濯斯崔 炳憲 六十一歲</title>,<text>新年弧節至。觴祝仍椒盤。心惻孺兒井。性耽仁者山。庭前列彩服。屋裡對韶顔。修道不知老。福音滿世間。</text>
<title>黃海道長官趙君 羲聞 回甲祝</title>,<text>玉局仙禽曲裡翔。韶顔華髮坐蓉堂。十年桑域愁雲積。一路棠陰化日長。已喜遐籌添海屋。佇看群笏滿書床。賀箋遙寄兼春祝。栢葉椒花泛壽觴。</text>
<title>曺君 奉承 架橋濟人。以詩賀之。</title>,<text>柱下魚龍驚馬蹄。安行濤上若堂閨。何勞子產乘輿濟。合有坡翁健筆題。</text>
<title>李郞 敎宰 花甲祝</title>,<text>亭亭山上松。皎皎雲表鶴。君子處亂世。降志身不辱。富貴如浮雲。抱經守邱壑。對床塤篪和。入室綦縞樂。不忮又不求。俯仰心無怍。悲我罹塵網。箴規如金玉。老悖不能用。於心常佩服。遙知花甲筵。兒孫共獻祝。有客酒盈樽。衡門帶春色。人生貴適志。何須萬鍾祿。黃唐云已邈。晤歌碩人軸。</text>
<title>龍岡宗人 正義。夢與我相遌。贈以仙棗。覺來以詩記其事。郵便寄送余。賦以謝之。</title>,<text>昔人不同譜。實欠周道親。今日始合族。乃見首邱仁。和氣藹一堂。兄弟匪他人。况復承先庥。後孫多且賢。詩禮傳舊業。行誼聞四隣。嗟哉世級降。風化日澆淳。誰能扶吾宗。復覩紫荊春。此意耿不滅。時發夢寐間。夢中不識路。何處是東山。爲我乞仙棗。服之可延年。開函讀君詩。疾病若祛身。巡簷索梅笑。枝頭春色新。願言崇明德。努力加飯飡。巴渝不足聽。遙擧祝歲樽。</text>
<title>千葉鹿峰 昌胤 挽</title>,<text>鹿峯詩中虎。落筆無俗語。旅食甘淡泊。校書奎璧府。人皆厭傲骨。我看更媚嫵。豈意松栢質。遽見侵兩竪。煢煢主喪者。獨有靈照女。執紼嗟莫及。道路修且阻。遙念宋子宅。文藻不復覩。已矣不須悲。泉臺會相叙。</text>
<title>申洌陵 觀朝 挽 病枕承訃。情懷作圖。歷數平生知舊。凋零殆盡。今公又游岱矣。顧影自吊。不堪愴廓。謹搆俚句二十韻。以相執紼之役。思竭不成章。手戰不成字。想精靈不遠。當蒙恕諒也。更以鷄酒代金五元付呈。敬囑護喪所執事。酹酒一讀于靈筵前爲望。</title>,<text>公本江海士。結交在靑春。皷篋杏庭雪。十載共苦辛。蕊榜參甲乙。同充觀國賓。待人無城府。落筆驚鬼神。常喜孔公醉。不憂原憲貧。風流傾洛社。菲才屬後塵。聚散原無定。世事如猋輪。我作疏屬鬼。猿鶴與爲隣。非無戚與舊。畏途莫相親。公獨不遐棄。手書往復頻。得書每自慰。白頭意如新。伊來又卅載。卲齡踰九旬。靑松卽桐鄕。遺愛尙在民。豈無首邱戀。隨遇暫安身。時從野老飮。杯酌亂無巡。比聞氣益旺。眉壽祝無垠。春鴈叫失侶。哀音到漢濱。驚呼久靡定。萬事遂成陳。昔時幽蘭會。盡作夢中人。泉臺樂事多。不須淚沾巾。</text>
<title>尙州黃進士存齋 義民 四十年舊交也。來見一宿而告別。後會難期。臨別書懷以贈之。</title>,<text>白駒在空谷。今夕忽見顧。故舊如晨星。况復吾叔度。握手叙平生。離合自有數。明朝還相別。悵望隔雲樹。</text>
<title>題工藤壯平百六帖 工藤壯平號文哉。日本筆家也。現任摠督府事務官。集朝鮮羅麗以來名流筆蹟百六幅。裝爲帖子。公諸同好。求余題詞。故賦此以應之。</title>,<text>摩挲遺蹟記先賢。群玉奇書擁列仙。左海名家百六帖。右文休運一千年。風流文藻今云邈。斷簡零箋世罕傳。好古如君誠未易。辛勤蒐集作靑氈。</text>
<title>賀閔詩南宮相 丙奭 周甲長筵</title>,<text>星婺揚輝照德門。滿堂和氣若春溫。欣看寶樹階庭色。醉帶仙鶴雨露恩。千歲龜蓮身矯健。一家鳧藻樂團圓。耆年多少雌雄甲。盛事應開洛社樽。</text>
<title>次韵贈須永元輻齋</title>,<text>湖海文章士。風流昭代人。啣盃靑眼舊。傾盖白頭新。桑域踏殘雪。槿鄕逢早春。明朝南浦別。惆悵望行塵。</text>
<title>高宗太皇帝輓章 己未二月三日</title>,<text>皇天垂眷佑。新命舊邦昌。雲爛虞廷慶。河淸興邸祥。文謨監二代。達孝追三王。宵旰憂常切。謙恭德彌光。覃恩被草木。聖慕寓羹墻。弘業因多難。舊章率不忘。彌尊千乘養。長奉萬年觴。何意厭塵世。遽聞升帝鄕。攀弓靡逮及。鏤玉難揄揚。肅肅靑門道。葱葱金谷陽。回頭泣叫舜。梧峀暮雲蒼。</text>
<title>洪陵遷奉輓章</title>,<text>精靈降沙麓。徽音嗣京室。三紀贊弘化。秉心惟專一。盛滿戒椒親。儉約服絺葛。箴警鷄鳴詩。慶毓虹流節。陰功彤管美。懿範黃裳吉。星軒忽失彩。壼政中途闕。哀我民無祿。天禍荐降割。佳城協新兆。復見玄和出。萬姓追哀慕。泉谷亦悲咽。鬱鬱金谷阡。寔維萬年室。庶幾綿寶曆。冥冥垂陰騭。</text>
<title>贈井上琢園 余與井上君角五郞三十年舊交也。己未秋。再訪余于寂寞之濱。爲說朝鮮救民之策。有募集金貨一億二千萬。廣開國內荒地。庶幾野無曠土。民有樂生之意。余欽佩斯言。賦此以贈之。</title>,<text>人生別離足。世事朝暮變。豈知十載後。復見故人面。君昔志遠大。懷寶不自衒。歷覽東西球。恢拓增知見。振翼靑冥上。令譽播議院。且將經國手。期遂普濟願。四海如一室。豈可限涯畔。半島亦同胞。貧瘁常所戀。先試富民術。然後施敎訓。募集巨億貨。開荒築堤堰。比及十五年。水旱可無患。食足風俗厚。相恤如親眷。頂戴萬家佛。慈雨十方遍。偉哉福澤翁。愛民志拯援。君能得其傳。功業卓所建。感歎成長吟。聊爲後人勸。</text>
<title>海士金輔國 聲根 輓</title>,<text>臺閣淸名出邇班。甘棠遺化被湖山。耆英圖裡風流邈。墨寶流傳滿世間。宰官身分舊時禪。晩境逍遙絶俗緣。白首無儔空悵望。羡君此去若登仙。世稱公爲高僧後身。公亦自認云。</text>
<title>次韵酬無佛翁阿部 充家</title>,<text>披讀瑤函墨尙新。寒潭秋月見精神。窮居不恨靑蠅吊。知己天涯有一人。</text>
<title>贈今關天彭 壽麿</title>,<text>策術紛紛各赴時。齊門操瑟獨何爲。不須勳業驚天地。子孝臣忠萬事宜。</text>
<title>書贈日本人堤雅長 庚申春</title>,<text>連城原是趙家物。奉璧無功愧藺如。桑域親朋皆見絶。堤君何以獨求書。</text>
<title>李君 淇枓 壽宴。次韵賀之。李君淇枓。與余有世講之好。雖逢際稀濶而犀照相通。道塗悠遠而書信不絶。經歷盛衰。不忘久要。其氣誼之深重。可以警薄俗矣。庚申元月六日。値其懸弧舊甲。知舊多以詩賀之。余老耆廢吟久矣。今於李君壽筵。不可無一語侑觴。故次胡原韵。手書奉寄。蕪拙不堪塵眼。聊以表吾兩人相與之誼。以歲寒爲期也。</title>,<text>桃符換舊近初旬。壽酒瓊筵五老巡。繞屋桑麻三世業。承家孝友一團春。交情似水濃還淡。臭味如蘭久愈新。千里梅花傳驛使。遐籌遙祝度常珍。</text>
<title>李郞生朝賦贈</title>,<text>擧世奔忙意獨閒。匪夷匪惠在中間。後凋方識能經歲。遠志元來不出山。安分自知縞衣樂。無心惟與白雲還。何煩更祝喬松壽。一士東方有好顔。</text>
<title>贈無佛翁</title>,<text>一別音容阻。庭花屢見紅。婆心施法雨。豪氣貫長虹。東望憂時局。西行問國風。來靑閣上月。常照玉壺中。</text>
<title>日本內大臣松方正義號海東。與余同庚。手書陶詩一篇郵便見贈。次韻酬之。</title>,<text>養疴深巷中。閉戶隔塵喧。雖乏濟時才。心窃慕無偏。海東賢達士。大名仰高山。暮年得光華。郵筒相𨓏還。貽我靖節詩。箴規拜金言。</text>
<title>特進官蘭石李君 建容 輓</title>,<text>金晶玉潤黯然章。結識靑春到鬂霜。詩禮家庭儀有則。風流鄰曲席生香。一身謹度留餘福。九族均霑少積粮。嗟我病軀違執紼。那堪暮笛聽山陽。咫尺紅塵萬里賖。淸新佳句帶烟霞。好賢常念緇衣弊。處世曾無白璧瑕。年輩凋零誰語舊。兒孫仁孝可傳家。前春始遂金剛願。李靖後身非子耶。</text>
<title>題鄭素石 又民 一見錄後</title>,<text>素石嶺表之高士。閉戶窮經六十祀。晩來忽發剡溪興。振策遠探金剛勝。到處文豪歡相迎。歷覽麗都與箕城。西渡馬訾還京國。奚囊不勝收瓊什。壯哉此遊誠奇絶。每吟一篇輒擊節。白眉謂余請題辭。吾言何足以重之。縱觀山川恢胸次。俗學固陋焉可比。我今讀此成臥遊。萬二千峯落案頭。</text>
<title>中央俱樂部雜誌題辭</title>,<text>孝友睦婣務本農。挽回頹俗返淳風。好將無黨無偏筆。參贊乾坤化育中。</text>
<title>次韻賀閔荷汀輔國 泳徽 七十歲恩賜鳩杖</title>,<text>恩頒扶老九重春。退食委蛇獨養眞。三樹珠琪雲葉茂。一門桃李露華新。嶽神同降虹流節。壬子生。與高宗實齡同。 樂府應傳鶴背人。用松京紫霞洞故事 年到懸車身尙健。莫敎麋鹿與爲隣。</text>
<title>鄭司成 崙秀 輓</title>,<text>休翁大節照千春。淸德遺芬垂後昆。古宅文藻今搖落。惟君堪爲席上珍。弱年聲名超等輩。日誦萬言筆有神。骯髒不與人苟合。一生佗傺隔要津。窮巷寂寞席門掩。太學朝暮齏鹽貧。子房之奮魯連耻。腔裡熱血識無人。自擬神交追嵆呂。不獨親誼結晉秦。豈意歲寒松栢質。倐然一朝遽返眞。忍令伯道後嗣乏。未聞相如遺書存。遙望靈輀違執紼。臥病空床淚如紳。萬事成陳不可問。廣陵何處有弧墳。</text>
<title>賀朴春皐都尉 泳孝 回甲長筵</title>,<text>灧灧霞漿北斗斟。水龍淸引畵簾深。石麟天上來爲瑞。簫鳳樓中昔伴吟。異域風霜憂國淚。高堂茵鼎慕親心。康寧晩福兼攸德。歲歲遐籌海屋添。</text>
<title>呂荷亭學士 圭亨 輓</title>,<text>金閨玉筍早揚名。老去官緣在塾黌。最是四圍楚歌裹。獨持漢幟保殘營。百篇一斗筆如神。曠達襟懷似伯倫。芝館勝遊猶昨日。風流無復繼前人。遊戱塵寰七十春。靑灘江上舊漁人。朗吟今日知何處。雲水前身是洞賓。</text>
<title>唐詩集句遣悶三十截 辛卯在沔陽時○雲泉集句序已載原集</title>,<text>雲間遠見漢陽城。天外三峰削不成。寂寞空庭春欲晩。何人不起故園情。浮雲流水竟如何。江海相逢客恨多。金磬冷冷水南寺。虎溪閒月引相過。抱膝燈前影伴身。一年又過一年春。此行不爲鱸魚膾。海味惟甘久住人。洞在淸溪何處邊。上方僧室翠微連。盤飡市遠無兼味。猶免飢寒得數年。古槐高柳夏陰淸。客舍貧居絶送迎。世事浮雲何足問。焚香洗鉢過餘生。去國長如不繫舟。心隨湖水共悠悠。太平時節難身遇。空戴南冠學楚囚。茫茫萬事坐成空。枕上片時春夢中。寂寞江天雲霧裡。龍媒去盡鳥呼風。追傷甲乙政變也山寺鳴鍾晝已昏。斷雲含雨入孤村。東風盡日吹芳芷。萬壑千峰獨閉門。如今不似洛陽時。夢見君王覺後疑。莫恠楚吟偏斷骨。老年空有淚沾衣。不用登臨恨落暉。人生七十古來稀。世情已逐浮雲散。曾向長生說息機。右登蓮花峰。下亦同。盤崖緣壁試攀躋。落日亭亭向客低。向夜欲歸心萬里。不關春草綠萋萋。長沙謫居古今憐。落日深山哭杜鵑。同作逐臣君更遠。夢魂可以相周旋。右懷黑山島謫客 李尙書容元服藥閒眠養不才。年年春色爲誰來。花逕不曾緣客掃。臥對寒松手自栽。右詠手栽盆松春城無處不飛花。烟柳風絲拂岸斜。借問路傍名利客。馬蹄今去入誰家。右贈赴擧子詩成笑傲凌滄洲。醉折花枝當酒籌。富貴如何草頭露。明朝散髮弄扁舟。人情翻覆似波瀾。關塞簫條行路難。嶺樹重遮千里目。愁看直北是長安。美人南國翠蛾愁。欲採蘋花不自由。獨憑欄干意難寫。暮天新雁起汀洲。獨上高樓故國情。暮笳嗚咽起孤城。艱難苦恨繁霜鬂。江上幾看芳草生。酌酒與君意自寬。興來今日盡君歡。故人家在桃花岸。百遍相過意未闌。右贈往來諸客草色靑靑柳色黃。海天愁思正茫茫。年年花落無人見。猶自音書滯一鄕。高樓獨上思依依。仙嶠浮空島嶼微。自恨身輕不如燕。何年却向帝城飛。祟丘蘭若一峰晴。虛谷迢遙野鳥聲。惟有幽人自來去。不將蘿薜易簪纓。誰家玉笛暗飛聲。湖月林風相與淸。此曲秪應天上有。香臺豈是世中情。右聞吹笛不如高臥且加餐。世上虛名好是閑。從此自知身計定。强移棲息一枝安。右移居僦屋。下二首同。綠樹重陰盖四鄰。雉聲角角野田春。高人屢下陳蕃榻。相送柴門月色新。鳥啼雲樹小村貧。晝靜簾踈燕語頻。客到但知留一醉。病餘收得到頭身。自想身非富貴身。豈知書劒老風塵。科頭箕踞長松下。千里湖山入興新。壓破嵐光半畝餘。石床苔蘚似匡廬。海山不是吾鄕處。只合登臨不合居。惠風吹綠過秧田。零落殘魂倍黯然。聖代卽今多雨露。肯將衰朽惜殘年。有酒留君且莫還。尋思百計不如閒。千年事往人何在。詩卷長留天地間。</text>
<title>李甥 鼎珪 回甲祝詞</title>,<text>馬氏五常。序居其四。石家謹厚。慶稱簡易。晩景至樂。韡韡常棣。逍遙風雨。對床共被。八慈二方。德星攸聚。篤念舅老。經夏扶侍。流汗終日。校讎文字。閼逢之臘。周甲正値。開堂稱觴。和氣藹藹。琴瑟鍾皷。瑤環瑜珥。小宛兄弟。有懷不寐。我誦穆如。手書以寄。俾壽而康。俾昌而熾。</text>
