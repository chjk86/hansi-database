<title>答朴仁叟 彭年 借蓑衣 時當端廟幼沖。人心洶洶。平陽朴先生嘗借蓑衣於先生。先生以詩答之云。</title>,<text>男兒得失古猶今。頭上分明白日臨。持贈蓑衣應有意。五湖煙月好相尋。</text>
<title>贈盧生員</title>,<text>一片城西盧氏宅。臺中風景別藏天。靑松白雪東窓外。北望長安問幾年。</text>
<title>送別 二首</title>,<text>磊石八邊夕照明。父子臨分話別情。一首遺詩不忍讀。粧來示後見吾誠。幕中賓選一時良。終古朝家重朔方。努力十分運奇策。莫令東顧遺吾王。</text>
<title>戲成一絶奉似處士 缺字一 丈</title>,<text>一別嬋娟竟渺然。嶺湖其奈路三千。此時可說心中事。應費書兼十幅牋。</text>
<title>無題</title>,<text>義旅雲興俎豆生。不辭危將效微誠。霜凝劍處雄謀轉。雪擺帿時妙藝爭。千里折衝行儉勇。一場談笑抱眞情。更看都督閻公雅。賊膽應驚大范名。</text>
<title>送崔直提學 德之 歸田 見煙村事蹟</title>,<text>丈夫出處古來難。喜覩先生早掛冠。疏傳乞骸知止足。樂天辭老愛淸閒。十年魚鳥親如舊。三逕兒童候已歡。從此不慙林下見。況今淸譽滿朝端。</text>
<title>送徐剛中 居正 兄弟榮親歸大丘 見大東詩林</title>,<text>一家文武姓名香。兄執金吾弟玉堂。鶴髮北堂膺孝養。錦衣南國已輝光。鴒原先後君堪羡。荊樹參差我獨傷。回首月波亭下路。滿山松柏鬱蒼蒼。</text>
<title>奉送侍講倪先生使還</title>,<text>六龍駕馭扶日轂。大明赫赫麗蒼穹。坐開明堂布陽春。丹詔夜下蓬萊宮。玉堂學士駕星軺。遙遙來指天之東。鶴野飛雪襲貂裘。鴨江波細橫蘭舟。雞林鵠嶺入睥睨。三山出沒金鼇頭。馳驅叱馭經嶮艱。壯哉弧矢仍冥搜。霓旌羽蓋戒前程。錦袍玉節相輝明。三韓共識瀛洲仙。快覩祥麟與景星。手擎芝匭來宣傳。周旋禮儀還無愆。從容專對意氣振。文章餘事俱入神。談笑縱橫吐霓虹。胸襟磊落羅星辰。奇哉光焰萬丈長。藻句出口頻驚人。牢籠風月入錦囊。汗漫天地聊周章。小邦僻陋難久留。忽忽駕言回征輈。春風吹入太液池。霱雲高擁丹鳳樓。君歸承寵歌鹿鳴。上園爛漫聞啼鶯。君看海上蟠桃樹。千年一實飽霜露。摘向金盤獻至尊。萬歲垂拱臨東藩。我有大繭出扶桑。五彩燦爛成文章。贈君黼黻舜衣裳。要令四海昭回光。</text>
<title>奉送給事中司馬先生使還</title>,<text>涑水淵源永世傳。流波衮衮代生賢。殿中獨對縱橫字。頭上親瞻咫尺天。許國忠誠持素節。傳家禮法守靑氈。如今相遇還相別。回首行塵一惘然。</text>
<title>紙燈。聯句。</title>,<text>做得氷輪樣。藏爲一室光。仲章 上體如天轉。下形象地方。仁叟 成質資輕楮。揚輝避太陽。伯玉 卵逬頳虯穴。寒凝素練霜。泛翁 面帶十分潔。心含一點芒。仲章 風射寧憂滅。夜明不覺央。仁叟 冬日何須雪。秋宵不費囊。菡蓞擎新艶。輕盈倚晚塘。泛翁 雪裏明神焰。更深照短墻。仁叟 粹玉元無缺。爛紅只欠香。仲章 薄穿嗔外面。明白取中腸。仁叟 莫誇宵切用。應見曉歸藏。伯玉 蓮炬收煒燁。銀燭避熒煌。泛翁 芳心樣濃艶。皓質笑新粧。仲章 妖姬顏帶酒。死士目回瞠。倫光慙見月。粘紙認無障。伯玉 籠輕越羅快。風急齊牛狂。泛翁 一點明星倒。十分淸鏡張。仁叟 講榻伴儒釋。塵編照帝王。仲章 非是韓檠短。還如杜焰長。仁叟 在人偏需索。隨手任翺翔。伯玉 放明寧自喜。暫晦不須傷。泛翁 燭幽同日月。焚玉豈崑岡。仲章 繼晷勤功業。看花占吉祥。仁叟 可親兼可畏。貽善又貽殃。伯玉 老僧知有意。飢鼠要相防。提携憐不久。朝日在扶桑。泛翁</text>
<title>望六臣廟有感</title>,<text>嗟哉凜凜六臣忠。可比皇明遜志公。起敬千秋遐想切。空瞻遺廟恨無窮。</text>
<title>讀六臣集志感</title>,<text>我本愛而敬。皇朝自有方。精忠貫日月。義烈凜氷霜。五稿應多失。三編幸獨藏。矧兪熊虎士。氣槩想詩章。</text>
<title>遺墨</title>,<text>戲成一絶奉似處士▦丈。一別嬋娟竟渺然。嶺湖其奈路三千。此時可說心中事。應費書兼十幅牋。緯地拜謹甫慮外赴北可歎</text>
