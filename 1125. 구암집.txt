<title>斬馬衖</title>,<text>前朝金庾信兒時遊娼家。母戒之曰。我老。日夜望汝立功名。爲君親榮。今乃遊嬉淫房。號泣不已。信於母前自誓。一日醉歸。馬遵舊路。誤入娼家。娼且欣且怨。垂泣出迎。信斬所乘馬而歸。庾信兒時失嚴訓。良心善性放逸多。生不讀一字書。只知有娼家。娼家少婦年十五。腰如柳顔如花。軟舌嫋嫋解誤人。能使庾信醉。紅羅門前弱柳枝。長繫庾信馬金勒。其母聞之心不樂。一日呼信來。責之語切切。汝家家何如。汝祖汝父皆名碩。老我日夜望。望汝成立立功名。奈何年漸長。便向淫房蕩心情。汝不聞古聖語。血氣未定戒在色。案有書壁有劒。願向此間勤工業。汝雖不自愛。獨不念此老我。汝若終不改。勿復來見我。言訖淚如瀉。庾信起拜母。兒心今覺悟。兒實不肖子。前此爲母憂。今有命兒敢違。而今而後不復到娼家。兒若違母命。天厭鬼神訶。一日訪友大醉歸。縱馬信馬頭。馬東馬西人不知。馬是前日往來娼家馬。馬遵舊路人不知。輕輕踏來花柳蹊。花柳春色依迷間。不見阿母倚門望。但見靑娥捲簾看。環佩𤨿𤨿走下堂。香語琅琅喜且悲。郞來郞來何太遲。郞與妾情何如。郞言平生長如斯。於何聞何言。一去不復來。妾心今不變。郞情何太疎。東牕夜夜月。思我美兮妾情孤。元央衾琥珀枕。郞不來兮誰與娛。朝鵲占喜報。郞今幸見過。庾信聞之驚。始認是娼家。吾與汝情不薄。我有母命奈若何。所以近日不敢來汝家。此來亦非我。我醉不省來誰家。今日違母命。都由有此馬。吾亦知馬無罪。違母命吾難赦。手掣寶刀斬良馬。良馬首已斷。靑娥恩亦斷。勝似壯士輩。蛇螫手疾解腕。如何一庾信。昔蕩情今剛膓。畢竟有樹立。爲碩儒爲名卿。斬馬衖名吾東。人如有迷溺。請看斬馬衖。人如志不斷。請看斬馬衖。</text>
<title>破鏡合</title>,<text>薛氏父老。當防秋。女恨不身代。少年嘉實願代。父許以女。分鏡爲信。留馬行。六年未還。父曰。始以三年爲期。可歸他族。女固拒之。及嘉實歸。形骸枯瘁不可知。嘉實示破鏡。父遂歸其女。迎君歸。我有䲶衾在我牀。迎君歸。我有半鏡掛我傍。今夕何夕。新婦迎新郞。老爺喜不寐。剪燭坐前廊。新婦悲且喜。三歎香語長。今則吾事畢。可以告其詳。兒爺年六十。衰病卧在牀。是時邊虞棘。選卒戍邊城。前村軍帖來。中有兒爺名。兒爺抱兒泣。此去吾不還。眼中無男兒。誰憐此老鰥。膝下只有汝。誰能代我行。兒聞不勝悲。奮身欲替征。其奈脆弱甚。不能事刀兵。翁兒計無奈。相抱涕如傾。鄰近有少年。言欲代爺行。高義罕今古。重恩逾海山。老父感何如。擧身謝其人。此去吾不還。吾將別鄕鄰。君今代我去。無物可報君。老父何所愛。家有少兒娘。容姿雖鄙陋。猶能業蠶桑。君母別擇配。阿兒將待年。願君好歸來。來卽結芳緣。少年來前謝。翁言多感篆。翁言言是約。然不可無信。我有藤原鏡。剖心分半面。一藏翁兒箱。一隨小子身。又有所乘馬。翁縶待我臻。歸期細屈指。當在三年後。少年拜爺去。爺送出中逵。河氷與山雪。荷戈千里走。兒在阿爺側。憶君天一方。伴我馬在廐。照我鏡在箱。待君君不來。空閨日月忙。窻前小桃樹。六見秋實香。一日翁呼兒。命坐近前牀。我老死不遠。家亦無兒郞。膝下只有汝。老父所依恃。嫁汝得佳壻。無子如有子。汝年今幾何。婉晩將失時。昔與少年約。三年以爲期。今已兩三年。消息亦杳茫。東家有一兒。門戶何堂堂。年今十五六。眉宇頗淸揚。家計亦殷富。臧獲足使令。昨日遣媒來。要我願結姻。一言我已諾。彼將擇良辰。汝宜製衣裳。汝宜具奩粧。汝有未備物。我將傾家帑。阿兒聞之淚滿眶。斂容起復坐。低眉語琅琅。翁何見之誤。翁何言之妄。與人約何如。翁何今已忘。翁寧不得壻。豈忍負初盟。兒寧老空閨。誓不登他門。爺聞始若怒。俄復笑而言。小兒汝何知。老父思熟焉。初亦慮有此。所以期三年。今已兩三年。存亡亦無傳。少年已負我。我非負少年。汝雖欲固守。其奈爾老爺。老爺只有汝。日夜待汝嫁。汝若終不肯。老爺何所依。汝今聽我言。退而更思之。汝勿復多言。吾心終不疑。小女色勃勃。凜凜舌吐霜。人生天地間。何爲萬物靈。所以異於物。其能有五常。一日無此理。人道隨而亡。兒聞古聖語。無信人不立。又有抱柱人。守約甘溺沒。翁今與人約。背之實不祥。矧又彼少年。爲誰苦沙塲。他日如歸來。翁以何顔對。其人行遲速。皆繫王國事。少年非負翁。翁自負少年。翁說期三年。兒將期死前。十年人不還。十年兒在房。百年人不還。百年兒在房。在我恩何如。遲速敢較量。翁欲奪兒志。兒寧死翁傍。老爺聞之色沮喪。老父見錯誤。兒言皆正當。如無吾兒語。我幾不爲人。任汝自爲之。我將斥東鄰。少女起復坐。低鬟收淚謝。入室開舊奩。菱花光不渝。廐馬蹄地鳴。如待主人歸。一日翁自外。喜劇欲顚狂。聞說罷邊戍。少年亦還鄕。來則當畢親。汝可具新粧。數日少年來。羸瘦非前狀。自言嘉實來。老父却惝怳。少年默無言。開囊出半鏡。遂將兩鏡合。徑圍無參差。照心有此物。果然嘉實歸。擇吉叶龜筮。開宴行醮巹。四鄰爭來集。觀者皆嗟歎。三更一床燭。新婦對新郞。郞有好義氣。婦有好貞芳。分鏡今再合。人事足歡樂。美談傳野史。炳炳垂罔極。</text>
<title>田家吟 並小序</title>,<text>余觀四民中。獨田家終歲勤動。自食其力。而征役許多。偏被侵毒。貧窮愁困。無以自存。遂賦其所見。以寓閭巷歌謠之義云爾。我哀田家人。有百苦無一樂。有苦誰矜恤。無樂誰憐惻。欲爲田家吟。吟多不盡吟。欲叙田家事。凄切多苦音。春到不知迎新樂。但憂耕播時不遠。問耦雇人不遑處。飼牛糞田不憚溷。望杏復數節。恐或失天時。高憂乾燥卑憂濕。燥濕何能適其宜。整理耒耜向南畒。父耕子播婦饁之。終日勤苦不能休。終夜呻吟不安居。沮溺何暇答問津。董生何暇讀古書。昨暮捨耜犂。今朝復鏄鉏。埋頭糞壤裏。匍匐如有求。晨露沾衣裳。午熱鑠肌膚。沾衣鑠膚不足恨。但願草除田不蕪。是時貧家䃫儲罄。百口全仰公家旬旬給。旬給不能資一旬。一旬未炊每數日。草根木皮猶不厭。糟粕糠粃豈暇擇。歲促身老不知懼。只願日月易邁新糓出。朝出見暮出見。穗出已久熟何遲。腰鎌出復入。且忍一日飢。糓熟復憂風與雨。不辨蚤暮共刈穫。穫畢才入塲。里胥來頒開倉日。新糓出有何樂。農務畢公務出。色色征賦一時疊。田作不足將賣田。賣田賣屋所不辭。祗恐箠辱到身邊。寒天風雪暗夜裏。村村叫呼來官人。婦辦雞黍男被逮。渾家奔忙如遘難。况復有時押送官。鞭扑狼籍因囚縶。誰不愛體膚。誰不惡困辱。獨奈貧窶甚。假貸無所得。騷騷過數月。今日是除日。一年三百六十日。田家無日不苦心。安得將此田家吟。上徹吾王九重深。</text>
<title>春帖</title>,<text>天時固有春。吾心亦有春。天春始今日。吾春自何辰。天春生萬物。吾春生何物。聞諸聖賢語。吾與天理一。不春而不生。與天不相似。烏乎勉矣哉。太極在腔子。</text>
<title>歎白髮</title>,<text>伊來梳頭時。往往見白髮。白髮非其時。見之常凜慄。文無一夜成。望無百里物。催白胡如此。不久渾成雪。白髮雖云早。年亦近不惑。假令活七十。所餘三十一。况此朽敗物。希壽安可得。非歎白髮早。只愁死日迫。非愁死日迫。但悲虗就木。憶自六七歲。名爲學墳策。至今幾日月。所得甚沒沒。氣血日衰耗。神精日銷剝。新知無分寸。舊業轉荒落。往者已如此。來者從可識。無寧早歸去。免蠧多少粒。一日未死前。亦有一日職。莫以死日迫。嗒然坐送日。今日又已暮。曛窻吟曰髮。</text>
<title>風雪夜</title>,<text>風雪夜來作。贔屭又淅瀝。撲我紙窻破。透我縕衾薄。栗然來砭骨。使我如龜縮。自憐貧窶甚。凡具苦單約。無紙可完戶。無絮可厚被。竟夜未伸腰。呼寒不能寐。念此天地大。其間幾窮人。何人無家居。流離道路邊。天寒日暮時。望門乞投宿。主人辭不納。四顧空躑躅。何人貧無賴。不能以自存。無粟兼無薪。厨下亦無烟。身無有絮衣。况問衾與褥。何人老而病。何人寡而獨。無力修墻壁。無計得瓦茅。上漏星月光。傍透霜雪威。天心本至仁。胡寧忍此耶。我貧今如此。較彼亦已多。雖有憐彼心。苦無濟彼術。徒心將奈何。無術空咄咄。</text>
<title>余年四十。空疎猶昔。遂書所感。以示同志。</title>,<text>昔我童子日。極尊視四十。孟氏心不動。孔子志不惑。自謂到彼年。我亦有所得。十年視太遠。悠泛送日月。古人惜陰語。謂爲勖人設。佃漁與博奕。幾拋好時節。况自二十後。禍患與疾病。頑然不死滅。視息到此境。長老不斥名。兒童漸加敬。瞿然或自顧。年亦非幼穉。昔視極尊年。今日我正是。光陰縱云疾。誰知如此速。環顧腹㮙然。初心已霣穫。蹇步未寸進。况望鄒魯域。所以古人書。勉我及時學。時乎已蹉過。悔之靡所及。復恐二三子。似我不早覺。叔敖殺蛇心。作詩以相勖。</text>
<title>見劉貢父今古路詩。令人興喟。而但恨其猶有所未盡。遂廣其意而書之。以自勉焉。</title>,<text>我欲遠征邁。脂轄命僕夫。出門問道路。路有今古殊。古路平而直。坦坦通八區。今路傾而窄。步步苦縈紆。古路廣而高。無險阻卑汚。今路幽而暗。兼多豺與狐。却怪今之人。多從今路趨。或有懵迷甚。不知有古途。或喜今路捷。掉袂從此徂。或欲從古路。人憚其行孤。迷者固可憐。知者何其愚。今路已成蹊。古路將榛蕪。我行安所從。立馬暫踟躕。今路雖云捷。終是行崎嶇。古路雖云遠。而無顚沛虞。雖與衆人違。獨行何傷乎。莫學慟窮籍。莫學泣歧朱。直前而勇往。勿令廢半塗。安得使行旅。皆從古路驅。今路永堙塞。古路作通衢。</text>
<title>悼亡 並小序○四首</title>,<text>景中死後十日。余入山留精舍。觸處傷感。常忽忽不樂。因念死者已矣。而如是係着亦吾病也。欲强情擺遣。而身之所處。目之所接。皆景中之遺蹤往躅也。則心非木石之頑。亦何能擺遣得也。遂賦悼亡詩四首以哀之。而兼示從遊諸人之同此懷者。林居兩三年。君亦携書笈。日日請業外。朝暮必再入。君齡爲最大。先入卽吾側。循循皆雅飭。冠襟儼成列。內自心術工。外至經史說。有得共勉勖。有疑相扣質。舋舋自忘倦。靡不吐胸臆。縱有後日會。那得前時樂。念此耿不寐。三更樑月白。右精舍我自有精舍。堂因君輩刱。結搆豈不勞。要欲相依仰。工訖以落之。拈韻迭酬唱。滿堂洋洋中。君聲獨淸亮。我常往聽之。駐足菊砌上。有時自饔飧。喧笑氣融暢。造物胡猜忮。不欲以此餉。中途奪吾子。使我心䀌愴。右新堂每當春夏際。柳陰濃溝地。宜風又宜月。宜詠又宜睡。余時坐其下。同志輒數四。小童環其側。列案若書肆。隨陰西復東。肄業兼暑避。嫰葉尙依舊。遽然人事異。他日團圓處。那堪少一喟。右岸柳君自築此壇。手種隱逸花。正當書窻前。淸香侵頰牙。朗月良朋夜。聚首玩霜葩。今來雙眼淚。繞壇空長嗟。猶存昔年根。春風已新芽。蒔此人何去。茫茫九原遐。摩挲不忍起。山日看欲斜。右壇菊</text>
<title>嘗見古人 唐王中書 有作不孝子詩。極道其愛妻不愛母之罪以誅之。此於懲戒之道。雖不爲無助。而恐不若善行之爲易以感人而有慕悅跂望之意也。遂反其語。作孝子詩。盖亦先民從厚之意也。</title>,<text>世有至性人。早孤以養母。及夫有妻子。未嘗移所慕。不念新婦勞。祗欲老母安。申申勉戒語。不絶袵席間。吾衣何先母。吾盤何母饌。襦何頻有蝨。帬何久不浣。羹何醬辛酸。食何米麤糲。母年今幾何。吾輩當愛日。胡不呵兒孫。使近母飯時。貧何形言色。使母念我飢。母餘紬絹衣。妻惟短布裳。母常𩚿甘旨。妻不厭糟糠。晨夕長母側。數月或妻室。奉養靡不至。要使母心悅。是謂能子職。是謂篤天倫。不負吾父母。辛勤鞠育恩。不負此天地。覆載生成仁。如何不肖子。反此恣悖妄。我欲令此輩。讀此泚其顙。古人不孝詩。想必因見聞而作也。今余之此作。亦非自意創製也。盖只記得兒時所目擊於家庭之間者也。書訖三復。不禁愴涕。</text>
<title>效韓文公感春詩體。因步其韻。以寄派卿。時派卿留吉州暘谷。</title>,<text>春日林棲適。頹然坐復卧。我身無或逸。我心無或惰。聖賢難攀追。志業易婾墮。一心在。老死吾將奈。</text>
<title>余自塗壁後。惕勵驚懼之心。似有加於前日。古人座右銘。信有以也。盖於前日冊子上看聖賢語。譬如就聖賢之座請益焉。今則譬如枉聖賢于吾室。長時承奉。婾墮之意。放慢之情。固宜少損。而但此習懦已久。病又轉深。不能煞用工夫以自斂飭焉。甚有愧於壁上諸先生矣。遂賦古詩一篇以自警。</title>,<text>聖賢諸格言。左右列森然。居然矮陋居。諄諄函丈筵。戒我隱微際。心術多過愆。戒我動作間。威儀多放顚。戒我慾勝義。私累時掣牽。戒我怠勝敬。悠悠志不堅。千載上明訓。若爲我惓惓。束身于這裏。便被他拘攣。譬如蕩心疾。左右挾兪扁。又如倦行馬。常畏人掣鞭。私邪生念頭。十目况在前。此心常凜凜。薄氷與深淵。凡於治心功。不爲無助焉。終吾未死前。奉持以周旋。</text>
<title>昨年閏四月初三日。筵敎以賤臣爲北關分敎官。並賜書籍。而十行綸綍。丁寧諄複。奉敎惶隕如昨日事。而遽已周歲。又當此日而龍馭已帝鄕。遺弓劒之日。只隔兩箇月矣。撫念痛傷。不覺隕淚。輒賦古詩一篇。以寓感慕之懷。</title>,<text>皇天眷東土。千載降聖人。睿質已天成。聰明又超倫。卽阼卄五載。民物摠煕淳。典學工夫大。博約兩精純。年年燕使行。異書汗牛臻。造詣已臻極。德業日就新。表章紫陽書。發揮儒道眞。聖學歸一統。家家學關閩。期令左海隅。共躋壽域春。胡乃天不弔。仙馭遽上賓。哀我喪考痛。均此八域民。臣賤如糞土。臣微如介鱗。猶是化中物。經工叨選掄。命官兼賜書。敎詔復諄諄。臣豈剖析精。誤恩但主臣。臣頑不褥蟻。値此筵敎辰。如何又此際。賜書自楓宸。雙涕自汍瀾。寸腔增辢辛。自知臣罪大。此生贖無因。只得勤敎誨。無至負恩綸。終奈才學劣。賤忱亦未伸。一息未泯前。此恨煞無垠。</text>
<title>玄公 聖泰 挽</title>,<text>維昔我伯祖。耆德尊一方。其學本於孝。天彝非勉强。伊誰繼其後。公早遊門墻。資性已近學。誠孝自出常。奉親情文備。事不異存亡。終遠猶愼追。未嘗或忽忘。蒸嘗貴鮮潔。有時親漑湘。一心惟在玆。念念他未遑。旣有百行源。無事不周詳。衣尠完裾衫。家無淺土殤。廉靖兼恭謹。狷介又易良。吾觀今古人。尠克終允臧。夫子三戒訓。幾箇人淪喪。惟公獨慥慥。到老志冞剛。謝世以葆眞。屛跧卧西岡。芻豢紫陽書。抄錄恒隨裝。舊𠎝日剗鉏。期欲無毫芒。不以余譾謏。辱知過十霜。無言非悃愊。有書盈篋箱。見推日加重。愧此無以當。尋常赫𨂜間。覼縷罄衷膓。許多經曲禮。有疑輒扣商。忘此身薄劣。與之相頡頏。胡乃中途棄。使我加踽凉。世道益晦昧。異論恣披猖。吾聞諸大易。作善天降祥。原反煞順寧。頤耋猶强康。庭有趾美兒。將看門戶昌。元來種必穫。此理差何嘗。千古告訣恨。淚墨題哀章。聊以攄我臆。於公靡揄揚。</text>
<title>車公 允壯 挽</title>,<text>耆碩凋零盡。公獨魯殿崇。學從我伯祖。派自松巖翁。天賦已勁正。敬謹又勑躬。諄諄誨誘處。可見爲人忠。覺有氣質病。矻矻自治功。修省老彌勤。望尊一鄕中。平生慕賢誠。魚澗祠訖工。如余末學子。自顧實顓倥。公乃不遐棄。期與共磨礱。誰謂天不憗。遽然奪我公。士林均嗟惜。不但里巷空。春風萬蟄蘇。公獨就玄宮。蹇步鞭誰掣。我淚偏盈瞳。</text>
<title>李汝度挽</title>,<text>君在此季世。儘是不易得。柔嘉其言貌。豈弟其性質。開心無城府。待人只悃愊。况自近年來。稍欲自斂飭。與我孰若子。子常有言曰。人若不自知。必待人砭藥。吾於吾兄說。無敢不信服。吾自知吾病。病端苦非一。願兄愛以德。盡言無靳惜。吾知吾子說。藹然出衷赤。故余不自揆。思欲相扶策。身心言行上。靡不說到極。君皆肯聽受。怡然無少逆。對話必移晷。來訪無晨夕。憐我貧又病。賙恤殫誠力。胡奈棄我去。使我益孤孑。嗟君死可悲。不止壽命促。有親已晩暮。有兒纔髫齕。而無弟與兄。上養又下育。茫茫厚夜裡。此寃終難滅。春間搬宅計。不忍與吾別。誰料未浹旬。遽然千古隔。送君多少恨。未能攄短訣。</text>
<title>鄭汝盛挽</title>,<text>久矣儒道衰。善類日凋零。吾友若而人。半已歸玄扃。如何又今日。遽爾公先我。如公雅潔操。端宜稱儒者。從吾先君學。少我只三歲。昕夕相追隨。金蘭托深契。我作同門兄。自任告語責。有失輒規戒。言或過於直。公能容而受。不憚改前愆。以是心悅服。情意日纏綿。誰謂一病痼。百方竟莫醫。古里頓蕭索。一村共涕洟。况在交游末。愴䀌尤何言。庭有二兒存。趾美望後昆。申申懇托意。不敢一日諼。</text>
<title>鄭公 泗潤 挽</title>,<text>此別卽千古。我歌多苦詞。叔世轉儇薄。尠得如公資。忠厚以接物。勤儉以自持。趍庭詩禮學。不愧佐郞兒。恐墜靑氊業。訓誨老不衰。不謂余淺陋。以孫來托之。一心惟這裏。奔走亦忘疲。如何不卒業。中途遽棄歸。與我忘年交。欵欵去毛皮。憂我病纏綿。咄咄形色辭。阻濶必來見。見則必講疑。文字與禮儀。舋舋說不遺。自從旬月來。公來何差池。庭棗已新芽。屋梁永可支。此皆公手澤。觸目那忍悲。江湖失主人。里巷共涕洟。有子子承武。此可見報施。玄扃欲將閉。怛然傷我思。緣痾違臨竁。多愧辜恩私。相挽以虞殯。淚墨謾交揮。</text>
<title>憶汝長。效韓昌黎知音者誠希。</title>,<text>知音者誠希。念子難爲情。耿耿卧不寐。寒齋夜三更。</text>
<title>還山路偶吟</title>,<text>去惡與爲善。未曾忘霎然。何能操此志。不變盖棺前。</text>
<title>元月十四日。自湖堂問疾于姪家。步還半路。率爾而成。</title>,<text>發言無愧行。獨處不欺心。表裏渾如一。乃知造詣深。</text>
<title>十一日夜。憶弟姪口占。不相見恰滿一月。</title>,<text>不見弟姪久。離思正辛酸。睡覺窻滿月。塊然卧窮山。</text>
<title>山居卽事</title>,<text>寒宵初睡覺。明月滿西窻。胸襟顧何似。澹澹未波江。</text>
<title>山居卽事</title>,<text>開門無限風物。對案許多聖賢。只養天眞這裏。莫尋名利那邊。</text>
<title>偶成</title>,<text>來投先兆下。溪上一茅廬。地合愚夫處。山宜貧者居。無人與俯仰。有土可菑畬。箇裡兩般事。省愆又讀書。</text>
<title>山居卽事</title>,<text>與世相忘久。悠悠萬事灰。身從山水僻。眼爲聖賢開。病得和春去。詩逢佳景來。在余斯已足。無學又無才。</text>
<title>詠小室</title>,<text>平生愛小室。自笑性情那。不是侈爲戒。亦非儉以詑。楹低防冷易。簷短得陽多。所願常寧謐。使吾好攝痾。</text>
<title>自歎</title>,<text>坐溪堂見魚躍。仍成短律。愧我讀書士。愚懵同衆黎。登山眼不大。觀水術還迷。魚躍思鮮膾。鳶飛恐擭雞。心通皆至理。願且勤攀躋。</text>
<title>十月初九日。書齋始成。與諸友設小酌以落之。因呼韻共賦。</title>,<text>蕭然一草屋。窈窕茂林中。爰得硏窮所。其無孜矻工。將資麗澤益。方始爲山功。秪恐人之患。由來鮮克終。</text>
<title>春日山居憶汝長。次張文昌醻韓庶子韻以寄。因要瓊報。</title>,<text>性情旣有合。齒序亦相宜。惜別牽裾遠。喜逢就枕遲。與君未會日。使我無歡時。願且同征邁。終歸不負知。余於汝長爲從兄弟。而又同年生。故第二句云云。</text>
<title>幽居卽事</title>,<text>幽事日繁華。林亭二月時。玉堆波萬頃。金嫩柳千絲。啼鳥朝盈壑。躍魚夕滿池。靜觀皆已物。孰謂我無貲。仲春氷圻時。往往成堆。久而不消。故第三句云云。</text>
<title>偶成</title>,<text>素志在遺逸。非爲世道艱。言因性訥簡。身以分微閒。義理奧難索。聖賢高莫攀。忘吾才鄙拙。且欲勉其間。</text>
<title>八景臺下路僅容一車之轍。而上矗千仞之崖。往往有墜石橫道。余每經由是處。未嘗不凜然危懼。疾趨而過。不敢游目。亂步過此。率爾成一律云。</title>,<text>促武瞥然過。千尋蒼壁前。仰空广危石。瞰下㶁奔川。便覺心兢畏。自無行放顚。平時倘如此。庶幾寡身愆。</text>
<title>春帖</title>,<text>識見之昧猶前矣。心術之病依舊矣。奈何一向汩沒不振。頹塌不起耶。今日三陽載回。萬物鼎新。</text>
<title>效韓文公感春詩體。因步其韻寄派卿。</title>,<text>我所思兮在何所。全用韓詩 山之西兮谷邃處。我欲從之遊兮。病痼身兮路脩阻。春晩江湖百媚生。魚始躍兮鳥始語。我讀我書樂我樂。獨違君兮恨何許。</text>
<title>感吟 並小序</title>,<text>一日。風雪大作。湖波洶湧。日候甚惡。翌朝開戶視之。前山凈亢。水波如練。因念吾心爲氣質之昏蔽。物欲之汩亂。將無以爲人矣。未知何時得復此心之本體也。山遮暮雪依迷見。水挾獰風吼躍來。一夜風恬兼雪霽。山明水晏依舊哉。</text>
<title>辛丑之二月望朝。出步湖邊。得一石依然如龜狀。抱而歸。置之山齋之中。日夕相伴。惟書與石爾。遂感而成一絶云。</title>,<text>不入臧孫山藻室。幾年埋沒古洲邊。愚吾頑汝正宜伴。今日相逢非偶然。</text>
<title>山居卽事 二首</title>,<text>言皆齟齬事皆疎。到底罅遺未補苴。已識性情難變化。不如守分老窮廬。鈍愚鄙拙兼山態。事事年來益懵然。却怪世人不諒我。時將論議來相傳。時有丈老以鄕間議論來問。故落句及之。</text>
<title>詠小室</title>,<text>廣廈千間思大庇。吾心寧異杜陵翁。翁優材力吾貧弱。獨庇庇人自不同。</text>
<title>春日謾吟 三首</title>,<text>已愛幽棲絶世塵。江湖更喜得新春。莫言愚陋無相識。猶作東君好主人。玩山玩水樂雖深。爲國爲民憂亦侵。自是吾儒殊異學。幽居不敢有遐心。盡日山門不見人。游魚啼鳥獨相親。化翁知我元無用。故放江湖寂寞濱。</text>
<title>詠鵲巢</title>,<text>洞中前無鵲巢。精舍後始有。我巢成後爾巢又。愛有兩巢相對門。分付村童無毁覆。年年不去養兒孫。</text>
<title>詠白鷴</title>,<text>一日。有白鷴一雙來游湖邊。兒輩持竿欲圖之。余適見之。率爾而成。白鷴爾莫近湖邊。湖上有人欲害爾。浮則深潭飛則天。人間羅弋奈於爾。</text>
<title>春帖</title>,<text>自識鄙鈍未世諧。投閒屛跡亦宜哉。惟有東君不遐棄。年年窮谷却尋來。</text>
<title>春宵 時學子輩以粮絶散歸。</title>,<text>獨宿寒齋伴月明。是時春暮倍幽情。中宵睡覺心無事。卧聽前溪鵝鴨聲。</text>
<title>澗泉</title>,<text>澗泉始逵響淙淙。携友前尋亂石中。坐弄淸溪襟覺爽。徜徉移晷滌塵胸。</text>
<title>春日湖邊。見蝴蝶飛入湖中。口占。</title>,<text>翼雖短弱志强大。栩栩湖邊欲渡湖。願借天風好吹去。毋令大志廢中途。</text>
<title>十月初三日夕。與諸生共看朱子書口占。因使諸生次韻。</title>,<text>自知僻陋苦無聞。携笈冠童謾聚羣。不敢斯須閒說話。呼燈暮榻對論文。</text>
<title>至日吟</title>,<text>一陽初動羣陰下。萬卉始萌積雪中。余豈獨無萌動意。靈臺喚起主人翁。</text>
<title>歸家値催糴。憶山口占。</title>,<text>山人豈合出山外。不耐塵喧亂似麻。長者淵邊最深處。數椽茅屋是吾家。</text>
<title>正朝偶吟 二首</title>,<text>一箇心猶未整頓。更論身外甚經綸。經綸責付才能者。歸卧湖山作主人。莫以經綸非己責。吾儒職分是經綸。湖山之樂縱云樂。獨樂寧忘天下人。</text>
<title>次車丈除夕韻</title>,<text>悄然今夕餞迎意。病卧窮廬識者稀。吾德未新新歲到。終宵點檢前日非。</text>
<title>謹次車丈風雪韻。奉呈座下。</title>,<text>玄冬虐雪又獰風。奰屭寒威蔽四空。和日甘霖知不遠。剝陽新復已陰窮。</text>
<title>閒居卽事 三首</title>,<text>小閣寒宵初睡覺。山雞已唱兩三聲。無人不必愁孤寂。風盪前溪月入楹。時學子以事出山。余獨處溪堂。此身自是塵氛外。世味何曾入念頭。獨有人間體大事。嗟余將奈終身憂。溪山經籍足優游。最是儂情樂靜幽。造物餉余知不薄。敢於此外有他求。</text>
<title>富貴吟</title>,<text>窮通元自繫於命。多事人間生怨尤。富貴如能容智力。仲尼先已執鞭求。</text>
<title>書齋成。與諸友設酌呼韻。</title>,<text>如吾疎拙合沉淪。諸子胡爲寂寞濱。不厭枯孤追逐意。愧余寡陋非其人。</text>
<title>冬日卽事</title>,<text>江山一夜堆瑤瓊。六出花飛萬樹榮。封盡磵蹊塵俗絶。幽居更覺十分淸。</text>
<title>自歎</title>,<text>讀書修行摠虗說。名利關頭頭出沒。打透此關方少休。何時得見此時節。</text>
<title>元月初。大雪連日。夜不聞雞聲。枕上口占。</title>,<text>有雞寒餓不能鳴。竟夜寥寥報曉聲。會待雪消天暖日。上榯高唱使人驚。</text>
<title>偶成</title>,<text>自憐才學俱無成。只合林泉卧太平。寄謝時人休攛掇。願爲聖世一閒氓。時余忝文房之任。呈三單乞免。地倅終不許。而有欲見之語。故第三句云爾。</text>
<title>閒居卽事 四首</title>,<text>飯後徘徊精舍隅。正當海月滿江湖。箇中多少幽閒意。語不能形况筆乎。木脫霜淸林氣顥。月明人語渡平湖。幽人無事眠常早。入夜相羊底意乎。凉夜擁衾開小牖。西峰霽月入懷中。冥然坐久還喪我。多少塵襟半欲空。半夜溪聲震砌櫳。萬山黃葉正秋風。爭夸幽人疎爽意。一般淸響又寒蛬。用陽關律</text>
<title>幽居感吟 二首</title>,<text>時余有所營爲事。先壠床石 通宵不寐。神氣頗不寧。因念余不無心多之病。遂賦兩絶以自省。幾般係累幾營爲。衆念交攻方寸微。身計倘謀身分外。此心安得有寧時。第一深憂學未成。妻孥寒餓亦關情。旣有是身有是累。閒中莫說世緣輕。</text>
<title>頃與汝長，思叔會宿。徹曉不寐。而所論只唐人詩一句及余拙吟。追思之。不覺騂恧。卽賦兩絶。以備箴警。二首</title>,<text>此學必須相講質。疑難何限聖賢書。逢塲只做閒爭競。一句唐詩甚益余。一榻淸燈坐到曉。人間此會亦難頻。盍討許多經史說。却將蕪語誇他人。</text>
<title>九月十九日。自湖堂歸。見田畒荒廢。滿目蕭然。誠所謂不堪擧目者。朱子本語。 忽念晦菴夫子長澗詩與松巖先生與人書。而不覺有學道愛人之君子殆未見之歎。亦朱子本語。 遂於馬上。謹步其韻以識之。</title>,<text>底術救荒欲究尋。哀民憂國謾悲吟。自知韋布非其位。奈有區區惻隱心。</text>
<title>十月十六日夕。親朋來會討話。入夜而散。時余白地立産于破屋中。汝度爲余請以牛車汲川。余遂偕往至川邊。時天無纖翳。皓月滿沙。萬籟俱寂。川流淙淙。余心甚樂。幽興飛動。遂賦一絶。相羊久之而返。</title>,<text>淸宵散步淸川上。極目明沙明月中。此心隨處便蕭灑。家累何能累我胸。</text>
<title>憶派卿</title>,<text>時派卿入暘谷。以忌疫未出。不禁懷想。用陽關律賦一絶。坐看明月欲西傾。獨夜蒼茫憶友情。傍人未會余心在。數報隣雞已盡鳴。</text>
<title>自九月催糴甚急。閭里騷然。家姪早已畢糴。而族還遝至。困苦百端。余不忍捨之入山。臘月十八日始訖了。乃尋舊棲。越二日立春。是夜枕上得身字。</title>,<text>久墮囂塵耐苦辛。昨來林下偶逢春。千峰月白人聲絶。却是蓬瀛羽化身。</text>
<title>元月初九日。往朱村喪家。歸路偶吟。</title>,<text>不貪不僞全吾天。直做工夫未死前。若使此心中變改。盍將性命早歸泉。</text>
<title>返山路。忽憶派卿。馬上口占。</title>,<text>雨後淸朝又和風。萬山春意正融融。緩驅蹇鬣如中酒。嗟我懷人悄我衷。率爾而成。文不足觀。而又不及鞭警之意爲可欠。而上兩句作非歇後看。則不爲無益。</text>
<title>復夜口占</title>,<text>天地大都生物意。一陽動處可推尋。閒中占得消長理。省却許多閙熱心。</text>
<title>臘月二十四日。自碑歧氷行往千年德。見白鳥坐道傍啄人屎。因成一絶。</title>,<text>赤觜素翎不染塵。幾年刷濯碧溪濱。如何來啄途邊穢。汚却平生玉雪身。</text>
<title>幽居謾興</title>,<text>蓬門咫尺對層巒。盡日聽鸎綠樹間。且此窮居無外慕。眼中物色摠幽閒。千年豐沛霽氛腥。萬樹鸎花畵太平。莫道窮閻敻聖化。村村耕鑿老堯氓。</text>
<title>四月卄一日。始往朴兄家。望哭景中。歸路有志悼二絶。</title>,<text>扶曳病軀欲訪誰。望門不覺淚盈頤。那堪前日送迎處。怳若衣冠風拂披。時余有足病未瘳。故首句云。迎入心懽常失笑。挽歸語切或相爭。入不迎門歸不挽。君胡今日太無情。</text>
<title>自癸丑後。連遭期功之制。苦無意况於詩句之詠。丁巳淸明日。來宿溪堂。逍遙柳亭。始觸感而成一絶。</title>,<text>溪坼柳嚬春正深。眼前風物感人心。山禽亦喜主人到。來集岸頭多好音。</text>
<title>至日寄汝長</title>,<text>惺惺意思近何如。常目在之滿壁書。知君正得陽生候。更望異時喚起余。</text>
<title>下碑歧。馬上口占。</title>,<text>江村二月寒威酷。藉藉人言節序差。積雪未遮生物意。春來萬卉自萌芽。時雪深數尺。而地有靑草出。故落句云爾。</text>
<title>春旱異常。民情方苦。四月初四日。始有雨意。至夕。兒童以雨報。余時病卧。忽憶兒時春雨詩。曰雨裏望山山色翠。根荄處處始芽萌。安將元化生生德。活得吾王億萬氓。時歲飢。民多餓死。故云然。 詞雖鄙俚而意頗不俗。遂步其韻。率爾而成。</title>,<text>徂春涉夏愆陽久。播盡三農未一萌。早識上穹本仁愛。終看恩霈及吾氓。</text>
<title>幽居謾興</title>,<text>薄雲素月已秋情。近日山家更覺淸。造物隨時供雅樂。鸎歌纔歇又蟬聲。</text>
<title>數年以來。眼視漸短。看書頗艱。正當瞑目靜坐。而性本耽書。自不能倚閣一邊。精力之憊敗。多以此也。因念余於書籍。若有素分者然。遂戱成一絶。</title>,<text>半生緣業有殘書。眵眼傷情實爲渠。繾綣深情終不奈。抱而至死矢無疎。</text>
<title>會寧吳生以七寶詩見寄。遂次其第一首山間還韻。</title>,<text>大讓金剛智異山。地嫌關塞要荒間。空敎聲聞聞於遠。多事輪蹄日往還。</text>
<title>春日山居五樂</title>,<text>春來一壑摠啼禽。靜聽可分巧拙音。老子此時有小樂。靑林坐久日西沉。峰頭雪罷澗泉生。淸響淙琤過砌鳴。老子此時有小樂。終朝對玩滌塵情。澍餘雲淡惠風吹。燕颺茅簷日正遲。老子此時有小樂。開門靜坐對書帷。芽萌甲坼草成茵。紅綻綠嚬舊朶新。老子此時有小樂。携筇穿屐陟岡頻。林端藹藹暮烟輕。簷角熒熒新月生。老子此時有小樂。繞庭散步到深更。</text>
<title>用思叔韻以遣懷 二首</title>,<text>達濟斯民窮獨善。男兒事業惟此間。莫道聖朝無棄物。奈吾疎拙合投閑。坐卧亂書常自繞。有時携屐石泉間。渚禽亦會幽人意。兩兩浮來助我閑。</text>
<title>五月。御製條問降臨。八月。下褒批。又有召命。種種惶隕。遂賦短律以志感懷。</title>,<text>天章絢耀落山樊。召命聯翩到蓽門。臣學未優臣病痼。此生無路答鴻恩。</text>
<title>偶成</title>,<text>巖下小齋夜閴然。男經女績一燈前。養疾年來塵念少。山窻曉月却安眠。</text>
<title>春日卽事</title>,<text>孤筇隨意尋春行。無限靑山入望平。物物仁天元化裏。千條萬朶發新榮。</text>
<title>至魚游澗李先生舊宅。拜道北祠。因上松巖與祠後松臯。念先生夢楹。恰滿六十年。愴然久之。謹步三淵金先生贈別韻以志感。</title>,<text>遺墟來訪小巖靑。手閱先生舊抱經。千載誰能理餘韻。恭行瞻禮立空庭。</text>
<title>庚子冬。湖堂成。翌年上元日。余時獨處。呻病不能寐。曉聞湖北村閭諠囂甚。乃俗所謂祈福祥呼畜物之聲也。遂於枕上戱成首尾韻。用代俚俗云。</title>,<text>擁衾達曉謾傷神。百病百貧我一身。身病爭如心志病。學貧較似衣食貧。食貧不害爲君子。身病何妨作善人。惟患學貧與心病。擁衾達曉謾傷神。</text>
<title>自歎</title>,<text>自笑何工以至今。年來暮景覺駸駸。靜中未遏橫生念。動處難收走作心。義理何能容易得。疑難終厭耐煩尋。此詩不是閒吟詠。願效古人自警箴。</text>
<title>憶亡友仲擧</title>,<text>重厚寬平儘好人。與吾半世最相親。從遊曾鮮違三月。濶別那堪已六春。有事家門方臲卼。無時胸臆不酸辛。未知寂寞泉臺下。亦念江湖卧病身。時門中有事甚紛紜。故第五六句及之。</text>
<title>次康節生男韻。詠宗孫亨復。卽亨孫初度日</title>,<text>爾生多幸早而健。爾上繼吾祖與父。文行導敎繫乎我。家門興替在於汝。每憐爾父悲孤獨。故願爾行成四五。舊物吾家惟禮義。爾能不墜克承否。</text>
<title>還山路偶吟</title>,<text>性分何曾有聖愚。氣拘物化自卑汚。利名以外能超脫。天地之間是丈夫。心上倘無邪妄也。胸中豈不靜安乎。要將活潑源頭水。洗却塵埃一點無。</text>
<title>歲除吟</title>,<text>少日不愁此歲除。邇來方始歎窮廬。難醫心上許多病。未了人間無限書。梭箭光陰浸向暮。桑蓬志願已歸虗。問余做得甚工業。可笑年將四十餘。</text>
<title>壬寅六月初五日。卽車丈周甲之日也。諸子設小酌以慶之。而元培適丁右拱之時。未參筵末。謹搆四韻詩一首。以伸區區之悃愊。</title>,<text>夫公六十一年間。先否後亨理好還。親友賀筵圖丙宿。兒孫壽斝祝南山。提撕幾閱蘧公化。杞菊已占白老閒。花甲回環固難得。况偕雎瑟樂關關。</text>
<title>次車丈韻</title>,<text>人彝物則古今同。時向靑編想好風。志尙寬平儘君子。心從淵谷卽豪雄。歧分千幅占衰俗。瀾倒百川奈運窮。堪歎商師均爲失。世無玄聖誰折衷。</text>
<title>次槐陰丈韻 二首</title>,<text>江湖好作主人翁。餘韻龍門月與風。十畒桑麻身欲隱。百年塵俗耳還聾。古槐壇下淸陰長。新屋簷頭出日紅。惟是閒中經濟術。時將墳策訓兒童。卜居何事學山翁。肥遯林泉慕古風。世味年來淡似水。塵喧老去邈如聾。寧嫌鬂髮紛蒼白。却愛庭花雜綠紅。客到有時對碁局。槐陰爛斧幾樵童。</text>
<title>次車丈投示韻</title>,<text>公曾愛我我依公。離索深情詎異同。每喜一鄰相上下。却愁百里各西東。故山春返誰爲主。舊宅雨餘花欲紅。北望那禁鄕思切。半生心契有玄翁。</text>
<title>送鄭承旨 澤孚 還朝</title>,<text>遽然投紱浩然歸。人速公行公曰遲。心切分憂看寸赤。鬂爲求牧覺添絲。三年宦味蟬同薄。千里鄕情鴈共隨。受恤以來思報意。祗望努力答淸時。</text>
<title>冬夜有懷 時復前數日</title>,<text>睡罷擁衾坐五更。江湖歲暮雪新晴。盈庭月色同心白。入戶溪聲與氣淸。理會貞元羲易在。工分善利舜雞鳴。閒中經濟斯而已。莫歎身名靡所成。</text>
<title>余自十許日來。患痢委頓不能起。枕上偶得工字。</title>,<text>窮巷春回卧病中。蕭條百感撼余衷。人間難得知心友。道外更無着意工。千卷詩書要滿腹。一毫名利莫侵躬。幾時了却許多債。不惑年過猶瞽聾。</text>
<title>遊湖氷</title>,<text>萬頃琉璃一夜堅。無端鍾磬響淵淵。渾疑脚踏魚龍背。更訝身遊錦繡筵。何幸化兒爲鋪設。不妨寒士暫流連。奇徵况又聞村老。多日淸氷大有年。</text>
<title>除夕</title>,<text>一酌餞迎百感臻。靑燈半壁坐淸晨。痛纏風樹悲新序。學晩桑楡歎暮辰。羞作尋常一庸子。遽爲四十三歲人。莫言老大終無奈。猶是人間未死身。</text>
<title>處世吟。效擊壤體。</title>,<text>處世先從修此身。修身元自貴淸眞。口中嘿嘿常含漆。胸裏融融長有春。人旣厚吾吾豈薄。我無棄物物相親。千能百巧都虗事。處世先從修此身。</text>
<title>余以癘憂寓居于南山下敗屋中。而疎漏甚矣。五月初七日大雨。滿屋滂沱。終宵不寐。枕上得書字。因成四韻詩。而時玄兄光煕氏亦於北山下。倩人一小菴以歇泊。而上無一茅之盖。輒有同病之憐。末句及之。</title>,<text>癘憂彌月作僑居。每雨輒愁漏弊廬。竟夜潺湲共簷溜。渾家泥淖若庭除。縮頭斂膝猶霑體。覆薦衣只護書。却念玄兄棲息處。床床屋漏甚於余。</text>
<title>夏日卽事</title>,<text>活潑天機自轉斡。隨時可以養吾心。鶯聲燕語春猶在。月夕風朝興漸深。永日却消黃卷裏。短筇好倚綠楊陰。優遊閑適縱云樂。獨奈無成鬂雪侵。</text>
<title>看心經。至論愼獨。因念大學誠意章爲一篇之關鑰。而曰必愼其獨。中庸首章。卽聖學之宗旨。而亦曰君子愼其獨也。由是觀之。爲學之要。莫切於此矣。余之愚。亦知其如此而粗用力於斯且有年矣。而苦未有眞箇功效。遂感而成一律云。</title>,<text>古人爲學各殊途。樞紐其惟愼獨乎。若要斯心無表裏。盍於此處着工夫。傍邊十目猶難掩。肚裡三彭况可誣。從事于玆非不久。終無所得奈何吾。</text>
<title>冬至日。效古人藏頭體。作一律以自警。</title>,<text>平生做業苦無誠。成德成才謾有聲。耳學寧修胸裏慝。心工終保善端萌。明知末路多荊枳。只好殘年養性情。靑鬢已先素志零。令人却愧月朝評。</text>
<title>派卿自吉州北歸漁湖。搆屋於水臺之東。海山之陽。距吾居不十里而近。以歲庚申七月八日始入處。而余貧無以有助焉。聊賦四韻詩一首。用寓頌祝之義云爾。</title>,<text>子來慰我索居情。近日東隣縳數楹。巖下菑畬春十畒。燈前經籍夜三更。蚤聞晦父勤兼謹。已識聖門敬與誠。須趁工夫年未暮。莫如此物老無成。</text>
<title>挽詩[洪直弼]</title>,<text>聞說天雲外。新封處士塋。北方稱傑士。南國說高名。不有日章德。那能天聞聲。懸知乘化夕。應晦少微精。左海元東極。邊風又朔庭。人民多尙武。鄕塾鮮通經。楓老天荒破。松翁道脉明。古今一相接。公作爲章程。緬想囂囂樂。伊人天一方。微言荀奉倩。豪傑楚陳良。不見白駒客。空吟黃鳥章。九幽一以閉。荒草但茫茫。身歿三年已。名留一路傳。不因行信敬。那得化陶甄。維北誰能傡。於南或未先。休言居甚陋。君子道能全。先王條問十三經。辨對千言析義明。萬里琅函馳驛使。九重仙詔下柴扃。丹衷可忘唐虞聖。素履非安沮溺耕。不報知應還是報。雲鄕歸侍也陳情。爵祿誰能容易辭。中庸蹈刃並難之。高名近古無人抗。苦節而今獨子持。華誥未膺莊寢令。恩綸許作北關師。丹旌但揭龜巖號。也識終扶世敎衰。飛鴻湖上闢書齋。絃誦洋洋滄海涯。未訪深山康節室。猶存絶頂季通棲。神交半世心空注。遺草他時眼可揩。聞說衣書傳有所。不愁河里道全迷。公居河五里</text>
<title>挽詩[玄丕承]</title>,<text>朝家徵士北方師。粹盎其容謹厚姿。吻合心期私自幸。高明見識孰能窺。文章浩博朱門得。義理精微聖主知。多少胸中商量事。嗟無人世更論時。</text>
<title>挽詩[朴命璧]</title>,<text>天以吾道北。楓老曁松翁。各自得賢師。均是開羣蒙。以我弓馬鄕。變爲鄒魯風。逖矣無眞儒。紛然比頑童。邪說橫狂瀾。一治杳抑洪。千秋必有反。斯道誰折中。適値休明世。居然先生出。閉門四十年。於吾宗致一。執謙地愈高。守約心存實。古人義理明。君子安貞吉。處士藏名辰。正考羅賢日。聲光達于天。淸問下蓬蓽。奏解有條理。剖析極精密。王曰若有人。在衰世罕匹嘉奬侈絲綸。命召絡置馹。豐沛賓興錄。寔聖人至意。先生不敢有。固守東岡陂。望道如未見。兢兢誡虧簣。朱書尤致力。探句尤究字。絳帳湖上開。人自遠方至。撞鍾隨應聲。飮河各稱器。偏陂不敢肆。門路幸復明。楓松二老後。公乃斐然成。我亦聞公風。恨不早就正。去春承手書。親切如面命。義利公私分。俾我示廣居。每願脩我筇。從公聽緖餘。天胡不憗遺。遽使哭訃書。被髮下大荒。向誰我懷攄。聊抒道喪歎。遠送湖之瀦。</text>
