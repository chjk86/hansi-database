<title>雙谷村老求詩。題贈。</title>,<text>偉哉雙谷可堪遊。洞門呑吐幽且僻。溪水蜿蜒燕尾分。四野茫茫山漠漠。路入松岩落木中。松岩絶壁高百尺。林深樹密居民少。處處耕鑿淳而朴。若非王維之輞川。定是李應之盤谷。谷中人家三四五。年年佳會中秋夕。中秋月色十分淸。西風驀地淸逼骨。提壺挈榼各相歡。柸盤狼籍多肴核。傴僂半白兩李公。爛醉不迷幽興發。西村厖髥年少人。橫笛一聲行雲遏。北里殊常啄然翁。狂歌蹈舞而自酌。人間此會亦何有。世上俗人應未識。俄然醉臥各頹然。地爲席兮天爲幕。衣裳淋漓酒痕在。不知月落東方白。</text>
<title>永別離怨。代人作寄子美。</title>,<text>君不見長安城中桃李花。朝開枝上暮泥沙。世間萬事皆如此。妾身與花何獨異。昔日與君相未親。安知君是放浪人。知君情好強相從。信君誓指南山松。逢君屈指久未計。安知今日相分袂。願君離人須莫恃。只疑讒言偏入耳。甁沈簪折兩無因。往愬父母還遭嗔。樽中斗酒可遨遊。相思不見有隱憂。妾身安得化爲雲。尋君到處長隨君。妾身安得化爲月。照君到處柸中物。別後衰顏不復紅。鏡中不似寵時容。撫胸不寐身展轉。相思欲見長不見。相思相思長相思。一日相思十二時。欲戒斯婚毋我事。此身不閱將何以。平生此恨亦何在。昔日信君空自悔。離愁日日鑽眉峯。欲奏雲和下指慵。憑誰可得寄我音。雁已滅兮魚亦沈。此身雖有永別離。此心非石終不移。春山幽谷子規啼。秋夜空閨落月低。此時愁緖更綿綿。幽怨應是徹九泉。</text>
<title>尋梅</title>,<text>野水尋梅春信遲。向陽初拆兩三枝。芳姿似羞蒙市塵。寧在荒村野水濱。疏影橫斜水淸淺。暗香浮動月黃昏。西湖先生世不識。況是此趣誰能論。老夫終日愛玉肌。醉中乎作漢宮兒。春風畫堂桃李花。安得此兄爭相誇。悠然折簡喚隣翁。愛此相酌情興濃。只恐明朝狂風起。片片細逐東流水。明朝沽酒更來看。莫敎隨雪渡關山。情興未盡山月冷。歸來惜踏疏枝影。</text>
<title>題高靜禪師詩卷 名性哲</title>,<text>我初未識哲上人。我聞上人非一夕。今朝來扣掩重門。出門一見如舊識。相將促膝與之語。面帶蔬筍煙霞色。夷猶視我一卷詩。披圖一見忘塵俗。上人道高山亦高。縱有去路難着脚。上人志靜居亦靜。欲往從之簪纓縛。靑山高靜我塵土。一堂腆顏空脈脈。他年匹馬受師歸。虎溪遺跡應傳續。師曾逃儒誤歸佛。且莫逃佛歸楊墨。</text>
<title>秋霄吟</title>,<text>今夕何夕雲氣微。東山月出揚明輝。荷摧▒折漙露零。銀河西流斗柄傾。梧桐葉落銀床冷。南軒萬竹散淸影。蓮漏催夜政長。寒蛩喞喞鳴我床。南隣北第稍無語。雲外一雁南飛去。風恬不動鎭帷犀。水沈細裊黃金▒。圖書連壁一室深。壁間橫掛瑤徽琴。幽人緘恨坐虛簷。銀鉤半揭蝦鬚簾。美人盈盈隔秋水。相思咫尺如千里。悲秋兼有此心懷。自恨笑語無人偕。蓬山可望不復到。一生已作雙鬢老。少年行樂渾是夢。深思坐到晨鍾動。</text>
<title>憶松岩。作古風贈文淵。</title>,<text>我有松岩數椽屋。藥畦蔬圃過林麓。松風一縷爽如秋。白雲蒼靄行可掬。溪水泠泠出雲門。渴處盤回高處速。游魚潑剌更圉圉。釣來可以爲膾玉。洞門深深互吐呑。草深人絶同盤谷。東風搖柳羃靑煙。野桃山杏紅錦萼。梅雨初收霽景鮮。山光野色淨如沐。落葉蕭蕭玉宇高。籬下露團黃金菊。雪花璀璨朔風吹。臘梅爭雪香馥馥。此時不可無我吟。爲奪天慳移卜築。朝朝暮暮策枯藜。登山臨水隨野鹿。安養禪家隔雲林。尋僧往話樂幽獨。而今身世縶簪纓。繭足役役馳南北。宦路崎嶇側足難。鏡中已驚兩鬢白。世上人人皆白眼。何異鴟鳶腐鼠嚇。朝來小雨筍蕨甜。謀身爲口歸未得。山靈爲我作移文。嘲我蒼黃多反覆。岫幌雲關掩▒開。使我不得重着走。吾當神武掛朝冠。還歸舊棲忘塵俗。馳書爲報山靈道。莫以浪翁爲逋客。</text>
<title>次德優酎字韻</title>,<text>索居誰與嘗四酎。槽床點滴如殘溜。平生良朋有幾箇。思君不見長如餓。愁來一食三四噎。少年豪壯俱摧折。各在東西難可致。題詩寄贈已三四。到處多逢宦路人。厭聞誇說齒生津。輕風驅雲雨初霽。十里濃抹湖光麗。腰下徒誇綬若若。不知湖水纓可濯。朱樓十二揭珠箔。繁華侈麗隨俗薄。那如湖上伴鷗鳴。共君一壺相與呷。</text>
<title>懷舊遊。效演雅體寄德優。</title>,<text>憶昔同泛彩鷁舟。人鳥相忘汗漫遊。輕風吹卷白鷗波。江上數峯堆靑螺。波底游魚大如犀。十里烏檣半隱堤。龍江近入麻浦流。雲端寸碧露蠶頭。呼兒金龜換酒來。引滿屢傾鸚鵡柸。鼉鼓聲催百壺傾。醉歌互答潛蚪驚。老我而今驥伏櫪。獨臥蝸廬空憶昔。羨君氣格鶻橫天。揮洒萬紙蛟蛇顚。想憶正中撫鸞絲。月湖夜奏鳳凰詞。文淵身世託蠹魚。擧酒且喜浮玉蛆。百源索居隣鮫室。長與琴鶴消永日。安得此輩如駏蛩。蹇驢到處相追從。</text>
<title>遊山寺</title>,<text>披榛入谷人蹤絶。麻鞋登頓蒼崖滑。一逕縈紆繞山腰。我行正是林木末。禪房寶塔在何許。雲深回首不知處。鍾聲日暮出幽洞。爲尋方丈聞軟語。山僧本自語不繁。見我只自說寒溫。相將聯袂坐松窓。慇懃勸我山中食。地偏人遠塵事少。林深只有聞啼鳥。嗟予十年爲口忙。至今雙鬢空潦倒。夷猶談罷欲辭歸。細閱塵寰心更草。道人齋罷枕石眠。出門落葉無人掃。</text>
<title>春日贈希籍</title>,<text>春深昨夜雨聲中。長安十里炊煙濃。千門萬戶花滿紅。乳燕鳴鳩日政融。遊絲渺渺墮碧空。林下幽鳥啼東風。街頭楊柳綠陰重。滿園芳草靑蒙茸。五陵公子氣如虹。金鞍▒勒嘶靑驄。尋芳直過金市東。街上游女爭昌丰。問訊鈍齋詩酒翁。幾處遊詠遺奇蹤。嗟予身世久疏慵。獨立一望愁無窮。多君筆力健且雄。詩酒可得相追從。月湖漁叟詩思工。明日遊春宜與同。</text>
<title>泛長湍石壁</title>,<text>長湍之南積城北。中有石壁高百尺。縱有去路邈難登。鼷鼠失足鳥飛絶。上有長松百圍。龍身鶴幹根屈盤。下有長江一派。葡萄玻瓈灣回碧。人間此境亦何有。此間徑欲來置數椽屋。若非和靖放鶴之西湖。定是東坡泛舟之赤璧。我愛子安詞。秋水共長天一色。客子吟頭盡日昂。泉石膏肓醫不得。景於多處亦多愁。好句忽圓仍未作。一生精力盡於詩。撚斷髭鬚雙鬢白。江風晩起浪花飜。破浪一箭添帆腹。明朝古都討泉石。興亡一一供我目。佳我忘形同遊人。莫辭詩酒到處情興發。</text>
<title>題安和寺</title>,<text>安和古寺幾僧在。安和古寺唯鳥啼。我來入門揖世尊。珠闌十二浮雲齊。松槽漆斛浴室淨。香煙深鎖無塵泥。瘦僧如腊麈空揮。愛我無心袂重携。經營屈指半千年。山深水落路已迷。山禽野獸杖屨馴。洞幽村遠未聞鷄。古塔半摧苔蘚封。塵壁拂見故人題。歸來日落山路黑。覓得新詩催馬蹄。</text>
<title>冏上人求詩以贈</title>,<text>上人來自何方來。袖出古畫求我詩。顧我鹵莽散材人。敢廁翰苑先生詞。雖然醉裏堪一作。似售老夫衰且遲。山中靜裏如披見。山中塵土幸相思。</text>
<title>題廣明寺</title>,<text>古寺樹深禽語多。古寺無僧人語靜。禪房微呀屋漏雨。古佛不粧香火冷。一片毀垣當道危。宿草芊綿迷古井。我來卸馬小憩留。蒲茵石枕臥松影。往事茫茫不可評。只有山水供我詠。</text>
<title>寄正中</title>,<text>我有數椽廬。富平西崦西。槐柳自成村。洞戶分角圭。闃寂墟落靜。短籬過蔬畦。車馬絶不到。境僻無塵泥。山如玉芙蓉。水似靑玻瓈。南浦半篙深。游魚大如犀。釣來爲玉膾。韭萍爲香虀。淳朴別乾坤。壺酒爭携提。世人縶簪纓。如鳥籠中棲。那知此中間。遊詠相扶携。東有開花寺。不可無留題。聞君以詩鳴。可得吟肩齊。我欲與之歸。遊山偕杖藜。</text>
<title>乙巳十月望夜大風。因憶舍弟浪叟。</title>,<text>凍雨霽天地。慘淡雲容黑。北風動地來。萬木呼更急。殷床驚雷吼。卷海銀山立。野舡無人渡。野井無人汲。卷我屋上茅。折我階邊竹。棲鴉飛不起。行客相匍匐。我有一舍弟。七年南荒謫。魚書絶不來。至今音信隔。有人自南來。說盡窮困迫。鶉衣寸寸針。破屋徒四壁。謂誰兄與弟。謂誰親與戚。單立稊米身。四顧無與適。況當歲將窮。禦臘從誰得。語盡思黯然。珠淚洒茵席。忉忉惄如飢。欲語心更慽。昔我少年時。挾冊同勤學。于今各分襟。▒地長相憶。深負鶺令篇。對床知何夕。世路早知難。何爲勤仕學。吾將雙谷底。身世老泉石。</text>
<title>寄正中</title>,<text>聞道南伯恭。遁跡西湖畔。而我欲尋訪。出門無人伴。深思與之歸。之子不須憚。君看歲月忙。春光已強半。冉冉老將至。雙鬢改昏旦。西湖漲漣漪。垢膩亦漑灌。山水少磷緇。無處不堪翫。栗島探勝景。蠶嶺窮壯觀。回舟綠楊洲。鋪席桃花岸。游魚擧網得。村釀典衣換。相將醉無何。浪遊宜汗漫。君若違此約。徒爲後日歎。</text>
<title>贈百宗</title>,<text>出門萬山秋。入門數叢菊。山谷深復深。千門霜葉赤。王化無遠邇。居民自淳朴。勤勤傳舊業。處處耕且鑿。年來亦大有。社罷村村樂。叩歡誦大平。但愁日易落。外戶長不閉。無虎亦無賊。嗟予獨居憂。撫胸長泣柏。策杖最高丘。白雲望不極。助祭烏不來。種松多觸鹿。白楊風獵獵。愁雲滿丘壑。京洛浪遊人。一半皆舊識。無人弔孤哀。交道眞淡薄。獨有唐百宗。日夜同几席。甚知百宗眞。深感百宗篤。時時作新詩。慰我憂戚戚。況復秋夜長。把史評今昔。終夜却眠魔。和爾長短律。</text>
<title>戲希籍 烏川正。別號土彌勒。</title>,<text>烏川有一物。人云土彌勒。身長纔尺餘。腰圍五六尺。望之不似人。就之誠荒唐。嗟哉天壤間。化筫何殊常。人人爭指顧。捧腹相絶倒。宜置岩谷間。何以人間到。此物何所用。所用終不省。天質固如此。須將破明鏡。</text>
<title>期待正不至</title>,<text>落日▒西岑。千林風更急。幽人有佳期。出門空佇立。期人竟不來。人門方獨寐。家僮來報我。新篘香又膩。怡然起推枕。喜有壺中春。野蔬作佳肴。窓竹作幽人。呼兒洗破巵。引壺聊自酌。樂哉何所憂。幽興濃於粥。三柸意忽卷。一斗豁胸襟。嗟哉風塵客。役役甘其心。那知山村客。此興當千鍾。須將作移文。永絶俗人蹤。</text>
<title>次待正見贈韻</title>,<text>供詩唯淸風。邀客唯玉友。山僮喜客至。報我齊拍手。出門喜相迎。繫馬門前柳。交親幸竝入。無人訪此叟。含愁每皺眉。見子笑開口。情深數往來。識面何吠狗。君看山中趣。愛雪不用帚。生涯淡於僧。野興濃於酒。況乃淸夜永。明月窺竹牖。忘形到爾汝。酒薄顏不厚。嗟我長齟齒。笑君長歇後。交情眞管鮑。世間亦何有。</text>
<title>廣陵村莊偶題。贈野老。</title>,<text>戴月出東城。天寒星斗稀。鷄鳴海色動。樵叟趁墟歸。淸風吹我面。漙露沾我衣。前呵導我行。歸心隨雁飛。前村一兩家。籬靜門無扉。繫馬門前柳。夷猶傍竹籬。村老見我至。出門顏怡怡。迎我入虛堂。促膝求我詩。兒童拾野栗。小姑烹伏雌。宦途足愛憎。山村少磷緇。吾亦卜爲隣。與君老於斯。</text>
<title>憶前日西湖之遊。因詠古風寄友人。</title>,<text>而我生於世。久有江湖約。身世泥笏簪。思歸歸未得。忽憶百源翁。遁跡西湖宅。期與二三子。尋訪殊不俗。到門主人在。彈琴聲裂帛。出門喜相迎。炊侑紅蓮食。夷猶坐談懷。同向江之曲。西湖隔塵凡。水淸纓可濯。乘舟遡漣漪。移向蠶頭泊。漁翁相笑語。出網飜玉尺。爛燖爲飧鶯細斫爲膾玉。淋漓百壺盈。引滿飮更劇。醉歌互相答。羯鼓響幽壑。留連樂未央。只恐紅日落。豈意蠶嶺下。飛石落吾額。流血濺衫袂。四坐喪魂魄。重裹白㲲巾。引壺手自酌。日暮到前村。土床煙爲足。縱橫相枕籍。不知東方白。酤酒各相酬。淸狂復如昨。壁上長短詠。汗漫不盡錄。日晡別主人。聯轡還京洛。德優有▒懷。邀我鋪茵席。高堂大夫人。翦髻俱酒肉。風軒維百榼。杯盤多狼籍。乘醉各簪花。不覺烏帽側。尊前▒嬌饒。主人之所蓄。琴歌羞未發。斂眉遙岑碧。醉客各逃酒。日落歸路黑。追思苦不忘。作此慰吾寂。</text>
<title>秋日寓懷</title>,<text>隱几四雨亭。亭高秋氣早。千林日影薄。萬樹蟬聲老。三逕已荒蕪。歸意亂於草。無人訪我來。落葉風自掃。床頭有古琴。拈來獨自抱。山水少知音。一身空潦倒。江東頻入夢。蓴魚何時討。松岩應好在。歸去策最好。</text>
<title>寄正中百源 自號蠶嶺七賢</title>,<text>古有竹林七。今有蠶嶺賢。出處雖不同。氣味相依然。高孤脫俗姿。肯後嵇劉前。淸談傲時世。偉冠如飛仙。笑睨靑雲士。如蟻慕腥羶。欲學赤松子。又擬葛稚川。誰知蠶嶺下。別有小洞天。我欲從之遊。利祿相縈纏。風塵三十載。未去已霜顚。題詩愧謝君。何日相追牽。</text>
<title>送權翰林歸覲嶺南</title>,<text>有美人生傑。可就不可致。已受趨庭訓。久抱凌雲志。胸中大華蟠。筆下濤瀾起。氣格似秋天。襟懷若秋水。靑春先折桂。世人誰得似。飛步策佳名。今爲香案吏。而我欲追隨。宿願良未遂。相逢如舊識。一言相汝爾。亹亹忘町畦。肝膽傾相示。今朝忽辭歸。欲留將何以。鄕關在雙親。白髮垂兩耳。君歸衣彩斑。同爲老萊戲。四隣各相賀。草木光亦被。時秋積雨霽。野迥籠煙翠。登高豁醉眸。佳致儘堪記。定應好興開。新詩書萬紙。歸來須寄我。括目當欲俟。</text>
<title>山村夜吟</title>,<text>月落天未明。幽人方獨夜。有懷起推枕。霜葉落窓下。山空萬籟收。壹雁南飛過。鍾鳴何處寺。路暗歸未可。我性愛淸淨。待明尋僧話。</text>
<title>謝宥上人惠野蔬</title>,<text>乾鵲噪午晴。擲錢占好事。竟日無人來。默默憑烏几。山僧來扣門。贈我山中味。知師采於山。念我情不已。家貧無擔石。四壁唯書史。辜負木瓜詩。徒有後日恥。</text>
<title>迎曙途中</title>,<text>朝出敦義門。晩行迎曙程。迎曙亭邊松。落落而亭亭。亭存人易換。霽雲浮簷楹。而我歌遠遊。促鞭馬蹄輕。秋天高復高。一雁天邊鳴。歸心懸馬首。歸路走開城。探遍靑木都。一一奚囊盈。</text>
<title>文淵來訪以贈。二首。</title>,<text>夕陽入林亭。山色紅耀絢。幽禽引雛呼。竹風涼於扇。相逢喜欲顚。好懷終日展。亭中何所有。只有紫石硯。有酒覓思業。有客溫於玉。曾有停雲思。相逢歌伐木。世上多少人。誰知絃上曲。我是物外人。知音子應獨。</text>
<title>遣懷 二首</title>,<text>酒醒夜向分。素月中天流。四隣稍無語。獨坐心事悠。佳人負佳期。寄書終無由。乾坤雖廣大。不能容我愁。夜深愁思多。寥寥閉柴扉。明月照我膝。落葉投我幃。兀坐耿不寐。西風冷透衣。獨把歲窮愁。憾歎雙鬢稀。</text>
<title>次達城相公漢都十詠</title>,<text>山中溪水灣碧玉。溪上古刹年幾百。千層石塔立庭際。鍾聲出洞蒼崖裂。麻鞋布襪策杖土。爲尋長老相笑語。忽驚身世在仙境。不知此境果何處。右藏義尋僧渡口日落人初靜。樓閣重重半空影。江空天闊渺無邊。雲端瀲瀲開金餠。樓中遊士夜欲徹。夜涼寒粟生毛髮。一聲長笛坐中來。知有漁翁在江曲。右濟川翫月花朝月夕昔同遊。促膝聯襟酒百甌。今日棄我他鄕去。離愁別恨焉能休。遠隔東西參與商。欲挽未挽空斷腸。相贈折枝歌渭城。孤雲落日思渺茫。右盤松送客散步水崖屐齒響。白雪塡壑平如掌。上下四方浩無際。江上華亭高百丈。前村後村皆銀屋。雲洞岩谷聞折竹。更憐野梅香撲鼻。爲訪春信留憩息。右楊花踏雪春山嵬嵬高復高。可捫銀河烏鵲橋。北闕蔥蔥▒氣▒。南江水暖漲葡萄。閭閻盡是藏春塢。千紅萬紫經朝雨。乘興都忘歸路賖。歸來已撾三更鼓。右木覓賞花東郊芳草鋪靑茵。可憐年少尋芳人。杏村新釀典衣酤。壺中別有一番春。相將開酌淸溪曲。繁絃急管互喧吸。俄然筆落天欲暮。月出東山殘日落。右箭郊尋芳誰把西湖比西施。偶然乘興泛漣漪。投篙鱗甲亂鬚眉。水底綠蘸楊柳枝。山迥直疑天盡頭。碧蘅紅杜生芳洲。誰能毀譽河東守。萬事都忘只狎鷗。右麻浦泛舟古寺池水淸無底。波平政如玉盤洗。翠蓋忽欹遮紅粧。風送奇香入衫紵。納涼遊子來無數。瘦僧如腊揮玉麈。闌干徙倚苦吟身。綵霞紅霧濃如雨。右興德賞蓮雲鍾街上幾百家。炊煙凝碧雜收霞。佛誕政是四月八。家家熒煌明燈花。五里十里渾似晝。遊人笑語竄驚狖。夷猶貪觀歸去緩。樓上鍾鼓欲殘漏。右鍾街觀燈幾經霹靂亭亭立。下有流水灣回碧。絲綸直下坐多時。潛魚驚餌波上躍。膾玉肯思碧澗羹。且酤美醑盈金甁。此間淸興當封候。宦途何用釣虛名。右立石釣魚</text>
<title>山中八詠</title>,<text>山中古井冷涵天。鏡面澄澄生細泉。微波不起徹底淸。四隅芳草生芊綿。村扉初開天向白。坐聽轆轤聲靂靂。汲來初嘗雪入喉。淸冷更慰文園渴。右山中古井門前綠槐密葉稠。居人避暑行人休。綠陰滿地日未漏。葉裏啼烏聲嚶呦。老夫萬事都忘却。朝欹高枕至日夕。夢見行蟻上南柯。忽驚身到槐安國。右門外槐陰午煙孤起林外羃。靄靄凝碧濃欲滴。君恩飽暖無遠遙。大平有象村村樂。饁彼南畝酒盈盆。又炊麥粟養兒孫。須臾風卷忽飄散。斜帶平林抹一痕。右野店炊煙山腰石逕一線斜。縱衡政似走驚蛇。石稜瘦出難側足。曾無人迹落松花。行行終日無人伴。只恐林缺石窮斷。忽聞笛聲自遠邇。樵夫漁父夕陽返。右山腰石逕岩上偃蹇雙老松。龍身鶴幹苔蘚封。夜夜空山爽籟響。快耳一縷來淸風。人間塵漲意所厭。寧在荒村傍茆店。亭亭不變歲寒操。杏艶桃嬌吳越僭。右石上老松溪流激石雪鱗起。柳枝裊裊際平地。武昌幽趣此中存。飛絮泛泛隨逝水。午風吹動弱依依。乍雨乍晴籠煙微。日暮嬌鶯飛欲止。金梭抛擲靑蘿機。右溪邊垂柳遠岫峨峨撑靑天。行雲冉冉斷復連。鬟髻半露行雲端。幽人一望眼更穿。初如素練橫靑嶂。又似白龍走山碭。忽然作雨油然起。千村萬落搖麥浪。右遠岫行雲平郊芳草細如絲。觳穀牧放溪之湄。牧童睡熟夢見魚。大平時節人共知。落日未落山漠漠。倒騎緩緩橫短笛。歸來初解短蓑衣。入門未乾雙泥足。右平郊牧牛</text>
<title>秋夜詞。寄子美。</title>,<text>一夜園林風雨窘。幽人獨臥相思憫。漏聲催曉出觚稜。庭院無人燈欲盡。薤葉涼生忽有秋。隔簾蛩韻冷秋秋。斷鴻千里邊音絶。知有空閨女獨愁。</text>
<title>過德水院</title>,<text>古院寂寞無人依。古院荒涼門無扉。垣頹瓦落屋漏雨。日暮棲鳥鳴且飛。溪水漣漪灣回碧。石稜瘦出苔痕積。飮馬溪流牧馬野。更問前路知幾曲。</text>
<title>虞美人一闋</title>,<text>梧桐葉落銀床冷。雨過林亭靜。老夫無事只吟詩。小妓多情臨鏡照蛾眉。何人和我傷秋句。獨倚庭前樹。竹扉嘔軋爲風開。疑是故人尋我入門來。</text>
<title>臨江仙</title>,<text>窓外脩竹森似束。綠陰間臥看書。滿庭芳草不曾除。閉門塵事少。誰復問幽居。公道世間唯白髮。鏡中雙鬢扶疏。天晴雲斂月如梳。思君君不到。秋色政愁予。</text>
<title>秋閨夜情。效玉樓春。</title>,<text>玉階一夜蛩聲咽。月入朱簾光更潔。深閨美女翦刀催。塞遠征夫音信絶。屛山半掩風燈滅。脈脈幽懷誰與說。梧桐露滴靜無人。千里斷鴻愁未歇。</text>
<title>巫山一段雲。贈成上人。</title>,<text>焚香淸淨裏。烹茗黑甜餘。袖裏長携貝葉書。雲林無定居。郊平望不極。山迥畫難如。嗟我塵懷苦未除。從師得一歔。</text>
<title>臨江仙一闋。示浪叟。</title>,<text>鉛燭高燒羅幌靜。雨聲滴碎枯管。漏籌催夜夜漫漫。風櫺驚醉夢。秋氣透衣寒。中有佳人顏似玉。愁深慵整雲鬟。含情脈脈倚朱闌。携琴閒下指。指冷不勝彈。</text>
<title>恭和御製七言排律六十韻</title>,<text>東韓基業垂無極。化日中天舒以長。商嶺未聞逃世客。漢庭多見白頭郞。君王遇相懃三接。萬姓歸仁秉五常。懃政不弛思納誨。經邦未懈用謀臧。時雍豈肯憂難治。歲熟何須歎旱蝗。嗣續永懷光祖考。治安不忘自修攘。蔥蔥佳氣籠金殿。秩秩儒冠滿玉堂。每憶當時陪苑裏。安能今日侍螭傍。拜承宸翰蛟蛇走。叨被天恩雨露香。堯舜大平欣再得。歐蘇才格愧難當。詼諧不學枚皐舌。鐵石長思宋璟腸。垂拱衣裳興禮樂。更崇文武自弛張。梯山航海蠻夷服。政簡朝淸法度彰。恭和載歌慙不已。自陳言志亦何傷。堪嗟幽厲生爲暴。却羨皐夔死亦殭。漢武求仙長自笑。東平樂善苦難忘。秋深池館荷摧蓋。霜落東籬菊有芳。海晏自多生盛際。趨朝何幸拜明光。廟堂宰相懷忠信。平地何人起太行。心緖朝朝懸北關。夢魂夜夜繞蕭墻。興亡可鑑漢秦鹿。得失從知臧穀羊。禁院鷄人傳玉漏。上林靑女逞穠粧。逸勞轉裏繫興廢。罔克念中分聖狂。富貴在天那可必。功名有分肯思量。身閑題詠養情性。無事優游長飮觴。但可忘情閑坐臥。何須爲口轉奔忙。笑看釋氏言爲誕。每慕前賢道不亡。朔野已無傳羽檄。邊人終不見金創。忝承庸劣龍顏顧。愧乏涓埃聖恩償。復振淳風眞大古。挽回王道似陶唐。朝陽翽翽鳳凰至。靈囿呦呦糜鹿蹡。唐帝惡奢焚錦繡。漢文崇儉集書囊。惀人不見公門裏。醉客多逢大道旁。閑裏不知跳日月。鏡中驚見鬢蒼浪。半生學業眞思魯。一粟微軀不莠節。夜見衆星皆拱北。曉聞新雁過橫塘。雨晴東嶺雲容淡。目送西郊野色黃。山水奇觀供眼底。風雲佳景入詩章。煙生處處皆炊黍。稻熟村村各築場。狗吠鷄鳴聞四境。香車寶馬塞康莊。葦花初白露華冷。楓葉微紅天氣▒。守口如甁思欲訥。持身似矢戒披猖。長懷墻面宣尼訓。不忘三遷孟母坊。薰汁鳴珂朝聖主。焚香披卷揖堯湯。煕煕皥皥安黎首。蕩蕩巍巍偉我王。皇眷龍光隆錫命。臣爭先後轉踉䠙。高居上帝降多福。受職諸神除百殃。寶座深深照白日。朝廷肅肅凜秋霜。安閑已識君恩重。誠政惟知氣力強。慵裏經旬忘盥櫛。園中和霧剖桄榔。嚴防利欲欣從善。吐出心肝肯作佯。一枕邯鄲蘇病骨。半窓桐月賭微涼。不才何恨爲人棄。思患尋常以禮防。喜得奎章終不寐。起看羲取出東方。丹心永保傾葵藿。黃髮終期到上庠。俯仰何嫌終落落。頑愚無怪更倀倀。罷朝徐步靑雲路。退食從容玉佩鉠。事大恤民常汲汲。尊賢樂道每遑遑。三韓憶載綿瓜瓞。五福千齡享樂康。忠孝古來難可竝。側身長望白雲鄕。</text>
<title>恭和御製燭刻</title>,<text>臣是唐堯世上人。鳴珂朝聖十餘春。煕煕萬姓遭明世。淸淸▒臣絶等倫。宮苑雪▒多物態。御溝波起絶纖塵。梅將殘臘香初吐。日度西岑影欲渝。萬世安能逢聖主。一生誰得記微身。朝廷肅肅言難記。佳氣蔥蔥盡未親。喜得奎章忘美味。恭賡宸翰損精神。蒲編簡史名難載。勝水佳山跡未陳。天保已知祈聖算。鹿鳴從識宴佳賓。自慙不是儒冠輩。點筆裁詩未逼眞。</text>
<title>重卿相公挽詞</title>,<text>與君聯袂幾春秋。到處相從意更悠。筆邁鍾王眞有法。詩兼鮑謝絶無儔。人間永棄靑雲路。天上應題白玉樓。已識廟堂遺跡在。從知簡史美名留。今朝繐帳悲傷處。前日玳筵歌舞遊。一別九泉誰與語。西風回首淚雙流。</text>
<title>閑中書事。贈君度。</title>,<text>身世長容七友堂。寶猊時裊水沈香。老夫把冊憑烏几。小妓繅絲倚象床。厭聽隣舂擣愁悵。愛看籬菊傲風霜。柴扉闃寂輪蹄斷。日暮棲禽語盡樑。</text>
<title>寄叔強次韶</title>,<text>水標橋上是誰家。十二高樓影半斜。薄暮微濂通繡箔。中秋佳月透窓紗。羅衣寶帶風流客。玉齒靑蛾艶冶歌。笑殺主人緣分薄。可憐良夜獨吟哦。</text>
<title>送伯淵謫歸伊川。二首。</title>,<text>一曲陽關惜袂分。離鄕去國孰君君。肯栽愚谷千株柳。應捲衡山萬疊雲。故友有情懷雅操。國人無數揖淸芬。那知松柏昏鴉集。千里茫茫鶴失群。渭淸涇濁孰能分。我獨悠悠苦戀君。豈意升沈如逝水。還爲聚散似浮雲。雪晴山色爭供興。臘盡梅花競吐芬。最是此時題詠處。嗟哉詩酒與誰群。</text>
<title>到天安登樓。</title>,<text>楹高簷豁笑談涼。一水微茫樹老蒼。繞屋靑山開罨畫。飜階紅藥逞穠粧。思家步月羈懷動。醉酒憑欄客興長。孤館寥寥官吏散。自題新詠付奚囊。</text>
<title>登公州錦江樓</title>,<text>客懷撩亂強登臨。縱目郊原快我心。鷄岳浮嵐靑一抹。熊津流水碧千尋。倦遊異地南蠻近。回望神州北極深。薄暮欲歸歸未得。待看明月上雲岑。</text>
<title>後園宗親觀射。命絃字爲韻。</title>,<text>風輕日暖柳飛綿。政是宮中三月天。金鴨御煙凝帳殿。上林仙樂雜歌絃。鶯驚鳳駕藏深樹。燕蹴殘花落錦筵。庸劣叨承恩更重。麤疏只和棣棠篇。</text>
<title>偶題</title>,<text>綠樹陰陰草自荒。雨餘庭院蘚痕蒼。半生忽憶家山興。百計難逃兩鬢霜。幾片落花隨逝水。一雙棲燕語雕樑。南軒萬竹多奇絶。高枕閑眠晝政長。</text>
<title>寄德優</title>,<text>與子時時袂共牽。幽懷雅趣莫齊肩。自知逸氣凌霄漢。誰識高才濟巨川。豹在山中和霧隱。龍潛海底抱珠眠。莫嗟衰鬢空將老。終侍重瞳近御筵。</text>
<title>述懷三首。寄城西二三知己。</title>,<text>已分疏慵白盡顚。敢將才調鬪淸姸。願辭紫綬能逃世。更鍊丹砂欲學仙。遣興頻傾儀狄酒。覓詩聊守薛濤牋。窮經坐久神心倦。閑倚靑奴半日眠。衰鬢年來白似銀。閉門高臥養天眞。酒狂那計遭嘲笑。語直何嫌被怒嗔。行路半生多白眼。一身隨處只烏巾。靑山綠水可埋骨。役役肯須勞此身。時序炎蒸晝景遲。雨餘山色畫圖奇。風生虛閣竹陰散。暝入回廊日影移。浮蟻酒柸紅琥珀。沈瓜氷椀碧琉璃。老夫高臥渾無事。笑見佳人雪藕絲。</text>
<title>登南山</title>,<text>崒嵂危峯半入雲。登臨星斗可堪捫。群山輔佐圍王邑。衆水朝宗赴海門。一抹炊煙生北渚。幾株楊柳暗前村。夷猶乘興忘歸去。滿壑松濤晩更喧。</text>
<title>與正中，文淵約遊西湖。而因病未歸。詩以寄之。</title>,<text>老子龍鍾病不堪。虛齋終日倚書龕。流年已近淸和節。高會遙思玉麈談。坐對山花紅似錦。緩尋汀草碧於藍。知君遊罷歸來晩。洲渚無人月浸潭。</text>
<title>寄浪叟</title>,<text>嗟予兄弟病侵身。藥鼎茶甌只自親。床上瑤琴那得奏。案頭黃卷已留塵。滿園花氣通簾重。隔屋山光入座新。爲問韶華餘幾日。可憐辜負一年春。</text>
<title>偶題</title>,<text>詩酒尋常放浪遊。生來元不記春秋。鳥啼深樹日初永。客散高堂棋未收。楊柳池中春水暖。梅花窓畔暗香浮。糟妻笑報新篘熟。聊與東君醉不休。</text>
<title>送慶源府使黃士恭</title>,<text>雄才俊骨挺尋常。選出群英鎭朔方。拜詔先辭丹鳳闕。離親漸遠白雲鄕。劍關千里家書絶。鈴閤中霄客夢長。慈愛君恩俱未報。也須珍重戒風霜。</text>
<title>讀通鑑晉記</title>,<text>當歲攻吳策轉奇。也殊明關後來衰。自從建業王綱斷。終有斷亭志士悲。往事茫茫良歎惜。遺編一一儘窮知。嶢山南北遺蹤在。千載猶傳墮淚碑。</text>
<title>送姜浩浩歸覲</title>,<text>翰林風味少人知。詞藻高談我所希。金殿每含鷄舌進。靑袍長惹御香歸。袖中久草陳情表。身上初加老子衣。占得門闌多喜色。慈親壽考古來稀。</text>
<title>夜坐書懷。寄叔強。</title>,<text>連漏催籌欲二更。碧空雲盡淡疏星。寒蛩沆露▒▒苦。窓▒迎風葉葉鳴。燭暗虛堂人獨臥。月明高樹鵲頻驚。悠然忽憶江東興。他日乘舟與子行。</text>
<title>次浪叟詠梅韻</title>,<text>孤標曾不領繁華。獨立山中澗水涯。疏影暫隨明月轉。暗香時逐好風過。可牽東閣幽人興。合在西湖處士家。▒友王孫多意思。先春折得未開花。</text>
<title>偶題二首。寄次韶。</title>,<text>昨夜秋風透碧紗。光陰鼎鼎疾如梭。鏡中衰鬢吾嗟老。筆下奇才子患多。千里風煙懷北固。一場魂夢到南柯。無人知我閑居趣。謾把瑤琴奏踏莎。閑中日日覓新詩。客至尋常對奕棋。萬樹殘蟬秋思苦。一簾微雨晩風吹。幽人醉倒黃金斝。小妓嬌繅白雪絲。自笑老來狂不減。風情猶勝少年時。</text>
<title>贈文淵</title>,<text>新交舊識巧相違。虛送芳辰瞥眼歸。鏡裏未能逃白髮。閑中只自掩柴扉。草經微雨纖纖碧。燕逐殘花故故飛。春服旣成高興在。共君何日浴乎沂。</text>
<title>登古阜民樂亭</title>,<text>客懷羈思似懸旌。戀主思鄕夢每驚。窓外脩篁經雨淨。林間幽鳥引雛鳴。殊方役役成何事。勝地悠悠次第行。試上高亭如羽化。恍然身世在蓬瀛。</text>
<title>古阜龍頭遊賞。先作一首。呈諸席上。</title>,<text>扶藜步屧上龍頭。眺望郊原興轉幽。山勢周遭橫野斷。江流蒼茫接天浮。酒花高▒鸕鶿勺。漁唱遙連鸚鵡洲。不識長安何處是。五雲深處是神州。</text>
<title>自詠。作演雅別體。</title>,<text>十載烏巾老欲顚。膏車抹馬賦歸田。釣名役役蠶成繭。爲口匆匆蟻慕羶。門外蛙喧多綠草。爐中麝炷裊靑煙。有懷揮翰蛟蛇走。醉墨飜鴉氣浩然。</text>
<title>浴罷</title>,<text>時序炎蒸汗滴珠。汲泉浴罷氣還蘇。襟懷浩蕩淸猶健。頭髮扶疏亂不梳。蕉下開樽飜萬葉。竹林欹枕擁千夫。閑眠盡日空揮麈。世上其誰懶似吾。</text>
<title>秋日書懷</title>,<text>西風颯颯報新秋。窓外梧桐病葉稠。暮雨朝雲無復夢。楚蟬湘雁自成愁。開樽對月誰爲伴。翦燭看書睡是讎。不識故人何處在。也應橫玉倚靑樓。</text>
<title>書悶寄子美</title>,<text>入夜秋堂月色新。生涯計較意難伸。自多公冶元非罪。誰識曾參不殺人。對影永吁心滿緖。忘言却恨世無親。恐疑明主投機杼。此悶須將達紫宸。</text>
<title>贈見上人</title>,<text>世間榮辱少因緣。能達三千與大千。投宿暮歸林下寺。化糧朝向野人煙。身無彼我空留▒。心亦眞如▒▒禪。他日若逢虎溪上。師應破戒我應顚。</text>
<title>過章孝公墓</title>,<text>西風落葉政紛紛。溪水漣漪蹙▒文。古壘離離荒宿草。空山漠漠鎖寒雲。看碑掩▒知功德。拜墓忘言憶哲尊。日暮長堤更回首。野花殘處鹿成群。</text>
<title>山居偶題</title>,<text>年來身世病兼貧。▒▒遺經獨養眞。犬吠山家尋隱客。虎窺村路趁墟人。風雲好景供詩急。京洛親朋入夢頻。日暮出門重有感。一溪流水碧粼粼。</text>
<title>舍弟浪叟謫在昆陽。以寄。</title>,<text>年來事事轉悲傷。到處逢人淚滿眶。自愛當時同几席。誰知今日各參商。嶺南月白晨霜冷。漢北秋深晩菊黃。脈脈相思無限恨。西風兩地各登望。</text>
<title>寄琴軒</title>,<text>岑寂渾如結夏僧。思君回望百憂增。土床▒坐煙爲足。書史閑携月作燈。落葉滿空秋索寞。驚風吹水浪崩▒。今朝採藥披雲去。野老來眞喚不譍。</text>
<title>嘆項羽</title>,<text>當時爭鹿事茫茫。豪傑同歸漢業長。三月咸陽煙不滅。一朝垓下淚成行。拔山力盡嗟何及。蓋世心違嘆已亡。若信烏江亭長語。江東雖小尙稱王。</text>
<title>詠曉</title>,<text>魂夢初驚意思徽。靜聞風葉落書幃。誰家旅客依孤館。何處征夫臥鐵衣。山谷幽深村犬吠。秋天慘淡塞鴻飛。東窓漸白銀缸▒。殘月西岑尙有煇。</text>
<title>次韻答岑上人</title>,<text>綠水靑山本不緇。夙心鞭馬訪毗尼。閑中伴侶唯圖畫。世上功名似奕棋。妙趣慣聞今數載。高談相話定何時。科頭抱膝南榮下。喜得佳詩愧未知。慇懃佳句寄閑人。語澁才疏不可因。千里相思心滿緖。一尊徑醉臉生春。衰翁困臥山村舍。世客榮登要路津。何日相逢同對榻。忘形爾汝飮逡巡。</text>
<title>命題 二十首</title>,<text>天子瑤池綺席開。爲邀王母久徘徊。珍羞有踐玻瓈案。▒夜頻斟琥珀柸。風送奇香羅幕動。雲凝宵漢鳳簫催。▒▒▒料國非國。荒服由來終不來。右穆王宴西王母。周王出獵建旐旟。卜得非熊載後車。肩上鬅鬙垂鶴髮。袖中珍重有丹書。愁看鹽色赬魴尾。喜見王舟入白魚。牧野鷹揚眞一快。除殘不日奠民居。右渭川獵高宗喪畢尙餘哀。天位艱難有永懷。念裏不忘行至道。夢中終荷賚良才。鹽梅異日天工代。啓沃多年庶政諧。終始臣隣綿六百。至今馨德想悠哉。右賚良弼漢文恭儉孰齊肩。愛惜民財性自天。御廏不留千里足。露臺終惜十金捐。自嘉太傅規獒獻。還戒周王得鹿旋。所寶唯賢王者事。也宜殷富業綿綿。右文帝却千里馬漢武宮中夜築壇。欲將承露作金盤。謾尊五利求仙術。黷伐諸戎構釁端。汲汲只知求駿馬。遑遑那解恤民艱。若非悔過輪臺詔。丕業從知毀不難。右武帝下輪臺詔自誇神武出遼東。千里旌旗敞碧空。初入牟城雖得捷。竟留遼左未成功。纔加白羽天威挫。更立龜碑愧面紅。一擧貽譏千萬世。何曾不戒下淵龍。右太宗伐高麗成敗由來似奕棋。從知王濬略神奇。益州旌旆軍容壯。建業山川王氣衰。晉▒▒油銷鐵鎖。吳王縛面豎降旗。石頭遺堞依然在。長使英雄指顧悲。右晉武滅吳風生蘋末響颼颼。雁陣驚寒赤壁秋。垂釣煙波生細浪。投篙蘆渚起眠鷗。江長不見水窮處。山迥直疑天盡頭。一自泛舟遊汗漫。古人遺跡想悠悠。右仲秋遊赤壁古俗追懷晉永和。會稽連日飮無何。蘭亭寐寐基猶在。脩竹陰陰雀可羅。物換星移人已逝。山回水曲樹空花。長吟擧目尋遺跡。乘與忘歸日欲斜。右季春遊會稽奇形怪質古今稀。林木翺翔暝則飛。胎禍啼呼車載板。喜人殊異不如歸。凶哭異日人多嫉。繒繳今朝爾可違。何▒半山王介甫。題詩▒重許相依。右射車載板▒▒初殘魚▒▒。尙衣方進翠雲裘。兢兢論道忘前席。業業經邦有隱憂。旰食悠悠思納誨。宵衣脈脈憶良謀。願君終始長如此。丕業綿綿億萬秋。右待漏遇相遠尋仙境絶囂塵。盡是當時避世人。山色微茫空復暮。桃花爛熳自開春。壺中不識今爲晉。棋上徒知古有秦。縱▒▒年重到此。來時還恐更迷津。右桃源訪仙叨承魚水一堂歡。誰道君臣際會難。金闕昭昭堯日月。彤墀濟濟漢衣冠。風吹仙樂聞人世。殿鎖祥雲接華山。泛菊傳柸歌旣醉。不才何計侍龍顏。右重陽侍宴東風習習載春陽。人語村村農事忙。日暖原頭爭擧趾。雨過南畝欲移秧。君王細認艱難苦。父老欣瞻日月光。此是大平觀象處。自多身世際虞唐。右南畝觀農鳳闕巍巍上苑東。叨承恩渥侍重瞳。秋高雲淨出滄海。夜入河傾當碧空。不是佛家銀世界。定應仙境玉華宮。不知今夕知何夕。拜賜宮壼南露濃。右高樓翫月上苑花開蜀錦裁。氤氲和氣暖香來。風飄點點輕如雪。雨浥枝枝爛似堆。只恐無情隨逝水。還疑容易落蒼苔。大平佳節眞堪賞。咫尺天顏豈易陪。右三月賞花秉鈞台府代天工。漢相其誰似丙公。理燮陰陽常悄悄。禳除災眚每忡忡。心驚牛喘三陽月。不患人傷九達中。相業當時稱竝魏。一▒靑史▒高風。右丙吉問牛自將靑史等闌披。安石襟懷未易窺。宦路掉頭辭紱綬。東山携妓任棲遲。煙霞痼滯違民望。泉石膏肓失好期。鎭俗舊知多雅量。後來無愧北山移。右謝安携妓松篁獨抱歲寒姿。含翠亭亭雪後時。密葉疏枝黏玉屑。蒼髥偃蓋亂瓊絲。三冬特立貞心在。萬古昂藏勁節持。不競春風桃李艶。此心應是少人知。右雪裏松篁書樓黃卷亂頹床。曬日元來爲汝忙。憎似蒼蠅今作賦。齧如碩鼠更周防。日邊曝腹眞堪羨。篋裏藏芸策最良。披卷可能終滅種。人間嫉蠱亦難忘。右書帙嫉蠱</text>
<title>送稔上人之五臺山。三首。</title>,<text>人皆宦路夢長酣。泉石雲林不自諳。羨爾行裝波上鳥。嗟余滯迹繭中蠶。山深葛屨沾零露。日暮麻衣滴翠嵐。遙想師歸勤佛處。曼陀花雨落毿毿。奔走不知泉石幽。何殊蟪蛄語春秋。五臺今日送師去。寸廩長年空自愁。落日深山生紫翠。風生林澗散珠旒。優曇花雨曼陀月。茶罷時時憶我不。長老心情出岫雲。行行飛錫過山門。名區勝境唯思去。世路塵寰不自論。林下水聲無晝夜。眼前山色自朝昏。他年匹馬尋師去。薝蔔香中一笑溫。</text>
<title>送曺大虛咸陽赴任</title>,<text>乞郡初辭鵷鷺班。嶺南千里跨征鞍。纔歸鈴閤敷仁政。又覲萱堂衣彩斕。夜見北辰懷鳳闕。夢隨胡蝶到金鑾。一壺相送離亭晩。歌罷驪駒獨倚闌。</text>
<title>題炯上人之香山詩卷</title>,<text>上人行李欲何之。指向香山意甚奇。行到淸溪水窮處。坐看遠岫雲起時。心淸秋月曾無累。戀在山林久有期。嗟我風塵憂愁客。愧將衰質見吾師。</text>
<title>山家寄琴軒</title>,<text>破窓風亂硯生氷。案上圖書當百朋。凍雀投林聲細碎。幽人欹枕氣軒騰。相思政似懷春女。獨坐渾如結夏僧。爲問吾兄何樣在。應開春酒興先乘。抱川雙谷有松岩。路絶山深俗未諳。林下潺湲淸客慮。馬頭呵喝向幽探。烏巾短褐間情適。麥飯芼羹野味甘。高臥閉門塵事少。文從此不須慙。</text>
<title>次韻答持正</title>,<text>十年宦海困靑袍。老去圖書暫不抛。愁裏更無巫峽夢。醉中尙有五陵豪。年光催我凋殘鬢。春信尋梅到舊梢。莫怪虛舟能破戒。古來詩興醉來高。正自號虛舟。與予相約日。飮酒不過一臣觥。便體而已。過數日雪霽風冷。一擧累十。頹然大醉。不弊絶倒。因戲題以償破戒之首云。</text>
<title>寄琴軒</title>,<text>揷槿爲籬結草家。幽人隱几意無何。溪山自有幽禽語。門巷終無俗客譁。題詠時時矜筆陣。看書夜夜戰眠魔。晩開北牖頻回首。萬樹千林雪作花。</text>
<title>次韻答琴軒</title>,<text>山家蕭洒似禪房。盡日金爐炷麝香。老去昏花生病眼。醉來芒角出枯腸。梅邊春信回殘臘。林外樵歌返夕陽。獨上東皐重有憾。不知何處白雲鄕。</text>
<title>牧童</title>,<text>坡原雨霽斂煙霏。山谷深深露未晞。岸上蒙茸芳草綠。風前撩亂柳花飛。謾橫吹笛行行去。又倒騎牛緩緩歸。四野昏昏群壑暝。入門初解綠蓑衣。</text>
<title>雙谷村老求詩。以贈。</title>,<text>嗟予與子久分襟。今日相逢直萬金。枕石獨眠唯鳥惱。擁衾閑詠少人▒。我無名利悤忙苦。君有松篁歲暮心。爲問松岩何樣在。也應山雪遍千林。</text>
<title>在山家寄子美</title>,<text>星言驅馬短長程。肩聳吟詩緩轡行。茅店鷄聲天欲曉。馬頭鞭影月初傾。尋梅野水逢春信。夢入虛窓侍聖明。莫道山家無興味。賣薪買酒看昇平。</text>
<title>詠雪</title>,<text>酲餘擁褐臥吟呻。晩起鉤簾畫未眞。行容易逢東郭客。幽人忽憶灞橋人。謝家今詠楊花勝。陳苑風流玉樹新。誰奪天工開造化。一朝能作萬山春。</text>
<title>山房書事</title>,<text>癡雲黯黯雪華濃。十里長堤走玉龍。地僻人稀酤酒懶。天寒筆凍作詩慵。莫迎八谷山頭月。曉聽安神寺裏鍾。最愛野梅如喚客。瓊肌無粟艶芳容。</text>
<title>偶題</title>,<text>箇中幽趣少人知。野菜村醪意甚奇。半夜風櫺妨好夢。萬山松月可新詩。散材不見施繩墨。狂態何嫌被俗嗤。只憶忘形京洛友。幾登要路幾衰遲。</text>
<title>卽事</title>,<text>自厭平原有督郵。誰能從事喚靑州。村翁睡熟日將午。野鳥聲殘山更幽。坐見茶甌辰白浪。靜聞林澗散珠旒。蓽門半掩無人到。京洛親朋憶我不。</text>
<title>寧源兄送我酒二壺橘若干顆。偶題。</title>,<text>病夫終日對茶甌。偶見伻來興轉幽。酒碧忽思桑茗水。橘黃遙憶洞庭秋。自斟獨飮春生臉。又擘初嘗雪入喉。知是眞情深且厚。殷勤解我歲窮愁。</text>
<title>除日寄子美。二首。</title>,<text>歲月渾如赴壑蛇。鏡中愁見鬢毛皤。驅儺北闕林鴉散。簪盍東隣櫪馬多。困臥無聊憂患客。長歌行樂綺羅家。莫嗤最後屠蘇飮。狂興悠悠老更加。去年除夕子剛家。尊酒淋漓酌我多。紅燭高燒明似晝。美人低笑巧如花。坐中頹玉賓初醉。天末參移夜已過。今歲疏慵身老病。虛窓愁▒憾年華。</text>
<title>田家早春</title>,<text>日暖風和柳色黃。雪消林澗水洋洋。男修田器耕南畝。女執深筐採稚桑。瓮裏喜看新釀熟。盤中剩得野蔬香。山村逸老無人記。閑臥晴窓睡味長。</text>
<title>次韻答薄田</title>,<text>思君脈脈待幽期。訪隱山林政此時。村釀縱渾猶可飮。宦途雖好不如歸。眠餘戶外三竿日。醉後閑中一首詩。爲問竹林高臥客。酒痕衣上幾淋漓。</text>
<title>安神上方</title>,<text>麻鞋竹杖布行纏。行到禪家興欲顚。日暮空庭橫塔影。夜深金殿鎖香煙。鍾聲隱隱穿雲外。松韻冷冷到枕邊。長老胸懷無彼我。殷勤見我細談玄。</text>
<title>村家春日</title>,<text>春陰垂野草纖纖。春興春愁日更添。酒病始知村釀釅。薺羹初識野蔬甜。山深猛虎號幽谷。日暮棲禽入短簷。世上人人誇疾走。誰憐村老病貧兼。</text>
<title>郊行</title>,<text>村居岑寂無人來。京洛親朋空自懷。憑几獨眠意思倦。出門一笑胸襟開。謾探幽谷踏殘雪。又繞淸溪尋野梅。處處悠悠興不淺。夕陽却伴漁樵回。</text>
<title>出遊</title>,<text>老去猶能脚力健。未嫌山水相縈紆。柴門竹屋少塵事。雲隴苔溪隨僕夫。岸上落梅欲▒子。林間棲鳥時呼雛。一山過了又何處。笑入杏村尋酒壚。</text>
<title>聞子美醉歸。路上戲寄。</title>,<text>誰家投轄宴嘉賓。解倒春風岸着巾。市上行人爭指點。路邊游女久逡巡。梅花零落二三逕。楊柳陰濃四五隣。笑入靑樓羅幌靜。高燒紅燭照佳人。</text>
<title>寄琴軒</title>,<text>三春強半燕歸來。春服初成興轉催。睡熟厭聞山雨急。曉來欣看杏花開。謝家池草纖如織。陶令尊醪綠似淮。一失芳辰應隔歲。約君何日共傳柸。</text>
<title>薄田家賞花</title>,<text>莫笑長尋有酒家。光陰一失奈愁何。煙籠門外輕盈柳。雨浥階邊爛熳花。暮景敢因逃酒去。酬君聊亦作詩▒。吾廬亦有多新釀。明日相逢興更多。</text>
<title>客中 三首</title>,<text>居人迎我似新迎。炊黍殷勤慰客情。茆店蓬門村犬吠。亂山幽谷子規鳴。旅魂欲斷孤燈滅。客夢初驚淡月傾。早發行裝問前路。縈紆石棧十長程。月落烏啼子規歇。旅魂鄕思兩悠悠。數聲長笛漁翁艇。一點微燈賈客舟。路轉山腰危似棧。波生石角淡如油。龍津欲渡天將暮。潮退風恬碧玉流。重來羸馬不勝鞭。路出山腰似上天。▒岫浮嵐靑一抹。長江春水渺無邊。已無漁艇猶聞笛。更有深林只聽鵑。落日浴波江欲暮。風帆十幅破晴煙。</text>
<title>暮春</title>,<text>雨打殘花滿地香。巡簷終日惜餘芳。幽禽引子啼殘照。紫燕銜泥語畫梁。千里暮煙懷北固。一樽新釀賭西涼。細君笑指風前絮。太似郞君醉裏狂。</text>
<title>山村寄子美</title>,<text>釣水長憐水自流。遊山還愛山更幽。村籬護圃還微逕。野水灌田通小溝。叱犢夕陽樵父去。製衣秋夜小姑愁。靑山到處可埋骨。何用丈夫嫌白頭。丘陵泉石可堪行。暝搜幽探浪得名。籬外炊煙將暮色。林間啼鵙已秋聲。崖崩岸斷松根絡。野曠山深客思淸。望眼儘窮雲樹遠。歸來惜踏月華明。</text>
<title>山村卽事</title>,<text>丘壑崎嶇着脚難。松根絡石老龍蟠。郊墟刈稻人方急。虛榻裁詩我獨閑。林外一聲何處笛。門前疊翠此中山。床頭萬卷遺書史。信手拈來盡日看。</text>
<title>野步</title>,<text>麻鞋布襪木綿衣。野步都忘是與非。偃蹇靑山從地盡。紛紜落葉際天飛。平沙宿鷺聯拳靜。日暮棲鴉接趐歸。▒▒探奇詩興在。歸來嵐靄一林微。</text>
<title>書事</title>,<text>年來萬事共忘筌。隱几空齊半日眠。門外靑山日朝暮。溪邊喬木鎖雲煙。謾招村老嘗新釀。又遣家僮灌野田。境僻林深人不到。縱無黃帽待誰繩。</text>
<title>哭平陽君</title>,<text>一家何啻十珠輪。虎榜先登第一人。揮劍鐵關籌策壯。名留麟閣畫圖新。椒聊蕃衍聯王室。心地庶公秉國鈞。四十七年眞一夢。金臺山下水粼粼。</text>
<title>述懷</title>,<text>十年供奉紫宸班。貧病長▒笑我頑。世上人情隨處變。鏡中頭髮以時斑。蕭修舊宅松岩底。漂渺新莊栗谷間。欲和陶辭歸去老。野蔬山蕨更怡顏。</text>
<title>達之謫歸。以寄。</title>,<text>與我生年同戊寅。各經二十五靑春。嗟予已作孤哀子。愍汝今爲竄逐人。宦海風波何足恃。水鄕鷗鳥可相親。漢北漢南山重隔。得見應難夢見頻。</text>
<title>春曉聞雁</title>,<text>酒醒虛閣曙光浮。臥聽春鴻思轉幽。點點半斜殘月下。聲聲高在斷雲頭。深閨帳裏誰含恨。旅館燈前客種愁。南去北來多有信。昆陽音信可傳不。</text>
<title>杏花</title>,<text>病起無聊興尙濃。屋頭初見數枝紅。遍開羯鼓聲初▒。半落陽春曲未終。酪粥旋燒香滿竈。酒家遙指旆搖風。無人訪我兼吟翫。只對茅簷一禿翁。</text>
<title>落花</title>,<text>一分技上二分塵。恨殺長繩不繫春。幸襯苔階猶慰意。又罹蛛網更傷神。簷前片片飄紅雨。簾底紛紛入絳唇。明日尋眷何處約。樂天亭下濟川濱。</text>
<title>偶題</title>,<text>平生身世臥蓬蒿。鏡裏愁看欲二毛。自愧美名終不得。人云狂號實難逃。金爐麝炷生靑縷。瓦鼎烹茶起素濤。排戶強探幽勝景。梨花開▒間紅桃。</text>
<title>贈友人</title>,<text>園林春盡綠陰稠。池面漁吹細浪浮。老境忽驚雙白髭。心灰長擬一虛舟。盈樽美醑君須醉。滿地殘花蝶自愁。他日共君隨意去。松岩栗谷更探幽。</text>
<title>詠躑躅花</title>,<text>詩愁詩興兩依依。朝出看花露未晞。杜宇枝頭啼血染。蜜蜂花底竊香歸。東君自翦霞千點。西蜀初成錦一機。無可奈何春欲去。明朝風雨損芳菲。</text>
<title>弔古</title>,<text>朝把陳編至日斜。細推今古憾偏多。明妃以色埋靑塚。屈子懷忠死汨羅。金谷無人空綠草。蒼梧有墓只啼鴉。古來貴賤同歸土。其奈平生不醉何。</text>
<title>琴軒送鷲翎。因詠其物以答。</title>,<text>萬里黑山棲穩鷲。失身應爲護新雛。幾番直上凌雲漢。何處低飛擊野鳧。白點九▒高亮鶴。黑紋深樹亂翻烏。他時作矢橫腰去。快馬勁弓伐野狐。</text>
<title>承命恭和御製宮中八詠</title>,<text>驚風驅雨敞彤闈。纔過濃陰落盡幃。靄靄晴光因淑景。蔥蔥佳氣自天機。初看忽作爲蒼狗。更見飜然變白衣。昔我鵷行瞻寶座。御煙靑矗兩交飛。右禁籞晴雲耽耽宮闕半空甍。下有御溝深且淸。夜雨快晴波瀲瀲。午風驚起響琤琤。縈回輦路漂花去。濺洒彤墀映日明。魚喜龍顏飜浪底。賞▒垂釣看昇平。右御溝流水飆梯雲檻禁中樓。鬱鬱蔥蔥佳氣浮。輪影暫移窺殿入。鏡光高掛轉空流。停柸只許鉤簾興。遊宴唯應秉燭遊。近侍龍顏終夜賞。誰云人世遠瀛洲。右龍樓夜月淡月疏星曉氣淸。鳳樓鍾動出金城。轆轤井轉群鷄唱。雲霧山開萬樹晴。方伯入朝▒色辨。君王早起夢難成。歡呼更祝岡陵壽。噦噦鏘鏘玉鳳鳴。右鳳闕晨鍾金殿之東御苑中。飄香無數落花風。謾罹蛛網娟娟靜。又襯苔階點點紅。粉蝶尋花愁脈脈。黃蜂釀蜜恨匆匆。當年侍射風花節。太掖珠樓望不窮。右金殿落花淸明已過踏靑前。禁苑年年景物鮮。風去風來香▒▣。煙濃煙淡色嬋娟。侵階亂茂仍披翠。▒▒鋪靑更藉▣。欲和天章陪主聖。微臣恨匪雨雲仙。右玉階芳草水滴宮壺晝漏長。金爐時炷海南香。九成韶曲聞人世。長樂鍾聲殷御床。花發建章春氣暖。▒▒靑鑽午陰涼。自慙不是儒冠輩。恩許賡歌似面墻。右宮門晝漏宮中舜日政舒遲。警蹕聲高駕出時。香霧霏霏回輦路。群臣濟濟侍龍墀。林花鋪錦巧如畫。柳絮飛綿狂似誰。宴罷玉樓天欲暮。春風吹動萬年杖。右輦路春風</text>
<title>送申宗之拜歸永川太守</title>,<text>一壺來送▒之涯。半幅風帆渺碧波。滿眼暮雲供好興。遶山歸絡走驚蛇。使君自識同靈運。郡邑人云勝永嘉。封罷印奩如對月。爲裁新詠寄京華。歡聲喜氣滿歸州。童子爭迎郭細候。傳點初辭丹鳳闕。分行先上漢江樓。殷勤相贈詩千首。繾綣爭斟酒一甌。他日相思何處是。東雲北樹兩悠悠。</text>
<title>送人遊松都。六首。</title>,<text>二世亡秦漢業興。眼看朝市變丘陵。殿頹八角唯聞鳥。寺古靈通不見僧。松岳屛圍長偃蹇。朴淵雷吼自崩騰。無人話與前朝事。夜夜虛窓月似燈。義軍角入戍樓空。北殿歌殘王氣終。雨暗花園頹八角。雲封政府欠三公。碧瀾古渡行人少。白馬寒山落照紅。探遍溪山歸紫洞。岩奇石怪有奇蹤。扶蘇山與白雲齊。往事微茫鳥自啼。世遠人亡無古▒。墻頹瓦落竄驚鼷。古宮寂寞多生草。癈寺荒涼已失蹊。莫向五冠歌舊曲。誰能解和木唐鷄。人事如棋一手終。已空王氏鴨鷄功。愁▒自鎖天磨北。明月長臨進鳳東。輦路草生隨意綠。宮▒花發學粧紅。憑誰洗盡攻遼恥。原上纍纍馬鬣封。松山漠漠水漣漪。朝市爲▒黍已離。雨霽自明新月色。草深猶在故宮基。百年踪跡凭誰問。一代興亡入我詩。野廟荒涼時享絶。蒼苔撲落翳殘碑。松山本是古王都。宮闕寥寥草已蕪。綠水至今流甲串。白雲依舊鎖扶蘇。閑尋古墓漁樵伴。欲問前朝▒老無。半夜靈通如對月。爲裁新詠付奚奴。</text>
<title>送魚大將有沼拜歸永安巡察</title>,<text>古來靡盬遠辭親。俊骨雄才艶等倫。一自永安邊有警。從知閭里巷無人。朝尋黑水窮黃石。夜見星辰憶紫宸。看劍玉門關未曉。鷄鳴起舞膽輪困。</text>
<title>贈妓繡鞋</title>,<text>有女懷春錦水邊。雙鞋貽贈思悠然。莫遇商老柴荊戶。宜踏王孫玳瑁筵。曳地可驚中夜夢。多懷休斷一生緣。春風雙谷松岩底。芳草溪邊履翠芊。</text>
<title>次益城相公韻。題訥上人遊方▣卷。</title>,<text>漢北長辭沒馬塵。遊方肯憶利名人。羨師跡在白雲▒。愧我名留要路津。到處參禪心更妙。生來施佛道尤新。山中如見神仙話。莫道風塵有此身。</text>
<title>後園觀射。應敎。</title>,<text>寶座初開上苑東。疏慵豈意侍重瞳。臣遭明主三生幸。聖出東方億載中。雲遏靑宵吹玉笛。波生太掖起微風。自多終日承恩渥。俯視人間迥不同。</text>
<title>鑿池</title>,<text>新鑿池塘水半篙。却疑身世在江湖。人言靜裏堪垂釣。我道閑中可養蒲。霽後白雲生鏡裏。夜深明月落庭隅。此間興味非凡境。須使良工入畫圖。</text>
<title>書胡琴內。幷敍。</title>,<text>成化十年甲午冬。丈岳上洛府院君赴上國。得此琴材遺余。余適其時連遭憂患。悠悠未作者久矣。歲在癸卯春。得暇寂在私第。俾工金山者斸而成之。藏于七友堂之蘭軒。蘭軒逸老浪名翁。斸作胡琴興轉濃。沙漠已聞馱馬上。潯陽從識載舟中。按歌閱曲三更月。轉軸調絃十指風。最是聞聲忘味處。子規啼血發春紅。</text>
<title>送春。寄希籍。</title>,<text>朝出巡園至日斜。忽驚春色已經過。一池綠蘸風搖柳。滿逕紅鋪雨打花。筍過短籬爲玉槊。鸎投深樹擲金梭。舞雩自有風乎意。與子偕歸果若何。</text>
<title>春晩睡望。作演雅體。</title>,<text>愛酒長如蝶戀花。惜春泥醉岸烏紗。庭邊鳳尾低蕉葉。籬下龍雛長竹芽。遠嶺當窓蹲顧虎。蒼藤覃樹曲垂蛇。閑吟日午頻回首。柳底鸎梭織綠羅。</text>
<title>詠雨。寄希籍。</title>,<text>雲低四野濃將滴。銀竹橫空政渺茫。濟世何時無傅說。出遊今日有文昌。氣通簾幙琴書潤。聲入軒窓枕簟涼。村舍老農開口笑。荷鋤南畝更移秧。</text>
<title>次浪叟韻</title>,<text>知爾投荒百結衣。邅廻倦臥掩柴扉。白雲千里懷萱室。列宿中宵憶紫闈。水淺漢江魚到少。山高智異雁來稀。相逢只有虛牕夢。何日蒙恩得得歸。</text>
<title>送李中樞拜歸永安北道兵使</title>,<text>聖主宋方有腹心。雄才異略邁當今。自知相法多奇骨。從識生年直羽林。拜詔初辭丹鳳闕。登程先閱黑山岑。京華親友懃相送。秋雁來時寄好音。</text>
<title>寄君度</title>,<text>秋霖乍歇氣微涼。雲斂虹銷漏日光。籬菊未開看愈好。池荷纔謝意猶香。不堪對鏡悲雙鬢。誰復登樓望故鄕。坐憶蓴鱸時政好。與君同泛釣魚航。</text>
<title>泛龍江</title>,<text>長江渺渺水悠悠。蘆荻花中繫釣舟。月白秦淮堪作畫。秋深赤壁可遲留。銀蓴玉膾盤中味。酒癖詩狂物外愁。他日不須簪笏計。一竿漁興當封侯。</text>
<title>雙谷謾興</title>,<text>十年奔走意難舒。坐對松巖試一歔。小婦原頭挑細菜。兒童溪上釣纖魚。露凝野菊花初發。霜染楓林葉已疏。莫咲浪翁狂不減。此身天地一蘧篨。</text>
<title>秋夜翫月</title>,<text>寥寥虛閣短茅簷。乘興開窓待玉蟾。遠岫初昇氷出壑。行雲半入鏡藏奩。星河欲沒光搖水。烏鵲驚飛影上簾。獨坐悠悠淸不寐。書帷不動竹風恬。</text>
<title>詠雪。寄君度。</title>,<text>墨雲垂野掩還開。昨夜滿庭山雪來。鳥拂樹梢飄玉屑。馬行街上散銀杯。尋看忽有王公興。吟詠深慙謝氏才。僵臥閉門衾似鐵。一生心緖却如灰。</text>
<title>述懷。贈大虛。</title>,<text>一庭霜雪白皚皚。春信暗回梅欲開。獨坐看書探古跡。相思寄字寫煙煤。松濤聯耳風初起。竹影橫窓日半頹。坐憶抱川幽僻處。石田茅屋長蒼苔。</text>
<title>題遮日岩</title>,<text>爲口多年踏軟紅。尋僧偶到梵王宮。林間漱玉雙溪水。松下敲金一縷風。髣髴李戱盤谷裏。依稀摩詰輞川中。夷猶飮盡一壺酒。日落西山月上東。</text>
<title>贈成上人</title>,<text>野寺尋僧路轉迷。四山高與白雲齊。亭亭白塔立庭際。淺淺寒流回草堤。佛印上房蘇子▒。己公茅屋少陵題。他年匹馬重來訪。破戒師應過虎溪。</text>
<title>題富平村莊</title>,<text>奔走徒勞鬢已蓬。爲卜新居山水重。政如和靖西湖野。還似蘇仙白鶴峯。大吠蓽門收稅吏。雁驚苔岸釣魚翁。一生到處堪乘興。何事楊朱泣路中。</text>
<title>畫竹</title>,<text>毫端誰寄此精神。勁節貞心遠隔塵。萬葉寒聲長日雨。數枝靑色四時春。淸如采蕨山中客。高似紉蘭澤畔人。也識湘▒啼不盡。至今點點決痕新。</text>
<title>題李表聖畫</title>,<text>岩奇石瘦樹陰陰。竹韻琮琤戛玉音。此日丹丘遺世慮。何年神武掛朝簪。雲開遠岫千層碧。日落平波萬頃金。彈罷瑤琴林壑靜。一樽相對獨微吟。</text>
<title>登白岳晩眺</title>,<text>春來不勝作詩思。西岳登臨景時奇。納納海門深不見。行行郡邑渺難知。波恬太掖琉璃椀。花發長安錦繡帷。日暮夷猶更回首。四山雲捲碧參差。</text>
<title>寄子美</title>,<text>問訊春風幾日餘。杏花飄雪自愁予。百花亭下三篙水。七友堂中萬雲▒。何日聯襟相笑語。此時分袂獨欷歔。吾家興味無人識。園有香蔬室有釃。</text>
<title>東郊馬上口占</title>,<text>東郊日暮路漫漫。遊子鞭驢暫不閑。幼婦采桑歸北里。黑雲拖雨渡前山。洞中渠柳靑煙羃。林下溪流碧玉灣。農父把鋤歌擊壤。大平佳節得重看。</text>
<title>夏日卽事。寄子美。</title>,<text>簾幙深深晝景遲。綠陰芳草勝花時。新荷爲蓋擎朝雨。孫竹成林護短籬。床上酒樽紅琥珀。案頭氷椀碧琉璃。閑眠盡日無人到。喚取兒童課楚詞。</text>
<title>雨中寄君度</title>,<text>商羊鼓舞雲滿厓。山雨初來晦室廬。滴碎階除驚夢寐。氣通簾幕潤琴書。荷池水淨紅衣濺。竹牖涼生玉槊疏。坐憶松岩歸計拙。石田荒棘有誰除。</text>
<title>重九登蠶頭。呈諸坐中。</title>,<text>秋興秋愁兩未支。陶然終日俯漣漪。龍山落帽元非俗。蠶嶺登高又一奇。玉斝頻傾桑落酒。白頭爭揷菊花枝。唯須酩酊酬佳節。此日無歡不可追。</text>
<title>病中寄希籍</title>,<text>西風驀地颯凄其。病臥愁懷不自依。稚子詩書尋聖訓。細君刀尺製寒衣。久抛焦尾徽絃斷。長掩柴扉客馬稀。獨對殘燈耿無寐。靜看書幔落蛜威。</text>
<title>松都發程日。子美作別詩而贈。卽步韻以答。</title>,<text>秋風葉落短長程。遊向松都更有情。壺串微茫群馬散。松山蒼翠淡雲生。禪燈夜夜明殘寺。宿草▒▒暗古城。最是此行乘興處。江空山迥暮天靑。</text>
<title>酌長湍江邊。次琴軒韻。</title>,<text>行廚玉膾賭江東。詩興詩愁兩未窮。一派長江僧眼碧。萬山楓葉女顏紅。開樽初售狂難禁。覓句深慙語不工。落日半竿潮欲退。歸晴還伴綠蓑翁。</text>
<title>題金剛寺。二首。</title>,<text>一路秋天葉戰飛。南溪垂釣坐忘歸。岩前松老風來快。谷口雲深客過稀。細細縠文生亂石。紛紛雪浪濺磐磯。琳宮偶覩靈山會。斗覺紅塵萬事非。詩才到處愧王蘇。世上其誰拙似吾。綠水靑山供望眼。銀蓴玉膾入行廚。婆娑淡影千林月。淅瀝寒聲一岸蘆。夢罷五更人未起。臥聞天外雁相呼。</text>
<title>泛舟遊石壁下</title>,<text>秋江水涸淨無泥。一葉扁舟順棹西。遠岫參差巉似戟。游魚潑剌大如犀。漁翁獨坐莎爲毯。野鴨雙飛浪作梯。曰是老來多雅趣。遊山爭奈憶香閨。</text>
<title>古長湍途中卽事</title>,<text>失路山中思渺然。還尋一逕直如弦。田翁燒草耕秋麥。遊子驅驢促短鞭。柳色微衰霜後葉。菊花初發露中鈿。逢僧却問松都路。遙指靑山綠水邊。</text>
<title>題安和洞 二首</title>,<text>安和洞口少人行。流水汪洋得石鳴。石怪自生新草木。寺殘猶在舊簷楹。聖居夕照愁中色。松岳棲禽寂裏聲。何處公候丞相宅。鴨鷄功業渺難評。前朝宮闕有遺基。往事微茫動所思。山水已衰龍虎勢。人民徒解竹枝詞。廣明癈寺尋僧話。滿月空臺弔古非。破礎頹垣迷舊路。不堪重詠黍離詩。</text>
<title>遊迎慶宮古基 俗云滿月臺</title>,<text>義軍角入擁花園。一統螺聲盡毀垣。松岳夕陽聞牧笛。雲橋曉月聽啼猿。故宮寂寞唯思醉。往事微茫不敢論。行到安和尋衲老。珠闌十二參可捫。人自傷心鳥自鳴。故宮無主草靑靑。東池水涸耕秋麥。北殿塵飛見夜螢。紫洞煙霞紅冉掩。靑郊楊柳舞輕盈。半千年業頃臾盡。憾古唯須盡一甁。</text>
<title>遊洛山寺</title>,<text>扶蘇之北天磨山。石瘦岩奇苔蘚斑。萬丈老松翠蓋偃。一溪流水淸音寒。醉中狂態竟難禁。客裏詩懷終未删。古國悽然遺跡在。禪房終日賭長閒。</text>
<title>遊靈通寺</title>,<text>寺在深山漂渺中。一溪流水響淙淙。苔痕上壁香煙冷。樹影鋪庭佛殿空。石塔摧頹靑草合。禪門寥寂白雲封。悠悠五百年間事。一一行人人兩瞳。</text>
<title>登男山晩眺。四首。</title>,<text>明日遊期在朴淵。一端歸思聖居邊。故宮寂寞秦亡▒。破堞摧頹蜀叫鵑。鴉起曉天飜碧樹。雁迷秋雨落淸川。傍人遮莫重懷古。聖出中原自古然。古國遺踪問野僧。纍纍原上盡荒陵。咸陽火入秦宮毀。豐沛龍飛漢業興。紫洞霞蒸紅一抹。天磨雨過碧千層。長湍可雪攻遼恥。甘笑前朝計未能。進鳳秋深錦繡屛。鹿遊吳苑事難評。靈通樹密禪燈暗。北殿塵飛鬼燐靑。古砌芊綿侵露草。毀▒開闔落風螢。明朝指向沾流去。爲問居人路幾程。古都幽處盡窮探。欲間前朝儘未諳。行殿有基人寂寂。寢園無主蔓毿毿。雲容慘淡扶蘇北。佳氣蔥蘢白岳南。獨上岩房懷鼻祖。閏餘▒禑笑難堪。</text>
<title>題朴淵瀑布</title>,<text>此中佳致久聞名。今日來遊快我情。萬丈瀑泉長怒吼。千尋潭水本澄淸。飛空忽作明河色。瀉石渾如驟雨聲。廬岳壯觀▒▒▒。裁詩竟夕筆難停。聖岳飛流俗未知。偶來登眺畫圖奇。濺分鎰壁驚雷殷。倒瀉丹崖白練垂。已識儒生吹笛入。從知術士勑龍▒。中朝使客如來見。應爲檢疑洗惡詩。</text>
<title>遊甘露寺。三首。</title>,<text>又聞甘露▒▒幽。偶到悠然▒▒▒。遠水兼天靑一函。四山螺▒▒千▒。夕陽過櫓妨幽夢。半夜驚▒▒寺▒。莫羨楊州乘鶴去。一年吟翫兩重秋。時閏八月十五日也寶殿嵬嵬隱翠▒。禪扉晝閉俗人稀。濤聲汹湧妨僧定。海氣霏微潤佛衣。雲散月明誰點綴。潮生岸沒鷺驚飛。朅來始識人間▒。欲向天台去不歸。層巓佛▒枕江邊。醉倚朱闌氣浩然。山入白川圍古郡。水連猪浦接蒼天。驚聞禪老昏鳴鼓。靜看漁翁夜釣鮮。盡記此間多少景。明朝京洛故人傳。</text>
<title>發還甘露寺</title>,<text>長江遠入大荒流。蘆▒洲中繫釣舟。甘露高僧留偈別。松山遊子作詩酬。天邊失友獨歸雁。沙上聯拳雙白鷗。苦惜漸賖幽勝景。倒騎羸馬望悠悠。</text>
<title>詠德輿畫蘭</title>,<text>滿街桃杏各爭紅。獨自叢生亂石中。令色雖非嬌女樣。幽杳還與德人同。援琴曾有宣尼歎。紉佩今傳屈子風。坐對悠然仍憶澧。爲題新詠思無窮。</text>
<title>送韓柔可全羅都事</title>,<text>吾兄拜詔歸蓮幕。風味聲華衆所盟。北極夜瞻懷鳳闕。白雲朝望憶萱堂。花開驛路春方好。柳暗郵亭晝政長。一自南方宣聖化。後人應不翦甘棠。</text>
<title>登木覓賞花</title>,<text>不勝春興上峯頭。俯視群山走▒虯。北闕花開紅似錦。西湖水暖淡如油。一年幾度逢春信。此日悠然滌世憂。半醉狂歌向晴昊。都忘身世飄若浮。</text>
<title>江村偶題</title>,<text>相逢儘道老煙村。誰肯棲遲臥白雲。山迥郊平開望眼。地偏人遠絶囂氛。野棠雨濕猩猩血。江水風生瑟瑟紋。午夢初醒慵不起。一聲淸唱隔林聞。</text>
<title>詠芍藥寄君度</title>,<text>竹院深深枕簟涼。飜階紅藥逞穠粧。娟娟經雨留春色。脈脈臨風散異香。數朶有情邀過客。一枝無力臥斜陽。憑君此日唯須賞。明日凋殘憾恨長。</text>
<title>山後園觀射。以薰風宴集命題。命韻賦進。</title>,<text>邊塞無塵樂事長。南薰一曲好風光。金柸瀲灎盈仙液。羅幙氤氳動御香。綠暗上林鸎睍睕。荷開太掖蝶悠揚。如何屈子遭昏世。澤畔醒吟獨自傷。</text>
<title>道成上方</title>,<text>十年身世泥朝簪。偶到지祇園費獨吟。日暮輕風翻佛蓋。夜深明月點禪心。林間流水鳴幽澗。霽後行雲帶翠岑。欲與上人論四大。語窮還恐解腰金。</text>
<title>文淵家席上有二妓。問其鄕。答以慶州。書贈。</title>,<text>層霞疊翠幾重重。回首興亡入眼中。半月頹殘遺堞在。瞻星牢落古臺空。千年事往水空碧。萬樹春回花自紅。欲與野僧重問古。微言笑指北▒鴻。</text>
<title>雙谷。次金眉叟韻。</title>,<text>生來學業愧王蘇。爲口何須卒歲驅。風月多情能笑我。乾坤雖大已容吾。不忘元亮開三逕。從識楊雄寄一區。雙谷亦堪終老處。欲投章甫任桑楡。</text>
<title>文淵得男。詩以賀寄。</title>,<text>之子佳祥人未知。長庚幽夢覺來奇。蟠桃已結千年實。仙桂初生第一枝。襁褓尙存懷橘志。弄璋先有濟川期。豐盈犀角眞堪賀。約會高堂侑玉巵。</text>
<title>望遠亭應製</title>,<text>公候亭榭可堪遊。楹檻翬飛杜若洲。只擬昇平開冥樂。肯將投老爲身謀。靑煙籠樹秦淮夜。白露橫江赤壁秋。玉輦時時來駐蹕。主人唯自作詩愁。西湖濃抹畫難形。野色山光逼翠屛。繞岸水回千頃碧。隔林煙起一痕靑。漁舠泛泛歸寒浦。鷗鳥雙雙落晩汀。令節良辰開宴席。箇中風味勝蘭亭。望遠亭高眼力窮。主人元是作詩翁。雲山隱映蓬瀛近。江水微茫瀚渤通。已作衰慵甘有分。欲賡藻翰愧非工。眼前無限千般景。長在公候杖屨中。</text>
<title>詠雪二首。寄友人。</title>,<text>雲脚低垂雪意濃。溪山渾似畫圖中。飄空忽作梨花雨。糝逕翻疑柳絮風。僵臥閉門迷舊路。映書成榻有奇功。騎驢道上誰家子。獨自吟詩▒聳峯。頑雲潑墨雪婆娑。萬樹呼風戰齒牙。不是鴻門撞玉斗。定應庾嶺落梅花。紛紛驀地聚還散。片片隨風整復斜。咫尺山陰應不遠。棹舟其肯詩來過。</text>
<title>夜坐偶題。寄正中。</title>,<text>紙帳蠻氈暖似春。小堂幽寂絶纖塵。呼兒汲澗烹新茗。染筆裁詩寄故人。半壁書燈如欲語。一窓梅月自相親。何當聯袂遊山去。共醉長歌岸葛巾。</text>
<title>綏之落職。以贈。</title>,<text>如何不自戒垂堂。役役東西爲口忙。染指已曾嘗世味。掛冠端合亅雲莊。故山筍蕨春方好。勝地鸎花晝政長。到處可堪乘好興。▒須遊賞不須傷。</text>
<title>寄家弟浪叟</title>,<text>看雲遙憶流潸然。流落窮居已幾年。相遠每思荊樹句。急難終愧鶺令篇。春蘖庭院花初發。日▒原頭柳似眠。微物尙能皆有得。夫何心事獨憂煎。</text>
<title>雨</title>,<text>油雲出岫雨如酥。隔屋終南暗欲無。點滴苔階敲白玉。亂跳荷葉走明珠。氣通簾幙琴紘緩。涼入軒窓病骨蘇。禾黍盈疇多喜色。田家處處笑懽呼。</text>
<title>城西道叟家小酌</title>,<text>城西故友來尋訪。同坐談懷興未刪。盤上香芹懷碧澗。尊中美醑賭雲安。▒▒風▒▒看動。苔逕人稀雨點斑。飮罷欲歸城市去。自慙身世困塵寰。</text>
<title>遊山寺。二首。</title>,<text>苔逕崎嶇馬欲顚。攀蘿扶杖上層巓。生來不見靈山會。老去新參雪竇禪。香雨空濛無量界。漆煙輕颶散花天。愧將役役紅塵脚。暫借松窓半日眠。山腰石逕接微茫。偶到琳宮發興長。琴筑泠泠林下寺。爐煙細細殿前香。鍾聲出谷僧隨粥。異氣穿雲佛放光。半點紅塵渾不到。禪窓終日賭新涼。</text>
<title>後園觀射。命題。三首。</title>,<text>曙光纔動九門開。上苑晴雲五色回。身世叼承明主澤。宣醪頻送玉柸來。▒池水淨澄如練。羯鼓聲催壯似雷。舜日堯天欣再得。大平佳節樂悠哉。朝日初昇禁蘌開。秋風吹送御香回。鸞旗影自雲中度。警蹕聲從日下來。頭上賜花承瑞露。殿前仙樂殷晴雷。微臣旣醉歌天保。濡翰誰能和快哉。上林秋日御筵開。羅幕深深彩杖回。一縷爐煙橫殿碧。半空仙樂逐風來。微臣氣格同枯櫟。聖主威光似震雷。自是大平邊境靜。蔥蔥鬱鬱氣佳哉。</text>
<title>述懷寄德優</title>,<text>病骨秋來瘦已稜。浩然歸思日尤增。愁懷每自調琴▒。霜鬢羞將照鏡菱。誰倚高樓聞遠笛。獨携黃卷炤殘燈。江東興味知何似。欲討蓴鱸▒▒▒。</text>
<title>秋夜雨中有感。寄子美。</title>,<text>蕭蕭微雨滴簷楹。秋思撩人▒不平。煙斷篆香殘欲冷。夜深燈焰落無聲。天邊歸雁添愁緖。林外寒砧爲遠征。細閱平生身已老。忘言兀坐到天明。</text>
<title>病中贈次韶</title>,<text>病客無聊臥蟻床。高亭終日樹陰涼。藥爐有火烹新茗。巫峽無心減舊狂。林下花殘稀蝶信。桑間葚熟滑鶯吭。一年已半虛經過。回首松岩意渺茫。</text>
<title>病中寄大虛</title>,<text>病客誰能爲訪來。柴門雖▒不曾開。年光花苒二催老。山雨霏微欲送梅。百囀流鶯穿葉過。一雙棲燕傍簷回。藥爐茶椀眼中物。身世龍鍾良可哀。</text>
<title>登蠶頭晩眺</title>,<text>扶筇着屐上蠶頭。回首乾坤眼底浮。山勢周遭連海嶠。笛聲悽咽起漁舟。渡頭獨立迷津客。沙上聯拳曬羽鷗。半醉狂歌心更豁。箇中淸興當封候。</text>
<title>津寬上方</title>,<text>山深樹密是何邦。欲訪祇園過石矼。嶺上晴雲行冉冉。林間流水響淙淙。謀生誰識魚呑餌。妙法從知月印江。暫借松堂成午夢。數聲啼鳥隔禪窓。</text>
<title>題梵窟寺</title>,<text>雲收霧散四山開。無數奇觀入眼來。古寺留連聞午梵。岩崖登頓步蒼苔。林間啼鳥將雛去。山下淸江遶岸回。一上囂塵渾不到。忽驚身世在天台。</text>
<title>次徐達城，洪益城韻。送雪牛上人歸地異山。二首。</title>,<text>上人蹤跡欲何依。爲討名山嶺外歸。策杖行尋靑鶴洞。無心臥看白雲飛。談經處處龍來聽。結夏寥寥客到稀。自愧吾儕多有役。白頭身世未忘機。妙趣高懷不可齊。紅塵元不到招提。白雲蒼靄千峯秀。古木煙蘿一逕迷。境僻未聞行客過。林深唯恐怪禽啼。從誰尋訪蓮花社。扶得吾師出虎溪。</text>
<title>寄以禮</title>,<text>隔簾疏雨滴匆匆。絺葛涼生怯曉風。染指君曾嘗世味。乘舟吾欲向江東。床頭自有書千卷。籬下新栽菊一叢。若得故人來問我。披書對菊話舂容。</text>
<title>至日閑吟</title>,<text>管灰飛出應黃鍾。雲物天容歲欲窮。獻履孝親崔婦節。登臺占歲魯王風。梅花庭院香初動。棋局軒窓日欲融。好對竹林閑坐臥。此君長與此心同。</text>
<title>禁中入直寄子美。三首。</title>,<text>禁中終日似登仙。豈意雲梯我有緣。金鴨煙生香滿袖。御溝波靜鏡涵天。玉階呈白梅初發。靑瑣垂黃柳似眠。絳幘鷄人頻報漏。晴窓獨坐把陳編。平生無事小神仙。身世悠悠遠俗緣。愧我詩懷蛙在井。多君氣格隼飛天。朝尋陶令園林醉。暮向吳姬酒肆眠。世上人人皆笑我。箇中題詠不須編。何須苦學挾飛仙。雉尾螭頭久有緣。酒量獨能鯨吸海。詩才長愧管窺天。懶携良友終朝話。閑把遺編盡日眠。自笑浪翁狂得號。佳名無復載靑編。</text>
<title>題富平村莊</title>,<text>煙村出沒兩三家。斷隴平堤一逕斜。宦路十年愁不禁。田家半日興何多。小姑汲井炊香粳。稚子搜林摘露苽。聖主鴻思無遠邇。大平佳節醉酣歌。</text>
<title>後苑觀射。奉敎作。</title>,<text>微臣幸出聖明朝。庸劣尋常愧百僚。帳殿御筵瞻黼黻。上林仙樂聽簫韶。龍池荷▒花初謝。金井梧桐葉互凋。未報涓埃恩更重。不才何以侍神堯。</text>
<title>題浩上人詩卷</title>,<text>與我已曾同笑語。湖南千里送師歸。行行訪道禪心靜。處處探奇杖錫飛。山逕窮秋黃葉滿。沙門終日俗人稀。自慙身世多榮辱。卒歲悠悠踐駭機。</text>
<title>君度家讌席醉題</title>,<text>畫閣深深景物多。輕風不動簟生波。奇花異石仙侯扇。翠竹蒼松野老家。席上豈無步兵飮。樽前還有莫愁歌。明朝此會知誰徤。爛醉簪花踏月華。</text>
<title>藏義寺</title>,<text>入谷無人細路分。寺藏深樹不知門。日斜松影侵階轉。林下溪聲得石喧。宦客馳驅空白首。靑山幽靜自黃昏。禪窓偶與高僧話。語帶煙霞一笑溫。</text>
<title>題奉先上方</title>,<text>佛燈明滅斗初傾。政是香盤欲五更。南澗水聲疑過雨。北窓松韻訝火笙。靑山偃蹇慙無素。長老慇懃喜有情。簪笏十年空潦到。朅來高興十分淸。</text>
<title>寄耆之</title>,<text>十日尋芳九不回。爲因春色十分佳。細君怒謫忘家事。小妾嬌嗔有異懷。千里暮煙靑靄靄。一林啼鳥政喈喈。光陰不貸朱顏減。須對金樽酒似淮。</text>
<title>東郊卽事</title>,<text>星言夙駕出城東。歸路蜿蜒轉走龍。雲影陰晴低渡水。雪花璀璨亂隨風。山中有寺時聞梵。村舍無人半掩蓬。乘興幽探歸去緩。一竿斜日斂殘紅。</text>
<title>偶題寄文淵</title>,<text>春來爲惜少年時。連日尋芳盡醉歸。倦臥藜床嘗藥苦。細思佳節賞心違。久抛綠綺蛛絲暗。重掩柴門客馬稀。只有尋巢雙燕子。似欺羸病入簷飛。</text>
<title>題吳愼孫所畫娼樓春曉圖</title>,<text>桃花癡小長辛夷。楊柳垂絲葉未齊。金鴨火殘香縷斷。銅壺漏盡斗杓低。樓頭美女梳雲髻。門外靑驄響月題。昨日擲錢占好事。胸中誰識有靈犀。</text>
<title>夜坐不寐</title>,<text>床上古琴饒雅趣。瓮頭新釀稱間情。靜聞漏鼓三更盡。坐對書燈一點明。爐火欲殘煙縷斷。老夫無睡眼花生。庭前一樹梅初發。爲愛淸香繞砌行。</text>
<title>守廬書懷</title>,<text>昔侍龍顏客。今爲野老翁。家家傳舊業。處處有淳風。客興因秋晩。竟謠爲歲豐。鍾聲雲外寺。笙韻澗邊松。露浥侵籬菊。霜酣▒岸楓。白煙橫野外。紅日上山東。自歎相如渴。誰憐阮籍窮。孤哀長拭淚。潦到日衰容。悄悄情猶極。悠悠恨更濃。愧無傳孝籍。懷不謁王公。排悶閑看史。多愁獨撫胸。安能學仙去。宵漢駕飛鴻。</text>
<title>山家書事</title>,<text>隨在頻經歲。顏衰兩鬢蒼。樹深多虎豹。境僻懶衣裳。閉戶山長入。臨溪水更嘗。宦途忘綬紱。泉石得膏肓。山紙苔痕碧。村羹薺味耆。夢爲莊叟蝶。醒發大公狂。倦鳥欲何向。行雲空自長。田夫耕野急。村婦養蠶忙。郊遠平如堂。鶯啼巧似簧。安袖聞午梵。入谷見斜陽。倦筆時時把。吟頭處處昂。知音無世上。從此老山莊。</text>
<title>詠盆松。十韻寄希籍</title>,<text>爲愛歲寒姿。南隣乞得栽。夫能穿地脈。猶自託栽培。葉葉經微雨。枝枝上綠苔。龍根盤屈曲。鶴幹偃低摧。疏影微微落。輕風細細來。貞心無俗累。標格絶纖埃。杏艶那能似。桃嬌不足猜。淸如采薇客。高似濟川材。坐對塵襟散。行看好句裁。無人來賞玩。世客轉堪哀。</text>
<title>檜菴上方</title>,<text>入谷初無路。披榛一逕斜。爲尋方長老。來到梵王家。金殿煙長鎖。沙門客未過。山禽馴杖屨。花雨落袈裟。浴室松槽淨。茶甌茗葉多。桔槹通澗水。樓閣隱朝霞。鍾動蒼崖裂。林深翠影加。化糧歸野店。洗衲曬溪莎。淸淨無塵累。幽深隔市譁。箇中多少景。宜入畫圖誇。</text>
<title>詠雪。寄子美。</title>,<text>同雲起天末。山雪政霏霏。飄散粘枯草。蕭疏點客衣。紛紛穿破屋。片片入書幃。田野銀千頃。峯巒玉一團。不愁鳥獸瘦。只喜麰麥肥。灞上騎驢去。山陰訪隱歸。初疑益亂撤。又若絮輕飛。行客初迷路。漁翁已失磯。與梅相讓白。共月亦爭輝。僵臥衾猶冷。關門客亦稀。老夫空詠雪。安得枉柴扉。</text>
<title>題韓柔可拜歸全羅都事詩卷</title>,<text>有美生人傑。才名冠一方。拜除新綬紫。入幕舊蓮香。▒盬心勞苦。馳驅路阻長。凄風醒宿酒。微雨洒行裝。早發晨光冷。暮投夜色涼。自從宣聖化。終見詠甘棠。郵館▒殘燭。行軒泣露螿。萱堂懷鶴髮。禁掖憶鵷行。木覓暮煙碧。錦城秋菊黃。重陽弟有憶。兩地各登望。</text>
<title>夜坐書懷</title>,<text>誰使蘭軒子。難堪獨夜情。佳人期不至。芳夢苦難成。落葉聚還散。殘燈挑更明。更深人語靜。河轉斗杓傾。玉井銀床冷。風林窓鳥驚。藥爐煙縷細。鉛砌露華淸。脈脈恨塡臆。搖搖心似旌。彈琴遺世慮。酌酒破愁城。自悼朱顏減。誰憐白髮生。南隣招逸老。虛榻話昇平。促膝相將語。搜書取次評。新詩題畫壁。棋子落楸枰。北里酤香醑。東籬拾落英。相酬談笑劇。月落曉鷄鳴。</text>
<title>題梵窟寺</title>,<text>宦路辭軒冕。尋僧一笑開。寺藏靑靄裏。路斷白雲隈。深谷啼幽鳥。茶爐有宿煤。村煙橫素匹。梵鼓隱晴雷。古樹陰猶密。奇岩勢欲頹。長江將綠遶。遠岫送靑來。濯足臨淸澗。遊山步碧苔。此生行老矣。到處樂悠哉。勝景人誰記。新詩手自裁。凭虛如羽化。何必訪天台。</text>
<title>秋懷</title>,<text>院靜無人到。蕭蕭落葉聲。昏昏暮山氣。粲粲秋菊英。未已潘郞恨。長懷宋玉情。江東歸意急。漢北宦情輕。遺興詩爲友。攻愁酒作兵。秋風能喪我。脈脈臥南榮。</text>
<title>秋夜</title>,<text>寂寞秋堂靜。忘言意思多。寒蛩鳴露草。明月入窓紗。禁漏聲將盡。征鴻影半斜。家僮知我病。活穴煮新茶。</text>
<title>山村雜詠。寄琴軒。</title>,<text>北闕辭明主。山房隱几眠。鍾鳴靑靄外。樵唱夕陽邊。赤葉蕭蕭下。奇岩疊疊懸。人間牛飽睡。到處有年年。</text>
<title>山村夜坐</title>,<text>鷄鳴何處店。月落夜愔惜。猛虎呼山谷。驚麏竄竹林。風吹燈自滅。齋靜客孤吟。天地望無極。白雲難可尋。</text>
<title>和持正山房書事</title>,<text>宦路千鍾客。山房萬卷書。溪雲村路黑。松月夜窓虛。蕭洒唯松竹。幽深少里閭。家僮烹貢茗。來報黑甜餘。</text>
<title>次琴軒韻</title>,<text>書史十千卷。孤村三兩家。詞音淸戛玉。醉墨亂飜鴉。野色終朝暗。山光薄暮多。閑眠無箇事。時煮玉川茶。</text>
<title>寄叔強</title>,<text>瀟洒書齋裏。幽人獨夜情。孤燈殘落焰。萬籟寂無聲。兩鬢歲時晩。千林春意生。何時同對榻。文字把甁罌。</text>
<title>寄薄田</title>,<text>雪霽洞門靜。雲深村路迷。因風聞鶴唳。隔岸聽猿啼。床上頹書史。爐中炷麝臍。無人來訪我。時獨臥幽棲。</text>
<title>贈持正</title>,<text>境僻洞門幽。忘言方隱几。林深野鳥還。酒熟山翁喜。歲暮鬢添霜。天寒衾潑水。窮愁日更多。詩酒何須已。</text>
<title>寄琴軒</title>,<text>地僻忘衣帶。春寒不出門。眠餘談野老。靜裏課諸孫。山鳥鳴衣桁。炊煙雜野雲。僕夫來告我。南畝去耕耘。</text>
<title>山村雜興二首。寄次韶。</title>,<text>性厭紅塵漲。幽居一解頤。窓虛山影入。岸斷草根垂。灌水護蔬圃。折薪爲巷籬。思君眠不得。明月半簾窺。入洞初無路。林深一逕脩。煙生村店暮。人過野橋秋。澗水鋪澄練。群山走翠蚪。等閑牽興處。丘壑謾探幽。</text>
<title>雨後卽事贈持正</title>,<text>故人遠來訪。相與話閑情。玉食紅蓮稻。香芹碧澗羹。飛螢無定影。殘溜有餘聲。半醉同欹枕。山空月獨明。</text>
<title>元日</title>,<text>十里長安道。賣癡人競呼。朝頒新玉曆。門換舊桃符。隣竹三更爆。鄕儺數隊驅。病夫驚老大。最後飮屠蘇。</text>
<title>寄子美</title>,<text>秋興濃於粥。秋愁亦未窮。故人居渭北。身世在江東。靜裏送殘日。枕邊聞斷鴻。凭高一回首。煙千萬重。</text>
<title>與二三同志。泛舟西湖。</title>,<text>不勝江湖興。提壺上小舠。投篙生雪浪。出網亂銀刁。漁店江邊次。烏檣岸外高。明朝朝市去。心緖政忉忉。聯袂出城南。西湖發興濃。雲陰疑作雨。江闊欲生風。柳岸繫舟楫。煙波跳噞喁。悠悠歸去緩。斜日斂殘紅。</text>
<title>津寬上方。贈誑上人。</title>,<text>入谷多奇偉。溪深一逕通。孤山良甚似。廬岳亦相同。柳暗煙中寺。風傳飯後鍾。祗園來少憩。觀色卽觀空。</text>
<title>子美在高陽別墅。歸訪。</title>,<text>薄雲漏殘日。野色上樓多。山雨止還作。溪流直又斜。高人遺世慮。淸興寄田家。尋訪塵襟靜。都忘歸路賖。</text>
<title>正因上</title>,<text>禪家尋故友。一逕逐門斜。野興濃於粥。宦情薄似紗。淸溪宜杖屨。深樹覆藤蘿。長老欣邀我。慇懃爲煮茶。</text>
<title>寄子美</title>,<text>歲月已強半。光陰過隙駒。荷香蒸雨後。虹彩徹雲衢。溝巷蛙聲鬧。庭除樹影鋪。北窓風颯至。高臥日將晡。</text>
<title>期君度子俊不來。以寄。</title>,<text>故人期不至。殘日斂餘曛。綠樹蟬聲鬧。靑山霽景分。庭空蕉展葉。軒靜簟生紋。高臥北窓下。淸風疑是君。</text>
<title>次正中西湖泛舟詩韻</title>,<text>碧濃煙外樹。紅耀水邊亭。殘月耿猶在。村扉深半扃。浮雲迷遠浦。宿鷺靜寒汀。不勝情懷賞。裁詩筆未停。</text>
<title>秋懷。七首。</title>,<text>西風捲黃落。迢遞起層陰。影滅天邊雁。聲高月下砧。池荷欹翠蓋。籬菊散黃金。獨坐虛堂靜。幽懷不自任。一年已過半。玉律動金商。獨自題新詠。誰能望故鄕。溪雲朝霽雨。殷葉夜來霜。日暮關山遠。偏令遊子傷。光陰逐流水。斗柄回指秋。不勝馮唐恨。還添宋玉愁。隔林誰捻笛。終夜獨凭樓。雲散微風起。雁橫天際頭。淸秋望不極。擧扇立西風。病葉凋殘綠。衰顏減舊紅。四山橫錦障。一水漾靑銅。日暮微雲散。歸鴻點碧空。不盡傷春意。還悲落木秋。若無舡貯酒。將奈斛量愁。久有江東興。追懷赤壁遊。此身何所似。滄海一沙鷗。一夜霜風起。溪山似畫圖。斷鴻天共遠。身世月同孤。池面荷摧蓋。溪邊露綴珠。永懷仍有憾。歸興滿江湖。客散秋堂靜。愁城苦未降。笛聲悲永夜。月影上虛窓。室有琴三尺。天橫雁一雙。傷心眠不得。脈脈對銀缸。</text>
<title>乘舟歸富平村莊</title>,<text>忽有田家趣。懷歸發興濃。雁橫秋影裏。舟泛鏡光中。露浥菊花冷。霜酣楓葉紅。抱琴彈一曲。幽壑舞潛龍。</text>
<title>夜坐書懷寄友人</title>,<text>獨坐書帷靜。河傾夜向深。溪聲淸漱玉。竹韻碎敲金。自有琴中趣。誰知指下音。重陽明日見。何處共登臨。</text>
<title>菊軒寵姬爲人所誘。作此戲寄。二首。</title>,<text>楚女顏如玉。王孫意頗濃。屛開金孔雀。帳暖繡芙蓉。密約嗟何信。佳期歎已空。南金高北斗。難買守宮紅。簟空山欲暮。一去幾時回。鍾乳唯須復。金釵也自來。鏡中鸞獨舞。籬下菊叢開。衾褥餘香在。無人勸酒柸。</text>
<title>次正中韻</title>,<text>星移歲將卒。日月去難追。靜裏看書史。閑中弄小兒。邀朋傾白酒。對鏡鑷霜髭。身世貧兼病。吾寧舍卜龜。</text>
<title>題積城村莊</title>,<text>野老懃邀我。林亭小酌開。深知紅友好。不覺玉山頹。山菓盤中薦。江魚箸下來。大平眞有象。到處倒騎回。</text>
<title>春日帖字</title>,<text>昨夜東風起。光陰似轉輪。朝庭稀羽檄。門巷自靑春。身忝風雲會。恩從雨露新。安閑何所慮。元是大平民。</text>
<title>四雨亭春懷。贈友人。</title>,<text>園林春政好。獨坐思悠悠。拾石爲書鎭。攀花作酒籌。山雲披絮帽。池水漾淸溝。寂寂無人到。亭虛暮靄浮。春色濃於粥。春愁苦未刪。坐開新釀酒。重憶曩時歡。林靜唯聞鳥。亭虛只對山。可憐墻下竹。風韻自珊珊。雨霽風光媚。春深景物佳。間花紅滿樹。幽草碧侵階。掬水苔粘手。巡園露濕鞋。已成曾點服。遊詠與誰偕。索居車馬少。相遇定何時。風定竹陰靜。鳥啼春晝遲。園花開欲語。池水綠而漪。獨立日將夕。裁詩寄所思。</text>
<title>登木覓賞花</title>,<text>小試登山脚。携朋上翠微。春深濃柳葉。雲濕潤苔衣。北闕籠佳氣。西岑斂夕暉。遐觀心更豁。半醉賞芳菲。</text>
<title>江村。次文淵韻。</title>,<text>獨臥江村靜。無人和我詩。窓虛山影入。門暗柳絲垂。午夢酣於酒。風帆疾似飛。時時探勝景。琴鶴亦相隨。</text>
<title>漁村卽事</title>,<text>柳暗漁村靜。籬墟隔世氛。野舡煙自起。孤島水中分。醉踏湖邊月。吟眠石上雲。無人來問我。誰與細論文。</text>
<title>文淵來訪。以贈。</title>,<text>落照明林谷。漁村勝畫圖。江流連瀚渤。山勢接蓬壺。旣許談詩會。何妨爲客酤。慇懃來訪我。誰復似公乎。</text>
<title>江村偶吟</title>,<text>不覺靑春過。驚聞隔葉鶯。狂言傾四坐。樽酒話平生。風定帆初落。江空潮有聲。客酣棋局散。殘照半簾明。</text>
<title>戲題。贈友人。</title>,<text>境僻無人到。林深一逕幽。琴棋銷永日。詩酒滌塵愁。行色長侵戶。蟬聲早報秋。巫山疑好夢。雲雨政悠悠。</text>
<title>聞文淵携妓遊西湖。戲寄。</title>,<text>聞說西湖路。佳人細馬馱。眉橫低遠岫。鬢亂學飛鴉。行客心猶動。三孫興頗多。西湖古來好。濃抹兩堪誇。</text>
<title>閑題</title>,<text>對菊無人伴。開樽獨酌時。庭空唯鳥雀。軒靜只琴棋。寂裏閑披卷。愁中強作詩。一生行老矣。雙鬢颯凄其。</text>
<title>望遠亭。應製三首。</title>,<text>新亭結構罷。佳致此中看。風過生輕浪。雲開露翠巒。倚欄乘好興。矯首足遐觀。疏雨楊花晩。漁翁把一竿。郭外名亭好。公侯物外遊。林深煙漠漠。江闊水悠悠。帆影三竿日。寒聲一葉秋。沙平鷗鷺集。漁唱隔蘆洲。表裏江山好。亭高晩興多。退朝探勝景。對客奏雪和。風月閑爲友。乾坤醉作窩。宸章難可和。才拙愧幺麽。</text>
<title>題徐文甫所畫。二首。</title>,<text>削玉峯巒峙。雲深草樹濃。飛泉橫素匹。江水漾靑銅。佛刹開金碧。村家掩蓽蓬。地偏人不到。眞是輞川中。國破城猶在。寒雲慘不收。門輸商賈稅。泉咽古今愁。水闊歸舟遠。山長去路悠。已衰龍虎勢。莫是秣陵秋。</text>
<title>江上送文淵</title>,<text>男子生於世。分襟倍黯然。悲歌靑浦晩。歸櫓白鷗邊。獨立愁懷重。相思別恨牽。音書何處達。歸雁楚雲天。</text>
<title>寄浪叟</title>,<text>一謫南荒去。于今已七年。相思憂怛怛。不見淚漣漣。蝶夢欣頻就。魚書恨未傳。慇懃覓新句。愧謝鶺鴒篇。</text>
<title>四雨亭卽事。寄浩浩。</title>,<text>高亭幽且靜。獨上晩徘徊。飛絮粘芳草。殘花襯碧苔。光陰愁裏過。時序鬢邊催。盡日無人到。携壺興自開。</text>
<title>病中寄子美</title>,<text>病臥林亭靜。陰深晝景長。久辭陶令酒。重閱越人方。門外無車馬。床頭有藥囊。思君不可見。脈脈獨悲傷。</text>
<title>寄玉汝</title>,<text>吾友洪評事。分襟三載餘。多君才日益。嗟我病難除。過塞軍容壯。閑窓月影疏。何時一壺酒。懷抱得開舒。</text>
<title>閑中書事</title>,<text>門巷輪蹄斷。柴扉盡日關。開樽傾北海。携妓臥東山。床上書千卷。窓前竹一竿。生涯只如此。榮辱不曾干。</text>
<title>遊龍江。二首。</title>,<text>年來身老病。忽憶少時遊。宦海投簪笏。西湖泛綵舟。煙生漁店暮。風起海門秋。愧有塵中態。裁詩謝白鷗。萬室邊江次。孤亭瞰海門。雲凝岩底宿。月浸浪中飜。遊子凭欄醉。漁翁出網喧。此間多少興。明日與誰言。</text>
<title>寄文淵</title>,<text>地僻人來少。凭欄眺望賖。蟬聲千樹鬧。山色夕陽多。小婢時丸藥。兒童坐煮茶。枕書聊入睡。魂夢到南柯。</text>
<title>憶西湖。寄君度。</title>,<text>森森桑柘合。境僻絶人踪。水漲低還沒。煙生淡又濃。平沙眠白鷺。幽處蟄神龍。欲借王維筆。潛移入畫中。人家臨浦口。波靜水悠悠。遠自銀河落。遙連碧海流。炊煙生賈舶。燈火點漁舟。勝地眞堪賞。何時與子遊。渡口日初昏。行人爭渡喧。櫓聲搖夜月。柳色暗前村。野闊天低樹。沙平浪自痕。紅塵渾不到。幽趣與誰論。楓落江流淺。奇岩出遠汀。潮來看暫沒。雨過望還靑。地勢通幽穴。苔痕上翠屛。仇池良甚似。佳處畫難形。</text>
<title>寄正中</title>,<text>客散軒楹靜。思君獨損神。蓴鱸頻入夢。簪笏苦牽身。深浣秋聲冷。閑庭月色新。何時一樽酒。談笑益相親。</text>
<title>月下偶題。二首。</title>,<text>藥爐煙縷細。客去散柸盤。露下雲牙淨。天高月色寒。裁詩題壁上。支肘臥蒲團。獨夜無人到。秋愁也未寬。夜涼更漏促。雲淨月如盤。砧響擣邊恨。雁聲催早寒。蕭蕭木葉下。璨璨菊花團。愁思濃於粥。開樽獨自寬。</text>
<title>次次韶秋夜書懷。三首。</title>,<text>夜深人語少。燒燭半成灰。雁影天邊滅。砧聲月下催。南隣歌吹咽。北第笑談開。獨有傷秋客。愁懷鬱未裁。深院秋光冷。虛窓酒半醒。一簾殘月影。孤枕斷鴻聲。葉落銀床靜。天晶玉露零。隔林何處笛。哀怨不堪聽。琴棋一室靜。書帙帶牙籤。寶鴨生煙縷。金鉤揭繡簾。幽人驚醉夢。明月入虛簷。自恨容顏減。秋深白髮添。</text>
<title>寄李評事</title>,<text>油幕羈愁動。知君枕未安。萱堂懷鶴髮。魏闕憶龍顏。塞月隨弦滿。邊霜拂劍寒。從知班定遠。元是一儒冠。</text>
<title>悼子美</title>,<text>冥寞人間隔。嗟君向此行。英靈埋厚土。名字寄銘旌。鳥噪高陽宅。雲封望遠亭。遺蒿盈一篋。千載揖芳馨。</text>
<title>入直。寄子彥。</title>,<text>上苑韶光媚。林深漏夕陽。梅花初逞白。楊柳已舒黃。寂寂齊宮靜。悠悠野趣長。何時同出郭。題詠付奚囊。</text>
<title>正中，文淵在山房讀書。戲寄。</title>,<text>寂寞招提寺。知君意更便。撚鬚因覓句。翦燭爲談玄。夜靜香盤冷。山空淡月懸。嗟予多有役。奔走負林泉。萬文紅塵裏。匆匆我獨勞。逢人多白眼。對鏡憾霜毛。才調慙唐杜。閑情愧晉陶。何時滄海去。同釣六連鼇。語直長遭罵。窮經爲閉門。糟妻裁細葛。老子倒芳尊。坐有溪山趣。曾無市井喧。尋君聊一醉。安得可留髡。老去詩成癖。尋常獨自哦。已驚頭滿雪。漸覺眼添花。勝景書來憶。幽懷出守誇。細君頻笑我。吟苦似沈痾。索居多寂寞。門巷斷輪蹄。虛榻塵留硯。空樑燕落泥。瑤琴空自奏。壺酒與誰提。終日渾無事。開渠灌藥畦。林亭雨初霽。滿地綠陰鋪。風緊荷翻蓋。火蒸汗滴珠。行看蟲化蝶。坐聽烏呼雛。畏客門長閉。無人懶似吾。吾家有古琴。欲奏少知音。素有高山志。長懷太古心。一彈疑帛裂。再撫訝龍吟。近有隣家女。聞之淚滿襟。窓前手種梅。不競百花開。風靜香猶動。春寒蝶不來。嬌夭元有態。貞潔絶纖埃。雅賞無人解。花間醉欲頹。有女字瓊芳。嬌羞出洞房。淡梳綠雲髻。閑曳紫羅裳。喚婢養鸚鵡。携琴彈鳳凰。月明玉屛冷。留着醉霞觴。</text>
<title>別文淵</title>,<text>送子關東去。悠悠動所思。溪山供醉眼。風月入詩脾。愧我塵中老。多君物外期。自題春樹句。莫忘報宗之。</text>
<title>寄正中 二首</title>,<text>身世關宗社。如何退臥安。西湖雖有約。北闕可隨班。慈愛深如海。君恩重似山。憑君須謹愼。忠孝露心肝。宗室長移病。屯山擬謝安。爲耽蠶嶺趣。不趁紫宸班。飮似鯨蠶海。方非飯顆山。多君無世慮。泉石豁胸肝。</text>
<title>扈從關東。口占。</title>,<text>駕幸關東路。山川阻且長。于田多上殺。於廟薦先王。細問黎民苦。爭瞻白日光。庸吾來侍從。愧忝百僚行。</text>
<title>在龍仁縣。寄琴軒浪叟。</title>,<text>野縣依林麓。溪山撥眼明。杯盤留晩景。燈燭下高亭。酒爛詩難就。愁深思不平。熊津明日渡。知有幾長程。</text>
<title>題天安郡</title>,<text>酒醒夢初斷。孤枕客懷淸。驛吏催人喚。村鷄報曉鳴。殘燈虛館晴。落月半窓明。早發長程路。驅馳到廣亭。</text>
<title>登古阜民樂亭</title>,<text>高閣臨無地。溪山碧四圍。雨過雲自捲。日暮鳥還飛。界闊詩懷健。楹虛酒力微。佳人饒意思。低昌舞羅衣。</text>
<title>次民樂亭板上韻</title>,<text>危樓知幾尺。楹檻入高空。詩酒談懷裏。江山罨畫中。風淳因政化。民樂爲年豐。聖代昇平久。歡聲處處同。</text>
<title>贈生員張翼，宋演孫。</title>,<text>偶逢千里友。談笑細論交。意愜同搔疥。情投似全膠。尊中盈美醑。盤上薦佳肴。爛醉淸狂發。何嫌也被嘲。</text>
<title>古阜龍頭會。次訓導韻。</title>,<text>萍水相逢日。凌虛縱目初。廚人煩細粳。舟子薦佳魚。疊嶺三山近。脩篁百畝餘。客來乘好興。勝槩畫難如。</text>
<title>尼山地主求詩。書贈。</title>,<text>再入尼山縣。深深草樹稠。新荷飜翠蓋。池水漾淸溝。地主懃宣化。居民儘佩牛。相邀情更厚。杯酒話綢繆。</text>
<title>與文淵，待正泛舟西湖。</title>,<text>秋月仍圓夜。西湖穩泛舡。郊平雲曳地。江闊水連天。雁陣驚寒起。篙師倚櫓眠。半酣聊一笑。身世卽飛仙。秋月仍圓夜。西湖發興淸。潮生孤島沒。山暝淡雲生。▒有江東趣。重懷宋玉情。凭君須劇飮。莫學楚人醒。秋月仍圓夜。西湖萬里天。漁歌時互答。宿鷺自聯拳。北里懸漁罟。前村泊妓舡。吾儕疏且拙。淸興寄瑤絃。</text>
<title>秋雨。二首。</title>,<text>風雨終朝窘。園林葉暫稀。一階聲點滴。千里勢霏微。似爲黃花發。如催燕子歸。閨中刀尺響。應是製寒衣。老逢秋雨苦。顏減去年紅。院靜還蕭索。林深更密濛。絲絲斜入戶。點點細隨風。忽覺琴書潤。軒窓八面通。</text>
<title>思歸</title>,<text>露滴侵階竹。風生半戶松。虛窓千里夢。殘月五更鍾。煜煜星芒動。悠悠客思濃。溪山曾有約。不去每忡忡。</text>
<title>寄大虛</title>,<text>一自江頭別。悠悠獨爾思。雲山遮遠目。談笑定何時。不忘渟雲句。重吟伐木詩。昆陽如見弟。爲我慰衰遲。</text>
<title>夜雨獨坐。寄次韶。</title>,<text>秋來病骨瘦生稜。步屧遊山恨未能。獨臥虛齋誰是伴。夜深唯有讀書燈。鬢毛我已同潘岳。詩骨君今似孟郊。何日聯襟同對榻。一壺新釀細論交。洞房連夜起涼飆。雙鬢扶疏已半凋。獨對殘燈淸不寐。滿階梧葉雨蕭蕭。孤燈垂燼向人明。虛閣寥寥不勝淸。小雨愔愔蓮漏永。臥看林外落風螢。</text>
<title>扈從關東道中口占</title>,<text>令嚴行陣寂無譁。只聽蕭蕭策馬檛。扈從歸來天未曉。燈光十里爛紅霞。</text>
<title>扈從入松折院。次胄之韻。</title>,<text>樗散甘爲匠石遺。山林身世兩相宜。生來叨被君恩重。駕幸關東亦侍歸。</text>
<title>入直。贈公瑞。</title>,<text>滿地蕭蕭落葉多。齋宮幽寂絶塵譁。小爐虛閣無人到。獨把陳編戰睡魔。小窓朝日硯消氷。欲寫幽懷愧未能。自笑吾生風味薄。至今詩骨瘦稜稜。</text>
<title>秋夜閨怨七絶。寄次韶。</title>,<text>南隣北第寂無譁。銀漢西流月半斜。獨有空閨銷瘦質。夜深無語倚窓紗。寶捥鴦衿九鳳幃。微涼先透薄羅衣。滿庭芳草已衰謝。爲報王孫歸未歸。月轉回廊夜向闌。翠帷羅幌逼輕寒。可憐多少琴中思。爲憶夫君去不還。深深虛閣點銀釭。舊恨新愁苦未降。靑鳥不來音信斷。似曾相約月窺窓。參橫斗轉欲三更。愁倚銀屛睡不成。落月半簾燒燭盡。隔窓蛩韻不堪聽。更鼓添檛月轉陰。倚闌慵奏紫瓊琴。曲中哀怨無人識。彈擺空閨獨夜心。椒壁蘭燈七寶床。博山消盡水沈香。一身薄命從誰託。愁倚雲窓怯夜長。</text>
<title>次琴軒韻</title>,<text>終日簾窓雨送涼。博山時炷海南香。有懷不語支頤睡。魂夢先歸漢水陽。</text>
<title>用琴軒韻戲子美</title>,<text>滄浪軒北樹陰涼。風月亭邊菡萏香。欲識解愁牽興處。一場幽夢遶昭陽。</text>
<title>次百宗韻</title>,<text>愁腸欲斷猿啼後。幽夢初回月落時。計較平生眠不得。秋風旅雁自南飛。</text>
<title>夜坐</title>,<text>茅廬岑寂坐支頤。斗轉參移夜政遲。點檢生涯眠不得。靑山鈌處月初窺。</text>
<title>閑居 二首</title>,<text>槿籬竹屋作孤村。地僻民淳不置門。騷客閑吟忘盥櫛。山光水色自黃昏。南榮捫蝨坐高舂。千里雲煙赴兩瞳。落葉滿空風色冷。鵝毛山罽禦新冬。</text>
<title>夜坐看書</title>,<text>一夜雲隈斷雁聲。幽人無語動愁情。孤燈挑盡看遺史。千古興亡不忍評。</text>
<title>在山家。聞冊封中宮。有作。</title>,<text>孤村矮屋二三椽。半掩柴扉盡日眠。京洛交親傳尺素。山翁野老亦欣然。</text>
<title>吳愼孫所畫詠物 八首</title>,<text>花發渾如卯酒酣。子生渾勝洞庭柑。却向漢庭宜獻七。莫敎方朔也偸三。右桃誰得移來種一株。自憐香骨玉爲膚。騷客醒餘欹枕臥。半窓煙雨夢西湖。右梅花風敲玉槊響璫琅。醉臥高軒一枕涼。昨夜空濛洒雨過。浩然歸思滿瀟湘。右竹一庭煙雨霏微裏。花落成陰結子未。午睡初醒簾半捲。枝間時柝小紅珠。右石榴如愧人間被俗塵。叢生岩谷澗之濱。雖無令色如嬌女。自有幽香似德人。右蘭樂天曾比楊妃臉。太白詩稱白雪香。最是此花堪賞處。淡煙籠月夜中央。右梨花乞得南隣趁雨栽。秋來喜見數叢開。可將使我長吟詠。莫入淵明濁酒柸。右菊花長江渺渺水悠悠。煙雨空濛蘆荻秋。雁過碧空洲渚靜。此間應繫釣魚舟。右蘆</text>
<title>次達城相公題冏上人山中八詠</title>,<text>境僻山深秀蔓蘿。縈林繞屋曲垂蛇。夜闌雨霽衣裳冷。其奈婆娑月影何。右牽蘿繞屋引却淸泉遶草根。悠然作井鏡生雲。眠餘茶罷能氷齒。細細餘流燕尾分。右引流作井朝入深山久未回。夕陽還興暮鴉來。笑師口業渾如舊。簷蔔香中淡粥煨。右深谷取薪春雨初收蕨政香。采來聊可補飢腸。從師欲識山中味。自愧功名苦不忘。右高山採蕨雲自無心時出岫。臥看心地更悠然。上人莫道雲間事。飄迫東西不似禪。右欹枕看雲天邊月出轉氷輪。窓裏頹然丈六身。夜入山空群壑靜。上人心地更如眞。右開窓望月一衲還如百結鶉。洗來苔澗淨無塵。松梢掛曬空山靜。赤坐閑眠自在身。右曬衲靑松訪勝探奇費草鞋。朝朝暮暮任東西。羨師踪跡曾無累。只染蒼苔不汚塵。右步履蒼苔</text>
<title>題畫贈希籍。二首。</title>,<text>出洞川平入洞幽。烏藤短後可堪遊。憐君宦海襟煩苦。寫與江山萬里秋。山居幽趣有誰知。苔逕無人綠蔓垂。門外槐陰松榻靜。偶招村老坐圍棋。</text>
<title>次達城相公送閑上人之智異山。三首。</title>,<text>摵摵西風葉戰飛。嶺南千里送師歸。羨師雲臥衣裳冷。宦海人間入夢稀。浮雲出岫自無心。雲與吾師不可尋。遙想茶餘懃佛處。山高樹密日初沈。智異名山在嶺南。師歸何處更禪參。自慙身世纏名利。爲口渾如徂怒三。</text>
<title>見希籍四時四絶。因效其體。作十二月詩以答。</title>,<text>序屬三元春正月。河氷未泮有殘雪。兒童笑語鬪樗蒲。固不是戒酒時節。鳥鳴嚶嚶春二月。地暖暗逐草心拆。餘寒料峭作春陰。固不是戒酒時節。寒食淸明春三月。萬樹千林花競發。香霏簾幙蝶趐忙。固不是戒酒時節。景物淸和夏四月。桑間葚熟鶯馨滑。送春遊子斷盡腸。固不是戒酒時節。重五初過夏五月。薰風自南吹不絶。蘄竹涼生雨脚晴。固不是戒酒時節。日近三伏夏六月。濃雲撥火蒸炎熱。氷漿椀碧瑪瑠寒。固不是戒酒時節。火星西流秋七月。綠槐高處蟬聲咽。烏鵲塡河結芳緣。固不是戒酒時節。楓葉微紅秋八月。銀河西流無點綴。氷輪當空十分明。固不是戒酒時節。鴻雁來賓秋九月。菊花開遍蕉心折。登高處處豁胸襟。固不是戒酒時節。木葉盡脫冬十月。寒向穹窒同入室。騷客各裁送秋詩。固不是戒酒時節。陽生一線冬至月。北風捲地凍欲冽。堂中美人雪爭姸。固不是戒酒時節。雪滿丘壑冬臘月。梅花初拆氷肌潔。歲月崢嶸人易瘦。固不是戒酒時節。</text>
<title>侍射呼韻</title>,<text>聖主龍飛億載中。大平佳節樂無窮。秩秩華筵爭中鵠。疏庸快覩古王風。</text>
<title>寄耆之</title>,<text>秋風摵摵雁南飛。落葉紛紛投我幃。日暮忽聞砧響起。不知何處擣征衣。蕭蕭黃葉落空階。門巷無人半掩柴。獨坐悠悠愁思苦。滿窓風雨撥愁懷。</text>
<title>次浩浩韻</title>,<text>光陰瞥眼歲將窮。奔走東西鬢已蓬。却羨翰林姜學士。口含鷄舌侍重瞳。午日烘窓一室明。藥爐經卷不勝淸。柴門闃寂無人到。閑繞東籬拾落英。</text>
<title>詠梅</title>,<text>瓊顋玉脥畫難眞。迥隔塵凡未可親。璨然一笑東風外。萬紫千紅不是春。綺羅業裏絶纖埃。一樹梅花璨璨開。共對樽前同楚越。剩將愁恨自難裁。</text>
<title>次正中香奩</title>,<text>寶檻珠欄十二樓。半岑殘月上簾鉤。襄王已就陽臺夢。莫使晨鷄報曉籌。</text>
<title>雪中閑題</title>,<text>一庭晴雪白皚皚。十里山光日夕佳。蓬蓽不當車馬枉。獨將衰疾臥空齋。</text>
<title>題四節短屛四首。次達城相公韻。</title>,<text>白雲斜帶碧山腰。桃杏爭春各自嬌。欲爲尋芳策藜杖。行行閑過綠楊橋。右柳橋尋芳曲闌斜倚納微涼。江勢呑空眼界長。頓覺也無三伏熱。淸風透葛冷如霜。右水閣納涼寒江水涸未盈篙。蘆荻花中一小舠。誰道漁翁閑似我。忘歸待釣海中鼇。右寒江獨釣四山晴雪玉嶙峋。一樹梅花已放春。只恐狂風吹欲起。亂驅芳蕊損精神。右雪裏探梅</text>
<title>雁</title>,<text>作陣行行野水濱。驚寒高起點蒼旻。遙將手簡慇懃寄。達與南荒竄逐人。舍弟浪叟謫在昆陽。故及之。</text>
<title>撤舊家</title>,<text>容滕于今十載餘。辭歸書冊只盈車。他年匹馬如經過。應指荒基憶舊居。</text>
<title>題唐人所畫。三首。</title>,<text>野水尋梅鶴自隨。雪中春信到南枝。西湖興味言難記。得何君家畫裏移。爲出尋花春信遲。背岩初發兩三技。似羞流俗塵埃汚。獨在荒山野水湄。自尋山水過雲門。山水淸空隔世氛。爲卜幽居堪隱老。山靈且莫作移文。</text>
<title>寄希籍</title>,<text>新寒料峭硯生氷。獨坐渾如入定僧。午日烘窓書幌靜。爐煙細出碧層層。綠橘朱橙一逕馨。茅簷竹牖不勝淸。幽人宿醉倦欹枕。雨打園林凋菊英。</text>
<title>寄菊軒</title>,<text>詩壇曾我䝂幡降。老境唯思對酒缸。雪壓長松寒妥帖。懶披黃卷倚南窓。小築書齋號養眞。柴門晝閉自無塵。霜筠雪竹茅簷靜。獨倚烏床夢故人。</text>
<title>送叔強謫歸南方</title>,<text>一言朝進九重關。貶出南州瘴癘間。北斗高名譙得比。▒▒▒召▒▒。三疊陽關不忍聞。那知野鶴獨離群。春風一樹江頭柳。手折▒▒▒贈君。送君江上日初斜。一曲驪駒別恨多。從此只應勞夢寐。莫敎春雁也空過。</text>
<title>尋春</title>,<text>尋春偶入酒家壚。世上無人有此軀。莫笑老夫壯不減。醉歸村路▒人扶。</text>
<title>夜坐不寐</title>,<text>人靜書齋對玉釭。秋愁山壓苦難降。思量萬事渾無寐。泣露蛩聲隔小窓。</text>
<title>詠梅花八絶。寄叔強。</title>,<text>千里初傳驛使來。芳心先趁早春開。多情却恐行人折。移向閑園滿意栽。深深簾幕曲闌春。璨璨孤芳不受塵。莫向夜深吹玉笛。只疑凋謝損天眞。一庭晴雪未消殘。萬樹呼風特地寒。獨有梅花如有約。玉肌無粟倚闌干。東君有力挽春回。一樹寒梅璨璨開。明月似知多少思。故移疏影上窓來。深院無人絶點塵。暗中開遍似矜春。花顏玉頰迎風笑。絶勝昭陽宮裏人。春回深院日遲遲。玉艶初開一兩枝。自是前身漢飛燕。淡粧曾不涴臙脂。杏艶桃嬌各自姸。此兄貞節最堪憐。何年謫墮人間住。曾是瑤臺第一仙。似羞桃杏媚容光。獨在園中薄洗粧。半夜月明渾未識。捲簾知有一庭香。</text>
<title>梅姬家壁上偶題</title>,<text>誅茆蓋屋蓬爲戶。世上無人問索居。夢斷酒醒燈欲滅。夜深梅月一窓虛。</text>
<title>詠懷八絶。寄文淵。</title>,<text>少時氣力無人敵。每向江頭醉欲狂。却恨如今身老病。南窓閑閱養生方。小兒不幸歸溟漠。忍聽糟妻哭泣聲。老子忘憂連日醉。虛齋高臥困餘酲。一生何幸遇昇平。長醉狂吟浪得名。安得與君同出郭。麻鞋短後遶溪行。一室蕭條絶點塵。窓梅開遍逞天眞。家貧本乏羊羔酒。雪水煎茶擬古人。文淵之弟百源翁。家在西湖掩靄中。想得春來乘好興。滿舡明月醉吟風。謹翁於我已忘形。又與文淵久討情。安得同爲三益友。溪山勝處共閑行。雲際溶溶雪水流。春風處處可堪遊。傳君遊向西湖約。鳳沼佳人笑點頭。無錢可賴蘇司業。結友須同白樂天。世上人人皆白眼。與君詩酒醉相牽。</text>
<title>送健叔歸咸陽</title>,<text>故人棄我向天涯。有地離愁不可埋。此去如逢賢地主。爲言何日話幽懷。驪駒歌罷涕漣濡。相送江頭斂夕霏。江上垂楊何太苦。年年折贈故人歸。</text>
<title>寄文淵。五首。</title>,<text>朝來小雨潤如酥。三逕雖鋤草已蕪。春困著人書睡足。一場幽夢到西湖。花梢染血柳如眠。政是江南三月天。多少水邊遊冶子。醉歸騎馬似乘舡。十年猥廁紫宸班。鏡裏那堪兩鬢斑。老去初成山水癖。傍人莫作俗人看。一庭芳草亂靑袍。池面風生皺綠濤。九十韶光餘幾日。自將春興上東皐。小院深深細雨來。倚墻無語杏花開。老夫獨臥渾無事。爲覓新詩手自裁。</text>
<title>西山村家壁上偶題</title>,<text>十年衣上染塵緇。偶到淸溪意甚奇。素有溪山投老意。憑誰借得買山資。飛泉雷吼雪崩騰。終日貪看興不勝。他日携朋重到此。也應咀翰記吾曾。</text>
<title>送春八絶。贈正中。</title>,<text>林亭幽寂綠陰多。九十韶光一夢過。獨臥虛窓人不到。滿庭風雨落梨花。靑梅如豆雨蕭疏。也是淸和四月初。客又不來春又去。落花飛絮政愁予。庭草纖纖亂若絲。送春愁恨兩難支。多情燕子知人意。故蹴飛花落硯池。終朝風雨掩重門。多少幽懷欲斷魂。滿地殘花人更靜。倚欄無語立黃昏。驚風密雨打園林。柳嚲花殘綠已陰。午醉醒來仍倦臥。不聞人語只聞禽。綠樹陰陰蓋四隣。屋頭初見杏成仁。從誰尋訪春歸處。愁倚欄干獨損神。雨後林亭長綠苔。閑眠終日少人來。佳人莫唱陽春曲。冉冉光陰挽不回。春盡園林綠暫繁。雨過階面上苔痕。幽人酒醒閑欹枕。花落黃昏深閉門。</text>
<title>送文淵之襄陽。十絶。</title>,<text>王孫逸格準飛天。遊向關東氣浩然。勝水佳山探一一。錦囊題詠幾千篇。嗟予宦海夢長酣。役役東西苦未堪。却羨王孫事幽討。溪山無處不停驂。詩情秋興兩難刪。探向名區得解顏。試上觀瀾亭上望。黑風吹海湧銀山。風生蘋末響颼颼。政是關東八月秋。知有王孫詩癖在。興闌先上大平樓。嶺南疇昔訪奇蹤。此日行裝又嶺東。有酒有詩兼有妓。憑君且莫灸人中。文淵前遊嶺南。過酒色發狂。灸人中穴乃愈。故戲之。十年塵世夢悠悠。此去君應興轉幽。探遍湖山歸鏡浦。也應還伴永郎遊。王孫兼有漢唐才。到處新詩手自裁。何用碧紗籠好句。也應紅袖拂塵埃。降仙亭上倚西風。湖海茫茫入眼中。竹島籬山朝雨霽。淡煙濃翠政濛濛。名場仕路拂塵衣。爲討江山策馬歸。占得岩崖多雅趣。四仙遺跡想依稀。傍海登山發興濃。尋僧又向梵王宮。王孫遊跡應傳後。何異今人訪古蹤。</text>
<title>效達城相公題菊軒春山勝事詩卷。二十首。</title>,<text>雪後嬌雲弄晩晴。向陽初發亞枝橫。幽人宿醉倦欹枕。不待聞香猶解酲。右梅萬竿如束綠陰交。一縷輕風動粉梢。可使九苞威鳳宿。莫敎枝上老鴉巢。右竹淡黃先自學鵝兒。裊裊煙絲拂地垂。箇裏陶家情興在。主人心地少人知。右柳春來開遍去年叢。翦錦蒸霞煙雨中。昨夜月明庭院靜。子規啼血染殷紅。右躑躅辛夷花謝小桃開。日暖山中錦作堆。只恐狂風吹好事。亂驅芳蕊委蒼苔。右野桃春回昨夜雨聲中。山杏枝頭春意濃。日暮煙村如喚客。背巖寂寞數枝紅。右山杏一痕殘月殿疏星。杜宇聲聲不忍聽。多少襟懷眠不得。令人撥起故園情。右杜鵑日暖原頭草欲生。淡煙疏雨政冥冥。一聲啼送春山裏。蘇子詩中也勸耕。右布穀土床煙足穩蠻氈。海色浮空欲曙天。夢向江湖猶未覺。無端喚起半窓眠。右喚起小塘新鑿貯漣漪。養得珍禽毛羽奇。本是主人機事靜。相親相近不相疑。右鸂鶒路轉山腰入翠微。爲尋禪刹賞芳菲。松窓半日逢僧話。斗覺紅塵萬事非。右尋花古寺一壺來送灞橋頭。橋下淸泉碧玉流。日暮停雲何處是。山南山北路悠悠。右餞客溪橋奇峯疊巘碧參差。一抹晴雲絮帽披。此是眼前觀象處。主人宜入畫圖移。右疊嶂晴雲林間出沒兩三家。屋角靑帘影半斜。風颺似誇新釀羔。也敎稚子典琴賖。右煙村酒旆銀蟾寒浸鏡光中。夜靜波恬不起風。天地中間明似晝。忽驚身在水晶宮。右淸川素月棲鴉閃閃過蒼空。一望高岑落照紅。林下歸僧忙策杖。淡煙空翠政濛濛。右半峯殘照一林微雨綠初肥。牧向郊原露未晞。日暮山深村逕暝。橫吹短笛倒騎歸。右原頭牧豎漫漫岐路漲塵埃。馬足車輪自往來。役役儘驅衣食內。一生身世轉堪哀。右岸上行人何人橫玉攪春愁。一曲淸商古意悠。半夜月明調更急。不知誰復倚高樓。右隔林聞笛淡雲明月夜將深。誰把胡琴弄好音。忽憶潯陽江上興。古人先得此時心。右月下琵琶</text>
<title>寒食。寄次韶。二絶。</title>,<text>寒食風光似舊時。花枝菩蕾草如絲。長安萬戶炊煙斷。禁火應憐介子推。花開時節雨霏霏。寒食家家煙火稀。沂上初成曾點服。共君何日泳而歸。</text>
<title>泛龍江。次正中韻。</title>,<text>風恬潮退江初靜。野闊雲低水自昏。知有漁翁在江曲。一聲淸唱隔林聞。</text>
<title>次子美見贈</title>,<text>山城小雨乍濛濛。尋訪悠然笑語同。肝膽由來非楚越。遊山到處得追從。</text>
<title>遊漢江</title>,<text>一江流水共長天。罷釣歸來月滿舡。這裏襟懷人不識。扣舷歌在蓼花邊。澹月傾雲水拍空。忽驚身在鏡光中。蒿師報我天將曉。弱纜徐牽一縷風。直釣輕竿醉扣舷。長江一面淨兼天。葦間邂逅逢漁父。問道愀然自有緣。</text>
<title>寄叔強</title>,<text>靑梅如豆杏花開。歲月抛梭挽不回。却恨如今佳節晩。一年心事已成灰。</text>
<title>春霄吟十絶。寄叔強，次韶。</title>,<text>帷犀不動月初窺。更鼓催檛午夜遲。獨把瑤琴彈一曲。高山流水少人知。春深庭院雨冥冥。芳草纖纖暖更靑。永夜不眠燈欲滅。獨將淸興臥高亭。南隣北第寂無譁。禁漏丁東透碧紗。夢斷酒酲燒燭盡。夜深明月照梨花。子規啼歇斗初傾。古篆香銷落月明。約客不來天欲曉。苦吟時作忍飢聲。滿庭芳草綠初匀。一歲光陰屬暮春。醉臥杏花疏影裏。夜深香霧襲衣巾。參移斗轉夜愔愔。謾把春愁自不堪。獨對殘燈誰是伴。滿簾花雨落毿毿。朱顏銷瘦鬢皤皤。冉冉流年一擲梭。不識誰家吹玉笛。多情還恐落梅花。春來潦到憾年光。桃杏花開一院香。好夢忽驚仍不寐。五更殘月滿空樑。春愁春興苦難裁。臥聽丁東漏鼓催。落月滿簾人更靜。不知何處笛聲來。從橫書卷帶牙籤。金鴨煙生炷火沈。一點殘燈挑更暗。謾將幽思奏瑤琴。</text>
<title>寄澄之乞酒債</title>,<text>楊花如雪又如綿。政是壚頭酒似泉。莫道尋常行處有。如今恨乏杖頭錢。</text>
<title>湖南行色日迫。留贈以禮。</title>,<text>湖南千里路綿綿。別恨離愁苦自牽。占得郵亭殘燭夜。好風吹夢到梅邊。</text>
<title>代人作。閨怨七絶。寄以禮。</title>,<text>候門深鎖不曾開。小雨冥冥長綠苔。却羨新巢雙燕子。一時飛去一時來。男兒到處卽爲家。長向靑樓擁綺羅。女子心期只如此。空閨夜夜涕滂沱。一入侯家不出門。憶君長日暗銷魂。箇中心事凭誰說。愁倚欄干日又昏。門戶重重盡日關。獨將愁思倚欄干。衆中不敢分明泣。暗向屛山淚背彈。由來薄命莫非天。獨守空閨夜似年。怊悵今生虛過了。約君重結後生緣。虛幌風生燭影昏。暗中愁緖政紛紛。題詩爲報郞君導。鏡裏容顏瘦二分。脈脈相思得見難。羅衫紫袖淚痕斑。可憐今夜虛窓月。分炤君家十二欄。</text>
<title>戲寄正叔</title>,<text>廣寒仙女下人間。八字歌眉斂遠山。只恐夜深容易去。空敎詞客眼長寒。</text>
<title>乘舟歸富平。舟中走書八首。</title>,<text>癖在江湖久未醫。扁舟一葉泛漣漪。驚波忽起濺衫袂。疑是巫山行雨時。沙平野遠望無窮。一水茫茫遠接空。低尾高頭橫海鶻。風帆飽腹若張弓。人皆繭足利名牽。不識江湖別有天。醉倚牙穡心更豁。忽驚身世馭風仙。紅蓼花開水國秋。雁橫煙外荻蘆洲。箇中勝景無人識。他日終煩顧虎頭。醉裏長歌和者誰。輕風嫋嫋入朱絲。日斜雲散海天碧。遠岫參差低翠眉。江上愁心千疊山。浮雲斜帶露煙鬟。眼前萬象爭供興。移向吾家畫裏看。風生浪卷月斜暉。蘆葦蕭蕭響釣磯。人鳥相忘同一夢。此間心緖本無機。秋江渺渺遠呑空。十里雲山指顧中。長嘯一聲天地窄。靄然歸興濡江東。</text>
<title>泊陽川北浦</title>,<text>此身閑似一沙鷗。載酒携琴汗漫遊。日暮江頭天色惡。荻花深處更維舟。槿籬竹屋水邊村。槐柳陰中深閉門。半夜酒醒仍不寐。一聲漁唱隔江聞。曉色初浮江水平。眠鷗宿鷺靜寒汀。驚風忽起潮來急。隔岸呼耶發棹聲。</text>
<title>題陽川孔岩</title>,<text>潮頭齧岸出奇岩。上有仙風舞檜杉。宦海紅塵渾不到。獨能隨意上巉巉。</text>
<title>紀夢</title>,<text>老來心性懶無邊。睡熟唯思夜似年。夢裏忽驚蛇入袖。也應生女弄紡塼。</text>
<title>雜詩四首。寄子美。</title>,<text>撥墨濃雲暗四郊。朔風吹雪動林梢。土床煙足蠻氈煖。獨坐硏朱點易爻。床上牙籤書萬卷。階邊玉槊竹千竿。窓虛人靜無塵事。坐看安堅水墨山。光陰瞥眼似抛梭。獨對茅簷憾恨多。日暮何人橫玉笛。一聲吹送落梅花。客去齋空棋局散。博山香盡起微煙。可憐窓外千竿竹。風雨時時攪夜眠。</text>
<title>松都發程日雨雨。留贈希籍。</title>,<text>老來泉石得膏盲。欲討溪山早發裝。四野雲低山雨暗。此行誰是段文昌。</text>
<title>長湍石壁舟中走書。七首。</title>,<text>此間形勝匪人間。乘興悠悠酒地寬。水國秋深秋思苦。舟中終日臥看山。扣舷頻唱樂忘歸。日夕風微露濕衣。最是江湖乘興處。夜深明月滿漁磯。流水汪洋入海門。舟中高枕看江雲。夕陽未落潮來急。醉裏飜疑萬馬奔。一江秋水綠於苔。貪看行雲首不回。誰道白鷗閑似我。匆匆飛去又飛來。江湖久有白鷗盟。來狎忘機不世情。落日半竿風更急。潮頭得石雪鱗生。下馬平沙上釣航。江空石出蘚痕蒼。柸來苦厭君休怪。勝水佳山恐醉忘。朝來小雨幾盈篙。水面風生皺綠濤。隔岸忽聞人語急。漁翁出網亂銀刁。</text>
<title>題王輪寺</title>,<text>古寺荒涼草色多。破窓無紙入藤蘿。虛營佛宇疲人力。長使騷人一笑哦。</text>
<title>題迎慶宮古基</title>,<text>萬家牢落作千家。槐柳陰陰一逕斜。五百年來功業盡。鳥啼楸洞鎖雲霞。探遍溪山意轉悲。寢園無主黍離離。逢僧細問前朝事。笑指原頭一短碑。</text>
<title>靈通寺。次琴軒韻。</title>,<text>五冠高揷斗牛邊。欲問前朝已幾年。孝子餘風今古邁。客來深愧莫齊肩。</text>
<title>次甘露寺板上韻</title>,<text>萬里靑天一派江。驚濤急浪撼禪窓。漁舟泛泛汀洲暮。蘆荻花中落雁雙。</text>
<title>次韻答永安兵使</title>,<text>徒誇楓落吳江句。難和陽春白雪吟。水復山重望不得。夢魂無日不追尋。</text>
<title>到龍江村。因記寓目。</title>,<text>綠槐垂柳水邊村。獨坐窮經晝閉門。日暮江空墟落靜。小舟時有賣河豚。</text>
<title>文淵來訪。以贈。</title>,<text>江村幽辟絶纖埃。雨過郊原草似苔。忽覺遊仙半窓夢。隔林呵喝故人來。</text>
<title>日花亭有作</title>,<text>爲築高亭號百花。春來萬樹各蒸霞。主人本是虛心者。邀客談詩至日斜。</text>
<title>獻陵茅亭。次孫七休韻。</title>,<text>倦童瘦馬訪奇蹤。一逕微斜草樹中。獨臥林亭山更靜。小塘波起欲生風。</text>
<title>卽事</title>,<text>綠樹陰濃晝景遲。林亭終日臥支頤。笑看稚子渾無事。結草爲舟泛野池。</text>
<title>偶題</title>,<text>身閑元匪轍中鱗。詩酒淸狂已幾春。爛醉長吟忘世慮。入門還被細君嗔。</text>
<title>戲䁬玉汝</title>,<text>秋堂人靜月生華。獨臥悠悠憾恨多。一別天南消息斷。幾回中夜夢伽倻。</text>
<title>文淵家席上有二妓。問其鄕。答以慶州。以贈。</title>,<text>鷄林本是興亡地。屈指如今已幾年。渠是晩生應不悟。至今山水尙悽然。</text>
<title>送君度之遊晉陽村莊</title>,<text>人間離合足傷情。分袂尋常涕自傾。遊遍晉陽形勝地。知君一一錦囊盈。送君誰與共聯襟。歌闋陽春憾恨深。從此瑤琴絃斷絶。爲嫌人世少知音。多君好向故園遊。政是楓丹八月秋。我亦思歸歸未得。故山松桂夢悠悠。</text>
<title>秋夜吟。寄子美。</title>,<text>一夜東籬菊自開。何人送我白衣來。坐思近有登高日。玉塵高談豈易倍。楓葉微紅蘭露秋。多情不禁作詩愁。吾居幽僻無人到。獨坐看書倦未休。楓落荷摧近有霜。一庭明月不勝涼。忘言忽憶蓴鱸味。又是江東入夢長。十年奔走鬢成蓬。鏡裏衰顏不復紅。四雨亭空車馬少。獨將淸興立西風。松堂秋靜不勝淸。隱几悠悠思不平。半夜月明隣犬吠。蕭蕭落葉滿空庭。</text>
<title>望遠亭應製。二首。</title>,<text>雲漢照回快眼看。微辭拙語和皆難。高亭敞豁眞仙府。豈意來凭十二欄。簷豁楹高望未窮。山光水色有無中。登臨恍若飛仙去。多少風光畫裏同。</text>
<title>元日。書刺紙投子美。</title>,<text>生來多病鬢霜催。十日柴扉九不開。詩酒都忘時序轉。春光已▒一窓梅。</text>
<title>偶成</title>,<text>池面風生起綠鱗。隔林啼鳥滿山春。南園日午竹陰靜。睡罷閑窓一欠伸。</text>
<title>送綏之歸中原村莊。七絶。</title>,<text>之子掉頭不肯留。傷春不已復離愁。一樽已盡江天晩。欲繫歸舟不自由。世間飜覆摠如棋。送子于歸動所思。欲托瑤琴彈一曲。高山流水更誰知。幾年簪笏負歸期。晩歲悠悠悟昨非。役役飽參塵世味。不如春雨故山薇。送君南望意茫茫。欲往從之路阻長。別恨離愁寬未得。不須頻唱小秦王。提壺折柳送夫君。朝市山林一路分。他日相思是何處。中原明月華山雲。去年重九共登高。我舞君歌飮白醪。豈意今朝雲雨散。相思南北兩忉忉。世間榮辱兩相牽。奔走紅塵已幾年。攬轡也須歸去迫。定應稚子候門前。</text>
<title>次韻君度寄贈。二絶。</title>,<text>藥圃初成一苑中。雨餘溪水小池通。南窓睡起日將午。庭院無人花影重。柳邊漠漠靑煙鎖。花底深深粉蝶飛。宿酲未解因頹臥。知有東風氣力微。</text>
<title>雜詩六絶。寄正中。</title>,<text>十載朝簪鬢已零。又因吟苦瘦崢嶸。月湖煙散漁村晩。宜把輕竿遺世情。生來詩骨瘦生稜。無復朱顏照鏡菱。萬事都忘行跡古。形骸還似化糧僧。到處因詩志氣銷。形容枯槁鬢毛凋。何時得與飛仙伴。穩跨靑鸞上碧宵。我有松巖小草廬。爲因簪笏未歸歟。春來忽有遊山興。泉石雲林一夢餘。雨餘池館亂春華。門巷終無客馬過。燕子不如人意薄。年來亦不背貧家。小雨如酥昨夜來。野桃山杏錦成堆。携筇緩步園林晩。時有飛紅襯碧苔。</text>
<title>四雨亭卽事</title>,<text>邀客怡然倒百壺。此間風味世間殊。梨花滿地無人掃。恰似仙棋黑盡輸。</text>
<title>贈綏之</title>,<text>十載功名踐駭機。至今潦到鬢毛稀。憑君爲問山村興。他日松巖我亦歸。</text>
<title>遣懷六絶。贈君度。</title>,<text>書卷從橫雜藥囊。寶猊時炷海南香。閑眠盡日軒窓靜。山雨濛濛送晩涼。十載簪纓幾卷舒。至今潦到鬢凋疏。抱川西曲辰潭在。欲賦歸田坐釣魚。吾廬雖小亦佳哉。門巷終無客馬來。軟飽三杯高枕臥。夢魂先繞故山回。榮辱都忘已白頭。此身元是一虛舟。午窓睡起渾無事。爲護園蔬灌野流。三逕雖鋤長綠苔。園林幽寂絶纖埃。年來愛菊初成癖。乞得南隣趁雨栽。終日柴扉掩不開。故人車馬不曾來。瓮頭已熟茅柴壓。喚取秋娘酌玉杯。</text>
<title>寄文淵。二絶。</title>,<text>萬丈紅塵寄一軀。抵今霜雪已蒙頭。何時載酒兼携妓。穩泛西湖十頃秋。世上人皆白眼看。知音從古似公難。至今未遂江湖約。秋桂春蘿愧北山。</text>
<title>遊山寺</title>,<text>滄海茫茫稊米身。山中來訪臥雲人。從師欲借曹溪水。洗盡十年衣上塵。</text>
<title>送文淵之遊嶺南</title>,<text>平生不識別離難。始覺離愁苦未刪。日暮停雲何處是。背彈珠淚獨憑欄。秋風歸路興堪添。政是行廚野味甜。儘記江南須贈我。歸來吾亦報香奩。人間會合政難期。一曲離歌動所思。矗石可堪乘興處。也應南去北來遲。分襟千里路何賖。水復山重望眼遮。爲語傍人不須恨。歸來京洛好詩誇。與子平生似駏蛩。相逢到處話舂容。今朝棄我天幸去。別恨離愁知幾重。蓴羹鱸膾可堪嘗。無限離愁不禁當。行到鷄林尋古跡。興亡一一入奚囊。吾子豪中第一流。行裝遠發趁淸秋。與其繭足馳南北。曷若江山作勝遊。風流妙趣似仙曹。遊向江南興轉高。占得佳人爭指點。休將詩酒發麤豪。送君南望惄如飢。千里停雲不可追。我有松岩仙境在。未歸還愧北山移。故人續作遠遊詞。何以贈之楊柳枝。三疊陽關歌旣闋。眼穿腸斷有誰知。</text>
<title>東郊口占</title>,<text>星言驅馬出東城。桃李花開一逕明。日午村村煙自起。家家炊黍餉春耕。</text>
<title>寄文淵。四絶。</title>,<text>此生到處自忘吾。身世尋常寄一區。病起支筇幽興在。約君携酒泛西湖。宦客誰能記此身。病因憔瘦鬢如銀。世間萬事都忘却。唯有江山入夢頻。吾廬雖小可容居。且有床頭萬卷書。午睡醒來無一事。池邊移席看游魚。病起生涯偶得偸。始知生死若浮休。此身到處無人識。三逕長隨二仲遊。</text>
<title>偶題</title>,<text>人皆奔走苦憂煎。自愛吾居地政偏。棋罷客歸亭更靜。任將貧病枕書眠。</text>
<title>端午日。途中口占。</title>,<text>長安十里羃靑煙。序屬南訛五月天。日暮隔林聞笑語。街頭游女戲秋千。</text>
<title>津寬上方</title>,<text>寺在靑山掩靄中。溪深樹密綠陰濃。上人齋罷襟懷淨。觀色觀空色卽空。推擠不去已三年。利黠名癡苦自牽。他日尋師虎溪上。師應破戒我應顚。</text>
<title>代芳卿寄次韶</title>,<text>相逢我欲話愁情。不見飜然淚自零。豈意如今離別久。夜深無語到天明。</text>
<title>與君度遊梵窟寺</title>,<text>由來吾道可弛張。來到琳宮路渺茫。偶與高僧談妙法。滿庭林隙漏斜陽。煙霞壁立綠陰濃。路轉山腰掩靄中。談罷挽僧探勝景。淸溪一曲雲萬重。掃壁新詩手自題。上方高與白雲齊。道人結夏林巒靜。時有幽禽自在啼。</text>
<title>路中寄君度</title>,<text>湖南歸路幾長程。客裏愁懷白髮生。回首神都看漸遠。梅邊詩興爲誰淸。</text>
<title>曉發途中偶吟一絶</title>,<text>星言驅馬出郵亭。歸路漫漫幾十程。澹月傾雲天欲曉。客中詩思不妨淸。</text>
<title>到金蹄驛。壁上有畫梅。因有所思。次韻。</title>,<text>璨璨淸寒一樹梅。舊林今日爲誰開。貞操肯許凡人近。宜使淸香入我杯。</text>
<title>到全州口占</title>,<text>羈愁旅恨苦難裁。謾把襟懷鬱未開。紫袖羅衫空滿眼。孤標那似雪香梅。</text>
<title>戲作。贈兵使李子倰。</title>,<text>淋漓百榼宴華筵。情重都忘醉欲顚。雲雨花房眠未覺。前身元是杜樊川。</text>
<title>次訓導韻</title>,<text>區區宦海一微身。役役徒勞世上塵。千里殊方相識少。自慙今日對佳賓。</text>
<title>贈全城妓玉眞</title>,<text>一曲離歌強自寬。長安回望路漫漫。從今無限傷心處。夢見雖頻得見難。</text>
<title>書全城客館壁上。二首。</title>,<text>帷犀不動洞房幽。客子悠悠獨夜愁。坐對孤燈眠不得。半輪殘月入簾鉤。蠶繭初成隴麥黃。一年時序又端陽。明朝上馬匆匆去。回首完山政渺茫。</text>
<title>送鵝林卿受由歸慶尙道</title>,<text>送君南浦雪初晴。十里湖山撥眼明。可惜漢江江上柳。今朝又折贈君行。相送江頭別悵濃。征驂漸遠逐歸鴻。羨君探遍溪山勝。愧我空稱字浪翁。</text>
<title>胤權東床禮。儒生滿坐。書贈。</title>,<text>東床佳會一樽開。濟濟靑衿續續來。雄辨高談霏玉屑。坐中誰是謫仙才。</text>
<title>戲作六絶。寄玉汝。</title>,<text>城山郡裏有人家。槐柳陰陰一逕斜。笑倚珠樓顏似玉。春風桃李釀繁華。交親勤讀在山房。託彼來家亦不妨。知有郞君二三德。使予憔悴減容光。辭親棄土遠隨君。抛在山村獨掩門。女子有行雖若此。只疑夫壻有新婚。一身憔瘦意難舒。來訪何傷託釣魚。盡日倚門空佇立。棲鴉無數過林墟。城山秋色政蕭蕭。夜靜無風葉自彫。擔石已空銷瘦盡。不曾求學楚宮腰。家庭嚴訓實難違。一去寥寥也不歸。却憶故鄕行樂處。如今回首夢耶非。</text>
<title>寄友人。以期登高之會。</title>,<text>驚風昨夜有微霜。滿地蕭蕭落葉黃。百歲光陰能幾日。也須新釀作重陽。西湖佳致天下稀。中有蠶頭隱翠微。掘指重陽佳節近。約君同上醉還歸。平生性癖在雲林。富貴功名豈有心。自有高山無盡趣。峨洋一曲少知音。上林秋日十分淸。秩秩華筵侍聖明。誰道弱流三萬里。忽驚身世到蓬瀛。追記初五日進宴楓葉微紅雁叫霜。一年時序屬重陽。共君詩酒酬佳節。手摘黃花泛羽觴。昨夜西風葉戰飛。一年佳節不須違。悠然對菊東籬下。門外何人送白衣。溪山到處可爲廬。役役何須意未舒。回首流年愁裏過。至今霜雪已盈梳。九月九日又欲來。籬邊黃菊凌霜開。安能却伴陶元亮。璨璨金英泛酒杯。眺望溪山豈憚勞。自將淸興上東皐。秋光十里渾如畫。雲斂天晶一雁高。驚風驀地雨初晴。十里溪山潑眼明。日暮無雲天似掃。獨將秋興臥林亭。</text>
<title>戲書贈友人</title>,<text>明日梨園參賜宴。三行紅粉斂歌眉。歸來却被行人笑。頭上簪花醉不知。</text>
<title>寄君度</title>,<text>西風落葉政紛紛。閑臥南軒對此君。羨殺高堂文字飮。淋漓牛酒醉紅裙。</text>
<title>七夕。寄希籍。</title>,<text>光陰鼎鼎鬢邊催。心緖逢秋一似灰。獨臥南軒脩竹裏。無人尋訪蓽門來。銀河澹澹指西流。金井梧桐葉葉秋。半夜蛩聲眠不得。無人知我作詩愁。居閑無事掩柴扉。終日寥寥客馬稀。天上佳期今日是。人間高會亦何違。七月七日天氣殊。金風驀地落庭梧。茅廬若得高軒過。要把靑絲繫玉壺。</text>
<title>昂止家。次李校理承健韻。</title>,<text>杯盤笑語談懷裏。雲雨巫山夢寐間。堪笑主人多事在。不如高枕夢槐安。</text>
<title>寄正叔</title>,<text>讀書三月不窺園。未覺園林綠已繁。梅子欲成春自去。謾將幽思立黃昏。屋角靑梅初結子。窓前綠竹欲生孫。閑眠盡日無人到。雨打薔薇深閉門。</text>
<title>與秀實期遊賞南山。因故未歸。怏怏戲書。</title>,<text>望彼南山草樹稠。思歸無路暮雲浮。忽憶去年遊賞處。佳人其肯記儂不。</text>
<title>贈君度</title>,<text>溪流淸淺隔塵喧。花入三淸洞裏繁。中有靑樓人似玉。一樽相對話慇懃。</text>
<title>簡于梅姬。姬答之。開緘乃空紙也。戲書。</title>,<text>慇懃報答一緘書。開見還驚一字無。料得佳人饒意思。丁寧笑我太區區。</text>
<title>代人作三絶。贈君度。</title>,<text>我是鄕中最下流。自知慵劣見人羞。一朝忝被梨園選。空過侯家十二樓。秋風落葉政蕭蕭。心似懸旌自動搖。欲被郞君容一顧。行行徐過水標橋。楊山山下有吾家。曾侍巾帷醉絳霞。到底却遭靑女妬。秋風空老玉池花。</text>
<title>寄百源。二絶。</title>,<text>西湖濃抹畫難形。詩興秋懷十分淸。自愧東西多有役。生來不得七賢名。驚濤急浪雪生鱗。十里湖光活畫新。愧謝沙頭雙白鷺。淸江來洗十年塵。</text>
<title>次浪叟韻</title>,<text>宦途蹭蹬臥荒村。愁裏看書不出門。屈指相離頻甲子。今年亦見竹生孫。</text>
<title>除夕。寄金司諫。</title>,<text>家家守歲盍朋簪。北闕觀燈寵眷深。明日高門應有慶。四隣宗族賀腰金。</text>
<title>題富平村莊</title>,<text>林間村路細縈紆。風雨蕭蕭韻碎蘆。茅店煙生籬落靜。破窓無紙只繩樞。</text>
<title>寄正中</title>,<text>十載名場鬢已稀。投閑得暇叩朱扉。山童笑報風塵貌。遊向蠶頭去不歸。</text>
<title>詠落梅。寄次韶。</title>,<text>草堂西畔曲闌東。長對衰遲一老翁。却與群花俱掃地。不勝怊悵怨盲風。</text>
<title>代後凋。寄叔強。</title>,<text>襞積閑愁摠爲君。腤中情緖日紛紛。寄來良藥渾無效。病骨支離瘦十分。</text>
<title>入直。寄通之。</title>,<text>深宮蓮漏滴銅壺。終日身閑一事無。滿案佳羞恩更重。不如茅屋坐當壚。</text>
<title>次韶家會話文士。戲書一絶以寄。</title>,<text>茅屋人誰到。凭欄獨自哦。莫敎吹玉笛。還恐落梅花。</text>
<title>贈君度。三首。</title>,<text>花落人誰惜。春歸蝶自愁。佳人期不至。日暮碧雲浮。欲訪君平久。今來愜素心。蓍龜雖有吉。其奈信沈沈。邂逅君歡笑。相思我獨愁。出門頻悵望。重隔暮煙浮。</text>
<title>代人作。寄君度。</title>,<text>生長廣寒宮。不知人世苦。今朝別恨多。身世凭誰怙。</text>
<title>期子美不來</title>,<text>釀酒酒初熟。期人人不來。多情半夜月。照我黃金罍。</text>
<title>次君度畫梅</title>,<text>東閣香初動。西湖影亦寒。只疑容易謝。莫近寶琴彈。</text>
<title>亭下海棠盛開。偶題。</title>,<text>東坡曾有詠。子美已無詩。頗似楊家女。新粧睡未支。</text>
<title>書琴姬裙帶</title>,<text>梳罷綠雲髻。臙脂上臉紅。曲中多少思。應爲浪名翁。</text>
<title>次君度韻。二首。</title>,<text>八字歌眉斂。雙刁笑臉紅。巫山何處是。只在夢魂中。楊柳千條碧。桃花滿樹紅。佳人携綠綺。閑奏月明中。</text>
<title>題畫蘭梅竹。八首。</title>,<text>日射疏疏影。風來細細香。幽人酲不起。高枕夢瀟湘。公主新粧整。湘妃淚未乾。月明香的的。風過響珊珊。東閣回春信。淇園絶點塵。誰能媒處女。終得嫁幽人。雨浥疏枝弱。風敲碧玉寒。九苞宜鳳宿。莫使俗人看。冷艶雪爭白。寒香風自媒。此君相契合。桃杏總輿臺。楚客紉爲佩。宣尼亦自傷。傍人休小忽。林壑有幽香。嫩條含煙翠。柔枝帶雨低。孤標異凡卉。終見鳳來棲。雨過綠陰靜。蕭蕭自解皮。知音千古少。唯有此君知。</text>
<title>渡臨津江</title>,<text>雲深山欲雨。風起水增波。卸馬江之曲。悠悠望眼賖。</text>
<title>獨酌</title>,<text>三杯雙耳熱。一斗百憂攻。不盡山村興。題詩句法工。</text>
<title>夜坐</title>,<text>坐久燈花落。愁多刻漏長。永吁終不寐。星斗弄寒芒。</text>
<title>絶句</title>,<text>地僻行人少。山空落葉深。支頤終日坐。不語益傷心。</text>
<title>豐壤途中</title>,<text>霜林鳴赤葉。野菊釘金英。驢背蕭蕭客。西風脈脈情。</text>
<title>富平村莊夜坐。三首。</title>,<text>坐久燈垂燼。宵殘馬齕芻。不禁田野興。醉酒自忘吾。夜深萬籟靜。月出衆星稀。酒盡人將臥。寒風透客衣。窓虛燈欲滅。風冷夜將深。莫厭傳觴急。須看月滿林。</text>
<title>夜坐口占</title>,<text>風吹窓紙響。齋靜篆煙浮。獨臥寒無寐。頻聞促漏籌。</text>
<title>題受益歌姬裙帶 名昭君</title>,<text>靑塚人誰到。生前極意歡。光陰眞過隙。鏡裏易衰顏。</text>
