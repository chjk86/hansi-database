<title>沈正言天以 世鐸 輓</title>,<text>結髮識君面。氣味幸莫逆。中歲得比隣。從遊日以密。君旣富才華。而又絶嫺飾。溫然席上珍。和氣藹可掬。余惟任散誕。實賴加警益。肝膽照古劍。襟期指老柏。聯裾紫陌春。持被淸禁月。文場說諵諵。觥席縱兀兀。悲歡迭相乘。聚散仍卒卒。湖海路夐脩。顏色憑尺牘。春初入脩門。握手敍平昔。君顏喜尙渥。我顚悲已禿。謂言松桂勁。不比蒲柳弱。云胡遘一疾。奄忽隨冥漠。念君死喪際。極憯不忍說。虐厲勢方熾。孰尸斂與設。哀哀寡妻聲。行路亦惻怛。我時哭寢門。念之腸欲裂。今來逾時節。君櫬祖將發。翩翩丹旐揚。慘慘曉輓咽。鶴髮在高堂。孤兒纔丱角。死目應不瞑。歸魂必掩抑。平生滿尊酒。九原不可作。荒詞數百言。用敍幽明別。</text>
<title>趙監司廷虎輓</title>,<text>生世莫言晩。此翁吾及覿。倜儻山野姿。澡身仍浴德。紛旣有姱節。慨然又疏瀹。侁侁賢士關。國器實挺特。抗章訟賢冤。奸邪所仄目。明經策高駕。無那遭百六。屹立頹波際。展也敦且碩。亭亭冬嶺松。飽經雪霜虐。聖作賢路闢。秋天瞻一鶚。直道累見絀。棲遑或佐幕。起家守北門。威德壓殊俗。歸來侍宥密。諫署仍正色。棘棘寢廟議。不負吾所學。三黜亦奚慍。牛陂豆再熟。逖矣古貊墟。襜帷布惠澤。郊圻忽生戎。天地一慘黷。驅兵檢端山。孤忠足自暴。奈何寬大朝。橫罥以罪籍。蓁蓁荒峽裏。節序累寒燠。賜環入脩門。髮白心逾赤。巋然棟樑具。萎絶棄道側。遲暮堪經濟。典刑猶抑抑。衿陽一畝宮。杖屨隨所適。縱令老寂寞。亦爲世矜式。云胡龍蛇夢。遽見賢人厄。翩翩旙旐揚。遙指海山曲。俛仰晞朝露。蒼茫空夜壑。先人與夫子。交期實莫逆。小子忝受敎。夙蒙憐愛極。況公有賢嗣。溫溫如美玉。相將期道義。切磋資麗澤。每聞公起居。尙喜如宿昔。忽驚輟帲幪。何忍見欒棘。哦詩當簫輓。淚灑秋雲黑。</text>
<title>次白軒李相景奭寄示韻</title>,<text>不借一枝棲。且芸三畝園。寧期作吏隱。墨綬傍海門。平生睡足處。幽興頗可論。地僻鈴牒簡。日夕哦五言。白華靑數點。秀色當前軒。拄笏雲氣來。倚枕濤聲喧。芃芃種秫田。鱗鱗拌蚌村。潛腥佐新釀。一醺聊滌煩。殘年足飮啄。着處感君恩。何人鹽筴論。鹵井括利根。方便寬一分。差可慰黎元。隨事圖報效。非分絶扳援。國步方迍邅。世事仍覆翻。安危大臣在。不敢淚眼昏。附原韻 白軒塊然坐團蒲。落日窺荒園。那知使君書。忽枉雀羅門。饋以十嘉魚。雙鯉安足論。書中有何語。索我贈一言。意在替面目。將以揭之軒。因想使君庭。瀟灑絶塵喧。郡本境界僻。海上多漁村。魚鹽足生計。反被徵求煩。蒼生可察眉。急務在推恩。奈何有司議。不顧邦本根。聖朝借詞臣。要使安黎元。黃紬敢自逸。拯溺期早援。鯨魚怒濤洶。豫章高雲飜。長嘯臥東閣。淸風掃瘴昏。</text>
<title>金學士文叔 弘郁 將北歸。贐以五言古體一首。蓋古人贈言之義云。</title>,<text>歲暮霜雪繁。天衢陰崢嶸。此時何吾子。而有車馬聲。君恩須早報。未暇懷私便。北方多是非。行矣尙愼旃。餽君八足魚。贈君五字詩。魚以勸加餐。詩以道相思。</text>
<title>申大司成敏一輓</title>,<text>大樸久已散。澆風極衰季。皎厲以爲賢。嫺飾以爲美。平山朴茂姿。展也古之人。外黯內文明。經學澡其身。侁侁賢士關。祭酒推長德。奄忽隨大化。典刑那更覿。同朝共痛傷。況余誼分篤。哦詩一灑淚。九原不可作。</text>
<title>贈別兪市南武仲 棨 赴北謫</title>,<text>此行最無妄。此別最難堪。孤臣但血泣。何以明此心。咸關仲冬月。朔氣連窮陰。平生鐵石腸。豈愁苦寒侵。且加惠州飯。莫學淸湘沈。君恩如造化。慘舒本無常。安知風霆霽。日月復回光。行矣愼嚴程。黯然酌離觴。秖應天際雲。悠悠長入望。</text>
<title>李尙州靜叔  妻輓</title>,<text>女士本閨秀。夫子相門良。宜家如鼓琴。內儀協尊章。吁嗟桂不實。欻忽鳳失凰。百年尙未半。榮華易凋傷。貧交嫂叔誼。感歎涕沾裳。</text>
<title>李報恩時億內輓</title>,<text>平生李知縣。交誼夙款款。寢門一灑淚。歲行忽已換。哀哀晝哭聲。聲盡魂亦斷。豈不念稚兒。奈此同穴願。千載柏舟篇。朗吟當簫輓。</text>
<title>李平山厚培輓</title>,<text>癸亥聖人作。群英競攀附。大者畫麒麟。小猶位州府。有美平山公。乘時富才具。所至稱撥煩。政聲大流布。良吏實難得。誰使久閒住。大化又相逼。奄忽遂作故。年未滿六袠。家無三尺祚。伊余誼分篤。感歎涕如注。哦詩當簫輓。蕭瑟秋雲暮。</text>
<title>林判書載叔 墰 輓</title>,<text>錦里多人物。惟公最挺特。英英精敏姿。鬱鬱富籌略。大科晩策名。才諝進塗闢。臺閣播華譽。藩維樹奇績。艱虞急勞臣。拔擢承殊渥。一命大冢宰。再命大宗伯。三命執金吾。台階看咫尺。人事喜顚倒。奄忽良可愕。昨者出國門。冠蓋紛如織。今日旅櫬歸。悲風飜素幕。浮生本自忙。短造又相促。況茲積勞瘁。六氣宜爲毒。人才日眇然。世事日艱厄。靡鹽殫幹力。斯人安更得。伊余夙相親。存沒爲一衋。江上哭公柩。淚灑秋雲黑。</text>
<title>宋徵君時烈母夫人輓</title>,<text>慈顏煦春暉。孝子愛西日。春暉若爲報。西日馳不歇。哀哀孝子淚。灑向堂前萱。萱草不復春。拱木連秋原。只應絳帳裏。淸風猶有存。</text>
<title>送趙樂靜胤之 錫胤 赴江界</title>,<text>去歲別武仲。北風氷雪堆。今年送胤之。關雲天一隈。可憐西北路。荊棘一時開。邂逅負出餞。此懷尤難說。珍重加餐飯。風霆無竟日。</text>
<title>胡無人行 課製</title>,<text>胡塵坱莽胡馬驕。十月嚴霜塞草枯。陰風慘澹西北來。漢家飛將彎威弧。天生驕虜恣憑陵。兵革日尋人未蘇。一朝禍轉亡胡歲。小醜自速鯨鯢誅。旄頭夜落塞垣空。瀚海不波關月孤。遙看殺氣連陰山。旁覺妖氛豁天衢。九重按劍赫威武。水犀十萬風雷驅。橫行大漠三千里。直擣黃龍膽力麤。歸來獻俘明光宮。月支頭血紅糢糊。始知胡運無百年。游魂假息還須臾。方今漢道屬全盛。佇見遼塞歌平胡。</text>
<title>次蘇東坡遊孤山韻 課製</title>,<text>湖上山山下湖。孤山西湖天下無。山平水遠雲木深。風日不到少喧呼。道人骨淸仍髓綠。結廬煙霞聊自娛。老子於此興復闌。爲愛林壑相縈紆。穿雲度嶺訪幽獨。一逕細分前峯孤。禪窓晝靜接軟語。爲碾露芽餐菖蒲。籃輿緩步窮搜賞。山色欲暝山日晡。茲遊奇勝天所餉。不羨潘閬三峯圖。吾生固與山有素。軒冕從知等管蘧。他年欲寄臥游興。一幅須入龍眠摹。</text>
<title>尹參判君玉 墀 輓</title>,<text>學士早抱靑雲姿。藹然文雅金閨彥。韋門世德迥能繼。妙年名位仍大闡。橫金拖紫鬢未蒼。蓮燭錦袍承殊眷。篇章還復富波瀾。被服何曾染紈綺。我年丱角識君面。中歲更敦通家誼。爾來二十一春秋。人事悲歡無不有。相逢每灑感舊淚。各把交情期白首。公年方壯顏猶渥。偶然損和當勿藥。誰知天上玉樓成。丹符夜下曉無迹。風燈泡影片時事。尙看高堂如宿昔。江夏子孫存似線。中郞書籍與誰托。殘雲斷雨朔之原。山高截截水瀰瀰。埋却玉樹向此中。天若有情天亦悲。</text>
<title>次高蜀州九日酬顧少府韻。奉呈李承旨月如 之恒，曹文學守而 漢英。</title>,<text>天機衮衮迭相換。世事紛紛無不有。謾採東籬花自嗅。未見白衣人送酒。風塵眯眼身計違。歲月轉頭顏狀醜。忽聞雲外叫群鴻。驚拓西窓一矯首。</text>
<title>兪參議省曾輓</title>,<text>先人執友三五公。後先淪謝惟公存。公年踰耋抱美疢。尙有典刑資討論。去歲辭別來湖外。千里起居憑尺牘。旋聞公疾日沈綿。神明所相冀勿藥。那知流訃忽相尋。失聲長痛淚橫臆。惟公器業實國士。通才長德自嶷嶷。大科侍從聊爲爾。藩翰觀風亦倘來。槐陰滿庭橋梓映。綵服聯翩擧壽杯。高門盛事播搢紳。胡不百年嗟奄忽。念昔先君交有道。蘭金協契膠在漆。小子因之陪杖屨。夙蒙撫頂憐愛篤。瞻依猶足慰孤露。傾倒不曾鄙愚樸。俛仰人事忽悲涼。此生牢落將安之。緘辭北望寓一哀。我心炯炯公應知。佳城鬱鬱夜脩漫。簫鼓一閉無窮事。他年若過楊山路。不論宿草沾我淚。</text>
<title>張兄文哉 次周 輓</title>,<text>嗟我天倫十一人。二弟二姊歸冥寞。門闌喜氣稍可慰。玉堂學士聲藉藉。奄忽還修地下文。天之降禍一何酷。年四十六官五品。此猶不足爲君哭。爺孃鶴髮撫兒柩。見之令人氣欲塞。憶君癸亥壻吾家。君始戴冠我童幘。欣然一笑拜爲兄。洞澈襟期兩莫逆。君兒我甥生滿前。君鼓瑟琴和且樂。悲歡無限十年間。往事那忍說丁丑。相逢每灑感舊淚。擬將餘生共榮落。何期人事又大謬。使我踽踽悲影隻。暮春之望余在湖。見君手書亟展讀。謂言離思不可删。曷日還歸得歡噱。居然流訃忽相尋。失聲長呼天漠漠。惟君才業誰不如。密勿論思黼座側。闊步高駕方未已。造物小兒胡相厄。生闊死休呑不宣。獨有老淚雙橫臆。裳帷襜襜掩虛堂。銘旐翩翩卽幽宅。哀哀廣陵一片土。我姊墓草今已宿。君歸同穴玄理協。千秋萬歲應不斁。</text>
<title>梁長卿 曼容 輓</title>,<text>松川文章霽峯節。兩大挺出賢孫子。賢孫欻然起南服。驥騄一日行千里。長安諸彥莫或先。玉署金華路如砥。出守端爲厭承明。名區養疾稱傲吏。訃來京國舊友悲。魂返鄕山華質閟。通家義分最是我。悵望南雲一灑淚。</text>
<title>西川次淸陰相公韻</title>,<text>老夫入山貪佛日。更愛西川水淸絶。西川奔流勢蜿蜒。一匹練光明遠天。殷爲晴雷撼佛宇。散作飛雪灑珠圃。漱弄瓊液踏蒼苔。沈痾消散毛孔開。擧酒相屬二三子。朗吟泉聲岳色裏。風塵羞作噲等伍。欲乞文殊社中住。</text>
<title>息菴。次淸陰相公韻。</title>,<text>眞樂先生有廢菴。菴下古壇風漠漠。魂歸兜率骨獨留。浮屠十丈苔半蝕。山空水流人不來。薝葍林花自開落。菴後有眞樂。公藏骨浮屠。</text>
<title>昭陽亭。次退溪先生韻。</title>,<text>平郊十里橫蒼煙。長江一帶波連天。江上靑山復幾重。有亭翼然臨層巓。軒窓憑几窮睇眄。萬像森列輸尊前。依依帆檣帶夕陽。歷歷雲樹分晴川。舡頭澆酒何郡郞。驢背有客搖吟鞭。疏簾淸簟殷松濤。如聞太古泠泠絃。儒仙已去餘咳唾。風月可惜閑多年。美人狎坐歌落梅。淸音飄飄感客懷。長安極目何處是。但見落日低黃埃。貊國遺墟莽蒼中。江水東流不復廻。羈愁牢落難自遣。有酒如何不把杯。我今於世百無用。井渫不食生蒼苔。東行眞是酬淨債。飄然飛步凌蓬萊。歸來萬事儘悠悠。但願餘生老寂寞。詩成報與江神道。珍重莫敎傳俗客。</text>
<title>送李靑湖咸卿 一相 使北庭</title>,<text>城頭日落驪駒咽。觴行到君君當發。燕山臘盡春未生。黑貂弊裘衝霜雪。薊州門外獵火明。灤河道上漢月出。平生慷慨感古懷。盡將物色輸彩筆。念昔漢儀方整肅。三韓使者車連轍。月沙先生四往來。篇章嘖嘖華人舌。傳家文彩君不泯。只恨此行非舊日。南國兵馬尙逡巡。金臺霸氣漸消歇。海外腐儒何所知。眼暗不見氛祲豁。送君出疆心不平。悲風颯颯吹短髮。</text>
<title>過正方山城。次使相韻。二首。</title>,<text>節度開營地。元戎閱武場。邊雲壓城黑。塞草望秋黃。百戰山河在。長途歲月忙。斜陽投古郡。廚吏進茶湯。不謂蓬萊殿。飜愁戎馬場。園陵亦驚動。戰守極蒼黃。直北囊書急。征東督府忙。威聲已慴虜。恐是漢陳湯。時虜入關內焚陵寢。皇城戒嚴。陳都督來鎭廣鹿島云。</text>
<title>中和途中。次使相韻。</title>,<text>寒事颯高秋。田園禾黍稠。今朝風色緊。昨夜雨聲收。薄酒難爲力。重裘恨未謀。斜陽愁極目。馱疾過黃州。</text>
<title>余聞成川降仙樓之勝。欲一登覽久矣。而限於嚴程。不得取迂往觀。悵然賦之。</title>,<text>十二巫山在。三千弱水來。樓居此地好。仙佩幾時廻。欲入行雲夢。仍誇作賦才。茲遊恐不遂。悵望楚王臺。</text>
<title>冒雨訪兪方叔 㯙，沈天以，曹守而齋所。次天以韻。</title>,<text>節序三秋屆。蛩音夜在堂。淸風捲殘暑。小雨作新涼。歲晏人猶病。霜前雁欲翔。誰憐楚宋玉。搖落有篇章。</text>
<title>舟過神勒寺。二首。</title>,<text>霧纜梨津發。風帆甓寺過。江山牧老宅。金碧梵王家。悵望空文藻。依俙見雨花。茲惟靜散地。千載祕煙霞。一逕沿江細。千峯捲霧齊。壁苔饒古意。簷額煥新題。繫纜晴沙久。投林過翼低。風塵方澒洞。安得此幽棲。</text>
<title>春日山居卽事。二首。</title>,<text>節序忽已晩。韶光餘幾何。野田黃犢草。春水白鷗波。幽事頻生目。乾愁謾費哦。東風吹鬢髮。獨立眄庭柯。晨起引閑步。小園林木深。霏霏杏花雨。漠漠春空陰。幽卉自相映。好禽時一吟。坐看雲出岫。吾羨爾無心。</text>
<title>雨後卽事</title>,<text>山雨晩來細。川原霽景迷。野花紅濕重。庭草綠抽齊。簾捲飄蜂蕊。樑空落燕泥。幽禽亦多事。終日隔林啼。</text>
<title>李領府事弘胄輓</title>,<text>天步多艱日。台躔屬望秋。安危惟坐鎭。淸白不身謀。耆碩仍凋喪。經綸總謬悠。荒涼數間屋。還勝鬻蒼頭。</text>
<title>李都事德泗輓</title>,<text>早托醇醪分。從遊十載間。接人惟悃愊。閱世小機關。意者門閭大。胡然壽祿慳。凄涼朝露曲。歌罷淚空潸。</text>
<title>姜交河再明妻輓</title>,<text>兩大推平昔。宜家婦德新。誰知掌珠墜。遽見鏡鸞塵。露薤朝猶濕。泉塗夜不晨。都門曉輓咽。聲斷鷺江濱。</text>
<title>沈佐郞𪗆大夫人輓</title>,<text>令胤吾同榜。恭聞母道全。三從如一日。大化靳稀年。劍合延平渡。星沈婺女躔。佐郞刀下血。行路亦潸然。</text>
<title>韓咸悅文斗輓</title>,<text>嫺飾方爲美。惟君獨任眞。有才纔下邑。無病遽中身。復魄羅山外。歸旌錦水濱。平生寢門淚。沾灑向秋旻。</text>
<title>遊大芚山。題安心寺積雪樓。</title>,<text>路盡招提境。天低積雪樓。白雲群壑暝。紅樹萬峯秋。軟語論因果。淸尊迭獻酬。夜投方丈宿。隨意借禪裯。</text>
<title>李善哉輓</title>,<text>蓬累貧非病。堪爲席上珍。如何倂日食。奄忽百年身。葬有生蒭奠。廬無孝服人。鴒原白髮淚。行路亦酸辛。</text>
<title>姜進士文井輓</title>,<text>草草浮生事。惟君最可悲。室中纔有婦。身後更無兒。白璧沈長夜。黃粱夢一炊。忍看東閣老。泣說弄璋時。</text>
<title>憶龍灣留客</title>,<text>迢遞龍灣信。風霜歲忽遒。遙憐病諫議。不寐看旄頭。社稷金繒計。巖廊肉食謀。誰知漆室婦。猶自恤宗周。</text>
<title>除武庫正</title>,<text>久抱漳濱疾。那堪出世途。朝廷重武庫。簡擢屬文儒。旅食徒爲爾。幽棲不負吾。中宵看天狗。猶欲進威弧。</text>
<title>姜領府事碩期輓。三首。</title>,<text>天賦沖和質。仍敦百行源。聖朝遭際盛。儒術典刑存。進退關時運。哀榮有 一作付 國論。丘原無起日。誰與濟元元。積慶鍾思媚。殊榮處若驚。家徒四壁立。公退一書生。節惠人無間。崇終世莫京。堂堂百夫表。簫鼓閉佳城。鬱結憂時志。沈綿二豎嬰。人扶猶盡瘁。主辱每呑聲。遲暮堪經濟。艱危失老成。千秋良史筆。無媿是爲榮。</text>
<title>次洪沂川大而 命夏 韻</title>,<text>晩晴開小酌。靑眼會心期。老去渾無興。春來不賦詩。却憐湖海志。非薄聖明時。才傑方馳騖。儒冠道久衰。</text>
<title>秋懷吟呈趙胤之</title>,<text>晼晩流光促。蒼茫暮境迷。懷人欲有贈。感物若爲題。白首憐同病。淸尊阻共携。關心十年事。此日轉悽悽。</text>
<title>趙判書女輓</title>,<text>兩大家聲赫。柔嘉德不違。春華燁始茂。晝哭誓同歸。婺失雲間彩。珠餘掌上輝。憶曾看姆抱。感淚一沾衣。</text>
<title>送咸卿出宰金堤</title>,<text>獻納聲名早。低徊且十年。憶曾同禁直。誰復數時賢。執戟身將老。懷章地一偏。靑門相送地。矯首望春天。</text>
<title>徐相景雨輓。二首。</title>,<text>燀赫家聲大。忠勤際聖明。靑雲眞自致。黃閣竟殊榮。衮補當遲暮。樑摧失老成。異時譚長德。應復一沾纓。先執今誰在。惟公繾綣深。夙蒙敦戚懿。常許罄愚忱。大化嗟無及。光塵悵莫尋。題詞寓一痛。獨有淚涔涔。</text>
<title>朴子厚 宗阜 輓。二首。</title>,<text>春間頻夢君。書至惜離群。誰謂漳濱疾。仍修地下文。塵寰幾逆旅。來去一浮雲。惟有山陽笛。臨風不忍聞。平生薑桂性。嗜好與人殊。榮路身如寄。通才世所須。高秋失一鶚。落日噪群烏。牢落乾坤內。悠悠吾道孤。</text>
<title>白洲李尙書明漢輓。四首。</title>,<text>並世眞爲幸。風流卽我師。遐標軼埃壒。曠度刮毛皮。精爽歸何速。經綸恨莫施。天高鬼神惡。此理問憑誰。藝苑家聲繼。天曹衮職陪。台階看咫尺。卿月落泉臺。江漢東流在。關門紫氣廻。西風吹感淚。颯颯鬢毛皚。香案留名姓。雲臺擬棟樑。忽聞游汗漫。豈是厭軒裳。白日仙符下。丹霄彩鳳藏。惟餘萬丈焰。金薤映琳琅。鳳穴將雛好。龍門得御頻。襟期幸同調。風味已書紳。薄俗嗟多口。危途獨此身。浮雲蒼又白。世事更難陳。</text>
<title>李進士萬相輓</title>,<text>和淚題哀輓。森然玉雪姿。德門嗟不淑。天意莽難知。白璧沈長夜。春華落片時。還憐掌珠在。猶慰百年思。</text>
<title>杞平君兪公伯曾輓。四首。</title>,<text>不謂遽如許。云胡天奪忙。孤忠元耿耿。大節自堂堂。鬱結憂時志。頻繁瀝血章。居然作千古。世道轉堪傷。白簡風霜筆。靑蒲諫諍姿。人間空折檻。天上遽騎箕。殄瘁嗟何及。經綸恨莫施。傷心古遺直。一痛匪吾私。直道眞爲累。人言豈忍聽。吹毛瘢強索。成錦織無停。可笑浮雲白。何傷老柏靑。二公經紀足。差可慰泉扃。先執仍尊屬。門闌仰典刑。提携蒙撫頂。坦蕩許忘形。浮世風燈促。孤生涕泗零。歸舟泝江漢。宰樹望中靑。</text>
<title>李副提學楘輓。三首。</title>,<text>叔世無人物。惟公尙典刑。聲名自抗疏。言論本傳經。寵辱多姱節。膏肓屬暮齡。承家更文彩。此足慰泉扃。早得依歸地。儒門擬席珍。淸時最挺拔。雅操不緇磷。伏枕朝儀隔。浮雲世事新。忽驚隨大化。寧復有斯人。靜念平生誼。先人卽弟昆。仍兼里閈近。每奉笑談溫。存沒情何極。公私淚自飜。惟應兩家好。不替百年敦。</text>
<title>送李持憲野叟 𡐔 赴靈光</title>,<text>昔叨中執法。同席得吾侯。一鶚當秋擊。群鴉落日愁。朱絃嫌太急。一作促調 紫綬屈名流。補拾平生願。能無去國憂。</text>
<title>寄贈長沙李使君靜叔 泰淵</title>,<text>安穩長沙守。相思歲月深。風霜老琪樹。魚雁間徽音。縱遂專城願。能無戀闕心。主恩隨處厚。珍重且彈琴。</text>
<title>次趙大諫胤之韻</title>,<text>補衮方爲急。如何絀諫官。天高九關險。歲暮北風寒。離索愁多病。招携阻罄歡。獨憐霜後菊。幽馥未全殘。時。胤之因言事。特遞諫職。約與賞盆菊。未果。附原韻 樂靜子方投散地。吾亦遞言官。蹤迹途堪畏。風霜歲欲寒。關門竢嚴命。下榻負淸歡。菊敗香猶烈。休嗟顏色殘。</text>
<title>閒中收拾殘書。頗覺有警省處。奉胤之。</title>,<text>良時已晼晩。此志恐蹉跎。莫作閒追逐。相期大講磨。漑根方食實。有本漸盈科。丁寧去外慕。向裏着鞭多。附和章 樂靜夙齡知慕道。中路漸蹉跎。波定水方澈。塵昏鏡要磨。詞華能喪志。名利易成科。但勉親黃卷。收功靜裏多。</text>
<title>次蔡湖洲伯昌 裕後 禁直韻</title>,<text>主恩優侍從。何事厭承明。傲骨宜長暇。淸尊愛細傾。文章自不朽。寵辱莫須驚。昨夢桑楡暖。風塵歎此生。時伯昌在告附原韻 湖洲禁漏風交響。華燈月並明。良宵宜勝集。熱酒且徐傾。節意寒將燠。身名寵若驚。惟期謝朝命。林水伴餘生。</text>
<title>送李郞中慶億赴扶安。二首。</title>,<text>湖外知名縣。潘輿送喜辰。仍探海嶽勝。更覺邑風淳。旨瀡三牲備。平反一笑新。人生此難得。去住莫沾巾。看君英妙姿。作郡未生髭。白日雙鳧去。靑春五馬馳。風煙供嘯詠。琴鶴會心期。坐索長安米。還慙賦別詩。</text>
<title>尹監司而遠 鳴殷 輓。二首。</title>,<text>不意傳流訃。驚呼問彼蒼。心摧無一才。淚灑有千行。往事那堪憶。浮生本自忙。寡孤存似線。何以慰高堂。自致靑雲上。通才世共推。平生氷蘗操。不負聖明知。北塞三年玦。南州萬口碑。眇然人物日。存沒倍傷悲。</text>
<title>朴沃川輓</title>,<text>悃愊無華飾。循良有古風。居然奪孝子。不敢問高穹。泡影須臾事。悲歡一倂空。佳城傍江海。衰草暮煙籠。</text>
<title>過素沙戰場 天兵破倭處</title>,<text>落日驅羸馬。經過古戰場。神鋒曾肅殺。窮寇此殲亡。七廟靈應赫。三韓業更昌。桓桓楊御史。遺烈獨難忘。</text>
<title>弘慶廢寺 高麗安宗願堂</title>,<text>此寺經營日。檀施自國君。何年一炬盡。千古斷碑存。興廢都無迹。功緣兩莫論。夕陽衰草色。流恨滿山原。</text>
<title>暮投成歡驛</title>,<text>驅馬越原野。行行陂澤邊。驛樓高數尺。公館劣三椽。薄暮炊煙起。長林宿鳥旋。客遊頻此地。物色故依然。</text>
<title>次驛壁韻</title>,<text>遲暮憐身計。長途且此行。誰能挽我住。猶幸及春耕。俗態看逾厭。名場夢亦驚。勞歌聊自遣。深媿負平生。</text>
<title>德坪主人家</title>,<text>德坪主人好。憶曾留我行。淸尊良夜永。華燭小堂明。珍重當時約。躊躇此日情。勝緣難再續。孤坐度寒更。</text>
<title>車嶺。次張谿谷韻。</title>,<text>茲嶺名湖右。山靈要我吟。躋攀九折險。穿過萬重深。遠壑晴泉響。層巒白日陰。頻年此征役。畏道每驚心。</text>
<title>黃山別業</title>,<text>舊業黃山下。茅堂八九椽。疏籬傍江岸。遊纜繫沙邊。種竹憐添筍。抽竿愛割鮮。二年重到此。閭里共忻然。</text>
<title>寒食省先墓</title>,<text>懷麓營先兆。春風草又新。淸明當俗節。拜掃及茲辰。不敢忘遺體。常憂忝二人。燒香薦泂酌。感淚只沾巾。</text>
<title>過庶叔豆衢新居</title>,<text>吾叔幽棲地。臨溪屋數椽。長鑱斲山藥。晩飯汲松泉。白石漁樵路。黃茅黍粟田。殘年新活計。環堵任蕭然。</text>
<title>鎭岑縣次壁上韻</title>,<text>十室岑城縣。吾兄美政成。官閒饒嘯詠。客至解逢迎。嶽色當軒落。溪流抱郭淸。鈴齋人吏散。高臥看雲生。</text>
<title>連鄕諸親會別小酌</title>,<text>少長咸來集。肴醪手自傳。風塵方澒洞。骨肉乍團圓。京國音書靜。鄕關節序遷。明朝首歸路。去住各悽然。</text>
<title>尹石湖，汝望 文擧 兄弟來見。同宿書院。贈別。</title>,<text>聚散元常理。逢場便黯然。今宵溪院酒。明日錦江船。身計慙迂拙。時名讓俊賢。慇懃留宿意。深荷故人憐。</text>
<title>還到公山滯雨</title>,<text>滯雨公山館。孤燈夜似年。呼僮看曙色。撥火吸靈煙。野渡添寒漲。官郊長綠綿。仍思泥滑處。皓首怯衝顚。</text>
<title>公牧朴公與亞使金君來見。欲泛舟未果。</title>,<text>多謝公州牧。能來問旅遊。兼携蓮幕客。欲上錦江舟。把酒俱靑眼。論交已白頭。淸談仍竟夕。暝色入高樓。</text>
<title>亞使金君言客宦甚苦</title>,<text>冉冉行塵裏。悠悠久客中。春宵萬金直。旅枕一年空。落月當窓白。殘燈照壁紅。家鄕百里近。稍喜信書通。</text>
<title>天安一店舍。臨水頗瀟灑。且植花木。</title>,<text>五龍爭珠地。官居亂後新。還憐一店舍。却傍小溪濱。稅鞅休征馬。敲門喚主人。村邊梅柳色。更似故園春。天安山勢。號五龍爭珠形。</text>
<title>素沙板橋新成。群僧大會落之。數郡氓俗畢至。</title>,<text>畿服輪蹄會。長川百步洪。褰裳跋涉病。伐木往來通。三界慈雲影。高僧普濟功。齋壇落成處。還與大千同。</text>
<title>暮投水原咸卿莊舍</title>,<text>雨歇雲容淡。斜陽在遠山。鴉歸棲息定。鷺立羽毛閒。野色靑蕪外。春耕白水間。田家饒景物。佳處輒忘還。</text>
<title>果川途中</title>,<text>縣郭靑山繞。山花一樹開。煙嵐狐嶺起。風雨雀津來。節序吟邊過。菁華夢裏催。脩門看漸近。北望首頻擡。</text>
<title>奉柬咸卿舍人</title>,<text>一雨鏖殘暑。蟬聲嘒益淸。良時漸晼晩。感淚自縱橫。世事關心少。秋山入眼明。還憐鳳池客。朱墨汩詩情。咸卿時仕營建都監。</text>
<title>和大而寄韻</title>,<text>故人裁錦地。高閣竹風淸。鈴牒還多暇。郵筒數寄聲。三秋新物色。八詠舊詩名。直北雲山遠。能無戀闕情。</text>
<title>李判書大夫人輓</title>,<text>絳帳徽音在。閨儀迥絶倫。九齡稱大耋。諸子摠名臣。神劍終須會。泉塗忽不晨。孫曾百六十。世豈有斯人。</text>
<title>金監役永承輓</title>,<text>吾宗本鮮少。此老又長辭。欲寫哀詞寄。那禁感淚揮。功名一命薄。門戶小兒持。去矣黃壚暖。浮生七十稀。</text>
<title>順陽君安夢尹輓</title>,<text>福將兼良將。平生許國忠。勤勞仍峻秩。矍鑠尙威容。百世凌煙畫。千秋大樹風。可占身後慶。蘭玉看丰茸。</text>
<title>乞暇南歸。銅雀舟中。有感作。</title>,<text>拜書辭殿陛。驅馬向丘林。落葉淸湘暮。浮雲白日陰。風塵空皓首。天地孰知音。一棹滄江上。飄然獨此心。</text>
<title>寧越別兪武仲</title>,<text>壬辰春。余自原營。巡到寧越郡。時兪友武仲謫居其地。余受官吏禮拜於客館。仍詣鄕校謁聖。卽往武仲寓舍留宿。飮酒談文。達曙不寐。寧越迺關東最僻處。四面皆高山大嶺。居民依林樾。十里僅一村。村纔數家。余與武仲。俱長京洛。雖聞關東有寧越。蹤迹無由到。夢魂亦難越。不噫邂逅相逢。作聯枕之穩。信乎人生會合。固已前定。非偶爾也。武仲所寓草舍大如斗。出無與語。鹽米屢罄。可謂至窮阨矣。然觀其氣貌不挫。酒後談論。飄然有凌雲之思。此豈長窮者哉。錦水寒仍綠。越山深復深。何知共把酒。相見却霑襟。絶域三更月。孤臣一片心。王程趁曉色。別恨滿楓林。</text>
<title>拜魯山君墓</title>,<text>魯陵在郡東五里許。墳高四五尺。前有石望柱一雙。陵下立三間屋安位牌。齋室廚庫皆具。以土人差參奉。朔望灑掃。四時俗節。自官具祭物。郡守親祭。此皆鄭松江澈按道時建請施設者也。宣廟遣承旨及禮官致祭者三。光海亦遣承旨致祭。我先王二十七年間。無以此事陳達者。闕焉不行。實爲盛代欠典。余初拜陵。郡儒唱四拜。余意雖是革除之世。尙有朝謁之儀。未知其位牌稱謂如何。上階就宇中跪。開位牌視之。則書曰魯山君神位。夫人宋氏神位。始知牌書君號。禮用朝謁。必有深意。此皆當初朝議所酌定。郡誌頗載其時事而躗訛不詳。如曰魯山以四月來配。十月遇害云者。尤無據。乙亥。光廟受禪。魯山爲上王。丙子。成三問等謀復辟事覺。時鄭麟趾爲首相。率百官庭請曰。上王謀危宗社。遂放于本郡。其後錦城大君瑜謫順興。與府使李甫欽謀擧兵復上王。至於移檄旋敗死。上王之舅權自愼與焉。麟趾又庭請。遂害上王。暴屍不收。郡吏嚴興道伏哭三日。仍棺斂。葬於郡東路左。迺今魯陵也。松江旣請修治魯陵。又錄嚴之子孫一人。世世復戶云。魯墓空山裏。三間有古祠。深冤終莫泄。遺迹已難知。天忍當時事。人含萬古悲。東風香一瓣。淚灑杜鵑枝。</text>
<title>登大關嶺。望江陵。</title>,<text>惟天有設險。百二大關雄。鳥道何年闢。人煙上國通。鹽魚饒海錯。俎豆盛儒風。頟頟一都會。形便控嶺東。</text>
<title>鏡浦臺</title>,<text>十里平湖水。仍將碧海通。臺高觀出日。橋迥落晴虹。蜃氣虛明裏。鷗波浩渺中。蘭舟晩容與。柔櫓信輕風。湖上有長橋。名曰江門。</text>
<title>五十川。與府伯飮。次竹西樓申企齋韻。</title>,<text>素練從天落。蒼屛特地圍。樓臺聳層構。霞鶩杳齊飛。野外饒供給。尊前少是非。黃頭遙蕩槳。不用典春衣。</text>
<title>洛山寺。次白軒韻。</title>,<text>古寺重修畢。居僧百不憂。誰知車馬客。亦作水雲游。蜃氣晴成市。鯨波暮撼樓。長風吹月上。萬里海氛收。</text>
<title>鑑湖主人崔君酒席題贈</title>,<text>今日崔而仰。當時賀季眞。家臨鑑湖水。客有謫仙人。杯酒諧終宴。湖山屬晩春。歸驂郡城路。汀月一眉新。</text>
<title>海山亭。次壁上韻。示席上諸公。</title>,<text>迥壓金鼇頂。平臨淥水洲。乾坤茲境勝。宇宙此生浮。忽發聯翩興。眞成汗漫游。良宵更促膝。觴詠極風流。</text>
<title>楡岾寺山映樓。次白軒韻。贈春坡彥上人。二首。</title>,<text>風磴岧嶢頂。雲門寂寞濱。溪聲鳴佩玦。松韻奏韶匀。遊客靑藜杖。高僧白㲲巾。相逢話終日。東嶺上氷輪。鍼芥相投處。居然見北宗。鍊形同瘦鶴。休粒茹靑松。水月襟懷爽。煙霞道氣濃。禪窓說因果。時復露機鋒。</text>
<title>過雲水菴應祥師舊居</title>,<text>古寺僧牢落。祥公滅幾年。微言嗟已絶。密印與誰傳。雙樹尙無恙。一燈空自懸。憶曾叨聽法。懷舊倍凄然。余於甲子年間。見祥公於洛下。</text>
<title>上毗盧峯</title>,<text>杖策岧嶢頂。騰身積氣中。雲霞藏半腹。笙鶴下遙空。北斗頭邊摘。東溟眼底窮。愀然發長嘯。天際響悲風。</text>
<title>碧霞潭。呼韻口占。使兒子題石上。</title>,<text>銀河垂一派。霜戟列千峯。勝具慙衰境。孤吟試短筇。落暉飜石壁。飛沫灑雲松。出洞尋歸路。煙霞滿袖濃。</text>
<title>題萬瀑洞。二首。</title>,<text>萬瀑爭流處。千巖映碧漪。石摧驚鶴夢。松老偃虯枝。絶徑穿林暗。長橋跨壑危。磨崖古仙筆。悵望會心期。洞中金剛臺。火焚石摧。棲鶴驚飛。巖上有楊蓬萊石刻大字。行行足幽興。山氣夕陽中。獨臥澗邊石。仰看天際峯。盈襟惟灝氣。拂面是淸風。自酌三杯酒。陶然古意濃。</text>
<title>送鄭督郵文淵 援 東歸襄陽</title>,<text>珍重金蘭契。慇懃玉節陪。各成山水癖。俱入洞天來。別夢關雲繞。歸心馹騎催。大堤花月夜。應復待君廻。襄陽稱大堤。文淵有所眄妓。</text>
<title>淸平文玉上人。能詩善歌。有氣岸。曾爲翎原僧將。以擧職稱。余曾聞其名。今謁余春城。盛談其寺水石之勝。且携詩卷索句。牽率題贈。</title>,<text>玉也叢林秀。軒昂逸氣橫。春城初識面。京國舊聞名。袖裏煙霞句。談邊水石聲。歸筇帶斜日。江閣獨含情。</text>
<title>淸平寺降仙樓。次玉上人韻。</title>,<text>雨氣前山夕。松聲滿石樓。淸溪抱西面。飛栱豁東頭。風急簾旌動。雲沈洞宂幽。吟師卷中作。驚見惠休流。</text>
<title>洪監司命耇夫人輓</title>,<text>烈烈洪觀察。閨門又典刑。崩城當日淚。同宂百年情。震木開仙桂。簫樓近玉京。張林一片石。更覺帨金輕。</text>
<title>暮春書懷。奉呈樂靜求和。二首。</title>,<text>久抱沈淹疾。那堪節物新。仍聽曉窓雨。忽憶故山春。幽事頻生目。微官實絆身。行當投劾去。湖海伴垂綸。廿載勞形役。棲棲喪我眞。推擠猶不去。離索孰相親。已過看花節。空催布穀辰。羨君輕紱冕。歸及瀼西春。</text>
<title>與咸卿，方叔汎舟泝月。泊蠶頭峯下。</title>,<text>初月依依見。長江曲曲流。孤舟泝空闊。一雁下汀洲。納納乾坤大。蕭蕭草木秋。誰知湖海客。還有廟廊憂。</text>
<title>寄公山李使君</title>,<text>馬首公山近。淸遊發興長。纖歌金縷曲。彩舫木蘭槳。膾斫銀鱗細。杯斟竹葉香。故人能好客。吾不負風光。</text>
<title>洪牧金文叔携琴酒過海莊。又以二律見寄。次其韻答之。五首。</title>,<text>寥慄高秋色。蕭條傍海莊。三年返舊屋。萬挺長新篁。覓句題桐葉。開尊泛菊香。一聲何處雁。吾與爾隨陽。倦客歸來日。雲煙媚小莊。水田秋刈稻。山雨夜鳴篁。自有陶園趣。非無漢署香。還憐葵藿性。敗葉尙傾陽。對榻移西日。風煙散野莊。月生雲際樹。露滴檻前篁。玉軫凝淸響。秋花嗅晩香。慇懃不盡興。更約作重陽。簡略幽棲地。何嫌生事微。庭空下木葉。山晩掩荊扉。野色霜前老。溪波雨後肥。何來車馬客。相對澹忘歸。晨興引閑步。山氣尙熹微。嵐翠侵書帙。林風打竹扉。殘年飽麤糲。何意慕輕肥。千古陶元亮。休誇獨賦歸。</text>
<title>李尙書時昉山亭。次金文叔韻。</title>,<text>華構岧嶢頂。雲煙咫尺迷。秋花短籬下。野竹小橋西。蠟屐穿紅葉。茶鐺汲碧溪。淹留不盡興。有酒且重携。</text>
<title>沈正𠍱輓</title>,<text>沈氏多朝望。廉能又見公。名高循吏傳。貌有古人風。皓首休官勇。明時抗疏忠。居然作千古。灑涕向晴穹。</text>
<title>次頭流山人三勒軸中韻</title>,<text>方丈三韓勝。塵蹤愧未探。忽逢雲衲客。來自雨花庵。詩卷仍開眼。煙霞更入談。臨分倍惆悵。幽夢繞天南。</text>
<title>勝卞上人。將遊楓岳。吾亦數年前楓岳客也。萬二千峯。長在夢想。顧此塵蹤。未易更探靈境。於其去也。不勝悵然。次白軒韻贈之。</title>,<text>今世許玄度。平生支道林。雲松幸同趣。城郭喜相尋。楓岳千年骨。龍淵白日陰。至今猶夢想。送爾一長吟。</text>
<title>聞蔡太學士伯昌。携酒丫溪水閣有詩。余病渴不得往會。次其韻寄之。</title>,<text>雨餘溪瀑吼。飛沫灑雲松。忽有金閨客。來穿翠黛重。題詩巖澗賁。把酒笑談濃。惆悵文園病。難成谷口逢。</text>
<title>李正字弘相輓</title>,<text>自抱靑雲器。仍兼白雪聲。高才苦相阨。短造又堪驚。地下修文府。人間掛劍塋。年年謝池草。何限永嘉情。</text>
<title>李參議月如輓 二首。</title>,<text>童孺交游日。深情列友于。驚波無限事。浮世不須臾。故舊誰人在。風塵我輩孤。一哀題輓處。感淚自沾鬚。文彩傳家業。論思作近臣。聲名曾甚藉。寵辱忽相因。遲暮堪前席。蕭條隕紫珍。英英更難見。只欲問高旻。</text>
<title>西湖舟中。別江都留守洪遠伯 重普。</title>,<text>遠將千騎客。冠蓋集沙頭。落日放舡去。長江連海流。篇章馳逸韻。絲管激離愁。分手一回顧。蒼茫煙霧浮。</text>
<title>朴尙彬母氏輓</title>,<text>昔撫遺孤日。誰知今有孫。餘生已無憾。此去更何言。宿草開寒隧。悲風捲曉旙。他時記閫範。彤彩照泉垠。</text>
<title>踏靑 課製</title>,<text>城南春望春尙早。小園高樓連野亭。幾家芳草斷腸處。無數遊人來踏靑。川原萋萋日欲暮。車馬駸駸行不停。滿眼韶華皆選勝。歸來暝色生郊坰。</text>
<title>喜雨 課製</title>,<text>大地焦熬困土龍。太空冥漠籲無從。誰令雨脚行千里。可占天心軫百農。禾秀麥登驅旱魃。商歌壄抃樂時雍。只須南畝勤耕稼。莫歎田家歲未逢。</text>
<title>落花 課製</title>,<text>綠暗紅殘愁殺人。一年桃李片時春。今朝試看園中卉。昨夜渾爲地上塵。細逐香風飛繡幕。閑從舞袖拂羅茵。深閨觸物飜成感。起折芳英翠黛顰。</text>
<title>禁園聽新鸎 課製</title>,<text>昨夜韶光入紫宸。上林楊柳弄靑春。枝頭裊裊千絲嫩。葉底關關百囀新。巧語丁寧驚懶婦。流音睍睆喚愁人。飛來紅樹穿花處。無數金衣掠錦茵。</text>
<title>落葉 課製</title>,<text>秋生閶闔歲華闌。濃綠成黃玉露漙。何處涼風動哀壑。無邊落葉滿長安。天寒摵摵林容瘦。月出蕭蕭樹影殘。入夜虛堂聞爽籟。却疑疏雨過階壇。</text>
<title>次韓退之賜百官櫻桃韻 課製</title>,<text>蓬萊仙種最芳馨。上苑移栽歲幾經。萬顆匀圓含瑞露。九重宣賜下靑冥。玲瓏翠管光初動。的皪紅珠瀉不停。此日嘗新眞勝事。共隨恩澤仰天扃。</text>
<title>次蘇東坡煎茶韻 課製</title>,<text>壑源官焙試珍烹。曉汲新泉活水淸。明月乍團分玉碾。霱雲纔撥貯銀甁。鵝頭點乳微飜脚。蟹眼揚波細有聲。搜潤枯腸仍不寐。山城遙夜聽寒更。</text>
<title>從祀汾陰 課製</title>,<text>后土祠壇汾水陰。太初天子翠華臨。明禋備物登三豆。神樂飄空奏八音。金鼎霱雲騰瑞氣。木蘭簫鼓動哀吟。長纓與宴歡娛洽。誰識秋風是悔心。</text>
<title>侍獵長楊 課製</title>,<text>鸞鑣玉輅下長楊。漢帝誇胡大獵張。肅肅三軍同步驟。駪駪萬馬盡軒昂。風毛雨血平原赤。冬狩春蒐吉日剛。熊館從臣誰第一。子雲詞賦盛揄揚。</text>
<title>松京。次使相韻。</title>,<text>殘年鬢髮欲成翁。騎馬西來望碧嵩。八角荒墟衰草裏。九齋陰洞暮煙中。凄涼往事隨流水。搖落羈懷送去鴻。悄坐宵分仍不寐。起看新月過階桐。</text>
<title>松都太平館。次使相韻。</title>,<text>官燭燒殘良夜闌。尊前促膝罄淸歡。人言蓮幕風流盛。我識龍門禮數寬。獨雁叫群天宇淨。遙岑吐月鏡光寒。華筵不厭觥籌錯。更勑緋衣洗玉盤。</text>
<title>正方山城</title>,<text>山勢周遭十里城。旌旗高拂海雲晴。元戎八陣風雷動。節度千夫劍戟明。但使深居憑地利。應須不戰屈人兵。西州父老頻回首。秋色蕭條舊柳營。</text>
<title>生陽館卽事</title>,<text>今歲田園生事微。凄風零露秋陽晞。吏來索租何太急。民窮破產誰敢違。胡人漢使冠蓋續。債帥貪官家室肥。念爾同胞俱莫保。且將尺疏言天扉。</text>
<title>箕子墓。次使相韻。</title>,<text>雨餘山色正澄鮮。感舊徘徊岐路前。遺廟丹靑空窈窕。八家經界尙流傳。天寒石馬埋秋草。日暮牛羊下墓田。麥秀悲歌且莫問。鎬京禾黍已千年。</text>
<title>練光亭。次黃文學翼就 一皓 韻。</title>,<text>西來鞍馬共悠悠。關塞蕭條欲暮秋。形勝有餘頻擧目。風光無限可銷愁。胸呑太白中分水。氣壓元龍百尺樓。向晩籃輿謀一就。征驂倘得暫時留。黃以都督問安官往椵島。會于平壤。亭前江爲二派。</text>
<title>登百祥樓</title>,<text>山河襟帶一雄州。大漠風雲接素秋。天下精兵此地最。城頭候角幾時休。長江入海流無極。高閣凌空勢欲浮。形勝有餘風景絶。客中登望騁雙眸。</text>
<title>贈別天將</title>,<text>文登使節隔年廻。西望行塵別意催。碣石秋陰生幕府。斗牛槎影轉蓬萊。風塵敢說臨岐恨。勳業終看濟世才。公去正愁戎馬逼。冥冥氛祲繞金臺。</text>
<title>將卜居湖上</title>,<text>卜築江湖晩計存。還如元亮返田園。回頭宦海風波惡。擧目腥塵日月昏。一壑逍遙携杖屨。餘生寂寞老耕耘。芳蘭采采無人贈。欲向湘潭弔楚魂。</text>
<title>暮春遣興。二首。</title>,<text>三月東風花滿秦。天街小雨濕輕塵。春來簾外逢新燕。病起尊前少故人。千樹落紅看似錦。五陵愁碧望如茵。閑情漸逐年華老。奈爾韶光只一旬。爛熳城西千樹花。晴香撲撲染紅霞。羞將白髮追年少。賴有淸尊遣歲華。亂後名園皆闃寂。春來遊客尙豪奢。自憐多病成疏懶。門外都無長者車。</text>
<title>宋師傅時瑩輓 替作</title>,<text>主簿忠魂世所悲。如何師傅又長辭。每憐拔俗貞孤操。安得如君朴茂姿。不忍玉摧埋厚夜。尙看蘭茁有孤兒。尊堂鶴髮情何極。此痛人間我最知。</text>
<title>哭谿谷張相公。二首。○替作</title>,<text>醇醪和氣襲人馨。言中謀猷行中經。哲匠詞華鳴藝苑。宗臣勳業溢鐘銘。尙期劍履登黃閣。遽見衣冠出廣庭。何處得來何處去。此生無復望儀形。公顏猶渥鬢猶靑。奄折仁齡理杳冥。定向玉樓書寶篆。得非金薤逐奔霆。江河萬里流今古。箕尾千秋返爽靈。病臥郭西吟殄瘁。寢門哀淚謾雙熒。</text>
<title>大灘舟中待月。將解纜淸心樓下。</title>,<text>一道澄江兩岸山。片帆無恙泝風湍。沙明宿鷺娟娟淨。霜落歸鴻陣陣寒。漁子語囂知得雋。水工心細認防灘。驪興樓上今宵月。應待吾行分外團。</text>
<title>洪參判霶輓</title>,<text>詩禮名家屬望勞。雲霄步武迥淸高。朱輪溢巷聯鴻序。玉樹生庭爛鳳毛。世事忽驚隨大化。交情猶憶醉醇醪。凄涼哀輓西郊道。月黑天悲風怒號。</text>
<title>襄陽懷古</title>,<text>漢水東流無盡期。荊雲日暮自離離。龜龍剝落羊公石。臺榭荒涼習氏池。峴首遺風無處問。銅鞮舊曲有誰知。紅波綠岸依俙處。驅馬蒼茫自詠詩。</text>
<title>登花山絶頂</title>,<text>鉅石何來此屹然。海門江口削靑蓮。潮聲暮撼馮夷窟。蜃氣晴浮賈客船。孤鶩落霞秋色裏。亂蟬喬木夕陽邊。樽前不淺登臨興。醉躡梯飆百尺巓。</text>
<title>幽居春事</title>,<text>幽棲寂寞掩垂蘿。睡起時聽谷鳥歌。遲日園林佳木秀。晩風庭院落花多。詩篇得意頻拈筆。野服安身欲製荷。西崦老人多不俗。煮茶燒筍許相 一作數經 過。</text>
<title>次贈兪武仲</title>,<text>暮年身計任蓬萍。澤畔行吟影伴形。疏懶固宜尋舊隱。俊賢元自集明庭。紛紛世變浮雲白。落落襟期老柏靑。憂患損神君亦飽。莫嗟吾鬢已星星。</text>
<title>與礪山恩津兩太守泛江</title>,<text>暇日秋江錦纜牽。雙鳧高颺水雲邊。腥風颯颯漁人網。海色冥冥賈客船。野服不妨聯皁蓋。棹歌時復雜商絃。樽前坐待黃昏月。爲報篙師極泝沿。</text>
<title>李知事顯英輓</title>,<text>淸如氷雪直如絃。玉立朝端五十年。天老銓衡還外物。牧翁文獻本家傳。風雲乍近三魁象。卿月先虧八座躔。惆悵履聲難更聽。不堪題輓淚潸然。</text>
<title>金修撰弘郁母夫人輓</title>,<text>千歲蟠桃手自栽。北堂春色幾回開。高年尙擧齊眉案。周甲重斟合巹杯。南極壽星方耀彩。西山馳日忽驚頹。淸風絳帳猶餘慶。看取懷中貝闕胎。</text>
<title>酒席。趙長吉呼韻。</title>,<text>留滯周南歲月深。風塵凋落壯夫心。年來晩計鷄豚社。老去虛名翰墨林。明月固知遭按劍。朱絲誰肯賞希音。看君自負靑霞氣。和我平生梁甫吟。</text>
<title>送朴尙之 遾 觀察海西。二首。</title>,<text>藩翰掄才拔擢新。璽書榮動十行綸。風塵每墜憂時淚。原隰方強許國身。漏網頹綱須整頓。征謀治法莫逡巡。芙蓉明月渾閑興。努力功名鬢未銀。唱斷驪駒日欲頹。雙旌宛宛拂河魁。褰帷西海地形盡。攬轡首陽山色來。盤錯固宜須利器。旬宣元自要全才。秖應未暖東床席。歸夢依然玉鏡臺。</text>
<title>次李直講咸卿韻</title>,<text>暮年裘馬宦情闌。陌上驚聞奏苦寒。豈有文章勞屬望。謾將談笑罄交歡。風塵漸覺容顏改。杯酒猶能意氣看。欲向仙郞誇白雪。由來此曲和皆難。</text>
<title>送林東野 堜 丈赴南原</title>,<text>禁直承明久倦遊。雙旌宛宛出南州。使君宿昔三刀夢。太守如今萬戶侯。製錦兼爲方丈客。彈琴高臥廣寒樓。今朝病負江頭別。明發仍懸兩地愁。</text>
<title>雨後</title>,<text>高堂殷殷過輕雷。雨後階除長綠苔。扶杖好風吹暑去。捲簾新月送涼來。十年戎馬身難定。千里鄕關夢屢廻。痛飮狂歌聊復爾。不堪愁病兩相催。</text>
<title>秋間欲解官還鄕。頗動田園之興。預書見志。</title>,<text>投紱歸耕湖上田。數椽茅屋故依然。此生已覺都無事。今歲仍逢大有年。園實滿筐虯卵熟。漁梁擧網蟹臍圓。蒼藤古木江村路。隨意蹇驢處處鞭。</text>
<title>次趙胤之韻。三首。</title>,<text>咫尺君門似海深。彷徨欲出負初心。極知卞玉徒成刖。自信焦桐可賞音。退食尙憐懷諫草。題詩還媿廁詞林。從今且守三緘戒。免被狂疏習氣侵。頃日請對。拘於體面。不得入。上又不許召見。感而有作。看君風味最醇深。自幸修文會此心。同病詎堪馳俗狀。衆哇無復識希音。行藏但可尋初服。棲息何須借上林。朝起北風塵眯眼。不堪身世百憂侵。向來憂國意何深。一語應須悟主心。密勿延登眞盛事。分明兪咈摠溫音。飢烏豈合棲寒柏。倦鳥惟思返舊林。多少雲山閑境界。世間膏火未應侵。聞登對有嘉言。奉喜。</text>
<title>朴校理仲漣 漪 輓</title>,<text>文場托契十年前。晩幸鑾坡步武聯。每見子雲淸自守。却憐玄晏病沈綿。傷心奎壁仍收彩。彈指塵寰遽斷緣。歸臥碧山人事盡。未隨磨滅有遺篇。</text>
<title>送申汝萬 翊全 出牧光州。二首。</title>,<text>倏忽今朝丙戌春。行藏已半百年身。人生遲暮難離別。世故紛繁話苦辛。簿領政須兼吏隱。衣冠元自數儒珍。湖南漢北相思夢。兩地分明月一輪。春風苦憶銀川子。又送東陽五馬車。老去襟懷誰與討。別來音墨莫敎疏。薄遊已倦淹華省。多病方謀返弊廬。二水三山君去路。竹籬松逕畫圖如。</text>
<title>送李月如出守白川</title>,<text>丱角論交氣味齊。愛君文彩映琳珪。淸時豈厭承明直。下邑眞同枳棘棲。浮世居然饒聚散。出門從此斷招携。平生東野雲龍願。便欲相隨到海西。</text>
<title>次趙胤之留別韻</title>,<text>華省棲遲髮欲稀。暮年身計任從違。久知芝蕙分薰襲。可耐鴛鴻失侶飛。尙有瓊琚賁塵案。更無車馬到荊扉。孤舟他日楊江上。一笑相迎說昨非。</text>
<title>讀周子太極圖說。道體廣博。若無津涯。詠歎之餘。仍成句語。錄奉胤之尊兄。</title>,<text>上天之載請詳論。萬物從來統一元。欲識陰陽本無始。須看動靜互爲根。渾融全體流行妙。綜錯群生變化繁。仁義德成人道立。大哉何以罄形言。附和章 樂靜遺篇微奧敢輕論。誰識乾坤有一元。對待雖云不同位。流行却是互爲根。眞精妙合群生化。形性相交萬事繁。修吉悖凶皆在我。服膺仁義莫多言。</text>
<title>趙僉樞瑩中輓</title>,<text>大耋仍將厚福幷。松喬異骨看亭亭。爲官旣自躋三品。敎子兼能致大名。石氏家風欣洗廁。韋門世德盛傳經。返眞乘化公奚憾。欒棘堪憐白髮明。</text>
<title>南平康叔席上。呼韻口占。</title>,<text>梨花淡白柳深靑。柳拂闌干花滿庭。九陌風煙都入眼。一尊談笑共忘形。愁邊節物紛榮落。病裏杯觴半醉醒。聞說仙區饒藥草。可蒙題寄制頹齡。</text>
<title>還鄕</title>,<text>桑梓依依某水邊。倦遊還到舊林泉。良時選勝冠童集。遲日尋芳卉木姸。十里郊原明霽景。幾家籬落隔炊煙。殘生安得投簪紱。村釀農談樂有年。</text>
<title>新都</title>,<text>臺隍殿砌國初功。太祖旌旗在眼中。鳳洞煙花春爛熳。龍淵雲氣晝曈曨。崤函百二差堪擬。松漢金湯較孰雄。寂寞山阿獨去路。馬頭斜日半輪紅。城基砌石俱存。世傳太祖欲卜宅。三日起役云。</text>
<title>拜崇賢書院</title>,<text>丹靑窈窕閟宮崇。四老先生祭祀同。千載炳靈鍾間氣。一方文士慕遺風。夏絃春誦藏修處。玉色金聲髣像中。多少儒紳瞻拜地。孤生愴感獨無窮。鄭文翼，沖庵，圭庵及我先祖並享。</text>
<title>次胤之韻。四首。</title>,<text>春事闌珊會面稀。故人休沐恨偏遲。空庭花發連宵雨。小榻風吹兩鬢絲。潦倒未成歸去賦。懶疏虛辱寄來詩。城西酒社襟期在。待子閑時共一巵。門前車馬已全稀。午榻輕風睡起遲。花蕊減春飛一片。柳條含雨嚲千絲。閑忙各了多生債。陶寫能成幾首詩。却喜吾人同臭味。過逢況有酒盈巵。落落朋知眼底稀。風塵苦恨我生遲。殘年簪紱同鷄肋。滿地江湖夢鷺絲。末路幸憑知己樂。傳筒數和詠懷詩。春光可惜都虛擲。下直須謀一把巵。梨花如雪杏花稀。雨後郊原麗日遲。居士春衫裁白帢。故人珂馬絡靑絲。聯翩瑣闥慙無分。雕繪風煙賴有詩。小簟閑齋初睡覺。淸茶一椀當深巵。附原韻 樂靜衙門吏退簿書稀。庭院寥寥晝景遲。帶雨桃花深淺色。含風楊柳短長絲。年華欲晩猶吟病。塵事相關已廢詩。忽憶城西二三侶。幾時携手共金巵。蹩躠風塵鬢欲稀。田園歸去苦遲遲。連旬鎖直花如霰。盡日看書雨颺絲。身病可堪當世用。眼明還爲故人詩。算來休沐應非遠。爲我先謀酒百巵。擾擾風塵知己稀。君恩未報乞身遲。那將襪線裨華衮。合向苔磯理釣絲。行止路難須信命。文章技小莫論詩。但思速就同心子。燈雨簷花細倒巵。雨後庭花一半稀。此時尤恨盍簪遲。居閑喜子書成癖。游宦憐吾鬢欲絲。麗澤但須時講學。弊精何必數傳詩。古人固有徘優戒。莊叟千言摠是巵。</text>
<title>次胤之韻。三首。</title>,<text>齋居悄悄憶同人。偪側還嗟阻隔旬。文肆詎堪爭觜距。交情直擬置心親。殘年錦里烏皮几。一夢章臺馬足塵。睡起午窓無箇事。白頭黃卷味偏新。今年又作未歸人。荏苒初秋抵上旬。浮世行藏違宿計。暮途襟抱托交親。還憐短髮飄垂領。爲愛高標迥出塵。携手幾時同浪迹。一區山水占鮮新。衡門寥落斷來人。苦雨無端浹一旬。身病秖應辭祿秩。途窮轉覺仗朋親。相期湖海尋初服。且喜篇章托後塵。朝起嗒然聊隱几。北山秋色正澄新。附原韻 樂靜秋暑流金易中人。河魚一疾欲彌旬。書篇詩卷渾拋却。藥鼎茶甌謾自親。苔上壞垣紋作錦。鳥來虛榻跡留塵。滄洲近復平安否。咫尺相思鬢髮新。病來還作一閑人。閉戶端居已浹旬。身外浮榮元夢幻。眼中良友獨情親。葵忱謾切憂時事。樗散那堪混世塵。珍重百年同臭味。任它輕薄雨雲新。半生交契托吾人。一日睽違似十旬。曠度不爲名利窘。閑情只與簡編親。已知城市堪高臥。休憶江湖遠軟塵。良夜倘蒙乘興訪。雨餘應有月華新。</text>
<title>寄題洪使君大而此君亭</title>,<text>烏山蒼翠蘸官池。池上亭臺竹作籬。午枕覺來陰滿戶。夜宴開處影浮巵。名區養疾身多暇。勝賞隨緣世少知。忽接郵筒籠物色。淸風颯向手中吹。</text>
<title>送金大賚赴長沙</title>,<text>好是鑾坡視草姿。此行還復協心期。板輿迎奉三牲養。章紱光輝五馬馳。臥閤定饒裁錦暇。傳筒數寄看梅詩。自慙坐索長安米。潦倒空添兩鬢絲。</text>
<title>奉和樂靜。二首。</title>,<text>自笑吾生爲底忙。老來猶未製荷裳。忽聞高樹蟬聲嘒。漸覺虛堂簟色涼。病裏幽懷年歲晏。夢中歸路水雲長。東隣詩什頻蒙枉。懶惰無心作報章。老大深悲往迹忙。不才還媿廁軒裳。十年世事仍多難。八月秋聲乍作涼。醉擊玉壺心未已。饞思稻蟹興何長。知君情況渾相似。陶寫頻投屬和章。附原韻 樂靜病裏無端節序忙。秋風已覺灑衣裳。少留歸燕空樑靜。不盡鳴蟬遠樹涼。南郭心灰形已喪。西山氣爽興偏長。傳筒却憶滄洲子。砌菊盆荷賦幾章。風塵虛作十年忙。襪線何緣補舜裳。誰道天官從古熱。自憐心地一生涼。交期却喜靑眸在。世事難禁白髮長。頗怪西隣舊獻納。能詩不肯惠瓊章。</text>
<title>完城府院君崔公鳴吉輓</title>,<text>高才雅望應時須。黃道羲輪手自扶。輔相治朝專宥密。彌綸敗局足謀謨。十年寵辱餘華髮。萬化推遷屈壯圖。衮衮巖廊推轂地。幾人臨難肯捐軀。</text>
<title>謝咸卿舍人伻問寄二首詩。用其韻却寄。余時直北所</title>,<text>蕭蕭木葉枕邊聞。樑月圓時獨夢君。侍史專伻知繾綣。新詩勝話荷慇懃。自憐環衛供多病。剛羨宮壺許暫醺。報道同廳南學士。篇章何不張吾群。明瑞不肯和詩。是日都監宣醞。故篇中及之。上苑秋容錦樹明。曉窓鐘鼓夢初驚。天時政感群陽剝。心緖還憐一點淸。昭代功名甘宂散。暮年行止任嘲評。病餘得句無他語。說出平生款款情。</text>
<title>睦監司性之 性善 輓</title>,<text>萬里亨衢騁力秋。如何一疾便長休。蘭摧桂折寒飆急。鬼惡天高白日愁。旅櫬遙遙從嶺嶠。歸魂黯黯傍松楸。時危倍切云亡痛。欲寫哀詞淚不收。</text>
<title>送夏寧曹公文秀按關東</title>,<text>風塵萬慮窅徘徊。海上靑山入夢廻。却羨襜帷償淨債。久知方岳要全才。雪霜行色楸池嶺。霞鶩詩情鏡浦臺。想得尋眞兼問俗。仙區景物政相催。</text>
<title>金順天光炫輓</title>,<text>嶺海由來能死人。傷心卿月忽沈淪。誰憐疽發緣憂國。可惜時危失藎臣。前輩風流那復見。當朝儒雅更無倫。孤生感念通家分。哭向南雲淚滿巾。</text>
<title>夏寧君曹公輓</title>,<text>先人中表獨公存。堂從相於契托敦。每惠討論知長德。夙將風雅自高鶱。雲霄忽報沈卿月。玉節纔看出國門。却是家聲幸不泯。壯元文彩重璵璠。</text>
<title>趙亨伯 仁亨 枉百里駕。過余海上郡齋。留數日而歸。感歎至意。臨別。使兒輩呼韻題贈。二首。</title>,<text>翩翩軒蓋自秦京。倒屐逢迎一郡驚。把臂莫辭三日飮。挑燈共說百年情。天時荏苒朱明屆。世事蹉跎白髮生。歡會乍闌還此別。暗風凄切打窓聲。今年春色別咸京。海上風煙客夢驚。空谷足音猶可喜。淸尊笑語豈勝情。感君高義驅今世。媿我窮途仗友生。日下逢人問淪落。爲言單父自琴聲。</text>
<title>次金修撰文叔寄示韻。兼送文叔赴洛。三首。</title>,<text>聯翩書信自仙莊。忽得 一作覺 隋珠覺夜 一作一室 光。謾向詞場爭觜距。幾從蘭室襲薰香。腰章若若淹湖甸。珂馬堂堂向洛陽。却是暮年懷抱弱。送君容易斷離腸。聞說天書降海莊。知君此去近淸光。三年不盡松楸淚。一日重含省署香。但使江湖亦憂國。須看葵藿自傾陽。近來士氣厭厭甚。努力吾儕鐵石腸。文叔時纔畢憂制。第三句及之。五月朱明端午節。宮衣拜賜想恩光。誰知趨走塵埃吏。曾識氤氳玉座香。歸夢自然尋魏闕。素心非是薄淮陽。孤城獨上望西北。雲海接天堪斷腸。</text>
<title>與金學士文叔，朴洗馬大頤，南進士萬年。泛安興前洋。</title>,<text>元氣洪濛混太虛。天吳簸蕩撼坤輿。千年木石勞精衛。百谷波濤會尾閭。月下明珠鮫女淚。雲中飛觀羽人居。東風吹老珊瑚樹。不見麻姑錦字書。是日。見蜃樓諸物象。</text>
<title>李右相行遠輓。二首。○李公赴燕。到義州病卒。</title>,<text>妙年簪筆入西淸。標擧翩翩冠衆英。杯酒忘懷千日飮。雲霄爛彩上台明。平居俗物都遺落。廣坐風儀自傑閎。六袠除三生不夭。裹尸歸國極哀榮。再世交非傾蓋新。忘年忘位許相親。長慙盛德包容久。每接淸談促膝頻。齪齪何嘗事嫺飾。休休自是任沖眞。傷心絶域招魂遠。無復沙堤望後塵。</text>
<title>咸卿因便有書。且送節箑。聊以詩謝。</title>,<text>孤城煙樹暮蒼然。忽墜鴻書棐几邊。千里故人多繾綣。一封新箑共聯翩。江山入筆知成集。禾麥連雲驗有年。只是萍蹤各天末。淸尊那得接歡姸。</text>
<title>北伯李兄 厚源 有書。苦索詩章。聊用寫懷奉呈。二首。</title>,<text>關河北望暮雲間。鐵嶺橫天不可攀。何日眼靑逢骨肉。一年頭白夢江山。病抛杯酒歡情少。懶廢詩吟物色閑。鈴閣寂寥人散後。夜窓風雨聽潺潺。相思宿昔鬢成斑。惆悵天涯月幾彎。世事紛紛大夢裏。人生擾擾百年間。連床每憶城南第。拄笏空看海上山。遲暮別懷常作惡。一尊何日共怡顏。</text>
<title>古意一首。寄金一正 佐明 學士謫居。</title>,<text>燦燦仙禽五色鮮。三花樹上自蹁躚。驚飆震薄知何意。落羽摧傷也可憐。脈脈孤飛關塞外。冥冥獨宿海雲邊。何時阿閣還棲息。一哢和聲雜舜絃。</text>
<title>又一首。以敍彼此淪謫之懷。</title>,<text>窮途淪落歲華更。嶺樹湖雲兩地情。可念長沙困才子。還慙五斗滯偏城。親朋屈指如君少。肝膽當年向我傾。惆悵舊遊空入夢。白頭何處重相迎。</text>
<title>寄人</title>,<text>蓴城出守錦城歸。秋燕春鴻恨巧違。天際停雲長入望。匣中流水舊齊徽。升沈不厭交情淡。離索那堪信使稀。兩地相思無限意。題詩寄與轉依依。</text>
<title>謝白軒寄惠斑竹詩筒</title>,<text>截得湘筠一尺長。虛中妙樣當奚囊。何年便落經綸手。餘事仍搯錦繡腸。藝苑相傳慙不分。琴堂遞到爛生光。從今擬作空門鉢。歲暮幽襟倍激昂。附和章 白軒地隣鮫室海天長。五馬行裝錦一囊。忽見鱸魚催逸興。又聞鴻雁斷離腸。詩筒寄去瓊還報。文藻看來夜有光。鸞鳳會從霄漢翥。暫時棲棘困低昂。</text>
<title>黃江舟中。次市南韻。仍寄靑湖。</title>,<text>幾年天末望停雲。邂逅舟中忽見君。投紱歸來自快意。開尊嘯詠各能文。還思錦里人如玉。愁聽沙邊雁叫群。獨有多情一片月。淸光兩地也應分。武仲纔賦歸。故首聯有投紱快意之語。附原韻 市南錦江當日望湖雲。每對坡仙 靑湖一號春坡 說得君。湖上團圓成握手。江南迢遞阻論文。潮生暮水魚登網。霜落長洲雁起群。千里容顏待明月。一天風露坐宵分。</text>
<title>賦得忙字。近體二首。題同春宋浚吉明甫池榭。</title>,<text>一壑棲遲晩計長。高人身隱道逾光。茅簷瀟灑三間屋。雲影徘徊半畝塘。盡日淹留談笑穩。中宵伴宿夢魂涼。尋行數墨無餘事。物外生涯自不忙。白石淸溪野趣長。柴門日落閃孤光。松濤淅淅聞虛閣。山溜潺潺入小塘。秋晩園林動蕭瑟。客來庭院喜空涼。看君解作閑生活。媿我迷塗四大忙。</text>
<title>次咸卿見示韻却寄</title>,<text>秋來容鬢轉衰遲。藥裹沈淹久廢詩。臨水登山最蕭瑟。看雲拄笏謾躕踟。郵筒忽報天涯信。文酒重申歲暮期。湖海百年惟子在。相逢肯厭掌中巵。咸卿約十月北歸。歸路。過弊郡。附原韻 靑湖凄凄霜露夜遲遲。手閱南來滿篋詩。身計世間曾抹摋。主恩湖外且躕踟。知君苦憶三秋盡。待我重逢十月期。趨走本非吾輩事。解衣盤礴共深巵。</text>
<title>有懷沂川學士奉寄近體八句</title>,<text>不見故人三載餘。當時別淚憶沾裾。飛騰赤壁歸來後。淸切丹霄獻納初。海上形容應在念。日邊音問莫敎疏。明春定欲投簪去。只恐閑忙異所如。</text>
<title>郡齋風雨。詠懷書壁。</title>,<text>空齋風雨夜漼漼。百念嬰懷未自裁。長孺豈曾忘補拾。淵明還欲賦歸來。大瓢濩落知無用。蟠木輪囷處不材。白首一麾趨走裏。此翁身世足堪咍。</text>
<title>次靑湖侍郞曉赴史局。寄樂靜大學士。兼示鄙拙韻。</title>,<text>羞將短髮映朝簪。歲暮仍兼旅病侵。數畝寬閑存晩計。一官羈絆負初心。波濤史筆才全退。嶺海詩筒淚不禁。世故糾紛無了日。天寒有酒且須斟。適見武仲寄詩。故第六句及之。附原韻 靑湖曉起披蓑雪滿簪。編摩終日苦寒侵。遲遲未辦歸田計。耿耿空懷報國心。屈子離騷誰更和。武仲有詩故及之 袁安流涕自難禁。煩君沽得床頭酒。休浣時時共細斟。附和章 樂靜鏡裏頻驚雪映簪。可堪愁病日相侵。元無作史三長譽。謾有酬恩一寸心。末路浮名眞自誤。故園歸思苦難禁。關山遠別何須說。猶阻東隣對榻斟。</text>
<title>寄安州任通判季方 義伯</title>,<text>重入脩門萬事闌。逐臣消息幸平安。名場鷄肋眞成誤。世路羊腸轉覺難。病骨豈堪風土惡。貞姿好保雪霜寒。紛紛翻覆何須說。兩地應同冷眼看。</text>
<title>林泰高  輓</title>,<text>貞姿雅操亦吾徒。臭味平生幸不殊。公望自能歸邇列。沈痾無那局長途。忽承凶訃心如失。欲寫哀詞淚已枯。最是城隅舊門巷。可堪聞笛日西晡。</text>
<title>李副學士會 行遇 輓。三首。</title>,<text>童稚情親三十秋。交期每向古人求。胸襟空洞元無物。局陣軒昂自勝流。善病更因欒棘毀。高才還被鬼神仇。乾坤莽蕩朋遊盡。獨立迷塗哭白頭。偉度沖襟世少儔。翛然一疾便長休。傷心朝著名流失。矯首乾坤爽氣收。華屋金尊如昨日。佳城簫鼓閉千秋。人間存沒無窮事。漫自區區感壑舟。客舍聞君長逝辰。驚呼却訝夢非眞。柔腸一痛摧仍盡。老淚千行灑更新。友道蕭條終此日。年光奄忽止中身。瑤絃已輟峨洋曲。海內知音復幾人。余於牙山客舍。聞君訃。</text>
<title>酒泉淸虛樓。次申企齋韻。</title>,<text>壬辰正月十八日。東巡。暮抵酒泉縣宿。酒泉者。古縣也。今廢猶存官舍倉庫淸虛樓迺。客館右有淸燕堂。皆臨長川。川可運舟。翠壁數十丈。蘸水峭拔。其上有石如槽形。諺傳上世有酒從石槽中流出。邑吏嫌其遠。欲移縣庭。石忽中斷。取其一片。安於淸虛樓前。自此酒遂絶云。其石片。今尙在樓中。題詠。自姜希孟，成任以下無慮數十人。申企齋光漢七言律。最爲警絶。其詩曰。鴉啼古樹白煙生。蔓草階除縣吏迎。漿水不曾看宿客。酒泉何得記虛名。雲深高嶂秋無月。木落寒江夜有聲。憀慄遠懷愁不寐。廚人篝火報鷄鳴。余次之。淸虛樓前春水生。飛飛白鳥來相迎。樹根草蔓認廢縣。酒泉石槽留故名。暮雨捲簾看嶽色。曉窓欹枕聽溪聲。企翁詩律曾題壁。句句鏗然金石鳴。</text>
<title>題五臺山月精寺</title>,<text>月精寺。迺新羅慈藏王子所創成法殿。不知其幾年。左右廊。入我朝重搆。上元寺。亦新羅古刹。中廢。光廟朝改建。初光廟不豫。貞熹王后遣人問慧覺尊者，信眉大禪師，學祖，學悅等。謀所以薦福滅厄。信眉等對曰。五臺山文殊所住。夙著靈異。上元寺。前代名刹。今雖廢。可新之。以爲祝釐之所。貞熹王后聞於光廟而許之。命學祖掌其事。前後給米一千石，布二千疋，正鐵一萬斤。自王妃，世子，世子嬪，諸後宮，王子，公主，宗室功臣，卿相大夫士莫不助費。凡一年而成。輪奐精麗。甲於諸刹。光廟親幸落之。仍聚關東之士。設場於寺之洞口。取陳澕等若干人。光廟製功德疏。稱佛弟子。末書姓諱着署。王世子亦然。王妃以下着圖書。王子駙馬諸公卿以下。皆着名。作爲巨軸。尙留寺中。丁亥年間。寺僧更新禪堂。獻此軸於禁中。先朝賜黃金四兩，貢木一百疋。五臺諸刹。月精最大。庭中有大塔。高十餘丈。上下左右。懸風磬數十。皆以黃銅鎖紐之。僧稱佛指骨自西天來。新羅時安厝爲塔云。松檜陰森不記年。臺山寶殿近諸天。平臨佛指千層塔。俯瞰金剛百尺淵。棟宇幾曾通御氣。叢林元自化良緣。逢僧細問慈藏事。獨向禪堂借榻眠。</text>
<title>題百川石橋</title>,<text>疊石爲橋妥不頗。何年鬼斧斲盤陀。雲根直跨千尋壑。布襪還凌百頃波。阮洞桃花開爛熳。稽山霧樹鎖嵯峨。回看碧海連空闊。灝氣盈襟失積痾。</text>
<title>摩訶衍寺。與諸公夜坐聞笛。時小雨。</title>,<text>松檜森森一逕深。石門風磴暮雲沈。摩訶寺壓黃金界。穴望峯抽白玉簪。雨氣忽成濃淡畫。泉聲如作短長吟。不知何處三更笛。吹捲霏微萬壑陰。</text>
<title>上毗盧峯</title>,<text>白雲仙路上崢嶸。天際疑聞子晉笙。脚底涓流三日浦。眼中培塿衆香城。長風習習吹雙袂。逸韻飄飄隘八紘。俯瞰人間幾千里。齊州九點暮煙生。</text>
<title>次沈亞使文伯 榥 毗盧峯韻</title>,<text>捫參歷井乍低頭。却恐盤桓觸不周。霧鎖人間銀竹注。雲開天畔玉簪抽。茫茫宇宙無窮事。蕩蕩乾坤有底愁。騎鶴楊州君莫羨。百年難得此眞遊。</text>
<title>出萬瀑洞。題正陽寺東樓。</title>,<text>誰畫吾行得意辰。籃輿緩步岸綸巾。山中雨過添新瀑。洞口花深欲暮春。天逸臺前初縱目。正陽樓上更騰身。爭流競秀無邊景。喜見金剛面目眞。</text>
<title>次沈文伯題正陽寺韻</title>,<text>蓬萊歸路渺三千。薝葍林中謁梵筵。銅柱寒堆春後雪。香爐翠掃雨餘天。曾聞劫火驚棲鶴。欲御泠風喚列仙。我輩眞遊自不朽。留名豈必待瑤鐫。文伯勸我刻名石上。香爐峯名普德窟。有銅柱高百丈。</text>
<title>出山到金城縣館。次壁上白洲韻。</title>,<text>倏忽名山幾日留。歸來十步九回頭。開簾欲攬千峯色。落枕如聞萬壑流。京國書稀饒客夢。蘼蕪雨過起春愁。幽懷政自須陶寫。珍重詩篇可不酬。</text>
<title>平康權使君秀夫 儁 壽席題贈</title>,<text>京兆平反百不憂。河陽桃李一春遒。萊衣好向萱堂舞。鶴髮新添海屋籌。和氣滿筵薰壽酒。淸音隨指雜歡謳。孤生夙抱終天痛。到此那禁感涕流。</text>
<title>悲金化戰場</title>,<text>鴉啼古樹暮煙籠。滿目丘墟落照中。白骨蒼苔舊戰地。野花山鳥幾春風。忠魂豈便爲猿鶴。烈氣時看繞電虹。最是鄕人慕義處。數間祠屋祭洪公。戰地。有洪公命耇祠宇。</text>
<title>聞韶閣。次沈文伯韻。</title>,<text>畫閣東頭竦碧巒。淸陰落檻夏猶寒。題詩擧酒觀游賁。解帶披襟禮數寬。吳榜已敎粧彩鷁。商絲仍復奏離鸞。臨風遠挹浮丘影。更欲催成鼎裏丹。</text>
<title>入淸平寺</title>,<text>朝來一雨洗山顏。路入招提紫翠間。眞樂荒碑愁剝落。降仙高閣怯躋攀。林巒簇簇成屛障。澗壑淙淙響玦環。便欲移家向此住。太平容我閉松關。</text>
<title>春城送李月如環歸</title>,<text>人生隨處足相逢。老去仍知舊意濃。隣舍尋常多阻闊。殊方邂逅數從容。江天別緖風中纛。歲暮襟期嶺上松。京口閉門休問事。世間眞味是疏慵。</text>
<title>哭淸陰相公。二首。</title>,<text>良金純粹玉無疵。河嶽精鍾瑞世姿。文起頹波追典誥。光爭皦日植倫彝。淸規茂德三朝老。大節高風百代師。虎逝龍亡人事變。郊原夜黑騁狐貍。英英夫子萬人宗。存沒榮哀曠我東。精爽已歸星象表。功言不朽簡編中。乾坤正氣楊山盡。宇宙淸風石室空。回首台階翊戴地。長敎志士淚盈瞳。</text>
<title>金都正尙宓輓</title>,<text>朝野凄涼樑木傾。餘哀踵送季公行。名門忠節千秋懿。浮世悲歡一夢驚。蕪沒荊花餘舊宅。參差馬鬣起新塋。耆年厚德循良績。淚灑西風想典刑。</text>
<title>洪監司元老 命耇 改葬輓 與夫人合窆</title>,<text>虎倒龍顚十六春。寢門餘淚尙沾巾。誰知寶婺星沈日。政是延津劍合辰。鬱鬱佳城遷畫翣。堂堂大節勒貞珉。英魂不昧匀天上。定助皇威掃祲塵。</text>
<title>重興之約竟乖。豈但兄之慨慨。僕之恨尤深。蓋僕先倡不成故也。謹次來韻。奉呈樂靜詞案求敎。</title>,<text>朝來山氣入簾佳。拄笏孤吟散病懷。忽憶綠陰濃玉洞。欲將朱紱換椶鞵。天公不餉眞游樂。人事堪嗟素計乖。深巷閉門無客到。寂寥身世似長齋。</text>
<title>病怯杯觴。僕有甚於兄。而但世間終不可無此物。今兄便欲絶之。此豈可得。亦恐太過。謹次來韻而反其意求敎。</title>,<text>風味人間最麴生。休將口業儗饞坑。百年憂惱臨杯失。千首篇章縱筆成。好是胸中齊得喪。任從身外起嘲評。誰家釀熟能留客。興到還須大白傾。附原韻 樂靜聞說中興水石佳。常思一往暢襟懷。已從貧婦謀壺榼。更約良朋具杖鞵。世故塵緣何日了。賞心樂事本來乖。不如靜臥看雲物。樹影離離映小齋。戒飮從來過半生。每憂身便落深坑。尊前狂態依然發。心上工夫幾日成。喪德失儀眞可畏。澆胸陶興不須評。從今謝絶杯尊契。只把茶甌細細傾。</text>
<title>李正井男輓</title>,<text>先朝名相白沙翁。大節高文宇宙中。賢嗣早曾稱裕蠱。季方元自著淳風。銀章嚲綬官非小。玉樹生庭慶不窮。一疾翛然乘化去。新阡東望鬱蔥蔥。</text>
<title>朴尙書尙之輓</title>,<text>英英才調本無倫。昭代飛騰最絶塵。密命每宣便殿對。淸規不怕俗論嗔。澆胸一醉非爲病。彈指浮生遽返眞。可惜時危失忠藎。公哀私悼兩沾巾。</text>
<title>將有南行。次南雲卿 龍翼 韻。</title>,<text>天宇蕭蕭八月秋。幽人攬佩起離愁。吟詩不必論同調。忘齒眞堪托勝遊。四海風塵雙白鬢。百年身世一虛舟。嗟吾此去誰馴得。浩蕩滄波泛泛鷗。雲卿力言晩唐勝於盛宋。而鄙意不然。故第三句及之。</text>
<title>成歡滌愁樓。次壁上韻。</title>,<text>冉冉征途節序催。滌愁樓上暫徘徊。霜前砌菊猶堪嗅。雨後池荷半已摧。獨夜夢魂淸易醒。暮年懷抱苦難開。曉來拓戶臨原野。潦倒慙非作賦才。</text>
<title>皐蘭寺。次壁上韻。</title>,<text>滿目丘原禾黍稠。不堪興廢兩悠悠。龍亡花落前朝事。木老雲深古寺秋。一陣雁聲天拍水。五更鷄唱月沈樓。遙看野渡舟如葉。欲載孤臣萬斛愁。</text>
<title>聞趙胤之貶鍾城。驚占一律却寄。</title>,<text>烏府先生鐵作肝。風霜歲暮不知寒。慣將素簚開荊棘。要使窮荒識鳳鸞。放逐豈曾抛直道。艱危應復悄憂端。蒼黃想就三千路。北望空敎淚眼酸。</text>
<title>寄洪大而使北庭</title>,<text>歲暮漳濱臥病身。河橋阻別更傷神。固知淸節驚殊俗。可奈明廷遠直臣。柴市忠魂千古在。金臺霸氣幾時新。北方若問君家世。休說三韓第一人。</text>
<title>李尙書時昉山亭。次金使君文叔韻。</title>,<text>尙書別業傍名山。快閣居然耀碧灣。曾理短筇尋竹逕。又携雙旆到松關。千林雨氣吟詩後。九月秋聲落木間。勝地朋簪那易得。勸君今日莫催還。</text>
<title>海上感懷。寄呈靑湖二首。</title>,<text>浮雲不見漢陽城。獨立蒼茫戀闕情。北極朝廷萬年樂。西江波浪幾時平。空吟雨雪同車句。遠憶關山奉玦行。湖上故人寥落甚。忘憂杯酒日應傾。聞朝廷方有豐呈之擧。臺閣風浪。尙未止。胤之奉玦北塞。故第二第三聯及之。海上幽居協靜便。閉門眞似了諸緣。沈痾只下安心藥。舊學仍勤向裏鞭。窓外煙嵐濃欲滴。尊前風月浩無邊。翛然一室吟哦樂。不換黃扉食萬錢。</text>
<title>述懷。寄兪學士武仲。</title>,<text>別後孤懷每黯然。朋簪何日更團圓。秦城風雨堪驚怕。栗里田園占靜便。蒼狗白衣看變態。玉堂茅屋任隨緣。牙絃欲待鍾期耳。獨立徘徊歲暮天。</text>
<title>有感近事。又寄一首。</title>,<text>咸卿悴於楊湖。保晩其亭號也。胤之連年過嶺。令人氣短。大而弔古燕臺。何以爲懷。汝望官罷。定歸魯城舊居。忽聞一卿來作安興水卒。此亦異事。多少感懷。收入一篇。詞意質俚。雖不足觀。而亦見余心之苦也。落落朋遊星散辰。雱雱雨雪助凄辛。江潭保晩亭中客。荊棘摩天嶺外人。燕市遙憐多感慨。魯城誰惜有沈淪。怪來學士充舟手。亦見吾儕運氣屯。</text>
<title>李校理一卿 廷夔 謫戍安興。寄示一首。</title>,<text>金鑾學士罷含香。白羽從戎瘴海傍。豈爲龍驤少部伍。要令蛟鰐感文章。日邊歸夢迷雙闕。天際飛雲望太行。昭代卽今多雨露。肯敎才子老蠻鄕。</text>
<title>吳持平翮輓</title>,<text>雅履修姱絶俗塵。妙年詞賦更淸新。才聲欲壓群英會。襟韻相期我輩人。誰謂壑舟移半夜。可憐容鬢尙靑春。城西一別成今古。悵望南雲淚滿巾。</text>
<title>樂靜書忽自塞外傳到。驚喜之極。如得隔世音問。吟成一律。却寄歸使。</title>,<text>關塞迢迢奉玦行。危樓幾上望秦城。雙金忽寄天涯信。尺素遙含歲暮情。萬事糾紛身易老。百年離合恨難平。懸知嶺海同齋閣。詩到成時酒細傾。</text>
<title>永嘉府夫人輓</title>,<text>早習谿翁荷奬成。仍知壼法極端貞。永懷箕尾收神遠。猶喜塗莘錫號榮。馬氏方看戒車服。觀津忽報起墳塋。茫茫人世無窮事。題輓難堪感舊情。</text>
<title>鄭知事廣成輓</title>,<text>名門厚德世無倫。知止高風聳搢紳。着處林園窮勝事。倘來卿月際休辰。三槐相業從兒做。萬石家聲異代親。爽氣忽驚隨大化。典刑長憶老成人。</text>
<title>浦渚趙相公輓。二首。</title>,<text>良金渾璞稟精英。大業潛心自妙齡。好善固知優一國。修辭便擬衛諸經。欲將末俗還淳古。已向斯文作典刑。棟折樑摧天不憖。公哀私慟淚雙熒。一生黃卷作章程。東閣開時士望傾。自是平居敦孝悌。幾多前席講誠明。郊扉歲晩風雲隔。箕斗星流櫪馬驚。存沒榮哀兩無憾。靑箱況足繼家聲。</text>
<title>兪參議典叔 榥 輓</title>,<text>世誼平生列友于。仍將步武接亨衢。人言臺省聲猷重。我識家庭孝悌俱。豈料皐魚終滅性。還憐錢令尙留孤。向來萬事都泡幻。哭送靈車淚欲枯。</text>
<title>宋明甫妻氏輓</title>,<text>山南家法最當時。擇對于歸兩美宜。道韞神情林下秀。京陵儀度女中師。曾看疏戚恩皆遍。可耐沈綿病莫醫。自是漆園能達理。吾詞未足塞君悲。</text>
<title>哭趙胤之。二首。</title>,<text>文章行誼作儒珍。山斗聲名聳搢紳。共說忠猷宜補衮。誰知直道不容身。長懸魏闕丹心苦。重入脩門白髮新。何處得來何處去。屋樑明月想精神。天生美質自殊倫。洞澈氷壺絶點塵。世道向來猶有賴。交情老去益相親。斯文珍重同修約。末路悲涼獨立身。直把峨洋付冥漠。百年難復見吾人。</text>
<title>李弼善迥輓</title>,<text>臺端當日屢乘驄。剷却浮華獻朴忠。八子可占家慶大。中身豈料世緣空。靈桃方醉三春色。玉樹先摧半夜風。童孺交游次第盡。不堪衰涕暗沾瞳。</text>
<title>李舍人季夏 海昌 輓</title>,<text>翰墨場中早着鞭。臺端風彩又無前。西江波浪驚心日。東郭田園斂迹年。每謂高才終見錄。誰知大化忽相挻。向來氣力慙推挽。欲寫哀詞倍愴然。</text>
<title>朴南陽季淵 渟 輓</title>,<text>豪氣凌騰弱冠年。長途高駕世推先。良時晼晩憐空老。善病沈綿歎莫痊。夙許沖襟照古劍。那堪皓首哭靈筵。迢迢月出山前路。誰表南陽太守阡。</text>
<title>徐判校秀夫 挺然 輓</title>,<text>古貌蕭然又古心。將身不愧比南金。才名卅載家懸壁。旅食經冬雪映簪。已見詞林推博雅。更聞書幄進規箴。卽今人物斯難得。欲寫哀詞淚滿襟。</text>
<title>崔安山振海輓</title>,<text>孤竹文章別有神。賢孫才調更淸新。聲名筆下銀鉤畫。風味尊中麴米春。郡邑卑陬知宦拙。兒郞標格見儒珍。翛然好就黃壚暖。浮世光陰過七旬。</text>
<title>金四宰光煜輓</title>,<text>穆陵儲養盛才良。公迺當時粉署郞。中歲升沈寧沒沒。晩途榮遇自堂堂。風流輝映耆英社。篇什流傳翰墨場。華屋山丘千古恨。欲題哀輓淚先橫。</text>
<title>雨中。見隣家小桃盛開。仍以起興。吟成白體一首。奉呈靑湖。</title>,<text>北隣花發南隣看。寒食淸明春未闌。春雨依微自上苑。東風淡蕩吹長安。幾家游騎矜年少。何處芳樽留客歡。惆悵病懷空拄笏。鞍山當戶暮雲團。</text>
<title>南薰琴 課製</title>,<text>北極垂衣地。南風繞殿薰。勞心解民慍。運智削桐紋。至矣重華曲。陶然萬姓欣。神樞曾感應。玄德夙升聞。蕩蕩遵皇極。巍巍協帝勛。璿璣齊七政。禮樂備三墳。鳳鳥來呈瑞。龍章煥有文。乾坤囿和氣。日月霽妖氛。端拱金聲振。都兪玉色勤。功成還不宰。道大更無垠。紫殿祥光動。丹墀旭日昕。重瞳回黼座。八彩入彤雲。欲製黃軒律。先求綠玉筋。高岡飛電斧。貞榦掣霜斤。犀象弦徽錯。宮商細大分。和聲宣壹鬱。高韻轉氤氳。可但民財阜。從知聖化沄。八荒歸蹈舞。四海樂耕耘。法譜今堙喪。繁音但聒紛。願將虞殿曲。賡奏獻吾君。</text>
<title>次韓退之叉魚韻 課製</title>,<text>官曹多暇日。淸興屬良宵。桂棹移長浦。蒲帆礙小橋。水侵沙觜短。魚潑鏡光搖。莫道臨淵羨。且看拂刃跳。顋穿錦紋碎。鬐割玉花銷。瀺灂須臾失。波濤咫尺遙。當烹指先染。較獲語還囂。不數游鯈細。從知得雋饒。蛟龍改窟宅。川澤莽蕭條。周籍名徒在。棠觀事亦遼。豈如窺丙穴。聊以永今朝。照座紅鱗閃。盈盤白雪飄。船舷暝搖戛。天宇轉淸寥。大炬仍驚蟄。長蘆卽見燒。濛濛江霧捲。漠漠渚煙消。萬里爲湘纍。三年聽楚謠。偶玆濠上樂。有美府中僚。短韻聊相示。叉魚勝賦鴞。</text>
<title>題桃花夫人廟 課製</title>,<text>息國不言婦。桃花相似人。夭夭誠可詠。灼灼更無倫。結子枝皆滿。成陰葉已蓁。蝶媒悲艶色。蜂蕊怨芳辰。巫峽雲兼雨。章臺夜向晨。舊情含未訴。新愛忍相親。一寢金屛夢。千秋玉骨塵。孤魂泣靈瑣。遺廟薦精禋。落日山鴉舞。東風野草春。題詞爲楚些。歌罷倍酸辛。</text>
<title>仁烈王后輓章</title>,<text>十亂新周命。徽音有足傳。恭惟大行后。何止邑姜賢。吉夢曾依月。休祥早配天。神謨資密贊。陰敎賴勤宣。壼法仍思媚。宗禋必致虔。自然坤道正。咸仰母儀全。不謂多男祝。飜驚一疾纏。握珠纔墜地。騩馭遽昇仙。寂寞椒塗閉。凄涼玉佩捐。柔桑空菀菀。黃鳥自翩翩。鶴禁悲桮棬。龍樓慘几筵。崇岡儼象設。佳氣擁蜿蜒。雨泣麻衣集。風號翟紼搴。光塵難刻畫。安得筆如椽。</text>
<title>沈承旨輓 替作</title>,<text>沈氏吾東望。蟬聯胤胄昌。靑春拾科第。墨綬著循良。自有謙謙德。寧求赫赫光。恩榮頂玉潤。喪亂掌珠亡。歲暮桑楡迫。家居匙箸強。天胡傾大耋。我早襲餘香。丈席師生分。門闌子姪行。繫官違執紼。西望淚雙滂。</text>
<title>申領相景禛輓</title>,<text>昭代亨嘉會。宗臣際遇隆。手曾扶日轂。身更亮天工。社稷經綸密。巖廊祿位崇。居然在山勢。獨任濟川功。一節殫夷險。孤忠保始終。何嫌霍光傳。自有絳侯風。棨戟朱門列。衣冠御席同。周旋握大斗。出入冠諸公。天奪長城壞。時危壯士恫。綠沈塵暗澁。丹旐雨微濛。江漢流無盡。雲臺迹已空。未應埋壯氣。泉路吐晴虹。</text>
<title>與澤堂李公，白軒李公會楓溪。席上次白軒韻。</title>,<text>寒食淸明節。尊前送故人。園林非昔日。眺賞屬良辰。翠柏仍留景。黃梅已解顰。感時空涕淚。憂國尙風塵。別語論情苦。離觴到手頻。公歸吾亦去。同臥海山春。</text>
<title>鄭參判廣敬輓</title>,<text>燀赫東萊系。名家有世卿。典刑眞不忝。風雅早能鳴。昭代遭逢盛。高衢步武亨。朱輪光溢巷。白璧價連城。秉憲鋒稜肅。提衡藻鏡明。韋經方屬望。鄭履遽無聲。長夜音容閟。同朝涕泗幷。操文盛銘誄。歸襚備哀榮。禮數叨平昔。存亡見此情。百年猶可慰。池上鳳毛成。</text>
<title>李參判道章 昭漢 輓</title>,<text>籍甚玄洲丈。當朝第一人。典刑名父肖。風雅長公親。揚扢傳家業。鶱飛報主身。價聯雙白璧。光溢十朱輪。忽感匀天夢。仍超濁世塵。玉符隨紫電。奎彩晦秋旻。蕪沒荊花落。參差馬鬣隣。疏慵叨末契。許與荷深仁。存沒情何極。過從迹已陳。殘年哭詞伯。不復唱陽春。</text>
<title>送海恩君尹公履之按關北</title>,<text>乍輟秋官座。襜帷領北門。老成元繫望。才諝欻高鶱。許國身猶健。籌邊計素存。安危還此命。遲暮更殊恩。獨任旬宣重。仍兼節制尊。蒼茫關月迥。蕭瑟塞雲繁。報政應多暇。投筒好細論。通家三世誼。規祝愼周爰。</text>
<title>仁祖大王輓章</title>,<text>奮義除凶穢。中興大業昌。幾同造區宇。還復正倫常。文武元天縱。誠明自日將。三朝殫孝敬。五廟謹蒸嘗。弼敎寬刑辟。求治籲俊良。節財捐不急。蠲賦軫如傷。機務恒親攬。綱條亦畢張。偏荒當叔季。化理擬皇王。多難權能濟。殷憂德益彰。投艱存至計。擇嗣要重光。厭代堯齡減。收神舜狩忙。憶曾叨射策。匪分廁含香。密勿經帷侍。逍遙黼座傍。上書論衮職。賜馬出飛黃。聖旨頗殊異。凡才曷奉揚。周南稍留滯。宣室遂凄涼。鳳闕開新宁。鸞臺綴舊行。玉音思睿朗。仙仗夢趨蹌。脫屣眞遊遠。因山窆禮襄。鈴歌咽曉月。鹵簿輾秋霜。未效糜身願。徒裁相紼章。白雲迷帝所。何處望衣裳。</text>
<title>有懷台州鄭司戶 課製</title>,<text>吳江風浪隔天台。逐客萍蹤去不回。可念暮年遭汚衊。久從嚴譴極悲哀。平生樗散名公賞。宿昔芸香末俗猜。虜窟獨全蘇武節。漢庭誰識賈生才。天涯歲月饑寒倂。澤畔形容老病催。幽夢每尋千里遠。好懷能得幾時開。揮毫尙可誇三絶。把酒何緣勸一杯。靑眼高歌嗟未得。白頭離恨若爲裁。微茫雲水和孤嶼。澒洞煙塵漲八垓。路夐時危消息斷。傷心難寄驛樓梅。</text>
<title>頃與鄭文淵別駕。別於萬瀑洞中。去留之際。實難爲懷。出山尤切懸往。昨蒙文淵自嶺東以書相問。且寄長律一篇。兼示同行沈亞使文伯，權使君秀夫。詞意俱美。讀來暢然。聊借其韻。以詠鄙懷而復之。</title>,<text>風塵半世苦支吾。歷落崯崎眇丈夫。匪分豈堪叨禁闥。不才端合臥江湖。還憐素疾煙霞痼。幾夢孤筇水石趨。誰謂國恩紆朽質。却持藩節按名區。雲開楓岳千峯淨。春晩棠陰一事無。萬壑晴雷聞表訓。九霄飆馭上毗盧。吟情浩蕩推蓮幕。勝具蹁躚讓竹符。別駕風流瞻戀切。傳筒詩律格調殊。棲遑薄宦嗟君屈。抹摋明時笑我愚。努力秋圍好得意。近聞賢路不崎嶇。亞使詩每先成。秀夫輕健善登。故篇中及之。</text>
<title>宋明甫將行。求余贈言。余久抛筆硏。不能爲脩辭。只以十絶仰副厚索。甚有愧於汝萬諸公也。</title>,<text>江南三月暮。春事正芳菲。隨柳尋花處。先生得得歸。右送明甫之行江上煙波老。山中薇蕨肥。世亂吾將隱。微君誰與歸。右述懷示明甫夙有君臣藥。醫身可醫國。縱然國未醫。經濟自家足。右詠明甫抱疾善攝滓穢旣日去。淸虛應日至。蕭然瘦鶴姿。不是病爲祟。右悶明甫淸粹少完汩沒我堪憐。翛然君獨擧。欲往從之游。山長水又阻。右羨明甫之歸努力厚加餐。途間愼行李。願言嗣音徽。佇見平安字。右慮明甫途間致傷人生會有別。此別最傷心。世事艱危甚。前期未可尋。右傷世亂會合之難千古文章印。輕磨滿几香。晴窓點易處。燕子日初長。右贐墨文爲貫道器。元自筆頭形。但使吾心正。草楷摠典刑。右贐筆團團一片月。舒卷與人同。未是無情物。時來自引風。右贐扇</text>
<title>夜坐聞雨。二首。</title>,<text>庭宇颯秋聲。寒蟬抱樹鳴。夜來疏雨過。床簟有餘淸。何處聞愁滴。隔窓梧葉鳴。孤懷不可遣。起坐數寒更。</text>
<title>寄遠</title>,<text>有美人如玉。相思又一秋。鷄鳴風雨夜。幽夢溢衾裯。</text>
<title>途中望錦江山城</title>,<text>城勢依殘麓。江光接暮天。渡頭風正急。誰艤木蘭舡。</text>
<title>次智嚴上人韻</title>,<text>惜別遠相送。坐談淸夜闌。前期九秋在。莫道更逢難。</text>
<title>洪都尉建中 柱元 坐言事除籍。歲抄敍命又不下。爲作五言一絶以唁之。</title>,<text>一疏非身計。終年阻御筵。懸知王武子。儁爽却依然。見世說方正</text>
<title>山梔一盆。送晦谷曹守而。要換栽松怪石。</title>,<text>不惜山薝蔔。新抽碧玉枝。平生太湖癖。要看九華奇。</text>
<title>驥子春猶隔 課製</title>,<text>望中犀角隔風塵。惆悵天涯又送春。何處鸎歌驚節序。一般離恨此時新。</text>
<title>押月課韻 替作</title>,<text>九天宮闕對終南。斜對雲鬟隱半含。正是太平無事日。江山便沐聖恩覃。</text>
<title>午睡 課製</title>,<text>年來多病懶朝參。晩飯支頤睡味酣。歸夢忽然尋野艇。白鷗春水碧於藍。</text>
<title>夜酌 課製</title>,<text>玉漏丁東星斗沈。月移槐影滿庭陰。詞臣自有黃封酒。淸夜南樓淺淺斟。</text>
<title>戲贈李士謙 行進</title>,<text>安州妓蕙英。丫鬟未破瓜色。藝擅一州。士謙借吾令招見喜甚。余戲贈之。幽谷誰憐蕙葉輝。暗香時未襲人衣。春來我有尋芳約。惟恐狂風已作威。</text>
<title>次某人韻</title>,<text>酒朋詩伴病來稀。花發東風獨掩扉。燕子日長春睡足。紅塵不向此間飛。</text>
<title>夜雨。沈天以呼韻。</title>,<text>欹枕虛堂聽雨聲。夜深床簟有餘淸。開簾欲翫中秋月。恨殺重雲不放明。</text>
<title>題可興館壁</title>,<text>世故驅人此往還。客中贏得鬢絲斑。可興江水緣何事。日夜西流不暫閒。</text>
<title>夜坐。兒輩呼韻。</title>,<text>三更白露浸寒空。桂子飄香墜月中。安得羽翰生兩腋。玉樓高處馭泠風。</text>
<title>憶黃山</title>,<text>地覆天飜萬事新。餘生只合早抽身。三山二水蘆花岸。浩蕩沙鷗不受馴。</text>
<title>夢見宋明甫</title>,<text>商飆夕起候蟲鳴。獨擁重衾百感生。珍重玉人來入夢。屋樑殘月笑相迎。</text>
<title>題別大芚山白雲庵</title>,<text>一夢瑤臺百尺巓。九秋笙鶴戲蹁躚。孤筇更踏來時路。却媿塵間未了緣。</text>
<title>七夕</title>,<text>天上秋期練帨涼。鵲橋龍駕曉茫茫。牽牛只恨河津隔。那識人間弱水長。</text>
<title>有所思。二首。</title>,<text>悲歌獨夜向誰親。步盡庭陰不見人。何處旅鴻驚失侶。一聲凄斷過秋旻。靑鸞飛去海無邊。錦瑟虛張五十弦。一片多情天上月。夜深流影照孤眠。</text>
<title>雨中。李咸卿以詩見邀。僕方患疾未赴。次其韻答之。</title>,<text>靑眼何論雨與晴。河魚敗我願言情。詩篇珍重投塵案。多謝鏗然擲地聲。</text>
<title>次僧軸東淮，澤堂二公韻。</title>,<text>東淮筆法後東坡。澤叟詩篇艶綺羅。爾卷鋪張豈不盛。吾衰久已廢吟哦。</text>
<title>重陽後一日。次趙胤之韻。二首。</title>,<text>天時人事苦相催。百感嬰懷未自裁。病裏忽驚佳節過。籬邊漫嗅菊英廻。向來酬唱罄交歡。老去方知一字難。欲向長楸試走馬。健兒應復笑儒酸。</text>
<title>夜坐臺廳待批。吟呈胤之，方叔兩承旨。且請明日見枉。</title>,<text>寒廳頻報禁鐘撾。咫尺懷人鬢欲華。明日草堂尊酒在。可能無意泛秋花。</text>
<title>以監試官。曉往西郊試場。馬上口占。呈亞諫金星老 壽益。</title>,<text>曉鼓逄逄起整衣。西郊十里馬如飛。八千擧子無譁語。爲怕霜臺御史威。</text>
<title>弘濟川上。送完南李兄 厚源。</title>,<text>離歌一曲暮雲黃。嗚咽川聲欲斷腸。漢水燕山明日隔。北風吹雁不成行。</text>
<title>南歸湖中。十六日渡江。</title>,<text>征驂躞蹀步沙汀。回望終南一點靑。歷歷津頭喚船處。寒潮欲上濟川亭。</text>
<title>曉發高槽洞。向淸輝店。</title>,<text>曉月蒼蒼曉霧收。征驢催秣逐行輈。淸輝此去三十里。天際亂山看可愁。</text>
<title>次天安蓮亭金河西韻</title>,<text>三月池塘荷未生。無端節序近淸明。壁間七字河西句。物色分留慰旅情。</text>
<title>懷川。別宋明甫及李草廬泰之 惟泰，金松厓由善 慶餘 諸友。</title>,<text>莫怪臨分淚自垂。此時非復別離時。風塵岐路迷南北。何處人間更後期。</text>
<title>聞京報倭差又來釜山</title>,<text>聞說南邊事可疑。蠻童還欲奪胡兒。不知廊廟訏謨地。能念天憂獨在玆。</text>
<title>鷄龍山 太祖巡幸處</title>,<text>鷄岳龍盤勢拔天。曾聞聖祖駐金鞭。山川鬱鬱猶佳氣。父老誇談二百年。</text>
<title>得尤菴宋時烈英甫書。以妻兒病患。不得來會。</title>,<text>赤鄧書來爲悵然。故人憂患政纏綿。安能盡撥妻兒累。一揷脩翎墜我前。赤鄧。英甫所居地名。</text>
<title>逢尹伯奮 元擧</title>,<text>紛紛世變劇牛毛。駔儈徘優各自豪。怪爾胸中藏利器。十年猶着舊麻袍。</text>
<title>答贈友人</title>,<text>身計蹉跎世故繁。餘生只合老丘園。回頭少日論交地。雲雨紛紛覆又翻。</text>
<title>曉來風雨大作。有懷樂靜吟呈。</title>,<text>空齋風雨氣凄凄。獨擁重衾聽曉鷄。華省侍郞還健否。相思咫尺阻招携。</text>
<title>朝起。又成一絶。</title>,<text>雨後盆池荷氣涼。輕衫徐步嗅淸香。衡門反鎖無人到。仲蔚蓬蒿幾許 一作只自 長。附和章 樂靜十日長安沒膝泥。朝衫強起趁晨鷄。浮榮却愧滄洲子。漫憶歸田手共携。雨斷虛簷風乍涼。公餘無事坐燒香。新詩忽自西隣至。興似江流萬里長。</text>
<title>樂靜復用前韻見示。聊獲答之。二首。</title>,<text>風塵難得一枝棲。欲向尸鄕學祝鷄。珍重故人同此意。幾時桃杖笑相携。危蹤末路轉涼涼。潦倒心灰漢署香。萬事不如歸去好。故山煙雨薜蘿長。附原韻 樂靜孤鳳寧宜枳棘棲。稻粱爭啄任群鷄。歲闌莫負林泉約。欲買漁竿與子携。養拙那辭世味涼。崇蘭不要播幽香。傍人錯道天官熱。盡日關門巷草長。</text>
<title>直北所。次咸卿韻。三首。</title>,<text>風林蕭瑟落層陰。白日鉤陳直署深。却笑將軍亦耽句。露荷霜菊入詩吟。月移槐影滿庭陰。宮漏丁東夜向深。高閣寂寥人散盡。不眠愁聽候蟲吟。數叢嘉菊古墻陰。半畝方塘一尺深。靑瑣故人多不俗。可能乘興伴孤吟。</text>
<title>題戊子春帖。二首。</title>,<text>淸時有味是閒人。臥看乾坤萬物春。一室圖書一樽酒。也能經濟自家身。是非榮辱一浮雲。萬事人間任糾紛。但願時平身又健。草堂樽酒日醺醺。</text>
<title>與兪武仲泛舟黃山江。至夜深。武仲有絶句。次其韻。</title>,<text>淸樽華燭木蘭舟。錦纜徐牽泝碧流。坐待黃昏江月上。一聲鳴雁下汀洲。附原韻 市南逢君携手上漁舟。風定波殘十里流。一棹飄然倚斜日。醉來詩興滿滄洲。</text>
<title>謝靑湖使君饋茶惠詩。用韻答之。二首。</title>,<text>急洗鎗鐺煮碧芽。江南風味便能賖。開緘更喜詩篇枉。句法飄飄自一家。翩翩書信帶茶芽。千里南州未覺賖。珍重佳期在歲暮。海山多處卽吾家。咸卿約相訪。而僕歲暮。擬歸結城海莊。故末句及之。附原韻 靑湖香茶新摘建溪芽。欲寄相思路更賖。最是伯鸞留海曲。秋來倘有夢還家。</text>
<title>題白華山僧海淳軸。二首。</title>,<text>白華蘭若白雲間。僧與白雲相往還。病守朝來空拄笏。逢僧滿意說雲山。雲淡風輕天氣淸。吾行得得及春耕。山僧別後能相訪。花逕蓬門一笑迎。</text>
<title>又以一絶贈淳師</title>,<text>雨意依微欲暮天。綠楊如畫又如煙。蓴城病守催歸去。不及春山聽杜鵑。</text>
<title>八月。承召上京。至駒城。逢金文叔。適大雨留滯。二日。</title>,<text>凄凄風雨釀微涼。邂逅駒城忽對床。滯却行旌還不惡。燈前細話味偏長。</text>
<title>次咸卿韻。贈武仲。是夜。與武仲同宿廣津江閣。明早分手。</title>,<text>江霧冥濛江日昏。嚴程邂逅廣陵村。依依不盡燈前話。黯黯還銷別後魂。</text>
<title>登寧越覺軒洞嶺</title>,<text>危峯特地入雲端。鳥道縈紆百八盤。落日行軺頻叱馭。書生豪氣未全閒。</text>
<title>江陵。拜栗谷先生書院。</title>,<text>虎逝龍亡七十春。丹靑香火海東濱。平生理氣精微說。百世應須竢聖人。</text>
<title>登萬景臺</title>,<text>捫蘿直上最高臺。一萬峯巒面面開。目極八紘神橫逸。東溟如瀉掌中杯。</text>
<title>登佛頂㙜。㙜臨千丈絶壁。以獨木橫跨十步許。過之神懍。</title>,<text>佛頂高臺亦壯哉。天梯石棧共縈廻。飄然欲作凌虛步。脚底長風萬里來。</text>
<title>登隱仙臺。見十二瀑布。</title>,<text>中天積翠聳仙臺。絳節飆輪幾日來。忽見銀河十二派。掛流天際作晴雷。</text>
<title>明日。約與諸公登毗盧峯。諸公以雨濕路滑。頗難之。</title>,<text>風雨無端過嶺來。行人眉睫怯崔嵬。百年豪興惟吾在。不上毗盧未擬廻。</text>
<title>穴望峯。於山南諸峯。最高且峭削。不能窮其巓。及登衆香城回望。則只是眼底培塿。衆香之高。於此可知。而自衆香上毗盧。又不啻幾百仞。其亦壯矣。</title>,<text>穴望高峯倚半空。常時絶頂不能窮。衆香城畔回頭望。却似童行拜大雄。</text>
<title>上普德窟</title>,<text>遙看暝色鳥飛還。鐵鎖飄飄不可攀。一陣長風生兩腋。忽驚身在翠微間。</text>
<title>萬灰菴。見絶粒僧。</title>,<text>一筇遙指白雲間。丈室翛然晝掩關。絶粒老僧如瘦鶴。逢人頂禮不開顏。</text>
<title>次志雄上人韻。却贈。</title>,<text>籃輿緩步趁斜陽。收拾風煙滿錦囊。眞歇臺前逢老宿。小堂瀟灑共焚香。眞歇臺在正陽寺</text>
<title>又次雄上人喜雨韻</title>,<text>入夜禪窓聽雨聲。朝來布穀已催耕。綠抽紅濕渾閒興。試看春疇麥浪平。</text>
<title>楓潭義諶師以二絶見贐。用其韻贈別。二首。</title>,<text>妙法初從祇樹林。浮雲流水本無心。偶然鍼芥相投處。聽說楞嚴到夜深。杖錫徐飛薝蔔林。虎溪相送見君心。高車駟馬眞堪愧。悵望雲山萬疊深。師送至長安</text>
<title>智嚴上人送我至長安寺。以詩見贈。次其韻。</title>,<text>散步泉聲岳色中。夕陽明媚野花紅。孤筇獨出長安寺。袖滿金剛萬壑風。</text>
<title>靈桂上人能詩。且善爲唄音。自白華來表訓。見我臨別。贐以二絶。次韻却贈。二首。</title>,<text>禪蹤寄在白雲端。杖錫飛來罄一歡。經偈唄音皆口業。將心吾欲與師安。仙山玉節若前期。始覺天恩許我私。最是箇中難別處。毗盧萬丈倚雲姿。</text>
<title>金化客館。次淸陰相公韻。</title>,<text>萋萋芳草夕陽低。四月行人到嶺西。金沙古郭春歸盡。花落空山杜宇啼。</text>
<title>訪眞樂公息庵仙洞</title>,<text>眞樂遺墟何處尋。息庵仙洞白雲沈。臺前依舊曹溪水。一滴猶堪洗俗心。</text>
<title>訪梅月堂舊居 在影池西。號細香院。</title>,<text>悅卿遺躅杳難攀。萬古淸風宇宙間。欲擧籃輿嗟未得。芙蓉天際仰高山。芙蓉。淸平之最高峯名。</text>
<title>影池。次淸陰相公韻。</title>,<text>天容雲影本澄淸。池面徘徊徹底明。一鑑瑩然千古色。白頭多愧洗塵纓。</text>
<title>淸平神秀上人携卷乞句。次其卷中韻。贈之。</title>,<text>江閣初逢碧眼師。白雲猶濕下山衣。日長睡起無餘事。共說淸平水石奇。</text>
<title>八月初五日。乞暇南歸。漢江舟中。</title>,<text>晩潮初上浸苔磯。解纜沙頭已夕暉。惆悵終南看漸遠。西風吹淚濕征衣。</text>
<title>隋城尹汝望家留宿。摘栗翦韭夜飮。</title>,<text>桑柘依依隔暮煙。主人扶杖候籬邊。羨君丘壑饒閒趣。園栗畦蔬佐酒筵。</text>
<title>鷄岳福林洞。次宋英甫韻。二首。</title>,<text>雲蘿羃地洞門深。千丈丹厓壓水心。手弄淸漪坐終日。斜陽在嶺鳥投林。福林潭水徹泉深。不及吾曹一寸心。惆悵今宵最可惜。莫辭聯榻宿西林。</text>
<title>又用其韻。贈英甫。</title>,<text>元來義理儘精深。千聖相傳只此心。努力工夫勤向裏。高名不用動儒林。附原韻 泉隱 尤庵舊號空山木落古潭深。幽思還仍送別心。多謝晩風知我意。不催西日下疏林。</text>
<title>孤雲寺。次武仲韻。</title>,<text>武仲詩曰。浮雲身世本無蹤。十載重遊愧有蹤。樓下溪流寒漱玉。逢人似欲洗塵蹤。僕反其意而次之。莫問幽蹤與宦蹤。世間無物不留蹤。樓前湛湛寒溪水。月印風來亦有蹤。</text>
<title>與武仲，汝望坐溪上飮。次武仲韻。</title>,<text>松間亂酌醉忘歸。爲愛溪波雨後肥。好是流行同一理。游魚飛鳥各天機。</text>
<title>窓外手植碧梧。已長十餘尺。月下影垂。離離可愛。</title>,<text>手植桐孫碧色滋。風霜已老鳳凰枝。還憐月下離離影。畫出琅玕儘一奇。</text>
<title>楊山逢九日</title>,<text>秋晩江城客未還。一番風雨又催寒。他鄕病負登高會。誰把茱萸仔細看。</text>
<title>輓詞[李敬輿]</title>,<text>詩禮傳家業。忠勤報主知。妙齡通桂籍。昭代侍丹墀。賈傅才無敵。方平志有爲。風雲三接日。際會百年期。曳履臨華蓋。持衡逼鼎司。詞垣開壁壘。霜鑑照姸媸。佇看經綸術。還吟殄瘁詩。如公嗟莫贖。顧我痛非私。寵異群臣禮。悲纏八彩眉。佳城錦水遠。祖帳渭橋移。玄甲神開路。牛岡吉協龜。天高瞻杳杳。魂去想遲遲。賴有三珠樹。應抽萬丈枝。那堪餘白首。和淚寫哀詞。李敬輿</text>
