<title>浴前川。口對李司成 崍 呼韻。十五歲作</title>,<text>全身十五年前累。洗盡淸江七月秋。若使垢塵生五內。直令刳腹付川流。</text>
<title>自警</title>,<text>男兒何事怕飢竆。富貴元來聽化翁。况復千鍾由力學。須將萬卷著深工。</text>
<title>讀史</title>,<text>手披遺史案頭親。萬古興亡一撮塵。唯幸孔周心法在。開來繼往植人倫。</text>
<title>科擧</title>,<text>由來科目誤人才。擧世滔滔逐水頹。雕露刻雲徒豔美。削金衒玉謾爭魁。迎賢未見干旄孑。取士還聞粉榜嵬。從此儒風消剝盡。國家元氣竟誰培。</text>
<title>偶吟 二首</title>,<text>家無斗粟鼎生塵。天使寒飢苦我身。星火督輸倉穀納。忍將單僕賣東隣。怨尤何必及天人。賦命於初有富貧。但幸箇中存至樂。顔淵千古一簞春。</text>
<title>反求吟</title>,<text>仰愧於天俯怍人。深思曷若反諸身。存心秖合除蟊賊。養性端宜任本眞。擇友薰陶資豈小。讀書成就業能新。賢愚由此分蹊徑。上帝元非稟賦貧。</text>
<title>杏堂感念堂叔菊巖公。述懷。</title>,<text>平生偏荷眷勤恩。幾侍門屛聽至論。萬事如今堪痛哭。滿園春色鎖黃昏。</text>
<title>杏堂感吟</title>,<text>繞簷山色古猶今。人物如何變古今。惟有芝山山上月。獨留淸影照于今。</text>
<title>長安客中</title>,<text>觀國行裝拂曉塵。年光隨處鬢毛新。挑燈昨夜羞看月。把酒今朝厭見春。一雨來時添亂緖。雙㫌何日覓歸津。愁腸已逐南雲斷。回首悲吟只損神。</text>
<title>對菊</title>,<text>歲華搖落衆芳衰。獨有黃花晩節開。南國傲霜操皎潔。東籬伴月影徘徊。淸香擁鼻忘憂至。令蘂盈眶待酒來。拊翫悠然幽趣足。最憐標格暎樽罍。</text>
<title>敬次濂洛風雅韻 五首</title>,<text>邵康節龍門道中韻外面要從內面明。胷中不許著塵生。心融變化風雲趣。念斷奔趍寵利名。但得硏竆莊肚樂。肯將汩沒攢眉驚。春光隨處閒情足。訪柳尋花盡日行。羅豫章顔樂亭韻秋雨延風打菊黃。蕭條茅屋倚荒塘。安貧賸得先賢樂。箇裏誰知此味長。朱先生與張南軒登祝融峯韻秋風吹兩袂。攜手上峯端。腳下煙霞古。眼前宇宙寬。瀑聲迎雨亂。月色透雲寒。無限看山興。逍遙不覺還。王文憲題浴沂圖韻皷琴人對聖師前。沂水春風三月天。灑落沖襟言外見。郤將遺像畫圖傳。蔡節齋約友賞春韻攜朋勝日樂相親。多謝東風露面眞。岸柳含靑煙鬪色。溪花吐蘂蝶分神。眼通天地襟懷豁。思入風雲句語新。耽賞莫辭終日醉。送君兼歎送三春。</text>
<title>次徐明府 宗泰 鼎山書院韻 二首</title>,<text>聖學眞工在一原。退翁千載得其門。陶山氣接尼山脈。汾水波連洛水源。儀範幾年星斗仰。典刑今日廟祠存。興儒幸見賢侯至。太古遺風座上春。陶山一脈得眞原。爲創新祠儼廟門。心法遐傳周孔緖。儒風直㴑洛濂源。蘋蘩盛禮香猶襲。杖屨遺塵澤尙存。天惠我侯興學敎。團團和氣舞雩春。</text>
<title>又次徐明府觀稼亭韻</title>,<text>賢守勤民不愛躳。襄陽今作舊弘農。淸香一炷明心禱。甘雨三朝驗歲豐。勞酌喜浮田卒面。望宸誠切老臣衷。將看峴峀山前石。留得家聲永世隆。</text>
<title>登玉淵亭</title>,<text>源源河水接陶溪。亭上風輕月影低。千古羲文探奧地。巖蹊長遣後人躋。</text>
<title>有懷</title>,<text>今世誰知義利分。貪多務得竟紛紜。竆寒自有傳家業。外物於吾視若雲。</text>
<title>雪夜獨坐</title>,<text>獨宿閒齋夜。天寒雪又來。箇中無限意。頻向小窓開。</text>
<title>詠方塘</title>,<text>半畞方塘活。主翁日泳游。源通洙泗上。派接洛濂頭。魚躍鳶飛在。天光雲影浮。纖埃無一點。根窟可探求。</text>
<title>次權百禧盆梅韻。仍寄丁景受。</title>,<text>半開半吐小盆梅。薰徹淸香爽骨毛。休道東君風韻少。先春消息數枝高。</text>
<title>鄕賢祠。次金上舍 爾甲 新字韻。</title>,<text>峴峀淸高霽景新。昔賢芳躅久惟新。宮牆翼翼糚修舊。襟佩𤨿𤨿褥禮新。百代尊崇眞得所。一鄕矜式喜將新。愚生郤恨違參享。瞻望祠庭感慨新。</text>
<title>郵館書懷 二首</title>,<text>跡滯郵亭歲已周。歸思難抑月明秋。戀慈憶弟還家夢。門外寒溪水共流。遠地身相隔。今宵鬢欲皤。吾兄初度日。明月一年多。</text>
<title>暮春省墓。悲疚言志。</title>,<text>春深寂歷閉佳城。寸草哀哀未報情。殘喘願爲啞啞鳥。悲啼日夜守墳塋。</text>
<title>輓洪克己 克○二首</title>,<text>嶠南閥閱語公門。虛白流芳衍後昆。謹厚操心傳世業。謙和接物作春溫。風鳴玉樹儀容閟。月滿金堤舊宅存。酷禍如何其爾逝。應知餘慶及兒孫。虛白流芳奕世綿。雍容最是稟資全。優游禮讓餘風在。皷舞詩書舊業傳。三秀庭蘭知鬱郁。一年堂棣奈摧顚。今辰卽遠違臨穴。愧負平生淚自泫。</text>
<title>哭李德叟 ▣▣○二首</title>,<text>兄我同爲乙亥人。光陰三十四年春。存亡今日幽明訣。德叟如何賦命屯。秋風君子谷。不忍寫哀篇。泉裏無竆痛。萱堂哭徹天。</text>
<title>偶題</title>,<text>淸貧自昔說吾門。何幸居家四壁存。富貴如雲蔬食樂。千秋惟仰仲尼尊。</text>
<title>將之京。次金謙一韻。</title>,<text>題詩便覺唱陽春。垂老文章更出人。休道升沈相隔絶。風波無處可容身。</text>
<title>次古詩韻 二十三首</title>,<text>杜工部曲江對飮韻影滯他鄕未肯歸。江頭飮罷夕陽微。平生憂國誠彌切。半夜思家夢欲飛。歲月幾隨丹莢換。功名已與素心違。桃花流水休言好。醉裏難堪涕滿衣。邵先生過比干墓韻惻怛誠心夙自許。義同休戚死無辭。千秋孤節秋霜凜。三日危言日月知。直柏空生年久墓。勁松自老歲寒枝。于今遺像晨如隔。終使狡童永受嗤。陳㴑中秋雨後韻濃墨多增感慨情。晴囪淡日忽風生。丹楓影動金霞散。碧水光涵玉鏡淸。黃菊露凝宜按酒。素商聲凜勝鳴笙。無涯逸興難摸寫。霽月靈臺十分明。玉蘂花韻造化偏尋玉蘂饒。淸香擁鼻轉幽寥。千般顔色含新雪。一種精神帶碎瑤。雨後看來奇灧淡。風前觀處巧糚飄。春光爲我長留在。摸寫寧無數幅綃。徐鼎臣和御製夏日垂釣韻喜見春臺化日長。五雲華蓋御金塘。丈餘竿拂波光亂。尺許鱗飛荇子香。遊賞已從閒日得。仁恩直與惠風翔。始知朝野方無事。彈五絃琴有一張。寒食成判官垂訪韻病入殘年感物華。淸明佳節又天涯。千門煙斷新炊火。一點燈開昨夜花。瞻望無緣山遠隔。升沈有數路還賖。如今珍重吾君訪。顚倒何時夢到家。牽牛花韻一歲韶華太半殘。嫣然何獨發江干。參商會合無多日。須作長條帶笑看。宋孝宗臨幸秘書省韻淋漓寶墨煥文章。幸際昌辰仰末光。更漏箭隨舒日永。衮衣香惹篆煙長。崇儒至德肩虞帝。右道誠心踵夏王。華省千年今慶會。橋門環聽日思襄。李莊用紅樹韻庭梧半夜動商聲。霜落羣林弄晩晴。葉葉丹霞堆玉樹。枝枝紫錦暎金莖。乾坤泂澈風煙淡。洞壑玲瓏彩繪明。景物秋來無限好。小春天氣自流行。曹翰內宴應製韻聖世誰甘秘六韜。登崇左右摠英髦。筵開漢室恩如海。簡授梁園筆似刀。香裊瑞煙佳氣漲。樂翻妙曲暖風高。微臣幸遇明良會。愧乏論思近赭袍。宋子京九日食糕韻 二首爲士何嫌衣弊袍。宜將淸白屬兒曹。頭糕豈必▣高事。秖得虛名不是豪。食糕何必著靑袍。用力猶能署粉曹。可笑劉郞題不敢。五經勤讀是英豪。傅霖贈張忠定韻世路崎嶇不暫閒。獨憑棊局老靑山。人間榮辱何曾識。只與隣翁約往還。朱韋齋冬乾韻三冬早魃最傷農。一歲豐凶驗化工。田父莫言天道戾。聖王應起玉淵龍。秦少游晩出右掖門韻華省丹靑帶晩暉。梧桐一葉點朝衣。出門始覺君恩重。爽骨天香滿袖歸。題邢敦夫扇韻醇醪倒盡定州瓮。爭唱秋風漢武辭。少壯此時宜可樂。其如華髮促成絲。刊溝韻秋入刊溝氣甚淸。夜深漁火滿江明。煙波萬里閒來往。身世都忘欸乃聲。獻東坡韻赫赫聲名徹九宇。歘然奮跡起江湖。宦遊萬里男兒業。况是官閒一事無。納凉韻露坐開軒自覺凉。滿庭槐影欲侵牀。風淸月白無竆趣。雨裛荷紅播遠香。謝無逸續潘邠老韻 三首滿城風雨近重陽。追想遺音字亦香。赤壁淸遊何處覓。修文地下有潘郞。滿城風雨近重陽。怊悵如今地下郞。寥落門前秋草沒。黃花獨倚去年黃。滿城風雨近重陽。安得論文酒一觴。物是人非千古恨。雲天歸鳥不成行。洪舜兪宣鎖韻深鎖天門寂不譁。寒燈萬戶績絲麻。宮壺已盡更籌促。霜月斜沈禁苑花。蔡確登車蓋亭韻淸風皓月滿胡牀。點檢詩書意味長。或臥或眠幽趣足。時將一葉泛滄浪。李九齡贈馬道士韻林下唯存一榻孤。世人誰識子賢愚。鳥啼深樹吟佳句。花落閒囪閱古圖。幾望玄都迷閬苑。獨瞻華蓋隔江湖。碧沙洞裡終如覿。不惡隨公擧轆轤。刁衎漢武韻雄才大略席昇平。旋作荒淫慾不竆。已中李君求秘訣。又來嚴助事邊戎。葡萄竹杖終焉益。寶鼎芝房摠是空。雲擁扶風五柞樹。何人泣露建章宮。</text>
<title>次東詩韻 三十二首</title>,<text>崔孤雲酬楊贍韻逆旅今宵夢裏廻。經綸非復稱凡才。蕪城別日愁腸斷。蓬島尋時笑眼開。孤客情隨雲共遠。故人書與鴈同來。何年更接淸裁話。夜雨論心倒酒盃。野燒韻蹈海由來孰解紛。八人行處掃千軍。齊牛夜縱驚奔野。漢幟朝驅氣遏雲。烈燄掀天風失勢。狂煙捲地獸亡羣。燎原尙且知難撲。經濟誰能救世焚。李相國奎報松嶽韻前朝陳跡問無處。但見荒墟草沒軒。宮闕已隨煙燼滅。園林空使鹿糜奔。三更寒月人懷土。一抹悲風客倚門。自古興亡皆若此。莫言天險是盤根。天磨山韻天磨山勢揷靑空。峻阪縈廻斗北通。洞壑淸幽衣濕霧。峯巒奇秀腋生風。眼前浮靄橫雲黑。腳下飛霞暎日紅。行到絶崖隣碧落。三千人世一盃中。和草堂韻半世功名草芥微。一園松菊不如歸。山林有志忘榮辱。爵祿無心斷是非。肯負雲煙眞樂事。終知富貴盡危機。朱門幸免簪裾累。閒把芰荷製短衣。重遊北山韻鼎鼎光陰幾變更。自憐天地一浮生。靑雲落落嗟無力。翠巘深深若有情。竹杖芒鞋重踏地。晨鍾暮鳥舊聞聲。閒漫只與高僧話。復召書童記此行。贈長老上人韻妙歲英韜事遠揚。乘軺早許赴疆場。雄懷眇視三千里。茂績當看七十創。平世縱甘身棄擲。秋風何用氣摧莊。從來矍鑠眞堪取。聖主思良邁漢王。張喬病中見寄韻喧藉聲名擧世傳。金蘭托契幸忘年。疎慵我有長卿病。舒卷公追伯玉賢。戀舊深情多歲月。投閒幽趣想雲煙。沈痾儻趁秋風起。爲泛西湖載酒船。朴仁範九成宮韻煥輪華構自何年。往事千秋咽澗泉。麋鹿任遊荒砌上。風煙空鎖故宮前。幽林啼鳥飛還集。落日愁雲斷復連。羽衛歌鍾那更覿。文皇陳跡但依然。金仁老智異山韻層巒聳出白雲低。登陟還須半日稽。攀木只能看鳥過。緣崖時復聽猿啼。煙霞幕幕多靈異。洞壑淸幽可品題。况是瑤臺金碧裏。俯臨塵世夢魂迷。崔匡裕江南李處士幽居韻水北山南處士家。柴扉高閉對煙霞。雲間白鶴同來榻。洞裏靑桃幾度花。丹鼎時添燒藥火。綠蘿長掩暎囪紗。微踪徒憶當年跡。其奈塵中鬢髮華。崔承祐送曹招入羅浮韻世說羅浮最絶奇。送行今日費心思。離亭歡飮三盃酒。去路催成數字詩。瓊樹我勞看月白。金鞭君向入雲危。他年儻得深藏計。分以華山一半宜。金富軾燈夕韻金闕銅臺漏正長。人間春色萬燈光。祥煙高暎龍樓逈。瑞靄輕浮午夜凉。玉燭調來時已泰。彩毬觀處樂無央。今宵盛事難摸寫。任付元和巧樣糚。鄭知常松都長源亭韻臺殿荒墟傍岸濱。前朝文物但輕塵。四圍山色多留恨。一帶波紋細蹙鱗。往事無憑如過鳥。孤亭獨立惱行人。悠悠舊國千年跡。暮雨寒烟送晩春。安文貞 軸 鐵嶺韻峻阪縈廻小逕開。緣崖信步重遲徊。禦戎旣乏將軍略。鎭物其如出衆才。娥黛浮空殘邑僻。犬牙當路古城頹。邊塵蕩滌知何日。敵愾膚功付儻來。國島韻島中形勝擅東湖。日暖波澄素練鋪。半畞荒城留古跡。千層傑閣煥新圖。風淸水面跳游鯉。雨霽沙頭戲浴鳧。無限箇中泉石興。儘敎遊客慰孤枯。安邊府韻崖傾洞絶百園中。古邑依山山接空。浦潊遙連遼海月。煙雲深鎖薊門風。書生愧乏兼人略。太守欣逢濟世雄。滌蕩東溟知有日。威靈佇見殄西戎。又頭字韻依山古邑海東頭。冷葉寒花暗送秋。衛國當年餘古壘。忘身此夕乏奇謀。炎凉來往驚玄鳥。物我閒忙愧白鷗。看劒引盃殘日暮。一聲長笛不堪愁。林西河 春 與李眉叟會湛之家韻自從回首問長安。猥托金蘭彈禹冠。膠漆爲交心莫逆。瓊雷相望眼生寒。離懷幸得燈前話。勳業頻將鏡裏看。把酒論文歸意倦。團圓終日謾憑欄。蘇來寺韻招提淨土倚山根。架閣構樓斗可捫。一鉢生涯兼一衲。三禪法界悟三門。雕樑影動眠雲鶴。淸磬聲連嘯月猿。幸與浮屠竆苦海。化城何有俗人喧。鄭圃隱先生定平府韻幾年重九長爲客。萬里歸心對月明。山外黑雲連漠陬。雨餘黃菊繞荒城。興亡千古紛爭地。征戍三秋感慨情。嘯罷轅門長夜寂。愁思擾擾劇懸㫌。李子松鶴駕樓韻無心三子上高樓。郤愛丹靑試小留。斜雨淡雲天共遠。落花飛絮水同流。千年遼鶴歸何處。數畞山田幸有秋。獨倚危欄長嘯罷。塵淸他日頌王休。柳季聞鏡城韻攙雲嶺鎭海東頭。隻手當關功可收。萬里山河天設險。三年逆旅酒消憂。防秋禦敵身何苦。去國懷鄕事亦悠。滌蕩妖氛知有日。沈吟非是爲閒遊。權松堂 孟孫 咸興聞韶樓韻宇內車書共一天。依然文物暮雲邊。初從漢邑基洪業。便享周家永歷年。盛德神功超古史。祥光瑞氣入新絃。聞來肉味忘三月。八路聲喧萬世傳。申相國 叔舟 慶源府韻千年遼海水泱泱。北接陰山羯虜鄕。白草連空沙漠遠。黑風捲地暮雲長。三邊殺氣橫殘角。數曲悲歌帶夕陽。何幸王師能敵愾。天威今日復周疆。穩城韻拱北天涯竭寸誠。多年靡盬日邊城。胡笳萬里狂風亂。遼月三更夜雨晴。望眼已隨金皷斷。歸心長向玉燈明。引盃看劒餘何事。滌蕩將垂竹帛名。永興望京樓韻病入殘年感物華。浮生長是客天涯。傷心恨結今朝雨。撥眼燈開昨夜花。戀闕遙瞻雲擁隔。思君謾倚日橫斜。登臨不覺沈吟久。拱北微誠更似 缺。金翰林 克己 永興靜邊鎭韻萬里孤亭一望賖。遐荒勝景擅淸華。將軍靜遠風何壯。詞子題詩日欲斜。爲有膚功晴紫塞。休言逐客負黃花。虞庭况復修文德。四海今看共一家。北樓韻畫閣飛甍百尺樓。登臨一望萬山稠。人家前後連牆壁。江水東西接渡頭。醉客吟題靑竹葉。糚姬嬌唱素天秋。塵淸塞外閒無事。自是威靈振漠陬。安邊鄕校韻久頹黌舍再經營。聖廟如今煥大成。天不喪文風化蔚。人能弘道日星明。千年俎豆咸尊敬。百里絃歌摠俊英。北學從玆儒士盛。佇看魁傑應時鳴。洪逸童咸興仙景樓韻危樓高出海東天。百尺欄干四望通。雲擁荒城朝霧外。山含大野夕陽中。登臨眼濶千峯碧。嬉戲情留一點紅。仙樂聞來思盛業。數聲長笛入秋空。</text>
<title>次吳天坡 䎘 丈韻贈金 允善○二首</title>,<text>平生最恨見君遲。別後相思月幾移。膠㯃一心期淡若。嶺湖千里等波斯。暮雲鬱鬱添愁緖。寒雨霏霏散亂絲。正是離懷難禁處。開囪獨自強裁詩。最恨人間得友遲。逢君旋別歲將移。慚吾菲薄非顔氏。羡子聲名邁項斯。白鴈無憑難寄字。霜莖不耐已成絲。嶺湖不是相忘地。莫逆交情誓以詩。</text>
<title>浯川書堂酬同志 二首</title>,<text>溪舍秋光處處幽。偶攜同志上高樓。固知天餉爲吾厚。强把盃觴共滌愁。秋盡溪山景色幽。短筇閒擲共登樓。此行豈是爲盃酒。管取風煙破萬愁。</text>
<title>沙谷松亭。憶李友感吟。</title>,<text>少日相攜此地游。回頭往事水東流。臨風唱罷山陽曲。滿眼春光不勝愁。</text>
<title>平昌館。謹次退陶先生韻贈主倅。二首</title>,<text>百里崎嶇路自迷。宣揚敎化撥山蹊。仁聲浹洽稱循吏。官含凋殘傍小溪。朝夕僅支慈母養。林泉端合碩人栖。苔庭閴寂無餘事。治績將看召杜齊。石逕棧遷險且迷。行行數日覓山蹊。卑湫舊館知深峽。珍重遺詩憶退溪。一邑賴爲儀式地。千年想得考槃栖。蒼苔碧水多顔色。片墨輝煌泰岳齊。</text>
<title>次宋徐鼎臣送鄧二十弟牧宣城韻。送沈方伯文叔。</title>,<text>胷襟雪月暎雙淸。仗節南來舒遠情。漢水雖能流惠澤。棧雲奈莫駐歸程。棠陰不得傾樽別。洛社相期解榻迎。幸是偏邦知最眷。先公昔日首仁聲。</text>
<title>大谷寺。次金質齋得輿 昌文 韻。二首</title>,<text>秋入乾坤巧剪裁。勝遊宜倩酒爲媒。樓臺好處山如畫。風月佳時物不猜。盡日團圖歡自足。經宵枕藉興堪來。人間樂事知難得。更趁重陽一笑開。風裁十載仰。蕭寺一樽同。欲別無竆意。秋聲落照中。</text>
<title>又次</title>,<text>攜手躋攀御晩風。數間庵在半空中。上登絶巘參星摘。下俯長江洛水通。黃菊發時楓葉赤。白鷗飛處蓼花紅。良朋美景兼佳節。勝會方知氣味同。閥閱嶠南大。胷懷宇內寬。筆隨雲影動。詞倒峽流乾。秋到山逾靜。斗廻夜已殘。交情遊處熟。無負重相看。</text>
<title>贈柳諮議君晦 後章</title>,<text>嶠南淑氣毓英姿。河上文章世莫窺。通古胷懷眞灑落。出塵顔範又淸奇。良辰幸屬黃花節。拙語何酬白雪詞。勝會固知難可再。須將尺字報相思。</text>
<title>輓洪木齋 汝河</title>,<text>直道由來三見黜。玉堂金馬夢還空。重逢聖代求惟舊。驟沐汪恩秩更崇。宣室未承前席問。漳濱先遣抱痾終。文章志節應難泯。泚筆今誰太史公。</text>
<title>輓李孤山廈卿 惟樟</title>,<text>得意丘園七十齡。溫醇德器儼天成。常從卷裏耽眞樂。不向人間逐利名。白首長含江渭恨。秋風那意死亡情。平生事業知誰識。遺蹟將看太史銘。</text>
<title>輓李葛庵翼昇 玄逸○二首</title>,<text>詩禮家聲幾百年。斯文重寄屬儒賢。藏脩事業追遺緖。踐履工夫得正傳。用舍由來關否奉。存亡應是化淵天。南鄕自此無耆德。流涕空吟殄瘁篇。壁立頹波第一人。光風霽月是精神。公私今日無竆慟。埋却靑山座上春。</text>
<title>贈別姜大諫 世龜</title>,<text>想望同星斗。追隨隔嶺湖。白頭今始見。靑眼再開無。</text>
<title>次贈李懶隱君則 東標</title>,<text>洛下同爲客。今逢九日來。莫辭盃到手。聊與好懷開。</text>
<title>次贈李後天</title>,<text>山南水北闢幽居。世棄由來十載餘。迂拙元非需鍊養。竆寒專事樂樵漁。光陰滚滚成黃髮。親舊遙遙斷素書。珍重瓊詞今日到。驚歡不啻百朋如。</text>
<title>贈李上舍秀伯</title>,<text>阻濶年來費夢魂。卽今何夕聽嘉言。論懷未了還相別。瞻望行塵更出門。</text>
<title>敬次退陶先生陶山夕陽韻</title>,<text>滿園花卉被霜腓。夕照楓林鴈共飛。黃卷賸探前聖法。紅塵還笑昨心非。幽貞門閉▣▣▣。玩樂齋深倦鳥歸。領得箇中無限趣。林泉素志不相違。</text>
<title>又次濯纓潭泛月韻</title>,<text>秋入潭臺夜景多。攜壺乘月泛澄波。嵐光雲捲開瓊窟。浪勢天晴泝漢槎。棹響蹴流魚𢠵𢠵。桐聲和夢鶴呵呵。塵愁却向今宵盡。後會他年恐見魔。</text>
<title>贈李君則</title>,<text>居然相阻一江間。這裏離愁積似山。儻得聯翩行盡日。却將雙腳上層巒。</text>
<title>次權子韜 鈗 韻。呈龍潭精舍。</title>,<text>茅堂新築水西頭。來往其中莫作愁。數日琴歌歡亦足。龍門三夜爲誰留。</text>
<title>贈柳知禮晦夫 後光</title>,<text>黃花重九日。丹葉小春天。美景兼良友。當吟喜樂篇。</text>
<title>次金蘆洲秋伯 兌一 嘲耳神韻</title>,<text>百體於人各效功。爾今何事蔽其聰。癏官不職宜聲罪。將向靈臺報主翁。</text>
<title>耳神答</title>,<text>博問多年幾效功。世人爭道邁凡聰。將身子實違調攝。負德吾深憾主翁。</text>
<title>又嘲</title>,<text>多年司聽最爲功。深怪今來太不聰。有耳無聞非恥事。如何令我作癡翁。</text>
<title>又答</title>,<text>成業當年最有功。聲名由我達天聰。暫聾庸詎知非福。倚伏須觀塞上翁。</text>
<title>贈李君則 君則時以玉堂薦銓郞。將爲養求外。</title>,<text>鶴駕奇高聳太淸。蜿蜒淑氣鍾豪英。硏竆經術推儒輩。藉甚聲名動帝京。近侍幾多沾聖渥。遠遊還切建親誠。陳情可得專城養。忠孝雙全在此行。</text>
<title>玉淵亭。次柳上舍德應 後康 韻。</title>,<text>高亭聳出綠江邊。知是人間別有天。滿目風煙探歷盡。聊將後會白鷗傳。</text>
<title>次贈友人</title>,<text>崎嶇世路久塵埃。姿乏鸞凰衆鳥猜。一曲希音何處和。半生靑眼底時開。閒情對酒眞堪樂。華髮盈簪最可哀。自是襄陽知己少。祇甘丘壑棄慵才。</text>
<title>解官</title>,<text>五馬功名不救竆。一簞陋巷任春風。平生迂拙吾能事。遺樂千秋尙在中。</text>
<title>贈別尹明府 趾慶</title>,<text>老叟新從山谷來。一江秋水暎離盃。襃賢固是明王典。失母其如赤子懷。霜葉帶風飛洛浦。斷鴻呼伴向天隈。蒼崖白石徵遺愛。千古唯應不蝕苔。</text>
<title>夢李判書士徵 元禎</title>,<text>南華昨夜到星山。握手相逢舊日顔。無地洩冤天莫照。論懷未半涕潸潸。</text>
<title>鄕校次李上舍 華馹，權上舍士瞻 泰慶，李納言君則韻。</title>,<text>奉玩瓊琚滯鬱開。正如寒谷暖春廻。生來不慣排詩律。强欲遞酬不自裁。</text>
<title>輓李判書士徵 二首</title>,<text>憶曾崑玉虐炎燔。黃鳥飛聲閉九原。天道好還開奉運。聖朝無碍燭幽冤。昭昭國是輿情快。落落勳名擧世尊。正値新阡禮窆日。慶哀交極復何言。忍說當年事。邦家運孔艱。風儀森眼底。輿誦藉人間。每覺依依夢。頻承款款顔。拙詩曾記此。開篋淚痕斑。</text>
<title>憶李後天</title>,<text>少時同肄業。衰境各分居。歲暮思君意。滔滔逝水如。</text>
<title>見鵂巖松楸有感</title>,<text>有山山有木。萌櫱等人心。莫遣牛羊牧。吾哀斤斧尋。</text>
<title>輓表兄葛川金公 </title>,<text>問業尊師友。論親表弟兄。亞卿非滿德。眉壽只稀齡。占得牛眠吉。精隨鶴月明。公私無盡慟。臨訣倍傷情。</text>
<title>輓李君則 二首</title>,<text>玉堂金馬蚤蜚英。瑞鳳祥麟擅盛名。哀毁誰料喪不勝。公私深慟涕沾纓。十年相間後先生。三從情親等弟兄。衰病末由臨穴訣。題辭深愧負幽明。</text>
<title>輓李大憲士興 元祿</title>,<text>龍門托跡日。分義譬蘇歐。人事嗟難恃。天星幸復周。弟兄魂定慰。朋友淚還收。雅量吾南重。何憑史筆留。</text>
<title>輓柳諮議君晦</title>,<text>大老垂儀範。遺風見後孫。繩家敦孝友。博學泝淵源。俄抱終天慟。還驚入地魂。春堂無限哭。慘慘未堪言。</text>
<title>孝令村和安都事 後泰 韻</title>,<text>夕過松林寺。暮投孝令村。莫道無知己。論文更倒樽。</text>
<title>次權游餘韻</title>,<text>薄物復何謝。朋情貴自知。雪中分手處。滿酌不須辭。</text>
<title>對月</title>,<text>冰輪轉上入囪明。夜夜重逢若有情。對久我眠君欲落。金雞啁哳報殘更。</text>
<title>次贈全上舍 五倫</title>,<text>竆巷來尋若有期。開靑頗慰久離思。儻負三春芳草約。更待秋山錦繡時。</text>
<title>次周子克入直韻</title>,<text>槐院日曛聽暮鴉。不如歸煑故山茶。傍人莫說功名貴。世路紛紛亂六花。</text>
<title>出城</title>,<text>策馬高吟出國門。翩然來到漢江濆。回頭漸覺長安遠。三角山前五色雲。</text>
<title>愛月亭</title>,<text>庭畔梧桐一葉秋。滿天明月使人愁。凉生旅館因多感。憂國思家雪盡頭。</text>
<title>立秋</title>,<text>一行鴈陣忽橫空。霜葉蕭騷半夜風。大地庚炎從此去。碧天凉月滿庭中。</text>
<title>哭金秀才 宗義</title>,<text>人說高門多種德。天之降禍一何酷。福善之報竟未食。我欲不怨那可得。一家四喪不忍說。欲訴蒼蒼空慘慽。人生縱似駒過隙。豈料廿五遽夭折。父子地下同鬼籍。祖孫人間今日訣。鸞閨少婦竟何托。鳳穴孤兒泣。路人莫不增歎惜。親戚何如堪慟哭。作贅鄰舍往來日。到處追隨情誼篤。依依往年握手別。俯仰遽爾幽明隔。丰容底處得再覿。天乎天乎邈難詰。報應之理儻不忒。應令一子將成立。途遠還嗟違執紼。秖寄哀詞淚垂臆。</text>
<title>敬次尹和靖思親韻</title>,<text>永訣親顔更莫承。泫然下淚蓼莪經。却憐啞啞林中鳥。啼血看花紅滿庭。</text>
<title>輓李▣▣ 亨龜</title>,<text>門連瓜葛獲知偏。窺測涘涯莫我先。孝悌傳家聲有藉。謙和接物世無肩。鮐文旣得期頤享。螽羽能令福祿綿。暮道一兒惟疾念。幽明餘憾更堪憐。</text>
<title>輓鄭景瞻 䡏</title>,<text>藥圃先生四葉孫。家聲軒藉典刑存。業傳詩禮蘭多茁。身老田園酒滿樽。今日誰料驚大夢。異時無復接嘉言。挹湖明月淸風夜。應有歸來不昧魂。</text>
<title>憶伯氏</title>,<text>音容已隔五年春。警誨猶能入夢頻。泉裏人間兄弟義。茫茫天地杳無垠。</text>
<title>輓李表叔 秀漢</title>,<text>公與先人表弟昆。翩聯自少等箎塤。從傍早見風裁凜。追後終知戚誼敦。一疾難痊遘虐厲。三年慚負問寒暄。泉臺更遇如平日。爲報孤生奄叩盆。</text>
<title>朔講日戒子姪。仍示里中年少。</title>,<text>男兒生世處身難。念及羣蒙不自安。事業當求忠孝上。工夫須向簡編間。臨財淡蕩終何累。接物溫淳亦可觀。榮辱固知皆在我。庶將敬字著心肝。</text>
<title>次贈洪▣▣ 履元</title>,<text>非是林泉避利名。尙憐風月有雙淸。柴桑擁鬱門常掩。澗谷幽深路不平。握手誰能相對面。論心無復可忘形。鄰居幸與仙翁近。勝會爲期春氣生。</text>
<title>輓金偃如</title>,<text>自我瓜葛幸相連。嘉行於公識最偏。活計淸貧原世業。儀容淳朴出天然。棣華韡韡情何極。蘭茁振振慶亦綿。七袠光陰從古罕。仁人食報果無愆。</text>
<title>輓姜㫌善 象先</title>,<text>燀赫家聲耀後前。二龍何似五龍賢。靑雲紫陌曾隨分。白石淸江晩有緣。南極忽驚星彩晦。北邙那忍雪涕漣。天敎佳胤傳遺業。餘慶將看徹九天。</text>
<title>寄吳伯叟 命老 慈仁縣齋</title>,<text>偶爾相逢嶺海人。澹然如照舊精神。情書再得須臾頃。不覺沈痾自袪身。</text>
<title>病卧鶴城。書懷寄李參奉 簠。</title>,<text>形臞才短一衰翁。作吏三年地盡東。戀闕憂深頭渾白。臨民政拙面常紅。虛聲誤徹爲欺罔。題品如公可下中。歸意蹉跎身亦病。擁衾遙憶故園松。</text>
<title>閒居雜詠 十二首</title>,<text>雪裏亭亭翠色含。元來貞節孰同參。當年錯道蒙秦累。欲托襟期不自嫌。右松翠色琅玕卓數尋。風吟雨打響淸琴。乘閒步月要相伴。最愛中含太古心。右竹春到庭梅對一枝。月中疎影更淸奇。臨風若訴無知己。羞向江蘺較等夷。右梅貞姿雅態卓䕺中。獨向東籬傲雪風。千載心期誰共托。陶翁去後又茅翁。右菊萬紫千紅耀眼前。藹然和氣趁春天。莫將香蘂爭先發。我愛寒梅托契偏。右花滿庭芳草綠蔥蔥。知是東君第一功。始識不除囪翠意。團團和氣自然同。右草從空噓氣便颼颼。習習於春瑟瑟秋。終古幾添遊客興。更隨明月作奇儔。右風一點精光照古今。幾隨騷客入哦吟。中秋忽覺無邊景。不在天心在我心。右月泠泠七撥產淸音。太古遺風滿素襟。始識聖人爲樂意。宣其湮鬱滌邪心。右琴滿瓮香醹是聖賢。傾盃吸月任陶然。羲皇天地身無事。方信人間有酒仙。右酒危軒憑醉放高歌。聲入南風四月和。淡蕩胷襟無點累。世間萬物柰吾何。右歌靜裏閒看萬卷書。聖賢遺訓等菑畬。固知至樂無過此。曬腹高風謾起余。右書</text>
<title>南山寺。憶安卽我。</title>,<text>三十年前到此寺。重來不勝感懷多。四人同苦云誰在。我亦如今髮已皤。</text>
<title>輓李▣▣ 在明</title>,<text>冥冥一理問無緣。曷與其才不與年。望斷倚閭朝暮哭。盟虛在御瑟琴懸。鴒原小弟將何托。鳳穴穉兒最可憐。萬事悠悠沙月白。春風揮淚自漣漣。</text>
<title>輓金山陰明瑞 健○二首</title>,<text>洛社聯翩日。襟期托弟兄。分攜經幾載。阻闊隔脩程。薄縣才難展。中年病忽嬰。喪明天報嗇。題輓涕沾纓。詩書傳素業。孝友邁凡倫。接物心無我。臨民腳有春。平居多坦率。半世任淸貧。冢子嗟先逝。蒼蒼問莫因。</text>
<title>輓李達于</title>,<text>僻寓曾來訪。胷中釋鄙萌。年光纔換序。身世遽捐生。享壽雖云嗇。多男最是榮。芙蓉山下路。矯首不勝情。</text>
<title>輓外舅朴公 世駿</title>,<text>松形鶴髮望如仙。長者風流世莫肩。接物爭推鄕里善。安貧無愧古人賢。龍門落日驚春夢。金谷遺墟鎖暮煙。杖屨追隨承誨久。今違臨穴涕漣漣。</text>
<title>輓金仲實 必榮</title>,<text>蕭寺聯翩日。論交等弟兄。升沈經二紀。離合乖初盟。半世光陰促。雙男福祿縈。怯寒違執紼。衰淚謾沾纓。</text>
<title>次從子上舍之杰詠菊韻</title>,<text>籬邊霜菊卓寒䕺。雅態惟含栗里風。靜對明囪成晩契。更看新月又升東。</text>
<title>輓鄭上舍 碩胄</title>,<text>郡符初佩日。竊擬挹淸揚。未到君先逝。題詞我獨傷。無人來偃室。有淚灑琳堂。萱闈同日窆。憑誰詰彼蒼。</text>
<title>輓南東萊載元 垕</title>,<text>身上恩光膝下榮。人間福祿說吾兄。廟堂密勿籌邊策。旅館飄零蓋世精。慈母三春輝未報。胤兒千里骨應驚。仙蹤奄與塵凡隔。遙向蓬山哭失聲。</text>
<title>輓辛護軍 纘先</title>,<text>鶴髮厖眉是嘏仁。誰知狼北大星淪。專城護養旋聞訃。上界乘仙遽厭塵。泉下會尋臨沆井。人間虛負畞丘春。今朝執紼偏多感。宿草披來倍愴神。</text>
<title>輓李耆卿 喬年○二首</title>,<text>六月松亭會。心腸盡日傾。秋冬纔繼序。身世奄捐生。舊殯筵將撤。新阡窆又營。終天孝子慟。未及養專城。自先交契厚。鄰卜水西東。小少從遊久。團圓到處同。浯堂中夜月。仙榭夕陽風。回首芝山下。悠悠萬事空。</text>
<title>次贈都慈仁 處亨○二首</title>,<text>翩翩皁蓋向靈芝。山色應添雨後奇。蕭寺同遊知有數。夜來徒費夢中思。論文試席幸相依。分袂郵亭帶晩暉。夢罷朝陽明月夜。倚欄遙望片雲飛。</text>
<title>謁立巖書院 二首○享旅軒先生</title>,<text>洞幽天地秘。巖立鬼神持。芳躅留如昨。斯文賴不虧。立石高難仰。淸泉逝不竆。源深根厚處。道體與之同。</text>
<title>次都會卿韻</title>,<text>竹葉無媒逕。甘棠有脚春。萬愁消去盡。何羡葛天民。</text>
<title>輓權子韜</title>,<text>於兄叔姪契偏深。眉瑞之亡已隕心。君又不留今掩壙。我將無處更開襟。蒼松舊閣人何在。白雪空山夜正沈。春樹茫茫魂欲斷。數行衰淚寄悲吟。</text>
<title>輓權子善</title>,<text>追思十五年前事。舍伯持衰向九泉。餘淚人間猶未盡。哭君今日又泫然。</text>
<title>哭李秀才 斗兼</title>,<text>前後靑春父子喪。可憐增減一年强。忍看碧海沈明月。欲問蒼天涕自滂。其大人二十六而夭。君年又二十五。慘哉。</text>
<title>次贈再從姪參奉 萬杰</title>,<text>幾年爲客負黃花。投紱歸來興足誇。九月秋風如有待。四時佳節此無加。</text>
<title>朔講日感舊</title>,<text>憶曾年少壯。講席逐旬開。敎誨雖多術。愚蒙柰匪才。每慚樗櫟散。久哭棟樑摧。今到重修日。悲懷不自裁。</text>
<title>述懷 四首</title>,<text>蓬室恒懷肉食憂。欲陳微悃路無由。斬奸未借朱雲劒。戀闕空霜范老頭。洛蜀分明宋日傾。海東今見國如枰。戈矛競對同寅地。一部誰將致太平。閒卧江湖閱幾蓂。愛君徒抱獻芹誠。耕田鑿井蒙休澤。只祝南山萬萬齡。萬疊靑山隔紫雲。世間榮辱也誰云。閒情小醉沿溪出。卻恐西音入耳紛。</text>
<title>杜門</title>,<text>投紱歸來任運騰。盈簪華髮已鬅鬙。閒居豈取塵間事。兀坐無言學病僧。</text>
<title>輓琴隱朴公 希文</title>,<text>閒居卧自然。樽酒樂高年。口絶寰中事。身如物外仙。百齡將逝老。一疾竟難痊。此日人間慟。雙㫌向九泉。</text>
<title>輓申▣▣ 道源</title>,<text>我知君樸實。君許我庸疎。地步莽蒼近。襟期膠漆如。各緣多疾病。相恨斷音書。今日存亡訣。題詞淚滿裾。</text>
<title>輓邊參奉明宇 之斗</title>,<text>忘年交契重雷陳。溫雅襟期我獨親。一級豈云天報德。雙珠可驗理酬仁。九溪寒月驚殘夢。金谷新庄挹後塵。鄰卜已違王翰計。秋風衰淚倍沾巾。</text>
<title>輓權竹軒日章 晊</title>,<text>平生交契竹林賢。病裏峩洋報絶絃。入地應知無盡痛。高堂朝暮淚傾泉。</text>
<title>輓徐營將 穉</title>,<text>達城佳氣間生雄。凜凜英姿孰似公。節制東京嚴部伍。關防北塞壯威風。竆途可惜身先老。末俗誰憐位未崇。媿我平生投分密。白頭南望涕盈瞳。</text>
<title>輓尹大鳴 振宇</title>,<text>我有三尺琴。逢君托知音。牙絃今忽斷。與誰論此心。獨坐淸秋夜。嘆息涕盈襟。淸淸一曲水。灧灧明月沈。人事今已矣。白頭空悲吟。</text>
<title>輓金參奉 鍵</title>,<text>藉甚名家胄。軒然古老風。質醇知性直。詞博見才雄。稀壽仁雖驗。祠官祿未豐。泉臺長夜別。不覺淚濛濛。</text>
<title>輓李上舍 述意</title>,<text>赫業衣纓地。驚看耀世珍。文詞雄泮館。風範式鄕鄰。未展屠龍藝。還爲駕鶴賓。重思瓜葛好。倍覺涕沾巾。</text>
<title>輓金察訪 夏鈗</title>,<text>吾聞古盛世。人物無夭亡。父無失子憂。兄不哭弟喪。有兄兄無孤。有婦婦無孀。如何世漸下。此理乖其常。唯君早懷奇。聲譽擅南鄕。黃紙書名日。騄駬擬騰驤。腴田沃壤驗。爭道福祿昌。厲虐忽云遘。藥餌還無良。一卧竟不起。萬事歸亡羊。年纔而立餘。天奪何其忙。科第爲空物。郵官一夢場。爺孃哭失聲。聲應徹穹蒼。伯仲無涯慟。慟如刀割腸。無男兩幼女。最堪傷。靑閨晝燭人。抱持叫中堂。哀哀復哀哀。白日慘無光。遙知九原下。冤恨亦應長。從前積德門。此禍誰愆殃。吾欲詰於帝。無階至帝傍。吾欲要諸巫。君子遠巫尩。責鬼鬼冥冥。怨天天茫茫。丰儀底處覿。大夜無時暘。詞與言俱盡。衰淚沾衣裳。</text>
<title>苦霖</title>,<text>平陸成江久。淫霖春夏餘。回天杳無力。誰埽浮雲除。</text>
<title>輓柳上舍德應 後康</title>,<text>厓老門庭代有人。多君昆季典刑新。詩書禮樂傳家業。愷悌慈詳出等倫。逸足方期千里遠。文星誰料一宵淪。高堂日暮羣兒幼。天意蒼蒼問莫因。</text>
<title>輓權察訪叔寬 希卨</title>,<text>上有雙親下婦兒。奄爲千里蜀魂啼。遙知郵舘終天恨。深與大同江水齊。</text>
<title>輓黃老玉 珯</title>,<text>音書阻闊隔三春。白石蒼蒼入夢頻。落地纔分時戌亥。關天叵耐數亨屯。九原漠漠儀容閟。百里悠悠想望新。回首暮雲腸欲斷。淚添東海浩無津。</text>
<title>輓高參奉汝涵 世章</title>,<text>儒林雅望擅南鄕。洛水源淸濯肺腸。裹足叫閽扶一脈。竄身投塞閱三霜。天將有意先勤苦。鬼實無良竟閉藏。獨抱孤桐靡所適。斷絃誰復解峩洋。</text>
<title>責乳鷰</title>,<text>翩翩雙鷰往來頻。爲哺羣雛忘苦辛。慈愛固知同物我。事親胡乃不如人。</text>
<title>乳鷰答</title>,<text>物性由來稟不均。慈天猶未下於人。非關反哺勤斯育。佇見他時羽翼新。</text>
<title>和金敬之 聖基 盆梅韻 二首</title>,<text>雪萼亭亭傍小屛。主翁心事一般淸。何人更對黃昏月。金谷遙知倒酒觥。蕭灑幽居絶點塵。雪中梅萼更淸眞。貞姿雅趣人誰似。宿世西湖有隱倫。</text>
<title>輓白康津可遠 世興</title>,<text>故舊今誰在。吾兄亦已亡。芳名留桂籍。厚澤流桐鄕。鳳穴雛皆好。牙絃恨獨長。重憐東海月。流影照虛樑。</text>
<title>輓權上舍 以熽</title>,<text>一水盈盈地。相從過半生。中何衰落甚。晩復病憂嬰。古調元疎雅。眞心自坦平。浯堂往歲會。追憶不勝情。</text>
<title>輓權佐郞命之 希說</title>,<text>伯仲連年繼喪淪。茫茫天道問誰因。閨中血淚靑孀婦。堂上稀齡白髮親。科第從知榮不慶。功名良覺夢非眞。泉臺握手無竆慟。應使靈龜訴帝宸。</text>
<title>輓李珍山 坽○四首</title>,<text>水北山南一洞中。三人先後繼登龍。帝令二子修文遽。白首人間哭此翁。名門名輩同時起。一髮芝山正毓英。地下修文何太速。彼蒼蒼者果無情。白松原谷一山間。到處相逢露肺肝。老少如今生死別。天高難問涕汍瀾。懶令已歸仙。而君遽又捐。斯文胡至此。吾道最堪憐。位壽關時命。詩書有子賢。靑山埋玉樹。江水咽多年。</text>
<title>輓權上舍士瞻</title>,<text>丰姿落落逈超羣。更被英賢奬掖勤。鳳沼搴蓮稱汪說。龍墀射策失劉蕡。哀廬泣盡三年血。寒壠新開四尺墳。怊悵老夫無限慟。我甥今日葬同君。</text>
<title>今年餘二日</title>,<text>今年餘二日。新歲隔三宵。白首竆閻裏。南山祝聖堯。</text>
<title>輓權上舍正叔 克正</title>,<text>襄陽名閥本蟬聯。長老門庭胤胄賢。草澗淸風三世澤。竹林幽趣一身專。高才竟蟄知由命。大耋還慳莫問天。拔俗高標那復接。謝家猶有慶緜緜。</text>
<title>贈柳壻 聖和</title>,<text>來訪衡門九月秋。歸栖江閣作淸遊。豚兒幸得騏蠅附。漸染將期對刮眸。</text>
<title>次從子之杰鵂巖釣魚韻</title>,<text>十里平沙望眼迷。煙林深處鎖嵒扉。投竿默坐追千古。箕潁高風却是非。</text>
<title>輓朴僉樞 世馹○三首</title>,<text>名家華胄繼家風。隱德平生古德公。孝友幾多爲衆慕。睦婣常自盡吾衷。百年琴瑟重牢慶。天爵恩榮二品崇。遺澤如今何處見。謝庭䕺桂又生䕺。公爲從祖門楣客。與我先君契誼深。三十年前分宅事。不堪孤露倍傷心。往年秋暮拜牀下。自幸親陪地上仙。遼鶴重歸何日是。舊時城郭自凄然。</text>
<title>有感</title>,<text>相士先心術。觀人後事爲。根源誠實地。餘外不須知。</text>
<title>輓柳進士</title>,<text>厓翁德業海東名。吾見其孫尙典刑。藜榻賸竆經世學。蓽門長抱獻芹誠。浮榮倏忽三刀夢。人事蹉跎七十齡。跡滯郵亭違執紼。爲題哀輓淚如傾。</text>
<title>閒居寓興</title>,<text>性本厭囂塵。身居寂寞濱。江山欣得主。風月幸爲賓。愛竹元非俗。看松自養眞。箇中無限趣。專付一閒人。</text>
<title>輓柳翊贊 宜河</title>,<text>厓翁德業振吾東。更見賢孫繼古風。家法不求忠孝外。躳行祇在謹嚴中。八旬縱得仁遐壽。三品還嗟位未崇。唯有紫陽書一部。單傳遺則詔無竆。</text>
<title>移居凍松村 二絶</title>,<text>爲木吾當作彼松。擇居今卜凍松中。晩年托契誠非偶。慳秘從知待此翁。人如爲木可爲松。貞操當看凍雪中。歲暮心期同物我。蒼髯長對白頭翁。</text>
<title>淸明雨</title>,<text>淸明胡乃不淸明。閱月經旬雨未晴。蔽日浮雲誰埽去。田翁束手廢農耕。</text>
<title>悼殤</title>,<text>老夫年迫古來稀。胎髮纔乾爾曷歸。爾歸不識爺孃面。生世其如朝露晞。得汝今纔數箇月。喜何其晩哭何忙。可憐連歲埋兒處。不覺燒灰九曲腸。</text>
<title>族姪 后相，族孫 緯恒 兩上舍。榮還拜墓。</title>,<text>積慶由來裕後昆。兩君才藝振吾門。喜深鄕黨推英彥。感極幽明識聖恩。接武豈徒司馬擢。超羣將見化鵬騫。雲仍齊會榮還處。不覺西山日欲昏。</text>
<title>憶安卽我</title>,<text>南山寺裏昔同筵。屈指如今五十年。樑上只看淸夜月。依依顔色夢中懸。</text>
<title>代輓南佐郞 之望</title>,<text>恭惟我戚丈。雅望擅南鄕。才藝迴超俗。儀容頗異常。待人無表襮。持己有隄防。絃誦傳家業。席珍播國香。泮宮始泳游。蟾殿終翺翔。從此展經綸。謂公扶廟堂。市朝何齟齬。丘壑宜彷徨。叵耐病纏繞。豈嫌身晦藏。功名止督郵。事業專耕桑。驛卒頌恩澤。生徒開土牆。吾知垂裕遠。神俾後來昌。存沒當如許。竆通付彼蒼。沖襟雖寂寞。風儀想軒昂。才薄蒙優奬。詞荒愧短章。此行挽莫止。何日襲餘芳。回首浯川路。東風淚萬行。</text>
<title>輓權執義啓余 廸</title>,<text>暗中模索也能知。如屑佳言更覺奇。地望已推端笏日。治聲曾著佩銅時。可憐旅館黃粱夢。其柰堂闈白髮慈。萬事居然成一瞥。寢門垂涕爲公私。</text>
<title>輓南承旨 天澤</title>,<text>人物當年孰擅名。令公兄弟最蜚英。省臺迭入聲曾著。貂玉交輝爵共榮。出守雄都光祖禰。晩歸私第養神精。天涯驚報新阡啓。遠寄緘詞涕淚傾。</text>
