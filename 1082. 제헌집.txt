<title>感初鴈作</title>,<text>朱羲行西陸。少昊厲寒節。淸商吹閶闔。回迅薄林樾。鴻鴈以時至。拂羽曾穹濶。朝從朔土翔。晩度江南歇。翩翩遵渚陸。嗈嗈隨陽日。因風送新響。白露中夜結。閨婦驚歲晏。旅人傷遠出。思家式微唱。催衣砧杵發。我心別有感。聞之增嗟咄。六龍未可頓。學業空放失。微禽亦知時。人其不如物。聖賢慮後世。羅縷辭無闕。讀書須努力。靑春易白髮。寄語同懷友。願言惜歲月。</text>
<title>栢田歌</title>,<text>淮陽縣前多古栢。栢田森森三十里。千尋箇箇竦以直。遠望菀若靑雲起。人言栢熟七八月。窠實懸懸食可美。太守嚴明發號令。一郡民集無遠邇。淸朝持竿上樹顚。低枝摘盡高枝披。翹翹竦身寄百尺。蟻黏猿攀紛打捶。栢幹皮滑不可安。手失足跌頻墮死。年年歲歲苦未歇。哀此淮民奚罪爾。厥貢庭實未云多。太半輸入苞苴裏。華筵美人列方丈。破實如星侑珍侈。玉糝之羹雪和餠。膏味一嚼香逬齒。滿堂高坐稱奇絶。寧知栢田苦如此。栢田栢田吾欲材爾栢。廣廈庇盡吾赤子。</text>
<title>七日朝發北靑</title>,<text>觱篥聲長和戍歌。行行朝日碧城過。白沙祠古松雲合。靑海舘寒野雪多。歲暮豺熊深峽窟。時淸鯨鰐靜溟波。書生不與邊謨事。淵老奇遊問若何。</text>
<title>肅愼遺墟雜詠</title>,<text>石鏃鏗箘古。明堂厥貢奇。至今東海上。遺製野翁知。右楛矢晶晶破山骨。磨成半月形。壠沙埋不得。古色尙凝靑。右石斧千舂富媼築。堅韌勝金城。丘貉今如昨。風霜洗莫平。右土城</text>
<title>觀心亭。雨中吟。</title>,<text>滿砌桃花蔌蔌紅。小罇寂歷倚房櫳。貪看魚戱芳池水。不省鶯啼綠樹風。</text>
<title>訪護國寺</title>,<text>名山有佳興。遊騎載壺觴。紅樹初多色。黃花自作馨。星辰身外滿。鐘磬意中長。邂逅一僧古。衣邊太白霜。</text>
<title>京行還至恩津紀見</title>,<text>活活田間流水鳴。人家隨處竹籬明。白鷗飛過黃牛外。春氣盎然一野平。</text>
<title>渡漢江作</title>,<text>芳草隨征馬。春風度漢洲。濛濛花雨裏。野色上耕牛。</text>
<title>東林居士寄示重陽三詩。道其惜衰感舊之懷。讀之騷騷有楚響。顧余才闋心制。哀廓無以自定。得此益自悲感。遂和寄古體三首。首說孤露之狀。次道自慰之情。末又言朋知磋切之意。詩固不足觀。而亦有以知其哀深辭慽矣。</title>,<text>翹翹階前草。上有喬樹林。葳蕤日有滋。終歲依厚陰。不識雪霜苦。徒悅膏液深。飄風忽回迅。一朝頹千尋。雲端失蒼翠。孤芳劇蕭森。寒威未可禦。萎殘逼葉心。昔謂千歲永。含蓼孰料今。孤苦繞舊地。哀怨穹蒼臨。其二爲孝貴至誠。視聽無形聲。養志未盡分。歿身辜戾盈。天地泣伶俜。狂顧魂屢驚。憂道有遺訓。夙興懷潔精。爲惡恐貽羞。趣善思令名。精神一以通。幽微貫顯明。無忝亮在斯。瞿瞿秉余誠。其三芝蕙轉流光。綺瑟泛淸商。同心有斷金。馨佩周道章。明星豈華藻。特達象珪璋。努力昭令德。扶光易遹皇。</text>
<title>宗叔士强 垍 氏卜居南溪。名其軒曰晩圃。宗人皆有詩。要余和之。</title>,<text>屋上靑山色。薹萊興有餘。耕雲開藥圃。潄石引花渠。晩食知當肉。豐年驗夢魚。從君行問舍。爲我著農書。</text>
<title>東郊紀見</title>,<text>深秋氣候殊多變。荐雷連旬昨夜霜。輕霏吹曉寒颯颯。澹霞成雲日色荒。須臾陰翳遍山川。回風急雨勢蒼黃。山路淖泥岸屢崩。溪澗變流石如堂。徒旅動色却相向。馬蹄欲折愁路長。中原刈散稻秔穎。人擔牛載何奔忙。早旱無奈已成災。况復水濕易腐傷。村叟倚戶但長吁。卒歲無資號穹蒼。千載詩人憂正深。我行不嘆滯村鄕。</text>
<title>滯雨笠石。日夕頗有晴意。</title>,<text>連朝陰雨夕初停。磵氣濛濛潤石屛。林外村分遠近火。天中雲漏兩三星。輕寒槲柵風微響。重濕茅簷霤暗零。明日定應歸路好。華峰晴色上衣靑。</text>
<title>農郊與家弟衡仲 銖。用杜陵韻。</title>,<text>列柳蔭淸巷。閒雲照晩泉。身宜壠畒隱。名畏世人傳。草暖黃牛外。山晴白鳥邊。郊扉成信宿。樵采意悠然。</text>
<title>紀夢</title>,<text>行行古道披荊棘。山水泠泠淸心目。蒼磴掛蜺不可攀。雲際峻嵃拔奇壁。邂逅二人忽向我。前挽後擁登頃刻。龍湫瀑布壯聲勢。東北有樓高百尺。振衣朱欄一徘徊。二人不見超獨立。廣石鋪庭可萬人。淸泉被流映靚綠。云是尤翁所曾遊。巴串佳名自古昔。快觀平生稱奇絶。拍手覺來神尙適。</text>
<title>念五。訪從氏 載鎭 弘陵齋舍。伯氏及再從弟以之 仁鎭，庶從弟老鎭亦會。拈杜詩賦懷。</title>,<text>齋居近水石。霞氣上衣霑。楓葉頻移榻。山光不下簾。鼴喧霜橡落。魚集雨溪添。荏苒天時感。巖熊共守潛。</text>
<title>石梅次西隣翁</title>,<text>入室翻敎俗慮輕。槎牙並立飮人淸。中通嵌竇寒光聚。上達勁梢暖脉生。造物亦知同類感。貞標合着主翁名。商調禹貢千秋事。高卧柴扉風雪聲。其二文章富貴摠云輕。佳友閒中有是淸。寸塊却參千仞勢。尺身能接一陽生。人工移化難尋迹。物性藏眞不受名。紙閤慇懃粧墨竹。晴宵彷彿作寒聲。其三瓦盆能使鼎彝輕。無𧏮塵中貯兩淸。太華晶光凝一片。羅浮神韻化前生。世間百事除吾癖。天下誰人並爾名。鹽虎玉龍寒雪裏。陽春歌和鏗如聲。其四高標莫許品題輕。玉貌蒼顔剩得淸。灝彩撲簾如月照。晴光近案欲雲生。巖巖特秀寧加狎。的的相看未敢名。喚友呼妻太多事。天機須驗默無聲。</text>
<title>四月上浣。宿林川歸德村宗人鼎鎭汝久宅。使從姪健永呼韻共賦。</title>,<text>村密如薺合。洲環似月圓。氣浮金馬郡。波逈錦江天。珠貝控湖口。魚龍産屋前。蒼然萬里意。指點衆帆連。</text>
<title>孟秋渼上作</title>,<text>靑山近上游。雲氣每悠悠。城巿偶椉興。江湖已動秋。村籬匏蔓細。陂水蓼花幽。一鶴廣陵北。依依泝浦舟。</text>
<title>孟冬二日。往拜尹聘君於維楊之宅。時孺人及穉女已來留。穉女手獻園栗。仍誇說秋來摘果事。</title>,<text>我馬行晨雪。村餐坐夕星。秋園芋栗事。且信女兒聽。</text>
<title>吳文卿 載純 宅拈韻</title>,<text>掇花滿在手。笑擲芳池中。燦然忽動色。邂逅水兼風。</text>
<title>西湖舟遊。和諸益。</title>,<text>月出大江流。游氛廓東西。蒼蒼舟楫外。水鳥三兩啼。倚舷聊一望。曠然百慮齊。我爲江心水。願濯明珠泥。君作月中光。於以照天倪。薖軸方知樂。世人徒勃磎。中宵耿不寐。江月更提携。其二文章奪化力。星辰可引上。蕩激巨爲河。細者淪縠漾。所以玉局仙。笑罵騁文浪。屈强河南外。譏侮恣放宕。千載黃崗賦。載耳聲瀏亮。嗟嗟徒自大。道味不曾餉。右懷東坡赤壁遊其三道在人不弘。宇宙日寂寥。䌤縫更屬誰。風雨晦中宵。鑿喪良可欸。大羹貴不調。滄洲有明月。天聲送玉簫。河源一萬里。勖哉溸蘭橈。右感懷其四擊汰雲霞散。寥朗天宇濶。沿江踴蒼石。臺兀橫翠樾。一片兩片帆。歷歷溯灘月。西南岸勢拆。仙峰影滅沒。同遊摠會心。列坐歌吟發。却令帝江舞。金波動怳惚。雞鳴尙在舟。淸露殊未歇。右紀遊</text>
<title>渼陰有梅一盆未開。謹獻一律。</title>,<text>玄根涵漑素津全。蓓蕾枝頭小大圓。稍稍排寒陽一線。娟娟生白月初弦。剩推色相無形際。倍覺精神未發前。物理於人須取象。邵翁作事以先天。</text>
<title>四月十九日。與家從及崔和仲 䘻 會文卿宅。其翌日。作七言古體二篇。</title>,<text>君家近接鳳凰門。嘉樹掩映淸池曲。早起拜親退讀書。弟恭子順安且樂。心長姚姒騁文章。與世和光人不識。秪今未發明王夢。白日高歌聊自適。右屬文卿其二菊軒老叟有古心。行年五十顔似渥。華池落筆動晴雲。詩興滔滔泉瀉石。世事付了一局棊。營爲未曾枉費力。據檻顧笑生淸風。雨後留期垂紳瀑。右屬和仲</text>
<title>二月二日夕。趙景瑞 㻐 帶雪來過。夜深又帶雪而歸。翌朝率爾賦寄一絶句。要和。</title>,<text>聽罷春鴻啓夕扉。相看微雪在巾衣。語長忽覺樓臺白。風送瓊花一路歸。</text>
<title>三月二十一日。用王維詩桃紅復含宿雨。柳綠更帶朝煙分韻。六</title>,<text>綠杞緣階上。近墻三樹桃。韶光映深淺。朝日出纔高。其二吾王有疾歟。晨夕百官走。閉戶獨深憂。看花不敢復。時上候欠豫閱月。近又添越。臣民憂遑。其三萬物日催生。東風兼好雨。安將天下春。一一輸臟腑。其四童子學吹笳。手持如指柳。粲然心理明。外滑未曾誘。其五有時花片飛。苔塢流晴旭。黃鳥兩三聲。滿城楊柳綠。其六開戶望靑天。和風吹緩帶。欲仁仁在斯。萬事元非外。</text>
<title>陪伯氏訪華山。健姪亦隨。道中拈韻。</title>,<text>出水蒲花白。盈疇麥苗靑。偶隨樵叟去。時與野鷗停。嵓屋通雲氣。山城抱月形。入林心更喜。峰影逈亭亭。</text>
<title>西嵓寺</title>,<text>連山匝還當西拆。衆水奔流自北回。築城橫接中間勢。蒼翠飛湍一處來。</text>
<title>文殊庵</title>,<text>山腰橫一徑。徑轉得禪扃。窟闢㟏岈勢。樓懸縹緲形。冒苔金佛老。棲雪翠禽靈。肇創知何代。沉吟倚石屛。聞有彩翠異禽。每年雪時。來棲窟中。及春生還去云。</text>
<title>山映樓</title>,<text>山勢忽回轉。當中置一樓。巖懸巧對峙。泉匯廣分流。老木蒼霞細。朱欄白日幽。遲徊故不下。嚶鳥若相求。</text>
<title>余讀陶湖金公鼎亨顯孝錄。而知孝感之理之果不絶也。古之人有感雪笋氷鯉者。孝至於感而至矣。然以其至也。後世絶無聞也。今陶湖之養其病母。能致雪中生苽。非孝感之至。能如是乎。苟有其人。則理固不可誣也。異日三綱之續傳。其必與斯人歟。敬次其卷中韻。以副其孫河壽之請云爾。</title>,<text>異事笋魚後。冬苽以養親。三綱如續傳。純孝與斯人。</text>
<title>與老弟族姪澤永。訪舍弟衡仲農墅。</title>,<text>野色靑門闢。沿溪一路通。楓林偏照夕。鴻翼自知風。村在依依際。山橫渺渺中。黃花行復採。遊興共冠童。</text>
<title>冬至前一日。家姪漢永至自高陽。書示一律。</title>,<text>男兒輕産業。吾道在書林。積善徵餘慶。扶陽劃衆陰。栽培非待物。轉斡只由心。邂逅春生日。叮嚀告爾深。</text>
<title>臘月十一日大雪夜。雲收月明。開雪涉園。迤到庭松下。雪色與月光相映。皎然如晝。於是甚樂。徘徊久不能返。有風吹墮松雪。尤奇觀也。與老弟拈韻同賦。</title>,<text>靑松冒白雪。風起舞瓊花。樓映輝輝月。山橫淡淡霞。存心收夜氣。卽目攬淸華。妙境人無識。徘徊星斗斜。</text>
<title>感興</title>,<text>讀易林齋感慨深。鬢邊翻覺白毛侵。千匀决澤排山氣。一片旋封奉璧心。假使有爲寧自泰。終然無遇也能潛。從今四十三年始。枝葉除來坦道尋。</text>
<title>閏七月初吉。謁叔父寒松公祠堂。行茶禮。兼薦時食。退而有感。成長篇。</title>,<text>閏七月維古八月。早稻已登新梨熟。芋子如卵菁葉大。亦有林檎實可摘。天地節換氣隨變。孝心忽感懷怵惕。蠲器潔餐趁初吉。入廟如或見我叔。我叔不見神有位。始也皇皇終縮縮。再拜焚香僾扃宇。整列諸品兼薦酌。飮食有氣各生芬。氤氳上升團成結。物具政應歆一一。撤來依舊如始設。幽明已分理亦異。杳冥惚怳不可度。不可度兮疑不定。涕泣撫餐何嗟及。始知親歿享以三牲腆。不如生養一味薄。</text>
<title>景瑞送示詩卷。其格甚奇。大較以顚倒變化爲主。往往出有入無。非人之所能及。疇昔之知景瑞之詩。可謂淺之知也。而今然後知乃深也。遂書一律於卷尾而還之。</title>,<text>態度春雲未足奇。人工却使造翁疲。金蟬殼脫神惟得。玄牝竅通妙獨知。忽地花從冬雪綻。居然月向雨天移。尋常變化無生有。一片心靈摠是詩。</text>
<title>景瑞示余詠虹詩曰。曩也歸自永衙。道蔥秀店。時夕雨方收。有虹當前。其狀甚奇。遂感而有此作。讀之其托意深奧。儘得風雅之體。甚可服也。記余曾在壬午之歲。往維楊。纔到州後小嶺。忽朝霧霏濛之中。大虹橫立馬西。行數里尙然。有若相趁者。未知景瑞所見於蔥秀者。何如於余之見也。追賦以示景瑞。</title>,<text>朝景翳復明。白霧漫陵谷。溶溶石如舞。推盪互吐吸。當中怳穹脩。大虹當馬立。俯諦根深蘸。仰視體高揷。光氣不可定。炫煌靈怪作。若紅復絢靑。如黃還錯白。色色分條理。忽又縫無迹。星精漫幻化。玉氣應湊泊。撑空學月形。照地擎日色。彎彎彩梁勢。天津逐風躡。飮水從氣類。神變亮難測。俄然噴大雨。霈霶遍膏沐。默究造物理。一機妙承接。玆觀豈徒爾。載筆增慨激。</text>
<title>與健永共次唐人韻</title>,<text>君不見岷山之江。朝海有萬折。又不見豫章之木。參天高百節。大老已去衆兒嘈。紙上寥寥載空說。吾寧去挹滄浪淸。不令塵埃來上纓。靑冥影斷橫鵰鶚。百鳥中藪恣所托。西風淅淅起感慨。此夜相會强爲樂。終知禮樂賁此身。水竹當年甘隱淪。純陰未須疑無陽。碩果來年又一春。</text>
<title>偶吟</title>,<text>菊醪留醉送秋餘。庭院塵稀淡水如。松含正色迎霜後。月放淸輝過雨初。守靜寥寥揚子室。窮年兀兀退之書。幽人貞吉知吾分。未必東岡問卜居。</text>
<title>十月二十二日。與老弟作咸悅之行。道上雜詠。</title>,<text>十一年前纔六歲。居然冠娶丈夫形。錦江江水流依舊。忍憶同升彩閣舲。到錦江。忽記丁丑之歲。與老弟陪叔父。還自全州。渡此江。其時老也才六歲。今已冠娶。獨余與渠復渡此江。感涕自多故云。其二龍岑長在錦波活。尺碣煌煌二子名。爲孝爲忠惟自盡。當時元不要人驚。道孝子向德門及義兵將靈圭碑作。</text>
<title>步度素沙橋</title>,<text>沙橋不可度。却跨長川立。四板廣未常。亭亭高百尺。遠望疑飮虹。卽之如張翼。徐徐竦我身。步步收𢥠魄。曾不左右瞬。俛焉以縮縮。初猶脚搖脆。終復跟定着。空濛氣在下。上浮天光白。回顧所經過。但賴一心力。毫差便坎窞。主一能利涉。操之如一日。隨地卽安宅。</text>
<title>曉行有感</title>,<text>天地之英凝日月。餘者散爲衆星辰。聖如日月賢如星。萬古俱仰一精神。衆萬紛綸秪可憐。至竟草木同歸塵。吾生禀得盛大氣。頂天立地丈夫身。寶藏自具方寸內。曷不撫時鍊知仁。陽氣發透金石堅。誠明在我不在人。日月之光尙可攀。星辰胡爲揭千春。仰視東方有啓明。感彼煌煌每及晨。</text>
<title>聞雞作</title>,<text>鳴雞摶摶鼓其翼。一聲二聲晨光白。如何禀性能知時。云是巽體之所屬。復問巽體何爲雞。聖人應有見眞的。</text>
<title>田有菽</title>,<text>田有菽。兩葉相對纔兩節。下莖應夏上莖秋。短則焚炎長倒湫。農夫莫漫勤占法。天時猶復待人力。</text>
<title>弋魚</title>,<text>弋魚復弋魚。溪淺石白魚不集。終日求魚心正苦。足濡指癉空歎息。寄語弋魚者回步。水深深處魚潑潑。</text>
<title>雞龍山下作</title>,<text>嵩華以南三百里。天邊峍屼橫雞龍。始識名山不恒有。衆峰無數各爲宗。</text>
<title>次呈西隣</title>,<text>每日東欄淺淺杯。南山翠色轉佳哉。滿城晴旭樓臺動。一院春風天地來。松大却從先叔養。花遲如待故人開。簡書可畏吾何忘。志業扶光易受催。</text>
<title>道中作</title>,<text>隱隱村家老樹煙。驛程迤邐傍淸川。晨光漸白雞鳴裏。日色初紅馬去邊。今世誰爲天下士。片心惟照卷中賢。此行不是遊閒者。回首雲林一喟然。</text>
<title>余到從氏咸衙。朴敬能 天純 至自龍潭。留待月餘。次其見贈之作。</title>,<text>鯉魚風欲起。江縣雨初鳴。今日有樽酒。幾年懷友生。鳥飛知淑氣。花發見仁情。理妙從心寤。多君世厥聲。</text>
<title>園趾規新泉。置古松石其上。與兒輩共賞。適記朱子假山詩焚香作煙霧。掬水爲瀑布。遂分韻作十絶句。八</title>,<text>寒泉政可食。古石欲凌雲。愛此淸泠得。笑彼和月焚。其二新䂓成片月。靈氣洩淸香。妙境天應餉。吾心久不忙。其三隱隱峰頭笛。朝暾映紫煙。蓬瀛移坐處。水活鏡中天。其四好雨如知意。霶霶滿乾坤。靈源忽生脉。老竇細噓雲。其五紅杞吠蒼狵。走根淸水曲。欲試長年方。瓊華燦盈掬。其六截竹作小桶。容拳承淸水。淙淙石壇東。爽氣通簾几。其七幽居無塵事。小戱聊爾爲。婉孌三幼兒。躍躍競呼奇。其八孺人一來看。小湍愛文縠。回語神禹功。壯哉龍門瀑。</text>
<title>余往居驪州。是維貞翼之宅而尤翁所居也。西近鶯峰。寧陵在其下。遂感而有賦。</title>,<text>靑山紅日載扁舟。遠逐驪湖湖上鷗。先王密邇先賢宅。宇宙遲徊不耐秋。</text>
<title>從姪健永與老弟來過</title>,<text>老身如定淵。秋天卧髮白。二子爲相尋。粟飯具此夕。天時已云晩。山川龍氣寂。黃花如有意。吐芬近坐席。</text>
<title>卯君來宿。呼韻使兒子鐘永賦之。</title>,<text>乾坤坎離用。色臭味形聲。神明不在外。我以天官淸。其二皇皇又穆穆。玉色兼金聲。入神不待外。中貯一條淸。</text>
<title>菊月十九日。健姪老弟來宿農郊之寓舍。拈朱子詩共賦。</title>,<text>黃菊開邊一岫靑。淸罇卜夜在高亭。明朝相送柴門外。流水孤雲不可停。</text>
<title>十月二十日夜。健姪，兪甥漢舒，朴甥師愚俱來宿告別。老弟亦會。拈朱子詩。各賦五絶五篇。時余將隱嘉峽。以無食也。</title>,<text>爾武隨棲翼。東林趁夕暝。共勉睦婣誼。中厨已羹定。其二寒氷結紙牖。呵硯細生濛。軟語傾心素。蜜甘無邊中。其三吾聞嘉之東。民熙土淸曠。薖軸未汝偕。空傷周道蕩。其四我無百畒耕。如今廢田井。誰將制民圖。獻彼九重省。其五莫以別離思。淸談良宵卜。酒盡南天濶。晨雞風度谷。</text>
<title>上元夜無月。悄坐感賦一律。</title>,<text>遊人幾處樂。悄倚璧林東。雪盡溶溶水。寒輕習習風。春應買海底。月自信雲中。寂寞蓮池宅。空傷物色同。</text>
<title>再到松齋。與從氏同賦。乃十年後始有事也。</title>,<text>每到玆樓喜。喧塵隔磵橋。花明春是雪。松密午如朝。寂寂懷君近。依依不我遙。一詩淸有分。十載偶今宵。</text>
<title>三月十一日迎婿。洞友相會。隱齋李丈 珪輔 爲成賀詩一篇。諸友卽席次之。余亦不敢辭。</title>,<text>袖衣面疑立。老鴈呼靈福。禮重春三月。和氣藹紅綠。女勉宮內事。郞願學中祿。翁喜顧婦笑。時雨方洽足。</text>
<title>寒松宅。共從氏及景瑞詠松。</title>,<text>赤榦競蒼石。連庭復出墻。不敎貞絶俗。翻看熱生凉。靜閱雲霞色。淸歸翰墨香。盤桓不能去。泠籟吹人長。</text>
<title>隣翁來訪。命韻同賦。</title>,<text>君詩三十篇。風雅溸以上。政當暮春時。偏喜靜界敞。百花送晩香。一松生淸響。竹杖偶邂逅。開卷共幽賞。聖遠我何人。忽發千古想。</text>
<title>講曾傳</title>,<text>遐躅嵁巖鹿舍靜。定身曾淵龍卧深。鹿不可追龍難學。病鶴遲徊萬里心。相逢之處雨霏霏。晩馥時吹芳樹林。高樓細講曾氏傳。黃鳥丘隅又好音。</text>
<title>六月十九日。除拜翊衛司副率。念四入直。七月一日復入直。對盆蓮有感。率爾成一長絶。仍書桂坊詩卷。</title>,<text>一朶玲瓏萬竅通。英華發外順於中。臣心可似芙蓉者。离日承來徹底紅。</text>
<title>賦梅。共健姪老弟。</title>,<text>慨予而莫逮黃唐。太素淸風許爾長。一氣渾含諸色淨。數枝應易萬葩香。霰霜力敵融成雨。天地功高倡有陽。歲晏徘徊不能去。仰看星漢爛廻章。</text>
<title>梅花會</title>,<text>未開元自勝於開。今日春多昨日廻。生色頭頭新月上。含榮箇箇太和催。迎來玉貌應虗座。契合芝朋欲勸杯。一理謙盈從是驗。邵翁看法儘奇哉。</text>
<title>嘐嘐金丈 用謙 朝爽閣八詠</title>,<text>饙饂細吹濛。散合不離嶽。白日徹晴光。玲瓏飄錦縠。自是雨施餘。滋潤以爲澤。右北嶽晴嵐不見靈於霞。無聞輕於風。翛翛如可挹。終日上牕櫳。動者皆歸熱。爽悟在靜中。右西山爽氣陳摶睡斯未。康節看是眞。豈無四時興。遊屐偏在春。不害探芳跡。取次天機新。右雲臺看花氷輪轉紫闕。流輝通九陌。仰視天如海。高步爽巾幘。沉沉萬戶中。試問人誰覺。右天街步月荒塗橫今古。高巖與雲齊。翠翁有遺迹。朅來臨靑谿。靑谿問幾曲。枕潄聊可棲。右隱巖臨流淸霜日以厲。萬楓紅錦稠。璀璨葉相疊。玲瓏光欲流。未怪看如癡。翻令失千愁。右古亭賞楓身外皆書帙。整整復斜斜。白日正中天。偏遲靜者家。無人問所事。樂意秪自多。右淸晝散帙一氣中夜存。三疊上孤桐。寂然感遂通。天籟在手中。回首叫虞皇。彷彿聆南風。右靜夜理琴</text>
<title>歲乙未臘月初十日。東宮邸下聽政。受賀于景賢堂如儀。上命也。臣定鎭。以翊衛司副率。與陪扈之列。上堂睹盛儀。日夕而退。賦成古體七言一篇。以寓慶頌之忱云爾。</title>,<text>乙未臘月月初旬。是維貳極聽政日。日吉辰良天地和。千官蹈忭萬民悅。恭聞我王躋九耋。聖候多年在靜攝。宸衷深軫宗社計。曰予神孫肖予德。省編有煌警書切。若姒於姚心法傳。太史筮日摠監國。載擧縟禮何燦然。王在于深儲拜下。儲升在堂王御室。膳夫供具酌面葉。伶官奏樂紛舞佾。是時同雲降雪花。箇箇六瓣如雕出。人和感極團成結。上孚天心呈祥吉。龍顔帶笑返于內。儲乃臨座受賀儀。以聖傳聖同一揆。宗祊永鞏萬億斯。小臣猥叨宿衛列。旣頒以餐又霑醞。躬逢盛際睹盛事。喜極言志書惟謹。</text>
<title>戶曹直中書感</title>,<text>三十三年如昨日。忝居吾叔昔居官。直廬每入心先感。案記頻繙涕自潸。叔父曾於乙丑五月。爲戶部郞。余於前歲丙申六月除是職。其間實三十二年。而此詩在今年。故云三十三年也。案記卽先生案。古有廳壁題名記。而我東官府作冊。以記先生名字。俗所謂先生案。故曰案記。其二吏人一二談前事。若凂封銀喜讀書。淸韻卽今猶彷彿。荷塘風定雨過餘。叔父不受封餘銀。入直每讀中庸。吏胥尙傳說。</text>
<title>九月念一日。直中對池亭偶吟。</title>,<text>沙池徹底動淸光。疎柳紅亭照夕陽。竚立却生塵外想。不知身是戶曹郞。</text>
<title>喜從姪春永至自林川。與健永俱。命鐘永拈韻共賦。</title>,<text>林邑忽如近。東城好是逢。馬玄隨爾弟。雪白記前冬。衣潔江湖色。身癯木石容。誰憐寒總至。陽氣近黃鐘。</text>
<title>題丁丑曆。次杜甫北征詩。</title>,<text>床頭丁丑曆。前後占凶吉。摩挲不忍看。十襲紙爲室。是維叔父歿。在七月一日。冉冉星氣流。彷徨抱圭蓽。試向家中人。欲言涕先出。念昔養於叔。憐我怙恃失。猱輕馬易怒。進退揮旗勿。調飢且穌渴。慈覆念念切。功令陋卑瑣。仙佛斥怳惚。勉我勤厥菑。庶幾先休畢。謂我有爭氣。中聲理琴瑟。有屬斯爾髮。有周斯爾血。呼吸與精神。若可貫生滅。遊我以書林。博我以理窟。高猶歆嵽嵲。廣若駭溔潏。陰陽黑白界。劃如剛劒裂。趍趍以步步。潔珮循有轍。左右不令離。然後叔心悅。在家曰洞洞。玉藉又階栗。在外曰敏敏。力强而髮漆。寒松 寒松齋名 侍有年。側窺敦厥實。斂却元龍豪。養以濂溪拙。花落草隨生。日出月又沒。於焉奉几杖。樂意騁天末。幔亭 道峯 溸道源。嵩華 三角 耽神宂。淸漢 三江 汪波浮。爽氣如透骨。蘇家有競爽。壯遊未卒卒。萊州 東萊 望馬島。殊俗詠民物。滄溟 東海 泛杯泓。巨嶽着毫髮。湓江 陶山 淸如攬。靈芝 山名 秀色結。吾道之所在。感慨鳴泉咽。天磨 大興山城 天下奇。朴淵騰素雪。明月石潭 海州 院。靑霞理巾襪。薦芳如可求。春風敬跪膝。蔚彼興王 咸興 地。山海逈紆折。觀音 山名。在咸興地。 白於雪。天風吹短褐。磨雲 嶺名 聳萬丈。紅光蕩出日。天根漲瑟海 海名。頫視心慄慄。錦水錦江 畵舠高。甑峰 全州北 螺髻列。威鳳 山城 連珠崷 山名。林露浥晨櫛。傑句傳西京。南臯橫一抹。若華 西海 光照地。浮雲吳楚濶。山水飽遊賞。苦癖如飢渴。遻境神與化。狂興恣叫喝。叔曰是忲哉。戒之勿徒聒。東西以南北。爾遊我能說。歸來松齋側。勉矣志業卒。百歧應導正。千疑可牖豁。譬彼調馴術。凡鳥視俊鶻。仁心許子諒。奇氣與唐突。父耶母耶恩。師義更無匹。天地長百年。服勤心所决。但知樂莫如。不識神反疾。鮮民罪未歇。我生天之奪。丁丑是何歲。山崩風木拔。已矣安倣依。謦咳閴引發。淚橫梧山 山所 楸。人事悲竪碣。祿命金入火。吉星未制殺。居然十八載。狂顧驚日月。含哀更語誰。縷命連如絶。寒松 齋前松 不改色。生樂隔死別。慽慽徒何益。利義宜辨析。能文與高材。其害甚嬙妲。聲氣泯不露。至誠保明哲。心須貫幽明。學豈隳光烈。有誰誇富貴。有誰愁契活。拓此仁義塲。煌煌洞門闥。夢告元非偶。遺訓詎敢闕。有如丁丑曆。叮嚀詔勿缺。展曆敬題末。夜坐晨雞達。</text>
<title>向懷川路上</title>,<text>死子如能生。吾生百死輕。如何加里瘞。不共比豐行。蘭草空留夢。麒麟枉感精。莫非由爾父。天地涕徒縈。其二嗚呼爾娠後。齋戒度三年。地厚猶疑陷。風輕或慮顚。慧知方漸長。俊骨豈徒然。期望費心力。怱怱父子緣。</text>
<title>林川倅宋宅圭折簡相邀。以尤庵先生配享木主向京故也。余往忝多士之列。聿瞻盛儀。時戊戌四月十八日也。</title>,<text>王明忽生感。立馬傍寒泉。享是尤翁配。香應我后傳。風雲宛昨日。禮樂煥今天。此地隨多士。威儀睹井然。</text>
<title>杏汀與宋子中 載經 觀潛水探魚</title>,<text>長溪不可網。蒼石老虬垂。丙宂探魚慣。丁男學鴨奇。潛邊昫沫見。翻處水紋知。偶爾一來賞。佳供縣移。</text>
<title>悶旱偶夢雨。遂成一絶句。</title>,<text>楊花如雪海棠紅。白日高眠碧閣東。百里三農關一念。夢中甘雨送南風。</text>
<title>夕</title>,<text>星生夕角後。面磵靜官門。逈白雲沙濶。微靑水木昏。牛歸自知巷。人語暗分村。韞藉圖書內。黃花有綠罇。</text>
<title>蘇堤是維尤翁故宅</title>,<text>中原萬里獨吾東。地義天經賴是翁。一德有咸先后世。千秋知自考亭風。寒泉寂寂空餘渫。巨嶽蒼蒼不改崇。小子何心經舊宅。黃花綠杞夕陽中。</text>
<title>重陽日登鳳庵。時邑中父老皆集。</title>,<text>野色秋無實。民愁澤有鴻。諸朋偶携酒。是日暫看楓。落落襟期內。悠悠憂樂同。何來僧擊磬。百感向天風。</text>
<title>卄日夜</title>,<text>功名判不鐫金石。下邑棲遑髮已白。黃花欲語鴻流聲。落日江湖滿地色。</text>
<title>以事往文義。至荊江作。</title>,<text>荊江名自古。斷岸千尋懸。石老雲如舞。灘奔洞欲遷。寺知靑嶂外。棹聽白鷗前。何處桃源是。臨風思渺然。</text>
<title>二月念八日。與兒子文永及兪甥。遊鳳隱庵。</title>,<text>百花叢裏細通溪。到處傾罇綠草齊。韶光九十知無限。漏洩天機有鳥啼。</text>
<title>趙正而 義逵 來過。次其所贈之作。</title>,<text>遻子春風面。噓吾枯木心。欲別還留坐。庭花雨色深。</text>
<title>龍潭朴敬能來訪。次其見贈韻。</title>,<text>天上銅龍离日開。憶曾班鷺共徘徊。懷川一曲淸如玉。草木應含聖澤來。</text>
<title>拜墓</title>,<text>餠果品齊牲體潔。檀煙曖處奠深杯。窮山痛哭聲聲裂。泉下倘知小子來。其二眞工未克保于時。孤負當年鞠育慈。如今莫逮專城養。淚着墳前掛印枝。其三突兀巢高巽鵲枝。墳前直對却成奇。十年小子來何晩。神理冥冥也有知。墓坐巽向。前有一樹。鵲巢其上。</text>
<title>倚樓</title>,<text>綠色上欄新竹縈。淸風吹灑懊襟盈。靑山不語如相揖。流水雖喧未是爭。</text>
<title>偶題</title>,<text>朱紱寧爲累。黃鸝秪可羣。有時吟磵雨。終日卧樓雲。花乞隣翁得。醅從老婦分。題詩多判牒。治譽不求聞。</text>
<title>倚樓</title>,<text>閒將白髮照淸溪。徙倚高樓興不低。十里蒼蒼雲木外。何村微雨鵓鳩啼。</text>
<title>公山村舍。爰有二鷹在韝。感而有賦。</title>,<text>憐渠終日不離韝。鳥養須人詎自謀。邂逅淸風來萬里。碧霄無碍騁雙眸。</text>
<title>雨後出官門</title>,<text>萬里雲開皓月圓。水聲多在緩輿前。不省身邊縻墨綬。坐來還自感寒泉。</text>
<title>濯足後谷石泉</title>,<text>懷川自野縣。後谷頗幽奇。下村連上村。村盡古木垂。亂石經崎嶇。老壑踐委遲。流泉瀉山趾。淸淺屢成漪。雜花送晩香。幽鳥秪自知。行行濯我足。炎天凉氣移。雞山挹翠色。據踆傾大巵。朱墨苦被惱。三載始有玆。</text>
<title>昔朱夫子累石爲假山。掬泉水灌其上。又焚名香。以爲閒中之樂。黃堂赤日。不勝蒸暑。適穉子文也效朱夫子之爲也。而又添作水碓。揷着花木。軒楹之內。頓增爽氣。遂以朱夫子詩掬水爲瀑布分韻各賦。</title>,<text>人力移化工。別境纔盈掬。築石攢奇峰。噴泉呀回谷。隱隱花木裏。如喚仙家鹿。其二名山萬里近。秀色倒淸水。漁舟武陵疑。太極廬阜是。翻訝句漏隱。丹砂得遐禩。其三爲山爲高瀑。隨意隨手爲。怱復花燦爛。香雲翠裊奇。閒中還有事。倚檻一解頤。其四莫以線水流。看作千尋瀑。自有參天勢。誰云拳石築。雲來若飛動。焚香騰馥馥。其五仙鄕不離堂。怳惚巧排布。巖洞窈廻冥。煙瀑互呑吐。㝡愛晴後看。花枝白日駐。</text>
<title>雨中呼韻</title>,<text>風吟幽鳥澗。雲卧使君樓。白雨無邊映。靑山不盡浮。今朝逢野老。昨夜夢漁舟。强作殊方飮。當罇竹翠流。</text>
<title>營行踰揷峙嶺向孔巖。到砂器村。見村後老壁斗起。藤蘿被其上。迎霜爛紅。山水從巖葉中灑下。隱然一幅畵。駐馬移時不能去。彼村民朝夕於斯。飮食於斯。只尋常睨視而已。何能知其眞境妙賞乎。時有鳥如鶴。方東向立。遂占一首七言絶句。</title>,<text>寂歷蒼崖丹葉明。瀑流中瀉雪花橫。居民但識陶磁利。一任閒情山鳥嚶。</text>
<title>自西峰轉道縣北。迤上古將臺。與文兒同賦。</title>,<text>迢迢郡之北。從古有高臺。落日長江拆。淸霜遠嶽來。何年騰戰伐。此地鎖莓苔。太守偶乘興。昇平歌酒杯。</text>
<title>俗離山水晶峰。與黃澗宰李健之 運永，平澤宰金英仲 斗烈。拈韻共賦。時維己亥九月十九日也。</title>,<text>未信天難上。由來出世間。靈龜應瑞伏。素月忽輝還。峍屼如高士。玲瓏失衆山。前宵玉節降。紅葉好躋攀。</text>
<title>九月二十七日。文兒初度也。略設餠酒。時從姪健永，尹生濟純。自洛來會。拈韻同賦。</title>,<text>油糕煎黃花。菁餠蒸紅棗。芋雞味更眞。顧勑厨人造。是日兒初度。親戚兼情好。樓逈天光多。雨霽雲氣掃。旣飽以飮食。申之勉大道。</text>
<title>白古石排律二十韻。與文兒及尹生濟純同賦。</title>,<text>床頭不合仙區留。化力忽廻星緯流。咫尺謙光尊峍峍。分明艮象止浮浮。如吾大藥無時了。微爾眞仙不可求。何處得來如手斲。此間藏弆若懷收。十方界濶排文苑。卄嶂形奇落漢洲。氣像秪應參萬丈。神精元自動千秋。不勞米子稱吾丈。有待朱文詠石舟。愛翫何曾加褻狎。摩挲剩是供遨遊。頭頭玉氣昇煙煖。箇箇瓊華騈葉幽。容易人間廻玉壘。忽然天上仰瓊樓。靑黃黑紫超非是。博厚高明共久悠。色與月流難辨別。境從雲變若探搜。親天疏地稜稜聳。肖佛如仙立立稠。從古月林 怪石名 傳皎皎。誰家石燕姱區區。瑕瑜磨去從中徹。菡萏移來向外抽。可比席珍高士薦。堪供玉食膳夫羞。先天上下頵靈塊。別界中間扇爽颼。方寸玲瓏思洞洞。三千彷彿見優優。身邊有分長相伴。名下無虗也自由。山立揚休周禮是。秪應取象在吾修。</text>
<title>荷棲在西原。有詩屬余。不暇和也。時適天寒雪積。忽然有思而不可見。遂寄一詩。</title>,<text>荊江不可越。仲冬氷雪稠。如何我無睡。起步星斗流。聖人方在上。禮樂始躬修。玉珮空自放。天寒渺瓊樓。江洲有梅樹。一陽從可求。</text>
<title>從氏宅聽琴</title>,<text>此地寒松宅。何年淨水琴。師襄世已遠。滄海雲空深。颯爾先秋氣。泠然發古心。彷徨故不起。天下少知音。叔父寒松公宰盈德時。取淸河淨水寺琴材。未及成琴。置家中已久。余爲戶部郞。琴始成。中間人代之悲。見於琴而可知。今始聽琴。尤可悲也。</text>
<title>和西隣</title>,<text>靑春不相待。白髮來如期。偶遇秋風夕。回思少日時。琴罇君自得。組紱我堪疑。昨夜江湖夢。扁舟傍鷺絲。</text>
<title>華陽雲影潭</title>,<text>東崖面西磵。下匯百頃潭。輕雲不在外。冉冉光相含。玲瓏徹上下。人立較成三。</text>
<title>泣弓巖</title>,<text>弓巖兀一片。宛在水之湄。雲斷寧陵遠。天寒帝廟悲。痛哭聲如聞。長吟意誰知。尤庵有侵晨痛哭後。抱膝更長吟之句。故末二句云。</text>
<title>金沙潭</title>,<text>山泉響忽平。淵淵却成停。纖沙鋪其底。日照金色熒。尙想巖棲上。頫臨收視聽。</text>
<title>鶴巢臺</title>,<text>亭亭鶴巢臺。臨水更精神。臯音不可聞。琪樹老幾春。悵然屢回首。山鳥鳴近人。</text>
<title>巴串</title>,<text>廣石鋪一澗。淸泉四淪漣。玲瓏水晶色。映日互成圓。譬彼洗心者。明通以達天。</text>
<title>萬東廟</title>,<text>華陽大天下。二帝儼遺祠。痛哭蒼梧望。高臨白日知。風雲紛曳影。木石摠生悲。尤老心何苦。千秋也有辭。</text>
<title>華陽書院</title>,<text>千峰立馬廟門朝。遺像祗瞻振肅飈。魑魅失形皆下土。雲雷收迹一晴霄。星稀月缺知何世。孔思周情未始遙。咫尺西山皇用享。也應精爽學晨潮。</text>
<title>四月十一日。余將解紱歸。受暇登塗前一日。邑中諸友宋子東 煥箕，宋叔敬 載緯，金而運 斗默，宋子有 煥章，閔易之 百師，宋仲高 厚淵。各持壺酒來集。晤語竟夕而罷。遂次子東所和陶潛斜川作。以示諸友。</title>,<text>昨夢見白日。吾以占行休。霜髮混朱墨。江湖滯遠遊。迷塗不遠復。歸棹穩中流。靑天指高鴈。綠波隨輕鷗。寄語諸君子。怊悵成商丘。自慚無惠政。拙迂更寡儔。幽花照四筵。觴酌遞相酬。俛焉崇令德。此意君知不。聖人有遺訓。道憂貧不憂。千里風知自。聲氣更相求。夢見日輪淸明。淵明迷塗可復。故首句云。其二我馬已云駕。東臯薄言休。諸朋競來集。非是爲衍遊。天遠華山色。地接荊江流。離情渀不極。花渚廻沙鷗。我豈懷斗米。君自樂林丘。玉溜留講誦。怊悵難可儔。挈壺知有意。千酌詎辭酬。盈盈南指月。我思君夢不。此會共不約。於以瀉幽憂。那堪一別後。嚶鳥怳相求。</text>
<title>五月晦日。與文兒，健姪，從孫樂尹，尹生濟純。登映波亭。是維麟坪之宅後也。</title>,<text>白日遲遲萬木靑。王孫閣上客來停。淸歌妙舞何年事。百囀流鶯倚檻聽。</text>
<title>余將卜居豐壤之闕村。次豐墅李伯訥 敏輔 次山谷詠劉凝之作見寄。</title>,<text>荊江非潁尾。闕村異星灣。爲有故人厚。薄言雲水間。幽期擬月圓。塵念似潮退。未往神如醒。盩厔宛向背。其二睠彼先賢躅。一丘隱溪灣。北斗森霄上。西日曖人間。天寒倚桂枝。雲將鶴翼退。千載靈芝訓。瞿瞿詎敢背。</text>
<title>爲問舍往宿豐墅襟流軒。拈韻共賦。</title>,<text>君心異枯木。感寂詎能無。白守知蹤晦。丹遲訝貌癯。詩書百載穩。風雨一樓扶。落日相逢處。靈芝問古途。</text>
<title>問舍泉岾</title>,<text>溪水發淸音。於以宣滯壅。靑山如有情。乍綻忽疑縫。中鋪良田疇。民食資利用。顧笑常塗促。野迹聊可縱。有誰分華約。申以斯干誦。</text>
<title>還家。次豐墅見寄作。</title>,<text>玉珮瓊琚誰有譽。曾錢吾不貫孔鏹。終年爾雅註蟲魚。室大如斗謀偃仰。故人指我泉岾南。祥光鬱蔥闕有牓。中有一舍面星灣。虎豹遁藏龍蛇攘。盭綬解去恨太遲。藏修矢心心不兩。閒却扶廈棟樑材。優爲審膝軒房爽。居然餉我好生涯。四時佳興愜新賞。秋稼民走黃成囷。春水魚肥綠漲泱。㝡是谷谷如畵邊。萬楓千花明於烺。有柴有泉結夏冬。神仙何羡樓臺廣。耳邊了不入雌黃。水竹是耶董子幌。向余一詩寄深心。君是鷗鷺主盟長。</text>
<title>平澤道中。健也呼韻。</title>,<text>路出彭城界。山川眼始新。野圓三百里。潮及上元春。並馬何來鶴。談魚偶立人。官樓入點指。穩渡郡門津。</text>
<title>留從氏興衙拈韻</title>,<text>野與沙川長。雲山互映發。十里捍門標。東西對日月。郡有二小山。名曰日月捍門。</text>
<title>偶賦</title>,<text>東風巧多力。雪飛不作寒。老柳近池潤。朝光上欄干。未言醉春酒。還喜供淸看。其二善言未善修。愧讀二程書。琅函枉經綸。擧世紛毁譽。夜中耿無眠。花潭又非余。未前冬。上應旨疏故云。</text>
<title>次文兒韻</title>,<text>家中何所有。契活不全凉。燦燦籬花色。月來千斛黃。</text>
<title>與文兒呼韻共賦</title>,<text>凍雪柴門路。靑雲隔馬蹄。松高參遠嶂。梅發照寒溪。讀久心逾定。吟餘氣不低。阿兒喜晴月。捲箔一罇提。</text>
<title>九月七日。元子誕降。十二月初吉。上享告于太廟。其翌日册封元子。又翌日受賀儀。實惟臣民莫大之慶。臣謹敢私賦一詩。以效忭賀之忱云爾。</title>,<text>自聞先生慶。如何甚喜衷。江山應動色。天地却呈功。烈祖前宵享。元良是日崇。村深猶鼓舞。祥霱護王宮。</text>
<title>次朱子詩</title>,<text>軟塵洞外隔。幽景在家稠。村酒看迎臘。陵樵認拾秋。石奇雲欲出。梅拆月如留。歷歷名山記。床前替卧遊。時獻陵齋官送柴。壯谷李友送金剛記。故第四句及末兩句云。</text>
<title>又次朱子詩</title>,<text>南山直對小柴門。星月天寒老木尊。拙分讓人干祿去。窮居無客共襟論。晴雲多意時停檻。宿鳥如馴自托園。酒熟前村春已覺。蔥芽忽復雪中餐。</text>
<title>拜石溪先叔父墓</title>,<text>若保嬰兒恒憂疾。麤讀貪書戒急程。白頭秪有文章譽。至愛當年枉費情。</text>
<title>道靑溪洞作</title>,<text>錦葉綺巖到處奇。有時人語菊花籬。雲山忽覺精神活。邂逅淪漣綠水漪。</text>
<title>望首陽山作</title>,<text>採食當年是處薇。中原立廟首陽非。如何大節能成就。看取淸量怨是希。人傳夷齊採薇之山。卽此首陽。非中原之首陽。中原首陽。只一小丘。薇本無有。此首陽高而有薇。且當箕子之時。似與之東來云。似然。其二碑字煌煌大小連。行人指點舊居傳。也知忠孝同聲氣。孤竹西山翠泛天。首陽山下。又聞有大連，小連舊居之碑。</text>
<title>石潭作</title>,<text>飛動龍鱗忽有聲。如何精爽夢中驚。秋來木葉滿溪路。不辨眞源悵却縈。曾夢拜見栗翁。乃木刻龍像。忽變化鱗甲。俱動有聲。雨點灑衣。覺來儘异哉。</text>
<title>海州道中有感</title>,<text>誰使驅驅行復行。韓公衣食枉平生。山前纔到知山後。不是通靈也慣程。</text>
<title>還踰鶴嶺。望修證山。時朝日初出。</title>,<text>朝日出東南。雪嶂當西北。皓質迎紅輪。頃刻成采色。輝輝復昱昱。怳惚眩人目。始疑神盖童。紫煙乘鸞鶴。忽訝緋衣仙。玉珮來拱揖。霞標競赤城。絳河廻瓊闕。人間快睹先。七情偏於樂。</text>
<title>臘日次文兒及兪甥尹生韻</title>,<text>感慨徒爲耳。靑春已皓鬚。存心工不力。當事退如愚。莫以耽文字。終然愧丈夫。通晨匡坐處。警我有雞呼。</text>
<title>元朝</title>,<text>迎春送臘郡齋淸。白雪飛花侈飮觥。雞抱羣雛呈理妙。鵲營新構納虗明。山川欲動先徵色。草木回蘇若有聲。少日君民三代志。秪今頭皓未成名。</text>
<title>十一日。與兒輩出遊邑西訓鍊院。呼韻共賦。</title>,<text>籃輿隨意度川晴。縣治西邊出畵楹。忽與春風成邂逅。偶携罇酒不經營。民居歷歷通山色。吏謁趍趍帶澗聲。誰道老夫偸暇日。却令朱紱此中輕。</text>
<title>立春日。次文永韻。</title>,<text>仁發之初方見剛。春風天地御東皇。吾心不碍生生理。細檢朝牕綠菜筐。</text>
<title>瓮水成氷。瓮坼氷露。仍瓮而形。中凹深如臼。燃燭其中。玲瓏洞澈。儘天下之异觀。逐成一律。</title>,<text>不料瓮也孕鏗堅。灑落驚人太極圓。偶是經來玄坼地。翻應化得白生天。全身泯影交相映。一氣成形創始傳。㝡是中間明燭處。此心怳見聖人然。</text>
<title>道首陽山。見一小峰立路傍。如雕刻形。</title>,<text>忽地叫奇碧澗潯。一峰當馬半穹林。紛紛橫復連連直。矗矗高仍洞洞深。羲卦排來應著象。化工雕出却多心。松風可但傳千古。靈异如聞鐘磬音。松風。石名。</text>
<title>滿月臺</title>,<text>麗王宮殿走樵童。伯氣三韓五百空。却知滿月終歸缺。鐵犬峰頭枉費功。其二舜堯不死武文生。立德千秋尙有名。王氏六宮百官處。斜陽古木寒鵶聲。</text>
<title>臨津翁</title>,<text>臨津津上有店翁。其姓曰金名世輝。邀我明燈具夕餐。爲我煖堗安寢衣。向我叮嚀前致辭。小人平生有一知。事父由來能事君。國治本自等家治。不知其父焉知君。家國一體不相離。人之爲人亦有道。其戒㝡是酒與色。遠女自覺精神淸。不醉方見心志一。世間百事千事本。未必求他斯可則。西行以來七百里。始聞翁言醒我耳。士夫何限此義閴。却感凡民口能爾。</text>
<title>哭送從姪健永柩于楊州</title>,<text>天地貞觀日月明。羲文奧旨眼前盈。衍圖未就身先死。惟有寒溪不已聲。</text>
<title>自營下共海判兪汝成 漢炅，洪太和 元燮 還縣。至石潭作。</title>,<text>昔夢龍之變。名區分不疎。蒼蒼九曲裏。隱屛有遺廬。巖泉宛韶頀。草木賁圖書。洙泗如可求。於以脂余車。磬折糅皎誠。不待薦芳蔬。和風自南來。好友與之俱。汝也敢不力。卽此勵所圖。明發金沙路。靈芝問何如。</text>
<title>金沙拈韻</title>,<text>乾坤有事先於險。坎德承行百谷渰。欲知造化大鋪舒。須觀洋渤洪浸㴸。有誰人間天下士。胸海浩蕩塵不染。欸彼詹詹尊知輩。尋常坑斷又室熖。朅來二子椉淸風。陡倚金沙超塵罨。周穆何曾觴磐石。漢武元不牒玉檢。峰沙如雪又如月。道塲由來昭厥儉。萬象森羅不在外。擧目如癡凝遐睒。元氣茫茫渾不收。大地中浮杳一黶。椉槎怳惚事已遠。洗髓蒼茫蹟難檢。匀天樂通洞庭野。海若無睡遁宵魘。月輪通潮元在晦。地道流謙也若歉。芙蓉不老五朶色。仙人玉珮望中儼。何來蜃噓供戱玩。忽爲高山忽爲厂。玆遊無乃太放浪。一言須戒白圭玷。觀海却寤觀聖術。恢拓靈臺筮有漸。流行盛大天地間。一氣昭融通曉晻。直須溸源資奮發。詎令中道棄怠厭。仁櫓義楫可萬里。不待爲舟木以剡。三極渾渾一上下。理不隔閡誠不掩。仲尼曾發椉桴嘆。只許田也不許冉。我已白髮混黃綬。君豈靑春長紅臉。逝將俛焉偕之道。若不云來日月奄。天高海濶醉三杯。顧笑眼前魚龍閃。遙嶼相拱還如讓。羣川競湊不是謟。聖遠何限英雄迹。瞻彼禹甸騁大颭。由由無忤神自適。穆穆相看襟更斂。沉吟緩步遲下臺。海棠花發紅點點。却喜明月出東天。不愁斜陽橫西崦。平生願愜若有得。一任傍人譽與貶。</text>
<title>松禾照鏡軒。有仙源先生懸板七言絶句。遂次其韻。揭于東軒壁上。盖識賦歸意也。</title>,<text>五雲東指海天西。前路晨光也不迷。爲邑三年何事業。羲經誦處每雞啼。</text>
<title>渡錢浦向白川。是先叔所宰邑也。憶余陪行倐已三十載。感涕有吟。</title>,<text>錢湖一棹信輕瀾。上有楓林老石寒。人事存亡三十載。西來山色尙雲端。</text>
<title>長淵使金命峻。卽朴諭善門人也。雅謹可敬。贈一絶句。</title>,<text>氣如黃鶴尙凌風。當日詩書處子躬。寂寂寒燈胡使舘。雪花空自滿刀弓。</text>
<title>鳳舘吟寒之際。文兒寄示次韓退之苦寒行三十六韻之作。遂次之。</title>,<text>寒門動寂歷。一雪數旬兼。豪勢釀雲君。迅威殿飛廉。滕六揚剡靈。傡驅不相謙。滄海欲成凍。巨嶽紛封尖。萬物皆致變。厥性失苦甘。吹潚塵埃淨。呵冷肌骨砭。羲和屢駐駕。桂輪頻縮蟾。燭龍照北戶。炫煌難可覘。玄冥太用事。火伏不起炎。凌兢氷四滑。光氣攬若沾。驛驂爲斷鞭。林樵却墮鎌。槽酒不成滴。閒却兕觩拈。龍蛇存身蟄。蘇張噤口箝。白屋寒不勝。霜花透壁籤。欸彼下民咨。玉樓宸憂添。一壺占四海。思庇千絮縑。安得唱天門。扶起地底潛。菌縮默究理。噓氷屢拂髯。尙嫌鳳凰冷。差喜蚤蝎殲。起看天更蒼。白雲逗縞纖。峻絶何處汗。聖道恐駕淹。問誰不爐勤。婆咜化熅燖。後凋知孔訓。蓓蕾見邵占。人功渾化力。語氷徒小嫌。室大還如斗。任他風捲苫。薰蒸蜜甜味。春盎襟懷恬。此道詎能由。寒暑也待漸。感歎更靡已。灝氣紛盈瞻。有意扶龍衮。無才詠虎鹽。如溫佇親仁。若寒宜遠憸。此想徒然爾。隩處不捲簾。棲鵲如知意。唶唶語朝檐。且勑厨人膳。栗蒸杮糕黏。莫以寒作愁。胸裏祛葭蒹。幾何不陽復。紅旭上衣襜。文也後韓吟。起余吟不厭。</text>
<title>前詩只道居家苦寒之意。故更叙今行苦寒之事。爲次其韻。</title>,<text>苦寒復苦寒。雪勢與天兼。亥子方用權。玄冥太不廉。寒重坤軸弱。翕極禾流謙。韓子如何吟。凍不使毫尖。迢迢鳳舘裏。栗縮余所甘。阿兒忽寄詩。警惰愈針砭。開瓮聊一斟。皮凍手如蟾。冬行戒仙修。羲爻利女覘。胡不耽兀兀。作此走炎炎。不遑胡使供。疇非寸祿沾。天寒行屢跼。溪氷利侔鎌。北風號玄竅。轡冷三失拈。官令嚴於寒。啣枚摠若箝。飮食飭氷凍。一一謹標籤。天時不貸暖。人事憂多添。千金走凍路。村機虗錦縑。雪釣失其利。紅盤萃鱗潛。儓隷走如風。霰集盡皓髯。牛羊戒寒瘠。準備以宰殲。太守執賤役。忍寒監巨纖。胡使渡江未。支離成滯淹。榾柮薰圍爐。强喫棗栗燖。蝸舍雪紛透。兀坐燈花占。已此衰老力。况復寒節嫌。如今悟昨非。萬鐘元芥苫。碌碌五斗米。脫去心所恬。我懷忽有感。中原渺高漸。皇極介鱗尊。無復漢儀瞻。南箕北有斗。東民困食鹽。當時不講和。焉肆彼驕憸。有文紅錦帳。有齊黃蘆簾。周道平如砥。有翔彩畵簷。佻佻可履霜。奈此寒雪黏。中宵不寐。激慨紛如蒹。觀象且玩辭。穆穆整衣襜。試題苦寒詩。快飮申厭厭。</text>
<title>治道民歌</title>,<text>雲憑憑兮曳峽影。日荒荒兮垂野色。風弗弗兮驟捲地。雪飄飄兮大如席。直北天寒建子月。云有胡使渡江來。渡江來來何遲。鈴馬一日三走回。是時西民疲供億。雲錦之帳花鳳肉。海山悽愴寶氣走。汍泉薪浸尙不息。門前如砥一千里。㝡憐蚩蚩治道民。單衣鶉結未掩膚。擁篲持斧竟夕晨。上天漠漠胡不憗。玄冥用事太憑凌。天和日暖尙可云。大冬寒威奈崚𡾓。雪深沒脛已難涉。透肌如割風又何。塡沙掘石石無數。一掘再掘呼婆咜。掃去埃雪謂已無。埃不已兮雪仍平。粥不充腹手拮据。暫時欲息心若驚。短歎長吁頻聚首。吾州太守令如霜。籃輿流水將校虎。朱棒殷殷太相忙。日暮歸來語妻子。今日幸免來安知。余亦禾州支供官。見此惕然眠故遲。一身奔走敢言勞。民力告竭天實爲。淸晨引白且盈盈。大讀床頭大東詩。</text>
<title>黃州延勑。踰洞仙嶺作。</title>,<text>鉦撞撞鼓轟轟。笳笛迭發螺角長。紅毛帽子貍虎衣。高坐雙轎勢堂堂。黃州舘裏奠勑書。衆官如禮拜惟恭。列州星羅支供急。前路趁驂競相從。是時日暮風正勍。絡繹爭先炬明滅。舍人巖屹失東西。洞仙藪森衝氷雪。人人惟恐供或薄。但爲王事焉知疲。東國力弱奈如何。仰看天半北斗垂。</text>
<title>乙巳正月一日。嘉禾縣齋志感。</title>,<text>行年六十一。事事後於人。譬彼靑黃糓。學駁文不純。春風以時至。感慨白髮新。</text>
<title>甲午桂署直中賦盆蓮。甲辰冊禮之翌年乙巳六月。復入桂署。對盆蓮。用前韻。</title>,<text>靑宮瑞氣紫宸通。鼓舞山河萬里中。微物亦應資化力。滿天霏雨一蓮紅。</text>
<title>余忝桂坊官。蒙恩陞拜僉樞。自有桂坊始有也。又拜五衛將。入直衛所。近桂坊數十武。遂吟成一長律。以寓榮感之意。時乙巳十月念日也。</title>,<text>衛所新從率府來。緋衣分外煥輕裁。薰薰化雨渾身沐。望望离暉尺地廻。榮自賤臣成典故。生逢聖世幸叨陪。天高地厚恩何報。謹拙禔身或庶哉。</text>
<title>至晦闕村之行。歷訪豐墅。歸有餘悵。伯訥寄詩。次之。</title>,<text>白雲飛舞處。知是案書橫。孟子言言性。羲皇卦卦情。春來驗消息。靜處閱生平。眉上無爭氣。近衣鳥不驚。</text>
<title>踰斷髮嶺</title>,<text>金剛五百里。玆嶺間何爲。物賤則易見。見稀貴方知。所以諸葛亮。三顧乃見之。</text>
<title>長安寺。望釋迦羅漢峰作。</title>,<text>形肖蓮花色疑雪。金仙銀佛壯士甲。詩人從古皆陳語。浪費精神髮盡白。</text>
<title>正陽寺</title>,<text>衆香儼成座。三嶂列如孫。不是人間白。胡然海上尊。玲瓏透日月。磊落界乾坤。快覩平生有。雲霞淨洗痕。</text>
<title>萬瀑洞</title>,<text>峻拔香爐走忽停。東西對立削屛靑。長風逬落千溪水。廣石凝回一氣靈。仙筆奪化何年海。佛盆留痕是處星。晴空白日吹霏雨。坐內依然廣樂聽。</text>
<title>賦金剛</title>,<text>金剛本自山之白。錯道水晶洞皎皎。人心好奇太過望。議論紛糾如啾鳥。試問聖人豈兩口。只是人中之異表。</text>
<title>欒欒辭</title>,<text>欒欒辭。爲趙棘人景瑞作也。景瑞居大夫人憂。其誠有徹天者。余竊取韓子董生行之義。遂爲之是辭云爾。						若有人兮欒欒。維古黔婁兮今少連。天旣畀篤兮純誠。自夙壯兮以然。昔遘愍兮喪考。茹哀泣血兮山之廬。妣齡高兮順適。視羹定兮蔬魚。間愆度兮在堂。艾欺功兮蔘不靈。指血化兮神丹。回阽危兮春陽。屛書目觸兮心動。忽晨馳兮夕及。疾惟大耋兮無奈何。走醮握糈兮竭精力。身莫替兮命數。曾絶醬兮羔含索。楊之壠兮秋栢。云及葬兮誌瘞石。烈風射肌兮壯雪沒脛。涕成雨兮穹岑。虎豹噑號兮狐狸跳躑。影弔煢兮空林。虎若衛兮狸不迷。風雪若爲兮違避。誠糅結兮合一。遑遑望望兮不履以隧。忽如聆兮如覿象。彷彿兮可求。竟無形兮寂音。若不還兮視下㳅。痛哭兮徹地而上昊。心與聲兮靡止泊。東西南北兮茫茫。寐亦寤兮驚慽相。南車北轅兮復南。怳環轉兮無端。人不識兮至哀之境。天或下監兮扶持欒欒。</text>
