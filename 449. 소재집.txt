<title>梅賦 壬申</title>,<text>凡物之有生氣者。皆似有性情知覺。若孝子哭而墓柏死。兄弟分而庭荊枯者是已。感應之理。不可誣也。西浦公謫舍。嘗種二梅樹。每歲開花結子。余自東邊移入島中。旅櫬已北歸。而二梅獨立荒庭。憔悴欲死。余撫遺躅而憐之。移植於所居堂前。藹然復蘇。枝葉已向茂矣。卉植百品。惟梅獨稟其幽貞皎潔之性。公之好之也。正以其氣味之相近。而梅之不二公於存沒之際者。眞若士之爲知己。女之爲所天。其意有足悲者。作賦以頌之。炎州地瘴。卉木滋兮。玉玦南遷。梅受知兮。托根敷榮。慰幽獨兮。氷心雪膚。炯相燭兮。窮荒萬里。兩美合兮。日斜孟夏。野鳥入兮。空園脩竹。倚荒籬兮。於悒無色。奄披離兮。嗟爾貞心。類服義兮。榮枯一節。廓其無媿兮。離騷詠物。非至公兮。廣平旣沒。孤山空兮。千春始遌。遽永謝兮。一念嬋媛。耿難化兮。王孫一去。曷月而歸兮。蠻風蜒雨。縱自芳菲兮。歲暮空谷。識者其誰兮。枯槁自矢。死無移兮。客自東來。醉過門兮。臨風三嗅。泣芳根兮。慚非玉潤。慕生平兮。雖無老成。尙典刑兮。願托晩契。如弟昆兮。悲吟楚些。與招魂兮。</text>
<title>次夢窩相公 金公昌集 所次歸去來辭 辛丑</title>,<text>余罹讒去國。將泝漢入峽。夢窩相公。寄示所次陶辭及三淵翁所次者。命余和之。二辭淸和不失古人之意。余省墓後。謹步韻叙懷。蓋公則思歸。三淵已歸。而惟恐公不深入。余則方歸而反謂公不可去。意與相反。故語多迫蹙。深媿元亮樂天乘化之曠云。歸去來兮。丘墓九年今始歸。余自遲回於險塗。縱顚沛其奚悲。遵城隈而過江。驚使華之相追。辭楓宸以一封。恐義分之或非。離情懸於帆影。晩計遂於初衣。悲蒼梧之暮雲。顧終南之翠微。東望松楸。載泝載奔。滔滔漢水。鬱鬱龍門。露濡草芊。攀柏猶存。佳辰幾回。敬薦淸樽。智自昧於介石。奉先訓以何顔。而桑楡之可輸。庶瞻依而自安。感右軍之誓墓。媿靑牛之出關。惟出處之適義。豈在人而殊觀。念共人之盡瘁。魂屛營而時還。曾有約乎惠好。悵獨歸而盤桓。歸去來兮。長與君而絶遊。谷鳥鳴而相和。矧伊人而不求。然君子之經世。重後樂而先憂。山人攀桂而相招。愼莫懷乎春疇。睠彼陶山。有車有舟。徵前夢而築室。誓終老于斯丘。雖自保於歲寒。孰砥柱於橫流。非我云之刻子。時不可乎處休。已矣乎。國無人兮可奈何。曷不忘身少淹留。胡爲乎棲棲欲何之。沉憂未易掇。晩節嗟難期。如彼泉而淪胥。顧何心乎耕耔。休賡和乎晉辭。詠夙夜之周詩。余豈忽夫挈矩。人各自靖君無疑。周雅。多用夙夜字。如夙興夜寐。無忝爾所生。夙夜匪懈。以事一人。三事大夫。莫肯夙夜。莫非可詠歎者也。</text>
<title>寄題安分堂 李公懏堂號○戊午</title>,<text>錦里歸來樂事多。長安北望五噫歌。雪中東郭先生履。梅下西湖處士家。半夜溪神幽夢語。淸晨田夫好懷過。從今寂寞安天分。安分堂成萬福嘉。安分堂在如愚溪。故借用子厚愚溪對語。</text>
<title>奉別仲舅 朴公銑</title>,<text>春寒惻惻春泥滑。明日西行路正遙。一別音容消息闊。黃驪白馬不通潮。</text>
<title>浮山寺。次林德涵 泳 韻。</title>,<text>良辰已婉晩。江岸殘花墜。念此足可惜。邀君泝綠水。泊舟上古寺。老僧迎客至。和風送微雨。石逕空翠裏。幸玆萍水遊。喜君煙霞氣。惜君未奠居。漂泊靡所倚。匡時憶夔臯。避世思綺里。何當與子去。永謝人間事。熲熲不早决。戚戚悲未已。此意誰共討。憑君聞正始。</text>
<title>送歙谷從兄 鼎命○庚申</title>,<text>曾馭飛龍住玉京。忽隨鳧舃向蓬瀛。鶴湖舊有菟裘計。淮府今看彩服行。歸隱初心成吏隱。專城榮養更連城。世間此事誠難得。何恨區區惜別情。</text>
<title>戲贈徐君望 宗泰○辛酉</title>,<text>君王夜設金華講。學士徧承雨露恩。秉筆只當明衮鉞。東西南北更何論。</text>
<title>壬戌秋七月旣望。在直中。與徐君望諸人。登仁政殿。陛上口號。壬戌</title>,<text>露白風淸掖院幽。共擕明月上螭頭。偏憐一夜承明直。孤負千年赤壁遊。達士已觀天地變。浮生漫有古今愁。當階獨鶴驚殘夢。猶憶蘇仙壬戌秋。</text>
<title>直中夜雨。奉呈伯氏行軒。時伯氏以禮官。奉審胎封。路過扶江。</title>,<text>中宵風雨正颼颼。獨抱綾衾動遠愁。遙憶故園今寂寞。想應行盖久夷猶。功名一世圖麟閣。世態千塲幻蜃樓。幾日對床尋舊約。商飆正近季鷹秋。</text>
<title>山人能悟。卽善文上人之弟子。善文曾受知於我祖考。嘗拜於珍島謫居。祖考贈以詩序謝之。今能悟持此文來。示余請一言。故贈之。癸亥</title>,<text>金山老宿說往事。向余慇懃乞詩句。少年曾師善上人。浮杯共涉滄溟渡。是時公家先相國。嬰鱗久作湘潭客。逢迎却喜有故情。贈別不惜瓊琚作。退之之衣蘇子帶。山門盛事傳湖海。邇來三十八年間。世事如雲一身在。至寶曾同衣鉢傳。提擕護法方丈前。聞公家聲世綿延。伯兮甘棠更繼先。彩服南州公又至。一言記事能無意。余聞此語懷感傷。爲師把筆揮雙淚。大家遺風余恐負。長老至意師能守。師乎師乎。從今勿傳非其人。示我子孫千世後。</text>
<title>明聖王后挽辭</title>,<text>名門生淑女。京室早來嬪。聖祖稱佳婦。寧王有亂臣。關雎基美化。車馬戒私親。佇看后妃傳。徽音並摯莘。其二慶協金縢卜。灾成素柰悲。積憂遐筭促。虔禱上穹知。倚伏昧神理。勤勞想聖慈。金華他日講。應廢蓼莪詩。其三愛日嗟難駐。重三漫過期。凄凉長信殿。寂寞萬年巵。聖孝終天慕。遺音沒世思。向來蹈舞地。那忍進哀詞。</text>
<title>直中。次趙子直 相愚 記行韻。仍示諸彦。趙爲湖南。我爲湖西御史而還。</title>,<text>湖南千里接湖西。歧路雙驄別玉蹄。江漢我先旬日渡。海山君得幾篇題。淸奇水石丹丘峽。蕪沒松篁白馬棲。靑瑣歸來頻入夢。臥聽宮漏認村雞。</text>
<title>江都。寄申叔開。啓華</title>,<text>三秋水國海門闊。潮急風高檝欲摧。中夜滿船驚擾擾。不知誰是濟川才。是日。祖江夜泊遇風。</text>
<title>次玉堂諸彦韻。時上移御于瑤華堂。玉堂移設於舊春坊。諸公以爲重輪之奇兆。各賦一詩。</title>,<text>金鑾移近舊儀宸。禖祝新年佇慶綸。他日胄筵叨陪講。不才惟恐忝先臣。己酉。先大夫以司書入直春坊。余童年隨入。今入其地。念舊興哀。末句及之。</text>
<title>禁直示同僚 近日。吾儕日無所事。初昏而寢。日晏始起。其於古人所謂夜朝之氣。非但不能存養。長在昏昏中。亦何能知有此氣乎。今朝展讀御講心經書。警而題之。</title>,<text>朝氣淸明夜氣靜。古人深察好光景。玉堂春睡迷朝曛。多媿巖僧喚惺惺。</text>
<title>別金仲和 昌協 赴北幕</title>,<text>鄕吾停遠役。朝暮慰門閭。駁議嚴前席。深恩憫絶裾。黃江閒彩服。金壤久銅魚。獨自淹華省。慚君塞外車。黃江。黃驪李子三所居。金壤。金城邑號。徐君望出守。兩人與余俱不赴北幕。共被人言。</text>
<title>慈殿誕日次翰苑諸公韻 丁卯</title>,<text>玉漏聲沉瑣闥開。趁班仙珮響鑾臺。宮中喜氣千秋賀。地底新陽七日來。舒泰行看昭代化。揄揚賴有侍臣才。朝朝染翰非吾事。欲和瓊篇媿後裁。</text>
<title>次題洛山寺</title>,<text>西來㫌旆暗飛塵。信宿琳宮恨轉新。海霧苦遮暘谷日。山花半謝祗園春。</text>
<title>登召公臺 臺在三陟火飛嶺。黃翼成公喜。以關東饑蝗。特簡按節。住節於此。嶺東民追思。築石臺之。立碑紀之。余亦以特旨除此職。來登此地。懷古人而不可及。作詩以紀之。</title>,<text>峻嶺橫天半。高臺迹已陳。召棠猶蔽芾。羊石更嶙峋。簡拔當荒歲。登臨媿古人。憂時雙涕淚。愁絶海山春。</text>
<title>印寄尤翁石刻大字及月沙，白洲，靜觀齋所撰惟靜法師以下三世碑文於李同甫。喜朝○同甫時爲平康倅。尤翁於萬瀑洞眞珠潭盤石上。大書晦翁詩一句。月沙以下各撰惟靜以下三世碑文。同甫懇請印本。故印出送之。兼寄一律。時北僧豊說。以陽坡弟子。在正陽寺。與同甫爲世交。</title>,<text>華陽健筆紫陽詩。李氏高文釋氏碑。勝地千年名益重。空門三世迹又奇。承家受業惟吾子。護法傳衣見老師。持此贈君深有意。莫將斯道媿沙彌。</text>
<title>金郞 鼎運 求詩示之 壬申</title>,<text>詩成却恐淚添痕。緘口殘春獨掩門。千古離騷空自怨。當時尼父欲無言。扶桑咫尺魚龍鬪。大海東南魍魎昏。知爾才情如宋玉。楚些招我未招魂。</text>
<title>次陶詩示金郞</title>,<text>孟夏久旱暵。今朝雨蕭疎。萬物皆昭蘇。吾獨悲窮廬。稍喜東床子。朗誦商王書。少年富才思。何難窮五車。但惜大禹陰。莫厭希文蔬。殘生竟何用。討論聊爾俱。探看子厚銘。玩索濂溪圖。悠悠死生理。不安當何如。</text>
<title>靈鷲山人印成老師。在順天興國寺 曾往來於西浦公所。今夏。余移入海中。師輒來相見。仍語及西浦公曰。淸明秀異。且能旁通禪語。不幸旅櫬已出海矣。遂揮涕而相慰。其十月。又越海來見夜宿。求余一言甚勤。余自遷謫以來。無意鉛槧。老師之意。終不可孤。遂成一絶以贈之。</title>,<text>海上浮杯客。天涯泣玦人。相逢如舊識。存沒共傷神。</text>
<title>崔督郵 弘甸 自寶城徒步來訪。此古人之所難能也。且勸余以嚥津調息之術。自言用此能已病。其厚情高義。無以相報。書此以送其歸。</title>,<text>重溟匝地瘴煙昏。佳節傷心獨掩門。千里故人徒步至。感君今世古心存。其二故人憐我病昏昏。指我還丹不死門。獨有靈均知此意。能言壹氣夜中存。</text>
<title>與冠童數人。往見梧桐坊。</title>,<text>寥落秋懷久掩門。偶擕童冠過前村。田間饁婦休相問。溪上神翁定有言。半世煙霞違宿計。窮荒水石荷寬恩。傍人莫歎居夷陋。從古滄洲道亦存。</text>
<title>贈別李生茂叔 松齊</title>,<text>相逢雪涕兩無言。零落空餘九死魂。蠻風蜒雨何須問。漂泊東南亦聖恩。其二從遊翰墨已周星。何意天涯問死生。岐陽舊業今猶在。座右新題夙夜銘。茂叔善篆隷各體其三湘潭風雨夜連江。楚客離歌不成腔。滄浪學士如相見。須乞新篇寄竹窻。滄浪亭。卽林德涵所居。羅州會津江上。○偶讀賈太傅賦。有流行坎止之語。脫然若輕死生了萬化。殊喜其高妙。旋看晦翁所論。以爲莊列之緖餘。不足多也。反以求之於易象。盖天下之至險。無過於水。水之險。尤無過於海。今余處海中。坎險極矣。且古人於患難。有若將終焉之志。艮止之義。亦相合。故乃借賈語。名所居齋。今請茂叔以大篆題其扁。其齋南北三極。中隔以竹扉。東西兩壁。各開牗戶。亦有中實外虛之象云。</text>
<title>詠䲶鴦 野人有以三雛來與者。籠養之。羽毛已成。其一飛去。雌雄各一。朝飛暮歸。</title>,<text>愛爾貞姿養作雙。尙憐淸夜憶寒江。秋來無限籠中思。獨向羇人唳竹窻。其二雲水寒蹤籠裏雙。曉天煙雨夢淸江。非無六翮沖霄志。忍負深恩別客窻。右䲶鴦答</text>
<title>次金守甫 鎭龜 所寄韻</title>,<text>生全亶荷主恩垂。零落驚魂忍至斯。鵩鳥堂前斜日淚。鶺鴒原上幾年悲。重泉北望迷歸夢。漲海西連有所思。別後存亡無限痛。與君何處泣相持。原韻 守甫東望露梁血淚垂。驚聞君又謫於斯。當年辱奬謝玄感。他日編文李漢悲。握手何當同一哭。見書猶得慰相思。重憐四載鴒原痛。惟願寬心勉護持。</text>
<title>送察訪叔 敏啓</title>,<text>人生不死會相逢。朱鳥扶桑路不窮。六載離情三夜語。又何逢別太怱怱。其二臨分握手兩悽其。乍別爭如未見時。滄海極天歸路遠。不知何日是前期。</text>
<title>追和梅鶴亭題詠韻 幷序</title>,<text>昔余忝備禁林。時禮谷李公。亦出入銀臺。相與夙夜周旋。余每見公。慨然有歸歟之歎。心知其不可久留也。一日。出示梅鶴亭題詠錄一卷曰。我將歸矣。子其爲我和舊韻詠吾亭。余受而卒業。復於公曰。世之能傳受先業。久而勿失者寡矣。况肎堂構於數世之後者乎。退之有言。中世士大夫以官爲家。退則無所於歸。今兄能去朝廷。則處江湖。此其事皆可歌也。且國朝百餘年間。名賢鉅公之作。多在此卷。顧余托名其間。又一幸也。義無可辭。然兄方有歸志。弟亦有奉檄之願。乞得嶺外縣印。從兄於金烏洛水之間。一登江閣。把酒而詠之。不亦樂乎。公曰。吾歸且待。子其無負。其後。公則果决歸。而余獨未遂私願。宦遊東關。每逢佳山水處。輒懷公舊約。南望悵然。旣而。余獲罪戾。先竄海上。公自峽郡。又投北荒。路出余所寓。行塵咫尺。不敢攀別。前歲。余又移遷島中。聞公凶音。嗟乎。早知人事遽如許。題亭之作。豈必待於登臨握手之別。寧複畏乎耳目。幽明一隔。此意誰告。余頃寄書於公之胤子鼎華新之曰。此事奄成千古之恨。今欲追和其詩。以叙悲情。新之乃寄示全卷。卽十年前舊所見也。撫卷流涕。疾病呻吟之暇。謹和卷中二韻以還之。若九原有知。其以余爲不相負也耶。嗚呼悲哉。京國從公十載前。歸心每說洛江邊。傳家梅鶴身將老。滿卷瓊瑤興獨牽。他日待君毛義檄。秋風訪我季鷹船。登臨一詠今虛負。舊約空悲畫省年。其二觀魚臺下望行塵。旅櫬今聞返洛濱。關塞別離無限路。湘潭憔悴幾歸人。重泉盡是平生舊。瘴海空餘萬死身。遙想江梅春正發。楚些吟斷獨傷神。</text>
<title>送從兄以書狀赴燕 有故不果去。○丙子。</title>,<text>腥羶寧有百年期。覘國要能識盛衰。况是風塵一小刦。正應天道好還時。丙子亂後。今年一周。其二雪裏征車莫遠將。朔雲江樹兩茫茫。城南一見還如夢。猶勝離魂隔瘴鄕。</text>
<title>尹寧海 誠敎 大夫人挽</title>,<text>丹旌千里返。行路亦霑裾。嶺嶠連滄海。潘輿換素車。悲歡前歲事。離隔十年餘。尙憶東州日。升堂問起居。</text>
<title>尹副學叔 搢 挽</title>,<text>詩歌明哲易稱貞。傳世高風世莫爭。丘壑早年名益重。滄桑百變道彌亨。襄陽耆德嗟誰在。正始微言隔此生。遙想池塘春夢後。舊琴調絶不成聲。</text>
<title>往洪州。逢李丈士常 恒。仍次其韻。</title>,<text>詩翁杜曲謝塵喧。竢我羅浮梅下村。宿昔容華雖日改。暮年詞氣尙雲騫。春陰入戶輕寒逼。樽酒論文細語溫。何處哀猿增別恨。海天風雨又黃昏。</text>
<title>趙司書 正緯 大夫人挽</title>,<text>自結潘楊好。悲歡廿載同。荀龍更托契。陶母久聞風。寂寞河汾業。哀凉馬竇功。當時不盡淚。題挽望江東。</text>
<title>凝淸閣曉起</title>,<text>樓客開窻曉靄消。舟人驚道小篷高。五臺山雨知多少。一夜江流長一篙。</text>
<title>李尙州 恒 挽</title>,<text>蕭曹家世龔黃名。璽秩非因帶礪盟。大邑碑聯棠棣頌。百年庭有桂枝榮。田園樂志傳先業。詩酒高風慰暮情。最是西河不盡淚。至今行路亦沾纓。其二離懷歲晏向誰開。望裏烏棲夢屢回。兩世絲蘿敦夙好。新秋杖屨約重陪。纔聞珂珮朝天闕。誰道儀形隔夜臺。錦水花山俱寂寞。不堪人事轉成哀。其三江湖淪落隔塵喧。十載重逢海上村。暮峽哀猿啼欲絶。春洲斷鴈病難騫。存亡忽忽傷頭白。詩律翩翩借酒溫。今日薤歌和舊曲。南天悵望雪霜昏。</text>
<title>松都次副使 李喜茂 韻 甲申</title>,<text>前朝家法亂天常。何况伊蒲敎亦荒。五百歷年嗟已幸。九陵佳氣久成凉。婦人戴笠猶羞面。男子輕身遠服商。遺俗至今無可記。但看勤嗇類曹唐。</text>
<title>宣城祠宇。敬次西浦金公韻。示院中諸生。金將軍應河。昔蒞宣川。西浦金公及定齋朴公士元。曾謫此地。故邑人並享之。</title>,<text>臣節諒無二。犯顔能死義。人間剛大氣。不獨裹革士。桁楊與矢石。萬死寧謀利。宣城新閟宮。古今同一淚。深河百戰後。遺俗懷曾蒞。悲凉蘭佩歌。惻愴香火事。我來爲瞻拜。征車將北指。遺風日以遠。歲月如湍駛。邊城氣慘悽。京國杳千里。英靈想有無。楚些臨江水。</text>
<title>査對後有感。書示副使書狀。李明浚</title>,<text>截肪磨玉見深賞。弇老巵言海內傳。今日擎天柱下路。可憐書紙尙如前。弇州云。東國表箋。紙如磨玉。字如截肪。可見事大之禮。擎天柱在北京闕中金水橋頭。天朝時奏事受旨。皆於此處云。</text>
<title>渡江雜詠</title>,<text>邊城落日照幡幢。冬至無氷舵鴨江。誰遣佳人增別恨。滿船離唱不成腔。其二江邊忽見剃頭人。尨帽尖靴八尺身。興廢百年能識否。爾先應是漢遺民。其三江西百里斷人煙。蘆葦連天細路穿。往往菑畬餘舊迹。空林墟落尙依然。其四皇朝要服限三邊。吠狗鳴雞接九連。今日久爲豺虎窟。征人刁斗不成眠。</text>
<title>金石山。書示副使書狀。</title>,<text>野宿氊爲帳。風餐匙有氷。寒宵忘此苦。共枕賴良朋。塞馬前途熟。郵人漢語能。山川類吾土。隨處興堪乘。</text>
<title>柵門。次杜律示同行。</title>,<text>列戍無亭障。關門柵作城。猶難議徑入。誰復請橫行。甲歲傷初復。遺民見可驚。皓天應不忘。今夜一陽生。</text>
<title>次副使冬至韻</title>,<text>日行南陸我東城。身在東城夢漢京。今夜彤庭淸珮會。九天香案異煙生。家人豆粥增懷遠。兒子蘋蘩代薦誠。佳節關心鄕國遠。歸程應見晝宵平。</text>
<title>入柵記所見</title>,<text>侏儷當門索禮單。章京麻貝最稱難。俄然托怒名般少。三匝重圍困譯官。</text>
<title>淸人盡夷東邊城砦。感而賦一律。奉示同行兩兄。</title>,<text>東邊千里列臺隍。創業雄圖萬世長。誰遣皇庄騷海內。更聞胡騎犯遼陽。挑蟲勢變拚飛鳥。雙虎功成一擧莊。中土固知非爾宅。毁城夷壁是何腸。</text>
<title>次副使十里舖韻</title>,<text>偸閒莫喜暫停車。孤角催行曉色初。明日瀋陽宜早到。龍灣歸使付鄕書。</text>
<title>黃旗堡途中。望醫巫閭山。書懷。</title>,<text>屈平詞賦周公書。曾識仙山鎭北墟。今日天端騁遠望。令人却憶賀翁居。周禮。幽州之鎭曰醫巫閭。屈原遠遊賦。稱於微閭。賀郞中欽。以陳白沙高弟。隱居此山下。世穪醫巫閭先生。</text>
<title>過醫巫閭山下。書懷。</title>,<text>遼野終無一點山。醫閭萬丈忽巑岏。仙人琪樹春風近。處士幽居白日閒。安得招來西去鶴。飄然騎上最高巒。惟應帝座通呼吸。我欲深羞訴九關。說文云。醫巫。有琪玕。</text>
<title>過廣寧古城有感。廣寧在醫巫山下。爲東路必爭之地。萬曆中。寧遠伯李成樑。守此城多邊功。世傳寧遠嘗虜金汗之父奴那赤。置幕下。奇其年少壯勇而愛之。常戒之曰。無負中國。對曰。老爺在時。不敢云。李公知其如此而不除此胡。亦天也。頷聯用王夷甫事。李公二子如松如柏。有功於東征。尤有不可忘者也。天啓中。巡撫王化貞。聞虜兵至而軍潰失此城。朝廷幷誅經略熊廷弼。熊有功而無罪。故天下寃之云。</title>,<text>擧目山河百戰塲。荒城落日淚盈裳。安知天意扶驕子。無賴王生識老羌。誰使官軍先自潰。當時經略最堪傷。永懷寧遠多奇績。何况東征有二郞。</text>
<title>閭陽途中。見載虎車。</title>,<text>陰山白額鎖銀鐺。眈視車中尙電光。睡罷嘯風餘舊氣。饑來搖尾救饞腸。吳蒙小計欺雲長。夢澤僞遊縛楚王。往往雄豪多類若。羨他驢子踏康莊。</text>
<title>大凌河路中。望錦州山吊古。</title>,<text>聊城飛矢將軍泣。司馬宮門長史留。莫道天亡非我罪。睢陽當日絶蚍蜉。其二提兵燕土事堪傷。淚落淸翁嶺外章。聞說錦州將陷日。華人猶責負神皇。</text>
<title>見祖家兄弟牌樓。大樂大壽兩樓。在寧遠城中。</title>,<text>隴西家世已陵夷。瑤閣銘功刻畫奇。石爛千秋名不滅。睢陽惟有墓前碑。</text>
<title>贈別謝恩副使</title>,<text>落日逢君右北平。朔雲空磧少人行。漢家飛將英靈在。莫詑胡兒老虎名。</text>
<title>撫寧縣途中。望昌黎故城。</title>,<text>唐興才子但能詩。千古雄文一退之。兔耳山前尋往迹。滿床牙笏筆峰奇。堪輿家。以山多尖峰。爲滿床牙笏。</text>
<title>謁淸節廟</title>,<text>讓國西遊見翦商。吁嗟斯世遠虞唐。傳聞大火開新社。更道洪疇答聖王。一死何能存九鼎。千秋要與樹三綱。父師經過東溟路。應吊先生日月光。</text>
<title>又賦</title>,<text>一曲灤河水。千秋徹底淸。武王惟大聖。夫子獨高名。故國魂應返。中原世屢更。金繒萬里客。瞻敬慨餘情。</text>
<title>榛子店。次副使次季文蘭韻。</title>,<text>風塵萬里換新粧。客舍題詩淚滿裳。可惜蛾眉多苦怨。琵琶千古憶昭陽。其二少學阿孃抹曉粧。越羅新作嫁時裳。驚魂未逐檀郞去。羇夢歸寧漢水陽。</text>
<title>高麗堡。次副使韻。</title>,<text>樂浪遼疆漢代移。隋唐師旅濟麗時。東民俘虜成鄕聚。燕土風塵化羯夷。水耨猶存箕壤俗。世居那識首丘悲。人情久客眞堪笑。里號聞來喜曷爲。</text>
<title>次副使祿山貴妃廟韻</title>,<text>漁陽遺俗尙淫祠。妃子終歸錦襁兒。地下明皇能悟未。鴻都道士果逢誰。</text>
<title>通州。次忘軒李胄韻。</title>,<text>名都豪俠窟。歌吹咽層霄。野接黃龍塞。河連白馬潮。繁華傳啓曆。富庶自金遼。世變民移俗。王風日以遙。</text>
<title>寓隆福寺。次副使韻。</title>,<text>此路尙前路。今燕非古燕。魂消金粟下。淚盡玉河邊。舘客猶無所。寺僧視眇然。歸心瞻北極。明日又新年。</text>
<title>次副使除日詠懷韻</title>,<text>臘盡幽都斗柄回。流光羇思共悠哉。行人萬里有時返。此歲一除何日廻。白髮蕭森驚兩鬢。黃金寂寞傍高臺。世間無限關心恨。此夜聊應柏酒開。</text>
<title>次副使元宵韻 乙酉</title>,<text>孤吟永夜不成眠。新歲羇情倍悵然。客日周王演易數。頹齡衛瑗知非年。攝提初度傷今夕。嵩嶽三呼望九天。遙想家人燈火卜。歸期應祝落花前。余以戊戌元日生。術家以爲其年立春未過。猶是丁酉。用其言則恰爲四十九。故用知非語。</text>
<title>元日。是我懸弧之夕。副使令公設杯盤以慰之。惠佳什以壽之。厚意不可忘。謹和其韻。以伸謝忱。</title>,<text>贏得新春兩鬢絲。由中百感攢愁眉。靈蓍去一如吾歲。正月無王亦夏時。蓬矢平生男子志。關山今夕故人巵。深情善禱遺瓊玖。大壽彭聃可等期。</text>
<title>次副使見新曆有感韻</title>,<text>崇禎嗟如晉義煕。剝陽猶待復生期。人間歲月初周甲。天下衣冠久化夷。大統今成西國曆。明堂誰見漢時儀。年年頒朔三韓恥。燕土逢春淚更垂。陶徵士。義煕以後。不書年號。皇朝用大統曆。西洋人利瑪竇輩入啓。禎間精於曆法。以大統爲有差。時議欲改而未及。淸人從其言。改爲時憲曆。漢時改太初曆。百神受紀於明堂。</text>
<title>曉聞鍾聲有感。示副使。</title>,<text>蘭若何曾見一峰。客心深省但晨鍾。雞鳴舜跖分初界。夢罷鄕山隔幾重。絶學難追千古事。流光不借少時容。能成晩歲參同契。歸臥雲煙未必慵。</text>
<title>舘中。觀調驛馬。</title>,<text>莫憚勤調習。悲鳴意可通。誰人不懷土。我馬亦依風。槽櫪三旬養。山川萬里功。春泥歸路滑。用力過遼東。</text>
<title>夜聞隣家琵琶聲。次杜律吹笛韻。</title>,<text>夜寒虛舘旅魂淸。誰送琵琶遠嫁聲。直是昭君千古怨。可憐關月十分明。佳人莫恨和戎計。弱國今傷奉幣征。壹怪蒼天何意見。並敎夷狄九邊生。</text>
<title>睡餘。聞胡僧誦法華經。次和靖詩韻。其僧自言遼陽人。爲萬歲發願祈福。燃斷二指。十年誦經云。爲人躁妄多欲。未解禪旨。取名來城市。雖有苦行。不足與語也。</title>,<text>臥聽胡僧誦法經。三旬伴爾作居停。塵根似火空燃指。世界成髡易變形。妄想休言延曆數。佛心寧欲護羶腥。遼陽自古多高士。歸問橋頭舊姓丁。</text>
<title>燕京。次杜工部秦州雜詩。</title>,<text>百二邊關險。千峰杳靄間。雲屯上谷界。翠接太行山。蘿月中郞隱。風塵六馭還。蒼然萬古色。留帶血痕斑。右居庸疊翠。漢末。中郞盧植。隱居讀書于庸塞。明英皇歸時入此關。其二夕照煙霞洞。長虹飮玉泉。祥光千佛變。采氣老龍傳。影落三山下。波連碣石邊。河橋空悵望。遠客思悠然。右玉泉垂虹 玉泉山在城西三十里。以大泉名山。泉水流入西苑。爲太液池。出爲玉河水東入海。元人詩。日斜忽有五采氣。飛上太空橫作橋。卽垂虹也。其三龍舟沒滉漾。往迹石鯨知。十里磨新鏡。靚粧照侍兒。周詩王在沼。漢戰帝臨池。萬事隨雲水。晴波蘸柳枝。右太液晴波其四北金營此島。曾役萬人羣。乞取龍荒氣。移來艮嶽雲。祥光覩聖世。勝賞在春分。五色今消歇。蓬山異舊聞。右瓊島春雲 瓊島在太液池傍。金人始築而名之。元時改萬歲山。明仍之。又稱煤山。金末。望氣者言。塞外一山有王氣。金人乞取此山土。以鎭壓之。元主笑而許之。乃發卒掘其土。又取艮嶽文石。築此山宣和。艮嶽甞貢雲。皇明天啓間。此山嘗有五色雲氣。春日尤蔥蘢可愛。八景。初謂春陰。明時改謂春雲。其五昌國誠奇士。昭王亦倔强。荒臺千古思。落日暮雲長。海內多羞恨。人間老驌驦。莫知斯已矣。何必哭呼蒼。右金臺夕照其六薊門煙樹裏。東客伴春歸。近見初無氣。遐看却有輝。乍驚桑海變。旋逐野風飛。此理誰曾識。吾將訪令威。右薊門煙樹其七曉月桑乾道。長橋送別亭。江南從此去。柳色幾回靑。碎影隨流水。淸光奪曙星。東方看欲白。車馬咽郊坰。右蘆溝曉月 蘆溝在城西十里石橋二百步。橋邊多楊柳。南北行人送別之所。河卽古桑乾。源出鴈門雲中云。其八燕山多積雪。霽景畫應難。客歲三冬暖。新春大地乾。巖巒猶黑色。澗谷但輕寒。朔風天將厭。玄郊謾有壇。右西山霽景 以上北京八景其九聖祖驅胡羯。神功永配天。建瓴高屋處。定鼎丕基傳。碣石臨滄海。雲中導百泉。山河表裏在。虜馬入三邊。右燕都其十百年星北拱。萬折水東歸。聖德非東顧。三韓且式微。昊天恩莫報。靑史事曾稀。弱國今誰訴。南城媿被圍。右憶萬曆 穆陵。甞有萬折必東之敎云其十一故國腥塵暗。人間甲子回。有興誰莫廢。無往不重來。三戶言曾契。金刀運再開。天心猶可復。遺詔有餘哀。右傷崇禎其十二武侯才命世。成敗任天時。賢知終無奈。英靈且莫悲。三年多受侮。一死或云遲。慷慨非難事。從容始得之。右吊柴市 柴市在西城內。元時名以敎忠坊。立祠云。其十三平生弧矢志。吾豈倦玆遊。永歎中心吊。非關異國愁。乾坤龍一去。城郭鶴千秋。此地難爲客。如何且久留。右入燕京其十四燕都城北寺。壯麗敵王宮。景泰年中作。興亡佛力空。香爐銘記歲。鎖戶破生風。遠客春猶滯。匪車不向東。右隆福寺其十五玉牒曾無驗。諸君相耿光。幽燕非海岱。柴望有宮墻。大像皇王服。閻羅左右堂。不如林放禮。尼父歎應長。右東嶽廟其十六譯書奚補事。輸幣在何間。半月常封印。三陽亦閉關。離宮百戲畢。湯井幾時還。任爾盤遊樂。長愁遠客顔。右淹留 淸主出遊。且以文書翻譯之誤。方物久未輸。其十七鳴蹕三聲罷。搖紅萬帽低。鴻臚噑似虎。羶酪濁如泥。曙色罘罳影。龍旗釦砌西。再來同跪叩。愁絶午門鼙。右再赴朝參 二月五日。淸主還京。又令赴朝參。賜入班人酪茶。其十八民風嗟易變。燕土化龍沙。冒說滿州族。渾忘漢世家。華音胡語雜。關月笛中斜。此事天應悔。驕橫且莫誇。右燕俗其十九異域春將半。征人盡憶家。三冬無雨雪。萬里漲風沙。晉舘雖留幣。葵丘豈及瓜。會當尋去路。猶指鴨江花。右思歸其二十睡睫看初着。紋枰子不繁。鴈歸湘浦月。花落武陵源。因得江湖夢。徑歸水竹村。俄驚爭道語。半局各成門。右觀碁 副使好碁。余不解碁。每傍觀坐睡。</text>
<title>玉田道中觀耕者</title>,<text>野樹鶬鶊集。春田土脉興。老農先播麥。長畒直如繩。禮樂前生隔。耕桑故俗承。翻思江上宅。雪水漲畦塍。</text>
<title>寧遠衛。秀才張赤城持詩請和。與副使共和。</title>,<text>論文無雜語。傾盖却成歡。使魯延陵子。居遼管幼安。燕歌還遠別。鶴野尙餘寒。去後能相憶。回頭旭日看。</text>
<title>廣寧道中遇雪</title>,<text>醫閭山下雪紛紛。萬里華夷壓一雲。遠客愁看芳草沒。東君媿殺百花芬。荊卿別處衣難辨。遼鶴歸時影莫分。遙想南湖春水滿。滿船簑笠釣魚羣。</text>
<title>次副使周流河道中次工部韻。</title>,<text>今年準擬遂初衣。王事驅馳未敢歸。客裏三春還易過。山中百卉已應稀。孤城落日長河急。古塞寒雲候鴈飛。物性由來難自變。如何不去我心違。</text>
<title>遼野</title>,<text>滄海東頭鉅野殊。縱橫千里四無隅。天形渾盖徵周術。地勢圓球認利圖。多少行人旋磨螘。升沉兩曜走盤珠。若敎章亥重來步。尺度惟應倍五湖。行遼野中。俯仰皆團圓。故恩渾盖地球等語。</text>
<title>渡遼河</title>,<text>月下旌車曉渡河。風前孤角起棲鴉。三千歸路已强半。九十韶光餘幾何。平野盡來愁僕御。亂山深處足煙霞。今朝定得寒泉食。遠客休吟獨漉歌。將朝飯於冷井。野次水泉甘冽。故云。</text>
<title>分水嶺途中少憇川上</title>,<text>百里三踰嶺。羸驂又覺疲。春隨殘日暮。水向故園歸。谷鳥迎人語。溪魚見網疑。荒邊雖異候。幽思亦忘機。</text>
<title>奉和仲氏所次唐詩韻</title>,<text>參差霜髮兩垂垂。弟病兄衰正可悲。蘧子知非將數歲。孔生過二亦多時。暮年好學寧無味。昏眼看書轉覺遲。回首過庭詩禮問。面墻今日益凄其。</text>
<title>徐相國 文重 重牢宴席上。次李季章韻。其從子魯望相公及耆英諸公。來會。</title>,<text>華堂花燭映春天。盛禮重回合巹年。慶祝壽祺樽有酒。會成眞率席無絃。槐陰滿地聯台座。鳩杖扶賓上錦筵。洛社未必專勝事。相門今日最堪傳。</text>
<title>李判書 益壽 挽</title>,<text>尙書操履最淸貧。峻秩天官位望新。少日風稜爭殿陛。晩年恩渥聳冠紳。驚心急疾成長夜。回首聯班隔一晨。堪恨須臾人世事。向來辭說漫紛繽。</text>
<title>徐相 文重 挽</title>,<text>韋平傳世業。姚宋救時良。幹事資貞固。存心任直方。輕車驅熟路。大廈作脩樑。緩帶威風肅。巖廊石畫長。漁舟徒夢想。洛社且相羊。合巹重開席。懸車幾上章。人間完福履。身後盛恩光。萬事終無欠。全歸詎可傷。英靈未忍訣。魏闕永相望。此世餘吾輩。時危但涕滂。</text>
<title>孟監司 萬澤 挽</title>,<text>博識通時務。澄淸仰盛名。瑤宮舊日夢。仙桂十年榮。氷檗追先業。圖書慰暮情。誰云靜者壽。乍別隔幽明。</text>
<title>李留守 喜茂 挽</title>,<text>末路交難保。愚慵荷辱知。炎荒傾盖日。幽塞飮氷時。一見曾如舊。深情久不移。琅琅病裏語。握手露心期。其二善人邦國紀。殄瘁痛何深。淸白名家業。平生赤子心。公言涇渭湜。大義日星森。薄俗雖多訾。淳風衆所欽。</text>
<title>羅掌令 良佐 挽</title>,<text>家世潘楊類弟昆。深情不逐雨雲翻。升堂幾見斑衣樂。投轄頻留仲長園。萬死重逢空有淚。一時紛聒欲無言。人生七十歸何恨。孝謹遺風屬子孫。</text>
<title>李判書美叔 秀彦 改葬挽 堂號醉夢</title>,<text>遙聞旌翣返先塋。塵世還疑醉夢醒。大廈高材嗟可惜。寒花晩節尙餘馨。重泉師友能相見。後死悲憂孰令聽。泣向鴒原論至痛。龍門同日閉玄扃。吾先兄改葬。亦在同日。</text>
<title>申僉正 應澄 挽 明年。當以八十加資而遽逝。家在隔墻。</title>,<text>新年正擬賀恩資。歌缶賓筵奉壽巵。里巷春回人事改。可堪墻外送靈輀。</text>
<title>柳統制使 星彩 挽</title>,<text>巷南闐咽送靈輀。錦水歸魂不可追。投筆初心終濩落。騎驢晩計亦差池。篋中久有春氷字。門外悲看節度旗。千古任安同氣義。一生寧負老師知。</text>
<title>靜觀齋李先生 端相 改葬挽</title>,<text>昔受先君命。齠年拜先生。二家三世好。親愛如父兄。一見謂可敎。初筮告蒙亨。雄深漢史傳。警切唐歌行。分明句字間。反復文義幷。當時病已深。不倦推深誠。摳衣未云幾。凶夢奠兩楹。童騃何所知。寤寐想典刑。癯容映氷壺。眼光猶熒熒。長與賢郞遊。快覩遺編成。周旋和涵間。益聞造詣宏。周邵理數學。疏錢歛退情。千秋廑數人。一身專其明。山頹恨愈深。灑涕過玄亭。邇來四十年。世事紛可驚。介石已見幾。空山狐貍鳴。斯文厄會際。孰不追餘馨。孝子善繼志。師友推盛名。行營遷幽宅。返本歸先塋。旌翣再出地。奄忽鎖玄扃。小子久失學。憂時髮盡星。大廈今誰支。雪涕望九京。</text>
<title>李參判 思永 挽</title>,<text>人生盡百年。百年能幾何。所以聖繫易。大耋亦興嗟。其二惜哉勁直性。未究棟樑用。低回冗散地。八旬猶一夢。其三朝無老成人。更屬艱虞時。眷玆平生懷。安得不酸悲。其四秋原霜露降。故山松檜靑。耿耿宗國憂。千秋掩玄扃。</text>
<title>韓參判 聖佑 挽</title>,<text>耆舊凋零盡。悲吟殄瘁章。氷壺貞特操。鐵石老剛腸。惠化甘棠愛。昌言汗竹香。不須嗟日昃。身後令名長。其二明發都門道。縻官阻送輀。艱虞思勁節。冥漠羨全歸。臺省聯章日。炎荒返玦時。平生慕氣義。回首益沾衣。</text>
<title>完南府院君夫人挽</title>,<text>聖朝追憶相公賢。命婦尊榮六十年。身後悲凉那忍說。在孫稱孝獨餘玄。</text>
<title>洪正言 萬迪 挽 嘗以殿試考官。共草策問。</title>,<text>我年孔文擧。君年蘧伯玉。頹齡竟莫保。少壯嗟未識。看君大家風。傳守在淸白。知君君子心。坦易無偏側。科名晩再闡。進塗方大闢。榮華忽春夢。至痛門閭隔。哀哀老伯心。莫慰風雨夕。憶昨金殿中。共草賢良策。筆札今尙在。悲來不忍讀。</text>
<title>南相 九萬 挽</title>,<text>達尊奚復憾。時運正多艱。異渥今難報。沉憂定莫刪。傷心先友記。回首早朝班。隔歲成千古。公私一涕潸。</text>
<title>李監司 海朝 挽</title>,<text>先集纔承惠。薤歌遽見催。人生脆若是。時運否誰回。奎璧傳家業。棟樑濟世材。歛爲秋柏實。何忍掩泉臺。</text>
<title>金天安 鎭瑞 挽</title>,<text>薤歌哀唱過門閭。朝暮歸兒望已虛。借問廣陵松柏裏。鴈行鯉對更如初。其二夭壽吾猶說竹泉。晨昏願慰北堂前。君家位葬知多少。此瘞何如癸酉年。其三詩禮遺風恩澤家。早年才氣世爭誇。悲歡閱盡身多病。墨綬風塵鬢已華。</text>
<title>送夢窩金相國赴燕 壬辰</title>,<text>雪裏征車出。獰風拂旆旌。莫將三百誦。輕視四千程。遠別同衰老。玆行足困衡。王靈隨處仗。春日好相迎。其二弱國難爲相。玄冬亦飮氷。爭如咽雪苦。未可裂書能。往迹已無處。悲歌定不勝。塤箎和擊筑。燕士淚垂膺。</text>
<title>濟院。贈金大有。昌業 時大有從其伯夢窩相公赴燕。</title>,<text>都門夜雪欲埋輪。西北寒雲萬里屯。此日送君幽薊去。壯遊何必爲傷神。</text>
<title>次左相賀班志喜韻</title>,<text>嘗藥憂遑閱四時。候班忽變賀班儀。周壇吉卜徵金匱。嵩岳歡聲動玉墀。擁佑百神天意見。平康五福聖人宜。微誠尙切淵氷戒。敬德深知永命期。</text>
<title>進宴日志喜。錄呈與宴諸公。</title>,<text>天錫吾王翼日祥。五年重進萬年觴。隆名寶曆今同慶。汾水鎬京詎可方。秋爛禁林裁錦繡。風微殿閣引簫簧。小臣喜極還疑夢。蹈舞仍吟蟋蟀章。</text>
<title>次進宴詩韻。寄金右相。宇杭○甲午</title>,<text>甲峰相公。昌言于御宴。請减今年身布之半。以示與民同樂之意。聖上詢于諸大臣。臣對曰。右相常欲變通良役。今日之言。爲之兆矣。但酒後卒發。恐欠商量。其明日。恩旨特降。使廟堂議行戶布口錢之法。於戲。國家中興之運。當自此始。而啓佑聖心。相公儘有力矣。不勝忻忭。謹疊進宴詩韻。奉呈台座。深謝前言之失。且勖公擔荷此盛業云。黃髮嘉謨導百祥。莫云先醉九霞觴。昇平一曲與民樂。大保千年敬德方。更化佇看調若瑟。異言寧怕巧如簧。願公壁立承明詔。無使疎愚復上章。</text>
<title>呈睡村李相國 畬</title>,<text>進宴後二日。睡村相公上章乞歸。鹿川相公。招邀耆英數公。擕酒來會。獨東岡相公。病未赴焉。且謂大臣年未及七十而與耆會。自國初已然。兼有涑水故事。並請夢窩，甲峰，晩靜三相公。不佞亦與其列。甲峰以病。晩靜以服辭之。會者凡六人。乃用洛社約。尙齒不尙官。談笑竟夕而罷。謹成拙律。以詠盛事。奉呈睡村台座。請與諸公俯和。昨醉匀天一夢榮。盛筵今夕躡耆英。會成眞率三秋晩。年計通融四百贏。故事不辭盧狄似。高名敢與富文倂。誰將勝迹傳形貌。且慰江湖別後情。原任工曹判書李公光迪。八十七歲。原任吏曹判書黃公欽。七十六歲。原任領議政李公畬。七十歲。原任領議政李公濡。七十歲。左議政金公昌集。六十七歲。原任左議政李頤命。五十七歲。合四百二十七歲。</text>
<title>次睡村李相國韻</title>,<text>岸上愁聞欵乃聲。遲遲此去豈催行。靑楓白露秋江冷。渭水終南夢裏情。其二東都祖道古聞聲。末路何人有此行。怊悵龍門未歸客。隔年霜露抱悲情。其三繫纜平丘昨寄聲。今朝應過大灘行。乘風縱喜鄕山近。綸綍翩翩惱聖情。其四沉憂幾歲祝嵩聲。危辱同時出郭行。別後鵷班如一夢。靑郊回首更關情。原韻 睡村分付篙工緩櫓聲。終南漸遠莫催行。漢江江水深無極。那及孤臣去國情。</text>
<title>李判書 光廸 回榜宴次席上韻 丙申</title>,<text>神仙名籍世間身。花甲初回唱榜辰。應見三千桃結子。更敎六十桂爲春。俛亭故事猶田舍。洛社羣公半散人。何似需雲沾惠養。樽前蹈舞拜楓宸。其二曠世榮光九袠身。登龍周甲際昌辰。肩輿半倚黃封醉。簪桂重回白髮春。一榜秪今公獨壽。壯元當日我先人。稱觴掩涕還成祝。幾度陳箋謝玉宸。其三丹桂靈春公一身。百花仙酒近弧辰。老臣猶有金縢祝。大化渾歸壽域春。同榜子孫皆白髮。赴筵賓客摠新人。彤庭拜祝稱奇事。再見祥雲繞紫宸。其四寧陵八載榜中身。降以崇禎舊戊辰。立歲登朝周甲子。元年起數記王春。京師寤歎空遺志。香案周旋獨舊人。養老乞言應有日。願將斯義告重宸。</text>
<title>次達甫金公 鎭圭 寄示韻</title>,<text>覯閔雖多豈自歎。微臣萬死罪難寬。四年嘗藥曾何補。昕晡徒能再問安。其二夢裏君王不遠離。溫然天語荷深慈。覺來西望嚴城閉。夜寢如何問向誰。其三朝朝曳履自鵷班。晝漏聲中每告還。怊悵別來深院路。幾回回首午門間。</text>
<title>次達甫臨絶韻</title>,<text>聞子留詩返太虛。太虛何似未來初。應無二氣相推盪。獨保淸明果有餘。其二聖德重光日月通。高堂別後起居同。九原一念能知否。後死悲君亦夢中。原韻 竹泉來自太虛還太虛。淸明一氣復其初。世人誰識吾歸處。杳杳靑天萬里餘。其二死生一理自能通。斯世元來弊屣同。只有君親餘一念。應知耿耿九原中。</text>
<title>次夢窩金相公寄示韻。兼呈睡村相公。</title>,<text>跋疐危蹤出國門。嬰鱗又見二公存。沉憂共祝金縢卜。僦屋還成鼎足村。一枕西風應入夢。連床夜雨亦知恩。何當燕賀同歸社。任爾營蠅止棘藩。睡村在鄕時。有西風一枕凉之詩。夢窩方寓其弟稼齋家。原韻 夢窩聯翩赤舃出靑門。惠好餘風復見存。負郭田園尋老稼。臨江亭舘得新村。並游羿彀應同患。先佩香蘭亦是恩。最說睡翁居處陋。暮年行止類羊藩。次韻 睡村荒郊矮屋草爲門。潦倒殘骸一綫存。未死猶瞻天北極。求歸空憶水東村。風波踏地何時定。螻蟻容身到底恩。旅泊更愁無着處。夜來淫雨壞垣藩。</text>
<title>又次夢窩相公韻</title>,<text>一出春明隔九門。尙應衣袖舊香存。憂心獨夜鬢邊雪。陳迹十年江上村。三至幸無慈母惑。此生難報聖君恩。元龍習氣今休問。夢媿南湖竹裏藩。丙戌。曾寓此舍。故云十年。原韻 夢窩三年承候詣金門。今日班中更孰存。往事依依趨藥院。行裝落落滯荒村。憂虞轉劇無餘念。郵責終輕豈薄恩。早晩歸田猶未卜。任他松菊翳山藩。其二空林積雨掩柴門。誰識簾軒一老存。滿塢竹陰分案牘。三池荷氣共隣村。休官已自忘榮辱。謝世何曾記怨恩。有意東陂營小築。暮年兄弟對籬藩。其三遲徊未忍遠脩門。嘗藥餘憂耿耿存。佳氣每瞻雲裏闕。閒情且寄水邊村。誠深保護終招謗。迹涉優游亦荷恩。問舍求田猶未晩。欲從何處起幽藩。其四出晝遲遲戀闕門。一生憂國至誠存。秦關紫氣千言老。邵圃靑瓜十里村。握手挽行曾異禮。開心賜批獨殊恩。秋風乍動憂仍解。會見歸帆落水藩。</text>
<title>曾從秦畫師。得睡夢二公圖像草本。置壁上。又和藩字韻。詠兩眞。奉示二公。</title>,<text>病臥空齋獨掩門。壁間雙像目常存。縱然脉脉難相語。猶勝棲棲隔遠村。神會已忘形異影。迹閒寧恨辱隨恩。秪憐如睡還如夢。共伴憂人野外藩。次韻 夢窩草創雙眞落相門。精神阿堵果誰存。丹靑猥近南熏殿。物色疑臨版築村。三事班聯慙俗狀。七分工就感天恩。知公左右時回眄。忽若相隨在一藩。次韻 睡村一郊相望各關門。聞說披顔畫草存。舊德共知支廈屋。殘骸本合着山村。不圖形像聯台曜。只有心肝戴聖恩。更覺襟期兩無隔。粉牋移得水邊藩。</text>
<title>又和夢窩相公韻</title>,<text>同人郊居共關門。時盍朋簪好約存。桂棹重回剡水月。鳩筇亦訪朗陵村。過從無乃還成罪。閒適惟知並荷恩。更有新詩如對面。莫愁匏繫在籬藩。原韻 夢窩相望荒郊各掩門。盍簪何處好期存。三湖談屑翻驚座。十里跫音稍出村。世路睢盱寧掛意。江干漫浪亦啣恩。獨憐老稼齋中客。身似懸瓠但守藩。次韻 二憂堂聯翩赤舃出靑門。共是荒郊晩計存。偶向疎齋陪睡相。猶嫌石墅隔新村。江間散置眞吾分。野外追攀亦聖恩。遙想諸公閒事業。謾將吟筆着庭藩。</text>
<title>謹次前日寄示韻。奉呈牛坡閒案。</title>,<text>牛坡物色近何如。淸禁君曾勸卜居。一出春明迷去向。始知韓子說紆餘。江湖今豈容耕釣。魚鳥還愁有簡書。帶月歸舟空入夢。莫敎音墨久相疎。</text>
<title>宋判書 相琦 夫人挽</title>,<text>盛宗推淑愼。君子助淸名。恩誥金泥煥。兒孫犀角盈。百年偕老說。今日獨歸情。怊悵挽車路。江楓照粉旌。</text>
<title>申參判 銋 司馬回榜會詩 幷序</title>,<text>參判申公。年十九。選司馬試。今歲甲子一周。其子孫邀賓設酒以慶之。不佞屛伏城外。恨不獲覩盛擧。公之胤監役君。致公命授簡。俾詠其事。乃敢忘拙追呈。仍憶丙寅歲公始擢大科。不佞遇于騎省。戲使之年。公曰君未生前一年。吾登上庠。年不可問矣。滿座爲之絶倒。今屈指已三十年。而公長身不僂。燈下作細字。氣力不異其時。自此重見丙寅之周。恐無難。故輒道往事以祝方來。但未知此脆骨危迹。能再賡此詩否。昔屈左徒欲長年度世。以觀世變之無窮。又未知公意亦然否。大耋康寧享晩榮。天官少宰地仙名。數三月後耆英社。六十年前太學生。遐筭豈容騎省問。勝筵重祝丙寅成。危蹤獨阻稱觴壽。拙句留題待再賡。</text>
<title>次夢窩相公賡和御製靈沼亭韻</title>,<text>先朝陳迹一池亭。遺老迎鑾淚盡零。此日聖情增感慕。雲章字字孝思形。</text>
<title>陪駕溫泉聯句 丁酉</title>,<text>坎德中含陽。坤靈釀湯井。疎齋 中原擅驪山。東土最溫境。夢窩 自少硫黃氣。疑出砂朱礦。疎 覘脉應深遠。盈科卽俄頃。祝融猶讓熱。玄冥却失冷。夢 豈獨瘳身瘡。亦能去眼眚。疎 醫工謝砭焫。靈驗捷響影。夢 壽域夭昏絶。宗祊吉慶倂。往迹光陵記。先朝五歲幸。疎聖疾沉綿久。深宮攝養靜。保護責固重。遞代憂共怲。夢 嘗藥旣殫技。動駕寧徼倖 疎 初程已舒暢。長路冞康靖。夢 玉甃瑞煙藹。瑤階晴晝永。疎 靈液挹盈瓢。餘波灑沾褧。夢 乍浴縱取效。少愈宜存儆。疎 天步失舊艱。日光開新景。夢 曷日可回鑾。誰人不延頸。疎 湖堧作都邑。野次排署省。夢 趨班約聯鑣。賜浴譏同裎。土床蟲蛇逼。紙壁風雨打。疎 回看宿衛壯。却喜部伍整。枕戈甘露屯。擊柝夜宵警。屬歲罹庚癸。玆邦甚乙丙。夢 况今宵旰憂。比古耕斂省。疎 供億摠蠲租。樵蘇遠輸艋。追賢香火降。起士弓旌秉。夢 深仁洽羣黎。甘澍滋新𪍿。憂時義相勉。報主心常耿。疎 媿非毉國手。歸上乞骸請。夢</text>
<title>回鑾聯句 次韓孟秋雨韻</title>,<text>天時春夏際。地理湖海會。夢窩 四野靑蕪合。千里陽和藹。疎齋 萬物方暢茂。一氣自交泰。夢 風前樹飄蘂。雨後溪成瀨。疎 時當駕幸遠。日承王言大。夢仁恩浹煢獨。歌詠遍耋艾。疎 露卒軫常勤。僵殍哀無奈。夢 疎才忝調鼎。嘉謨慚塞兌。疎行宮忽旋蹕。大江重擊汰。夢 靈泉久應驗。百神寧自外。六鰲期共抃。八鑾先已噦。疎 華舘山擬壽。靈沼荷留馤。廵省比先王。湯沐非豐沛。夢 營陳並人城。鐃鼓助地籟。疎御膳務簡約。供帳戒奢忕。夢 茂才搜巖穴。高年錫鞶帶。禮賢誠有餘。議獄文無害。疎 使民豈奪農。除道不犯澮。百事曾無擾。一方終有賴。夢 民情察幽蔀。聖筭昭神蔡。山川亦冥佑。柴望宜重酹。疎 昔來草丰茸。今往樹蓊薈。夢 朱明逼敲爀。雷師禁轟磕。疎 千軍劍挾霜。百僚纓垂貝。夢 但憐彼翳桑。誰復能傾廥。疎 惟天降來牟。不日蘇流丐。夢 故里逝按堵。春稅免輸駄。疎 漸看綠陰繁。又有黃鳥翽。父老送衮衣。都人望翠盖。夢 長亭過若夢。小縣看如鄶。躞蹀驕歸馬。飛飜催返旆。疎 冠岫已迎仗。華峰微露靄。稍喜近淸漢。不嫌漲飛壒。夢 厭踏沙堤路。幾憶松江膾。鄕心吏部忙。世憂吾輩最。疎 微誠在保護。一身忘顚沛。金縢祝協祥。解澤祈流霈。夢 行尋擕手約。此計誰云太。疎</text>
<title>別子賓 從弟觀命 燕行</title>,<text>班停面隔奄行期。怊悵明朝阻路歧。遠役正當凝沍節。同衰非復別離時。飮氷憐爾河魚疾。嘗藥悲吾貝錦詩。若使早成擕手約。陰陽人道兩無疑。其二二十年來三渡遼。同堂兄弟最賢勞。單于豈識君家世。遺老應傳漢節旄。日暮壯心悲道遠。天寒歸夢繞樓高。新春鳴玉吾當出。還訪扁舟錦水濤。</text>
<title>戲次夢窩相公韻。贈趙楊州定而。正萬</title>,<text>使君爲政敎從身。治下應無怨曠民。不識姬文先四日。亦嘗仁及萬鍾人。其二夢窩先生願乞身。自稱楊土一鱞民。多情太守休相念。化蝶將成禁闥人。</text>
<title>送李光佐赴燕</title>,<text>君家文忠公。觀樂延州季。我家文貞公。嚙雪漢天使。邇來五十年。榮辱一何異。况今君及我。奈彼天方醉。但願追兩祖。夷險期無貳。危疑誣枉日。惴慄生死地。忠肝與義膽。竟獲艱貞利。北風遼野闊。徒御氷成淚。猶勝風塵際。存亡競造次。行矣勿躕躇。默察天下事。</text>
<title>夢睡村李相國</title>,<text>曉夢。遇睡村相公於班中。欲與之語。班遽散而覺。覺來爲之一涕。此翁初卜睡村。作詩云萬事無如睡味長。今以大寐爲快樂否。吟成一絶。寄示任丈大仲。埅玉樹流鸎曉氣蒼。西淸殘夢半微茫。逢君未說心中事。別後惟應睡味長。</text>
<title>遼野。望哭次兒子韻。庚子</title>,<text>看星野哭望東都。何似湘絃夜月孤。遙想西陵松柏裏。白雲仙駕是蒼梧。其二十載焦憂復此行。不堪揮淚出宮城。百身黃鳥嗟吾願。四牡輕車豈憚征。其三鐫石幽宮淚筆泚。深慚帝典闡文思。世間言議紛無定。尼父如何說罪知。其四今朝殷奠想班催。苴絰千官哭盡哀。客夢不知仙路隔。夜來金殿問安廻。其五攀髯莫及寸誠微。劍舃靈辰疾若飛。歸日果如蘇屬國。寢園惟拜月遊衣。</text>
<title>次李同甫遊鳳凰臺詩軸韻 幷序○辛丑</title>,<text>砥平處亂峽奔流間。獨縣東十里。有梁氏鳳凰臺者。奇巖特立。松檜鬱然。前臨平野。下繞澄潭。然臺上未曾有一茅棟。盛時百家村。今餘數屋。若置之酆杜間。必不然矣。其所以得名者。或曾有其實歟。抑地勢有似金陵者歟。雖不可知。而大抵極蕭灑矣。芝翁昨歲擕冠童來遊而甚樂之。諸梁但許其借居。翁之一家諸少年。各賦詩與文。共成一軸。今歲。翁聞余東入。要余勸諸梁築精舍其上。約以暮年擕手同遊。盖久不能忘也。且使余記其遊而和其詩。余惟鳳聲久悠悠矣。藹藹吉士。今不可見。但願翁觀山泉之象。養諸少以聖功。使之一一含瑞圖。如子美之詩。豈不有光於家國哉。若三山二水之句。不足多也。以此和軸中之韻。深祝翁門云。金陵詩句擅才雄。但道高臺鳳去空。豈若紫芝商嶺老。還思春服舞雩風。周王吉士誰歌詠。工部深衷庶感通。鳴鳥不聞嗟已矣。山泉只合養羣蒙。杜鳳凰㙜詩。有深衷正爲此之語。</text>
<title>次金士敬 時保 感懷詩韻</title>,<text>谷中有遺齋。湖上開新亭。云誰此經始。靜觀李先生。先生聞大道。灑落早遺榮。淵氷夕惕戒。松柏歲寒貞。至誠師友間。斯文倚重名。卒易如假年。世道豈榛荊。平生一太極。觀物養性靈。此理少人知。池月自虧明。右太極亭其二艮翁承家學。早從賢師門。賢師扁其齋。志事繼先君。詩成屋未就。肯搆傳遺芬。恐負父師意。外物視如雲。靈芝嘆三秀。白首窮典墳。琴亡已斷吟。身隱焉用文。翔鸞萬仞心。鳴鶴九臯聞。邇來欲深入。益愁人事繁。每見屢幅書。辭氣多氤氳。何當兩角巾。談笑連朝曛。相思隔莽蒼。一往寧食言。右志事齋其三我聞隱求庵。白雲傍古寺。碩人宜考槃。雲壑復淸邃。欲往從之遊。非我出無騎。山中今寂寞。所思已九地。昔在禍難後。恨不同脫屣。昨逢淵與稼。話舊淚盈觶。羨子求有得。卓爾千古事。嗟我迷稅駕。歲月亦云逝。况玆艱虞際。吾道日蒙翳。時對老相國。共灑君山涕。右隱求庵</text>
<title>李右尹 世晟 挽</title>,<text>子之高祖母。我之曾老姑。夙歲罹愍凶。歸我擕三孤。托葬分一阡。同爨無異廚。父母悲晝燭。兄弟恐隕珠。豁達女士志。半生忍苦荼。高堂晩壽考。色養共怡愉。百孫半自出。曾玄長成俱。舅甥視父子。中表同友于。槐院舊告身。藏篋在扶蘇。兩家當日事。百年可反隅。聞子先故訓。恩義誓莫渝。後屬日疎遠。人情逐世殊。惟有子伯仲。誠意久相孚。諄諄道故情。感歎增嗚呼。油然孝悌思。愷悌神所扶。嶷嶷賢相國。追榮寵光紆。銅章老奇才。大耋方亨衢。鶴髮恥軒駟。鳩杖歸江湖。歌缶祝餘年。寒花暎暮途。誰知轉頭頃。日昃如過駒。人事可無憾。神理還堪吁。溫良秉心法。勤謹終身符。蘊而莫展施。時命豈爲拘。餘慶尙可待。兟兟四丈天。南歸空宿約。雪涕望泉塗。哀歌遠相紼。感舊魂有無。</text>
<title>兪判書 命雄 挽</title>,<text>霜落淸江外。秋懷不自持。君隨黃葉去。我共旅鴻悲。蒿里今年別。薤歌幾首詩。善人難再見。衰淚益漣洏。</text>
<title>李領府事 濡 挽</title>,<text>大耋黃扉老。全歸令聞昭。孰如憂國蔡。爭道救時姚。塵世何須羨。雲鄕定不遙。應將今日慶。蹈舞玉欄朝。</text>
<title>呂相 聖齊 夫人姜氏挽</title>,<text>聖代無幽枉。疏寃及婦人。鸞膠斷可續。龍劍會如神。往事今休說。殊恩古絶倫。猶餘泉壤恨。黃閣幾時伸。</text>
<title>冬至差祭明陵</title>,<text>風雪子之半。孤臣哭盡哀。一陽能再復。仙馭不重來。寂寞珠丘閉。蒼凉寶殿開。誰憐蘇武節。隔歲茂陵廻。</text>
<title>過露梁忠烈祠</title>,<text>苦戰身死李將軍。當年不復數奇勳。後來誰是波濤筆。刻石題篇媿我文。余曾跋公遺事記公墓表。又作古今島關廟碑。故云。次韻 器之此地曾殲日本軍。怒濤拍岸想偉勳。古來偏壤忠臣厄。淚灑尤翁勒石文。</text>
<title>詠薝蔔樹</title>,<text>好在堂前薝蔔花。當時手種短如麻。今來老榦凌簷角。已結明年六出芽。前來時癸酉。種此樹。今來此家。首見此樹如久別。故舊迎人懽笑。次韻 器之初怪庭中梔子花。千苞萬葉蔟如麻。爲緣愛護甘棠極。不使兒童剪蘖芽。</text>
<title>寄稼齋 金公昌業號 靈筵 壬寅</title>,<text>臨行。大有竟不淑。此來聞葬有日。而不能爲相紼之辭。其孤過海泣乞。乃以死生苦樂。寄問其靈筵。使之置香卓上。問君長逝意何如。還似雲煙散太虛。世故悲歡春夢後。病中離別淚痕餘。人間厭聽蜩螗沸。海上重臨魍魎墟。近與伯公同此苦。暫時先去莫唏噓。</text>
<title>次沃州趙相國 泰采 韻</title>,<text>蘭珮歌成淚滿纓。楚雲湘水寄深情。同隨遼鶴三千里。復徙溟鵬九萬程。緩死聖恩猶此世。壯遊吾輩最今行。春深兩島無消息。天末相思月共明。原韻 二憂堂孤臣危涕自沾纓。不但區區戀闕情。半夜蒼黃同出郭。一時漂散各分程。倘知家國無他慮。寧悔湘潭有此行。從古忠良多不枉。幾何雲日晦還明。次韻 夢窩淸湘只合濯吾纓。懷石投波是底情。且幸棘籬今偃息。休言鞮屨昔催程。愚忠共爲宗祊計。嚴譴豈辭嶺海行。莫把離騷輸怨恨。蒼穹應鑑寸心明。</text>
<title>別兒赴謫南原</title>,<text>臨別休啼且勉餐。莫敎淸淚被衰顔。殘齡已過庖犧畫。忠悃徒知社稷安。爲死炎荒吾不恨。同時淪謫爾何關。皓天猶可千秋必。寧忘人間父子歡。次韻 器之征驂已戒僕夫餐。臨去無言慘別顔。海闊未應魂夢阻。天寒惟望起居安。喬陵宿草春風動。絶嶠柴扉白日關。賴有靑天頭上在。江鄕歸去可承歡。其二別離能不减眠餐。只有寒梅對瘦顔。豈但罹讒痛蕭傅。也知流涕念袁安。南溟日暖魚龍窟。北極雲霾虎豹關。善順豈非天所佑。贏酬歌缶暮年歡。</text>
<title>次前韻寄喜姪 喜之時謫長興</title>,<text>理遣牢愁努力餐。離憂爾可慰慈顔。同來百越音書闊。互祝三危父子安。世事任他翻覆手。工夫驗我死生關。梨花滿地無誰語。靜聽時禽得意歡。次韻 喜之朝晡東望祝加餐。棘裏猶應夢聖顔。皇鑑孔昭終佑順。宗祊欲墜敢求安。天連漲海春浮嶼。雨壓幽篁晝掩關。赤舃當年惟遜美。彩衣何日更承歡。</text>
<title>北望雲山寄兒 二絶</title>,<text>生憎智異與天參。千里雄盤噴瘴嵐。陟岵吾兒方極目。如何復遮望江南。其二龍城江水北東流。流入蟾津到海頭。遙想汝心隨水逝。春風徙倚驛南樓。次韻 器之閉門春晝若禪參。北客南州畏瘴嵐。如何夜夜趨庭夢。更向天涯大海南。其二心逐蟾江一派流。眼遮智異萬峰頭。乘風欲上雲鄕去。長跪陳辭白玉樓。</text>
<title>復次前韻</title>,<text>炎州煙瘴澤山參。海氣如蒸谷吐嵐。又與浮雲同晻靄。日躔黃赤晦東南。其二行止由來任坎流。半生憂患雪盈頭。回看三十年如夢。海鶴存亡獨上樓。次韻 器之海氣蒸天瘴霧參。錦山亭午每靑嵐。吉人自有神明護。將理何曾有北南。其二門前野外漫春流。日日羣鷗滿水頭。又見空庭移返照。愁來何處上高樓。次韻 喜之沉沉叢棘與雲參。棘裏東風攬毒嵐。自有一誠消百厲。壽星元照海天南。其二園陵北望涕雙流。薝蔔花開雪覆頭。龍馭在天應眷顧。前宵夢又拜彤樓。</text>
<title>次兒子韻</title>,<text>春盡觀時物。喣濡羨乳禽。拮据陰雨計。顧畏下民侵。各自因天性。如何傷我心。悄然還獨臥。歸路夢中尋。原韻 器之高槐翳白日。竟夕有鳴禽。疊嶺黝雲濕。平畦亂水侵。風霜空世變。花柳自天心。南北庭闈隔。魂招不可尋。其二待書書不到。村樹又棲禽。歸夢濤聲撼。羇愁草色侵。蒼黃今日事。感慨百年心。洛閩遺編在。窮居庶究尋。</text>
<title>奴輩饋楡葉餠。感而賦之。</title>,<text>黃楡初葉嫰如酥。每歲饔人供內廚。今日天涯看此餠。萬行哀淚望蒼梧。先王嗜楡葉餠。每歲葉初生如錢大。饔洗人採納內廚。同米作餠以進。直內局日。慣知今來海中奴輩作此餠饋之。對案不覺愴涕。</text>
<title>重修舊齋</title>,<text>止坎齋爲習坎齋。增楹補墍略安排。再來重險終非偶。追換新名豈用佳。穿壁向明開小牖。限庭因地設層堦。置于叢棘能無咎。惟有心亨與道偕。前來時。邑人助之構此齋。名以止坎。今重來。故換名習坎。如重險自牗設。險叢棘無咎等語。皆用本卦之辭。</text>
