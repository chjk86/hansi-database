<title>夜吟</title>,<text>茅屋孤燈夜。蟲鳴露草間。早凉生客枕。疎雨過靑山。對酒秋風起。開簾皎月還。故人何處在。殘夢未成閒。</text>
<title>憶李蓉城 懿喆 之關西</title>,<text>荷花無數落。總是憶人悲。鴉噪黃雲際。鴈來白露時。流年頻易代。遠客杳難期。一去分千里。茫然有所思。故人關海外。幾度望長安。異土傷心易。秋風爲客難。村醪無適口。羌笛不成歡。一夜聽歸鴈。思君細葛寒。</text>
<title>與詩人作</title>,<text>浮生暫得片時閒。醉後芳樽萬慮刪。花落夢中春自去。雨橫簾外燕初還。濃陰淡蕩連溪樹。遠影空濛隔竹山。鍾動高樓人初散。澹烟微月爲誰關。</text>
<title>送妹兄金花山 炳冀 還驪州</title>,<text>燭影搖紅夜色闌。遠鄕歸客夢中看。三更獨立蟲聲濕。千里相思鴈字寒。明日別離明日恨。此宵留飮此宵歡。殘鍾落月丁寧語。黃菊花時共一欄。</text>
<title>望月寺</title>,<text>萬峯秋氣正何如。溪北溪南白菊初。蒼蘚石顔猶戴轍。黃金佛骨可專車。歸雲過鴈秋空老。澹月晴烟水自虛。癯釋無眠跌坐靜。葉聲終夜雨疎疎。</text>
<title>天藏山漫吟</title>,<text>老佛依然記舊經。微風吹澗珮泠泠。身參禪境方知幻。夢到塵寰未得醒。畵意看來山隱約。嵐光捲盡樹零星。今朝送客還惆悵。春草離離滿地靑。長堤風暖柳眠三。春色翻從出郭諳。閱盡世間都是累。時來林下自無慙。白雲容我超塵海。明月留人傍石龕。好與居僧論妙諦。蓮峯無數繞溪南。</text>
<title>次李白韻戲作</title>,<text>莫謂紅塵車馬榮。不如沽酒對花傾。但使故人賖月色。醉歌一曲到天明。</text>
<title>無題</title>,<text>綠陰滿地兩三家。楊柳靑靑隔浦斜。寂寞黃昏人不見。紗窓細雨夢梨花。東風颯颯草茸茸。何事伊人去絶蹤。午睡醒來衣帶緩。豈無膏沐爲誰容。夜漏迢迢月滿家。爐香燒盡掩窓紗。可憐一種殘梅樹。不見情人不着花。</text>
<title>賞荷花</title>,<text>冉冉夕陽下樹頭。荷花綠浪不勝秋。松間山翠如烟雨。想見江南多少樓。</text>
<title>月夜懷人</title>,<text>捲上疎簾夜入樓。籚笳一曲按凉州。未知何處當今夜。不耐心情不耐愁。小院殘燈人未歸。向山無語立重扉。銀河垂地月移影。只看深園曉鵲飛。</text>
<title>夏日</title>,<text>溪樹溪雲濕翠低。小茅屋在小坡西。朝來野老相逢語。夜雨平田足一犂。</text>
<title>卽事</title>,<text>簾紋成浪影沈沈。盡日無人竹院深。城北城南春雨足。繞籬靑李與來禽。</text>
<title>夏朝</title>,<text>山光隱暎雨初晴。乾鵲喧窓曉夢驚。日上三竿猶未起。時聞深巷賣苽聲。</text>
<title>雨後聞蟬</title>,<text>淡抹橫山簾角低。丈餘紅蓼夕陽齊。蟬聲嗚咽因風斷。一樹寥寥碧院西。</text>
<title>七絶</title>,<text>平蕪日落欲傷神。滿眼風光依舊春。秪是去年今日地。看花不見打花人。春事珊珊風意寒。雲陰解駁日將闌。今年寒食花無信。得意行人幾處看。</text>
<title>山舍</title>,<text>方塘一曲種新蓮。任却鵁鶄葉底眠。暮雨纔過山徑滑。來人不見綠苔連。</text>
<title>雪中見杜鵑花微開</title>,<text>水仙梅萼共一家。與我周旋閱歲華。豈料天恩多格外。雪中感見杜鵑花。</text>
<title>直中除夕</title>,<text>事事焚香夜告天。直廬傳說杖藜燃。金門尺地深如海。袍笏明朝又一年。</text>
<title>直中臘月望夜</title>,<text>風號殘雪鬬窓間。向暖墐寒未暇閑。今我解憂猶有酒。故人吟句更看山。梅花隔歲尋常發。明月來宵十二還。日日仙廬緣底事。焚香抽史是相關。梅香雪色歲將闌。天上仙廬亦怕寒。日暮退公歸院後。有時拄笏獨憑欄。</text>
<title>直于右史堂</title>,<text>玉堂天上卽仙居。已宿靑綾十日餘。樹影微昏浮藻亂。月明如晝衆星疎。宜斟白傅難忘酒。許讀黃香未見書。聞倚欄頭淸不寐。漏壺催箭曉光虛。</text>
<title>古阜途中</title>,<text>朝氣稍凉午氣濃。山花堤柳各春容。村夫日向耕田去。却任阿娘檢水舂。</text>
<title>遊覽歸路</title>,<text>小屋緣崖掩竹扉。平田綠色麥初肥。短筇携盡崎嶇路。三日登山臨水歸。</text>
<title>曉起</title>,<text>樓頭夜靜燭搖輝。脩竹叢叢綠四圍。不禁春昏才睡起。數聲人語隔窓微。</text>
<title>次完營燕申堂板上韻</title>,<text>柳葉初生竹葉尖。朱門晝靜鳥聲纖。閒人夢破依樓立。無數飛花來撲簾。</text>
<title>途中</title>,<text>山邊茅屋兩三扉。草樹濃陰綠正肥。秧馬移時新雨足。鼓聲處處盡歡歸。</text>
<title>無題</title>,<text>千林萬樹綠䕺䕺。留得山花一朶紅。別後居然夏將半。任他柳絮共隨風。</text>
<title>逢鄭上舍黃坡 煥杓</title>,<text>曾憶追尋夕與晨。此間無奈合離頻。偸閒我似休官客。潦倒君爲傲世人。冬暖如春梅氣味。月明於晝雪精神。論交海內誰靑眼。谷口更逢鄭子眞。</text>
<title>朴淵</title>,<text>依俙石路記曾經。木葉如燃草色靑。客子停驂秋日暮。十年再見泛槎亭。斷壑逶迤石面開。古人名字半蒼苔。飛流千尺誰能量。不是霖天常吼雷。</text>
<title>途中</title>,<text>秋風纔起鴈行斜。山畔惟看未發花。征馬蕭蕭日將暮。今宵又向宿誰家。十日登臨太苦辛。秋天暮色欲傷神。歸時點檢曾經處。不是山崖卽水濱。日暮牛羊下壠多。暮烟深處聞樵歌。蕭蕭野渡秋風起。蒲柳飄零逐逝波。路一逶迤水一灣。靑山日日淡秋顔。看來因樹淸閒意。三兩茅檐夕照間。</text>
<title>九日登降仙樓</title>,<text>公暇登樓夜未央。憑懷宋玉感秋光。一輪明月共千里。九日黃花非故鄕。如此江山消霸業。當時雲雨想文章。鳴琴携鶴逍遙地。十二峯巒望裏蒼。九日關河外。黃花惱客時。樓高宜遠眺。山近可吟詩。暮雨襄王夢。秋風宋玉悲。携琴憑檻久。星漢已西垂。</text>
<title>夜坐</title>,<text>何事羈窓獨不眠。寒燈相伴轉悽然。可憐今夜峯頭月。來照分明共一天。自燒爐香碧吐烟。殘燈灺盡夜如年。秋風凄冷難成夢。還喜西天無杜鵑。</text>
<title>北院途中</title>,<text>薄寒着袖晩來風。何處江天起暮鴻。野色初閒有遺秉。山容欲瘦已殘楓。遠村指點疎烟裏。迷路披尋亂草中。咿軋肩輿行不盡。蕭蕭落日向人紅。</text>
<title>登降仙樓</title>,<text>神仙本是好樓居。幾度簫聲唱步虛。雲雨如今無覔處。月移山影上簾初。巴江楚峽繞名樓。洞裏烟霞近十洲。自是東明歌舞地。未嘗佳麗讓蘇州。樓高寒氣最先知。楓樹凋殘露冷時。爲客秋風棖觸易。却收紅葉欲題詩。簾外靑山暮靄多。空江木葉下淸波。登樓秋色縱云好。其奈黃花客裏何。十二峯前十二欄。神仙消息白雲端。樓臺烟月元無主。倂與遊人取次看。</text>
<title>又仙亭</title>,<text>蒼壁圍開半畝庭。龜巖臺上又仙亭。秋風十里淸江曲。指點香楓一抹靑。</text>
<title>月夜</title>,<text>滿天星斗夜厭厭。爲看明月不下簾。庭除渾成銀色界。却忘樓角冷光添。銅壺催箭夜何其。旅舘無人冷透帷。侵曉月明如白晝。悽然樓上獨依時。</text>
<title>次李雪屐詩韻</title>,<text>霜天歲暮塞鴻驚。樓外寒光隔水生。想得他鄕多少客。今宵明月一般情。</text>
<title>秋日旅懷</title>,<text>夕陽無限獨憑樓。灘上忘機有白鷗。看盡黃花與紅葉。一年容易又過秋。</text>
<title>十月十四日夜</title>,<text>垂地銀河凍不流。夜天如水碧悠悠。一聲淸切誰家笛。遠客何堪獨倚樓。</text>
<title>待家信</title>,<text>千里雲山入夢來。悵然輒上望鄕臺。行人一去無消息。臨發書封幾度開。</text>
<title>欲雪</title>,<text>歲色蹉跎暖尙遲。江城十月欲梅時。雲陰擬散婆娑影。呵筆要題柳絮詩。</text>
<title>漫吟</title>,<text>春意因梅到。年華與雪深。朝來乾鵲噪。只自慰羈心。</text>
<title>無寐</title>,<text>客枕寒於水。時時夢自驚。孤燈如有意。徹夜一心明。</text>
<title>冬日</title>,<text>暮雪時時撒。寒風日日吹。忽看墻畔柳。却憶聽黃鸝。</text>
<title>雪</title>,<text>疎疎密密又飄飄。纔入園林春滿條。看到五更不知夜。梨花院落月痕銷。</text>
<title>成都周年而解歸</title>,<text>短長亭畔路多岐。梅已花開柳已衰。却憶去年今日地。便將風雪及瓜時。漫敎愚拙費精神。朱綬年周好效顰。問是欣然 官舍有欣然閣楣題。 笑何事。可能林下作閒身。</text>
<title>烏夜啼</title>,<text>年華已暮塞江西。半月蒼凉烏夜啼。樓上有人空延佇。四圍山色雪中低。</text>
<title>閨題</title>,<text>誰適爲容鏡不開。紗窓又見着寒梅。那知夜夜閨中夢。千里雲山幾度來。</text>
<title>冬雨。趙端溪 基豊 來訪。安美卿東彥呼韻。端溪輒對。故余亦試之。</title>,<text>病裏經宵似劫塵。茅亭冷雨一燈新。冬暖如春風雪少。山門猶見夜來人。</text>
<title>夢中作</title>,<text>梅花豈是舊時春。此地相逢似故人。何處翠璫弄明月。羅浮山下漢江濱。</text>
<title>梅花</title>,<text>水邊復見弄珠人。獨立淸晨雪裏春。誰識依俙山下夢。參橫月落續前因。</text>
<title>太平樓</title>,<text>今年寒食未看花。綠意遍庭草始芽。春色已殘門尙掩。最多風冷是山家。山泉日日繞階流。石氣長年冷入樓。問是誰能林下客。塵根已斷我閒休。春寒惻惻午眠輕。樓外斜陽特地明。琴曲才終人不見。水聲山色可移情。</text>
<title>卽事</title>,<text>巷僻門深少送迎。看山看竹養幽情。堪憐散職無羈束。點檢新花繞樹行。</text>
<title>在海營任所。浹朔旱甚。得雨而作。</title>,<text>春夏農家勤苦深。綠雲平鋪是秧針。晝宵匪懈分憂地。一雨一暘摠惱心。無事官庭夏日長。微風乍起竹簾凉。朝來喜雨知多少。較量西疇足揷秧。</text>
<title>韓冬郞 致元 品題諸妓。名曰花史殿最。</title>,<text>貶彈綠意褒紅情。一字千金月旦評。恰似東君行考最。揚淸激濁盡花名。加長減短得相宜。筆削誰能贊一辭。花臉柳眉計甄拔。却敎五鳥紀官時。</text>
<title>次韓冬郞崔進玉璡煥韻</title>,<text>樓外波光鏡裏空。蒲菰葉葉弄凉風。可憐有恨無情夜。一丈淸香水露中。風動疎簾暗起波。雨餘天氣凉意多。官樓日永渾無事。碧樹移陰鳥自歌。風雨連朝打客窓。閒情想見白鷗雙。登樓難辨京城路。夢裏分明到漢江。獨倚闌干送夕陽。纔過山雨暫生凉。波光翻碧微風起。荷未開時葉已香。</text>
<title>蓮誕日</title>,<text>夏天自作一家春。零露凉風好與隣。今日三千淸淨界。誰知水月是前身。</text>
<title>六月聞鸎</title>,<text>當時紅樹萬千家。獨有垂楊依舊斜。宛如桃源避秦客。問今何世是蓮花。</text>
<title>槐</title>,<text>交翠成幢宿雨痕。蟬聲不斷到黃昏。書樓睡起庭如水。留得淸陰與子孫。</text>
<title>送別申韋史 錫禧 按節海西</title>,<text>出自龍圖向節樓。官緣多在海西頭。文章政事旬宣地。粟米魚鹽卄二州。楊柳春風堪此別。芙蓉秋水憶前遊。終知聖簡從民譽。直指聲名尙見留。玉節迢迢春日遲。途邊草色欲離離。往年送我西城柳。今日贈君又折枝。</text>
<title>倣白香山詩</title>,<text>何處難忘酒。斜陽獨倚欄。光陰流水易。風雨故人難。嫩草方回煖。春梅尙㥘寒。此時無一琖。何以抵悲歡。莫送殘春去。不堪惆悵心。招魂難自古。惜別到如今。處處將紅雨。枝枝轉綠陰。不如來飮酒。獨坐醉沈沈。把酒思閒事。又逢一歲新。柳條無氣力。梅萼有精神。誰識繁華地。我能快活人。憑君勸一醉。行樂及時辰。</text>
<title>次元稹生春韻</title>,<text>何處生春早。春生鳥語中。噪音溫白晝。耎羽刷東風。鸎囀柳將嫩。燕飛泥欲融。妬爭猶未已。相逐繞林䕺。</text>
<title>新搆小屋</title>,<text>墻南小結一茅茨。容膝無妨窄且卑。靜似陶廬卽吾愛。陋於顔巷有誰知。安眠飽食消長日。看月尋花接四時。剩得此生終老處。身心怡樂更何爲。</text>
<title>後凋堂</title>,<text>可采芝三秀。誰攀桂一䕺。此間多隱者。日夕見樵翁。溪聲通曲徑。山色透幽窓。明月雲間照。亭亭樹似幢。晩來尋靜趣。家住南山陲。怡悅從何所。嶺頭雲自知。白雲日以近。靄靄澹忘歸。寄語桃源客。山深路亦迷。可愛非冬日。有人巖穴居。不知世間事。時讀古賢書。痼癖烟霞性。心神竹柏懷。此中有佳趣。常掩半扉柴。風月原無定。我能作主人。山中修小曆。草木辨冬春。脫束頑於石。忘情懶似雲。無人山夜碧。境自遠塵紛。謝屐時尋壑。陶輿日涉園。俱無長者轍。已識絶塵喧。雪護松顔抗。苔封石性頑。碧山人不見。戶外白雲閑。沈疴一何苦。無睡夜如年。日日誰相伴。梅花與水仙。忘念灰惟冷。浮生夢便勞。欲稱名下士。痛飮讀離騷。靑山謝眺宅。尺雪袁安家。不踏門前路。琴書閱歲華。山近黃昏早。客稀冬日長。終朝寒雨裏。獨坐對松蒼。不爲林泉致。幽居養性情。山中無長物。雲影與溪聲。隱几鼻生白。看山眼放靑。門無來剝啄。松影滿空庭。名泉雖却病。良藥是安心。岑寂無人到。山門落葉深。浮雲任富貴。隱霧隔仙凡。靜坐渾無事。淸陰對檜杉。三間茅屋容膝。百尺雲松抗顔。莫道終南捷經。閉門卽是深山。木子架邊屋數椽。小小安排傍林泉。休閒養病而今好。乞退何須待暮年。</text>
<title>水仙花</title>,<text>礬梅是兄弟。冰雪爲家鄕。縱不因人熱。恒居名利場。凌波步月自家鄕。不問冬溫與夏凉。滌盡人間煩惱夢。冰心一種作寒香。</text>
<title>金小棠奭準和國竹枝詞題辭</title>,<text>六十六州渤海濱。來都日向號天神。自從徐福求仙後。熊野山人姓是秦。鯨波鰐浪接東隅。風雨迷冥易失途。民物山川如指掌。小棠今有泛槎圖。字字淸新句句奇。韋郞風格五言詩。卄餘編續吾妻鏡。紅葯樓中唱竹枝。</text>
<title>安荊田應德詩稾題辭</title>,<text>我笠君車二十年。苔芩臭味儘堪憐。寸心自有靈犀照。詩酒相酬促一筵。磊落胷襟不世情。雲間日下好知名。家徒四壁還無累。貰酒論詩送此生。詩參於佛佛參詩。妙諦原來悟後知。讀過荊田詩一遍。望洋不覺我情移。</text>
<title>石磵亭</title>,<text>今我來斯第四春。舊栽松竹最相親。依然東郭聯吟地。不見西園雅集人。鴻爪留泥那計跡。蠶絲成繭枉勞神。可憐窈窕空山夜。風雨床前一夢新。習靜何妨僻陋村。枕肱抱膝醉昏昏。未逢徐穉常懸榻。高臥袁安不出門。寒葉獨明霜後色。殘苔還滑雨餘痕。年來漸覺幽居味。飮水讀書亦聖恩。把臂林間好伴遊。雨餘策杖暫聽流。故交海內誰靑眼。今我山中尙黑頭。許爾詩才能倚馬。任他嘲笑作呼牛。堪憐痛飮聯吟地。重掩山門竹逕幽。</text>
<title>樊里道中</title>,<text>東風初暖雨霏霏。城北城南草樹肥。十里長堤山下路。春來無處不芳菲。</text>
<title>樊里閒詠</title>,<text>伊來謝病四三年。南北東西訪好泉。誰識京城多少地。山林水石是樊川。東風細雨草如茵。緩緩歌歸陌上人。三月無憂山下路。碧桃紅杏一時春。</text>
<title>送春</title>,<text>不禁春光自去來。人生能得幾番迴。一年惆悵惟今日。啼鳥飛花最勸杯。暗恨無端不自由。登山臨水更憑樓。悵然還有饒心事。三十日中一日留。淸明氣候暮春天。獨掩荊門晝晏然。放杖水窮雲起處。不知日月自成年。夏雨纔收枕簟淸。焚香試墨午窓明。山家長物如相問。日日深林鴶鵴聲。自笑容身一夢中。紛忙不計雨兼風。窓前躑躅于今在。莫道花無十日紅。</text>
<title>樊墅。次王維輞川韻。</title>,<text>屋後謝家山。門前陶令柳。一邱與一壑。我所宜素有。時登六隅亭。淡冶春山色。殘日下平蕪。杳茫目何極。四圍山影下。蕭灑一茅宇。殘紅忽滿地。知是夜來雨。日夕松風起。時聞空谷響。無人來叩門。山禽自下上。步隨流水去。倒影照淸漪。富貴雖來逼。頭顱已可知。一籬滿紅雨。三徑長靑苔。投病謝人事。更無問字來。歸去來何晩。吾非畏不卽。靑山曾有約。當戶如相識。歸計何時已。棲遲擬隱君。名山不須去。此地水兼雲。憑几纔眠起。香銷簟卷漪。晝閒林影靜。禽語似侏離。草色侵行屐。嵐光繞小闌。登高騁遠目。返景隔林端。山水有淸音。何必蘇門嘯。人遠酒且醒。空林度夕照。江郞夢裏筆。自發人間萼。獨專第一名。書空向碧落。已讀古人書。不知世間務。何如早歸去。種得十年樹。不聞林下去。只有說山人。素昧求榮利。追懷陶聘君。風來松起籟。雨過水生漪。好是山中景。山人自不知。</text>
<title>病中不寐</title>,<text>病枕終難穩。秋宵亦太遲。孤心何耿耿。相守一燈知。</text>
<title>雨夜</title>,<text>更鼓遲遲夜抵年。斜風亂雨意凄然。病中最是關心事。每到深宵未得眠。</text>
<title>石磵山舍</title>,<text>山家秋日正堪憐。東郭梨花第一泉。淸曉焚香心自祝。從今却病送餘年。村童相伴水雲間。和唱樵歌薄暮還。磵戶無人閒靜坐。雨中獨對橐駞山。新築茆堂在磵阿。閉門惟有故人過。才無實用虛名已。大未必佳竟老何。石氣相隨嵐意濕。松濤偏逐雨聲多。對酒當歌須盡樂。乘除萬事易蹉跎。</text>
<title>次十竹齋畵譜韻</title>,<text>文章耗紙竹。自憐等卜祝。經營竟何爲。東郭有空谷。</text>
<title>茘枝</title>,<text>一團香顆虬珠同。初熟南州六月風。樓上更無妃子笑。通衢不見起塵紅。</text>
<title>阮堂尺牘題辭</title>,<text>鴨東復見漢陳遵。三昧偏才席上珍。未賴平生稽古力。南天北地佩蘭身。鵝羣飛盡墨池乾。學海年深又息瀾。案上惟有靑小簡。書評楷隷畵評蘭。蘇黃家與晉唐家。妙詣文章後世誇。今我編成阮堂牒。長淮明月上林花。</text>
<title>詩抄題辭</title>,<text>逸韻豪情各不同。芙蓉初發自然紅。句中別有開天眼。萬竅玲瓏百節通。九載行吟大海湄。珊瑚網盡鶴歸遲。邇來逾得江山助。悽惋西湖幾首詩。秦碑漢碣溯源流。韓杜詩中又唱酬。七十二鷗草堂裏。焚香寫韻試銀鉤。</text>
<title>病中漫吟</title>,<text>三冬氣候暖如春。草木當陽分外新。今歲未看臘前白。梅花替得占農辰。幽抱當殘歲。徒然百感生。光陰如過客。老病似逃名。睡賴看書力。宵分促漏聲。水仙與梅萼。床畔共春情。深院渾無事。閒如入定禪。梅傳春外信。酒斷世間緣。儵景惟殘歲。沈疴又一年。愁來誰共遣。自讀杜韓編。病枕終無寐。燈心一點丹。耽書忘漏永。借酒辟衾寒。春意從梅早。詩情與歲闌。虛牕分曙色。强起試彈冠。</text>
<title>除夕</title>,<text>怱怱年月一周圍。心事曾多與世違。今是昨非問何是。昨今總計盡非非。不是迎年卽老忙。聊將短燭繼晨光。春風五夜分新故。一樹梅花兩歲香。人遠鍾鳴夜閴然。爐添商陸獨無眠。千門庭燎雖通曉。爆竹聲中已一年。</text>
<title>追懷阮堂金公</title>,<text>磨羯關年命。平生備苦辛。二難兼地閱。三絶逼天眞。江左無雙士。斗南第一人。覃思硏經處。書帶草香新。關海多飄泊。侍郞已白頭。隷蘭授衣鉢。詩禮習箕裘。榮利虛名易。談論實事求。成行三十六。相狎是閒鷗。</text>
<title>正朝</title>,<text>家家傳座五辛盤。栢葉椒花歷歲寒。昨日人如新面目。相逢款問夜平安。假休感被聖恩覃。元日朝班病未參。雨雪無妨鋪木屑。占年較勝臘前三。高升紅日卽新朝。佳氣葱葱擁百寮。臚唱三傳稱萬歲。螭頭宣賜一盃椒。</text>
<title>春日</title>,<text>人歌緩緩踏靑回。紫陌樓臺次第開。好是春風芳樹下。昇平無日不銜杯。</text>
<title>次東坡韻</title>,<text>邇來淹病形容稿。對客玄譚少絶倒。榮利誰能休妄想。塵緣我已除煩惱。秪今可讀十年書。莫恨窮達知未早。衝雨何須泥沒膝。雖貧亦是在家好。陋巷而無車馬喧。荒庭不必爲人掃。浮華刊落萬慮灰。歸意濃似參軍老。縱道山中宰相在。遠志平生慙小草。世間歡樂更幾時。長叫吾將問蒼昊。</text>
<title>次東坡陌上花韻</title>,<text>陌上花今爛熳開。傾城士女擁車來。紅情無限斜陽裏。故使遊人緩緩回。裙腰似綠溪邊草。人面相紅陌上花。春已無多惆悵甚。酒醒日暮不歸家。</text>
<title>石磵亭漫吟</title>,<text>却尋歸路禁城東。問舍求田計不窮。千慮猶應愚者得。寸心難與二人同。桃花已落三朝雨。麥穗初肥四月風。多病如今宜乞退。山阿蒼桂又生叢。自愛著身一榻寬。蒼松偃蹇竹平安。山家無日不風雨。五月還多枕簟寒。日日山窓外。黃鸎攪早眠。昨朝風雨後。天氣更暄姸。</text>
<title>秋日雨中</title>,<text>不除庭草雨聲驕。還得書牕破寂寥。荷葉已殘梧葉落。今年暑又病中消。</text>
<title>石磵亭漫吟</title>,<text>果餌縱橫一炷香。淸晨稽首大醫王。苦心不爲延年術。秪使餘生更健强。一方秋水更迢迢。玉露初零樹欲凋。磵戶無人山夜碧。竹間月下自吹簫。門向蒼松碧水開。秋香風送入簾來。山居自有淸閒供。白菊牕前玉一堆。病淹山中獨閉門。秋來寒熱變朝昏。夜深庭畔朦朧影。正是林間月上痕。露欲爲霜樹欲紅。輕寒輕暖早秋風。山牕睡起渾無事。詩思偏多淡泊中。山光水影共重重。城北城南秋意濃。鎭日幽牕人不到。洞門無厭白雲封。琴樽跌宕屬前時。當戶靑山赴舊期。一世虛名堪自笑。不如歸去學樊遲。垂楊昔日可藏鴉。老樹秋風尙異花。一幅圖成瀟灑意。四山蒼翠是吾家。烟深苔巷路逶迤。脩竹高梧繞短籬。老屋蕭條因樹下。秋聲方夜讀書時。此地淸閒世少雙。松聲似律聽新腔。慵眠纔攪無聊立。夕照移明滿紙牕。門巷深深掩竹扉。城陰欲雨晝霏霏。伊來病老還多感。那得揮戈返落暉。秋來山屋好幽居。竹翠松香又襲裾。昨夜難禁風雨惡。一林殘葉幾無餘。天際雲陰樹欲低。兩三茅屋水東西。山居自有修花史。日日陰晴信手題。名園日涉遣遐懷。泉石烟霞此境佳。終始東山早歸計。數椽茅屋已安排。蒼凉殘月在西隣。前路熹微欲向晨。巷口遙聞村犬吠。侵朝多是趁墟人。草樹交加碧水濱。秋風無事作閒人。黃花欲發孤吟處。斜聳詩肩又岸巾。閱盡年華萬慮刪。雲多懶散石多頑。從今不出非徒四。好向山中未老閒。樓頭悵望靄停雲。水曲山迴細路分。秋水一方人不見。柴扉半掩已斜曛。小結城東一把茅。秋陰瀟灑滿林梢。因閑覔句還爲累。從此頹唐萬事拋。老去人生皆白首。秋來木葉更紅顔。天工故有公私手。憎在塵寰愛在山。遠樹䕺䕺各一村。蓼花匏葉補頹垣。秋來亦有新滋味。早稻登場酒滿樽。三間茅屋水之隈。老圃寒花數朶開。山色當牕秋欲睡。未料佳句恰然來。小小茅齋似鳥窠。日斜山畔聽樵歌。秋風蕭瑟人歸盡。白板門前落葉多。四壁寒蟲夜五更。擁衾依几背燈明。寂無人與相譚笑。却喜村鷄唱一聲。日夕相看意倍親。愛而不見欲傷神。世間萬事皆堪過。莫使平生苦待人。秋芳多少入人家。無數籬邊白菊花。榻畔慵眠猶未覺。不知山日已西斜。寒花殘葉滿疎籬。秋氣凄凉夕照時。休道籚笳不成調。懷人樓上也應悲。橐駞峯下小茅亭。一抹山光樹上靑。硏北琴南消受處。焚香獨坐寫黃庭。暮山紫處宿烟凝。秋水連天一色澄。正是閑亭無過客。孤吟負手晩來登。乍暖輕寒八月時。秋情一種正如絲。當牕終日悠然坐。不爲看山爲賦詩。自愧虛名五十年。晩途歸計托林泉。宦情漸少緣多病。明主何嘗棄浩然。桐陰竹影繞低檐。閒晝標題雲笈籤。四壁蕭然冰蘗苦。收羅烟月不曾廉。秋光慘淡碧天高。風急松生八月濤。睡起斜陽開戶視。山庭無數落胡桃。白板雙扉掩夕陽。林端屈曲是嵐光。寒花不讓秋容老。獨帶西風送晩香。城市幽居自可深。已知山水有淸音。當時稚竹尋常種。待我牕前不改陰。雲山便覺隔塵凡。新結茅堂傍翠巖。縱識淸時休退好。病淹猶帶一冰銜。結屋東岡對檜杉。沈疴久不着朝衫。葉堆苔長無人到。不必家僮費掃芟。何處奇方出玉函。病中肺胃㥘腥醎。人生素定誰翻覆。莫使張皇問季咸。拂冠華髮影飄蕭。隱几籧然夢鹿焦。消受邇來復何事。松陰磵曲伴耕樵。溪響松濤和阮咸。焚香閒坐閱銀函。黃精可是身長健。更向靑山策雪鑱。遠峀林端碧。秋天雨後澄。渺然憑望處。愁與白雲興。山碧林紅夕照天。澹然尋句偶然眠。求仙學佛徒爲耳。爭似歸耕負郭田。自慰潛寥獨上樓。初三微月曲如鉤。時逢淸磵荷樵客。水曲山顚汗漫遊。秋氣蕭森宿雨晴。孤吟樹下散衣行。山中消遣誠何物。半是松風半笛聲。竹屋深深坐閴然。鬢絲禪榻颺茶烟。可憐秋夜長如歲。蟲語砧聲摠不眠。罨畵溪山似輞川。小樓遍近翠微邊。閒居趣味淸無匹。水竹生涯翰墨緣。蕭疎蒲葉接殘荷。遙憶南塘打槳歌。薄暮秋容曲池畔。蜻蜓睡鴨已無多。物候偏同短髮新。疎狂貸我任天眞。不如歸去慙啼鳥。窈窕空山若有人。嶺上遊雲自往還。樵歌和唱翠微間。偶尋五月披裘者。桐帽棕鞋更入山。彌留一病十年餘。來訪名區結小廬。正是秋山紅葉裏。閉門飮水讀新書。睡來書卷自慵拈。瑩徹秋光薄似縑。獨倚黃昏竹樓上。可憐纖月曲當簾。閒情無限與秋生。來傍林泉意亦淸。山徑人稀還獨坐。空樓恰受夕陽明。松門夜合路苔新。閒處方知氣味眞。或恐山家秋早否。菊花時節更無人。溪山趣味在胷中。滿眼秋光着處同。添得閑窓詩畵料。寒烟和雨一林楓。牙籤縹㠸案邊堆。淸晝關扉長綠苔。庭畔松陰欄外月。一時交影上窓來。楓葉殷紅菊淡黃。疎風冷雨是重陽。籬邊多少無名草。也作山家分外香。樹密峯深日易曛。幽居堪愛絶塵氛。山中管領吾家事。水月雲林較幾分。擁衾憑几夢還醒。背壁寒燈一點靑。幽牕夜靜人無語。只看殘月已西庭。山深夜碧樹亭亭。竹外泉聲枕上泠。人依秋樓長篴裏。那堪塞鴈與殘星。小小門庭短短墻。萬松陰裏一茆堂。正是秋林尋句處。殘葉寒花共夕陽。小樓相對萬株松。地僻何妨叔夜慵。看盡水聲山影處。好詩多在一枝筇。禁城東北橐駞峯。山僻雲深水復重。藥裹茶爐養疴地。好將安穩約三冬。殘楓冷落似吳江。風入疎簾月入牕。秋壁偏多蟲語苦。五更無睡對寒釭。霜落空山木葉稀。浮雲殘夢共依依。人間圓合消難得。鴻鴈來時玄鳥歸。山門日暮客來稀。涔寂書牕對翠微。楓葉欲黃霜氣味。㥘寒換着木綿衣。邱壑看來似性情。松濤石籟入琴聲。日光隨漏雲行處。樓影陰陰樹影明。木葉深紅昨夜霜。山家日日轉淸凉。牙籤散亂香消盡。竹影牕前睡味長。霜林疎處兩三家。向夕炊烟樹外斜。山下僻村寒淡味。斷壺收栗摘秋瓜。卜築林泉稱隱居。牕前山好雨晴初。藥闌菜圃秋將晩。閉戶閒鈔種樹書。秋色今將半。寒花盡意開。依俙烟樹裏。遙見野人來。山家秋色晩。草樹盡紅林。到處多詩意。徘徊鎭日吟。松門月上五更初。曉漏迢迢短檠疎。維以永懷仍不寐。强開澀眼獨看書。十笏庭中一小堂。淸佳山水似東陽。何人吟罷淮南賦。桂子三秋不斷香。</text>
<title>送金英軾</title>,<text>松坡江水碧悠悠。楓葉蘆花起客愁。日暮城東傷送別。歸帆無恙廣陵秋。廣陵烟樹起愁予。蕭瑟秋風送客初。君且莫嫌累安邑。寒廚自愧食無魚。平明歸棹向江東。雲樹蒼蒼入望中。應是書燈無寐夜。却思山屋詠秋風。</text>
<title>憶金英軾</title>,<text>城頭衰柳舊毶毶。殘夢依俙到漢南。日暮西風空悵望。懷人不見水如藍。</text>
<title>見金英軾書</title>,<text>廣陵城下路漫漫。別雨離雲鴈字寒。書裏論心不須問。開緘先喜報平安。送君城外問歸期。信囑丁寧梅發時。秪恐梅花遲暮發。廵簷盡種向南枝。</text>
<title>秋柳</title>,<text>暮鴉飛盡解征驂。不見園中起倒三。昔日風流似張緖。誰知搖落在江潭。老大何堪已十圍。西風追憶繫殘暉。悵然烟雨離亭路。不見行人折贈歸。往日風流拂落暉。黃鸎啼盡暮鴉歸。長條何處須攀折。從此離亭送客稀。眼閱炎凉憶舞腰。別離心老灞陵橋。曉風殘月人何處。岸上依俙拂地條。河邊憔悴兩三株。舞態眉痕望已無。倘得秋風借搖蕩。不辭攀折更藏烏。</text>
<title>薑</title>,<text>尖苗美甘葉亦香。山僧垂老不厭嘗。吾愚滋甚誠無怪。皮裏春秋是熱凉。</text>
<title>苔</title>,<text>深巷閒庭布綺錢。雨過相暎草芊眠。山門不欲行人跡。綠沒靑封鎖暮烟。</text>
<title>芭蕉</title>,<text>鳳翅翩翩碧玉莖。擺風搖日綠天輕。數䕺移向牕前種。堪聽深宵滴雨聲。覆鹿難尋一夢賖。傳神摩詰畵中誇。寸心不展緣何事。不見丁香內結花。</text>
<title>梅</title>,<text>茆屋三間一樹開。冷香疎影隔塵埃。幽人莫道閑無事。欲發花時點檢來。天然無語倚疎欄。顔色難聽俗眼看。可愛牕前瀟灑影。帶烟和雪不知寒。</text>
<title>秋日憶梅</title>,<text>欺雪傲霜各自新。恨無能作一家春。南枝差早重陽發。綠萼黃花結晉秦。</text>
<title>菊</title>,<text>南山相對似陶家。又有籬邊數朶斜。老病如今難强飮。秪將靑眼見黃花。收拾秋光自占春。芳䕺朶朶繞籬新。休言林下無知己。滿眼黃花是故人。</text>
<title>菊集句</title>,<text>露䕺芬馥敵蘭芽。宋韓琦。 幾處東籬伴月斜。唐張賁。 我重此花全晩節。宋高翥。 却從冷澹遇繁華。明沈周。</text>
<title>杏花</title>,<text>尋芳曾待曲江遊。更有何人問酒樓。消息暗從雨聲裏。紅粧爛漫出墻頭。</text>
<title>杏花集句</title>,<text>十分顔色爲誰開。宋徐積。 每怪春風例早回。唐元稹。 爭戴滿頭紅爛漫。宋王禹偁。 途人知道看花來。宋邵雍。</text>
<title>桃李</title>,<text>春光無數會芳園。下自成谿本不言。顔色縱多潘子縣。聲名盡在狄公門。</text>
<title>桃花</title>,<text>萬樹紅霞玉洞天。澹濃春色更無邊。自從一見開花後。已悟僧禪又解仙。卄四番風第幾回。杏遲梅早不同開。滿枝濃豔堪銷恨。疑是楊家姊妹來。</text>
<title>桃花集句</title>,<text>萬枝丹彩灼春融。唐鄭谷。 猶在瑤池午醉中。宋曾季貍。 何必武陵源上去。唐陸希聲。 山家墻外見疎紅。宋蔡襄。</text>
<title>竹</title>,<text>猗猗碧玉繞墻生。滿院凉陰沁骨淸。誰破山人幽枕夢。和風和雨作秋聲。烟梢露葉倚蒼蒼。留得淸陰一院凉。風入幽䕺戛寒玉。秋聲如雨夢瀟湘。</text>
<title>李花</title>,<text>樹前誰是正冠人。東郭初晴淡泊春。花不見桃惟遠白。葦綃萬朶月中新。</text>
<title>梨花</title>,<text>溶溶院落月三更。冷澹容姿奪玉精。無匹已專天下白。一枝帶雨近淸明。</text>
<title>櫻桃花</title>,<text>暮春雪壓玉牕柯。山杏江梅自一科。携酒何須金谷妓。風流不似此君多。</text>
<title>石榴花</title>,<text>萬綠䕺中欲動人。酡顔珠腹一般新。薰風自恨來時晩。占斷枝枝得意春。</text>
<title>採蓮</title>,<text>碧葉田田水面浮。紅衣爛漫白蘋秋。小姑打槳花間去。搖蕩淸香滿載舟。</text>
<title>荷花</title>,<text>微風吹動水溶溶。紅一重重翠萬重。濃淡新粧開十丈。依然太華最高峯。</text>
<title>蓮花集句</title>,<text>占斷人間六月凉。金趙渢。 紅綃扇底芰荷香。明鄭德明。 波平十里舖雲錦。宋楊巽齋。 半是濃粧半淡粧。宋楊萬里。</text>
<title>白蓮</title>,<text>門外淸香起野風。淡粧玉立一江空。半開欲墮天然色。有恨無情曉月中。</text>
<title>收丹</title>,<text>先茅百卉殿春芳。京洛驚誇第一香。膾炙品名皆自得。傾城富貴又花王。管領羣芳倚寶欄。勢如聯璧臭如蘭。未醒卯酒嬌無力。恰是沈香亭上看。</text>
<title>牧丹集句</title>,<text>珍重天香雨後看。明馮琦。 綠綃飄蕩紫綃寒。宋范成大。 偶然相遇人間世。唐劉禹錫。 笑舞春風醉臉丹。宋蘇軾。</text>
<title>海棠</title>,<text>數點臙脂著一枝。高燒銀燭夜深時。阿嬌合貯黃金屋。也恨南豐不賦詩。高壓千林特地奇。看來春睡未醒時。莫敎俗眼尋常見。蘇老平生得意詩。</text>
<title>海棠集句</title>,<text>遽呼燈燭倚花叢。宋陳傅良。 數徧繁枝滚滚紅。宋宋祁。 愛情芳心莫輕吐。宋元好問。 精神全在半開中。宋劉克莊。</text>
<title>辛夷花</title>,<text>淸明細雨吐尖芽。色與芙蓉暎早霞。誰識江郞夢中筆。春風來作世間花。芳情香思任春風。含萼晴催次第紅。磵戶寂無作詩伴。漫將筆勢自書空。</text>
<title>杜鵑花</title>,<text>昔日奇芳憶鶴林。年年寒食見紅深。催歸未得長啼血。枝上空留望帝心。</text>
<title>木槿</title>,<text>薰風顔色比同車。却把朝昏繼歲華。白日桃花縱含笑。東園能得幾時誇。</text>
<title>蘭</title>,<text>芳名曾識在騷經。不是花香葉亦馨。要使謝門佳子弟。同依玉樹護階庭。</text>
<title>芍藥</title>,<text>楊州簾捲午風輕。數朶翻階眼共明。婪尾春光應有恨。歐公詩什不題名。</text>
<title>水仙花</title>,<text>湘娥居處水邊多。金玉其相風露和。不但梅兄與礬弟。月明洛浦去凌波。</text>
<title>石</title>,<text>嵌空窟竇起雲烟。秀骨靈根可補天。醉裏交情堪共語。三生已結好因緣。介貞亦復作頑空。天祿辟邪眠草中。一片猶留太湖意。拜呼爲丈米南宮。觸處雲生曉液寒。芙蓉秀色可供餐。從今莫恨星星髮。自有人間拂馬肝。</text>
<title>畵石</title>,<text>瘦透漏皆精氣神。一看能飽阻飢人。當時空軸王維畵。五日應須得逼眞。</text>
<title>松</title>,<text>老幹凌雲百尺孤。怒濤虛籟散庭隅。山中宰相知誰在。張蓋亭亭五大夫。靑幢翠蓋結淸陰。老幹風霜日月深。正是千林搖落後。孤貞獨抱歲寒心。</text>
<title>葡萄</title>,<text>綠雲滿架夜光流。裂葉風吹水晶秋。一自曇霄移種後。草龍珠帳似凉州。秋虯盤屈翠鬚橫。探得玄珠臥晩晴。醞酒能令解渴。文園應不乞金莖。</text>
<title>竹筍</title>,<text>梅雨纔過賞午晴。香苞無數逆階生。烟啼露壓何人見。羅列兒孫放錦繃。</text>
<title>菖蒲</title>,<text>炎天几硏帶秋淸。翠羽紛披三兩莖。聊得幽人慰心處。靈根九節可偸生。</text>
<title>芸</title>,<text>莖似秋篁葉似檉。圖書秘閣已傳名。拭塵辟蠧韋編裏。七里香猶不絶淸。</text>
<title>楓</title>,<text>霜落荊門萬木殘。對愁漁火一眠寒。秋風蕭瑟吳江冷。何處停車坐愛看。空江木落漸秋深。殘葉還丹欲照心。幽枕迢迢杜陵夢。相思一夜繞靑林。長江湛湛夕陽閒。隨意題詩遠上山。莫道園林秋後老。經霜始得駐紅顔。</text>
<title>櫟</title>,<text>蓬蓬其葉若邪邊。參入南華內外篇。莫恨不才無所用。天長地久得齊年。</text>
<title>蒲</title>,<text>獵獵脩䕺弄晩春。向堪把贈學書人。溪邊抽出靑刀利。織得輕帆又裹輪。</text>
<title>蘆花</title>,<text>如霜如練月華孤。野鴨來眠作畵圖。黃葉白花繫舟處。秋聲無際接江湖。烟波花發浩茫茫。一望汀洲不夜光。白露蒼葭秋色裏。伊人宛在水中央。</text>
<title>萍</title>,<text>蕩風漂水一身輕。聚散從來不繫情。浪跡元如脫羈客。平生自得是浮名。轉蛻揚花自放流。楚江結實觸王舟。莫言身世多飄泊。不受塵羈任去留。止行一任水低平。舖似靑氊鴨褥成。縱是人間無用物。浪蹤能解及時生。</text>
<title>春日</title>,<text>百花齊發聚成村。春靜簷前鳥語溫。隨意萋萋堤上草。夕陽無限怨王孫。無邊春色是儂家。濃淡紅明滿岸花。却使幽人瀟灑地。不辭金谷盛繁華。春色不嫌陋巷家。茅堂四面是鸎花。及辰無有詩兼酒。催老何能慰歲華。</text>
<title>春日集句</title>,<text>柳成金穗草如茵。唐劉兼。 晝靜簾疎鷰語頻。唐白居易。 自此年光應更好。宋陸游。 山南山北杜鵑春。宋王鉉。碧草芊芊暗吐芽。唐溫庭筠。 江臯晴日麗芳華。朱子。 誰開湖寺西南路。唐白居易。 流出山來都是花。宋方岳。</text>
<title>春社日</title>,<text>櫟下賽神鼓似雷。治聾春酒醉人迴。海棠新雨停針線。深院閑看鷰又來。</text>
<title>暮春</title>,<text>三月江南鸎亂飛。花生草長共依依。挽春無計還醺醉。容易風光半已歸。</text>
<title>晩春集句</title>,<text>每經時節恨飄蓬。唐來鵬。 莫遣閑愁著鬢中。元王惲。 寒食淸明都過了。元宋褧。 馬蹄無處避殘紅。宋晏殊。</text>
<title>暮春淸明</title>,<text>春與人生約畧同。時光容易七分空。年年最是傷心事。枝上成陰地上紅。</text>
<title>三月三日</title>,<text>佳節正當三月三。舊巢乳鷰語呢喃。四時誰似春光好。花是河陽柳漢南。</text>
<title>夏日</title>,<text>山風送雨晩凉多。碧樹陰陰鳥自歌。散步尋常小塘畔。蜻蜓無數弄晴波。槐影桐陰夏日長。蕭然庭戶似秋凉。人閒晝靜渾無伴。風送荷花一陣香。</text>
<title>四月</title>,<text>淸和天氣綠陰幽。螻蟈初鳴麥占秋。庭畔山頭春不見。王瓜引蔓熟平疇。</text>
<title>五月</title>,<text>梅雨榴花撥眼明。綠槐高柳午陰淸。菖蒲艾葉端陽節。百舌無聲半夏生。</text>
<title>端午</title>,<text>樹陰轉午晩生凉。藥品庭中百草香。艾葉成人榴結子。蒲觴角黍是端陽。</text>
<title>竹醉日</title>,<text>千尺幽䕺醉裏分。烟凝寒影作湘雲。令人不俗須知己。把臂林間有此君。</text>
<title>六月伏日</title>,<text>夏木陰陰積雨霏。碧筒避暑掩重扉。當風搖扇疼雙臂。曼倩詼諧割肉歸。</text>
<title>早秋</title>,<text>暑氣初殘覺乍凉。庭梧一葉報秋光。伊來孤枕常無寐。秪恐閑宵自此長。</text>
<title>秋懷</title>,<text>病裏秋懷太半生。黃花已盡鴈初橫。候蟲亦有人同感。夜夜牕間凄切聲。日夕樵歌隔岸聞。烟深苔巷路難分。樓頭聘望斜陽外。一抹靑山一段雲。山多轉抱水多迴。殘菊巖間尙未開。尋路却携短筇去。無人知道爲花來。</text>
<title>秋日集句</title>,<text>忽送秋聲滿樹凉。明李東陽。 簷前減燕菊添芳。唐司空圖。 多情不學年光老。宋邵雍。 露濕寒花晩更香。金辛愿。</text>
<title>七夕</title>,<text>碧天如水暑初銷。月帳雲階夜色遙。縱有人間爭乞巧。河邊不見鵲成橋。</text>
<title>秋月夜</title>,<text>星河不動夜如空。梧葉庭除晩起風。人倚樓頭村篴苦。秋山寂寂月明中。</text>
<title>中秋望月</title>,<text>山庭今夜倍淸幽。一色銀河桂子秋。病怕新寒常未出。獨憐明月强憑樓。河漢無雲萬里天。淸光如晝正堪憐。秪愁來歲關風雨。看月何須恨隔年。</text>
<title>中秋十七日</title>,<text>松聲一榻坐支頤。人去樓空日暮時。宿雨初收天更潔。佇看明月下簾遲。</text>
<title>九日</title>,<text>每見花開不待春。重陽黃菊已芳新。未知今日登高處。笑把茱萸醉幾人。强欲登高送酒來。霜林入望繡成堆。菊花不識秋將老。猶待重陽爛漫開。</text>
<title>九日集句</title>,<text>難禁秋雨菊花殘。元耶律楚材。 已作霜風九月寒。宋蘇軾。 且揷茱萸慰衰鬢。金姚孝錫。 興來今日盡君歡。唐杜甫。</text>
<title>九月十日月夜</title>,<text>詩囊琴橐瀉幽情。盡日松風共水聲。看月何須仲秋夜。重陽菊畔最淸明。</text>
<title>九月十四夜。石磵亭看月。翌日將還家。</title>,<text>讀罷匡山明日回。逢人何必問牕梅。可憐今夜峯頭月。不耐離情徧照來。</text>
<title>秋夜</title>,<text>人倚樓頭夜欲凉。籬邊殘菊過重陽。寒風吹散庭梧影。滿地輕陰掃月光。</text>
<title>送秋</title>,<text>登山臨水楚人悲。惆悵無如木落時。自古秪多惜春別。于今未聞送秋詩。殘紅掃地綠成陰。黃鳥玄蟬遷次音。一自重陽楓菊後。年光又是易侵尋。</text>
<title>初冬十月</title>,<text>橙黃橘綠小春天。風信猶餘著物姸。低幌小爐纔睡處。梅花消息似新年。</text>
<title>冬日偶作</title>,<text>五十年間逐逝波。夢中蕉鹿杞憂多。梅花雪色縱云好。其奈紅顔白髮何。</text>
<title>冬至</title>,<text>夜半灰飛六琯中。寒梅欺雪柳迎風。從今閨裏鴛鴦繡。添得明牕一線功。</text>
<title>臘日</title>,<text>欲搖柳色漏春回。三白占豐歲易催。肯許侍臣遊上苑。名花不待曉風開。</text>
<title>除夕</title>,<text>風光無不向玆晨。秪有梅花舊臘春。倘令此筵終到曙。一宵便作兩年人。椒花柏葉各懷芬。急景消磨爆竹聞。折半一宵爲兩歲。四分殘日只三分。</text>
<title>時表</title>,<text>璿璣小本巧修粧。掌內乾坤亦自强。縱似藥壺藏日月。此中難入費長房。</text>
<title>感懷</title>,<text>池塘春草夢依依。原上鶺鴒孤影飛。追憶聯床聽雨夜。人琴具絶淚盈衣。歲月侵尋事易休。秋風獨倚萬松樓。悵然東郭聯吟地。依舊淸溪竹外流。</text>
<title>奉贐戚叔兪長水之原州</title>,<text>薄宦浮名似轉蓬。致身流落任西東。未逢危辱還無憾。榮利何關七十翁。邇來白髮跨龍鍾。挈眷何嫌廡下舂。貧賤非徒梅蘗苦。還令親戚不相從。髫穉情親五十年。今朝白髮促離筵。西興此去無多地。不禁心懷倍黯然。木葉蕭蕭向暮秋。風光觸處動人愁。我留君去西江上。無限離情載一舟。銷骨愁心已挫摧。生當此世復歸來。山川雖阻天空闊。莫使飛鴻獨自回。一別須臾未有期。秋風歧路馬蹄遲。今朝分手黃花下。更擬連襟綠柳時。</text>
<title>漫吟</title>,<text>嵐光樹影翠糢糊。倚仗尋詩入畵圖。風急柳絲湧金浪。雨零荷葉散明珠。過來鍾鼎何須念。晩得琴書足自娛。容易年華莫辭醉。山禽亦有喚提壺。</text>
<title>夢中作</title>,<text>斜陽垂柳外。流水落花中。肯放春風去。無情是鷰鴻。夏木陰陰一院凉。閒牕無事午眠長。晩來山雨知多少。新漲溪聲過野塘。小院無人鷰子飛。庭陰移午漏聲稀。鳥啼花落春將去。秪有垂楊掛夕暉。搖落山窓下。菊開蘭已衰。秋深人去後。日暮酒醒時。幽竹堪舒嘯。淸溪剩賦詩。西風獨憑檻。無與慰襟期。</text>
<title>憶金英軾</title>,<text>美人消息白雲鄕。欲往從之路且長。賓鴈凄凉來漢水。寒花惆悵過重陽。黃昏相待空遲暮。舊雨難逢有底忙。東郭幽窓詩夢遠。廣陵山色共蒼茫。歲月侵尋已小春。梅花消息待伊人。自君出矣秋容淡。今我來思雪意新。情到中年多感慨。病淹一世似窮貧。白雲間隔山川遠。秪有寒窓曉夢頻。</text>
<title>次蔡邕飮馬長城窟行韻</title>,<text>年年地上草。萋萋長城道。日夕云誰思。山川忽間之。寸心縱在傍。一身離故鄕。煩紆緣異縣。愛而亦不見。春來花藉暖。秋盡鴈叫寒。何處是關河。秪思不敢言。王事多未盬。赬尾有魴魚。豈不懷式微。猶此畏簡書。長離各天涯。中心常惄如。願君加餐食。慰此千里憶。</text>
<title>夢</title>,<text>人於此世如春夢。夢亦人間一浮生。珊珊來亦不多時。空敎高唐曉枕驚。縱然修到三生處。十年一覺在楊州。蕉鹿誰能分彼我。莊周蝴蝶蝶莊周。</text>
<title>送別</title>,<text>離曲流光莫更催。笛聲何處憶殘梅。渭城朝雨人將去。寒食東風燕又來。春色可憐芳草際。夕陽無限遠山隈。渡頭看盡迎還送。垂柳靑靑眼自開。</text>
<title>題畵</title>,<text>山繞茅堂竹繞籬。江邊石路細逶迤。漁舟盡日蘆花畔。雨雨風風滿鈞絲。</text>
