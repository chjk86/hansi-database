<title>詠蝸牛 先生八歲作</title>,<text>遇陰之天出。遇陽之天縮。有家常負行。有角不能觸。</text>
<title>題遠志堂 西厓柳先生江亭。在安東河隈。</title>,<text>遠志何能遠。當歸猶未歸。層氷寒雪裏。唯見釣魚歸。一作來往一簑衣</text>
<title>山陰縣次洪童子韻</title>,<text>衰翁病怯寒。不敢俯流丹。暢飮羅帷裏。寧知月照欄。次韻 郭存齋兩岸楓光赤。江心秋桂舟。飄然一夜興。擬上玉京欄。</text>
<title>贈權章仲 好文</title>,<text>十載花山面。洛下一夜情。宦思終無賴。不如松巖亭。</text>
<title>無題</title>,<text>湖上鳴琴酒一壺。壺傾酒盡典琴沽。醉來身在羲皇上。不獨無絃琴亦無。</text>
<title>次玄蘇韻</title>,<text>宗道其名字伯由。醒無思慮醉無愁。有時吐氣虹霓直。萬丈光輝翳斗牛。</text>
<title>與權章仲諸公泛舟廬江</title>,<text>生晩雖違壬戌秋。戊寅猶自泛仙舟。垂趐如輪無道士。淸風明月水空流。</text>
<title>次河太易 受一 韻</title>,<text>生平慣識酒杯傾。只喜堂中嘉客盈。爲問久藏新釀否。及時須漉甕頭淸。</text>
<title>次李都事汝實 惟諴</title>,<text>無狀由來鼎餗傾。懶將欹器量虛盈。歸田豈在蓴鱸興。莫道秋風一樣淸。</text>
<title>次河進士太初 天一二首</title>,<text>風塵廿載強爲官。好事於吾天所慳。一身四縣逢三黜。心上雖間跡未閒。近來頗得衰年味。獨坐江郊管水雲。雲水無情難託契。不妨心事託諸君。</text>
<title>次孫禮甲</title>,<text>麗日遲遲春滿城。雨餘芽甲已生生。期期醉語三行笑。草草行裝一橐輕。細酌淺斟豪客興。殘燈蠹卷腐儒情。促打蹇驢到華館。淸罇相對噢梅馨。</text>
<title>鬻畫像</title>,<text>有像儼然。大帶深衣。端拱方嚴。碩人其頎。一紙而可賭千金。儘萬古而流徽。丁五緯之示瑞。有大儒之挺生。身膺鄒魯之緖。氣稟光岳之精。上無傳兮下無授。自暗合乎道妙。天津日暮杜宇叫。金陵塵起南士來。曰熙曰豐。赤子哀哀。剝而必復。閉則有開。伊人入相。萬手加額。佐女堯而致治。復成憲之較若。於先王之不忘。務親賢而樂利。兆民皡皡。三代其四。多士濟濟。慶曆其再。天不助順。岱岳乃壞。木稼當年。哲人云亡。嫠婦亦髽。萬姓如喪。澤已洽於人髓。世皆慕乎羹墻。嗟九原不可作兮。想彷彿乎儀刑。占繪事之後素。凜不昧而虛靈。幻毫髮於筆端。儼洛中之相公。依然耆英殿上。宛乎獨樂園中。非圖畫於凌煙。豈丹靑之褒鄂。風彩威儀之不忒。懦可立兮薄可肅。尸此繪事。哿矣龍眠。日傳千紙。家輸萬錢。士夫慕其蓍龜。後進承其警覺。宜心悅而誠服。何金帛之足惜。彼抱布之蚩氓。亦何有於好名。信靑天與白日。奴隸亦知其淸明。擧一世而好之。諒由中而非外。嗚呼。儀刑可繪。德不可繪。眉目可畫。誠不可畫。一身眞實。四海治化。芳馨旣流於萬祀。圖畫何煩於一幅。思其人又愛其像。亦可見當時之悃愊。聊作贊而一唱。續考亭之餘筆。贊曰。字兒童誦。姓走卒知。行千載範。言百世師。施及普天。像在半壁。嘉惠後學。象留方策。春風氣象。秋月精神。我思前修。實開我人。</text>
