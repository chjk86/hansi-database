<title>庚午至日書懷 時典籍公旅宦在京</title>,<text>離愁忽忽歲華催。玉琯初驚夜五灰。遙憶禁中更漏曉。委蛇冠佩退朝迴。</text>
<title>雪夜有懷堂叔 諱相鏞號庸叟</title>,<text>熒熒殘燈暈不明。拓窓看雪夜三更。故人只在漭蒼裏。何用剡溪小艇行。</text>
<title>曉</title>,<text>雞鳴須未已。虛簷鳥雀啼。隔隣人語囂。寒舂高復低。</text>
<title>逢人</title>,<text>握手兩無語。相將坐夜深。竹風時打壁。殘燭泣寸心。</text>
<title>除夕 庚午</title>,<text>去去西飛日。茫茫赴壑川。挑燈坐永夜。把酒意茫然。孰謂增人齒。翻是減吾年。隣翁來餽歲。慰此竆年悲。明年還有年。舊歲何足唏。舊歲故無情。新歲亦如斯。三百六十日。行與新歲辭。</text>
<title>擬古</title>,<text>靑靑澗中樹。離離原上花。靄靄西飛雲。悠悠東逝波。貧人工織素。富人工織絲。織絲易爲功。織素辛苦何。十三學繅絲。十五始弄梭。盆手畏風日。繡簾晝下叉。二十織得成。經緯粲雲霞。上有翔鸞鳳。下有襍卉葩。愛惜不自售。一尺輕百鎈。西賈眼盡肉。愛素不如麻。二字缺 多美人。黃金來博紽。內家雖愛素。無媒又不賖。㱕來藏篋笥。泣涕以滂沱。有客海上來。彈琴爲我歌。寶玉埋頑礦。千載遇卞和。神駒伏鹽車。會有伯樂過。願君將此素。閶闔去鼓撾。</text>
<title>義林池 癸未。自京下鄕。與李晦文同行。作路于此。</title>,<text>來時謾說義湖蓴。纔到候仙便欲仙。柳雨花風催客夢。翩然飛舃下靑田。</text>
<title>淸泠浦</title>,<text>梅竹樓頭月似鉤。淸泠浦外水西流。街兒莫唱伽倻曲。空使行人白盡頭。</text>
<title>拜鵑樓</title>,<text>我登拜鵑樓。樓頭五更月。解道鵑聲苦。無鵑更愁絶。</text>
<title>錦江亭</title>,<text>我問錦江水。何事西流漢。顯陵仙寢外。露梁疑塚畔。</text>
<title>酬晦文別洪生</title>,<text>不盡林湖賞。行尋錦水涯。大山花信晩。旅枕雨聲多。愧我無詩夢。煩君惜鬢華。遠遊仍送別。珍重葛洪砂。</text>
<title>別洪生</title>,<text>逢君漢水上。送君錦水頭。錦水西流漢。臨分莫作愁。</text>
<title>謾吟呈堂叔</title>,<text>昨夜東風凍雪吹。大山三月見花遲。不應頓寂春消息。窓旭先開最上枝。</text>
<title>病中。次堂叔投示韻。</title>,<text>病裏春愁細草同。懷人更在漭蒼中。自慙爐鼎功令少。鳴吠他時倘躡空。						瘦寒身世兩人同。牢卧竆山樵牧中。一服淸凉知妄想。深深何用咄書空。						曾聞彝性聖凡同。不敢忘諸跬步中。四載荒山奔走事。枉將危喘去描空。</text>
<title>又次其韻。酬稺常 族姪重夏。</title>,<text>吾宗質朴古人同。更喜詩書滿腹中。餉我新詩開病胃。跫然喜似谷音空。</text>
<title>瀛州琴</title>,<text>孤鳳何時渤海超。戀君三疊碧迢迢。虛堂夜送挐山雨。空谷秋生禾浦潮。絃絶百年雲裔感。家傳四世泰娘遙。摩挲似有雷藏腹。誰遣徽音入舜韶。</text>
<title>效王无功。呈堂叔。</title>,<text>我病如牢住。憑君問春奇。春愁定淺深。春景定短遲。野火荑應茁。山雨澗或滋。葉生何處木。花發幾許枝。幽禽鳴底樹。浮蟻發誰甆。郊女採蘿葍。歌怨有何思。長堤折楊柳。今日贈別誰。㱕來對靜几。吟取幾好詩。</text>
<title>次堂叔屛間韻。悼李聖士 彦儒。</title>,<text>山城薄酒凍無馨。夜雨邸燈聽鴈聲。何事雲間叫不住。北來南去去留情。</text>
<title>挽李丈 周彬</title>,<text>洛北簪纓緖。甁南小菟裘。詩書空短褐。花藥自深秋。喜近參差竹。叨陪冷暖甌。明年社酒會。寂寞舊風流。</text>
<title>移烏竹數根。送栽堂叔前軒。</title>,<text>莫將柯葉笑枯樠。蟠屈虬龍下軆存。靑汗相期歲暮意。一派分送子瞻軒。文與可書曰吾墨竹一派。近在彭城。</text>
<title>讀訥隱集有感</title>,<text>衰叔元和起大儒。寸觚直欲鑄唐虞。秋風漢寢冥冥鵠。歲暮娥碑處處鼯。不遣韺韶登廟樂。獨留咳唾滿江湖。南州蛾子傳靑汗。簾雨寒燈盥手吾。</text>
<title>次堂叔遠遊韻</title>,<text>擊劒高歌歌遠遊。遠遊何處思悠悠。天門守虎傷時淚。歧路亡羊學道憂。萬里神州車窘雨。十年湖海鬢驚秋。行吟恐被湘累喚。輕渡沂川泝洛流。</text>
<title>送柳妹</title>,<text>寒風打窓急。獨坐擁爐吟。征鴻向南去。今夜宿何林。</text>
<title>金戚叔元禮 永膺 氏挽</title>,<text>西巷誰無死。公亡獨涕雨。精靈如不化。半是吾廬住。</text>
<title>浮石寺。與諸益同賦。板上韻</title>,<text>近局招呼此上樓。風流辜負鬢邊秋。碧紗紅袖渾閒事。萬劫賢豪月一鉤。						湖海元龍百尺樓。求田問舍鬢雙秋。上江烟雨蒼茫外。鹿獨蓑衣理釣鉤。右贈別李晦文。</text>
<title>讀書</title>,<text>老去俗務捐。僻居過從罕。出門靡所適。泯默心內痯。矯首望南山。曳筇步町疃。遠山藹嵐翠。可是春氣煖。播麥須及時。農夫頗憂旱。殷勤謝天公。今秋飽大椀。㱕來日強午。一室自閒散。亂抽案頭書。略約窺孔窾。齟齬多未通。且置不復赶。偶有會心處。欣然如獲琯。豈爲需用謀。猶恨心力短。倦疲且可休。誰復課吾筭。欠伸就高枕。展然支脚緩。數聲窓前鳥。交交哢歌管。</text>
<title>將赴石寺。謹次堂叔韻。</title>,<text>瀆巨龍爲㱕。林深鳥作所。落落山澤臞。往往鴻鵠擧。玆遊豈不樂。樂哉來朋侶。有棊當爛柯。不飮猶我醑。慇懃好村秀。作賦滿一褚。謬當抹批地。略約定次序。鴻詞入高吟。頓然失炎暑。麥麪頗可口。筍蔬以當鱮。劇譚縱圓覺。醉眼齊凡楚。豈無同心子。翕翕臼受杵。任情去拘束。脫巾挂高簴。樓頭峙嵩岱。檻外流漢汝。我歌君且酬。陽春復白紵。可憐黃樓月。羽衣立久佇。鍾聲斷還續。林影細復巨。遙聞念禪偈。上方燈深處。澄心千聖佛。道氣全家許。摩挲貝多樹。揜翳頹宮礎。物理自盛衰。念之謾愁緖。不如且携酒。候君蒼葭渚。													又						穿札何堪矢去鍭。築城無賴酒攻愁。乾坤容易雙衰鬢。湖海來登百尺樓。終古西林看霽月。誰依北斗望宸旒。此身可向今生度。五嶽爭如土一邱。</text>
<title>丁亥二月十八日。王世子代理聽政。七月十八日辰時。元孫誕降。九月初九日。上大殿及中宮殿尊號。</title>,<text>天眷吾東寶策成。太平萬歲賀宗祊。恭瞻甲觀虹光繞。更喜丁年火運亨。祈永新休稽召誥。本支餘慶頌文聲。野臣擧切山呼祝。遙把衢樽作兕觥。</text>
<title>敬次悠然堂板上韻</title>,<text>移築無多地。洙沙共一灣。從今免湫隘。依舊對前山。十世雲仍感。雙龜物色閒。傳家文史在。遺業倘窺斑。</text>
<title>次李太白紫極宮詩 辛卯元朝</title>,<text>端居感節序。春氣抽凍竹。昭哉千古心。一掌血一掬。門路自分明。戒懼與謹獨。如何蹩子。彷徨歧路宿。前修留至訣。不待詹尹卜。知非亦云幾。何况不遠復。夜燭轉無見。盤水捩更覆。床頭龍虎經。努力還丹熟。						又						朗月垂虛簷。輕風度脩竹。思君意彌敦。珠貝盈一掬。豈無同心子。歡愛伊余獨。德音終難諼。千載如昔宿。脩程未渠央。握粟爰出卜。山川何紆遠。日月俄剝復。玄琴遙寄意。素書相反覆。離合本無常。觀玩我已熟。</text>
<title>自笑</title>,<text>詩到靑蓮紫極年。巢翁心事也堪憐。羸形賴有君臣藥。活計慚無子母錢。千古輪扁聊爾耳。片時槐夢亦徒然。新春却喜蕉心展。窺破曾公格物篇。</text>
<title>奉呈院中接所</title>,<text>陽動梧梢雪解圍。淸齋麗澤足心期。雲看陸海波翻勢。雨聽南柯蟻戰時。隻手屠龍須更快。四兵耘草不嫌遲。箇中應有眞消息。肯把鴻文去學騑。</text>
<title>偶吟</title>,<text>松影沈沈襲座幽。村醅野蔌咄嗟謀。招呼保社耉鮐侶。滌破深春花鳥愁。天地已衰那更少。溪山自在可無遊。吾曹此會元眞率。羔酒三庚又水頭。</text>
<title>謾吟呈堂叔 辛卯除夕</title>,<text>羸病三冬斷逐尋。都無花竹可頤心。書纔會意乘之怠。筆久無情拋却吟。曙色忽吹驚雲重。殘燈欲暈坐更深。須將萬慮消除破。默念床頭一字欽。						急景催來解惜陰。淸齋堅坐一燈深。歌呼病負咸陽舍。碓樂寒憐百結琴。宿火塵編聊遣憫。新春蘇酒敎誰斟。龍鍾却悔還丹晩。擬向參同更洗心。						㱕去誰無好室家。徘徊歧路日將斜。悲歡得喪遺情久。花草圖書病眼遮。雪後蒼髥看益壯。鏡中衰鬢映冞華。天心會有陽來日。獨抱炭冰且莫譁。</text>
<title>代權禮山 載大 原情</title>,<text>禮山監務去年叨。罪大恩深老入牢。野性豈堪簪紱飾。眞臟果列繡衣褒。荒詩欲做宜成案。公酒頗饞亦犯毫。此句用禮山考殿語。 最是微臣惶蹙地。夢中淸淚濕烏號。</text>
<title>次呈月溪權長叔 璲度 戚叔詞案</title>,<text>巖亭石榭好藏修。風詠當年自在遊。荏䒣乾坤雙白鬢。蒼茫湖海一高樓。詩留退愼播芬地。花帶羅麗過劫愁。領取眼前眞色相。書生亶可傲公侯。						江浦何人解佩環。仇池一夢隔河山。秖緣碧海鰲千釣。纔得淸凉豹一斑。鼎破可堪丹九轉。樓明還負月重彎。秋風擬逐千巖侶。叢桂連卷也共攀。不佞平生乏濟勝之具。只有東海㱕路。淸凉半日之遊。故三四句云。</text>
<title>戲次芐圃李思季臘梅韻</title>,<text>玉堂學士帶銀魚。肯借衣緋供奉狙。定是前身華表鶴。依然物色灞橋驢。芳心恥逐狂奔蝶。煖意深排羸躅猪。一笛樓頭君莫歎。也勝圓桂蝕於蜍。</text>
<title>五巢詠。次堂叔韻。</title>,<text>字是瑤光玉女眉。丸巢貼壁弄天機。銜來海上玄精石。不喙稻粱肯喙屎。右燕巢						背歲爲門面巽巢。蟠松東畔老槐梢。査査曉旭頻傳喜。立立乾風不受撓。右鵲巢						鸛雀樓高不復留。水雲棲息等閒謀。憑君試問靑城路。只在矮松樹上頭。右鶴巢						少年學劒事天驕。壯歲談王窺嚳高。歧路亡羊愁日暮。抱書㱕臥放翁巢。右書巢													澹泊難從別處要。古來多少戰兢豪。但將辦此安心地。不怕山蹊更塞茅。右心巢</text>
<title>病顙駒</title>,<text>憐爾東郊病顙駒。如何垂首皁邊匍。耳谾似有騰霄想。才局能堪禁仗趍。強飾珠纓觀者笑。肯貪棧豆仰而號。若還盡力登長道。不問當年驥有駑。</text>
<title>次從弟文儒 宗煕 和先祖考六言詩</title>,<text>春日閒愁細髮。春雨澗蔬肥肉。攤飯欲攪未攪。抽書一橫一矗。						犬吠柴門晨月。雞鳴桑樹午烟。送客㱕掃苔逕。課奴去耕石田。						鳥鳴鼓吹耳惺。蝸殼偃息易安。枕書夜夢希夷。懷人晨越關山。						又						歲儉耕深得粟。山居不獵何肉。歎息流光冉冉。努力荒田矗矗。						凌凌嶺頭絳雲。裊裊水面靑烟。織素且要成章。破硯不憂無田。						陽春遠到蔀屋。流水去朝長安。但得和風瑞雨。何殊朱紱靑山。</text>
<title>贈文儒</title>,<text>近處無山隨分取。晦翁與人書云云。亦言彷彿深窈處。可堪藏修遺世紛。豈若此谷探兒袴。崱屴嵌谺更坼皸。大山狂奔乍矮伏。近如墻立遠缺齦。洑澗續斷齧山趾。水石黝黝漾不文。縱有巨巖蹲其前。頑然不能興雨雲。林樾不聞幽鳥聲。老鴉噪聒山日曛。君今欲縛山中屋。太白蒼蒼去無垠。胡爲却向此中谷。強飾無鹽西子裙。樵兒聞之拍手笑。山翁掉臂羞與羣。君言鑿池種蓮花。莫將汙渠累芳芬。定知眼目礨孔小。且向窓間讀皇墳。</text>
<title>五君詠 幷序</title>,<text>昔顔延年有五君詠。曰嵇康，阮籍，阮咸，向秀，劉伶。世所稱竹林七賢。而王戎，山濤則以顯達於世黜之。余今取物之最關於老人者。得五焉。曰緇巾也，眼鏡也，短筇也，木枕也，烟草也。至若酒肉之扶元。棊局之破寂。固老人之不可闕者。而酒肉近於王戎之穢物。棊局未免山濤之俗氣。玆闕焉。只取五物。作短律冒顔詩。命之曰五君詠。凡與五君而友者。不可不知此意也。													短髮承冠寬着傾。摧頹一室懶衣纓。染素爲巾吾自好。傍人休笑僞淵明。右緇巾 俗謂淵明巾						洋玉熒熒照眼空。昏眵頃刻綠還瞳。懸輪不遣蝨兒遁。喫水何愁鰕母傭。右眼鏡						多謝枯藤七尺筇。殷勤扶我勃躨翁。相携薊子觀銅狄。忽遇壺公化應龍。右短筇						半生羸病畏拘牽。一枕支頭非傲然。老人不做邯鄲夢。童子須看自警編。右木枕						銅盞燒茶竹引烟。吸來燥吻忽生涎。功視檳榔差可亞。時違本草奈遺賢。右烟草													遮眼工疎睡魔牽。岸巾携杖望靑天。沽得村醪賭一局。世間楊鶴摠輸錢。右爲二君解嘲</text>
<title>次堂叔蝴蝶韻</title>,<text>蝶生泥土上花枝。却謝花枝化去時。可是別天無臭慕。俯看腐鼠不涎尼。東人以齒爲尼。東詩多用之。見芝峯類說。						蝴蝶初生自橘枝。橘先腐了蝶生時。祝他何不螟蛉似。枉使西河擬仲尼。莊生之言。大抵痛斥戰國之士貪饕富貴者。如詩禮發塚之言是也。盖大義已喪。聖門亦不免有末學之弊。莊生之言。雖有病云云。要之世間。亦不無此等人。此言似爲莊解嘲。未知如何。螟蛉善祝蜾蠃。子夏不能祝周。是則羿亦有罪焉。若子方自是戰國之士。何責焉。詩意之責子夏。亦春秋責備之意。													欲把吾仁去徇時。鑄人何望鑄顔尼。梁欐可惜朽尋丈。不數山林畏倠枝。</text>
<title>又次蜘蛛韻</title>,<text>練㨾網絲屋和枝。蠅蚊側挂粘不飛。恨渠用巧欺蟲拙。急把長竿去解圍。						秖恐蠅蚊漏却遺。作絲已密更添絲。功成足飽如丸腹。輸費經綸倘止斯。</text>
<title>次稺常</title>,<text>久病頭渾白。無人眼共靑。幽禽時送響。春事滿山庭。</text>
<title>耕麥</title>,<text>前秋麥畒變爲荑。村巷家家倚磑臍。驅犢歸來趁午爨。遙將不托勸兒啼。</text>
<title>奉贈豐安君柳公 相祚 以正使赴燕</title>,<text>江湖廊廟捴恩優。鬢上貂毛颯巳秋。專對故應須耆舊。獨賢何暇問行休。摩挲古格靑藜杖。感慨當年吳仲周。遼路泥乾邊燧靜。會敎騑牡式遄歸。</text>
<title>奉贈柳爾恭 徽祚 燕行</title>,<text>掌㨾瀛中老斲輪。有無疑似說燕秦。君今正向燕秦去。方信中原有也眞。						今古中州幾箇豪。寧知天地有吾曹。統軍亭外山如戟。三寸柔毫此一遭。						脩劒鳴鞭短後衣。淸秋遼左路逶婓。駝峯一笑三千里。爭似當年食肉飛。						穿盡醫閭近玉河。蒼茫烟樹薊門多。應緣卷裏看曾熟。生客猶能指點過。						汗漫遊賞且虛徐。虞夏山川聖哲餘。曉雪燒香孤竹廟。夕陽停軾管寧居。						禪陸懷襄晦派湫。中州學術古來憂。百年何况今天下。君去應逢吳仲周。						文章終古係隆汙。恨殺弇虞謾自嗚。光岳千年留間氣。試憑燕肆閱璣珠。						平朝臚唱午門開。僸佅侏離雜襲回。不恠衣冠殊我俗。只敎收拾異聞來。						風霜辛苦不無咷。寰宇淸平海日高。事竣歸來應早些。上東門外賀春醪。						頭白書生膽尙麁。側身甕裏筭長途。金臺碣石愁雲暗。送子悲歌擊唾壺。</text>
<title>悶農詩和堂叔 四言</title>,<text>春雨霏霏。春草茸茸。農夫析野。十百爲朋。于耜于耒。其耕釋釋。日之方午。婦子來饁。有飧滿筥。烹葵及菽。阡陌相連。相呼邪許。老翁不應。抱膝長嘯。其嘯也歌。請以臆對。自我爲農。三紀于玆。師炎友棄。不數樊遲。旣強膂力。且利鎡基。况有田地。畇畇其畒。庶幾有秋。蚤夜孜孜。嗟我盡力。奈不遇時。維豐之歲。獨損吾穡。維玆之儉。敢望苗碩。高岸宜黍。水浸我稂。沮澤宜稻。旱焦我秧。播之欲早。風損其芽。收之或晩。霜隕其華。終歲腁胝。不見其功。甁粟無儲。何以禦冬。官糶制歉。素琴作杵。短髮皺面。非復昔少。幸玆冬春。雪有豐兆。時雨將降。不托可飽。努力播脩。卒歲優游。持此以慰。未敢自沮。</text>
<title>石寺唱酬</title>,<text>聚遠樓頭月上初。成黃鄭李柳金余。合成八百彭公筭。圍坐三千大士廬。黃菊丹楓侈勝界。蒼顔白髮伴眞如。臨歧更覺風情懶。拄杖鴻邊看太虛。</text>
<title>又次贈鄭建夫 光植</title>,<text>塵裏奔程未遽回。此來方覺鳳凰巍。靑山自在眞如軆。華髮相看舊秀才。四海心期雲共淡。片時槐夢鳥驚催。憑君試問參同訣。龍虎爐邊火欲灰。						掃壁題詩一笑回。憑欄高眺意悠哉。義公留錫千年去。太白盤根萬里來。雲外蒼茫何世界。人間興廢此樓臺。醉餘擊碎琉璃鉢。老子淸狂全未灰。						一年三到此祇林。快閣濃陰可意今。僧裹香蔬㱕遠市。客隨淸磬度遙岑。慣看塔廟猶移屐。喜値親朋且盍簪。遮莫長空一片月。西林曾照古人心。						郭外靑山忽夕陽。玲瓏金闕逗微凉。雲歸土窟山光薄。僧度娥池樹影蒼。時聞異禽鳴石广。偶逢行脚說金剛。今宵正好南樓月。催喚山童更進觴。						步出東林屐齒聯。沙彌前導戲參禪。幾遭經過漕溪路。今夜分明小有天。松桂蒼茫雲似海。樓臺寂寞月如烟。此身現在君如認。可是鴻濛未判前。													烟消寶篆木魚號。驚罷仇池夢一遭。汩㶁寒泉來竹外。冥濛宿霧散林皋。朱衣抹批君休笑。卯酒濃醺我自豪。剛怪當年周太史。古今商略謾牢騷。						又						名山筇屐路交穿。慚愧闍棃見客譞。草覆壞垣空貝樹。日高窪竈冷茶烟。煩君自去鳴鍾飯。容我㱕來借榻眠。淸賞未闌聊再續。前期遙指蓐收天。</text>
<title>輓族弟敬五 宗卨</title>,<text>衣食百年洞。傍山數畒屋。楡柳蔭古逕。池臺粧邃壑。先公富文史。大耋嚴課讀。大兒節要書。小兒虞註律。字汝駒千里。季也眉最白。身材頗短小。稟性自雅飭。弱齡藝業就。開口驚老宿。公車困積薪。妙斲傷瓠落。㱕來一布褐。自在吾之玉。褦襶自曉事。晩計料理足。山耕量晴雨。家釀度伏臘。次第成昏嫁。聯翩共伯叔。浮名等爝火。此樂寧可博。人世俄桑海。倚伏翻失得。哭兄淚未乾。哭母孝未卒。萬計瓮筭空。一夢大衍促。悲凉身後事。寂歷文藻宅。有孤何欒欒。二郞財齔脫。衰宗少骨肉。掛孝穉常獨。有田誰治穢。有書誰整帙。有心應不化。有目應不合。飄飄丹㫌脚。鬱鬱松生曲。子迺雌甲辰。兄我先一食。惇宗憶魯衛。鬪才愧糠礫。少壯同馳騁。到頭俱落拓。相思一靑嶂。相對兩華髮。花樹方成趣。塘草淹陳迹。半歲矛頭炊。後死遲一哭。一哭竟何有。天地一泡沫。吾生儘有涯。畢竟㱕處一。得喪何足道。久暫何足怛。偉哉漆園叟。寓辭殊曠達。蟲臂與鼠肝。爾我足一噱。長歌不成章。顚倒以爲闋。日暮梧水頭。迎風鼻廣莫。</text>
<title>輓豐安君柳公</title>,<text>退門宗嫡屬厓門。河嶽儲精再降申。威鳳祥麟颺瑞彩。冰壺秋月絶纖塵。承華玉佩風雲會。耆社衣冠繪畫新。收拾布衾㱕得正。始知元祐一完人。													糠粃端應鑄舜堯。淸朝何事費旌招。行休與道雲藏壑。憂樂關時雪滿貂。廊廟山林寧異致。中權小宰亦常調。新阡異日豐碑屹。出處堪論學退陶。						君子何曾有黨爲。憫看流俗混澠淄。心公自任回瀾責。辭直還生按劒疑。滄海可能無砥柱。圭璋未易覓瑕疵。千秋正氣還霄漢。斗極中天夜夜輝。						納拜端明卅載回。秖今狷質未堪裁。郊麟永秘難重覩。遼鶴先㱕不再來。欲擧籃輿空愴恨。仰瞻華嶽益峩巍。荒山負土來㱕晩。萬壑蟲吟百感催。</text>
<title>輓金聖敍</title>,<text>谷鳥嚶嚶糓雨霏。早梅山下送君時。亡羊者糓問何事。夢雞之年奄長辭。已知此路無久暫。畢竟同癸孰雄雌。不恨在世酒不足。陶家千歲土化巵。</text>
<title>苦雨</title>,<text>流頭三日雨。簷滴欲乘船。乍喜雲穿日。終看壑走烟。廢書成獨坐。無傘更誰憐。分付髥奴去。把鋤決水田。</text>
<title>輓徐進士若善 成烈</title>,<text>梧老家庭晩出君。聰明博洽逈超羣。如令及受鈐鎚力。學敎無傳繇豈云。						東序遊塵憶少年。一時名論讓盧前。華藻翩翩追陣馬。淸言滚滚逼山淵。						忽謾逢場山院秋。前期遙指遠公樓。人生有酒須謀醉。一笑相看兩白頭。						同癸而生死異㱕。參差不足較雄雌。心知後死餘無幾。可耐追賡十卯詩。</text>
<title>輓柳參判 台佐 令公</title>,<text>奎章學士正王朝。玉立風裁聳百僚。堯舜好將糠粃鑄。江湖爭似廟廊高。防臨閥閱傾時望。洛蜀鄕邦鎭俗囂。花岳忽頹南國瘁。斯文回首淚盈袍。</text>
<title>輓柳參奉 徽祚○遷厝時</title>,<text>銖衣霞佩尙瓓珊。一去瑤臺渺莫拚。此夜干將㱕水府。片時金盌出人間。寥寥雪壑羊裘逕。鹿鹿風埃郢子鏝。後死擬修高士傳。不禁衰思轉凄寒。</text>
<title>次聚遠樓板上韻</title>,<text>怳惚瓊樓十二欄。仙官環坐捲簾看。奇花樹老新羅國。危石根盤太白山。高鳥去邊何世界。暝烟生處倘人間。空同咫尺如將到。却怕還丹轉熟難。						又						危樓月上獨憑欄。無客何妨和月看。夜久㱕鴻橫絶塞。秋深落葉滿空山。光嶽精英蟠際處。亭臺物色廢興間。從知萬象元虛靜。只欠眞機悟會難。</text>
<title>輓鄭正夫 光</title>,<text>三退窩中隅坐初。小同名字已聞余。廉稜不劌圭璋質。疎越其音廟瑟餘。眉目殿中眞可念。功名山外欲何如。還丹未就君先去。獨抱參同淚滿裾。</text>
<title>建夫兄自東都萊關㱕稅。謾呈。</title>,<text>壯哉韶上六旬翁。湖海居然一世雄。驢背韶容堪入盡。楓江物色未全濃。雞林日落千年國。馬島波恬萬里風。頗憶東鄰蹩子。空堂終日目㱕鴻。						誰憐童鵠已鷗翁。却化鯤鵬翼勢雄。摶去扶搖胸海濶。遇㱕希有道精濃。床頭穩稅空同劒。腋下驚生破浪風。可使甕雞資卧賞。錦囊何不寄來鴻。</text>
<title>文興 從弟宗杰 傳示何人詩。謾次。</title>,<text>野老全殊浪子漫。端居幽事未渠闌。松陰漏月龍蟠砌。桐韻傳風鳳上欄。霜早何妨籬傑傲。雨稠偏愛竹聲寒。㱕雲過鳥渾閒境。無酒無詩足底歡。</text>
<title>有所聞戲作 壬子</title>,<text>端居羸病罷將迎。翁自無名敢避名。剛怪侯門深似海。不知有向况更生。</text>
<title>苦待季鎭 從弟宗泰。端午日得書知停行。悵然口占。</title>,<text>街頭日日望君㱕。千里行聲一鴈飛。春草池塘今夜夢。銅川花木古人思。西津夜險須防楫。市酒朝酸莫放巵。多少家鄕心內事。大兒頑鈍小兒癡。						菖葉新抽楝雨寒。遙憐行樂滿長安。笙歌紫苑深深動。游騎玄都簇簇還。高士軒前花爛熳。先生盤上菜闌干。秦山洛水眞千里。㱕夢頻驚曉漏殘。</text>
<title>小池觀魚</title>,<text>半畒洿池禾壠交。拄筇來看小魚跳。機心已息兼休釣。眞想如存不待濠。萬里江湖鱗鬣短。一泓烟雨藻菰饒。鵁鶄見我驚飛去。翻擲斜陽任汝豪。</text>
<title>輓金進士魯瞻 顯奎</title>,<text>𨓏在壬辰春。不佞謁公于鳳棲山菴。公握手歡晤。相與提攜徜徉於澗磎厓谷之間。指菴前一畒曰。吾將築亭於是而扁以屛巖。詩若記。子不可辭。余謾應曰諾。後幾年亭成。公以書督之。余又覆之曰。記固不敢。詩當俟後。詩旣就。未及寫呈。而余遭憂蟄伏。又未幾而公捐世。今年春。擬作宿草之哭。追賦挽歌一律。略道悲感之意。旣又病不能行。則二詩俱爲破籠休紙。噫。公以大耋乘化。余亦朝暮視陰。各天之別。何足爲恨。而惟此一事耿耿在心。竊念輓歌例陳於馗途。而鈴鐸沸咽。轝輤澒洞。雖有詩歌。神其聽之。無寧陳之於筵几靜闃之間。庶幾神之或聽也。况有江袁故事。玆使家督重厚操松茶腒䐹。仍書兩詩一通。往展于象設之前。想公平日喜賞蟲吟。幽顯一致。亦必一笑而領之也。六月己卯。卽公之周年云。						依倚層巖闢一區。隱屛千載仰前修。窓朝浴日扶桑暈。樓翥參天老鳳頭。几席圖書渾晩計。池臺花藥自深秋。却慚下客疎丹學。欲訪空同路轉幽。						屛巖亭上客初登。流水高山獨撫膺。四海賓朋尊酒後。十年魂夢夜臺仍。應攀鶴袂㱕遼海。強效驢鳴步石塍。倚壁長吟㱕去晩。山陽隣笛樹雲層。</text>
<title>己亥春詞</title>,<text>少孫方讀十九史。其父攜笭箵去。住水南村舍。且問讀書何所爲。但願力念善心力行善事。爲吉祥君子。老翁眵昏拋書久。空堂終日默坐。澄心念天理。</text>
<title>謹次堂叔晬席韻</title>,<text>經寒梅萼未全皚。強入韶華闖雪開。酬世無具堪傲兀。安身有地豈遲迴。紙牕燈火堆緗帙。春雨園林笮宿醅。已逝流光何足惜。今生可度此身回。						七十者稀夫豈然。吾家諸老共翩翩。伯康無恙年彌卲。小阮同庚力不愆。棋爲散愁聊復爾。詩雖助語且乎焉。屠蘇此座誰先飮。四歲參差我少年。</text>
<title>又呼元韻二首仰呈</title>,<text>錦弢弧失鬧村隣。六十年前賀此辰。二首六身回絳甲。攝提孟陬又庚寅。晬盤戲設曹公印。糓日還成北阮貧。壯志未隨雙鬂改。南山積翠更嶙峋。						墮地當年始有人。于今不信六回旬。柳陰未改童心在。銅狄曾看世運新。食肉寧非都護相。亡羊還是讀書身。高吟大噱風情好。酒薄休嫌坐客嗔。</text>
<title>敬次淸澗堂韻</title>,<text>每展松村水墨屛。摩挲梅萼訪琴聲。如今陡倚欄干上。水樂𤨿鳴更有情。</text>
<title>又次權蒼雪十詠韻</title>,<text>不辭山逕黑。只愛原草碧。牛背忽夕陽。臨風飛一篴。													右東原牧篴												䆉稏百千畇。烟火三兩隣。耘歌竟噴確。催動午饁人。													右南郊農歌																			依山引小椧。倒涵山光影。滚滚日鍾池。源深流益永。													右塘源活水												曲曲有新聲。幽澗繞枕鳴。夜來峯頭雨。巖竇水方生。													右澗曲鳴泉												躑躅臙脂色。山礬滚雪白。烟雨足繁華。淸香來月夕。													右冪岸春花												秋天月如璧。溪月復一色。照我虛室中。俯仰成三白。													右蘸溪秋月												請君踏雪來。共賞雪中梅。若待花如雪。空負此深盃。													右梅邊對酒																			桐韻本不俗。泠泠響蒼竹。揮絃有深思。河關人如玉。													右竹裏彈琴												方池足䎙翎。何羡江海羣。藕絲雜彩領。澆漾錦貝紋。													右蓮池浮鴨												交交忽飛去。曉堤栗留語。應向密葉中。經營啄菢處。													右柳堤流鶯</text>
<title>夢中作</title>,<text>行者必赴家。殺人須見血。他人一兵車。宗杲一寸鐵。</text>
<title>輓金而卨 永稷</title>,<text>擬修梧誌續方輿。大署君門孝義閭。鳧藻肥家兄及弟。蠅頭儲庫史兼書。那堪蔣逕裘羊去。可愛超毛謝鳳如。東里故人肘已柳。荒山辜負巨卿車。</text>
<title>輓金其祥 永發</title>,<text>白雪蒼山小坎封。隔隣殘篴淚如虹。百年巨寢成然覺。催送平生嗜睡翁。						分壑東西步武饒。靑陽相許卽心交。山薇社酒爭而汝。一甲差池子不驕。						書劒由來謝畢呻。假年堪作老成人。看他愛敬孚鄕里。粥粥其容四十春。						言非圓也行非方。博帶裒衣貌不揚。朴斲淳漓風日下。今人未必貴其祥。						人間眥福爾偏臞。鈴鐸辭庭咽不嗚。勸孝天心知有悔。崦嵫斜日百年扶。						褚帷風拂見冠襦。回首靑燈一夢孤。决潰㱕心如不及。倚門吾且子桑呼。</text>
<title>是月八日。爲余周甲。謾成一律。呈諸益。癸卯九月</title>,<text>星卯秋梢月上弦。羲農去久我爲人。黃花自在重陽節。銅狄居然五百年。塵刹身心恩負佛。桑蓬事業鬂慚銀。晬盤物色眞成劇。糕作詩豪飮作仙。						又													不管公鉤與路弦。寓形天地一陳人。悠悠於世百千事。送送其中六十年。緗素課程頭盡雪。參同消息海遲銀。秋宵不耐皮生粟。謾憶天台大爪仙。</text>
<title>輓金聖直 樂敬</title>,<text>猿啼峽裂鴈橫穹。一夜淸霜萬壑楓。幽谷秋殘蘭馥馥。瑤臺人去佩樅樅。百年梧社童冠會。四尺荒山父子封。他日孩兒如夢見。疎眉白晳瑩雙瞳。</text>
<title>稺常內子輓</title>,<text>窩祖蘋蘩宅。刑家仗婦賢。鳲鳩四子母。蠶績三十 平聲用 年。鏡裏光陰促。人間福履全。隣舂凄欲斷。愁絶老魚眠。</text>
<title>洞堂謾吟</title>,<text>書妨眼細架全封。酒病廚寒缸易空。三庚盡日風窓下。萬計都輸一睡中。						二老爭棋棋各工。一翁伴睡睡全濃。睡罷憑欄時送目。茫茫天際一高鴻。</text>
<title>堂叔父庸叟公輓</title>,<text>落地稍後前。同堂骨肉連。異形爲一軆。如有宿世緣。志業將無同。精神相感通。硏書多默契。綴句或分功。不恨生衰俗。偶影圭竇中。一心足千古。匹士輕侯公。高論皇王際。低看枚馬曹。寸觚思陶鑄。寤言徒囂囂。俗學枉才豪。屈首賦長楊。亡羊㱕一轍。誰復辨糓臧。做世原無術。寧堪學狂馳。默默逃蓬藋。通人任嘲嗤。守玄又泛滄。㑥▼(亻+制)非爾殊。衰暮多感悔。五巢一長吁。梅淸與鶴癯。精爽却依然。應挾谷口子。飛吟太白巓。陶公類知道。愛說身後名。君看南郭隱。無死亦無生。平生曾子固。唱酬謾悲嗚。輓公却不讓。道是自輓吾。日暮黃壚下。南阮不成軍。鹿獨酬塵俗。多慙漏五君。</text>
<title>輓鄭建夫</title>,<text>昨送吾北阮。今送吾西鄭。送送皆吾黨。茫茫徒我病。同人苦難遇。吾輩幸合倂。此心可縛虎。天倫但異姓。相思度靑嶂。老去一壑屛。高談敵詩情。雅謔間酒令。人謂髥絶倫。我愛喙太硬。淸修乃家風。骯髒由素性。平生固竆節。可述亦可敬。疎慵廁其間。蹩慚相映。爲君結遠社。爲君開蔣逕。相期共歲寒。保此靈竅凈。叔兮感弓俄。公乎臥漳更。蕭然兩布衾。後先考終命。僿讀復何有。亡羊㱕畢竟。我歌誰爲唱。我佩誰爲聽。無心聽山水。無文表志行。餘生抱冰炭。悟言心怲怲。長歌且慰公。寶樹叢三慶。</text>
<title>苦雨歎</title>,<text>去歲秋潦頗損禾。今年二麥又生芽。三庚已過黃梅節。半夜翻驅赤電車。滴滴簷流喧作瀑。洋洋溝道勢成河。床床屋漏家無傘。處處堤壞野遍蓑。峽霧浮空俄漏日。村烟曳抹忽㱕洿。冥冥去宿移灘鷺。閣閣來鳴産竈蛙。往往壁窓栖碧蘚。時時庭草逗蒼霞。田中耕叟投鉏歎。堂上書生抽筆哦。水旱歉豐雖在數。陰陽燮理豈容差。摧頹破屋謾憂世。瓠落衰情更抱痾。千古陳編空白髮。百年粗膽愧靑蛇。癢思爬倩麻姑爪。暍畏廵添婪尾醝。但得停盃邀皓月。爭如跣足賞荷花。長歌寄與龍公約。閶闔深深去鼓撾。</text>
<title>溪巖金先生輓 遷厝時</title>,<text>天嫌叔季晦彝衷。作我先生九地中。霜松澥柱長巍屹。永樹風聲播大東。						黃卷中間惜後時。得因灤齧拜神馗。豐碑欲下還凄颯。哀壑秋風萬古吹。</text>
<title>贈金文叔 輝濬</title>,<text>滄洲未泛市廛於。揜戶龜陽一草廬。可耐將迎門外轍。秖應料理案頭書。謀人不免有虛僞。撿己其能無濶疎。努力吾人俱自愛。息黥補刖送年餘。</text>
<title>偶吟</title>,<text>生來萬理具。㱕去一絲無。深深弊篋裏。飢魚自相呼。</text>
<title>謹次先祖鶴沙先生贈李存齋先生韻。奉呈金文叔。</title>,<text>冥行適道道何凝。白首深慚抱炭冰。多君早辦安身地。萬戶其如一壑能。老先生詩曰。萬戶人所貴。一壑吾猶能。</text>
<title>謹次鄭孝子餐松詩 幷序</title>,<text>孝子家貧奉偏慈。竭力負米。以供甘旨。歲饑。自剝松皮以爲食。有餐松詩。吾先祖鶴沙先生旣次其韻。又屬諸賢和之。名曰餐松唱酬錄。夫以孝子卓絶之行。曾不得沾寸祿以自活。至於剝松以糊口。先祖是錄。盖哀孝子之竆困。而爲世道歎惜之也。後之讀是錄者。若謂剝松以養親而贊美之則失之矣。昔茅容殺雞以供母。自以草蔬與客同飯。公之餐松。其茅容飯蔬之類乎。						削盡皺皴曬午峯。擔㱕踏碎夕陽舂。寒廚孝米無餘潤。入口生涯寄汝松。</text>
<title>贈別靑海孟秀才 學容</title>,<text>千里行裝半餉顔。重關複嶺積潦間。努力前途加護語。丁寧記取此癃頑。</text>
<title>槁梧歌。奉贈金稺淸 鎭河。</title>,<text>槁梧三尺絙五絲。泠泠商羽太古聲。問君聲從何處來。指在絲上始自鳴。如令指絲各一處。縱有子期何從聽。</text>
<title>輓權西圃 載成</title>,<text>咄嗟西圃叟。哭公何以名。斯民三代遺。漢世猶經明。公生叔季後。泯默與化幷。養拙非高世。讀書非采榮。棲遲自優逸。㑥▼(亻+制)無標旌。生老巖泉墅。死埋文山塋。終然葆吾眞。何曾劓天成。彼哉夸毗子。聞之能不騂。爝火時明滅。秋旻恒崢嶸。我言多分疏。自愧猶俗情。</text>
<title>重臣徐俊輔上疏蒙批。有感而作。乙卯</title>,<text>三韓不墜極天彝。魯秉周尊始闡揮。原廟陳衣遺憾在。明堂薦祼孝思追。煌煌聖祖金縢誥。肅肅神孫寶冊辭。應化嶠南萬人涕。寢園終夜雨聲爲。						斯人天降孰非彝。墟墓興哀涕自揮。原廟衣冠因義起。東湖弓劒况難追。百年典禮今無憾。萬世宗祊永有辭。穆穆皇穹垂眷佑。野臣遙自祝釐爲。</text>
<title>寄金舜擧 騏獻 銀溪郵軒</title>,<text>西垣諫草屬前塵。卄載寒窓蠧與隣。不是金剛山有力。何能千里屈高人。													蓬萊應是舊仙班。無渴風烟幾等閒。寄謝永郞休笑罵。暫牽春酒滯人間。</text>
<title>輓姑夫權參判 載大 令公</title>,<text>平菴三世典刑存。南國衣冠耆德尊。誰知水部新優渥。曾對西淸讀魯論。						頎然軀幹傑然姿。博學淸修未自奇。不識世間名利字。一生呻畢用何爲。						先公志事百年餘。尺牘刳肝敢盡攄。閶闔深深江海淺。抱㱕泉道答恩除。						通家幷世亦因緣。謬許賞音八十年。騰倒吾生緣已盡。夢中精爽故依然。						五年不見先生面。前歲猶勤手牘親。街頭蹩來相送。泉下逢迎恐未眞。</text>
<title>浮石寺白南集勘校時。次金稺淸韻。</title>,<text>隔歲離懷一笑溫。佛燈淸熒坐黃昏。癃衰此會渾疑夢。瓠落前遊更細論。松籟迎風侵短髮。爐薰籠霧佐深樽。幽情倩寫箋騷筆。月滿山庭雪打門。						掩卷長唏是底緣。一帆前夜渡西川。長沙痛哭非無聖。澤畔槁枯欲問天。風力故知難冪月。淖泥終豈敢汙蓮。叨君許躡編摩役。藉手斯文永壽傳。</text>
<title>輓金丈 永璜</title>,<text>一生空負子雲貧。老屋凉凉淸澗濱。浮世乾愁埋故紙。晩山春意葆緇巾。幾年塘草空三古。前夜觀梅少一人。歲暮陪遊渾昔夢。臨衰涕淚獨潾潾。</text>
<title>庚申暮春。病中書懷。</title>,<text>食年七十八。非因修養於。不材樗櫟久。無用勒楂餘。死今百無恨。所恨不讀書。讀書何所爲。修己以及物。及物固難必。修己當自力。躋攀如分寸。擔夯可山岳。靈芝志未就。俯仰空慚怍。</text>
<title>小箑送隱鳳調案下。戲題。</title>,<text>殷封草屋數間纔。晝困蠅欺蚊夜雷。病老自無驅酷力。招呼應望故人來。</text>
<title>花樹精舍移建。適値壬戌旣望。設酌于新塾。吟成四韻二首。呈座中求和。</title>,<text>新塾賞秋俴檻憑。病耄携與子孫曾。匏樽眞率村家釀。屐齒聯翩黨社朋。川籟鳴竽喧曲曲。松林篩雨碧層層。玆遊何遽蘇家讓。秖是雄詞續未能。						堂移花樹欲何如。落此新宮聚族於。桐里古來名福地。吾宗今始有庠居。敦葦只在和而睦。華棣寧論親與疎。奉祝諸君無怠忽。勉修孝悌業詩書。</text>
<title>壬戌旣望。會梧院夜吟。</title>,<text>何必黃江汎月遊。香山洛社自名區。匏樽健倒扶攜坐。紅面能回鬢上秋。						風月潭船因雨停。淸遊阻戲歎詩成。如今會事拚賢躅。無雨還嫌句不淸。						月上桐梢露氣淸。微雲斜漢共崢嶸。瓊樓尺五如將捫。野老能無望美情。						蠻觸兵塵赤壁舟。雪堂詞伯又淸秋。歌簫旌槊今安在。多事吾曹此夜遊。						山杯無筭盡情酬。拍手紅潮醜面浮。莫歎坳堂無芥水。縱浪天地一虛舟。						昔年玆會彩衣陪。今夕重逢鬢雪頹。人世幾回桑海變。舊題吟半涕橫腮。						重逢此會我猶人。遼鶴依然度後身。準擬來辰逢此會。陶家通子座右珍。						當歌對酒冒周公。水月淸虛幻漆蒙。畢竟二家俱畔道。戰兢誰做大英雄。</text>
<title>又五言一絶</title>,<text>權閣蘇家賦。莊誦四箴銘。南嶽戒詩意。千載可法程。</text>
