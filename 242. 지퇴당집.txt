<title>過柴巿 應製○二首</title>,<text>昔年丞相從容地。有客停驂一弔之。彷彿英靈如昨日。凄涼景色似當時。仁成義盡俱無愧。運去時艱豈不知。三叫九原難可作。不堪重讀指南詩。又臨安黑日欲沈暉。直北胡風捲地吹。隻手擎天心獨苦。歐刀臨頸志難移。百年社稷猶堪痛。一死鴻毛亦恨遲。古跡至今留指點。行人雨泣立多時。</text>
<title>贈別許子鳴 鑏</title>,<text>愛酒風流許子鳴。生年己酉我同庚。貞陵僑宅初相識。麟縣專城數寄聲。末路可憐俱作客。異鄕爲別更關情。昭陽楮子江陵波。接尺素時得鯉烹。</text>
<title>謝鄭錪，金敬直二公携酒見訪。</title>,<text>窮巷欣逢二妙臨。蒲團對坐穩開襟。金生自是葭莩厚。鄭子由來世分深。把酒登高今日意。論交托契百年心。緣江路熟相望地。携杖騎驢可便尋。</text>
<title>次楊口東軒仲氏韻</title>,<text>行行日日重行行。厭聽郵騎踏石聲。江水蘸人身訝倒。山容鋪錦眼還明。咨詢却愧宣風化。名䆠從敎誤此生。盤谷可居随處是。有田何事不歸耕。</text>
<title>伊川途中偶吟</title>,<text>伊峽相連路阻深。行行随處倦登臨。漫天飛絮猶多態。隔葉流鶯自好音。少日遠遊輕歲月。暮年爲客惜光陰。千山踏盡還重嶺。馬上搔頭雪滿簪。</text>
<title>通川道中口占。示申使君 葆 及過客元孝承。</title>,<text>行盡千山踏海壖。靑銅如拭浩無邊。眼前指點蓬山近。背後伶傁鳥道縣。此日遠游酬宿債。他時壯觀憶當年。明朝叢石探奇勝。共泛波心漾畫船。</text>
<title>叢石亭</title>,<text>面面礱磨界限齊。蒼然離立玉東西。曾經媧氏補天手。解道秦皇看日梯。造物無心何太巧。騷人橫寫却還迷。沖庵物色分留小。取次荒詩不敢題。沖庵過此有詩。膾煮人口。</text>
<title>次金上舍 自漢 韻</title>,<text>少日同遊我二人。吹葱騎竹鬪精神。偸閑君作仙區主。垂老吾爲嶺外賓。高閣筵開盃面凸。平湖雨過繡文句。它鄕邂逅難爲別。誰道交情白頭新。是日同遊鏡浦臺。適小雨。</text>
<title>平海。次鳳樓亭韻。</title>,<text>郡城東南有高亭。梅竹梧榴繞砌庭。叱馭每愁攀石磴。解衣還喜倚風欞。一溪流水沙連白。萬朶寒松雨洗靑。不作此行孤此景。遠遊猶客慰竛竮。</text>
<title>次金佳源 自漢 韻</title>,<text>腰酸脚痛倩人扶。衰病如今甚矣吾。嶺外逢君靑兩眼。樓中對酒白三甌。窮通付命夫何恨。簪紱嬰身却自愚。他日追随難袞袞。此詩雖陋掛堂隅。第三聯上句。慰佳源。下句。自道也。</text>
<title>贈春川儒生</title>,<text>多謝靑衿諸士子。雪中持酒款柴荊。斯文一脈心肝照。取醉三盃意氣傾。春府自來稱樂土。地靈應是鍾人英。後生努力修天爵。繼躅鄕先朴賛成。</text>
<title>送柳晦天 根 朝京</title>,<text>魁士聲名獨出群。委身夷險積忠勤。飄揚眞字誠懸筆。要竗新篇子原文。三去朝天無難色。此行敷奏報明君。故人病阻河梁別。共對西岑日暮雲。</text>
<title>送舍弟士熏 廷馦 朝京</title>,<text>寂寞山村抱舊痾。送君情緒復如何。三霜堊室哀同盡。再哭鴒原慘倍加。年老每思遊處共。時艱却恨索居多。終南道岫猶云阻。況是燕山萬里賖。又十朶芝蘭秀戶庭。人言難弟又難兄。延城誓死張巡節。黃石捐生謝婦貞。末路正要全素履。持身更愼墜家聲。臨行相勉情何限。把酒涓涓盡日傾。又憶曾充价忝觀周。正好淸時作遠游。屈指長程四千里。回頭流景卄三秋。丁屯世事那堪說。垂老離懷不自由。持贈一言君勿忘。加餐少思是良媒。</text>
<title>送權仲悟赴龍崗</title>,<text>四海知心仲悟卿。齒尊行馬是吾兄。半生托契塤箎合。一笑相看意氣傾。世態只今雲變雨。送行垂老淚添情。臨分複語加餐外。更祝堂萱萬歲榮。又痛哭鴒原淚未乾。送君今日更悲酸。平生異姓如兄弟。自幸同人照肺肝。奉檄只欣供滫瀡。退悲誰嘆類鮎竿。貪泉酌罷心猶爽。氷操應從簡策看。</text>
<title>舍弟廷馚自海豐來訪。信宿向京。旋除猉獜察訪。又來吿別而去。詩以見情。</title>,<text>白日看雲政爾思。忽驚羸馬遠相投。連宵共被情難盡。握手臨歧涕自流。兄弟十人今幾在。功名一夢我將休。從今準擬同棲息。矮屋東西着兩頭。又窮經白首命仇謀。末路何妨作督郵。薄宦從爲妻子累。遠游叵耐弟兄愁。職無大小當思盡。學在知行更勉優。聞道海西風土惡。加餐随處愼優游。</text>
<title>挽李完城相國 憲國</title>,<text>位極人臣壽耄期。世間榮福亦云奇。一心徇國言無諱。五月因山病忽随。空有勳庸留琬琰。却無祚胤繼裘箕。去年陪話今年哭。不愸呼天淚洗頤。</text>
<title>挽鄭古玉君敬 碏</title>,<text>天上文星與酒星。淪精東國降豪英。詩成百首波瀾闊。醉盡千鍾意氣傾。晦迹城中如避世。棲心物外不貪名。晩年投分情非淺。千里承凶涕自橫。</text>
<title>次霞鶩亭韻</title>,<text>檻外長江十里橫。無邊活畫自天成。落霞飛鶩今猶古。茅棟雕甍景較平。醉後吟餘閑指點。雲收雨霽更分明。羨君長占江湖樂。却愧簪纓誤此生。</text>
<title>送徐克夫 仁兄 赴原州</title>,<text>世上交情白首新。此生何幸識斯人。早年志槩儒林秀。末路功名長吏循。一病經秋時荏苒。四年相別意酸辛。以言有贈吾何敢。身敎方能易牗民。</text>
<title>次成學顔 汝學 韻</title>,<text>剛厭塵紛閙耳邊。朅來幽澗弄淸泉。千尋秀色孤雲外。一朶寒香小檻前。未見騷人愁閴寂。獨憐明月照團圓。每吟佳句撩詩興。穙被何日對榻眼。又次淸風明月浩無邊。更有山前響玉泉。幽趣最憐諳此後。浮名却笑誤從前。閑尋勝友箴詩病。靜對高僧證性圓。莫道村翁無事業。朝晡功課是酣眠。</text>
<title>友人因別傷懷戲贈</title>,<text>姑射仙人向碧城。三千弱水渺歸程。塵寰緣重留深誓。老境魔多抱苦情。枕上餘香猶黯黯。夢中眞面劇明明。洞房日夕幽愁態。詩不能模畫不成。</text>
<title>十二月二十三日大風</title>,<text>枝閒窣窣始微鳴。頃刻奔騰氣勢獰。日月晦冥天色慘。丘陵簸頓地維傾。休言燮理時乖若。自是豐隆意不平。白髮村翁空歎息。吾廬獨破豈關情。</text>
<title>送李叔平 埈 赴京</title>,<text>栢梁新體富詞源。長句舂容四百言。封寄忽驚珠貝溢。吟哦宛對笑談溫。今君戒轄燕山路。顧我嬰疴錦水村。帳望河梁孤出餞。臨分相勉願加餐。去年。以賀聖節赴京。叔平賦雙韻長篇。寄于金希玉。賀至之行故云云。</text>
<title>李受之轂惠紫竹杖 幷詩。次韻。</title>,<text>此君曾見首陽邊。勁節貞姿絶可憐。誰揀長條栽柱杖。携登後嶺散春眠。赤籐一世徒誇詡。紫玉雙莖孰後先。多謝故人持見贈。新詩偕到兩堪傳。</text>
<title>謝許功彦筬見訪</title>,<text>落花芳草掩柴扃。午睡方酣嗅不醒。稚子急傳嘉客至。德容欣接故人形。淸談亹亹猶披霧。病眼昏昏乍對靑。他夕相思懷更苦。子規林外叫冥冥。</text>
<title>送冬至使尹敬立</title>,<text>憶昨壬寅朝聖節。君時棲棘在黃岡。送行有贐義何厚。惜別停盃意更長。跋涉最難經夏熱。留連正好趁秋涼。會應竣事身安健。珠唾離離滿錦囊。</text>
<title>次李天休 有慶 韻</title>,<text>難兄少小嬉遊日。同閈同庚志又同。君是白眉才最秀。老來靑眼幸相逢。可憐昭代身將先。却恨皇天意未公。天爵勸君須自勖。光陰莫使落虛空。</text>
<title>送咸鏡監司朴君沃 啓賢</title>,<text>喬木千年擁舊豐。興王佳氣鬱蔥蔥。北門鎖鑰分憂重。千里山河杖鉞雄。原隰日長春有脚。樓臺宴罷筆生風。王常不避羊膓路。移孝於君卽是忠。朴君有親故之云</text>
<title>送北兵使兪止叔 泓</title>,<text>杖鉞登壇禮命崇。詩書滿腹是英雄。全才久仰推朝右。良將方知在禁中。南北一身仍白髮。君親兩念只丹衷。威聲驚破驕胡膽。一釗橫秋朔野空。兪君纔遞全羅監司。且有老親故云云</text>
<title>次權仲悟鶴峯精舍韻</title>,<text>北山之北南山南。長對朝雲與暮嵐。卜築盤中同李愿。結廬江上慕羅含。心輕紱冕懷遐擧。與逸岩巒得縱探。何日辦身從子去。鹿裘藜杖打農談。</text>
<title>又次東軒韻</title>,<text>衰翁非是愛吟詩。景物撩人得不爲。迸砌篔簹爭天矯。滿池荷葉欲離披。百年長道身催老。一夜靑銅鬢換絲。遣興獨斟三盞後。咏言聊復寫爲詞。</text>
<title>立春日。酬仲氏次杜少陵詩。</title>,<text>五載相思眠白日。天涯同値立春時。音書空聽鴻將子。郞序重看雨引絲。花爲感時頻濺淚。酒難消恨却添悲。對床軟語知何夕。三復瓊琚七字詩。又兵戈兄弟久分離。京路憂端且歲時。兩地相思人易老。今年斗覺鬢成絲。梅花欲動猶堪贈。明月孤懸獨自悲。身歷始知尤有味。臨風朗誦杜陵詩。</text>
<title>次柳晦夫，沈伯懼 喜壽 送別韻。</title>,<text>同甲今誰在。流光劇逝川。蒼顔吾甚老。玄髮子如仙。少日情猶汎。衰年意更專。纔逢那此別。題罷獨酸然。右次晦夫卜築吾州境。道峯臨斗川。玆行猶晝錦。爭道是登仙。取友身將老。懷賢意獨專。靑門一樽酒。盡醉豈徒然。右次伯懼</text>
<title>次叔平示韻</title>,<text>作意上高樓。樓前翠藹浮。峯回明似畫。水息淡如油。不盡登臨興。偏多俯仰愁。山河羞未湔。誰請借前籌。</text>
<title>按節關東。錄懷遙寄三弟。</title>,<text>戊戌初祥日。齋廬對哭時。飄零纔會合。契闊又分離。眠食重相勉。精神幸未衰。那知成永訣。承訃哭於斯。右憶伯氏有美生人傑。堂堂濟世須。文章推獨步。忠勇矢捐軀。泣血同三載。臨岐更一㪺。英姿難再覩。夢見涕交鬚。右憶仲氏壬夏蒼黃日。流離道路中。有時通問訊。無計得過從。朔邑方治賦。江都忽報凶。他鄕猶旅櫬。西望涕沾胷。右憶伯姊黃浦相離後。蓮城問疾時。形容消似削。氣息細如絲。此別知長訣。臨分强好辭。追思當日痛。欲說淚先垂。右憶金姊半夜孤城潰。健兒卻走多。捐軀猶婦女。烈魄散蓮花。勁節霜爭厲。哀裏鬼亦嵯。故山未歸骨。長痛望天涯。右憶韓姊正値窮陰日。他鄕就我尋。哭兄方抱慼。見爾足寛心。乍別長遙憶。親年阻好音。何時重把酒。唱和鶺鴒吟。右寄大薰玉堂綾被客。官況復何如。書札連旬得。容顏隔歲踈。悲歡誰話語。衰病獨欷歔。屈指棠花老。相逢四月初。右奇士薰可憐吾少弟。流落海天涯。疾病常關念。飢寒復語誰。姊兄零落盡。爾我別離思。何日同姜被。看雲淚欲滋。右寄季薰</text>
<title>叢石亭次石川韻</title>,<text>四仙遊賞地。琢玉未成樓。壯觀東方最。奇形萬古留。停橈窮勝槩。覔句費雕鎪。苒苒蓬壺近。眞爲汗漫遊。</text>
<title>次都事韻</title>,<text>每見新詩好。君才更患多。篇篇堪泣鬼。字字落棲鴉。那久遊靑幕。端宜演白麻。鋒車應促召。大雅弼王家。</text>
<title>送晉牧金順初 悌甲。次朴君沃 啓賢 韻。</title>,<text>漢北人愁臥。江南客倚樓。交情同萬里。離恨隔三秋。好善優爲魯。勝强要在柔。菁川一區勝。天遣暫遨遊。與金同朝京。且時晉有豪右。難治之故云云。</text>
<title>宋靈老懷德村庄 堂名節友。蓋植松菊梅竹也。罷通川。臨行求詩。次元韻。</title>,<text>靈老吾老友。襟懷出世間。喚醒香土夢。歸臥白雲山。松菊開新社。琴歌續舊歡。君竹猶自慰。愴別獨催顏。</text>
<title>隣有鄭生。嗜酒而家甚貧。其死也。挽以哀之。</title>,<text>紅顔六尺身。古貌又古心。愛酒樽生土。逢秋堗不黔。奇窮人有命。脩短理難諶。丹翣搖去。荒原草露深。</text>
<title>送黃牧使景文 廷彧○以晉州換海州</title>,<text>昭代求良吏。先生衆所推。功名眞夢幻。嶺海任遷移。身健何妨劇。官沈更要遲。關心六載別。歎息只吾私。</text>
<title>題伯氏壁間詩 并序○二首</title>,<text>壬辰倭變。京城失守。家庙毁焉。越二年甲午六月。伯氏在振威鄕舍。改題三代神主而奉安焉。時仲兄方按節湖南。不穀亦繋官于朝。荏苒數載。不克一助蘋蘩。每相悼恨。今年春。仲兄新膺巡察湖西之命。不穀又叨兼四道都軆察副使。相繼辭朝。三月三日。期會于伯氏第。祗薦淸酌。優然如在。不覺涕泗之橫流。嗚呼。壬辰之禍。尙忍言哉。國家遷破。豈意復見今日乎。喪亂之際。兄之家業。得免蕩敗。安神有所。享祀以時。沈痛之餘。亦可以小慰矣。況適値佳節。兄弟三人。以及子侄俱在。相對獻酬。豈偶然哉。亦莫非祖先種德不食。以庇庥後昆也。壁間有仲氏題詩。敬步其韵。又題一絶。以記卽席之事。時則萬曆丙午三月日也。羹墻情自切。傴僂涕沾襟。受訓存兢戰。行自戒履臨。兵戈離別久。骨肉感懷深。今夕知何夕。香醪更細斟。兄弟分離苦不堪。行㫌遙指嶺湖南。一樽何幸永今夕。況値佳辰三月三。</text>
<title>己亥暮秋望日。遊淸平寺。一宿。遂尋息庵。寂無居僧。出山紀事。贈靈師。</title>,<text>老人携四子。乘興偶來遊。秋晚楓林脫。雲迷石路脩。濯纓雙瀑下。散策影地頭。却憶淸寥子。高蹤邈寡儔。白酒紅梨慰客行。遠過溪水笑相迎。淸宵對話月亭午。抖擻十年塵土情。昨到淸平寺。今遊仙洞庵。眞精去已久。宿霧鎖空龕。</text>
<title>哀趙靜庵 課試</title>,<text>光嶽鐘靈秀。天生命世賢。聰明元出類。涵養更充然。魚水君臣契。都兪席屢前。那知事大謬。一斥墮重淵。豈是奸欺聖。由來運係天。哀榮漫迴復。寂寞照靑編。</text>
<title>謝鄭秀才 淑</title>,<text>茉本曰如玉。滿載一牛來。老饕驚顔色。未憂腹中雷。頻繁荷高義。感懐自難栽。我病日以沈。君恙如何哉。相思不可見。日暮獨登臺。</text>
<title>贈尹楊牧 壽民</title>,<text>枉沐山公訪習池。林亭對酒日斜時。極知肝膽元無隔。老拙慚紆惠澤私。</text>
<title>謝人送西瓜</title>,<text>于闐仙果遍東方。種蒔如君郭槖良。多謝每承珍重意。嚼來氷雪爽肝膓。</text>
<title>謝崔丈 渫 惠雉</title>,<text>朝日團團苜蓿盤。長齋不耐鋏空彈。故人忽惠時哉味。料得贜神却未安。</text>
<title>宿積城縣。追寄縣倅李善應 順慶。</title>,<text>同庚同學又同閭。嬉戱眞同一隊魚。白首知心猶爾在。嗒然相對夜窓虗。又三年草土病纏身。久別相逢話苦辛。乍看疑非曾識面。颯然俱是老衰人。又悲歡說到十年餘。淸話方知勝讀書。認取此心明不昧。靑燈一點照茅廬。楊積崎嶇百餘兩。里僮一馬濟窮途。極知吾友情偏厚。他日相思對月孤。</text>
<title>向春川。登摩峙嶺有感。</title>,<text>穹窿蟠屈直長空。倦客停𥊀路欲窮。回首終南看更遠。不禁悲淚落西風。</text>
<title>次加平李使君 終運 郡齋八咏韻</title>,<text>山耶雲耶襯長空。合散有無西復東。拄笏朝朝看不厭。詩情幽興兩無窮。右花嶽雲容暎空飄颺弄淸姸。絶勝朝雲與暮烟。宴坐支㶊志歲月。匡廬洞壑武陵天。右杻山嵐態高低赴節就秤停。激激瀧瀧下大溟。最愛夜深羣動息。玲瓏斷續枕邊聽。右大川鳴灘五里官程此最脩。兩邊離立綠楊稠。絲搖絮舞猶多態。人去人來不管愁。右長堤古柳美壞每每十里塲。年年稻熟樂豊穰。公餘散策閑登眺。逬鼻風前時送香。右平郊嘉禾亭亭如束正還傾。日照紅雲水底明。君子人逢君子友。忌言相對更多情。右小池紅蓮拓盡軒窓對石屛。千岩日照散紅靑。主人自是山林主。不待拓邀滿戶庭。右寶羅朝暉超然臺逈壓淸湖。影倒鈄陽勢更孤。松露霏霏仙鶴唳。箇中幽趣勝林逋。右超然暮景</text>
<title>洞賓上人自嶺東還。住淸平。寄贈二絶。</title>,<text>飄然缾錫往來輕。踏盡關東千里程。借問溪山何處好。欲從師去送餘生。又朝遊北海暮蒼梧。地上飛仙呂洞賓。千載後身爲大士。細看風骨更淸眞。以名戱之</text>
<title>寄敏上人</title>,<text>報道山中元敏師。乾蔬煮豆遠相遺。衰翁孤負重尋約。雪漲前溪貴夢思。</text>
<title>謝賓師</title>,<text>草土餘生老病催。空齋隱几影徘徊。今年更覺謀生拙。却愧山人乞米來。又芒屩巖蕈與海衣。舊情珍重似師稀。如何孤負重尋約。錫杖過門去若飛。昨許再過而寒之故云云</text>
<title>四絶奉寄山中崔 順卿，金 敬直，洪 雴，鄭 鏻 四友。</title>,<text>和伯爲人稱長者。飮人以和心休休。我常愛之不常見。悵望歸雲添別愁。又有美髥金上舍生。忘年投分又忘形。如聞宗武隨肩後。蘭室氤氳醉德馨。又思之不見我洪生。徒覺胷中鄙吝萌。却笑杜陵羞末契。由來意氣卽相傾。又翠竹鸞停白面郞。論交三世意何長。山中靜坐塵機息。猛省鄒翁性善章。聞方讀孟子故及之</text>
<title>又以一絶。奉示四友相勉之意。兼寄二子 漍，潚。</title>,<text>雪月臨窓夜幌寒。靜中相對照心肝。工夫莫遣因循了。他日相逢刮目看。</text>
<title>寄贈賓上人</title>,<text>年來久不見賓師。夢裡依然瘦鶴姿。萬壑白雲迷去路。空懸明月照相思。</text>
<title>三陟客舍。夢見仲氏偕在先妣膝下。覺而悲感志之。</title>,<text>病不扶携歿不含。百年悲痛轉難堪。今宵明白逢眞面。萱草堂前乍接談。又誰道幽明理異同。精誠應感卽流通。眞珍舘裡三更夢。宛對平生舊瘦容。</text>
<title>登河趙臺。次申企齋 光漢 韻。</title>,<text>一上高臺豁客愁。波間隱約見瀛洲。騷人物色分留少。取次陳言記遠遊。</text>
<title>次伊川東軒韻</title>,<text>山圍野豁邑居稠。傍水依林景致幽。佳處會心還徑去。餘生自笑幾時休。</text>
<title>三日浦。與申通川 葆，元都事 士順。同遊戱占。</title>,<text>申元與我共成三。短棹相將遊此滸。天風吹袂欲登仙。輕浪微微生小浦。</text>
<title>淸澗驛。次板上韻。</title>,<text>紅花岸上霞千片。白鳥機頭玉一雙。孤舘朅來眠不得。海風吹浪打寒窓。</text>
<title>江陵。贈張 汝弼，崔 雲潤 兩同年。</title>,<text>蓮榜聯名卅四年。相逢衰鬢各蒼然。旅程不盡平生抱。更待秋湖泛畵船。</text>
<title>寒松亭。戱贈府伯申叔正 湜。</title>,<text>月白寒松五時詩。騷人千載留佳句。使君善政虎渡河。今日寒松景依舊。昔人有寒松何日虎將皈之句</text>
<title>高城道中</title>,<text>行行百里不逢人。原隰駈馳獨愴神。猶有野棠開似舊。暗香吹送撲衣巾。</text>
<title>羽溪縣。次石川韻。</title>,<text>火栗山高馬不前。朅來孤舘住征鞭。關東踏遍春歸盡。客裡光陰又半年。路經兩嶺。曰火嶺，栗嶺。極險峻。</text>
<title>三陟燕謹堂。有仲氏留題。次韻。</title>,<text>突兀朱甍枕石厓。風光元不貴安排。騷人千載經行地。恨殺吟哦句未佳。</text>
<title>題蔚珍東軒</title>,<text>山郭周遭枕海陲。雲容滅沒弄奇姿。客軒前此無題板。今日吾先寫惡詩。</text>
<title>次沃原東軒韻 三涉境也</title>,<text>暫脫征衣亦當閑。小軒風日竹林間。衛蘧五十知非晩。末路空嗟山上山。又閱盡關東廿六州。千巖競秀萬川流。玉皇恩許蓬萊境。雨駕雲輧自在遊。</text>
<title>洛山寺。醉次金佳源示韻。自漢</title>,<text>白水山中經險艱。重逢蕭寺對衰顔。一樽酒盡難爲別。萬頃滄波月色寒。壬辰。偕避賊山中。故及之。</text>
<title>別金佳源</title>,<text>一壺春酒繫鞍邊。不憚脩程百里延。三日留歡猶掣雷。老年爲別更酸然。</text>
<title>口占</title>,<text>上上金剛最上巒。俯看朝旭浴銅盤。胷中浩浩無纖芥。難水難山後日觀。</text>
<title>雪中遊正陽寺。次朴思庵 淳 韻。</title>,<text>玆遊竒絶無今古。白玉巖巒白雪兼。吟倚東樓淸透骨。鑢峰隱約露雙尖。</text>
<title>摩詞衍偶吟</title>,<text>心閑方始覺身閑。盡日前山住笏看。三逕已荒歸未得。逢人每愧說休官。</text>
<title>阻雨摩訶衍。贈同行衍上人。</title>,<text>一杖飄然上上層。千峯離立玉崚𡾓。傍人休怪來差早。衡岳當年雪裡登。又金剛福地摩訶衍。殿宇玲瓏松檜陰。遊客偶來成信宿。五更淸磬滌塵心。</text>
<title>贈寶玉上人</title>,<text>不見遠公三十秋。金剛山裏忽靑眸。問師後會知何日。半百衰翁各白頭。少時遊三角山。與之相識。</text>
<title>贈楡岾寺僧</title>,<text>厖眉黃面老禪師。風骨飄然瘦鶴姿。迎我遠衝泥逕滑。一宵淸話許心知。又絶粒啖松白足僧。一龕孤伴佛前燈。篆烟銷盡支㶊睡。客至從嗔喚不譍。</text>
<title>山中卽事</title>,<text>金剛山變白頭山。積雪交輝透骨寒。天借眞仙遊玉界。傍人莫作等閑看。又作意躋攀最上嶺。千峯玉立倚天邊。悠然仰面心如得。不負名山此百年。又平生簡企兩詩老。不見名山意自傷。楓岳雪中遊賞遍。愛山風韻我差强。</text>
<title>出金剛山途中口占</title>,<text>身在山中未識奇。出山方始見瑰姿。回頭步步心如失。他日重尋倘可期。又望古臺幷佛頂臺。山中勝槩此爲魁。雪深徑滑孤登賞。爲問山靈許再來。</text>
<title>遊伽倻山</title>,<text>衫袖軒軒道貌淸。相逢自說大成名。今宵伴我祗林宿。强索新詩寫別情。又千里馳駈髀骨寒。蒲團暫借片時安。征鞍未卸却歸去。剰被山僧冷笑看。又淸溪百曲擁重巒。異境還如出世間。坐賞孤雲遊賞地。不知斜日已啣山。又 連押體詩仙一去已千年。嶽色溪聲似昨年。今日客來多感慨。孤雲猶見太平年。又紅流洞上落花潭。吹笛峰前泚堇巖。仙去不留遺跡在。客來懐古獨窮探。</text>
<title>曉吟</title>,<text>長夜無眠到五更。腰酸膝痛腹雷鳴。鄰鷄接響如催曙。屈指枚枚筭幾聲。</text>
<title>謝加平守惠鷹</title>,<text>金眸玉爪不凡才。鐵面虞人坐臂來。老子免敎憂此腹。盤中苜宿任成堆。</text>
<title>丁丑春帖</title>,<text>憶昔少年値立春。滿堂諧笑正云云。如今遊䆠離親側。留滯分司望白雲。時在松都</text>
<title>辛巳春帖</title>,<text>掣得長繩萬丈橫。西山走繫日輪傾。從今鎭借春光駐。置酒高堂樂太平。</text>
<title>題癸未新曆</title>,<text>去歲逢春斡木河。今年元日廣陵衙。半生爲客催成老。起覽靑銅照鬢華。辛巳。奉使會寧過歲。壬午。除廣牧。</text>
<title>題戊子新曆</title>,<text>時和物阜又年豊。聖善康寧兄弟同。春夏秋冬三百日。啣盃取醉樂無窮。</text>
<title>題己丑新曆</title>,<text>行年四十已云多。加一今朝又若何。從此逡巡爲半百。可憐無計駐頹波。</text>
<title>題辛卯新曆</title>,<text>三百六旬一瞥然。去年纔過又今年。年來年去何時了。坐覺繁霜上鬢邊。</text>
<title>題庚子新曆</title>,<text>飽則閑行倦則眠。無營無慮儘安便。新元更祝如前歲。偃仰丘園送暮年。</text>
<title>題辛丑新曆 連押體</title>,<text>庚子年交辛丑年。江原驛路一週年。何時得遂歸田賦。鋤茶栽花送暮年。</text>
<title>題癸卯新曆</title>,<text>陽生陰剝作王春。寅建丑終十二辰。天道健行常不息。新年修德日加新。又行年焂然五旬五。知命已過耳順來。履薄臨深能幾歲。壑蛇頭雪兩相催。</text>
<title>癸卯春帖</title>,<text>漆齒懷音海不揚。三韓萬里樂耕桑。老翁負日茅簷下。豆粥藜羹味更長。又陰剝陽生癸卯春。熙熙萬物囿皇恩。乾坤交泰民風厚。自幸堯時擊壤人。</text>
<title>題甲辰新曆</title>,<text>老境光陰似走丸。王春又見甲辰還。鷄鳴起坐抽新得。尙覬朝聞夕死安。又屯厄平生水兔年。終年疾恙苦相纏。窮陰消剝陽春庙。新曆開看覺洒然。又五旬加六六旬臨。眼暗腰彎老態侵。少壯可憐蹉過了。摧頹徒自惜光陰。</text>
<title>甲辰春帖</title>,<text>春夏秋冬四序更。寒來暑往不曾停。貞元一理眞堪玩。雪裡梅梢已放靑。又上國昇平東土安。島夷殲滅北胡殘。風淸弊絶年豊熟。三百六旬樂且閑。又一夜陽春惠澤敷。乾坤萬暈各昭蘓。晨鷄叫罷發深省。舜跖爲徒愼所趍。又正月七日春節回。暖律韶光一倂催。白髮山翁志世事。負暄簷下弄提孩。又人日玆辰又立春。起看雲物曉來新。須知陽德光輝盛。蔀屋窮山也遍勻。又閬苑筵開別置春。蟠桃攀折色香新。霞觴快倒談奇事。東海曾看幾度塵。</text>
<title>甲辰元日。偶吟寄士薰。幷示權仲悟，李善應。</title>,<text>淸曉披衣讀古書。窓明堗煖愛吾廬。若敎中外無憂事。食蕨終年不願餘。又雲物蒼茫曙色騰。鄰鷄三叫報晨興。新年善頌無他事。雨順風調百糓登。又霜鬢今朝又一年。勞生五十六流年。時平物阜身安健。願得新年勝舊年。</text>
<title>題乙巳新曆</title>,<text>靑龍歲過木蛇過。五十七年忽焉來。今是昨非能覺未。朝聞夕死竭吾才。又一年三百六十日。一日晨昏一百刻。天機袞袞不曾停。四序流行成百物。又去年今歲又作明。歲歲年年若逝川。少壯幾時俄老大。莫敎沒世名不傳。又每看新曆每茫然。虗負光陰五十年。履薄臨深能幾日。且將文禮奉周旋。</text>
<title>乙巳春帖</title>,<text>東閣官梅遶百回。詩情鄕思兩相催。新年甚矣吾衰也。準擬投簪賦去來。又新春到處相祈祝。壽富多男又無疾。六十使君改少年。顔如明鏡髮如漆。又長壽萬年兼富貴。新元相賀此常言。老翁頌祝異於是。物阜年豊荷聖恩。又島夷納欵北胡衰。百穀豊登俗皥熙。言路大開君子進。新年善頌止於斯。又昨夜東風入浴陽。梅香浮動柳嬌黃。三春九十堂堂去。一日須傾一百觴。又世上啁啾耳不聞。花朝月夕醉醺醺。年年歲歲長如此。此外紛紛不足云。</text>
<title>乙巳元日偶吟</title>,<text>老翁晨起坐如癡。默念歡娛少壯時。父母俱存兄弟樂。至今追憶却成悲。又兒女相呼競賣癡。少年行樂貴當時。老人獨坐無歡緖。屈指平生漫自悲。</text>
<title>乙巳 十二月初三日夜夢。與趙司藝表叔相對。說夢中見仲氏。因而泫然。司藝亦下泣。盖思其弟舍人公也。予作詩曰。憶兄長向夢中尋。死別呑聲更苦心。未及成篇。遽然而覺。異哉。因足之。</title>,<text>憶兄長向夢中尋。死別呑聲更苦心。夢裡還言夢裡事。覺來淸涙濕寒衾。</text>
<title>題丙午新曆</title>,<text>眼漸昏昏脚漸萎。今年衰甚去年衰。登高望遠渾無賴。潦倒餘生更可悲。又年年歲歲見新曆。新曆無窮生有涯。可笑光陰如過客。營營逐逐競何爲。</text>
<title>丙午春帖</title>,<text>明誠兩勉工程進。粥飯充飢起居宜。三百六旬無事過。新年頌祝止於斯。又天下太平火馬年。島夷驕虜競稱藩。更兼中外無愁歎。萬姓欣欣祝聖恩。又言路大主開德新。廷臣和協盡同寅。民懷親上死長志。百穀豊登風俗淳。</text>
<title>丙午元日</title>,<text>鷄鳴起坐曙光鮮。又是王春丙午年。舜跖爲徒分善利。大賢垂訓服拳拳。</text>
<title>同日戱書</title>,<text>昏眼還明病脚輕。蠅頭寫字捷趍行。新年改少遽如許。頌祝謠言却有靈。</text>
<title>題丁未新曆</title>,<text>丙午年過丁未來。年來年去苦相催。壯懷早抱經綸志。老罷漸無襪線才。又眼暗耳聾白髮新。五旬已老况六旬。血氣旣衰戒之得。聖師遺訓更書紳。又少年志氣勇先登。百事當前可謂能。多病如今潦倒甚。醉生夢死愧無稱。又仁爲己任死方已。重遠功夫敢忽忘。少日因循老摧退。此身環顧只悲傷。</text>
<title>丁未立春日戱書</title>,<text>丙午年稱有厄年。卜家言語不虛傳。今朝丁未立春節。病患消除祥慶綿。</text>
<title>丁未元日。示季善。</title>,<text>吾年五十九春秋。憐汝今纔七歲周。無病長成仍好學。老身此外更何求。</text>
<title>壬寅元日偶吟</title>,<text>銀臺玉署廁羣賢。萬壽山呼拱御筵。多病只今抛畎畒。夢魂猶繞五雲邊。又濯新垢汚心源凈。掃豁塵蒙眼空明。正是三元陽德盛。進脩功課更惶惶。</text>
<title>除夕</title>,<text>爲惜殘年强不眠。歌呼盃酒且留連。須臾鷄叫東方白。一半容華落鏡邊。</text>
<title>舍弟士薰朝京。追想舊遊。成十絶。</title>,<text>鴨綠江深鶻岳尊。燕韓境界此橫分。沈坤村裏初投宿。此夜思親又戀君。鴨綠越邊。有松骨山。極高。沈坤乃隔江相望。村之屯長也。想思已久矣。冢前柱頭鶴來言。遼海千年異說喧。遠客停驂尋古跡。淡烟衰草鎖黃昏。所謂華表柱者。一片石立荒墟中。無異蹟。遼陽城外會芳園。萬紫千紅繞砌軒。最愛松根蒼石榻。醉眠初罷爽塵魂。懷遠舘數里。有王捴兵別墅。扁會芳園。環植雜卉。三松交蔭。以鐵索纏繞枝柯。又有石榻。碧色玲瓏平滑。便於坐臥。甲午奉使。暇日一往賞之。未知景致改否。便中可往觀也。隱居求志賀醫閭。隔世聞風尙起予。先覺立言開後學。思人須更訪遺書。成化間。賀欽先生以給事中。謝病退居干醫無閭山下。講明斯學。有醫閭集四卷。予賞觀省。兵亂失之。當念覔求以來。楊照遺祠古墓邊。殺胡忠勇尺童傳。天朝前後多名將。更惜捐軀李廣賢。楊乃嘉靖間名將也。追賊遇伏而死。立庙前屯衛祀之。聞李將軍如松。亦戰沒云。此人有功于我國。且能死賊。可哀。亦有褒錄之擧否。天下雄關山海名。金湯千載衛神京。徐王偉績人蒙賜。猶勝秦皇萬里城。關乃明初大將中山王徐達所築也。城中有望海亭。稱勝地云。余適病未能往賞。至今有恨也。灤河東畔伯夷祠。殿宇玲瓏像設奇。再拜仰瞻重起敬。淸風颯颯耳邊吹。庙極賁飾。重門複閣。丹雘輝映。今依舊否。行錄中。備記其庙壇，扁額及勝致。以助老生臥遊之興。如何。漁陽橋上薊門秋。烟柳千行蔭道周。立馬斜陽懷往事。玉壺沽酒散幽愁。漁陽古稱豪俠地。過之有感。鳥巒舘裡月明宵。主事廳前步寂寥。砌下竹君無恙否。耳邊猶想奏笙簫。廳在寓舘二後。竹林蕭洒可玩。蓬萊宮闕抑蒼穹。白玉䦨干特地崇。稽首仰聆天語近。此身疑在五雲中。皇上親臨賞賜。玉音盈耳。奉天殿前石棚干。白如玉。</text>
<title>謝春川儒生惠米</title>,<text>勻圓粒粒色如銀。兩牯駄來自壽春。老子免敎憂此腹。瘦妻顔面覺光新。又應宿聲華廿八人。斯文氣味久猶親。極知此事今稀有。高義深慚及病身。</text>
<title>謝尹起伯 興宗 惠衣材。兼叙別情。</title>,<text>故人遺我一端綿。色潔秋霜嫰如烟。裁作征衣良穩稱。坐行披掛敢忘旃。又淡水交情四十年。君鬚我鬢各蒼然。封書遙寄無他語。兩老他鄕愼食眠。又東國儒宗李退溪。平生景仰斗山齊。卷中起伯留君子。怳接容儀警我迷。閱先生文集。錄君表德。見之如見故人故云云。</text>
<title>感念舊遊。寄權仲悟。</title>,<text>宿草鴒原已二春。思兄長是憶吾君。晴川衰柳靑坡路。陳跡傷心對落曛。又芭蕉展葉露冷冷。月下傳盃醉不醒。存沒筭來堪泗涕。與君千里况飄零。又梅影橫斜竹影長。小軒相對醉瓊觴。如今遺跡那堪說。老薺枯蓬繞壞墻。又避堂曾許奉慈闈。晨夕相從弄綵衣。孤露至今空永慕。羨君長得駐春暉。</text>
<title>寄李麻田受之 轂○三首</title>,<text>草荒山徑不敎鋤。却愧頻迂五馬車。別後停雲懷正苦。邇來眠食復何如。又歲寒交誼老如初。相見平生意有餘。一夜山齋拚軟話。從前虗讀十年書。又長書不憚說酸辛。賴是嵇康有故人。可笑山翁左拙用。未能康濟自家身。</text>
<title>謝尹子游 泳 持酒來訪</title>,<text>門前群犬吠聲催。衝雪提壺好客來。君勸我酬從爛醉。不知寒日已西頹。</text>
<title>又次和韻</title>,<text>擊鉢新詩不用催。飄然秀句過溪來。羨君氣銳才方進。顧我年衰志又頹。又暮鼓晨鍾日日催。四時流轉去還來。一樽酬節寧容緩。須趁松梢雪未頹。又愁中晷景苦相催。臘盡陽生春又來。玄晏不堪長抱病。平生學業愧摧頹。</text>
<title>寄謝李受之</title>,<text>長席來從石友傳。柔蒲爲質細繩編。寒家功用君能識。坐作圍屛卧作氊。右謝惠席至日寒廚瓦釜空。蔞亭風味荷髥公。淸晨一椀搜膓肚。餘瀝還敎及僕僮。受之。稱爲美髯公。右謝惠豆</text>
<title>次西埛韻。贈金爾玉 璽。西埛。乃柳判書根軒號。</title>,<text>籬根殘雪尙餘痕。病卧城南老樹村。此日逢君還惜別。小詩題罷眼花昏。</text>
<title>送金振威爾玉。戱用連押體。</title>,<text>春鳥嚶嚶弄好音。君來慰我擬知音。人間聚散還如夢。別後無金玉爾音。</text>
<title>聞權仲悟有所眄。方患渴証。戱寄。</title>,<text>長恨香山居士癡。忍能開閤放楊妓。嬋姸可是娛衰境。遮莫茶湯吸百巵。又誰道佳人解娛人。溫柔鄕裡可藏身。那堪百歲槌腰過。一日淸歡敵幾春。</text>
<title>寄申通川景顯 葆○二首</title>,<text>白首龍驤副護軍。閉窓孤卧到斜曛。美人遙憶千山外。樽酒何時細論文。又 男湙乃景顯女婿也。久難來覲。兒身及戶已長成。久別相逢眼兩靑。勤苦讀書終底用。從今敎誦相牛經。</text>
<title>贈別趙 林川守翼</title>,<text>靑綾一夜夢三刀。浮世升沈任所遭。長得朝朝供滫瀡。人間萬事一秋毫。又湖西風味孰居先。蝦色桃花奪眼鮮。堪笑老饕徒爲口。題詩雙吻正流涎。</text>
<title>留洛山十日。不見梨花與月。戱成一絶。呈主人使君。</title>,<text>寒勒庭梨不放開。雲遮海月暗徘徊。天公劇戱非無意。許作遨頭待重來。</text>
<title>洛山寺。次板上韻。呈都事先生 尹弘毅。</title>,<text>一聲淸磬一龕燈。坐待伽趺八定僧。自笑勞生何日已。海濤聲裏旅愁增。又多病相如未解消。不堪鞍馬去程遙。東窓拓盡擡雙眼。隱約三山入望迢。</text>
<title>梨花亭。望見海上白雲湧起如山形。卽景口占。</title>,<text>波心冉冉起雲峰。幻出蓬壺咫尺中。須臾變滅隨風散。萬頃琉𤫚蘸碧空。</text>
<title>贈別靈上人</title>,<text>靈師名與遠公齊。仙洞淸遊是虎溪。送我他年幾相笑。洛山寺外又分携。師曾住淸平相識故云云</text>
<title>麟蹄縣。次家兄韻。贈使君先生。</title>,<text>朝馳峻坂暮乘舟。盡日徑行山水區。三載不妨爲吏隱。主人襟韻况風流。</text>
<title>去年夏 巡到杆城郡。庭畔有梅一株。綠葉靑子。香魂難招。怊悵而去。今來入境。首問梅花開未。侍童答以方發。聞而心喜。吟成一絶。</title>,<text>曾見軒前一樹梅。葳蕤翠葆影徘徊。重來爲問花消息。報道瓊葩次第開。</text>
<title>寄三同年</title>,<text>聖主龍飛第一春。騰名金榜卅三人。如今屈指幾人在。况此分携倍愴神。右寄李平鄕九尺頎然鬚鬢蒼。堂堂風采丈人行。靑門一別音書絶。顔色依俙月照樑。右寄尹粹夫丁蓮戊桂同年折。步武靑雲意倍親。頭白眼昏俱老病。天涯此別更傷神。右寄洪士信</text>
<title>次都事淸澗亭見示韻</title>,<text>探奇聊復此來遊。隨處登臨豁客愁。萬景臺高望不極。三山隱約六鰲頭。又驛路差池未幷遊。每逢佳節却生愁。梨花亭上涓涓酌。共賞氷輪湧海頭。又思如陶謝得同遊。庶莫春山花鳥愁。明月滿天天接海。詩人覔句倚樓頭。又雙節飄然海上遊。胷中無地着閑愁。眼明鷗鷺斜陽外。兩兩忘機立石頭。又按節還如物外遊。湖山隨處散春愁。遙看雪岳浮螺䯻。準擬扶筇上上頭。又糠粃居前愧幷遊。新詩頻擲足銷愁。崔侯捷敏眞無敵。老子從今讓一頭。</text>
<title>次具察訪 寭 韻</title>,<text>誦君佳句當淸遊。牙齒生氷散旅愁。珍重一言心不忘。夢中歸卧屋東頭。來詩。有勸休之意故云云。又欵段平生馬少遊。隱淪田里足窮愁。勸君讀破書千卷。淸世功名趁黒頭。東堂入格。方治經故及之。</text>
<title>枕上口占</title>,<text>一夜長如一歲遲。起來還卧兩非宜。有懷欲語無相答。時得吟哦寫小詩。又七字詩成四句吟。吟來浩氣滿胷襟。苟能直養而無害。貧不能移富不淫。</text>
<title>喜季善讀書</title>,<text>汝生迨我五旬三。老境情偏愛少男。六歲稍能知學習。窓前喜聽誦喃喃。</text>
<title>自嘲</title>,<text>登第于今四十秋。營營都是爲身謀。歷官中外無微效。環顧平生死合羞。又進取難堪病夏畦。退休還爲屢空憂。筭來進退烏乎定。六十老翁白盡頭。</text>
<title>重登竹西樓</title>,<text>竹樓名勝古來稱。七載重遊五度登。景物可憐渾似舊。不堪衰鬢雪鬅鬙。</text>
<title>謝校儒生送釋奠膰肉</title>,<text>文宣風化及東方。報祀春秋醴齊香。多謝餕餘分病守。聖師猶似見羹墻。</text>
<title>申汝達 景植 惠然來訪。且言將往賞楓岳。述懷贈二絶。</title>,<text>窮簷臨訪忽開顔。却憶前秋行路難。月黑泥深驢互仆。如今商量齒生酸。叙上年赴京同行之苦又造物施工亦偉哉。千峯輝映玉成堆。奇形可是成追想。他日評論待子迴。憶楓岳而及之</text>
<title>贈澣姪</title>,<text>不見于今六七年。當時総角已頎然。相逢一宿山齋冷。霜月多情此夜圓。</text>
<title>楊根途中</title>,<text>卧病經年獨掩門。今朝鞭馬出郊原。岸楓霜染濃似醉。洲荻花翻雪欲昏。</text>
<title>湙吿歸壽春。書以勉之。幷示溧，漍，潚。</title>,<text>希聖希賢大丈夫。詞章記誦小人儒。知行兩進功無間。敬義交修德不孤。</text>
<title>謝山人惠芒鞋</title>,<text>一雙芒屩遠相分。多謝山人意甚勤。夢裡不知腰脚澁。短筇穿破曉溪雲。</text>
<title>讀大學</title>,<text>聖經賢傳兼綱目。爲學工夫次第陳。天德上通由愼獨。新新日日戒因循。</text>
<title>題兒輩書窩</title>,<text>書舍書樓未易成。小窩如斗紙窓明。朝晡靜坐窮經史。養得胷中浩氣生。</text>
<title>成學顔失牛。戱寄一絶。又卽事四絶。竝錄示。</title>,<text>橫笛斜陽閑意足。寒宵皷角伴幽愁。阿雖沮敗騷人興。白石南山獨自謳。又杜鵑啼盡卜居深。佳句朝朝每獨吟。解道不如歸去好。山禽應會此心時。又萬木中間一草廬。捲簷山翠滴琴書。幽人不出門常掩。靜坐游心太古初。又九十韶光似水流。傷春幾日又悲秋。年季嘆逝何時了。昨日紅顔今白頭。又落花滿地風捲回。乳鷰穿簷去復來。無恨新詩生眼底。此時思子意難栽。</text>
<title>士薰見訪</title>,<text>前日君來花始發。如今重到已飄零。流光似水難回駐。且對殘芳倒酒甁。又栗葉新抽杏葉齊。柴扉深掩翠陰低。幽人晝卧簷櫳靜。夢破籬前響馬啼。又憶爾愁眠看白雲。今朝鳥鵲喜聲聞。燈前細酌歌兼舞。不覺昏昏醉十分。</text>
<title>偶吟</title>,<text>布穀爭啼日欲西。流鸎相喚綠陰低。靜中忽聽禽聲樂。信口吟成七字題。又環堵蕭然不蔽風。飯蔬飮水樂存中。雖然見笑謀生拙。不羨人間萬石公。又半生多病又無能。靜坐還如入定僧。啼鳥落花春晝永。睡餘閑看玉壺氷。玉壺氷。乃元時人都穆所撰也。</text>
<title>夏日卽事</title>,<text>老樹相樛結翠陰。松床蒲薦坐披襟。淸風一陳鏖殘暑。論價猶須少百金。又老去形骸不自持。虗庭散策步委蛇。雖然兩眼昏昏甚。猶得看山不廢詩。又日輪當午輾遲遲。大地紅鑢草木萎。千尺軟塵埋馬首。先生林下納凉時。</text>
<title>兒輩寓望月庵讀書。示之。</title>,<text>望月庵中望月昇。乾坤澄澈雪霜凝。一聲長簫散岩谷。徒覺胸中浩氣增。又萬仭峯頭霽月高。高低百里見纖毫。浮雲捲盡淸輝發。持此良心勉若曹。</text>
<title>謝山人惠竹杖</title>,<text>挺直團圓體環奇。提携步武賴扶持。仙山海上玉千疊。準擬春風攀桂枝。</text>
<title>次李天休韻 有慶</title>,<text>殘生猶未賦歸田。短髮搔來雪滿顚。東閣捲簷新睡覺。暮蟬聲咽近秋天。</text>
<title>辛巳。以巡撫御史。到慶興西修羅堡。口占。</title>,<text>行三千里到西修。此是東韓地盡頭。一夜客窓驚遠夢。海風吹浪打城頭。</text>
<title>乙巳。士薰以按問御史向北道。又次前韻以送之。</title>,<text>陽關千里路脩脩。西望長安欲白頭。最是客懷淸絶處。三更海月掛城頭。又傍海緣崖路阻脩。最高峯上幾回頭。征人自是多愁畏。長笛誰敎弄戊樓。</text>
<title>士薰別後寄絶句。次之。</title>,<text>問君今去幾時迴。唱罷陽關更進盃。汙吏望風應解綬。范滂千載揖淸裁。</text>
<title>燈夕。遙寄士薰。</title>,<text>去年玆夕對淸樽。落盡燈花笑語溫。今夜張燈少歡意。憶君千里暗銷魂。</text>
<title>解官還家。偶吟示李天休賢契另厚。求和。</title>,<text>耽梅作吏非何遜。懷印還州類買臣。三徑就荒歸去脫。依然復作耦耕民。又彭澤當年八十歸。吾行猶是更遲遲。二年卧閤徒傷錦。遺愛多慚去後思。又今日方知昨日非。飄然拂袖浩然歸。柴扉牢掩無相問。嘿坐終朝世念微。</text>
<title>又次李天休和韻</title>,<text>投紱歸來寂寞濱。聖恩優假一孤臣。功名可是如春夢。昨日遨頭今作民。又白首田園始賦歸。閑中日月覺舒遲。世間萬事都灰念。惟有良朋貴夢思。</text>
<title>寄彦悟兄 韓詗</title>,<text>洛陽一別五春秋。千里相思白盡頭。屈指苽期猶不遠。幾時樽酒對淸眸。又兄年六十今周甲。顧我龍鐘少二齡。兩老別來衰白甚。相逢他日各相驚。</text>
<title>夢見退溪先生</title>,<text>平生恨不識儒宗。風旨追求簡冊中。可是精誠能感應。三宵何幸夢周公。</text>
<title>眼昏自嘲</title>,<text>馬上逢人不辨誰。卷中看字奈參差。從今始免猜靑白。惡令從敎笑着籬。下從。一本作終。</text>
<title>至日</title>,<text>地底陽生一線春。山中鷄叫五更晨。病人無睡披衣坐。忽憶干官散紫宸。</text>
<title>偶吟</title>,<text>長夜無眠晝恒睡。坐時常少卧時多。老來百事無歡緒。壽到期㶊更苦些。又詩因遣興尋三上。酒爲銷愁偶一中。詩就酒醒扶杖立。任敎衰鬢澲西風。</text>
<title>寄謝友人</title>,<text>千里封緘寄所思。物非爲美美人貽。明珠靑玉難爲報。肝膽相輸白首期。</text>
<title>卽事</title>,<text>五十八翁雙鬢斑。前頭周甲兩年間。病時已分明時棄。未死猶須自在閑。又眼昏遂廢看文字。足弱仍爲斷過從。靜坐嗒然無思慮。養身兼得養心功。又茅簷晴旭煖如烘。開卷咿唔課小童。疏食曲肱增浩氣。更無閑念到胷中。</text>
<title>題惠山掛弓亭</title>,<text>掛弓亭似受降亭。商略形勝孰弟兄。西去北來人自老。倚欄臨眺更多情。</text>
<title>挽章[李元翼]</title>,<text>芹舍初相識。英風已動人。入臺論議正。出宰撫循仁。海繳從戎日。轅門共事辰。謀疎資傾毗。才拙荷調均。倉卒心逾礭。艱危意益親。解組經一髮。還第趁三春。淸冷餘空壁。優遊作逸民。窮途多齟齬。浪跡任沈淪。憂國頭如雪。傷時淚在巾。上林霜月夜。東院露風晨。慷慨談激烈。殷勤意味眞。深交愛漸篤。久敬志彌新。領邑非伸道。抱關是爲貧。哀哀遘二豎。杳杳返孤輴。知許平生友。忠貞社稷臣。公私雙涕泗。生死一埃塵。賢孝留諸子。康令享六旬。公應不嫌恨。我自倍悲辛。抱病那能久。無幾且就窀。此生無限意。泉下向君陳。</text>
<title>挽章[柳根]</title>,<text>珍重平生友。從遊六七時。騫騰略先後。步武不參差。博冾江河決。雍容瑚璉資。急流曾勇退。荒野久忘飢。項者赴三陟。懣然遲再期。生離仍死別。長痛更何辭。垂後是淸德。滿前皆小兒。何當寢門淚。一灑漢江湄。</text>
<title>挽章[許筬]</title>,<text>詩禮傳家訓。聰明擅席珍。玉堂盛妙譽。鈴閤頌遺仁。共說全才富。咸推至性淳。維楊存晩許。元祐惜完人。不恨一麾去。遽驚雙豎神。偏傷舊銓友。啜泣淚滿巾。</text>
<title>挽章[洪汝淳]</title>,<text>自少稱兄弟。交情老不衰。年來多遠別。病裏長相思。況此九原去。那堪雙淚垂。生蒭未能奠。令我更傷悲。</text>
<title>挽章[李順慶]</title>,<text>弱冠聲價聳靑丘。黃甲題名位望優。臺閣幾年勤獻替。廟堂當日佐謀猷。慈詳愷悌溫而栗。剛果端方確不流。駐節棠陰歌召伯。鐫碑松嶽慕賢侯。名彊飽受升沈味。荒野歸尋寂寞陬。誨卧洛陽虞社稷。顔貧陋巷樂藏修。三刀又入丘園夢。一疾翻深撫字憂。木稼已知天不整。人亡其奈國誰謀。不才早托金蘭契。自少同遊六十秋。旬月猶驚萌鄙吝。泉臺豈料隔明幽。單盃未展心如割。薤律徒吟淚未收。夫我幾何悲死別。昏花滿眼雪盈頭。</text>
<title>挽章</title>,<text>貞諒如公世所無。少年黃甲聘亨衢。靑雲器業優朝論。黑首林泉作野夫。遼左歸時煩問訊。嶺東行日荷招呼。休言夙昔年儕逈。自幸平生分義殊。藥裹未隨魚信去。薤歌還逐雁行徂。傷心一掬存亡淚。誰向維楊洒祖途。</text>
<title>挽章[李德馨]</title>,<text>兩紀官曹迭後先。艱辛長憶黑蛇年。但驚衰病逾重嶺。誰料心期隔九泉。尺疏尙傳憂國語。別詩能記感懷篇。白頭慣識浮生幻。每向松村淚泫然。</text>
<title>挽章[沈喜壽]</title>,<text>家庭詩禮作葘畬。弱冠成名是緖餘。進退有時唯介介。榮枯無處不如如。愁容楚澤醒吟後。凶問長沙謫宦初。白首心親同病在。生蒭一束淚沾裾。</text>
<title>挽章[洪進]</title>,<text>世事悠悠不可期。公今乘化又安之。平生操履介如石。數畝田園足樂飢。嶺海有孚應徙鰐。士林何賴遽凋芝。親知零落餘存幾。相彿歌成淚滿衣。</text>
<title>挽章[李好閔]</title>,<text>聞君乞得竹西樓。選勝何忘水土憂。嶺海元非優病地。薄書重屬建宮秋。訃回葉縣雙鳧絶。魂返鄕山蜀魄愁。金玉世間誰再見。春風吹淚落楊州。</text>
<title>挽章[宋言愼]</title>,<text>摳衣少日入師門。齠齕從旁見德薰。蓮榜同登丁卯雪。銀臺替直壬辰雲。玉筍金帶人爭慕。寶樹靑氈世莫群。下我七年先我去。病風殘骨益心焚。</text>
<title>挽章[李輅]</title>,<text>承訓家庭日敬欽。珪璋令望動儒林。差池年甲相忘久。淡泊交情到老深。嶺海死人吾未信。山陽聞笛足悲吟。公先我逝寧非命。蒿里歌薤淚滿襟。</text>
<title>挽章[鄭光績]</title>,<text>憶曾蓮榜題名日。二百人中最少年。重喜黑頭官已達。還憐靑眼綬相聯。宜家三卜穠華美。幹父終看伯仲賢。聞說故山靈襯返。强收雙淚寫哀篇。</text>
<title>挽章[鄭協]</title>,<text>望裏仙山翠入雲。摻裾當日餞東門。一麾行色曾相惜。千里凶音不忍聞。半世風塵人莫識。百年丘壑意偏存。無何出守寧非命。山鳥猶知弔使君。</text>
<title>挽章[鄭協]</title>,<text>二難相繼躡風雲。爭道堂堂尺五門。延府捐軀神鬼感。松京盡瘁日星聞。鴻名一代丘原隔。麟閣千秋雨露存。湖海他年人物論。幾回中夜惜夫君。</text>
<title>挽章[鄭協]</title>,<text>一箚當時上叫雲。玉堂群議屬分門。目中爭辨歸偏黨。頭上神明置罔聞。公獨此時剖析盡。史因它日是非存。從容氣象眞儒者。知箇孤衷不負君。</text>
<title>挽章[鄭協]</title>,<text>曾把靑雲換白雲。屛閑從此獨關門。自分衰病經年卧。偏愛淸泉盡日聞。靑眼追遊先輩盡。白頭交契古書存。從前目擊眞多矣。簪紱沈冥始見君。</text>
<title>挽章[尹國馨]</title>,<text>靑年射策入彤闈。拭目爭看蘭玉輝。到老何曾移石介。奉身聊樂掩郊扉。乍分關嶺猶嗟遠。忽隔幽明誰與歸。獨抱瑤琴心賞少。不堪垂淚玩珠璣。</text>
<title>挽章[姜籤]</title>,<text>三刀片夢海東濱。單父鳴琴百里春。不易亭高吳隱節。復還珠感孟嘗仁。天心整未開嬰室。民望何緣卧㶚輪。憶忝靑油增白首。空歌菜竹古城闉。</text>
<title>挽章[姜籤]</title>,<text>我作幕賓公按察。公爲府使我監司。篪吹詛起塤聲應。松茂心存柏悅期。綠蟻濃樽杯未把。白鷄催夢藥難醫。落花芳草眞珠路。駐馬斜陽鬢欲絲。</text>
<title>挽章[尹安性]</title>,<text>淸貧宿德世皆知。別墅松山過者悲。位歷卿監推道學。政留州府頌仁慈。處心恬靜寧從衆。惟義行休便背時。餘慶看他諸驥鳳。此生何處更相隨。</text>
<title>挽章[金穎男]</title>,<text>弱冠靑雲早致身。蜚英事業涉要津。淸標溫潤珪無玷。雅性堅貞竹爲筠。按節棠陰仁聞遠。鳴琴鈴閣頌聲新。傷心知舊無窮恨。建水春風哭李頻。</text>
<title>挽章[金穎男]</title>,<text>吹葱騎竹昔同師。齠齕追隨白髮垂。再叩莊益三燕婉。頻占徐夢九麟兒。未成杖屨相從約。却抱幽明永隔悲。後死此身能幾日。九重泉路盡交期。</text>
<title>挽章[洪慶臣]</title>,<text>少日芳名徹紫霄。峨冠正色立淸朝。同時賢彦推先輩。閱歲寒松見後凋。銅綬分憂愁病縛。柳車歸路海雲遙。新阡相送嗟孤負。哀挽裁成尙大招。</text>
<title>挽章[睦長欽]</title>,<text>西山秋日叩柴扉。晩托荊門契莫違。泉石有緣身自遠。風塵多謗道還肥。商家早負蒼生望。關路終驚素幔歸。千載未忘天下議。只應靑史更光輝。</text>
<title>挽章[申橈]</title>,<text>觀周昔日陪公行。始識吾公間世生。良玉似人無少玷。勁篁雖老有餘淸。庭邊粲粲芝蘭秀。胸裏昭昭星斗明。今日騎箕返寥廓。此身何地襲芳馨。</text>
<title>挽章[李恒福] 前數日夕。偶倚荆門。有人來傳凶訃。默思疇昔。悵然有詩。今乞挽歌。書以哀之。</title>,<text>春光如海柳如煙。遠訃初來欲暮天。却憶少年山澤語。半途心計墮茫然。</text>
<title>挽章[李準]</title>,<text>眼前失盡舊交親。先獲吾心是古人。同榜數三餘白首。難堪老淚滿衣巾。</text>
