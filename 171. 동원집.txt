<title>四時之序。成功者去。</title>,<text>皇天平分四時。紛吝有此常序。彼陰陽之剝復。與寒署之來去。孰久居而奪序。咸迭乘而循敍。斯元妙之於穆。無一間之或息。寓居諸之升降。熙時序之庶績。均代謝而無錯。豈彼此之有忒。敷仁風於春生。肅義氣於秋穀。夏旣長此未成。冬又藏其已實。互一往而一來。迭相義而相成。功已成而不吝。時將至而必行。若有信而無違。羌不期而自然。一理浩浩於天地。四時井井於後先。韓子何責於不廉。陸公又歎其易逝嗟缺外之無物。孰長隆而不替。倘一序之失序。而莫往而莫來。非徒理乖而物舛。將歲功之咸頹。噫天道之 二字缺。矧人事之可久。敗常然於成日。憂必起於喜後。鳥旣盡而藏弓。魚已得而忘筌。斯哲人達觀。悟榮利難專。等功名於履氷。擬富貴於臨淵。美五湖之泛舟。嘉辟穀之從仙。何鄙夫之患失。樂未洽而憂及。恒知進而忘退。昧滿損而謙益。歎上蔡之牽犬。悲華亭之唳鶴。點成敗於今古。威狃榮之忘辱。嗤覆轍之滔滔。慨超俗之鮮得。較得失夫天人。實形殊而理一。然理同而事殊。天與人其或異。臣事君止於忠。功雖成而莫棄。心 缺 始一於敬。位雖高而何危。吾知蔡子之一言。可而不可以爲規也。</text>
<title>庚辰二月謁聖後賜宴契軸</title>,<text>恩榮賜宴敞黃扉。盛事從前得見稀。合奏轟轟張廣樂。分行濟濟掛新衣。蔚然千載風雲會。宛似三生夢寐歸。謬許疏庸叨席次。媿無佳句發餘輝。</text>
<title>奉送退溪李先生還鄕 己巳三月戊申。先生拜辭出城。宿東湖夢賚亭。己酉。乘船東歸。宿奉恩寺。</title>,<text>撩亂春風漾碧流。歸舟無計少淹留。男兒謾道腸如鐵。强把深盃破別愁。二勉將肥遯慰疇咨。半歲東華屢懇辭。喬嶽不言猶鎭物。蓍龜在世可稽疑。江山有約行藏重。富貴無心進退宜。遙憶故園春事早。小梅應放向南枝。三瀝血陳辭乞解官。都門相送萬人觀。江湖廊廟憂常在。道德功名竝亦難。義激頹風扶一世。學傳墜緖賁三韓。公私碌碌知何補。瞻望行塵倍厚顔。四五采端宜補舜功。若爲歸去又怱怱。都人加額迎司馬。朝著同辭惜晦翁。一室圖書重有主。百年閒適更無窮。江雲嶺樹從今隔。悵望何緣接下風。</text>
<title>己未秋。省尙州先墓。感舊。</title>,<text>白首歸來嶺外州。怳如遼鶴返千秋。荒塋宿草悲霜露。故里遺墟歎水丘。少昔情親誰復在。暮年懷抱慰無由。承恩晝錦知難又。莫怪臨行更滯留。又遼落秋天返故鄕。人非物是摠堪傷。傍人莫訝髭鬚白。遊子歸來二十霜。</text>
<title>應製詠新雁 七步詩</title>,<text>霜落秋江鏡面開。羣飛天末等閒廻。隨陽不是求粱去。遵渚應知避繳來。紅樹暮雲聲斷續。碧波寒月影徘徊。歸時莫近長安夜。萬戶淸砧爲爾催。</text>
<title>送鄭子精 琢 赴京</title>,<text>元良繼誕壽星辰。玉帛梯航賀命新。禮重多儀須擇使。才難專對信知臣。關河萬里通黃道。釰佩千官拱紫宸。天下大觀觀得盡。刮眸相對洛城春。</text>
<title>謹次退溪先生韻。寄題仙夢臺。臺在醴泉白松</title>,<text>石老川廻飽靜虛。一區幽勝問何如。棲遲自有無窮樂。莫道書生活計疏。</text>
<title>題鑄字都監契軸 幷小識</title>,<text>萬曆庚辰正月。上下御札。若曰。活字旣久。殘頑失眞。兼且雜用木字。印書殊不精。今宜別設一局。改鑄舊字。乃命臣朴淳等監其事。臣黃允吉等蕫其役。出內藏大學衍義甲寅字爲範本。九閱月而功訖。上覽印紙。嘉之曰。新字頗好。若與舊字混中。印必有不類者矣。新鑄者。目庚辰。與前甲寅者。各用可也。恭惟。我聖上留神講明。致精書籍。不靳三序之勞。用闡萬世之利。功光先朝。惠及來學。猗歟盛哉。臣貴榮。敬識。詩曰。燕間書史屬宸衷。活本殘頑舊範銅。爰命重臣開鑄局。更頒豊餼勸勤工。甲寅字作庚辰字。先哲功光後聖功。心得躬行能事畢。右文治化日興隆。</text>
<title>慈山東軒韻 嘉靖癸丑。以點馬行到此。適得家書。甚喜。仍次板上韻。</title>,<text>跋涉炎途日抵年。客亭孤寂亂山前。坐來忽得平安報。疑是營魂幻枕邊。</text>
<title>題杆城聽澗亭。次板上韻。</title>,<text>天水茫茫日夕撞。往來惟見白鷗雙。登臨不禁飄飄興。一陣冷風入夜窓。</text>
<title>訪任調元。以病不出見。悵然有作。</title>,<text>我衰君病儘堪憐。樂事相違問幾年。郭外秋風今又晩。一回回首一茫然。</text>
<title>留完山。次板上韻。</title>,<text>千里驅馳兩月期。懶吟多少壁間詩。南亭此日留名姓。爲記秋風送別時。</text>
<title>賀沈守慶登台 庚寅拜右相</title>,<text>金甌拈得白頭卿。自是天心重老成。朝野共稱賢夢卜。彈冠應識故人情。</text>
<title>重到湖閣。次前韻。</title>,<text>一別湖堂三十秋。南樓風月夢悠悠。重來物色渾如舊。猶恨劉郞雪滿頭。</text>
<title>戲贈靈上人</title>,<text>靈師自說浮屠者。楓岳香山盡見之。回首鷄龍雲一髮。舊房應偃老松枝。</text>
<title>白鷺</title>,<text>葦老荷衰露白初。立當靑草數舂鋤。詩人莫道閒如我。一片機心在得魚。</text>
<title>夏夜偶成</title>,<text>巧遮舒景喜西頹。又向東岑待月來。可笑相看雙鬂白。不知都是此中催。</text>
<title>戶曹郞官契軸</title>,<text>司民劇部應星郞。料理從煩識幹長。心計當來公事了。不妨江滸倒金觴。</text>
<title>東湖船遊。題佳人扇。</title>,<text>白苧輕衫照水濱。滿湖風景轉淸新。扁舟試載千秋興。范子顚狂愼莫嗔。</text>
<title>次忍齋韻淳上人軸</title>,<text>滿軸淸詞玉與氷。上人聲價十分增。禪窓點檢秋天暝。對榻分光有佛燈。</text>
<title>題僧軸 二首</title>,<text>浮生役役幾時休。回首雲山五十秋。半幅風煙千萬里。片帆無乃季膺舟。又龍鍾誰識舊王孫。出世來投鳥獸羣。滿軸珠璣無處用。不如歸看嶺頭雲。</text>
<title>次成壽益韻。題僧軸。</title>,<text>有僧來自太微庭。握手欣然眼忽靑。日暮拂衣乘鶴去。蓬萊方丈杳冥冥。</text>
<title>奉別朴上舍致遠</title>,<text>乙巳之冬鶴賀山。相逢言笑月重彎。古來萍水多傾蓋。不耐寒天送子還。</text>
<title>次淸平寺僧軸韻</title>,<text>早入桑門送幾曛。人間不識路岐分。芒鞋竹杖元高着。天際無心一片雲。</text>
<title>成川降仙樓</title>,<text>隱隱靑山混混泉。會涵虛碧繞樓前。江流釵股週遭曲。巒簇峯腰次第連。行雨更干千里夢。落霞還有一區天。依俙足躡高唐路。徒倚長風興渺然。</text>
<title>次明使王敬民 宣祖元年</title>,<text>萬里星軺駐翠樓。畫船歌管挾仙遊。湖山秀麗精神暢。風日晴姸眺望悠。千仞鳳鸞欣得覩。一場萍水若爲留。淸樽永夕陪言笑。更博新篇刮醉眸。</text>
<title>次明使韓世能 隆慶六年。宣廟五年。神宗皇帝卽位。頒詔使來時。</title>,<text>玉節新頒鳳曆餘。首臨芹泮爲躊躇。壯懷遊遠同司馬。勵志窮經似仲舒。敎設海東知有自。轍環天下擬爰居。雍容凾丈留明訓。媚學工程免落虛。又銀潢一派泛槎遊。忝侍元龍百尺樓。天際亂峯晴雪合。海門殘照綵霞收。追隨博望眞多幸。擬和陽春却自羞。萍水佳期知不再。任他風露襲重裘。</text>
<title>送崔滉赴京</title>,<text>析木仙槎過路長。肅將壤奠趁梯航。百年文物推唐制。萬里山河拱冀方。天下大觀胸歷歷。夢中廣樂耳洋洋。男兒弧矢今無憾。刮目秋風發錦囊。</text>
<title>送任胤臣</title>,<text>三疊陽關負別筵。向來懷抱轉依然。一年消息西歸使。兩地光陰寒食天。幕裏偸間尋古讀。枕邊持戒小春眠。芙蓉詠物應千首。莫惜因風寄數篇。</text>
<title>駱洞十老契軸</title>,<text>一壽元居五福先。十人同閈辦華筵。鬚眉皓白商山叟。杖屨扶持萬石賢。高閣薰風終惠暢。淸歌緩舞極歡姸。褒揚不待如椽筆。都下如今萬古傳。</text>
<title>太僕契軸</title>,<text>十二天閑近紫宸。僕臣從古儘難人。聯隨玉輦追趨密。挾侍金墀步武親。此地相逢靑眼舊。他年誰作白頭新。江郊草軟風光麗。試放霜蹄踏早春。</text>
<title>侍講院契軸</title>,<text>宮坊淸絶紫垣東。博望諸賓不許通。鶴禁橫經調護密。龍池賜宴寵恩隆。溫良妙選傾時望。仁孝忠規邁古風。却憶當年叨席右。至今無地措微躬。</text>
<title>題印師軸</title>,<text>印師來自妙香山。住錫僧伽晝掩關。乞米何曾投郭外。求詩時復到塵間。芒鞋度壑苔猶染。雪衲穿雲路尙班。一首新篇是長物。舊房松偃幾時還。</text>
<title>宣靖陵親幸扈駕銀臺契軸</title>,<text>祇謁園陵展孝思。郊原秋晩路迤遲。方舟橫截長江塹。列騎齊驅赤羽旗。霜露松楸增舜慕。駢闐童叟祝堯眉。褒揚盛事須張筆。更倩丹靑寫漢儀。</text>
<title>送李點馬彦信</title>,<text>千里佳麗關西地。一代風流點馬行。取次江山應識面。等間雲水亦多情。笙歌落日臨浮碧。鼓角春風過納淸。物色如今依舊否。不堪摻手問歸程。</text>
<title>宰春州作</title>,<text>半生鞅掌不曾閒。分竹東來始展顔。五馬端宜兼吏隱。三年羸得臥湖山。秋瀾徹底纓堪濯。蟾魄當空手可攀。天借疏慵還有歲。壽筵從舞米衣斑。</text>
<title>簡高而順</title>,<text>山城薄酒不堪嘗。暫借盃盤瀉腎腸。絳燭高張光閃日。纖歌初度暖生香。敢將淺量侵河海。祇爲明時賞鳳凰。歡笑未闌還惜別。眼寒西嶺馬蹄忙。</text>
<title>簡金襄陽載淸</title>,<text>珮竹東來一嶺分。暮雲春樹思繽紛。神交命駕無多路。驛使傳梅亦罕聞。每憶童冠曾此屋。却將簪笏久離羣。何時靑眼重相對。入室芝蘭更得薰。又尺書開處見雙鱗。爲有萱堂鶴髮親。錦鬣入盤鮮不變。珍膚登箸味還新。多君推恕堪興孝。愧我行仁未及人。戀戀深情今益信。幸將甘旨送來頻。</text>
<title>呈梁叔躔年侍</title>,<text>煙波何處去爭隈。千里神交夢屢回。白玉却從塵土汚。靑山肯向雪霜摧。窮人每恨詩爲祟。華國誰知代有才。夜夜龍光千里極。會將雷雨遍枯荄。又暮雲卷樹費相思。邂逅昭陽本不期。水遠山長勤跋涉。眼靑頭白共歡悲。窮通在彼吾何與。遲速同歸各有時。天遣大才須歷試。倘來夷險盡當爲。</text>
<title>次駱山臺韻</title>,<text>華搆平臨粉堞西。軒窓開與碧峯齊。隨風空翠浸衣濕。觸石行雲度案迷。靜者本爲仁者樂。高人寧向俗人低。從來城市還堪隱。莫放桃花出小溪。又高齋新占駱山陽。勝槪天成孰敢當。有室有軒便坐臥。無冬無夏適炎凉。嵐光送翠平排闥。蟾影乘虛緩轉廊。愛客年來常滿座。倘承餘論許升堂。</text>
<title>乙卯夏巡察從事南征</title>,<text>夜來淸嘯獨憑樓。政坐平生萬里侯。處處狼煙爭報急。離離原麥未收秋。囊中綺語尋還澁。袖裏龍光拂更浮。擬試狂謀探虎穴。百年刁斗得長休。</text>
<title>題松都南門 懸板揭在門樓。遺傳數百年。甲午日淸戰役時紛失。</title>,<text>花園猶帶黍離悲。風景蒼茫動客思。殘壘荒原餘古蹟。破垣遺礎只空基。三韓已許歸眞主。八角應須誤假兒。五百繁華無處問。暫停征旆倒深危。</text>
<title>題碣石館 赴京時</title>,<text>粉堞東來飮海湄。更添飛觀擅缺奇。窓涵日月昇天窟。軒壓鯤鵬擊水池。風浪長淘鞭血石。煙霞深鎖記功碑。蓬山此去無多地。欲問桑田變幾時。</text>
<title>題金瀹亭子</title>,<text>負郭田園某水丘。小亭新築轉淸幽。庭多佳樹天無暑。野帶源泉歲有秋。池鯽正肥堪作膾。甕醅初熟不須蒭。主人愛客情殊款。爲卜東隣曰往遊。</text>
<title>淸平寺。次御史贈韻。</title>,<text>幾年雲樹隔長思。勝地相逢亦一奇。皁蓋暫隨金馬客。繡衣還贈錦心詩。秋風響徹淸晨磬。老樹陰連古砌碑。多少洞天眞物色。袖中休報世人知。</text>
<title>送洪仁憲之江陵府</title>,<text>臨瀛形勝昔曾遊。竝海仙蹤處處留。鏡浦波紅雲萬里。寒松沙白雪千秋。山深自足蔘苓種。俗朴還無雀鼠憂。夢想平生增咄咄。送君今日作遨頭。</text>
<title>落照</title>,<text>落照拖紅掛碧山。寒鴉尺去白雲間。問津行客鞭應促。尋寺歸僧杖未間。放牧園中牛帶影。望夫樓上妾低鬟。憑欄遙憶江村外。短髮樵童弄笛還。</text>
<title>奉呈四友堂歸鄕 庚寅季春</title>,<text>白首先朝老判書。間忙隨分且安居。漁翁報道春江暖。未到花時進鱖魚。又草草西郊別。春風酒一盃。靑山人不見。斜日獨歸來。又淡煙芳草鄕心遠。細雨梨花旅夢孤。十載舊廬茅掩盡。春風知有蕪歸無。</text>
<title>終南積翠</title>,<text>薈蔚騰淸靄。罪微帶晩嵐。鬱蔥佳氣缺。城南濃翠碧於藍。露泚詩仙筆。陰輕處士庵。年年未辦恣遊探。回首趁朝參。</text>
<title>了溪懸瀑</title>,<text>谷邃雙溪活。巖危一派長。跳珠戞玉響。高堂軒榻鎭虛凉。夢破晴天兩。魂醒醉面霜。名場白首縛塵繮。直欲濯滄浪。</text>
<title>屛巖滴露</title>,<text>紫洞天慳秘。蒼崕鬼削成。苔斑石老草。花明斜展錦屛。橫玉液滋無盡。山庭滴有聲。硏硃點易課餘生。心事不禁淸。</text>
<title>桃逕紅霞</title>,<text>千樹嬌夭色。春風爛熳開。川原遠近曉。霞堆一曲錦 二字缺。穠影侵溪水。崇光泛酒盃。間吟信杖日重回。惟怕世人來。</text>
<title>題金養松牧牛兒圖</title>,<text>牛背穩於床。橫擎一枝竹。竟吹不知腔。聲聲山水綠。又牛健不受挽。兩手據局朿。叱之下坂來。斜陽掛古壁。</text>
<title>成川降仙樓</title>,<text>峯簇山窮處。江盤峽盡頭。地靈饒物色。人阜足風流。雲樹留詩在。萍蓬載酒遊。更將千古興。分與畫船浮。</text>
<title>送任胤臣</title>,<text>佐幕由民部。征驂指海西。政須聯鼎養。休恨望雲迷。落日隨行槖。新春入馬蹄。梅花明驛路。官酒與誰携。</text>
<title>送朴遂初赴京</title>,<text>一巷聞名久。今春見面遲。雍容儒者像。倜儻丈夫辭。却恨相知晩。仍將永好期。龍灣千里別。聊贈五言詩。</text>
<title>次韻錄奉叔明年侍琴軒</title>,<text>早發巫山下。行雲不肯晴。嵐光林外暗。炎景兩中明。堤柳渾傾蓋。壚湯爲奏笙。一場鷄黍話。珍重故人情。</text>
<title>贈高四勿</title>,<text>科第摘頷髭。妙年無不宜。酸寒郡文學。鄧禹亦曾爲。又盤中有首蓿。坐上團春風。提撕媚學士。且可加新功。</text>
<title>詠蕨</title>,<text>山蔬多可食。新蕨最相宜。生意燒餘茁。芳心兩後肥。肩圓初放日。拳弱未開時。一味傾珍八。夷齊底事飢。</text>
<title>山行</title>,<text>地古山河在。林深翡翠啼。江廻天屈曲。野曠樹高低。石髮磯邊瘦。梅花竹外迷。倘逢笙鶴過。玆境欲幽棲。</text>
<title>送具時之任南原府</title>,<text>頭流西麓下。有邑擅南鄕。爲養專城好。分憂擇吏良。舞衣聯綵錦。催課首耕桑。推化君能事。公私樂未央。又帶方山水府。仙境在人間。川廣呑諸壑。樓高挹遠山。魚軒歡賞愜。鈴閣簿書間。琴嘯應多暇。吟詩鬂未斑。</text>
<title>在銀臺。示奇明彦。</title>,<text>草木全頑喘。銀臺荷謬恩。難逢天下士。不避人間言。笑語詩兼史。追趨曉復昏。春光消有地。花柳媚淸樽。</text>
<title>遊淸平寺</title>,<text>擅名眞樂地。探勝幾人來。嶺樹遮還密。溪流去却回。暫偸公事暇。時入洞門開。自笑風塵裏。都忘歲月催。</text>
<title>題司畜署契軸</title>,<text>同寅豚鴨遂。靡監簿書完。已了公家務。何妨暇日歡。軒開深洞府。興足散杯盤。一幅留名姓。金蘭保歲寒。</text>
<title>送柳希春致仕</title>,<text>乞退新承命。春江暮帆輕。聖恩憐白髮。朝議軫蒼生。濟世非無策。耕雲乃有盟。臨分惆悵意。不獨抱離情。</text>
<title>遙贈荷塘令兄朝京之行 萬曆强圉大荒落缺秋上浣。上年夏。余以千秋使赴京。荷溏時爲楊州牧使。入城餞別。不一再矣。余旣還朝。出宰嶺南。而荷塘令。以賀至將朝天。星軺已俶裝矣。爰思聚散之無常。且念行役之 二字缺。思欲把一盃以別。而道里悠邈。願莫之逐。謹呈一律。以寓悵想之懷云爾。</title>,<text>去歲銜綸我向燕。君時騎鶴醉離筵。萍蓬去國今千里。聚散飜雲又一年。別恨已添梅嶺外。神交應在玉河邊。遙知萬柳題名處。異地長吟伐木篇。</text>
<title>次退溪先生贈別韻 時先生載酒送余。至楮子島下。</title>,<text>東湖舊遊處。春水一帆天。夢裡常倐爾。罇前已杳然。酒傳霞閬苑。詩出玉藍田。去住情無限。分舟楮子津。</text>
<title>南巷寒泉</title>,<text>潑潑灣源石竇寒。酌來能得滌心肝。人間熱腦都消盡。肯憶金莖玉露盤。</text>
<title>寄題盧穌齋 守愼 十靑亭</title>,<text>穌齋齋下有隙地。僅容旋馬方丈二。中開小池貯活水。南隈疊石三峯峙。兩邊不植桃與李。十樹冬靑靑薿薿。松杉檜柏拔乎萃。眞海二松亦以類。黃楊赤木杜沖又榧子。歲寒之節同一揆。東西儼立各占位。蒨窓綠縟長含翠。影落晴連雲天膩。陰滋拳石嵓壑媚。況復頑冬氣奰屭。千林萬卉都憔悴。貞姿秀色肯被氷雪累。不動一髮眞可美。穌齋先生天下士。白首更爲蒼生起。對此悠然作何思。深期雅賞應有寄。怡神養靈自在戶庭裡。興入湖山千萬里。時淸身老幸無事。翰林詩篇陶令醉。</text>
<title>送趙書狀 仁得 朝京</title>,<text>吾家表侄千里駒。少小氣宇眞於菟。長身巨顔仙鶴癯。扶搖大志將南圖。方寸怛蕩一事無。蹉跎不受飢寒軀。獻玉賢關得一沽。年垂四十登雲衢。藝院珥簪誅姦諛。騎省偸間醉醍醐。今年賀使與之俱。壯遊萬里酬桑弧。何曾剌剌語妻孥。約束囊槖戒行徒。袵席呴濡是非夫。風懷磊落能起吾。我昔奉使傃此途。山河形勝收崎嶇。病羸未盡訪名區。平生宿願終見孤。多少物色精與慶。付君一一囊中輸。一帶鴨江語音殊。塹以三叉鎭醫巫。遼鶴吊古不可呼。海石受鞭血糢糊。鶴野漫漫極平蕪。鶻嶺隱隱連紫楡。金湯百二壯方偶。衣冠濟楚雙鴻儒。冀方自古賢聖都。遺風遠想民驩虞。大觀此外更何須。胸呑八九如一桴。歸來斟酌補訏謨。庶使民物霑昭蘇。去日蒸炎劇烘爐。歸時雪月邊草枯。愷悌縱有神明扶。愼攝更愛十金軀。七字缺。馬上爲待雙玉壼。</text>
