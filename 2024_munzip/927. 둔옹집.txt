<title>直學時夜對燈光 辛丑</title>,<text>一點靑燈半夜明。手披方冊對朱程。胷襟澹澹無私累。忘却人間辱與榮。</text>
<title>言志 二首</title>,<text>春秋六十忽焉過。讀聖賢書所學何。俯仰乾坤多愧怍。丈夫心事已蹉跎。孤松含翠澗邊生。溪雨巖風幾飽更。春日忽聞郊外事。花紅柳綠一般榮。</text>
<title>玄玄吟贈釋辨 壬寅</title>,<text>碧落玄玄玄是理。玄玄常在陰陽先。至誠至大虛而有。夫豈玄玄只一玄。</text>
<title>春日 癸卯</title>,<text>洋洋發育妙難窮。古古今今有不終。借問天開經幾甲。循環無息一靑空。</text>
<title>隱寂菴 壬戌</title>,<text>小菴幽寂坐看書。起望浮雲卷太虗。塵世萬愁都滌遣。淡然方寸自何如。</text>
<title>門前老松</title>,<text>數丈其高大蔽牛。野人於此幾番休。明堂縱未充梁棟。木鴈由來各不憂。</text>
<title>悠然見南山</title>,<text>夏日恨無松檜欝。淸晨欣有白雲還。惟看草木多榮茂。物我之情正一般。</text>
<title>偶吟</title>,<text>萬物人間各有主。如何不義一毫求。時來水面吹松翠。只有淸風是我儔。</text>
<title>咏梅</title>,<text>新心結子以成胎。玉骨氷魂帶雨回。破紙書窓綻不補。爲憐風送暗香來。</text>
<title>次金進士 光震○辛亥</title>,<text>妙矣玄機弛又張。伸何謂有屈非亡。地藏神氣生風雨。天轉斗杓變暑凉。雷動陽宣苞卽拆。寒來陰閉穀成房。有形有迹雖千萬。無始無終一理常。又孔棘㐫荒値不期。金膏玉燭復何時。貧同顔子而無樂。學非原思但有飢。士亦窮乎賢者隱。道方微矣世之衰。箇中最恨慈顔老。報得春輝我未爲。</text>
<title>次權府使</title>,<text>蚊川有址月精梯。鳳去㙜空但鳥啼。邦國興亡雲起滅。英䧺來逝日東西。何期世道淳如古。自恨吾心醉似泥。縱遁山林非沮溺。問津人遇慰棲棲。</text>
<title>北地王</title>,<text>聲徹雲霄淚徹泉。哀哀先主廟庭前。君王拜賊心殊痛。宗社無依恨益綿。㤪托子䂓啼夜月。氣干虹彩射秋天。三綱賴爾丘山重。大節堂堂日月懸。</text>
<title>范魯公作詩戒從子</title>,<text>道藝元來在我身。溫恭孝悌是天眞。利名難恃如朝菌。賢聖流芳等大春。木邊春 推廣秉彜爲至樂。爭馳物外謾繽紛。誰將此義傳兄子。范魯公詩凜萬春。</text>
<title>高冠坐船</title>,<text>身翼君儲萬里行。奈何中路遇豺狼。成仁可樂躬何惜。取義眞榮死反輕。寃洩雷霆鳴海岳。氣干牛斗照玄黃。椒漿一酹千年恨。惟見汀洲杜若芳。</text>
<title>拾遺</title>,<text>文短無緣望立揚。畊雲身世碧蘿傍。鏡中心事悲衰髮。目下生涯覔典章。一片靑山含舊態。多情明月送淸光。此間眞趣伊誰識。語不形容默不藏。</text>
<title>題杜陵精舍[朴重慶]</title>,<text>來訪名區處士廬。江山千里雨收餘。松聲淅瀝簷前爽。竹影婆娑砌畔踈。學問淵源今世罕。風情蕭灑古人如。平生景仰初相見。便覺譚懷鄙吝除。</text>
<title>題杜陵精舍[柳起瑞 鰲菴]</title>,<text>雲林底處也宜廬。杜曲移來萬里餘。雨後松篁聲淅瀝。風前老樹影扶踈。囂囂眞樂君應得。役役塵容我不如。欲問山中時早晩。要看芍藥滿庭除。</text>
<title>門前老松[進士權道樞]</title>,<text>何年門外手栽松。獨立靑靑貫夏冬。竹弟梅兄甘作伴。桃紅李白恥爲容。虬根入地深如許。鶴骨撑霄第幾重。當日主人培養意。政憐襟韻兩相逢。</text>
<title>輓詞[李再馨]</title>,<text>文獻新羅地。名儒復有之。湖山多自得。意味少人知。尙闕承顔禮。先聞告訃辭。平生瞻仰志。今日寫哀詞。</text>
<title>輓詞[塤叟鄭萬陽 參奉]</title>,<text>法門回首涕堪潸。何事吾人又碧山。胷次四千年上下。工夫六十卦中間。孝親敬長渾由性。畫地談天豈強顔。可惜神交今寂寞。杜陵寒月炤溪灣。</text>
<title>輓詞[箎叟鄭葵陽 參奉]</title>,<text>昔我戊辰末。南游過杜曲。中有一閒人。蕭然坐茅屋。子雲識奇字。張生辨物族。縱橫說古今。俄頃充我腹。歸來數十霜。夢魂徒躑躅。年前二哥君。訪我尼南谷。忻然對典刑。遠寄雲臺籙。圖書旣玄奧。箋註何簇簇。陶公及芝老。隨手有短錄。爲開大隻眼。沿文細梳沐。惠我一廣幅。疑義相反復。如龍復如虎。所向能破竹。新圖更浩博。間架三十六。直造無極玅。汎濫天地牿。旁及奇扐法。氣朔有盈縮。庖犧想莞爾。鬼物應愁哭。顧此賣兎人。亦粗啖禁肉。前後累千言。爛熳成大軸。遊騎恐太遠。愚意聊忠告。謂非身外物。陰陽分慝淑。隨時苟得中。一生用自足。下學與上達。一致寧分屬。聞言仍察行。孝悌眞可服。老大喜隱約。用力最謹獨。蓬麻幸相長。懶頑知自勖。祗緣病侵尋。坐失相追逐。丸翁忽觀化。浮生何太促。悲夫喪吾質。此懷知者孰。回首宇宙內。風雨驚秋木。緘哀報泉下。恐被疑者讟。</text>
<title>輓詞[柳起瑞]</title>,<text>嗟余亦老矣。多見世之人。長敎鄙吝萌。恨未見古人。於今忽有之。惟君卽其人。營營業農商。陋哉射利人。擾擾拾靑紫。笑矣好名人。君獨恥名利。便作方外人。聦睿出於天。勤謹異乎人。囂囂𤱶畒間。自謂羲皇人。經傳性偏嗜。猶芻豢悅人。那有窺園日。堪比穿榻人。孜孜惜寸陰。學已窮天人。河圖與洛書。指掌以示人。竊慕弄丸翁。非如賣卜人。內以敬持己。外以和接人。惡聲不入耳。令聞施於人。門無索錢吏。堂有執經人。以余觀於公。豈非君子人。嗟哉誰與儔。衰季見一人。年齡不滿稀。天何奪仁人。名位止於斯。世亦棄賢人。奄成千古別。難作九原人。高才日陵替。何筭斗筲人。峨洋獨自撫。未遇知音人。年來接芳隣。始得吾故人。今焉喪一師。誰慟非夫人。跡君平生事。難與語俗人。公論倘不冺。祭社在斯人。舊游已磨㓕。溪山寂無人。踽踽頭空白。而我猶爲人。幸看善有餘。守業非他人。生順而沒寧。能天不能人。尙有典刑在。非無老成人。誰爲公作傳。吾將遺後人。</text>
<title>輓詞[進士金禮甲]</title>,<text>粤在壬申冬。從遊問太易。發策窮變化。披圖闡河洛。要領詎敢知。怳惚難可測。學而未能焉。中心還有恧。數月擊昏蒙。一榻同寢息。家政與學術。竊甞見之熟。彈誠奉慈闈。滫瀡供爲職。純深訓子弟。寬恤御童僕。愼爾言與行。行之有餘力。劬書劇嗜炙。發憤輒忘食。羣經子史義。渙然如氷釋。門前問字車。日日相隨續。深藏不自市。良玉誰能識。邦家无一命。可惜在邱壑。悠然安分劑。淡淡守窮約。晩來尤喜易。硏朱點卦畫。晴䆫靜几上。耽看日不足。精窮蓍莢玅。心遊太无極。庶幾無疾病。永言爲矜式。數年天不假。辰巳夢還迫。六十有八歲。在公未滿德。儀刑閉厚夜。茫茫無處覔。慘惔案上塵。琴書久零落。東都處士廬。惟餘舊物色。荒山起新封。卽遠在今夕。丹㫌引去路。薤露歌聲促。欲挽不可得。傷心記疇昔。書此一二辭。南望呑聲哭。</text>
<title>輓詞[李大觀]</title>,<text>自我髫齡喜識荊。爲欽高義世無爭。白頭林下嘐嘐得。黃卷胷中字字明。志切提撕勤牖學。心專講習幾硏精。塵生經案疑誰質。哭向佳城淚滿纓。</text>
<title>輓詞[進士韓是愈]</title>,<text>易道已東矣。鷄林幸得公。如愚勿四志。若魯省三工。業就人今逝。門衰祚亦窮。發揮誰着力。獨立愧昏蒙。</text>
<title>輓詞[進士權道樞]</title>,<text>蔬水平生意所安。功名分外付糞棺。閒中事業書千軸。靜裏襟期竹數竿。學問淵深人莫及。家風淸儉世爭歎。堪嗟令德空埋歿。不覺攀輀雪涕汍。</text>
<title>輓詞[朴重慶]</title>,<text>高標卓犖蛻紛漓。經學荒蕪任自菑。陋巷瓢空心轉樂。琴堂戰捷軆常肥。先生尊號兒童誦。杜谷芳聲走卒知。一曲𧃖歌今永隔。不堪回首涕霑頤。</text>
<title>輓詞[李命益]</title>,<text>醇資懿行弁東都。林下婆娑老碩儒。一字深恩銘在腑。七旬流景隙馳駒。塵埋道案留餘馥。誦輟書帷散學徒。舊跡如今渾似夢。不堪題輓涕先濡。</text>
<title>褒贈焚黃賀詩 己巳 [注書趙元升 榮川]</title>,<text>公議何須待百年。華銜今日降從天。遐齡陞秩猶稀慶。孝行推恩孰敢肩。不世榮光生白地。非常褒典耀黃泉。賢孫拜受黃麻去。洛社春宵卽賀筵。又霜㙜新命賁南鄕。昭代推恩如海長。嘉孝榮資褒善行。右文華帖帶天香。儒林幾惜曾鞱彩。公議欣瞻卽闡光。拜手賢孫垂感泣。去時携客進壺觴。</text>
<title>褒贈焚黃賀詩[花溪柳宜健 參奉]</title>,<text>韓君 道全 奉其祖遁翁贈職牒南歸時。嶺中士友之在洛者。各爲別章以送之。韓君歸示余。因囑步其韻。不得辭。續貂如左。遁翁風範聳吾鄕。杜曲山高水更長。月共梅花透䆫白。秋生橘柚滿懷香。令名籍籍輿人誦。恩綍煌煌泉壤光。追慕羹墻堂搆在。雙垂感淚薦蕉觴。又吾於遁翁。雖無束修之禮。而時質疑義。承其指敎則有之矣。又道全昆季。少小相從。情誼綢密。俯仰今昔。悲喜交集。爲疊前韻。以道其私。不恤聲落下里。何人不式善人鄕。艶仰誠心我最長。每過故廬思懿範。復尋遺稿挹餘香。幾年璞玉沈殊彩。今日天門荷寵光。却恨九原難可作。一悲一喜強傾觴。</text>
<title>褒贈焚黃賀詩[典籍柳正源 安東]</title>,<text>奇才至行歿窮鄕。展玩遺編感歎長。郭學幾憂天不復。范心今幸蕙餘香。重泉澤漏霜臺秩。八字褒垂繡衮光。更喜賢孫能錫類。擎歸黃誥薦籩觴。</text>
<title>褒贈焚黃賀詩[直講李慶濟 順興]</title>,<text>九天華誥下窮鄕。爲是當年竹笋長。幾向梅䆫看兎畫。終敎空谷聞蘭香。數篇實行風能起。八字恩題日倂光。爭送賢孫詩以賀。杜陵山色動盈觴。</text>
<title>褒贈焚黃賀詩[奉事李範中]</title>,<text>韓遁翁歿四十有一年。朝廷嘉其隱德至行。特贈霜臺持憲以㫌之。甚盛事也。其賢孫道全手奉天書。拜闕南下。親朋各詩歌以侈之。不佞亦不敢以蕪拙辭。謹步其韵以送。千古東都杜曲鄕。遁翁心與水雲長。瑤徽上面尋餘韻。甘蔗中間飫剩香。特地恩褒㫌德美。自天華秩賁阡光。同隣後死偏多感。爲把歸衫侑賀觴。</text>
<title>褒贈焚黃賀詩[衛率李憲洛]</title>,<text>微公誰復取吾鄕。沒世璜聲遠更長。梅着故枝邀月影。麻宣窮巷播天香。庭除交翠想眞趣。隧道焚黃藹耿光。相送南州騰賀語。知君感淚滴離觴。</text>
<title>褒贈焚黃賀詩[李益中]</title>,<text>遁翁芳躅壽吾鄕。杜曲遺風與水長。隧草幸看霑異渥。谷蘭終不秘幽香。居家行篤曾無累。歿世名稱尙有光。更見賢孫揚世德。感纏楓樹慶盈觴。</text>
<title>褒贈焚黃賀詩[進士李憲燾]</title>,<text>有時跟躡伏羲鄕。歸卧北窓醉睡長。家在杜陵今子美。人傳扇枕古黃香。華銜特地優承渥。盛事于邦亦有光。應識焚黃申告處。感君英魄拜恩觴。</text>
<title>褒贈焚黃賀詩[李塼]</title>,<text>先生德業卓吾鄕。濂洛流風杜曲長。正學工夫尋往緖。追褒榮秩帶天香。固知櫝玉莊猶衒。便覺龍泉掘有光。八字煌煌題實行。恩波今日溢淸觴。</text>
<title>褒贈焚黃賀詩[李憲國]</title>,<text>杜陵處士韓公。以行誼卓異。特贈中執法。恩誥之下。邦之士大夫咸讚詠其事。以賁家帖。憲國亦聞公之風者。謹步軸中諸賢韵。以寓景仰之忱。杜陵處士起南鄕。布褐藤床道味長。採藥深山藏鳳翅。名珍左海有龍香。邱樊未赴招賢帛。墓道旋瞻賁後光。人去百年重起艶。雲床誰復奠蕉觴。</text>
<title>褒贈焚黃賀詩[進士丁載老]</title>,<text>行人下馬杜陵鄕。遁老堂前歎慕長。竗悟畫中犧見夢。純誠斗下帝聞香。東都有傳收遺逸。北闕追恩荷寵光。已驗百年公議在。苾芬應敎薦籩觴。</text>
<title>褒贈焚黃賀詩[權湙]</title>,<text>遁翁懷寶沒窮鄕。後學如今見慕長。誠意關中旗脚正。神明舍畔草心香。九重恩贈昭潛德。八字華褒侈慶光。聞道孝孫明薦地。靑衿濟濟佐禋觴。</text>
<title>褒贈焚黃賀詩[李建中]</title>,<text>公昔乘箕上帝鄕。高風杜曲水之長。一生至樂圖書靜。七分遺藁筐篋香。倘使見犧問旨訣。許君透妙發天光。當年半道翻然舞。不是這翁被酒觴。東岡高卧老桑鄕。布葛麁繒軆長。濯足洨流千浪潤。回車杜曲萬花香。芳名不朽人間在。褒字超常分外光。密老傳言眞寶錄。不容誇了濫𣂏觴。</text>
<title>褒贈焚黃賀詩[鄭煜]</title>,<text>杜陵韓遁翁實德懿行。雖求古之人。亦固未易多得。惜其窮老于鄕以歿。褒嘉之典。久未擧行。遠邇輿情。咸共觖然于此矣。始於己巳春。因旬宣狀請。特贈中執法。其下政院之敎。至有好學多聞事親至孝八字殊奬。嗚呼。此足以顯揚遁翁之幽光矣。其孫道全聞命感泣。詣闕祗受。及其將歸。同道薦紳之遊䆠漢師者。皆以詩章歌其事送其行。其夏韓生袖其軸來示余于弊廬。余亦甞欽聞遁翁之風而未及覩者。今謹賡其韻。以寓景行之仰云爾。杜陵潛德耀吾鄕。人去名存歲月長。曾惜鳴聲未徹。今看麝過草猶香。三司寵秩㫌純孝。八字恩泥帶耿光。爲有孝孫啣感意。薦紳諸什侑深觴。</text>
<title>褒贈焚黃賀詩[金海龍]</title>,<text>遁翁棲息杜陵鄕。誠孝平生學問長。公議百年歸太史。崇褒八字帶天香。玉含楚峀元無語。釰掘豐城便有光。他日溪南南去路。挹餘風馥醉餘觴。</text>
<title>褒贈焚黃賀詩[朱南翼]</title>,<text>昔公遁跡白雲鄕。養德樂飢古意長。四勿工夫顔好學。一生誠孝陸懷香。恩隆泉壤寧無感。褒極宸題亦有光。祭社崇賢其在此。會看它日苾芬觴。</text>
<title>褒贈焚黃賀詩[進士任一鑌]</title>,<text>譽聞非徒聳一鄕。天門褒寵遠而長。修明孝悌傳家寶。探奧圖書滿卷香。先輩當年多與奬。後生今日挹餘光。靑靑園竹看遺韻。祭社端宜奠桂觴。</text>
<title>褒贈焚黃賀詩[李斗遠]</title>,<text>文獻千秋崔薛鄕。淵源一脉杜溪長。臺端殊渥重泉漏。林下高名百世香。吾祖公言揄實蹟。大山點稿闡餘光。僑居幸得隣遺墅。恨未當年侑賀觴。</text>
<title>褒贈焚黃賀詩[崔宗謙]</title>,<text>心遊千古宓犠鄕。三十六宮日月長。孝悌九分天性得。恩褒八字姓名香。錦翁立傳歸靑史。尼老垂書許務光。讀罷遺編還有感。百年無處奠吾觴。</text>
<title>褒贈焚黃賀詩[進士柳榮魯]</title>,<text>學究天人迹遁鄕。淵源深處溯流長。林中烏鳥勤含哺。谷裏芝蘭遠播香。寵秩追褒非素志。公言立傳闡幽光。何曾外物爲翁重。願薦簞蔬酹我觴。又世多稱行誼。屈指孰如公。學早天人辨。理窮河洛宗。寒氷金鯉躍。古井玉波溶。潛德應追贈。恨無俎豆崇。</text>
<title>褒贈焚黃賀詩[進士成惠寅 順興]</title>,<text>斯取於斯君子鄕。遁翁沒世令名長。笋生冬圃百年養。丸弄春窩一炷香。好德公論看衆籲。自天恩誥發潛光。離筵敬誦感君曲。歸和黃煙稱慶觴。</text>
<title>褒贈焚黃賀詩[進士李慶潝 順興]</title>,<text>遁翁遁世遁於鄕。留與芳名洛水長。三畫呑來神見宓。一凉扇處行同香。天門初降褒賢誥。蓽戶新生有祖光。君去可無感恩曲。爲將賀什替離觴。</text>
<title>褒贈焚黃賀詩[李弘离]</title>,<text>已拱韓翁護宰杉。贈章新下日邊緘。千秋杜曲操存學。七里桐江諫議啣。豹鞱蹤餘幽壑霧。鶴歸名艶木天凾。德容底處今猶想。玉宇雲收月印潭。橫渠門下昔年遊。聽說韓公學也優。太極竗論該動靜。渾天遺訣晣深幽。獨憐樗散生何晩。堪歎芝房束未脩。八字天褒今日慶。故墟還起恨悠悠。</text>
<title>褒贈焚黃賀詩[李渭賢]</title>,<text>千古鷄林鄒魯鄕。杜陵流水一條長。心傳邃學羲經竗。天賦純誠陸袖香。追賜一班㫌懿行。隆褒八字發幽光。今看隧道黃煙繞。不世恩波滿奠觴。</text>
<title>褒贈焚黃賀詩[朱文謨]</title>,<text>孝於家又悌於鄕。餘力窮探日月長。羲易玩來雙榦妙。卲花含處一枝香。百年公議終無晦。八字恩褒卽有光。賢子賢孫薦苾地。黃烟裊裊篆蕉觴。</text>
<title>褒贈焚黃賀詩[進士張昌垕 慈仁]</title>,<text>讀易堂空水竹鄕。半庭書帶爲誰長。雪園稚笋曾抽綠。風谷幽蘭尙播香。一世淸標甘遁跡。百年公議發鞱光。霜㙜華秩從天下。感淚賢孫拜薦觴。</text>
<title>褒贈焚黃賀詩[進士崔南復]</title>,<text>流水高山處士鄕。文明瑞氣至今長。平生孝愛人無間。餘事詞章篋有香。身後天恩推五品。胸中易理列三光。抱經獨恨吾生晩。學海源頭可濫觴。</text>
<title>褒贈焚黃賀詩[府尹吳鼎源 庚申]</title>,<text>東都萬戶士夫鄕。山水千年高且長。公在此間學業邃。人推其德姓名香。天高臯鶴鳴聲徹。霜重㙜烏寵秩光。來我靑衿于社祭。府官封奠侑馨觴。</text>
<title>褒贈焚黃賀詩[正言吳翰源]</title>,<text>學究天人範一鄕。杜陵流水韻俱長。後生慕德靑衿籲。聖主紆恩紫誥香。晦老邈焉自私淑。龜翁尙矣庶重光。丹靑窈窕遺社在。恨未黃焦奠客觴。</text>
<title>褒贈焚黃賀詩[金玉相]</title>,<text>公昔騎龍在帝鄕。至今心與水雲長。深工遠學觀梅卲。懿行能追扇枕香。如海文章涵本色。媲溪襟袍發前光。恩褒榮秩從天降。會看他時祭社觴。</text>
<title>褒贈焚黃賀詩[孫是楳]</title>,<text>遁翁嘉行逸於鄕。可見高風山水長。白首硏經探月窟。黃麻頒典暎天香。斯文斯世終無晦。賢子賢孫亦有光。泉下英靈應不昧。恩波嶺外溢觥觴。</text>
<title>褒贈焚黃賀詩[進士黃命啓]</title>,<text>不資師友起窮鄕。來往春宮日月長。鳳去幾傷埋瑞彩。蘭萎幸見播餘香。華斑應宿㫌遺德。褒語從天闡晦光。此日賢孫悲且喜。雙垂感淚薦榮觴。</text>
<title>褒贈焚黃賀詩[韓謜]</title>,<text>早付閒身遁僻鄕。此翁心行較誰長。祥誠格處氷魚躍。蔡範硏時野薺香。立懶高風傳信筆。褒賢華衮出明光。恩波如海深無極。浮動雲床奠潔觴。</text>
<title>褒贈焚黃賀詩[崔達濟]</title>,<text>人豪挺出海東鄕。壺裏乾坤日月長。犧卦自探玄理奧。萊堂不匱孝需香。九天恩誥三泉炤。八字綸音百世光。公議他年看祭社。可堪歡意溢榮觴。</text>
<title>褒贈焚黃賀詩[孫升九]</title>,<text>冬荀誠孝冠遐鄕。講學靑山白日長。歲晏羲經探至理。春深蕙畹播幽香。北䆫閒趣千秋夢。南斗高名萬丈光。天衮煌煌丹誥下。恩波洋溢賀賓觴。</text>
<title>褒贈焚黃賀詩[進士韓文健]</title>,<text>明時搜逸必於鄕。四璧圖書春晝長。古砌笋生氷下籜。晴䆫梅動月中香。溪山寂寞身曾晦。天日監臨道始光。欲挽一源淸意味。淺深難用測吾觴。</text>
