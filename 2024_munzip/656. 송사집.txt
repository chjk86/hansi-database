<title>山居二絶</title>,<text>薖軸西菴獨寤歌。一天風雨夜如何。須臾雲捲東牕曙。依舊靑山入戶多。苔痕生白月初纖。更見雪花入短簷。莫把蕪詞強寫景。怕敎西子換無鹽。</text>
<title>呈李南坡先生 僖錫</title>,<text>憶昔戊寅冬。吾祖與先生。稀世兩大耋。夜話或深更。願言久勿替。永永度百齡。吾道罹陽九。翌年哭奠楹。獨有先生在。偏荷垂憐情。諸子治任後。遲遲此日行。慰語兼至誨。念念克家聲。小子書紳在。一言牖瞽盲。那忍卽拜辭。行行到遠程。造拜秋爲期。叨稱眉壽觥。</text>
<title>謹次柏下梁丈 相衡 寄示十一絶</title>,<text>錦江一曲菟裘安。松老梧翁隱此山。林下賢孫澹世味。早梅白謝晩楓丹。吾儒生幸海之東。近古猶存扶植風。文敎如今頹不起。一陽專仗闢邪功。龍江水碧魚山蒼。逸士高風也共長。先好難忘頻賜座。煩襟是日覺淸凉。爲憐氣數夕陽多。柰復支離長夜過。野草迷茫愁別徑。孤燈一點定誰家。落花流水掩柴門。苔面看來步月痕。誰識濂翁不盡意。無言能契契能言。強向雲深隱姓名。春花秋月假詩鳴。不是先生能事在。先生能事待時淸。臨江草閣夏猶寒。月上梧桐入戶團。些子不侵煙火氣。百年留作主人看。淮南隱士莫招廻。人是孤山友是梅。留住白雲成白首。北山誰送移文來。所謂伊人焉得諼。湖山獨樂有名園。隔江指點林深處。石逕蒼苔老草根。帶月荷鋤種豆田。小蹊近遠密林穿。歸去莫須趁日暮。江雲含雨入山巓。卜築高山流水湄。瑤琴孤抱少人知。鯫生非敢鍾期遇。却怕此心歲暮違。</text>
<title>柏下丈以七絶詩見寄。不可無和。</title>,<text>病暑恒慵睡。井梧消息秋。風謠來颯爽。濯熱不須謀。聞道有先後。交情無淺深。思君君不見。晨月滿空林。人生多拘掣。活潑有鳶魚。識得飛潛妙。山居卽野居。半世知己少。古琴爲誰鳴。雲表送遺響。帶來山水情。分殊如不信。李樹生桃花。浩歌歌道妙。邵子臥微酡。何莫由斯道。心昏非道昏。道妙誰先覺。身尊道亦尊。瀅澈雲閒月。幾番風雨迷。夜來看霽景。本色入前溪。</text>
<title>柏下丈又用前寄七絶韻以來。輒次以呈。</title>,<text>還鄕違早計。十見錦城秋。湖山非係戀。半是漁樵謀。江南有一士。俛仰白雲深。雲深人不見。漁笛入楓林。老去猶牆面。二南愧伯魚。此生眞堪惜。自分木石居。千年無變雅。獨有楚騷鳴。柏翁傳遺響。往往託餘情。須護東籬菊。好看霜下花。他時山酒熟。聊與淵明酡。日行無晝夜。下界有明昏。氣分聽命處。理一認常尊。吾道昭如日。示人人自迷。圖書不盡妙。爲我問濂溪。</text>
<title>呈族叔草廬 弘衍</title>,<text>我家臨大道。慣見行道人。一有疑歧惑。倀茫迷所臻。一有中道廢。退步輒自逡。行止雖不同。於中失之均。一有適遠者。所志致厥身。就問行道術。爲我也詳陳。而去不先定。到處皆迷津。最怕他歧惑。愈去愈失眞。豈無先覺者。明辨在博詢。又怕進之銳。退速吾見頻。勿忘勿助長。坦坦大道遵。萬里豈云遠。及到捷如神。感歎知道言。使我資書紳。銘肺傳其語。不敢獨自珍。伴行云是誰。卬有志同隣。詩禮古家士。孝友亦出倫。志道如其篤。安分不怕貧。發軔亦旣早。前程浩無垠。吾族有如公。否運賴將新。爲之罄舊聞。贈言奉別辰。</text>
<title>呈東塢處士 曺毅坤</title>,<text>吾黨有一士。棲遁方丈幽。幸承高駕枉。頻拚仙風流。聞說方丈好。多勞夢想遊。從盤曷不願。枉被塵襟留。好君泉石趣。中條伴休休。不慍是君子。聞達非所求。詩書充其腹。瓢空復何憂。固竆樂亦在。嗟哉誰與儔。世無招隱者。獨臥桂樹秋。</text>
<title>呈李岐山 升煥</title>,<text>朝逢山中客。說我山之幽。而居隔囂境。寒栖寡與儔。我愛嶺上雲。無心出悠悠。又有西峯月。尋人穿林稠。世事不關心。獨樂君知不。我聞心焉𨓏。而欲從子遊。暮遇江上翁。誇我江之洲。而居煙霞界。不雜塵世愁。我愛蘆之花。粧點一江秋。又有西江月。載歸五更舟。世譁不入耳。此樂較誰優。我聞心更𨓏。又欲從子謀。入山果其志。違江還可憂。獨有岐翁居。山尾江之頭。宛是依山屋。翻覺臨江樓。掩扉隱士我。出門漁翁疇。朝看遠害鹿。暮近無心鷗。更覺向二子。較之非全猷。此翁兩得之。隱此復何求。幸勿來者拒。與之同此休。</text>
<title>敬次畏省堂韻</title>,<text>梧月楊風一任眞。依然舊宅尙精神。存存省畏能深造。遺響至今矜式人。</text>
<title>謹次趙月皋先生 性家 用柳柳州八十韻</title>,<text>德謙還受益。言善元無瑕。失學勤追悔。無聞恥向誇。毫生成抱木。蓬直待扶麻。志欲通竆宙。聲須不墜家。斫檀橀莫憚。攻玉石猶嘉。同下覽輝鳳。伴歸投宿鴉。易言出或處。詩蔽思無邪。字乏敲椎手。文疎鑪韛牙。拙謀守恬默。雅性厭囂譁。意到向朝旭。興來步晩赮。丹頭勤實在。白面空疎嗟。道遠乘桴海。理觀列卦沙。誰沽韞玉美。更聽櫂歌斜。肥供張和鱖。馴歸陶淡䴥。與君金利斷。無我玉音遐。貢越來周海。起梁遠楚艖。佇觀麟至苑。何數馬生洼。搢笏誰鵷鷺。服鹽屈驥驊。歸筇駐名石。遊屐滑蒼崖。子獲豈鱗介。而強非鎧鍛。學優將出仕。病愈愼還加。玩道喩貪鳥。存身說蟄蛇。虧功戒仞簣。稱德安笄珈。達理齊榮辱。要中失儉奢。行惟隨道在。止亦非人遮。龍臥南陽睡。鵬圖北海賖。被懷知褐玉。鹵莽驗稯秅。價昧靑萍嶭。和多下里巴。禮今在左海。生幸小中華。仁著太平地。世回爛漫花。詩書活計在。風月不錢貰。言信生薑樹。意殊浮水苴。文全學士腹。才備潁川衙。且樂曲肱枕。何須營服砂。讀書嫌魯質。耕稼乏良畬。病蓄三年艾。寫資萬本芭。好賢將弊改。曲學恥阿汙。通水常須楫。平田宜用耙。聽言知蔽陷。論禮殊韜髽。遇事量深淺。觀人分正衰。放心終牧櫱。長慾戒萌葭。世路知多惑。竆溟未見涯。悔多三起晏。手讓八吟叉。謹獨庶無愧。吹毫莫掩瘕。飭行敦信義。自晦掉泥涂。有惑須明辨。決疑如癢爬。守甁口可愼。閉戶罪當撾。探古將成癖。養眞不犯瘥。細工杜老律。修學楚醒姱。大小善何擇。毫釐路恐差。奏琴鍾子遇。知己侯嬴𠜲。招隱折幽桂。待春栽錦葩。江頭隨渺闊。洞口開谽谺。鵠可誤猶。鼠何捕用犘。還餐非旨厭。飽臠待饞扠。病渴須涔掬。呵寒要煦煅。夢虛莊叟蝶。見笑子陽蛙。意會交周草。心寬灌楚瓜。門栽靖節柳。塘秀許渾蕸。胷闊呑雲陸。氣雄逐日夸。幾題對月句。穩理替舟槎。貴本尙明水。渝眞辴漆椰。楡枋曾笑鷃。蠻觸誕傳蝸。引水緣爲沼。繞山不設笆。雪邀授𥳑馬。笛聽倚樓嘏。文拙還嫌醜。酒疎不病齇。效鞋謾穿角。俠珮堪嗤豭。託意鳴嚶鳥。謏聞昧𢐉鷨。才非倚馬李。志篤囊螢車。鞹豈羊殊虎。味云梨各樝。文將引勃被。詩欲奠胡茶。淸話高人座。誕聽老釋裟秋餐存逕菊。春供種園茄。碁罷商山局。觴飛閬苑霞。行藏隨用舍。利慾斥紛挐。進學曾無日。添齡又隔紗。玄成烏豫座。丹去兔還罝。宦笑錢腰鶴。月邀金背蟆。幽情添釣檻。懶睡罷樵笳。誰被白雲住。華山歸解緺。</text>
<title>謹次百花亭韻 幷小序</title>,<text>處士鄭公蒔百花而名其亭。處士之幽賞。卽此可以隱約。舊有原韻逸。處士之孫發韻以資。授𥳑於一時名勝。又其孫貫一甫花下引水爲潭。又名百花。使古亭生一倍精神。三傳而大備。可尙也已。謹步其韻。百花超俗物。遙挹古人遊。亭豔新春後。潭淸活水頭。蠧𥳑課燈夜。葛巾代甕篘。賢孫承祖武。文行也俱優。</text>
<title>小松李翁 志容 壽席 幷小序</title>,<text>小松李翁六十壽席。胤子敎文再書見招。第念余於翁有三世舊。且翁巋然爲吾省長德。而床拜此遲。今日之速。烏可以暑令辭。翁謂吾兩人爲相見乎則顔面全疎。爲不相見則心交已久。此敎之及。悚汗浹背。壽席。翁先賦四韻。以敍風樹之感。自子姓以及僚友世生。咸作頌禱之辭。余以先友子。豈可無一言於此軸。但素不嫺此。且晩到。韻語被人先占。謹以排律二十韻替寫。琳叢頑石可愧。可翁式穀念。嗣子小松賢。好禮符經訓。茂才登剡筵。家傳文行備。世篤孝慈全。人待幾家火。士資百氏編。鄕居十世久。儒行一心專。優泰安身地。壽祺有命天。早忝肖胤好。夙仰德音宣。自愧緇衣薄。久違絳帳懸。菲忱荷盛速。晩到謝前愆。莪蔚倍玆日。桑蓬卽舊年。兒孫敢樂爾。賓友胥悽然。恁地寬懷語。寧容進賀篇。退同諸子醉。好被衆賓牽。操几出班後。請言拜席前。輕塵棲弱草。浮世似飄船。百事催懮受。一宵少穩眠。你衰迨未老。處世絶堪憐。何術人閒世。經來地上仙。惟翁能解妙。到老彌將堅。我欲得其道。願言受秘傳。</text>
<title>謹步草廬寄示韻</title>,<text>夫子在川上。亟稱晝夜流。有叔先登岸。勸余早放舟。眞源尋泗水。遠派㴑滄洲。征邁各努力。何須讓一頭。</text>
<title>送客偶題</title>,<text>明氣立門正咄嗟。昆侖看理自名家。更願驗他庭上樹。桃桃李李各生花。</text>
<title>謹次族大父晩悔堂韻</title>,<text>經來多少已前塵。歲暮深嗟枉了春。淡如月色收雲翳。學見蕉心展日新。幽蘭堪惜空山老。叢桂久縻晟世臣。垂裕兒孫恢有地。知應式穀自誠身。</text>
<title>挽小蠧鄭公 河源 二絶</title>,<text>弱冠立雪莫公先。進退函筵五十年。及門耆舊今無幾。北望靈光獨巋然。客路蒼茫承訃車。寢門失哭豈情疎。七旬加六雖云壽。後輩靡依淚逬如。</text>
<title>次東塢精舍十八詠</title>,<text>精舍移宅問何由。丈人偏嗜石。莫須隱士招。慣作山中客。石泉石泉纔半尺。與子同淸寒。不憚親行汲。歸來煮月團。竹床剖竹床猶侈。貪凉不害廉。貼身豈怕暑。無用捲疎簾。叢菊菊愛後陶翁。庭宜籬亦可。志同莫或疑。誰信爾爲我。松簷短簷不救暑。移榻林風微。未若靑松蔭。納凉日掩扉。竹塢月宵風動竹。竹影入牕疎。獨坐無人識。寓情琴嘯初。翠屛栽翠繞爲屛。四時春滿谷。故令葉也疎。祇怕遮溪曲。石逕野客欲尋眞。仙居何處是。跫音鳴石蹊。先報主翁耳。小柏梅北菊之南。故虛一尺地。移來盆植根。爲愛後凋志。煙柳煙柳聞名舊。龍湖借一枝。綠楊還奪格。獨爾山中奇。鶴巖何時仙鶴去。渺渺一千年。留石傳其事。古今若逝川。園果禾黍不逢年。反欣園果足。貧家猶活計。攜客行相促。西峯新月峯雲初捲盡。邀月促開門。良友今宵足。照書替晤言。梅川疎雨川梅花正好。蹊熟石之涯。且莫愁衣濕。香生細雨斜。臨空石屛石屛誰所處。遙挹仙人風。仙去屛猶在。登斯臭味通。枕下溪流枕溪築小屋。爲愛水聲多。猶足自怡悅。無勞琴且歌。石礀鳥語日暮遊人去。鳥鳴石礀時。爲觀自得意。小杖緣溪移。石田荷鋤荷鋤耘豆苗。帶月歸山西。無事強多事。自勞愁老妻。</text>
<title>追謝觀魚軒朴公 陽東 見寄韻 幷小序</title>,<text>月汀講席。荷賜詩敦勉。非直宇萬多所開發。凡在座者。皆聞風起感。君子之澤及人博哉。且况令哥令抱。以至族黨。見是古家武繩。敢述衆人之情。以步其韻。星紀已周哭奠楹。指南何處後生程。尊家文獻多依賴。玉珮承承大放聲。</text>
<title>菊花詩呈東塢丈</title>,<text>池上起小屋。距池纔數步。數步築其半。栽菊日爲務。問之胡因爾。之愛出其素。傍人顧相嗤。太癖無或誤。之子疎窺園。活計寓花圃。聞之不甚辨。陶令是我慕。千秋花如舊。而誰氣味寓。深意知無人。人固各異趣。春芳衆所尙。遠猷曾不顧。晩花霜後約。歲寒吾不懼。搴之欲相贈。回首方丈路。方丈云誰在。東塢意偏注。微公誰與歸。相期歲之暮。</text>
<title>悼柯亭丈人</title>,<text>昔過柯亭廬。柯亭輒倒屣。倒屣出相握。情話雜古事。古事談之了。詩歌繼言志。言志志何高。富貴非雅意。雅意云有在。結廬洞之邃。蕭灑占一區。花石隨意置。謝世絶囂譁。潛心案上字。飭躬寡其過。願使無所愧。唯唯不敢否。醇酎心已醉。而我年後生。請益謂有地。今過柯亭廬。柯亭長夜寐。夜寐覺無日。思之輒長喟。長喟猶不盡。繼以交頤淚。我淚豈無從。受知感舊誼。舊誼且勿說。一悲塞胷次。我兄昔者疾。貞痼經朔四。丈人不言勞。閒日來相視。扶救達晝夜。勤勞何備至。雖云友道重。敢余忘之易。及至翌年春。丈人湯患侍。色憂因致疾。竟成難醫祟。時余薄有行。未克扶藥餌。歸家驚凶音。逝日云經二。匍匐哭之哀。哭哀云誰爲。也有不泯名。黃壤那得閟。</text>
<title>贈別安小柏 達三</title>,<text>爲有遠友別。近別不曾悲。瀛南無故人。君去最遠離。脩道且莫說。矧玆涉險危。涉危人所愼。夷道多疑歧。歧路知免夫。北學先子誰。况移涉海心。臨履以自持。自持有餘法。說與友生知。移柏見爾志。歲寒不能移。孜孜謄細字。裕謨淑諸兒。令兒天資好。家學有定期。知有魯君子。斯人焉取斯。此別非爲遠。嗟勞倍曾時。病視未全差。暑瘴溢南陲。那堪先秋鴈。重重雲水湄。前期庶無違。好佇梅花巵。</text>
<title>挽槐陰李公 奎永 三絶</title>,<text>休休斷斷獨推公。衰季如今見古風。天年八耋雖云壽。柰此餘生靡所宗。養心妙法養丹如。吾祖當年贈手書。先生受作懷中𥳑。陋巷終身有令譽。記吾一夢去年秋。槐老門前淚莫收。年年春草王孫恨。不憖人閒一老留。</text>
<title>用柏下見贈韻。呈族叔春潭 東準。</title>,<text>大醉寒泉酒。湘簟不覺秋。論琴違宿志。見月負初謀。年紀吾差大。眞工公反深。天香來月下。何處桂成林。半世疎慵我。閣書付蠧魚。自分漁樵老。浮萍無定居。空山風雨晦。何處送雞鳴。認是喚陽者。聽來却有情。天機亦循序。不見頃刻花。看花且有術。載酒趁春酡。天中當白日。昭晣闢羣昏。世路多歧貳。須明吾道尊。觀梅須及早。莫待落花迷。他時山陰棹。雪月入剡溪。</text>
<title>向以七絶詩寄春潭。春潭和來。又惠十二絶。遂步呈。</title>,<text>南來吾祖早遺安。十世逃名棲碧山。澹泊生涯非分外。羹魚飯稻是靈丹。存祖遺居隔水東。至今詩禮尙儒風。根深每有靈芝產。誰識當年培植功。松老連山冒雪蒼。一江秋水共天長。先生遺像伊今在。百世聞風起爽凉。煙鎖虹橋秋水多。問津何處穩經過。一聲漁笛江風晩。誰識招招岸上家。半夜揚明月入門。梧桐一葉已秋痕。晩來百草萎黃處。猶有此君可與言。秋蟬春鳥似求名。強引好音盡日鳴。認得天機活潑處。更看源水滿潭淸。秋水方塘一鑑寒。萬荷灑落露珠團。荷珠不離元不雜。剩作一圈極圖看。庭草無心三逕埋。蝸廬滲雨竈生蛙。良朋憫我疎慵甚。對月題詩昨送牌。忍說江南春色廻。君家驚見大明梅。遺民不禁滄桑淚。強借一根扶植來。最是湖山不可諼。深深雲樹護田園。樂飢自有寒泉水。好挹餘波滌病根。下帷十載不窺田。仰屋深思石可穿。問君底是豁然處。及到山腰更有巓。家近蒼葭水一湄。伯牙心事鍾期知。未花籬菊遙相贈。祇怕此心霜後違。</text>
<title>寒江子 金正奎 訪余錦城寓舍見贈。口呼以謝。</title>,<text>情如越鳥戀南枝。况復錦城催老時。最憐秋夜寒江月。入戶慇懃慰所思。</text>
<title>三山新築家距千八百步。每二百步作一回。凡九回。每回賦一絶。略倣武夷櫂歌云。</title>,<text>三山縹緲隱仙靈。管領三山分外淸。山行十里眞佳境。百步一歌別有聲。玉溪窄窄不容船。十里平分極樂川。半世逃空非素志。洞門從此斷人煙。簇立溪邊保道峯。四時興雨洗塵容。誰識玆山眞面目。好將雲樹掩重重。昨夜風波早繫船。待朝不寐夜如年。春回玉洞問消息。萬樹桃花絶可憐。靑石頭頭壁立巖。攀崖披草更㲯毿。緣溪愁殺林深處。秋月多情入玉潭。採薇洞裏白雲深。與子招招坐密林。薇老西山人不採。恐君漫負伯夷心。半日緣崖上碧巒。林端隱約見柴關。恐君猶是喫煙火。減却主翁老就閒。萬事經來總急灘。幾人到此不回看。大冬百草今萎折。萬壑蒼松見歲寒。咫尺靈源次第開。降仙臺下路縈回。隨渠定有盈科水。捷徑何須費力來。源頭坐我便悠然。山月分明落萬川。到此人人能會得。鳶魚活潑見淵天。</text>
<title>三山嘉卉十絶</title>,<text>直到歲寒見後凋。挺然標格雪中豪。萬樹連山奇積翠。遙天特立更孤高。一枝借植大明紅。劫後遺根渡海東。一統皇壇消息斷。摩挲痛哭萬山中。爲棲儀鳳傍門栽。佇見唐虞一挽廻。瑤琴獨抱歸何處。樹已勝巢鳳不來。宅邊有五號先生。彭澤歸來隱姓名。山酒微醺隨倦鳥。光風吹面却多情。一自西山採伯夷。千秋名卉更堪奇。爲君十襲聊相贈。莫說當年未採時。燁燁商山薄採歸。綺園留我共牽衣。爲說經來忘不採。忽分周蝶夢依依。南村我屋幾叢存。移植山齋亦數根。歸來待熟重陽酒。且泛落英酹屈原。幽谷無人亦自芳。南山不辨北山香。秋花爲珮褰誰贈。渺渺美人天一方。一鑑山腰玉井開。僅容梯摘數根栽。會得同余言外意。許君親見濂翁來。橫渠庭植見新心。妙契當年入夜吟。誰家萬本供揮灑。新葉不妨餘力尋。</text>
<title>偶題二絶</title>,<text>河源云發崑崙墟。後世相傳信古書。幸有追竆星宿海。願將水譜證虛疎。發源星海被中迷。各擧一千七百溪。崑下濫觴猶屬派。今人錯說正堪悽。</text>
<title>次吳難窩重涵 繼洙 寄贈三絶</title>,<text>錦嶽巋然莫可攀。鎭南氣象儼雲閒。顧慚一簣虧功者。風下區區不敢山。人閒繼述眞難事。生老古家嶽降賢。早入師門承旨訣。三難見志一心堅。高桂何山獨秀霜。有人不市錦南鄕。瓊琚一軸香塵篋。貺我中心何日忘。</text>
<title>漫題</title>,<text>從今處世學甯愚。大廈誰將一木扶。已知代斲徒傷手。縮首山菴作腐儒。</text>
<title>後石吳德行 駿善 以其叔祖東岡公志於齋原韻寄示。因命追和。</title>,<text>吾道分明不遠人。遠人爲道道非眞。霽月光風離俗累。開花敷葉見天仁。孔壁藏書時習習。湯盤有水日新新。顧名百世指南在。信及何難志處臻。</text>
<title>次李靑皋子和 承鶴 三山歌</title>,<text>我愛山中桂樹秋。且將餘生復行休。因樹爲屋僅如蝸。面野軒敞背巖幽。聖山敵對道峯屹。天作名園淑氣浮。滔滔此世皆熱鬧。誰慳淸凉餘一丘。浮生半百少適意。世事蹉跎今白頭。分外憂樂俱兩忘。好將身心此中收。山峻百步路九折。親朋罕到正堪憂。我友靑皋愁幽絶。以詩以歌動風流。樗散不爲同志棄。山水知音更何求。願得如君伴春遊。芳芝幽蘭作奇搜。回思十年塵世客。管領雲煙更堪羞。</text>
<title>丁酉正月劇寒。靑皋愁寒作歌。默寓傷時之意。顧無可以爲答。一轉而作頌禱之辭。亦哀痛之至情也。</title>,<text>作噩此日卽正元。已掃涒灘長夜昏。寒後消息近如何。三陽培植茁天根。天時屈指已回泰。泰來否往易理論。從今天意應祚宋。打破開化闢異言。建國斷絶非聖書。洋洋絃誦溢鄕村。春王正月大一統。卑高以陳定乾坤。堯舜之君稷契臣。啓開萬億年子孫。國步占泰年占豐。君子稱職不素飧。老者衣帛兼食肉。家家飼蠶畜雞豚。國泰民康爲上瑞。圓顱方趾頌天恩。此意我欲訴上帝。強付睡鄕勞夢魂。訴帝無路作春祝。花嫩草芽已生痕。寒威已謝陽和布。竆蔀民物初生溫。始知衆星北辰拱。又見百川東海奔。亂極思治豈無日。人欲盡處天理存。須臾毋死得見此。趁日鼓舞出山門。</text>
<title>重涵德行二兄幷寄詩來。皆先子諱辰前幾日也。託意鄭重。不可無答。四絶。</title>,<text>緬憶同君立雪深。耳邊謦欬尙餘音。山頹安放斯文恨。歲暮那堪此日臨。聞子抱書淹歲終。眞腴好取三餘功。且須會得鄰娘意。借與壁光剩許同。同姓同門德且儔。二君高士幷南州。客鄕萍寓緣那事。幸接仁風三歲留。抱痁年來坐守殼。幾回擬晉負花辰。幸蒙先好無遐棄。不惜嗣音時月頻。</text>
<title>趙君和一 泳萬 誦其展拜凰山墓有作。因步其韻。</title>,<text>六年今始見。臨別故遲遲。折贈寒梅樹。莫違花發時。</text>
<title>偶吟三絶</title>,<text>三面雲山一面湖。依然坐我武夷圖。到來管領皆爲主。莫說當年築室吾。十里洞天九曲溪。溪頭茅屋卽鷦棲。桑麻里落料非遠。開戶數聲來午雞。古來聞說有仙村。一斷虹橋鎖洞門。卜築知非長往計。傷心西日易黃昏。</text>
<title>挹翠亭重建。梧山李雲五 龍憲 有韻求和。詩未就而梧山已古人。悵然追賦。</title>,<text>匝翠爲亭對瑞岑。緬惟前輩好登臨。衣冠雅會皆鄕秀。文酒餘情到夜深。人事不忘肯構意。扁楣猶炳後凋心。同遊有約梧山逝。那忍他時獨去尋。</text>
<title>後石子其大人壽席有韻。追步以賀。</title>,<text>難老老人老且康。善門餘慶應天祥。幽竹堪憐淩雪氣。古梅剩喜接韶光。稀世百年調好瑟。繞庭千壽祝遐觴。鄕生晩獻無憂頌。有子能家令聞長。</text>
<title>靑皋效黃山谷二十八宿歌。寄示責和。倉卒賡呈。祇露不平之氣。蓋靑皋吾同志。甘酸與同。撥吾憫。亦所以撥靑皋之憫也。</title>,<text>角羅猾夏三百年。亢極必反竟生事。氐羌乘時起陸梁。房杜束手指如臂。心蠱根蠧竟莫救。尾大難掉今天地。箕敎百年廉風掃。斗粟尺布輸剝吏。牛鳴馬應開化家。女無貞操士喪志。虛位挾天作孤注。危忠那顧軀命毁。室家仳離焉足恤。壁壘失利折漢幟。奎運莫回天祚宋。婁曠失官形神悴。胃腸枵落餘忠憤。昴發高蹈入宵寐。畢竟扶來陽一脈。觜距不敢虺毒肆。參前倚衡一種義。井鮒海鼈見不類。鬼秘泉石爲我謀。柳垂陶令宅邊翠。星移物換不暫停。張歙人閒生也寄。翼閒無力澠池奮。軫軫動息一壬醉。</text>
<title>靑皋料我不能詩。長篇責和。如今催科。俚巴強副。頗似刻畫無鹽唐突西施。可愧。</title>,<text>懷君君不見。自阻萬山雲。上元有約月。入戶如見君。君居南山南。我居北山北。嶺雪限南北。朅來俱不得。齋居愛靜寂。世語厭張皇。蒔花日爲政。雲山阻巖廊。虞夏忽焉没。蹙蹙我安適。前身有緣業。百年來爲客。瑤琴入水調。美人雲端隔。梅柳動微嫩。春光入原陌。風物迥塵界。雅賞爲君煩。與君觀世變。滄桑奕碁翻。風雨入前夜。殘月從箕畢。祚宋天無意。淸河渺千一。旣無挽回手。長往終非失。滔滔今天下。何處是仙源。歸來山之中。松菊喜猶存。靑皋時相過。詩軸兼酒樽。一觴復一咏。心事曲中論。</text>
<title>和靑皋六言五首</title>,<text>先好過從三世。知心更託百年。詩思如泉泌彼。金聲擲地鏗然。留約仲春花發。相思此夜月明。藜杖歸來步步。樵歌近遠聲聲。何處得來佳句。所懷宛在伊人。寂寂寒山落日。歌歌白雪陽春。三聖洞奇絶處。白雲深客罕來。松下兒來客挽。少須臾採薇廻。詩去書來顔面。懷君思我夢魂。薖軸玆閒隨分。甘心獨寐寤言。</text>
<title>送客</title>,<text>送客西林日影斜。歸來寒屋煮香茶。雪水添波橋路斷。知應投宿近江家。</text>
<title>亡友道謙 朴海量 遺居</title>,<text>澹對舊遊少一人。圖書遺宅見心眞。堪憐剩得栽培力。竹子梧孫取次新。</text>
<title>奉和子和待我之作</title>,<text>看山何必出山門。况負故人一夜言。三歲逃空今始見。家家悅話舊居村。</text>
<title>矗石樓有感</title>,<text>三百年來今壯士。臨風寄淚長江水。長江去去無竆期。爲問忠魂死不死。</text>
<title>挽李雲五三絶</title>,<text>挹翠古家有肖孫。見君文雅典型存。四十五年何太遽。梧山草宿月黃昏。別路山光水色多。思君不見淚傾河。每歲春三秋九會。座中少一歎如何。與子論心二十年。峨洋古闋已先天。世路傷心人病蟄。那時白馬入墳前。</text>
<title>次海翁 金堯鵬 見贈韻</title>,<text>詩來牙頰動新聲。病裏看書老更精。山人多謝江湖味。野老難忘雲鶴情。入洞支離煙雨暗。濯纓久負玉潭淸。半世經營今始就。不關林外有浮榮。</text>
<title>奉和靑皋寄贈三絶</title>,<text>靑羊宵寐今猶記。春返江南消息梅。至今不返梅消息。頭上那堪霜雪催。嘗於乙未冬夜夢。得春返江南消息梅之句。先府當年扶大義。當牕培植大明梅。爲問如今無恙否。十年浩劫風霜催。鰲山詩糶自先輩。風入金城督課如。一恨那堪今子固。從今飮水讀仙書。</text>
<title>族叔仁夫 東老 以萬曆古錢見遺。賦以志感。</title>,<text>尊周莫謂今無人。萬曆遺圓入手珍。摩挲泣盡滄桑淚。剝底應廻碩果春。</text>
<title>南坡李兄 鐸憲 不鄙見訪。舊制衣冠。又令人一倍拭靑。話次及南坡別業。因次原韻。</title>,<text>十世傳心理我岡。老年棲息別爲堂。至今詩禮牆羹地。依舊主人山水鄕。衣冠東魯尙遺制。文獻南湖見大方。江淮遊覽嗟吾晩。白首何妨學子長。</text>
<title>奉贈靑皋</title>,<text>愛子新梅早得春。淸香先播未花辰。前頭會待爛開日。爲作尋芳指路人。</text>
<title>瀛洲老壽席寄和 幷小序</title>,<text>瀛洲三山居一。一瀛洲之眞。勝似三山之假。是以三山之老少瀛洲老五歲而衰颯甚。瀛洲之老多三山老五歲而行不扶藜。閉戶看書。豈假三山尙不免俗客。而眞瀛洲果神仙乎。瀛洲明年回甲。胤子在鳳聖儀將飾喜。截紙爲軸。徵知舊世好善頌。以次及於三山老。瀛洲固吾願遊而不得。得題名於此軸。去吾身登一閒耳。幸不以俗士而沮却。則迨明年上元月色入牕。爲歌數闋壽章。復爲公一擡眼望南極星光以默禱焉。戀德未曾過里仁。遙遙南北兩衰身。爰居閒闊論心阻。緬憶先交不面親。壽席賀騰難老士。瀛洲爭說有仙人。餘齡四十祝遐百。顔髮從今鏡裏新。</text>
<title>挽金夢蕉三絶</title>,<text>夢蕉翁夢蕉翁。來作主人山水中。名山韻水留仙蹟。歸臥千山萬水叢。夢蕉翁夢蕉翁。平生不忘孝兼忠。先亭先墓殫心力。擧義又存扶植功。夢蕉翁夢蕉翁。觀化如公君子終。改衣更席想先見。了債人閒獨有公。</text>
<title>挽趙靑耕 柄鏞 三絶</title>,<text>回文眞面有伊人。逐臭從來二十春。見時祇覺淡如水。別後相思更惱神。聞君卜築竹林邊。相信心期寒後天。亭畔那堪獨餘竹。思君東望一悽然。艱虞時事說堪嗟。先見如君我所嘉。榮辱俱忘誰毁譽。勝余脣舌老松沙。</text>
<title>奉贐李晩存 仁玩</title>,<text>十舍扶藜往復返。翩然仙鶴駕雲行。樹梢珠露零如淚。似解今朝遠送情。</text>
<title>次贈李道觀 泰魯</title>,<text>相逢幸不及時違。摻手遵遵大道歸。行盡壑巖煙暮處。前川秋月朗生輝。</text>
<title>聾菴主人 盧在奎 結亭於屋後小山。名曰願豐。有原韻。胤子鍾龍求和。</title>,<text>聾去聾來事事幽。小亭剩許百年留。樵弟漁兄襟契合。耕孫耘子農家流。里長桑麻隣社老。園收芧栗代田秋。昇平家國丹心祝。文酒且將隙地休。</text>
<title>贈別姜琴山</title>,<text>新社相逢卽舊顔。曾年逐臭入三山。山有靈根能却老。煩君他日杖藜還。</text>
<title>奉呈尹公三 相泰 二絶</title>,<text>前春逢別錦城西。當日扶倫在藿藜。誰識此身餘萬死。黃花時節又相提。義聲當日幷塤篪。一表那由獻出師。韡床十載硏周易。爲問陽生復幾時。</text>
<title>次呈海雲</title>,<text>幾年滯跡百花深。怕有東風惹舊心。晩守小山叢桂志。故人彈送反招琴。</text>
<title>謹步非字韻。呈丁湖雲。兼簡檢岡。</title>,<text>少小經營老大非。入山休道出山非。人心流水分深淺。世態浮雲亦是非。已覺淵明今日是。誰知伯玉去年非。白髮人閒公道在。蒼顔何妨昔時非。</text>
<title>和朴晩隱留別之作</title>,<text>雲雨冥冥久不收。奇緣留客作淸遊。半日浮生叢桂屋。百年歸夢三花樓。丹藜雲水來仙鶴。白石山菴栖拙鳩。相思相見知何日。千里吳州月上秋。</text>
<title>挽鴉山朴君 源永 三絶</title>,<text>一死扶陽國有人。千秋光岳獨精神。忠魂應化朱雲劒。殿陛頭頭斷佞臣。魯連倜儻應前身。蹈海當年恥帝秦。時子焉知天下士。煌煌史筆傳成仁。茫茫大陸暗煙塵。高潔何山埋玉人。精忠未入光明燭。志士千秋淚滿巾。</text>
<title>靑皋以負上元約。作詩寄意。依韻謝之。</title>,<text>緬懷疇昔十年遊。君已丈夫我白頭。氣節剩看松柏操。衰頹恐負桑楡收。撫劒悲歌燕趙市。採芝高躅方壺洲。上元月夕雖違約。三五揚明有仲秋。</text>
<title>奉呈丁湖雲</title>,<text>樽酒相逢趁暮春。澗花堤柳總天眞。從君剩借前湖水。洗盡人閒舊染塵。</text>
<title>過平岡。不遇主人而歸。以排律二十韻寄意。</title>,<text>曾從瑞石返。晩到平岡休。環洞溪峯穩。繞堂竹樹幽。依山靜界闢。近市囂塵收。有士林端處。呼童松下謀。尋眞行客我。逃鬧碩人疇。我路知無誤。爾師今在不。而來巧値駕。遙憶輒生愁。舍此㵎阿好。更何山水遊。聞知高士行。非與俗儒儔。卜築岡之邃。不牽世所憂。有書偏癖好。無事更何求。小杖輒隨意。名山盡入眸。一生貪水石。半世迷冬秋。詩賴林花咏。蹤隨雲水流。食因書史忘。身被煙霞留。散步樂猶在。微酡興復優。每翁理蠟屐。訪我臨江樓。自顧匏瓜繫。恐添林壑羞。膏車曾未敢。題句遙將酬。他日無深拒。許余共守修。</text>
<title>寄呈趙舜韶 鏞九</title>,<text>樽酒相逢廿載前。我爲丈夫君少年。樽酒相逢廿載後。君已向衰我白首。各住湖嶺三百里。一歲再合亦奇已。賢季升玄亦休休。新安共作十日遊。相隨擬入存心齋。願接主人好風裁。好事有魔天會雨。更留後期尋鄕路。南望不禁停雲思。臨風寄呈數句詩。</text>
<title>次野隱堂韻</title>,<text>靜界卜居野亦山。百年棲屑此中閒。琴書端合終身樂。碁酒聊偸半日閒。可意菟裘將老計。寓情花卉待春還。最奇賢胤傳家業。無事主翁晝掩關。</text>
<title>草坊聯句 己丑</title>,<text>南州高士屋。好雨天借休。李雪山。荊願奇緣重。鼎聯謾興偸。安月山。踏來紅葉晩。寄宿白雲浮。鄭日新。授𥳑誰是馬。賞雪我亦歐。松沙。勝友文以會。長杠筆好抽。奇白水。修身應無累。處世莫如柔。金奎源。美麤殊王石。邪正反薰蕕。安載性。至理紬靑𥳑。閒情看白鷗。安國楨。須和流水曲。頻擧錯觥籌。奇東琯。佳會談風月。大義講春秋。魯泰會。御李雖極感。續貂輒生羞。朴準基。承誨開茅塞。擧德認毛輶。梁在德。夜久傾杯蟻。路阻挽杖鳩。安載萬。天高鴈去闊。賓嘉鹿鳴呦。安載億。君帶瀛洲月。我著桃源舟。雪山。劇喜靑襟集。自憐白髮稠。月山。業難他人仰。命非咱家由。日新。自分草野老。寧作簞瓢憂。松沙。抱連生毫末。煎成見丹頭。白水。幾要驪駒唱。每被井轄留。奎源。玆遊諒非易。於工愧未優。載性。席香蘭心吐。琴韻松水流。國楨。交誼溢華軸。生涯足西疇。東琯。猥擬聲氣合。却恨道路悠。泰會。處仁主有智。求益客難謀。準基。柝罷寒鴉盡。林深宿鳥投。在德。章章黃卷字。箭箭紅心帿。載萬。於焉今夕永。不覺橫斗牛。載億。</text>
<title>挽李應章 憲洙</title>,<text>應章李之秀。吾黨亦稱碩。昔我嶠南路。夤緣牧溪宅。芳年僅弱冠。已許富文識。末契欣有託。相期歲寒柏。伊後踵過我。屢書吐肝膈。慥慥日有進。知行交致力。翹翹鄧林株。英華倍增色。云胡未中身。遽爾千古隔。明湖書中訃。眞夢生訝惑。松窩再傳凶。令我重傷䀌。老友三山頂。謂子一登陟。此生良已矣。休休那更覿。達人盡黃壤。子有得朋益。思君君不見。踽踽我安適。嶺路遠入望。頭流雲外碧。</text>
<title>辛丑十一月。余往定山之藏龜洞。時嶺湖士友多會。將歸出宿於菱巖店。咸以爲不可無記遊。各疏姓名居住。名之曰嶺湖萍水錄。又用晦翁爀曦臺韻以賦之。</title>,<text>吾行歌采采。大老隱薇岑。有孰扶陽植。共君立雪深。惜別菱巖館。那堪萍水心。三山云不遠。他日肯相尋。</text>
<title>秋夕前日。呈尹老石 定燮。</title>,<text>今宵多月色。獨見正堪惜。嗟余病臥床。誰與同秋夕。</text>
<title>難窩文兄周甲。有詩二首。寫出蓼莪情境。仰認孺慕。不可無和。適因南極星放彩之夕。熏香以寫。聊伸祝遐之私。</title>,<text>纔過此日卽新春。追慕曾年陪二親。酒後怳如蟬蛻殼。鏡中却怪鶴全身。心傳臨履爰修祖。訓服先難述有人。字字熏來南極彩。續貂不妨後時賓。啓期三樂樂吾生。此日休悲白髮生。萬轉轉來終有止。百艱艱去勝無生。行藏安遇皆輸命。榮辱齊時見達生。做到六旬無別事。一人林下見先生。</text>
<title>和崔榴軒 遇憲 壽韻 幷小序</title>,<text>余年十七。委禽于帶方崔氏門。榴軒君少余六歲。時尙髧髫。轉眄之閒。同在七十窠臼。天時人事。如流水過鳥。堪可一歔。尙幸君頭鬢少華髮。行走不扶藤。以余不學便衰槩之。則君之平日所養可知已。今年玄黓。是君初度。感懷有述。知舊多和之。軸中不可無吾三字。老年難老最云難。一幷四三福始完。白髮於今公道在。靑陽如昨童心看。克家二肖眞堪賀。知分六旬尙足安。剛喜樽前無異色。招招多少舊衣冠。</text>
<title>和湖雲</title>,<text>縕袍飮水樂余貧。劫後屋嗔來富鄰。一生報國違初日。萬死入山見小春。天下未聞蹈海士。首陽尙說採薇人。賴有君家明大義。賢咸磊落獨成仁。</text>
<title>和寄魏玉隱 錫悅 生朝韻</title>,<text>南極星邊玉隱家。如公八十未爲多。更祝從今達八十。瑤花手折和長歌。</text>
<title>哭丁湖雲三絶</title>,<text>翰墨相隨四十年。晩占湖海作雲山。鰲山春草丘珍月。別後銷魂共黯然。先子贈君苦憶詩。文華頭出少年時。同衰猶復敦先好。百里逢迎每趁期。月溪夜酌別云多。別易會難柰老何。如今好去輸先著。未死松沙哭且歌。</text>
<title>悼魏瑞圭 瓘植</title>,<text>異日冠山石。將題遠遊篇。遠遊有所思。山下主人賢。奉袂雖一二。心畫無虛年。家風尙文敎。世世傳遺編。人與地匹休。名區有長川。高人競相逐。爲見藐姑仙。時塵久汙人。不侵雪膚邊。造軒久未遂。心懸水盡天。世變如今日。膏秣情所牽。人閒若脫屣。公乎不少延。公有得朋喜。達人盡黃泉。卬有喪朋歎。南望一悽然。雞絮遠莫致。蹩空自憐。徒抱帝秦恥。未隨蹈海連。了債少如公。已輸先著鞭。保守舊髮膚。所羡歸而全。爲付一幅誄。置之靈几前。</text>
<title>次趙大山 秉陽 六十一壽韻</title>,<text>緬憶曾年未老時。今吾晩景昔吾知。養性恒占虛白室。孝思三復劬勞詩。有酒邀朋談志事。看花遣日暢襟期。爲君更祝無量壽。南極星光永夜垂。</text>
<title>奉和李南川致維 道默 見贈韻二絶</title>,<text>無術門前喚伯勞。此來未續舊遊遨。丹丘遠涉知良苦。笑過溪邊作後陶。扶陽一脈獨靑丘。可柰寒雲冥不收。且待長風一掃去。與君老作太平遊。</text>
<title>宋二友 來洪廷默 海狂先生後承。過余有詩。遂拚和。</title>,<text>海翁不可見。幸與後孫遊。對君讀遺集。蘭馥滿前洲。</text>
<title>和姜菊村 𢔓鎬</title>,<text>聞名非一日。不見已相親。况復同庚友。重逢衰白身。草交茂叔宅。菊老淵明隣。歸臥三山夜。故情夢更新。</text>
<title>李夢巖 鍾勗 回甲韻追和</title>,<text>少年何日不昌辰。書劒蹉跎老憲貧。樽前自許靑雲士。鏡裏忽驚白髮人。出門滿目滄桑界。入室怡顔寶樹春。萬事無成經舊甲。會須一路自今新。</text>
<title>次姜成五 洙鎬 贈韻</title>,<text>物生有契合。蘭菊或相親。各分有萬里。十舍卽爲隣。</text>
<title>尹友秋塘 恒植 居近紫陽院墟。晨夕寓慕。夢得秋月照方塘之句。詩以記之。輒次其韻。</title>,<text>紫華授受喜同陽。半世依歸俎豆鄕。至今寒水千秋月。夢入君家半畝塘。</text>
<title>呈李致伯 炳灝 壽席</title>,<text>去日幾何來日長。年年此日慶無疆。爲君遙夜分餘彩。南極瑞星天一方。三山齋恒見老人星故云。</text>
<title>次歸潁齋韻</title>,<text>心上潁波無恙流。百廻𨓏事夢中悠。或山或海時同異。某水某丘舊釣遊。歸情月入放鷳夜。前路秋生落鴈洲。勇退當年仙不遠。漢南自此繫虛舟。</text>
<title>贈別金鳳岡 東洙</title>,<text>仙人窟宅有蓬萊。物外淸光客帶來。蹩未成膏秣願。那當共酌流霞杯。</text>
<title>三山齋聯句</title>,<text>鴻濛肇判後。三聖半天嵺。難窩。飣餖東來脈。谽谺南坼郊。松沙。鹿麋朝遠害。虎豹晝常咆。難。列石多奇秀。連環或凸凹。松。山靈應待主。物我與同胞。難。砥柱衝難倒。淸流攪莫淆。松。自存仁者樂。浪受俗人嘲。難。果忘同羣鳥。育英盡越捎。松。其人溫似玉。而我繫如匏。難。傾廈難支木。濁河焉用膠。松。眉愁攢子美。血淚泣申包。難。討復知無計。歸來請息交。松。潯江題菊史。滄海泛風泡。難。驀地尋安宅。驚濤少穩艄。松。丹宜金鼎鍊。種柰石田磽。難。物態索魚肆。淳風緬鵲巢。松。生涯咬野菜。仁術遠廚庖。難。秫釀樽盈酒。薇生山有肴。松。老同伏櫪驥。潛似在池蛟。難。仙響來雲鶴。畫綃織海鮫。松。紫陽排杞菊。黃石著桑苞。難。野老輸芹曝。長安緬渭崤。松。信辭看楚杌。賾理玩羲爻。難。終老玆山水。百年世慮拋。松。</text>
<title>奉贈尹居士而見 相龍</title>,<text>愚谷傳心見肖孫。扶陽一脈破羣昏。當年忍說滄桑事。此地相逢似夢魂。</text>
<title>贈別趙升玄 鏞昌</title>,<text>出門歧路有東西。行邁何人能不迷。君家元有指南語。二字存心壁上題。</text>
<title>田斯文伯謙千里再訪。以先集一部爲贐。蓋欲藏諸金剛之意也。因呈一絶。</title>,<text>先人未遂金剛遊。有志孱孫且白頭。逢君幸寄遺文去。倘副名山百世謀。</text>
<title>悼文繼元 頌奎</title>,<text>昔聞黃鶴山。山下有高人。高人今不見。黃鶴卽精神。</text>
<title>齋居愁寂。朴君純汝 魯冕 以南州詞宗。不鄙酬唱隨。輒拚和八絶。</title>,<text>南國詞宗凡幾家。傷時得句落風斜。寄到三山題感興。一般啼鳥一般花。採薇不必陟西山。一死蹈東萬事閒。生死分明先處了。適來適去此中閒。傷心志士盡靑山。誰使吾君一解顔。昨夜宮梧秋氣早。色鴻天外已驚寒。一表出師酒後歌。出師未捷柰天何。天地夕陽過去後。沈沈長夜更何多。緇塵不入白雲扃。更汲淸溪灑掃庭。不材自分明時棄。月下醉歸花下醒。望裏君家竹下村。樂飢洋泌近衡門。大界如今風雨夕。勉將心燭破羣昏。求志隱居四十年。讀書飮水是眞仙。對月題詩詩已就。東牕紅日尙慵眠。愛子高栖遠市朝。鷦枝依分足逍遙。入山誰是頎然者。默數九溪第一橋。</text>
<title>安公三 圭容 六詠寄意和呈</title>,<text>客至猶嫌津世語。萬山何處更深深。身邊自有無情石。應解主翁不語心。鏡裏偏憐白髮新。少年如昨萬花春。空山獨抱離騷恨。腸斷黃昏望美人。逐臭有人少踽涼。莫將琴嘯坐幽篁。杜門謝客非長計。憂樂中間好兩忘。少年千遍讀春秋。日負初心歲月流。歸泊三山風不動。會須水到放吾舟。漢水佇聞靜不波。狂風昨夜又如何。開花啼鳥非時態。偏向山家物色多。二月三山百草茸。檢春筇屐任西東。趁日思君君不見。樂湖水色尙溶溶。</text>
<title>安處仁 秉宅 將歸。以二絶詩爲贐。</title>,<text>大海之南吾有友。墳前秋草緬雞酒。傷心他日省楸行。爲報故人已白首。一葦滄海浩無邊。去路茫茫水拍天。爲問此時心動否。此心不動卽渾然。</text>
<title>次姜茂如 栢淳 見贈韻</title>,<text>請看小溪水。不忘到海心。衆涓皆納受。然後方成深。</text>
<title>寄安處仁</title>,<text>送君涉海杳何年。緬記牕梅才及肩。梅已交花今數丈。認君闊步十分然。</text>
<title>徐君胤明 疇 寄詩來。怳如變雅中景色。遂慨然以和。</title>,<text>長夜那堪風雨多。支離一枕夢經過。楚聲獨抱金山月。強把榛苓答醉歌。</text>
<title>安君處仁寄詩四絶。百朋不足爲珍。忘拙拚和。</title>,<text>我有悲歌久不吟。那堪大陸已全沈。羲黃虞夏忽焉沒。莫作九原控此心。欲挽淸河洗染塵。舊邦佇見維命新。任他笑罵莫須說。東國春秋讀有人。經營多少摠浮雲。與世相違已十分。歲寒相信云誰在。手折靑松寄贈君。四絶淸詩絶絶佳。爲憐愁寂走林崖。玆閒應報梅花信。第待招招與月偕。</text>
<title>次傳春齋 吳元圭 見贈韻</title>,<text>敷葉開花不暫閒。祖傳孫受制心艱。靜觀萬物皆春意。至道元來在此閒。</text>
<title>和權子厚 基德</title>,<text>一詩宛接顔。十舍見心曲。蕘詢雖感勤。代斲誤繩墨。</text>
<title>次竹坡書屋韻</title>,<text>引水爲塘近水樓。主人聲聞不求求。園筠醫俗符心好。砌菊呈香資客留。山開邃洞合肥遯。耳豔芳名愛實浮。幸與敝居隣一舍。願從暇日梯攀遊。</text>
<title>和梁處中 會洛 見過贈詩</title>,<text>剝底陽生應有天。天山十載姓名全。已驚行色暝生樹。翻喜聲光䨓出淵。堪憐疎拙居人後。自是神交在面前。世級滔滔如一夢。鳳南閉戶覺誰先。</text>
<title>送趙敬文 寅錫 之定山</title>,<text>薇山之下勉翁居。爲有古人採後餘。此去染君一指味。歸分荒谷竆餓余。</text>
<title>和金秋山 龜淵 見寄韻</title>,<text>年貧謀食拙。志士古今同。簞瓢樂亦在。何必筭竆通。</text>
<title>悼徐胤明三絶</title>,<text>翰墨高名四十年。斗南大手莫之先。長卿獨抱淩雲賦。虛老平生漢水邊。時事傷心又涒灘。扶陽一擧共君還。身雖萬死猶餘義。獨抱春秋老草閒。水到船浮定有時。巴山剪燭夜談遲。莫伸志事君先逝。未死故人獨自悲。</text>
<title>和寄潁陽堂 幷小序</title>,<text>屠維大淵獻之仲春。西遊至牟陽。乃尹氏世居也。其先德忠孝。歷歷如昨日事。而遺風尙存。衣冠百家。皆知崇節義而讀聖賢。欽尙咨嗟。不忍卽去。一宿於潁陽堂。舊識新契終夜劇談。臨發。潁陽主人而見，五德主人公三。以河西先生曾經口占居書二韻。添首句一餘字。以爲贈別。歸後始足成。西遊爲訪豔聞餘。山水團環君子居。忠孝遺風今十世。家家解讀古人書。</text>
<title>趙敬文貺以四絶。諷詠數匝。煩襟頓滌。病不能盡賡。僅步一絶。</title>,<text>意表阿誰款石扉。滄桑往劫說依依。嶮巇世路無輕涉。雲去雲來亦是非。</text>
<title>贈徐大雲 相龍 ○幷小序</title>,<text>綾城徐君丙申。以柳毅菴從事。討倭湖西。事不諧。客燕三年而返。古人不以利鈍論事。其義氣固自如也。紆顧三山病廬。爲有曩日同聲。其行不可無贐。赤猿氣節特高孤。同氣相尋不死吾。燕南應有荊卿墓。俠骨至今無恙無。</text>
<title>贈具中立 赫謨</title>,<text>一江秋雨斷平橋。揭厲無心怯晩潮。幾人到此不回首。第見先登隔水招。</text>
<title>崔淳若 濟立 將行。近軆示意。依韻走次。</title>,<text>海瘴山嵐黑不收。送君十舍正堪憂。書中自有能安地。天下今無可起樓。殘景滔滔如水去。別懷漠漠與雲悠。聞䨓振蟄知何日。丹社他時續舊遊。</text>
<title>冠山魏君雲汝 啓龍 從嘉茝還。再訪於三山之广。以一律示志。因步其韻。</title>,<text>舟子招招競渡人。衆生堪惜百年身。天地竆陰吾道晦。東西迷暗異言新。松韻已凋千谷雪。茝香分去一枝春。冠山南望如砥柱。其下應尋路脈眞。</text>
<title>畏友美中 李光秀 見過。示以撥憫之作。輒拚和二絶。</title>,<text>煩君穿入萬山雲。話古談今夜向分。近臘庭梅聊爲贈。花開他日寄慇懃。留客空山雪亦佳。恐君屨冷滑蒼崖。世閒應有扶陽者。一部春秋讀與偕。</text>
<title>朴君致仁 文圭 世好佳士。詩以見志。輒次。</title>,<text>置身何窄窄。先獲卽師襄。世路轉幽險。所懷水一方。無術逬蹄跡。大義獨春秋。寒燈風雨夕。大讀爲君謀。魯得見曾子。喜聞仰仲由。志尙如君好。老夫病欲瘳。</text>
<title>贈李美中</title>,<text>浮生半百已衰秋。手段不堪五鳳樓。憐君才思能如此。老友從今讓一頭。</text>
<title>梁君元淑 會甲 挾書過余。歲暮將歸。留詩三絶。次其首絶以謝。兼示諸君。</title>,<text>世路尋常多別徑。一門道義好存存。寄語諸君君信否。己心元有吾師尊。</text>
<title>李君致先 敎宇 以十韻贐行。乃感興餘意。依韻以和。</title>,<text>知己相逢皆燕趙。擊劒長歌歌且雄。衰甚遂斷四方志。志事揣摩負桑蓬。大官謀國輕房杜。小吏作縣屈黃龔。認賊爲子君知否。傷心時事大脫空。獨有縫掖扶一脈。永夜書燈讀匪風。嶺湖落落不見君。伊昔相求聲氣同。始信名下無虛士。奇事新安萍水逢。幸有神遊朝暮遇。莫將此別說忡忡。吾師不遠在方寸。何數竆山老倥侗。勉及芳年努力做。師心判不負帝衷。</text>
<title>次鄭稺貞 元永 見贈韻</title>,<text>族老兼師友。斯文有艾山。欲超名利外。祇在寸心閒。根固成洪榦。源深見巨瀾。如農先自惰。卒歲不能閒。</text>
<title>謝朴君聖存 心源 長篇見贈</title>,<text>弁髦舊典章。蹄跡今藪窟。東顧鬼蜮馳。西見魑魅出。薰蕕器難同。石下又淵跌。纓冠吾無何。柰此鬭同室。末路見不同。知萬不知一。處世吾有方。如聞壁蟲喞。天運有好還。當中皦如日。聖存同志士。寄我傷時筆。行藏隨用舍。不必怨遺佚。安分與知幾。縕袍華黼黻。試看嶺上樹。晩翠獨鬱鬱。</text>
<title>日新之役。黃君景涵 澈源 最秀。紆顧病广。示志一律。不可無和。</title>,<text>淡淡交契託忘年。可畏後生惟子然。流水行雲皆坦道。開花敷葉是眞天。處動常思尋隙地。圖終正好見初筵。休說時師人異道。一理生生卽秘傳。</text>
<title>和鄭子元 尙悳</title>,<text>孤舟須早泊。前江夕起波。何當看霽景。靑山依舊多。問余棲碧何。嶺上多白雲。此地有暇日。十載空紛紜。魯連去後月。入戶尙光輝。時異事或同。微君誰與歸。而我前車在。努力須及時。我言非老耄。年光不汝私。</text>
<title>哀李陽元 應奎 四絶</title>,<text>妙齡十九儼成人。醞藉如君是席珍。盡日思君君不見。傷心春草望中新。師弟相隨過我頻。爲閒不見每凝神。時聞剝啄忘君逝。幾向林端錯認人。去夜蘭芬入夢眞。覺來不見轉傷神。向時談笑翻成泣。那忍空山埋玉人。往年此淚哭公愚。荐禍善門理乃胡。泉臺花樹應相見。老友銷魂知也無。</text>
<title>金景儒 珍鉉 病愈來見。識喜。</title>,<text>行過危橋坦路登。追惟當日戒心增。若使謹身如謹疾。許君臨履持心能。</text>
<title>康君性緝 煕鎭 同余守歲於三山齋。望見老人星。默禱其親壽有述。因次其韻。</title>,<text>南極壽星照此山。爲親默禱百年閒。難老爰由賢子弟。晨昏常侍好容顔。</text>
<title>安慶伯 昌燮 慈幃。於余爲族姑。慶伯有壽母詩。輒和。</title>,<text>克家三子世云稀。有行有文慈敎依。今年周甲非遐壽。佇見老萊舞彩衣。</text>
<title>崔聖彦 命煥 三山同苦。聞秋將歸。贈一律。</title>,<text>山南燈火讀符書。也識暮朝久倚閭。客心一夕聞歸鴈。齋供半年食不魚。男兒莫負四方志。衰朽已占三峽居。天下而今無可𨓏。及時須造室中車。</text>
<title>答韻贈廉仁和</title>,<text>感君不我棄。紆顧入雲岑。歸去崇明德。卷中路脈尋。</text>
<title>謝宋允甫 宗浩</title>,<text>棄捐何足道。謝世亦離羣。煩君漫逐臭。穿入萬山雲。</text>
<title>贈金聖韶 琬培 歸頭流</title>,<text>見君二八最芳年。早抱奇懷濟巨川。重菴去後猶餘韻。八字元符石面傳。</text>
<title>送金子復 平斗 歸海上</title>,<text>沈沈大陸滿眸荒。乃祖何年入海襄。生生碩果傳心在。會見遺孫北學良。</text>
<title>李君敬恒 錫庸 雲水佳士。妙齡文華閒架不草草。紆顧入山。以一絶求益。步韻以謝。</title>,<text>滔天洪水吾其魚。豈有人閒樂地居。庸愚不及木居士。求福君行計太疎。</text>
<title>贈瀛洲李慶運 啓徵</title>,<text>木訥近仁始見君。明牕盡日坐鑪熏。臨行持贈未花菊。勉蓄芳香霜後聞。</text>
<title>李君寬汝 承愚 過余于錦北寓舍。以涵養爲問。因以一絶寄意。</title>,<text>無私一氣入春林。嬾著枝頭認這心。此中正好看涵養。別處何須費力尋。</text>
<title>送別金德興</title>,<text>山水重重信息稀。那堪今日鴈南歸。及時須惜梅花好。却怕當年春色違。</text>
<title>挽金基廈</title>,<text>千里凶音半夢眞。江南物色摠傷神。生芻一束無憑處。那忍空山埋玉人。</text>
<title>次金君晦叔 暎鍾 見贈韻</title>,<text>格言家訓在。數句見眞心。歸去須努力。勿孤期待深。</text>
<title>三山齋。贈梁君俊汝。</title>,<text>紆路三山步雪來。臨行折贈未花梅。及時應有淸香發。昨夜江南聽地䨓。</text>
<title>贈姜恂民</title>,<text>武夷一脈降三峯。聞說玆閒有伏龍。紆到弊亭曾意表。逢迎却是十年容。</text>
<title>姜君建五相訪於三山一宿。臨別書此爲贐。</title>,<text>舊宅新居隔一岡。我來君去作參商。武夷山色今如古。那日從君借壁光。</text>
<title>次贈朴孝卿 胤相</title>,<text>勤把新春贖舊秋。先人謦欬尙書樓。敢將此句爲君贈。已矣吾生雪入頭。</text>
<title>悼具中立二絶</title>,<text>春初見過巧違顔。留約湖行久未還。一訃遽成千古別。薄緣追憶淚潸潸。人閒石火故如斯。來莫欣欣去莫悲。天理好還知碩果。那時相對典型兒。</text>
<title>許君德仁 日煥 歲暮將歸。以一絶示意。</title>,<text>山溜承承石亦穿。毫芒終見十圍連。春到看花須及早。爲君寄語惜流年。</text>
<title>贈別二廉君敬汝，敬安 宅洙。</title>,<text>剝啄阿誰款石扉。身邊猶著先王衣。寒後陽生消息至。牕梅寄贈江南歸。</text>
<title>哀尹定夫</title>,<text>與子交遊已十春。新枝見訪續丘珍。傷心此日經過處。朋舊相攜少一人。</text>
<title>贈冠山金君 永根</title>,<text>名以永根字汝晦。蓋取朱子字辭來。始信自期元不淺。顧名思義勤栽培。</text>
<title>贈魏子栗 啓寬</title>,<text>天冠特地鎭南維。淑氣鍾人眞面奇。他時誰是孫明復。會待十年然後知。</text>
<title>悼南國洪二絶</title>,<text>少年才識罕如君。心目猶存去後芬。一札誰知千古別。懷人盡日坐西曛。親老在堂終鮮恨。泉臺厚夜未瞑云。聞有二蘭庭下茁。何當成立見如君。</text>
<title>悼金公叔二絶</title>,<text>白露蒼葭久遡廻。伊人有約趁秋來。有約不來因永別。人閒石火總堪哀。三孝家中錫祚胤。謂君不負報施天。早花枉被狂風折。撫念難禁涕泗漣。</text>
<title>洪應九贈詩。有三山卽一山之句。寄意深遠。輒拚和。</title>,<text>一山亦可三。象數此閒在。散殊同一原。無外亦無內。</text>
<title>奉和箕山金煥汝</title>,<text>自我入山後。庶君早一來。長袖存三古。短筇涉九回。許由無恙否。箕峀獨巍哉。趁秋同月去。爲貯菊花杯。</text>
<title>尹生國贇 甲炳 來讀山齋。見老人星。輒祝其親齡。至發於詞。嘉其意。口號以贈。</title>,<text>壽星聞說壽斯人。嘉乃看看祝二人。子看親壽那無理。一氣感通生我人。</text>
<title>奉贐金汝中 庸濟 行幰</title>,<text>毅翁不可見。遼雲緬凝神。腳下有高士。汝中居龍仁。從師同出疆。遼上三見春。昭義續春秋。新編煥四隣。千里寄同聲。相訪寂寞濱。使我十年讀。夜話同一旬。客鴈方春歸。杳茫雲水津。雲水何杳茫。可望不可親。前期未易說。努力勉日新。何當拜遼上。欲寄說難陳。遙贈心上鞭。莫謂南無人。</text>
<title>贈宋壽兼</title>,<text>去夜夢中見汝來。幾人錯認林端迴。柴門剝啄眞如約。起我竆山萬念灰。</text>
<title>次贈朴景有 準基 五難韻</title>,<text>先難後獲事無難。蜀道之難越不難。若曰無難必致難。平地每多意外難。五難加二難。以見世路愈難。</text>
<title>贈崔伯儒 宗植</title>,<text>學菴大節凜生風。意表見君姓系同。宗黨傳心應有受。早歸努力保皇衷。</text>
<title>贈別朴紫溪世華 肇鉉</title>,<text>孤舟邂逅岳陽亭。眞面頭流更拭靑。十日聯筇江樹外。那堪分手返虛汀。</text>
<title>趙君士勇 愚植 紆顧入山。贈以五言近軆。託意過重。不敢率爾仰答。而亦不可無和。</title>,<text>世態如今異。秉彝終古同。耕田雖帝力。蔓草委王風。中行喜獨復。兼善難爲功。繼述有餘地。莫敎負降衷。</text>
<title>次范善中 瀅植 大人晬席韻</title>,<text>覽揆重辰此日至。善家餘慶正悠悠。崖翁氣節能嗣述。悔老文章幾講修。爵秩耀門新降渥。綺詞溢軸舊交遊。滿庭鸞鵠無疆祝。鳧藻龜蓮永可求。</text>
<title>和寄沈景晦 相福</title>,<text>商商世運轉竆陰。姤復相生問易林。蠻俗恥爲東海士。風謠願入南薰琴。扶陽大義論無地。用晦尊名認有心。知子家山多美木。莫將斤斧日相尋。</text>
<title>和鄭樂彥 時海 爲余撥憫之作</title>,<text>今聞不與昨聞同。處世何妨與世聾。匪風數闋起余感。况在竆山落木中。</text>
<title>廉君廷叔早歲幹蠱。不能專心於經子。年三十。始發憤讀書。其志可尙。而頗以晩時自咎。以詩解之。</title>,<text>秋菊春梅各有花。花開當日摠名花。莫將時晩差殊看。萬樹無花獨有花。</text>
<title>趙煕輯 泳善 將赴定山。紆路過余。其行不可無贐。</title>,<text>長龜洞裏有靈龜。叩質何人不是歸。此老應先趍向示。吾行祇怕或疑歧。</text>
<title>崔君敬汝矢心讀書。以詩見志。遂步其韻。</title>,<text>洪水滔滔勢接天。孤舟欲渡問長年。書中自有操舟術。讀到無難利涉川。</text>
<title>次寄權道中</title>,<text>見面今何晩。聞名業在前。卷中有樂地。心上見全天。抱木由毫末。巨泓合衆涓。歲寒百草折。誰識後凋堅。</text>
<title>次贈李而晦 養根</title>,<text>明珠非寶也。貽我五言城。已能見地步。庶不負天明。請看如彼逝。不舍是吾誠。字字皆心貺。沈吟別有情。</text>
<title>酬鄭大卿</title>,<text>吾儒平生事。遠道致重任。君看逝者水。不息是天心。</text>
<title>李泓錫過余空山。一絶以勉。</title>,<text>讓寧家內舊交多。嘉乃垂髫又見過。爲贈一言能信否。當春須惜未開花。</text>
<title>鄭周京 鎬，聖獻 玹，文若 碩轍 顧余山广。詩以替贐。</title>,<text>三鄭三山巧會圓。客愁短燭夜無眠。遠遊湖海良非日。歸去存存讀聖賢。</text>
<title>李敬寬甫千里相過。一宿告別。二絶爲贈。</title>,<text>千里見心古道書。又驚仙駕入竆廬。况是龍溪高弟子。風裁初眼未全疎。全局羣生黑死憂。白冠獨戴秉春秋。尊師心法傳相受。爲感南來同氣求。</text>
<title>贈許遇石</title>,<text>讀書洞裏讀書童。五舍相尋病室中。東魯吾知君子有。翩翩大袖見儒風。</text>
<title>黃君聲遠 鐘顯 過余。臨別贈此。</title>,<text>撞之雖大小。黃鐘元有聲。且莫求人撞。須蓄自家聲。</text>
<title>寄題竹溪堂</title>,<text>老竹溪邊不改陰。至今相識歲寒心。風韻能令人不俗。兒孫承述好成林。</text>
<title>贈別朴潤彥 準敏</title>,<text>南海之南獨有君。那堪歲暮此時分。雪裏寒梅爲折贈。牕邊歸植保餘芬。</text>
<title>贈鄭治運</title>,<text>流行能軆水。凝重可如山。贈渠何所以。竚立水山閒。</text>
<title>贐李國彥 炳宇</title>,<text>莫向他歧惑。道源自有眞。而今多異說。誰是能言人。</text>
<title>金君栗寬，哲寬挾書從余。涉夏告歸。詩以相勉。</title>,<text>越海挾書共弟兄。送君歸覲趁秋晴。老病無堪一臂助。吾心自有吾師明。</text>
<title>挽魏致儉 啓溫 二絶</title>,<text>少年志尙少如君。去後猶餘席上芬。半道凶音驚客夢。屋梁殘月入山雲。卬友冠山先後至。怪君不致袖中書。翻思談笑成千古。半夜誰知耿耿余。</text>
<title>贈沈景晦 幷小序</title>,<text>景晦嶺表之秀。操守文識。久已欽尙。紆顧三山广室。喜可知也。謂將遠遊至薇蕨山下藏龜洞。謁勉菴尙書。遠遊不可無贐。賦此以贈。遠遊無遠遊。遠遊此非時。見今異言異服。何忍聞而見而。衰季幾箇人。不爲聞見所推移。遠遊更遠遊。遠遊云有方。吾聞薇岑龜洞。薇亦作龜則藏。採薇問靈龜。竆陰可扶一線陽。</text>
<title>崔君明善 基性 以其大人忍菴韻求和</title>,<text>兄弟分門子父異。傷心衰俗婦言甘。九世張公今復見。朗州高士忍爲菴。</text>
<title>廉氏齋副正公墓顔。用永思孝享之餘。因作肄業之所。有原韻。秀士在業宅洙求和。</title>,<text>祖賢孫錫類。孝享見思成。傳心開講席。永世聿修情。</text>
<title>贈別押海丁君 奎祥</title>,<text>聖師浮海達人蹈。大陸沈沈柰此居。乃祖遺安珍重意。君能知得讀詩書。</text>
<title>奉贈李泰亨 龍鎬</title>,<text>自憐廢棄入三山。意表逢君劫後顔。手折靑松遙贈別。慇懃爲是歲將寒。</text>
<title>哭安景雲 龍煥 三絶</title>,<text>天資淳謹罕如君。去後尙留席上芬。夢裏堂顔珍重意。翩翩濁世不同羣。竆道論心有幾人。多君叔季任天眞。奪吾一友今何速。瞻望南雲淚滿巾。悠悠萬事總傷心。坐送情朋獨苦吟。幸有承家君不死。肯堂應不負淸深。</text>
<title>有懷鄭君蘭坡 台完 ○幷小序</title>,<text>東匪興亂。列邑奔潰。獨羅倅閔公拒守有力。卒能爲國家誅亂除㬥。爲士林距詖息邪。高風偉節。有辭一世。而所委任軍務鄭君台完。閔公常稱爲元功。雖公撝謙。亦見其義烈。每軍行出戰。奮不顧身。仗劒前進。爲士卒倡。蓋其七戰七勝。未始非鄭君激勵之力也。嗚呼。望風奔潰之大夫。爵祿尙保。而奮身靖亂之壯士。賞典不及。若鄭君者以義吾義死吾死爲秉執。區區賞爵。曷足以動其心哉。爲豔鄭君。得一絶句。非欲以寄鄭君。聊以自泄其壹鬱云。十年寄寓已聞名。名下更欽奮義聲。趁日思君君不見。錦城秋色倍崢嶸。</text>
<title>三山齋寄贈曺一賢 元承</title>,<text>望裏通明恒白雲。此山眞面倘非君。別餘消息通明月。知子深更讀古文。</text>
<title>挽金仁贊 溶烋</title>,<text>如君厚福幾多人。天報亶宜百祿臻。往時談笑今何在。不覺此生夢也眞。</text>
<title>送別姜公敏 仁煕 歸槐山</title>,<text>兩家風義歲年深。末路偏驚遠顧心。因憶山庭槐十丈。春來應作九分陰。</text>
<title>金景儒上元夕觀火一絶見志。爲步其韻。庸寓勸勉。</title>,<text>萬點初從一點明。明心旨訣此中明。昏去明來須記取。眼前線路始分明。</text>
<title>贈崔贊明 庄哲</title>,<text>翩翩雲鶴入篠籠。濫吹爭傳東郭翁。一夜秋風歸夢穩。戛然飛過三山中。</text>
<title>秋山子 金烈 過余寒泉。示以詩稿。讀之。涵蓄淵永。格調淸遠。將還瓻。一絶附後。琳琅叢裏。頑石可憎。</title>,<text>愁殺秋山落木聲。挺然松柏最關情。晩節偏宜寒後見。大冬積翠正分明。</text>
<title>范善中以竹翠亭詩示余。拈首尾韻和之。</title>,<text>腥氛不到一區亭。竹翠山光獨秀靑。勤向衛詩磋琢地。認君志氣確然醒。</text>
<title>遠遊辭。贈魏致儉。</title>,<text>遠遊莫遠遊。恐君騖遠不切己。遠遊更遠遊。恐君卑近不遠志。遠遊不遠遊。自有一副好田地。</text>
<title>三山齋偶吟三首</title>,<text>十載經營始結茅。借棲自足一枝巢。山門盡日客來少。不向人閒請息交。長夜茫茫坐待朝。邨雞唱送數聲遙。梅花見雪應消息。懶策蹇驢渡灞橋。樵歌唱斷暮江郊。閉戶歸來作解嘲。寄惠誰家雙巨口。無人送酒負嘉肴。</text>
<title>遊仙遊洞 丹城</title>,<text>地名良不偶。此日卽仙遊。仙遊去後跡。付與水同流。</text>
<title>泉隱寺。別崔勉菴。</title>,<text>迢迢送客鴈。秋氣入西曛。頭流千載後。後至又孤雲。</text>
<title>寄題講習齋</title>,<text>聞君講習齋。賢主兼嘉客。寄聲寫玉叢。竊附他山石。</text>
<title>和安海史 重燮 見贈</title>,<text>自分棄捐遯此山。浮生偶得老年閒。居然泉石琴書室。風月與吾各一閒。</text>
<title>和靑皋子八音歌</title>,<text>金城一詞伯。貽我麗淸詞。石竇響雅亮。山翁聽解頤。絲管應不及。俚巴空徒爲。竹柏此地佳。招隱恐非宜。匏瓜繫一處。過從負相知。土鼓報新春。野老強攜持。革舊開新式。那堪變於夷。木鐸無孔子。而我將焉之。</text>
<title>丹城赤壁。與諸賢共和。</title>,<text>十七年重到。江山依昔時。交情兼新舊。人事或變移。之遊樂乎在。留與逝者知。蘇賦千載後。復誰續余詩。</text>
<title>柳季䨓 淵根 將行。不可無贐。</title>,<text>武陵一路入花開。取次溪山任朅來。萬疊頭流看盡後。佇聞他日淵中䨓。</text>
<title>贈別河魯益</title>,<text>花開洞裏獨傳春。岸柳堤梅色色眞。個中自有天機在。去去自能做好人。</text>
<title>三恨翁暮春遠訪。贈以一絶詩。</title>,<text>近紅遙碧爛春城。趁日扶藜別有營。迂路入山珍重意。多情劫後一逢迎。</text>
<title>次郭居士見贈韻</title>,<text>剝啄靑藜雪月中。爲憐廢棄問逃空。相對可憎雙鬢白。劇談不覺半牕紅。世似滄浪纓足異。道如皦日古今同。逢迎此夜會心友。寒碧家中見祖風。</text>
<title>次贈安慶伯 昌燮</title>,<text>一氣無私樹樹春。訪花隨柳正誰人。今日生花明日葉。看來正好日新新。</text>
<title>三山齋。和諸生韻。</title>,<text>白雲深處一孤亭。爲愛萬山不老靑。諸生負笈還多謝。細讀無妨隔壁聽。</text>
<title>謝故人乘月來訪</title>,<text>逢迎此地盡荷衣。步月何人夜款扉。從今報客無勞鶴。石逕寒跫宿鳥飛。</text>
<title>登三山齋路中作</title>,<text>幾度淸溪卻有家。行尋一逕日西斜。入山非作高栖計。爲待來春賞百花。</text>
<title>口呼示諸生二絶</title>,<text>蠧魚伎倆食殘篇。澹泊生涯數畝田。書農隨分眞經濟。家世不妨淸白傳。夜久看書燭影纖。峯雲擺月入疎簷。澹餐下妨資攻苦。且奢皛飯有菁鹽。</text>
