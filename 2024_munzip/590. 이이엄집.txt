<title>題金宗浩山房</title>,<text>鷄犬散墟落。寂歷春日午。斷岸頫長流。數柳暎柴戶。山色曖而陰。霡霂和小雨。居人不暇懶。幽事及畦圃。下堂力灌漑。上堂披竹素。</text>
<title>酌酒與李汝晦 仁煒</title>,<text>柴門夕未掩。月上山意靜。一策恣裵回。愛 一作復 此林篁影。我心政怡悅。悠然遇淸境。有客自鄰西。好酒與之竝。相對坐風露。眷言興悠永。</text>
<title>苦霖二旬。分積雨空林烟火遅記事。</title>,<text>庭蕪日以滋。山雨日以積。端居無晤言。虛室自幽寂。定得捐外慮。我性欣有適。書史敦宿好。弄賞竟昏夕。平時不堪貧。何况十日雨。束薪換衾裯。焉得甘毳具。長嘯視鄰里。各各從所務。而我獨無爲。蒼山深閉戶。景晏鷄犬靜。庭院窈而空。樹木曖翳翳。寒雨鳴不終。有人抱高膝。隱坐牕几中。黯然何所思。方擬賦五窮。山舘若無人。終日對喬林。悄然群物閴。時聞風雨音。倚楹遂至暮。湛湛將何心。習靜亦在家。遯迹豈必深。踈屋漏牀牀。荒厨無宿烟。幽獨自養懶。日午方起眠。隨意雜坐卧。神體亦夷然。腹中雖空枵。猶話羲皇年。隔溪見桑柘。藹藹起烟火。靑山倐已暝。寂寞捲書坐。風雨撼茅屋。壞簷時自墮。何以紓我情。園中行拾果。衆人尙佚樂。志士何棲遅。百感暗成疾。杜門經多時。林園有餘閑。數畦榮紫葵。朝朝折復折。歡言療我飢。</text>
<title>夜飮葆眞齋</title>,<text>同襟阻良覿。憂煩無所賴。淸夜宿高齋。明月與相會。花影掩虗牖。幽泉鳴其外。微風動不已。暗香襲衣帶。盈樽湛芳醑。傾盤瀉銀鱠。醉謔莫相誚。顔狀俱老大。</text>
<title>過宗浩</title>,<text>相期積雨時。相逢旣雨霽。新月稍欲生。微雲陰尙曀。茅閣失繁暑。夏木交翳翳。謔浪繼潦倒。凉夜易迢遰。豈無明日好。情歡各分袂。</text>
<title>蒼石齋分韻</title>,<text>沈沈塵臼中。繁憂擾靈府。恒欲見同好。促席討幽素。回顧同學人。南北各馳騖。窮達雖有殊。等是嬰世故。李生有精舍。寄在山之塢。前楹卧閒敞。孤燭池上雨。幽香動新荷。夜凉生高樹。相見未十旬。炎凉已廻互。有酒散襟顔。有詩慰愁苦。古人在貧賤。交情逾貞固。何當共携手。東山夙所慕。</text>
<title>過睡軒。喜李在山偶至。</title>,<text>籬菊日以華。夫子多所戀。睽闕政傷悲。安知忽相見。秋氣晩澂霽。同涉山下院。酒漿互獻酬。嘲戲極懽讌。幽襟未及伸。頹陽已西轉。我心自不愜。抗手相顧眄。但喜盡一醉。焉說貴與賤。無以形跡拘。皓首存眷眷。</text>
<title>社飮日。宿靑楓麓。</title>,<text>風露澹秋夜。片月明林麓。淸景自難度。幽思復斷續。一樽候情人。長歌山下宿。</text>
<title>山居秋懷</title>,<text>寒山滿空院。踈菊明短除。我心適其適。外慮都空虗。牀書亂不帙。林風自卷舒。獨酌自成醉。酒醒山菊發。酣眠豈不美。奈此黃花月。悄然忽有思。鷄聲復欲歇。槭槭林風厲。淡淡山月靜。孤屋倚澗陰。荒凉少鄰竝。歲晏何用賞。寒花照一徑。古人守貧賤。高躅超己領。秋思素多蓄。秋夜苦且永。自無營營意。如何恒耿耿。虛室延白光。依微殘月暎。檐峯聳寒翠。庭菊散晴影。家人勿相撓。庶幾遺心境。稚子苦沈睡。愚媍不足語。攬衣出庭戶。空溪自來去。寒月照黃葉。疎碪響何處。惆悵倚孤石。黯然山氣曙。</text>
<title>蒼石齋夜飮。用蘓州韻。</title>,<text>黃菊已云歇。悵然無所賞。幽意自難盡。坦步成獨𨓏。十月凉如秋。夜色復淸朗。舒嘯造園亭。修修踈竹長。竹下列樽俎。庭宇喜深廣。初月轉寒彩。古木發悲響。偶欵平生歡。豪談脫塵想。且盡眼前桮。賢愚俱黃壤。塵冗日相侵。靜心自多闕。獨立黃花側。秋興爲誰發。鄰曲忽有意。相過暮鍾歇。長笑望寒山。袪袂指晴月。園舘旣窈窕。松泉亦淸越。樽中酒滿盈。良夜恐遽忽。</text>
<title>林子道雪朝忽至</title>,<text>群物何擾擾。浮生何偪側。大都落世網。朝暮牽衣食。寒山政風雪。獨立意悽惻。親屬遠來儀。淸讌偶相得。冬日恨苦短。酒盡心不極。</text>
<title>閱茅洲詩稿</title>,<text>我似蠧書蟲。夙心在竹素。思見卓犖人。快欲盪心腑。茅翁有遺詩。草本得全部。一篇讀未半。肅然起敬慕。玅奧析造化。典則中法度。三復未云足。惓惓猶愛撫。豈我有恩私。中心自皷舞。東人好傳詩。紛然充棟宇。抑 一作倘 亦盡善鳴。無或狥文具。吁嗟傳不傳。亦云關氣數。詎以天所寶。容易爲壞腐。斯文若不喪。知音必有取。感激百歲下。忽若朝暮遇。非能輕重之。此言竟何補。徒然欲一吊。或恐淚如雨。抱卷久躑躅。寒日凜將暮。</text>
<title>早春晴望</title>,<text>力疾試步屧。浩浩東臯望。春氣正氤氳。欣然延我賞。景暄和風起。澹懷自振蕩。美人在何處。佳期久已曠。回首不可見。碧雲空滉瀁。</text>
<title>西園淸夜</title>,<text>微雨灑芳園。水木肇淸夏。新月照南隅。花影低復亞。希心卧高閣。巖泉滴深夜。</text>
<title>夜遊玉溪</title>,<text>佳遊踐昏夕。宿雨晴未晴。雲天忽改色。星月上縱橫。林木偃長蔭。巖谷涵餘淸。人家在幽隱。鐙火相炤明。耳目蕩囂滓。高山凉氣生。登頓恣歡樂。松泉和鏞笙。遂令丘中賞。申我輕世情。</text>
<title>述貧詩 幷序</title>,<text>余生於貧長於貧。迨爲貧而仕也。祿亦貧薄。菽水不能繼。日困於貧。心常隱痛。欲哭貧而不敢發久矣。偶讀韓子哭花詩。不覺喟然曰此無乃我哭貧之先獲也歟。乃作哭貧詩一篇。以罄悲菀之心曲。薑山尙書評其詩。至有時不忍恨。欲放聲街谷。有時便决意。欲自經溝瀆。乙其兩句曰傳有之。貧與賤。不以其道得之。不去也。素貧賤行乎貧賤。今爾世居貧而不能力貧。又不能安貧。不樂貧而憂貧。憂之甚而至於哭。何其繆於君子之憂道不憂貧也。士而讀書。豈有不堪貧。而捨性命者乎。余悚然對曰原思之貧。端木猶謂之病。今余之貧。所謂錐也本无。去年貧今年貧。有所不論。何暇及力其貧安其貧樂其貧邪。憂貧而哭貧。亶亦不宜乎。後謁其詩於醇菴尙書。尙書聞薑山說而然之曰。貧者士之常。貧雖苦。何哭之爲。送窮之文逐貧之賦。皆往碩所以寓諷。然則題以賦貧可乎。題以送貧可乎。古有述懷述酒。述之可乎。爾其擇斯二者。余拜而受之曰唯。卽改書曰述貧。詩凡二百四十四句云。我觀古人心。有感爲一哭。楊子嘆路歧。景公悲年速。賈書憂漢室。阮轍惡循曲。唐衢慟遠別。荊高和歌筑。爲哭何容易。憂憤由素蓄。我哭異數者。未哭淚盈掬。茫茫宇宙間。我生苦不淑。食貧繼十世。末葉尙儒服。蕭索一茅宇。縛在西山麓。枵然四壁立。周旋無礙矚。門有數松樹。出入風謖謖。外慮旣相仍。窮阨云何酷。伯氏早卽世。終鮮仲與叔。姊妹且零替。不肖存惸獨。念我初生時。父母勞愛鞠。三日視掌珠。數齡惜卵育。六歲命不幸。一足跛彳亍。庭闈止慈情。以玆延壽祝。九歲敎我書。頑鈍不喜讀。爲重遠遊學。婆娑於家塾。稍長辨魯魚。頗閱數千牘。二十始敎授。寄食富兒屋。師道不傳久。造次生詆䛢。去學軒岐術。亮難窺閫隩。恐不毉其疾。元氣令滲漉。儻有藥所誤。無乃損我福。醫巫賤技耳。所業徒碌碌。爭如修文章。常時名爚煜。一署里門頭。表我張氏族。不然謝家累。逝將伴麋鹿。渴以飮泉水。飢以餐杞菊。後世仰末照。淸風侔綺甪。佳期不相待。四時紛代續。此志俱濩落。鬢髮已變綠。迨此棲棲日。榮悴未能卜。父母漸衰老。生理日窮蹙。食不調鹽醢。衣不適凉燠。父母縱無言。子道寧不恧。兼之兩乳稚。索飯嗁躑躅。傭書出下策。於人行婢僕。耳目困喧煩。心力疲拳跼。以取喉下氣。一生爲覊束。父母所愛身。往往被捶扑。貪食而忘軀。奚能殊鷄鶩。養雖日三牲。匪義迺爲辱。固知必不堪。著戀五斗粟。二者吾何執。中心搖風纛。夢邨金相國。于時秉匀軸。女行賤自媒。士道恥自鬻。弱操等蕭艾。朽質非圭瓄。素乏待賈資。何暇擬韞櫝。水火所驅迫。尺書上干黷。相公憫其誠。特隷於天祿。伊後吳學士。司準實見錄。端可養淸簡。公務無繁複。一宦恨甚薄。玆恨非逞慾。大廈將欲摧。勢難支一木。才學非韓子。五鬼常隨逐。艱難我衣食。可憎我面目。行事多𨆫躓。十寒纔一曝。一富信可得。矢不讓芻牧。吾言若有假。天鑒孔昭燭。一生雖泥蟠。非欲丹吾轂。十年雖藍縷。非欲身被縠。我有親父母。辛苦飽已夙。我學父損氣。我肥母壞肉。慈親患沈痼。十日九牀蓐。藥餌絶葠朮。晁實闕饘粥。長晝苦顑頷。顔色减豊沃。土房冷於鐵。手足爲皴瘃。路人見此悲。私情矧天屬。然而得一味。旋欲充我腹。豈不愜其口。情愛重舐犢。烏鳥何豫人。見哺心若斸。他筵或當食。魚肉堆如簇。念我父母飢。呑之如中毒。朋故或相招。煗堗偃便宿。念我父母寒。芒刺如背觸。念念寢興際。驚汗衣如沐。子雖廢子職。父母愛彌篤。敢曰恩可忘。非是力不勠。我無二頃田。目不分穜稑。妻亦京洛人。手不解杼柚。夷考平生時。三日思之熟。飮博聲色中。自反亦謂縮。寔是我罪過。方寸疇與暴。責己千百途。思慮屢起伏。人亦有諺曰。救貧國不足。雖有富親戚。長物焉繮屬。所以小子心。永言不人告。文字使可賣。悉我腹中籙。仁人有假貸。畢竟以身贖。百爾謀一錢。進退愁維谷。要假一無訛。便忘憂萬斛。侍下益罪戾。大義反牽搐。昔人戒安貧。吾疑甞反覆。直道事易敗。苟得吾不欲。仰亦不怨天。怨天天譴督。俯亦不尤人。尤人人怨讟。天人無所咎。何况輕嫚嬻。一心在一富。動止贍錢糓。朝夕豊供養。珍錯交水陸。遂令一室內。煕煕以雍穆。念此憂如焚。獨居涕霡霂。歎息復歎息。奄昬至天旭。形殼外具存。神精內傷促。親懿相寬譬。天道本正肅。厥自生民初。貴賤各有局。讀多不解義。亦可謂書簏。古來賢俊者。有勞歌伐輻。孤蘭倚中園。誰肯採幽馥。於陵資李螬。三咽取匍匐。原憲與黔婁。藜藿不自畜。至德若華嵩。千載仰矗矗。物理恒推敓。有剝則有復。爾親雖云衰。春秋紀未六。貧賤豈不苦。庶其成汝玉。上士貴和光。君胡不徇俗。聖朝方右文。群才化棫樸。苟能獲其所。壤蟲笑黃鵠。傅說大賢良。白首困版築。乃哭何遽爾。前修持自勖。</text>
<title>九溪亭子夜。置酒菊花下。飮別盧七惠卿以書記入燕。</title>,<text>少觀輿地誌。史氏之所列。中原天子都。王者迹屢閱。回首千載上。君臣何賢哲。授受見姚姒。輔弼聞稷契。中古漸陵替。神器幾僭竊。大明復中天。貢賦自藩闑。千里望冠葢。周道交蹄轍。小東荷再造。鴻恩天壤徹。穹碑三田渡。慙憤心骨折。嗚呼崇禎際。王風仍委絶。游目河洛間。腥氛彌不滅。中宵忽長歎。掩卷泣以啜。吾友昔遊燕。數爲燕中說。禮樂曁文物。寥然無可悅。冠服非先王。語言等鴃舌。羶肉與酪漿。朝夕事呑齧。北風動地哀。邊土黑慘裂。皇華遺餘甿。有時來相挈。泫然語皇明。氣義感悲烈。聽之徒爲爾。拔劒起嗚咽。耿耿一介士。壯志何所決。盧生乃後來。才氣挺秀傑。弱齡作書記。皮幣隨使節。憶曾朝天日。令我悲益切。痛哭一弔古。爲爾披腔血。遼野絶坤維。群山無嵽嵲。巫閭接天梯。磅礴氣不泄。是時冬月中。朔氣凝且冽。道塗阻而脩。匹馬愁氷雪。萬里送君去。憂心欝如結。載俎肉已盈。擧樽酒欲凸。菊花亦無言。長歌姑與別。</text>
<title>宿松石園。丁茂倫 彜祚 先至。</title>,<text>春興肆冥游。夜裏投山家。忽見欣故人。久坐憐物華。輝輝澗含月。側側庭覆花。雲陰乍改觀。巖壑爭豎邪。沈痾縱大酒。妻譏吾所誇。</text>
<title>偶吟寄尹正路</title>,<text>遊鯤喜獨運。摩雲任逍遙。俯笑鷦鷯羣。繞林空啁噍。女蘿附喬木。緣彼百尺條。弱蔓不自持。到頭多烈飆。夸父浪追日。中途死渴焦。精衛擬塡海。誠力徒自銷。處下惡所歸。在賤辱易招。思量覺如此。長夜坐迢迢。</text>
<title>端居欝陶。分遠望可以當歸。賦得紓懷。</title>,<text>室中砧聲發。庭際蟲聲晩。秋事遽如此。我懷自不穩。塊坐苦无悰。悄對牕外巘。凉風㤪芳杜。相思室非遠。飛雨洗秋空。展眺澄萬象。願言懷情人。孤意空振蕩。喬木際浮雲。亭皋入夢想。寂寂落日時。悠悠平原望。讀書怒嘯吒。掩卷牕下坐。悵然若有失。憂煩如焚火。談論橫古今。嘲謔忘爾我。如何故人心。落落不相可。愁憂無端來。日落柴門裏。東皋有歸翼。餘意候之子。亦知君不至。情懷亮未已。玄髮不勉歡。白首歎何以。子兮迺吾愛。宿好安可忘。幽獨無樂事。歲暮懷更長。淸儀 一作彷彿 若相遇。微月松際光。豈是念榮達。朽鈍非所當。蘭交結深戀。芳躅杳難希。蒼苔翳三逕。平日多掩扉。仰見林間翮。同聲復同飛。皎皎眼中人。的的夢裏歸。</text>
<title>咏懷詩。呈稷下徐都事。</title>,<text>混也鯫生耳。螢蠧做薄技。山鷩愛其影。鮫人惜其淚。幸以負薪兒。知遇大君子。本欲備鷄鳴。匪敢擬狐媚。爲獻蟲鳥吟。猶執羔雁贄。厲夜遽求火。而立喜始㝃。稍到頭角豊。僅能亥豕辨。詎望稱麒麟。端合呼豚犬。靑氊坐可守。素履行可勉。蒼蠅附驥尾。乃致千里展。卵翼愛所鍾。呴濡恩無已。甞聞魯曾氏。爲父於慈止。始信老牛情。戀犢舐復舐。蝟毛磔而刺。其母謂脃美。鄙言亦善喩。人情有如此。駑駘食不飽。瘦骨生鋒稜。早入伯樂廐。日聞聲價增。騈首駿良間。意氣時驍騰。自謂取長途。其力難任乘。獨有戀主心。徒御或見稱。側聞長者言。羔羊跪足乳。仰瞻林上烏。有子常反哺。所生敬而養。禽獸同天賦。大海咫尺間。宛轉轍中鮒。唉彼螻螘輩。甘毳乏素具。楊寶採黃花。餧之黃雀雛。忽遺雙玉環。報謂世公孤。隨矦遇蛇傷。憫憐藥傅塗。蛇含希代珍。人稱明月珠。二物甚微細。我懷徒區區。</text>
<title>謝呈李參判餽扇</title>,<text>甞聞扇之制。媧皇刱其工。草結爲障面。野朴匪飾躬。叔世美品裁。羅紈奢麗崇。摺疊出倭製。便利衆尙同。蟄居困炎溽。斗室蒸如烘。虛凉就流水。淸切聽雨桐。君子贈雲竹。厥德播仁風。動搖掌握間。運移造化功。一吹散煩欝。再噓颺枯蓬。對此忽興歎。卷舒思不窮。人情手雲雨。天時遞燕鴻。愛之懷袖裏。棄之篋笥中。擧止敢自由。委君持始終。豈以寒暑故。恩㤪隨窮通。</text>
<title>和蓮洲子聽琴</title>,<text>秋風汎瑤軫。夜光 一作氣 冷凝指。如何高堂上。忽若深山裏。颼颼萬壑松。盡向牕間起。嗚咽寒雨悽。演漾春景媚。將窮幽妙處。偶得會心理。潛魚時出聽。歸鴻杳入視。迢遰海山空。悵望成連子。令人移性情。昔聞乃如此。我疑枯桐緪。能使含太始。曲終月欲墮。泠泠竹澗水。</text>
<title>午向松石園。用泉明韵。</title>,<text>卧聞雨滴林。起望雲去嶺。陰晴在斯須。俯仰異光景。烟火愁苦溼。枕席覺微冷。蟬語秋尙早。客眠晝猶永。蘧然蝶化周。玆焉行息影。雲衢翮未排。文字名徒騁。一投歸山吟。與子同習靜。</text>
<title>江閣晩眺</title>,<text>野行興難盡。荷策登翠屛。層壁懸瑤瓊。浮鱗躍淸泠。指點數州內。參差來牕欞。濃染遠峰黛。淺抹近岑靑。方余事覊靮。及此塵事冥。歌竟秋天暮。徙倚酒已醒。黯黯縈心曲。迢迢憶故扃。回首江水長。悄然高 一作空 一亭。</text>
<title>後遊栖碧亭</title>,<text>秋日惜短短。山齋燈一炷。良謔匪荒宴。此義於古取。欣欣故人情。相見慰愁苦。歡樂固不常。落葉空散聚。月墮酒未闋。曉鴻來無數。</text>
<title>蓮洲子書速夜話</title>,<text>秋天憺欲暮。獨坐如失意。吾友泉石舊。嘯傲金門吏。矯矯物外想。寄之書數字。儂家近長川。月滿不堪睡。鷄棲苦延頸。鐘動欣倒屣。河漢寫疎木。庭宇閒以邃。耳熱相抵掌。碌碌塵間事。</text>
<title>早向石瓊樓。分韻得三字。</title>,<text>朝夕門前路。東西迷不諳。穹林與邃石。歷歷前日探。山遊多屋居。一旬九烟嵐。巾墊路人誚。屐穿室婦慙。乍得山水觀。自負奇傑男。今晨又出城。豪情車脫。是時陰半晴。衆峯新抹藍。淸泠耳相謀。䓗蒨目與參。襟想入窈冥。自然消吝貪。今我竹林七。豈讓乕溪三。</text>
<title>重過松石園各呼硬韻</title>,<text>在家好讀書。拙妻訕至庸。出門喜拜石。行路嗤足恭。誰知一奇氣。磈礧藏襟胸。朝逐山雲橫。暮逐溪水從。歸卧放嘯歌。自視勝矦封。</text>
<title>答王步庚毛詩集句 幷序</title>,<text>王太步庚本勝國苗裔。蚤歲喪父母。家勢板蕩。兄弟姊妹流散之四。步庚寄身酒壚。作傭保爲命。而晨夜誦讀古詩文。丁未冬。上聞其事奇之。召見應製。仍小字命名。特隷壯勇營衣廩之。賜經書居學舍做講。屢應試。名譽動世。已而正廟賓天。喟然棄講業。歸棲玉流洞口。與余對屋。偶得欵洽。惠以毛詩集句一篇。慷慨悲欝。足令人欷歔。乃略叙其顚末。以和其意。君子有徽猷。民鮮克擧之。鶴鳴于九皋。匪上帝不時。第一解 蹻蹻王之造。誕先登于岸。民今之無祿。未堪家多難。第二解 如此邂逅何。俟我乎城隅。女雖湛樂從。老馬反爲駒。第三解 胡爲乎泥中。哀哉不能言。我受命溥將。侯文王子孫。第四解 佌佌彼有屋。風雨所漂搖。蹙蹙靡所騁。河上乎逍遙。第五解 十月納禾稼。惟酒食是議。適子之館兮。伴奐爾遊矣。第六解 甘與子同夢。永以爲好也。毋金玉爾音。天錫公純嘏。第七解</text>
<title>毛詩集句。申謝餘意。</title>,<text>自我人居居。宛在水中沚。或湛樂飮酒。亦孔之厚矣。其舊如之何。投我以木李。知子之順之。匪女之爲美。</text>
<title>八音詩</title>,<text>金礪受相成。三日便目刮。石鐺沸茶香。論交貧視恝。絲絲鏡中毛。與世多焦鎩。竹齋燎蠟炬。書袠魚祭獺。匏鼎視所被。我吟徒戛戛。土苴賤簪裾。區區君莫詧。革舊塵俗情。從子我車舝。木之不材者。厥壽十居八。</text>
<title>公默移疾。分何如高卧北牕共賦。</title>,<text>日日炎氛內。神襟欝不舒。今朝起豪想。緩屧橋南居。主人適休暇。案上老氏書。留客甚歡喜。置酒病欲祛。經過未帀旬。物色佳有餘。繁芟墻下竹。嫰挺盆中蕖。二者吾所愛。舍此將焉如。</text>
<title>玄致道 喜說 挽 代從兄作</title>,<text>世情若浮雲。衣狗動參錯。白璧獲立談。黃金重然諾。一朝窮達殊。交態隨厚薄。微君孰憐我。六極最貧弱。生齒較一歲。氣臭則同貫。後先朋輩行。賢愚弟兄喚。幸從托末光。竊喜容樗散。我師非我友。英聞自甫冠。夙抱丘壑想。雅趣不與衆。宅內築小臺。竹底延二仲。鳥答伐木吟。蝶化漆園夢。幅巾花影下。時時琴一弄。往往乘暇豫。漫屧過門頭。饋我案中飯。勸我夕淹留。咄咄少時好。相忘其可不。始知故人心。款曲非善柔。妙悟臨池學。平生鬼泣腕。人皆得其肉。我惟寫其幹。幾被豹菴詡。屢起圓嶠歎。世間碑碣刻。太半君濡翰。乍阻苦引領。相覿欣把握。道舊亦已洽。良謔雜酬酢。數杯氣岸高。白眼低山嶽。豪放慕莊列。踈狂擬咸卓。自說從古昔。塵昬少先覺。汲汲稻粱謀。朝莫爭飮啄。光美不外出。三刖楚庭璞。吁嗟高蹈士。見理何犖犖。浮生不滿百。萬事了葢棺。哂彼學仙人。辛苦事還丹。惟有才藝名。千秋流不刊。所以齊彭殤。吾亦從達觀。芳棣竝英華。奇蘭襲遺芬。存沒吾順寧。耳順豈夭云。所嗟後死者。徒然頭雪紛。失我鸞鳳侶。尋彼鷄群。穰穰市陌上。周顧無相於。寂寞發孤嘯。歸卧山下廬。哀韻松風斷。淸姿樑月餘。一作虗 垂泣巾笥間。撫君前日書。</text>
<title>仲秋夜。赴朴勉之 希淵 社飮。</title>,<text>契闊遅徽音。盍簪譚𨓏昔。嗟爾氷雪顔。半爲風塵跡。秋風起懷思。相與慰今夕。斗酒已忘形。胡事賦神釋。</text>
<title>白鴻臚輓</title>,<text>令德聞白眉。賢名稱季方。紫荊悴異宮。鶺鴒欣一崗。數日隔幽明。聽之摧肺膓。西河淚未乾。漆園歌益凉。遂令身與世。大寢成兩忘。婦子同丘壠。週期便成行。千載相驩洽。夷然不謂妨。有弟情何極。春物政敷芳。詎料中身慟。苦纏三巹傷。㷀㷀所后兒。𥠧弱二妹將。故人始哀唱。抆涕聯短章。</text>
<title>夜宿步庚。同松石子次陶元亮桃花源詩。</title>,<text>時俗多異趣。前哲不同世。所以川上光。魯叟歎斯逝。各嬰口實故。交遊亦久廢。鄰舍暮鐙靑。故人來偶憇。慇懃問飢寒。款曲譚道萟。微玆敦宿好。吾駕安所稅。章甫越人嗤。幽怪邑犬吠。明月惡暗投。松風希古製。方此抱沖沖。爾胡不我詣。百鍊化指柔。壯志銷凌厲。舌耕雖勤劬。妻孥啼豊歲。守株與剖珠。吾謂孰癡慧。在昔聞達觀。墮地卽促 一作缺 界。歡樂足眼前。今將一言蔽。身名徒虗耳。同塵百年外。共將氷蘗心。晩暮存素契。</text>
<title>後三夜。步庚所分韻同賦。</title>,<text>竹溪有六逸。玆會叶其數。傲吏言乘興。寒士誇陳腐。蕭條茅室靜。蒼山在門戶。酒冷澀喉吻。詩淸沁肺腑。且從今夜歡。勿言生事苦。古人愛放達。今人患貧窶。可憐浮世累。凄凉言呑吐。墨子堗不黔。范令塵滿釜。誰知遊澤雉。不願在檻虎。有暇數相訪。有尤仁相輔。仰看日月轉。駸駸一仰俯。歲莫胡不樂。前遊已成古。</text>
<title>金自靖翁 鶴聲 挽</title>,<text>昔聞吾從氏。卬友寡儔匹。奉檄毛義孝。行躬石家質。今人鮮知德。大名惟以筆。混在稚弟行。盲心而跛脚。幸爲世舊好。偶得女蘿托。瞻仰如華嵩。追遊苦落落。近得秀句出。高材自天成。下流眩名實。未辨孰重輕。逸少蘭亭記。讀之人盡驚。柱下跡雖屈。甕間道彌隆。俗子或相笑。上士視蠛蠓。衿紳動推詡。恬素乃家風。長逝豈不悲。我歌別有故。親朋誦其文。子孫繩厥武。所懷去冬飮。懸燈寒竹雨。</text>
<title>金伯謙 受益 萱堂回甲壽宴</title>,<text>人生稱周甲。親尊以其子。惟孝能承歡。惟德享厥祉。有一尙謂難。君乎則兼此。春酒介眉壽。慈竹堂北庇。家素傳詩禮。幼𥠧閑拜跪。榮感此日幷。令阮爲成美。圓方匪張設。然後乃餙喜。</text>
<title>入北漢大南門</title>,<text>羊膓百折坂。路盡山有城。城高眺望遠。千峯斜照明。諸天藤蘿暮。鐘磬雲外聲。舊客心已喜。兒童眼初驚。回念所來處。過去如前生。此時逢故佀。幾倍平日情。共說山水好。世事鴻毛輕。里落花樹合。樓堞苔蘚縈。兵氣靜軍壘。時物際昇平。我輩有詩酒。聊作遊山行。</text>
<title>出山</title>,<text>四日名山遊。勝槩說不得。高峰上摩天。登臨望不極。二友踐宿約。來自城東北。一友騎馬出。會之淸潭側。豈意郭外地。詩酒共偃息。澄澄鏡面光。森森鐵崖色。只將去時興。還作來時憶。</text>
<title>文初携瓜酒相招。入水雲屛。</title>,<text>府吏適休沐。巖垂聯緩步。兩袂谷風凉。蟬聲白雲暮。升高一舒嘯。可以論舊故。與爾童丱日。來此歲已屢。湍移往時蹊。松大舊攀樹。呀然杯酒上。玄髮欲換素。塵事苦多端。名境不常遇。</text>
<title>答謝松石道人</title>,<text>艸艸一紙書。修例展仰溸。忽獲十句詩。怳惚疑夢寤。扣之金石響。拂之珊瑚樹。仍作捧手玩。不翅接面晤。伏枕便祛痾。對案卽噴哺。敢視片牘珍。準擬百朋護。上叙契濶情。下論遊遨趣。未及造門屛。豈曰以他故。適困伏暑症。重艱舊蹇步。此懷庶幾察。高躅朝暮遇。</text>
<title>申答餘懷</title>,<text>蒹葭露氣冷。伊人欲𨓏遡。悠悠余之懷。在寢復在寤。秋風吹我思。西掛赤城樹。顧憐分枝禽。光儀安得晤。遙想皋魚泣。益歎楡烏哺。菽水尙患闕。吾身何暇護。刺繡與倚市。由來不同趣。昨日雨如注。物華多改故。起望川無梁。誰致尺寸步。微爾舊親串。賞心何所遇。</text>
<title>樂翁室送千君善卜居關西之金麗垈</title>,<text>老來閱人事。云云異朝夕。所以有志士。隱居同木石。君在山光好。君去山光寂。我眼誰爲靑。我髮空添白。西望一千里。咨嗟雲樹積。妻子共𤱶畝。諸生列講席。別離不須言。俱是逆旅客。</text>
<title>次張曲江感遇詩寄儆齋</title>,<text>澗曲發樷桂。天香播芳潔。巖阿秀孤松。風霜持晩節。自謂相遭逢。翩翩肆欣悅。素非桃李姿。庶無人傷折。賈人品至賤。木鐸聲不淸。偶諧金玉音。共得通神情。嘲哳匪爲貴。貴我識律精。波浪名利徒。然諾無中誠。荷裳與蘿衣。昔聞今無見。須捷媿家室。何况行州縣。綈袍一時事。斯義不須羡。裘葛隨節新。令我䫉美變。慈烏有一子。呴呴勞養息。及乎子長成。母老瘁顔色。子今欲反哺。不幸病折翼。爰止仁人屋。日餽餽母食。鳴鴈日將旭。飛雉起前林。隱之有犬賣。無犬徒結心。五千金幣資。感激一何深。遂令吾爺孃。含飴歡日尋。儻無爾培植。樹木豈成陰。狡兎營三窟。鷦鷯栖一枝。鵓鳩謀太拙。四顧不自爲。傍人助綢繆。俛仰足於斯。風雨之所庇。樂意予獨知。彼哉靡安居。遑遑迷術歧。堂上罷起居。堂下回睠顧。憐玆西山日。頹照桑楡樹。轉輾方寸內。有喜其無懼。恒闕帛煖奉。兒罪誰㤪惡。惠及月制備。推孝仁可慕。喜施而繼貧。自是賢者流。殫力必報賜。亦多執炙儔。楊環曁隨珠。非望亦非求。爾恩轉所重。余懷飜增憂。物有往則復。至論聞前修。精衛欲塡海。海水悠復悠。睅睍若冥頑。醻報不可得。擧首溯高風。瞻戀心翼翼。生兮心勿忘。死也長緘憶。下念鯉庭間。游鸞群弄色。上祈萱闈裡。寶㜈輝南極。願將諸福物。善家注不息。</text>
<title>同公默用雅誦韻</title>,<text>衆裘我披絺。泥濁誰揚波。燕石爲底物。宋人持自多。叔季䨓與陳。絃上奏洋峨。杜康論氣味。老氏求精和。盤飧日有魚。長鋏久無歌。秋芳看欲歇。客懷其云何。</text>
<title>朴聖材楸舍曉起</title>,<text>衆眠吾獨覺。玆意知亦稀。昨來適昬黑。所見恨熹微。鷄鳴高樓曙。蹶然起更衣。寥落荒村內。三角羅相依。延佇意未了。斜月光下扉。</text>
<title>遠景樓八咏</title>,<text>昔聞濠梁客。今見之子歟。圉圉復潑潑。活機欣乃如。道心已忘我。樂意自關渠。偶送枕上蝶。來觀水中魚。華溪觀魚繁霜冒原野。黃雲披交錯。上田輸官府。下田分里落。我負而子戴。同與終歲樂。將擬爲春酒。先彼南畝穫。興坪收穫深山晝易昬。林霏迷遠眺。依依下牛羊。欝欝環碧峭。獨有靜觀者。超然悟高竗。明處一峯開。鳥邊斜光炤。漢美落照湧出三朶蓮。上摩天與參。山精所歊戱。鴻溶一氣涵。朝暮戀崚崿。陰晴恣吐含。奇幻難強名。空翠云是嵐。三角晴嵐笑笑百重花。濃濃一丘林。霞焰氣烘日。演漾波底深。東西隨筆硯。上下綴衣襟。所以詩人愛。不獨踈竹陰。鹿丘花陰蒼蒼杳杳間。視暮樵子過。遠唱落風末。斷續松韻和。嘔啞雖無腔。聽之幽思多。我有伐木吟。時時答爾歌。鷄峴樵歌平地垂日脚。遠色來蒼然。火點沙上村。參差樹阡眠。輕縑碾紋縠。寒水弄漪漣。飜疑數幅綃。罨畵凝素烟。沙村暮烟山山木葉訖。夜色何夐越。墜露如微霰。滿地素華發。盡滌心中垢。添白鬢邊髮。因而寄親友。喫酒對明月。鴿峯霽月</text>
<title>步庚山房。陶詩念子實多分韻。</title>,<text>老懷何惻惻。忽迫黃鍾律。時値大雪止。偶然乘興出。平生跡多拘。此行無或泥。寥落蒼澗曲。王猷談經室。二子踐前言。相見欣是日。交好四十玆。安得情不密。秉燭良有以。諧謔非荒佚。回顧頭上髮。星星變鬒漆。升沈榮辱間。何者得與失。相阻如心痗。相晤多疑質。釅醪兼凍葅。樂意斯焉畢。豈學呶呶輩。沒世少忠實。</text>
<title>聖瑤書室。用白鶴南飛曲分韵。</title>,<text>悵矣歲暮時。獨立蒼山足。心織詎自煗。目畊難爲粟。卬友松石子。生質不覊束。南里有鄭魴。詞華含胎玉。縱爲形跡拘。豈肯狥流俗。吾亦放曠人。平生恥碌碌。曾讀唐賢述。希寶愛相燭。道亦我所好。詩亦我所欲。二者何取舍。玆焉忘寵辱。屈指舊相識。強半在鬼錄。緬彼千載士。朝莫想高躅。君家梅花開。下傾一尊淥。悄悄風雪夜。相對慰心曲。</text>
<title>崔而健 元植 大夫人輓</title>,<text>巖巖東溪丈。先君朋執間。甚荷丈人眷。以詩頻承顔。丈人非不賢。壼內聞幽閒。多服旣且戒。名德齊斗山。恒守衿帨訓。宮事無𠎝慙。勉勖靜好際。方舟議相參。僕御甘苦同。宗婣餽恤覃。從古宜家謠。獨自誦二南。喬木固多蔭。淸水自有源。大家流餘慶。奚須小子言。彼哉暴棄倫。此善未必存。景行衆仰止。紀諶難季昆。二龍幸所串。門闌傳詩禮。矧復義方嚴。日脩惟孝悌。弟兄俱髮白。袒括交泣涕。皇皇弟扶兄。咽咽兄倚弟。纔奏蒿里唱。已發華堂裏。一曲引北風。大道白於水。禮經垂正論。五十不致毁。穹壤罔涯情。欒欒兩孝子。蒼茫際曉色。丹旐東郭門。儀以胤郞備。爵從夫子尊。劒氣初合津。權竁不異原。猶將不盡善。延延遺子孫。昔者輓先生。耆舊憗喪而。今也哭夫人。私心增悽其。荒辭像懿範。寸管何以爲。少小從師遊。古訓有聞之。九疇終五福。微旨仰箕聖。游目千載上。由來少有竝。賢媛撤薦陶。哲母斷機孟。始知才德兼。然後享其盛。芳徽不自蔽。身敎由闥房。芬苾敬爲本。簪珥禮以將。沈珠川生媚。幽蘭風發香。小人只懷惠。不過詫閭鄕。一自稱未亡。深慟止晝哭。素知三從義。十載忍其糓。孝子錫不匱。榮養優天祿。所以山南宅。于今稱巨族。二桂三蕙樷。樷下何纂纂。內外孫若曾。五十五璜瓚。辛苦熊膽丸。日夕戒飽煖。寔由陰功敷。全德古攸罕。不羡鐘鼎富。不貴倉庫氏。吾慕萬石家。人各行質美。敎誡惡消息。恭遵綏福履。世世淸謹稱。齊魯亦鮮比。</text>
<title>公默南還二日。設酌邀飮。</title>,<text>人於百年中。忽焉生悲喜。聚散北去雲。光陰東流水。世事固如許。何問非與是。昔披輿地圖。兩湖壯南紀。聞君七日行。錦江一舍耳。恨未盡壯遊。文章侔子美。</text>
<title>同伯詡過公默</title>,<text>俛仰千載下。誰夢而誰覺。叔世卑農牧。漢廷貴年䫉。伯陽何爲者。蚤能喩大要。群物雖同塵。玄根入神照。裵回嶺上雲。獨立觀高玅。陽陽柱下隱。豈羡羔鴈召。林塘自幽靜。客至諧腔調。樂意北窓下。淸風相對笑。何必登高崗。然後肆遊眺。</text>
<title>初庚日苦熱。趙伯詡至松川室。用雅誦韻。</title>,<text>吾黨有倚樓。相居非艮坤。邈焉黃唐際。俗士難與論。覯止我心夷。不獨風雅存。好樂戒無荒。䧺辯恥不根。以文而輔仁。千載同其源。割肉何太謔。碧筩亦云煩。政値庚伏日。歊炎增眵昬。賦詩爲言志。非欲才相呑。勿謂居室窄。勿嫌沽酒渾。友道本如此。終始相在敦。</text>
<title>癸酉淸和日。玉磬山房分韻共賦。</title>,<text>昨日與子期。今日雨沈沈。佇立思斷續。相見欣不任。携手溪北宅。笑指籬上岑。晩花未全落。幽鳥時好音。雖無杯中物。聊與論素心。</text>
<title>玉磬山房茶會。用劉隨州韻。</title>,<text>鄰曲旣相近。無事日來會。小廬居且幽。左右溪山對。春天氣漸和。群物自生態。顧此愜心賞。良謔笑撫背。禽鳥聚儔侶。林木起香靄。雖在城闉裏。意出紅塵外。樂哉何所憂。貧賤固分內。飮茶一兩椀。胸中破悶礙。</text>
<title>洪僉樞 致禧 室內挽</title>,<text>松隱世稱賢。雲溪里㫌孝。長養孝子門。婉娩遵法敎。于歸君子宅。奉養多則傚。芬苾必盡誠。菃蘭無私樂。肅肅閨梱內。造次備禮䫉。修德受天嘏。其理明甚較。春秋七十七。飜然一夢覺。鸞鵠玉樹藂。藹藹春意閙。貧富非人謀。流慶惟德效。葬祭皆以禮。人心獨無恔。幸蒙夫子眷。徽䂓聞稍稍。作誄無媿辭。所恨管窺豹。</text>
<title>秋雨新晴。天氣微凉。余適吟痾。懷人政切。卧聞季兒朋儕見訪。不覺蹶然翦燈。用陶徵君瞻夕陽而流歎分韻。要諸子各體各筆。用作後日玩。</title>,<text>南翁素多病。歧路疲老炎。近日風雨乖。神氣偶不恬。忽聞諸才子。枉顧不曾嫌。豈意草堂裡。文藻動觀瞻。</text>
<title>金察訪大夫人輓</title>,<text>幼少聞先君。盛德先夫子。柴門辨喬樹。相望南北里。以我爲世舊。令郞弟兄視。出入門舘久。懿範嘗具紀。端嚴有法度。申國可比擬。斷機義方勉。不獨稱孟氏。小哉酒食議。造次禮法以。哀樂苦無常。脩短惟天耳。家督喪中歲。晝哭纔三禩。擧室遭回祿。憂故世罕比。然由陰隲功。緜緜受天祉。榮養慰衰暮。二子從顯仕。縱守三從義。驚恨實胸痞。春秋踰稀齡。益驗仁壽理。兒孫未長成。所願數年俟。延津劒氣合。大化止於此。潭潭閨梱內。闇然婦人美。微誄不可顯。愧非立言士。天寒無生芻。空淚灑生紙。</text>
<title>甲戌仲秋。與愼汝長，金芝山入大南門。</title>,<text>城門際天險。來坐若庭除。左右對雙阜。一道中欿如。保障國之重。倉庫雜里閭。營門號令肅。僧民皆晏居。往年笙管沸。今年遊客踈。豈非歲荒故。秋色惟起余。紅樹紛絢爛。正値夕照初。低處紋錦疊。高處霞彩舒。佳境轉如此。處處留大書。回首憶前遊。一夢雲水虗。屈指七八載。存沒多欷歔。二友隔泉壤。諸子困塩車。欲作懷舊詩。秋思兼以攄。本來風景富。吟之尙有餘。</text>
<title>用前遊長律韻。賦短古分寄。</title>,<text>紅葉衡宇裏。淸蹈高士居。秋逕日穢蕪。晨起自芟除。瀟灑眼中邇。出門吾所如。愛爾窓下菊。愛爾牀上書。貧交喜數見。所適襟韻踈。屬王步庚縹緲游仙詩。名譽傾一城。伊余亦仰止。君子恥過情。孰加水牛譏。君儀鸞鶴淸。獨步風塵表。自許不自輕。愧此巴人唱。腐濁無新聲。屬曹汝秀東朔大隱者。廿載宿天扉。尙爾宦情澀。非爲官卑微。吾家靑山下。每過不欲歸。卧聽溪水流。起看嶺雲飛。秖緣多逸興。夜吟及朝暉。屬朴士執生小聞交際。論道不論錢。世棄我亦棄。榮賤且用天。伊人杳難攀。悵望吟秋烟。一雁忽飛叫。飄葉墮膝前。誰與陳此情。撫卷悲逝年。屬自家</text>
<title>詶玉磬山房主人</title>,<text>巑岏東家樹。葉飛踰短墻。拾之書一詩。書罷發吟長。春風如昨日。爛開花送香。草木亦何意。催我鏡中霜。兒孫恐識此。悠然對筆牀。去年黃菊時。鄰舍酒過牆。有酒尙悲秋。無酒懷更長。朝起餐落英。夜坐嗅寒香。懷人不在玆。只見日風霜。不如掩柴門。移汝共一牀。</text>
<title>冬日蘭園呼韻</title>,<text>我行市陌間。到處意不得。手中乏黃金。無以發顔色。徒爾走煩濁。一氣難調息。豈無牛山木。蹊徑介然塞。澗濱有新梅。日夕吾可卽。非爲詩共吟。非爲酒可食。座中無凡賓。脫略去繩墨。</text>
<title>步庚相速次陶詩</title>,<text>朱門飽酒肉。掉頭不肯去。金夫說貨利。揮手非我趣。矯矯千仞鳳。非欲慕遐擧。材乏周圓器。學短爲人傅。所嗟生有涯。朝夕門前路。寂寂荒山下。獨立迷四顧。如何一人身。升沈異毁譽。偶然得小官。官閑多曠務。年荒四野饑。微祿愧尸素。與子日相遌。淸誨欣契悟。衰暮歲易徂。千端集思慮。空言何所施。掩戶廢舊著。</text>
<title>甲戌冬</title>,<text>壬癸與乙丙。極備傳古說。今玆不幸逢。大如昔年別。矧余近順齡。本來謀身拙。昨日䜺黃豆。作粥色稀㓗。今日鬻紅豆。爲饘味稠劣。冬盤易凍冷。此盂多薰熱。合家當晩喫。其甘芻豢悅。兒小口如饞。或恐生滑泄。老母嬰癃疾。深懼損氣血。仰事俯育際。厥職成兩缺。夫子道德尊。藜羹和糝屑。閔貢善居貧。含菽厲苦節。外此高尙士。滔滔循一轍。三復孔鼎銘。強欲解愁結。西鄰呼癸庚。五日烟火絶。四民困殿屎。通衢卧氷雪。豈無濟活心。我躬猶未閱。吾道且如何。歎息長夜徹。</text>
<title>辛未冬。與好古子，松石子。宿步庚山房。用陶詩念子實多。各賦古軆一篇。今閱原軸。三友已又用此作四篇。余亦走和。</title>,<text>對門賤丈夫。鄙哉吾不覘。共車貴公子。尙矣人謂譖。交際難如此。翟公語逾驗。可笑榮與悴。片夢黃粱店。夫子斯文舊。詞藻春華掞。偶因同學故。早得末契忝。如何久乖闕。令我惄如歉。日夕遅佳音。坐數昬鴉閃。何以慰飢渴。新禁絶醨釅。雪簷一搔首。短章空撰念。前哲曾有言。愼終必在始。吾於人世事。友道亦云爾。無以黃金多。然諾暫唯唯。神交宇宙內。自許吾輩耳。少小志氣合。外物盡頹靡。所嗟家累成。終歲衣食使。陶令高蹈士。昨今覺非是。世紛苦未歇。白髮生如此。山窓夜燈孤。溪上風雪起。于時浩思盈。一半屬之子。素寡偶世資。兼昧理生術。獨於文字間。幽玄極爬櫛。往往乘閑暇。鄰叟忻促膝。破屋無雜物。左右散古帙。微言獲心曲。麗澤十之七。他人雖見問。有懷不肯述。言之見譏笑。拒之懼不吉。豈曰任道存。相戒在縱逸。光陰與君惜。百年固難必。末暮共勉勵。莫使華無實。素絲易爲汚。枯井難作波。咄嗟俶儻人。宿計竟蹉跎。憐爾役役身。所求非珮珂。知爾契契心。所好非綺羅。奔走蹏轍下。日月如擲梭。鍾期死已久。琹中絶洋峨。努力逐時趨。踈慢猶見訶。心賞隨處違。自然成疲痾。儂居十數家。谷邃如東柯。胡不枉一顧。歲晩梅花多。</text>
<title>儆齋賞梅</title>,<text>天寒百卉折。氷雪同沈淪。曰有梅之樹。淸高無等倫。主人愛其花。所取氣味均。朝吟親如兄。暮對敬如賓。我亦同臭者。仄步橋南遵。爲此索一笑。雙屐多艱辛。不須問泥濘。徑造簷下廵。南枝已的皪。北枝初氤氳。花與人相適。澹澹如飮醇。年年見爾好。奈吾白髮新。</text>
<title>金子淑 載明 室內輓</title>,<text>夫子令顯顯。多由閨闥中。對饁敬冀缺。賃舂賢梁鴻。二人雖鄙賤。千秋名不窮。動止盡婦道。餘事不理會。貧富非人謀。一心神明賴。弊裙豈爲愁。華屋不以泰。自從去歲還。家力復稍蘇。兼之鸞皇群。翩翩左右趨。怡然一室內。樂事無時無。嗟哉淸和節。堂背忽隕霜。鄕鄰但懷惠。痛衋云何長。親戚泣有言。懿範出凡常。我無燕公筆。何辭善其誄。生芻有一束。英英四男子。况聞漆園叟。叩缶歌哀死。長男克家業。次男揚休名。素車新阡綠。菀菀開佳城。欲盡未盡誠。送死如養生。陰功有攸助。君子天祿厚。琴瑟詠偕老。五十非短壽。所謂人世福。夫人俱得有。何若此延之。修德享其盛。緦麻前成行。㫌翣道輝暎。哀哀東家孀。生存啼薄命。</text>
<title>乙亥七月十六日夜候曙</title>,<text>昨日過喪餘。節物感秋序。有病不自出。送兒上墓去。荒村無鷄鳴。微月疑天曙。獨坐抱耿耿。百蟲起繁緖。</text>
<title>擬古</title>,<text>采采一藂蘭。持與五陵少。謂非充庖物。擲地半罵笑。趣尙各不同。誰能解其妙。不如置我懷。神襟兩相照。馨德必有鄰。淸風託同調。</text>
<title>移御日志喜</title>,<text>生小出京輦。兒時登高岡。峨峨䨥鳳闕。東西兩相望。佳氣鬱半空。黃道直中央。前後聖一揆。重煕邦運昌。羽旄舞管籥。觀瞻盈路傍。今朝鑾蹕移。黼座面開陽。五雲仰在邇。晨夕珂珮瑲。臣亦舊微祿。歡悅溢衷膓。久沐雨露榮。益近日月光。如將繼故業。更理芸墨香。敢賦九如頌。百邦獻君王。</text>
<title>甲會歌</title>,<text>濟濟齒甲會。陋室西澗阿。仰喜楫淸芬。俯慙非軸薖。羸老十七人。四筵同一皤。顔髮孰衰旺。杯酒暎婆娑。序飮攝以儀。竟日成微酡。歡樂當及時。飛景如擲梭。時方屬夏首。餘花棲庭柯。座間萬枝翁。位德高巍峩。辴然顧余居。可曰聚星窩。盛哉此吾遊。捴計年幾何。古人有行之。請君試爲歌。一千三十歲。壽星席上羅。四七盡會合。稧甲者爲二十八人。時未參者多故云。 復値卌載過。較今者年數。不翅十倍多。何術得如此。在衆心平和。相親膠投漆。相依松纏蘿。瑕纇各容恕。愚言願無訶。吳千根士固。海州人。官郡守。號萬枝翁。李漢臣汝實。慶州人。官郡守。李元豊大有。井村人。官五衛將。成周悳顯至。昌寧人。官五衛將。金景勳大哉。開城人。官五衛將。朴聖鎬子服。錦城人。官僉使。玄啓九聖範。川寧人。官判官。洪聖耉德翁。南陽人。官僉正。金𢊯善餘。仁同人。官僉正。鄭得秀景讓。月城人。官僉正。趙明益士謙。平壤人。官監牧官。玄喜靜致遠。驪州人。官主簿。朴世潤士俊。利安人。官敎授。玄普永愼伯。川寧人。官僉正。李重晉仲明。豊歲人。官僉正。李慶郁郁哉。江陰人。官主簿。洪膺福樂與。南陽人。官主簿。全致敬汝厚。兆陽人。官敎授。金守敬汝直。善山人。官敎授。張錫福汝綏。安東人。白東純公㢸。一善人。號覺非翁。朴象鉉儀父。天安人。號壺隱。卞信圭立仲。密陽人。朴世謙士益。利安人。官敎授。張湜而宅。絜州人。官判官。鄭有芳子新。河東人。官主簿。金頤晏尙玄。漢陽人。官五衛將。李衍九聖用。慶州人。官守門將。趙寬澤元則。韓山人。官別提。金壽權而中。光山人。官主簿。尹致吉吉甫。坡平人。官主簿。</text>
<title>獻楓皋府院君</title>,<text>聞昔一相公。年老厭芻豢。遍索愜口物。偶及西瓜瓣。試嚼爲旨味。嗜之忘早晏。客有候謁者。謂可代羔雁。辛勤曝瓜犀。盈囊悉躬辦。半適乾未乾。深深懷諸襇。長夏牕几下。雙擎正乘間。相公察私衷。欣待如親串。珠玉落咳唾。羽毛生廻盼。愚哉東家子。此事頻竊覸。去殼集其仁。箇箇洋珠綻。効他請暫嘗。辭氣遠傲慢。前者劇芰棗。今也視藜莧。微哂顧左右。豈曰於汝謾。果核類啖蔗。漸入孰尼諫。手拈齒剖際。佳境在周環。溢匊若煼豆。其如苟食患。相傳彼二子。巧拙競媒宦。齊東多衍諺。難分眞與贋。我有赤心果。非媚亦非眩。古來稱壽用。誦讀自覊丱。敢擬美芹採。要佐嘉魚汕。誠切而志迂。恐被傍人訕。</text>
<title>峭蒨東齋。分韻我求良友。</title>,<text>宿念素心人。南村非獨夥。今來願託鄰。其意豈幺麽。莫謂門籬外。古石出磊砢。莫謂室屋中。少梅呈婀娜。只爲雪窓底。陶爐榾柮火。奇文多疑義。細論相訂左。君子無所爭。爭之可不可。歸趣得渙然。决癰而爬瘰。殘冬夜如年。參星高不墮。相顧曰四叟。歲暮玆懷那。詩句復破寂。逸興雜起坐。匪無妻兒好。實感子惠我。</text>
<title>詶存齋次山谷贈晁無咎詩見寄</title>,<text>風人去已遠。周道生榛翳。沂上莫春者。獨立歎無旣。縱然曺劉輩。磊磊才不世。鳶魚及月露。敦尙自殊智。詩亦各言志。本源出經傳。玄玄衆妙門。昔時聞苦縣。漸悟神境佳。其肥乃勝戰。儻欲蹈前賢。多讀斯意見。夫子有高標。野鶴出雞群。跡雖在金馬。素志如徵君。筆底發光怪。濤浪春沄沄。我欲與之友。恐嗔蕕雜薰。知爾喜探賾。專工悱而啓。居室坐澄慮。書帙靜簾几。福田無虗種。一粒萬顆子。爰自少年時。芳譽滃然起。損友爲善柔。益友取多聞。交際問焉如。輔仁而會文。齪齪自其下。彼哉何足云。之子澹秋水。沖襟無俗氛。上田惟琳璆。下土惟墳壚。惟人性相近。所習分越胡。我曾好擊劒。垂老尙豪麤。文字縱所嗜。不能辨蒐菟。吁嗟乎吾生。草木同澌朽。兩間有淸氣。詩人肺納牖。眼前分淄澠。心內明姸醜。松石與漁山。斯世得見不。曾聞積學力。非以一車軌。顧慚鏡中霜。飛騰嗟年矢。竊效長慶集。齊名己所喜。褊師抗大邦。莫若堅高壘。</text>
<title>津寬寺呼韻</title>,<text>初地入雲松。數里淸澗道。金殿麗王作。往跡浮雲掃。洞天極幽夐。周覽卽事好。雨深古寺暝。猿鳥入懷抱。寄語空門友。香山有九老。</text>
<title>譴蛙詩和存齋 幷小序</title>,<text>庚辰夏。余因經書板本校刊役。僦居蕩春緫戎營。山深而草樹蒙密。群蛙散在亂叫。有二蛙逼寢牖。夜夜最苦。使官僮火燭捕之。遷深池中。爲存齋語其故。詩以紀實。余亦續貂。戎壘在山峽。四邊林木森。繁陰雜空翠。恒日天氣霒。余來未二旬。朱暑薰成霖。處處多産蛙。烟蕪交雨淋。一雌復一䧺。閤閤窓下臨。爲客本少睡。憂煩難可任。仰首若出枕。側耳如入衾。叫苦屢蹶起。搔頭時拔簪。夏漏易明發。於焉檐橫參。非思亦非慮。默然坐愔愔。凉蟬語淸姸。高高依欝岑。蚯蚓聲無謂。深深隱蹄涔。嗟爾寸草間。爭吠不自禁。晝閴夜亂喧。斯理那能諶。流光肯遅延。隙駟行駸駸。鶗鴂一以鳴。商飆吹律金。窮迫何處歸。然後悔于今。倘非肆號聒。胡爲爲我擒。從此莫太閙。吾言聽其欽。移去大澤藪。縱性浮而沉。古人取底樂。兩部和邱琹。玆意疇與告。綠酒聊細斟。</text>
<title>早起</title>,<text>早起補日短。神思有餘閒。點檢黃葉樹。復看檐外山。秋色與秋興。只在庭戶間。府中設有事。玆焉且怡顔。</text>
<title>答存齋韻</title>,<text>禽鳥㤪離群。吾亦歎索處。畫省日盍簪。何謂比羇旅。宵燭繼朝霞。杯杓間笑語。官事會有竟。此情留不去。</text>
<title>冬夜</title>,<text>達官愛林泉。窮士羡華屋。金無買駿骨。珠有錯魚目。尼父彖屯亨。老氏悟倚伏。浮生百年內。不滿泡一掬。虗名竟何益。光陰老逾速。爭似就梅下。傾爾芳醑熟。</text>
<title>賀上楓皋永安府院君壽筵</title>,<text>山木老冗長。有實亦匪夥。訝許體㨾同。多圓而少橢。其津蹔膈快。其味難腹果。秪爲竹葉色。或恐稱觴坐。昨夜望北斗。輝輝明如火。北接玉壺天。光耀萬丈嚲。一摘復一摘。綠染袱以。猗彼樽俎間。登之可不可。綺饌四筵徧。並列知璅璅。園棗頰初丹。野桃節已左。此雖時物賤。自家名弗墮。仙人託交梨。宴會用則那。尊貴祝凍梨。浮垢面類頗。矧是君子德。醉飽深所荷。欲進發騂然。欲止心未妥。朱櫻與美芹。前哲先獲我。數爲大衍數。數且云幺麽。從今五十歲。歲歲擬一顆。縱異黃金百。獻壽誠未惰。</text>
<title>送別山泉金上舍子幕入燕之行。用左右就養無方分韻。</title>,<text>丈夫蓬桑志。盛年無不可。豈宜齏塩間。長守書燈火。中夜發孤嘯。區區此海左。元龍氣百尺。陳思才八斗。一登萬里程。河山素志副。雖有翁紀倫。屈指鮮出右。每於使車還。興歎觀覽富。吾亦好探古。筆底句或秀。徒被鬼㭨𢋅。夙志坐未就。孝子愛親心。自然而无彊。乃者從之行。非爲遠遊壯。驅馳異家居。服勤專致養。造次勉令德。保重千金軀。擧目帝京裏。風景曾不殊。潛吟下泉詩。斯意知也無。伯氏十載前。佐幕鳴文章。仲氏又接武。聲價相頡頏。遂令二陸美。咸稱在東方。</text>
<title>次勉之韵分寄</title>,<text>生長蓬蒿室。一朝名騰上。屈身爲甘毳。事事違心賞。自是抱利器。刀筆非所掌。高樹悽風急。襟懷欝不敞。日思返初服。拂衣勇孤往。書籍豈甚解。陶琴貴無響。君家克繼述。橋梓喩俯仰。屬栗陰翁綠耳出渥洼。躞蹀雲衢上。軒驤意氣豪。一城同嗟賞。朽索亦難馭。行止轡握掌。所向鮮儔匹。王道本夷敞。逸足足云展。大來卽小往。感激主人恩。時時嘶長響。平地有缺陷。莫使首常仰。屬禮伯栗陰長男少無功利想。游心靑史上。養親雖多歧。鋤犂愜素賞。妻子幷勤力。腁胝我股掌。羲皇村名美。滿地烟水敞。居貞不絶俗。城闉時來往。鳴鶴在九皋。其聲雲外響。孟嘉與元亮。千載名俱仰。屬蔣景洙栗陰內甥商量世間事。籌策誰爲上。嗟哉楚山璞。三刖乃見賞。汾水起秋風。吹墮承露掌。氛雺一掃廓。然後天界敞。莫道自反縮。萬人吾可往。試扣泗濱磬。古今不同響。君子善推移。良士知偃仰。屬庾虞衡𨳲戶歌慷慨。聲音雲霄上。梅樹開已盡。歲晏何所賞。朝來試外窺。雪花大於掌。四望積凝素。山屋益虗敞。金夫不我招。鄙夫吾不往。寒鵲集空厨。隔宿舂一響。縱然稱孤窮。後世誰有仰。屬自家</text>
<title>閑居</title>,<text>儂家在幽僻。非隱而似隱。偶有小園林。棲息古人近。士若善嘉遯。志高名欲泯。床橫一張琹。弦上松風引。架堆數卷經。兒曺爲師準。興居日以適。家事昧緩緊。譬如九方歅。相馬略䧺牝。但解魚鳥娛。此外未暇軫。陰晴雖百變。佳趣隨不盡。咄哉北里兒。踈慢謾相哂。</text>
<title>衍夫衝雨獨訪</title>,<text>角峴體勢長。相居如腹背。兩家辨喬林。風月同一愛。咫尺勞夢想。不若來面對。山齋如昨日。聞見固自在。但恨此中趣。諸朋雨阻礙。</text>
<title>擬古</title>,<text>閑時起妄想。長天鵬之背。芳蘭生道傍。行人看不愛。獻玉楚王庭。被刖非失對。隱見俱爲病。善道果安在。爭似放心神。八極無掣礙。</text>
<title>雨晴</title>,<text>雨止晩天凈。胸襟如撥擁。微凉忽生枕。乃知樹陰動。新晴慰寂寞。閉門養自重。終朝憺無思。慧語鶯見寵。</text>
<title>閑居</title>,<text>生平少同調。出門何所投。欲仕非材具。欲隱無田疇。姑與將文酒。暇日作閑遊。</text>
<title>雨中獨坐</title>,<text>暑氣忽成霖。昨霽今復雨。視彼嶺上雲。東散忽西聚。多謝客不來。景物獨收取。中園有閑處。竹樹且可樹。自手誠所安。不須煩僮豎。</text>
<title>存齋獨訪</title>,<text>昏曉雨如麻。兩地思不見。嚶嚶伐木章。誦之三數遍。驚看存齋老。忽叩柴門扇。留坐屋西頭。簷溜書幔濺。所喜論舊故。所愧無餚饍。毫端落琳璆。壺氷心一片。</text>
<title>客至</title>,<text>城中盡輪奐。君胡爲我家。春光雖已遠。夏菓留物華。試誦杜子詩。點漆而丹砂。他人困火宅。此地足烟霞。乘凉有高樹。未夕樓陰斜。匪徒今日好。秋風又桂花。客至自掃逕。客去自上關。我樂不爲疲。眞趣在此間。此間底所愛。樹上有靑山。遊止日隨便。時論猶駁斑。烏兎本多事。朝暮升而沈。秋風一飄拂。志士感何深。雖在炎熱時。不依惡木陰。寥寥山宇下。宴坐戱五禽。自與人事踈。偃息泉復林。妻孥百年居。尙不解吾心。</text>
<title>哀金文初</title>,<text>黃鍾月初七。好古子長逝。惜哉詞壇伯。芳名遺滿世。行年六十九。窮達如驛遞。家有克肖兒。先聲亦述繼。竟未得面訣。辜負童稚契。寸心寄一嘷。風雪夜臺閉。</text>
<title>需雲歌。謝上酉堂金尙書饋週甲讌饌。</title>,<text>山川所噓氣。曰雲古書云。常近蓬萊殿。復接沁水濆。一片成五采。蓊盎爲霱雯。昨興月城邸。崧高耀星文。星躔甲初回。弧矢凝瑞氛。膚寸上於天。天和與氤氳。允矣君子以。宴樂竟朝曛。門巷車騎屯。賓筵簪珮殷。主公居達尊。高坐鶴髮翂。紫荊三花樹。聯綵發奇芬。兼有不速客。岡祝千百群。仙葩映盤盂。魚果麥菽蕡。臘月梅又繁。滿室春風薰。同雲忽吹散。歡情排雪雰。燕居匪東山。招携遠紅裙。踈遠尙不遺。惠饋四布分。朱盤到白屋。合家色欣欣。揭視盤中饌。玲瓏錯綉紋。其餠許兒童。其肉勸細君。或恐諐攝生。取輭爐照熏。俊味無不具。薑桂雜羶葷。面光枯腸潤。飽德疑酎醺。折甘而分少。恩渥詫吾軍。須臾女奴還。窓外說慇懃。行路正繁華。飮食來往紛。往往秦樓側。觀者聚如蚊。相謂有福物。攘奪類犬狺。老翁立舌嘖。稱譽何沄沄。猗歟此宅爺。嘉運値華勛。信知永世風。任職盡忠勤。願言壽喬松。頹景長若昕。願言茁孫枝。頷之如郭汾。需雲終貞吉。純嘏享无垠。遇旱作霖雨。環域安耕耘。混也喜蹶起。側耳斯語聞。記實呵凍筆。將以告來雲。</text>
<title>次起山金上舍遊九曲園韻</title>,<text>我知石家園。周旋不盈畝。爲其在幽境。時集林泉友。朱炎日歊戱。山翠濃於酒。鳥獸不驚人。閒閒自飛走。枕簟有餘淸。團團蔭槐柳。蔚然霞上作。讀之山下牖。鏗鏘振金石。璀璨列珠斗。雙柑再聽鸝。抗言問可否。</text>
<title>謹次淵泉洪尙書中興寺夜之作</title>,<text>固知北城裡。花宮倚林樾。大人偶來宿。是時雨後月。峯高月易隱。鳴泉夢恍惚。玆境不得陪。聽泉深省發。</text>
<title>謝上黃山金尙書</title>,<text>伯樂畜羣馬。一馬本老疲。飢卧氷雪中。仰號望芻萁。主人愛物仁。慣誦唐帝詩。惟朕心肯日。卽汝命通時。一千靑蚨羽。一作葉 飛下黃山陲。東市買薪還。北市買米來。合家擧欣悅。顚倒爇而炊。凸盂新稻飯。老少爭喫之。寒妻弩身直。衆雛枯肚滋。不意嚴冬節。薰風滿室吹。不意苦旱 一作渴 辰。甘霈自天垂。頃刻變氣色。陽和溢茅茨。適値母亡日。兼具庶羞資。在情不在物。感激銘肝脾。生世何所報。冥報以爲期。</text>
<title>簡上及健翁金參判</title>,<text>冰雪變霧雨。冬候吁可怪。文豹深窟宅。疲馬困湫隘。丈泥淹寸步。北山如天界。未能百弓地。迎旬阻參拜。曩進一冊子。筆削聽敎誡。鳩財付剞劂。駒隙惜流邁。謹倩赫蹄飛。每因黃耳掛。大人情不專。小人心靡懈。曰雖有桑麻。詎爲棄菅蒯。煩瀆不知止。主臣替陪話。</text>
<title>丁亥臘月。癡叟洪尙書以特旨除內院提擧。監製瓊玉膏于北漢扶旺寺。送扶舁見招。先行西郊。道中口號。</title>,<text>山城去天尺。延矚心賞諧。蒼松萬千樹。六花開亦佳。到此有懊恨。未逐後塵偕。縱欲留行跡。大雪 一作雪深 恐復埋。</text>
<title>入寺</title>,<text>少小喜文章。其樂遺絲竹。自謂遇佳境。每出別機軸。何處賦新詩。己公有茅屋。丈人愜眞契。喜與白雲逐。時時有所述。許令吾輩讀。跡雖寄軒冕。心乃在樵牧。粲然霞上作。筆花吐芬馥。天敎內院官。適副志願宿。前春及今冬。山水悅心目。寺壁記後遊。車馬覺路熟。飛潛自有時。龍蠖各異處。遂令謝安石。珩芾未能去。薔薇幾度花。卽今以吾慮。遨遊非東山。聲伎悉屛除。風流與文雅。所以蔚名譽。霖雨望宰相。畊犂安民庶。但爲山水佳。佳句得神助。勖哉大隱情。嗟嗟無與語。</text>
<title>寄宿野莊</title>,<text>晴月正高溪流靜。溪上團團楡柳影。踈鐙遠郭響機梭。細語隣人汲山井。晩來偃卧草堂幽。虗牖蟲鳴淸夜永。</text>
<title>田舍襍興</title>,<text>隔籬鷄聲曉山靜。數家殘月桑柘影。男女相喚赴耕耡。各把田器出閭井。陂塘一路轉虛白。水涵天光相與永。山中不知風露重。平朝始言衣裳冷。春晴川一曲抱墟落。家家門逕夾長薄。麥氣虛凉午風輕。永日繰車鳴索索。丁壯盡趨壠畒間。朝出暮宿今如昨。所要沒齒求一飽。不向人前說苦樂。夏秋山一逕貫林藪。寂歷寒花間踈柳。山下孤村澹烟火。時稼半黃十餘畒。父老相揖籬落間。雞豚散出茅茨後。農談竟夜肆筵席。浪藉紫蟹兼白酒。秋十室同井復同道。門巷蕭條揜荒草。霜露凄漫川陸間。茇舍月曙聞鷄早。官租已輸役車休。數處塲圃空如掃。農桑矻矻以窮年。子孫已長我已老。冬</text>
<title>偶過千二君善玉溪移居</title>,<text>我年昔在十六七。來遊此地無虛日。一水一石吾所有。洞中纖毫看周悉。來時去時愛不忘。石澗之上數間室。惟君妙齡善嘉遯。先我卜居守貞吉。我豈沒齒役役者。卽今未暇循口實。柴籬以西有餘地。起居與爾最相密。他日如有三逕資。終當雲卧飽松栗。</text>
<title>偶逢好古子。戱步東坡韻。</title>,<text>作歌須可爲下里。皷琴亦莫彈流水。知音難遇古所然。此道吾可告吾子。高調特行衆所忌。有則羣罵一時起。王良伯樂死已久。世人誰肯重綠耳。俯仰嗟我六尺軀。胡爲拘牽樊籠裏。于今屈指十載間。底事得喪底悲喜。象外林壑有閒地。一生勞勞何乃爾。蠖詘泥盤非余辱。家無儋石非余恥。蘭芳菊秀自有節。一時榮耀焉足恃。茅檐炙背有妙理。九重吾欲獻此美。</text>
<title>松石山房欵文初</title>,<text>我聞昔日龎德公。妻子携入鹿門山。今見之子繼高蹈。早秊遯世養眞閒。歸來之辭眞藥石。勸我性命自愛惜。殷勤授以轉丹法。八還九還壽可益。况復卜居塵世賖。蒼松綠竹仙人家。我亦永謝區中緣。從君日夕餐菊花。</text>
<title>杪秋西麓値舊知</title>,<text>浮世悠悠不可道。吾生白髮亦何早。服氣養生竟無賴。人間難得靈芝草。平生骯髒發悲歌。數聲直上薄秋昊。童穉拍手左右戱。焉識此人此懷抱。長繩無因繫白日。我一念之心如擣。昔時渥然美紅顔。伊今忽欲成枯槁。雖有同袍隔南北。一回相思一回老。凉雨新晴露氣零。各言西山秋色好。巖楓澗菊夕陽時。短衣弊屣相顚倒。上有松柏靑且直。百年貞固常與保。</text>
<title>暮春西麓</title>,<text>南征北還日矻矻。歧路度盡芳菲月。一樽相喚春山下。好鳥相和鳴滑滑。䓗蘢佳氣長安道。上有峩峩雙鳳闕。千門花樹白如雪。四山斜日光映發。君不醉時莫言歸。恐使流年變鬒髮。</text>
<title>夏夜飮洪子章 明爕 溪亭</title>,<text>潦雨如繩三十日。出門入門愁溽炎。絺衣赫赫若縕袍。一身如沐流汗沾。蔗漿千鐺竟無益。暑暍年來空復添。故人招我飮溪閣。耳熱頹卧水前檐。川流淙淙爽頫聆。星斗燦燦欣仰瞻。風露半夜産微凉。肌骨泠然如受砭。厨下燈花相往來。盤中堆錯魚果兼。一獻一詶共百拜。君子之德尙謙謙。人生取樂足如此。百歲塵網胡拘拑。</text>
<title>李德章以差員奉命之完營。別猶數宿。懷想益切。追寄郵筒。</title>,<text>臘月三日黃昬初。與子乍別西垣掖。于時天氣大風寒。霰雪飄飄灑微滴。家居猶且苦冰沍。之子况有千里役。平日情踰骨肉親。歲暮忽然成踈隔。居人心事縱酸辛。行人意氣何烜赫。手中雙捧紫泥書。行出都門天欲白。馹騎先後疾於飛。翩翩若騁排雲翮。全州客舍痛掃漑。蠟炬獸炭當永夕。衙吏進食趨廣庭。官娥曳裾擁華席。耽島冬橘燦如金。魯城春酒寒且碧。左右供給無不足。勤之有喜慢有責。宦遊得意有如此。誰謂長安折腰客。異鄕行樂不可極。年華冄冄恐虗擲。玉溪飮罷一轉眄。昨日懽遊今成昔。肯念貧交別離苦。夜夜徒使夢想積。</text>
<title>贈金義卿</title>,<text>昔者門下獲相見。公時老蒼我髮皁。如今少弟項領成。嗟公頭須欲生皓。憶我総角童昏時。與公叔季交遊好。中間雲泥倐兩隔。十數年餘無一造。比看兄弟六七人。榮途一時致身早。伯氏英俊仲氏武。聲名喧藉播浩浩。夫子更用經術爲。探之奧實達華藻。別駕之任試長才。門戶富貴飫錦稻。賤子無能緣殘秩。有時幸得蒙接討。促膝若當了公事。縱談抵掌愁絶倒。雙眸炯炯光照人。䧺氣卓犖橫晴昊。適意坐讀左氏傳。胷中歷歷王伯道。平日自多稽古力。視彼溟渤愧潢潦。庚戌季冬有朝命。頒出多士詞賦藁。公於是時幹其役。眷我惠澤如潤槁。書生窮薄無報效。勉公令德兼壽考。衆人結交羞貧賤。公獨不然愈愛保。當世流輩徒紛紛。冰炭悠悠滿懷抱。人生本自感氣義。交契何問年少老。五斗司準最困者。數間茅屋掩秋草。玉溪水淸石壁高。洞天新霽澹如掃。我願此時共携手。百壺如澠酒不燥。頃年投書未蒙答。口雖無言憂心擣。故交情懷念得無。竊譬草樹悅春皞。</text>
<title>晩翠亭朴丈 永錫 輓</title>,<text>先生之道何艱難。七十秊來嬰飢寒。膏粱文繡亦不願。德旣醉飽仁履冠。要津利窟跡已斷。極功修養心界寬。混也昔在十八齡。摳衣丈席前執經。環堵蕭然翳蓬蒿。一架詩書開小亭。尙有室中藹春風。不識門外通雲程。宮墻數仞仰彌嵬。俯就汲引老不衰。幸得及門久親炙。雖欲贖身非例哀。賴有胤郞守故廬。克繩其武賢而才。不有平日存感慕。如何人稱君子人。董帷寂莫掩靑山。黃鳥花依舊春。衡門斜日抱殘書。埴迷方空踽凉。自嗟生前未卒業。那擬歿後能繼名。情似季路爲請禱。義愧子貢終守塋。東風吹送露歌長。賢達無奈摧心膓。斯文隆替亦關運。吾黨疇依涕淚滂。</text>
<title>雨中過松石園</title>,<text>世故如網身縶韁。恒居欝陶神不揚。西園夏木秀千章。黃鳥時時延我翔。柴門一片入相望。澗阿考槃吾友良。學誦孔周賦荀楊。其道窮 一作非 耶屢絶糧。綠蕉衫袖碧蘿裳。盡日怡然巖下房。南東鄰曲來相羊。誰爲交好王與張。卬非顧爾爾顧卬。老石蒼松欣扶將。貧賤之知愼勿忘。玆遊亦恐不可常。百年飄蕩如風狂。壯者已衰少者強。沉冥潦倒豈太康。憂樂都欲付索郞。</text>
<title>夜宿普光寺。用少陵韻。</title>,<text>夜與老宿宿空門。林猿已定階乕蹲。祗林寂照慧火影。覺花凉涵甘露痕。緇衣靑衿雖異調。吾道禪理堪一論。案上無經櫪無馬。遠公支公今幾存。愚僧不曾修凈業。五穀金玉孰貴尊。尒們粒食是帝力。朝夕只言受佛恩。河漢橫斜金殿靜。蓮漏迢迢如星奔。儻借眞車到彼岸。吾學無生返宗根。</text>
<title>觀東嶺瀑</title>,<text>木末縹緲照斜景。行入舊日招提境。忽驚殷殷雲外響。復覩蕩蕩空中影。未及源頭三數里。魂已辟易毛髮冷。奔雷暴雨起咫尺。偃虹翻雪變俄頃。千聲萬籟一時喧。久之捴爲空山靜。槽溪奇絶朴淵䧺。吾於此地超會領。世人不識水窮處。但望蒼翠橫雙嶺。</text>
<title>壬申初度。設小酌于松石園。</title>,<text>憶昔年志富彊秋。事爲出入行自由。當時只負不覊姿。短後衣下懷蒯緱。農工商賈笑不顧。螢囊蠧簡勤獵蒐。五斗紅腐豈素志。爲貧而仕學非優。斯文文初君善徒。粤自丱角膠漆投。良辰佳境足歡娛。朝游暮訊情綢繆。悠悠五十四年間。鼻端閱盡薰與蕕。煉丹金鼎亦云妄。摻瑟齊門違身謀。成名不過一詩人。到處噂沓紛逢尤。剛腸傲骨衆所惡。百鍊化作繞指柔。吾以降兮秋之仲。樹間高風聲瀏瀏。高風老蟬懷無已。未知故人如儂不。一笑擧袂望秋山。盆中酒醪氣濁稠。四筵濟濟列羣彦。揮毫吐辭鳴琳璆。蘇君在時儀敢言。吾詩等是蟲鳥啾。當世良醫竟爲誰。自慚滿籠幷勃溲。所幸慈母期頤在高堂。歲歲此日膝下欣猶猶。內有十五仰衣食。外無二頃歸耝耰。久聞瓦釜作雷鳴。又見莊馗舞鱓鰍。不如乘此晴景話平素。峰頭新月纖於鉤。</text>
<title>自歎</title>,<text>老夫一生多悲傷。少小爲學未窺墻。所好偏得雕蟲技。偶有得意氣軒驤。嘲風批月有底樂。識者無語哂我傍。跳丸日月不相待。鬢髮已飄鏡中霜。安於小成昧大道。功無日就而月將。自謂至樂莫過此。坐忍饑寒定鉛黃。大人奬翊縱自負。衆口咻咻難可防。君不見柱下老叟達玄理。與世推移和其光。又不見吏部文章多坎坷。名亦隨之動疣瘡。家貧尙有一架書。靜對長檠秋夜長。</text>
<title>次松石，蒼溪兩翁登雲㙜賞雪韻。</title>,<text>二子好奇甚於渴。垂老筋力不憚竭。登高可以縱奇觀。千樹萬𡬾松上雪。雪塞天地寒折綿。有誰淸狂相彷彿。貴人閉戶養微痾。豪士對壚頌酒德。緬惟千載高致者。龍門之雪剡川月。龍門剡川未獨奇。角峴雲㙜亦奇絶。和君郢歌愧下里。深牕坐擁爐火熱。</text>
<title>寄宿庸齋。用陶詩與汝樂之分韻。</title>,<text>僂指十五改楡火。前遊便成陳跡阻。來往可以數晨夕。門逕不過牛鳴距。吁嗟各自困形役。乖違非是爲人沮。未見如痗旣見喜。跬步難捨蛩依駏。盍簪偶得冬夜良。書幌輝輝燒蠟炬。豊基火柿甘可餐。醞谷春酒寒可拒。夫君本來瑰偉士。搔首靑天筆力鉅。平生有詩百千篇。懶惰無心漫不弆。大隱志尙衆莫測。漆園金門遙相許。高才從古沉下僚。璞玉曾經三刖楚。我亦夙好文字類。嗜之膾炙常㕮咀。論抱不惟瓜葛親。拔俗風姿獨看汝。</text>
<title>經書板本重修行</title>,<text>君不聞古昔以來稱小東。禮樂文物治道隆。先王聲敎無不曁。空門亦知儒術崇。有曰浮屠聖能師。大方經書刊一通。棗梨板留太古寺。年深歲久磨雨風。墨瀋遺濕字漫漶。朽落半是傷蠧蟲。于今又値堯舜世。中天日月方昭融。次第朝野百廢興。時屬民樂而年豐。至務莫先重經籍。奎閣學士憂若恫。此宜改修奏君王。君王可奏恩澤洪。揔營開局爲便近。城闉相距六千弓。京外呂募剞劂氏。三四十人來鞠躬。混也粗解校勘事。太倉五斗起跛癃。陰陶亥豕多錯悞。點之正之硏朱紅。或恐任職有不效。興居寢食心常忡。屈指始末役浩渺。應看春燕遞秋鴻。工費泉貨十餘萬。刻畫宛然如發蒙。於焉舊㨾盡變新。塵翳烏有皆埽空。及今搨出萬千袠。布在家家檐宇充。貴游総丱賤童昏。日夕吟誦聞渢渢。尊閣可知垂億禩。北漢山城碧崆峒。</text>
<title>次秋史金待制棣硯詶人送酒饌韻</title>,<text>天香一片鼻端觸。未暇薇露盥手讀。滿紙文峰振奇響。句句欲飛驚人目。飣餖魚菜贍遠分。佳珍疑出侯鯖錄。紛吾本是貧賤者。藜莧糠糜當食粟。見此忽爾口流涎。所望不過充鼠腹。自顧眇然壤蟲耳。安得追隨鸞凰族。臨案焉用匙箸爲。而無爪牙爭兩掬。魚呑牛飼恣頓飽。然後可耐十凉曝。早知俊味若阜陵。當日恨不爲騶僕。長得周旋樽俎間。何事辛苦餐松菊。東人愛蔘不愛菊。種菊貧士輕隷僕。一生誦習羣聖文。江漢濯之秋陽曝。寢跡爲養草木年。嶺上白雲怡可掬。勖哉衰暮振舊風。永矢欲淸我邦族。所謂伊人水中沚。誰爲龍尾誰龍腹。愛君思欲君先達。今上任賢萬鐘粟。此時可喜得人情。身名偶已蒙齒錄。相合不在酒肉臭。何所可取憎面目。良辰高會雖未與。投示瓊什欣披讀。動尤名隨匪敢擬。續貂又是增抵觸。</text>
<title>責鷄</title>,<text>昔我年少睡熟時。一唱天明苦夜短。我今衰老無眠日。百呼十呼夜漫漫。吁嗟乎爾一家禽。能使光陰催轉換。曾聞聖妃佐明主。爲蒼蠅聲朝旣滿。又聞良士納婦戒。警之蚤起弋鳧雁。底事偏惱白屋七十翁。每愁夜長坐長歎。胡不向長安豪富家。喚醒醉夢錦衾暖。</text>
<title>盧七惠卿書亭散席。吟寄同遊。</title>,<text>會同襟。欣淸賞。耿燈光。寂琴響。山欲曙。映泱𣾘。有餘思。起佇望。</text>
<title>葆眞齋初讌張山人</title>,<text>山之幽。僻一洞。循其陰。敞高棟。水木縈。巖壑拱。若有人。不與衆。峰有雲。目以送。牀有琴。手自弄。開三逕。延二仲。顧世累。如鞿鞚。乘暇日。謝倥偬。倚風欞。共吟諷。莫相撓。甘吾夢。</text>
<title>贈李道以</title>,<text>園有木。罕剪伐。朝耀華。夕已歇。觀四運。驚超忽。感時物。生素髮。卬之友。鸞鳳骨。志矯矯。氣英發。方翺翔。趨城闕。養德人。甘淪沒。寧固窮。謝干謁。有鄙居。靠林樾。竹升煙。池臨月。亡不可。用吾拙。</text>
<title>赴社飮。述志示席上君子。</title>,<text>覽我邦。地褊蕞。介海左。等鄶鄶。民之性。多巧獪。俗之務。嗜駔儈。事游佚。慢畒澮。歲頻饑。比爲最。聞鄕邑。甘秕𥢶。吾王心。仁藹藹。上懷保。絶奢忲。環域中。恩霶霈。咸奠居。無流匄。我小人。獲斯會。選芳園。夾檉檜。席殘花。襲馣馤。望新月。隱蓊薈。讌飮間。憂復稡。念生事。心搖旆。雖獨憂。無可奈。擬春江。櫂擊汏。腔裏愁。一淘汰。</text>
<title>自述</title>,<text>念世故。非惟一。秊四十。無所述。實迷塗。束殘秩。林澤游。未遑恤。我初服。恐或失。有眞想。今告悉。絶人用。偃蓬蓽。月當戶。風入室。撫素琴。披道帙。榮吝喪。上皇逸。註蟲魚。課子姪。平生志。如玆畢。誠以富。尙難必。况菽水。不給日。故營營。恒栗栗。退宴息。意未出。</text>
<title>武溪洞。與諸益遊。賦玉連環體。</title>,<text>沓雜塵。城門軌。九曲澗。間尺咫。只過二。武夷是。人罕經。逕草靡。非窮探。冞幽詭。危壁嶷。疑仙履。復茁雲。云芝紫。小擧手。接黃綺。奇遊便。更說始。台從師。巾屨理。里老期。月斯跬。余未弱冠。陪壯窩及諸長老。數遊此地。 圭笏宇。于華侈。多年阻。且卅禩。異時觀。見今毁。又奈何。可自揣。而玆歲。少來趾。止苔岩。石光美。大浮白。泉聲喜。口難譬。言何似。以槩略。各攸記。已其靜。爭爲駛。史若書。曰無耻。心樂智。日臨水。</text>
<title>硯銘</title>,<text>方寸地。畊乃田。縱磽确。勤有年。</text>
<title>君善偶至。效陶體。</title>,<text>羗有人兮。不娶不宦。雖則苦貧。其心則晏。樂之嘐嘐。彈詠以間。物各自適。鵬無笑鷃。爰有好客。交則我慣。來卽命酌。席菭于澗。賴有酒美。持蠲我患。日已負影。蕭蕭歸鴈。</text>
<title>送蒼石李生汝晦挈家東歸</title>,<text>唉人之生。若漚之浮。嗟世之故。莫尙于愁。一聚一散。人不自由。今玆流離。匪子之訧。人皆泣別。我送悠悠。身之窮阸。心之益修。物極則遷。理窮則周。姑與置酒。飮我朋儔。</text>
<title>遊葆眞齋。喜丁茂倫適至。</title>,<text>我行入山。二客亦踵。溫溫丁儀。昔我所奉。交以誼敦。道以學重。見賢不敬。匪義之勇。百家多歧。請刪繁冗。我有旨酒。可以祛壅。携手柴門。秋山如聳。浩浩一歌。何辱何寵。</text>
<title>招社中諸侶。宿玉溪亭子。</title>,<text>時運鱗次。士以歎嘅。我志日頹。我年日大。謀與世殊。事多顚沛。衆口雌黃。吾不能盖。勉循時趨。氣不舒泰。睠彼西山。林木彫繢。熒熒松鐙。炤我解帶。冬溫如秋。夜景晻靄。眼無煩濁。耳絶喧籟。仰眺天宇。星斗綴貝。頫聆石竇。泱泱泉瀨。可以長飮。脩夜未艾。</text>
<title>壬子孟冬夜。晤一二知己言志。時洋學盛行。人多沈惑。竊有慨焉。</title>,<text>茫茫厥初。孰主其棅。穰穰萬物。粹駁脃鞕。維人靈智。獨受氣正。標如野鹿。煕煕卛性。眞風日汩。利慾日競。嗟彼世士。鮮能飾行。森森心兵。坎坎語穽。吾道何窮。憂心怲怲。且聞近者。異學互倂。毋曰無傷。寔心攸病。民之易惑。胡不究竟。人人火書。從吾所請。恭惟吾君。治理明聖。務養斯文。家諷戶詠。我欲肆力。朝暮涵泳。一振頹風。鳴國家盛。芻蕘異位。奚謀其政。得喪盈抑。悉聽我命。命與時乖。攬悲于鏡。少壯幾時。洟泗交逬。有舊弊廬。端可退屛。豈謂奐輪。實愛幽夐。琴牀泉寒。硯池山凈。自言樂道。緬慕嚴鄭。辭榮處約。非以待聘。其學維何。伊孔伊孟。萬古昬衢。日星輝映。熊魚之辨。迺召咎慶。良士納交。必要久敬。匪惟驩嬉。間之諷諍。爰保貞固。如金石勁。若我齒暮。詒我子姓。</text>
<title>寄崔二而健</title>,<text>仰彼飛鴻。用懷親故。有憂塡心。亂如絲縷。擧擧崔子。雲衢高步。展足有喜。彈冠匪慕。雖殊窮達。實同厥趣。雙情交映。言展心晤。孤燭朋樽。懽遊已屢。日月如丸。出沒無住。方歎浮寄。况値秋暮。河漢夜凈。高杉滴露。迨此良時。何我不顧。終始易腸。爲是之懼。</text>
<title>寄蓮洲子</title>,<text>維我垂髮。夙好經術。莫尙孤貴。過亦和失。莫勞戕斲。終喪素質。矜矜翼翼。神降之隲。流光荏䒣。誰能有迄。蚤夜勞力。毋惰始卒。物戒泰盛。器忌盈溢。進簣成山。先師所述。人愛之子。儁乂挺出。我愛之子。守樸抱一。我則爾顧。爾音胡密。此用心憂。視丹如漆。</text>
<title>贈劉愼敏</title>,<text>咨爾夫子。恂恂棣棣。在千載下。志黃唐際。道詘志伸。身辱行厲。我知高士。長跪問契。自喜我生。生竝斯世。獲覩君子。啓我不逮。匪惟好之。又以恩惠。終始於我。金石無弊。嗟虖學者。迨時斯勵。致嵩非壤。致大非細。孰愛芳香。難烹芝桂。一貧一富。友道隆替。有營累生。胡事拘繫。腹飽形勞。得失何計。貴得縱心。優游卒歲。去去死後。身名同翳。</text>
<title>東厓丈人宅。設樷碧社會。分岸容待臘將舒柳。山意衝寒欲放梅。各賦一軆。附祝辭</title>,<text>交好是美德。太昵則無以成己濟物。文酒是高致。太康則無以資仁談道。苟胷襟煦春風。雖跡懸雲泥。尙推知己。肝膽炤秋水。雖齒隔旄倪。亦許忘年。奚必儗蘭亭蓮社而後爲至矣也哉。交云交云。然諾云乎哉。社云社云。懽洽云乎哉。敬修友道在和。無狹而信。相下而規。資益乎身心。緣飾以文雅。庶幾乎古之友道。故修禊源源。余不以爲喜。惟喜羣先生克終如始耳。攝提格冬月。書以爲祝。賓之初筵。請陳可否。社以修禊。曰有所受。蘭亭香山。紹述前後。爲文章富。名用不朽。顧惟吾黨。交則甚厚。獨善豈美。成德須友。促席道劘。臨文義扣。匪徒歡謔。欣容瑕垢。老人哦詩。少者斟酒。雖不見稱。亦不言醜。世態雲雨。翻覆在手。悠悠浮榮。於我何有。矧是人生。非金石壽。良辰留約。願言毋負。庶期源源。持作悠久。百爾君子。無棄蒲柳。</text>
<title>西郊途中</title>,<text>我行倭遅。道脩以曠。風榛寂然。時聞樵唱。峰黛冄冄。溪紋漾漾。兩三塢落。爰背爰向。秋天霮䨴。月與俱晨。神骨覺冷。霧露衣巾。川陸墳衍。眼界隨新。抗手相顧。遠謝要津。望彼丘壠。心焉內酸。睠玆朝露。集于草端。野穀雲黃。林葉霜丹。余生幾何。聊以自寬。短短人世。攸貴適意。舒兮緩兮。步當車騎。歗也歌也。詩當皷吹。丹壁蒼松。言投古寺。</text>
<title>辛未季冬。鄭聖瑤書齋。用空林有雪相待分韻。</title>,<text>今歲云暮。客思難禁。裵回瞻矚。斜日西岑。懷我朋儔。乃商乃參。鬢邊霜雪。卷裡光陰。子眞晩契。屢嗣徽音。良晤未洽。固要重尋。貧賤棄土。豈意斷金。昔聞陳雷。復見于今。伯氏賦詩。仲氏龢吟。好客時至。對酒相斟。樂旣無央。夜漏淺深。由來大隱。志輕纓簪。有梅有梅。寒月政臨。綴珠凝香。寂炤沖襟。咫尺市陌。一塵不侵。持君高趣。播我詞林。</text>
<title>楙園社飮</title>,<text>昔有吏隱。之子其未。三淸煙霞。茅堂埽槪。以心迹異。多口如蝟。苟守吾道。斯不足畏。庭峙卷石。則稱珍貴。室蓄一花。猶以自慰。數畒方園。動植萬彙。興居覽玩。神不勞費。朝暮嶽翠。短筇雙屝。頫視人寰。車塵日沸。擧彼較玆。奚翅涇渭。蒙莊之逸。匪子之謂。庭綠漙露。洞房絡緯。寔招同好。爰合風味。執爵相顧。我言未旣。何以寫懷。憀慄秋氣。</text>
<title>述志四章次陶韻 幷序</title>,<text>世之稱稀貴事而人所慶賀者有三。生年之回甲也。登科之回榜也。醮禮之回巹也。此皇王帝伯之勢焉而不可取。秦楚陶猗之富焉而不可求。賢人君子之德焉而亦不可必得。惟壽焉而後乃有焉。然遇甲之回。十之五六。牓爲百之三四。㛰則千之一二。古者無聞也。本朝四五百年間。羣生咸囿壽域。人瑞蟬聯。國俗崇此三者。幾乎成風。三者之中。回㛰尤重焉何者。三代則二十而嫁。三十而有室。漢氏以降。此㳒寖壞。然猶十六七而嫁娶。除非耄耋之齡。不可以襲而取。此向所謂富也勢也德也而不必得焉者。箕聖敍五福。一曰壽。旨其微哉。凡曰回㛰。慶云慶云者。父母俱存。兄弟無故。家稍豊然後。乃可爲至樂。不如是則雖當之。不足以備樂事。嗟乎。不肖命途多舛。終鮮兄弟。煢孑單身。兼之以一足蹣跚。其痛一也。距今歲數年。遽遭崩天之喪。其痛二也。家素貧。在平日菽水不能供朝夕。裘葛不能備寒暑。其痛三也。所自寬譬者。不肖今年五十有五。慈母壽方八十二歲。而今玆癸酉二月二十七日。卽回㛰之年若月日。爲人子而逢此日。其爲喜幸。曷有其旣。嗚呼。天不弔余。粤在己巳秋。先考棄世。其歲恰滿八旬。幸或差遲四年。則今日懽悅。尤何可量也。嗚呼。雖以三代漢氏嫁娶之㳒論之。庶可及先考在世之日。若較以挽近甫十歲交㛰之習。綽有餘日。而况先考執友尙今多無疾在世。繄我獨罹。不獲此慶。以一悲而廢一喜可乎。爲事存而忘事亡可乎。夙夜思惟。不知所以攸安。忽自解曰間者匏園鄭景淑氏當此境。賦詩言懷。求親知和。情非我同。嗚呼。不肖當玆先咷後笑之辰。益切以喜以懼之衷。鄒孟氏有言。事孰爲大。事親爲大。凡有可以慰悅親意者。何事不用其極。問諸同志。以爲禮有据乎義有起乎。不肖先告之匏翁事。繼之云此是百人而一遇。終身而不再覩。坐度其日。私情之所不忍。製衣裳獻母親。敶芬苾告先靈。爲酒食會宗族。上以慰天只之心。下以紓小子之懷。庶或爲禮之本於情而義起者乎。且又念之。幸値聖明昇平之日。不肖與二子俱有斗粟之微廩。且吾母氏筋力彊旺。神精無衰。靜居時溯自未笄五六十年間事。爲兒輩傳誦歷歷如隔晨夜。燈下讀諺書。眼不挾鏡。如或進之則喩以靉逮隱映。終不若不挾之爲愈。其他寢食行步。大卛稱是。雖云力不從心。其虛其徐。廼辦數年之俸。略具當日之需。友人朴絅伯，李公默亦厚遺之。俾遂不肖區區之志願。始以不獲已之私忱。仰白慈闈。慈闈欷歔顧小子曰。未亡當此。靡日不悲。其日其日。其樂只諸。小子跪而再告。母也天只。不諒人只。三請而勉從之。是日至與筵者不肖及長男昶，次男旭，孫命得，命孫，命吉幷。妻若二子婦。從弟涑，潗。堂侄晙，晥，象聖，龍，再麒，允麒，象甲，象得。或童或冠或幼。外從弟郭仁喆妻。內從弟李景祿。門生李相觀，相晉兄弟。林祥麟。庶姑母及從弟妻。戚黨妻黨姻婭曁內賓幷二十二人。于斯時。五日而寒陰。三日而再雨。是日也。天氣晴和。得天之助。何其幸也。薄具罄歡。日暮而罷。不肖仰昔俯今。悲喜交集。而義不勝情。喜踰於悲。甚矣不肖之頑迷也。累頌慈母萬壽无疆。謹述四章。以寫不洎之慟。遍乞當世君子之各軆一篇。以爲吾張後昆之紀實。抑亦附世所稱稀貴者之末。維此哲人。謂我矜恕。千冬一春。嘉會在玆。堂有諼草。迨其茂之。烏鳥私情。曰止曰時。瞻彼岵樹。雨露愴而。葛藟緜緜。猶庇厥根。杕杜菁菁。哀我獨存。饗不爲槩。聞諸聖門。欲親之養。維古攸敦。速我諸宗。愧我室陋。終窶且貧。不及親舊。以永春暉。樂不在富。子心悲喜。母氏增疚。小子之守。小子之墜。桑楡景晩。豈不畏畏。親壽耄耋。流光隟驥。匪傚匪溢。寔出情至。</text>
<title>座右銘</title>,<text>窄窄茅室。何以息躬。襟期豁然。霽月光風。父子天祿。非達非窮。隨處而安。樂由其中。</text>
<title>戶銘</title>,<text>居有安宅。出則正路。行之在己。孰不由戶。</text>
<title>近水亭送銀㙜別駕金芝山。以公幹往嶺南。分怨別自驚千里外。論交却憶十年時。各賦一軆。</title>,<text>蹇予初生。生丁至治。天有水旱。禹湯亦被。民雖奠安。王如傷視。矧况今玆。歲儉民匱。岐周之政。先彼窮四。振貸鴻恩。無所不曁。逖矣南陬。州七十二。人阽于危。勢將倒植。宸衷宵憂。帑傾委積。爾捧丹綍。翩翩馹騎。靡盬乃職。何論劇易。位卑任重。毋或顚疐。相餞溪閣。星月明穊。遠念長途。風雪奰屭。西湖有禁。疇慰蕉萃。兩視脉脉。寒鐙墮穗。丈夫臨別。不必涕泗。曷月還哉。曰爲改燧。之子嗜詩。甚棗與芰。歸詑錦囊。經過所自。</text>
<title>四而山室分韻</title>,<text>城北有山。三角崒嵂。峰間有泉。兩流瀄汩。羗有人兮。玆焉考室。離不絶俗。君子攸吉。孟光之賢。老諧琹瑟。石家之風。幼而多質。內舍陶瓦。外設蓬蓽。特愛地偏。制過容膝。北牖臥凉。水竹蒙密。南榮就暖。土爐煨栗。乃蒔乃收。春華秋實。楡柳蘭菊。杏桃松朮。想彼圜闠。野處不暱。寢興惟適。其樂洋溢。豈要甚解。短絃古帙。時物變四。神趣非一。難告外人。雨夜雪日。已忘巾衣。何勞盥櫛。雞鳴趨利。孰爲得失。珂馬弁髦。求羊膠漆。于澗之南。數畒空逸。百金堂資。謀將安出。步屧朝夕。志願斯畢。塵事如山。未衰焉必。</text>
<title>又一广銘</title>,<text>將飛者伏。莫著乎微。靜則生動。樸乃敷輝。心神淸寧。放游九圍。一室晤言。前哲同歸。</text>
<title>簡黃海水使李節度</title>,<text>緬憶𨓏昔。思想淸圓。有能詩者。曰李亶佃。元禮溪堂。令公同筵。招邀彼我。如角技然。支韻長律。共賦一篇。半晷盍簪。墨淋軸連。時維春仲。花鳥風烟。稱我詩好。公喜蹁躚。倐起拜我。恍惚經權。禹拜昌言。曾見簡編。折節下士。彌彰厥賢。粤自雨散。人事變嬗。元禮弟兄。次第九泉。亶佃又死。霜骨菭纏。惟是令公。鵬搏于天。中間消息。雲泥絶懸。楓皋宅上。重値大緣。有人在後。拍我右肩。顧視令公。白粉盈顚。不意拙句。遽誦一聯。屈指陳跡。恰四十年。知音感激。記存銘鐫。于時令公。遞歸北邊。余前致辭。閫職高遷。願言相從。官樓周旋。令公欣唯。信金石堅。甕營內地。聖眷特偏。建牙樹鉞。威行恩宣。旣幸得御。竊擬執鞭。引領西望。悠邈山川。力難自致。其鞍其船。恨無羽翰。不卽翩翩。恭俟惠音。月幾望弦。海門無虞。鞱戢戈鋋。不風不波。篙師晝眠。魚龍靜卧。劒舞管絃。金釵十行。粉黛呈姸。令公燕服。錦纜洄沿。古之飛將。今之海仙。物衆愛博。情亦不專。居貴善忘。俚諺攸傳。雲樹懷戀。魂夢日牽。自顧七旬。窮途迍邅。弼雲峰下。茅屋數椽。周矚壁立。無直一錢。蓬蒿堵環。冰雪門塡。目耕可食。一片硯田。心織何補。衣衾無綿。膚凍白魚。腹枵玄蟬。守貧而安。曾不憂悁。愁繁不寐。坐欲參禪。喚起兒孫。取筆與箋。詩以寄情。按戎之前。曉鐘已下。燭跋盡燃。</text>
<title>題秋史學士聯軸</title>,<text>四象之運。驗以蘭菊。五行之佐。迭相更僕。轉眄陳跡。浪花寒瀑。所以牛山。淚盈于掬。請䟽同遊。年紀氏族。一置巖竇。一置佛腹。海枯生桑。山磨如粟。或爲好事。有心收錄。幸千載後。遇知音目。巾衍不朽。時摩而讀。則勝路碣。雨泐風觸。丁亥午閏。張混題軸。</text>
<title>葆眞齋拈唐人韻</title>,<text>好鳥不離芳樹。美花多映踈松。風淸澗戶春睡。雨細山家午舂。</text>
<title>苦吟行。寄蓮巢。效南齊妾薄命軆。</title>,<text>贈我幽蘭滿握。請君行止恒御。匪云重彼燧觹。秖恐孤芳不處。榮瘁物情可見。爲告友道一語。上貴共露肝脾。下貴無相疑慮。柳惠由由匪恭。碩人俁俁豈倨。魚或潛淵能飛。馬雖泛駕在馭。憶我壯時志逸。鶱翮必期遠翥。年來屈首風塵。世途險甚灧澦。瓦釜雷鳴康莊。瑚璉埋沒泥淤。所欲斂跡息交。終日白眼箕踞。夫君獨憐我窶。每每光顧相助。從昔有感知己。一死此心不去。回頭千古伊誰。膠漆雷陳可庶。慨慷裂素寫意。小鐙寒屋難曙。</text>
<title>秋夜留飮玉溪園亭</title>,<text>夜靜空溪月明。往來人影相顧。樓頭秋思蒼然。一種寒山老樹。</text>
<title>江亭留期</title>,<text>終年窄窄塵臼。兩日悠悠碧江。如有釣緡三丈。何論白璧十雙。</text>
<title>松石園</title>,<text>斜日瑤琴濁酒。山扉客去吾留。家無擔石何耻。境遇淸佳輒求。</text>
<title>赴朴士執佛巖逃暑</title>,<text>層崕當面起突。恠鳥驚人飛斜。一點二點溪雨。有香無香岸花。</text>
<title>同王步庚到津寬寺</title>,<text>凄凄松韻絃咽。㶑㶑池光鏡寒。憶昔同遊厚夜。嗟吾依舊儒冠。前年偕步庚伯氏步明來此。今作泉下人故云云。奇觀連篊老礎。幽情藂桂森松。絃歌日遣雷沸。闤闠居非宿舂。</text>
<title>寄鄭文益</title>,<text>風雨晦。候蟲秋。感物空傷意。懷人欲白頭。歲暮儻存松桂約。澗西亭子爲君謀。</text>
<title>寄朴君業</title>,<text>沈痾久。時序分。雨慳山掃黛。風憤澗迥文。故友不來庭戶靜。樹頭終日墮秋雲。</text>
<title>松石園晩坐</title>,<text>松石園。暮勝曒。斸崕奇石出。䟽井碧泉噴。今日偶添恬曠趣。凉颸輕露一庭渾。</text>
<title>書情寄蓮洲</title>,<text>日其雨。杲卽暾。霞餐何腹飽。虹氣只胷噴。平生不解謀身策。謾被詩名類許渾。溪揜門。樹盈暾。窺竈新炊絶。㪺泉一漱噴。惠子若思濠上樂。應憐泥土轍魚渾。卧亭午。自早暾。錦綉腸空疊。珠璣口欲噴。雖然何益於陵子。嘈李寥寥耳目渾。</text>
<title>寄鄰西王步明</title>,<text>琴伴尊。曛承暾。希音絃慢弄。故態酒狂噴。相好不惟山水契。對君心思自渾渾。憶我友。無昏暾。月簾鉤半握。露葉玉纖噴。醇酒郁蘭常日對。不知一氣襲全渾。</text>
<title>子淑汝秀設社飮</title>,<text>交相益。詩以觀。感老心逾愛。羞貧誼不完。傾膽久知金石重。杯樽今是助餘歡。</text>
<title>李朔寧 漢臣 回甲宴日。作稱壽帖以賀。</title>,<text>允矣君子。夙播聲名。術善軒岐。透金石精。世値堯舜。近日月明。性醇質古。龜壽鶴淸。水乎雲乎。洋洋英英。紫芝之秀。靑松之貞。匪徒爲美。取其長生。素乏黃金。遙替兕觥。十長生圖王母居。崑崙高。有厥子。天上翺。蜚鳧舃。曳鷩袍。君錫爵。甲歲遭。綺筵開。集仙曹。千年熟。海小。獻北堂。報劬勞。王母捧圖詹哺烏暮景桑楡。重陳弧萱堂之隅。有友于亦白其鬚。備百須不足親娛。綉衣襦孔陽我朱。掌雙珠戱鳳八雛。同隊趨遶膝歡呼。志養殊荷天所扶。曾閔徒微斯誰俱。老萊弄雛圖</text>
<title>春夜金仲茂書齋</title>,<text>剛被爾多事。攪余晨睡濃。笑看花上月。隱隱欲低峰。</text>
<title>山中幽思</title>,<text>澗道草生徧。山庭花發踈。親交俱物役。誰復憶吾居。玉流洞深處。樹樹花齊。一作低 昨日經過客。今來路更迷。月生 一作上 溪樹巓。照我溪窓隙。牕間人不眠。愛此月明色。寒雲散遠岑。斜景餘高樹。我意適怡然。柴門成獨步。頹陽轉仄厓。楓葉殷相照。獨立動詩思。秋山欣晩眺。黃花門巷靜。新月戶庭虛。入夜琴聲歇。空園意自 一作有 餘。</text>
<title>回龍寺</title>,<text>潭月寒生樹。山鐘早閉門。無心老釋子。終夕憇雲根。</text>
<title>秘書省直中。書觸目寄僚官金子厚。</title>,<text>案牘淸於水。官樓自有山。數禽啼盡日。花樹吏人閑。客散官衙晩。斜陽在碧桃。所懷人已遠。惆悵一樓高。</text>
<title>雨中入葆眞齋</title>,<text>落花開一逕。芳草入山扉。好鳥頻相喚。應催雨裏歸。</text>
<title>贈金來淑</title>,<text>在昔聞師言。騷人白髮早。相乖三二年。豈意欲成老。</text>
<title>溪上</title>,<text>落日淡秋色。輕陰溪上來。怡神欲自放。暮思還悠哉。</text>
<title>和圯橋丈人韻</title>,<text>病暍愁煩暑。新凉喜早秋。小堂楡柳掩。溪月夜幽幽。</text>
<title>簡寄四友</title>,<text>朝出泥沒膝。暮歸塵滿顔。一自負春色。愧言家在山。屬文初苦知春易徂。不意便銷歇。情歡望宿來。暮倚柴門月。屬蓮巢事閑春較遅。花發事還多。晼晩芳菲賞。忽驚風雨過。屬士貞都無愛春意。強言嬰所職。悄悄澗中花。開落君不識。屬子道茅齋花裡宿。斜月背花去。春思方搖搖。一作依依 鳥啼天又曙。自屬</text>
<title>閑坐</title>,<text>籬舂尙未休。我已園蔬摘。雨色忽微茫。一蟬高柳夕。</text>
<title>棲碧亭</title>,<text>園徑人踪滅。雲崕鳥影棲。滿尊吾盡量。門外軟塵迷。石底秋花鮮。壇邊秋樹碧。此時對故人。我意欣相適。地閑還別界。山僻自名亭。靡此相來往。如何寫性靈。</text>
<title>自喜</title>,<text>塵衢方汗雨。吾室有淸風。夜靜茆檐下。幽懷父子同。</text>
<title>答賓</title>,<text>曲折澗道長。沙泥行滿屣。猶勝市陌間。須髮結塵滓。白茅十餘屋。上帶靑山色。稍轉衖南頭。門內雙杏碧。籬角妻舂粟。樹根兒讀書。不愁迷處所。卽此是吾廬。</text>
<title>李而晦工書善詩律寫蘭竹。傍解音樂。亦一奇雋士。移居于寺川西。索詩於余。余以得閑多事外。知足少年中。分韻作十絶句。取其義而嘉詡之。</title>,<text>門外車馬途。轔轔復特特。傲然方朔情。人失子還得。屬主人樓㙜非冷巷。闤闠隔靑山。秪爲消心象。煙霞拂絹閒。春退食當初夜。灌園問若何。不眠憂竹旱。自笑事還多。夏屋西斜照歸。徙倚抱餘意。未擬送秋詩。府中晨有事。秋猛燭小窓明。熺光透紙背。琴語歇而希。忽如人境外。冬窸窣滴檐響。蔽虧紛樹枝。簟凉香縷細。睡美怕人知。雨風止天宇晶。長川漾微綠。時時鳧鴨羣。弄影石橋足。晴浮俗一何擾。高唱一何妙。赤憎白雪音。和者古來少。雪南榮秀初月。佇杯心悵然。流光侵卧位。相對感徂年。月游目人間世。誰能早息躬。可憐有志士。坐歎鏡光中。屬自家</text>
<title>衝雨向紫霞門口號</title>,<text>宿心爲 一作愛 名山。浪跡恣訪古。同好引勝趣。一策翠微路。</text>
<title>赴朴存齋佛巖逃暑</title>,<text>俄經城市喧。逾覺山林靜。衣上十年塵。盡涵臨水影。</text>
<title>鄰西王步明書屋</title>,<text>跡阻心無阻。稀逢抵屢逢。自非遺世慮。小極出門慵。</text>
<title>弘濟院道上</title>,<text>官道平如砥。紛紛人馬去。我心苦厭喧。轉向松林處。</text>
<title>霽月凉蛩。愁思繽紛。誦懷君屬秋夜。散步詠凉天。分韻寄庸齋。</title>,<text>枕簟忽已冷。素交一何乖。西風落窮巷。誰爲論玆懷。朝起不對飯。暮還不讀文。熟知煩夢想。都是向夫君。限拜固余非。芳音胡金玉。每思前歲遊。雞黍以相屬。月上北溪口。光連南陌頭。願將回末光。照我茅齋秋。相距非舂粮。嚴城不可駕。碧雲入翹望。白髮生今夜。人壽期百年。蹉跎已焉半。肯使膠漆堅。遽成雲雨散。良士重前規。大人棄細故。何當岑壑間。迢遰躡高步。泠泠風露交。灧灧星河凈。是夕蟲亂鳴。庭中起孤詠。之子憶儂否。一雨川無梁。耿耿仰良思。應憐松桂凉。無事躬相造。有意書相傳。莫作參與辰。出沒東西天。</text>
<title>曉出白門分韻</title>,<text>昨有看山期。歸鴻秋夢杳。起視東方高。澹然河漢曉。童年昧勝遊。旣老養衰疾。十里佳山水。未曾筇屐出。峰月漸西低。郊墟光欲積。參差山影畔。往往人衣白。出城豪興發。與子共歡言。何事偎妻子。長年事杜門。</text>
<title>向淸潭</title>,<text>凌晨天欲雪。亭午野多風。惟有王猷輩。欣然若剡中。</text>
<title>禮溪店</title>,<text>村煙寒不聚。樵唱遠來雙。稍稍棲禽返。斜暉在短矼。</text>
<title>李公默 景淵 楸廬</title>,<text>綠凈陂塘水。凉多楡柳風。紛紛車馬想。消却片時中。</text>
<title>松川主人公默歸蒸宍。要供我老親分惠。品且至柔。余感其意。而誦韓昌黎嚼廢軟還美之句。分韻以謝。</title>,<text>吾慈今八旬。前日齒俱落。多少盤中物。強呑無味嚼。馮舘日飧魚。朝朝增歎嘅。親當不飽齡。子職何都廢。老人情可憐。貧士傷哉泫。淡泊黃卷菜。入脣稱脃輭。爲推老老思。手裹觀余顔。感子分甘情。欣然懷袖還。歸遺母一嘗。笑曰此其旨。仰喜忽加餐。長歎拜予美。</text>
<title>謝金金山餽新曆。用陶徵士草榮識節和。木衰知風厲分韻。</title>,<text>數間茅宇中。寥落無爲好。澹澹嶺頭雲。離離庭際草。庭草無人種。靑靑還自生。莖長不盈寸。心欲報春榮。敷榮在沾潤。願傍華池側。得接衣袍光。芳菲人共識。昨日瞻園松。峩峩滿髯雪。中間三十年。依舊見高節。此物出官家。記存望所過。乃知仁意發。白屋動陽和。朝夕不離手。春秋宛在目。從今葉與花。開落任園木。今看新曆日。驚喜兩兼之。慈母神方耄。兒齡過始衰。葭雷噓前夜。履韈呈是時。忽得瑞蓂莢。人間春始知。復初而革舊。人事天機同。苟新日日新。夙聞君子風。以何爲報賜。懷德不懷惠。但使惜秊華。磨刮金須厲。</text>
<title>宋閣官 文星 輓</title>,<text>人生無定止。古詩君認不。瀉水置平地。東西各自流。覊丱詩句徒。文初與子爾。參商雲泥際。交情惟淡水。夙夜君王側。榮寵無與京。先君壽日詩。感激慰平生。哀慟鼎湖遠。蕭然歸在家。蒙莊先覺者。蚤識生有涯。時時歧路間。相見顧而哂。自言近多疾。神骨俱銷盡。五十不稱夭。矧其加五秋。回視百年內。賢愚一漚浮。少時遊遨處。何日更見君。蕭瑟翠㙜樹。凄凉弼峰雲。以我爲損友。於君少一歲。幸耳罔之生。媿夫獨在世。照耀屹穹碑。恩光三世隧。且聞二胤子。克任堂構事。事事無不可。足慰九原中。白頭故人淚。惻惻灑寒空。</text>
<title>賀松石子晬日</title>,<text>之子値弧日。小樽延友生。悵然榮木篇。千載仰泉明。主人次榮木詩寓感故云蓼莪廢舊讀。風樹悲餘生。知君時物感。令節屬朱明。有人聞大道。於世不虛生。窮達何曾辯。熊魚心乃明。滔滔人間世。夢死而醉生。如何千氏子。端坐習高明。無官亦無業。頭白老書生。歲歲窮山裡。歌詩咏聖明。往歲與君飮。始驚華髮生。爲誰聲價競。今日又添明。紛紛狥名士。日日勞其生。尙不解詩酒。徒令髩雪明。壽無金石固。服藥非長生。山水淡思慮。自然耳目明。荒寂茅齋內。有何能養生。庭草周茂叔。嶺雲陶通明。萬物何紛糾。人生如寄生。但無肉食相。靈府日虗明。朝雨夕方霽。奇觀隨處生。時有丹霞彩。飛來溪上明。伊余終鮮者。與爾若同生。此日把餘酒。更留斜日明。</text>
<title>偶次近水亭雜咏</title>,<text>賓客當時宅。芝蘭謝氏庭。詩名稱二陸。不獨阮眸靑。主人鄭聖瑤伯仲皆能詩第三云築室無長物。傍溪開短庭。時時將白髮。閒對柳絲靑。公退便呼酒。客來同繞庭。只欣膠投漆。誰復問藍靑。</text>
<title>重九登帽巖。用強欲登高去。無人送酒來分韻。時値禁酒故云</title>,<text>重九最名節。古來多遊賞。泉達我興長。難尼亦難強。白雲起空谷。孤遊不覊束。奇懷何待人。去住從吾欲。石如落帽形。名勝舊傳稱。儂亦風流士。巖巓來一登。無戹去萸囊。居貧廢菊餻。只憐秋色遠。獨坐西山高。返照照高樓。丹楓數樹處。白馬誰家子。揮鞭此裡去。貪榮不知老。惜費不知愚。黃菊家家在。誰如彭澤無。燕影背斜日。鴻聲連碧旻。擧頭一悵望。秋思發騷人。偶坐澗木前。黃葉彩毫弄。寫盡落來葉。晩風吹更送。君子憫歲饑。小人安養口。白衣幾虛過。吾未及止酒。今日東籬菊。明年花又開。試從遊客後。醉舞月中來。</text>
<title>次諸生韻</title>,<text>吾家圯橋上。坐領四隣春。自識春光好。不須問路人。</text>
<title>偶用高適韻示長兒</title>,<text>平生爲客慣。寄食視家居。使爾長如此。緣余坐讀書。</text>
<title>討古</title>,<text>大羅天上事。放榜蕊珠宮。淡墨夜書出。人疑鬼跡同。進士牓薛生好課讀。徹夜業勤攻。魚有知更躍。因名代漏龍。知更魚方外唐求氏。有吟寫瓢腔。得者知心苦。卧病卽投江。詩瓢詞賦橫行占。王吉夢蟛其。爲負長卿號。文君不食之。蟛其古文改大篆。國衆多訕誹。硎谷瓜冬蓺。誘儒潛發機。冬月瓜宮中降紅雨。承椀染衣裾。空間若馬字。驛血汚相如。紅雨每每望雲水。不肯從策驅。願作蠻夷鬼。恥爲愚俗奴。捧劒北朝行大赦。門外建金雞。帝王候星動。愼勿謂盜啼。金雞相公黜私憾。畢命此珠崖。貧道念來訪。葫蘆貯燒骸。葫蘆灰淸苦必不死。止哭其內崔。公甦謂左右。冥府鑄橫財。冥司爐具酒勞遠客。俗言稱洗塵。馬周用濯足。其義取古人。酒濯足嘗聞春秋世。鬻拳臣楚文。臨兵從其諫。自刖贖劫君。鬻拳七盞家家點。府君歡上元。大燈書六句。令罷感其言。福州燈陳烈燈上詩。富家一盞燈。太倉一粒粟。貧家一盞燈。剜却心頭肉。風流太守知不知。猶恨笙歌無妙曲。蔡君謨卽罷。婁逞變衣服。出爲從事官。文碁有此技。作嫗發吁嘆。婁逞赤脚上潛嶽。大呼天地間。白玉合成遍。當仙去不還。王冕雪吏部心天內。兵部心天邊。行邊思武備。行內計才賢。馬文升像陋不生敬。戴顒始繪彫。臧否聽人改。十年功遂超。造佛像井陘患無井。泉湧二鹿跑。以謂胡將得。祠祀薦羞殽。胡王祠麻索兩頭挽。公卿朋作曹。年老隨絙踣。至尊爲笑敖。拔河戱年年掘太歲。肉物打浮河。彼哉晁良正。榮盛無奈何。無奈何劉吉太學士。被彈官秩加。市人謂彈起。相號劉綿花。劉綿花逋拘策無出。壁間題一章。有吏丐饒貸。他時必顯揚。馮秀才馮京詩。韓信棲遅項羽窮。手提長劒喝秋風。吁嗟天下蒼生眼。不識男兒未濟中。閩士有劉乙。女娼因醉爭。自警禍泉害。編書百悔名。百悔經北斗本九星。七現二隱形。還車忽見拜。年增六百齡。霍家奴猗歟明太后。天命醫何能。殺醫吾不忍。却藥乃遐升。醫大夫戰敗遁叢薄。上有鳴閒鳩。漢高异此鳥。賜老刻杖頭。鳩杖好士無進一。疇爲其咎任。宮㙜與聲色。鸞徼宜河沉。鸞徼供飧不宜穢。粟粥又氈龕。毛織壬癸席。涼滑坐卧堪。申王豬吳郡陸東美。琴瑟鳴海塩。妻亡不食死。碧眼表其閻。比肩里題名潭上壁。萬仞躡巉巖。判命若容易。殺人應不凡。章惇</text>
<title>訪步庚不遇</title>,<text>書屋掩寒晝。寥寥雪映扉。偶緣人客過。庭鳥盡驚飛。</text>
<title>街上作</title>,<text>衰懶不開曆。全忘節序闌。今日北風烈。路人言小寒。</text>
<title>暮春</title>,<text>我家花樹中。花發自春早。日日飫看花。不知花色好。</text>
<title>閑居</title>,<text>習靜坐長暉。倦時肱暫曲。片夢忽成蝶。飛過南園綠。</text>
<title>磚崖趙上舍有瀑布詩一聯示余曰。終歸大海流何急。本在高山貯不留。甚警絶。分韻賦和。</title>,<text>轉響殷皷雷。揚輝舒錦虹。盈虛故不竭。宇宙相始終。不離此洞壑。一派界空飛。纔落旋來續。若歸曾未歸。織女手拂絹。長鯨齒發唾。可憐井底蛙。蹩躠眼孔大。素鼉闘玉龍。萬變雜光恠。安得挹汪汪。注添吾學海。直下三千尺。壯觀無與儔。涓涔轍中滿。潢潦暫時流。中州吾未覩。奇絶問幾多。欲將朴淵勝。香爐較如何。聳拔人寰表。丹厓孤特立。不是事奔忙。居高勢如急。脩白嚲嶔岑。仰望不宜遠。休恐奰屭生。水性柔其本。浩然乘一氣。斯須無是餒。靜境空喧豗。源頭閑自在。恨不携夔翁。靑天皓首搔。要倩驚人筆。賦得廬山高。如布復如練。名狀都等閒。壯士挽銀河。倒垂千仞山。一絲天際來。冰雪凌炎暑。莫謾向空噴。珠璣萬斛貯。飛泉氣勢䧺。誰似瀑爲物。儻移苕霅間。助勝溪餘不。沾潤乃厥德。曷不沃乾疇。野老待霖雨。餘波願少留。</text>
<title>寄懷</title>,<text>一朝離槽櫪。時時鳴仰首。誰知戀主情。囷鹿充芻豆。瘦馬望豆勤織三十載。當寒復理機。主恩如挾纊。不敢怨單衣。寒婢望衣本以不材故。巑岏免斧斤。東風一吹過。氣色映千春。老木望春盈盈數寸苗。依彼壠頭土。田家閑桔槹。日夕待霖雨。旱苗望雨</text>
<title>城上</title>,<text>靜取城邊路。城邊多疾風。飄飄見黃葉。悵望夕陽中。</text>
<title>城路</title>,<text>本爲避車馬。每於城底行。忽然通四望。花柳媚新晴。</text>
<title>上御營大帥石厓趙尙書</title>,<text>一言泰山重。信之如四時。陽春均雨露。寸草發榮遅。東風方解凍。冰底泉流續。俄頃達滄海。其功非欲速。一唾霑恩光。再噓揚韡韡。李滿門庭。豨苓進又豈。福田千萬頃。土地甚肥美。霖雨洽耕犂。嘉禾生不已。囊錐尙無恙。彈鋏亦可憎。行汲爾何者。鳴盜皆一能。</text>
<title>季秋初三曉夢作。覺後錄呈山泉金侍直。</title>,<text>眼前流水逝。頭上白雪寒。堂北瞻高樹。風霜不改顔。</text>
<title>暑夜</title>,<text>凉眠不聞雨。驚起床床滴。兩手暗尋痕。依俙曙牕色。</text>
<title>次花溪子病蘇對月韻</title>,<text>楓菊草堂靜。秋過卧病中。今看詩句好。寒月百愁空。</text>
<title>燕居書情</title>,<text>小溪流水碧潺湲。密樹踈花掩映間。黃鳥一聲樓更寂。抱琴終日對靑山。春深深花樹隱茅茨。春磵西頭聽鳥遅。一路細隨流水轉。纔過絶壑入柴籬。十數人家倚古㙜。柴門盡向碧山開。晴看林影溪心出。晩得蟬聲谷口來。夏半郭斜陽欲斂紅。冷雲無滓碧天空。移時坐愛殘秋色。隔水孤明數樹楓。秋日落踈鄰葉映紅。柴門西望暮山空。誰知獨坐傷秋意。二仲不來風雨中。寒山如拭淨朝暉。數戶依依隱翠微。無事幽人猶未起。滿林秋色掩雙扉。庭林淅淅葉聲哀。睡起寒房意不裁。澗氣虛明牕欲曙。百憂多緖靜中來。路盡空溪寒水泠。古槐如束擁孤亭。居人門揜深源裡。直到軒窓山色靑。冬琴絃新撥弄商音。盡是騷人愁亂心。搖落秋聲聽不斷。蕭蕭木葉下庭陰。山色晴明豁洞天。暖雲如絮柳如烟。溪上掩門春日靜。數聲啼鳥抱書眠。春</text>
<title>東湖</title>,<text>綠水漪漪皺細羅。一江春入櫂夫歌。輕風麗日花岸。蕩漾扁舟載酒過。</text>
<title>出郭謹用曾王考遺稿韻</title>,<text>白雲黃葉城之東。遊騎翩翩曙色中。禾黍高低斜月影。野禽獨立水田空。</text>
<title>崔子重 昌圭 大夫人挽</title>,<text>崩城遺恨日侵來。悵望荒楸首幾回。二十年餘何限意。今朝應盡未亡哀。一泣西河幾歲來。孤魂夜夜夢中回。泉㙜縱有融融樂。詎忍人間一子哀。</text>
<title>盧同樞輓</title>,<text>仁者云亡未暇悲。七旬慈母哭中闈。忍說重泉無盡慟。孤魂猶著兩衰衣。</text>
<title>四時詞。題峭蒨亭壁上。</title>,<text>碧園春雨過踈踈。土脉膏黏可種蔬。鉏罷坐眠花樹影。燕泥時墜汚衣裾。滿池荷氣汎纖纖。小雨輕風洗午炎。野味邇來多輭嚼。一盤筍蕨不勝甜。一線斜陽冷小屛。晴牕寫罷換鵝經。檐端秋洗遙峰出。螺髻重重淡抹靑。雪壓空檐鳥不鳴。主人深卧亦忘情。紙窓日凈爐煙歇。梅氣微微和夢淸。</text>
<title>庸前韻贈文初</title>,<text>泠然林壑入秋哀。對月孤懷自不裁。憶昔少年貪佛日。淸宵三宿上方來。商量人事轉多哀。世故如絲亂不裁。西磵舊遊頻到夢。月中頭揷菊花來。</text>
<title>送秋日寄睡軒</title>,<text>林居隱窄似禽巢。圭竇時時落葉敲。一畒秋池澄鏡面。細風無力浪紋交。一病經秋守故巢。意中人亦不來敲。西園明日多惆悵。黃菊花摧十月交。爐燒枯枿倂空巢。窓下枯碁手自敲。南磵午來沙際暖。數雙鳧鴨影相交。寒雀啾啾出壞巢。巖扉秋靜少人敲。深居著論方三日。要擬前賢廣絶交。</text>
<title>寄蓮巢</title>,<text>默似寒禽息夜巢。有詩腹藳暗推敲。黃花明月吾無與。一段秋思屬懿交。山中三夜夢蓮巢。峭蒨亭西日再敲。數本金英無恙否。一籬霜霰曉來交。</text>
<title>雨中赴直廬</title>,<text>二毛微宦政堪憐。風雨泥塗十仆顚。爭似抵頭茅屋下。日高三丈枕書眠。</text>
<title>金文初大夫人挽</title>,<text>我較賢郞少二年。同時頭角愛嶄然。游戲一般承子寵。抱書推倒寢門前。令胤童交廼及冠。中堂直入問平安。旁人不解通家好。錯道庭除茁二蘭。殊方遊子未歸來。偏戀衣寒歲色頹。往往爲憐風雪苦。替吾良友問安廻。歲歲新元拜歲開。今年神色大低摧。固知衰老應如許。依仰私衷竊自哀。憶曾甥舘養痾時。卧內丁寧跪奉辭。爾術有能蘇我否。可憐兒子獨焦思。余方學醫故云一痛城崩益苦辛。暮年叵耐病兼貧。每當小子承顔日。便語荀龍善養親。仙司厚祿昨年初。手寫君王日覽書。孝子未成終克養。人間風樹慟何如。</text>
<title>次玉溪八咏</title>,<text>氤氳山氣欲連天。雪盡山家曖午烟。土壤日䟽春力展。栽培花藥問東田。春濃陰滴滴翠交加。夏木千章兩岸家。一枕小眠鶯語細。香烟如縷出簾斜。夏露滴高林秋氣凄。月華凉泛洞門溪。空山夜靜孤琴 一作絲桐 響。一點松燈在水西。秋山中寒日常陰陰。起視平朝雪滿林。破屋誰知眞意在。紙牕煨栗土爐深。冬眉畵娟娟碧峭峭。巖巓斜日斂餘照。山光此際君知不。我屋西頭一展眺。晝蒼崕西北拆天罅。一道直流泉水瀉。淸韻泠泠無斷時。箇中幽思在玄夜。夜數家人事不勝閑。佳趣門前自有山。竟日陰晴無定態。淡雲踈雨去來間。陰山色旣陰晴亦佳。兩峰空翠滴層崕。淸晨眺望多怡悅。初日輝輝照我懷。晴</text>
<title>悲李亶佃</title>,<text>詩聲當日耳如雷。弊褐凄凉掩夜㙜。翻笑天公多戲劇。有時窮賤産奇才。</text>
<title>和洪子章 明爕 見訪不遇寄示</title>,<text>淸時那望策吾名。空是勞勞送一生。碧柳柴門相送後。春山迢遰故人情。</text>
<title>口號</title>,<text>山居事事動無違。自汲巖泉入磵扉。吾腹可充欣再拜。黃昏土銼火聲肥。</text>
<title>寄鄭純甫</title>,<text>山中日月恨蹉跎。秋雨柴門葉振柯。憶昔交遊皆不賤。求吾同調已無多。</text>
<title>重題遠心菴</title>,<text>烟火稀稀絶四鄰。空階花落若無人。壁間數字懷陳跡。更有新詩悵送春。</text>
<title>池蓮巢大夫人輓</title>,<text>桑楡榮養聖恩覃。軆極輕溫口旨甘。孤子善能供子職。爭如他室懼多男。齒堅髮黑面華濃。六十欣無老病容。豈意生芻爲襚物。臨門終日淚橫從。十秊期望轉乖睽。未見兒孫及冠笄。孝子卽今情不盡。黃昏叫慟古原西。</text>
<title>七夕</title>,<text>天上年年好會成。古來傳說豈分明。鵲橋仙駕無消息。碧樹銀河午夜淸。</text>
<title>和題松石子新居</title>,<text>一片靑山寄弊廬。山禽啼罷事無餘。柴門一閉塵寰跡。日遣兒曹選竹書。</text>
<title>感興詩。奉獻薑山李尙書。</title>,<text>龍門得御廿年餘。依舊槃散繞古除。雙鶴高飛喬木老。回看堂上泣前魚。門庭如水玉堂仙。軒駟連雲八座遷。滿室三千珠履客。誰憐東郭雪中穿。才畯翩翩左右隨。一心夷險適便宜。縱然蹇劣居人後。狗馬非無戀主私。戶部居淸吏部公。頑夫窮士樂聞風。亦知易事難爲悅。爭奈區區婦寺忠。湯湯春水漾紋瀾。朝夕行人渡涉安。獨有虛舟難自力。共隨浮梗滯前灘。方士秋風日入山。豨苓馬勃滿籠間。崕陰亦有靈芝草。借問何時竝採還。八叉三拜難同語。蛺蝶鷓鴣各異稱。敗紙荒詞何所取。偶蒙一顧價逾增。悉屛諸姬接外賓。樓頭姍笑更無人。絺衣颯颯凄風滿。進退還羞廁下陳。仁風千里播窮閻。父子同時惠化霑。懷袖三年情不滅。尙期秋日再歊炎。深愧平生說項斯。一篇閨意過情推。無謀能散窮途恨。開歲要呈婢僕詩。靑天幾日送吹噓。光範徒煩再上書。第五廐中無好馬。懷金不敢向前胠。府檄人人被渥同。廬江名字無其中。如今儻匪遺菅蒯。須念皋魚樹不風。</text>
<title>洪子章室內挽</title>,<text>靑年下世亦嗚呼。奇疾三年竟不蘇。身后無兒非謂慽。八旬堂上有尊姑。循事從來不自專。外人爭識內閨賢。側聞助祭供賓外。無惡無非十九年。</text>
<title>贐趙芝園 景濰 以冬至上价幕賓赴燕</title>,<text>少時英譽大人知。冰玉容姿錦繡詩。從此雲衢馳驟濶。漢家天馬頌權奇。寒天分手悵親知。祖道相投怨別詩。一十年間三度薊。人言愁惡我言奇。犖犖魚魚吾素知。酒人志槩服書詩。今遊重攬山河氣。爲吐胷中未盡奇。裨將冲襟尺劒知。杯前悲唱下泉詩。年年灑盡金繒淚。四海曾無一士奇。趙壁連城異國知。兩遭書記百篇詩。于今相見應驚喜。復道行人佐幕奇。才名河朔久聞知。亭院皆題孝綽詩。見說樂工爭售賂。絃歌供奉被新奇。未足吾邦人共知。北中民士亦傳詩。古來幕下區區輩。誰蘊詩葩與易奇。燕都風土爾能知。其變其常可載詩。欲寫見聞纖妙處。不妨戱筆賦傳奇。去國愁懷出塞知。生憎隨例慰行詩。爲君朔雪胡風苦。踏過三千里有奇。長歌當泣我今知。萬里征人送一詩。但使不低前日價。益歎藩國有才奇。</text>
<title>千君善大夫人輓</title>,<text>吾慈常說隔垣居。尊宅伊時産羨餘。暮境艱辛一至此。夫人心緖政何如。混於仲胤契如蘭。孔李通家喜再看。相念老親衰病日。一旬九造問平安。康強神氣八旬隆。屬纊前朝手女紅。晏然一枕如仙化。詎恨三兒孝未終。近與吾慈情更憐。時分甘苦慰殘年。今朝略具閨闈德。說與兒曹涕泫然。</text>
<title>寄蓮洲子</title>,<text>禽鳥爲羣木石鄰。息交三夏謝囂塵。松端一片嬋娟月。暮暮淸光想故人。</text>
<title>偶檢松川子詩藳。有懷賦贈。用卷中冰淵唱詶韻。</title>,<text>論吾舊故卽君家。居共靑山一面斜。賢弟愚兄呼喚熟。差池看送十年花。長垣西畔巷坳家。軒外蒼松偃盖斜。往往起居尊府日。君時豊角美如花。翠臺丹壁白茅家。千樹交陰滿院斜。子據匡牀閑弄墨。雲興波颺筆生花。雲興波颺。一作溪藤如雪。一自奇蹤卿相家。中間日月幾騰斜。茫然消息如相棄。怊悵西原古樹花。心纏風樹力持家。烏帽低回紫陌斜。降志縱緣慈母養。可憐塵土汚琪花。暇日相招谷口家。坐忘檐景易西斜。歸來重被醇醪困。落盡寒鐙夢裡花。南華傲吏愛居家。穉子窓間點筆斜。憶昔從遊舂隱老。同君戱嚼杏壇花。近讀君詩宛大家。悔吾狂說豎兼斜。童時才思奇如許。不必今驚繡上花。詩禮皆傳爾故家。世承言行絶偏斜。若令種子勤培達。綠李千柯歲歲花。興替要之屬自家。世間阡術足橫斜。談詩討素雖云拙。勝却呼盧醉倚花。</text>
<title>遊洗劒亭揮墨題詠</title>,<text>涔寂深悲宋玉秋。在家懷抱出城幽。川光嶽色今無恙。宛爾童秊作戱遊。</text>
<title>過永明都尉蓮亭</title>,<text>喬木方塘曉色開。行人對此暫徘徊。城中第宅多新起。唯有仁賢餉後來。</text>
<title>中城門</title>,<text>前賢勞苦此門開。貫石淸流萬曲來。風景只饒登覽興。常敎游子好銜杯。</text>
<title>蕩春㙜澗途口號</title>,<text>蒼蒼野色過人稀。隔澗鐙光樹裏扉。藜杖獨隨流水去。碧山初月影生衣。</text>
<title>謝松川茶泉二友饋曆日</title>,<text>岸邊楊柳澗頭梅。占得年光落復開。不及黃鐘吹黍氣。朝朝流入谷中來。謝寄松川詩卷悠悠歲幾經。坂輪日月暫無停。一般喜惧同心思。又看新年十二蓂。寄情未必隴頭梅。曆日牀頭百遍開。豈意窮山冰雪裏。春風忽自故人來。謝茶泉羅浮山下夢中經。尙憶林端翠羽停。恨殺美人長不見。年年隨例荷新蓂。</text>
<title>謾次近水亭襍詠</title>,<text>紛紛白髮伴靑春。一雨溪亭賞更新。有酒如泉閒日永。閉門翻畏客來頻。古來才子喜乘春。昨夜東家酒味新。况有東風生故意。隨人禽鳥語頻頻。禽情柳意藹然春。叵耐騷人發興新。偶爾前檐治蠟屐。山妻先誚上山頻。少小逢春解惜春。春遊佳趣老年新。習池近日風流盛。休怪山翁出飮頻。言有吾師方子春。水仙孤操獨傳新。于今無有伯牙者。莫向海山神學頻。</text>
<title>司馬放榜日。赴直戱題。</title>,<text>金門曉色馬頭齊。爲避紛喧匿巷西。借問襴衫人二百。篤情誰似我夫妻。本朝有兪生某者。出遇達官。奔避竊視則少時伴。慨然曰我與彼同是閥閱。彼則顯榮。我乃窮困。不勝憤慨。旣而自解曰今世之愛妻。宜莫若我者。彼雖官盛。其愛妻豈勝我哉。</text>
<title>先朝御製。鑄字所開印時。玄僉知 在德 與余同監斯役。善嘲戱。每見諸工聚飯。笑曰監饁。余代諸工走寫答嘲。</title>,<text>璺甆長案列酸辛。多謝官人勸饁頻。呼馬呼牛聞已慣。不妨今日做田民。</text>
<title>次諸生</title>,<text>林吹颼颼山月明。滿堂詩佀競新聲。病夫卧聽喜無寐。不管秋蟲訴不平。</text>
<title>仲秋同汝長，芝山。入漢北賞楓。</title>,<text>出門秋興翩翩笑出門。兩山蒼翠霽朝暾。衰年能作山遊事。感激慈親勸起恩。過壯義洞茅屋蕭蕭澗道傍。秋花無數滿籬黃。客行到此猶吟賞。知是居人意獨長。出彰義門有感車侯大酒李君詩。郭外秋風忽起思。人事八年變如此。淸霜依舊染楓枝。丁卯秋。與車叔章，李亨五同作此行。今死已久故云云。自慰今晨覔去借來驢。室婦交訕我自如。誰識化翁還愛我。山椒犖确步當車。偶立細楓斑菊路重重。亂石中間植短筇。一路渺然天半出。如挐如攫峙雙峰。普賢文殊兩峰二友後至少日淸狂老不休。佳山佳水日回頭。未能一舍名區處。雲物其如負素秋。跛脚閑遊迄可休。一聞此語便搔頭。固知兒女憐衰老。夜夢長懸漢北秋。邇來慈母體康休。我亦年今到白頭。十二寺中楓葉色。令吾神思不勝秋。十步艱難九步休。情知奇觀在前頭。大南門上憑高後。乃見乹坤萬象秋。夔翁抵死我何休。詩欲居人最上頭。焉得鶴樓搥碎手。大鐫崖石耀千秋。</text>
<title>石同知希文輓</title>,<text>賢門福履衆人傳。壽爵皆言肯構賢。重巹回弧稀貴事。圖詩繼世百餘年。厚祿良田有世傳。誰人能及大家賢。一門五葉文華盛。吾亦稀聞古昔年。萬石君家史氏傳。不言躬行乃稱賢。樞銜豈謂功名際。固守恬閑七十年。風謠嘉惠遠流傳。繡板鳩財公獨賢。卷裡子孫千百世。家家孰不誦當年。不患靑氈不久傳。傳家又有二男賢。始知天餉無偏厚。有德方兼爵與年。</text>
<title>乙亥初度自喜</title>,<text>南星燭燭耀吾門。連日陳弧祖子孫。天賜平安當富貴。此歡同拜北堂尊。八月初三日。長兒及長孫生朝。初四日吾生朝。而慈闈今八十四歲矣。</text>
<title>愁</title>,<text>九耋慈親苦疾纏。孤身侍側事堪憐。丁公藤在今何處。誠薄無由遇老仙。</text>
<title>愼汝長 知欽 輓</title>,<text>聯翩書記得依歸。從此塵途脫馽鞿。修煉儻能延壽命。如何大化止知非。生平持己惕淵冰。翰墨徒然一技能。高論邇來多警悟。暮年冥擿失良朋。薤歌翻作泣無窮。玄髮交成白髮翁。一去荒山春草綠。獨將幽恨寄東風。</text>
<title>過松石園</title>,<text>春風今日得神怡。步屧悠然谷鳥隨。不是看花情㝡重。看花正好未開時。</text>
<title>石瓊樓</title>,<text>昔歲仙郞玉帝朝。臺前粉石白雲遙。池塘樓觀誰相似。何氏山林第五橋。</text>
<title>賀上楓皋府院君壽筵</title>,<text>邰莘毓慶有周來。國舅咸推濟世才。幸値嶽降黃耉祝。同朝爭進萬年杯。欣然寰宇屬時淸。化日春㙜物物榮。不識相公多協贊。和歌粒我與愚氓。何論廊廟與江湖。斷續深憂憂鶴鳧。不與雲臺知有意。魁奇恐作婦人圖。周公勳業底看來。尼父猶云美且才。坐使蒼姬成郅治。仁風家釀太和杯。斗山儀表昵高淸。恩眷奚徒御李榮。可笑陳良徒負來。遠來辛苦乞爲氓。涵虛七百洞庭湖。下有鮫鼉上鶩鳧。箇箇浮沉俱得所。井蛙猶想作南圖。火棗瑤桃次第來。幕中珠履盡英才。犬馬微誠惟戀主。敢將謠頌替金杯。南山樽裡秋正淸。瑞草堂前秋復榮。枕下更聞泉不盡。長時灌漑蔀廬氓。李門庭闊五湖。蟾蜍能復伴晨鳧。鯫生欲學丹靑術。寫進弧南國老圖。</text>
<title>討古</title>,<text>曲阿游舫忽傾風。便捉腰肢擲水中。它人無可厭天欲。塵滓多伊孫興公。性鄙西湖漁者日喁喁。納數觔魚使宅供。昭諫一詩眞隱諫。能令錢氏爲蠲庸。虐征羅隱磻溪圖詩。呂望當年展廟謨。直鉤釣國更誰如。若敎生在西湖上。也是須供使宅魚。徐陵髦懿世無雙。北土文旗盡出降。寄付魏收千百卷。爲公藏拙速沉江。包容衰年感舊二篇詩。爲誌奇章報所知。一篋示傾平善券。維揚幕下醉歸時。知音杜牧感舊詩。落魄江湖載酒行。楚腰纖細掌中情。十年一覺揚州夢。贏得靑樓薄倖名。觥船一掉百分空。十載靑天不負公。今日髩絲禪榻下。茶烟輕颺落花風。寄內佳詩所見稀。戎衣換着舊儒衣。行間儻有端詳士。亦得朱滔贈帛歸。雅操士子寄內詩。握筆題詩易。荷戈征戍難。慣從鴛被暖。怯向雁門寒。瘦盡寬衣帶。啼多漬沉檀。試留靑黛着。回日畫眉看。代妻答詩。蓬鬢荊釵世所稀。布裙猶是嫁時衣。胡麻好種無人種。合是歸時底不歸。天水相開兩鏡如。一帆無恙送風徐。誰知榮老藏奇異。扇面韋詩魯直書。神物怒翻成笑恕其愚。金榜參差會帝都。一一鶴聲飛上句。知兄最惜不曾偸。寬厚坡文竊匿出城携。卷後悲辛四韻題。京尹亦知申禁峻。爲其氣義不坑擠。氣義士人詩。文星落處泣天地。此老已亡吾道窮。才力漫超生仲達。功名猶忌死姚崇。人間便覺無淸氣。海內何曾識古風。平日萬篇誰愛惜。六丁收拾上瑤宮。曼卿失鞚馬顚街。造次夷然尙調諧。使我如爲瓦學士。此時難免碎筋骸。豪放理藥求鴉野雪堆。空還逢彼怒如雷。停當黑鳳來儀謔。免禍端緣獲一枚。惑溺草裡冥搜暗隱身。時時躍出輒驚人。休嗔性癖耽如此。始信文章助有神。怪妄張景迷花不事君。偶蒙天語問慇懃。江陵美味爲何物。瓜煑新羹鼈兩裙。高尙小技終知道未尊。五雲猶欲夢中呑。杜家又恐詩名在。石斧隨還意有存。嫌猜姦黨碑成自視安。石工辭役怒州官。泣言免刻安民字。愧使來人指點看。寃憤依依衡泌畫圖間。題壁循墻意自閒。魏野不來華衮美。聲名從此大如山。隱逸魏野遁去詩。達人輕祿位。居處傍林泉。洗硯魚呑墨。烹茶鶴避烟。閑惟歌聖代。老不恨流年。靜想閑來者。還應我㝡偏。筯穿雞子正難便。擲地生憎轉復旋。屐齒蹍來猶不得。口中齧破卽還捐。褊急寶犀駿馬寔英標。宋祖元年奉入朝。朕帶不曾同此物。汴淮揚子有三條。聖度英特天才豈久拋。路中刺史布衣交。心肝錦綉成雲霧。漫被當時從弟嘲。遭逢李白游成都春感詩。茫茫南與北。道直事難諧。楡莢錢生樹。楊花玉糝街。塵縈游子面。蝶弄美人釵。却憶靑山上。雲門掩竹齋。出候超宗亦已勞。道隆元是武夫豪。聞儲異物來相覔。天子言君有鳳毛。固陋盧保遜詩曾若何。平生好作巨編多。縱然自號金剛杵。脂燭尋常費用過。雜駮飮食失中姑譴加。請憐阿女事還差。知院百言都不答。今朝好雪報親家。恬正稅宅延居居室旁。愛才日夕共翺翔。子京薄德人殊駭。相國深知可易忘。齷齪荊公穎悟喜爭名。一語分明判一生。新㳒與人爭不足。謝墩千載又相爭。挑達王介甫居金陵咏謝公墩詩。我名公字偶相同。我屋公墩在眼中。公去我來墩屬我。不應墩姓尙隨公。梨園名部集諸伶。傍有三人擁火聽。劃壁捓𢋅爭甲乙。不知微雪拍旗亭。淸曠常日滑稽名廖凝。詩人劫墓造言能。醉中不敢論詩妙。畏訴謀戕杜少陵。虛罔眞州江上泊扁舟。舟內元章謁蔡攸。見示右軍王略帖。驚求不得欲身投。癖好稍僻姓名留帝心。一篇咏史爲長吟。大臣亦息和戎論。社稷安危託寄深。天褒戎昱咏史詩。漢家靑史內。計拙是和親。社稷歸明主。安危託婦人。豈能將玉貌。便欲靜胡塵。地下千年骨。誰爲輔佐臣。白羊肉美我曾貪。故冒求前意欲甘。無事可咨今已飽。不須復駐色無慚。任誕碁書文義一時兼。年少如何乃不廉。朱异本來才藝足。隱侯斯語豈爲嫌。材器相公前敢詩人銜。但使招來必不凡。龍太初爲何似者。賦沙名譽播時咸。愛才太初沙詩。茫茫黃出塞。渺渺白鋪汀。鳥過跡平篆。潮回日射星。</text>
<title>蕩春戎營。次衍夫韻。</title>,<text>寥寥官閣話平生。夜靜空山對月明。童歲故人今到老。孤懷又入早蟬聲。</text>
<title>次衍夫中秋夜韻</title>,<text>病裡三旬廢苦吟。忽然秋思起繁砧。誰知獨宿空齋夜。明月無猜卧內侵。</text>
<title>次存齋憶宗浩韻</title>,<text>征衣獵獵北風寒。前度山川慣眼看。馬上吟詩應一笑。紛紛珠玉落毫端。</text>
<title>雲風軒次衍夫韻</title>,<text>飄飄寒雪戟門深。獨夜書生捉鼻吟。牕外廵軍相暗笑。未聞名姓藉詞林。鳳樓高處五雲深。欲奏微臣雪夜吟。藝苑已成三白頌。願將春酒預瓊林。</text>
<title>書畫舫輓</title>,<text>狂歌大哭自忘生。數月西河慟在情。杯酒失身殊不惡。幾多得咎亦隨名。鳥飛過目等浮生。知命猶悲聽笛情。借使人人年滿百。埋身卽日便埋名。</text>
<title>次家兒登山將同康翎使君唱詶韻</title>,<text>傖父衰年弊縕袍。尙言蝟母美兒毛。曾聞君子服賢訓。不折方長高季羔。脫却儒冠着戰袍。公門百事密於毛。亦知兒子區區願。返哺慈烏跪乳羔。大人容物豁襟袍。顧眄之間生羽毛。脚下陽春民盡悅。家家迎拜酒兼羔。</text>
<title>春日</title>,<text>吾性於他見事遅。苦心偏待杏花時。東風昨夜吹微雨。忙向山妻索酒資。</text>
<title>暮春</title>,<text>早花如雪晩花紅。樹樹看來自不同。每値良辰身轉老。三春得意在兒童。</text>
<title>示豎子</title>,<text>雜卉休敎繞地栽。蜂狂蝶閙只相媒。試看澗戶芙蓉萼。盡日無人閑自開。</text>
<title>歎老</title>,<text>人言白髮惟公道。鑷盡復生如薙草。若使春風吹不休。胡然志士㝡先老。</text>
<title>獨出紫霞門</title>,<text>眼昏秋色問兒童。隨處靑黃指點中。郭外數宵霜候早。紅藤被樹自爲楓。</text>
<title>答覺非翁見嘲</title>,<text>山僻餘寒若背時。吾家三月見春遅。東風不掩眞機妙。日日舒紅上下枝。</text>
<title>過花洞</title>,<text>春風駘蕩不勝狂。一片乹坤錦繡光。行盡萬花千樹裡。歸來惟有滿心香。</text>
<title>題園杏答家人語</title>,<text>兩株山杏昔人栽。日檢春光一匝迴。縱遣生香常不斷。似嫌太盛故踈開。</text>
<title>山家早春</title>,<text>日怕春寒長在家。不知門外柳絲斜。兒孫手裡呈春色。始覺西園木筆花。</text>
<title>戱次含華趙上舍軸中韻</title>,<text>春風得意策飛黃。捴是襴衫擁路光。試看上林多少樹。杏花不及桂花香。</text>
<title>李節制使 景淵 輓</title>,<text>令譽繩繩襲故家。咸言至行無偏斜。銅符金圈人尤美。出類榮光錦上花。七年魚飯在君家。每恨論心日易斜。淺把涓涓春酒碧。書燈直到五更花。謝事遂初閑在家。醉看五柳映門斜。回思舊日同遊伴。捴是終年墮溷花。賁隧韓山李氏家。穹碑屹向碧山斜。三世堂堂卿士職。煇煌恩誥紫泥花。有才必用起貧家。慟哭春風不定斜。白日深山埋玉樹。如今垂耀四枝花。超然詞翰自成家。風雨鬼神驚豎斜。欲識平生奇妙處。餘香猶濕墨池花。此日齊嘷故舊家。丹旌一片月中斜。踈財重義賢人跡。淚入西阡細麥花。俊秀阿郞克守家。琳瑯溢篋字橫斜。誰知平昔持相贈。一片孤心結劒花。殷勤偏照老夫家。月挂空樑不肯斜。想得靜樓今夜影。悄然落盡舊看花。無人從此問山家。竹裡依然一逕斜。辜負生平無賵襚。知音哀淚綴玄花。</text>
<title>簡上秋史金待制</title>,<text>雕篆元非哲匠能。蛩吟鳥哢日相譍。短庭不種芭蕉本。拜向高樓索雪藤。</text>
<title>哀金學官 照</title>,<text>臨難苦操不緇磷。蔀屋文名動縉紳。神鬼難藏石門月。千秋留照往來人。居在三淸洞故云</text>
<title>哀金宜章</title>,<text>靑春厚廩死猶縻。孝養餘庥二令兒。五十三齡非謂夭。床琴隣笛故人悲。</text>
<title>謹和楓臯府院君下寄韻。兼謝餽玉粒。</title>,<text>難忘一飯翳桑德。楚米何妨如玉譏。莫道靑冥下乳酒。不關妻子色恒饑。</text>
<title>宗浩山房</title>,<text>小園不盈畮。樽外卽靑山。芳草細承屐。幽花低拂顔。鄰人衝雨去。棲鳥破煙還。酣暢未云極。斜陽映竹間。春牕靜初含月。簾踈不礙雲。孤懷書散蠧。雙髩劒生文。鐙亂澗風細。酒深山夜分。城塵非所好。麋鹿我同羣。夏秋山帶斜日。蒼翠晩晴時。草短蛩吟苦。庭寒鳥下遅。調砧鐙倚竹。瀹粟澗通籬。淸眺何奇絶。楓紅映數枝。秋冬候三時變。晨晡亦易陰。天寒常雪意。梅古自花心。酒氣空厨暖。書聲小牖深。眞機方悟了。豈許一塵侵。冬</text>
<title>閑居四時咏</title>,<text>壞籬鄰翠壁。低屋面平原。池淨宿花影。庭深生碧痕。從兒時帖石。調鶴數登園。春遠無相接。晴山近對樽。春一室煩暑外。石林深閉關。階生無種草。檐聳自來山。中酒神猶旺。休機夢亦閑。淸光吟可盡。不出小庭間。夏墜葉擁幽砌。主人庭戶深。斜陽映踈雨。寒響生空林。墟落連山色。烏鵶下晩陰。貧妻急秋務。未夕拭 一作試 淸砧。秋片雨晴仍夕。餘寒滿谷西。澗砧先落日。山飯後棲雞。殘葉風吹起。踈花露壓低。寥寥誰解意。童子一琴携。冬</text>
<title>不寐</title>,<text>澗壑悽秋夜。婆娑卧竹牀。照懷山月白。入夢菊花香。蟲語寒逾切。鴻聲曉忽 一作更 忙。思人終不見。三徑日蕪荒。</text>
<title>望月寺訪雲上人</title>,<text>夕景霽萬峰。暗流鳴淙淙。寒鐙上高閣。落葉下踈鐘。心虗見潭月。夢靜聞風松。漸知淸凈理。於此欲相從。蘿愰孤燈宿。居僧入定初。溪潭秋月白。鐘梵夜雲虛。棲鴿窺香炷。驚猨隱貝書。六塵渾凈盡。翻欲問眞如。風泉響不已。曉色倍淒淒。樓寂僧方睡。林寒鳥一啼。殘鐘孤月在。一作落 斜漢衆山齊。下界空雲氣。杳茫何處雞。</text>
<title>蒼石齋話舊</title>,<text>泠泠聞遠磵。寂寂坐空林。山曙全寒意。雲低欲澹陰。雞聲高樹月。鐙火數家砧。問爾漁樵計。殘樽話更深。</text>
<title>元宵感懷。謹庸曾王考遺稿韻。</title>,<text>十二橋無恙。新春又一過。月從元夜白。人亦去年歌。不識流光變。惟言好事多。豈無行樂志。華鬢奈吾何。</text>
<title>西巖</title>,<text>卽事諧眞賞。淸泠耳目間。鳥驚翻在樹。雲倦倐過山。天氣秋生感。人情老愛閑。顧慙巖下桂。花發不知還。</text>
<title>寄公默</title>,<text>雪霜何貿貿。松柏也丸丸。多疾同遊少。居貧自好難。華顔行欲歇。塵慮坐空攢。慷慨投明月。君休按劒看。</text>
<title>寄李仲有</title>,<text>溪上望秋色。曠然成怨歌。葉稀風過少。山靜雨聞多。澗曲思晞髮。巖田想荷蓑。洞門餘數𡬾。猶似舊婆娑。</text>
<title>司樴愼汝長。速社侶石香舘。</title>,<text>溪舘息風雨。石門吹細寒。暮山含遠思。晴月得新觀。巖溜承杯竭。庭薪代燭殘。夜深增悄悄。餘意倚空壇。</text>
<title>宿松石園</title>,<text>旣阻懷印友。相過愛爾家。澗回逾遠響。山冷更秋花。嶺月光纖墜。林燈影淡斜。始知孤往意。松桂足生涯。</text>
<title>游松石舘</title>,<text>地偏人更靜。松老屋同高。雲墮光棲石。蟬移響曳皋。酒賖難中聖。談騁各呈豪。誰識炎埃外。支頤獨解勞。</text>
<title>過李在山 溪 六角園亭</title>,<text>茅棟絶低小。遠暉山更長。鳥聲暮集樹。花影斜過墻。澗雨衣裳冷。園春筆硯香。山翁初起病。杯酒减前狂。</text>
<title>窮歲永宵。有懷無寐。用前寄韻詶汝長。因示長兒。</title>,<text>小燭未終夕。有書恒廢看。丈夫抱志慮。兒女怨飢寒。兀兀驚時晩。愔愔坐夜殘。方因百尺苦。且喜一枝安。老去人情慣。逾從歲暮看。瘦妻讓堗煖。稚子問天寒。糲飯當宵永。秋衣禦臘殘。古來賢俊者。多於窮處安。</text>
<title>公退當晡。徑造松石園亭。</title>,<text>靑蕪微徑引。閑步自無忙。醉面飄輕吹。春衣溼暖香。岸低綬短。溪夾柳絲長。樽杓宜相屬。孱官愧乏囊。天遊非揀日。詩句喜同羣。林外鳥聲暝。花中酒氣聞。兩人山塌雨。孤燭石堂雲。留飮堪投轄。塵塗出竹分。</text>
<title>君善書屋。用長蘇韻。</title>,<text>重過何氏日。路已識南塘。百鳥爭新舌。千林洩 一作遞 異香。春光樽滿淥。吾輩鬂成蒼。堪愛畫圖處。松門帶夕陽。花木多於屋。巖泓坳擬塘。四圍開活畫。數里散名香。蜨翅可憐紫。石顔如許蒼。當杯莫停手。佳日易西陽。</text>
<title>內閣後苑。用農巖韻。</title>,<text>塵闤催節序。禁苑滿年華。池映翻風燕。林烘帶日花。遙峰春酒碧。高閣晩雲斜。始識仙曹趣。全勝山野家。</text>
<title>過千二園亭</title>,<text>以玆泉壑美。不識爾家貧。松老帶茅屋。山高當故人。庭花吹薄雪。林鳥喚餘春。休道芳時恨。風光日轉新。</text>
<title>次文初九日西㙜韻</title>,<text>見說西㙜上。寒山返照開。暮天雲掃翳。秋磵雨滋菭。佳日還孤往。同人亦偶來。明宵偕飮否。吾有酒盈杯。</text>
<title>次壬戌七月旣望泛舟韻</title>,<text>一從前後賦。赤壁屬仙坡。天下江山少。人間秋月多。浮生嗟異世。游楫想同波。寂寂千年意。今宵又我歌。</text>
<title>賀金稚晦萱堂回甲宴</title>,<text>壽母生朝讌。晦翁吾豈違。雖言無力量。惟此助光輝。兒欲頭華髮。親猶手線衣。寸心如弱艸。常恐報春稀。事親蘄難老。養志貴無違。甲歲宜稱慶。門闌自溢輝。日長留海酌。風輭動萊衣。宴樂非斯濫。人生得此稀。</text>
<title>重過棲碧亭</title>,<text>秋懷不待曉。獨策赴前期。木脫重游日。山靑久坐時。蟲寒吟隙細。雲靜出溪遅。雖與人烟接。閉門閒自如。</text>
<title>次賦扇</title>,<text>恩頒天闕下。時貢地維南。竹祖筋支細。雲孫氣化覃。乍搖風五兩。微展月初三。用舍關時運。人情有壞甘。</text>
<title>呈北山徐上舍乞扇</title>,<text>茅茨營仄陋。柟樹庇西南。明月時相照。仁風遠不覃。奚車禽遇十。燕骨馬來三。早晩噓淸籟。如枯得雨甘。</text>
<title>雨中過松石園</title>,<text>亂木一鶯曙。茅齋踈雨生。憶君隱淪處。能忘世塵情。瑤瑟石泉響。錦屛崖蘚明。亦知家計薄。猶自愛山行。夏日芳園好。時時憶友生。流鶯何豫我。幽事自關情。井小新泉溢。林繁數萼明。聞玆多異賞。吾及雨中行。</text>
<title>一碧亭次杜韻</title>,<text>十載病中客。秋風湖上樓。沙鷗羞髮白。萍水覺身浮。枕底平郊樹。牕間入浦舟。手持一尊酒。自許我名流。</text>
<title>星峴口號</title>,<text>江閣意不愜。江臯登更高。遠天涵晩碧。幽渚演秋濤。魚弄行空影。禽憐晒日毛。一逢漁者醉。逾歎世人勞。</text>
<title>過弼下園林</title>,<text>芳尊愁落日。啼鳥悄孤亭。樹盖童童碧。藤絲若若靑。嘆生看水逝。懷友望雲停。自有神忻境。何勞影答形。歎生一作惜春</text>
<title>次文初秋夕書事</title>,<text>親朋多面隔。人世少眉開。巾屐懷孤往。詩篇讓後來。菊踈今日採。松長去年栽。所恨家貧甚。佳辰絶舊醅。</text>
<title>後遊棲碧亭</title>,<text>坐驚樓影轉。起視暮禽斜。白酒期同佀。靑山有爾家。風吟林似竹。霜醉葉成花。興盡吾當返。壺乹不用賖。</text>
<title>蔣景洙誦傳樂素宋大雅秋日之作。三復未足。疊和原韻。以寫歎慕之意。</title>,<text>吾師安處約。陋室玩潛飛。斯道今已沒。後生焉適歸。幽蘭尋臭少。佳菊採花稀。威鳳鄰家樹。時時覽德輝。右歎晩翠公逝西屋有烏好。時來吾宅飛。山分籬上望。雲共洞門歸。蟠木先容美。投珠後怒稀。自欣良玉處。川澤發光輝。右慕樂素園</text>
<title>書南陽中軍金公遺思碑卷後次原韻</title>,<text>旣有恩淪肺。何勞德頌碑。秪緣遺愛篤。要與後來知。子肖能光祖。天高竟照私。以誣踣碑後。上言復起故云。 使吾無愧筆。石泐可存辭。</text>
<title>松石園閑吟</title>,<text>了無塵世趣。時向故山看。吏隱貧元亮。詩窮病李端。腹枵園拾果。耳熱澗臨寒。自笑狂生態。欣欣著溺冠。許飮吾當往。忘形爾可尋。逐貧揚子賦。齊物漆園心。植杖溪聲細。舒衫樹影深。不要買山隱。來此卽家林。我醉君能恕。詩筵禮法踈。無多偸暇日。故自愛幽居。對竹渾忘肉。觀池不羡魚。偏知夕陽好。山氣一襟虛。昨雨連今雨。出門還入門。雲屛移畫疊。林鳥答琴言。徑轉蒼菭沒。村荒古木存。自云吾曠達。貧亦樂丘園。</text>
<title>崔而健夜至松石舘同宿</title>,<text>山舘無張燭。月華凉始晴。吾今乘夜興。蟲已惹秋聲。榻移松露滴。衣挂竹陰生。故人杯酒上。岑壑十年情。</text>
<title>松石園雨中。援筆輒寫。</title>,<text>積雨飢朝飯。虗牕抱古經。竹花香蝶粉。池鏡漾螺靑。木竦泉舂雪。園明石粲星。苟吾心事適。城市亦郊埛。痛飮期無量。俳詼雜不經。舊題階竹長。新摘圃苽靑。生死携詩草。行居帶酒星。顧嘆高躅士。一半老林坰。</text>
<title>暮春玉溪社飮。用孟襄陽韻。</title>,<text>速客非新識。移尊卽故林。誰知登眺興。翻作感懷心。花樹紛紛雪。峰暉冄冄陰。澗禽翔不去。遞作惜春陰。</text>
<title>憶亡友崔子重</title>,<text>滿目傷風物。山靑花映林。思君長夜夢。奈我一春心。草長新原綠。雲低暮樹陰。忍聞求友鳥。終日對相吟。</text>
<title>肇夏花洞</title>,<text>山行逢早霽。佳賞夏勝春。霧罷松光濯。峰敧天貌新。拄筇花在水。移席鳥隨 一作迎 人。回語林中叟。從今問酒頻。</text>
<title>獨遊簡隣西王步明</title>,<text>飮鑿曾同井。逢迎亦此溪。樹陰聯席處。山色出門西。白石期中飯。餘花檢舊題。今來不共賞。獨鳥向人啼。</text>
<title>重過千氏</title>,<text>天閑飢騄駬。月廩飽侏儒。紛垢纓頻濯。良規袵更敷。酒淸誰造汝。花靜獨依吾。到此佳遊慣。孤吟遇境殊。</text>
<title>趙芝園踐約松石園。次弇州韻。</title>,<text>長往知無策。浮生歎有涯。時將林下趣。來會故人家。雨井蛙翻出。風溪燕掠斜。留君同夜宿。吾室蓄蘭花。</text>
<title>重陽日登麒麟橋</title>,<text>登高曾用古。佳節最傷秋。傳勝風吹帽。忘憂菊揷頭。高雲凉燕去。落日醉人留。景物常如此。年年感舊遊。</text>
<title>晩秋出郊賞楓</title>,<text>西風日搖落。秋夢在山門。散策黃雲合。聯裾絳葉翻。斜暉川有影。輕雨野無痕。自覺塵機息。逾憐逸趣存。</text>
<title>別羅文奎以別使上价書記赴燕</title>,<text>相公曾儐副。書記爾征歌。鞍馬又今日。頭鬚白幾何。過江鴻雁盡。宿野雪霜多。此際悠悠思。朝昏逐逝波。金繒頻灑泣。弧矢漫成歌。天醉 一作運 有如此。書生無奈何。劒文隨我老。杯酒送人多。君行看易水。嗚咽至今波。依倚觀風便。悠揚出塞歌。衣褚應劒筑。咳唾卽陰何。下土材雖困。中都價已多。舅甥同戀主。呴沫樂恩波。</text>
<title>夜赴東谷飮</title>,<text>詩書連屋富。松竹主人淸。邀客年華晩。對尊星斗橫。欣欣湖海想。落落宦遊情。吏隱君其未。吾今托一生。</text>
<title>酬李公默寄示韻</title>,<text>舊聞詩有格。今見復過前。剔爪風箏戛。投懷夜璧圓。味同忘肉月。思入爛柯年。愧我衰頹甚。淸新望敢然。</text>
<title>金聞遠邀飮數里居</title>,<text>自爲論交密。全忘會面踈。歌吟關樂事。來往喜隣居。酒有春篘螘。肴兼夜釣魚。對君今不醉。頭白易紛如。</text>
<title>雨中過數里</title>,<text>病客愁堅卧。高人喜遠經。數蟬隣樹碧。孤鳥洞雲冥。有書虹貫室。無麥雨漂庭。囊空仍廢飮。何物慰頹齡。</text>
<title>次水聲洞聽雨韻</title>,<text>聯步遙尋壑。孤吟偶溯流。旱餘纔喜雨。凉意已傷秋。峰黑雪爭逐。泓明水蹔留。白頭塵裏客。懷此更搔頭。</text>
<title>公默書室。用柳下韻。</title>,<text>許速馬蹄疾。深泥得意歸。故人經歲合。幽賞一春違。對酒今朝滿。見花明日稀。不妨宵秉燭。光景劇於飛。</text>
<title>登屛巖</title>,<text>久爲塵網墮。今始碧山登。遠水襟開迥。高雲氣薄層。深尊看落日。啼鳥得良朋。休說吾衰病。風流尙許能。</text>
<title>登白乕亭皋</title>,<text>今年風雨足。忽忽已過春。花落山猶舊。鶯來柳更新。登臨非選日。吟醉亦因人。儻少區中戀。同君到此頻。</text>
<title>賀李公默大夫人壽宴</title>,<text>柱下少公事。家中多勝情。上堂極愉悅。會客話平生。結子園枝重。將雛澗燕輕。南山檐外近。永日壽樽淸。</text>
<title>數里山房呼韻</title>,<text>山雨吹濛濛。幽情日復同。昨嫌茅室窄。今到竹軒通。遠樹論詩處。流泉卧病中。此時來二竗。歸翼起前叢。</text>
<title>出彰義門</title>,<text>殘春起遐想。力疾趁淸期。鷄犬人家靜。花林酒氣知。振衣流水處。留客古巖時。玆意無相語。行行野日遲。</text>
<title>普光寺早起</title>,<text>寄宿禪牕曙。虛樓盡遠山。天香空翠裏。人語杳茫間。忍草行將拾。靈花坐可攀。更參童子偈。懸解萬緣閒。</text>
<title>投元曉菴</title>,<text>懸崕垂一縷。微徑向空登。抗面孤飛鳥。緣蹤亂走藤。望遐猶不極。行盡更多層。然後臨危頂。天根問古僧。</text>
<title>淸潭里喜公默後至</title>,<text>勝地多懷友。君來喜趣齊。執袪山色近。移杖樹陰低。好鳥樽邊出。餘花席上棲。芳菲馬蹄滑。休道後來迷。</text>
<title>過麒麟橋</title>,<text>素練泉流直。靑鬟嶽色殊。壺觴謀不贍。詩律意難孤。病益花生眼。愁多雪染鬚。未逢山水處。狂興欲消無。芳醁期橋畔。新炊待澗南。谷虛常隱籟。山晩更噓嵐。消渴憐盧六。敲推笑李三。霞隨意飽。不醉不爲慚。</text>
<title>送李別檢 至和 赴北幕</title>,<text>本意逢君話。飜驚送遠行。秋風千里道。匹馬一書生。遺俗稱豐邑。離歌唱渭城。自知交誼重。愁恨苦難平。</text>
<title>鷺湖夜泊</title>,<text>江裏天微曙。維舟古渡西。照帆鐙上下。蕩槳浪高低。水氣凉和夢。宵光雨入題。漁邨知近遠。杳杳霧中雞。</text>
<title>留宿江舍</title>,<text>風雨舟中事。辛勤鐙下聞。鳧鷖波不定。牛馬渚難分。高閣期晴月。遙峰尙黝雲。出江奇趣少。壺酒更留君。</text>
<title>登玉溪西麓</title>,<text>微雨蕩殘暑。悵然林壑秋。親朋偶乘興。暇日一來遊。山出雲邊郭。天晴樹外樓。縱言消渴甚。虛想俯長流。時無酒故云</text>
<title>北漢西譙。望三角峰。</title>,<text>積鐵左山東。摩天山益空。夕陽明滅際。秋氣廓㵳中。濃纈烟光紫。淺揚霞彩紅。望之心不極。斜 一作徙 倚一樓風。</text>
<title>莫春登九曲金氏園林</title>,<text>先輩優游宅。靑山園上林。酒盃花底淺。詩思雨中深。白髮重過客。殘春嬌語禽。對君一舒嘯。徒發昔年心。</text>
<title>偶次步庚客至韻</title>,<text>茆室隣朋至。春風事事淸。墻頭來酒氣。花外有書聲。流水心俱𨓏。靑山眼共明。自憐徒悵望。日夕獨勞生。</text>
<title>洗心臺有感</title>,<text>高臺眺望逈。嘉號出宸心。父老時相過。鑾輿歲一臨。天香涵草樹。御氣帶雲岑。今日古松下。只令人意深。</text>
<title>朴絅伯生朝</title>,<text>卬友家居好。長時閑意深。琹絃調逸韻。碁局遣機心。窺戶燕將子。過庭笋作林。復持弧日酌。聊謝遠朋尋。</text>
<title>題絅伯西軒仲夏軸</title>,<text>早能成大隱。還欲賦閒居。邀客常沽酒。爲兒多貯書。樹陰凉照井。舍影晩登除。樂地寬如許。慚余守糲蔬。</text>
<title>文初設酒冰囦莊上</title>,<text>窮巷少人事。門前車馬踈。松風北窓枕。山色半牀書。鄰友乘閑至。凉禽下夕初。政憐君起病。樽酒掃茅廬。坐久炎氛退。山庭愛晩暉。樹陰移筆硯。雲影出窓扉。永日閒難過。塵緣靜自稀。調諧主人意。詩就許言㱕。</text>
<title>出彰義門避暑</title>,<text>暑暍得風爽。神襟如復初。朝暉雲木淨。流水世情虗。偶立凉蟬處。閒看野老居。吾人求樂意。不獨在詩書。</text>
<title>晩過步庚</title>,<text>暑日消何處。君家溪樹中。往來欣室邇。談笑見心空。簷短碧臨岫。枕高凉有風。更將淸切意。終夕聽蟬同。</text>
<title>步庚宅用雅誦韵</title>,<text>山家秋氣動。幽思日來深。薄暮踈蟬響。微凉古樹陰。事閒客相過。身逸病無侵。休道塵罍耻。牀書可話心。本來坊里靜。曾識爾家深。蜨飛依草色。狵睡在牆陰。松露書棚滴。溪風卧簟侵。他人愁寂寞。塵外自欣心。</text>
<title>壽母七十七歲生朝</title>,<text>堂北桑楡樹。冬暄欲再陽。卽今俱慶日。喜懼兩心長。身老衣思彩。賓來室有光。多承之子祝。顔背見鮐黃。第三句一作生平今日至</text>
<title>重贐公默西行</title>,<text>置醴論心地。離歌白髮年。自將今日意。難爲外人傳。古郭停驂處。名樓解纜前。悠悠一片夢。相逐繞寒天。</text>
<title>過樂翁</title>,<text>故友時相訪。言懷卽以詩。年光頭雪變。老意眼花知。歌結馮生鋏。悲深墨子絲。往來各乘興。晨夕不曾期。</text>
<title>贈樂翁</title>,<text>迎客無他事。看山賦一詩。翟交貧乃見。顔樂老逾知。檐日㬉於絮。牀書細比絲。松筠寒滿宅。歲暮托襟期。</text>
<title>送別公默纔三日。天寒而風雨。有懷簡寄。</title>,<text>小札意難盡。餘懷更著詩。苦緘三日憶。偏向此宵知。遠夢銷鐙燼。離思攬雨絲。翻愁歌舞地。懽樂滯還期。</text>
<title>過樂翁</title>,<text>爐香閒卧處。簷雪細吟中。客至藤牀密。禽栖竹牖空。催詩愁短景。賖酒問寒風。閉戶還相喜。梅兄一室同。以疾官曾退。於書情更濃。老欣交不挾。貧慣味無重。候㬉探梅蕊。呵寒護筆鋒。此中自有樂。白屋故人逢。</text>
<title>朴聖材別墅</title>,<text>孤齋抱林壑。深處數村栖。月隱舂聲遠。雲遮績火迷。居民葛天世。風物剡中溪。當戶最奇絶。三峯高却低。</text>
<title>華溪精舍四時咏</title>,<text>初樹日氳氤。欣欣寂寞濱。暖遊虫始化。靑吐麥懷新。雲熱翻畊岸。風香釀酒鄰。京都烟景遍。及我野人春。風色翼新苗。流鶯桃李謝。條桑室養蠶。採藥山逢麝。果氣移筐初。茶香倚枕罷。適知幽遁情。高棟失炎夏。楓葉紅如染。向山開一樓。溪昏牛路熟。林冷鳥栖愁。香菊風窓靜。鳴梭月幌幽。坐憐芳草歇。搔首故園秋。忘却爲官貴。田廬逸興濃。南榮晴曬袠。西宇雪掀舂。禽尙丘中趣。羊求竹下蹤。愛玆多閉戶。梅氣欲凌冬。</text>
<title>公默期至</title>,<text>故人期枉顧。晨起啓柴扃。雲帶琴書潤。風過鬢髮泠。鵲聲時徙樹。蟾影半栖庭。空谷還生喜。跫音幾誤聽。</text>
<title>公默萱堂壽宴</title>,<text>庭院扇和日。簾㫌解慍風。竹根如許大。萱翠舊時同。親養常無歉。賓供不厭豐。知君懽樂意。自足百年中。</text>
<title>公默楸廬</title>,<text>高人開別業。荒野有光輝。村犢栗陰靜。水禽田上飛。午耘香麥飯。晩牧雨蓑衣。到此忘時序。塵情自覺微。</text>
<title>過石瓊樓馬上口號</title>,<text>我牛而君馬。行如相讓然。遅遅談水石。浩浩志風烟。細路畦間蝶。虗樓木末蟬。政宜尋社佀。一醉雨餘天。</text>
<title>奉呈冬至副使</title>,<text>金繒修歲例。冠冕入燕都。孔氏詩三百。延陵樂有無。具僚惜離別。聖主念馳驅。已識飮氷日。廉風化賈胡。遼薊千萬里。夫子遠行行。左海期維楫。中州知姓名。出關卿月逈。渡漠使星明。貧士本無贐。望塵空復情。休說遠遊事。一作好 遠遊懷不裁。寒雲射虎石。衰草黃金臺。寂寞千秋史。躊躇今日盃。忍令庾開府。還賦煤山哀。</text>
<title>過公默</title>,<text>與君文酒會。倏忽再經冬。不幸皋魚泣。何論叔夜慵。掩齋松樹老。依石澗雲重。今日溪南宅。相憐非舊容。</text>
<title>金士貞遊浿還楙園有作。余走和書聯鏕卷尾。</title>,<text>俊逸金昌緖。淸豪李草堂。才名動西土。光氣何蒼蒼。壯觀江山富。薄遊日月忙。只緣聯璧美。風韻仰弘長。</text>
<title>寄楙園</title>,<text>常嫌城市閙。山下買茅堂。一道泉流白。萬株松樹蒼。起居身自適。榮利意無忙。欲喚三淸侶。壺中歲月長。</text>
<title>簡松川求楮</title>,<text>承吉子情串。平生千首吟。敢言輕萬戶。自視貴南金。秋後萎蕉葉。雪中凍竹林。剡藤聞溢篋。重惠望還深。</text>
<title>訪松川</title>,<text>白首論心地。交情隔歲新。園池春氣好。詩酒日來頻。西捷連郵騎。南還慰主人。書生空撫釰。歎息舊儒巾。</text>
<title>過松石園</title>,<text>檢了區中事。㱕來溪日長。林園故友思。隣舍新醪香。花盡鳥啼樹。山晴人卧堂。恨無乘暇日。詩句答年光。</text>
<title>松石園遇存齋</title>,<text>邀我樹陰晩。對君山色靑。異花誰與賞。幽鳥獨來聽。岩際碁殘局。松根酒半經。只留詩句在。迢遰一園亭。經一作缾夏淺風猶善。雲濃晴半陰。偶來院宇靜。自有幽閒心。畦蝶飛相近。林鸎啼更深。悠然散煩慮。非獨愛溪岑。</text>
<title>題松川書室</title>,<text>傲吏多休暇。家居養歲年。樓開來遠峀。井渫遇新泉。留客窓間酌。聽禽樹底眠。閒時淸課好。茶竈午浮烟。</text>
<title>公默宅用杜詩韻</title>,<text>琴書簾几內。水竹戶庭隅。此境人皆有。眞風識者無。鄰交何待約。家醞不煩呼。豈若馳名士。年華道上徂。</text>
<title>慈母八十一歲生朝志喜</title>,<text>茅室向西靜。冬暉遲復晴。慈親臨暮境。小子感孤生。酒食雖無溢。兒孫幸稍盈。嗟余終鮮者。樂與友朋成。</text>
<title>玄湖亭子。陪西漁權參判同賦。</title>,<text>塵外有奇賞。來登江上亭。梁園慚授簡。郢曲喜傾聽。飽德酒方暖。襲人梅尙馨。中庭欣可仰。老栢歷冬靑。</text>
<title>次公默晬日韻</title>,<text>親在遇生日。餙懽聞古書。卑官專志養。廣宅樂身居。桮杓神交集。林塘俗事踈。伊余方縶役。西望意翩如。</text>
<title>詶松石子巷南塾落日有懷見寄</title>,<text>落日情何極。餘光政屬人。東鄰留景久。西郭斂紅新。絶巘孤扶力。幽花獨照神。翻憐深藪裏。禽鳥嘯相親。</text>
<title>柳同樞 明杓 挽</title>,<text>壯夫少年句。三十度炎凉。歧路紅塵內。生涯白髮光。高才排海浪。殘秩檢芸香。豈意周旋共。相悲隟駟忙。亢高元自負。末路獨悲凉。會値鳶魚化。深依日月光。四齡加耳順。一代播名香。旣免不稱耻。何歎浮世忙。去歲東省會。今晨片夢凉。絲毫殫氣力。金石透精光。一部雲章煥。千秋寶墨香。捐身終事地。自分 一作信 大㱕忙。平生相識淚。一灑高雲凉。素履家風肅。丹㫌卿月光。書篇多手蹟。蘭桂揔天香。榮養知連歲。眞遊恨太忙。罔極先王德。喬山松栢凉。後天同雨露。長子又恩光。二鎭銅符貴。千篇綉篋香。路人多觀美。㫌紼去無忙。</text>
<title>國寧寺留宿淑上人房</title>,<text>三人同一趣。蘭若夜相過。地較慈恩僻。山如蜀道多。岩風墜踈葉。潭月隱危柯。神境欣相會。忘言自不哦。靈區視天上。從昔少經過。古㙮寒空遠。踈鍾夜響多。吟蟲扶客座。別葉舞秋柯。幽興吾方熟。君何欲罷哦。偶起高樓望。飛星澗上過。僧眠如許靜。客意一何多。月隱鼪鼯穴。霜深鳥雀柯。王猷踈曠士。咄咄未同哦。王步庚有約未偕故云儻得高岑輩。試携此地過。使當十夜盡。不啻百篇多。後輩猶窺管。前遊是則柯。何如 一作爲 蝸室內。塊坐費空哦。又懷步庚期不至踈燈澹欲晦。高閣磬聲過。列宿開門近。遙泉倚枕多。殿寒僧向竈。林曙鳥分柯。詩卷都焚棄。難忘此夜哦。</text>
<title>過西郊</title>,<text>秋日平郊晩。田頭曳杖過。草虫飛去遠。山鳥下來多。連陌垂垂糓。週原菀菀柯。安能斯築室。日對起居哦。</text>
<title>壽母八十三歲生朝</title>,<text>小春當是月。新律欲回陽。慈母期頤至。兒孫福履長。雀雛依彩服。楡樹駐頹光。拜献延年頌。東籬菊尙黃。</text>
<title>小春晦步庚山房</title>,<text>空山冰雪重。志士固窮秋。炙背茅檐暖。洗顔寒澗流。龜深北門蟄。鯤化南溟遊。鄰曲有同調。時來此意求。</text>
<title>里居逢士元</title>,<text>溪屋經旬卧。山禽送日鳴。飢荒人盡困。花柳事全輕。久廢尋春句。空將畏老情。門前雖有徑。肯向市塵行。</text>
<title>次羅聖範見過。同家兒賦詩韻。</title>,<text>韶光春夏際。淸致起居間。披草時過客。開筵自有山。薄眠看蝶去。偶立値禽還。鎭日長如此。悠然不識閒。</text>
<title>次嚴藥塢回甲讌韻</title>,<text>達人無待足。樂事在稱心。增秩門榮溢。重弧子喜深。朋尊多晩景。鸞瑟合淸音。秪爲感霜露。孤懷自不禁。</text>
<title>過許氏園</title>,<text>名區有隱顯。之子復開園。花樹留陳跡。山禽送晩喧。閑游非選地。春事在傾樽。坐久轉幽邃。多思前日言。</text>
<title>洗劒亭</title>,<text>已識名區好。嵬然又畫亭。巖留字形古。溪帶劒光靑。春盡客初過。山深鶯一聽。今朝發豪興。翻恨昔秊醒。</text>
<title>石瓊樓</title>,<text>主家㙜榭美。名勝擅郊西。流水年光暮。浮雲世慮迷。偶然縻爵祿。非是負巖溪。多繫游人馬。門前老柳低。</text>
<title>松石園用李賀韻</title>,<text>聞得山中約。巾裳若倒顚。主人平日友。光景晩陽天。澗雨侵黃卷。巖風動古絃。愛君同我意。頻過爲林泉。</text>
<title>入玉壺洞咏丹楓</title>,<text>錦樹秋園上。一作裏 鮮紅異衆芳。葉偏承雨露。枝自閱風霜。谷暗開圖凈。川晴颺綵長。我來攀撫遍。行客遠相望。</text>
<title>謁刺荳溪朴直學。見園上喬木盤欝有作。</title>,<text>喬木閱千歲。詎知李芳。孤高常捧日。魁傑欲排霜。地厚蟠根固。天尊盡意長。故家多有此。名德世相望。</text>
<title>送文景鎬赴別使上价幕賓入燕之行</title>,<text>白面一書記。翩翩萬里征。丈夫遠游好。親友別愁生。匹馬邊雲結。孤燈塞雨鳴。知君多壯志。腰下劒光明。壯年無不可。遠逐使車征。奇觀胸中闊。䧺吟筆下生。效忠殫馬力。懷技異鷄鳴。只有山河淚。依然舊日明。</text>
<title>二樂洞逢柳斯文 榮來</title>,<text>有客眞豪士。風期卽我流。冥鴻雲外合。萍草水中游。薄酒慰遲暮。新詩驚早秋。相逢俱旅夜。恨未縶駒留。</text>
<title>登惠泉亭</title>,<text>自古稱仙府。于今起此亭。靈源深不見。飛響遠能聽。谷抱開壺口。池渟鑿臼形。一㪺皆滿腹。甘洌爲新銘。廢棄榛蕪積。修除洞壑開。芳泉䟽更遠。奇石拔爭㟴。劒氣山精隱。碁聲海鶴來。自令游玩客。歸路不曾催。</text>
<title>疊前韻。再賦丹楓。</title>,<text>歲晩發輝光。春花無闘芳。重重如浣火。側側半酣霜。暎渚隋帆亂。依壇漢幟長。爲將殊衆艶。媍孺盡相望。</text>
<title>迎瑞軒用圃隱韻</title>,<text>聞有梅花樹。來看花已稀。芳香留客席。斜日在書衣。詩思貧還細。豪情老却非。誰憐巖下士。冰雪擁門扉。</text>
<title>峭蒨亭偶占</title>,<text>日看隣舍竹。親友本無期。榮木吟新歲。晴雪望幾時。志衰猶愛劒。機息不觀棋。於此聊嘉客。雞聲日正遲。</text>
<title>許氏園</title>,<text>遨游無定所。來坐輒移時。園迥俗氛少。谷深春色遲。溪花明洗酌。山鳥聽敲棋。明日又佳約。陰晴吾不知。</text>
<title>迴文軆</title>,<text>尋友遠溪涉。岸高憑眺賖。吟和睡惹蝶。酒泛香飄花。深谷含雲疊。迥峰帶日斜。陰成半綠葉。暝色𡬾中家。</text>
<title>次北隣</title>,<text>傲吏如高士。小亭花樹林。物華足佳麗。親友日過尋。一枕少年夢。淸樽遲暮心。芳陰看欲遍。門巷轉敎深。</text>
<title>雲下居用老杜韻</title>,<text>筆硯蠲繁慮。鶯花愜細娛。看春三月尾。閱世十霜鬚。狂態終難遣。詩名或近沽。但求頤性便。毁譽不隨吾。昨日酲猶在。今朝事又無。印苔桐屐錯。書竹葛巾孤。春去雖曾記。朋來定未圖。好禽如解惜。相與樹頭呼。坐數登高日。如書靜獵微。鸎醒依葉語。蜂醉抱花飛。詩律爲勤課。來時或恐違。林園有底好。令我欲忘歸。</text>
<title>病卧漫詠</title>,<text>孤屋園頭住。高懸類鵲巢。籬峰常對色。鄰樹自來梢。過鳥時通牖。飛花亂入庖。城闉有佳處。小隱羡林郊。花木富三畒。簪珪輕一毛。㪺泉淸客睡。摘果慰兒號。病恨吟鋒减。貧愁酒價高。登臨更何許。忘却出門勞。好禽鳴不已。夫子忽來儀。逼砌行圍笋。低軒卧弄枝。澗陰聞酒滴。峰色對書披。始識山公趣。頻來在習池。老衰安藥餌。懷抱去畛畦。池雨魚兒躍。籬烟竹子携。晩炊纔脫粟。新釀欲開泥。莫道閒中樂。營生愧逸妻。</text>
<title>蕩春戎營次存齋韻</title>,<text>喫飯高樓夕。倚筇微雨天。詩成流水上。襟濶晩風前。村樹連軍壘。山蹊出菜田。文才君素富。於此更超然。</text>
<title>雲風軒伴直存齋</title>,<text>初夜羣喧息。明燈倚古檐。月開弦影直。風厲劒鋩尖。怯冷人行健。忘飢鶴性廉。商量年又莫。幽思忽相添。飯罷自無事。與君閒步檐。園容初雪薄。牕影古枝尖。客報楳花信。僮言酒價廉。近秊思慮淡。佳句夢中添。官樓坐深夜。風雪憶山檐。沐漆難消染。敲針且揉尖。沙鷗盟屢背。杯螘愛無廉。欲語君沉睡。書空字幾添。隔月違綾被。寒更宿畫檐。憐貧多欵曲。談句少輕尖。浪譽曾懷恥。尸餐正損廉。只緣許知己。忘却十齡添。君家梅綻未。來夜擬廵檐。筇屐行雖鈍。文樽意欲尖。凍泉鳴巷內。寒嶂列堂廉。奇賞應如許。休慳蠟炬添。歲律徂將盡。孤吟夜繞檐。菟裘營尙緩。斗粟進何尖。慕類蛩依駏。論心藺謝廉。此自少佳趣。素髮十分添。葭琯灰將動。陽飊發四檐。天文光雪月。地德養勾尖。漆吏憂鳧短。三閭說跖廉。沉思推物理。莫過濁醪添。深幔擁爐火。不知寒結檐。簾搖燈穗墜。盆茁蔓菁尖。雪溼琴絃慢。冰凝硯石廉。看看淸意足。端坐爇香添。朝看雪黏砌。暮坐月生檐。風急松笙咽。峰高玉骨尖。隱非忘世果。酒合責人廉。筆硏雖閑事。還令俗累添。不寐候雞曙。參星橫半檐。渴思壺罄瀝。吟忘筆頹尖。十室論忠信。明廷重孝廉。殘燈無限意。空與五更添。吾宅西崦下。雲松接短檐。井深通澗遠。峰仄壓城尖。靜處如閨秀。冥搜若按廉。柳州山水記。更欲數行添。園林葉已訖。寒吹吼虗檐。匣劒驚騰氣。囊錐惡脫尖。秋登賖酒易。年老遇財廉。冬日夜強半。詩愁復一添。林巒延入座。松杞架連檐。飯愛菜根滑。行妨藤刺尖。肯求榮宦巧。寧學善沽廉。自顧材踈鹵。失杯蛇足添。高㙜濶無礙。眺望在軒檐。面面寒山睡。頭頭老樹尖。池光銜月魄。雪意挾飛廉。故友西林下。今宵酒量添。</text>
<title>家居</title>,<text>到老夜無睡。搘筇竹下簷。周詩麟趾美。秦法蝟毛尖。東朔稱朝隱。韓康作市廉。悠悠千載遠。懷想爲誰添。迎旬風日冷。飄雪晩過檐。松偃龍鱗錯。山排馬耳尖。蒸沙非養壽。懷玉詎傷廉。焉得休煩惱。甘眠夜夜添。蒼山如守我。終日不離檐。道味閒中永。詞鋒醉後尖。靜林風起怒。頑石雪生廉。偶得烹茶譜。明朝數品添。寒梭響虗牖。人語出隣檐。火伏爐心陷。風鳴屋角尖。衰應敎子苦。貧匪做官廉。只有烟霞癖。經年空復添。棲息同禽鳥。逢寒守屋檐。金丹羞齒豁。侯印笑頭尖。不覺原思病。猶持仲叔廉。何須詹尹卜。淸福日來添。晏起身平健。悠然負暖檐。庭篁捫舊節。園蕙覓新尖。耽道寧資産。逃名欲挫廉。方欣生意動。人說綉紋添。</text>
<title>龍乕營雜咏</title>,<text>鳥革層㙜上。巍然數仞檐。盤雲金 一作雙 闕近。撲地萬薨尖。帳裡藏神變。毫端別汚廉。攸芋君子處。吏卒肅恭添。雲風軒平時從上幕。更日直空簷。秩顯鬢黃圈。行便鞾黑尖。指揮期中度。動止畏登廉。夙夜勤無怠。惟思紫綬添。執事廳南榮居處穩。夏日炙低檐。行陳蒯緱嚲。文囊竹筆尖。聲名於敵貴。廩稍乃家廉。人事難忘本。生男付籍添。書牌所聖朝方偃武。兵氣斂牙檐。星隱紋旗幅。苔凝畫戟尖。觀應驚辯幹。披可試䧺廉。竊願迨無事。巖廊設備添。軍物庫安居危可忘。觀德起茅檐。對鵠持身正。彎弧蓄意尖。其爭君子禮。相讓古人廉。幾個穿楊巧。年年虎榜添。射亭畦分一兩席。高下帶迴檐。旨蓄祈無饉。淹葅候出尖。寓農曾㳒古。樊圃各修廉。菜色兵民病。何如種玉添。菜圃白澗店中植。誰移廨宇檐。素鱗龍直上。綠髮鐵攢尖。拔類名還㓗。迎寒節益廉。托根司馬地。大樹史書添。白松鑿爲軍須急。無欄石以檐。仰流泉脉活。深引綆絲尖。汲少還時濁。沾多自性廉。源頭常不渴。天雨又頻添。石井始疑鑣在馬。旋覺磬懸檐。竟是廵鈴響。誰何動指尖。步閑空語雜。搖急冷聲廉。自爾踐更士。休嘆夜漏添。廵更楣題大於斗。龍乕字橫檐。寂寂轅門肅。森森笠子尖。將軍文且武。營府威生廉。誰識抱關者。從來入幕添。守門</text>
<title>伴直衍夫疊前韻</title>,<text>一官郞署老。客夜卧寒檐。燭焰搖還靜。杯心凸欲尖。旌招曾決退。簞食却忘廉。骯髒多違俗。常遭口舌添。自起敲冰澗。煎茶側帽檐。初心今變冷。傲骨欲銷尖。藜藿貧非病。烟霞飽是廉。儻修遺逸傳。誰寫老儂添。衰老兩相對。雞棲共一檐。拭靑驚物眯。鑷白數根尖。文古尋疑義。身閑養素廉。怡然忘就枕。虬箭不知添。坐數歸鵶盡。西暉已隱檐。籬風鳴軋軋。牆雪沒尖尖。龍蟄存身智。鷗寒守志廉。秪憐披褐士。冰蘖歲增添。本非文酒會。咿喔忽前簷。皓結牕冰彩。紅留燭跋尖。借書憂漫漶。買石愛稜廉。欲把今宵景。詞林故事添。薄暝徘徊久。南檐復北簷。嚴風千竅吼。初月兩頭尖。乍割鉛刀利。新磨石鏡廉。功名巾上髮。贏得雪華添。行飯風威虐。終朝不出檐。泉凝沉 一作猶 滴瀝。星冷耀 一作劇 芒尖。殘火僮眠暖。寒萁馬飼廉。吾家三尺雪。愁思遠憑添。謝屐曾平齒。陶巾本不檐。䧺心嬰劒綠。短髮露簪尖。溫酒時中聖。冰葅夜嚼廉。尙餘登覽興。新漉雪朝添。地雷動旬日。斜景少遅檐。稚子連蒵斷。貧妻理耜尖。鶉衣憂駭俗。鼠朴恐廉。吾計何從是。人生一贅添。玉磵草堂裏。松筠空鎖檐。葛冠身已悞。蓬矢力難尖。反哺烏能孝。高翔鳳獨廉。區區營薄宦。衰疾只交添。少日凌霄志。龍鍾閉雪檐。足穿無履底。頭亞墊巾尖。屋潤圖書富。官寒婢僕廉。東隣新借鶴。一口不妨添。披衾驚假寐。風雪五更檐。凍指強難屈。吟髭禿失尖。香醪情獨熱。冷炙視如廉。翻憶吾園裡。寒梅幾朶添。更闌戎務息。燈火暗高檐。靜伏雲風勢。寒生劒戟尖。飯牛將大任。吐鶃亦微廉。一嘯懷投筆。書生意氣添。與子慰衰暮。里居相對檐。年光輪轉急。生業杵磨尖。蘭珮期爲友。葷腸愧不廉。從今息營欲。芋栗晩栽添。</text>
<title>次衍夫咏梅</title>,<text>高㓗出凡卉。昂然不在長。冰霜猶正色。天地獨眞香。臘未山中到。春先屋裡藏。枝頭鳴翠羽。芳信證佳娘。</text>
<title>次家兒登山鎭將謝海西水梱餽曆韻</title>,<text>凍雪融西島。春風發水營。初陽端此日。一氣暢羣生。令轉魚龍動。恩含草木榮。非徒蓂莢貴。舐犢感私情。令轉一作威令。恩含一作光輝。</text>
<title>稷北晩眺</title>,<text>靜處發佳趣。時時登古原。家貧無僕役。身老仗兒孫。羣木錯秋色。遠山含夕痕。更携一樽酒。鄰友共淸言。</text>
<title>舊宮直廬</title>,<text>難可消長夏。物華何處新。直廬詩咏好。隣舍酒賖頻。菜蝶登官飯。林鶯趁吏人。擬同今夜宿。池上月光眞。</text>
<title>金上舍山泉，寅菴昆季見訪。</title>,<text>弊廬邀上客。檐嶂倍增靑。落景半銜壁。松風時掃庭。徽容童稚喜。玄語僕夫聽。莫捲留香席。名駒繫我扃。</text>
<title>過步庚</title>,<text>軒楹面林阜。來坐自移時。塵慮排無術。蘭言聽不枝。花殘蜂出數。葉密鳥過遅。交契何相昵。靑松寄蔓絲。</text>
<title>趙錦洲，洪醉箕二大雅見訪。</title>,<text>佳節恨衰白。東流難復西。讀書常倚樹。行藥不過溪。飛鳥牕中出。游雲枕上低。賞音他不問。窮達欲相迷。</text>
<title>客至</title>,<text>老夫晝無事。逐蝶慰兒啼。樹礙巾檐仄。園迤屐齒低。有時看客至。閑話到雞棲。日日此爲樂。不知輪與蹄。在家意多愜。納履欲焉如。雲竈一盂飯。風軒數卷書。友盟先下馬。官悔晩懸車。分外榮華事。還同緣木魚。</text>
<title>閑居</title>,<text>山堂通晩眺。坐卧不帷簾。酒影看三李。詩名重二嚴。集螢明助眼。吹蟻綠緣髯。捴是違生計。家人共與嫌。巾拂生塵膩。兼旬不出家。抱琴風發韻。梳髮雪揚華。沙螘輸珠實。蕉蜂吮墨花。是時晴亦喜。峰氣晩成霞。平衢多起浪。積羽易沉舟。井鼈空言大。階蟲自喜幽。酒鄕無俗士。金市少名流。一結烟霞契。簪珩苦掉頭。載醪皆好事。不是待招携。澗雨何愁濕。山暉但畏低。水儲盆養鮒。楥鍤菊防雞。安用空名大。賢愚一壠齊。</text>
<title>稷北移居</title>,<text>苦被催租急。謀窮賣及家。外非茅代瓦。小是蟹成蝸。今可門看客。全無地揷花。明年霖雨至。耕種富生涯。</text>
<title>咏梅</title>,<text>衆芳皆慘然。孤艶自欣悅。情重笑無言。氣存緘不洩。富春風骨高。姑射肌膚㓗。本性惡薰炎。誰冰誰是雪。愛渠品操殊。深閤紗爲帳。窓外雪瀌瀌。室中春盎盎。未舒容寂寥。纔破懷昭曠。豈喜値春時。葷蕕難相向。</text>
<title>次稷下看梅韻</title>,<text>思量百花樹。濃艶讓孤淸。麝馥和魂冷。蚌珠照眼明。壺冰方外契。杯酒室中情。爭似羅浮店。起眠星月橫。</text>
<title>謹次北山丈徐善山移居韻</title>,<text>居爲鴒原近。跡非人世踈。衰凌詞壘敵。渴憶酒泉除。雪竹無相訊。靑藜任所如。來年多改觀。花鳥媚春初。</text>
<title>代人挽友</title>,<text>蘭言猶在耳。玉質竟歸虗。偉器期公輔。香名動里閭。薤歌秋露滑。隣笛曉星踈。才藝催人命。悲君夙好書。</text>
<title>秋懷雜咏寄衍夫</title>,<text>卜居隣里同。淡泊依高風。新構草堂靜。爲占山谷空。名消百年外。心滿五更中。思爾如流水。沄沄日向東。詞章不世容。塵硯閱年封。雨冷芭蕉砌。月沉松桂峰。秋暉燒短炬。幽壑響虗鐘。懷緖此搖落。坡公悵爲冬。童子早携缸。開門窺吠狵。汲泉當面頮。見友則心降。頹井橋橫獨。衡扉柳掩雙。吾詩近頗進。汪汪瀉濤沍。子招卬底爲。佇立種荷池。水靜游魚子。天晴映鴈兒。影長弦月夕。香細線風時。卽事非前日。看山一枕支。霜露悴芳菲。游遨夙約非。纔謀臨水飯。未辦入山衣。人少良時遇。魔多好事違。翻思春景媚。殘夢尙依微。先輩皆焉如。佳遊想厥初。歌長松奏瑟。舞短月舒梳。陳跡溪傍爨。遺名石上書。後人空悵望。身世判龍魚。欲買此名區。難交百斛珠。泉流鳴入戶。山色碧盈厨。果子戶皆有。孔兄吾獨無。秋晴窮巷喜。披褐咏唐虞。小築類禽棲。起居檐苦低。胸恢開夢澤。心穩奐榱題。忘我如泥土。思君若月珪。迨今頭白日。安得一心齊。靑州不敢偕。窮谷絶茅柴。冰魄頻帷覘。獰飈欲戶排。鴈天聞發歎。蟲夜坐成齋。吾意君知否。玆辰趣少佳。近隣何寄梅。無寄亦無猜。閤裡聞馨德。樽前想秀才。齊眉朝桉進。繞膝紫衣回。相與爐邊坐。驚雷栗坼灰。秋夜苦難晨。秋懷來次鱗。甕籌期致富。駒隙願饒人。月黑巖如顧。風奔葉欲嗔。阿誰有聲畫。能寫此天眞。秋晩倍懷君。心懸日暮雲。葉衰飛片片。鴈冷叫羣羣。李白成吟鬼。劉伶竟渴墳。生前宜盡樂。言豈飾虛文。雌黃俱耳昏。惟日慣禽言。墻雨蟲吟冷。檐暉鷄睡暄。燈垂紅粟比。苔綴綠錢論。詶唱追芳躅。詩筒遞白元。澗唇茶臼安。雲水眼前寬。家靜身多健。秋暄木不殘。歲功憑里問。日曆倩人看。衣冷兼昏眊。知應節序寒。塵寰本少閒。閒日或登山。衣拂秋風裡。樽開夕照間。尺書惟爾付。家事不吾關。詩是天機出。繁蕪且莫刪。得君金玉篇。不翅直千錢。細雨猶開日。黃華欲輓年。齒濶訛招笑。容臞老取憐。少壯宜勤力。良箴獲我先。夕吹返溪樵。樵歌響洞霄。鳥來翻藥椀。蛛結網詩瓢。講劒元多術。論文欲貫條。吁嗟多少志。霜鬂日飄蕭。四聚屋皆茅。柴門縛樹梢。澗籬雲補罅。沙徑雨埋坳。風月惟長物。禽魚卽舊交。南翁慰窮寂。往往送珍肴。千金視一毫。焉知競錐刀。適粤冠何製。求齊瑟謾操。陳琳充記室。薛璩困功曹。意表人當解。顚狂亦曰豪。生計日蹉跎。高吟間細哦。資身千首富。索價一斑多。寂寞寒風子。荒凉春夢婆。早聞古人語。痛哭遜長歌。向人何所誇。園菊有黃華。價踊新茶肆。名低舊酒家。更籌當歲隔。隣曲若天涯。願勿稀芳訊。自欣蓬依麻。英才出意長。壞腐化奇香。峰日燒霞焰。川虹飮練光。民生惟國本。酒禁爲年荒。歲暮心無賴。扃門可養陽。世路踏難平。於焉灧澦成。畫樓噓蜃彩。瓦釜作雷鳴。壯士貧低氣。愚夫富藉名。目耕竟何補。妻子困呼庚。微才如爝螢。日月敢摹銘。濟濟鹿鳴野。蹌蹌鳳舞庭。霱雲凝執戟。瑞旭照橫經。安得臣名姓。猥登簡策靑。藻翰匪云能。夤緣得好朋。相邀筵爾設。先下馬余乘。秋士豈忌酒。夏蟲難語冰。欵賓無別味。厨下栗初蒸。暝色樹頭浮。蒼蒼生遠愁。回風皆朔氣。落葉亦東流。金石孰同壽。稻粱人各謀。未能斷文酒。隨處得愆尤。寒空澹復陰。獨坐成沉吟。叢菊自閒態。暮蟲何苦心。茅堂山翠淺。石徑蘚花深。歲歲常如此。不禁霜鬂侵。嘗記至人談。榮名虎穴探。未知辭斗五。爭似夢刀三。窮拭牛衣泣。狂偸螘甕酣。不如同草木。雨露百年覃。初月霽光兼。如鉤復似鎌。印溪㝡奇絶。穿牖孰猜嫌。感舊詩頻誦。懷人夢不恬。盤中三九菜。今夕飯無塩。可笑一靑衫。曾縻薄宦銜。檢身尋倂枉。寄食丈惟函。心腑工披赤。肝脾免嗜醎。五言畢餘志。兒輩語難咸。</text>
<title>靜軒趙尙書托以剞劂校讎之役。置之別舍。舍在西城底。旅枕無寐。倒用秋懷詩韻雜咏。</title>,<text>羲西娥復東。旋斡一籠中。景物催人老。榮華過境空。南山玄豹霧。碧落皁鷹風。千載須卬友。難逢素志同。風景想玄冬。昬鐘卧曙鐘。大寒嘷獨豹。樹禿兀孤峯。蹄轍城初啓。茶湯市不封。可憐布衣客。何處自爲容。樵山與釣江。心跡亮宜雙。貪餌波臣出。驚斤木魅降。時窺巖頂鶻。頻起杏村狵。問答知何趣。斜陽一酒缸。衰癃日不支。忘歲復忘時。薄饌空嗔媼。新衣反學兒。菭紋生劒鼻。霜髮墮衾池。尙有芳年癖。思山理屐爲。人事捴熹微。一生多俗違。勸書冬進扇。招謗夏重衣。啜茗唇香久。觀棋目力非。獨憐堂背草。依舊雪中菲。君莫遺雙魚。嵇康懶作書。何煩牛耳誦。難試佛頭梳。竹響餘風末。梅心入雪初。此時儻相憶。光顧政何如。奚論備不虞。薪水目前無。文欲追枚馬。名猶與顧厨。盤飡羞惡草。詩句轉明珠。未識身窮阨。流芳遍九區。羣物我能齊。持螯視執珪。菭墻思酒過。蕉葉夢詩題。富貴天難上。容華日易低。自知貧賤者。安往不棲棲。冬候罕晴佳。城西虛一齋。身寒窮鼈縮。書亂祭魚排。取煗家傳食。要黔堗剩柴。寥寥誰問疾。坐卧小僮偕。夜夜燭成灰。書空定幾回。伐檀歌素位。畫墁食微才。比戍居非塞。如僧髮可猜。羇牕正風雪。頻夢故園梅。粱枕夢如眞。夢醒還發嗔。蕭閑猶故我。烜赫屬他人。短草難藏乕。蹄涔不泳鱗。枯榮歸一轍。憂歎達宵晨。疑義告宗文。詩書講壤墳。都兪難會遇。鳥獸可同羣。誦熟鄭家婢。解奇揚子雲。願徵儒術士。姚娰致吾君。衰境損眞元。猶將文字論。拂髯驚雪白。披褐喜冬暄。金石天台賦。兒童君實言。誰知身後譽。搔首倚黃昏。心思家室寒。暫步月光看。攪寐欣鷄早。煎愁恨蠟殘。身衰香珮遠。骨瘦舊衾寬。動止少方便。微軀何日安。新增舊復刪。詩律㝡心關。狼藉囊廂裡。鴉塗溷廁間。捲簾方暮雀。高枕更南山。兒少譏辛苦。吾身爲此閑。繁愁在客先。斯語孰深憐。筋力非彊壯。風霜已暮秊。惡聞冠上溺。羞乏杖頭錢。君子固窮訓。三歎案上編。生計極荒蕭。傭書路一條。欣胡榮帶索。煩是許懸瓢。短燭空堂雨。孤鴻五更霄。羇衾意何似。樂業羡耕樵。珍羞伴美肴。焉得欵心交。杯酒吹還凸。柈餻嚼欲坳。自怡雲逗嶺。相勸月升梢。三月不知此。胸襟頓塞茅。犖犖酒詩豪。當今屬爾曹。公卿相欲揖。觚爵只能操。大醉忘荷鍤。高吟問劂刀。於斯爲樂地。榮辱蔑秋毫。白傅善詩歌。歌成聽里婆。知音鐘子少。索價馬卿多。何處能忘酒。長時不廢哦。邯鄲敢學步。短髮已蹉跎。輦下無桑麻。資生苦罔涯。名傳回轍巷。嘲慣草玄家。糲飯觀厨爨。新泉汲井華。綉紋千百段。猶指腹中誇。谷無吹律陽。兼致石田荒。游旅憐蘇季。啼飢念孟光。拭塵書漫漶。呵凍墨凝香。翻憶茅齋夜。寒檠意更長。窮臘代炎庚。須臾况莫名。槐檀紛改燧。鴻燕遞飛鳴。戰勝三年學。功一簣成。消閑惟觀戱。棋局喜相平。男子不紆靑。胡爲抱古經。金珠光耀市。粟帛富盈庭。欵識留名字。流傳抵贊銘。嗚呼難力致。怒撒拾來螢。芝桂不宜蒸。倕般難鏤冰。人衰誰日繫。蟲化亦時乘。水石傳家物。光陰逆旅朋。只欣文種繼。童稚認良能。嘗聞物忌尤。尤物定非謀。屈茝身同逐。和珍涕屢流。壤蟲安所處。車馬帶其愁。物理何深究。姑將大白浮。晝坐事多侵。夜眠思更深。病治封禪䟽。貧抱濟人心。劒氣牛墟射。茶香蚓竅吟。昨朝送秋盡。天地塞羣陰。蘿葛寒無覃。酒醪禁不酣。惜年馳驥六。候曉唱雞三。木蘖知涵養。春華憶歷探。座中拘忌少。獨自發䧺談。菁葅幷石塩。樂此我神恬。對榻靑山喜。當門美竹嫌。窮思王猛畚。老泣子臯鎌。六極人多避。吾何貧疾兼。渾家水飮咸。瓢勺不知醎。粟竭行傾甔。詩奇動溢函。石危泉細漱。峯逈月遅銜。儻有聞佳釀。吾當典弊衫。</text>
<title>次六六翁具承旨咏奇石韻</title>,<text>河嶽自凝液。詎知鎚錯攻。材宜天子愛。名入九州供。珠玉視同土。軒墀立若峰。確然應餉壽。爲慰暮年容。頑形反稱美。天造不須攻。縱道一拳小。猶堪隻眼供。玲瓏通氣海。傲兀抵文峰。玩好百千種。孰能先爾容。</text>
<title>稷下移居。賦呈石厓趙尙書。</title>,<text>秋霖頹瓦室。冬月買茅家。雨漏檐爭鵲。寒涎壁綴蝸。愁心空煽火。駭眼更叢花。擬待陽生後。春風望石厓。</text>
<title>謝上海居齋永明都尉餽新稻</title>,<text>粟自海仙庄。擧家舂杵忙。凸盂雲子白。翻箸雪花香。稚子腸咸飽。衰妻面漸光。銜恩何所祝。子姓熾而昌。</text>
<title>賀愚齋徐參判晬辰</title>,<text>竊忖人間事。莫如親在時。弧辰張樂可。程子設言之。常棣陽初長。堂萱雪不萎。已知鍾鼎養。冬日願常遅。</text>
<title>幽居</title>,<text>早秋風日轉蕭森。蛩語蟬啼晩遶林。攲枕水聲高士卧。掩門山色數家深。稚松恨不生淸籟。瘦竹猶能展細陰。鄰曲已知寒事動。隔籬斜日送踈砧。空翠濛濛滴半簾。微雲踈雨暎纖纖。池篁蕭颯秋先冷。林館淸幽午不炎。澗窄猶能藏曲折。山晴盡欲露隅廉。深園鎭日凉蟬響。一枕輕風穩黑甜。玉溪西北接薇原。溪上家家占一園。蟬早已能流遠響。人閒空復好淸言。雲多解駁終秋雨。樹欲交加易晝昏。幽居自足淸凉意。避暑何曾出洞門。寂寂揜門城市賖。晴牕時復讀南華。年來謝客貪看竹。秋後忘餐事採花。藥餌何曾休白髮。詩書終不救貧家。堦南擬種靑桐樹。贏得新陰滿院斜。</text>
<title>西亭中夜。起望月上。</title>,<text>深溪門掩兩三家。老樹巑岏宿暮鵶。睡起回風鳴落葉。酒醒寒月在 一作上 黃花。久吟山曉衣裳冷。獨立池淸鬢髮斜。時有新香生竹外。小童初碾雪坑茶。</text>
<title>暮飮宗浩書齋</title>,<text>茆屋常居可漫吟。夕陽秋色揔詩心。山腰半帶疎疎雨。谷口時鳴 一作聞 寂寂碪。墜葉池塘雙戶掩。黃花籬落一樽深。浮生未盡佳辰興。莫遣塵憂靜裏侵。</text>
<title>晨起簡好古子</title>,<text>蟲聲竟夜喚閑愁。山客無眠早起樓。滿郭星河凉欲曙。半天風露澹生秋。稀聞竹籟泠泠滴。暗識荷香細細浮。安得同君隨好月。一樽相對話淸幽。</text>
<title>新溪與棊者宿</title>,<text>幽居岑寂近新春。添得幽愁一段新。晦跡自堪逃麴糵。守貧方擬賦錢神。雪晴竹院寒聞鶴。月上梅軒夜對人。笑語泠泠多道氣。翛然眉宇出風塵。</text>
<title>雨過宗浩</title>,<text>閒居相隔一牛鳴。每到佳辰憶友生。弊屣偶隨芳草色。苦吟仍坐好禽聲。霏微雨暎雙峰翠。隱約花餘數樹明。棲遁不須㛰嫁畢。自將幽趣笑尙平。</text>
<title>移疾園林晏坐</title>,<text>楓林明處是吾園。近對荒陂半掩門。吟病猶題秋日句。居貧能就菊花尊。寒山向夕淸光淺。老樹無風病葉繁。棲鳥數聲人未起。一天凉露滿衣痕。</text>
<title>葆眞齋留醉</title>,<text>尋幽每恨未窮源。探歷如今午竟昬。微雨欲晴生澹月。春山將夕滿閑門。孤鐙酒罷林花落。小榻衣凉竹露繁。散策施施隨鶴返。淸溪一道破菭痕。</text>
<title>偶集睡軒</title>,<text>空園搖落亂藤梢。山氣蒼然壓短茅。寒菊自生佳節意。深樽更對少時交。長川晴喜鳧鷖浴。古木風悲鳥雀巢。卽日品題吟不盡。獨將詩句苦推敲。</text>
<title>夜飮書畵舫</title>,<text>草閣深深燭影紅。夕寒悽惻透簾櫳。凍雲欲作荒山雪。落木猶多古壑風。美酒相逢千里客。悲歌未罷五更鴻。自憐志氣同衰謝。不是騷人㤪道窮。</text>
<title>謹和金平壤蠢齋咏梅</title>,<text>若竝韶華看不數。爲當氷雪愛多人。根非暖地廻元氣。花自先天漏一春。倒暈舒時凝粉膩。全心蘊處溢香津。誰知三月滋培意。依舊淸寒伴我貧。千林凍折獨全身。絶艶光非衆卉倫。正色自鍾天下白。仁端能養雪中春。留香日夕深關戶。愛韻尋常少接人。根靜豈云無意緖。花遅匪是厭窮貧。霜雪壓多猶不死。一根孤性得天眞。開先似避繁華日。色淡爲依岑寂人。不語深含無盡意。多情微露自然春。容雖衰謝香銷歇。風骨於君獨見親。孤藂如玉近當人。一種芳心好結因。地底自知先斡氣。世間不覺已生春。踈香漏洩微風夕。瘦影依遅缺月晨。相對寂然魂欲化。悠悠胡蝶夢中身。培養縱云關地勢。自心元有保香眞。却緣造化如何力。已受陽和一段春。花發雪中誰可竝。格高天下更無鄰。方悲節物俱搖落。愛爾窮年不負人。箇箇寒英照眼新。暗藏風韻故留人。本來無垢豈關雪。曾是不緇非避塵。晩性自能先受氣。苦情偏復欲廻春。一枝低對牀前睡。政是虛簾斜月晨。</text>
<title>汝晦山亭</title>,<text>乘閒便宿此園亭。不對雲烟卽月星。半世塵埃頭欲白。十年親故眼無靑。殘棊夜戶鐙仍在。細酌春山雨不停。明日南畦宜灌漑。因君頻問種花經。</text>
<title>靑楓麓値風雨</title>,<text>長川水漲斷中橋。雙屐衝泥別澗遙。咫尺路迷藤覆影。往來衣溼樹交條。幽園鳥下日初夕。虗閣琴淸香未消。回顧酒尊猶滿眼。不愁風雨又連宵。</text>
<title>設缸面酒欵汝晦</title>,<text>子抱微痾我苦忙。塵中忽忽過重陽。黃花夜足娟娟月。碧樹寒催淅淅霜。恒有孤心懷舊侶。不堪秋夢聽悲螿。相逢莫問西園事。恐起前年酒後狂。</text>
<title>睡軒夜吟</title>,<text>幽懷歲歲益牢騷。塵事如何未解勞。殘月靑山神幾𨓏。繁霜黃葉首頻搔。人回澗道秋花凈。鶴立柴門老樹高。把酒那堪惆悵甚。故交今夜滯官曹。文初恃被故云。○頷聯一作秋花澗道人衣凈。老樹柴門隺影高。</text>
<title>君善移棲西溪</title>,<text>養愚久喜守愚溪。更得君居我屋西。獻賦當今知落落。攻文從古易棲棲。託鄰多欲書曾達。狥世難堪意苦低。慚愧黃花開爛熳。一尊秋夜雨中攜。</text>
<title>疲痾伏枕。和友人討春之作。</title>,<text>溪仍門逕岸仍墻。半畝方園列衆芳。卯醉午眠常自足。新愁舊病定誰長。鳥多殊狀終幽語。花不知名盡好香。岑寂未消春日永。短筇三匝古階傍。日霽巖扉靜起居。松霏和露溼衣裾。孤心獨炤池光淨。小睡新醒山氣虗。棲燕銜泥工築壘。遊蜂蹴蘂巧黏書。畦丁笑說前宵雨。紅藥苗長一寸餘。斜暉半帶小亭西。竝坐雛鶯盡口啼。衣上山光晴滴滴。帽端花影㬉低低。池生圓縠吹魚沫。苔破纖紋散鹿蹄。莞爾自將謀酒意。隔簾微喚碾茶妻。簾㫌高揭七松風。眺望偏開一面東。秪有山光來枕上。全無塵事到心中。鶴癯常抱翺翔意。池小猶儲灌漑功。竹底縱修延客逕。便過前麓不相通。仄途西轉澗之涯。數柳中間是我家。門外往來携酒客。病中開落滿山花。緘懷尙欲聞黃鳥。展眺那堪送斷霞。一枕悵然風雨夕。呻吟猶自戀芳華。病裏經過一半春。今年春事屬誰人。徒聞花鳥繁西陌。未見詩篇動北鄰。石臼背風丸藥細。藤牀向日曝書新。窮居自信蹏輪斷。碧蘚門庭不掃塵。</text>
<title>遊北渚洞</title>,<text>入洞深深出洞遅。靈源窮處我從之。雖無絶愛山如畵。別有貪看石更奇。懶蜨悠揚 一作微風 芳草岸。啼鶯斷續 一作斜日 落花枝。時人謾說尋眞事。咫尺丹丘猶不知。</text>
<title>谿堂晩眺</title>,<text>獨倚衡門對碧峰。東家樵叟偶過逢。閑愁近日心難定。薄䆠終年味不濃。當世誰能求死馬。古人猶未好眞龍。一樽相慰溪堂夕。木葉颼颼山雨重。</text>
<title>奉贐李南陽 翼純 守邊城津</title>,<text>丈夫雖有四海志。五十臨邊政如何。報國一生惟膽氣。防秋千年尙䧺歌。弓開夜月旄頭落。劒倚西風素髮多。虜馬已無南下牧。將軍休復渡遼河。</text>
<title>重九翼日。小飮玉溪精舍。</title>,<text>鏡中容易白吾頭。人世無由可解愁。相對黃花猶好事。誰言落帽獨風流。葉初下盡山風定。月欲升來澗雨休。老死不忘丘壑志。肯將塵服廢前修。</text>
<title>而已广成。有懷瘤木卡道人朴穉度。</title>,<text>浮生多誤一靑袍。貴賤終年等苦勞。山下草堂今始有。老來氣岸亦何高。故人千里懷江峽。新雪初冬壓澗皋。閒夜子宜頻枉駕。區中日日事如毛。</text>
<title>疊前韻。效西崑體。</title>,<text>晩晴如水濯衣袍。徒步由由自不勞。深井聞知氷溜滴。短牆看記雪痕高。樵踪光滑通林逕。人語寒生隔竹皋。簷角日斜風力輭。㬉禽相戱落纖毛。</text>
<title>獨坐</title>,<text>心似憨娥久別郞。自經秋後益酸凉。蒙莊所以論齊物。束晳何爲述補亡。平日有歌徒自惜。世間無味可堪嘗。酣嬉不是遊荒意。瀄汩顚毛亦易霜。</text>
<title>題玉溪亭子</title>,<text>荒鄰相對洞門幽。井圃中分界一流。花影鳥搖 一作投 巖際樹。槐凉人卧水西樓。秋鐙雨細書聲細。一作滑 雪戶天晴豆粥稠。卽事山家難放客。琴言酒坐捴遅留。</text>
<title>夜飮峭蒨亭</title>,<text>林泉孰不愛淸幽。塵慮棼棼竟白頭。幾遣好書招舊侶。空敎殘夢繞高樓。曾無美酒誰長物。縱有賢人已古丘。若使良宵頻對飮。區中何事更煩求。</text>
<title>家君回庚日。謹賦長律。以爲迓續之資。</title>,<text>仲冬風日霽寒嚴。一室融融喜氣占。萊服供歡羣從助。荊釵獻拝兩兒兼。繁音親戒歸斯濫。薄具家傳守素廉。海屋籌當長至近。萱暉幷與綉紋添。</text>
<title>謝蓮洲子惠韻書</title>,<text>炎炎秦火莫能爲。書契眞詮一部遺。會字義時方有悟。正音譌處迺無疑。詞人欬唾成珠玉。吉士言論被鼎彜。要道卽今還贈我。爲君心事爲君披。</text>
<title>早春玉溪上麓</title>,<text>樵牧從來欲作群。嚻塵到此卽相分。澗脣雪盡銜纖草。崕腹春晴漲午雲。平日唐衢何善哭。少時彭澤自生欣。苦知人事多顚倒。朝夕紛然異所云。</text>
<title>奉贐成校理 大中 赴任北靑</title>,<text>文章傾動黑頭初。千里分憂聖眷餘。䧺氣塞天橫一劒。雅懷幕府載群書。馬前雪積簫笳咽。脚下春回草木舒。自古禦邊無上策。莫敎胡虜近儲胥。</text>
<title>春雨友人見過</title>,<text>柴門泥濘喜君尋。春雨空林酒氣沈。遊宦子今多白髮。結交吾亦少黃金。幽園閑聽鳥聲緩。小枕靜看山意深。寧問百年榮辱事。一杯猶可解塵襟。</text>
<title>秋日有懷</title>,<text>惻惻秋懷獨撫膺。假眠多日犯晨興。低風凈洗池痕皺。踈雨斜過樹氣稜。養德山樊行可卽。勞形塵臼坐何仍。少年裘馬非無戀。吾道曾來畏友朋。</text>
<title>赴流霞亭途上口號</title>,<text>微陰微霽映殘霞。山外天開晩景斜。木道通江知賈舶。麥田依壠見人家。浮如綠薺遙汀樹。明似疎星古岸花。鷗鷺相看休散去。十年幽約在烟沙。</text>
<title>嚴菊山 啓興 輓</title>,<text>阮籍猖狂杜甫貧。戚孫哀誄詎非眞。䧺吟筆下傾山嶽。逸氣桮間傲薦紳。弟子尋常多宦達。先生七十獨沈淪。從今忍望西㙜上。花鳥年年惱殺人。</text>
<title>和好古子咏麴秀才韻</title>,<text>睥睨人寰眼一空。窮通瀺灂大桮中。萬期烏兔論當日。二子螟蛉視下風。心寫壺氷原太素。形微倉粟化陳紅。督郵從事還多口。漫把賢愚較異同。</text>
<title>夜集成士圭溪舍</title>,<text>城西人事散如烟。太半交遊問九泉。相顧須眉非昔日。忽聞鴻鴈已春天。筆華纔落回鐙處。琹語初希送酒前。白屋朱門同一老。且將深趣詠新年。</text>
<title>晩登屋後山脚</title>,<text>柴門路轉碧雲隈。一面樓臺晩眺開。峯外殘虹明俯飮。天邊白鳥映飜回。井難唾涕心逾淨。山恣躋攀志尙孩。新沐彈冠還自笑。九衢明日漲塵埃。</text>
<title>崔東溪 允昌 挽</title>,<text>如無長者誰昭蒙。前輓菊山今輓公。哀有餘音賦黃鳥。克光其則見荀龍。拘持回想風標正。薰染方知氣味醲。豈爲例悲梁木壞。露歌雨泣兩相從。先生名德碩乎龎。九鼎洪鐘力不扛。簪紱土苴輕毁棄。文章金石戲敲撞。曾知物我澌亡一。固喜身心寂莫雙。遠蹈恒懷遺世想。羊裘烟雨憶桐江。</text>
<title>暮春集松石園</title>,<text>石髮蒼然帶竹身。幽居多日喜相親。醉於故舊輸情極。老向林丘試脚頻。澗水碧粼風似縷。庭花紅糝雨如塵。數篇詩律還無賴。春事堂堂肯爲人。</text>
<title>敬次家君七十七歲生朝有感韻</title>,<text>家君初度喜今辰。竝坐中堂八耋親。薄具幸玆逢大有。深歡飜與語同人。三間屋小貧猶舊。四世居偕樂更新。所願背萱庭樹際。䄵䄵冬日暖如春。</text>
<title>淸和日千家園。用韓偓韻。</title>,<text>來擬匆匆去較遅。水容山態襯襟期。花如驚蝶紛相逐。竹欲迎人倒盡垂。高士每從幽處見。往遊頻自醉時思。今朝不樂明朝悔。吾亦年前総髮兒。</text>
<title>遊北渚洞。洞西北附城陰。有亭新構。扁曰吾老。甚精灑。走題壁上。</title>,<text>一流水夾萬株松。數里行過人未逢。烟火幾家隱何處。城譙千仞倚孤峰。黃鸝遊子茅亭好。綠葉閑雲午景濃。鎭日誰知濠濮想。郭門車馬競相從。</text>
<title>松石園留醉。栗陰又至。</title>,<text>林舘閑遊不定期。對君只是解吟詩。月纖露白憐今夜。人老春歸感舊時。睡淺松風吹燭短。酒醒山色下樓遅。孤琴忽送依微響。北舍南鄰意共知。</text>
<title>和咏古木</title>,<text>榮華斂外氣歸根。歷世千尋竦獨存。飽閱雪霜形半死。力排雷雨勢逾尊。楩柟欲許材俱用。樗櫟徒將壽共論。聞說巖廊方構廈。如何相守老夫村。</text>
<title>夜飮弼雲精舍</title>,<text>衣衫轉覺市塵輕。詩骨今來一倍淸。雨過園林迎月好。酒闌河漢向人傾。黃花病起還 一作多 秋思。白髮愁長捴 一作慣 世情。初筵豈道知音少。絃上松風奏古聲。</text>
<title>謹上李尙書屐翁謝恩正使之行</title>,<text>在昔星槎子幕參。殊方風物已多諳。日斜孤角邊城迥。歲暮寒霜木葉酣。安用關河恢壯觀。不堪皮幣抱深慙。飜思筐篚朝天日。玉燭恩光萬國含。逌然神色慨慷言。君命專依上价存。畵冕綉裳羞左袵。周彜殷鼎哭中原。復讎九世春秋大。秉義褊邦日月尊。媍孺輿儓何所識。至今恒說丙年寃。㫌旆翩翩前路引。驪歌數闋動行軫。浮雲蔽日暗愁生。秋草連空悽淚隕。萬古王風何委靡。一端正氣未銷盡。今時要結莫言恩。舊歲崇禎忘可忍。燕雲朔雪盪魂夢。萬里脩程將遠送。名義宿嘆宣父麟。文章世仰謝家鳳。惟能智者畏天威。矧復使乎修地貢。小子亦言劒筑流。行人之別逾悲慟。</text>
<title>奉呈洪應敎赴燕行㙜</title>,<text>不喜王孫作遠遊。陸沈今日舊神州。山河淚逬新亭夕。草木悲生古塞秋。微我衣冠那識漢。由誰禮樂更觀周。星軺萬里情無極。西望行塵動百愁。</text>
<title>酬徐文玉 秉璹 見寄 幷小引</title>,<text>文玉秀古文雅。實寡儔匹。促膝未亟。藏心不弛。見寄二詩尤精鍊。不覺欽仰。靑山一片揜柴荊。擬伴烟霞老此生。謀産曾無田負郭。揚聲豈有璧連城。膏油恒歎徒勤力。瀡瀡多慚未盡誠。出處自知安蹇劣。追遊誰意廁髦英。諷子之詩我意饒。峩洋遺韻雜諧調。敢將木李詶瓊玖。竊比涓涔抵海潮。春樹流鶯思黯黯。碧雲斜日夢遙遙。秪欣一飽同歌詠。野老何知有帝堯。</text>
<title>松石園次竇叔向韻</title>,<text>旱餘輕雨颯過庭。天氣淸如人氣醒。晩榻多凉衣欲進。良朋久阻事堪聽。憂愁草與經春長。顔髮花同未老零。山逕再來能記否。刺桐初白古楡靑。</text>
<title>一碧亭夜坐</title>,<text>江山留勝客來登。樓與秋容一色澄。滿目沈沈羣嶼樹。孤懷的的遠舟鐙。時聞漁唱歸空際。方信吾身卧上層。夜久波搖明月出。此宵淸賞幾人曾。</text>
<title>曉起</title>,<text>高江杳杳下江開。曙色初分碧樹隈。田外拂靑人獨去。船頭飜白鳥頻來。望無極處愁同遠。日欲升時意已催。劉阮始知眞達士。放懷非爲眼前杯。</text>
<title>洗心亭</title>,<text>樓外天垂眼共長。長空不斷四時凉。樹小草荒山遠帶。鳥來雲去野虗光。漁子水行平似地。賈帆風穩列 一作立 如墻。名區未必東西選。昨日憂歡此倂忘。</text>
<title>石瓊樓觀瀑</title>,<text>歷盡稽山顧虎頭。歸言萬壑共爭流。未知佳境能勝此。却怪喧聲更作幽。野雨人家初向夕。溪風巾髮欲生秋。塵間欣戚終烏有。身在搖搖水上樓。颼颼一檻峽風長。世事思量捴可忘。如許樓㙜空夜月。長時水木足淸凉。秋情雨滴鳴蟬葉。山氣 一作色 鐙深卧客牀。踈夢五更驚欲叫。檐端雪瀑吼䨓狂。</text>
<title>玉溪西麓。子淑携午飯。</title>,<text>崕壑依依昔日經。十年陳跡涕多零。浮生樂事風搖燭。故友芳音井落缾。好鳥避人還自語。幽花照水獨能馨。何當共釋街塵昧。對爾長松養氣寧。苦海腥塵日掉頭。吾家西北足淸幽。巖垂解帶松風善。澗底停筇石路愁。衣食縛身嗟計拙。詩篇流世愧名浮。後遊前度同閑致。不識摧車與覆舟。</text>
<title>過弼雲園林</title>,<text>澗紅消盡碧山寒。自送春歸少作歡。斗酒偶同鸝往聽。鄰園相爲竹來看。身如漁子初迷路。座有山郞已謁官。三逕寥寥芳草遍。恐敎車騎到門端。</text>
<title>玉溪西麓</title>,<text>倦客山行眞可宜。登皋舒嘯坐溪詩。佳辰政値聞閑日。樂意全勝見壯時。孤有抱香花倚石。嬌如慳語鳥遷枝。醉醒亦是從吾性。多事劉伶荷鍤隨。</text>
<title>和士執登白雲㙜之作</title>,<text>䧺渾旁礴已驚聞。上自無干下不羣。拔勢人天相去際。盤根水土始平分。長空窅窅惟虗籟。萬物芸芸一靄氛。安得置身孤絶頂。胷中奇氣吐如雲。</text>
<title>夜遊栖碧亭</title>,<text>山澤多違久見招。紅塵悵望白雲遙。黃花羞對頭絲變。落木驚嘆意旆搖。溪冷目光流地面。亭懸鐙火宿山腰。邇來轉覺秋懷惡。爲汝杯尊永此宵。</text>
<title>設社飮松月軒。次劒南集。</title>,<text>區中窄窄少懷寬。明鏡朱顔日覺殘。搖落乾坤秋色暮。崢嶸志氣葛衣寒。時聞劒說思遊俠。偶得詩名擬做官。君苦棲棲吾欲老。百年杯酒置悲歡。</text>
<title>石瓊樓</title>,<text>沁園佳勝敞高樓。斜日登臨萬念收。喬木深山餘雨露。落花流水自春秋。幾家鷄犬雲中住。數處田園物外幽。今世誰人能達觀。却輕軒冕重林丘。</text>
<title>松石園閑吟</title>,<text>鳴雨綿蠻十日兼。峰陰漠漠結空簾。菌連屋上初肥白。笋過籬根半折纖。縱有千篇何救腹。曾無一事可掀髯。痴人不解貧居苦。漫說山家景物添。夢中人是眼中來。留坐虛齋笑自開。四壁松凉同罷扇。一牀山碧更銜杯。雨淋蟬抱巖間葉。日曬蛩行石上苔。巧曆又驚秋候早。年光半與老相催。</text>
<title>竹齋邀飮</title>,<text>良遊隨處得交佳。市衖還如坐野齋。春欲晴來禽語竹。雪初消盡蟻廵階。樽前不忍言醒獨。室裏徒煩賦隱偕。今日休論榮悴事。倚楹吾已久忘懷。</text>
<title>西崦春眺。兒曹呼韻。</title>,<text>晴輭溪沙草覆矼。遅遅步屧喜連跫。花嬌柳媚情非一。蜨去蜂來意欲雙。日外孤靑橫別峀。林端片白照何江。如無無限春風好。那撥吾人愁滿腔。</text>
<title>雨卧涔涔。詶松月軒寄示韻。</title>,<text>殷紅展錦綠垂紗。岸柳溪桃巧闘華。曩日遊遨何太喜。近年懷緖自多嗟。病因杯渴心生火。書到窓昏眼欲花。忽被戚人春暮作。詩情如草雨中芽。獨柳柴門犬不鳴。終朝涔寂坐山晴。烟火零落遊春伴。丘壑差池送老情。序齒常欣聯戚眷。論襟却憶直承明。靑銅忽覺韶顔减。世慮從來甚中酲。</text>
<title>宿松石園。次弇州韻。</title>,<text>幽獨淋淋雨脚長。客來晴月忽流光。無期逾喜經旬面。話舊深知閱世腸。窓迥風泉凉攪夢。酒濃松桂溼和香。相逢每向山齋宿。婦子空嗔老更狂。</text>
<title>留飮西亭</title>,<text>故人精舍舊宮堤。秋色來看意轉悽。尊酒十年頭髮變。篝鐙一夜䆠情迷。菊垂月自留園上。木落山多在屋西。醉客不知霜露溼。狂歌白紵舞前溪。</text>
<title>席上用崔峒韻寄金別提 應彪</title>,<text>可惜郞潛罷一官。早年遊好結楊潘。老來詩酒場俱廢。歲莫漁樵計又闌。小院留期黃葉晩。虗欄移坐遠鴻寒。論交誰慰窮途泣。方信韓非作說難。</text>
<title>投宿津寬寺</title>,<text>琳宮秋夜客經過。仙梵微微月隱柯。病以十年遊始再。勝如此地較無多。雲光人立荒㙜石。泉脉篊連遠壑蘿。空翠天香禪意定。我同猿鳥息巖阿。</text>
<title>送秋日小飮松石園</title>,<text>頻年人事日俱忙。一轉頭間換燠凉。看盡籬花開舊雨。坐來山葉下斜陽。聊將濁酒坐苔逕。誰遣新詩寄草堂。秋色已歸人客少。寒檠且就讀書牀。</text>
<title>赴飮九曲精舍。逢李而善。</title>,<text>雲衢羽翼日摧低。憐爾仙禽久失棲。白首相逢猶意氣。黃花欲盡更招携。偶因許飮參蓮社。端合稱高似竹溪。把酒空齋看歲暮。斷鴻踈雨遠天迷。</text>
<title>用前韻寄崔龍瑞</title>,<text>溪南溪北認柴門。伊昔曾無薦一樽。生事鏡霜空換髩。舊交樑月但留痕。荒園誰惜藂蘭沒。喬木方欣谷鳥飜。所喜近年頻過訪。揮觴搖筆肆狂言。黃鸖詩名舊不低。白頭爲吏苦棲棲。酒酣以往壺頻打。歌咽之餘劒獨携。亂竹飛花楊子宅。孤鐙纖月玉流溪。看君處處題佳句。塵夢如今頓覺迷。</text>
<title>復過文益</title>,<text>夜長日短百憂懷。豪士靑鐙傲吏偕。年大益堪悲失路。官微誰復議遷階。詩愁月色難俱掃。劒氣星文不可埋。始識神交交有道。蘭言如蔗漸聞佳。</text>
<title>栗陰書室社飮</title>,<text>沈憂牽役過君稀。懷玉空憐弊褐衣。罏酒綠傾圓月出。窓鐙花落細風歸。讀書貧甚逾知好。閱事衰來漸覺非。浮世自難良夜得。偶逢良夜故懽違。</text>
<title>咏雪 幷小序</title>,<text>荳谷金山甫氏賦雪三十首。時有二子同之。去年冬社侶千君善，王步庚，金文初，林子道，金宗浩，盧惠卿，徐文玉又次之。才思遒麗。邈不可追。要余尾和。東施効顰。誠難矣哉。凡押韵爲諸人所用者置不取。篇數如之。調元天子大明宮。五糓精華播歲功。鳷鵲觀前殘欲盡。鳳凰池上溼初融。一時於變神歸寂。萬物維新日下工。見說地蝗千尺入。陰陽爕理荷三公。天於黎庶甚憐冬。一夜恩光等素封。玉石同塵眞可惜。娵廉從此欲相容。虎遊塩市傳千古。人過花蹊滅萬蹤。白屋蒼山聞犬吠。家居飜似宿芙蓉。高平橋閣低沈矼。空谷寥寥舊喜跫。餓不干人深閉屋。忻然命酌夜開窓。妒梅五出成花六。欺我二毛侵鬢雙。柳子當時有聲畵。孤舟簑笠釣寒江。逢高値迥露天奇。咫尺推看四野知。禽不易毛皆異狀。林多聯萼自新枝。涅緇無變曾聞語。素絢爲功且詠 一作誦 詩。實是豊年嘉瑞兆。明朝海岸耦耕宜。數點微茫遠樹稀。風繅雨簸忽霏霏。柳塘絮冷鶯難至。蘆渚沙空鴈盡飛。恠殺木官行水德。恐敎地軸壓天威。蛟龍此日猶潛伏。狐兎凄凉何所歸。薄者能敦實若虗。昔時鄙各卽消除。隨風投隟嫌深巧。曬日游空認密踈。翁訝白氂連屐處。兒言蕎麥試簁初。行人捴擬朝天客。氷綴猊裘動響琚。玄能成素誰知烏。眼閱滄桑在少臾。皎皎向人庭鸖舞。靑靑拔俗嶺松孤。西方釋氏毫光徧。東郭先生履底無。聞說玉妃方啓駕。霓裳星珮降蓬壺。事半滑稽行突梯。黃昏獨立歎津迷。雖飄一片殘年逼。乍點洪罏壯志低。遇象能鮮光所被。乘風或聚氣難齊。我如潔己淸名士。日與寒鷗宿故溪。休言寒氣凍砭骸。布澤爲祥亦匪乖。古劒神光羞並發。白圭微玷欲同埋。郢人 一作謳 聲價揚三倍。周道氛祲闢一皆。漢帝頒綿當此際。天恩歲歲小民懷。慢時如弄急如催。拂面吹巾暗未開。依石泉皆流汞散。滿城女是負塩來。輕纔帶影臨歌扇。冷不飛香襯硯臺。知是西原新賞好。登高何處取深杯。盈盈形質莫摹眞。剪落冰蕤糝作塵。欲墜更斜風自閃。未泥旋陷土難親。山當睥睨依依曙。樹暎簾櫳的的春。政喜鄕風還太素。家家擁篲待高人。燖鵠屑瑰譚論紛。暮年懷緖共難分。密疑玉碎竹樓記。大若席飄燕土聞。驄馬不前遷御史。銕衣試拂老將軍。滿松燈暗開門處。經歲西峯憶白雲。當看圭壁列盂盆。圓缺雕鐫未見痕。忽地眼生驚越犬。一般頭白笑遼豚。飜匙嘗稻光輝落。敲鼎烹茶氣味存。堦級怳如銀漢接。入門人詫足窮源。荒村薄暝百憂攢。紙牖蘆簾坐自端。天縱雨珠何腹飽。日常披絮竟膚寒。琹書屋裡逾含凈。星斗檐前故不闌。焉得學求灰帒道。汗流袒寢一牀安。愁雲片片競奔還。滕六陰旗下九關。不是緇衣俱白足。于今素髮昨紅顔。貧氓汲亦尋銀井。飢雀喧皆聚米山。最愛碧櫩金帳額。有時黏作綉紋斑。化出金錢與玉錢。蝶摶千萬捴堪憐。莊生枕上夢非夢。唐帝網中躚復躚。秪愛百回爭萃樹。所嗟一落不升天。瞻先居後難尋跡。消息從來望日邊。茫茫野色變中宵。芝菌敷榮化艾蕭。黃竹幽蘭元異曲。楊梯樹稼亦同條。輕身原有馳心獵。愴肉溪多跣足樵。兒女論文興何似。東鄰絃管事矜驕。皤然相對若新交。貯水精盤馨爾肴。遽說浪花塡敗閘。細看鶴翅落空巢。糢糊老木生顔色。琢鏤懸崖錯彖爻。善卷明時何事隱。我將白屋寄京郊。羊羣跳踉豹斑韜。粟帛傾都闘富豪。璇闕月留週羽衛。鏡湖風偃息纖濤。含容以久舟車重。光耀之加嶽鎭高。莫道廣文官獨冷。淸朝鵷𪆽共翔翺。來無不及止無過。造物於儂感意何。魚目混珠欺世久。薪婆塗粉眩人多。依俙獨去橫江鷺。歷亂群飛蔽日蛾。寰宇如今淸若此。誰爲四皓紫芝歌。林端數點晩歸鴉。鴉背斑斑閃日車。似是似非飜縞羽。無根無蔕發空花。繽紛玉帛明光殿。皓白須眉綺季家。去馬來牛同一路。朱公休復哭歧叉。風其凉扇雨其雱。舒則和光卷則藏。貞白燕居如獨悟。蒼黃陳跡便相忘。初驚晴晝通玄夜。却信重陰敵太陽。稚子似知消長妙。連山暎讀破牕傍。冬行幽墨日緘情。漫地翳林晴未晴。思靜枕聞枝重墮。吟寒筆較嶽爭嶸。平施膏入千畦潤。倒燭心侔一點明。客去尙餘香滿座。璚華瑞葉儘佳評。蓮宇石房雲母扃。上人影墖表栖靈。虎過溪靜幽蹤出。龍卧潭澄細滴聽。枯定室虗恒湊白。寒炊烟溼不噓靑。年來久負空林待。舜世文明我幸丁。飄脚縈風力不勝。窮愁慘慘骨兢兢。危猶集木乘千尺。累自增埃起九層。客路未旋霏已雨。我絺何管冷交氷。逢塲曳白尋常事。授簡梁園敢曰能。兒童衝戲老人愁。徙倚迢迢虗一樓。滿眼徒然驚撩亂。撫躬如許歎沈浮。偶臨水舞團盈掌。剛被風回曲卷頭。搖落今朝悲節物。爭如羊酒樂夷猶。洞門常日對陰陰。兩席隔畦舖更深。練搗紈裁明自照。鳥書獸刻巧相侵。悽聞病馬嘶寒廏。愁見飢鴉集晩林。野火縱言炎燄盛。那燒氷蘗卧山心。布衾茆室蟄潭潭。神思玄玄造化參。比豆稭灰應化蠱。想瑤葉屑豈緣蠶。過橋人影行天遠。掛郭蟾光入海涵。數處微明斜景逼。斷山靑暎黝雲曇。梨花柳絮弄輕纖。謂是風暄反作嚴。玉女如何塗不粉。銀河無乃煑爲塩。踈排鯨齒峯依檻。密緝魚鱗瓦比簷。湖上靑陽消一半。源頭活活水光添。乾灑旋沾霰帶𩁺。虗惟容受著占咸。依烏列宿芒搖颺。圈豚行途勢阻巖。深覆經冬樷翠竹。高擎如畵挺癯杉。北堂早喜迎春綠。萱草侵凌出土緘。</text>
<title>夏夜</title>,<text>高才咄咄下僚沈。自許風流似竹林。屋貯琹書生澹泊。庭滋蘭菊助幽深。苦要社侶拚同醉。偶與秋蟲試一吟。移就匡牀頻剪燭。暮年休負薜蘿心。</text>
<title>林子道大夫人晬席</title>,<text>菊欲綻黃楓染丹。林園物色未頹殘。天垂南極輝輝象。堂繞中庭郁郁蘭。綺席舞衣凝日麗。金樽酒氣辟秋寒。微才豈補南山什。吾弟方專執耳壇。</text>
<title>奉別鶴山尹正言遷謫昌原</title>,<text>謫居消息問賢甥。曉送文昌九日程。嶺樹千重親友夢。海波一曲逐臣情。傷心知有淸詩富。戀闕應添白髮生。南土方春䨓雨作。佇看枯草發新萌。</text>
<title>乘雨入太古亭。用淵翁韻。</title>,<text>春風微雨古亭低。池草厓松暎菀萋。塵事聽過流水裡。新詩吟向碧山西。濃花粉濕兼紅濕。幽鳥嬌啼復慢啼。明日芳菲應更好。踏靑樽淥再期携。</text>
<title>次伯從氏遊于野道人園亭韻</title>,<text>狹難容馬路縈回。高士芳園樹際開。卷裡年光流水過。杯中雲影遠峯來。神交仲蔚逢元禮。勝地金橋接翠臺。逸趣白頭同跌宕。底爲榮達底爲哀。</text>
<title>次魯永甫游于野道人園亭韻</title>,<text>夜醉朝吟定幾廻。慣知微徑竹間開。雨鳴蕉葉時閑往。月照蘿陰偶獨來。陶令琹書三畝宅。夔翁衰病百年臺。忘形久作烟霞契。不問浮生樂與哀。</text>
<title>西城晩眺</title>,<text>常怪泉明欲絶遊。乍乖親友夢思稠。一樽悄對城陰晩。短榻寒生樹影秋。歌嘯自憐雙鬢改。登臨飜覺百年浮。吾知今日多奇趣。擬續西山得小丘。</text>
<title>樂翁新居。與好古子書屋接籬。戱題。</title>,<text>羡君隔屋日經過。得句相詶得酒酡。白首風流元自許。終年薖軸共成歌。空山對月神猶悄。黃菊逢人意更多。還笑浮生生事苦。舌耕形役較如何。</text>
<title>過步庚留話</title>,<text>風雨怊怊近日懷。居成幽獨出無偕。滿林好鳥難逢友。數樹殘花久掩齋。敗壁幾書春夢惡。芳園空說夜遊佳。一樽偶秉鄰窓燭。憂慮千端笑欲排。</text>
<title>重三日公默書室。用柳下韻。</title>,<text>愛夜淸閒息市喧。曲池高閣洗塵昬。濃花雨照簾間燭。數柳泉鳴橋上門。自古人生游逆旅。卽今春事在盃樽。文章誰似謫仙未。此地不低桃李園。</text>
<title>眞愚堂李知事 德涵 輓</title>,<text>莊叟寄興靜觀濠。水木淸華善養高。歷歷古今談抵掌。森森風雨笑揮毫。尊兼世有人三達。聲與天通鶴九皋。閭里一時同抆涕。百年何處被薰陶。荒原斜日白峨峨。賢達千年可奈何。徐劒范袍親友泣。鄭詩戴禮里人歌。鳳吟丹穴和逾少。豹隱深山蔚更多。聽說門闌繁子姓。業能繩武德同科。</text>
<title>崔子重 昌圭 輓 幷序</title>,<text>子重玉溪社。伯也修禊已十數年。前月同赴社飮才浹旬歿。尤不勝悲悼。用曩日社飮時韵。容䫉雖侵器宇寬。處窮曾未歎貧殘。淸詩不博千金富。斗酒能忘兩鬢寒。縱使破家交好士。全無懷刺謁高官。胤君今日如吾大。應認當時莫我歡。市塵米簿欝難寬。空遣平生壯志殘。衣弊食飢湖海想。花眠月醉室家寒。憐才當世論知己。荷義多年媿薄官。日暮不堪鄰舍笛。春風新哭故情歡。</text>
<title>金公 完哲 輓</title>,<text>紅塵擾擾早休官。特地雲霞滿眼寬。室是善居稱苟美。身將淸福得全安。爐中藥氣靑春晩。琴上松風靜夜寒。隔世遺芬如可揖。秪今空谷秀孤蘭。</text>
<title>松川書室用滄浪韻</title>,<text>佳詩大酒意相關。無夕無朝見解顔。半畝鑿池期貯月。一卷堆石擬看山。浮生夢裡春如夢。終歲閑中事不閒。從此無勞尋別境。主人佳趣戶庭間。</text>
<title>公默書舍</title>,<text>之子能詩謝法曹。扶風醉士我其豪。逢塲久許名相次。到老猶誇氣獨高。池影雲過知境靜。園音鶯滑解神勞。今朝始悟干榮悞。刮盡靈龜十載毛。雖無山水綠如藍。偃卧高窓可劇談。嘯罷淸風來竹下。夢醒游蝶在園南。欲留客貴頻投轄。自做官微苦穿衫。一飮正宜消毒熱。神襟悠颺馬駘銜。</text>
<title>公默書舍小飮</title>,<text>蟋蟀凉吟一夕間。儂時卧疾子無閒。雲窓久廢觀秋水。烟檄新聞出北山。性苦爲詩生瘦骨。事曾多緖欲凋顔。前榮偶照方塘月。三李杯中影可攀。</text>
<title>百種日。公默載酒欵氷淵初度。</title>,<text>至寶自無媒世情。張華唯有識鄷城。衰頹不折蓬桑志。凄冽猶傳琹筑名。學究天人窮蕫子。位卑關柝老侯生。今朝喜與賓朋飮。一曲長歌氣復橫。</text>
<title>公默書室。次明詩韻。</title>,<text>行年向老睡還輕。枕上頻驚雁度城。秋水伊人勞遠想。曉林殘月起幽情。追游不愧絺衣冷。諧謔全忘素髮生。愚婦寧知詩酒趣。百回嗔殺賭虗名。</text>
<title>社飮松石園</title>,<text>氣味同憐呴沫魚。乘閒便問水雲居。溪過林翠縈相疊。石坐松凉産有餘。傾葢定交論齒髮。把杯譚舊慣儂渠。長吟咲彼馳名者。狂叫終朝困簿書。</text>
<title>和于野道人李畊之 光稷 未面寄詩</title>,<text>陶公嗜酒謫仙詩。少小攸聞老益知。技止蟲魚難自進。仰如山斗只相思。䧺圖年與奔波駛。薄宦身同返鳥遅。前路政看明月滿。倀倀冥欲何之。附原韻其人不見見其詩。小惠曾從大惠知。警過池塘春草語。興兼雲樹暮天思。林間百鳥分飛遠。冥外孤鴻會合遅。白露蒼葭宛在汝。遡洄秋水曷從之。道人與吾伯從氏友善。故起句及之。</text>
<title>賞菊松石園。用舂隱韻。</title>,<text>小會得宵宵喜淸。樽前萬慮一毛輕。黃花幾作懷人夢。落木難堪帶鴈鳴。年長昨非多漸覺。家貧秋事獨先驚。故交雙眼靑如舊。共對寒燈鬂髮明。</text>
<title>送別趙芝園以副价幕府赴燕之行</title>,<text>未闋陽關多戚顔。明朝客路出他山。平時或阻交遊處。遠意自生離別間。留雪跡尋驅馬去。逐雲魂斷送君還。聊知今往添頭白。靑錦囊中兩不閒。</text>
<title>步原韻書朴士執王考墓廬異鳥帖</title>,<text>異鳥飛歸幾十霜。歌詩爲帖德彌光。前承後述心何▣。舊跡新摩意更傷。傳欲壽之登繡板。愛其珍也襲薰香。子孫敬止同桑梓。百世山高與水長。</text>
<title>積翠臺賞花</title>,<text>選日登臨興欲飛。良朝雨過谷風微。盤桓松偃連墻葢。坐卧苔滋被石衣。酒後更欣交道好。花前方覺世情非。自來窮谷韶華晩。不是今年節序違。</text>
<title>松石園逢李仲老</title>,<text>不管山登與水臨。有詩有酒興還深。烟霞坐老山中客。松竹生成境外林。花自犯寒猶吐色。鳥知向暖欲調音。眼前正喜年華滿。白首難除少日心。</text>
<title>重三西城</title>,<text>壺觴欣赴踏靑期。春色今年也較遅。纔裊金絲烟外柳。欲噓紅暈雨餘枝。芳名上巳兼三日。樂事吾人得此時。處處靜觀生意足。蜂聲蜨影暖相隨。</text>
<title>過桃花洞。偶逢黃天與。走次軸中韻。</title>,<text>一𢎥詩軸一凹尊。亂燕流鶯靜自喧。落日桃花千萬樹。白雲茅屋兩三村。山中有友同揩眼。醉裡尋春欲蕩魂。到此只言幽興熟。不知宦海有波飜。</text>
<title>洗劒亭少憇</title>,<text>城闉咫尺有名亭。遊子時時來一停。滿谷烟霞深草木。百年風雨落丹靑。欄頭酌酒憑僧勸。石上吟詩與鳥聽。今日同君當盡興。商量塵世少心醒。</text>
<title>宿元曉庵</title>,<text>星漢垂垂壑籟長。高標湧出跨穹蒼。孤燈自倚千峰夕。一炷能生大界香。雲宿依山元是倦。水流終日有何忙。中宵獨立虛無際。身世悠悠捴若忘。</text>
<title>卧雲樓次板上韻</title>,<text>石粲潭澄曲曲同。上頭詩句擅淵翁。主人際遇三朝重。客子來遊特地空。遅日鶯花臺舘裡。有時笙鶴洞天中。今朝遠引春風屧。行盡芳菲到水窮。</text>
<title>朴士執追遠齋次壁上韻</title>,<text>莫莫高山仰止餘。今來瞻拜遂心初。傳言樹亦無樵牧。遺愛人皆及鳥魚。丹楔天褒生在世。白碑輿論表其閭。流風百代何曾沫。尙有賢仍守故廬。</text>
<title>東倉池亭賞蓮</title>,<text>淸照沖襟凉灑亭。汙池爲凈覆萍靑。吹香多少風來認。搖葉東西魚戱聽。未發欲憨開欲語。深紅如醉淺如醒。孤芳自是無眞愛。蜂蜨紛紛種菜庭。</text>
<title>泝舟露梁</title>,<text>櫛櫛帆檣浪靜流。我舟搖動驗他舟。望隨洲岸多相改。思與雲烟浩不收。微雨酒尊欣拊掌。夕陽詩句入搔頭。一燈留客滄江遠。甘夢今宵共白鷗。</text>
<title>樂健亭氷淵又至</title>,<text>湖海驚看遠客來。虗樓迢遰白雲隈。芊芊汀樹浮如薺。漾漾波流綠勝苔。雨宿扁舟心苦悶。晴登高岸眼初開。一陰一霽俱稱意。鎭日沿洄不可猜。</text>
<title>早朝舟發</title>,<text>水禽驚聒細雲生。東旭光芒欲放晴。游子登舟風力穩。浮鱗逐棹浪紋輕。汀沙黯黯盟鷗志。浦樹依依送客情。乘醉不妨洄遡緩。湖山盡入眼分明。</text>
<title>和公默韻自嘲</title>,<text>今歲不多春色尋。九旬無有一詩吟。要求神定戶常閉。爲發兒蒙書屢臨。徒羡豈如先結網。更張還似未調琹。端居自斷奔忙想。息影何須別就陰。</text>
<title>公默書室</title>,<text>隱几寥然久不言。牀頭書帙自風飜。筆畊爭似躬操耒。一作耘畝 琹語曾無耳屬垣。蝶引午眠如舊要。花逢閏月更天恩。故人偶問閑中趣。只有松陰淸滿軒。</text>
<title>端陽日公默書室。用坡集韻。</title>,<text>午風已認麥天凉。庭卉相連春夏香。兒女新妝誇令節。友朋頻過惜年光。深杯却勝名傳後。䧺辯何知人在傍。不是邇來耽放曠。君家偏覺野情長。</text>
<title>洗劒亭</title>,<text>路廻遙望畵欄斜。丹彩流泉樓似霞。酒白歌淸留客子。山靑樹老閱年華。雲光錯落臨溪署。烟火蕭條倚岸家。欲賦新詩稱卽景。眼前風物浩無涯。</text>
<title>送李二公默遊箕城</title>,<text>聞說西京我笑開。中州佳麗莫侔哉。飛樓盡向天中起。綵舫閑從鏡裡廻。錄事巷深明月瑟。遨頭筵敞紫霞杯。及吾它日未全老。擬伴君行大唱來。</text>
<title>暮投聖材楸舍</title>,<text>淸潭潭水發源遅。付與高人卜築期。氷底魚猶潛子鯉。庭中筍已茁孫枝。白茅十室烟霞合。黃卷千堆歲月移。散盡千金斯述美。閑情應識退休時。</text>
<title>遠景樓晩眺</title>,<text>一鄰樵牧雜讙呼。漆吏還同野老愚。聽水田間携子姪。看山籬外揖公孤。寒禽谷靜啼相應。落景峰高勢欲扶。碌碌棼棼塵世事。終昬對此自消無。</text>
<title>人日公默書屋。次放翁韻。</title>,<text>山容柳意暖暉深。几閣更無霜雪侵。春入舊年舒大化。天從元朝無纖陰。新開得日七蓂葉。相笑逢人古竹林。心與蟄蟲同欲振。貪看兒輩放風禽。</text>
<title>賀李別檢 雲夏 春府八十歲壽宴</title>,<text>世間人事百千思。至樂無如親在時。平日供歡猶列鼎。生朝飾喜更傳巵。扇和紫氣華茵遍。弄舞春風彩袖遅。爾我高堂同甲子。八旬喜懼兩相知。</text>
<title>次公默先壠上和堂韵</title>,<text>三角𡸶嶸皆吐萼。一川平穩不曾濤。此間置屋元稱美。物外棲心且養高。維梓自能存敬慕。肯堂非是逞奢豪。媿無盤谷昌黎筆。張大其言詫我曹。</text>
<title>儆齋呼韻</title>,<text>南園物色改容姿。來倚幽軒一嘯遅。獨樹自憐風不靜。雙毛空惜歲頻移。故人蝸角功名小。高士龍頭姓字知。隨意屢呼鄰舍酒。悲歡都集把杯時。</text>
<title>夜過步庚</title>,<text>溪亭一別歲華踈。老木尙存霜雪餘。黯黯詩情山遠處。濛濛酒氣月來初。南東舊友驚須髮。一半高人困簿書。城市倦遊非素志。憐君不啻獺貪魚。</text>
<title>謝靜坐樓主人</title>,<text>一室呼寒氷雪瀕。今來實匪望其仁。南遊季子已言貴。半老買臣方困貧。忘却檐間坐曝背。欣然鐙下卧怡神。妻兒不識日薰德。只對竈陘驚喜新。</text>
<title>愼汝長書齋社飮。用劉滄韻。</title>,<text>三更街漏響沈沈。星月高寒遶遠林。鳥宿依人櫩戶靜。犬鳴如豹巷門深。年方學道還多病。交爲羞貧已負心。簪盍元來憐歲暮。却將餘意寄閒吟。</text>
<title>看梅</title>,<text>西園寒木對斜暉。谷口行尋一徑微。卷裡鷓鴣聞已飽。門頭驛騎疾如飛。初筵細禮猶相攝。傾葢前言定不違。自愧蒹葭依玉樹。香膚冒雪正新肥。</text>
<title>夜飮聖瑤山室</title>,<text>金鑪銀燭不知寒。散步中庭曙色看。鐘徹遠鷄千戶靜。雪晴明月九天寬。醉扶傲吏聯眠榻。笑覔狂生帶溺冠。待爾加餐蘇肺日。梅花消息問平安。梅花南谷憶人遙。愁伴氷霜不肯消。一笑杯光淸灩灩。微吟燭影冷搖搖。新盟吾社論車笠。古道 一作舊識 君家喩梓橋。今夕儻無相對樂。徒令塊坐歎蕭條。</text>
<title>玉磬山房醵飮</title>,<text>谷中寒氣日通春。向暖風光漸近人。鏡裡鬂毛空自改。杯前心目忽如新。向來久恨登臨少。從此不愁霜雪頻。山屋終年無長物。七松多意葆其眞。</text>
<title>次樂翁赤城園齋韻</title>,<text>新歲初陽不肯曛。晴牕鼎坐好論文。時流落落元難合。人事云云定易分。酒亦夜臺無李白。書何後世有楊雲。春泥正㥘南臯滑。盡日孤居阻異聞。</text>
<title>贐李公默湖南之行</title>,<text>依俙曉夢不成圓。南國春陰愁瘴烟。困驥行程千里地。騰蛟詩句一張天。老親心結征衣上。舊侶懷深別酒前。努力加餐非例語。星星髩髮異丁年。</text>
<title>疊韻申餘懷</title>,<text>發歲仍無一會圓。離杯忽擧暮山烟。不辭劇易要伸己。無意行藏只待天。遅日引愁湖水外。春風吹夢驛梅前。君能到處相思否。靜坐軒頭日似年。</text>
<title>懷公默疊前韻</title>,<text>缺界元多事不圓。馳譽那敢擬凌烟。馬蹄印雪郭南道。人眼黏雲湖上天。所貴寸心不忘處。可憐雙手未分前。丈夫豈墮別離淚。偶値西垂搶攘年。</text>
<title>靜坐樓次坡公韻</title>,<text>知君曾是畏浮名。閉戶愛看春意生。暖戱庭除禽語細。晴搖門巷柳條輕。家居無事讀黃老。客至有時歌聖明。靜坐自多幽遠想。向人遅日滿南榮。</text>
<title>題三友堂唱詶集</title>,<text>不隨衆物同銷盡。君子徽言百世垂。林壑無光想𨓏躅。巾箱留寶撫遺詩。願言潛德闡揚已。非爲阿私輕重之。雲鶴悠悠難可望。殘編日夕託餘思。</text>
<title>三月十二日雨雨。翼日止。花事已闌珊矣。率次兒及孫兒。與學子三人。登雲臺上顚。値王步庚同賞。適蒼溪翁子鎭恒示詩。仍次韵。</title>,<text>聯翩春服舞雩凉。回想遺風發嘆長。忽忽浮生悲白首。煕煕新物樂靑陽。溪山晴日如濃酒。花木千家宛積香。誰識晩來閑意足。石根高卧笑人忙。</text>
<title>寄宿公默楸廬依山樓。次案上唱和軸韵。</title>,<text>憶曾夜坐此樓俱。新霽月麗樓一隅。憂慮關心難劇飮。丘樊餘話欲重圖。秋風不惜靈春老。今日惟存木石軀。偶閱床頭聯唱卷。三嘆霜雨四年徂。己巳仲夏十三。從公默宿樓中。時有家君宿患。七月遭故。今始再過。故末句云云。</text>
<title>千氏園觀花月</title>,<text>四載重過眼更明。靑山依舊水新聲。淡淡杯酒邀三影。切切松泉和九成。圓月天開新鏡匣。深花人宿衆香城。春宵倍覺芳園好。始信前賢秉燭情。</text>
<title>聖瑤山室</title>,<text>知君移疾養眞心。方外何須勞遠臨。端爲起居淸几案。不惟蕭寂似山林。觀棋偶夢園中蝶。曬藥還聽樹上禽。谷口久拚蹄轍斷。玉溪狂士見招深。</text>
<title>松石園効王維體</title>,<text>心似灰消鬢雪寒。盟鷗煉汞事俱闌。籬根細酌涓涓溜。屋角閑吟遠遠巒。病起尋花招襲美。興來衝雨過蘇端。自愛白頭官獨冷。親朋盡作布衣看。</text>
<title>赴松石園會。會者五十餘人。次李義山韻。</title>,<text>深谷猶藏不盡春。背巖花在待遊人。自緣城郭乘閑少。空負林泉入夢頻。鶯語細砭雙耳熱。溪光淸洗滿衣塵。政聞西土干戈息。逾仰靈臺日月新。</text>
<title>社侶諸益。游崔氏園。示所作。次韻分寄。</title>,<text>人情從昔惡才高。平地無端日怒濤。秪是達觀輕富貴。大都巧宦笑漁陶。三朝欲售懷荊玉。十擧空吟種露桃。當世又無須賈者。一寒那得望綈袍。屬李仲老自是名山不在高。泥蟠其奈氣雲濤。大驚一世揚名字。偏感匀天被鑄陶。逸韻時看鄰舍竹。奇才早賦武陵桃。王維十八歲作桃源行 如今偪側行間老。誰識龍門舊奪袍。屬王步庚跡屈功曹氣岸高。文辭下筆湧波濤。方騰聲價傳侯喜。有誦詩篇謁雍陶。譚屑塵端霏玉雪。眼花杯底漾蒲桃。所憐不負林泉賞。乘興時時問弊袍。屬曺汝秀少弟之行才獨高。蘊爲錦繡吐風濤。忘年素契先推白。飮酒新篇欲和陶。烏帽甘心緣捧檄。金門隱跡憶偸桃。可憐五斗終相縛。吾亦華顚暎綠袍。屬朴士執泰山培塿敢爭高。心似枯泉不起濤。質有天成鑿豈枘。物難人化沙非陶。柴門擬種先生柳。玄觀驚看道士桃。仲蔚亦云孤潔士。老來猶有憶同袍。屬自家園不輈旋不丈高。數松相對作寒濤。登臨自爾生閑寂。經過居然寫欝陶。石壓綠抽含籜笋。籬明紅褪落柎桃。何時易辦盈樽酤。共取烟霞溼滿袍。屬崔園</text>
<title>攸攝齋次坡韻</title>,<text>白髮悄然杯酒前。新年風物屬中年。送春之限身逾老。入夏以開花更姸。空谷有人曾是玉。芳林如錦不須錢。滿樓蒼翠夕凉起。雨色新過峰外天。</text>
<title>靜坐樓次唐詩</title>,<text>庭院宛如濠濮間。怡然幽想自相關。牀書讀盡日猶永。家事勾當心更閑。堦畔芟蕪留蕙在。牆陰峙石見雲還。苦留遠客誇長物。一角樓南一面山。</text>
<title>端陽</title>,<text>壺觴日日此南齋。令節飜爲白髮堦。乘興老夫新葛服。巧妝幼女碧蒲釵。好禽隔樹鳴相和。佳客常筵樂不乖。浮世得閒須一醉。粉團綵縷作俳諧。</text>
<title>賀公默大夫人壽席</title>,<text>彩袖翻翻拂席垂。壽杯行處下堂遅。階萱無恙三年葉。園果多低過夏枝。孝子不勝歡喜日。家人同樂太平時。吾慈亦在期頤歲。頌老私情爾共知。余在疚三年。始參是筵。故頷聯云云。時値西寇討平。故項聯亦云。</text>
<title>訪公默</title>,<text>千門歷過此來尋。古道於君始見今。久仰聲名稱獨步。不羞貧賤許同心。看山擬斫鄰南木。呼酒催傾槖裡金。㝡喜淸風多向我。高吟日卧北窓深。</text>
<title>訪蘭園</title>,<text>消却邇來懷不平。今朝起望鏡天明。已知車馬谷中靜。且喜峩洋絃上鳴。小院秋花無數好。一樓風物滿心淸。君家非爲杯觴味。歧路長年厭市聲。</text>
<title>攸攝齋次杜詩</title>,<text>溪聲雲影日門牆。復有滿庭山菊芳。菜圃秋荒歲計晩。書齋閑卧幽懷長。淸琹獨抱丘中趣。好客常留席上香。知子深居忘出處。終年肯向市塵傍。</text>
<title>晩過近水亭。走筆次韻。</title>,<text>歲暮難禁客思新。聞君日日拂詩塵。箇中滋味羔兒酒。分外風流鶴氅人。溪閣蕭蕭微雪夕。書窓澹澹小梅春。明朝餘興應如許。爲覔陶家舊漉巾。</text>
<title>玄湖亭子。陪西漁權參判共賦。</title>,<text>梅花數樹雪江寒。對此令人世思闌。野老尋常呼舊侶。水禽容易狎高官。豪情北海樽長滿。佳句宣城筆不乾。汎愛從來容蹇劣。龍門千尺孰言難。醇酒醺醺却耳寒。虗樓獨立五更闌。淸明夜氣皆歸我。浩渺烟雲不繫官。極浦荒村踈木出。遙天微雪數星乾。每逢勝地饒風景。詩句驚人自爾難。世情誰肯數窮寒。一飯諸家跡便闌。偶値貴人馳驛騎。應憐志士老王官。東風欲助冰波活。春雪頻霑麥壠乾。性與白鷗同浩蕩。任他莫學笑啼難。時相公送馬請邀。故第三用宲事云。</text>
<title>元夜近水亭。用東詩韻。</title>,<text>卧聽門外笑讙聲。盡道遊人恣夜行。甚矣吾衰㥘寒冷。徒然杯酒助聡明。銀蟾經蝕依前彩。竹馬論交隔歲情。孤抱逢辰何處寫。都官宅裡愛詩名。是夜月食。故第五句云。</text>
<title>閱鄭聖瑤新年軸次韻</title>,<text>傅生飮主子眞亭。滿眼朝朝柏葉靑。交不羞貧傾肺腑。兒因問字講聲形。蜫蟲䨓作方驚蟄。草木風和盡喚醒。老子邇來添嘔泄。是非名利事多聽。日夕難忘近水亭。檐欞常挹兩峯靑。道機時問惠魚樂。世事閒看衣狗形。啖蔗境佳情話軟。如酥雨潤病愁醒。恬風暖日春無限。更把新詩擬共聽。</text>
<title>雨過步庚不遇。疊前韻簡君善。</title>,<text>行役勞勞道上亭。功名汲汲播丹靑。何如古壑覘泉脉。不及閑窓寫鶴形。前世尙嫌原憲病。當時誰愛次公醒。懷君對雨春山暮。孤咏無人我自聽。</text>
<title>送別趙伯翊西行</title>,<text>把酒無言對暮山。出門生事不曾閑。寶刀空憶心相贈。綵筆情知夢未還。久播聲名千里外。全衰容髮十年間。翩翩馬足春風遠。弱柳千絲獨掩關。</text>
<title>聖瑤溪亭。用張謂韻。</title>,<text>今日春光與我宜。啼禽出谷亦相隨。眼前景物招新好。柱下風流憶舊知。交暎溪庭書帶草。橫連垣屋紫荊枝。隔年始起君家飮。數甕傾醅屢喚兒。時聖瑤與季慶瑞接舍而居。俱館賓學究。故五六云云。</text>
<title>帽巖賞春</title>,<text>遙如隔霧近烘霞。巷北溪南指點斜。閒步偶然遵碧澗。老年非獨愛新花。笙歌晩日歸何處。詩酒春風屬自家。童子莫誇烟景美。登臨端爲望中賖。</text>
<title>梅壇</title>,<text>近歲逢春飜惜春。春來事事憶前人。玉溪詞客年垂老。西麓風光日轉新。一夜杏花明萬樹。微風酒氣出荒鄰。山行二日無佳句。慚愧淵明頭上巾。</text>
<title>初度日借尹氏園。邀同志志喜。</title>,<text>人生未可等松期。頭上光陰亦不遅。母老還憐兒老日。新遊常憶舊遊時。壯心雖折猶看劒。壽酌難開只頌詩。延客非徒歡此日。秋風多發故人思。時禁酒故第六云</text>
<title>過子淑墳庵如斯亭</title>,<text>郊莊屈指郭東西。此地曾無山與溪。十載勤培樹木長。百金傾産茅茨低。春風乞暇觀秧馬。秋夜招賓具黍雞。只爲暮年丘隴戀。時人謾說卜幽棲。</text>
<title>小憇山暎樓</title>,<text>忽然平地湧丹樓。蹔使登臨萬景收。風月四時閒自在。絃歌百代幾人遊。滿身不識蒼山色。欹枕飜驚白石流。自怪老來猶傑氣。獨將詩句欲爭秋。</text>
<title>雨宿扶旺寺</title>,<text>僧宇論文正好時。五更鐘梵度山遅。二人聲價南金重。十載營爲白髮垂。寂寂照燈開士樹。踈踈聽雨璿公池。微吟起坐千峰曉。此意世間知不知。世味辛酸閱歷深。病身飜憶老雲林。虗齋獨養難言氣。絶峽多聞未譜音。石出風霜呈古態。夜分星月破秋陰。同君一宿禪房穩。莫遣晨凉卧內侵。游子秋懷夜與長。高樓時出佛前香。襟虗衆壑皆靈籟。夢覺諸天捴白光。遙寺僧歸一點火。孤城鴈叫百重霜。今來欲問玄玄理。更宿老僧巖下房。</text>
<title>題捍禦門樓</title>,<text>最山深處一樓門。晝日尋常嵐氣昬。陰雨慮安猶善策。金湯設險豈徒言。時無擊柝重關警。只有題名滿壁痕。欲識前賢心事苦。傅城連堞斷雲根。</text>
<title>入國寧寺</title>,<text>寺門何處萬株松。一逕盤雲重復重。列巘摩天新洗劒。深泉殷壑暗鳴鐘。佛前夢了三生結。方外情多二客從。準擬他年同夏臘。老師爲我肯相容。遇絶佳時氣便豪。化城秋色不虗遭。三山坐席如相下。寸木岑樓可使高。幾度謝公摧屐齒。空然孟浩落眉毫。不知眞正金沙界。南北當時枉費勞。</text>
<title>下山</title>,<text>城闉指點此三山。山在雲霄縹緲間。碌碌市談難涉險。紛紛人事少偸閒。一筇積步居然到。滿軸長吟莞爾還。信宿禪門幽興足。身將無恙拜慈顔。深深坑谷高高山。心目𢥠然俯仰間。墜陷戒存行不疾。登臨眺遠意常閒。良朋自比雲龍合。好句如收珙璧還。忽覺浮生容易老。霜楓一夜半凋顔。</text>
<title>赴澗濱社。飮別汝長往東峽。</title>,<text>山中三宿始歸來。又到君家夜讌開。物色隨人常自好。天機循序不曾催。溪窓吟望長空洗。庭樹行尋錦葉裁。志士此時多遠思。明朝離別政愁哉。淸霜日送鴈群來。送別愁懷若爲開。遙夜相思衣帶緩。秋風忽入馬蹄催。田荒舊券須多貸。峽冷寒綿欲厚裁。知爾高堂慈母老。願將行李早歸哉。</text>
<title>九日登帽巖</title>,<text>忽吟隴首秋雲飛。遠上荒山力不微。莫恨良辰無酒送。秪欣佳境與君歸。行憐千樹經霜葉。坐對前峯欲晩暉。老子本來乘興出。萸囊忘却置裳衣。</text>
<title>玉磬山房</title>,<text>黃花秋色賁窮居。到此愁悁自屛除。驚座文章從爾得。論襟膠漆定誰如。遠烟籠樹自然畵。閒鳥行庭半是書。休怪山家淸寂甚。洞門車馬本來踈。吾曺居止喜同城。日日傷秋一㨾情。山色對人柴戶靜。葉聲如雨洞天淸。詩書老去言猶大。鐘鼎生來視欲輕。瘦骨近年多傲兀。句成擲地玉鏘鳴。靑山帶屋不扃扉。里落蕭然烟火微。出世遐情吾自得。無人古道爾同歸。捫琹偶聽遠鴻去。隱几時看黃葉飛。還咲苦吟難破的。驚人詩句對玄暉。知章雖有滿囊錢。貰酒無由坐暮天。秋饌徒然盈菜綠。晴窓寂歷散茶烟。尋閑負手寒山下。感老搔頭落木前。竹裡亦知非捷徑。從君長欲養殘年。時有酒禁故起句云云</text>
<title>子淑攜餠果登西麓</title>,<text>近多秋興不悲秋。家後玉溪來又遊。洗胃樵歌雲一處。拭眸楓葉水西頭。少時交道老還密。昨日山光今更幽。形役曾知添白髮。淸閑須向此中求。</text>
<title>次步庚月夜賞菊韻</title>,<text>竟天明作小樓明。似助詩家玩賞情。難拔白楡如石種。欲斥丹桂滿輪生。池光不受虗相暎。山鳥時驚自一聲。但恨杯中無長物。終宵空對二人成。月夜貞姿抱秋明。知遇千秋栗里情。自是天香猶抵死。如非土性不宜生。何傷終歲無人採。尙愧爭春入市聲。淸露團團花上滿。特書高士傳新成。賞菊溪亭悄對一燈明。明月長川夜夜情。菊地縱然煎菊蕊。蘭園無奈引蘭生。良時鬢髮悲羊胛。老客心懷寄鴈聲。若道箇中風雅士。主人昆季似康成。蘭園深秋雲物日輕明。露盡癯山老樹情。萬物歸根天意見。一身從約道機生。休求過境爲陳跡。欲廢吟詩近楚聲。已使風霜盈短褐。新衣未必芰荷成。自道</text>
<title>數里居次宋詩</title>,<text>論文評劒一篝燈。燈外靑山霜氣澄。屋與栖雞終夜靜。身同老鶴 一作菊 傲寒能。問余秋事詩居半。憐爾長貧語有稜。衰暮定知思故友。情懷勝似昔時曾。溪頭拉爾去還來。詩句曾知泣鬼才。老木相依巖戶閉。寒雲不鎖洞門開。風流卜夜王猷榻。衰病悲秋子美臺。未足良辰歡暢意。鍾聲又入曉鴻催。</text>
<title>壽池同樞 元逵 回甲。用原韻。</title>,<text>無情日月去堂堂。一老如華不再陽。難得人生回甲至。况兼世德發流長。諧音琴瑟由房靜。傳業弓箕玉樹香。未識陶公棄官日。五男能得擧玆觴。池君棄職又有五子故云</text>
<title>夜集步庚</title>,<text>休論雌伏異䧺飛。特地相逢趣不稀。怪底偏情懸麴糵。本來窮相謝麻衣。待身無事老將至。看菊未衰秋又歸。搖落此懷難自解。一燈遙夜宿山扉。酒禁久故第三云藜牀獨卧嗒然時。夜靜燈光照遠枝。谷暗黝雲寒意重。山空黃菊歲華遅。不妨殘秩頻呈病。自信明辰未賣詩。門外莫言羔雁至。白頭其奈北山移。</text>
<title>公默携餠果見訪。共登白薇原上。情話暮歸。翼日用昨韻賦贈。</title>,<text>脫蹝千金早棄官。時來空谷問幽蘭。鶴高塵垢難相逼。松老霜風不敢殘。心醉何須酒盈酌。天遊自忘路廻盤。登臨政欲送秋去。山色蒼蒼生暮寒。</text>
<title>聖瑤生朝共賦</title>,<text>白鶴南飛何處來。伊人宛在澗之隈。斟樽聊以今朝永。攬鏡胡然歲月催。相慰弟兄衰謝甚。更憐兒子聦明開。多君不愛千金富。素志窮年托古梅。</text>
<title>疊韻寄步庚</title>,<text>踈夢中宵忽覺來。茅齋迢遰白雲隈。過多故友還相貸。事少流年若不催。鄰舍擣寒砧響亂。虗牕生白月光開。怪他一事難忘處。近水亭邊愛早梅。</text>
<title>閱鄭景瑞 尙琬 生朝軸。走和元韻。</title>,<text>斯日斯人恨未逢。聊將華什代徽容。平居至樂吟常棣。一室淸風對七松。與處士鄭薰姓同故借用 茶果羞言滋味薄。琹棊忘却宦情濃。不煩客獻延生術。鼎氣前宵欲化龍。</text>
<title>疊韻寄聖瑤</title>,<text>無事時時得一逢。窮途華髮喜相容。招賢常置千金駿。去疾將求五粒松。並用鄭莊，鄭敖事 交到貴時無棄賤。情知淡處始嫌濃。古人至意君須識。韓子爲雲東野龍。</text>
<title>疊韻寄元瑞</title>,<text>雙眉每展爾相逢。伯仲俱非塵俗容。詩社聯芳鳴謝陸。晬筵間日祝喬松。麴生交絶情偏結。柿子寒酣 一作凝 色正濃。久見當時眞好客。中心豈比葉公龍。元瑞叔氏聖瑤。季氏景瑞生朝。相隔數日。故第四云。</text>
<title>疊韻寄澗濱社侶</title>,<text>平居恒恐俗人逢。儻有知音自好容。衝雪問梅思孟浩。鑄銅爲像學曺松。政憐壺底醪香盡。時愛屛間畵墨濃。共賞奇文疑義析。莫將綉虎闘雕龍。</text>
<title>疊韻寄伯祥</title>,<text>人世常難好事逢。輪囷根柢孰先容。荒年舊業空儋石。暮境鄕心憶桂松。短景催寒灰律近。頑雲將雪凍陰濃。堪憐賓館渾頭白。古匣時時自吼龍。</text>
<title>疊韻寄步庚</title>,<text>賞音千載罕遭逢。男子難爲悅己容。自信生材同老櫟。漫將心志寄寒松。儒冠涉世終知悞。醇酒醺人不覺濃。贈答近來多戱劇。休嗔螻蚓雜蛟龍。</text>
<title>疊韻寄君善</title>,<text>鮑子于今何處逢。不覊之性可憎容。長貧勵志曾丸蘗。垂老依身自種松。行爲踈狂多忤俗。詩寧奇澀亦羞濃。平生昧識滄溟濶。徒手如何欲釣龍。</text>
<title>過聖瑤</title>,<text>佳辰忽憶去年時。步屧柴門出不遅。已飽淸晨紅荳粥。欲題寒雪素梅詩。從遊莫道新交貴。到老惟多舊過知。燕石本非希代寶。深藏豈是欲人欺。</text>
<title>登北嶽</title>,<text>絶頂猶能積步來。拄筇回顧四邊開。寸人地迥行如駐。孤鳥天長去不催。紫閣千重平似案。西泓一片大於杯。春風政値昇平際。游子笙歌問幾回。</text>
<title>春晩過步庚</title>,<text>氷雪盡消峰儼如。隔年顔面未曾踈。自逢荒歲愁常迫。忽得春風氣更舒。與世多違還守拙。濟人無術且看書。今朝始把新年筆。不使韶光坐送虛。</text>
<title>次韻送趙芝園江界幕</title>,<text>花辰離別亦非時。白首遠遊宜不宜。佐幕才猷曾許子。連城聲價更論誰。一千里外情偏去。二十年間客屢爲。始識子長荊蜀觀。胸中能得化翁奇。</text>
<title>重三同諸子六角賞春</title>,<text>游賞政忻花事初。暮春烟景本紆餘。若將佳句隨時得。却是良辰度不虗。同里有人來取次。登高無酒意何如。浴沂千載情相契。勝似窓間坐讀書。</text>
<title>次雲臺看花韻</title>,<text>昨日尋芳今又來。望中突兀有高臺。自從酒絶多愁絶。偶見花開一笑開。樂與良辰人共得。閒將遅日事無催。淸遊欲記明年會。石上新題剜古苔。</text>
<title>乙亥暮春。公默暮過。同步庚上六角。次遊人韵。</title>,<text>芳草澗頭閒掩扉。三旬未試踏靑衣。春山鳩喚日初靜。古徑人稀雲自飛。不雨不風花事穩。無詩無酒興情微。知君欲賞夕陽好。陌上相留遅送歸。</text>
<title>乙亥三月廿六日。士執携午飯過王步庚。要余入松石園。</title>,<text>鬢髮常隨節物新。靜居日月覺奔輪。詩書寂寂巖花老。鷄犬閒閒澗草春。谷裏槃桓曾有地。山中問答久無人。時時傲吏憐貧士。來洗陶家滿釜塵。李公默別業在洞中。王步庚同鄰。故第五六云云。</text>
<title>乙亥五月十五日。李公默移寓玉溪精舍。扁以亦愛居。招隣曲日賦課興。</title>,<text>垂白頻年値歲侵。守窮微尙閉門深。豬肝不欲當人惠。鶴子常敎報客尋。不泣羊公一片石。比身杜老雙南金。惟君與我盤旋好。終日淸泉對茂林。鏡中白髮日來加。澒洞憂思不可涯。三月臟羊無踏菜。近年眼佛欲生花。多行疾病偏懷友。欲濟飢窮未恤家。一片靑山門外在。新詩偶得日相誇。醒後賦詩詩後醉。誰將此事欲持疑。周公不夢吾衰矣。原憲居貧或病之。新茗留人臨水坐。名花乘雨背巖移。儻令暇日稀相訪。及到忙時有悔時。永日遅遅不可消。下簾深院雨絲飄。燃藜舊業空催老。折桂新詞欲反招。道悟觀魚聞上士。談淸揮麈說南朝。于今誰與論玆道。所謂伊人望不遙。高人寓意在雲峰。笑取川巖換釜鐘。一半浮生身是蝶。五千玄語道猶龍。水流盡日人間去。山雨無時洞裏從。每向交遊羞老賤。獨於君處得相容。人於衣食係機關。爲此營營髮盡斑。濁酒淸琹陶逸士。孤雲衆鳥敬亭山。兒偸木實猱升捷。翁摘溪蔬鷺啄閒。莫向朱門談我趣。恐敎物色北林間。草披苔散半泥融。筇屐連連數子同。終日溪鳴山似雨。有時果墮樹無風。新賖酒美傾三酌。偶借書刓寫一通。羡爾家居無別事。長吟憂國願年豊。醉侯非是屈爲邦。願作春醪愛此江。逃世情存丹汞竈。養閑夢熟白雲窓。敢希勳業能銘鼎。唯信文章不覆缸。誰識吾人平昔志。酒仙詩聖欲成雙。依山精灑愛茅廬。朝雨暮晴風景餘。半牖松聲吹對奕。一簾溪色照繙書。新醪味重斟無數。舊友情深喜若初。日日多慚鷄黍具。古人濟勝政何如。谷裡無風山不霾。一園晴景集高齋。胸襟常在鯤鵬海。行止奚關枳橘淮。溪洗鏡光明納牖。樹如人影晩升階。豈須河朔逃炎暑。坐對凉棚百尺崖。詩社閑娛競若催。伻書一日兩三回。𪆽含新霽山邊過。蝶帶餘芳草際來。景物自生無盡態。文章還乏對時才。乘凉更欲登高去。綠樹柴門笑索杯。高齋寂寂爇香殘。五月空林雨色寒。倚樹小眠呼喚易。看山深趣語言難。事從老後還多悔。身到閒時且罄歡。陶令歸來安石起。淸高不獨在休官。踈籬綠竹屋黃茅。端坐依依想在郊。當暑荷花猶淺沼。晩晴蟬語更深梢。浮榮久慕屠門嚼。樂業眞同橘叟巢。飜笑平生迷出處。南山騰誚北山嘲。五十年看玉洞桃。閑中安樂免勞勞。溪聲慣耳還生靜。山色隨身不辨高。嗒爾莊生時隱几。翛然陶令日登皋。平居只識林間趣。簪紱區區屬弁髦。佳人遙望碧雲峨。獨坐溪南成一歌。卷裡光陰看幾變。區中歧路閱還多。芳蘭結珮常尋臭。淸水盈壺不作波。新霽高樓完月好。眼前景物欲如何。書袠縱橫散舊香。雨中塊坐老懷凉。親朋多哭今年甚。杯酒忘憂一日長。干祿定知邦有道。事親堪愧養無方。邇來尙抱相如渴。試酌巖泉滿意甞。我向山家十日行。山花山鳥共關情。蒼苔地淨柴門徑。遠樹天晴返照城。蕉葉半含新墨濕。澗流時答一琴淸。于今無解丘中趣。水沚伊人欲寄聲。紅塵不到水邊扃。載酒時過揚子亭。戴笠瘦容生日午。棄繻壯志憶年丁。夕陽更送溪巒秀。霽色飜令草木醒。肺渴朝朝難買酒。庭苔空惜萬錢靑。無物平生爲施僧。逃禪𨓏𨓏宿蓮燈。身同瘦竹多生節。氣與崩崖漸損層。涉世味酸三斗醋。藏身官冷一條氷。十年縱學邯鄲步。穿屐登山力可勝。之子淸娛逐處堪。養痾亦就玉泉甘。未知數月棲山北。爭似多年住市南。婢僕盡驚松吼籟。兒童頻問谷生嵐。微醺大笑巖頭卧。我髮踈踈石髮毿。</text>
<title>疊韻題園壁</title>,<text>淸福于今莫爾加。十間方宅澗之涯。墻東頻訊平安竹。籬下多栽隱逸花。高士攸居皆樂地。故人詩句自名家。山中久斷紅塵想。日夕風光誰與誇。</text>
<title>疊韻寄同遊</title>,<text>經邦本志若迷邦。處涸曾非待决江。龍氣久沈藏劒匣。螢光空照讀書窓。閒多閱耳新蛙皷。飮少開心綠螘缸。遐擧終來人豈識。群鷄孤鶴不爲雙。寄步庚我似小邦依大邦。誰憐陸海納潘江。暮年壯志騁千里。陋室䧺談闢八窓。惟有鷓鴣詩滿卷。曾無賢聖酒盈缸。邇來谷口耽幽夐。雲自孤飛鳥自雙。鄭老七十喜詩。素不飮故三聯云。○寄匏翁抱才下里未施邦。鸞栖枳林魚脫江。在府淸風高一枕。歸家山色滿虗窓。衰年詩溢隨身槖。靜夜醪香比舍缸。斗粟優遊成大隱。奎星欲與歲星雙。寄汝秀</text>
<title>初伏日</title>,<text>一朝風擺浹旬霾。天氣淸開澗上齋。旣雨願豊還望蜀。新晴破欝若平淮。酒傾荷葉傳賓席。菜摘靑瓜薦寢階。或恐人家嘲熱客。不干它事坐丹崖。</text>
<title>疊韻寄二仲</title>,<text>朝避歊炎夕避霾。山房長日習淸齋。紛紛名利蠻爭觸。澹澹襟期泗受淮。鐘乳亦堪論地品。蟠根偶得謁天階。遅遅晩翠君知否。看盡孤花耀絶崖。寄步庚憂愁亂似挾風霾。積雨林中獨掩齋。下士有才懷玉楚。貴交無信拒潮淮。蟬聲忽墮看書几。鳥跡多侵晒藥階。袍笏問來爲底物。與君長嘯白雲崖。寄汝秀</text>
<title>士執携酒。共登仁山。</title>,<text>三日秋陰始放晴。山中幽思忽然生。憂愁盡散白雲影。神骨頓淸流水聲。吾輩偶遊心獨負。世人過此視皆輕。十年景物多移改。九步留連一步行。</text>
<title>賀子道萱堂七十六歲壽宴</title>,<text>瑞草堂前秋復生。從知此日爲歡情。賓朋趨賀傾蘭社。王母康寧降玉京。軸載南陔詩句富。杯涵北斗酒光淸。回思春夏如經劫。民樂年豊戴聖明。今年歲極㐫。瘟疫大熾。米至升五十錢。僵屍相屬街路。人情甚洶懼。自八月初。百糓登癘氣熄。民生復蘓。故尾句云云。</text>
<title>公默携酒登玉溪西麓。匏翁亦至。</title>,<text>凉天聘眺喜 一作有 亭臺。碧樹東南野復開。聊與故人秋思遣。忽聞初鴈暮聲來。登臨偶爾忘携硯。談咲欣然勸倒杯。似解浮生怊悵意。歸雲落景不相催。</text>
<title>次藥塢家藏韵</title>,<text>晩香齋嚴公漢鵬。筆名震一世。皇帝贄紅錦一端求書景化門三字。後東使入燕。從官覩大和殿匾牓姓名。歸傳其事。公仲胤藥塢老人序紀實作詩。要親知求和。稽古恩光耀漢京。不過車馬侈桓榮。何如手跡至尊愛。長在額楣天下驚。䧺與南山相敵勢。高依北斗並懸名。可憐東國無人識。忍使鸞皇地上行。</text>
<title>過松石園</title>,<text>西園景物喜新聞。風扇淸和淡午雲。澗水餘花明片片。庭林好鳥喚群群。尋芳遊跡懷前度。對酒天眞露七分。休怪山翁連跌宕。昨朝吾賦送春文。</text>
<title>老石</title>,<text>紅蘚綠蘿相糾連。本來奇古不知年。結根磅礴空風雨。噓氣蒼凉自霧烟。月隱虎蹲深樹裡。雲歸人立小溪邊。至今癯態還如我。長歲鄰居此洞天。</text>
<title>石瓊樓</title>,<text>依舊巖顚縹緲樓。樓前景物憶曾遊。數聲黃鳥樹陰處。一朶碧桃墻北頭。笙鶴已歸春寂寂。田園相接日幽幽。盤旋勝地無勝此。縱有丹邱吾不求。豪士遨遊少在家。非關風雨滿空斜。正逢芳樹初圓月。共宿高樓未盡花。趣極一宵當百日。山空城外若天涯。浮生偶値此淸景。難與人言獨自誇。兩日飽看山水淸。塵間寵辱自忘情。桑麻擬共成籬落。魚鳥如將託友生。杜子何當歸錦里。龐公曾不入州城。商量人世俱難得。大小淮南數寄聲。</text>
<title>宗浩速我松石園</title>,<text>傲吏遐情俗不俱。靑山晩日挈雙壺。新晴物色人心穩。長夏幽閑草屋孤。林木敷如光陋巷。筍蔬香劇侈空厨。兒孫苦問登臨數。筋力經春健也無。</text>
<title>早過千氏</title>,<text>朱門不向向柴門。慣識君家景物繁。雲曙高林鶯滑滑。露晴紅藥蝶飜飜。正逢詩料好天氣。莫惜酒錢從我言。塵內浮生空自老。愛玆邱壑幾人存。</text>
<title>仲夏松石園</title>,<text>兼旬不到此山西。情似羇禽失舊棲。苦恨老妻頻止飮。翻憐稚子未同携。人烟寂歷東柯谷。水石淸佳九曲溪。吾夢昨宵還綵筆。詞場聲價頓摧低。</text>
<title>松石園次李賀韻</title>,<text>見客山齋苦挽歸。樽空欲典過春衣。庭花境邃開相續。園菓枝繁摘不稀。長夏畊犂歌白屋。及時霖雨謝黃扉。長年已斷紅塵到。泉石泠然自有輝。</text>
<title>睡軒子携酒饌入水聲洞値雨</title>,<text>始意淫霖晩送晴。登高正待落暉明。行雲復作踈踈雨。流水還添活活聲。自喜名區逢好景。誰敎火宅困浮生。蒼然暮色樽仍在。沾濕堪誇不俗情。</text>
<title>次步庚游三淸洞韻</title>,<text>洞外紛紛洞裡閒。奇懷幽賞兩相關。秋霜拂樹皆生色。春酒醺人欲駐顔。晝寂眞檀薰石室。夜深淸鶴過空山。聞君適得仙翁顧。許與瑤桃一顆還。</text>
<title>次同侶遊松京韻 幷小序</title>,<text>己卯季秋。棠西金子淑，數里王步庚，畵舫盧惠卿。出遊九日而返。到處題詠。只用一韻。盧得二十。王十八。金令二篇。而匏翁和八詩。余又次九首。押韵不欲相犯云。秋興忽騰鞵韈間。遠遊贏視在家閒。衰齡止酒陶元亮。故國悲辭庚子山。感五百年梭擲手。愁三千丈鏡凋顔。知君此日踈狂趣。不爲佳詩滿槖還。屬棠西翁。以六十齡徒步。故起句云云。高才長嘯螙編間。弔古此行非等閒。唱斷隔江聞玉樹。詩成似洛有靑山。秋原盡沒誰麟馬。老石猶存幾段顔。經過殷墟應倍感。天寒那得薦蘋還。屬數里。勝國苗裔故云云。天道無親興廢間。詞人輸弄筆端閒。淸光幾滿荒臺月。佳氣全銷古岬山。豈在明時空濺淚。非關異代自愁顔。朴淵亭子聞無恙。恨不從君踢倒還。屬畵舫一旬程若雲霄間。衰疾投閒不是閒。鯨齒怒噴亭畔瀑。鵠形翔出杖頭山。纔聞名勝初飛魄。復見詩篇忽破顔。欲賦金陵飜閣筆。紛然鱗爪肯收還。屬自家居民城郭是非間。不盡長江流去閒。秋冷人烟連古戍。時晴皷角隱空山。白鷗往往隨船尾。紅葉紛紛照客顔。風物何關陰雨策。莫敎鎭將卧遊還。臨津關諸天過劫一彈間。古寺秋空草色閒。愚婦尙傳金作墖。齋僧焉詆肉爲山。泉臺埋滅忠臣骨。石室凄凉故主顔。貝葉牛檀云故蹟。不過游子撫摩還。華藏寺䧺奇靈詭蓄其間。獨鳥荒原人外閒。曲折有多橫一派。靑蒼無極入深山。雲噓帝座如通語。䨓激龍門欲變顔。我識盧王稱四傑。如椽大筆謾投還。大興山城民心天命分毫間。昔日豪華此日閒。殘郭暮烟多少寺。七陵秋草有無山。棘叢難問銅駝跡。苔色空慚塑佛顔。飛盡寒鵶樵唱起。村翁遙指故宮還。松京懷古安居可否得中間。泌水洋洋心自閒。學不爲人存至道。思無出位誦兼山。傷時只是歌麟鳳。易地分明見稷顔。欲問當年夫子歎。天機滾滚𨓏而還。逝斯亭</text>
<title>水仙花</title>,<text>澗碧山紅羞竝時。陶盆雪裡發春姿。自將勺水通元氣。肯著丸泥汚素彜。色似葛蒲方吐節。香猶菡萏直無枝。依然海上仙人輩。空外浮游入咏詩。</text>
<title>閑居次東坡</title>,<text>鶡冠蕭寂晝關門。居室依如郭外村。老柳風多金弄色。幽溪雪盡綠滋痕。身同魚鳥新年樂。書與兒孫古義溫。賴有故人相速厚。三杯春酒惹詩魂。</text>
<title>疊韻寄同遊</title>,<text>靑山一色暎閑門。門帶千松畵裡村。鷄犬相聞籬下閙。雲烟共辨屋頭痕。吟因年老還成苦。酒爲春和不待溫。從此園臺多賞趣。東風吹動百花魂。寄畵舫閃閃靑帘竹裡門。一梳纖月杏花村。牀琹風過時生語。窓燭花繁細墮痕。性靜不妨山茹淡。年衰常愛室居溫。未知朝暮求名客。駭浪前頭幾定魂。自屬夢中飛翼入天門。吹落東風古酒村。已悟齊竽曾濫食。休嘆吳劒謾多痕。身同樗木徒能壽。心似寒灰不肯溫。三百料錢莫消散。狐淵扶出再生魂。寄數里○數里鎭鳥嶺將時。渡狐淵水漲。五隷渰沒。獨得脫。故末句云。君如方朔隱金門。迹在塵途志野村。槖裡黃金空酒債。床間積葉滿書痕。全家好學兒孫秀。四體皆春食服溫。月醉雲眠心已定。誰將寵辱遽驚魂。寄峭蒨</text>
<title>靜坐樓次放翁</title>,<text>天光山氣一時開。心目淸明洗俗埃。自有春風吹澹蕩。更於何處去遅回。階排殘雪看萱出。井植新梧待鳳來。久識君家多美事。安居何用廣池㙜。</text>
<title>卛更園亭次蘓州</title>,<text>閉門多日出門稀。見報君來便倒衣。鳥語欲暄初樹變。山容如雨晩雲歸。比鄰數去今時可。鬢髮相看昔日非。百事老來都遣却。尋花問柳願無違。</text>
<title>疊韻寄峭蒨畵舫</title>,<text>久拚蹏轍洞中稀。來往何妨不上衣。北里也須論酒趣。西家端合發詩歸。身緣失馬知爲福。足欲添蛇恐遂非。垂老倍憐春事好。佳音日夕莫睽違。</text>
<title>答存齋韻</title>,<text>良工心織百奇施。綉上添花燦燦詩。雪罷崕容呈晩媚。春來鳥語變前癡。揮鉏北圃曾多地。理屐南簷亦有時。他日相逢何處好。晴峯如黛月如眉。</text>
<title>疊韻寄存齋</title>,<text>斧向班門弄欲施。憶君復作贈君詩。防隤帖石猶誇健。待蔭栽松自覺癡。一室琴書娛晩景。春臺烟月頌淸時。已敎雪髩踈踈短。不識何人有廣眉。詞人梔蠟喜敷施。久矣無聞大疋詩。斷飮難聽愚媍語。尋芳寧學小兒癡。生非滿百憂千歲。榮欲貪多詫一時。臨卷幾何空浩歎。古來薄命捴蛾眉。語多調謔類優施。溲勃俱成贈答詩。日檢伏鷄謀産陋。春占巢鵲望榮癡。簷鐙細雨觀棊夜。門柳微風問酒時。儻不與君同此味。空敎塵慮集雙眉。</text>
<title>藏頭體。疊前韻。</title>,<text>目眯玄花力不施。也從親友強裁詩。寸陰是競書多攛。鼠朴深藏計却癡。疑在蛇弓中歲疾。矢成薖軸白頭時。寺僧頻餉雲間藥。樂保淸羸喜上眉。</text>
<title>廻文體。疊前韻。</title>,<text>逢處多文五采施。已知許我與能詩。慵遊恨復空年老。好句耽緣苦癖癡。龍化籜抽新雨夕。螘浮醪坼早春時。鐘聲數度風來遠。峰外樓生初月眉。</text>
<title>寄仲若芝山</title>,<text>棼棼形役各西東。惟信神襟一片通。喜動經年杯酒上。情深半日話詩中。禽聲自暖溪將夕。樹色全晴天不風。虗牖卧看初月出。淸光應與爾家同。</text>
<title>士范東齋</title>,<text>老子看春情不踈。山遊猶是㥘寒餘。鄰園正愛夕陽處。風物偏憐林葉初。院寂鸎聲淸夢寐。簾明草色淨琹書。知君告病多閒日。莫惜朝朝送鯉魚。</text>
<title>雲下居用杜詩韻</title>,<text>漫興悠悠逐處生。閒遊一半倚人成。杖頭白日隨行遠。衣上春風滿意輕。溪草吹香杯酒綠。園花搖影硯池淸。此時正憶同襟友。來有不期還復情。</text>
<title>戲簡蓮巢</title>,<text>無時筇屐兩家園。不揀朝寒與午暄。酒價重於薪水急。詩篇多賴友朋存。桃花石井沈霞彩。榕葉茅簷染綠痕。衰老久拚公事少。風光惟入夢中言。</text>
<title>津寬寺</title>,<text>春雨沈沈翳梵㙜。坐間仙漏不相催。毒龍夜靜依潭卧。怖鴿山空遶殿來。鳴磬響穿群壑暝。懸燈光颭遠林開。燒檀暗數浮生理。何似堂坳覆一杯。</text>
<title>淸潭朴孝子墳庵</title>,<text>曾聞髦士出窮寒。喬木君家百歲看。小有薄田將退隱。多栽晩卉久凋殘。芳名繼世稱于里。素業傳孫姓以官。擧筆欲修賢孝傳。暮年筋力鉅篇難。</text>
<title>石瓊樓</title>,<text>水向東流魚上西。兩人相遇石樓溪。浮名盡老風塵裡。遐志徒懷木石棲。繫馬空庭閒草長。聽鶯高閣數枝低。良辰時有淸狂客。喚侶來遊醉欲迷。</text>
<title>蕩春戎營共衍夫作</title>,<text>浹月郊墟積雨收。將秋景物惹閒愁。蟾光雪薄林間遍。螢影星踈水上流。時晏兵戈藏戍堞。夜凉絲管在雲樓。官窓喜與同人宿。漫用詩篇慰白頭。</text>
<title>客夜懷存齋</title>,<text>階臨絶壑戶登峯。有好樓臺也遜儂。林表依依巖列甗。石根隱隱水鳴鐘。交何獨美陳䨓義。詩欲相追甫白蹤。入夜懷君淸夢寐。雙槐凉露墜重重。</text>
<title>雲風軒懷存齋</title>,<text>喬木千章拂碧條。中間樓迥出塵遙。豼貅深壁軍容靜。蟋蟀閒庭月色寥。爲客無眠怨殘暑。懷君散步愛淸宵。詩篇近日煩酧答。秋興方知老却饒。</text>
<title>直夜</title>,<text>無事吟哦山對窓。官樓靜夜似書釭。朔皋文體多成七。李杜高名幸比雙。鏡裡年光知代謝。杯中神氣見升降。閒時政賞秋光好。園上應聯日涉跫。心閒隨處事多甘。白首郞潛樂亦堪。米帳簸塵羞與伍。酒杯邀月喜成三。碪聲向冷西風迥。霞彩乘晴夕景參。秋晩新醪何處美。靑錢囊底爲君探。短髮新梳倚枕低。燈光太喜客思迷。如何秋士聲多楚。可咲迂儒物欲齊。心細桂山看玉兎。睡輕菌閣恨晨鷄。誰言榮貴長時在。漢水未聞流向西。</text>
<title>雲風軒直夜小酌</title>,<text>紅葉園頭高閣開。黃昏竚立雁群來。邀人好月天方霽。對酒秋花夜不催。海上學琴還自悟。暗中投璧謾相猜。看君髩雪多前日。應爲佳詩滿卷裁。賓鴈遠飛魚在沉。尺書無賴寄孤心。月臨周道如輪大。夜寂戎垣似海深。金石有聲詩擲地。菊花添氣酒過林。端宜秉燭酧佳節。我慕前賢後視今。伊來秋氣夜深淸。載酒爲看殘月明。落葉有風空聚散。白頭無事好將迎。坐依高閣棲禽影。聽入寒燈滴雨聲。此日軍樓歡樂甚。吾儕何似竹溪情。會者六人故云到老微官剩與閒。閒情自出簿書間。在公幽事常多日。隨處良遊未必山。缺月園林生氣色。黃花秋酒悅容顔。思君飢渴如瓊樹。每得相逢不欲還。</text>
<title>賀朴士安回甲</title>,<text>回庚悲思若爲寬。叔季稱觴強作歡。山屋有閒常對局。塵途多病早懸冠。壎篪響合三家樂。棠棣花凌十月寒。王氏才名楊氏宅。此時此慶未曾看。</text>
<title>送別睡軒之湖南</title>,<text>送秋懷緖劇麻紛。離別如何又入聞。知有氷壺留在我。恨無寶劒解隨君。含情遠遠江頭樹。牽夢依依嶺上雲。卧念征驂風雨裏。三旬程似十年分。</text>
<title>懷存齋睡軒</title>,<text>相睽非是欲孤期。儤直憐君在此時。小甕酒浮薰冷屋。深山風落韻空枝。南湖水上寒鴻盡。細柳營中曉漏遅。回想前宵還起坐。滿天晴月此懷知。</text>
<title>敬次永明都尉梅花詩韻</title>,<text>白玉天姿接上林。秦樓屛障護花深。相看自去塵埃氣。特立誰移冰雪心。低處影斜春入咏。暗中香動夜薰斟。陽和何日能流遠。一樹封寒倚澗陰。</text>
<title>上廣州留相西漁權尙書</title>,<text>森森斧鉞映空寒。霜雪高城歲又闌。北極懸心懷聖主。南樓乘興醉衙官。衰年大筆江關重。百世殊勳漢水乾。病客徒齎瞻戀志。身無羽翼奮飛難。</text>
<title>次家兒登山鎭將同知縣康翎使君唱酬韻。</title>,<text>洞開欞闥豁褰簾。高曠胸襟掃芥纖。用上遇卑無挾貴。於人論事不求兼。在朝風裁曾冠豸。賦海文章倂道塩。方俟璽書增秩日。未應百里屢年淹。水國春風時動簾。碧紋波偃弄纖纖。隨船雅致琹書共。比屋仁聲父母兼。空外䨓應吼鯨浪。鹵中烟是認官塩。知音鎭將相賓主。忘却邊頭歲月淹。弱鳥依人入幕簾。翩翩不識已微纖。同鄕情爲洛中厚。達道善要天下兼。禮得殷勤咏場藿。詩還唐突學無塩。升平政値四陲靜。郡堡交傳五馬淹。高閣酒淸鉤畵簾。滿盤堆雪膾絲纖。官衙鮫室東西接。吏卒農人一半兼。生寄旱田資粟麥。利從水道貨魚塩。可憐甫也老賓客。一見土風心尙淹。纔罷簿書閒倚簾。應思鄙諺喩洪纖。巢雛洞虎留情重。受糶村甿謁府兼。安得橫行金勒馬。聊將一醉水精塩。空勞夢想飛千里。習齒坐愁貞疾淹。訟庭花發暎踈簾。簾底琹聲新月纖。閉閤初心常守獨。攀轅高躅欲思兼。海門俱仰秋秋羽。塵世誰聽昔昔塩。準擬續修循吏傳。其如筆退老江淹。</text>
<title>廻文詩。疊前韵。</title>,<text>成詩一咏微開簾。寂寂春樓林雨纖。生葉谷鳩鳴晝永。落花村犬卧旬兼。情歡歲熟傾家酒。利往人喧聚市塩。輕舸汎流隨上下。晴天待爾共留淹。成鉤月映半鉤簾。碎璧沉波漾彩纖。情事違時春草小。道交存處餽金兼。生輝暮瘴雲和黑。結氣寒花雪積塩。輕來往爲相思苦。晴與陰非愁滯淹。</text>
<title>上湖南廵相淵泉洪直學</title>,<text>頻年德化兩湖舒。坐想行塵意有餘。比處囊毛賢孰勝。於盲眼籍病何如。曾知踦履非珠履。敢道前魚竝後魚。誰是當今韓子手。要將倩草浙東書。隨脚陽和行易舒。家家仁厚古風餘。上中下賦田均等。五十三州境晏如。大尹忌難昏取襆。諸賓霑接日飧魚。村鄕亦有周詩士。勿翦甘棠又欲書。春風牙纛動聞舒。行路重瞻五載餘。猶是望雲懷魏闕。非難傾海療相如。船頭看有扶搖翼。轍底應無宛轉魚。且願南邦治旣足。紀成荊楚續新書。療一作救。看一作正。</text>
<title>謹次永安府院君壽筵軸中韵 時台爺在玉壺洞別業</title>,<text>北斗在陰芝産陽。三淸洞裡萬年觴。池魚出聽瑤琹響。壇鶴翩承彩袖光。非乏湖山開別墅。故依城闕起茅堂。居人亦說霑餘澤。子午橋頭流水長。</text>
<title>寅菴金上舍懷其仲氏山泉與吳大山燕行已渡鴨綠江。而賦詩要余續和。</title>,<text>車騎駸駸一月行。風沙驚撲錦裘輕。天低野曠遼東塞。藪密雲沉右北平。古蹟多疑傳虎石。漢儀爭覩擁人城。中原亦少悲歌士。莫使傷神吊慶卿。寄山泉臨歧別淚灑寒天。杯酒無歡憶昔年。相視文身儒化釋。欲言人事海成田。烟光漠漠金華闕。水路茫茫玉帛船。冠冕只餘東國使。請纓初服又非然。侯邦華譽及皇州。公子于今幕府留。筆下千篇雲錦濯。袖中一劒素蓮秋。春風書寄歸鴻背。白日眠成倦馬頭。旅舘晨昏情事重。肯隨年少作遨遊。幽燕暮歲送君行。夜夜思君睡却輕。易水猶寒歌欲烈。金臺雖廢恨難平。殘雞雪重愁荒店。瘦馬天寒戀古城。程道十千須自愛。加餐語莫負卿卿。寄大山有朋來說自朝天。耳目經過數十年。地本無山平似水。人皆專獵惰爲田。宸遊晝寂三千騎。商貨朝虛百萬船。縱是懸河䧺辯者。半分摸像豈其然。陸沉堪惜彼神州。依舊星軺遆去留。人面不渝邊朔氣。馬蹄纔歇一年秋。未聞筆勒燕山上。相送杯銜鴨水頭。節物風光應宛爾。後遊能得勝前遊。</text>
<title>碧隱園呼韻</title>,<text>朱門多讓爾茅家。家倚靑山眺望賖。長得閑遊忘歲月。欲將佳句惱鶯花。春風岸幘生豪思。落日臨樽歎老涯。等是園林有底好。只緣吾輩見餘誇。</text>
<title>舊宮直廬</title>,<text>強欲登臨力還稀。今年儘覺减帶圍。舊苑風光正何似。白頭詩酒未全非。天晴野馬遊相墮。樹密新禽語不歸。恠底頓忘衰疾甚。纔聞佳約覔春衣。</text>
<title>睡軒園上</title>,<text>三旬強半醉鄕居。濡首看勝好爵除。衰年故友平安未。少日豪遊夢寐如。綠蘿陰下時招客。黃鳥聲中獨把書。知爾行藏非傲世。詩樽自與俗人踈。</text>
<title>過步庚</title>,<text>數樹展陰庭宇淸。曾無塵雜夢中驚。久忘肉味看筍長。少接人事聽鶯鳴。詩律何裨資産策。風烟只寄暮年情。區區小隱荒郊者。不識丹邱在洛城。</text>
<title>訪玉磬山房主人</title>,<text>身同倦翼不離林。日與裵回園上陰。步屧有時爲鄰近。君家比我更幽深。行如人拉非乘興。詩或神來豈用心。紅藥黃鸝知底物。吾於此處欲抽簪。</text>
<title>賀李僉樞 景顔 新資。兼壽生朝。</title>,<text>先庥如綫荷天存。昆季衰零今不言。一粒種收開廣土。紫泥榮擢起寒門。琹調安世房中樂。酒溢孔融筵上樽。良讌政當春雨露。桃花結子竹生孫。</text>
<title>錦洲醉箕二大雅見訪</title>,<text>毿毿短髮舞如飛。門外白駒留不歸。下里林泉非有好。中樽風味本無違。虗檐乳雀語含嫰。深谷芳蘭花吐稀。欲問主賓同脫略。一般蘿壁挂巾衣。</text>
<title>次登冠嶽韵</title>,<text>身如生羽發狂豪。垤嶽杯泓目送勞。尼父常稱天下小。歐公漫賦廬山高。仰摩碧落不盈尺。俯視浮生輕一毛。直北平臨城闕近。祥雲紫氣日周遭。</text>
<title>客至</title>,<text>三春草樹滿園齋。恐夢榮塗不種槐。或有友朋皆髮白。且令風月得辰佳。愁催科裡詩爲最。計晩炊時酒欲偕。虗室曾無留客具。笑將筆硯眼前排。幽懷寂寂掩衡茅。恨乏名駒走四郊。物可求新而舍舊。人何忘本欲登梢。過墻籜逬龍應化。近戶松低鶴不巢。久斷鳴騶空谷入。無勞烟檄送驣嘲。貧似於陵病杜陵。滿襟秋水不淆澄。恐敎羊臛朝濡鼎。勤取螢囊夜代燈。年老琹書還欲廢。暑煩巾襪捴爲憎。君家美酒如相命。肺渴寧辭百拜膺。如今窮賤愧爲男。市陌遍行無立談。平子有詩愁咏四。榮公何意樂云三。過時麤糲猶難飽。對月芳醪不得酣。苦憶君來心若失。却看丹漆變成藍。</text>
<title>閑居寄友人</title>,<text>伯勞東去燕飛西。空使騷人意欲迷。詩債等山難盡償。年光如水孰能隄。佳人遠夢懸霄漢。故里歸情間楚齊。但喜一身無疾病。牕間高枕聽禽啼。暑暍涔涔伏枕吟。丹砂無計化黃金。壁琹舊掛傳焦尾。園果初生抱赤心。雲水騷人看世物。詩書兒輩作鄕音。知君近歲多佳句。莫復愁添鬂雪添。吾儕踈宕動鄕邦。䧺譚高辯若倒江。一院禽聲閑集枕。西鄰樹色近輸牕。本無飮酒何醒石。雖有題詩合覆缸。從此盡將書籍賣。水田求得數三雙。槐安榮達問何邦。一夢東風忽墮江。雨溼酒香生竹竈。山空棋韻落蕉窓。頻揮燕子開書几。偶掬魚兒汲水缸。正是閑人娛樂事。敢希㫌纛眼前雙。</text>
<title>園齋</title>,<text>竹樹淸颸凉戶庭。三庚病骨日穌醒。詩非䧺健多何用。事到雌黃不欲聽。養鶴難慳倉粟耗。買琹仍忘宅錢零。榮華閱盡浮雲變。閑倚空園藜杖靑。腰錢乘鶴亦虧廉。遐思悠悠不可淹。南畝秋晴堪刈熟。西湫夜靜欲抽潛。屐疑靈運苔平齒。巾效林宗雨壞檐。貧賤豈稱超世者。前賢多是販䓗塩。土木形骸廢錦紗。蕉衫蕙帶養聲華。閑忙百歲看雲態。榮悴終朝歎槿花。落落棋聲松院靜。微微檐影澗流斜。山居同是多淸賞。莫道君居遜我家。誰回逝水不之東。免使容華落鏡中。觸熱到人嘲褦襶。夢槐成宦視零通。凉蟬在樹初流火。高翼投棲盡逆風。吐納豈爲延壽術。未秋蒲柳已秋同。</text>
<title>社侶作漢北賞楓之行。余以脚疾未偕甚悵缺。於平倉洞口送別。</title>,<text>絛鷹豪思見風秋。櫪驥衰年憶遠遊。洗劒泉聲泠耳郭。文殊峯色落心頭。詩從紅樹懷千載。酒與靑春許一流。惆悵分襟山口晩。敀家魂夢不勝幽。</text>
<title>淸潭朴孝子墳菴</title>,<text>樂地惟賢乃善居。在乎日用不求餘。循良庫氏克繩武。質樸石家非讀書。半畒寒塘魚子躍。一隅高隴柏陰踈。澗阿未暇成薖軸。肯構難忘異鳥初。朴孝子守墓時。有異鳥日集。其詳在槎川相公作異鳥歌云。</text>
<title>宿追遠齋</title>,<text>肆志遊遨潭上齋。天時忘却燧檀槐。籬花受月夜光凈。園菓經霜秋味佳。隔澗殘燈遙認績。滿庭鳴葉盡隨鞵。相逢捴是桑麻事。俗慮無勞數日排。</text>
<title>訪月淵洞蘭園僑居</title>,<text>朝旭射窓床不寒。老夫慵起氣平安。郊扉一枕增膠漆。村酒三杯助渥丹。月曙遠溪鳴藥臼。風微紅葉墮棋盤。吾來正慰君岑寂。莫把斯篇漫浪看。嚴城限夜若天隅。寄宿高齋一事無。但借松風催蠟炬。不知更漏滿虬壺。人間地亦丹邱勝。天上仙誰八老俱。如問今宵好光景。寒塘古木月中圖。野館埃塵絶芥纖。淸新視聽向晨添。空溪風徹松聲冷。曲沼星涵水氣廉。寒夢不安頻攬枕。殘詩欲續復褰簾。傍人休恠吾狂甚。素性林泉愛故兼。居如郊墅僻招提。屬在軍營近郭西。木末檐高當睥睨。雲間路轉挾泉溪。難捐家累思同隱。莫種桃花恐後迷。兩日詞垣爭抗敵。衰年氣岸不相低。迢遆樓岑月欲過。踈村疑雪暝烟和。語闌巖響涓寒溜。眠起天光竦古柯。如我蟲雕慚小小。於君鯨飮羡多多。皤然共守殘燈曙。他日難忘宿處何。</text>
<title>酉堂金尙書枉駕</title>,<text>山園細路劇回盤。愁切曛黃不乘鞍。豈意此時垂眷重。曾知大度納汙寬。冠珮蝸廬生照耀。恩風燕谷散陰寒。縱非酒饌兼携過。迎拜心如受賜歡。</text>
<title>謹酬梅閤金尙書蓄好梅索詩</title>,<text>紗幮勤護室中親。喜爾枯楂託貴人。名爲匾題尊品格。花因鍾愛倍精神。滿天寒雪空吹虐。一座春風獨受仁。誰識澗陰餘古樹。三冬辛苦未開新。</text>
<title>梅閤舊梅向衰。復得一樹。疊韻以呈。</title>,<text>無言有態可堪親。爲是憐渠等愛人。靜夜馨香渾化夢。寒天光色獨澄神。氣因灌水花傳葉。味欲和羹子養仁。直取生生陽不息。非緣厭故便求新。自負淸高少所親。居如避地近幽人。一天風雪非關意。滿箔星河更助新。處士山棲妻許義。蘓仙水飮友交仁。爲君先得廻春力。萬樹陽和日轉新。</text>
<title>咏梅呈北海趙直學</title>,<text>素質生憎雜衆叢。翛然獨立對寒空。裁紈剪綵那能比。鏤玉雕氷訝許同。香雪不消朝向日。嬌娃無力晩依風。自稱絶代無佳侶。惟遣容華照鏡中。爲開霜沍自高名。坐卧常親還復情。馨德與蘭堪作友。淸標於菊合爲兄。暗欺芳醑微微郁。曉妒殘燈的的明。葉底佇看新結子。直須鼎鼐欲調羹。終年寥落水雲涯。爭似深藏卿相家。春意自生非藉雨。枯容向暖不禁華。本將國色辭鉛粉。如乏天香等枿楂。占盡風情居第一。爲君天下捴難花。</text>
<title>謹謝判戶部鄭尙書餽新蓂。用下寄韻。</title>,<text>神蓂一出帝庭皋。百卉紛紛捴弁髦。吹黍黃鍾嘲律緩。催花羯皷咲神勞。祈年先恐箕頭會。察候常瞻斗柄高。嗟彼武陵村父老。春秋開落告漁舠。</text>
<title>感懷呈鄭尙書</title>,<text>哭悲風木擁鎌臯。頭髮如霜遂不髦。至慟未曾知巧變。深恩無有報劬勞。休歎暮境資生薄。只悔當年守志高。世路羊膓兼灧澦。從來難轍亦難舠。</text>
<title>次坡翁雪詩韻</title>,<text>梨花柳絮弄輕纖。謂是風暄反作嚴。玉女如何塗不粉。銀河無乃煑爲塩。踈排鯨齒山當檻。密緝魚鱗瓦比簷。獨喜生陽猶不斷。北宮萱草早抽尖。</text>
<title>燈花</title>,<text>受氣於陽發色陰。開無根蔕不依林。香凝一盞含油潤。紅映長檠透雪深。點綴可勝占粟喜。玲瓏先作拜錢心。芳英恐損休挑撥。笑報歡顔昨又今。</text>
<title>重九。陪梅閤金尙書登弼雲臺。</title>,<text>燕居庭宇足閑寬。佳節登高暢一歡。老境于今憐歲月。名區從古會衣冠。雲臺不讓龍山勝。秋色如爭鶴髮寒。紅葉黃花長自在。明年隨後擬重看。</text>
<title>次衍夫咏梅韻</title>,<text>凡葩十日已萎黃。雪裏開遅晩意長。面白何郞非帶粉。閨深韓椽豈偸香。只將高潔稱眞隱。誰遣鉛華餙假粧。獨背春風無闘豔。時人猶說擅年芳。</text>
<title>西漁權尙書望七之齡。以冬至正使赴燕。未及山海關百餘里。十一月十六日。卒於高橋堡。翼歲乙酉二月初二日。返櫬于玄湖故居。聞而悲咽。作一詩遙寫賞音之慟。用曩歲陪飮韻。</title>,<text>樓成白玉玉京寒。下遣巫陽値歲闌。儻是文章光上界。爭如台鼎贈高官。七旬萬里心何壯。舊甲重哀淚不乾。從此關前嗚咽水。行人歲歲聽應難。</text>
<title>次兒輩遊北渚洞韵</title>,<text>桃花千樹映柴扉。人似秦餘生事微。無水漁舟從底入。近城車馬不曾稀。斜陽空翠全和飯。宿雨霏紅半染衣。少日遊觀成一夢。請君爲寫畵圖歸。</text>
<title>彰義門外賞花</title>,<text>久矣桃源疑有無。紫霞門外始驚呼。炎山浣錦三千疋。凈土燒香八萬株。烘帶斜陽光纈眼。濃含宿雨氣淹膚。名區不是求高遠。今日誰成一幅圖。</text>
<title>永安府院君回甲宴日。伏聞睿製下者。繼伏見台爺賡和詩。混跛躄蹈舞。疊三章。竊譬唐菆頌漢德之義。</title>,<text>聖人端拱在楓宸。肺腑再歸天下春。喜懼兼聞坤殿德。昭回重頌震宮仁。致君盛業今如此。繼世殊榮固邁倫。何幸小民親目覩。休祥家國一般臻。臣有一言呈紫宸。時開壽域綵衣春。方瞻申甫星回甲。不識勛華日漸仁。北斗樽前調御樂。三珠樹下序天倫。平生爲是躬行善。百祿無期自響臻。南極諸星向北宸。邰庭喬木發爲春。秋晴五日天同慶。果熟千年子捴仁。漢帝賜酺由養老。周家献壽欲明倫。今朝樂事非無足。兢惧微誠一倍臻。</text>
<title>秋懷詩寄衍夫 時禁酒故諸篇多及之</title>,<text>聞道諸君遊郭東。憺然秋思𨳲門中。燕如客去櫩恒靜。菊爲人開逕轉空。峯翠濕衣非管雨。澗雲依石不隨風。虎溪三笑嫌多事。豈意吾曹此日同。近聞巧曆逼玄冬。枕上繁憂到曉鍾。晩疊秋嵐窮巷柳。寒生缺月斷籬峯。年衰唾涕煩難遏。歲儉缾罌罄不封。久判君家非釀酒。相逢心醉發春容。不待監河西決江。轍中心緖儘難雙。那禁秀句枵膓出。肯以衰齡傲骨降。赤葉掃寬延遠客。黃粱舂盡息村狵。吟哦只欲忘飢渴。豈計明朝便覆缸。若有粟能三日支。惡詩敢欲賣明時。勤治蠟屐來溪友。爭笑儒冠集里兒。霄漢佳人思寤寐。搏扶高翼計差池。咸言鉛槧媒貧具。夙好于今遽棄爲。儂家産業本貧微。文史吾身生計違。杞菊難資朝不食。薜蘿何豫冷無衣。方爲室婦攻身急。又以儒生勸子非。斷却熊魚心上辨。未遊金市恨菲菲。一生料理木求魚。營利謀輕重愛書。自信心長猶獻策。誰憐髮短不勝梳。尊蛆香斷黃花晩。城鴈鳴哀落木初。棄置吾人勿復道。豪家年少意何如。不招皮弁我如虞。山澤沉冥外慮無。廢讀壁魚時墮几。斷炊溪鼠日通厨。名慚舞鶴空垂翅。詩惜泣鮫皆化珠。了是浮生歸一夢。強分榮辱亦區區。儻敎衣食與人齊。何用身名絆組珪。肉食藜羹同一飽。銘鐘歌壤等奇題。無聲琹上松風冷。閑拄笏前山色低。答逕赤憎車馬跡。漫煩來往擾幽棲。每語卿卿言亦佳。長時猶恐犯淸齋。棊槃紙許圍時畫。酒罋籤論釀日排。猶勝萊妻行賣畚。何妨翟氏老炊柴。交輝珮芾當時事。無復歌成小隱偕。簪環摧燒欲揚灰。贈我之時心已回。驩謔終知交以貨。追遊不是愛其才。冥途擿埴曾爲信。暗夜投珠竟見猜。猶有前川明月滿。忽疑君到發窓梅。秋後逾知果味眞。兒童分與競相嗔。泥中羣啄寒喧雀。園上爭奔晩息人。敗葉無風聲颯颯。澹雲將雨色鱗鱗。良辰一枉懷前諾。踈夢頻驚鵲噪晨。鳥泥蟲葉自成文。今世如看古典墳。箕踞忘機疑傲世。篝燈蓄思怨離群。菊花露結如微霰。楓葉霜酣似慶雲。白屋西偏有蒼石。重過應是認夫君。杜子和詩不寄元。吾詩非爾向誰論。塗鴉壁上兒揮筆。捫虱庵中翁負暄。欣與窓螢托微命。悔於江鳥食前言。今朝偶寫吟呻裡。墨淡字傾慚老昏。飛蛾爭拂蠟花寒。老子孤心不忍看。髮似草新秋更白。夢如漏永曉猶殘。風恬魚躍方池靜。月小鴻過玉宇寬。睡癖若能同杜牧。五更鍾鼓一床安。秋色爲愁愁不刪。吟呻旬月掩柴關。室虗白透肌膚上。地僻苔凝几杖間。迎客劇論醫病樹。著書妄擬瘞名山。人生半被芬華誤。可做閑時不做閑。曾聞樹老野人先。黃葉搔頭情可憐。縱病驊騮知遠道。空疲蟋蟀感流年。七還詎作昇仙藥。九死難求使鬼錢。若問平生何罪過。端由垂白抱殘編。催寒風雨送蕭蕭。蘭已捐芳木脫條。莫道朱門餘酒肉。猶欽陋巷樂簞瓢。蔣生亂竹開三逕。漆吏遊鯤運九霄。欲養道高窮益甚。悔將初服羡漁樵。淡然茗酌抵尊肴。傾葢一言猶定交。竹馬未能迎榻解。芥舟亦自滯堂坳。夢醒高杵風過枕。愁結殘燈雨滴梢。西抹東塗都錯料。不如飢卧故衡茅。雖不成仙云足豪。輕肥過市詫兒曺。承家竹素粗傳習。居洛耰鋤未解操。必待三朝明石璞。寧論一割貴鉛刀。誰知到老憂窮陋。自養猶餘吮腐毫。負薪霜髮好行歌。訕讁頻遭室裡婆。學未盈科干祿早。材非圓器接人多。敢言河尹上堂哭。誰問島僧當馬哦。兒女愛錢非愛德。在貧如客歎蹉跎。恨莫從之空折麻。躋攀憶昔漭無涯。好書時借王生庋。美食頻留鄭氏家。端合徜徉窮日力。或將詩律答年華。回頭千載論交道。莫使䨓陳也獨誇。來鴻去燕値重陽。共上雲臺臺已荒。藍水龍山思勝跡。李仙夔老領風光。歸來一院有樷菊。回顧四隣無酒香。笑指園西黃葉樹。明年白髮定誰長。生平㝡畏李長庚。一斗百篇千古名。燕許雖云大手筆。島郊秪是枯膓鳴。天然去飾芙蓉出。率爾爲文錦綉成。落落仙才無與敵。一生榮悴在淸平。髩絲不復返春靑。始信丹經異六經。只取書開燈射壁。奚分麥散雨過庭。素心魏闕頻登䟽。自許燕然早勒銘。到此悠悠無所就。滿囊乾盡十秋螢。室喜淸虗厭欝蒸。端居孤抱瑩寒氷。雨梳石髮滑難把。晴滴澗毛枯可乘。得志雲林欣獨我。失身杯酒忤諸朋。夢中綵筆今無恙。畵日摸天申所能。遅遅烟火豈人尤。月露禽魚非産謀。事大如山頻歷險。日忙於水孰回流。貪看去鳥背秋色。厭聽亂砧鳴暮愁。賢士已亡奇士老。古來榮利捴雲浮。書帙涓涓松雨侵。悄然隱几照燈深。日隨庭樹摧顔色。寒對爐火死壯心。家爲窮貧羞客過。詩因苦澀和蛩吟。半窓斜月生愁望。杳杳懷人古洞陰。搔背閑時思欲覃。烹茶石鼎火酣酣。頭童豈有抽毛一。舌結元無掉寸三。書幌禽過厨飯喚。藥欄蟲蝍篋衣探。多君欵曲相思字。鎭日高齋縱笑談。幼小生涯昧米塩。空堂寂坐挹虗恬。調飢不食嗟來食。直往無嫌納履嫌。囊裡黃金歸口鑠。路傍蘭草入腰鎌。故人叱我人間世。跨鶴楊州孰可兼。欲將吾趣與人咸。世味從來殊淡醎。鬼弄人緣韲百甕。客貪交致札空凾。山中樗櫟元無斧。野外麏麚不肯銜。孺子滄浪皆自取。七言歌罷涕沾衫。</text>
<title>靜軒趙尙書托以剞劂校讎。置之別舍。舍在西城底。旅枕無寐。倒用秋懷詩韵雜咏。</title>,<text>居是同城恨不同。依依懷想每臨風。荒於客店人烟絶。寂似禪宮夜月空。二子鄕音書尺裡。老妻手澤飯盂中。有時寄語兒孫輩。若道遊西莫走東。忽驚芳訊代徽容。三道朱泥姓字封。李白星辰天上語。秦皇芝草海中峯。剖膚直欲藏珠斗。揮手無煩記石鐘。不啻贈之雙桂樹。頓忘飢渴好經冬。新令無論甕與缸。過門吏閙夜眠狵。風磨老石頑何化。霜打孤松直不降。歌鳳未能分糓五。聽鸝準擬貯柑雙。寄言賢七與仙八。來歲葡萄飮此江。盤空硬語爾能爲。蛟雨神雲出墨池。已識綵毫曾受夢。莫將石斧又傳兒。暮天渭水相思處。春草池塘始夢時。少日攻文今日悔。一身衣食不能支。服食不曾求薄菲。舌耕心織事全非。滿庭楡莢何穿索。被水芙蓉欲製衣。故物藏琹無韻棄。虛言買石納錢違。白紛未解妻孥笑。隱几悠然吟翠微。客居閑適在家如。散步虗檐飯罷初。驢向寒風鳴欲咽。鵲依斜日羽頻梳。枯株橫豎烟罨畵。敗壁淋漓雨涴書。儻是吾廬安素業。飮泉勝似孟甞魚。蒔花栽竹各分區。枝作琅玕果結珠。逐臭狂蜂廵酒器。依人弱鳥入書厨。歌魚前日劒雖在。立地今年錐亦無。游目周行皆宦達。雉噫吾獨阽艱虞。卿相宅中重寄栖。百篇聲價未曾低。片言可以明思慮。萬景應無漏品題。奴僕曺劉行策駕。衙官屈宋跪承珪。果令死後歸阿士。在世何妨糞土齊。短僕傳餐月影偕。自言炊晩竈無柴。久忘盥櫛無人到。獨誦詩書以日排。盡口喈喈鷄接巷。多情耿耿燭依齋。披衾通夕未交睫。自慮明朝體不佳。年光次第菊傳梅。不爲看花却見猜。幸値聖朝爲棄物。空敎遅暮未成才。老槐蟻國繁華去。嘉木牛山夜氣回。其奈無燈多腹藁。深更咄咄坐書灰。雪月同窓如隔晨。種松今欲老成鱗。休言下里有高士。我識靑雲無醜人。流水至淸能取映。懸根突起若相嗔。如今頻夢榮途上。野老情懷不掩眞。刺刺寒燈聽細君。男兒何不致靑雲。殘書矮室甘幽獨。美服通衢惡逐群。歲月鶴還華表柱。豪奢民墾信陵墳。中心豈倩他人口。此事方詳自祭文。諸人散盡迫天昏。懷抱沈沈無與言。貧客焉能知肉食。愚氓長欲獻芹暄。祛痾晏起平安寢。得句朝將仔細論。卑賤難爲霖雨手。學醫願與濟元元。房櫳十笏起居安。未見一塵庭宇寬。暮待飯遅禽語集。曉吟詩罷月華殘。綿花榮達彈時起。梅樹情歡夢裡看。稍稍不禁爲客恨。朔風添作鬂霜寒。城西僦屋亦淸閑。似爲吾人性愛山。身擬典書周柱下。宅如好士漢河間。秋舂隔巷時相答。嶽色當門夜不關。服藥求仙都妄語。丹經明日欲幷刪。短籤朽帙聖賢編。楡葉蒼苔子母錢。此是吾家傳七世。如何舊物棄殘年。負檐思睡冬暉愛。對案忘餐生事憐。近被妻兒深勸策。欲營什一鬼嘲先。弋不能漁竿不樵。升沉有定判泥霄。鈔書墨竭童頭管。把酒香深蘸甲瓢。紫蝶一雙芳草岸。銀鱗數寸綠楊條。長歌直上白雲去。詎省頭邊短髮蕭。精舍人皆蔭白茅。正要瀟灑接林梢。寒光爇火松厨僻。夜響敲茶石臼坳。垂老生涯琹鶴共。一團心地水雲交。有時好事客來問。如海芳醪若阜肴。優老殷勤念忽毫。客中資用贍錢刀。恩榮不待囊錐脫。職事徒然翰墨操。動咎名隨韓吏部。壯夫白首鄭兵曹。若言狗苟蠅營者。門下吾應第一豪。蹇步雲衢易跌跎。道窮詩泰日能哦。葉埋古巷人踪斷。風落寒塘鶴唳多。潤筆資何論賈豎。妻梅計不藉媒婆。初冬客思續秋興。子美又成同谷歌。少日浪遊今尙誇。不分秋色與春華。落花流水劉仙洞。朗月淸風許掾家。逢友冷食危石底。聽蟬露宿古溪涯。衰頹始覺登臨疾。兩肘垂楊右脛麻。浮生未必百年長。一死寧聞俠骨香。明月弦歌佳女態。春風裘馬萬人光。融融酒氣靑樓暖。寂寂書聲白屋荒。蘓子反言吁可惡。懸鶉捕虱負朝陽。魔障愁城討未平。嬰身百疾若天成。兩眸常與霧花闘。一耳不離絲竹鳴。欲制頹齡餐菊蕊。爲治消渴問泉名。獨醒偶爾三閭似。我降之辰不是庚。寸心玄夜的如螢。不媿端題屋漏銘。跡想梁鴻舂賃廡。夢回孔鯉禮聞庭。兒曹飢甚三更爨。老屋寒添一雨經。書卷東家拈賣盡。辛勤看守舊氊靑。駔儈椎埋吾不能。東墦南市聚儕朋。茶煎石鼎晨宜俟。梅綻溪廬雪欲乘。爭席野翁膠合漆。下帷生計炭交氷。寒天可喜今朝飽。缸黍樑匏屬爛蒸。莫道吾身沉與浮。衰年作客捴生愁。綿衾脚冷檐應雪。紙牖心煎燭盡流。孫是孌兮書不讀。婦雖賢矣酒何謀。從來不得遠飛去。五技亦窮人孰尤。寒空雪墮雲常陰。古木葉空風自吟。非有身關當世事。更無人問索居心。井泉天冷光還潔。園栗爐溫味更深。學得閑中消遣法。鳥伸熊經坐晨侵。事歇無寧誦俚談。談幷巨細古今探。毛生决約而言兩。顔駟悲躬不遇三。暖地草芽爭日吐。寒天鶴頂亦霜酣。縱然不以俳優畜。亶是相公恩渥覃。斬將屠城智力兼。霜毛如莠不勝鎌。火殘文武前功惜。世閱滄桑後死嫌。藥褁醭凝簾雨宿。硯池紋漾戶風恬。所嗟甚矣吾衰也。未採薪樵未販塩。虗樓風雪薄衣衫。世累於身若橜銜。弩末勢難穿魯縞。車窮途甚過秦凾。羸尩更少烏頭白。榮富力求河水醎。始識在家貧亦好。客愁歲暮古來咸。</text>
<title>題海籌帖圖。上永安府院君壽筵。</title>,<text>錦綉光輝照四隣。中藏佳氣日氳氤。生生不斷蟠丹壑。葉葉相承護紫宸。雨露長涵身豈老。風霜纔閱色逾新。世家縱識多喬木。愛玩誰敎客住輪。靑楓頌靑靑直上拂雲空。勁節貞心衆所宗。多貯淸風盈室淨。廣敷嘉蔭使人容。琅玕枝結常留鳳。玉笋泥斑捴化龍。方待祖孫相笑日。渭川千畒得專封。慈竹頌</text>
<title>衍夫茅齋</title>,<text>綠樹重重遍澗涯。雨中乘屐到隣家。尋山去遠寧看竹。沽酒來遅試飮茶。地凈紅塵那得染。人閑白日不知斜。諸朋未解林樊好。馬跡車塵擲歲華。</text>
<title>奉呈癡叟洪參判。用夏日陪飮韻。</title>,<text>賓從人人懷夜光。不揮瓦礫在門墻。名登廊廟劉村隱。詩和農淵洪道長。潦盡寒潭琳宇凈。秋生早菊野莊香。相公本却東山妓。擬把文樽逐後行。</text>
<title>癡叟知申公退日。見速棲碧亭賞楓。</title>,<text>御車結襪意常甘。風度文章見斗南。喜向林樊游漫漫。勝看仙府坐潭潭。石根連枕泉微吐。山面當杯翠半含。爲是旬休頻枉駕。不嫌茅棟架纔三。錦樹覆壇壇出泉。茅亭秋色映寒天。弊衣得意微醺後。短髮爲容汎愛前。谷鳥窺簾碁響徹。川虹落紙筆華連。須臾完月溪頭滿。白紵狂歌憶昔年。</text>
<title>和蘭石</title>,<text>休說山厓與水濱。數間置屋遠囂塵。好官世豈兼乘鶴。淸福天猶不許人。最惜韶光將老日。欲拚泥飮未花春。自知雙眼今無恙。尙辨蘭章氣格新。</text>
<title>病中次孫兒直秘書省之作</title>,<text>同官昔日共婆娑。每値事閑時一哦。太廟連墻千樹綠。玉樓對霤五雲多。公庭吏過幽禽集。經閣塵深古蠧和。門外常通御溝水。朝朝知爾沐恩波。</text>
<title>望曉街上。偶誦唐人詩。次韻口號。</title>,<text>病餘肌骨襲春寒。纔辨人衣曙色闌。三市高燈呼酒客。六曹列宿靜郞官。城西月隱光逾遠。冰底泉流響不乾。大道平平徒步穩。孰云行路古來難。</text>
<title>除草</title>,<text>薅除稂莠養嘉苗。疾惡如讐古訓昭。蕉葉墻頭看綠展。榴花井底驗紅搖。衰老植杖開懷快。頑僕揮鋤用力驕。何待秋霜摧折盡。留根還恐復抽條。</text>
<title>題彌軒</title>,<text>陶云吾亦愛吾廬。始信夫君卜築初。簾燕欲窺丸藥處。檐鳩頻喚種花餘。身閑綠樹時梳髮。性懶朱門久絶書。竹裡縱知開一逕。無端風雨每愁予。</text>
<title>奉獻廣州留相酉堂金尙書</title>,<text>曾聞南服咏甘棠。聖眷于今托晉陽。自是秦樓名德重。聊知魏闕夢魂長。棋聲時發空山響。兵氣全消白日光。咫尺漢江江水濶。枯魚何事泣車傍。</text>
<title>水聲洞</title>,<text>本爲乘凉聽瀑流。不須遠去坐橋頭。空山似怒雷兼雨。絶壑生疑夏亦秋。覺得芬華都寂寂。想來身世捴浮浮。名區自在吾衰老。濯髮搜腸說舊游。都一作渾。捴一作兩。</text>
<title>奉獻元戎石厓趙尙書</title>,<text>五千戎馬讋無喧。上將壇依大樹尊。爲鳳而文爲乕武。若秋之威若春恩。梁公蔘朮盈籠底。郤縠詩書擁壁門。惟有愚孫充十九。囊錐曾已謁平原。</text>
<title>癡叟洪參判見速君子亭避暑</title>,<text>招之以騎骨如飛。軍閣前游路不微。休道陳思公設讌。曾知鄭驛客多歸。碧筩汩汩無炎暑。露葉光光盡早暉。自喜年年參竗躅。芳香留濕舊蘿衣。相公暇日一淸歡。近借元戎大樹壇。茗酌碁盤留老客。松簧泉瑟替伶官。今世眞龍圖上覓。古來人傑酒中看。劇飮縱消朱夏熱。其如兩鬂雪猶寒。</text>
<title>奉和金侍直同僚官唱詶</title>,<text>隨珠光彩夜能諳。驚拍金壺罷睡酣。吐鳳掣鯨供詭觀。追仙參佛綴新談。牙絃何愧彈流水。冥埴初欣得指南。百遍摩挲要彊和。若驅欵段度崤函。</text>
<title>獨夜不寐。效薛書記十離詩軆。奉獻楓皋府院君僑居驪湖。用淸心樓淵翁韻。</title>,<text>晨窓悵望月光低。獨鳥東南下綠萋。霄漢美人元在上。井泥蛙黽未移西。本無儀璧名眞盜。豈有和珍作假啼。自恨情如離主犬。衣端不得日招携。夢飛爲蝶遠低低。百里郊原雲渰萋。驪水波通銀漢尾。心樓月映洛城西。平安夜待燈花笑。愁恨朝看露葉啼。自嘆情如離廐馬。錦韁不得手中携。夕景駸駸轉覺低。蒹葭白露變蒼萋。恐凋顔色朱荷老。想保淸輝初月西。古劒誰禁牛斗射。新詩空使鬼神啼。孤情恰似離籠鵡。不得佳人到處携。遙憶驪湖雲樹低。無端喚起恨萋萋。鞱光大霧斑成蔚。垂翅東隅奮在西。草密慮深蚊蜹集。葵丹愁切伯勞啼。孤情恰似離巢燕。不得翩翩左右携。知公神氣益頹低。鬂雪繁於春草萋。丹藥欲扶腰紱嚲。長繩那繫夕陽西。星居北極池心照。母隔前溪犢子啼。自恨情如離手筆。座間不得日提携。回指天光到岳低。濛濛零雨灑蕪萋。松雖直竦蘿縈杪。水是東流魚上西。木鐸猶能諧玉磬。鶯聲忽已引蟬啼。孤情恰似珠離掌。不得摩挲日見携。江路悠悠高復低。樹光浮薺繞汀萋。中心匪石終難轉。夏日如年亦易西。鳳翮高翔無妄啄。牛衣困卧可憐啼。孤情恰似魚離沼。不得仁人斗水携。搔首柴門垂白低。斜陽延佇碧叢萋。身名畫乕翻成狗。生計塗東復抹西。命蹇焉蒙靈佛助。年豊難慰病妻啼。孤情恰似鷹離主。不得慇懃臂上携。赤舃滄江三月低。繁陰嘉木菀成萋。托身鳥入襟懷裡。呴沫魚游蓮葉西。天下可同憂與樂。人間難作笑兼啼。孤情恰似離臺鏡。不得朝朝膝上携。渺渺幽懷首苦低。連天草色晩逾萋。身同橘樹踰淮北。性類鸚哥戀隴西。水漲蛟龍難穩睡。山凉蟋蟀欲悲啼。孤情恰似離亭竹。不得相憐稚子携。</text>
<title>詶起山金上舍索和</title>,<text>晉楚鄶滕都不諳。獨於詞壘戰逾酣。親朋筆禿題頭責。甲子柯爛聽手談。窄見小蛙游井底。淸容初月想樓南。堪憐老客餘狂態。片礫聊將博玉函。文字常因腹藁諳。無錢但欠數升酣。昨從隣舍成僮約。每向田人請俚談。失馬翁猶居塞上。讀書兒欲送城南。商量却老曾無藥。安得丹經發秘函。自屬</text>
<title>丁亥七月十八日。元孫誕降。朝鮮國慶莫大於此。謹庸唐人大酺韻作志喜篇。</title>,<text>稱小中華天下通。鴻荒一變列侯司。檀君開物車書備。箕聖成人禮樂東。派遠銀潢連少海。枝生銑樹拂仁風。九如頌裡无疆祝。萬歲昇平万歲豊。臚唱高高碧落通。玉樓金殿五雲同。國如磐泰堅邦本。天設山河壯海東。金紫百官霑霈澤。絃歌萬姓舞薰風。小臣蹩躠頹檐下。但願龍姿日以豐。</text>
<title>癡叟洪尙書特除內院提擧。監製瓊玉膏于北漢山城。送騎相會公暇觴咏。</title>,<text>雪花凌亂寺門墻。薝蔔千林若妒芳。棲鴿頻窺齋飯散。官僮爭學偈聲長。白毫滉瀁諸天色。丹氣氛氳大界香。先輩遨游留勝跡。吾詩亦寫石樓傍。猿鳥寥寥在定中。香檀一炷夜心通。轉丹文武長生火。釀雪雌䧺不盡風。踈磬歇時泉㶁㶁。高幢揭處石叢叢。從今欲學三乘竗。長繫羲輪若木東。翛然神骨若烟輕。五日淸遊宿化城。開士筍蔬添酒味。空王鈴鐸警詩聲。片冰潭曲龍眠穩。蒼石階前乕卧橫。苦被塵埃頭白盡。山門結臘㝡關情。</text>
<title>奉賀廣州留相生朝</title>,<text>天潢餘派不曾停。河嶽氣鍾龜鶴齡。仗鉞位尊三輔地。懸弧影宿老人星。庭森玉樹春風轉。檻峙南山歲暮靑。微悃願隨杯酒壽。長時拜祝軆康寧。</text>
<title>初冬信筆</title>,<text>淸貧元自爾。三世守茅齋。松菊陶元亮。詩書蔡伯喈。譚論追古昔。聲伎惡淫哇。僕笑資生拙。人譏與世乖。門攲旁架竹。籬缺間添柴。衖豈輪蹏到。居惟鸖鹿偕。學琴工解譜。逢石喜藏懷。篋鏁新茶密。牀開舊袠排。朽編螢襍蠧。鈔字籀交楷。敢望他人愛。終欣自性諧。罏薰餘宿灺。厨爨並枯荄。山飯全和麥。溪蔬或佐鮭。天頻踈雨灑。林每北風𩘗。苫壞簷仍仄。沙崩井半埋。薄寒承晦朔。平曉際陰霾。空谷雲猶黑。孤峯雪亦佳。貓眠依㬉塢。鼯闘落氷崖。屋冷重泥壁。庭坳短築堦。陸沈非我獨。英俊古來皆。賦命何稽筴。浮榮屢夢槐。道存安困耗。心曠任詼俳。兒病衣深膩。妻慵髮罕釵。塵纓堪一洗。靑眼未曾揩。丘壑敦微尙。輕肥付少儕。炎凉經已飽。辛苦劇於痎。旣斷榮塗戀。于玆養體骸。</text>
<title>圍棊二十韻。上楓臯府院君。</title>,<text>手談元闘智。胷甲久硏精。休說黔夫勇。甞聞白起名。循邊方轉戰。度隴欲回征。落落流星影。丁丁撤雹聲。運籌玄理賾。爭道赤心呈。魚貫通中海。鴻聯接外城。點頭思竗策。抵掌覺疑兵。暗進春泉活。長驅野火平。犬牙形互制。虎口禍相嬰。懸劫謀偏猛。旁攻眼忽驚。誘他專啗利。樹黨故連橫。困伏希鄰援。神功料賊情。置危翻取勝。陷死乃圖生。輸陣緣金注。潛師憶木罌。敵彊鋒避銳。己逸勢持衡。莫謾求先發。終須睹未萌。扶顚存一著。透險擬間行。伺變馳輕騎。乘機斫遠營。堅持非怯懦。善敗自驕盈。匪爲閒消日。方圓靜對枰。</text>
<title>擬湘江弔古</title>,<text>君山何處望。漁唱自難聽。水冷魚龍宅。天高雁鶩汀。楚臣沉骨鯁。帝子颯精靈。望野傷秋色。懷君感暮齡。寒江荒草樹。古廟閉丹靑。愁雨損孤叫。悽風葉盡零。烟霜生皎潔。蘭杜損芳馨。怨淚無由滅。悲波不肯停。桂旗揚倐忽。瑤瑟追空冥。從古離騷客。潸然過洞庭。</text>
<title>寄韓伯賢</title>,<text>長安詩酒日。春色舍人亭。浩汗專芳譽。雍容挹典型。英毛方異等。聡藝夙通經。攻玉須麤石。撞鍾試寸莛。識荊欣志願。干祿媿沈冥。訪舊多泉壤。論年換歲星。閒居曾已賦。陋室卽新銘。雨罷桐門淨。山寒葦箔靑。夢踈還自恨。歌苦竟誰聆。稚竹猶含節。孤蘭易隕馨。十年知己淚。今日向君零。怊悵緘餘憶。神情寄兎靈。</text>
<title>謹書金聖質 景溫 先君孝子旌閭帖</title>,<text>賦命生民始。秉彜天地根。惟賢能蹈則。百行獨修源。公挺奇葩秀。家徵奕葉繁。兒嬉敶俎梪。友篤叶篪壎。養志知斑服。愉顔見菜飧。跡雖聯雁鶩。名屢綴鸞鵷。蘊德馨蘭荰。揚輝美琇琨。全歸終始孝。無聞弟兄言。胤嗣仍繩武。堂基克大門。弱齡遵藝圃。餘力涉詞垣。風烈驚春樹。霜寒戀背萱。茅容初遇郭。叔度少游袁。投漆慚連契。親葭喜附㛰。閨闈陪叔母。宗黨戴賢媛。故範凝如覩。遺徽僾可援。奬褒王政大。觀感士風敦。斯匪扶綱壞。如何撥世昬。周邦儀禮重。漢氏孝廉尊。卛職申章急。關治乙覽煩。考終興悼念。錫號降殊恩。竪楔丹流彩。題楣粉漬痕。聳瞻人立堵。敬式客迴轅。悖類前諐咋。愚夫晩悔呑。史應書簡策。吾欲薦蘋蘩。此日方天霽。中冬得午暄。仰欣榮宇宙。俯歎賁丘原。敢擬摸嘉躅。要將侑懿魂。悁勞歌愷悌。瓦礫冐璵璠。後序夫孝者。人之本。敎之所自生也。禽獸之無知。蠻貊之無倫。猶且知敬而知感。而况同其類者乎。雖在千載之上。慕而仰止。若將朝暮遇焉。况近而爲姻親者乎。孝子金公。我季父聘君也。以孝順聞。自吾叔母于歸。益信其家庭之有訓也。公之子聖質。幼秉殊操。長紹先聲。甞與余爲莫逆。一日示其先君孝行狀。仍道其事甚詳。其言𢢽如也。其容慼如也。余亦肅然曰有是哉。公之孝也。善人之禱久矣。其必食厚報乎。歲甲寅冬。果有旌褒之命。丹雘燦然。里閭動色。嗟乎。天聽自我民聽。人之有願。天必從之。然繼父之善。子之孝也。故記曰父母雖沒。將爲善。思貽父母令名。其斯人之謂歟。竊惟人有行義。日月同其昭。海嶽同其大。天地而不能變渝。鬼神而不能予奪。凜乎若絶。緜緜如綫。竟無有泯滅不著者。事之有成。必待其人。世之卓行盛德者何限。而不盡章章者何也。子若孫之立身守道。以顯父母。未能若吾聖質甫者也。聖質以志喜飾慶之情。求詩於簪纓先生。爰及姻戚故舊。積成卷帙。其揄揚之辭。尊尙之意。不俟吾言而已悉。何贅乎荒蕪。然而吾於斯有感焉。幸而並公之世。聞下風望餘光。不幸而生晩於公。未克蒙擩染之化。瞻拜棹楔。撫昔慨今。匪敢輕重之。惟其善善賢賢之誠。顧不後於人。謹述五言一篇。尾於諸君子之末。庸紓區區之蘊。乙卯五月中謹書。</text>
<title>奉呈稷下徐參奉</title>,<text>雙株庭際植。大樹尺纔強。實乏橘樝味。花無桃李香。卽時乘火德。成熟感朱陽。露結枝枝重。晴烘箇箇光。津輕猶沃肺。膚薄未充腸。董杏謀生拙。張梨比類長。瑣微難下筯。顔色喜登筐。縱道芹爲美。寧期蔗作漿。今朝從小摘。新物合初甞。休誚野人送。余懷在草堂。</text>
<title>同蓮洲子賦新凉</title>,<text>嫋嫋來何處。迢迢入洞房。送風流水氣。翻雨鏡天光。竹汎淸泠韻。荷吹暗淡香。骨醒輕枕簟。心健澀衣裳。夜靜偏相認。秋晴政不忘。一蟬遙樹碧。初雁暮雲長。斂色華將實。含津脃欲強。儻無煩溽暑。誰劇愛微凉。微一作新</text>
<title>友人千君君善。挈眷麻湖。後數旬投宿菊潭白鴻臚衡仲書所。同叙離羣之懷。</title>,<text>江漢棲棲士。秋風湛湛樽。染絲悲墨翟。屯相說虞翻。爾止離鸞摻。吾今執爵言。貪榮元妄想。求隱亦高論。業作畊漁際。文攻性命源。紅塵無脚住。白日轉頭奔。以愜滄洲靜。得忘城市喧。京郊非地遠。歧路卽聲呑。雁度寒雲郭。虫吟細露根。時懷同澤友。來叩傍溪村。夜色交初霽。川光帶薄昏。照眼鐙似水。聯語月如盆。鷗鷺參新契。松筠倣故園。徒傷臨鏡髮。多惱別家魂。阻面情相怨。舒襟義更敦。聖朝搜散逸。胡事異丘樊。</text>
<title>紅雨次王步庚六韻</title>,<text>家家春小旱。樹樹晝多風。虗沐人衣白。翻沾馬足紅。衝來泥更燥。一作淨 看去灑如濛。寂照天容靚。空香佛悟聦。無聲山際落。有意水湄籠。色相知浮幻。陰晴問化翁。</text>
<title>林子道松月書軒小飮。蓮巢子居接舍卧疾未至。夜半傳筒八韻。乃惓惓敦交之意。卽酬原韻。</title>,<text>久𤄃如心痗。相逢得誨良。爲山由進簣。學道欲窺牆。蹭蹬連雲步。虗徐却老方。幽懷鐙隔屋。淸晤月聯牀。墜葉奔如怒。踈花冷不糚。論交思丱角。談史析條綱。佳賞荒三逕。前遊換十霜。始終存眷眷。吾說也非狂。</text>
<title>重過松石園</title>,<text>東家前夜酌。留我手中持。幽處重過好。閑行不識疲。神交忘貴賤。秀句慰寒飢。入洞川縈帶。登園石布棊。安居蝸作室。樂志鷃栖籬。澗笋風吹長。庭葵露裛滋。一山甘寄老。三逕苦無資。物物自相適。世緣渾若遺。</text>
<title>赴存齋佛岩逃暑</title>,<text>有期今後到。努力更前登。眼被紅塵眯。神隨別境澄。依遅曾卧石。怊悵舊攀藤。菭徑難分曲。雲崖不辨層。待人行欲佇。覔句坐還凝。始信靑山趣。元非白髮能。</text>
<title>懷趙芝園遊燕京</title>,<text>忍看田渡碣。留耻漢南濠。不已城盟迫。有難天運逃。死生奔虎旅。倉卒泣龍袍。寧事傾皮幣。專心救艾旄。水知東折遠。星望北居高。殷闕餘歌麥。胥江尙憤濤。應文修地貢。賢价擢民曹。幕府招才俊。郵筒慰頓勞。冰犀方感炤。霧豹豈容韜。計定相如璧。神凝季札刀。技奇兼華鵲。辭誕雜鯨鼇。風土三過目。歌謠又縱毫。河流經蕩潏。山勢覽週遭。郁郁鸞皇彩。沉沉羯虜臊。無徵周樂壞。吾守漢儀牢。作賦凌枚馬。揚名滿薊洮。囊錐曾幾脫。手節可常操。家國長懸夢。風霜屢變毛。送人多涕抆。別爾欲聲號。暫緩古今恨。同君醉酒醪。</text>
<title>丁卯人日</title>,<text>令日招良士。陽春和郢工。暖生盃螘綠。寒盡砌萱樷。情感經年阻。交欣繼世通。髩絲玄換素。顔色醜銷紅。漫興詩無警。初心釰尙雄。糲蔬人易足。斯願不須豐。</text>
<title>入東嶺瀑</title>,<text>吾黨二三子。天時第一秋。好山乘興遠。層瀑入懷幽。振榮崎嶇路。聯裾上下丘。峯瞻兄弟列。松憶鳳鑾留。壑籟凉生腋。江光迥決眸。自將霞表想。大笑告同遊。</text>
<title>蕩春惠倉得纔字</title>,<text>分司山處僻。昭世廟謨恢。糶糴民居奠。耕桑地利培。客過高閣逈。蟬噪碧樹堆。雲水情逾結。秋風意不裁。誰能饒髮變。無以慰年頹。同學騰裘馬。窮儒老草萊。爭如遊放浪。長日托俳詼。塵臼閑時少。玆歡五十纔。</text>
<title>賀公默大夫人六十二歲壽席</title>,<text>壽酌續前歲。華筵仍此堂。婺輝留炤夜。萱翠展承陽。孝子致心悅。慈親謙德凉。具餐唯酒食。取樂匪絃簧。盛事令人慕。蜚聲滿路香。秪由仁施厚。爭覩慶流長。準擬南陔詠。瓊章屬下方。</text>
<title>題朴聖材別墅</title>,<text>之子菟裘志。曾來與世踈。小堂新落構。遺業舊詩書。休沐招賓日。吟哦勸稼餘。松長圍試帶。園曠步當車。愛蓄支公馬。情忘惠子魚。何當初服遂。比屋日如如。</text>
<title>流頭翼日。松川書室。</title>,<text>古來聞吏隱。非意子今居。沉跡依泥蠖。豪情縱壑魚。春池觀水活。夏木檢花餘。長孺頻移疾。淵明本愛書。竹凉樓日晩。荷氣澗風初。縱有林泉士。淸閒恐不如。</text>
<title>小池</title>,<text>靜軒趙尙書燕居室。前庭閒曠。東西薄牆隅。鑿一池環甃石。深四五尺。方徑數丈許。甚開豁。內種魚及蓮方盛。頗有臨玩之勝。曲池纔半畒。濠上趣悠然。庭草三分匝。雲根數尺穿。蘚游平面出。泉滀暗中連。取義開方正。耽幽着一偏。輕明霞彩度。演漾水紋旋。洗幘承槃近。鑒形對鏡便。夜凉通竹筧。春漲泛觥船。魚躍閒觀可。荷抽漸愛焉。誰知方寸地。能得一般天。風月無時好。邵翁來坐邊。</text>
<title>怪石</title>,<text>梅閤金尙書第南戺。列安石盆三。各植太湖石。中者尤奇。余雖不工著題。要余索詩。山骨夫何美。昂然列戶庭。古蒼如上世。頑鈍得遐齡。不語宅逾靜。常看心欲冥。小猶神拔秀。老亦氣含靈。嵌空生膚寸。皺紋錯緯經。拜奇顚者米。貢怪土維靑。薜荔煙和碧。苔花雨産馨。辛勤凝水液。戌削飾天形。在處鄰沙礫。無峯挂月星。幸遭交結重。居與大人寧。</text>
<title>聽蟬次唐人韻</title>,<text>偶緣壤虫化。孤潔一生心。虗吸非充腹。新聲欲吐襟。高風懷友切。流序感人深。政喜凉消火。翻知律轉金。蛻形超汚濁。鍊氣托喬林。偸捕猜癡子。欺呑畏鷙禽。始連踈更引。乍斷寂無尋。微月空庭曙。斜陽古閣陰。凄凄依葉歎。隱隱抱何吟。近報秋風起。鄰家續暮砧。</text>
<title>公默生朝有小極不設席。及月晦速賓。君善不至送賀章。仍次韻。</title>,<text>之子生朝席。追聞意更殊。卽今欣亹亹。旣往說區區。親在不稱老。道尊常學儒。微痾知勿藥。新祿驗如符。萱草依堂背。蘭藂遶座隅。辭榮誰敢逼。好德客爭趨。丘壑多勞費。庭臺小叙鋪。早看塞上馬。屢歎林端烏。慶有門闌萃。居饒酒食需。及身閑健日。故作讌而娛。</text>
<title>李僉使 景淵 大夫人輓</title>,<text>猥以接先武。曾於賓外堂。婦人則夫子。柔德代剛陽。敎正兼恩義。心和調燠凉。期榮鳴鼓角。勉學被絃簧。溥愛芝蘭秀。殫誠黍稷香。從三仁道盡。踰七瑞齡長。小子材踈陋。限無治藥方。一從未亡日。徽範出閨堂。有胤如毛義。養親侔紫陽。五旬增孺慕。三釜慰身凉。暮景安扇枕。生朝聽鼓簧。闡幽牲石列。推慶鳳泥香。縱道兒心孝。終緣母德長。人間多樂事。靈駕向何方。忍見招魂旐。翻回献壽堂。大歸當慶月。華物逼端陽。淚漲荒原綠。歌殘薤露凉。延津光合釰。媧氏韻摧簧。鳥覓萊衣彩。飴餘桂醑香。蒼穹情不極。白髮痛何長。欲述柴丁行。泫然誦義方。</text>
<title>賀秦士振大夫人回甲宴</title>,<text>秦姓東方貴。今年甲讌稀。母賢知子孝。德厚受天禨。寶婺開華帨。春風動彩衣。鴒原三萼秀。鳧藻一家肥。榮養非無足。慈心敢有違。弄雛情藹藹。攀樹恨菲菲。欲極人間樂。都將膝下依。康寧元若許。耄耋寔如幾。可惧靑絲雪。難忘寸草暉。南陔重作頌。稱壽上萱闈。</text>
<title>謹呈冬至上使酉堂金尙書</title>,<text>在昔行爲副。如今對又專。朝著推位望。聖眷倚英賢。偶誦詩三百。重游路二千。鞠躬要報主。修職亦安天。禮樂常稱魯。金繒歲貢燕。地非新赤縣。人是舊朝鮮。奉使班超顯。觀風季札傳。豈無懷本感。難負結交緣。尺釰悲華髮。峩冠弄筆椽。故墟埋秀麥。煤閣咽寒泉。露宿隆冬夜。氷餐末暮年。小忠同犬馬。貞疾限山川。夢遠隨車轉。心搖比旆懸。卽看郊散雪。還憶柳依烟。北斗星寅柄。東方月五弦。王程神衛護。萬壽獻長篇。</text>
<title>閑居</title>,<text>夏晩炎方虐。年衰軆不和。深山逢客久。連雨綰愁何。雲霽峯移畫。松高韻作波。選書虫蝕葉。驚夢蟻登柯。亂酌寧嫌小。淸談亦厭多。欲求扶老𧗱。先賦養生歌。</text>
<title>上禁衛大帥石厓趙參判</title>,<text>曩歲軒墀側。蹣跚舞鯫生。峩洋千載遇。天水一般明。君子乘嘉運。王廷佐太平。周盤看吐哺。殷鼎待和羹。肺腑堅邦本。文章耀月卿。漸收簪履故。咸假羽毛榮。𨓏𨓏論詩道。頻頻憶姓名。記存多感激。趨謁更屛營。幕密衣風滿。閽森戟日晴。美人無暗笑。病馬只空誠。價重轉頭顧。辭殫披腹呈。喬松元特拔。柔蔦不禁縈。納汙洪溟𤄃。推餘小器盈。龍門魚盡變。燕谷草俱萌。報主蛇含志。憐雛蝟舐情。遣孫瞻盛德。早晩願生成。</text>
<title>賀上酉堂金尙書壽筵</title>,<text>嶽降佳辰届。新春此日逢。星文垂煜煜。陽意動茸茸。筵勝陳弧矢。家安燕鼓鐘。康寧升耳順。隆顯益心恭。處穩如臨谷。思危若陟峯。佐君成黼黻。登廟叶笙鏞。短髮瞻喬木。孤衷向九重。月城標大姓。沁水烈遺蹤。綽楔千秋感。簪珩累世封。于今池咏鳳。自昔砌攀龍。匾墨天香濕。函泥御氣濃。琴書餘賜賚。殽饌列縱橫。照膝金蓮燭。韶顔綠酒醲。一門和所積。百祿慶之鍾。舞彩贏三薛。蜚英倂仲容。民生當歲熟。雲物屬時邕。柳變風和暖。梅繁雪傲冬。畊農霖雨望。朝野斗山宗。德可光靑史。遊何慕赤松。黃金爲壽衆。歌頌獨貧儂。</text>
<title>賀上石厓趙侍郞五十歲壽筵</title>,<text>令辰維嶽降。茀祿履端生。蒲節開弧長。榴花映斝明。賦詩宮紫極。勤力植華平。輕賜香羅製。甘分玉糝羹。文章詞苑伯。珩芾世家卿。喬木曾難老。孫枝漸向榮。斗山瞻位德。朝野震威名。門下鸞凰士。筵尊驃騎營。含飴堯日永。行酒舜天晴。九子粽傳味。寸心葵抱誠。峰雲朝盖上。荷露曉珠呈。綺饌千葩纈。萊衣五綵縈。居安如墜薄。坐享若持盈。人爵松方茂。天休竹又萌。深深徒作頌。踧踧獨齎情。所愧無稱壽。園桃實未成。</text>
<title>賀上永安府院君周甲慶讌。用前歲下寄韻。</title>,<text>奎宿光喬嶽。天人面凍梨。無勞麟閣畫。載頌兕觥詩。禮樂明辰遇。弧戈舊甲思。大賢方展也。遐壽乃延之。命代榮誰竝。居家善最爲。丹芝芳轉盛。春樹老何衰。聖曆開初始。靈籌積有奇。需雲高過丈。升月半銜䂓。錦石秋花早。珠柯密果卑。鳳音絃上叶。鴻福域中推。政洽文兼武。仁敷感又怩。香車連巷集。綵服照庭嬉。醴接夔龍宴。芹紆拘馬私。康寧千百歲。默禱寸心知。</text>
<title>窮居寡懽。歲亦云暮。空對寒囱。顧影獨吟。寄懷於言。聊以自適。</title>,<text>棲遅十載此薇丘。我廢逢迎客亦休。籬僅蔽肩空繚繞。巷難容駕止深幽。才非倜儻空捫蝨。歌或嗚呼欲飯牛。敢恨窮廬勞鼓篋。曾聞平地有摧輈。三書宰相猶云妄。二頃良田苦靡由。薏苡幾多從古謗。稻粱未暇卽今謀。家傳舊業靑山在。歲課荒園老木稠。虫鵠安居皆自得。熊魚美味豈兼求。穉兒病可滋驕語。愚媍貧長剩細憂。素患頭風頻費櫛。近添心火不重裘。鳴絃隔枕松聲滴。淡繪橫窓竹影脩。定足試過溪腹凍。折腰巧覘石嵌流。飯時或過貪圍局。歸夜雖闌趁上樓。失好書來如遠別。得名釰後憶邊遊。梅妻本擬平琴換。酒債行將賣鶴酬。一隱鹿門齎宿志。蕭蕭雙髩又驚秋。</text>
<title>和金二宗浩客通津見寄</title>,<text>敗葉殘蛩色色秋。山門十日夢交遊。斷鴻雲外煩回首。雙鯉燈前炯拭眸。寒雨自驚湖海別。繁霜又作菊花愁。暮年心緖偏懷侶。遙夜詩思獨倚樓。浮世元來身亦客。人情終是愛生憂。相思頻寄平安否。聞說通津屬近州。</text>
<title>和碧筩飮</title>,<text>水樓逃暑挹荷風。終日斟斟遞碧筩。竹葉三淸差可擬。葡萄百味訝相同。形如玉斝旁邊捲。柄學氷壺徹底空。初喜芳香凝口角。更憐淸爽散心宮。凉和夜露千珠結。滑似春泉一脉通。喉沸綠波鳴汩汩。肺滋玄液氣融融。乍飄細螘吹還合。快引長鯨吸未窮。淺酌亦遵崇飮戒。古人寄意在盃中。</text>
<title>贈趙伯翊</title>,<text>泬寥天氣日凄悲。咫尺地勞千里思。事累葢棺方欲定。親交按釰竟相疑。難聞死骨求燕市。尙見羇雌戀越枝。秋柳雨多低未擧。暮山蟬歇碧還滋。立身踈慢非輕世。結髮沉冥不稱時。誓割丘樊偏執性。詭隨闤闠可憐姿。從今抱璧羞塗乞。有昔亡金誤客持。高士例須耽麴糵。下流終是徇刀錐。我知衣食招煩恡。誰意文章負釁疵。照眩羽紋由自愛。懷藏鼠朴豈人欺。家貧且有長卿疾。官薄仍同曼倩飢。酒裏徒然成嘯吒。一生塵網紲男兒。</text>
<title>寄聖質</title>,<text>文酒心同戀餌魚。遇水雲處便如如。秋蔬小摘留新客。敗紙忙翻借古書。官冷竹憐公退後。事稀山悄獨眠餘。養生漫學還丹𧗱。處鄙猶論太素初。寵辱從來生衆累。寄浮何必怨窮居。百年堪恨關終始。四序徒看閱慘舒。彊仕子能追季路。耦耕吾欲問長沮。悵然秋色無相訊。落木連天閉舊廬。</text>
<title>林知事輓</title>,<text>公乃吾翁外黨親。欲銘平昔詎言詐。承先嘉訓固書紳。卒歲敝衣纔掩髂。樂道善居原憲貧。硏經恥問樊遅稼。秪憂甘毳志難伸。匪望輕肥生足藉。奉檄敢云爲辱身。執鞭非是策高駕。桑楡烏哺嬰悲辛。塵壒牛歌困鄙下。榮養愉顔届七旬。舞斑問寢無閑暇。虧盈天理好相循。圓滿神明慳久假。至慟以來病具瑧。衆邪之長風老怕。毉巫效技儘仍頻。砭焫交功靡暫乍。宿症十年患不仁。遽然一日驚乘化。厚恩碩福超比倫。崇秩稀齡寡匹亞。法整閨門素服遵。德深宗族同薰炙。恒施有政學君陳。再遇喪明悲子夏。聲播里閭修睦婣。心安家事畢婚嫁。年光忽歎改元新。殯斂益傷當餞迓。黃鳥餘哀紫陌春。漆鐙沉焰幽泉夜。祖車落月遠轔轔。賢躅荒山永謝謝。徽範雙枚遺玉麟。芳譽百載襲蘭麝。共看故室寂寥濱。泣守琴牀與筆架。</text>
<title>鄭匏翁 大重 大夫人輓</title>,<text>內則爭爲語外人。持家治梱像其眞。遠思糓忍崩城日。榮養懷安奉檄辰。勤素亦從夫子訓。方嚴奚曰婦人仁。荻灰畫字工逾篤。熊膽和丸學更新。致孝縱言天質美。成章專賴母儀純。無三遷敎誰尊孟。有八龍才乃說荀。棣萼芳譽傳謝陸。鴒原雅契比䨓陳。時推賢胤驤高步。幸得愚生躡下塵。便似逃名伯陽隱。何如彊仕仲由貧。孫曾環珥膚勝雪。元季鸞皇髮映銀。兒悃喜遭重巹歲。慈心悲對夭桃春。不禁小酌同堂設。然後私情一分伸。筵侈詩篇要悅志。室休絃管恐傷神。愴今愴昔只循理。事歿事存俱盡倫。簾額月留萊舞夜。門頭風送薤歌晨。孤棲影忽沉銅匣。雙合光應繞釰津。已識大齡希世有。終占遐祿若川瑧。追諐辜負衿鞶頌。寫罄哀腔當贖身。</text>
<title>赴存齋佛岩逃暑</title>,<text>鐵厓高絶日斜時。錦綉過雲忽叫奇。屐齒泠泠穿細溜。帽詹仄仄避低枝。相看只說山搜異。高卧還忘路涉危。微雨題詩岩下好。晩晴移飯草閒宜。粉光戲蜨捎衣過。綠影懸蘿拂面垂。佳境每愁催短景。掌中頻把勸君巵。</text>
<title>次公默大夫人回甲宴韻</title>,<text>中庭古樹展餘陰。碩果垂垂成一林。環珥下遊交瑞彩。鸞皇上戲發英音。善家福祿方川至。慈母康和且日尋。新帨拂輝紋簟設。韶顔含笑玉樽臨。平時豈少三牲養。此日逾伸寸草心。愧乏黃金前穪壽。要斟東海內齎忱。已看星紀躔回舊。更說華籌積始今。星紀一作降婁</text>
<title>謝澗濱社諸佀</title>,<text>羣髦修稧孰端倪。觴咏之娛肇會稽。悵望千年黃鶴遠。悠懷此日白雲低。遺光忽引澗濱社。芳躅重尋谷口棲。讌勝耆英傳洛下。圖新雅集說園西。側身叔世憐才魯。屈指前賢企德齊。榮利柯南看夢螘。浮生罋裏等醯雞。繫匏訓己聞尼父。盜璧譏多惱老妻。也怪海夫長逐臭。翻慚野客漫求題。不過蛇足葫蘆畫。難耐鶯喉技癢啼。托契龎徐互賓主。忘形管鮑各雲泥。聯翩古賦何曾比。磊落孤襟逝莫睽。貧仕稻粱仍作累。默言桃李自成蹊。壯哉騁舌驚秋水。苦矣搜腸病夏畦。永歎難堪論瑣尾。專工未得棄筌蹄。追隨恰類雙行蟨。蘊抱常通一點犀。顧我非磋亦非琢。思君如月復如珪。石猶攻玉情雖苦。莛欲撞鐘智轉迷。道可爲名非謂道。往來乘興詎煩携。</text>
<title>用東省校餘集中韻。賀上楓皋台爺壽筵。</title>,<text>聖言三達一高年。貴德兼包卽罕前。歷數大家凡幾有。迺如夫子始能然。不忘尺律行聞玉。安履岩廊懼墜淵。忠孝繼繩標世美。文章磊落暎時賢。常居燕樂從人後。明發殷憂在國先。太白星精回降嶽。中秋弧節値低弦。需雲綺席列高閣。卿月綵衣趨下筵。行汲侯門猶寵眷。執鞭皇路幸夤緣。仙葩近斝馨香溢。海果登筐顔色鮮。邰氏至親宜託膂。汾陽遐福少齊肩。枕邊散作惠泉雨。袖裡携來蓮燭烟。御氣北園承露地。神庥南極放輝天。徑蛇縱續銜恩骨。舟虎空垂飽德涎。故老微誠何用祝。考祥百歲頌其旋。</text>
<title>贐淸風使君尹鶴山</title>,<text>西郵北邑有遺甿。卅載猶傳召杜名。曾識龍伸由蠖屈。肯將晩翠換朝榮。靈龜不與黃泥沒。幽谷終看白日明。千室桑麻應使富。一官山水本來淸。煉丹知是求勾漏。游刃爭如試武城。秪願南翁詩律細。恐敎西子酒杯傾。房歌撫昔和潘岳。家事懷今待向平。義故皆言光五馬。臨歧悵望老書生。</text>
<title>賦扇上淵泉洪直學</title>,<text>蛇首魚鱗製造均。材佳形妙手中珍。㓗如紈素差堪擬。質比蒲葵大不倫。輕滑肌膚裁薄楮。直强筋骨剡叢筠。相公前歲治南服。方物端陽獻北宸。摺止白雲全㱀 一作疊 葉。展來圓 一作明 月半開輪。例頒濟濟先朝士。餘力迤迤及小民。畏此大炘宜障日。嫌他紅眯可揚塵。分持祖子孫三代。光被漁樵牧四隣。克徹下情多感激。偏承上惠遽逡巡。維資非水能勝熱。厥德從風迺播仁。童叟卑尊專委己。否臧用舍奈關人。天時予敓方行夏。世態炎凉却厭陳。墻角靑奴恩或遠。床邊玉麈棄還頻。回旋掌握權常重。出入懷袪義轉親。暑欲發歊難束帶。閑逾揮汗恰沾巾。消煩欝處功過化。一擧搖間捷有神。默蘊苦心要救困。動歔爽氣卽披眞。胡爲無實簪橫玳。漫自爭華鞞飾銀。舒卷最安稱便面。短長得中合隨身。朱庚悵望湖雲斷。百遍摩挲舊把因。</text>
<title>棲碧亭秋遊聯句</title>,<text>商飇日飄蕭。怯老心逾悚 士元。 家居習性懶。山行畏脚尰 虞衡。 開卷時拂蠧。苦吟獨抽蛹 士元。 偶脫塵韁拘。遂得豪思涌 元一。 逢友慰寂寞。對菊忻躍踊 元一。 楓壇誰命名。吳翁實作俑 蓮巢。 踈竹環池亞。靑松冠岩竦 士貞。 徑蘚疊皺紋。厓根結癭腫 士執。 歲曆記柳梅。庭巒假槎䂬 而健。 仙凡分涇渭。山水兼蜀隴 士執。 賓主擬龎徐。齒德序介冢 虞衡。 香蔬堪爲羞。濁醪亦比湩 士元。 潄泉訝蔗漿。得句愛璧珙 而健。 花奇多嫁接。樹老賴撐捧 士執。 軒駟憂甚大。箕裘業可鞏 元。 各憐形役役。相看髮種種 蓮巢。 酬酢循簡約。禮數太繁氄 而健。 晝靜園䆗窱。秋高山碧聳 蓮巢。 佳處止不去。急流退欲勇 而健。 達人易跅弛。名驥患駕覂 蓮巢。 碁談惡贏輸。麴味失辱寵 士貞。 海桑歷半世。親朋有枯塚 元一。 物薄見情親。會數寡雜冗 士元。 周行媿駿髦。燕佚生悸慫 士貞。 莊列復誰與。洙泗曾我奉 蓮巢。 下流喜輕薄。良士貴鄭重 虞衡。 天遊憺忘返。胷次豁無壅 士元。 樓出雲似葢。巷夾路如甬 而健。 酒腸限澆沃。詩肩非從臾 虞衡。 庶物屬豐登。淸時仰端拱 士貞。 淳風憶邃古。俗情陋闒䢆 士執。 漫步病鶴偕。徙倚卧査擁 元一。 雲雨忽翻手。哀樂在旋踵 虞衡。 晩霞逗脩壁。寒烟浮細栱 士貞。 月明留後約。陰靄是預恐 士執。</text>
<title>松石園亭重修聯句</title>,<text>愛此山中靜。雲松寄短椽 君善。 迤迤薇花側。秩秩玉溪偏 步明。 小隱猶知足。淸修孰比肩 元一。 文章恣訪討。經義極覃硏 子道。 攤飯支肱曲。澆書坦腹便 文初。 挹芬蘭社契。稱達竹林賢 步庚。 蹔欲鷗盟踐。終爲鶴怨牽 君善。 陶園嗟廢棄。揚宅惜頹顚 步明。 巖籀塵添涴。階葩雨打姸 元一。 房櫳宿羽集。椳闑虫絲連 子道。 草帶誰言采。麻皴會不騫 文初。 商量同志歎。工費幾銅穿 步庚。 攲礎開還整。空籬補更堅 君善。 故新隨向背。仍貫得經權 步明。 壁牖宜移鑿。楣顔合改鐫 元一。 螺鬟微碧獻。烏几點埃蠲 子道。 止彼丘隅鳥。糊予鼎裏饘 文初。 卛身行可已。游藝在時焉 步庚。 素履追高蹈。丹田理夙愆 君善。 渙餘因萃作。記後以詩箋 步明。 坐靜生虛白。言微入太玄 元一。 篆奇蛇詰屈。畫活錦𢶃撋 子道。 款識盆磁古。分排藥裹圓 文初。 烟蘿從脫略。簪芾謝包纏 步庚。 漱石骨筋勁。食泉榮衛痊 君善。 敢希桓綬嚲。應悔董帷褰 步明。 洗幘池光瑩。倚筇峰影鮮 元一。 林禽羅砌隟。崖蜜匝畦邊 子道。 地訝枸成大。堂非鸛墜鱣 文初。 夢熊回席帖。賀燕舞簷聯 步庚。 蝸室初心復。鴒原暮景全 君善。 畮桑栽八百。牀袠貯三千 步明。 課業東鄰共。舒懷一壑專 元一。 替伻雙鯉躍。留客兩旗煎 子道。 破寂圍殘局。凌危繕舊箯 文初。 自來携管榻。疇與割江氈 步庚。 營産昧良𧗱。學仙希祕詮 君善。 紛華忘念想。寥閴任盤旋 步明。 傲若逃名士。痴疑習定禪 元一。 固窮曾不悶。訟過亟須悛 子道。 日邁將肥遯。天遊遽解懸 文初。 舌畊忘犢佩。神悟失羊鞭 步庚。 花徑鋪紋綉。苔庭錯寶鈿 君善。 飛湍澄境界。薄圃狹區廛 步明。 妻續香爐燼。兒䟽橘井塡 元一。 露涓傾硯沼。萍泛導觥船 子道。 窺戶袁飢卧。摳衣孟舍遷 文初。 葉題煩贈答。匏酌屢招延 步庚。 興卓常推腕。談橫輒唾涎 君善。 浮漚思草草。官海夢緜緜 步明。 撫跡循塗轍。觀爻會意筌 元一。 蠻爭憐闘角。龜壽羡巢蓮 子道。 棲息饒橧木。猜嫌遠枕乾 文初。 薰蕕休苦辨。鑿枘詎輕捐 步庚。 霜雪輸衰髩。風流屬大拳 君善。 簞瓢貧獨護。裘葛氣俱宣 步明。 魚閘躬閑檢。雞楥手慣編 元一。 雌黃證耳熱。忙迫斷眉燃 子道。 劣馬慚朱博。無錢乞鄭虔 文初。 爰居式相好。寵辱等葷羶 步庚。</text>
<title>君善返故園草堂聯句</title>,<text>自愛土木骸。非欲冠爲苴 君善。 壤歌豈識帝。鼎銘誰侮余 元一。 鞅掌都勞爾。淸眞獨任渠 步明。 行止隨鹿斯。嘯傲散林於 步庚。 良朋贈蘭珮。賢妻製荷裾 子道。 江干謾胥宇。谷口重結廬 君善。 游鱗戀新沼。倦翼欣故居 元一。 鄕音憐親舊。月令看疾徐 步明。 過去徒齷齪。㱕來莫躊躇 步庚。 樵採許專壑。弦誦喜比閭 子道。 咬根躬懋實。服氣足充虛 君善。 旣云貧到骨。惟冀壽等樗 元一。 卽景起衰懶。往事付欷歔 步明。 錦里巾颯颯。漆園夢蘧蘧 步庚。 曲肱宜蒲團。容膝笑綺䟽 子道。 扶醉馬似船。陟椒屐當車 君善。 岩樊適情性。雲衢謝吹噓 元一。 牀靜深玩索。塵遠隔毁譽 步明。 茶臼添詩料。塩盤備酒儲 步庚。 希有琴藏水。奇無鉢産蕖 子道。 句難掣碧鯨。字易寫墨豬 君善。 置我距一牛。勞君贈雙魚 元一。 松寂猶笙瑟。泉鳴亦琪琚 步明。 負俗心尙古。固窮服遂初 步庚。 勝區懷武夷。幽賞問環滁 子道。 烟霞雖癖痼。霜露每恨茹 君善。 悲髮墮今玆。撫跡老孟諸 元一。 滋味由蘇爨。生涯寄佃漁 步明。 史野從于衆。言行愼其餘 步庚。 太素固哿矣。點累亟遠且 子道。 訂訛相鶴經。補亡種樹書 君善。 某丘童年遊。此地人用踈 元一。 石疑皇叱羊。山憶潘倒驢 步明。 是接鄭公隣。且卜謝氏墟 步庚。 小築堪處蝸。大隱詎招旟 子道。 芸牕課燃藜。藥田廢蔭淤 君善。 談世坐捫蝨。寓興尊瀉蛆 元一。 望因思想久。吟或紆菀攄 步明。 道存屈伸蠖。智短三四狙 步庚。 碁敵臨陳似。睡魔入定如 子道。 息機忘損益。探理覺乘除 君善。 簷竹拂蜂媒。盆花留蝶胥 元一。 麥倩月下舂。葵經雨後鉏 步明。 樂業時好哉。覃恩聖猗歟 步庚。 析義仍燒燭。偸閑輒聯袪 子道。 幾具茅家黍。頻摘陶令蔬 君善。 丹未成龍乕。齒已失兎蜍 元一。 聲名嫌膾炙。酸辛驗醯葅 步明。 賁飾摛文藻。頤養廢盥梳 步庚。 源源襲蘅杜。端在襟抱舒 子道。</text>
<title>千氏堂成聯句 ▦沒咸</title>,<text>松濤浮日夜。溪閣擬風帆 君善。 載理麻絲網。重尋木柄鑱 元一。 琢磨珉蘊櫝。鍛鍊鐵經礛 步明。 舊雨隨鶯喚。新詩伴燕喃 士貞。 服蘭懷楚澤。乘牝想秦崡 步庚。 正氣干霄漢。淫哇掃彗欃 惠卿。 虗名身易損。詭論衆難咸 君善。 釰古龍噓月。爐寒麝帶𩁺 元一。 衣冠循質樸。談笑見情諴 步明。 嘉遯能无悶。中孚亦被讒 士貞。 素貧焉用侈。好辯不妨詀 步庚。 榻敝迎人解。園荒任手芟 惠卿。 觀魚逢漆吏。學稼勝夷監 君善。 合我穪遺逸。羞他問職銜 元一。 易蓍拈復扐。碁陣整還儳 步明。 交契淸於水。塵途險似碞 士貞。 嶽陰凝夏几。荷釀瀉春䀀 步庚。 藥逕時馴鶴。柴車或駕麙 惠卿。 云爲磨轉螘。斯邁隙過颿 君善。 顔落先秋柳。心貞後歲杉 元一。 井菭環紫釦。階葉卷靑縿 蓮巢。 洞窄雲容疊。堂低石觜巉 步明。 久知深徹隔。惟喜短袪摻 士貞。 圓枕攲要警。篝燈炤匪饞 步庚。 招邀頻倒屣。詶答屢盈凾 汝長。 竽濫慚東郭。鸞驂哂呂巖 惠卿。 粱謀罹則弋。薏謗削如釤 士行。 尾瑣眉空蹙。雌黃吻苦緘 君善。 謁君無獻策。涉世等流杋 元一。 安分搶楡鷃。營生伏窟毚 蓮巢。 起居行簡約。著述去雕劖 步明。 華藻推陶謝。樗材小莒氾 士貞。 自栖㱕賦室。遙仰退思嵒 步庚。 高卧休肝腎。微官戒灂瀺 汝長。 藉書窮玩賾。寢跡絶箝嗛 惠卿。 幸免迷魚魯。奚勞辨珷瑊 士行。 守株譏野俗。叩角混庸凡 君善。 兒勅蜂窠桶。賓供菓筥椷 元一。 同遊感存沒。𨓏事閱酸醎 蓮巢。 蟲化餘玄殼。泉鳴隱碧嵌 步明。 晩花明拄杖。凉露滴舒衫 士貞。 蹶蹶持相顧。玆言是式鑑 步庚。</text>
<title>蓮洲子書室夏日聯句</title>,<text>誰言遅夏景。我欲縶長繩 士元。 莊蝶生如寄。柑鸝興蹔乘 元一。 晩凉茶井淺。晴翠竹軒層 士貞。 列牖山窺碧。循除水掬澄 步庚。 披紅憐芍藥。垂綠愛蘿藤 士元。 落魄嗟盧象。貞肥羡賈鵬 元一。 逢迎慚陋室。規警喜良朋 士貞。 促席情何極。含杯醉不勝 步庚。 淸言詶娓娓。傑氣見稜稜 士元。 秫稻催新漉。葫蘆囑爛蒸 元一。 流年思故舊。樂地付雲仍 士貞。 中饋賢期孟。充閭慶願曾 步庚。 本圖敦宿素。焉用售才能 士元。 物役多違志。塵愁獨撫膺 元一。 做官形已悴。抵老道無增 士貞。 聲譽知君飽。踈狂許自矜 步庚。 衣何羞露肘。寢亦喜支肱 士元。 顧己宜匏繫。安居是石承 元一。 臨風銷肺火。忘暑炤心氷 士貞。 睠彼紛華者。呶呶少意穪 步庚。</text>
<title>士貞居冬夜聯句</title>,<text>古人歎索居。志士惜殘臘 元一。 陋巷忽聞跫。深櫳催爇蠟 士貞。 戀梅畫作屛。劈絮縫爲毾 步庚。 自有璧交投。元非金結納 元一。 暮花蘭曲庵。秋雨竹西㙮 士貞。 矯望地相涯。馳思星幾帀 步庚。 塵途多苦辛。暇日纔懽合 元一。 川帶橋名毛。門扃洞是蛤 士貞。 需時許俊英。遯世安茸闒 步庚。 凍螘愛脣黏。乾鱐戒齒拉 元一。 神融停阮琴。道重解徐榻 士貞。 剖橘露珠跳。勺茶烟縷罨 步庚。 驚衰髩變雙。論舊年逾卅 元一。 夜與酒厭厭。雪依樷霅霅 士貞。 詩尋白也題。書倣羲之搨 步庚。 良眷托綢繆。前諐追噬嗑 元一。 傳經俱布衣。通籍或韋韐 士貞。 鶴怨北山移。魚忘南郭㗳 步庚。 味枯葅當肴。情㬉罏兼榼 元一。 紙幔月華凝。茅檐風響颯 士貞。 蠧編辨異同。繭砑裁酧答 步庚。 身等去官陶。名殊求隱闔 元一。 秪應甘拙卑。孰敢售憎沓 士貞。 病慣减豪騰。歌長宣欝唈 步庚。 靈臺涵澹虗。紫陌息紛遝 元一。 緬憶葛仙筇。頻稱香社衲 士貞。 銘申雁木銜。夢已羊蔬踏 步庚。 過訪爲襟舒。團圝無語雜 元一。 雞鳴出遠鄰。曙色升高閤 士貞。 好樂恐流荒。迨玆携手盍 步庚。</text>
<title>苦炎於松川書室䦰韻聯句</title>,<text>四時推代謝。一理玩飛潛 叔章。 怳惚喉分果。茫洋水著塩 君善。 熱何休惡木。窮則守荒閻 元一。 客至方投轄。僮還又指帘 公默。 停雲悲素髮。零露感蒼蒹 叔章。 景物移榮悴。人情備苦甜 君善。 燕遊蹤似駏。齊德翼如鶼 元一。 筆慣曾臨帖。書貪未觸籤 公默。 英華追上品。穅秕愧前瞻 叔章。 旣老焉能少。崇朝不再暹 君善。 交良期久要。境勝欲頻淹 元一。 陋質慚聯璧。踈襟惡束鈐 公默。 勌思松桂隱。寒念鳳凰苫 叔章。 鍊氣將祛疾。怡神取養恬 君善。 線風凉嫋嫋。梳月映纖纖 元一。 竹茁新叢密。山開遠勢尖 公默。 盤飧勤左顧。筒韻困先拈 叔章。 夙瘵傷消肺。高懷喜綽髥 君善。 汚䟽池更潔。頑斲石多廉 元一。 詩可超滔轍。行當戒冉鎌 公默。 自無心上累。寧有眼前嫌 叔章。 料錯豕俱白。技偏驢在黔 君善。 塵揮談屑細。衫拂汗珠霑 元一。 過夏須芪朮。逢秋廢焫砭 聖材。 毬花紅撥繡。蕉葉翠裁縑 公默。 蒔菊我同陸。愛蓮君比濂 叔章。 蘭苕踵息雜。虵蚓目聽占 君善。 飯惱蠅屯案。眠醒鳥隔簾 元一。 伊誰甘就冷。唉彼競趨炎 聖材。 升斗身常絆。雌黃口卽箝 公默。 幽愁千種去。豪興七分添 叔章。 逞欲嗤乘鶴。祈灾効佩蟾 君善。 舊酲腰减帶。新沐帽寬簷 元一。 軒冕憂奔走。林泉樂屬厭 聖材。 春容資白墮。遐壽信靑黏 公默。 貧病曾聞憲。陞沈詎問嚴 叔章。 小量井底算。大道管中覘 君善。 鼴腹元知足。熊蹯詎得兼 元一。 鼎彜稱古古。禮數貴謙謙 聖材。 已試鉛刀用。奚須較鈍銛 公默。</text>
<title>乙丑季月立春夜蓮州聯句</title>,<text>書屋深而靜。鐙輝熒復幢 君善。 護梅聯閤幔。留客整牀杠 士元。 歲晏煩孤想。宵聞喜遠跫 士貞。 搔頭年半百。握手士無雙 蓮巢。 節序循寅艮。吟謠繹敔椌 君善。 雪光經臘淺。泉脉入春淙 蓮巢。 白髮論交重。明珠荷意厖 元一。 謀身元昧智。參契各容憃 士元。 開逕要追蔣。接賓敢擬龎 士貞。 韻叉臨壘出。騷幟上壇扛 步庚。 苕翠紛如雜。波鯨突爾撞 君善。 爭雄秦與楚。闘巧羿兼逄 步庚。 媿汝名相埒。知吾道屢降 士貞。 全生憐老櫟。涉世戒危矼 蓮巢。 囂聒嫌城市。幽虗憶磵谾 元一。 劬經同子侄。樂業與鄕邦 步庚。 斂翮鷹愁鏇。維蹄驥困樁 君善。 宿心歌爛石。㱕計夢寒江 步庚。 呵沍衣空篋。啼飢粟罄缸 君善。 貧甘何待足。調苦不成腔 士元。 飯美粱和栗。羹香艾類茳 元一。 自慚迷枘鑿。還訝混珉玒 士元。 月戺曲疑磬。霜梢橫若鏦 士貞。 放情忘得喪。騁辯失淳哤 士元。 綠渴猶呼斝。紅銷更翦釭 元一。 曙雲凝淰淰。凍竹響摐摐 蓮巢。 縱醉毫搖嶽。狂呼氣瀉瀧 元一。 一官終少樂。羣謗宲多𢥠 蓮巢。 分散驚晨羽。徊翔戀老尨 士貞。 翻思前月夜。聽雨共西牕 步庚。</text>
<title>乙丑歲除松石園聯句</title>,<text>里舂琴可和。園飮婦堪講 君善。 仗友駏依蛩。處貧鷸守蚌 元一。 媼帬新澣藍。孩丱別編玤 步庚。 帶雪髭勞鎞。乘春舌替䎧 君善。 束脩愧例文。謏學悔佻䋽 元一。 舊什手分科。細諐兒免捧 步庚。 書詩榻互聯。來往門相控 君善。 擧目騎驣雲。顧身舟滯港 元一。 在廉猶戲彄。知濫亦投缿 步庚。 雖或折陶腰。毋寧彊董項 君善。 老愚少惰工。冬窶春拋耩 元一。 得得爾云何。媚歟吾欲傋 步庚。</text>
<title>丙寅歲人日聯句</title>,<text>緖風土脉柔。初陽陰候拗 君善。 堆雪塌漸盬。凍條暖解絞 士元。 延客藍尾篘。登盤㕦牙鉸 元一。 漢詔賜民酺。周試詠泮茆 步庚。 良辰悲斯邁。惠音忻孔膠 君善。 讀書替兒舒。拾樵問奴獠 士元。 故事金花頌。新味菜根咬 元一。 浪遊堪室讁。神契許人佼 步庚。 聯句集四庚。分日涉七卯 君善。 鳥舌轉嚶嚶。泉眼洩稍稍 士元。 相距非艮坤。阻晤幾參昴 元一。 虗名蠻蝸角。𨓏跡泥鴻爪 步庚。 爭釂休哂麤。善謔不嫌謅 君善。 聞健想峯高。見晴喜曆巧 士元。 懷朴也雖鼠。知我者惟鮑 元一。 盍簪情乍洽。開歲愁更攪 步庚。 鉤曲生亦幸。弦直死何撓 君善。 頤支足鷦棲。腹果惡𪃩飽 士元。 勤課先木嫁。祛痾拋藥炒 元一。 擬續荊楚記。語諧志匪狡 步庚。</text>
<title>君子亭聯句</title>,<text>文會將軍閣 孝直。 佳遊更有誰。方塘荷葉淨 叔章。 幽逕葛花遅。倚檻輕飊散 士元。 開筵好鳥隨。山光遙對酒 元一。 泉響共聽詩。佳境心相愜 士貞。 冥搜眼屢移。爭紅君子射 步庚。 浮白達人巵。庭午槐陰直 公默。 林深石䫉奇。地淸難可唾 孝直。 天濶易爲窺。北苑風泉感 叔章。 中營陰雨思。昭世閒人集 士元。 良辰霽景宜。詠歌雲水際 元一。 超脫𡏖氛時。神悟凉生榻 士貞。 情闌日在楣。澆書痕尙濕 步庚。 攤飯夢初疑。看看烟霞晩 公默。 行吟石磴危 孝直。</text>
<title>壬申人日䦰韻聯句 時有西亂故篇中及之</title>,<text>今朝晴且善。元化陰沴黜 君善。 舊交旣枉存。年光或恐失 元一。 金花迓節姸。柏葉供人苾 步庚。 世苦哇如鶂。墨香嚼同蜜 君善。 農候問父老。泮課告子姪 元一。 脚輭能躡屐。手戰猶試筆 步庚。 嘉辰不可孤。良晤誰與匹 君善。 歲味喜羡餘。盤飡詫眞卛 元一。 雪消巖之阿。春動衡下泌 步庚。 景物識變㨎。時序屬譔述 君善。 膏柔土釋脉。氣融木繩實 元一。 山田遍葱䔉。澗宇擬橡栗 步庚。 內經忝仙班。外史陞閒秩 君善。 還丹煉我鼎。虗白生其室 元一。 自歎容已槁。所嬌髧全漆 步庚。 園林色隨殊。谷鳥聲漸暱 君善。 祈糓適上辛。驗蓂遽涉七 元一。 依依占夢魚。啞啞戲曆橘 步庚。 牀梅焉用冶。茶烟不須窒 君善。 荊楚遺俗傳。唐宋故事詰 元一。 志業當使堅。聲名敢要溢 步庚。 天心政振蟄。賊首將傳馹 君善。 廊廟恢籌策。將帥勞沐櫛 元一。 邊報休浪驚。京儲固帖謐 步庚。 松舘梳素髮。芸窓檢緗袠 君善。 家誦康衢月。民仰太皞日 元一。 小哉長隱樊。樂矣獨抱膝 步庚。 緖風羣生和。靑雲庶績吉 君善。 詩有草堂寄。詔從金門出 元一。</text>
<title>峭蒨東齋夜話聯句</title>,<text>卜築雖京輦。幽深卽遠郊 而已。 凍雲籠砌竹。晩雪壓檐茅 峭蒨。 來客初開徑。棲禽數換梢 數里。 風燈斜結穗。氷硯細凝膠 畫舫。 纈眼花生暈。盈襟水息泡 而已。 榮名隨濩落。奇氣困咻呶 峭蒨。 掩脛年三柕。充腸日兩庖 數里。 詩書貧更讀。巾櫛懶常拋 畫舫。 卧閱宗君畫。生觀向子爻 而已。 壤歌畊與鑿。楣頌茂兼苞 峭蒨。 葱本從兒蒔。酒方任媍抄 數里。 圍碁參變幻。覓句競推敲 畫舫。 星月通晨白。冬春逼歲交 而已。 明時誰荷簣。暮境獨懸匏 峭蒨。 作者休招隱。移文欲解嘲 數里。 骨癯愁鍛鍊。神曠物容包 畫舫。 蛇影疑添疾。雞窠老願巢 而已。 此君能忘肉。旨蓄足當肴 峭蒨。 無乃道相近。有如天所敎 數里。 擬同摩詰咏。何異孟城坳 畫舫。</text>
<title>庚辰太歲日卛更齋聯句</title>,<text>春候異晝晡。山雪遞晴霿 好古。 堦陳螘初屯。林巢鵲未羾 而已。 依樹草屋孤。速鄰布衣衆 峭蒨。 蒔藥闢一區。充書安數棟 數里。 道似鶯遷喬。身如馬脫鞚 畫舫。 困誰羝羊藩。觀豈醯雞罋 好古。 新蓂驗弦低。太蔟看律中 而已。 園萌暗承暄。檐梢柔釋凍 峭蒨。 出爲友朋牽。居與兒孫弄 數里。 晏梳掠霜莖。宿酲嚔寒齈 畫舫。 快斷帝懸牢。叱留羲馭傯 好古。 皛飯忘客嘲。粱枕悟宦夢 而已。 豈徒稱善諧。還是寓微諷 峭蒨。 歌驥打壺乾。檢蠧就簾烘 數里。 愛人遂及烏。到門休題鳳 畫舫。 調高蔡琴焦。工劬桑硯礱 好古。 講劒詫龍騰。搜詩學鳥哢 而已。 歡可以消憂。逢輒欲無送 峭蒨。 已矣當曳泥。彼哉敢指蝀 數里。 酒香道心和。文佳已頭痛 畫舫。 閑思醉白堂。老憶燒丹洞 好古。 吏隱難遽招。吾衰疇與控 而已。 節食病猶綿。隨事神亦懵 峭蒨。 早朽過於潘。長貧知有仲 數里。 三緘雖戒存。一得堪愚貢 畫舫。 撫松恐成胝。窺梅驚開瞢 好古。 忍析故交膠。寧絶嬌稚湩 而已。 舌耕詎祈豐。手談非惹閧 峭蒨。 相望隔星參。莫使散雨涷 數里。 更待花滿天。還來索千㔶 畫舫。</text>
<title>捴戎新營對月聯句</title>,<text>積雨經旬歇 而已。 欣看月色佳。褰簾如舊友 存齋。 連榻抵丰娃。夜淨難成夢 而已。 人閒剩照懷。晴華浮衆壑 存齋。 凉意集孤齋。小沼新開鏡 而已。 長藤碧鶉緺。虗明松下路 存齋。 橫豎澗邊崖。就爽頭仍櫛 而已。 搜奇手欲叉。柯遷時有鵲 存齋。 草聒謾多蛙。繞樹還追鄴 而已。 籠沙更憶淮。浮圖疑水卧 存齋。 飄雪認庭埋。弦滿增軍衛 而已。 輪淸破谷霾。度川光動石 存齋。 穿木氣交荄。天濶冲襟展 而已。 峰高望眼揩。桂丹何歲自 存齋。 楡白此宵皆。送客城闉隔 而已。 留僧几簟偕。短腔歌似怨 存齋。 半偈理無乖。斗粟迷塵臼 而已。 升平屬泰堦。鐸廵紅腐窖 存齋。 笳隱綠沉槐。涓露澄肝肺 而已。 輕颸濯骨骸。古文牽汲綆 存齋。 硬韻趁抽牌。吮筆忘幽獨 而已。 揮觴間謔俳。山河偏映戶 存齋。 蟾兎暗隨鞵。已遍東西瀼 而已。 應通十二街。王孫吹玉管 存齋。 兒女拜金釵。爭似淸都宿 而已。 泠然濁垢排。役休從庶匠 存齋。 境勝有吾儕。下界方酣寢 而已。 高窓正欵諧。漫游涵藻荇 存齋。 遙想溢荊柴。良話成燕坐 而已。 希音絶鄭哇。何須三五滿 存齋。 今夕到雞喈 而已。</text>
<title>晨起聯句</title>,<text>枕凉千澗水。樓曙一峯霞 衍夫。 坐指晴暉出。蟬聲碧樹家 元一。</text>
<title>晩眺聯句</title>,<text>林晩烟霏積 元一。 川晴水色高。臨風空倚杖 衍夫。 客思更忉忉 元一。</text>
<title>曉枕聯句</title>,<text>岧嶤畫閣倚高峯。寂寂靑燈對爾儂 元一。 軍郭數星鳴曉角。水村明月度遙鍾 衍夫。 深窓更續㱕家夢。勝地虗疑出世蹤 元一。 一樹槐凉蟬欲噪。滿簾蒼翠映重重 衍夫。</text>
<title>晏坐聯句</title>,<text>深峽雨絲橫 元一。 亂蟬秋意生 衍夫。 人㱕羣木靜 元一。 暮角閉軍城 衍夫。</text>
<title>麗正堂新秋聯句</title>,<text>舊約今初踐 樂道。 香山履道坊。簦擔盟獨記 元一。 簪盍意何忘。颯雨纔摧熱 元瑞。 新秋未産凉。坐堅譏結夏 文初。 行健喜飄商。金律能穌病 步庚。 壺氷止發狂。蟬喧搖遠樹 虞衡。 螺翠翳踈篁。懶養衣巾廢 勉之。 閒偸簿領忙。微誠躬扇枕 膺模。 至樂弟連牀。留客瓜爲饌 元一。 呼兒蕙作纕。硯南編袠亂 膺模。 園北菜蔬香。窓午槐陰直 樂道。 簾晴茗味長。絳冠花是鳳 文初。 蒼角石疑羊。剖碧談侯邵 步庚。 含消認谷張。挂圖川謂輞 元瑞。 臨篆字搜倉。玩賞隨時護 虞衡。 題評觸處詳。煩思河朔飮 勉之。 困入黑甜鄕。槽壓頻消露 膺模。 鐺饙欲熟粱。蟻輕黏渴吻 元瑞。 蠅黠集眵眶。赤躶非相浼 文初。 淸斟各自量。星占牛女會 步庚。 旱惜燕鴹翔。風寂中庭草 元瑞。 泉纖半畝塘。案蓂看節變 元一。 匣鏡歎年芳。鴝眼朱餘點 膺模。 蟾臍玉吐光。膝穿容管榻 樂道。 螢聚準車囊。靑裊燒雞舌 文初。 黃團劈蟹匡。同遊慚附驥 虞衡。 聯唱類求凰。北海賓常滿 勉之。 東山妓敢將。趣無贏晤室 膺模。 詩或拙逢塲。食淡延齡𧗱 元瑞。 神怡却暑方。醫經尊國老 元一。 公暇免山郞。近局論交密 膺模。 嘉辰接宴良。欣欣歌播藻 元瑞。 卒歲共徜徉 樂道。</text>
<title>東方姓譜歌</title>,<text>古者人無名而有姓。姓之尊且顯可知矣。其始不知爲幾姓。而祖考之所自出。子孫之所自分。宗支得姓。爵邑爲氏。氏與姓。同條而異貫。後人不爲究辨。通謂之姓。曰有萬姓字彙。以趙爲首。傳稱皇帝姓。疑作於有宋之世。而聞而未及見。曰有萬姓統譜。以韻類次。似出明淸間。而此皆據中州而言。我東方舊無氏姓攷。心常恨之。嘗閱陶谷相公遺集。末係東國姓。而云某姓某姓著姓也。某姓某姓稀姓也。某姓某姓僻姓也。按集錄而照帳簿。猶有漏者。竊欲幷葺合撰。以附掌故者。而倣姓譜則不當中州姓百之一。未足以成編。倣姓彙則恐或近於東俗所稱六姓。而大姓名閥有難上下。故乃敢掇當時之見行。補陶集之不載。凡三百十有餘姓。姓而氏氏而姓。儻如邃古之世。三百而爲千。千而爲萬。萬而億兆。則豈特中州之姓彙姓譜。譜以作歌。僭擬吾東方於千萬年之頌。昔夫箕王。來拓藩邦。化成陶甄。澤施洪龎。順奉侯貢。赫高和馮。吾鮮合一。元卜宅鄷。池郭堅固。錢米林芊。端陽方昇。崔南何騫。珠宮綠李。萬葉彌芳。天祐克肖。景壽永昌。強于秦楚。睦於蔡魯。思仇頓析。邢芮扈附。溫凉玉燭。時物吉邕。䨓尹龔杜。台登偰龍。公卿章甫。都兪承弼。素朋慈敬。實愼刑律。盧牟黃唐。班伍華禹。甯斧思榮。荊聶知瞿。孔孟程朱。門路森直。牛弓柴閔。信占標則。荀揚京丘。毛萇鄭玄。宣陳簡冊。史魚任權。徐陰僧庾。曹嵇潘陸。沈宋韓柳。江河原谷。孫吳廉白。彭耿韋朴。姜葛全智。伊間表卓。畢晉俊良。包羅尋延。辛諸魏翟。車乘具員。價判薛卞。才勝趙梁。賓傅段嚴。胡浪蘇張。童蒙翁艾。康莊咸賀。片田雙井。燕安余舍。牙琴皮几。曲房桓裵。種茶濯麻。對水部梅。袁楊蔣柏。劉桂邵瓜。夜甘桑郞。翌汎鞠花。夏殷異尙。郁文宗周。丁乃太平。申慶千秋。董賈馬范。金石鍾呂。骨奇乜別。那邊印許。複姓扶餘。皇甫獨孤。司空司馬。石抹令狐。鮮于東方。南宮西門。鴌㸴蒼國。未詳不論。</text>
