<title>牛坡舊亭。仲父呼韻命題。丙辰</title>,<text>西風吹古亭。大野一秋色。霜落稻田黃。日照楓溪赤。樵歌薄暮起。荒村雞犬寂。</text>
<title>江樓春日 辛酉</title>,<text>吾詩得意有新題。昨夜輕風拂柳堤。深巷閉門無箇事。杜鵑花落恠禽啼。</text>
<title>二憂堂。敬次仲父重修韻。甲子</title>,<text>乘春頻出郭。孤眺每於斯。喚雨鳩移塢。銜泥鷰掠池。滄桑餘淚在。邱壑夙心宜。不盡摩挲感。苔痕上壁詩。</text>
<title>與戚叔渼湖金丈 元行，李子詩 興重，李士文 命彬。舟溯黃驪。和金丈韻。</title>,<text>靑靑江中柳。離離岸上芷。孤舟只一葉。四顧若無涘。湖山自窈窕。雲物况淸美。揚舲泛虛無。鼓柁凌渺瀰。空翠若可攬。水鐘惟遠寺。回頭學士亭。極目淮翁里。風流散餘照。往跡寄逝水。鳥何鳴春臯。魚何浮夕沚。斜光澹無際。逸興浩未已。乘流任所如。不復問行止。漁歌彼誰子。扣枻方泳矣。</text>
<title>雲巖遇漁船買魚</title>,<text>擊汰中流生曉煙。微茫隔水喚漁船。終宵釣得知何許。三隻金鱗五十錢。</text>
<title>上下灘歌。和渼湖丈。</title>,<text>朝看上灘船。暮看下灘船。下灘雙楫舞。上灘百丈牽。十里灘五里灘。衝波怒石相鉤連。一船超忽如走坂。一船間關如登天。篙工持楫刺船頭。船重水激愈不前。上灘之船何太勞。下灘之船何太便。隣師勸酒誇趫捷。飛箭脫弦驚鴻翩。上灘船下灘船。咫尺難易又何懸。時來帆送南昌閣。勢去檣折瞿塘艑。世間物理本無常。急流何况多傾顚。</text>
<title>舟中得聲字</title>,<text>江草江花不盡晴。楊根古縣渺茫程。城空欲問溫王跡。樓古猶憑鄭老名。湖海心方千里濶。風埃身已九分輕。孤舟時逐浮鷗去。遐興風灘寄櫓聲。</text>
<title>又得舟字</title>,<text>且置山中屐。聊登水上舟。鶯啼三月晩。花發二陵幽。蕭寺蒼茫迹。蘭洲浩蕩愁。淵翁有詩句。物色少分留。</text>
<title>過甓寺。和渼湖丈。</title>,<text>迢迢理檣楫。杳杳事征徂。春水漾琉璃。小舟如鷗鳧。帆前收衆色。雲物爛名區。沿洄了洲潊。依微問川途。前朝有戰伐。廢城婆娑孤。朱樓勢縹緲。白塔影有無。停橈問古臺。落日低長湖。詞翁餘大筆。老師留浮圖。楓杏自古今。恠鳥跳魚俱。吾行已遲暮。禪劫亦斯須。浮生等彈指。勸君恣遊娛。淸詩爲君酬。美酒爲君沽。終須溯丹邱。永託安期徒。</text>
<title>同渼湖丈及子詩，士文，閔擇之 百善。舟遊神勒寺聯句。</title>,<text>解纜方遲日。承。 揚帆更遠洲。沙平兩眼逈。文。 波濶一身浮。柳岸尋漁艇。擇。 花巖折酒籌。水雲流澹澹。詩。 鷗鷺泛悠悠。塔勢臨江湧。春。 鐘聲出院幽。停橈每古壁。承。 移席復高樓。短碣空留字。文。 蒼杉不記秋。湖山餘勝槩。擇。 文墨愧前修。難問蒼茫跡。詩。 猶成汗漫遊。危臺餘落日。春。 長嘯下孤舟。承。</text>
<title>東臺與渼湖丈得韻共賦</title>,<text>東臺形勝尙崢嶸。樽酒登臨是日淸。三夜漁舟吾輩事。百年詩板古人名。高僧寺塔孤花落。聖祖園陵老樹平。物色錦囊收不盡。芳洲回首有餘情。</text>
<title>次渼湖丈韻</title>,<text>不盡詩情畫意多。輕風拂幘任攲斜。扁舟穩放中流下。十里鶯聲一夢過。</text>
<title>守夜 丁卯</title>,<text>第一雞聲動。明朝太歲辰。悲歡幾時跡。衰壯廿年身。盤頌椒花夜。樽浮柏葉春。挑燈强不寐。相守兩三人。</text>
<title>與人遊挹淸樓</title>,<text>蒼茫世與孤舟遠。澹泊吾兼數子淸。今夜月明仍酒熟。直須乘興訪江城。</text>
<title>龍湖春日</title>,<text>不盡吾樓眺。山雲自卷舒。松聲侵隱几。花氣暎觀書。獨立惟聽鳥。相看已忘魚。西疇將有事。料理又巾車。</text>
<title>舟遊白馬江 辛未</title>,<text>談笑興亡酒一缸。山河寂歷滿篷窓。金湯自古終難恃。顯慶碑前卽馬江。</text>
<title>沁州有感 壬申</title>,<text>殘城敗堞也難過。觸目其如感慨何。軍國深憂庚甲少。山河遺耻丙丁多。書生有淚空看劒。鎭卒無眠且枕戈。三老碑文千古在。黃雲落日更摩挲。</text>
<title>趙繼伯 宗溥 將永歸鏡湖。與元子靜 仁孫 往餞之。臨罷子靜有詩。走次以贈。</title>,<text>天時人事一回頭。酒盡燈殘奈別愁。會待春風吾亦逝。桃花浪上有扁舟。</text>
<title>舟泛鏡湖。贈趙繼伯。</title>,<text>江湖生計問如何。船上靑魚巿白鹺。十字街頭千百戶。居人最說李生家。其二千船鼕皷一時生。亭午帆風五兩輕。爭道春潮今日好。黃昏應宿錦江城。其三芬華無跡我徘徊。百濟興亡但一臺。最是湖山二三月。東風花落子䂓哀。其四門前春水浸平灣。半夜河豚欲上灘。却恐朝來花事盡。扁舟載酒過臯蘭。</text>
<title>金參議 文行 輓</title>,<text>乾坤日覺鳳麟稀。軒鶴梁鵜自古譏。缺陷無如斯世界。靑山今又送君歸。</text>
<title>爲覲仲父。赴端川謫所。曉出都門口占。癸酉</title>,<text>長物惟孤劒。吾今賦遠遊。關河千里淚。宗國百年憂。白霧山將曉。黃雲野始秋。羇懷兼物候。搖落易生愁。</text>
<title>夜宿淮陽</title>,<text>近塞多風雨。長途但弊裘。五噫梁子恨。九辯楚臣愁。立馬花江夕。聽鷄麥坂秋。他時說今夜。葉落宿東州。</text>
<title>高原途中。疊前韻。</title>,<text>落日長程遠。寒霜季子裘。飄蕭自行色。寥落竟羇愁。倚棹龍江夕。停鞭鶴野秋。城笳兩三曲。夢斷漢南州。</text>
<title>龍興江</title>,<text>龍興江水碧連空。萬歲千秋護閟宮。一幅天人眞氣象。虬髥日角畫圖中。</text>
<title>咸興途中</title>,<text>太濶咸州野。無臺可望家。天從鵰外遠。山向馬前多。落日登樓賦。秋風出塞歌。長程新物色。目極意如何。八句一作吟興奈吾何。</text>
<title>九日敬次仲父下示韻</title>,<text>霜露邊城氣候凉。黃花白酒欲吹香。龍山落帽今成昨。天末行人始憶鄕。其二西風烏帽鬢蒼凉。老屋荒籬菊也香。欲把茱萸成强飮。風流不似在家鄕。</text>
<title>臨歸拜呈仲父</title>,<text>黃茅白草逈連空。謫屋荒凉似梵宮。東北之間惟有海。秋冬以後每多風。亦知天地陽無盡。方信詩書道不窮。回首雲山頻涕淚。江魚塞鴈兩怱怱。</text>
<title>北靑與主倅李孝伯 河述 共賦</title>,<text>山川搖落獨登樓。物色分留古塞州。丞相祠前雲渺渺。侍中臺外海悠悠。西風遊子悲何事。落日孤鴻去不休。珍重使君留客意。小娘低唱曲終頭。</text>
<title>過元山</title>,<text>靑海營前去鴈遲。高原城上角聲悲。書生空抱安邊策。匹馬秋風兩袖垂。</text>
<title>自長湍舟還洛城。舟上拈韻。甲戌</title>,<text>一水流無極。孤舟汎自如。柳深都尉宅。松老相公墟。海日鯨魚靜。天風鸛鶴疎。浮家元是好。搖櫓不妨徐。其二遠水明如鏡。孤篷穩似亭。渚禽飛歷歷。村犬吠冥冥。島勢憐平眺。潮聲怕近聽。塵纓猶可濯。一笑過滄溟。</text>
<title>以副修撰言事被嚴譴。將配濟州之大靜縣。吟一絶。示座中諸人。</title>,<text>明時放逐古人寃。臣罪臣知敢有言。絶海奇遊知聖賜。凡山誰比漢挐尊。</text>
<title>馬上次明人韻</title>,<text>一日嚴程了四州。長城夜雪欲侵裘。山高易礙歸家夢。地遠難消去國愁。世故崎嶇惟道路。羇懷寥落只歌謳。微臣到處君恩大。山水今行亦勝遊。</text>
<title>庶叔一初 復彬 爲別余至海上。驚喜輒賦。</title>,<text>秉燭渾如夢。悲歡更此中。客程千里雪。郡角五更風。地到南溟盡。天從北極通。相看無限淚。非是泣途窮。</text>
<title>古達津</title>,<text>世事今窮海。羇蹤古達津。京書時不至。鄕俗日相親。浦柳猶含凍。江梅已放春。禁愁那可得。無酒送佳辰。是日適立春。</text>
<title>放船</title>,<text>鰍雨蛟風次第平。海神猶慴諫官名。男兒眼目從今大。千里層濤視一觥。</text>
<title>過大海</title>,<text>萬里孤舟勢。春風更浩然。秖看天在上。方信海無邊。寵辱皆身外。安危只目前。蓬瀛還咫尺。遲我有羣仙。更一作汎。</text>
<title>舟泊禾北浦</title>,<text>極目長波淼遠灣。天風吹我到瀛山。也知此謫光華大。二父高名卅載間。伯父都正公坐壬寅禍。癸卯配旌義。仲父判書公言事。辛亥謫大靜。四句及之。</text>
<title>濟州牧</title>,<text>何限登臨勢。虛樓接太淸。雲開王子國。潮落侍郞城。海藿憐民業。山柑見客情。滄波已萬里。不復夢秦京。耽羅高夫梁三姓之後。曾不與三韓相通。新羅時高厚，高淸始入朝。國號耽羅。賜王子星主名。</text>
<title>樓臺</title>,<text>地勢蒼龍拆。天文朱雀開。誰知鰲背上。還有此樓臺。</text>
<title>效竹枝詞體</title>,<text>鯨齒嵳峩更虎頭。勸郞休上販茶舟。蓬瀛自古風波惡。莫道今來是緩流。</text>
<title>柑山謫中遣懷</title>,<text>俯仰成何事。浮沉笑此身。可憐秦逐客。猶作楚醒人。寤寐憂明主。安危望大臣。東風吹不盡。愁殺白蘋春。</text>
<title>漫書</title>,<text>東西歧路奈多艱。書劒吾方臥此山。世態如今多白眼。人生從古少朱顔。看鵶每自朝憑檻。畏虎何曾夜閉關。孤往有時成遠望。鸞笙如接渺茫間。耽羅從古無虎豹。居人夜不閉戶。六句記實。</text>
<title>雜詠</title>,<text>宮納營供次第蠲。國恩還向島民偏。雖然海涸魚難得。一尺纖鱗直百錢。</text>
<title>敬次仲父壬子大靜謫中韻</title>,<text>寥寥寂寂少人尋。一任繁霜兩鬢侵。戀土越人從古感。憂天杞客卽今心。桄籬倚杖春星淡。板屋挑燈夜雨深。苦竹黃茅迷遠望。飢烏纔歇又啼禽。</text>
<title>卽事</title>,<text>北闕思君日。南荒禦魅時。月殘舂女怨。天濶棹郞悲。暮氣山鴉靜。春容野馬遲。鄕園多少意。昨夜夢先之。</text>
<title>蒙恩移配海南。到濟州牧。次洪進士 九瑞 韻。乙亥</title>,<text>巖花野草漸斑斑。春盡吾猶滯海灣。民業桑麻能自適。客蹤萍絮未曾閒。來時已逐鵬南徙。去日應同鴈北還。也有剛風吹健脚。明朝與爾共登山。</text>
<title>登漢拏山絶頂。天氣極淸明。拈韻記見。</title>,<text>不有攀蘿苦。那成採藥緣。海眸何渺渺。風腋自翩翩。仙子鞭羊石。神翁飮鹿泉。何須生羽翼。然後始登仙。</text>
<title>舟上</title>,<text>不恨吾行遠。方知聖渥巍。孤舟八百里。載得月明歸。</text>
<title>漂泊楸子島</title>,<text>積水西南混太空。客程愁雨更愁風。明時不盡離鄕感。異代難尋闢國功。萬里魚龍春浩蕩。一村鷄犬夜䑃朧。而來世界無空濶。願欲將身老此中。</text>
<title>海南謫中書事</title>,<text>北客難隨南鴈翔。羇愁別夢兩茫茫。魚龍百里潮聲遠。鷄犬千村野色長。倦態每依筇竹杖。枯形欲製芰荷裳。春風嫋嫋吹遊子。何處登高更望鄕。</text>
<title>次他集韻</title>,<text>斷臯憑晩景。天盡海悠悠。遊子登樓感。商人解纜愁。蘋春鷗浩蕩。荻月鴈飛浮。却憶南隣叟。漁歌向遠洲。</text>
<title>遣懷</title>,<text>歧路東西奈老何。風霜鬢髮易成皤。山門送客孤雲在。海國逢春苦雨多。桃葉至今蠻女唱。竹枝從古楚人歌。吾行剩了文章債。千里滄溟一笑過。</text>
<title>荐棘後書事</title>,<text>高籬仍短屋。獨臥意愀然。赤漲遙山雨。靑浮近郭煙。簾風蚊蚋散。墻日蝮蛇懸。長夏詩書業。誰禁此味專。</text>
<title>趙生 鎭億 自順天僑居。遠訪棘中。臨別書此贈之。</title>,<text>陳迹凄凉歲十三。香南硯北幾相參。華陽古寺殘鐘在。灰劫應憑老衲談。其二心中何限不平多。卽事蕭條往事嗟。湖海百年歌一曲。吾窮更奈爾貧何。其三世事天時合閉門。朝耕夜讀昔賢云。也知一戒三緘是。南土人情子亦聞。</text>
<title>棘中漫書</title>,<text>缺月疎星遠杵雙。羇懷寥落付深缸。松杉夜靜烏鴉郭。菱芡秋晴鴈鶩江。歲色駸駸惟客鬢。時憂耿耿獨余腔。行藏點檢還堪笑。幾度危檣犯遠瀧。</text>
<title>又用瀧字遣懷</title>,<text>萬事寥寥獨倚牕。孤懷寂寂對空缸。初心已遠靑牛峽。舊約將寒白馬江。竹勁似人猶有力。樹枯如我欲無腔。明時薄竄聊爲爾。堪笑韓公昔謝瀧。</text>
<title>蒙宥還到露梁</title>,<text>年侵臘逼鬢全皤。獨夜悲歌缺月過。未信聲名千古重。方知憂患百年多。人情毁譽何關爾。吾道窮通且任他。古渡虛亭時入望。不堪餘淚更滂沱。</text>
<title>李內翰楗仲 命植 洪侍讀叔行 景海 送詩求和次其韻却寄 丙子</title>,<text>玄氷皓霰一樓空。書史琴樽淡淡中。茅屋挑燈纔夜雪。梅籬倚杖忽春風。塵埃倦跡人將老。江海初心歲又窮。苒苒天機兼物態。隔溪新月小簾東。</text>
<title>與人共賦</title>,<text>山川仍節序。蕭颯意如何。簾氣晨霜重。簷聲夜雨多。江蘭楚客賦。山木越人歌。物化無停極。昏鴉接翅過。</text>
<title>尹伯常 蓍東 以正言言事忤旨。放逐嶺南。約會仙遊洞。拈三淵集韻共賦。戊寅</title>,<text>龍跡千年遠。吾遊兩日奇。已看天地造。那許鬼神窺。噴欲鼉身伏。跳應鶴翅垂。羇愁與世故。於此便忘之。</text>
<title>又與伯常。次明人韻。</title>,<text>不盡遲回感。仍成汗漫行。潭龍猶雨意。溪鳥亦春聲。掃石仙蹤冷。評山客眼明。芒鞋他日約。惟有衆香城。</text>
<title>山齋秋日</title>,<text>巾屨今山下。檣帆昔海中。萍蓬憐客跡。稻黍見民風。隱几泉聲闃。携藜野色空。關身盡幽事。候月過橋東。</text>
<title>生涯</title>,<text>生涯新買有籉簑。也道金簪不換他。暮雨漁舟三四點。君家剩占少風波。</text>
<title>洛客有來訪者。書以贈之。</title>,<text>自愧蘭芝室。難成桃李蹊。燈前方主客。山外自輪蹄。鴻遠終何向。鷄寒不已啼。明年期再訪。春水茂陵溪。</text>
<title>訪尹友誨甫 獻東 鶴洞新莊。歸路口占。</title>,<text>倦矣騎牛客。誰知舊玉堂。東風吹十里。吟過野茫茫。</text>
<title>與尹伯常，沈伯修 念祖 同行歸楸山。馬上呼韻共賦。己卯</title>,<text>客路何曾盡。閒忙閱去留。妻兒三月戀。鞍馬十年愁。山遠松杉夕。江寒葦荻秋。逢君成後約。圓月水明樓。</text>
<title>冬至副使趙參判 明鼎 赴燕路。歷入穩話。遂次留別韻以贈。</title>,<text>已任今行遠。難爭此臥深。閒忙千里迹。離合十年心。地到龍城濶。天從鶻峀陰。燕歌有餘響。相送不平吟。</text>
<title>舟歸東坡。與元兒及從子寅喆，康生錫彥共賦。庚辰</title>,<text>吾行三月暮。天氣半宵淸。依棹俄蠶嶺。揚舲忽鳳城。回頭洲月落。極目海雲生。不盡桃花水。歸歟鱖可羹。</text>
<title>鏡浦臺</title>,<text>無限湖山無限樓。平生眼目海東頭。銀河赤岸澄如彼。何處堪容世界愁。</text>
<title>訪洛山寺</title>,<text>平明策馬訪招提。老柳寒松隱大堤。佛祖幽龕徵碧窟。仙郞高舃想丹梯。權金堞古秋雲逈。河趙臺空夜月低。猶有湖山舊物色。街兒爭唱白銅鞮。</text>
<title>洛山寺</title>,<text>浩浩雲煙沒。浮浮日月來。笙簫竟渺邈。巾屨乍徘徊。倚枕聞鯨吼。開窓見鶴回。淸宵餘興在。更上義相臺。</text>
<title>淸澗亭。復用前韻。</title>,<text>髣髴銀臺與玉樓。秦童漢使去來頭。塵埃白髮人多少。誰向麻姑問此愁。</text>
<title>海山亭。又用前韻。</title>,<text>千金不換一名樓。大老題詩在上頭。海濶天高無處仰。至今猶想泣麟愁。</text>
<title>復用前韻。贈高城太守沈士遠 公猷。</title>,<text>十里龍山五世樓。吾家亦在瀼西頭。佳人解唱歸來賦。明月蘆花夢裏愁。</text>
<title>三日浦。復用樓字韻。</title>,<text>湖光山色澹盈樓。菱唱蓮歌渺渺頭。不與永郞同此覽。海棠花下獨歸愁。其二寥朗笙簫客倚樓。西風松老古欄頭。仙家甲子須臾事。三日應知萬劫愁。</text>
<title>自夢泉寺。棹入四仙亭。</title>,<text>石老松蒼度幾齡。埋香碑下繫孤舲。湖山泱漭仍三界。仙佛蒼茫共一亭。秋色摠歸紅葉寺。雨聲多在白蘋汀。菱歌唱斷無人見。三十六峰空自靑。</text>
<title>叢石亭</title>,<text>神鞭鬼斧豈其痕。天水中間仰更尊。浩浩方知千劫閱。亭亭那許八風掀。遐心北極如將拱。活勢東溟若是呑。未遇方平論此理。夕陽空復倚層軒。</text>
<title>復用樓字韻</title>,<text>多生餘債又玆樓。鯨海鰲山不盡頭。仙侶看吾應拍手。軟紅塵裏白紛愁。</text>
<title>喚仙亭。又用樓字韻。</title>,<text>朝別蓬萊十二樓。至今蹤跡海雲頭。喚仙臺上憑虛立。三島歸程萬里愁。</text>
<title>九龍淵</title>,<text>陰森三十六天開。一壑雷聲百魅摧。海日分光虹閃忽。崖風作勢雪翻回。</text>
<title>萬物草</title>,<text>山莫三神大。峰惟千佛高。吾遊於是壯。天造亦云勞。曉闕明冠珮。秋營整戟刀。笙簫同上下。難喚羽衣曹。其二地放千年秘。人忘一日勞。農淵未題品。洪尹偶翔翺。已覺因緣大。方知造化高。香城堪伯仲。此去更遊遨。萬物草。一名千佛洞。楊蓬萊以後。人無有窺之者。往年洪叔行，尹伯常始搜而得之故云。</text>
<title>白雲臺</title>,<text>千仞高岡一振衣。白雲臺上又淸暉。攀蘿逕秘僧留少。採藥山深客過稀。一瀑掛看霞渺渺。萬峰堆覺雪依依。金丹宿計今遲暮。安得喬松與共飛。</text>
<title>尋八潭</title>,<text>手拂峰霞濕。身齊木杪高。一川成幾瀑。飛沫灑征袍。</text>
<title>正陽寺。又用樓字韻。</title>,<text>晨鐘欲動正陽樓。巾袂飄颻又水頭。不識潭龍眠起否。洞天飛雨夜來愁。</text>
<title>長安寺。復疊前韻。留別沈士遠。</title>,<text>看水看山幾處樓。長安一飯五更頭。西風吹撼遊人夢。落木衰燈佛也愁。其二畫意詩情共下樓。雙輿分立一橋頭。溪流不盡秋來響。摠爲遊人出谷愁。其三山霧溪雲繞佛樓。虹橋立馬一回頭。秋來萬二千峰月。應會仙郞去後愁。</text>
<title>遊松京馬上口占。辛巳</title>,<text>故國花如海。征鞍上早暉。春聲數鴈過。暝意一鴉飛。立馬江橋遠。聽鷄野店稀。圃翁遺廟在。隔水薦薇歸。</text>
<title>又賦</title>,<text>開城遊女踏靑歌。家國興亡奈怨何。千古秦淮同一恨。隔江明月後庭花。</text>
<title>謁崧陽書院</title>,<text>遺宮俎豆儼巾袍。千古綱常一棟高。回首雲臺多甲第。可憐今日半蓬蒿。</text>
<title>善竹橋</title>,<text>山河不盡古今悲。舊國城池半是非。百死精忠歌一曲。路人猶拜侍中碑。其二碧血丹心問少多。荒橋斜日一鴉過。至今有恨東流水。摠爲行人咽不波。</text>
<title>訪尹友誠仲 顯東 高浪新莊</title>,<text>十里尋朋至。千峰抱野廻。鳧鷖一江出。鷄犬數村開。偶立猶楓壁。相携可檜臺。冠童春後約。花發片帆來。</text>
<title>舟中與尹誠仲。共用東坡十月望黃樓韻。</title>,<text>風煙未覺古今殊。千載奇蹤此一區。物色仙翁不相待。風流吾輩更堪圖。蒹葭遠意冥冥渚。鷗鷺餘情泛泛湖。明月孤舟波上下。人間誰得此宵無。</text>
<title>被嚴譴黜補鍾城。書此以識。</title>,<text>余於元宵。夢登一高樓。氷江雪色。宛是邊塞光景。憑欄吟一句詩。詩曰樓臺一十年前眼。花柳三千里外心。樓上有大鐘。隨聲相響。如山鳴谷應。覺來不知其爲何兆。是歲冬。擢授灣尹。登筵固辭。觸忤天怒。黜補關北之鍾城府。銀臺諸公。皆以鐘聲之夢。爲今日之讖。始覺人生亦無奈天定。東門席上。遂書此示送行諸人。未到愁州已欲愁。關雲磧雪路悠悠。邊樓物色吾能說。半夜鐘聲一夢遊。愁州鍾城一號。</text>
<title>出興仁門</title>,<text>翩翩皁蓋出靑門。萬里吾將隔九閽。昨日觚稜今夜夢。悲歌歲暮感君恩。</text>
<title>綠楊途中有感</title>,<text>明時放逐古人悲。歧路東西任所之。罪大故應誅兩觀。恩深猶得竄三危。乍登玉陛香煙襲。旋出金門禁漏遲。珍重吾兄相勉意。郵亭三日十篇詩。</text>
<title>過通溝路。用昨年楓岳詩韻。</title>,<text>多少仙臺與佛樓。金丹消息雪盈頭。明朝匹馬邊城去。尺霧狂塵幾處愁。</text>
<title>淮陽客舘。與主倅兪繼之 彥述，李大諫原明 宜哲 夜話。次繼之送關北伯趙台和叔韻。</title>,<text>敗絮飄蓬跡四方。長途日月馬玄黃。山川北望心猶壯。溟渤東臨眼始長。遊子眠桑餘戀在。仙人攀桂舊盟荒。雲臺宿處今千里。頭白關河雪淼茫。其二殘年爲客各殊方。太守門前落葉黃。已判關河千里遠。莫愁風雪五更長。遐蹤巖桂憐君老。舊學蹊茅愧我荒。可是故人臨別語。歲寒心事說茫茫。其三山榛澤菊憶西方。永夜悲歌髮欲黃。一代是非公議重。百年榮辱主恩長。文忠古廟關雲逈。元帥殘碑塞月荒。世事天時回首遠。北風旌蓋更微茫。其四旌旆悠揚出朔方。愁中逢別劇蒼黃。百年萍葉吾蹤遠。一夜椒茶客味長。落落離愁山月冷。迢迢歸計海雲荒。故人錦字懷中在。目斷天南意渺茫。時有禁酒之令。椒茶和五味子。以代杯觴故四句云。</text>
<title>安邊客舘夜坐。疊前韻。</title>,<text>惆悵關河獨倚樓。美人消息暮雲頭。隴山此去無多路。欲寄寒梅奈遠愁。</text>
<title>又疊前韻</title>,<text>乾坤寥廓獨登樓。世故羇心我白頭。千古詩翁同一意。關山戎馬亦深愁。</text>
<title>駕鶴樓。安邊之勝觀也。余於癸酉之行。不由此府。直從南山路來往。故未聞邑之有是樓。今年春。夢登一高樓。樓名駕鶴。及今行出是府也。山川物色。宛然是夢中光景。而樓名又與相符。始覺昔夢非虛。而萬事皆有前定。遂用前韻以識之。仍寄示兒輩。</title>,<text>殘雪疎鐘古驛樓。登臨物色一回頭。夢中與客曾來此。惟有湖山認我愁。</text>
<title>疊前韻。贈巡相趙和叔。</title>,<text>升沉榮辱本無方。我豈顔紅君髮黃。遊子衣裳關雪冷。征人刁斗磧天長。已驚風俗殊南土。須信朝廷重北荒。永夜相看殘燭在。羇心世故兩茫茫。</text>
<title>咸興妓李娘。以御史金伯剛 鍾正 詩來謁。卽席戲次其韻。使寄御史行中。</title>,<text>雲雨奇緣十二臺。風流御史夜徘徊。關河歲月風霜早。兩地愁腸日九廻。其二情短情長那復齊。夜深粧淚背燈啼。郞心也似風前柳。纔向東邊又向西。</text>
<title>題老妓芙蓉詩軸</title>,<text>門前鞍馬古今愁。流水飛花舊酒樓。當日紅顔人不識。月明時復按凉州。其二風煙不改古亭臺。十載歸來兩鬢催。爲問東園舊桃李。暖風晴日向誰開。其三忠臣遺表老娘歌。月落燈殘奈爾何。千古悠悠一般恨。關山歸去雪如花。</text>
<title>至日偶吟。寄江東太守李楗仲。</title>,<text>關雲塞樹渺西東。談笑依俙似夢中。得失吾應看北馬。行藏君莫問南鴻。百年世事終何極。七日陽心未是窮。一語故人三歎息。今來蹤跡任萍蓬。</text>
<title>有感</title>,<text>汲子治淮日。蘇翁過嶺年。向來惟夢寐。今去却因緣。馬度荒城雪。鴉啼古塞烟。軒墀長係戀。前夜夢依然。其二天地吾行遠。山川北路窮。望鄕猶有眼。許國更無躬。嶺色人歸雪。邊聲馬立風。生憎海上草。漂泊只西東。</text>
<title>摩天嶺</title>,<text>蜀棧三千遠。秦關百二高。蒼茫礙度鳥。孤絶怯攀猱。歷險容心謹。憑虛閱眼豪。孤臣有大罪。到此不言勞。</text>
<title>城津夜坐。風濤撼枕。拈明人韻志感。</title>,<text>滄浪鬢髮太無端。嶺雪關風道路艱。滚滚光陰將歲暮。悠悠旌旆又天寒。仲尼道學猶浮海。諸葛經綸謾出山。後夜受降樓上月。天時世故獨憑欄。其二黃沙白磧古來遙。竟日驅車不自聊。邊馬嘶寒風淅淅。官烏啼曙雪迢迢。笳因出塞聲翻海。劒爲登樓氣薄霄。悔不初歌遠遊賦。今來鬢髮白飄蕭。</text>
<title>途中雜詠</title>,<text>風沙莽濶此何邊。漢虜輸贏古壘傳。皇帝塚前惟落日。將軍墓外但荒烟。音書不到三千里。勳業將拋四十年。安得驊騮千萬匹。月中笳吹到祈連。</text>
<title>會寧途中</title>,<text>飄蕭雨雪杳東天。馬首靑山斷復連。少日聲名南斗外。晩年蹤跡北江邊。羇愁浩蕩雲中戍。歸計蒼茫海上田。故國音書千里濶。有時目渺鴈來前。</text>
<title>逍遙堂除夕。與繡衣金伯剛。拈韻共賦。</title>,<text>忽爾殘年感。迢然遠客情。不眠三皷動。相守一燈明。香火悲先壟。簪珂憶帝城。莫敎羌笛起。容易引愁生。其二兀兀惜年志。依依餞歲悲。人情懷此夕。天運更何時。夜席笙歌靜。寒城鼓角遲。留君成伴宿。餘興又詩帷。</text>
<title>西水羅。次壁上韻。壬午</title>,<text>忽已吾行遠。居然地勢窮。江連黑水北。天盡白山東。劒氣關雲斷。笳聲海月空。長安萬餘里。羇夢若爲通。</text>
<title>北行營。試文藝武才口占。</title>,<text>昇平刁斗臥春營。長白山高又海淸。胡姬弄笛梅花落。壯士分弓柳葉輕。</text>
<title>受降樓</title>,<text>擊劒高臺生遠虹。看吾三十八年踪。可憐自古英雄事。多在窮山絶海中。</text>
<title>白頭山</title>,<text>崑崙苗裔此孫奇。地老天荒獨不衰。撑極如將通氣息。揷雲方始見威儀。</text>
<title>登白頭山絶頂</title>,<text>控㧖屹然東北間。鴻濛一氣八荒寒。平分兩界滔滔水。遙拓三韓漠漠山。</text>
<title>次御史金仲佑 相翊 韻 癸未</title>,<text>太濶愁州野。征鴻我馬前。山容春戴雪。江氣曙浮煙。吏紱曾何業。朋簪又此緣。經行感物色。汀柳入新年。</text>
<title>因儒賢及大臣筵奏。命內遷。以禮曹參議承召還。過富寧兄弟巖。書一絶。</title>,<text>故國山川次第開。今來不上望鄕臺。丁寧寄語巖兄弟。一去遊人不再廻。俗語一過兄弟巖。後必再見。聊發此語以矢之。</text>
<title>歸山 不應召。自鐵原路。直還東坡。</title>,<text>已築茅茨靜。纔回旌旆遙。蘋花露氣夕。桐葉雨聲朝。水鶴看孤潔。山鷄聽寂寥。思兄不可見。怊悵望雲霄。其二有此軒樓靜。從他床几斜。髀殘曾日月。眉古更烟霞。圃雨翻瓜葉。籬風散豆花。田園舊物色。經歲我還家。</text>
<title>李承旨輓 甲申</title>,<text>曾聽三山譽一辭。有才無命竟如斯。時名鬼物徒猜耳。曩罪神天庶鑑之。一病吾知明主戀。七哀誰送古人詩。傷心未了平生語。尙記城南雪訪時。三山。李公台重號。</text>
<title>送春</title>,<text>一雨一風了一春。花開花落惱遊人。詩情不與韶光盡。黃鳥啼時綠葉新。</text>
<title>卽事</title>,<text>邈矣靑雲陌。悠然白日齋。奴功方野耒。僧約更山鞋。洗藥巖分蘂。烹茶澗拾柴。天機仍浩蕩。一笑步蒼崖。</text>
<title>海西巡路。過白川郡。望京畿山川。在海營任所○乙酉</title>,<text>笳角不勝鳴。夕陽官路平。每年形役苦。餘日鬢華明。曠野終無極。遙山空復情。那將此行色。眞箇作回程。余自甲申秋。三度行部。過是郡故三句云。</text>
<title>鳳山舘。次遂安南太守 玉 韻。</title>,<text>客路黃花發。雙旌歲一廻。朱顔拋我去。靑眼遲君來。志業中年感。文章上世才。賞音知有在。隨處問詩裁。</text>
<title>宣化堂。曉枕孤吟。奉通判趙寅瑞 。</title>,<text>世路從他鬧。官居得此幽。寒花仍小院。落木更虛樓。水月孤鵝警。天霜老鴈愁。故鄕魚稻地。歸思正堪秋。</text>
<title>有命八道方伯兩都守臣各進民隱詩。應製。八章</title>,<text>首陽之南。大海環焉。有屹其城。有翼其門。大營中處。四會五通。萬戶人烟。千里民風。王命臣來。于玆之按。乃旬乃宣。乃屛乃翰。右第一章。總論。倬彼溥原。厥土惟壚。高田多确。下田多淤。民曰咨哉。往歲大餓。富人則哿。貧人則那。無從貢賦。遑言粥飯。父母在上。庶解我慍。右第二章。述民農。民亦勞止。汔可少休。鶬鶊之春。蟋蟀之秋。明星有爛。在彼東方。士曰無褐。女曰無裳。或筐而桑。或機而纊。莫余云勞。亦貢于上。右第三章。述女績。維冬之孟。于官點名。旣閱于官。又試于營。西巿買韉。東巿買弧。云執之殳。爲我前驅。仡仡其勇。﨣﨣其武。願言效力。期門之伍。右第四章。述軍容。秩秩絃誦。濟濟冠衿。作人之效。其盛如林。鄕焉畏鬭。官焉耻訟。熙熙皡皡。同歸其統。非信何立。非禮何秉。庶無罪悔。以圖于永。右第五章。述儒風。潮頭如屋。港口如齒。問誰操舟。黃帽之子。施罟濊濊。打鼓闐闐。延坪之險。婦曰愼旃。小魚巿賣。大魚官供。厥供維何。月令之封。右第六章。述海漁。三元方回。萬彙維蘇。王言如綸。臣拜曰都。姬姓有詩。鄭俠有圖。豈曰文之。惟箴是須。提爾耳面。殫爾腹心。莫謂天遠。尺五之臨。右第七章。述方伯承命勸飭之辭。言折其葵。于陽之園。言采其芹。于海之田。瞻北極高。祝東皇仁。斂時之福。于以錫民。野有耕叟。街有謠童。太平之樂。吾與爾同。右第八章。述野民向上祈祝之辭。</text>
<title>還山 丙戌</title>,<text>吾復吾樓臥。靑山似太初。蘿風拂几席。桐露潤圖書。寵辱身無幾。行藏迹有餘。前江多宿浪。歸棹莫虛徐。</text>
<title>以副提學特授同副承旨。仍命換掌兵房。陪駕慕華舘。試武士。賡御製進宴日韻以進。</title>,<text>瞻聆中外溢歡情。寶座天臨法宴成。六十年回猶聖慕。萬千歲祝又臣誠。宮花日晏杯樽影。苑樹秋晴管籥聲。更有西郊戎事在。鑾輿三日出城行。進宴日。曾以禮房承旨進參。</text>
<title>宗廟大享日應製 命諸臣製進。以承旨居魁。有臯比之賜。</title>,<text>三更三點漏聲催。星斗蒼蒼曉色開。玄衮拜香誠始格。朱絃侑爵禮終該。羹墻聖慕今宵永。霜露宸心是月廻。景物隨時偏惹感。經秋紅葉錦成堆。</text>
<title>出棲四忠書院。與從弟安叔 榮慶 寅姪共賦。丁亥</title>,<text>春風欲上露江潮。極目煙雲閱暮朝。十日吾遊仍弟姪。百年人事可漁樵。瞻依城闕鐘聲近。指點樓臺帆影遙。更待辛夷花發後。芒鞋步入紫霞橋。其二島雪津氷一望消。輕舟不礙大江潮。忠臣古廟丹靑落。賢相遺亭草樹凋。閒日登臨多感慨。殘年棲息少喧囂。寒聲忽聽中洲鴈。薄暮冥冥度遠霄。</text>
<title>又賦</title>,<text>孤舟別浦路迢迢。楊子江頭上晩潮。半日江湖從汗漫。十年檣楫任飄颻。行看細浪吹菰葉。坐愛輕風着柳條。遙想故人東洛下。建章珂馬赴晨朝。</text>
<title>老圃趙判書 明鼎 近住露湖。復用潮字韻以寄。</title>,<text>隨意行藏不係朝。靑簑今已換金貂。帆高剩占江湖大。樓靜從敎巿陌遙。鴉鵲天機方落日。魚龍春意又新潮。圃翁小築成隣近。酒榼詩筒每見招。</text>
<title>四忠書院。次老圃韻。</title>,<text>中流自在一虛船。浪打風侵却逌然。寵辱相忘攲枕後。行藏却付扣舷前。百年過去誰非客。一日歸來我是仙。從此亭臺增物色。野花汀鳥管年年。</text>
<title>復次前韻。寄老圃。</title>,<text>樓下長江江上船。百年行止兩悠然。夕陽鷗鳥蒼茫外。春水魚龍浩蕩前。可是江湖容宰相。未應塵霧到神仙。他時擬續歸田錄。應記先生載鶴年。</text>
<title>牛坡舊亭。獨坐遣懷。</title>,<text>川聲嶽色坐來遙。杖屨徘徊不自聊。斷港芙蕖仍短葉。小堤楊柳已長條。春光滿目吾亭在。人事傷心客髮凋。斜日獨來還獨去。小山叢桂爲誰招。</text>
<title>自京歸山。路上口占。</title>,<text>不去將何事。先生國子官。齏鹽朝暮愧。杗桷古今嘆。海靄沾衣重。天風拂幘寒。來蘇古渡路。携得數詩還。是時方帶大司成。不就。</text>
<title>次澤堂韻。求和李東床季亮 采。</title>,<text>客策歸田早。吾樓占地幽。殘花從蝶鬧。深樹許鶯流。榮悴三年過。閑忙十日留。山妻能解事。佳釀爲卿謀。時新解禁酒之令。</text>
<title>次李郞季亮韻</title>,<text>寥寥寂寂一書床。千古離騷酒數行。槲葉籬荒晨掃雪。梅花屋靜午聞香。年來寵辱黃粱枕。老去行裝碧荔裳。不到塵埃吾境界。看松終日倚樓長。</text>
<title>拈韻與亮郞共賦</title>,<text>歲晏山中屋。天寒江上城。街塵豈軒夢。峒月却詩情。梅意先春動。松聲入夜生。淸篇李秀士。吾讓少年名。</text>
<title>冬日次季亮韻</title>,<text>天機仍物候。百感一登臺。志業丁年過。光陰子月來。牀梅羲卦玩。壇樹魯書開。卽此幽期在。山衣薜荔裁。</text>
<title>閣夜與季亮拈韻</title>,<text>天機世故任推遷。老屋寒檠坐闃然。忽忽冥心攲枕後。迢迢短景拄筇前。山家粥飯三冬了。峒戶漁樵一壑全。賴有東床同氣味。評詩論道兩忘年。</text>
<title>冬至與亮郞共賦。次杜詩韻。</title>,<text>天時又見一年催。陽意方從七日來。不斷精神陰谷草。相關氣候洞房灰。王春消息看新莢。客歲光陰寄老梅。會待明廷調北斗。山家料理太和杯。</text>
<title>除夜與兒子貞喆共賦</title>,<text>簷鷄仍櫪馬。孤燭五更開。客夜終須過。童年不復來。氷馳篠馬巷。風送紙鳶臺。轉眄成陳迹。吾生老可哀。其二樵謁僧參了。蓬門今始開。年光拋我去。春意爲誰來。夜永摴蒱席。天寒杖屨臺。屠蘇明日酌。循髮起餘哀。</text>
<title>拈明詩韻。與元喆，貞喆及亮郞共賦。戊子</title>,<text>日午鷄聲小。山窓睡味濃。閑情自洞屐。餘夢豈街鐘。花木春來事。衣冠老去容。相携二三子。飯後步園松。</text>
<title>花石李老人 舜翼 送詩求和。其意頗勤摯。聊次三絶以報之。</title>,<text>山中綠髮却疑仙。月下紅繩復結緣。邂逅麻姑問甲子。桃花開老六千年。老人今年八十。行重牢宴。其二形勝湖山大老餘。閒翁八十好看書。憑欄物色爭多少。魚鳥烟雲摠管渠。其三臨翁自是喜吟詩。雖老精神不耗時。十里傳筒三日數。珠璣錯落大江湄。</text>
<title>閒日與季亮共賦</title>,<text>煙火數家外。桑麻十畝間。犬隨春饁野。鴉返暝樵山。田婦秧前手。村翁麥後顔。松陰眠自在。牛也亦占閒。其二吾樓如畫勝。宛在水中間。雨色都歸海。雲容不辨山。鳧鷗參澹性。松柏見高顔。野水斜陽外。孤舟自在閒。其三我愛寒泉老。芳名近代間。斯文看宿德。平地仰高山。義利論王霸。行藏想孔顔。讀書餘種在。之子勿遊閒。寒泉卽陶菴李先生一號也。李亮先生之孫。故詩以勉之。</text>
<title>安弟。亮郞。各以能詩相高。方刻燭較遲速。以賭其勝負。余遂依其韻。走書二律。蓋漫戲也。非出於攘臂下車之習云。</title>,<text>居然巾屨弟兄來。老樹柴門泥沒苔。邂逅詩情孤嶂立。飄颻行色數溪廻。江湖地勝仍高閣。風雨更深又亂杯。人世悲歡聊復爾。百年情話一燈開。右屬安叔其二淸詩滿袖喜君來。烏杖相攜步綠苔。殘日下時平楚合。大江歸處亂峰廻。不關今世紛紛局。且盡吾生淺淺杯。後夜蘇亭留勝約。蘋花無數傍江開。右屬季亮</text>
<title>六月十七夜。與安叔，季亮及元兒，鄭進士 濂。 挐舟溯江到塲巖。時夜二更。景色殊絶。呼韻得傾字。</title>,<text>老石千年古。孤舟十里輕。星河方蕩漾。天水本澄明。倚棹看潮沒。停杯畏月傾。鷄鳴相枕藉。餘興在江城。其二遠水連空濶。虛舟出世淸。今宵方霽色。吾輩更詩聲。古宅先生迹。空巖學士名。停橈撫往事。孤月欲西傾。塲巖在花石亭西。而亭是栗谷李先生舊居。巖上有朴定齋泰輔刻詩。五六句及之。</text>
<title>壬戌十月之望。余陪仲父。舟遊於大同江上。名區勝會。至今猶入夢想。而彈指光陰。倏已二十有七年矣。偶閱遺詩。不勝愴悢。遂忘拙續和。兼示伯氏箕城尹。</title>,<text>十里澄波百丈牽。菱歌時聽女娘船。帘旌搖蕩星垂地。簫鼓徘徊月在天。物色坡翁千古後。江山吾輩廿年前。關西樂府留佳什。付與賢兄盛事傳。</text>
<title>李孝伯相過。共次明人韻。</title>,<text>流水柴門在。鳴駒有客過。靑山惟我夢。白雪且君歌。暝鶴歸林少。凉蟬抱葉多。百年成一笑。賓主意如何。</text>
<title>花石李老人。又送詩要和。走次其韻以還。</title>,<text>孤鵲墻頭三兩聲。午窓殘夢恠來驚。新詩忽與秋風至。滿樹鳴蟬喜几淸。</text>
<title>秋懷用三淵韻</title>,<text>鬢髮從他歲月忙。經名不遂老何傷。吾人杖几靑山色。帝里樓臺白日光。流水浮雲渾不住。酒樽棊局未全亡。高簷攲蓋蒼松舞。滿院風流付爾長。</text>
<title>七夕四疊過字韻。與諸少年共賦。</title>,<text>今夕雙星會。前宵一雨過。蟲聲催苦調。蟬意赴騷歌。邂逅流光逼。遲回暮景多。寒洲攬宿莽。欲贈奈君何。</text>
<title>秋懷</title>,<text>極目漁樵三兩家。夕陽籬落見寒鴉。騷人自古悲秋氣。遊子如今歎物華。鴻鴈天機仍蟋蟀。藤蘿月色更蘆葭。前朝劒佩皆陵墓。十里秋風一望沙。</text>
<title>秋日復疊三淵忙字韻。遣懷。</title>,<text>勳伐文章有這忙。經秋蒲柳半凋傷。年來志業渾無賴。老去聲名却有光。鷄犬疎籬流水在。麒麟高塚古人亡。天機物態紛盈眼。落日孤筇倚更長。</text>
<title>二憂堂夜坐。與從弟安叔。次板上韻。</title>,<text>吾愛吾亭勝。孤筇每到斯。荒苔三世巷。喬木百年池。芋栗秋來好。巾鞋老去宜。閒忙多少跡。聽雨又題詩。其二四十年來事。悲歡摠在斯。荒原新塚墓。流水舊臺池。雨色殘荷在。秋聲老樹宜。相看無限意。當泣又成詩。從弟榮顯之墓在堂後。三句云。其三世路紛如彼。吾樓靜若斯。月留調鶴院。雲護養魚池。野色深秋好。泉聲永夜宜。童年來往迹。猶記五言詩。</text>
<title>柳峴沈平澤 重周 用花石老人韻。吟示一律。率爾和寄。</title>,<text>詩中怳對意中人。柳叟花翁送句頻。老去文章玄草閣。秋來物色白蘆濱。風花雪月紛迎送。魚鳥煙雲互主賓。我欲與君同此樂。鷗盟換却鳳池綸。</text>
<title>疊用忙字韻。示兒輩。</title>,<text>利界名塲着眼忙。光陰三十爾堪傷。凡人志氣終難策。今世科聲未是光。永日詩書看斷續。他時門戶占興亡。靑燈一炷心千古。付與山齋意味長。</text>
<title>朔寧途中</title>,<text>度水穿林一逕斜。驚鼯時落馬前過。秋容數里開棠菊。峽色孤村繞薜蘿。漠漠行人西日沒。蕭蕭去鴈北霜多。浮生物役無時了。極目長程且浩歌。</text>
<title>自朔寧舟下。與安叔共賦。</title>,<text>不盡孤煙澹靄邊。今行山水亦因緣。空亭月古人疑鶴。小郡江情吏近仙。忽爾吾踪埃壒外。依然物色畫圖前。孤鴻落木紛迎送。得意秋風下瀨船。</text>
<title>弼雲臺。約金稚五 相定，沈伯修相會。拈韻共賦。己丑</title>,<text>春風同醉故人杯。落日登臨有古臺。爲問玄都觀裏樹。劉郞去後更誰來。其二相逢各恠皓鬚眉。霧裏看花憶少時。怊悵風光挽不得。黃鸝啼上故宮枝。其三日日車塵馬足忙。男兒五十歎行藏。不如拂袖歸山早。盡日看書太乙床。</text>
<title>沈伯修宅。與金稚五次主人韻。</title>,<text>名園仍勝主。琴榼與提携。老括留人靜。餘花出洞低。徒然春去盡。偶爾客來齊。王子墻東北。童遊記舊蹊。</text>
<title>還山與兒輩共賦</title>,<text>空簾盡日掛春陰。舊客閒將社燕尋。斷柳門墻三月晩。落花風雨五更深。詩情不耐崚嶒骨。酒氣難消碨礧心。無限天機兼世故。小欄東畔聽啼禽。</text>
<title>御題君臣同會一堂中。應製十韻排律。</title>,<text>九月十三日。卽聖上誕辰也。歲己丑。上謙撝不受賀。是日大臣及二品以上。詣閤門外問安。卽命入侍于集慶堂。賤臣進伏。上喜曰卿其來矣。今又欲歸歟。天意繾綣。私分感激。仍以君臣同會一堂中爲題。令諸臣製進十韻排律。命芸閣開印。賜名君臣同會錄。月九旬三每歲同。河淸休運際流虹。春臺瑞色三堦遍。曉闕歡聲八域通。濟濟金簪趍肅穆。深深玉座仰巍崇。羣情飾喜期斟斗。盛德持謙阻祝嵩。只幸龍顔瞻咫尺。卽看鵷列會西東。恩承雨露霑前席。禮接風雲繞法宮。丹莢影移仙仗外。黃花香襲御爐中。遐齡有受徵箕福。至治無名頌舜功。聖學銘盤猶致警。微忱獻鏡敢忘忠。歐陽內制傳佳事。歸詫田夫與野翁。</text>
<title>沙村李孝伯見訪。夜燈相對。依依話平生事。酒闌各賦一律以記之。</title>,<text>滿地江湖大。留人星斗傾。酒殘仍別意。詩老又秋聲。塞紱行裝薄。山筇步履輕。前期餘小艇。春水待方生。</text>
<title>十月。上敎以賤臣在廟堂。踪跡齟齬。特授關北伯。使之不日上來。促旨連下。義分甚悚。遂自鄕廬進伏私次。陳疏力辭。賜溫批不允。命入侍。仍令辭朝。奉節出東門。馬上口占。</title>,<text>靑門初日照高旌。馬首山川客眼明。爲是劉郞前度跡。長堤老堠更關情。</text>
<title>澄淸軒夜坐。與元喆，貞喆及康生錫彥。共次三淵集韻。</title>,<text>登臨餘物色。三到十年情。樓勢齊雲起。橋形偃月成。山川千里塞。烟火萬家營。忽感羇蹤遠。寒城片葉輕。其二倚枕方淸境。憑欄忽遠情。民憂故未了。客夢也難成。漠漠星垂院。迢迢雪壓營。寒宵頻跋燭。歸思海雲輕。其三未了今年債。難爲是夜情。歌從出塞斷。詩到倚樓成。兵氣雲臨塞。笳聲月在營。忽驚春事近。堤柳弄柔輕。其四一代天人迹。千秋父老情。休光從古在。餘業至今成。羊馬三王寢。貔貅萬卒營。龍歌傳舊譜。輸與妓喉輕。其五已矣棲山計。徒然出塞情。街鐘曾夢斷。官角又詩成。峒葉先生宅。關楡老將營。不愁歸去遠。千里一筇輕。其六人去徵餘澤。吾來訪古情。儒風葩谷啓。民化老峰成。俎豆新開院。城臺舊創營。丁寧文武士。勖爾愼無輕。葩谷。尤菴一號。有俎豆之院。老峯閔公按是營。城臺公廨。皆是公所建。余爲老峯外裔。故詩意如此。</text>
<title>除夜。與元貞兩兒拈韻。</title>,<text>悲歡憂樂了玆宵。客意孤燈與寂寥。江海初心憐濩落。風霜短髮任飄颻。居然竹馬今成昨。忽爾林鴉夜向朝。却憶去年靑瑣曉。五更銀燭九門遙。</text>
<title>元月十四夜。從後園狹路。步至樂民樓。與元貞兩兒康生錫彥共賦。庚寅</title>,<text>忽已迎春早。相將步夜淸。一年方月色。千里更羇情。星斗孤城逈。烟霜大野平。來宵金鳳曲。回首杳秦京。</text>
<title>南巡路過草原。贈高山督郵金稚膺 履禧。</title>,<text>浮生何處不相逢。十載行藏兩鬢蓬。忽憶南州風雪夜。聽潮樓下繫寒篷。</text>
<title>洪原途中</title>,<text>小縣猶煙火。荒城更雪雲。人情憐舊宿。村號記曾聞。老去羇蹤倦。春來物候紛。征途不可極。目斷遠鴻羣。</text>
<title>侍中臺</title>,<text>昔過埋車塚。今登立馬臺。山河非帶礪。碑碣是莓苔。古塞風烟冷。荒墟父老哀。先春餘古嶺。誰問勒銘才。埋車塚在坡州分水院。尹氏世傳侍中葬時。以其平日所乘者。同埋之於墓側云。</text>
<title>過磨谷驛。忽憶愁州謫路。與金仲佑邂逅留宿。感吟一律。簡寄求和。</title>,<text>尙記愁州路。村燈客話長。仲冬風觱發。初夜雪蒼茫。出處論心久。榮枯撫跡忙。憂時當日淚。贏得鬢成霜。</text>
<title>城津</title>,<text>東邊滄海北邊山。一片孤城萬古關。漢虜輸贏多戰骨。至今沙月照人寒。</text>
<title>過鬼門關</title>,<text>長途氷雪三千里。浮世榮枯一十年。可是今吾猶古我。春風一笑鬼門前。其二一落吾知萬丈淵。刀山劒水是何邊。平原咫尺開昭曠。快馬春風去浩然。</text>
<title>鏡城</title>,<text>已過長楡塞。將臨細柳營。烟塵千里靜。山水百年淸。漢使看羊島。胡兒飮馬城。經行問古昔。寒劒爲誰鳴。看羊島。在府之漁浪湖中。卽蘇武看羊處。</text>
<title>過富寧兄弟巖。次愁州歸路韻。</title>,<text>嶽色川聲十里開。春風依舊最高臺。浮生八九年來跡。老石無言笑客廻。</text>
<title>赤池</title>,<text>一箭終爲四百基。玄黃餘血尙依俙。我來欲訪天人迹。不盡祥雲滿古池。</text>
<title>西水羅</title>,<text>三十年來萬里遊。春風再度仲宣樓。桑蓬志氣今華髮。海濶雲長始欲愁。</text>
<title>自潼關鎭。向鍾城府。</title>,<text>不盡登臨迹。春城暮角催。江長立馬石。天逈放鷹臺。歲月人頭幻。山川客眼開。邊童爭拍手。猶道使君來。</text>
<title>鍾城</title>,<text>寵辱閒忙閱幾番。春風依舊郭東門。盈城士女爭加額。太守歸來按使尊。其二靑樽紅燭醉氍毹。依戀亭臺曉夢孤。爲問春簾新鷰子。重來猶識主人無。其三英年妙藝氣如虹。上馬呼鷹下馬弓。記取受降樓上坐。葡萄春酒月䑃朧。其四鴈過烏棲欲暮城。孤燈一宿十年情。秋窓落葉今猶記。簾閣詩晝夜夜聲。</text>
<title>逍遙堂夜坐</title>,<text>勞歌一曲十年情。水遠山長我馬鳴。自古容顔元易改。至今歧路轉難平。旌旗拂塞仍春色。笳角翻江忽殺聲。强被胡姬頻勸酒。玉關梅柳弄新晴。</text>
<title>北行營。會兵使八府守宰各鎭邊將諸邑文武士試才。犒饋行賞後書事。</title>,<text>已度龍蛇塞。還登驃騎營。關防從古險。烽燧至今驚。壯志思銘鼎。雄談愧請纓。不堪城上角。腸斷落梅聲。</text>
<title>鏡城途中</title>,<text>元帥臺前路。雙旌又再過。十年徵夢寐。千里感山河。野遠行人少。天空去鴈多。羇愁兼古意。無賴酒如波。</text>
<title>鏡城文武士試才日偶吟。</title>,<text>晴飈吹拂五牙旌。白日轅門畫角鳴。元戎誓國丹心在。壯士辭家白髮驚。</text>
<title>元喆，貞喆兩兒及李郞季亮邀余行。追到鏡城。蓋欲觀漁浪與七寶山也。追思前遊書此。</title>,<text>會象臺前。夜雨飛鴻。湖上秋風。十年往迹。誰記三月。奇遊爾同。余於壬午。遊七寶山與漁浪。故一二句及之。</text>
<title>入七寶山洞口</title>,<text>紅樹千山客筇。白雲一逕僧家。欲知武陵春色。處處流水飛花。</text>
<title>金藏寺。與元貞兩兒及季亮，康生錫彥共賦。</title>,<text>杖及金藏口。山花映客衣。仙緣故自在。春賞亦無違。邂逅諸天合。崢嶸列峀圍。開心徵舊宿。歇馬問僧扉。</text>
<title>會象臺</title>,<text>客屐今無債。仙臺舊有名。舟橫疑棹影。寺出問鐘聲。佛力知光怪。天機驗妙精。悠然看不瞬。引見晦翁情。舟巖，寺巖。皆七寶峯名。</text>
<title>開心寺。又用前韻。</title>,<text>孤臺欲千仞。獨立整余衣。有雪三分積。無天一尺違。雨花渾欲幻。雲木自相圍。轉下金剛窟。幽蘿掩古扉。</text>
<title>阿干倉。次三淵集韻。與元貞兩兒季亮共賦。</title>,<text>王事驅馳日。民憂採訪時。荒年多案牘。忙日少筒詩。過眼山花在。關心野麥遲。雙旌二千里。衰髮已參差。</text>
<title>過端川。端川卽仲父悔軒公癸酉居停之地。余於是年來覲。辛巳以鍾城謫守過。今又以巡使行部來往。感而書此。</title>,<text>皇天曾不照吾誠。風雨雷霆夜五更。萬古嶺雲歌一闋。世臣回首血霑纓。其二灃芷汀蘭自古馨。邊童爭誦斗魁名。蒼然石上丹書跡。獨帶風霜也不傾。仲父悔軒公題名于磨雲嶺石曰以文衡謫端川。來往此嶺。近菴尹判書汲謫監洪原時。有磨雲嶺上丹書跡。如對文衡舊日顔之詩。今於詩中及之。</text>
<title>九月十三日。聖誕之辰也。與通判申有后 大孫，新溪倅李淸甫 河永。 宴樂民樓。酒闌使貞兒拈韻共賦。</title>,<text>祥蓂瑞莢又玆辰。蹈舞餘情見主賓。小妓仙桃盤上頌。一時爭唱九重春。其二樓臺遙控畫圖中。粉堞虹橋更跨空。烟月昇平無箇事。滿城歌管與民同。</text>
<title>發秋巡。過北靑府。</title>,<text>靑海城前路。一年今再廻。草荒羅下洞。松老侍中臺。壯士頭鬚變。元戎髀肉摧。明朝濟仁嶺。風雪莽生哀。</text>
<title>厚峙嶺</title>,<text>黃水千重嶺。靑泥九折巒。踰將窮塞磧。登或望鄕關。雪頂杉依立。風頭葛捲還。平生遠遊賦。到此却凋顔。嶺北多風寒。葛蔓至嶺頭。輒捲而南還。六句云。</text>
<title>行邊 二首</title>,<text>寶劒懸魚服。雕弓掛馬鞍。風沙龍塞遠。氷雪鴨江寒。鼓角頻宵聽。旄頭每曉看。封侯須及早。容易鬢毛殘。其二策馬晨登隴。長江限我筇。徒然萬里志。已矣百年蹤。卽此憐匏繫。從何覓薊封。高歌易激越。時吼匣中龍。</text>
<title>雲寵途中</title>,<text>落日長河急。孤笳不耐鳴。蕭條十里堡。寥落數家城。古磧烟塵靜。長途雨雪平。靈山知近境。三宿有餘情。</text>
<title>甲山</title>,<text>樺屋仍杉柵。荒烟起古墟。麻裙峒女窄。繩笠堡軍疎。夏麥收田薄。秋蔘採谷虛。便宜兩三策。人說使君徐。徐判書命膺曾以補外莅是府。頗有釐正蠲免之政云。</text>
<title>登祭壇。望白頭山。白頭山舊無朢祭。當宁丁亥。因相臣所奏。始於甲山府北地名望山德行之。</title>,<text>邂逅猶淸境。登臨忽遠臯。昔曾勞杖屨。今復整巾袍。宇宙神功大。侯王秩禮高。吾邦牲幣在。壇宇遠腥臊。余於壬午五月。登白頭山臙脂峯。觀大澤而還。今爲九年。故三四句及之。</text>
<title>巡邊</title>,<text>老將臨胡地。長纓短後衣。行裝三尺在。勳業九分違。夜幕聞鷄起。晨城射虎歸。摠緣王事重。平世亦戎機。</text>
<title>昇平</title>,<text>昇平烟月百餘年。淸水高山更漠然。聖代卽今休戰鼓。塞門千里盡耕田。</text>
<title>偶閱大明列朝詩閏集。效艶辭。</title>,<text>香燈殘夢奈君何。寶帳春風掩九華。楊柳曾爲斷腸樹。芙蓉今作幷頭花。其二一笑秋窓兩意傳。緣樽紅燭是前緣。憑君爲問相思否。夜雨梧桐夢十年。其三舊約新情各自知。畫欄東畔月低時。娘心可似山頭石。雨打風侵也不移。其四信誓丁寧八字多。枯荷敗絮竟如何。吾心白水應如彼。人壽黃河可奈他。其五依俙三十六宮開。舊約新盟各自灰。尙記春城舘裏坐。花西落月送君回。</text>
<title>夢贈老妓</title>,<text>歌臺舞榭舊緣情。一夢瀟湘六幅輕。早學金丹換骨法。寒齋秋雨聽鷄鳴。</text>
<title>澄淸軒夜坐。與安叔，季亮，貞兒。共次杜詩秦州雜咏韻。</title>,<text>明月登樓好。隨緣作勝遊。關河五更夢。風雨一年愁。落木皆歸夕。寒花又送秋。羇懷易搖落。來夜與誰留。</text>
<title>與季亮，貞兒。次杜詩韻。送安叔南還。</title>,<text>嘶馬明朝發。孤鴻去路賖。山川非我土。湖海是君家。倚劒憐霜重。持杯怕月斜。桑蓬平日志。今去儘堪誇。</text>
<title>澄淸軒夜坐。與都事呂臺 善德 及貞兒，季亮。共次杜詩韻。</title>,<text>客路邊霜早。君歸後鴈羣。野銜將落日。江抱欲停雲。宦業中年拙。交情末路分。人生須一老。而我愧無聞。</text>
<title>爲省先墓。將作湖西行。過銅雀津。辛卯</title>,<text>不盡銅津路。秋風又客舲。湖中三世墓。江上十年亭。沙出徵新面。崖攲記舊形。斜陽忽馬首。寥濶果川坪。</text>
<title>遊四郡山川。舟下丹邱。贈伯氏淸風使君。</title>,<text>秋水丹邱峽。吾遊自此淸。鳧鷖一江幻。龜鶴數峰呈。邂逅仙緣逼。徘徊物態盈。風灘如度曲。閒興棹歌聲。末句一作遐興寄帘旌。</text>
<title>衿川舊亭。又次板上韻。</title>,<text>何思何慮矣。某水某邱斯。柳斷藏鴉院。荷凋掠燕池。餘年吾計可。閒日客行宜。巾車料理在。樵唱和新詩。</text>
<title>燕行拜表日。次仲父悔軒公乙丑赴燕詩韻。</title>,<text>荒郊初夜月如鉤。萬里吾今賦一遊。皮幣餘羞塵滿面。蓬桑夙志雪渾頭。旂幢出塞仍寒意。笳角臨城忽遠愁。明日臨臯江上立。浮雲隔斷望京樓。其二雪意蒼茫歲色闌。星霜周復任跳丸。皇恩萬曆能忘易。河運千年更卜難。忽爾回頭雙闕逈。徒然極目五陵寒。孤懷俯仰增寥落。酒後悲歌響夕巒。</text>
<title>金川途中</title>,<text>極目氷霜浩渺間。藩旌使節六年還。波聲大帝投金水。雲氣神君降木山。浮世功名堪自笑。殘齡形役又相關。如今白髮空多少。父老逢迎感舊顔。</text>
<title>平山途中。敬次仲父燕行集中韻。</title>,<text>已別金陵郡。將經玉溜泉。依依新節序。歷歷舊山川。塞意雲俱往。羇心月又懸。終南餘戀在。平信夕烽傳。</text>
<title>月波樓。又次仲父燕行集中韻。</title>,<text>餘興名樓在。憑欄縱目豪。氷霜四野遠。星月一城高。輸幣憐今役。停帷記昔勞。浮生多白髮。初志愧吳刀。</text>
<title>平壤途中</title>,<text>衰柳寒松繞一堤。生陽舘外夕陽低。氷霜漠漠關心北。山水依依閱眼西。勳業不須追衛霍。文章猶欲了燕齊。浮生三十年來感。樂府今難續舊題。</text>
<title>練光亭</title>,<text>長洲餘興在虛舟。錦席薰香爲少留。出塞山川仍遠夢。朝天帆碇尙餘謳。憑軒不盡童年跡。倚枕偏增客夜愁。唱斷燕歌催上馬。畫欄東畔更回頭。</text>
<title>肅川途上</title>,<text>王程從古少遑寧。旌旆飄颻不暫停。客路三叉愁外黑。胡山八字夢中靑。城鴉拂曙仍殘雪。塞鴈橫空更遠星。明日百祥樓上月。一樽吾欲醉無醒。</text>
<title>安州百祥樓。與貞兒及李進士 璡 共賦。</title>,<text>野勢仍將眼力通。登臨談笑與君同。山川繞席笙歌靜。風雪盈樓鼓角雄。衰世行藏憐我拙。危時籌策仗誰忠。江流不盡新城起。多少行人指點中。</text>
<title>冬至</title>,<text>短日方南至。長途又北馳。羇蹤千里遠。胡運百年遲。歲月看新曆。風泉感古詩。傷心皮幣使。非復大明時。</text>
<title>定州</title>,<text>何處聽孤角。殘燈獨夜心。山川千里遠。霜雪二更深。客橐惟裝劒。家書可抵金。寒衾頻啽囈。半夜憶山吟。</text>
<title>義州凝雪堂。敬次仲父燕行集中韻。</title>,<text>壯士黃金勒。佳人紅玉甁。鐃歌方出塞。書劒又登亭。磧雪魚鱗白。山雲馬耳靑。明朝薊門路。餘醉爲誰醒。其二積雪灣州舘。征車爲少停。笳聲麟塞黑。兵氣鴨江靑。漢月何年碩。胡星獨夜亭。佳姬折柳曲。到此不堪聽。</text>
<title>次仲父燕行集中韻。示李右尹 基敬 謫中。</title>,<text>從古西門鑰。何人是上乘。周詩戒陰雨。羲易念霜氷。舊約推林帥。新譽憶李朋。凡民猶殿最。莫曰爾無能。</text>
<title>渡江</title>,<text>忽爾吹三角。猶然颭數旗。蘇郞呑雪日。葉子飮氷時。玉帛空羞我。衣冠欲拜誰。蒼茫家國戀。今夜夢歸遲。</text>
<title>過三江口占</title>,<text>邊城畫角八宵留。雪漲三江渡使輈。別恨驪駒方遠道。寒聲鴻鴈又虛洲。終南漢水依俙夢。直北胡山浩渺愁。滅沒黃蘆靑蓋小。統軍斜日不盈鉤。其二孤城短日下微茫。一別惟須酒百觴。八渡河邊氷淼淼。九連城外野荒荒。山川極目詩猶壯。歧路關心夢亦忙。隔水統軍亭似揖。哀笳吹送晩江長。</text>
<title>九連城</title>,<text>倏忽三江堡。微茫十里城。荒碑已沒字。敗堞尙留名。鳳去山容古。鵰歸野勢平。哀笳吹不斷。牽動故園情。</text>
<title>途上</title>,<text>亂雪荒烟古塞關。殘年行役已衰顔。詩胷野出蒼茫外。睡眼峰呈怳惚間。王事關心那自了。羇憂滿目不須刪。停車一望幽燕路。獨鳥平蕪去不還。</text>
<title>葱秀</title>,<text>氷雪蒼茫地。星河渺瀰天。寒威猶昨日。客况最今年。遠析頻傳警。殘燈獨耐眠。龍灣前度夜。煖酒憶離筵。</text>
<title>宿鳳城</title>,<text>吾行無處不咨嗟。物色中州眼忽加。薊北樓臺紅錦牓。江南商賈翠氈車。村風敬客頻呼草。衙禮留人强勸茶。十字街頭聊一宿。王三平是主人家。</text>
<title>鳳凰城。與貞兒聯句。</title>,<text>宇氣方夷羯。山名忽鳳凰。退。 至治虞樂遠。衰德楚歌長。貞。 不受塵埃氣。猶含沆瀣光。退。 空臺千古恨。斜日暫彷徨。貞。</text>
<title>松站。次仲父燕行集中韻。與貞兒聯句。</title>,<text>盡日麻姑嶺。孤烟遠站松。退。 幽燕分地勢。胡漢雜村容。貞。 雨雪冥冥夕。山川漠漠冬。退。 驅馳王事重。且莫歎萍蹤。貞。</text>
<title>八渡河</title>,<text>漠漠吾行遠。依依客路多。三叉非別水。八渡是同河。馬足凌兢雪。羊腸屈折波。明朝會寧嶺。愁殺意如何。</text>
<title>通遠堡</title>,<text>落日驅車古塞隅。馬前寒葉下平蕪。荒烟繞谷牛羊返。急雪縈山鳥雀呼。宿志桑蓬千里遠。舊盟叢桂十年孤。經行爲問前朝跡。敗堞崩城半有無。</text>
<title>甜水站</title>,<text>寒鷄三唱曉燈前。缺月疎星小店邊。客路秦城猶萬里。人烟漢塞又千年。荒途有雪車妨嶺。古渡無氷馬㥘川。辛苦吾行曾幾日。北風冠蓋更蹁躚。</text>
<title>途中</title>,<text>王事憐今役。村名記舊稱。孤城猶數堞。古塔僅三層。遠嶺蒼茫雪。長河淅瀝氷。征鞍仍早發。初日廣東昇。</text>
<title>遼東</title>,<text>皓雪玄氷目力平。遼東城郭見崢嶸。丁令威柱荒唐說。管幼安村髣髴名。天地茫茫夷夏感。山河歷歷古今情。前朝戰伐成陳跡。惟見沙塲獵火明。</text>
<title>白塔堡</title>,<text>旌旆悠揚笳角鳴。馬前斜日下層城。臺隍尙記單于跡。玉帛徒催使者行。白塔精神空外見。黃河消息夢中淸。書生慷慨終何補。贏得長途鬢雪明。</text>
<title>瀋陽。與貞兒聯句。</title>,<text>百感看孤劒。荒城是建州。退。 龍潛聖主困。羝牧老臣幽。貞。 烈士心肝在。行人鬢髮愁。退。 黍離終古恨。惟有水東流。貞。</text>
<title>發瀋陽</title>,<text>風雪關河了歲年。征車又指大方前。難徵舊跡城東塔。莫辨新聲巷北廛。越賈金珠晨橐重。胡娘朱粉晩妝姸。長歌短劒不平恨。虛舘孤燈閉戶堅。</text>
<title>途上。次仲父燕行集中韻。</title>,<text>去去山川濶。行行歧路遙。孤烟大方店。斜日永安橋。朔雪鷹翻迅。河氷馬踏驕。凌河餘戰地。愁殺過明朝。</text>
<title>孤家店。次仲父燕行集中韻。與貞兒聯句。</title>,<text>十里孤家店。征車月上初。退。 蒼茫多客路。寥落少人居。貞。 睡味寒應薄。詩情老不疎。退。 吾行今已遠。何日得家書。貞。</text>
<title>王考忠翼公癸巳燕行。以十二月十三日到十三山。有詩曰十三日到十三山。仲父悔軒公乙丑之行。又是十三日。而有十三日又十三山之句矣。今行亦十三日也。六十年三世之行。每値是日。似非偶然。遂感次其韻。</title>,<text>長途從古客行艱。臘後光陰卷裏看。六十年來三世跡。十三日到十三山。</text>
<title>一板門。與貞兒聯句。</title>,<text>已了雙旗堡。將經一板門。退。 山河悲烈士。天地弔孤魂。貞。 問跡新民店。尋名舊將村。退。 千秋無限感。斜日酒盈樽。貞。</text>
<title>小黑山聯句</title>,<text>不盡興亡跡。寒城聽早鴻。退。 山河千古在。宇宙百王空。貞。 城堞看秦役。旌旗想漢功。退。 明朝松杏堡。何處弔遺忠。貞。</text>
<title>松山堡</title>,<text>楚野啼烏日。吳峰立馬時。三精歸震盪。一死見男兒。氣欲山河返。名應簡冊垂。今行多弔古。未暇賦新詩。</text>
<title>小凌河</title>,<text>落日凌河路。愁雲忽變晴。孤魂塔山堡。深耻錦州城。俯仰天心見。徘徊客感生。傷心四勅石。猶自記皇明。</text>
<title>兩水河</title>,<text>易送三冬暮。難逢四海淸。星河隨地遠。雲雪趁人晴。故國衣冠變。荒墟堞壘傾。前程何處問。鷄唱是秦城。</text>
<title>山海關</title>,<text>中州風水大城池。歷代皇王過去悲。從古人謀非不固。至今天意奈難知。崩隍尙在誰將補。敗局相隨爾亦癡。皓首高歌歌激烈。金臺歸路日斜時。</text>
<title>榛子店</title>,<text>山長水遠可憐蹤。千古芳塵一夢中。埋沒人間無命女。寂寥天下有情儂。妝奩舊跡春風斷。環珮餘聲曉月空。當日燕山同此恨。滿江紅闋尙霑胷。</text>
<title>三河。贈孫孝廉 有義。</title>,<text>黃金臺下是君家。千古山河一士多。爲問如今屠巿上。悲歌猶有酒人麽。</text>
<title>北京懷古</title>,<text>天壽陵前路。悲歌淚欲零。遺民無血氣。先帝有精靈。漠漠山河跡。依依堞壘形。天時乃如此。吾欲醉無醒。</text>
<title>留舘日。次仲父燕行集中韻。</title>,<text>不盡殘年感。吾方倚此窓。羇腸自回九。老眼欲留雙。舊劒寥寥匣。新書兀兀釭。高歌和塞曲。落日古燕邦。</text>
<title>除夕。次仲父燕行集中韻。</title>,<text>荏苒年光逼。蒼茫雪意闌。鐃歌出塞遠。刁斗繞城寒。宿志猶弧矢。餘羞又屨冠。羇愁千萬斛。今夜與誰寬。</text>
<title>又次仲父燕行集中韻 壬辰</title>,<text>故國衣冠盡。先陵草樹平。山河惟有淚。天地欲無情。夜雨銅駝冷。春風玉馬淸。傷心御溝水。無復弄新晴。</text>
<title>又次仲父燕行集中韻</title>,<text>召伯曾分邑。成皇又建都。梯航通萬國。鍾鼎列千廚。舊觀餘灰劫。殘山剩畫圖。百年居太僭。嗟爾建州奴。</text>
<title>又次仲父燕行集中韻</title>,<text>禮樂觀周異。衣裳適越同。苞稂感曹什。蔓草想王風。攬涕荒臺下。招魂古巿中。前人俱不在。吾已髮成翁。黃金臺在北京東十五里。柴巿在北京南。</text>
<title>又次仲父燕行集中韻</title>,<text>羇跡經年苦。孤懷到夜深。微茫吾土夢。啁哳異鄕音。舊舘將辭玉。荒臺欲吊金。莊生先獲我。戀越自成吟。玉河舘在玉河橋西。舊日舘我使于此。近年大鼻㺚子來質居是舘。故我使則入南舘。所以五句及之。</text>
<title>貞兒於留舘日。與翰苑諸人。屢會庶常舘。龔翰林 大萬，李翰林 光雲，章翰林 銓，吳翰林 俊升 爲謝貞兒來舘中。遂拈韻共賦。龔大萬湖南武陵人。李光雲福建閩縣人。章銓浙江歸安人。吳俊升湖南沅江人。</title>,<text>山川閱歷漢唐時。樂府猶傳出塞詩。今日逢君燕巿上。悲歌擊筑正相宜。</text>
<title>又賦</title>,<text>魯國諸生是。周邦吉士麽。一看仍一笑。春色滿天涯。四翰林。方爲翰林院庶吉士。</text>
<title>吳翰林 震起 送詩求和。遂走次以贈。震起浙江石門人。時爲翰林院庶吉士。</title>,<text>聞說西湖勝。繁華自古傳。烟霞三竺外。花柳六橋前。潮到吳祠轉。山從宋堞聯。憑君問仔細。來往有詩箋。</text>
<title>孔翰林 廣森 與貞兒相善。以石鼓文及漢武帝建元銅尺字符五鳳二年搨本與諸漢隷一冊。送于貞兒。求余詩甚懇。遂書二絶於卷末以還。孔廣森字衆仲。山東曲阜闕里人。孔子六十九世孫。五經博士衍聖公廣棨弟。方爲翰林院庶吉士。又以篆隷名於當世。</title>,<text>秦碑禹碣可幷論。蝌蚪依俙漢八分。誰識千年洙泗里。好奇猶有孔家孫。其二昆明餘劫問銅仙。一帖猶傳五鳳年。可是山頭螺殼上。先天本色尙依然。</text>
<title>陳翰林 昌齊 送詩求和。走書以還。陳昌齊廣東海康人。時爲翰林院庶吉士。</title>,<text>東封箕子古。聖德應神符。文物徵周魯。衣冠說浪菟。今行幽薊過。舊路海山紆。客土風謠別。吾邦禮義俱。一觀斯亦可。三宿不須濡。惟有他時夢。梅花庾嶺區。</text>
<title>發燕舘出朝陽門</title>,<text>長堤嫩柳已春陽。遠客孤鴻與共翔。東嶽廟前張蓋遠。西河舘外策鞭長。回頭忽覺乾坤濶。過眼偏知日月忙。上國觀風慚季子。百年文物異皇王。</text>
<title>驅馳</title>,<text>驅馳曷月我歸旋。塞樹關雲又一年。吟憐越舘詩千首。酹愴燕臺酒百錢。</text>
<title>山海關</title>,<text>回首遙空欲沒鵰。登臨鬢髮感全凋。濤聲震盪千鯨戲。嶽勢開張萬馬驕。秦帝雄圖惟落日。魏公偉績但寒潮。崇墉無賴衰亡跡。一曲河魚萬古謠。</text>
<title>連山驛</title>,<text>客路三千僅過千。關河物色鴈聲先。來時易水逢燕士。歸日遼城問鶴仙。度外烟塵猶漢塞。夢中花柳尙秦川。登臨不盡興亡跡。孤嘯西風意悄然。</text>
<title>永平府夜。與貞兒聯句。</title>,<text>緣愁短髮不盈簪。退。 異域經年百感深。貞。 春鴻浩蕩天連海。退。 夜虎依俙月過林。貞○射虎石在府西。貞兒往尋而還。</text>
<title>還到連山關。俟故鄕消息。</title>,<text>已過千重嶺。將經八渡川。明朝應有信。今夜又無眠。</text>
<title>余於留舘在路。誦讀魯論百遍。未暇賦詩。到柵門。適天氣淸明。與上使海溪君 ，書狀官李熙能 宅鎭 及貞兒往尋安巿城。感書一律。</title>,<text>聞說虬髥帝。當年事遠征。危城終抗節。安巿尙傳名。白羽楊公悍。紅袍蓋相榮。英雄流水盡。今古劫灰平。</text>
<title>牛坡舊亭志感</title>,<text>寒窓零葉正凄淸。一宿虛亭百感生。未信孤兒今老大。敢忘賢祖昔經營。池臺閱眼松杉古。邱墓傷心草樹平。明日秀巖山下去。窮泉餘淚卄年情。</text>
<title>壬辰十一月十九日。引私義陳疏告退。上大震怒。二十日平明。命拿囚南間。又下幸金吾親鞫之令。朝著震盪。道路駭走。旋又命禁府堂上取招結案。亟正邦刑。賤臣自念吾君聖明。必不至於送諸東巿。而其所以自處者。則不敢以僥倖希冀。遂成一律。以效絶筆體。</title>,<text>鈇鉞前頭了不移。分明天理與民彝。死生有命何嗟矣。禍福無門且任之。三世家聲忠孝在。百年心事鬼神知。高穹漠漠重泉邃。歸獻先公倘有辭。</text>
<title>以國賊未討私讐未復爲不忠不孝。結案納招後。命免爲庶民。甲山府。五倍道押付。東門祖席。書呈伯氏。</title>,<text>驪駒和唱鶺鴒詩。樂府新聲遠別離。弟只一兄兄一弟。百年心事兩鄕知。知一作悲。</text>
<title>十一月二十二日夜半。冒雪投高山驛。時以余罪名甚重。且因上命。不敢着笠。只氈笠短衣。穿草鞋。跨騾而行。商人擔夫莫不駭之。惟高山郵吏迎拜路左。便呼曰前年舊巡使云。</title>,<text>日馳四百里。餘路杳夷陸。初夜金城雪。方冬鐵嶺氷。寒暄三日耐。夷險卄年能。且被郵人恠。前春按使曾。夷陵。甲山別號。</text>
<title>北靑途中。聞因臺啓。移配慶興。馬上口占。</title>,<text>世故羇愁髮欲鬖。嚴程地北與天南。明君未肯容迂士。賢叔猶曾戒妄男。百代是非吾道了。十年榮辱國恩堪。明朝介馬山東路。一望黃雲萬里含。甲戌越海時。仲父有贈別詩曰今世危言眞妄男云。故第四句及之。</text>
<title>危蹤</title>,<text>危蹤三黜卄年間。臣罪當誅聖度寬。苒苒山川仍歲暮。悠悠玦珮又天寒。生猶靦面高穹邈。死且甘心厚地安。忠孝兩虧詩一句。端州燈下淚相看。十九年之間。三度遠謫。俱在於至月。故第三第四句及之。○仲父過鐵嶺。有鐵嶺高一歌末句曰縱使生還亦僇廢。忠孝兩虧人理絶。蓋傷其所遭也。平居對人。輒稱以不忠不孝。罪臣今番納供。亦此意也。當世志士仁人。其或感歎於此否。</text>
<title>過北行營</title>,<text>十載星霜兩鬢秋。吾行今又到鍾州。人民城郭依然是。不向遼陽問鶴愁。</text>
<title>聞余發配後天怒猶未已。已於十一月二十一日。兩司承上命。合發按律之啓。南來消息。轉益洶洶。枕上遂成一律。寄示兒輩。仍轉示李郞季亮。</title>,<text>殘骸七尺百年身。生死關頭斷置人。我是地中無罪鬼。誰非天下不忠臣。天心從古知舒慘。吾道如今見屈伸。好享昇平堪一賀。漢陽靑紫幾簪紳。</text>
<title>謫中與元兒共賦</title>,<text>何處行人何處關。木郞區域古呼韓。山川靺鞨墟中望。日月魚龍海上看。浩蕩帆聲雙島濶。蒼茫樹色二陵寒。浮生遠跡徒爲爾。三度歸來鬢髮殘。</text>
<title>次元兒韻。送北評事金汝博 普淳 歸洛。癸巳</title>,<text>五嶺春風萬樹花。靑郊冠蓋興如何。故人門掩窮山雪。鴻鴈歸時道路賖。其二門外千歧復萬歧。送君今日欲何之。西江自古多波浪。山谷遺詞晦老悲。其三人事天時各愴情。前宵夢語太丁寧。憑君若問吾消息。兩鬢今無一髮靑。右屬金參判會元 應淳其四爲語平生柳直夫。圓扉萬死一嗚呼。天涯錦字懷中在。風雨孤燈夢有無。右屬柳持平直夫 戇</text>
<title>次老杜韻。與元兒共賦。</title>,<text>奔走東華底事功。至今蹤跡海山中。雖貧不作窮人態。已退猶稱直士風。半世是非新簡白。廿年榮辱舊牌紅。秋燈孤影虛窓下。五十居然一病翁。</text>
<title>疇昔之夜。夢登臨臯亭。亭舍新成。秋葉已深。月色江聲。宛然如畫圖中。余髣髴得一句。倚欄而高詠之。覺來甚依依。遂續成一絶。下句是夢中作。上句卽續成者也。</title>,<text>黃葉山中逕。蒼葭水上洲。西巖畫圖裏。人在月明樓。</text>
<title>十二月初一日。卽先妣遠日也。徹曉不能寐。次放翁客蜀時寒食感懷詩韻。</title>,<text>孤懷輾轉更憑誰。小屋殘燈欲曙時。人事餘年悲不幾。天倫他日樂無期。缾罍至耻窮民見。觴豆微誠老婦知。忽憶前冬靑海路。客窓三復蓼莪詩。</text>
<title>韓君鼎臣。咸興士人也。數千里委來。臨歸要余詩甚切。遂書一絶。兼示朱參奉 遠爀，韓參奉 錫耆。</title>,<text>分明忠逆大關存。雖死吾將不悔云。寄語咸州多少士。九原誰質二朱君。二朱君名宅正，南老。尤翁門人。昨冬余行之過咸也。咸之一二士以余疏爲可惡。故以此質之。所謂一二士。卽二朱君之至親云。</text>
<title>蒙宥日。書贈主人鄭東逸。</title>,<text>百遍循環四傳工。詩書則倍易將終。問渠日月能爲幾。開落階蓂十九窮。</text>
<title>發慶興。次貞兒韻。</title>,<text>來來去去不曾閒。世故吾生一笑還。馬首山川二千里。斜陽依舊穆陵關。</text>
<title>谷口驛吏金乙龍。以仲父詩帖來謁。輒題一絶贈之。</title>,<text>摩雲舊路忍重攀。萬古蒼巖一片顔。留得高名窮大宙。塞天星斗滿寒山。</text>
<title>贈姜進士必眞</title>,<text>白髮靑袍老上庠。相逢意氣半銷亡。千金一諾空知己。前路秋山滿夕陽。</text>
<title>歸山</title>,<text>村南村北路依依。遠客三年始一歸。槲葉籬黃鷄犬小。蘋花磯冷鴈鳧稀。西江波浪無今昨。北極朝廷有是非。滿架殘書餘債在。聖恩新許返初衣。其二孤雲落木欲何依。遲暮湖山鴈始歸。老子田園秋後好。故人車馬雨中稀。玄蟬寂歷年光是。蒼狗須臾世事非。可笑東西南北客。至今猶未拂塵衣。其三樵家漁戶自相依。門巷牛羊暮各歸。溪柳枝疎霜氣重。江蘺葉冷雨聲稀。君民耿耿初心是。妻子區區晩計非。百感孤燈燈下坐。西風吹老薜蘿衣。</text>
<title>冬日。與兩兒及康生錫彥。拈韻共賦。</title>,<text>老檜橋南雪。蕭然燈火靑。行藏憐孔訣。存沒感張銘。靜地方賓主。寒山自戶扃。金丹歲暮約。垂老始黃庭。</text>
<title>復用前韻。與康生及鄭進士共賦。</title>,<text>小酒樽浮緣。奇香篆繞靑。名高懸北斗。志大講西銘。夜漱雲生壁。晨醒月度扃。白霞聲氣客。自喜步門庭。</text>
<title>次康生韻</title>,<text>對爾經年面。傷吾閱劫懷。孤歌和白雪。一笑見蒼崖。星斗寒城逼。魚龍大壑埋。不須頻顧影。枯木是殘骸。</text>
<title>除夕 二首</title>,<text>醉倚靑樽白接㒿。天時世故自生悲。江門夕氣魚龍變。澗戶春心草木移。五夜爐香仍舊易。一年燈火又新詩。從今不怕捓揄鬼。嶺海歸來已皓眉。其二柏葉椒花也不違。寒窓臥聽雪霏微。燈心伴我熒熒在。梅意將春苒苒歸。千歲岡陵離陛久。十年關嶺到家稀。摴蒱故俗從他鬧。龍漢前身夢亦依。頷聯一作故人棄我駸駸去。老樹將春苒苒歸。○自辛巳至甲午。凡在家餞歲只三年。辛巳壬午在鍾城。甲申乙酉在海營。丙戌戊子在京。己丑庚寅在北營。辛卯在燕京。壬辰癸巳在慶興謫所。而以年計之。則九載在關北故六句云。</text>
<title>遣懷 乙未</title>,<text>占地亭樓勝。棲山日月長。初心豈簪紱。短髮尙風霜。露氣孤花白。泉聲老檜蒼。誰憐揚子宅。寂寞一書床。</text>
<title>書事</title>,<text>簾外靑岑白日長。茶烟纔歇更爐香。客來問我何功課。一讀離騷酒百觴。</text>
<title>夜夢尤菴先生。朝起書一絶。</title>,<text>半榻孤燈只麽靑。寥寥寂寂一床經。今朝有喜君知否。夜夢摳衣拜考亭。</text>
<title>次鄭進士韻</title>,<text>僑屋猶懸榻。君來起整衣。古人吾及見。今世誰同歸。寵辱憐身重。行藏感髮稀。亭臯無限意。霜葉不勝飛。其二達士方攲枕。高人始拂衣。鷗盟故自在。鴻意欲何歸。落木空江逈。寒花老圃稀。蕭然相送罷。閒眺夕雲飛。</text>
<title>夏日與金右尹 用謙，李仲雲 漢鎭 及元兒。舟遊來蘇亭。用蘇齋韻聯句。</title>,<text>退士留前約。濟。 仙翁有古亭。吾遊方汗漫。承。 江氣本澄淸。扣枻凌霄漢。雲。 停杯攬月星。華山晴後色。元。 了了眼偏明。濟。</text>
<title>次杜律韻。與鄭進士共賦。</title>,<text>却笑龍川句。楊花燕子樓。楡枋今計拙。萍梗昔蹤浮。坐輒雲同檻。携將月倂舟。簷松如有意。攲蓋自風流。</text>
<title>夏日李孝伯委訪。共次放翁韻。</title>,<text>獨坐泉聲外。相逢野色中。樽觴仍古意。簪紱也高風。覿德陶翁正。評詩悔老工。知音竟寥落。今世與誰同。</text>
<title>秋懷</title>,<text>秋水蒹葭岸。吾亭路且脩。何曾怨遲暮。獨自抱淸幽。短褐風霜重。孤舟歲月流。佳人懷渺渺。欲往更無由。</text>
<title>作湖行。過明陵洞口。九月十二日</title>,<text>次第山川慣眼來。斜陽一半洛城開。秋風痛哭昭陵路。三世遺臣萬死回。</text>
<title>楊花津 九月十六日</title>,<text>依舊終南漢水顔。秋風匹馬又東還。斜陽不滿津亭樹。三載孤臣兩鬢斑。</text>
<title>絶筆 十月十三日酉時。在公州客舘。臨終親書。</title>,<text>行年五十一秋春。榮辱悲歡髮已銀。好向太虛歸造化。昇平今世了吾身。其二 十月十三日夜。命從子宇喆書。靈輀駕向故山前。丹旐悠揚赤壁船。蘿薜靑山留吉地。先人足下有餘阡。其三 十月十四日子時。命貞喆書。劉伶隨鍤便埋之。達士形骸尙爾爲。何必吾楹燈燭下。三呼臯復正如儀。一作三臯三復正如儀。</text>
