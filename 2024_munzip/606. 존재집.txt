<title>異鳥賦 並小序</title>,<text>猗我曾王考。幼而失怙。茹痛含寃。六十年如一日。逮其遭艱之周甲。白首持稅。泣血居廬。時有鳥來止。公朝哭。鳥亦哭。夕哭亦如之。人莫不異之。遂名之曰異鳥。盖一理之昭感。捷於桴鼓。書所云至誠感神。此之謂也歟。每於時節之展省。霜露之悽愴。仰瞻墓木。彷徨而不忍去。如見異鳥之形。如聞異鳥之音。謹再拜而述焉。紛彼羽族之三百兮。禀天地之陽精。質與形各不同兮。必有生則有名。屹壽岑之嶒𡵓兮。彼何鳥兮曷爲而鳴。求于聲而覽諸色兮。古無今有將何比。旣效靈於苫廬兮。強以是而名異。感吾祖之至誠大孝兮。天公爲之慽蹙。故降生乎夐寂兮。吊深墨之躑躅。視縗杖而來往兮。隨朝夕之哀哭。止不失其尺寸兮。春無綠於墓木。物各有其雌雄兮。何隻影之彳亍。雖一勺之水一粒之粟兮。必須人而飮啄。同手裏之馴雀兮。異海上之驚鷗。感於中而自至兮。豈於外而有求。饕風淫雨凄其晦冥兮。雖造次顚沛而于是。三年棲息兮。一枝終始。如慕如訴兮。血無不泚。上徹穹蒼之寥廓兮。三角爲之崢嶸。下臨荄榛之蒙蘢兮。百獸爲之徊徨。莫曰天理之難測兮。孰謂禽鳥之無情。軆雖眇如鷦鷯兮。喙能鳴孝于一世。惟影響之孚應兮。煥日星而表揭。精衛之前身兮。慈烏之遺魂。儲千齡而若喑兮。待今日而始騫。豈他山之無所兮。獨胡爲乎荒原。樵牧傳其謠兮。婦孺勸其意。按藩列其狀兮。宗伯白其事。猗我后曰異哉兮。嗟汝史其紀之。羗以遐而不遺兮。實自高而聽卑。氷之魚雪之竹兮。可以媲休而匹美。奚但榮耀於當時兮。蘭臺之筆。流芳萬禩。</text>
<title>春鳥賦 幷小序</title>,<text>戊子春。余得眼疾。癡坐無聊。惟日以聽鳥爲消遣㳒。欣愛之餘。作此賦。愛彼羣鳥之噪噪而嚶嚶兮。天固與之以鳴春。廼聲音之初變兮。際發生之良辰。嗟余患九旬之阿睹兮。寂無跫音之相及。目不能看書兮。手不能執業。或坐而或卧兮。如癡而如狂。迷觸霧而處晦兮。纈生花而羞明。于斯時也。來微羽之羣聚兮。曰黃口而素翎。忘塵機而相近兮。隔戶鳴而不停。若解愁之惽惽兮。若發心之惺惺。或于上而于下兮。忽在東而在西。爭一枝而如闘兮。啄殘粒而相諧。破庭宇之寂寥兮。迨新晴而亦佳。嗚呼風以鳴冬兮。固栗烈之可怒。虫以鳴秋兮。是哀傷之如慕。惟彼鳥也乘一氣之最先兮。紛千語而得意。使人傾聽而不猒兮。無非興情而悅耳。供枕上之消遣兮。集庭隅而不去。紆欝爲之滌祛兮。衰悴爲之暢叙。誰謂閨中之巧婦兮。余視階上之嘉賓。託交情於彼物兮。及永日而相親。抵葠朮之妙劑兮。當絲竹之雅音。挹韓子之論說兮。想葩經之諷吟。豈片時之可喜兮。粤三春而永好。忘於耳而聽以心兮。亦破閒之爲妙。忽焉烟連巷而蒼蒼兮。日在山而冉冉。飛繽紛而欲棲兮。情若失而黯黯。尋印跡而難寫兮。悵餘音之莫追。奈今夕之無寐兮。坐待晨光復爲期。</text>
<title>楸廬賦 幷小序</title>,<text>庚子春。余來接楸下。時地暖艸長。水流花開。萬象如在畵圖中。而四顧寂然。惟聞雉雊鵑啼而已。追舊而興感。占閒而習靜。凄愴之懷幽獨之思。竊有倍於前日。遂援筆書之。留與來后。以道余至願苦心之如此云爾。余何歸兮。歸余先人之弊廬。訝破瓦之自落兮。吁毁垣之若虛。幸庇身之可托兮。喜容膝之有餘。孰謂淵明之貧甚兮。亦有西疇之可耕。余何爲而太拙兮。無所事而掩衡。旣無寸土之播麥兮。又無半畒之種秔。少不事於産業兮。視泉幣之如土。散千金於何處兮。放大笑而揮麈。坐若是之狂迂兮。亦何恨乎貧窶。仗弱子日夕之拮据兮。賴老妻東西之借貸。旣囊豆於僮肩兮。且帒米於牛背。念山路之間關兮。心不安而欲欬。顧七旬之爲命歟。宜一日而食再。廼飯廼粥。不饑不飽。朝咬新杞。夕喫香薇。豈咄嗟之可辦兮。是淡素之亦足。仰想曾王考之居廬兮。孝徹天地。誠感神明。猛獸爲之遠遁兮。異鳥爲之來鳴。烏有馴之相孚兮。鹿不觸之可追。紛樵童之傳唱兮。拜溪上之孝碑。値生事之艱難兮。食無塩於對案。見吟詠於遺篇兮。斷俊味於炊爨。感昔日而永歎兮。怳先靈之如在。顧伊今之爲饌兮。在此身而亦泰。歸兮歸兮。捨玆土而何適。進一世而齟齬兮。退四海而跼蹐。惟此山之依仰兮。願首丘之匍匐。嗟衰頹而無用兮。甘冗散而自得。廼省掃之餘暇兮。隨所遇而寄意。或指某丘之舊涉兮。或問彼樹之新植。或倚杖於中谷兮。或回屐於前寺。或弄千花之紅白兮。或攬萬松之蒼翠。或臨水而痛哭兮。或卧雲而大醉。或歌而或詠兮。猶不足於永日。人莫謂我寂寞兮。與溪鹿而爲匹。念夙昔之奔走兮。等浮雲而何有。始知吾家之有路兮。保明明之如舊。寧沒齒於蓬蓽兮。肯隨俗而和光。爰紉蘭而爲佩兮。又折荷而製裳。安一枝之棲息兮。欲與世而相忘。西日迫於桑楡兮。餘生曷不徜徉。遵溟嶽而周遊兮。莫如葛巾布衣。生前歸故鄕。</text>
<title>宦海律賦 氣蒸雲夢澤。波撼岳陽城。</title>,<text>述夫浮沉半生。泡幻一氣。十分鯨濤惟危。頃刻蜃樓空費。式儀鴻陸。揭厲難審乎淺深。接跡龍門。淸濁孰辨其涇渭。嗟乎。勢路一闢。氣炎肆蒸。擾紅塵而孰避。望靑雲而君登。閱富貴於槐安。蟻枕一宿。垂功名於竹帛。麟閣千層。誰能聖代日月。好會風雲。龍二田而利見。鶴九臯而聲聞。東海宗百川之朝。盖在殷周以下漢唐以上。黃河屬一淸之運。幸値稷契爲臣堯舜爲君。所嗟榮枯並行。繁華一夢。或鬼神之碍猜。若造化之操弄。一番風浪。幾歎輕棹之搖搖。半世迷津。殆同昬霧之濛濛。遂令阻天地仁失雨露澤。那知鳴玉貴公。翻成泣玦孤客。賈太傅之長沙賦鵩。誰憐洛陽之高才。屈左徒之澤畔吟蘭。無奈楚閽之永隔。譬如危哉斯海。激之爲波。惟觀海而難水。或望洋於浮河。倘順風之安流。片帆可得其便。忽巨浸之墊溺。大舶亦沒奈何。是以蕩則難廻。觸而相撼。障百川而宏深。火一谷而坑坎。大鰐之蒼鬐擊浪。孰刺舡而利行。長鯨之白齒如山。公渡河而不敢。嗚呼。波浪翻天。巨濤掀岳。濱上下而莫涯。遂沉溺而靡覺。關河失路。招舟子兮難追。蓬海無期。懷美人兮不樂。於焉往事朝露。前程夕陽。嗟知津而莫及。戒覆舟而增傷。載朱公之千金。倚棹高笑。辭元亮之五斗。歸舟輕揚。若夫智者樂水。哲人成城。推盈科而進步。攬激湍而通靈。長往而濯足濯纓。楚漁夫之高蹈。利用則作舟作楫。殷傅說之大名。亂曰安危在幾。空濛是氣。怒湍忽激。欲火如蒸。商蚷馳海。神龍失雲。渺渺沉淪。擾擾醉夢。臨深如淵。憔悴于澤。滔天其浪。平地之波。人涉卬不。孰使我撼。德類川流。聖如山岳。若論榮辱。足判陰陽。從善若决。防意如城。</text>
<title>擇勝亭律賦 訪花隨柳過前川</title>,<text>竊念無適不宜。惟勝是訪。雖散合之靡常。實結搆之一㨾。二字美額。何名實之相孚。數架新楣。乃經營之初創。是以朝山暮水。秋月春花。寄餘生於逆旅。亦一片之浮家。運金鎖之奇方。開闔不測。推銅範之活㳒。變易亦多。然則十夫可致。千里相隨。俄隱約而傍。忽突兀而臨池。四時之光景不同。東指西顧。百年之風雨攸除。左撑右支。粤昔釀酒折蓮。遺愛植柳。事何多於尙奇。名所貴乎不朽。眼前風月。摠是不盡之藏。壺裏乾坤。孰非無何之有。於是憇則偕轍。登必携過。笑方山之放鶴。陋逸少之換鵞。石門阿房。但費當時之侈靡。錫瓦銅雀。空藏一代之綺羅。猗歟以舒以卷。無後無前。羞籬匏之長繫。學園櫻之好遷。可以止可以行。從吾所好。於斯歌於斯舞。與物無偏。亂曰不翼凌嶽。不脛濟川。旣遠近之無定。爲造物之所先。靑幄赤油。曾無意於三宿。雪堂玉局。可並名於千年。</text>
<title>異鳥歌</title>,<text>有鳥有鳥墓前樹。昔我曾考追服時。至誠大孝感天地。異瑞靈應一何奇。鶉貌鳩色非凡羽。孰遣爾來人不知。朝復夕兮日上塋。其來其往如相期。一哭爾亦咽咽苦。再哭爾亦聲聲悲。山叢水回境寂寞。使人聽此不淚垂。飮啄須人不用驚。止息有常不暫移。夜夜隻影無儔侶。顚風亂雨恒孤危。三年以後忽飛去。望望雲天竟何之。牧童樵兒歌其事。搢紳章甫述以詩。况我小子追慕感。臨溪揮淚仰遺碑。</text>
<title>擬湘江吊古</title>,<text>八月秋風起。傷心最洞庭。楚臣吟澤畔。帝子泣荒汀。竹怨痕雙淚。山哀感百靈。那堪波咆哮。况復葉飄零。滚滚終難渡。蕭蕭不可聽。長沙徒極目。何處吊孤形。千橘霜餘赤。九疑鴈外靑。暮年漁父問。落日客驂停。素瑟鳴悲曲。哀辭歎獨醒。蒼茫人不見。江上雨冥冥。</text>
<title>碧筒杯押筒字</title>,<text>團團荷葉水西東。一藕抽來碧一筒。微潤尙餘淸曉露。輕搖猶帶小塘風。便敎升斗能容受。豈使壺觴獨擅功。傾盡鵞黃仍就下。彎成象鼻却虛中。明珠亂滴圓無定。細縷相連暗自通。液似龍涎香不斷。凉如駱粉暑還空。入唇恰引盈盈綠。醺面微生淺淺紅。挹爽從知宜夏節。雪堂當日醉蘓翁。</text>
<title>雨中移竹</title>,<text>羣孫戢戢已經春。羅列階前轉欲親。簇立誰能分彼此。移來更覺倍精神。</text>
<title>筆法</title>,<text>筆法萬不同。浩渺吾何適。鍾王先入室。顔柳繼點額。未克窺藩籬。何由致喬木。泛覽晉唐間。如瞽臨金碧。杳茫迷津筏。歧貳失阡陌。會須期一變。人十我當百。何日趨正路。洞豁重門闢。</text>
<title>斗室學士以彈琴爲題。出韻要作。謹賦拜呈。</title>,<text>學士淸閒不撤琴。千秋流水幾相尋。在公猶識淵明趣。視事常求子賤音。池面每疑魚出水。壇頭如見鳳歸林。薰風吹入仙堂夕。仰想重宸解慍心。</text>
<title>松嶽</title>,<text>雄傑斯爲鎭。王基五百年。氣消空崒嵂。運去自蛇蜒。伊闕還殷土。凾關亦漠天。從來不在險。曆數歸仁賢。</text>
<title>平壤長林</title>,<text>十里長林一路開。不知林外有樓臺。行行林盡平沙濶。江水江雲次第來。</text>
<title>朝天石</title>,<text>石出中江勢窪然。王孫此地去朝天。至今麟馬無消息。猶有漁人說舊年。</text>
<title>月夜宴鍊光亭。歸路口占。</title>,<text>大同江上月如霜。高閣笙歌風外長。夜半曲終人去盡。淸光分與釣魚郞。</text>
<title>奉呈閣學士徐公副价之行</title>,<text>禮義遺風最我東。淸錢何事欲相通。縱云醜物能饒國。涇渭千年奈混同。</text>
<title>扶餘懷古</title>,<text>白馬江流日夜深。千秋王業已浮沉。粉樓雉堞蒼茫古。野艸汀花寂寞今。人去釣龍留履跡。魂飛投水怨春心。巖邊吊舊誰相識。蘆荻空洲只數禽。</text>
<title>歸家</title>,<text>退食歸常晩。入門後夕鴉。壞垣生茂草。漏壁印班花。短僕來持席。病妻起勸茶。鷄鳴須早報。曉赴莫相差。</text>
<title>內賜倭茶器。感恩作此詩。</title>,<text>氷質鑄成又玉衣。照人毛髮數纖微。光搖瀅纈心先訝。制極新奇見亦稀。萬里風濤輸遠貢。九天閶闔動恩輝。淸晨擎出花甎路。崇德門前拜賜歸。</text>
<title>丁巳除夕。以年字聯成。恭寓惜送之懷。</title>,<text>忍送今年去。今年是何年。哀我慈母氏。花甲重回年。斑衣如昨日。永違倐五年。何年無歲月。最是惜此年。無復榮養日。揔是哀慕年。此生難再逢。痛哭送今年。</text>
<title>書示姪子基誠</title>,<text>一部魯論好讀書。螢牎工課足三餘。立身應是由勤讀。志道先須戒逸居。已判光陰如隙驥。翻驚才藝似磨驢。早年解得經綸術。莫作臨淵晩羡魚。</text>
<title>恭和手圈御製詩韻 幷小序</title>,<text>猗我聖上。淸燕之暇。手圈三禮兩京五子八家陸稿。次第告成。至戊午夏。下御製七言十韻排律。命校準諸臣賡進。臣於是役。奔湊於出納之際。繕寫於筆硯之間。至蒙恩賞。今伏覩宸章絢爛。賡詩輝暎。甚盛擧也。不避猥越。敢此賡和。以藏私篋云爾。萬川明月放輝長。巧拙媸姸孰敢藏。筆下錙銖皆有度。圈中名物亦多方。軆裁同異探玄素。字畫偏旁溯𣾘蒼。類聚區分垂萬世。天尊地下揭三綱。斯文大闡關閩日。吾道重開鄒魯塲。赤幟兩京先占位。靑編千古動成章。洞天森列分門戶。學海抄評爛縹緗。戎馬精忠隨補衮。公車奏議贊垂裳。聖工上達追虞夏。淵鑑傍通曁宋唐。一部書成開後學。士生王國頌思皇。</text>
<title>追遠齋重修日書感</title>,<text>仰想居廬昔數椽。重新此日倍追先。地遺愛惜松杉大。山占靈長洞壑專。愚婦亦知銘孝碣。樵童皆唱詠禽篇。當時手澤猶餘在。六十年來祭器傳。</text>
<title>題仇十洲美人圖</title>,<text>六十紅顔箇箇新。千秋宛爾畵中春。從來美色知尤物。誤國亡家定幾人。</text>
<title>賦棋</title>,<text>人間翻覆莫如棋。頃刻輸嬴逐勢移。數演羲圖還透妙。圍空漢幟便成奇。春泉野火縱橫際。落鴈踈星斷續時。相對最難能料敵。每從局外許先知。</text>
<title>觀漲</title>,<text>積雨連旬水上頭。崩濤駭浪沒汀洲。千層高浴中天日。一夜深藏巨壑舟。怒决龍門奔渴驥。望迷牛諸渚㥘輕𩿨。觀瀾有術從何得。洙泗餘流恨未遊。</text>
<title>挽漁山丁先生 彜祚</title>,<text>在世悲酸死亦哀。傳家無復一嬰孩。白楊誰主春秋祭。宿艸難禁樵牧來。傑氣常多燕趙語。名詩每被鬼神猜。薤歌送塟郊西路。此別人間去不廻。</text>
<title>石榴</title>,<text>淸晨浥露攲彤冠。猩血噴來醉未乾。葉欲齊抽微透綠。花方四照倍含丹。短株竦地如繩直。尺陰盈盆似盖團。幽蝶耽香時自過。狂蜂釀蜜暗相看。品奇正合培庭際。味爽偏憐稱舌端。粧臉初開迷瓊苑。珠房細拆上金盤。鴈賓已驗全成熟。鳥啄難禁半欲殘。每逐竹梧同暎砌。却羞槿蓼並依欄。文園潤肺堪消渴。酒國論心更覺酸。莫道蟠桃惟擅美。玉漿氷粒保年闌。</text>
<title>拜丁先生墓</title>,<text>塟我先生已經年。白楊無主有誰憐。昔日文章何處問。山紅澗碧只依然。</text>
<title>七夕</title>,<text>風珮泠泠夜更悠。七襄徐轉帝宮秋。銀河一道明如拭。玉露三更冷欲流。靑鳥忽來飛鏡面。碧梧初落報機頭。幾添幽恨䲶鴦繡。纔罷新粧翡翠樓。月隱姮娥疑似妬。橋成烏鵲謾多愁。星裳照爛楡芒動。霞幄香飄桂影留。灑淚霏霏微雨滴。含情脉脉暮雲浮。人間堪笑穿針巧。海外還驚犯宿遊。永夕芳魂消不盡。隔年佳約暗相籌。生憎初日扶桑曉。臨別金鷄苦未休。</text>
<title>失鶴次項斯元韻 二首</title>,<text>瘦骨淸姿胎化禽。白雲何處放遐心。那期緱氏山頭見。惟許蘇仙夢裏尋。衣雪幾調新皜潔。頂砂應戴舊紅深。秋風一夜能回翮。莫待千年說古今。豈向嘈啾伴野禽。遐標自得九臯心。天長萬里空相望。海濶三山不可尋。苔徑印蹤惟月在。松壇遺羽但雲深。未知仙苑歸何日。雨夜霜晨寂寞今。</text>
<title>小憇淸潭卧雲樓。次板上韻。</title>,<text>面面峯巒萬不同。羊膓曲折問樵翁。愛山爾興幾多醉。入洞我聞如是空。丹瀑珠噴新雨後。翠巖人倚夕陽中。槎公淵老今難作。誰與論詩到日窮。</text>
<title>讀書</title>,<text>遊水遊山酒亦遊。形聲臭味外相求。邇來更向床前讀。眞箇中心樂有優。</text>
<title>謹次屐園學士寄示韻</title>,<text>是日是何日。凄凄意未開。居然三載去。奈此九秋來。風燭相含淚。霜鴻不盡哀。仰看林月上。尙憶醉恩廻。</text>
<title>大寺洞觀塔</title>,<text>寶塔流傳一國稀。經來壬火尙光輝。百千㳒像頭頭出。十二雕簷面面飛。大地神功迷造化。諸天慧力奪精微。早知業運能先定。駕海何煩萬里威。</text>
<title>謹次德積柳僉使明杓見寄韻 三首</title>,<text>海上秋雲萬里淸。樓舡畫角載空明。老龍爭闘黃鱗甲。彩鷁交飛翠羽㫌。地近燕齊應備圉。心同胡越盡推誠。順風一夕歸來穩。疾棹輕裝意氣盈。畿輔後營賀屬君。飄飄飛盖望如雲。座通積水風來遠。門帶扶桑日出熏。一鎭誦傳魚稅薄。三年恩重乕符分。西來聞說驚人語。待變亭前祭海文。可奈頭邊白欲絲。庚年離散抱餘悲。洛城病卧生秋思。滄海書來感舊知。流水自同人事去。貞松不逐歲寒移。更憐習氣猶如昨。金石錚錚滿篋詩。</text>
<title>呈德鎭要和</title>,<text>彈丸小島海隅窮。北燧南塵兩不通。採蚌煑塩皆養子。相風占雨自成翁。里無夜警居相穩。野有年豊稅不空。更賀故人官就此。莅民政敎易爲功。眼看滄桑頃刻移。幾多陳跡已參差。板堂晝寂塵埃沒。瀛府秋生草木悲。世事常從千慮外。天機無復再來時。繁華舊地今如此。始信人間有盛衰。繡梓烏絲字字佳。羣書監印十年偕。仁天恩渥心同祝。特地勤勞眼幾揩。已覺大鵬終徙海。堪憐寒雀獨馴階。秋來時寄相思字。內院黃花感別懷。</text>
<title>抽德鎭軸中韻謹步一首</title>,<text>至微閒姓字。那意共明時。滄海慇懃札。喬山痛哭詩。可憐此日別。能記昔年爲。物色還依舊。掖垣花滿枝。</text>
<title>午憇洗劒亭</title>,<text>石蟠數十畒。澗水玉交加。巖面揮朱客。溪頭曝白家。大樽開竹葉。長劒洗蓮花。更有淸歌發。不知山日斜。</text>
<title>訪楊津尹哀寓所</title>,<text>常愧斗筲質。未酬河海恩。噬臍終莫及。披膈欲無言。落日江邊淚。秋風海外魂。殘軀須自愛。遺稿抱俱存。</text>
<title>夜泊塩倉待潮退</title>,<text>下碇塩倉口。層濤意不平。漁燈風起亂。水鳥夜深鳴。舟轉星來往。潮奔月仄橫。安危同苦地。梢手倍多情。</text>
<title>春草</title>,<text>發育最先春。萌芽可顯仁。向陽抽軟細。禀氣得齊均。色展初占候。根蘇欲祛陳。生生看漸長。日日愛惟新。嫰過淸明節。靑歸穀雨辰。闘芳隨柳幕。藉綠替花茵。露濕王孫恨。風來少女親。休言黃萎日。明歲復相因。</text>
<title>屐園李公將赴燕。要余別章。義何敢辭。謹和內閣贐行韻奉呈。</title>,<text>嗟今宇宙內。天祿竟誰俸。春秋數十義。後人無復頌。天若終不變。此道豈滯壅。昔賢懷憤寃。僻處甘食葑。石室山前句。公當慟所共。淵澤逝龍乕。川陸放蛇䝋。郁郁無所從。狺狺徒見恐。百年勞事葛。皮幣罄國用。帝監久懵懵。無地跪敶訟。北苑寄王春。一脉扶大統。皇明舊儀物。幸今餘錯綜。尊周而攘虜。當如茶飯供。朱訓八箇字。義當貼巾㡝。公今赴彼燕。三百詩曾誦。擧目惟山河。不足徵杞宋。冠履已倒置。衡縮殊舊縫。淸濁混涇渭。會同羞沮灉。東南無雲氣。西北奈塵雺。世祿承專對。㳒家仰德種。餞筵推同樂。汚茵許放縱。淋漓醉且詠。有似昔脫𩌋。附驥行千里。愧不追華。譬如山東國。擯不與秦雍。惟冀遼薊遠。行部好珍重。又王事三千里。星軺走薊雲。士當明大義。天欲喪斯文。唐宋山河在。衣冠制度分。知應燕市酒。秋草淚紛紛。</text>
<title>內閣鍾磬 幷小序</title>,<text>閣之前楹。左鍾而右磬。鍾是永樂欽賜。磬則先朝辛丑所成。盖將使閣學士。躬淸明禁惰僻於折旋揖讓之間。于以觀德之華也。猗歟盛哉。先王推樂觀。筍簴備窮本。泮燼經塵埋。奎華保歲晩。內空受氣多。外應致聲遠。螭首蟠雕鐫。獸角吐炫焜。鏗鏘發武思。淸越可情反。君子愼於感。庶幾補聖衮。右鍾南陽出寶玉。應我聖明后。后廼成此磬。侈彼楹之右。可愛淸明象。宜爲學士有。簾深淸晝寂。雅音隨所叩。疑有百獸舞。可載古樂部。光榮動西掖。千秋垂悠久。右磬</text>
<title>次好古齋金洛瑞病中見寄韻</title>,<text>乞暇秋多病。柴門晝不開。徑荒惟菊在。庭寂但禽來。木屐居常着。園蔬手自栽。楓壇明日飮。能得赴新醅。</text>
<title>硯池</title>,<text>勺水輕盈寸鑑開。筆峯時帶墨雲來。蚍蜉欲作觀魚樂。幾入徐生夢裏催。</text>
<title>速</title>,<text>眞機以類求。影響自相逐。敏樹驗蒲先。置郵認德服。知非何待來。不達豈從欲。惟聖致時中。安於速則速。</text>
<title>聽琴</title>,<text>獨夜撫枯桐。希音發太始。參差奏宮商。雜錯變羽徵。十指紛如雨。有風颯欲起。雲鴻戱相逐。霜烏啼未已。頹然欲自失。憑几聽之喜。意在淸泠際。神曠虗無裏。怳惚迷所向。在山忽在水。其德觀於心。其音得於耳。手舞而足蹈。莫知孰所使。一切思無邪。可以宜君子。</text>
<title>登北漢白雲㙜</title>,<text>參天削出逈無羣。鎭國千年淑氣氳。日月星辰頭上近。畿湖關嶺指端分。鴻濛世界茫茫水。蟻蛭峯巒處處雲。濁酒祝融飛下興。我今拍手亦云云。</text>
<title>夜宿望月寺。次騏大師詩韻。</title>,<text>星辰在戶可捫天。風起山鳴意肅然。眼底羣峯來不盡。指端明月照無邊。百千層砌驚神力。七十餘珠憶悟禪。更愛老師持㳒戒。山門不出已多年。</text>
<title>圓通寺曉起。雲霧漲甚。</title>,<text>雲霧深埋釋氏宮。軒牎頃刻失西東。鍾鳴大地空濛外。僧起先天世界中。山野難分渾認水。楓松何在只聞風。㳒身發得光明氣。咫尺能敎萬里通。</text>
<title>與隣朋各卛兒輩。登西麓賞花。</title>,<text>休說花開好。相看面似春。鳳麟班以齒。金玉相其人。令範依依在。斑衣箇箇新。此中觀善俗。各自懋親親。</text>
<title>次韻賀盧允迪止酒</title>,<text>罵座汚茵莫養才。中年善變亦難哉。噬臍應悔同生死。銘肺何煩遞往來。情性返眞焚麴壘。色香歸幻毁糟㙜。一言當作千金重。若負神明有此杯。</text>
<title>中興寺題壁上</title>,<text>劒閣晉陽較有餘。計存陰雨未全踈。屋茅接續招民後。倉粟分留設鎭初。兵寓緇流觀以武。城因法界實于虛。夜來默念當時事。衛國勤功可特書。</text>
<title>賀好古子先山立石歌</title>,<text>津寬西岑欝岧嶤。上有纍纍三尺墳。云是金氏累世塟。神慳鬼秘氣氤氳。忽瞻巨石煥新目。如床如盤劈皺紋。旣琢復磨致精密。鏡光雪色耀紛紛。從傍大書摭梗槩。表識而已不以文。石峯遺㳒數十字。飛動龍蛇披烟雲。春秋時節祭先塋。俎豆有地薦苾芬。有子食貧五十年。室如懸磬妻短裙。一朝修擧何卓焉。稽古之力夙所勤。日居月諸誠彌篤。經營寸心灼如焚。從此已了平生願。墓門艸木寄餘欣。我今爲君多感激。淸潭歸騎駐日曛。</text>
<title>雨夜宿松石園</title>,<text>茅堂如水一燈靑。風雨連山酒欲醒。簷溜灑衣渾不見。溪聲慣耳遂無聽。四更月黑蒼茫峀。千樹凉生颯畓風。悄悄忽如江上宿。翻思斗尾小舟停。</text>
<title>六月二十八日書感</title>,<text>華山徒漠漠。漢水自悠悠。萬死恩何報。三生恨未休。歲年看漸改。身世與同浮。寶墨猶如昨。披書泣白頭。</text>
<title>午眠</title>,<text>方午凝然學夜禪。雙眸細纈落花前。夢成脉脉飛來蝶。心死寥寥化去蟬。不盡藏中閒日月。無何鄕裏小神仙。人間休道忘憂酒。愛此蒲團半晌眠。</text>
<title>漉酒巾</title>,<text>陶令素家貧。平生一葛巾。纔經手裏漉。旋遣頭邊親。幾引鵞黃美。曾傾鴨綠新。連珠看漏滴。撥雪喜醲醇。縫處凝糟瀝。拂時帶麴塵。簁釃何足道。筒飮謾相因。散髮誰能惜。解緌不妨頻。已能名以主。肯是託非人。白苧㑚全美。烏紗敢作隣。聖賢動相得。可頌德齊均。</text>
<title>不可使居無竹</title>,<text>不有眉山蘇。誰憐嶰谷竹。直榦連馬蹄。勁節始蜩腹。金碎影千尋。玉抽綠數簇。微君俗莫醫。惠我居同卜。對月看逾奇。迎風喜可掬。寧敎一日無。自愛四時獨。久矣能虛心。悠然長在目。个成還攢三。境妙偏宜六。休道他山根。偏宜君子屋。漪漪保歲寒。千載頌淇澳。</text>
<title>天雨道不通。自興元倉前津。乘舟作行。</title>,<text>水塞泥深馬不前。興元倉下喚扁舟。直衝波浪奔騰際。逈壓魚龍動盪邊。身渺堪憐滄海粟。槎高如入斗牛天。瞿塘㶑澦何須問。一任梢工性命全。</text>
<title>拜㺚川林將軍影宇</title>,<text>㺚川非勝地。千載以人名。英像猶無死。危忠敢惜生。大明遺烈士。東國喪長城。若遂當時志。黃河見一淸。</text>
<title>小憇觀水樓</title>,<text>歷盡崎嶇抵渡頭。捨鞭偏喜此登樓。堪追汶歎如斯逝。更愛濠漁自在遊。揭淺厲深時各異。纓淸足濁類相求。南侯若解觀瀾術。濟此生民作彼舟。</text>
<title>海印寺</title>,<text>創開聞說自哀莊。第一琳宮是寂光。大寂光卽二層佛殿 三歷國來眞福地。千餘年久大禪塲。雷奔萬壑鍾聲動。金耀中天塔影長。應接如今知不暇。誰料壯麗侈遐鄕。</text>
<title>題八萬大藏經閣</title>,<text>僧言自古大藏閣。落葉浮埃不敢侵。萬寶光明花點點。閣門內地花四時長靑云 千神拱護晝沉沉。若微若顯盈天地。無滅無生貫古今。慧力妙工誰敢測。板頭箇箇是烏金。</text>
<title>武陵橋次崔孤雲詩韻</title>,<text>曲成蹊徑疊成巒。十里行過水石間。一斷仙橋無復續。似嫌俗吏日尋山。</text>
<title>紅流洞庸前韻</title>,<text>車塵馬跡遍重巒。凈界翻成世俗間。寄語題名多少子。遺名元不在名山。</text>
<title>麻浦晴望</title>,<text>水榭飄然倚碧空。晴光秀色逈相通。河豚吹破桃花浪。沙鳥飛過柳絮風。春草生涯行菜女。晩潮消息起漁翁。回看萬帆森如束。云是湖南稅大同。</text>
<title>三田渡望漢南諸峯</title>,<text>峯高問立馬。風惡欲停舟。士有不平意。雲含到底愁。天驕薊北野。地險漢南州。江上無情水。夕陽空自流。</text>
<title>奉讀正廟誌狀謹書感</title>,<text>典謨如復見。虞夏幷垂傳。敎化風行地。高明日在天。依依追舊蹟。字字泣新編。不死叨監印。殊恩又此年。</text>
<title>詠陰</title>,<text>處靜能安位。施功足配陽。明時常欲晦。苦熱亦生凉。暘雨看舒捲。朝晡驗短長。人來雖悅意。摸捉更無方。</text>
<title>謹書異鳥帖尾 並小序</title>,<text>昔我曾王考守墓時。諸公贈遺詩若干篇。先考手書。付諸楸廬壁上。年久紙渝。字缺畫刓。蘸水去染。遂移摸付之剞劂。冀垂後昆云。遺墨人間四十霜。搨來始得發幽光。一辭溢美將何敢。雙淚無從秪自傷。曾向楸廬攀舊蹟。更從梨板挹新香。此詩况復歌先孝。藏我鄕山百世長。</text>
<title>饋盧惠卿塩石魚</title>,<text>貧病無佐味。此情庶可度。石魚頗狼藉。春獨溢京洛。首尾沉塩重。鬐腮疊雪落。無異遼東豕。可抵崑山鵲。饋遺縱在情。些小固所怍。掛齒何足甘。下筯應嫌薄。槎頭敢並論。再拜冀一嚼。子有腹中詩。或可作酬酢。寸餌欲釣龍。善謔堪成噱。</text>
<title>豆浦觀打魚歌</title>,<text>豆浦之水浩空濶。千頃萬頃琉璃碧。可愛沙暖鷗鷺洲。更覺天晴蛟龍宅。扁舟緩帆中流穩。浩盪神心俱兩釋。前灘漁叟向我拜。雙鬢雪白兩脚赤。柂頭擧手一招招。衆工齊力聽使役。布網疾棹去如飛。橫截大江走一畫。須臾轉繞復成城。火急縮來漸相迫。大魚小魚俱入網。戢戢無慮數千百。或口吹沫或揚尾。或頭沒泥或露脊。或逃遁而猶可及。或跋扈而渾無跡。白日射光銀刀爛。微風吹腥金鱗積。小小發發故見漏。在十去五纔所獲。漁叟下帆來致眷。自誇神捷語噴噴。相對叩舷笑以視。丹腮素鬐長盈尺。綠蒲爭褁猶嫌小。餘沫霑衣誰肯惜。饔子皷刀未暇膾。歸遺細君擬煎炙。以此暴物甘爲樂。有愧南湖放生客。</text>
<title>暮春登自帽巖。遵城路至蠶頭。</title>,<text>此行爲幾里。有路只從城。移步江山換。倚筇天地淸。多年無定約。是日不虗生。寄語二三子。何如閉戶情。</text>
<title>登北嶽</title>,<text>崢嶸拔出際天高。淑氣祥光入畵毫。朝日烟籠萬井樹。春風舟集八江濤。俯臨每憶垂堂戒。特立還如出世豪。分日京城三十里。短歌長嘯不知勞。</text>
<title>醉石</title>,<text>天上酒星化爲石。一片落在先生宅。盤陀自是風流物。竹色桂香日狼藉。射乕謾說隴西將。鞭羊空傳金華客。何如采采東籬菊。醉來頹卧任所適。但知人間忘憂物。觥籌奚止千與百。枕雲常坦腹十圍。跂風可容軀七尺。不須瞢僜馬似舡。猶勝昏倒地爲席。兩眼生花鬢如蓬。不覺颼颼風露夕。一任眞卛不曾掃。滿面苔蘚久已碧。頑然休道不能言。似是素質尙玄默。傍無糟堤望十里。下應酒泉通一脉。磊磊可笑穀城黃。粲粲肯數南山白。蓬廬非無容膝地。此焉可以留巾舃。到得眞境可爲樂。萬古誰能知奇癖。此翁此石俱相得。五柳門前誦無斁。</text>
<title>題壁寫懷</title>,<text>弱質癯容病與隣。生平如護少兒身。世間好作癡聾漢。一毁一譽以外人。</text>
<title>端陽省先山</title>,<text>節届天中祭墓前。瞻望周旋意怵然。殘孫弱子猶餘祿。守護松楸三百年。</text>
<title>周覽楸舍。頓覺精灑。書示舍弟。以勖其志。</title>,<text>新拓階庭面勢開。纖塵不放此中來。治心儻得如治屋。非但成才養不才。</text>
<title>[楸行。望三角山有作。]</title>,<text>三角何矗矗。白雲生其上。我心與之然。幽懷每浩蕩。此詩。我先考春秋七歲時作。而雖不編入於文稿。後昆不可不知。故書付卷首。壬戌季夏小子基福謹書</text>
<title>伏聞銅井大爺停啓。悲喜交切。謹作此詩。</title>,<text>世家無永枳。時運有循環。氷解還成水。雲收復見山。人間方拭目。地下可承顔。東望松岡樹。今朝涕淚潸。</text>
<title>初秋省中夜直</title>,<text>空堂雨歇淸如水。微凉浮動露氣流。三更四更宮漏滴。一聲二聲蟋蟀秋。孤燈翳翳自照影。紋枰書卷夜不收。自家情味自家知。不向傍人說區區。可愛省中雙白鶴。竹林深處夢滄洲。</text>
<title>小憇山暎樓</title>,<text>西風吹不盡。落葉滿山樓。楓老冥冥樹。雲生漠漠秋。千聲歸寂滅。萬象發淸幽。我有黃花酒。輕寒不足愁。</text>
<title>月夜飮松石園</title>,<text>來到柴門月色淸。黃花酒暖夜寒輕。山空老樹交生影。石出幽泉寂不鳴。樓鵲應驚枝上夢。吟蛩空帶草間情。鏡光燭紙猶堪寫。何用林燈隔戶明。</text>
<title>挽金翁鶴聲 二首</title>,<text>筆家盛譽受先王。流播人間藉口香。內府圖書五千卷。拂塵他日挹餘光。圖書集成小題目。承命書進故反之。法地象天各有宜。百家無復致眞知。先生一去無因問。獨抱黃庭泣墨池。</text>
<title>贈盧惠卿卧病</title>,<text>淸詩眞絶品。不可捨斯人。文戰堪輿櫬。觴箴近徙薪。病居叢桂夕。暇滿落梅春。待得溪前月。逢迎庶更因。</text>
<title>詠雪次東坡詩韻</title>,<text>林木凍死苦無葉。山南山北天雨雪。須臾平陸同一色。颯颯雱雱吹不絶。羲和御日將安歸。踆烏三足恐見折。凸凹醜姸俱成幻。大千世界歸空滅。瓊枝銀蕊雖可愛。兩手龜坼不能掣。形與薝蔔何相似。穿簾入戶光碎纈。吾知皜皜莫能尙。綃素玉質猶不屑。休道堆積可沒脛。從看消融便一瞥。撒塩飛絮兒女戱。未覷天巧徒能說。人間秪有坡老作。多仰傑句鳴金鐵。</text>
<title>雪牎志懷。庸前韻。</title>,<text>寒齊擁衾燒落葉。隔戶璀璨暎殘雪。坐讀葩經三百篇。戒在宣父韋編絶。三字大旨遽豈敢。惟當遜志謹磬折。從事文字今白紛。鈍磨驢猶裂滅。十寒一曝竟無奈。西掖期會困肘掣。雖成不過小技耳。出手徒致人眼纈。磊磊者吾已不及。淺淺者吾亦不屑。徊徨大道竟何適。流年恐作風花瞥。善必可勸惡可懲。聖人眷眷見辭說。百鍊精熟未積工。金不金而鐵不鐵。</text>
<title>春日叢碧園賞花。吟呈主人閔翁孝直氏。</title>,<text>先生東郭畜名園。一句缺。 積翠天晴松𡬾。新香春入杏花村。種瓜未足終年計。醉石空憐竟日痕。剩得白雲流水契。葛巾高卧久無言。</text>
<title>暮登叢碧園</title>,<text>春山何窈窕。松桂可相親。自遇無窮境。渾忘見在身。玉蟬 主家琴名 花下夕。黃鳥柳邊春。復有龍眠筆。欣然一寫眞。有人畫先生葛巾野服者及之</text>
<title>排愁</title>,<text>亂愁千萬緖。日出輒縈紆。到死應如此。有生便與俱。念多逾雜畓。理遣或虛無。幸勿緣成病。堂堂七尺軀。</text>
<title>送痘神詩</title>,<text>痘神固有之。吾聞諸故老。事神而敬神。人當盡其道。兒子生四歲。僅始免襁褓。今春病於痘。三時九顚倒。渾軆忽發斑。萬顆來浩浩。或淡如明珠。或紅如仙棗。漲時如覆盂。濃處如熟稻。氣燄所抵觸。四肢爲煩燥。此時誠可怖。有神若冥保。各自趁期限。不晩亦不早。客症無相侵。醫藥且善導。迨彼收黶日。落疥紛可掃。爲日未二八。回黑欲成皜。父心喜如何。晝宵不離抱。實是神所賜。愚忱在結草。以恩欲報恩。萬金不足寶。諏吉將送別。心齋勤與澡。饌羞謀荊妻。烹餁戒阿嫂。妖巫不須招。老婢可虔禱。筐筥羅䐹果。堂奧植紙翿。揉木爲行馬。包茅加溫襖。自是薦忱誠。肅將異媚竈。所愧儀未備。內悚復懆懆。惟神神孔昭。庶鑑披肝腦。一擧廣漠風。珍重御蒼昊。且有女子子。他日修舊好。</text>
<title>影燈 二首</title>,<text>度水穿山疾若風。東西怳忽不相同。一機往復道無外。萬族飛騰理在中。生意何容毫髮錯。幻形如奪鬼神工。虛心方可包羣物。剩看圓圍軆上穹。一篝心火轉生風。萬恠千形摠會同。江拆波奔騰躍裏。山開野濶走飛中。旋如石磑無停勢。圜似璿機任妙工。靜裏祗堪觀物變。休將眞贗問蒼穹。</text>
<title>夜宿叢碧園。大雨卽晴。</title>,<text>郭外靑山雨滿天。寒齋獨夜杳如年。殘燈自照林間宿。亂瀑皆從樹杪懸。怳若篷牎臨浦溆。依然水墨潑雲烟。始知造物終難測。朗月繁星忽在前。</text>
<title>拜外王考墓</title>,<text>松楸葱欝墓門開。十里東風小子來。晨露漙漙霑細艸。山花寂寂落靑苔。譜編縱道支流別。血脉元知一氣廻。感得如存惟此地。辛年省掃又今盃。</text>
<title>向元曉菴道中</title>,<text>蘭若如天上。孤高不可登。蟻行爭附石。魚貫遞攀藤。方謂危途盡。猶餘數仞升。千金一瓢飮。感激謝菴僧。菴僧汲水來勸及之</text>
<title>夜宿元曉菴</title>,<text>夕壇淸梵放聲長。雲壑烟崖一氣蒼。天近星辰偏照耀。地靈松桂盡馨香。上乘妙偈金身幻。下界浮生石火忙。可愛巖泉似瓊液。吟前醉後供茶觴。</text>
<title>安峴卽事</title>,<text>蛾峀興雲日。王灘欲雨時。靑田一望濶。白鳥雙飛遅。柳密午風善。麥登秋事奇。炊烟何處是。前店遠能知。</text>
<title>書感 並小序</title>,<text>四月二十六日。卽亡室生朝也。余遭至慟以後。每於生日。未甞設一器薄羞。室人以從夫之義亦如之。迺値此日。倍切悵恨。次簡易詩韻。遂書感以識之。生朝一臠肉。曾未共床傍。孤子將何忍。從夫此有光。幽明五年隔。慟恨九原長。幸有孩兒在。我存君獨亡。</text>
<title>雨中乘舟下松坡</title>,<text>小艇輕於葉。孤帆恰受風。樹奔指點際。山改送迎中。天地一身渺。江湖兩眼空。浮雲望不極。直與海門通。</text>
<title>上龜巖賞月。留飮閔翁。</title>,<text>雲松霧桂碧叢叢。濁酒淸琴此夜同。燕院月來笙鶴裏。龜巖人坐斗牛中。乾坤望極雙眸濶。風露凉生萬竅通。莫向穀城問黃石。林間留醉瀼西翁。</text>
<title>葡萄架下。小坐納凉。</title>,<text>峽村長夏劇幽閒。惟見林中饁婦還。播種及時家廣野。樵蘇終歲食靑山。牛羊放盡桑楡下。杜宇啼來躑躅間。此日倍知鄕里樂。少游遺事足堪攀。</text>
<title>過籠巖卽事</title>,<text>逶迤沙路盡。豁達遠江開。帆引日光去。鷺牽雲影來。回皆疊榭。地逈自平臺。何待秋風起。扁舟欲逕廻。</text>
<title>寄錦里李宜秀仲老</title>,<text>紋繡非一物。文采何章章。移乙以補甲。咫尺殊玄黃。萬象歸一套。衆理循有方。爲詩亦若是。庶可升彼堂。合異成大同。斟酌稱短長。頓無斧鑿痕。渾然生輝光。可笑守株者。徒能安故常。未解慧悟術。魯莾是面墻。安得紋繡地。與子共翺翔。</text>
<title>松石園納凉</title>,<text>春後無佳約。故人今始携。逕深披草入。地逈見山低。霽色歸千樹。淸風泛一溪。蟬聲何處是。不辨水東西。</text>
<title>贈數里王步庚</title>,<text>玉洞幽棲占一枝。寒牎惟有影相隨。豈料楊子讀書日。更値顔公食粥時。酷好詩篇如愛色。慣經俗事似圍棋。秪將汗漫應終老。不待巫咸已自知。</text>
<title>鄭氏花園</title>,<text>曾聞子眞隱。今日始經過。好作看花醉。翻成折柳歌。行厨隨處遍。春事悅人多。佳節終難住。浮生不樂何。</text>
<title>飮酒</title>,<text>年來緣病好飮酒。對飯未甞不霑口。自笑酒戶何太小。不進不退如有守。屈指三時纔一盞。紅潮便隨落杯後。導和取適便可止。寧論五斗與十斗。謂飮亦可不飮可。世間誰如此漢否。自言獨酌太沒趣。牢閉後閣防客走。春來杖頭一百錢。飮人常居十之九。花下柳間誰能節。負債行處無不有。看看老逼從所好。人雖嘲迂我不受。</text>
<title>七夕雨中訪松石園</title>,<text>興來好作雨中遊。直到君家水上頭。銀漢橋成靈鵲日。玉溪風送暮蟬秋。餘霏不盡雲烟濕。積翠無邊艸樹幽。非但名區値嘉節。且因賡和故遅留。</text>
<title>奉呈寧野徐公綿城任所 二首</title>,<text>伸雪幽寃一是公。聖朝恩重敢私躬。對揚南國周王化。壓倒西京漢吏風。大本宜勤播藝上。愚民可變道齊中。從來世德淸於水。歸橐知應去日同。簾几蕭然布素情。公庭晝寂斷鈴聲。七篇 公平日好讀孟子 在丌論師弟。一邑如家任父兄。黎首還應添比屋。曲眉那得售傾城。遙知三尺長亭石。先寫明公化理淸。</text>
<title>贈錦里李宜秀</title>,<text>錦里自是天下士。布衣歸卧西山裏。厨空堗冷壁徒立。四顧環堵淸如水。五十年來老鱞夫。眼前只有一箇子。自言天寒我不寒。樂聖懷賢安所止。素志肯爲人低仰。一切富貴浮雲視。居家憂國誰能識。忠言嘉猷累千紙。裒集歷代史記名曰玉燭淵覽君門如海不可致。胸中空懷楚玉美。身貧道窮乃如此。誰言經術拾靑紫。會見白松成鱗甲。一夜中天雲雨起。</text>
<title>而已广張混大夫人八耋晬辰。次元韻。</title>,<text>一堂同四代。和氣藹春陽。吉慶多年是。欣歡此日長。兩家通世誼。雙髻拜容光。我獨無慈母。潭山宿草黃。</text>
<title>吊朴生啓昌婦郭氏</title>,<text>烈烈朴生婦。於今政所無。卄年不愧女。一死以從夫。大節根天得。哀魂入地俱。欲將外史筆。爲續五倫圖。</text>
<title>己巳五月十九日先考墓碑成。謹書長律以識之。</title>,<text>圭首屹然鏡面淸。人神保祐告功成。孤忱始了今生願。偉蹟應傳永世聲。祕塔夙工方試㳒。瀧阡哀表更同情。從今壽嶽俱悠久。墓道千秋字字明。</text>
<title>飮酒有作</title>,<text>甕面滃滃喜發醅。半簾斜日獨傾杯。幷收綠蟻喉間瀉。好借紅潮臉上開。萬斛愁從何處去。一團和入此中來。世間誰識華胥路。惟與賢人共往還。</text>
<title>元宵憶綿城使君。明朝走人奉寄。</title>,<text>良宵奈此月明何。遙憶使君空自歌。或恐未分千里賞。南中從古瘴雲多。</text>
<title>滯雨宿籠巖漁村。待主人不至。</title>,<text>籠巖西畔小茅亭。三籟依依獨夜聽。遠樹雲烟孤島黑。滿江風雨一燈靑。漁村曉送鷄聲逈。水國寒侵鷺夢醒。坐待主人猶不返。扁舟應宿露梁汀。</text>
<title>水雲屛納凉</title>,<text>山雨無時至。餘霏潤碧苔。萬松相與合。一洞忽中開。曲澗隨深淺。淸風任往來。晩凉逼毛骨。恣意數呼杯。</text>
<title>寄西隣</title>,<text>得來王翰好爲儔。門巷泠然澗水秋。非獨有無通假貸。知應疾病共憂愁。八夫同業如將見。伍戶遺風亦可由。却把蒹葭依玉樹。淸光偏照屋西頭。</text>
<title>亢旱。郊幸親禱。雨隨下。北望感歎作此詩。</title>,<text>朝陰午復晴。其雨久不雨。旱魃一何虐。杲杲爀炎煦。澤竭委潛鱗。山焚墮飛羽。秧針已受損。黃塵生田圃。四野告遑急。萬姓將何怙。無乃官軄失。胡致天心怒。吾王引自責。夙宵勤憂苦。壇隍與嶽瀆。牲幣走玄組。九擧致虔誠。冥應若無覩。露次南郊日。暴陽照衮黼。方夜忽下雨。商羊競蹈舞。歡聲與喜氣。一時遍九宇。三農庶可卜。衆望且慰撫。始知聖人心。憧憧在錫祜。臣是食祿者。百拜歎仰俯。</text>
<title>詠蚊</title>,<text>檀香艾焰揔無功。可奈黃昏每會同。忽聽萬雷喧咫尺。更看千陣蔽虛空。翅輕於絮回身黑。腹飽如櫻吮血紅。安得鬼符神敎力。屛諸四裔不相通。</text>
<title>村舍卽事</title>,<text>弊裙女子坐當機。彈絮紛紛亂雪飛。不省自家寒切骨。反添華屋幾人衣。</text>
<title>曉坐天安吏舍</title>,<text>客眠曾未穩。鄕夢苦難齊。寒雨蕭蕭鴈。孤燈遠遠鷄。腰酸添絮重。頭瘦覺巾低。候飯行將發。那堪困馬蹄。</text>
<title>渡錦江。望雙樹山城。</title>,<text>雙樹今何似。孤城尙宛然。臨流傷往事。駐蹕問何年。天塹雖爲重。人謀亦在先。寄語抱關者。愼莫日高眠。</text>
<title>寒橋堤堰</title>,<text>試問誰經濟。涵虗一色淸。不儲千頃滿。那助萬夫耕。謀國斯爲重。澤民詎復輕。如何龍尾制。東俗苦難成。</text>
<title>咸豊東軒。陪艮齋洪侯共賦。</title>,<text>玉府餘情慰遠遊。湖山征馬故遅留。中宵幾作蒼梧夢。饑歲偏多赤子愁。糶糴恩深床上牒。魚塩稅薄海邊秋。讀書始可行吾道。不必南天歎白頭。</text>
<title>曉發咸豊</title>,<text>初日纔升嶺。餘雲尙帶村。野田氷倚薄。山路雪留痕。行歎鬢毛白。志從湖海存。前程餘幾里。細與僕夫論。</text>
<title>暮向泰仁道中</title>,<text>馬疲日欲暮。叵耐路支離。野濶月孤往。天低星四垂。叱牛人語遠。捉蠏夜燈遅。漸覺官門近。長亭有短碑。</text>
<title>登寒碧堂。次板上韻。</title>,<text>飛簷出千尺。水榭擅南州。落落中天近。層層特地幽。人間今日酒。溪上四時秋。莫向黃岡問。此中有竹樓。</text>
<title>五木臺</title>,<text>聖祖龍興地。尙傳五木臺。羣山皆內擁。大陸自中開。屋比靑烟重。城低皓月來。遊情那徑去。薄暮醉官杯。</text>
<title>臨津</title>,<text>中分絶壁對崔嵬。復有譙樓隔水開。波底龍依城影睡。天邊鶴引帆光廻。隘喉可用三軍地。掎角兼成兩將臺。若使當年能備禦。豈容虜騎渡江來。</text>
<title>華藏寺</title>,<text>聞說華藏寺。創自恭愍王。王崇釋氏敎。寶鳳起願堂。時有指空師。發跡天竺鄕。身帶貝葉經。手持牛頭香。又有一箇尺。指畫瞭心膓。三目復四角。亦自效異祥。斲山窮崎嶇。塡壑駕蒼茫。鐵瓦大於箕。木槽幾如航。宏敞六十架。傳稱亞字房。奇巧所默運。思議不可量。惟王一聽師。寺成國乃亡。但餘七分眞。緇衣祭龍裳。報果止於此。令人心可傷。</text>
<title>無題一首</title>,<text>煌煌中天日。冉冉忽西馳。九衢昏將夕。遊子渺何之。獨坐念征途。奈此萬里期。不寐至明發。擧頭仰朝曦。光輝無今昨。旣往不可追。所以臨岐哭。摧膓有誰知。</text>
<title>朴淵</title>,<text>聖居山中朴氏淵。有耳皆聞有口傳。平生我欲一見之。捨馬直上白雲巓。崖回洞闢魂欲𢥠。一道銀漢來當前。巨壁屹立何矗矗。却似屛障疊相連。壯哉飛流長幾許。度尺可以盈十千。已知盪射應無地。轉覺空濛欲漏天。勢如建瓴誰能禦。波可覆舟不堪沿。中有老龍時一吟。滿壑雷霆應不眠。上湫下湫如相謀。盈科然後始下延。似是化翁多戱劇。故敎落在此山邊。却恨見漏酈元經。誰能重補方朔篇。我今駕彼長虹去。喚取謫仙李靑蓮。來坐泛槎欲一問。廬山之瀑不獨專。</text>
<title>過東陽里</title>,<text>石室槲籬野老家。門前朝日曬綿花。靑衿黃卷誰人子。朗讀鄒經聽更佳。</text>
<title>宿鳳州琅玕軒</title>,<text>園圃琅玕特地幽。飄然如逐羽衣遊。山頭歸鳳殘星曉。洞裏淸簫碧樹秋。不待三宵猶戀戀。那堪一夢更悠悠。名邱自是神仙宅。何必蒼茫問十洲。</text>
<title>箕宮舊基</title>,<text>海東君子國。浿西仁賢里。緬昔相厥宅。至今賴彼美。萬古彜倫正。三韓人文始。八條敷法敎。九疇備至理。易俗制冠巾。乘桴偕工技。溝洫畫如一。道途平如砥。𤱶畒各授口。公私共擧趾。依然想舊制。宛爾識遺址。柳陰閑壇門。苔甃護井水。勤築勿牛馬。精禋享羊豕。物煕鄕猶善。聖遠地則邇。樹多桑柘列。人皆絃誦士。歲登兼飽暖。土沃重遷徙。餘化所霑曁。後學尙興起。道存由目擊。情感幸躬履。千載將何從。水流而山峙。</text>
<title>箕子墓</title>,<text>太師百世之君師。生當千乘死血食。至今左海三千里。君君臣臣繄誰力。人無賢愚尙愛慕。可見秉彜所同得。檀箕古都多少陵。一是塵埃與荊棘。惟有太師五尺墳。巋然獨存浿城北。前有小寢深閉門。復以曲墻繞爲域。龜頭分明三字蹟。山雨江風猶不泐。松檜肅肅白晝陰。使人不覺愀顔色。白馬盛儀如復見。知有精靈日降陟。一部仙樂動地聞。當時羣醜不敢逼。仰聖報祀勤封築。天長地久垂萬億。</text>
<title>浮碧樓次板上韻</title>,<text>斗酒逢今日。箕城又此樓。鷺洲猶片石。麟馬已千秋。古國江山大。浮雲客子遊。誰憐人易老。故遣水西流。</text>
<title>歸路庸前韻奉呈竹石廵相</title>,<text>大筆江山重。新秋起弊樓。菱歌淸夜月。玉麈白雲秋。裘帶推餘興。禽魚借一遊。寒鍾催暝色。歸棹且沿流。</text>
<title>武烈祠 幷小序</title>,<text>祠在浿城西城內。萬曆癸卯觀察使李公元翼刱建。揭皇明兵部尙書石星，提督李如松，左協將楊元，中協將李如栢，右協將張世爵五公畵像。丁卯亂。只存石尙書，李中協將像。餘皆見佚。眉宇充然鬢髮踈。盛儀可見七分餘。再造藩邦多少事。至今猶說石尙書。石尙書東來殺氣凜王師。一劒前頭百萬危。怒髮瞋眸如昨日。七星門外戰酣姿。李中協將</text>
<title>崇靈殿</title>,<text>東方降聖際。中國帝堯辰。析木仁風作。香檀化日新。鴻荒爲始祖。蟬蛻化前身。松讓山頭墓。年年草自春。</text>
<title>步月至城南。次鄭知常韻。</title>,<text>挹灝樓前暮帆多。江南江北揔漁歌。泠風吹掃雲烟盡。一道金光月在波。</text>
<title>食戒詩 客居數日。失味不能食。賦此自警。</title>,<text>胡余憔悴。食不強歟。生本羸弱。胃之恙歟。長於粱肉。口之養歟。異鄕之饌。不得醬歟。冷盂之飯。一是糲歟。四患並作。爲所奪歟。八珍在念。不足顧歟。惟飮食務。非所懼歟。不聞單瓢自樂志歟。不見菜根可做事歟。嗟余先祖飯有塩歟。昔我曾王考貧甚。賦食無塩詩。 以余窘乏。味可兼歟。忘先恣欲。人無譏歟。前賢往轍。將不希歟。惟飽以德歸歟歸。</text>
<title>十月十三日夜大雪。朝起有作。</title>,<text>朔風連日惡。午雪入宵仍。積累盈三尺。效奇作六稜。萬形爭皎潔。一氣動寒兢。原野先春樹。乾坤不夜燈。江凘閒帆檝。嶺寒滯車乘。林日光相碎。汀烟冷未升。崖疑塩乕伏。山訝玉龍騰。汲恨迷前路。樵愁失舊陵。華樓珠爛爛。粉堞璧層層。滓穢終難售。新鮮各似矜。任玆羣物變。恠彼化工能。氷柱吟情苦。漁簑畵意凝。已料蝗入地。先占麥豊塍。剡棹還無興。龍門未必登。誰知東郭跡。自枕袁安肱。柳絮懷兒子。梅花夢友朋。擁衾渾似鐵。潑墨俄成氷。家信遙相阻。鄕愁轉欲增。未隨梁苑客。似作藍田丞。佇待天晴後。高飛伴海鵬。</text>
<title>雨夜宿文殊菴</title>,<text>狂風疾雨撼山門。大霧重雲漲夕昏。坐外盡成溟海色。人間未判太初痕。雙懸日月燈惟照。一片乾坤佛自尊。不識吾身是何物。如眞如夢兩難言。</text>
<title>潭廬。與錦里李宜秀呼韻共賦。</title>,<text>牧叟樵童說往年。地遺餘愛樹參天。村邊瓜圃多依石。峽裏柴塲不待錢。家乏八慈情自苦。門迎二仲會相圓。請君栗熟鷄肥日。能得秋風續此緣。</text>
<title>北漢中城門道中。磨墨崖角。走呼一絶。</title>,<text>十里穿雲夾一溪。靑楓白石出高低。七仙遺跡何須問。我在中城西復西。中城門外有七仙巖</text>
<title>寧野徐公在綿城日有竹詩。歸以示之。謹步元韻。</title>,<text>聞說湖之南。厥土最宜竹。其小可爲箭。其大可搆屋。其瀝可和醴。其筍可當肉。尺寸無所棄。開物繁乃族。實由勤培養。一戶一淇澳。公適宰綿城。此君能悅目。風枝弄如舞。雨葉鮮如沐。拂雲連馬蹄。穿土自蜩腹。擅勝黃岡樓。播譽洋州谷。所以君子人。日夕相追逐。時時問平安。渭川溢華幅。物與人相遇。樽前喜可掬。淸標動凜凜。高節仰矗矗。豈可一日無。抗簡起庸碌。中情愜所好。外物形於服。桃李視嬌客。盧橘畜奴僕。一自論題品。都不齒伯叔。鞘餙何太儉。非公誰能蓄。知舊推繾綣。驛騎寄重複。餘事何足道。仁政此可卜。栽花與種槐。徒自悅艸木。誰知四境內。萬竿抽蒼瑴。非但資民産。淸風日往復。愛侯先愛竹。竹詩傳相讀。</text>
<title>卧遊</title>,<text>四壁同四海。中容天地大。東瞻限扶桑。北顧盡丹奈。南湖七百里。西嶽五十座。齊烟生咫尺。九點靑箇箇。一榻窮顧眄。雲霞與坐卧。不曾勞寸步。萬里倐經過。肯數天台阮。還笑鏡湖賀。神馬與尻輪。壯遊日以課。心目如相謀。應接不少惰。多謝龍眠子。妙手天機破。</text>
<title>日暮歸來雨滿衣</title>,<text>哀猿啼不盡。門掩空山暮。巖桂有餘情。怊悵撫平素。偶値江上雨。獨歸江上路。霏霏吹鬢髮。蕭蕭滿巾屨。霑濕良亦好。依遅信我步。行行蘆葦間。時與漁樵遇。白石一何粲。塵泥不曾汚。渺渺烟中舟。漠漠天際鷺。回頭猶延佇。蒼蒼空雲樹。</text>
<title>留宿靑巖寺</title>,<text>靑巖留宿白雲門。夜冷風凄露下原。四壁畵圖常燭地。十方松桂各成園。當秋怒石如相起。施食寒鴉不肯喧。掬取階前龍井水。淸晨欲洗眼花昏。</text>
<title>孫家莊</title>,<text>孫氏子孫好作隣。至今猶說善心人。十餘世久風流在。五百年深水石新。門外田園摩詰樂。村中巾服少游身。我家亦有淸潭勝。投紱何時杖屨頻。</text>
<title>氷淵閔翁志謇回甲。奉盆竹爲壽。兼寓頌祝之忱。</title>,<text>我有琅玕靑數尺。日夕撫摩情可惜。翁生是日回舊甲。持此拜祝年壽百。可見老態效禎祥。不待南星暎輝爀。請翁置之几案上。秀色應壓秋山碧。時有淸風動颯爽。偃仰其間可永夕。試問貞心與苦節。無乃歲晩偏相適。莫須謾說子雲悲。天時人事隨變易。此君生孫翁生子。世世子孫俱無斁。</text>
<title>金鑰</title>,<text>當門三寸鑰。可代一家兵。肯向他人屈。但知主意迎。剛膓憎狗盜。結舌愧蠅營。夜久燈將滅。寒魚寂不鳴。</text>
<title>水滴</title>,<text>硯田通水利。墨壘售農兵。怒獸林中出。寒蟾月裏迎。盈虛眞造化。呼噏小經營。四友當爲五。嘉名並世鳴。</text>
<title>客去堂空。懷思轉甚。不覺明已發矣。仍書數句。擬示諸賢。</title>,<text>相逢若無情。情發已去後。乃是素所蓄。似非今始有。欲拔思念根。賁育亦却走。天明若將及。褰裳佇立久。</text>
<title>萬丈峯</title>,<text>矗矗嵬嵬萬丈連。羣峯不敢競前先。金蓮氣溢乾坤外。玉筍光翻日月邊。北距屛翰王者寶。上興雲雨化翁權。行人千古誰無仰。天錫嘉名以道傳。</text>
<title>筇詩 幷小序</title>,<text>辛未春。余自道峯至北漢東門。跋涉溪澗。上下山坂。脚酸足蠒。十步九休。時道遇一僧。遺我以筇。余問僧未有素。未知何也。仍不答而去。又問㳒號云何。但云在圓覺寺。慈悲爲心。佛家妙諦。彼圓覺僧。戒切普濟。投我以筇。是扶是曳。匪我從欲。匪我挾勢。是心云何。一念之惠。顧此隻枝。爲物雖細。爾若一瓢。漂海之際。爾若甘雨。憫旱之歲。左之右之。幸支病脆。不報爲報。永永百世。</text>
<title>幽蘭洞</title>,<text>洞中一天地。人坐萬松風。願以踈狂性。置之丘壑中。晴雲華嶽出。樵路武陵通。大隱將何見。長歌倚碧空。</text>
<title>幽居</title>,<text>幽居春晷永。我懷寄靜寂。隙地縱云窄。尙蓄數株石。西隣乞菊來。遍栽未盈尺。何必論奇品。所貴靑靑色。傍人莫我笑。有時可自適。</text>
<title>讀陪臣傳</title>,<text>方夜余讀陪臣傳。悲憤不覺淚逬泉。當時國事尙忍言。廊廟猷謨失禦邊。遂令三田渡頭水。翻作天驕飮馬川。天寒去邠四十日。南城凍尸枕相連。八路官軍來勤王。十里百里無一全。王朝誰爲下城策。追思不忍說往年。天經地誼幾斁絶。怒肝烈膓一何賢。腹受快刀志難奪。身投烈火魂不燃。或口絶粒髮不薙。或矢去鏃礮不鉛。凜凜烈烈眞丈夫。雖死怳若在目前。最有斥和三學士。精忠夸節亘于天。高蹈東海不帝秦。遠投北塞竟死燕。諸臣實死天子事。奚獨有光於朝鮮。可與鐵鉉景淸輩。大明忠烈相後先。江漢筆㳒九鼎重。揚美闡幽太史遷。死得其所名不朽。山嶽巖巖日月懸。天下萬世永有辭。春秋大義炳此編。</text>
<title>太宗雨</title>,<text>於昭臨在上。靈雨海東邊。萬物生成地。一心造化天。幸逢亭午世。追懷壬寅年。太宗昇遐在於是年 冥應輒如響。今朝又沛然。</text>
<title>定州攻城之役。嶺人召募將諸景彧戰死。</title>,<text>淸川江外暗烟塵。仗劒西來獨此人。志在斬關身遽殞。忠臣後裔又忠臣。故忠臣諸沫後孫</text>
<title>壬申季春。移接玉圃洞。二首</title>,<text>長時善病受衰多。閉門無人獨自歌。惡氣染來吾謹避。靈區深處孰能何。每因酒力消憂思。或恐詩魔損太和。未必強登原上去。繁紅嫩綠滿庭柯。白髮蕭然日復多。鏡中相對一長歌。朝絲暮雪有如是。古往今來無奈何。醫學那能投藥石。仙方未必駐陽和。最憐老竹寒松在。歲暮靑靑保舊柯。</text>
<title>錦里寄示山木歌。余甚悲之。庸前韻。</title>,<text>詩成山木感懷多。痛哭燈前且浩歌。杞菊歸期無地問。萍蓬餘恨奈天何。可憐霜雪三冬苦。不見陽春一氣和。我有前言君記否。謝庭留看玉爲柯。</text>
<title>訪松石千翁壽慶不遇</title>,<text>玉澗西頭小屋淸。蓬門靜寂帶泉聲。似酬言語鶯兒出。欲報平安蝶使輕。芳樹無情春後歇。白雲依舊檻前生。可憐秋雨聯床夜。猶記殘燈背壁明。</text>
<title>過王步庚玉磬山房不遇。庸前韻。</title>,<text>數里道人貧且淸。交情非獨愛詩聲。已知窮巷棲身穩。何事前林出脚輕。琅語應門憐𥠧女。餘風入室見諸生。玉流頮洗何須說。若得逢君眼始明。</text>
<title>放魚</title>,<text>朝有人來自釣磯。遺我一頭金鯽魚。細鱗短唇時吹沫。圉圉洋洋復徐徐。掉尾意欲行千里。一回一旋得自如。鬐端忽訝碍靑萍。腹中更疑藏素書。余視良久漸近前。人魚相忘物之初。誰能爲我放故處。瓦盆尺水非所居。好向碧波深處去。愼勿再罹漁人漁。</text>
<title>壬申四月二十一日。聞定州討平之報。不勝快喜。詩以志之。二首</title>,<text>浿營飛馹捷書聞。蹶起今朝喜十分。釀酒椎牛將待犒。彈絲吹竹各成羣。時滿城以鼔樂志喜 六州艸長閒邊馬。千里天淸捲塞雲。勸懲後人非細事。誰能編作討西文。千尋地道萬雷聞。石走城翻亂不分。鑿地道百餘步。焚火藥三千斤。俄頃地柝城壞。官軍乘勢入據。 灣上健兒爭賈勇。山西諸將更超羣。一時亂箭紛如雨。半夜殘兵散似雲。他日定州城下路。秋風欲續戰塲文。</text>
<title>贈錦里李仲老</title>,<text>飽經艱難已白紛。欲從何處起耕耘。高歌羽化橋邊雨。遍踏金霞窟裏雲。湖海十年男子氣。萍蓬千里旅人羣。不如歸卧鄕山下。𥠧子書聲隔戶聞。</text>
<title>端午帖 代作</title>,<text>喜聞淸北捷書來。八域升平萬壽杯。自是疾風知勁艸。明廷收得幾人才。</text>
<title>次韻葒館學士十二神詩見寄要和</title>,<text>鼠不敢嚙蠧不蝕。牛汗萬箱充天祿。乕觀對策如將見。兎園獻賦正堪讀。龍騰鳳起詞宗健。蛇蟠蚓綰筆㳒足。馬氏絳帳應讓頭。羊公輕裘敢掎角。猿怨芝山烟霞夢。鷄號金門簿書約。犬吠蛙鳴猶不棄。豚魚亦感大人學。右現軆不向廁上悟名利。或將服轅豈自足。徒搏安能無後悔。營窟未必爲先獲。得雨始知神功大。含珠終當主恩服。天機何妨忘在外。歧路應難尋行躅。每笑升木空躁進。最愛守夜如决卜。呀呀肯爲從嗾者。何用泥塗徒飽腹。右隱軆</text>
<title>贈西隣。次唐詩韻。</title>,<text>誰敎屈宋作衙官。詩道終難一字安。今世幾人徒飽暖。古來傑句出饑寒。枚生落手先譏拙。杜子抽膓可見丹。吟詠何妨消永日。百篇高興未曾闌。</text>
<title>苦癤</title>,<text>少小得奇疾。秋來頭滿瘡。歲歲以爲常。拖到四十强。人言風與熱。發散見於陽。與其痛皮膚。曷若隱肺膓。此說豈其然。反覆未可詳。苦楚在目前。後患有未遑。極熱猶當熄。大風訖可防。如何復熾盛。使我欲發狂。種下復生種。膨漲氣勢張。萬顆瘡口赤。百孔濃血黃。躁癢無時作。煩欝魂欲喪。千爬不知止。十指各自忙。有醫日踵門。奇方傾靑囊。或傅以毒膏。或洗以煖湯。又繼以針刺。刺痛未暫忘。受得如是苦。顚仆若尸僵。願借鐵額力。一時卽消亡。矯首望靑天。快哉浩歌長。</text>
<title>雨中留李仲老，盧惠卿小飮。</title>,<text>不待山巓與水濱。身無俗事卽閒民。猶餘蘇子錢筒富。幸免顔公米帖貧。奇畵異書三昧足。風花雨葉一時新。更從後閣留嘉客。醉裏談鋒可見眞。</text>
<title>漢北楓樹歌</title>,<text>惟漢以北多楓樹。千樹萬樹不暇數。恰似扶桑初日出。燭天紫氣紛馳騖。又如桃源春雨後。連山紅霞光呑吐。自是素性宜巖石。可愛晩景憑霜露。十二仙陀三千界。山前山後一色鋪。秋來谷谷人如雲。彈絲吹竹復詩句。苦我最有秋山癖。往來費却幾兩屨。今日有疾不可風。故人佳約未能赴。有誰畵得一樹來。爲我慇懃寄綃素。一見可以明眼目。再見可以淸肺腑。三見身與此樹化。依然白雲㙜下住。</text>
<title>秋雨歎</title>,<text>風蕭蕭雨凄凄。蒼溪病夫卧聽鷄。呼兒上燈復問夜。瓦聲滴滴漏聲迷。吾弟寓居空山裏。半歲糊口在畛畦。霜深野熟尙未穫。昨聞此信有歸奚。可奈風雨今如此。知應搔首對寒溪。黍委平田南。豆顚平田西。門前東北多種稻。粒粒狼藉畒間棲。但恨人事不早圖。莫歎九月天時苦不齊。</text>
<title>詠孝翁 幷小序</title>,<text>王步庚作楊根行。路出欝業山下。路見一老夫負老嫗而過。仍駐馬問曰若所負者誰也。對曰老母也。世人於父母。皆有甘旨之養。而吾生長深中。旣無以悅其口。惟有便身一事而已。吾母老且病。負則輒喜。是以負而行也。及歸爲余道之詳。不勝感歎。詩以識之。老夫姓金云爾。兒年六十負慈親。傴僂行過澗水濱。快樂界中應有日。須彌山裏幾由旬。自知甘旨難爲力。惟效勤勞已忘身。養志從來爲大孝。誰知窮有斯人。</text>
<title>偶閱舊篋。有紫石圖署。乃昔日恩賜者也。再三撫摩。不覺感淚被面。遂作此以頌之。</title>,<text>君賜孰匪重。印章尤殊渥。十載藏之久。恐被人所斲。今朝披紅帕。光鮮如新濯。霞彩爭玲瓏。雪點交斑駁。思議所不及。有誰工磨琢。摩挲追夙昔。感淚自不覺。世世傳悠久。永勿致落剝。</text>
<title>題檀園金弘道翎毛花草圖</title>,<text>其人眞曠達。其畵眞通神。畵在是不死。見畵如見人。昔時方下筆。解衣坐盤礴。酒氣爭拂拂。詼謔時復作。意若無所事。一揮便眞形。珍禽如弄語。美花似聞香。天機一何活。了無毫髮差。未知徐黃輩。復起不足多。余甞掛諸壁。劇於愛嬰兒。百年無此作。庶幾知者知。</text>
<title>蘿葉詩贈好古子</title>,<text>蘿葉紛自落。園庭不暇箒。黃深如劈硫。紅酣如中酒。若非風飄泊。復爲鶴踐蹂。瑣細何足道。人棄子獨取。積堆齊几案。多寡幾升斗。可愛柔而滑。下筆筆欲走。縱橫隨所便。字行無先後。楮竹非獨貴。蠒苔豈自負。一從霑香墨。何幸遇好手。嗟彼廣文柿。千古藉人口。愛此園中蘿。于今方始有。嗜好如合契。庶幾同不朽。自言筆硯間。不爲外物誘。用工何辛勤。老不變素守。余亦粗知書。古㳒曾有受。泛濫晉唐間。千軸窮二酉。硯田凡幾歲。常恐未去莠。一爲病所廢。所恨在蒲柳。故人眞起我。安得不顔厚。願乞一葉來。將欲銘座右。</text>
<title>壬申九月二十二日。卽我先王誕辰回甲也。我聖上曉拜眞殿行禮。仍命百官入參。時徐副率 任輔 自享斑退歸。搆十韻詩要余聯和。謹步元韻。</title>,<text>是年是日値回朞。南望蒼梧倍所思。后土皇天何不吊。深山窮谷尙餘悲。進書曾待金門漏。頒賞常瞻玉殿帷。宸翰昭回爭日月。聖功巍蕩仰君師。黃花禁苑秋將暮。翠栢仙邱歲幾移。自顧一身無地獻。只餘雙涕少人知。班聯若覩風雲際。陟降如臨祼燎時。豊沛推恩眞曠絶。京城優老且殊私。孤忱未效千年祝。瘦骨空懷萬片糜。漢水滔滔華峀遠。更從何處誦哀詩。</text>
<title>贈松石園聯唱諸賢</title>,<text>押韻難於競病難。高材壓倒舊詩壇。每因馴雅思同軌。忽到神奇起整冠。字帶楓松如有色。紙經風露欲生寒。從今片藁宜收拾。欲付絲欄向後看。</text>
<title>奉呈斗室沈公上价行軒</title>,<text>男兒生老小靑邱。一見中原萬事休。平日肯爲毛遂薦。今年又負子長遊。鳳城北走全遼濶。滄海東臨碣石浮。千里星軺攀不得。空敎殘夢度幽州。</text>
<title>書懷奉贈徐副率 任輔</title>,<text>處地有階級。交情無貴賤。昔我十五時。初衣來相見。公亦纔勝冠。靑春花生面。年紀共參差。諧謔不知倦。世誼且鄭重。恩愛常眷眷。有衣念我寒。有魚登我膳。辛勤畿舘裏。官燈伴書卷。聯翩泮試間。雪風呵凍硯。動止與之俱。晝宵相攀援。一自官事縛。寤寐常戀戀。聚散何倐忽。世故無不變。嗟公濱寂寞。玉樹遭霜霰。禍炎日交加。若不保一線。何幸天所鑑。恩敎動輝絢。復起入城闉。宮啣膺剡薦。相遇春明側。驚定始欣忭。無復少日容。老大生轉眄。我亦蒲柳質。頭白而眼眩。夜長不能寐。惟以詩消遣。世人誰能恕。高懷不我譴。况復要聯和。氷心露一片。瓊琚數百字。愛此手中轉。區區一短檠。所喜傍淸宴。結交亦有緣。枉己豈或衒。舊契復相續。感激君子彦。</text>
<title>寄好古子金洛瑞</title>,<text>能事雖不促。酬答何太遅。無乃瓊琚字。自愛故靳持。聞無膏油資。不得設書帷。童𥠧雜亂聒。起居相與之。况復勤敎授。以父而兼師。在家如在公。餘事不暇私。非我誰能恕。庶幾理當推。未必叉手速。精工久已知。更待三兩日。倘寄驚人詩。</text>
<title>冬夜與兒子讀書</title>,<text>父子親燈火。寒宵共讀書。斅惟爲學半。身恐負心初。要道元非遠。一經亦有餘。願言相努力。詩禮保門閭。</text>
<title>夜久燭盡。掩卷成誦。亦覺有味。</title>,<text>曾聞羲卦上。用晦而能明。字義如在眼。何待短燈檠。一室黑窣窣。誦讀坐五更。未知誰所使。欣然愜我情。燃薪憐畢諴。鑿壁愛匡衡。不用書澆胸。恐有物慾萌。少日恒多病。復爲塵務嬰。常恨經凾間。荏苒失課程。雖衰猶可及。持此欲了生。</text>
<title>對梅 二首</title>,<text>常恨居窮巷。未交高尙士。幸於艸木中。歲暮得如爾。其姿潔如玉。其情淡如水。百卉俱搖落。獨立而不倚。一杯吾欲勸。可配灤水祀。於花無所好。惟梅最鍾情。雖貧致佳品。庶幾等公卿。氷蕊何用繁。可愛一枝橫。人梅靜相對。寒燈照孤明。誰知漆園夢。蝴蝶亦莊生。</text>
<title>而已广張元一氏送示慈堂壽宴詩。謹步元韻以歸之。</title>,<text>夜被冬猶暖。朝闈日更晴。賀筵稱大慶。春酒獻長生。肖子孝心篤。賢孫頭角盈。仁人方食報。天與一家成。</text>
<title>癸酉三月十六日一齒落。遂書感。</title>,<text>吾生四十三。今朝一齒落。衰朽何太早。一悲復一怍。欲得食骨虫。利刀手萬斫。旣失輔車勢。土崩從此度。越人亦無術。毁者不可作。寄與婦子說。藏之愼勿愕。留待就木日。錦囊與共託。</text>
<title>春日過棲碧亭</title>,<text>林園窕窕草堂新。來坐空壇似主人。山近流雲常入戶。地幽喬木四交隣。艸含綠錦霏霏細。杏吐紅珠箇箇均。樽前莫道春猶早。自是東君惜放春。</text>
<title>登六角峴庸前韻</title>,<text>王孫歸去艸猶新。天遣韶光屬幾人。山勢漸夷將過。臺形忽起遂無隣。畵圖一幅神功大。歌舞千塲樂意均。隔樹幽禽啼不盡。綠楊紅杏又今春。</text>
<title>讀放翁詩</title>,<text>恨不先生作九原。顧今詩學與誰論。天才巨筆如涵海。地步名家自立門。斥出淫邪人可㳒。得來醇正道爲尊。印頒一世知砭俗。每讀新編頌聖恩。</text>
<title>朝過洗劒亭</title>,<text>洞中花發水流淸。畵閣東頭聽鳥聲。朝酒醺顔偏有力。春蔬傳手不分名。喬林繚繞澗邊寺。亂石參差山上城。倍覺雲烟多變態。百回經過每新情。</text>
<title>登北嶽</title>,<text>面嶽巉巖壯本根。萬年淑氣接天門。北來遠勢斯爲極。南壓羣山獨自尊。花柳散成千飣餖。江湖浮作一杯樽。登臨始覺京城好。鵠嶺鷄林不足言。</text>
<title>登仁旺上峯</title>,<text>雲梯石棧入層霄。絶險那堪寸步遙。欲進遅留先奪魄。將攀艱苦共扶腰。雙眸欲放窮千里。萬象無遺集一朝。更倚城頭長嘯發。一聲何處又吹簫。時適有遊山客吹簫。聲甚淸亮。</text>
<title>餞春翼日雨中</title>,<text>人不負春春負人。西園物色足傷神。忽聞風雨吹今日。未見繁華到一旬。眼底便成過去夢。詩中猶有寫來眞。更將此意從誰說。門外泥深可沒輪。</text>
<title>雨後卧雲樓 二絶</title>,<text>一曲澄潭靜不流。巖間俯仰兩丹樓。玲瓏幻相無人畵。謾寫新詩石面留。綠槐搖蕩影如流。人與閒雲共一樓。更向丹崖奇絶處。手攀躑躅好淹留。</text>
<title>感舊 幷小序</title>,<text>癸酉六月初十日。內閣承命。將入印先朝御製於鑄字所。鑄所之廢。已十有三年矣。修掃廊廡。整頓銅梓。甫訖役後。余獨持被。夜雨孤燈。耿耿不能寐。回憶往時。怳然若昨日事。撫今愴昔。作此詩以志之。板堂休運幸重回。泣閉牎欞又笑開。今日忍言當日事。前身疑作後身來。棗梨依舊嗟吾老。槐柳成陰問孰栽。鋟印此時應有待。獲瞻雲漢尙餘哀。</text>
<title>奉和小華學士李公松亭韻</title>,<text>晝長鈴語寂仙扃。筆落新詩雲錦靑。梧掖圖書今左右。花田烟月舊居停。星馳燕館提孤劒。日侍龍樓講六經。歸院綠袍纔脫去。履聲旋戛老松亭。</text>
<title>晨起</title>,<text>收來殘夢氣淸虗。更愛衾裯暖尙餘。霜下寒鷄三唱際。月中歸鴈一聲初。小爐自撥經宵火。短髮常憐逐日梳。癡僕休言晨起早。床頭適有借來書。</text>
<title>西山麒麟橋聽水聲</title>,<text>飛泉百道不停流。聲在巖間忽樹頭。淸凈一時歸佛性。靈虗千古學仙遊。石橋似向天台日。雲壑如臨苕霅秋。水誌政宜添載錄。細將曲折意中收。</text>
<title>賦佩刀</title>,<text>死生託契是爲長。肯羡他人百寶粧。紋纈龍蛇心獨許。價廉牛犢佩何傷。用來自歎磨時緩。鈍處誰知銳意藏。閱盡風霜消不得。偏憐一寸有剛膓。</text>
<title>見山齋。與主翁玄在德呼韻共賦。</title>,<text>赤葉靑苔地自偏。小爐香茗器相傳。容顔已改推鄕老。福祿無疆喜地仙。昔日勤勞空此日。卄年知舊又同年。潛鱗會看行雲雨。碧海春風定浩然。</text>
<title>默窩柳翁明杓永窆之日。余適有事。未遂執紼之役。揮淚書感。</title>,<text>聞說丹旌送遠行。今朝方是了平生。草萊永作黃泉骨。雲樹空懷白馬情。六十四年眞夢幻。百千萬事幾經營。他時東隴龜頭石。大筆誰能識盛名。</text>
<title>重陽無酒。太甚寂寞。遂書長律。示睡軒金泰郁要和。</title>,<text>西齋獨坐歎年光。歸燕征鴻各自忙。籬下有花宜晩節。杯中無物作重陽。風從薇麓空吹帽。露浥茱房更滿囊。甘柿香梨差可意。君能近日幾濡膓。時酒禁切嚴。或有以柿梨之汁代酒者。故及之。</text>
<title>正廟御製畢印日。謹書感。</title>,<text>終事謹嚴久忘家。書成悲喜兩無涯。雲鄕已邈將何訴。空對東垣一樹花。</text>
<title>弇山玄翁在德。於內局直中。躬自煎茶。日以爲常。有時饋我。作此詩以謝之。且要和。</title>,<text>活火煎來蠏眼生。松風起處素濤輕。筍芽共啜長孫會。錢起於長孫宅爲茶會 紫綠相推陸羽評。萬竅靈通眠欲少。千愁劈破氣應平。江心水味甘如許。多謝今朝一椀情。</text>
<title>翰墨淸玩帖歌 此帖在灘上李公宅。我東知書者雖片紙數行。無不載錄。凡二十帖。公命之曰淸玩帖。</title>,<text>君不見海東翰墨大一部。上下數千年間無不有。坐領筆陣誰主盟。有金生者名爲玖。匪懈在其左。石峯居其右。聽松前茅。孤山殿後。其餘挽弩執戈不暇數。進退號令。俯首而相受。制敵摧强不可抗。壁上縱觀。更有圓嶠叟。㳒天象地。奇正之變化。飛龍騰蛇。蜿蜒而蚴蟉。顧余有薄技。猝然遇之失所守。徊徨不得入。驚叫欲却走。徐當厲其精畜其銳。並驅墨壘。與誰决勝負。</text>
<title>曉起書事 二首</title>,<text>寒燭熒熒紙帳低。大兒熟睡小兒啼。枕邊微聞厨人語。月在隣墻老木西。積雪鄕廬念弟饑。裁書付與小奴歸。兼將數尾銀鱗去。須趁山厨早飯時。</text>
<title>題豊樂醉歸圖十五韻</title>,<text>豊山上特秀。深谷下幽曠。中有滁人家。柴門靜相望。曾不見租徵。各自傾秫釀。村豆與溪酌。恣意任跌宕。醉歸無定逕。狂態非一狀。或倒如稻垂。或立如麥仰。或苦挽欲止。或高揖相向。或傍林橫笛。或臨水互唱。露肩或脫衣。跣足或遺緉。倚杖或逍遙。擧袂或飄颺。或扶而或顧。或先而或抗。煕煕復皥皥。雨露所休養。宣化者是誰。太守爲之倡。一幅備纖密。劉叟眞巨匠。余欲書其實。臨紙恐遺放。</text>
<title>賀劉翁相祐回甲</title>,<text>南峴老人壽而康。脚健眼明顔復光。搬運河車無暫停。透得黃庭養眞方。一時情慾俱掃除。不以煩惱掛心膓。况今花甲値重回。維戌月正辰又良。可愛彩衣何斕斕。賢子賢孫共侍傍。供具或恐侈且濫。略辦志在娛同堂。西隣賤子未趨賀。徒自心祝陵與岡。家有浪林山中木。劚以爲杖色靑蒼。今朝再拜獻爲壽。願言昕夕杖於鄕。一枝何足爲輕重。所貴老人是扶將。</text>
<title>過數里書屋</title>,<text>陋巷猶能好廣居。世間貧累揔消除。寒房窄窄肱相妨。低棟纖纖指亦如。菊地多於迎客位。藜床半是課兒書。悠然卧見前山色。自愛籬門一面踈。</text>
<title>家居</title>,<text>白首如今作漫郞。家居好是擁書床。初無競進何言退。每切思閒反似忙。高葉欲飄還怖雨。寒花自發不知霜。懷哉千載伊人遠。獨掩靑編感慨長。</text>
<title>夜飮數里書屋</title>,<text>鳥棲雲宿各忘飛。林月欲升星自稀。霜後葉聲生夜壑。燈前菊影在秋衣。寒山恰似詩人瘦。孤鴈還如遠客歸。社札若能留勝約。不辭日日過柴扉。</text>
<title>病中作</title>,<text>春來夙疾動如期。伏枕終朝下氣遅。針灸不靈凡幾歲。桂薑爲命亦多時。先於隣里堪稱老。較得儕流倍覺衰。儻畢嫁婚斯亦足。名山不暇有餘思。</text>
<title>贈錦里李仲老卧病</title>,<text>內癰輪囷作禍胎。血枯骨瘠又心灰。四時佳節消磨去。萬死危關閱歷來。歲儉添丁難自力。春深樊子不曾廻。靈丹恨未遙相贈。我思悠悠碧澗隈。</text>
<title>挽錦里李仲老 三首</title>,<text>善政嘉言集古今。百篇論說可爲箴。君門如海無因徹。生死人間恨幾深。谷口凉蟬數日淸。秋來偏憶李先生。如何此淚收難得。白首于今未忘情。我欲招魂魂不來。小樓誰與共深杯。可憐秋艸空山裏。一片孤墳萬古哀。</text>
<title>次韻鄭匏翁大重天然亭賞蓮</title>,<text>水濶舟輕蕩可畏。爭如樓坐俯臨池。香房微動魚遊處。雲錦斜分鷺過時。烟散波平渾似拭。風淸月曉最相宜。畵欄南畔沉吟久。應續韓公玉井詩。</text>
<title>楓臯相公承命奉審健陵監祭華寧殿。時余亦從焉。公有作輒示余要和。謹次元韻。七首</title>,<text>先王此地駐龍輈。老柳高槐歲幾秋。一片石頭三字蹟。孤臣不覺淚雙流。右遅遅臺依依黯黯復皇皇。霜栢蒼然露艸荒。是日西風無限恨。千秋舊節白雲鄕。右健陵齋室路轉逌瞻接大皇。松風蕭瑟柳烟荒。依遅車馬秋山下。泣過新豊父老鄕。右歸路復用前韻八達山前欲夕陽。時聞孤角意凄凉。西風征馬嘶官道。南國歸鴻下野塘。三輔地因仙寢重。萬年堤與聖恩長。餘生豈不成衰朽。𥠧柳如今已欝蒼。右柳川道中弓劒喬山不洎思。齋居三日泣當時。流年寢遠餘哀切。奎壁仙姿亦已衰。右華寧殿齋所殿門高燭皎如晨。祼祝周旋兩老臣。一境偏霑天雨露。何人今夜不傷神。右華寧殿監祭志感人間逢此日。仙御不重廻。地氣龍應伏。天時鴈自來。孤懷追往事。何處訴餘哀。瞻望終難及。秋雲渺不開。右健陵陵所書感</text>
<title>夜宿金仙菴</title>,<text>㳒界如天璧月明。一樓四望悄無聲。精神忽與寒山聚。心肺偏從止水淸。圓覺只宜論佛性。輪廻未必問人生。牎前知有氷霜積。夜冷繩床夢欲驚。</text>
<title>小憇金仙菴。以天闕象緯逼。分韻得緯字。</title>,<text>環寺皆石耳。嵯峨亂相沸。奇恠千萬象。化翁亦噓唏。日夕聽眞偈。點頭若相謂。復有十弓窟。穹窿常噓氣。遠望不知深。窺視更可畏。平生事遊覽。紀實吾所貴。將欲載山史。一一問地緯。</text>
<title>松石園翁有詩要和。謹步元韻。</title>,<text>破屋蕭蕭澗水東。雪牎四面不遮風。生涯久乏盈甁粟。家事方占飮釜虹。廿載陸沉消傑氣。千秋溝斷負良工。知應陽谷春生後。一夜昭蘓動蟄虫。</text>
<title>再和松石園翁</title>,<text>病卧連旬閉草堂。餺饘苦未日充膓。身邊四壁氷霜合。筆下千言波浪洋。齒角不偏天所賦。貧窮何有士之常。晩來幸得多男慶。擬看他時笏滿床。</text>
<title>家居書喜</title>,<text>晩得羣雛亦已奇。眼前頭角各參差。粉朱交錯垂鬟女。啼笑橫生學步兒。相與愛憐雖碌碌。終看氣象自煕煕。嫁㛰屈指何時了。遍踏名山恐未期。</text>
<title>次韻松石園翁見寄</title>,<text>家貧初不識年豊。生涯常在舌耕中。消長遣理無欣戚。出處隨時有異同。破壁風生凘疊白。小爐灰宿火殘紅。詩家從古多寃業。又見天公困此翁。</text>
<title>豆浦泛舟</title>,<text>不覺舟行溯上流。飛過兩岸幾名樓。雲烟杳杳天相接。江漢滔滔地欲浮。淺渚波淸魚跳尾。高帆風急鷁回頭。蓬牎剩載漁村酒。好作騎鯨一醉遊。</text>
<title>籜龍</title>,<text>繞階戢戢出頭纖。羅列還如羽翼添。翠甲相連疑果腹。粉香欲墜訝掀髯。蜿蜒只許雲來護。偃仰纔經雨過沾。一夜吼音爭滿谷。誰料湘浦舊時潛。</text>
<title>四禽</title>,<text>思多啼苦却忘飛。千巧那云一羽微。春後催耕人在野。朝來勸酒客敲扉。滑泥細雨愁相濕。落日空山怨未歸。自是善鳴天所假。世間可奈賞音稀。</text>
<title>闘鷄</title>,<text>妬膓伺釁兩無聲。忽復當前一蹴輕。毒血爭飛毛勢竦。怒心交熾眼光橫。低頭側走身如避。張翼翻來氣又生。畢竟抑彊方是快。裂冠摧距不關情。</text>
<title>菊枕</title>,<text>縫成一尺貯香眞。高倚淸秋品更新。木石徒爲寒士具。鴛鴦空逐美人身。頭邊零露霑猶在。夢裏踈籬到亦頻。別有消風情最切。隱囊烏几任生塵。</text>
<title>醉妓</title>,<text>兩頰紅交玉色眞。銀甁綠酒共相親。淸喉誤錯梅花曲。小手顚狂柳絮春。團扇乍遮眠和夢。寶釵將墜笑兼嚬。章臺落日歸來路。拂袖無端苦挽人。</text>
<title>雨中入松石園</title>,<text>玉溪何辭遠。坐來心始濶。空園悄無人。洞雨散飛沫。泠泠牎間風。盡從巖松末。石枕一以高。悠然懷與葛。竟夕抱冲漠。無窮復無達。</text>
<title>鞍峴</title>,<text>危顚突兀一高臺。天際東南海色開。掎角寅山相對出。咽喉京國直通來。當年戰伐經鼙鼓。此日登臨有酒杯。白髮官丁間曬麥。時淸烽燧不曾催。</text>
<title>圓嶠</title>,<text>指西未了復望東。地柝天長一是空。千里烟雲來坐下。八江波浪落懷中。靑林路入神仙圃。赤日寒生廣漠風。怊悵松喬今已遠。前溪採藥與誰同。</text>
<title>秋夜雨中。懷數里王步庚。</title>,<text>秋雨空階有滴聲。愁人此夜獨先知。孤燈小屋三更夢。盡是南州別後思。</text>
<title>九月十五夜。過西湖精舍。主人出示家藏文稿。要余書題。披覽數篇。不覺淚下。謹搆感懷一詩仰呈。</title>,<text>朝聞夕死以爲期。講禮餘閒又說詩。當世何人誰復賞。他年會待子雲知。</text>
<title>息機菴</title>,<text>緗簾四面萬林環。潭影楓光蕩漾間。鍾鼎世傳公子宅。烟霞地隔俗人寰。游魚潑潑時吹水。馴鹿呦呦不出山。與物如今渾不競。機心息處道心閒。</text>
<title>曉坐偶吟</title>,<text>滄溟大嶺遠相尋。苦瘴寒嵐滿客襟。歸卧西軒無一事。黃花曉月見眞心。</text>
<title>人日夜次放翁韵</title>,<text>詞壇舊習老猶存。索紙題詩不猒繁。月到二更微吐影。春回七日稍生溫。蟄虫在壁應蝡動。舞鶴迎人欲翩翻。吟罷更從梅下坐。新年好事酒盈樽。</text>
<title>春曉</title>,<text>春曉眠常失。吾衰亦可知。無求何用卜。多病只煩醫。門掩交遊斷。心虗物理推。漸看紙牎白。擁被且吟詩。</text>
<title>讀柳下所撰金英哲傳。遂書此以悲之。</title>,<text>英哲賢乎不負名。流離南北隻身輕。殊方畢竟歸吾土。萬死中間得一生。但識君親倫紀重。何論妻子愛憐情。當時忠孝誰相惜。白首無衣守古城。</text>
<title>哭聖兒墓</title>,<text>春草孤墳在。吾兒胡至斯。水流回首處。花落斷膓時。顔色將何見。邱原儻有知。日落松風逈。無處寄哀辭。</text>
<title>老石</title>,<text>㙜高壁立復床連。閱盡風霜定幾年。恠恠容顔偏駁蘚。蒼蒼氣色欲生煙。穀城再見依俙際。滄海三遷偃蹇邊。縱有五丁移不得。深根自在太初天。</text>
<title>山深四月始聞鶯</title>,<text>山中節候晏。夏木始春鶯。初聽音偏好。一般意共淸。放翁新起病。公子舊聞名。忽向花間去。翻從柳外輕。參差一雙影。宛轉兩三聲。肯數提壺語。何論戴勝鳴。占枝常恰恰。出谷更嚶嚶。金縷歌相答。紗牎夢欲驚。刷衣霑露菊。弄舌咽雲笙。早晩何須說。詩膓最關情。</text>
<title>雨麥次韵</title>,<text>農時不待作於東。天雨新黃豈腐紅。當日岐山歌聖宋。明年蘓子莅扶風。禎祥已見飄揚際。京坻相因窸窣中。萬斛可支三夏食。神功誰道寂如空。</text>
<title>朝入松石園</title>,<text>輝輝初旭滿柴門。隔樹啼鶯語更繁。雨宿雲屛生氣色。園深風葉弄翩翻。從前憂患何須問。到此襟懷始可言。直抵斜陽當盡醉。山公餘韵老猶存。</text>
<title>松石園小飮</title>,<text>入園自愛好風俱。復有山光暎據梧。紅桂巖邊苔徑細。靑松樹裏艸堂孤。折葵雨濕連雲圃。煑茗煙生枕澗厨。百囀黃鸝聽不猒。明朝携酒再來無。</text>
<title>端午拜先山</title>,<text>吾家重端午。歲歲上楸原。八世傳香火。百年有子孫。但思薦獻潔。那用儀文繁。何幸周旋地。情伸禮亦存。</text>
<title>麥秋</title>,<text>上下午田濶。黃雲一望浮。腰齊方是熟。頭仰政堪收。宜土高兼燥。按時夏亦秋。午風凉似水。晨露渥如流。吹浪聲蕭颯。連畦勢密稠。茁無愁啄雀。迷不辨歸牛。穫了看遺秉。芒除喜滿篝。官租那後課。社釀且先謀。野足刈時饁。村登樂歲謳。莫云非帝力。天意在民憂。</text>
<title>鞦韆</title>,<text>兒女喜鞦韆。雲鬟曉更整。成羣翠黛重。分隊花暉永。但見騰空高。不分驀地影。忽如向赤城。翻似登緱嶺。逞技腰肢輕。含羞儀貌靜。身超沆瀣天。風御虗空境。或者比鸞驂。餘人等蛙井。髻偏傾鳳釵。帔擧露蝤領。蹴去氣相加。下來心尙耿。誰知紅粉叢。思與雙成倂。</text>
<title>余得蒲扇。製甚樸素。松石園翁意欲持去。扇面書小詩呈上。</title>,<text>我獨取之人棄餘。山情野意倍狂踈。世間亦有同心者。付與淸風滿草廬。</text>
<title>睡鶴次西園元韻</title>,<text>飛下蒼苔共在陰。凝眸拳足睡思深。衣邊不省霑淸露。身外渾忘聽綠琴。海濶天長空有夢。松高竹秀自無心。餘閒懶向雲間去。或恐仙人喚見侵。</text>
<title>詩𢎥之用劣品。誠一陋也。余爲諸兄具一佳箋。且搆短律要和。</title>,<text>今我供新箋。詩家有舊緣。硬黃雖不足。硾白可能傳。觸手銀花落。澄心玉屑鮮。諸兄堪起興。佳句日成聯。</text>
<title>松石園雨中呼韵</title>,<text>冥冥松雨來。飛沫滿山館。巖葉旣離披。園華且撩亂。澗水多曲折。直入庭西畔。倚簷時矯首。烏巾共相岸。恣意事幽討。多勝舊所玩。心與境相遇。千金未必換。願就東家卜。園蔬手自灌。</text>
<title>園中仍夜飮</title>,<text>山房夜雨酒盈壺。更有人間此樂無。滿地濃雲深洞府。一溪流水小江湖。牎前黯淡林香重。樹裏靑熒燭影孤。散髮狂歌情不極。吾今忘爾爾忘吾。</text>
<title>洞庭金啓遠西曹直中共賦</title>,<text>韓公磨蝎命途奇。勤讀當年幾忍飢。聲譽久從東洛滿。姓名曾入九重知。坐看弟子靑雲日。起試郞官白髮時。祿薄猶爲甘旨供。西曹何妨暫棲遅。</text>
<title>贈畫舫卧病</title>,<text>每謂故人病且死。詩中佳趣與誰論。翻思此意眞堪笑。不識吾身存未存。</text>
<title>贈畵舫燒酒 幷小序</title>,<text>畵舫旣以酒獲疾。余又贈之則非愛人以德之意。然適得酒。未忍獨酌。亦難邀飮。玆以一壺送去。朝飮一杯以通氣。暮飮一杯以暢懷。可以祛病。何有乎添病。是余所望也。無酒憐囊空。有酒恐觴濫。一日能二杯。勝於玉膏飮。</text>
<title>小樓拈韵</title>,<text>門無車轍晝常扃。隔戶禽聲午夢醒。花下欲尋雙蛺蝶。墻間偶値兩蜻蜓。摸書未了三回月。沽酒徒煩一箇星。觀水登山知幾處。居閒每欲向人聽。</text>
<title>賀松石園千翁壽慶回甲</title>,<text>園中有松高百尺。氣排浮雲參穹碧。玉溪風雨歲幾回。老榦皆作龍鱗赤。又有蒼石一帶列。鐵色森嚴攢劒戟。如屛如壁一何奇。天成不見斧鑿迹。自是神明所扶持。付與先生溪上宅。松石爲號又名子。一生相對心無斁。今逢周甲速諸賢。瓦盆濁酒蒼苔席。西社故老南隣客。賀詩迭出如山積。就中賤子起再拜。爲祝眉壽情尤劇。未必取南山北斗。又不須靈芝仙液。但願如松復如石。蒼顔白髮保夙昔。</text>
<title>勸畵舫節飮</title>,<text>晩來蹤跡樂沉冥。尙友知應有卓倫。萬事一生都酩酊。三旬九死竟蘓醒。病顔悴似經霜葉。酒量寬如浴日溟。百勝安知無一敗。戕身狂藥可爲銘。</text>
<title>弇山玄令在德以無字疊成一詩見寄。余亦效以答之。</title>,<text>螻蟻誰能記有無。閉門何妨寂如無。淸風忽送吹噓力。三伏蒸炎一掃無。</text>
<title>松石園詩會居魁。輒具濟勝。余猥忝魁。遂於流頭日。携酒食入園。會者十五人。</title>,<text>載酒宜爲禮。過門各見招。流頭回舊節。握手喜今朝。共愛風湍好。敢辭山路遙。此杯須痛飮。凉雨滿前橋。</text>
<title>夜宿松石園亭。風雨忽大作。意甚爽然。遂作此詩。</title>,<text>水流屋下雲屋上。復有靑蒼千疊嶂。顚風急雨從何來。戱事化翁故應放。更有松籟吹不斷。淸商白雪交酬唱。居然坐我苕霅間。毛髮颯爽心淸曠。燭殘鷄鳴始就枕。夢裏耿耿亦來往。</text>
<title>奉謝松石翁饋園瓜</title>,<text>小籠溪上至。園瓜靑玉面。尙帶淸曉露。箇箇光宛轉。故人手所種。培養常眷眷。念我中暑暍。終日思氷霰。消煩卽生啖。益胃且熟煎。佐我盤中飡。新味奪珍膳。岷芋未必美。吳蓴不獨擅。飽喫及妻孥。庋閣有餘羡。以此比葛蘿。交情庶可見。</text>
<title>詠甁蓮</title>,<text>移植芳根自不知。新泉如昨潤香肌。天然抵死能全德。絶處逢生又一奇。愛好誰能追茂叔。護持吾欲劇嬰兒。草堂從此增顔色。豈意錢塘亦在玆。</text>
<title>次韵畫舫寄示</title>,<text>與爾論交四十年。小筒來往幾多篇。靑楓麓上看花約。繡勝園中藉艸眠。潘岳早衰嘲射雉。賀監泥醉笑乘舡。如今二老將何用。惟是詩狂與酒仙。</text>
<title>西隣金生送示其私草。多有佳作。遂書此以勉之。</title>,<text>理直辭能達。文章自在中。今人好浮薄。古道墮虗空。林茂陰成密。水深流不窮。從來名世者。孰不致勤工。</text>
<title>挽松石千翁壽慶 五首</title>,<text>爲詩一切祛浮誇。都是山情水意賖。可惜玉溪千萬首。世間流出落誰家。平生不出一茅廬。白首貧寒坐傲踈。弊衣糲飯誰堪苦。高枕石頭常晏如。松姿石骨氣淸蕭。不覺相逢鄙吝消。四十年來交契密。園中月夕復花朝。玉溪流水尙依依。酒壘詩壇事已非。從此孤燈三徑夕。獨披山史孰同歸。病未溫存死未臨。君靈庶鑑我痾沉。他時掛劒原頭樹。寄與平生一片心。</text>
<title>殿宮移御于慶煕宮。鑾衛聯續。仙樂鏗鏘。甚盛儀也。傾城士女翹首跂足。爭以一瞻爲榮。顧此螻蟻賤臣。病伏窮閻。未能進參於趨走之末。徒切頌祝之忱。謹書此詩以識之。</title>,<text>吾邦雖舊命維新。仙闕嵯峨護百神。萬歲地靈從此日。中秋天氣叶嘉辰。王無疾病人皆祝。國有禎祥物自春。咫尺五雲連北里。賤臣猶似侍楓宸。</text>
<title>奴自山下至饋秋栗</title>,<text>老奴山下至。饋我秋栗熟。多爾三十里。誠意出野樸。可愛原上木。一一森我目。試問從何摘。或恐枝葉禿。先人所手植。耿耿勤昔夙。小子但安坐。食新內自恧。呼彼羣兒少。開籠任所掬。爭取雜亂聒。十指紛䓗白。倚几笑以視。亦足慰幽獨。汝曹安能知。一箇皆餘祿。念念撫往跡。宛轉如往復。十尋由尺寸。如今繁其族。幸須勿剪伐。嗟爾紀綱僕。</text>
<title>贈畫舫要和</title>,<text>平生迂濶不言錢。濁酒淸詩一任天。似是忘情無喜怒。何曾與物有拘牽。子雲後世誰當識。阮籍窮途亦可憐。隔水盈盈思不見。西牎秋雨夜凄然。</text>
<title>小圃 幷小序</title>,<text>畫舫屋後有小圃數畒。卽好古所居時躬懇者也。畫舫繼其前功。播藝甚勤。余甞經過。爲之感歎。遂書此以寄之。兼乞俯和。繞籬小圃整畦畛。如見勤勞舊主人。土沃何煩澆漑力。身閒不失種耘辰。事從咬菜方能做。味抵燒羊更覺新。數畒栽培應有術。先生妙訣幾書紳。</text>
<title>贈畵舫二十韻</title>,<text>大哉詩爲道。百文居其首。天地相終始。日月幷先後。風雅與歌謠。刪述經魯叟。感善而懲惡。可以垂不朽。古軆有遺意。創自李陵手。六義如復見。餘流尙瀏瀏。建安作者出。翺翔共左右。風格雖陵夷。幽渺一大藪。逮至齊梁間。古意無復有。嘈啾弄唇舌。炫耀紛花柳。有唐沈宋輩。傑起知去取。聲律始權輿。天下同趨走。六迷爭紛紜。八對巧配耦。千載三大變。時運良匪偶。去古日以遠。正音誰能叩。大雅就荊榛。異言爲稂莠。務末不知本。可謂知詩否。以爾高明見。豈爲此所誘。返淳斯可喜。旣往孰敢咎。如我但飽喫。篤信先生受。</text>
<title>讀王步庚嶠南詩卷</title>,<text>三年瓜熟欲歸時。只有囊中一卷詩。鄒魯絃歌今子弟。弁辰嶺海舊城池。眠前飯後惟吟耳。興到悲來輒寫之。兩日披看如讀畵。嶠南山水卧遊奇。</text>
<title>夜坐聞虫聲作</title>,<text>聲聲如有訴。處處復相同。白屋孤燈下。踈籬冷露中。善鳴天所假。愁聽夜難窮。吟苦誰相似。嗜詩潭上翁。</text>
<title>曉坐無眠。書示盧惠卿乞和。</title>,<text>今人好交遊。擧皆非眞朋。譬如塲市間。析利紛相仍。日暮各散去。面目記何能。孰如情愛地。寸心一片氷。三秋雖阻濶。夢思頻相凝。嘉言宜針頂。好詩可服膺。百年期勿替。夙宵持戰兢。</text>
<title>詠木短燈檠</title>,<text>看字偏宜短。慇懃置我傍。斲松追尙儉。鑄錫恐非常。賴爾扶持力。引玆膏燭光。卄年情愛重。墻角詎相忘。</text>
<title>小樓獨詠</title>,<text>懷思日悠悠。秋風詩滿樓。從知緣性癖。非但解憂愁。羞向朱門說。欣從白屋酬。老妻頻笑我。何事不知休。</text>
<title>重陽雨未登高。遂於小樓留飮。</title>,<text>重陽風雨滿天飛。辜負西園上翠微。多謝故人鴻有信。忍敎佳節燕同歸。玉山藍水知何處。孤鳥閑雲送晩暉。小樓留作黃花飮。酒痕無數染秋衣。</text>
<title>小樓夜飮</title>,<text>吾廬雖小勝綾廬。公退蕭閑意有餘。鴻雁影邊秋望月。菊花香裏夜披書。一身病後如衰季。萬事忘來似太初。君看滿庭秋樹碧。較諸玉澗定何如。</text>
<title>月下書感</title>,<text>三更月如霜。照我屋西隅。碧天一以高。浮雲都掃無。幽人起徘徊。擧首望淸都。忽聞南飛鴈。求侶聲相呼。願言隨爾去。蒼梧叫舜虞。此意誰復識。我思夫豈徒。萬里不可及。佇立空自吁。</text>
<title>夕坐</title>,<text>夕陽照秋樹。一氣何玲瓏。就之無所見。是色本自空。欲畵妙莫臻。欲吟語難工。我心忽炯然。得此無形中。</text>
<title>雨中輔國寺</title>,<text>蕭蕭秋雨過山門。滿壁藤陰盡日昏。寺古仍成蓮世界。僧貧猶有菜田園。乳猫施食偏相慣。寒鵲聽禪不肯喧。回看庭前紅濕處。楓人寂寞欲傷魂。</text>
<title>自寺中歸來宿潭廬</title>,<text>萬事無如卧我廬。解衣跣足穩眠餘。淸秋禾黍門前野。斜日鷄豚澗上墟。厨婢烹葵猶可飽。隣翁談栗不勝書。悠然始覺田間味。欲逐樵農共起居。</text>
<title>隣朋見過呼韵</title>,<text>隣朋携月我家淸。一醉樽前萬戶輕。千古幾人徒枉死。今宵吾輩不虗生。社中聯璧曾揚美。席上留珍又見情。從此政宜頻秉燭。老來詩道貴同聲。</text>
<title>家居次李白感懷詩韵</title>,<text>我屋雖云小。猶有數竿竹。蒼翠滿眼前。攬之可盈掬。初不競紛華。相與媚幽獨。今年届知非。念念追昔宿。平生我自知。不待巫咸卜。靜言訟舊愆。欲補難爲復。可笑吟哦癖。拙詩瓿可覆。古人貴朝聞。雖老工可熟。</text>
<title>夜集野航金禮元書屋</title>,<text>牎燭靑熒夜色沉。古梅花下可長吟。通家共喜情偏重。曲席何妨坐更深。老去風流觀以酒。近來山水得之心。知應暖日禽聲好。餘興相期澗上林。</text>
<title>二月六日。卽亡室忌日也。朝起念舊。書此志感。</title>,<text>曾憐月姥結因緣。琴瑟相偕十九年。朽質猶存垂白髮。玉顔不見隔黃泉。餘悲難向新人說。往事應從老婢傳。回望春天寥廓外。歸鴻兩兩尙依然。</text>
<title>畫舫見訪。次弇州詩韵。</title>,<text>小節浮文摠掃除。閒來小屋任興居。牎明日射雙眸纈。席暖春生兩脚舒。酒對故人堪作醉。詩從新歲不勝書。如今二味誰能識。我後君前似有餘。</text>
<title>家居漫吟</title>,<text>懶向公門跡漸踈。但將筆硯好家居。人應傷乕方知乕。我已忘魚豈羡魚。竹帛策名眞已矣。桑楡保晩可歸歟。詩神腕鬼惟相愛。交契依然少日初。</text>
<title>畵舫有詩要和。步元韵。</title>,<text>莫恠幽人興。新詩出手頻。每將窮妙境。先若當吾身。大義雖無見。淫音不肯親。願言千萬象。都作筆端春。</text>
<title>移居</title>,<text>若容吾膝是爲安。小屋猶堪大廈看。幾處煙炎朱戶熱。誰家風雨白茅寒。細思不失由中道。周視非徒喜苟完。幸有弟兄妻子在。此中棲息足相歡。</text>
<title>二月晦日。飮許氏園亭。</title>,<text>趙老園爲許氏園。蓬門一㨾靜無喧。風來猶想彈棋響。雲在還疑灑墨痕。曲徑層㙜緣地勢。短桃𥠧柳逐籬根。名區顯晦無終極。醉卧樽前不欲言。</text>
<title>玉書山亭。奉玩靑翰李觀夏蘭菊圖。眞妙品也。次軸中韵仰呈。</title>,<text>菊蕊蘭叢兩絶佳。淡然氣色帶靑霞。知應盤礴爭揮墨。非是經營巧點砂。松雪敢容三折法。東陽不數幾名家。先生眞趣誰能識。雅操高標不在花。</text>
<title>次韵靑翰見寄</title>,<text>往年匹馬過金㙜。遺址荒凉自綠苔。萬里孤懷堪自惜。千秋隻眼爲誰開。風塵但使英䧺老。天地空看歲月來。燕市寒煙無限恨。悲歌一曲又深杯。</text>
<title>靑翰再寄要和。次元韵。</title>,<text>崢嶸詩上氣。燕趙有餘風。蠶老抽絲白。虹長貫室紅。森森眞象出。浩浩慧心空。今世操觚者。誰能免彀中。</text>
<title>雨中獨坐</title>,<text>簾影微微動。爐香細細淸。鼻觀室生白。心聽雨無聲。古壁白魚落。空床蒼鼠行。起看春草色。更覺綰新情。</text>
<title>寄靑翰要和</title>,<text>未聞桃花白。不見李花紅。爲性各自異。其色詎相同。欲識物之情。可推不齊中。如何莊生說。論物徒騁空。桃桃李其李。萬理能流通。</text>
<title>詠日</title>,<text>廻斡不停十二時。曆家測候若相期。咸池暮靄沉來暗。滄海紅雲捧出遅。天地儲精明有象。君王同德照無私。休言至理渾冥漠。千歲從今坐致之。</text>
<title>詠月庸前韵</title>,<text>升沉圓缺各隨時。每夜纖阿不盡期。雲散千山來浩浩。天長萬里度遅遅。高明在上爭相望。臨照無邊詎自私。可惜羽仙今已遠。誰將玉斧復修之。</text>
<title>恠石 二首</title>,<text>試問何年出太湖。千金價重孰枝梧。脉交頻訝龍蟠穴。癭結還疑蚌孕珠。昔日靑州猶未貢。當時艮嶽亦難圖。蒼然苔崁幽深處。一片煙雲似有無。高標傲態帶淸湖。肯伴中庭竹與梧。仁里搜奇羞拾礫。平泉蓄異歎遺珠。千年造物如相假。五日神工未可圖。蒼翠常含海山色。君家題品似渠無。</text>
<title>聞蟬聲懷好古子</title>,<text>鳴蟬在何處。㙜北接千林。空作先秋語。已懷催歲心。聽來風習習。坐久日沉沉。回首伊人遠。新詩感此音。</text>
<title>在直偶吟</title>,<text>弊綾凡幾歲。我亦一陳人。豈謂圖書地。翻成造化身。素心勤補拙。瘦骨病兼貧。賴有西軒詠。淸秋發興新。</text>
<title>唇樓</title>,<text>遊氣玲瓏海上頭。神功元不借人謀。金銀幷耀三千界。翬鳥齊飛十二樓。非色非空終莫測。無根無蒂忽如浮。疊呈層現驚千恠。乍去乍來纈兩眸。隋主侈華何足道。漢皇壯麗詎堪侔。化權有弄知誰是。變態無常任自由。木石何須精衛費。畵圖應使郭煕愁。幾敎河伯迷從入。應有馮夷喜出遊。髣髴五城開錦繡。依俙百賈列瓊球。須臾盡逐長風散。萬里雲濤自在流。</text>
<title>聽蟬</title>,<text>園木森森積雨晴。萬蟬搖曳一時鳴。聲從危杪何多急。響滿空廊似許淸。咽咽暗催秋意動。嘈嘈頻喚曉眠驚。應知流出千林遠。不覺聽來兩耳傾。忽止偏疑雙拍作。太喧還似促絃爭。懷淸自是緣初賦。托怨元非說不平。高柳占來收翼穩。別園從入轉身輕。墻頭堪笑査査鵲。牎外何論恰恰鶯。遇境曾成杜陵句。懷人幾切晦翁情。黃昏餘韵猶如在。倚杖柴門月影生。</text>
<title>詠無絃琴</title>,<text>若以無爲有。斯琴亦是琴。何須因彼物。先已得吾心。誰辨宮商別。何論攫繹深。後人煩促調。大樂貴希音。太上情相忘。其中興不禁。壯威空擊石。悲怨謾敲金。推溯無於古。開張始自今。高山參默坐。流水滿幽襟。按抑還爲俗。激揚反近淫。任情惟取適。千載所昂欽。</text>
<title>詠管城子</title>,<text>粤自中山産。移封在管城。支流仍魯衛。先祖寔神明。素爵推爲子。黑頭便到卿。盡心懷正直。屈己善逢迎。四海皆知姓。何人不便名。陶泓隨等列。玉楮視先生。定遠交何薄。文通夢幾成。錦床偏貴重。藝苑任縱橫。狸尾應奴隷。羊毫敢弟兄。千秋有韓子。爲闡世家聲。</text>
<title>烏鵲橋</title>,<text>古稱烏與鵲。七夕輒成橋。結搆頭應禿。經營羽幾譙。橫來河淡淡。浮出路遙遙。秪有星辰綴。豈爲風雨搖。俯臨丹桂發。高挹白楡飄。逐歲如相約。知時不待招。瘁勞學精衛。傷毁免鴟鴞。歸鶴從華表。長虹截碧霄。人間應七月。天上每今朝。仰望知何處。秋雲萬里迢。</text>
<title>西山鵂巖納凉 二首</title>,<text>繞山巖壑邃而長。三伏吹來萬斛凉。澗道斜陽雲木秀。洞門流水莓苔香。漫題蒼壁何須硯。抔飮甘泉不用觴。空翠滿林知幾疊。冷然衫袖自生光。一壑風泉似許長。不須箏笛聽伊凉。鵂鶹遁去澗松暗。鳥雀下來山飯香。蒼蘚斜侵穿磴屐。靑嵐細滴隔林觴。後人欲識吾遊處。看取溪邊玉鏡光。是日䟽澗。泉流倍淸。及之。</text>
<title>雨中過玉磬山房</title>,<text>嶺外三年鬢已斑。身如倦鳥亦知還。坐來林下淸虗界。超出人間勢利關。每爲殊恩追昔日。空將殘淚灑秋山。生芻一束誰相愛。樽酒床書自放閒。</text>
<title>巷西精舍小飮次韵</title>,<text>一夜西風入西巷。棠梨葉戰正堪憐。秋陰漠漠常如雨。午醉濛濛恰似煙。龍乕調來偏閉氣。蚊蠅掃去又甘眠。長頭問事還爲俗。放意何妨自樂天。</text>
<title>東嶺</title>,<text>石顔明似鏡。都是琉璃天。重疊東南嶺。淸冷第一泉。蓮燈曾廢佛。玉局已登仙。何處誰吹笛。依依導我前。</text>
<title>張氏山莊</title>,<text>石澗回通徑。雲松繞作林。更從何處入。不辨幾重深。二樂 洞名 無他好。四而 室名 有此心。臨流琴一曲。淸絶和仙禽。</text>
<title>次韵而已广張混回甲壽宴</title>,<text>而已先生己卯生。重逢花甲倍多情。詩人自是風流足。君子終當福履成。兒擅令名還似荀。翁稱稽古更如榮。今朝猶有當時感。泣說親闈未盡誠。</text>
<title>數里，畵舫。自天磨山歸來。次卷中韵。</title>,<text>百里淸遊十日間。伴身惟有一筇閑。孫登嘯入蘓門路。子美吟過飯顆山。紅樹晩陰隨步屧。靑霞秋色上容顔。仙區佛界知何限。到處冥搜不欲還。</text>
<title>送弇山玄令赴燕 二首</title>,<text>晉筆唐書已作灰。狂瀾滿地苦難回。此行若過琉璃廠。休帶金箋一幅來。千里全遼萬里城。男兒一見快人情。往年忍說中途返。每送燕行愧汗生。</text>
<title>故林</title>,<text>萬事無如返故林。科頭跣足可長吟。覺他擾擾多年夢。還我明明此日心。釀秫頻呼陶令酌。擊鮮宜散陸生金。隣人盡爲樵蘓去。惟有階賓和好音。</text>
<title>潭上客至</title>,<text>自是吾廬小。誰料此客逢。澗薪收落葉。篝火斲枯松。泉咽氷間響。人稀雪裏蹤。夜深看淸月。已過白雲峰。</text>
<title>好古子夜坐爲導引法。作此詩以贈之。</title>,<text>老人無已苦。夜夜以爲常。轉運全身暢。摩挲兩手忙。疹邪那敢入。壽命亦云長。如我徒眠食。何由學妙方。</text>
<title>雪後北漢東門</title>,<text>溫祚城東不可行。層氷疊雪若爲情。崖懸玉鏡淸相暎。瀑掛珠簾凍不聲。脚底畏途愁仄滑。眼前初旭碎光明。出林回望經過處。九死前頭喜一生。</text>
<title>冬日雨中</title>,<text>寒雨蕭蕭苦復多。索居更奈歲闌何。但知平日爲文好。從看流年與墨磨。薄俗相疑盃有影。幽懷自在井無波。檐間點滴添寥寂。不見門前一客過。</text>
<title>次韵劉翁漢謙寄詩要和</title>,<text>自從掛冠後。無奈學眞仙。孤鶴秋先警。寒鰥夜不眠。良朋應卷帙。長物是雲煙。顧我如塩驥。太行愁一鞭。</text>
<title>雪夜憶畵舫</title>,<text>飄然直欲去相尋。雪色晶晶似許深。王子小舟乘逸興。袁生冷屋抱淸音。垂衰秪可同携手。遇物何甞不用心。燈暗更殘三籟寂。誰知獨坐白頭吟。</text>
<title>關山和陶詩</title>,<text>形贈影萬物各不齊。短長無已時。未甞見比同。於情一付之。多恠爾何物。酷肖乃如玆。揮之不曾去。左右如相期。自我出門行。有誰慰遠思。千里與相依。感激淚漣洏。膏盡火亦滅。此理固無疑。對月成三人。有酒不可辭。影答形爾何無美質。使我常露拙。慇懃相依同。初非兩逈絶。空中有實相。元不要媚悅。胡爲勞五官。戚戚事遠別。執迷如不返。畢竟與俱滅。以此生死契。或恐觸寒熱。若使無塵念。筋力亦不竭。栗里有先覺。千載起昏劣。神釋所貴方寸地。因微而知著。七情相煎沸。反覆縈世故。塵垢日以翳。如有贅疣附。中夜發長歎。此意誰與語。一片靈虗境。是我歸宿處。尙今迷眞訣。怳惚失所住。渥丹已成槁。紛白不可數。未知孰所使。衰相靡不具。庶可收晼晩。不足要名譽。釋氏匪我徒。仙山未必去。吾道在方策。聖訓良可懼。復初惟在我。二子夫何慮。</text>
<title>述懷</title>,<text>我行在中野。百感忽已生。憂虞一何劇。向人不可名。悄悄去京國。渺渺想春明。西方無南鴈。誰復寄音聲。秋風滿衣袂。何以慰暮齡。望見中天日。葵性便已傾。賤者豈無義。匪獨在尊榮。遠遊不須說。職事每關情。上洛知何處。閉目夢先成。</text>
<title>憶弟</title>,<text>繁霜十月交。首路入關山。漸覺別懷惡。無乃迫衰年。音容兩阻絶。怳若隔天淵。遙憶潭上宅。門前數頃田。歲饑未食新。棲棲𤱶畒間。甁罄惟罍恥。艱憂溢眼前。徒自事遠役。孤征披荒烟。逶迤涉寒流。迢遆凌危巓。仰羡高鳥去。回看白雲閒。我心正懸懸。可知子亦然。</text>
<title>板門峴望華藏山</title>,<text>黛色際靑空。鳥道盤幾曲。緬昔躋攀日。餘悸猶捫足。余年前登此山。遇險失足。及之。 感激一骨僧。茶飯曾相屬。誰知大因緣。亦在禪牕燭。遠峰欲現我。面面含朝旭。</text>
<title>午憇洞仙舘</title>,<text>三入神仙窟。我心每一欣。靑山橫遮馬。若將留故人。以我塵俗相。豈謂有前因。夜夢山谷間。鸞驂𩤀道臻。笙簫動天上。覺來尙餘聞。今日過此地。寄意誰先勤。欲與丹丘輩。交梨結芳隣。臨風庶可遇。徘徊澗之濱。</text>
<title>洞仙嶺</title>,<text>逶迤漸入山。途難非途窮。行行二十里。不出此洞中。左右多叢林。甘棠尤所豊。枯松亂相落。空谷吼獰風。猛乕任縱橫。蒼蒼日欲終。仙人果安在。使我憂心冲。提携披蒙密。間關歷穹隆。絶巓一登覽。險峻齊岱嵩。</text>
<title>黃岡道中遇風</title>,<text>虐風捲大野。埃塵四濛然。咫尺目不視。怳惚耳無聞。一身不自持。勢若攝飛仙。馬亦不敢進。翹首鳴向天。走沙與轉蓬。相逐爭後先。半餉忽寢息。此生復如還。可恠黃岡路。生難忘此年。僕夫立我傍。餘㥘不能言。</text>
<title>渡浿江</title>,<text>江上儘美麗。自是聖人宅。世代幾興廢。千年卽一夕。淸流尙不極。塵纓愧此役。白𩿨已飛去。舟子與爭席。玉簫明月夜。依依念曩昔。新愁與舊恨。何以爲解析。</text>
<title>安州西門</title>,<text>登彼城西門。悲歌而擊節。烈風吹白髮。我老一何激。往年淸川外。百里煙火絶。使賊不敢窺。半夜萬炬列。誰謂一書生。舊侯眞人傑。沫血誓死守。生與家人訣。羣醜竟就戮。凱還關山月。</text>
<title>安州道中遇病馬 定州戰亡將諸景彧所騎馬云</title>,<text>病馬何玄黃。皮骨不能肥。劒痕猶在背。踏盡戰塲歸。愛人亦愛馬。一見情依依。臨風忽長嘶。似恨主人違。</text>
<title>嘉山郡齋。詠妓雲娘。</title>,<text>爲官能盡節。是謂國事勤。愛此郡中妓。事侯如事親。方賊肆慘毒。獨以死爲隣。偏性確有守。大義皎若晨。兇鋒之所觸。忠逆一瞬分。豈意危身日。乃在畵眉春。華譽動京國。賢娘名是雲。門墻如千里。欲見竟何因。聞說免公役。良家歸守貧。死生雖不同。花巖後一人。</text>
<title>過定州戰塲</title>,<text>列郡事恬嬉。初不備不虞。羣醜萬惡積。罄竹難盡書。未卽追奔亡。至於保䧺都。火砲旣未毁。雲梯亦難踰。相持動經年。哀櫬不肯輿。誰獻地道策。飄碎人城俱。耳聞常沫飮。目擊更躊躇。賊徒亦民耳。屠戮慘何如。赤血被澗石。白骨亂草蕪。髽婦猶痛哭。孤兒空嬉娛。十室尙九空。在在人煙踈。艸木亦已赭。山容慘未舒。</text>
<title>凌寒山城</title>,<text>不向凌寒路。不飮凌寒泉。設險反資盜。可愧不足言。昏夜爭竄伏。嘯呼其類繁。殺戮及空門。緇髡竟何愆。倉穀爭攫取。險阻憑此山。何幸一掃蕩。片甲無生還。逆醜之所穴。餘毒尙綿纏。良田盡荒廢。且復値歉年。居民半析散。里落多變遷。擧目但草萊。爲之一泫然。</text>
<title>倚劒亭</title>,<text>畵棟如飛鳥。廣軒生寒颸。後房充羅裙。前庭列錦衣。居養非不侈。防禦詎云微。痛彼逆倅事。能不愧寸葵。賊本小醜耳。一戰可摧衰。有軍不得發。有戟不思揮。但將一降字。聽候猶恐遅。保障顧安在。往事使人悲。</text>
<title>鐵山舘遇雪</title>,<text>野人如野鹿。天寒相聚居。飽喫一盂飯。嬉笑樂友于。余亦有弟兄。遠別獨向隅。尺雪且如此。乍須埋前塗。川陸杳無涯。煙雲平如湖。誰爲此行卜。蓍龜俱已踈。愁與雪相紛。較之孰有餘。邊山轉崎嶇。我馬欲焉如。</text>
<title>龍骨山城</title>,<text>附郭十里地。虜騎不曾踐。邊郡皆流毒。一隅獨能免。卓乎兩賢士。丙子胡亂。龍川人鄭鳳壽，金厲基守城。賊不敢近。 英風尙仰緬。豈無人謀良。兼資地利善。皎然有前鑑。其則定不遠。舊侯不知守。道途空往返。西賊洪景來來侵。舊侯棄城走灣府。 古今一何異。人見有深淺。</text>
<title>林畔舘雪夜步月</title>,<text>山深多猛乕。日暮人行絶。數聲哀笳發。官門亦早閉。忽看三更月。復照千山雪。相與爭輝光。乾坤俱皎潔。化翁念遠客。有此奇觀設。徒然增歸思。不足暫欣悅。良久立淸宵。朔吹逼人烈。歸來掩寒牖。坐歎窮陰節。久已墮荒域。益覺身世拙。寄語故鄕人。愼莫作遠別。</text>
<title>永淸使君贈紫硯。感甚作此詩。</title>,<text>好事永淸倅。採石充東軒。欲倣端溪鑿。更笑銅雀燔。聽我隨所取。縱橫羅我前。拈得一紫者。外方而內圓。何幸千里外。得一佳友還。雕琢雖須人。溫潤自禀天。緬昔風濤穴。正骨磨幾年。海人以正骨爲上品 鵒眼還斯下。鳳咮亦等閒。孰如此妙絶。紫煙籠寸田。把玩不知止。夜久却忘眠。從此享遐壽。相與共文園。</text>
<title>曉星嶺</title>,<text>一嶺高不極。萬麓走多端。峻坂層氷滑。着足不暫安。先愁作強攀。未暇窮遐觀。狐鳴見人走。乕嘯踏雪還。凜凜風勢惡。蕭蕭日色寒。豈意落遐陬。辛酸飽此難。非但筋力疲。幾爲死生干。愁雲爲不去。荒山亦皺顔。萬松盡被赭。艸木亦何關。所觸俱慘絶。使我益發歎。</text>
<title>雪中登百祥樓</title>,<text>積雪連千里。遊子渺何之。萬象歸空幻。一望無盡時。誰掛寒江圖。歷歷復在玆。涯涘俱不辨。道途轉生疑。直若天上坐。眩怳不自持。</text>
<title>旅舍曉坐</title>,<text>殘星猶在樹。落月欲啣山。寒燈復翳翳。孤悄坐無言。歸心苦難抑。一夕直如年。誰將此時情。寄向故人傳。</text>
<title>關西七義士 並小序</title>,<text>辛未冬。關西賊景來等稱兵搆亂。旬月之間。淸北諸郡。望風奔潰。時有七義士者。或以邑倅朝官。或以土校閑良。皆立節死義。特其最著者耳。余行過定州戰塲。想望諸義士遺風餘烈而不可得見。於是不勝感歎。遂作此以吊之。是父有是子。爲國共衷情。盡忠是爲孝。敎義亦惜名。討賊雖未殲。與賊不俱生。印與手俱落。聞者猶嗟驚。朝家推隆恩。綽楔見雙成。公與其親。同時殉節。右贈兵曹判書鄭蓍公自灣上來。長驅疾如飛。收復宣郭間。賊心摧欲悲。日夜勵士卒。忠義以相依。攻城力催戰。中丸竟不歸。自從將軍歿。士氣頓覺衰。九原不可作。臨風歎相違。右贈統制使許沆杖劒西來日。誓欲掃塵喧。獨出萬人中。奮臂氣若偏。萬弩紛如雨。賊已先據山。揮斧力斬關。知進不知還。胡無繼後援。往事不足言。右贈統制使諸景彧百般脅欲降。五毒酷如是。不恨身已殞。但恨城未毁。直當化爲屬。賊奴必殺爾。臨死罵賊曰生未討賊。死當戮汝。 從古死事人。元不在紈綺。右贈戶曹參判白慶翰關河値板蕩。夫子眞豪英。單身入乕穴。細探賊中情。招降計未遂。陷危事已傾。試看精忠竭。益驗至孝鳴。公甞以孝行有名州郡 兩者俱無怍。雖死亦猶生。右贈禮曹參判韓浩運布衣赴國難。忠義颯英姿。生是傾陽蕊。死亦傲寒枝。怒氣猶勃勃。公死後猶仰卧。怒氣勃勃。 姱節一何奇。誇耀人耳目。醉夢豈徒爲。仰想若人賢。非徒才不覊。右贈兵曹參判林之煥每於矢石間。當先輒披開。忠義自根性。死生不介懷。暴師漸欲老。百計多所乖。賊雖憑險阻。遊魂寄孤棲。眇視烏川城。笑彼一丸泥。急擊不旋踵。大功遂未諧。盛名滿關河。英風起愚迷。斯人將何見。住馬不肯回。右贈北兵使金大宅</text>
<title>朝出城東門</title>,<text>朝出城東門。曈曈初日光。往役豈憚遠。喜向山水鄕。凌霄鴻渺渺。縱壑魚洋洋。擬將煙霞想。一洗塵土膓。高歌君子行。行路庶可忘。</text>
<title>砥平道中逢秋夕書感</title>,<text>浮雲遊子東州客。龍門山下逢秋夕。不重歲時輕別離。天涯渺渺將何適。西距淸潭二百里。萬水千山幾相隔。吾兄吾弟共上塚。精誠所到神所格。心上耿耿原上草。眼中歷歷墓前栢。時見道傍彼何人。婦戴籩豆兒持席。用天因地能享先。駐馬躕躇爲嘖嘖。覽物對時增感懷。淚灑叢林寒露白。</text>
<title>芳林驛村</title>,<text>葛皮麻骨亂相因。裏孤村乕與隣。朝露荒林收橡女。秋風長谷採蔘人。早楓向日微生意。蕎麥先霜已結仁。山僻泉甘堪隱遯。桃源非獨避嬴秦。</text>
<title>橫溪驛</title>,<text>松田喬木欝蒼蒼。絶寒生早欲霜。賦稅何曾饒白骨。斧斤不敢入黃膓。山腰畒倒如橫席。洞口雲沉似括囊。挾路甘棠紅滿眼。鞍邊摘取試新甞。</text>
<title>大關嶺</title>,<text>後人莫上大關嶺。嶺上行人如懸綆。線路不知繞幾曲。沙崩石落危且梗。滄海在前渾茫茫。鯨魚吹沫濺衣領。十步九顚不得進。以手坐挹扶桑影。怳惚如入九地底。驚懼不暇探佳境。商旅噉死年復年。洞中白晝走炳。脚氣生酸眼欲眛。萬里風來一何猛。度了險惡眞厄運。後人莫上大關嶺。</text>
<title>丘山</title>,<text>五峰相對出。恰似聖人鄕。吾道天同大。斯文地有光。乘桴追志思。薦俎寓羹墻。千古源流在。兩賢配苾香。</text>
<title>鏡浦㙜次板上韵</title>,<text>秋生鏡浦碧鱗鱗。蘭棹菱歌可悅神。無數海山靑黛色。多情湖水淡粧身。波涵松桂空中影。地聳樓㙜畵裏眞。忽有泠風吹不斷。欄頭佇待羽衣人。</text>
<title>連谷前浦</title>,<text>連谷東來地盡邊。漁村塩幕但荒煙。天容相接望無際。海色難窮立在前。曬翅𩿨閒沙日照。翻身鯨吼浪花連。忽看一葉天涯沒。不識何方異㨾船。</text>
<title>洛山寺觀日出</title>,<text>百神奔走捧朱曦。鷄唱扶桑第幾枝。海蕩波翻奔競世。天開雲散太平時。元無私照帝王象。自有通明奴隷知。坐久梨花亭下席。寺門外有梨樹。鋪席其下。卽觀日出。 指端千歲可推知。</text>
<title>觀音窟</title>,<text>彩禽飛去寶珠新。靈應當時驗法輪。若道三生都是幻。不須滄海現眞身。新羅僧義相。自南至東海。有靑鳥飛過。俄頃觀音現聖。贈寶珠二枚云。</text>
<title>飛仙㙜</title>,<text>洞裏連峰鐵色開。秋風長嘯上高㙜。如今誰復眞仙是。我自三淸玉府來。</text>
<title>繼祖窟</title>,<text>天吼羣峰氣勢尊。肅然風起自無喧。孤僧或恐紅塵到。石室前頭又石門。</text>
<title>淸澗亭</title>,<text>雪嶽崎嶇石路艱。紅亭是處始怡顔。片帆可到三山上。八景並稱九郡間。龍在潛中寒欲躍。鶴從空外遠能還。胸襟直與滄溟濶。更向欄頭又一攀。</text>
<title>杆城浦村</title>,<text>盡日路沿滄海濱。棠花無數雨餘新。日氣甚暄。海棠當秋又發。 蹄鳴沙浦難行馬。耳慣風濤不怕人。曬網踈籬千細目。掛魚層架八梢身。文魚謂之八梢魚 可憐漁箭塩盆處。空有遺基稅及民。</text>
<title>午憇神溪寺</title>,<text>丹楓翠竹滿僧居。雙袖泠風意欲舒。大嶺東南收去盡。金剛表裏訪來初。平生至願方酬債。到處新詩不一書。佛國仙山相接續。遍搜靈境不須餘。</text>
<title>九龍淵</title>,<text>九龍淵上一大瀑。未到先已響振谷。忽然山盡洞復開。仰視不覺奪心目。飛流直自絶頂來。萬仞壁立何矗矗。頓無虧隙全一面。參天削出玉琭琭。大淵日夜中蕩潏。曾聞神龍之所伏。其勢難犯深莫測。驚波飛沫風雨速。喬松翠深光如流。老楓紅濕色似沐。靈源自是天所慳。雲峰廻抱幾重複。飛鳳舞鳳與眞珠。下流成潭復渟蓄。歸來泠泠風珮路。一見已與顔面熟。不雨不霧秋又姸。天借一日亦淸福。擬編怾怛外山史。龍淵源派當先錄。</text>
<title>楡岾寺滯雨</title>,<text>聞說釋氏宮。舊是神龍宅。佛力固無量。陸海亦變易。誰謂萬山裏。有此中開拓。堂宇尙宛然。千年倏已隔。獐走嶺留跡。烏啄泉有脉。恣意事冥討。留連固所適。可愛今朝雨。好作山中客。居僧具栢粥。勸我不相惜。從此楡下戀。到死應無斁。</text>
<title>摩訶衍</title>,<text>蘭若如啚畵。萬楓秋日明。紅羅仍佛界。白玉又仙京。拳石無凡骨。線流亦至淸。臨歸乞一願。來世衆香城。</text>
<title>八潭</title>,<text>一徑無寸土。十里都是石。凹凸遞瑰異。晶瀅含潔白。有水貯成潭。八潭間相隔。禀形雖不同。絶勝俱無擇。笙簫滿山谷。珠沫飛千尺。時見淸波裏。紅暈交凈碧。不知楓光暎。每疑丹砂積。一飮復一嗽。滌我煩惱膈。欲說不能言。坐久徒脉脉。</text>
<title>普德窟</title>,<text>萬仞層崖上。孤菴如磬懸。架虗鳥翼飛。依壁魚鱗連。及到絶壑底。銅柱任獨專。勢若中流砥。不撓而不顚。曾聞釋氏敎。轉輪無後前。所以無碍地。着此數尺椽。雖危如累卵。視之若天全。知應天壤內。與佛壽齊年。</text>
<title>天一㙜</title>,<text>萬二千峰擁客袍。斜陽歷歷露纖毫。銀波湧湧無時歇。玉樹叢叢盡意高。日月湊精元自近。乾坤並力亦應勞。詩人畵士千秋恨。未逼眞形首幾搔。</text>
<title>玉鏡㙜</title>,<text>一朶玉芙蓉。直向天半起。可知金剛內。抽得眞骨髓。思議所不及。造物乃若是。復與丹楓色。交暎㙜下水。玲瓏光不定。對此眞可喜。使我如不見。庶爲平生恥。安得移此去。置我淸潭沚。</text>
<title>靈源菴</title>,<text>但從流水入。初無一鳥途。犖确三十里。愼足幾顚倒。致身仙菴上。不知何以造。白日不照處。孤雲亦難到。萬峰來相參。依依雪色縞。中有楓四照。紅暈撥昏眊。六根都淸凈。塵緣一以掃。獨立萬物表。此意空自好。</text>
<title>扶病出斷髮嶺</title>,<text>無端寒疾與心違。怊悵吾遊摠已非。十日藍輿三百里。扶持僅得出山歸。</text>
<title>甲戌八月二十六日。陪奉正宗御製向沁都。道中有作。</title>,<text>彩輿仙仗啓前程。恰似當年扈蹕行。滿地寒波空灑淚。連天秋樹若爲情。百神擁護人何力。一路平夷馬不驚。海郡如今遺老在。爭瞻紅帕誦文明。</text>
<title>夜宿金陵舘</title>,<text>金陵陪扈有誰知。正廟幸行時。隨駕過此金陵。 此日重來感昔時。萬幕煙雲如在目。一窓風雨更多思。縣門葉落驚秋早。水國寒生度夜遅。正是羣鴻相叫處。荒蘆枯荻露華垂。</text>
<title>渡甲串津</title>,<text>十里靑泥逐水濆。畵船牽纜百成羣。地將畿邑峯巒盡。天作沁都世界分。城勢橫連山下浦。江流直入海邊雲。至今何限英䧺恨。丙歲深羞不忍聞。</text>
<title>甲戌八月二十八日。奉安先朝御製于沁都外奎章閣。益不禁於戱之思。退歸私次。謹書感以識之。</title>,<text>畵棟丹楹閣貌崇。燭天佳氣欝葱葱。百篇雙捧周旋際。一念重披怵惕中。他時內府身無效。是日名山事已終。久有秉彜誰敢褻。千秋萬歲祝無窮。</text>
<title>夜宿傳燈寺</title>,<text>山如鼎足勢周遭。造物當年亦費勞。石室天香瞻日月。海門秋夜宿波濤。蓮華燦燦千行細。寺有蓮華經。卽千年古蹟云。 松葉垂垂一盖高。寺前有松。狀如翠盖。 白首紅塵猶有累。緇衣應復笑征袍。</text>
<title>舡頭浦</title>,<text>三郞城外路高低。行到舡頭歇馬蹄。一夜峯巒通大陸。百年波浪限長堤。築堤後摩尼山始連陸 秋淸石閘生魚氣。日照泥塲露蠏臍。浦口遺碑苔不蝕。至今功德海俱齊。</text>
<title>登摩尼山</title>,<text>踏盡雲梯始抵㙜。山頂有檀君祭天㙜 忽驚滄海望前開。乾坤無際仍冥漠。日月從中自往來。量似寸蠡終莫測。身如一粟更堪哀。此山眞是神仙府。我欲傾囊採藥廻。</text>
<title>忠烈祠</title>,<text>虜已渡江城已空。老臣西望泣孤忠。忍爲身辱俘囚際。自辦魂飛火焰中。萬古有辭扶大義。一心無愧樹淸風。幷時殉節嗟何壯。祠屋如今祭祀同。配享諸公爲十八人</text>
<title>沁都客舘</title>,<text>枳香柿實滿郊原。風定波平雨沒痕。八月霜威森畵戟。一星烽火到轅門。耕漁此日饒生業。戰伐何年泣毅魂。賴有相公慰歸客。孤燈寒舘酒盈樽。</text>
<title>戊寅正月二十三日。夜夢見金剛。覺後詩以記之。</title>,<text>金剛繚繞海之東。壯觀依然往歲同。一帶蟠根殘雪白。千尋露骨夕陽紅。神光浮出玲瓏際。遠勢驅來浩渺中。枕上片時看歷歷。猶疑腋下動泠風。</text>
<title>讀畵舫金剛詩卷</title>,<text>淸晨一讀海山詩。怳若重尋舊日期。搜我難搜眞健興。發人未發是新知。妙思盡透靈虗境。逸意多從浩渺時。萬二千峯都在目。餘緣又作卧遊奇。</text>
<title>己卯二月八日。卽我聖后順娩後百日也。是日內賜饌一盤。雙手擎奉。感切榮極。謹搆此詩。恭寓頌禱之忱。</title>,<text>此日欣逢百日回。玉盤銀餠紫衣來。豈論劉晏雙衫抱。堪笑何曾十字開。擎出殊恩霑骨髓。携歸餘飽及童孩。賤臣詎有絲毫補。惟祝南山北斗盃。</text>
<title>己卯三月二十六日。敬奉先朝馳馬㙜御製碑文。進詣谷山府。在道卽事。</title>,<text>過橋踰嶺手相攀。十襲仙香濕舊題。天近五雲如在上。山開一路直從西。店邊暮火喧人語。野外春風入馬蹄。此去百靈知有護。臨津江上凈塵泥。</text>
<title>長湍道中</title>,<text>游絲向日弄新晴。睡思濛濛滿眼生。壠上靑苗春雉戱。花間白屋午鷄鳴。連天芳艸隨人遠。隔樹閒雲送馬行。回看斷橋流水處。一株高柳更多情。</text>
<title>午憇靑石關</title>,<text>中谷多春水。數家相對淸。牛歸交乕跡。雉雊和鷄鳴。征客樹邊坐。居人山上耕。萬花爭暎澗。如入武陵行。</text>
<title>己卯四月初三日。馳馬㙜御製碑文方始刻役。謹搆此詩。備諸谷山故事。</title>,<text>金川巨石效靈根。琬琰千秋可並論。嶺上百年如有待。海西千里最爲尊。遐方猶見民心悅。遺址曾聞聖意存。一畫若虧知有罰。羣工亦豈待吾言。</text>
<title>白松亭硯石歌</title>,<text>君不見白松亭下方頭水。水浸片石積累累。剛柔兼備形色古。或蒼或黯又或紫。人愚蠢不知之。沙土瓦礫一以視。拾以爲硯問誰是。先自紫霞令公始。朱墨有暇便輿來。左搜右求不知止。當時載車伴同歸。百片散入朱門裏。一朝名價百金重。鳳咮鵒眼不足齒。我昔聞之今來思。力當覔出此水底。居人爲說佳無餘。餘者支鼎可爲砥。紫霞雖有神慧眼。豈不遺照一箇美。以手拈出羣萃中。妙品一朝無與比。滿面蒼煙玄雲色。藹藹隱隱隨脉理。其質溫潤其形奇。知有造物若效伎。我家亦有風字硯。不可以彼而較此。客牎一日三摩挲。傍人雖笑吾獨喜。他日歸去示紫霞。紫霞亦當拍案起。</text>
<title>贈龍峯涵恩堂康姓主人</title>,<text>一區賜第出特恩。望族如今孰不尊。麟趾遺風追聖蹟。龜頭大字仰王言。溪香尙帶㪺時冽。楊葉猶如泛日繁。寄語主人勤守護。知應餘慶在兒孫。</text>
<title>聖祖城 太祖大王祭天壇</title>,<text>河南山勢欝崢嶸。故老猶傳聖祖城。雲漢一篇追述地。邦基王業萬年情。先朝御製立石紀蹟</text>
<title>水剌泉</title>,<text>一脉石泉淸且甘。玉精瓊液若相含。說是當年臨御地。龜頭紀蹟字爲三。先朝御筆有水剌泉三字</text>
<title>馳馬㙜</title>,<text>馳馬㙜開萬仞山。俯臨江水碧成灣。香檀一樹瞻如盖。時有祥雲往復還。</text>
<title>聖后舊基</title>,<text>龍峯之下角山東。后第遺基萬柳中。自是吾邦豊沛地。西人孰不頌遺風。</text>
<title>古達菴</title>,<text>丈室可搖一指頭。鬼施神設豈人謀。風霜雨雪俱無管。自在乾坤化外秋。菴在古達山石窟中。以手搖之。一室皆動云。</text>
<title>烏淵</title>,<text>丹崖翠壁逐江邊。萬象玲瓏鏡裏天。新詩寫得春風面。擬續東坡疊嶂篇。</text>
<title>午憇龍淵亭 亭在谷山龍峯下</title>,<text>水回山盡處。飛閣壓西頭。鵾叫三冬渚。淵水甚暖。鵾輒冬來。 龍吟萬古湫。草坪望不極。梧島勢如浮。官酒猶餘興。淸風弄小舟。</text>
<title>新溪縣舍聞曉鶯</title>,<text>孤客眠初起。鶯啼曉柳靑。不須携酒去。亦可擁衾聽。思發仍成恨。魂淸忽欲醒。愧吾不知止。今日又長亭。</text>
<title>己卯五月八日。以谷山馳馬㙜御製碑文陪進及碑役監董。特蒙恩資。進通政大夫堦 不任感祝之忱。謹賦此詩以識之。</title>,<text>龍樓碑到象山開。敢道微勞效寸才。此日殊恩無少答。先朝終事有餘哀。一生夢寐誰思及。二字光榮 先朝近侍時。有領籤除授之筵敎。竟寢之。及到庚申後。夢入侍先朝。親授玉貫子。 自逼來。仰首瞻天偏感激。協陽門外久遅回。</text>
<title>假花詩 幷小序</title>,<text>己卯南至後五日。有人贈我以紅桃假花一盆者。方冬栗烈之時。有此璀璨之盛開。且况品製極精妙。見之可訝。名實不副。君子之所不取。然物各付物。亦君子之所當戒也。作此詩。人巧奪神工。大冬作此芳。紅萼交綠葉。爛爛生輝光。四照一何姸。似是迓春陽。雪風雖栗烈。不敢任飄揚。眞贋誰能辨。思議未可詳。棘猴與蠟鳳。不足售妙方。儻使公輸見。口呿汗而僵。所恨如海棠。嗅之無馨香。以假若亂眞。是爲大不祥。君子不足取。固當屛四荒。質諸造化翁。戱耳此何傷。凡物萬不齊。品賦各有常。當作如是觀。未必責短長。成者盡精微。雕鏤抽肝膓。厚意亦難孤。我姑置床傍。</text>
<title>好古子常有非山水不足作詩之說。書此以贈之。兼乞俯和。</title>,<text>詩人例必說山水。此語非吾所唯唯。我今有言雖殊衆。翁能試聽爲憑几。若使好詩如好色。觸之發言不能已。何論三湘與五嶽。枕上廁上亦足耳。卧遊固當役萬物。坐馳亦可窮千里。曾聞佛家悟禪日。道在瓦礫亦爲美。我生四十九年間。惟詩一事最可喜。此心結作百尺根。欝欝着在腔子裏。癖字從病癖亦病。越人難售靑囊技。箇中自有無限味。雖吾不得語吾子。願言多閒少病日。數數招邀宜迨此。右手磨盡三斗墨。左手快展十𢎥紙。筆下千言縱橫落。不翅鉢擊而馬倚。然後回顧闤闠中。百丈塵埃不足累。忽若松風生肘腋。更覺石泉鳴牙齒。且莫曳杖納履去。溟嶽亦在寸步底。翁聞此詩應拍手。淸興拂拂動十指。</text>
<title>雪後次韵</title>,<text>雪候初晴暖意饒。南榮炙背喜今朝。松間玉屑無風落。簷角氷釵向日消。道拙詎論方朔隱。祿微猶勝買臣樵。鷽鳩倘有搶楡興。肯羡扶搖萬里霄。</text>
<title>西園夜飮</title>,<text>燕市佳箋不可名。春來試腕小詩成。梅花唱斷新情思。柿葉書殘舊課程。五夜垂垂星月影。四隣寂寂犬鷄聲。聞君萬里西遊壯。多愧遐心負一生。</text>
<title>次韵而已广見寄 三首</title>,<text>當時聯袂入丹門。子自西溪我北村。搨得珍篇凝墨色。校來銅字批朱痕。炎天滌惱仙漿冷。雪夜勞寒御酒溫。二十年前恩渥重。至今感淚自傷魂。文章從古出寒門。幾歲窮居澗北村。裒集百家工自苦。雕鎪萬物語無痕。心成可見師如駘。目擊旋知道在溫。更有商音似金石。詞壇驚得幾人魂。身無兄弟獨持門。口誦詩書不出村。敗壁夜寒星斗影。空庭畫寂莓苔痕。家無一力親炊汲。志養雙親謹凊溫。當日已知存素守。不因窮困擾心魂。</text>
<title>午過太古寺</title>,<text>林間隱約小茅亭。水到三池靜可聽。丞相遺風山漠漠。詩人剩馥草靑靑。從來倫理何曾晦。此日頑懦揔欲醒。回首溪邊空悵望。雨昏花落閉丹扃。</text>
<title>同社老出郭北</title>,<text>誰知少年興。亦在老人羣。筋力凌千仞。情懷到十分。踏來花外路。掃盡嶺頭雲。數點孤村雨。霏霏隔樹聞。</text>
<title>向津寬寺道中</title>,<text>麥光艸色綠連空。自愛吾行在野中。山晩棠梨臨水白。春殘躑躅照人紅。角巾墊盡林宗雨。雙袖携來禦冦風。啼烏休煩泥滑滑。禪門遊屐喜相同。</text>
<title>寺夜</title>,<text>山雨淋琅滿古㙜。蓮花禪漏暗相催。燈閒龕影微微落。僧定爐香寂寂來。三籟已從空外散。十方還向室中開。一生宿業都消盡。何妨行厨戒酒盃。是夜節飮以一盃爲限</text>
<title>寺中朝起</title>,<text>雲堦月地散東西。佛老僧淸正可棲。一局爲山皆拱抱。千年有路自荒迷。胡麻飯罷庭烏下。躑躅花殘澗鹿啼。試問夜來橋上雨。飛泉幾尺漲前溪。</text>
<title>潭廬留諸社老</title>,<text>歸視吾廬夏景濃。高槐老檟問長松。閒時偶引社中老。終日相看潭上峯。欲賦田園思靖節。未能鷄黍愧茅容。多君詩句光蓬蓽。付與兒孫仔細封。</text>
<title>薔薇</title>,<text>墻頭一樹黃垂垂。正是朝陽欲射時。忽訝玲瓏金世界。更疑璀璨菊笆籬。帶來正色天應賦。栽得芳根地亦宜。晝寂庭閒香滿架。風前弄影幾題詩。</text>
<title>涵碧園亭</title>,<text>園葉葳蕤山日遅。黃梅細雨欲晴時。燕言淸慧頻窺戶。鶯睡從容別占枝。老去風光堪把玩。閒來酒趣獨深知。林端斷麓平如榻。爲是憑高杖屢移。</text>
<title>奉贐經山學士赴任寧邊。次寧野學士韵。</title>,<text>仙班暫屈黑頭卿。關外春風五馬行。百里銅符新太守。千尋鐵甕舊兵營。施諸政事應多術。畜以文章久善鳴。他日治聲應載石。屹然爭與藥山淸。</text>
<title>人定鍾五十韵</title>,<text>聖祖龍興初。漢陽奠國步。功烈旣巍蕩。文物且搜取。維鍾特其一。王都亦先務。智思各有售。匀鎰俱所聚。大冶費皷鞴。衆力勤打鑄。象形如覆釜。陰氣中回互。鳧氏有遺制。受用無謬誤。巨物無細文。未必施鋈鍍。魯鑄何足說。嬴製亦應妬。雊雉知相應。發鯨亦善喩。欵識何歷歷。往時猶可遡。銘者姓是權。來后可昭布。亨彼雲從街。民衆日趨赴。所以四達處。王命有所付。巋然建畵樓。風雨備庇護。橫簨而植簴。鳥獸爭飛騖。龍首上卷曲。高懸久抵捂。兩椎大如臼。左右相挾附。昬曉趁期限。考擊有定數。初更二十八。應彼經星度。一時全城中。往來斷道路。當營始行廵。兩廳亦譏捕。五更三十三。天數有所寓。城門開鎖鑰。行旅拂衣屨。燈懸喧市陌。漏撤虗街舖。方其際時至。主者先相諭。有官名習讀。冠帶來顚仆。加减俱有罪。申勤致戒懼。衆丁入當位。叫號舌如吐。齊力擧其椎。吼響轉肆怒。正如暴雷震。天翻威可怖。又如萬弩發。地裂勢欲注。澎鍧撼山嶽。噌吰奔海颶。觸者眩頭目。聽者戰肺腑。行者忽却走。坐者不得住。聾者耳欲醒。眠者魂欲寤。臨飯者落箸。執業者失措。犬牛亦狂奔。蒼黃迷所趣。烏鵲盡驚飛。嗚啞失故樹。爲聲一何壯。受氣本自固。從來秋分音。始知天所賦。念昔龍蛇歲。島酋出海渡。樓燬鍾獨存。國寶幸再遇。霍山披掩埋。泗水保遅暮。傑閣重揭之。物色復如故。與國同顯晦。欽歎倍韶頀。錫文與思武。古意匪不慕。曷若敬天時。民國爲美具。歌詩以褒揚。張皇不知屢。願言鍾長在。億萬綿國祚。</text>
<title>仁旺山詩五十韵</title>,<text>猗歟定鼎初。王氣三角始。華嶽爲主峯。特立天半起。仁旺作屛翰。屹然鎭右趾。鳳鸞互飛翥。欲奮復如止。大輅方高駕。長靷前旖旎。形如大輅前有長靷 古傳乕所踰。人跡不能抵。上峯乕踰甚險峻 瞻彼巉絶處。突兀曲城峙。磅礴儼容姿。參差聯脉理。駱峀與相對。慇懃如諾唯。南距眞龍蟠。葱欝紫霞是。慶煕宮主峯卽紫霞峯 其下開宮闕。連亘祥雲裏。北走有一支。沁園深邐迆。心㙜最開朗。御射駐玉趾。先朝甞於園後御射。名其地曰洗心㙜。 向南拓大麓。社壇平如砥。萬松森而邃。靈風來不已。慈壽與仁壽。連岡互相比。樓閣尙稱洞。想像昔華侈。從西俯大路。鞍峴爲唇齒。慕華及迎恩。歷歷坐可指。當中幾洞府。形局俱可喜。名區各擅勝。迭出無相似。兩菴傳舊基。層崕老獸跪。淸幽菴金剛窟在巖石間 年代何渺茫。推溯不能以。歌㙜千萬仞。飄然窮下視。傍有小泉眼。知是洩石髓。佛巖橫峯腰。幽邃且殊詭。可容數十人。左右疊床几。斗起一巨巖。月形印在此。俗號月巖 鬼斧所不及。奇恠不可揣。斷崖橫如眉。細溜汩其嘴。女人爭來往。裙袂暎紅紫。俗號冷井且謂藥水 復有祭星處。小宇金仙子。愚𥌒來誦禱。夜夜輒焚紙。俗號七星 風嘯曁登龍。射夫紛如市。最是白乕亭。大弓復勁矢。弼雲雖云勝。石㙜已崩毁。超然六角亭。左右無阿倚。峴上古有六角亭 大鵬高擧頭。回顧復如跂。有谷各發源。分流非一水。合注水聲洞。奔騰爭如委。大橋架絶壑。失足判生死。大橋舊號麒獜橋 玉洞何窈窕。薇園連尺咫。大抵辛庚墟。精元久積累。於國爲輔翼。險阻有所恃。於人出雲雨。利澤無遐邇。嗚呼山之神。孰不景仰只。草木亦有禁。守護有官使。訓鍊都監字內禁松 鞏固奠邦基。永保千萬禩。占居山下久。粗諳山中美。漏萬紀槩畧。他日備外史。</text>
<title>濟馬</title>,<text>聞說耽羅種。勁狠不可名。近人輒蹄齧。依風時一鳴。回勒試跨鞍。噴沫任縱橫。使左必欲右。令我坐不平。素性雖甚惡。百金價不輕。若遇王良手。可能順其情。聞昔凝霜白。我太祖所御八駿之一。卽濟州所産。 靑史垂其名。所産不在地。駑驥由天成。</text>
<title>過恩津彌勒</title>,<text>石像莊嚴何傑然。仰瞻不覺口呀然。二句韵同似誤 慈雲上護皆靈氣。大野前開是福田。幾處四時千供養。此生十載再因緣。今行更祝慇懃語。客路平安日百篇。</text>
<title>金山寺</title>,<text>畫棟三層殿。金仙六丈身。若無成大壯。不足奉䧺神。㙜逈風雲護。山淸日月新。冥搜多詭異。舊蹟問僧頻。</text>
<title>泰仁道中記見 幷小序</title>,<text>道傍有石。問諸驛人。曰此犬像也。昔有人到此。乘醉露宿。火適燎原。犬爲其主。以尾濡水撲滅之。主生而犬則斃矣。後人爲像以記之云。誰云禽獸不如人。當日仁心見殺身。嶠南義塚應猶在。一軆千秋可侑神。</text>
<title>待通峙 在全羅道法聖鎭</title>,<text>瞭望西南萬仞㙜。天成重鎭海門開。依山漁戶魚鱗疊。向浦風帆鷁首催。每歲漕官勤領運。當時信使待歸來。關防自是安危地。思起樓船將帥才。</text>
<title>茂林脩竹軒席上。與任侯俊常共賦。茂長</title>,<text>長沙暫屈儒臣重。兩歲經荒百弊繁。豈以割鷄爲小用。先於佩犢有深恩。欲行道處應移俗。多讀書中可立言。綠竹千竿森似玉。淸風日日滿官門。</text>
<title>夜次興德衙舍</title>,<text>踏盡泥途始解鞍。官門候客事多端。吏人先索公文去。驛長爭要馬牌看。孤燭相憐心耿耿。悲笳似訴路難難。月明古寺知何處。來夜談禪意可安。</text>
<title>黔浦</title>,<text>瘴雲相與合。浦口晝陰陰。隔海乾坤逈。連峰世界深。兵船居水策。漁帆候潮心。竹島知相近。依依翠作林。</text>
<title>來蘓寺</title>,<text>峻嶺連峰勢若爭。森然劒戟欲交橫。湖南天地輸元氣。海上山川擅大名。萬里風吹仙馭返。五更日出佛光明。蘇公但爲靈區勝。未必禪門乞後生。蘓定方建此寺云</text>
<title>卞山道中</title>,<text>危途可與鳥相爭。萬折紆回一線橫。自是浪遊緣性癖。恐將山賊誤身名。靈風陰壑千林肅。朝日霜天萬嶺明。脚底海濤千萬里。乘桴遐想起吾生。</text>
<title>龍湫 在實相寺後麓</title>,<text>疾雷急雨若相爭。林外飛沫復縱橫。輿地一編應紀實。朴淵千載可齊名。雲煙不盡晴猶濕。河漢如傾夜亦明。多少瀑泉淸淨債。今行庶可了平生。余於東見九龍淵。於西見朴淵。於南見鳥嶺龍湫。今又來此。</text>
<title>登月井㙜 在月明菴後峯</title>,<text>㙜逈羣山不敢爭。蒼巖劒立半天橫。勺泉似帶曹溪味。片石宜參大乘名。上界如今雲杳杳。西方何處月明明。雙禪一去無消息。惟見峯頭暮靄生。登雲大師與其妹月明。並肉身騰空。向西而去云。</text>
<title>十月二十八日。余過卞山月明菴。此菴卽新羅時浮雪居士之女月明比丘修道之所也。仍以其名名其菴。而及其道成。乘紫雲向西而去。事載菴中故蹟。遂次浮雪與靈照，靈煕聯唱詩韵題壁上。</title>,<text>月明何處去。遺像在孤菴。幻軆應爲億。還生不啻三。法雲猶不散。經鳥自相喃。仙蛻如當日。空禪獨也參。</text>
<title>午過實相寺</title>,<text>樹老雲荒山寂然。禪扉深閉水流前。居僧昨日扶安去。縣吏催徵捉鹿錢。寺僧捉鹿納官。今則無鹿有錢云。</text>
<title>玉泉菴 菴卽卞韓時虞金兩將所建。一云虞金菴云。</title>,<text>巨巖仍成窟。殊恠使人驚。拔地根何聳。垂天勢欲傾。都無白日照。但有靈風生。古佛猶依壁。知應鎭化城。</text>
<title>午憇太白山城</title>,<text>深濠不待浚。灘水卽城根。地險非邦寶。人和是聖言。倉糧無實蓄。兵器有名存。捍禦將何力。疲殘兩守門。</text>
<title>黃州撫劒亭次韵</title>,<text>黃州自古擅名州。一面城頭百尺樓。大嶺橫連天半起。淸江直入海西流。佳人煖酒陽關曲。征客寒衣出塞愁。明曉正當衝雪去。畵欄南畔暫遅留。</text>
<title>百祥樓歌</title>,<text>百祥之樓何崔嵬。高壓安州城西隈。上有霜空崢嶸而寥廓。下有淸川江水滔滔而東來。遙指沿江千萬山。點點迭出天際開。緬昔乙支一何壯。隋兵百萬無一廻。誤渡灘頭七神僧。同時效靈何异哉。往日土賊何足道。松林敗走如朽摧。自是天與用武地。臨邊思見英䧺才。擊劒歌一曲。城上颯颯烈風哀。擊劒歌二曲。大冬石裂如疾雷。擊劒歌擊劒歌。滿空冥冥愁雲頹。歌罷不覺千古淚。傍人爲我莫停濁酒盃。</text>
<title>臨發書贈安州妓蕙蘭</title>,<text>玉貌紅裙是妙年。風流誰在蕙娘先。鏗然一首新詩響。驚破征人半夜眠。</text>
<title>寄西隣</title>,<text>成才如遵道。漸進終有得。處才如登高。危險苦莫測。人心不愛才。見才輒忮克。此病非斯今。在昔亦何極。所以賢達者。沒世守沉默。抱關與擊柝。未必累吾德。俗士有一藝。自伐豈非惑。名欲誇當世。身反陷禍域。願言與諸子。此道當默識。才大思爲地。才小勤用力。人知與不知。不足形辭色。但當懋實用。未必餙邊幅。廿載友誼篤。敢不與共飭。</text>
<title>詠四海硯</title>,<text>四圍都是水。中有一面圓。本自無東西。誰能辨後前。有如神州外。瀛海繞其邊。又如辟廱中。環邱波回旋。云是南浦縣。出於千仞淵。皎皎轉明月。藹藹籠靑煙。金聲與玉德。一寓得兩全。偶落老夫手。摩挲愛之偏。一朝存齋中。遂爲四友先。臨池勤書寫。腕脫手欲攣。我筆如耒耜。禿盡水中田。紙爲人取去。墨磨不久延。惟爾長守我。貞固同相憐。從此文厨間。聊與壽齊年。</text>
<title>寄數里王步庚鳥嶺任所</title>,<text>曾是當時化育身。相逢垂淚說庚申。豈料西序通經士。翻作南陲反武人。職小材多堪縱飮。官淸地僻不嫌貧。歸來應向薇園隱。追報殊恩在此辰。麗宮遺址在山頭。古木荒㙜度幾秋。一理興亡應昭昭。兩難啼笑自悠悠。曾聞項氏皆臣漢。更有殷人亦祼周。此日聖恩天共大。都將往蹟付東流。</text>
<title>池上</title>,<text>雙栢前頭數畒池。菖蒲葉展綠參差。要知波面魚遊處。萬點浮花欲動時。</text>
<title>自潭上獨歸</title>,<text>春氣融如粥面濃。花生兩眼蔽重重。短衣弊履空山路。誰識幽人物外蹤。</text>
<title>絮破詩書扇面。奉寄松翁。</title>,<text>絮破時露肘。袴弊不掩脛。補綴知幾處。經緯紛無定。過冬復及春。煩惱誰能勝。傍人爲之悶。先生若無聽。捫蝨坐靑山。吐句如擊磬。外雖若藍縷。中自抱皎瑩。顧我旣食祿。輕暖甚不稱。與共固其軄。罍耻在甁罄。曾不怨無衣。亦不喜相贈。所以爲先生。吁嗟此可證。</text>
<title>松翁要余惠然。次韵答之。</title>,<text>見說春風太薄情。千紅落盡正堪驚。明朝火急園中去。爲我安排煎酒鐺。</text>
<title>陪竹里學士賞桃北渚共賦</title>,<text>玉澗幽蘭揔後塵。爭如北渚萬花新。傾城車馬無虗日。一洞繁華似要津。石井片霞追傑句。武陵流水憶漁人。臨風更起陽春興。留看紅粧月下身。</text>
<title>遠遊詩。贈畵舫盧惠卿。</title>,<text>老我迂踈輕千里。名山盡在筇屐底。月出絶頂倚秋風。手挹瀛海嗽我齒。雪滿伽倻萬山中。孤雲仙㙜訪遺址。玉笛淸簫入摩尼。飄然髣髴水仙子。十日留連怾怛山。手舞足蹈不能已。雪嶽題詩嗅靑蘭。鷄龍飮酒下紅柿。道峰鸛嶽與水落。往來久已戶庭視。平生性癖無他好。惟與山水同生死。遇景觸物輒吟哦。一歌一哭隨悲喜。可憐同里玉川子。與我氣味頗相似。平江太守金剛約。拂衣納履扶病起。自言少日遼薊間。短褐悲歌遊燕市。此山猶有未了債。今行庶雪十年耻。故人蹤跡誰能追。萬二千峯欝相峙。許衡高標孫登嘯。紫霞靑嵐飄緲裏。復有翻山倒海手。霧結煙霏千萬紙。搜奇摭實無遺語。山僧應誦山中史。可笑吾輩得意處。惟是山巓與水涘。彭澤先已賦歸來。參軍亦不解料理。若使翠微相對眼。或吟或醉聊爾耳。</text>
<title>愚愚歌。爲靑翰先生作。</title>,<text>先生愚愚復愚愚。一愚不足愚而愚。有口不言默如愚。有耳不聞聾如愚。有目不見昏如愚。有手無措拙如愚。具於一身無非愚。是愚故若俗人愚。惟心不愚非眞愚。吁嗟愚兮君子愚。見大畧小豈云愚。安內遺外亦不愚。愚者見之謂愚愚。賢者乃知所以愚。今人自謂我不愚。安知幾希不爲愚。不愼樞機言之愚。不辟罟擭行之愚。悖德害仁於心愚。好色貪飮於身愚。自暴自棄最下愚。碌碌區區眞是愚。先生爲憫衆生愚。欲以我愚起人愚。簞瓢獨樂顔子愚。溪丘相與柳州愚。古人若是何好愚。名託於愚實非愚。先生亦是古之愚。玉流溪上賢如愚。不可及者先生愚。卓乎今世惟此愚。愚我獨愛愚愚子。愚愚堂上歌愚愚。</text>
<title>狎鷗亭</title>,<text>江上孤亭百尺㙜。望中晴景畵圖開。白雲綠樹連天遠。二水三山滿地來。廣漢堪成游女詠。皇華更憶使臣杯。未知易主曾爲幾。猶有沙𩿨去復回。</text>
<title>夙夢亭</title>,<text>夢裏名區物色求。臨江縹緲起高樓。獨觀濠上鯈魚樂。兼得淮南桂樹幽。行馬當時留偉躅。巾車此日見淸休。百年堂構猶如昨。多謝高門福祿流。</text>
<title>松石園刻石歌</title>,<text>蓬萊先生 金正喜後號秋史 抱天才。斯邕古軆學得來。鼎鍾金石無不試。又向西園意匠開。煌煌大字何倔強。蛟蟠龍挐蒼崖上。望之可敬不可狎。峨冠博帶儼相向。中有劒鋒肉爲衣。書家最貴勁而肥。白乕風嘯與弼雲。山中非不遺光輝。自從此書纔脫手。光恠神變無不有。顔公祖關米登峴。千古可與相先後。嗟余好書將誰與。摩挲古壁不能去。自有定價誰低仰。此道可與知者語。山高水淸遺愛切。層巖不逐煙雲滅。從今風雨幾千年。守護應煩神鬼物。後人要知丞相中郞之遺㳒。試向此中求髣髴。</text>
<title>又惠泉 幷小序</title>,<text>松石園中有細泉。味甚甘冽。小蓬萊愛之。名曰又惠泉。刻諸石壁上以識之。此可謂玉溪韵事也。越有日。余次東坡惠泉詩韵。以叙又惠本末。兼示主翁要和。惠泉餘舊脉。又出西山腹。鰲井視嫡傳。眉巖分氏族。鰲井眉巖皆附近名泉 淵源所自出。乃知靈液蓄。水譜久茫昧。千載今始續。奇紋披綺羅。淸音動瑟筑。每支松下鼎。烹茶解悶蹙。愛此雲根白。劚彼苔髮綠。爛爛壁上字。垂金而屈玉。幾人求搨本。山路煩更僕。地與人相遇。兩美俱堪掬。水品擅佳評。山史流淸馥。泉神與腕鬼。相愛情應熟。配侑玉溪上。玄酒日一斛。</text>
<title>曉入松石園</title>,<text>石氣連林積。日華泛澗淸。賴玆靈境在。還我本心明。靜坐思投紱。歸來擬耦耕。十年玉溪上。魚鳥揔多情。</text>
<title>留飮園中呼韵</title>,<text>靑山盡向艸堂低。樹色藤陰滿眼迷。素蝶忽來還自去。黃鸝纔歇復相啼。蘭蹊繚繞通幽石。葵畒橫縱限小溪。鰲井龜㙜交暎帶。主人從此合深棲。</text>
<title>冒雨入松石園</title>,<text>緊束雨衣促飯出。途遠泥滑雨下密。汗流兩腋水沒脛。可恠行色不足悉。間關及到玉溪上。却喜淸風吹滿室。解衣盤礴坐稍穩。身如羽化心如隱。軒中狼藉倒綠樽。盤上馨香羅朱實。忽聞百泉響瑟筑。勝似麒麟橋上日。不有奇絶滿淸賞。肯將跋涉策朽質。老夫狂態誰能恕。若不赴約幾有失。松翠花紅亦可愛。擧首見山吾事畢。</text>
<title>五月二十一日。始修松石園山史。</title>,<text>園中識山史。務質不須文。萬類禽魚獸。四時月露雲。發揮欣博識。摸寫貴多聞。如有風謠採。汚隆庶可分。</text>
<title>夜宿園中</title>,<text>客散溪亭獨自留。雨中詩思更添愁。千回溪水虗明夕。五月風松颯爽秋。牎燭放光林影入。壁書含潤石雲流。誰知翳翳靑蘿下。半夜淸吟地轉幽。</text>
<title>松翁晬辰設小酌。會者十數人。</title>,<text>靑瓜白酒作生辰。喜事貧家亦復新。南極瑞祥今有子。四隣慶賀更同人。老來此日偏相惜。醉後高歌不覺頻。正是斯年爲六十。揮毫欲寫踞床眞。</text>
<title>內閣庭中有雙檜。一株爲風雨所拔。歎甚作此詩。</title>,<text>疾風急雨夜二更。老檜頹仆聲匉訇。根折枝摧何狼藉。龍僵乕倒吁可驚。曳出可使汗九牛。扛來亦足愁五丁。幾年培養已十圍。如何一夕遽殞生。緬昨雙峙花甎路。參天蒼翠影交橫。譬如巨人相聯肩。貞節高標難弟兄。自從一株忽先摧。餘者獨存何㷀㷀。凌雲頎容不復見。使我虗徐空倚楹。亭午每思重陰轉。獨夜如聞爽籟淸。閣中舊物今如此。望之安得不傷情。</text>
<title>重陽排悶</title>,<text>吾家無九日。閉戶及平朝。好酒誰相送。諸賢不見招。籬花空照爛。庭葉太寒蕭。強欲題詩句。呼兒索楮毫。</text>
<title>玉詩五十韵 幷小序</title>,<text>寧野學士莅任成都。貽我以圓燈水滴。並珍品也。再拜受之。不勝感激。寫此微忱。來便呈上。仰乞俯和。以續綿城竹詩。是區區之望也。沸流江上郡。爰有藍田坊。麗水皆成折。佳山更有光。土宜珍産出。國寶盛名香。瀅澈當瑚璉。瑽瑢合璲璜。冲和備天地。精粹納陰陽。魚目偏超古。蛇紋亦異常。凝脂堪較白。蒸栗復爭黃。萬斧穿沙苦。千釘裂塊忙。村皆爲採業。工各試多方。種不須仙客。沽應待旅商。鵲飛眞可抵。虹暈最爲良。幾照田夫室。還登太守堂。新奇非事玩。溫潤貴兼剛。千仞那能掩。一枚孰敢藏。斲能傾廩粟。威不借桁楊。民力曾無取。農時豈可妨。經營來巨手。裁度運中膓。凸以爲珪琯。凹之制椀觴。直聯堪委珮。橫鋪可書床。容餙那無玭。觀瞻莫不當。拔乎叢寶上。耀此竹符傍。拈取無慳惜。贈貽及老傖。圓燈偏照爛。水滴且輝煌。謂我三冬讀。勞玆一念長。德音偏自誦。微義詎能量。白潔生光氣。靑熒照縹緗。愛憐非但物。勸勉若偏卬。書藪羞摛藻。文瀾歎望洋。添膏憶畿舘。對影記芝莊。畿營冊室及芝山江亭。共讀書。及之。 寸燄如相照。巫山若可望。况玆馳列驛。何幸侈文房。琤爾鳴西土。胡爲落小廊。坐隅聯硯置。卧內並琴張。壓倒全家具。稱譽戱墨塲。四圍圓似月。一色皜如霜。傾心端可學。比德更相將。楮刻徒能巧。藺完豈不臧。琢來偏現現。叩則輒鏘鏘。兩種吾能有。雙淸說莫詳。品殊榮有與。恩極喜成狂。感激披中赤。監臨有上蒼。仰公膺近密。曩歲直奎章。一磬懸雕簴。六燈列畵樑。隆恩出蓬島。淸分卧崑岡。服用皆瑜瑾。起居揔瑅瑭。推移方有得。治化亦應彰。滋潤思仁洽。折旋戒禮防。不容微玷在。或恐美姿傷。纖芥知無報。愚言欲效昌。重緘詩一首。復續綿城篁。</text>
<title>燈下玩菊</title>,<text>燈前叢菊影橫斜。活畵玲瓏儘可佳。堪笑淵明還沒趣。當時不解夜看花。</text>
<title>松翁寄詩要和。次原韵 二首。</title>,<text>年光無柰去堂堂。又見炎風忽變凉。爲善好賢嘉訓在。改衣授粲眷言長。放泉不出偏懷潔。種菊多生亦傲霜。傳筒更有驚人句。爲謝詩膓老益剛。滿床書葉積重重。百遍相酬意不窮。白首猶爲童子業。靑編如見古人風。絃歌雖好終凄悵。博奕纔收亦幻空。但覺書中多至樂。翁今如我我如翁。</text>
<title>嘲睡軒金泰郁濫觴</title>,<text>壺觴無日不相關。酒國春風却忘還。麥仰稻垂沉湎際。聖淸賢濁死生間。胸中直欲傾滄海。言下如將挾太山。麁習豪情都掃盡。歸來何似養心閒。</text>
<title>好古子回甲識喜</title>,<text>吾鄕耆舊盡。幸今有斯翁。斯翁篤好學。詩禮古人風。是日届花甲。爲之喜心衷。氣力漸康旺。不與嚮時同。步欲凌嶄巖。飯可傾簋饛。嚥津氣有養。閉目念若空。如今不濩落。賴有修煉工。晩來門闥間。和氣日融融。一兒不爲少。淳謹見于躬。庶幾養以祿。洞燭有始終。嗟翁愈謙抑。晬辰戒亨豊。暖不取衣帛。宴不御絲桐。屈意循子養。小饌樂同宮。我具一壺酒。良朝馳短僮。雪路阻以長。所懷將何窮。西軒藉高手。一賀大雅渢。北社推執耳。再賀開羣蒙。三賀及翁私。賡酬日盈筒。恐玆年歲迫。漸就摧謝中。再拜爲此壽。仰祝華與嵩。</text>
<title>過地藏菴菴中殆空</title>,<text>雲房深閉一僧無。繞砌徊徨却失圖。水複山重歸去遠。松高石出坐來孤。撥爐殘火光猶吐。入竈甘泉品更殊。留宿且爲今夜計。洗盂僕汝爇薪吾。</text>
<title>夜宿地藏菴</title>,<text>丈室超然坐似天。回看星漢宿檐前。潭龍伏後猶聽佛。洞鶴飛來欲化仙。嘉茗登盤留客啜。風泉在戶慣僧眠。誰知今夜峯頭月。重續他生未了緣。</text>
<title>臨歸贈菴僧</title>,<text>我聞象敎自西流。控寂崇虗復闡幽。恨未質諸夫子眼。獨稱占得聖人頭。治心軆用曾無具。說法汪洋漫自由。愛爾山深水窮處。久將苦節討勤修。</text>
<title>聽梵</title>,<text>獨夜孤僧放梵長。蓮㙜肅肅靜燈光。雙衫曳去垂垂影。一瓣燒來寂寂香。凈界齋供誠可格。福田功德意難忘。欲推報果誰分別。歸日吾將質彼蒼。</text>
<title>題玉溪山史</title>,<text>薔薇花露滴淸朝。臨水詩心萬里遙。山史如無題滿卷。雙鞋不渡柳邊橋。</text>
<title>從兄 元默 回甲吉朝謹呈一首</title>,<text>己未有餘祿。及見壬戌年。今又遭是歲。壽命豈非天。悠悠百年間。三慶僅連緜。此日眞可樂。詔後而述前。盡族喜滿心。渾舍欣聳肩。兄欲不自居。謙抑愈惕然。顧今門戶內。衰薄難苟全。獨享非素心。憂虞苦相纏。暴殄戒方丈。淫哇黜管絃。草草爲酒食。強意開小筵。同堂曁同庚。一醉共周旋。人皆爲兄賀。我獨淚如泉。高年漸見迫。人生難久延。悲喜交相集。衷曲進一篇。</text>
<title>北漢經書板重修歌 幷小序</title>,<text>北漢太古寺。藏弆三經四書板本。卽我肅廟壬辰。僧統攝聖能之所創造者也。歲月䆮遠。字畫愈刓。開印已廢。有識之歎久矣。直學士李公 存秀 筵達。俾始修改之役。直閣鄭公 基善，待敎徐公 憙淳 監蕫之。遂開局於揔戎廳。仍命允默忝其役焉。退而惶懼。莫知將何以圖其始而善其後也。若或未能竭力而盡誠。非但得罪於內閣。亦是有愧於寺門。謹作此詩以自勉。兼示同事諸人以勖之。羣聖緖言一揆同。盡載三經四書中。天若不變道不變。可與天地相始終。粤昔有僧聖能者。漢北緇道之大䧺。自謂濟衆在經籍。雕鏤繡梓致精工。不以其書以吾書。可見此心爲至公。開惠一世百年間。猗歟斯文大有功。紙摺墨搨日相續。歲久字缺板欲童。爲尋偏傍十遺九。譬如月隱而雲濛。若使庋閣拋棄之。爭柰風雨相磨礱。摛文學士間竊歎。卽日入奏明光宮。調發工匠五十手。拮据財貨七千銅。擧網撮要靡不具。遂乃開局於揔戎。區分類別充棟宇。疑有燭天百丈虹。曾聞九仞自一簣。物雖浩瀚終當窮。羣工斯役未效力。能不有愧談禪翁。同是薰沐聖人敎。亦復禀賦天與衷。印書見佛不須說。慥慥盡己是爲忠。休道目勞與指禿。固當勿徐復勿怱。願言次第奏功成。萬千年壽齊華嵩。吾屬如今與有榮。聖明在上道在東。</text>
<title>贈僧等敏 經書板監守者</title>,<text>山僧守經籍。異敎亦同歸。白傅堪聯社。韓公欲贈衣。繕修曾爾願。奔走不吾違。人與名相似。求諸大衆稀。</text>
<title>老槐</title>,<text>蒼然老槐樹。雙峙不曾孤。臺逈人皆仰。年深鬼亦扶。根應蟠十畒。陰可庇千夫。軍閣增顔色。徘徊爲一吁。</text>
<title>二十四日作</title>,<text>數仞堂高不是奇。別離勤苦兩兼之。架藏甁鉢如貧釋。案列書篇似老師。一路往來驢踏跡。三旬期會鴈知時。西牎差有欣然處。習習風從老樹枝。</text>
<title>繡梓</title>,<text>繡梓絲欄滿眼前。板堂開印復依然。精神煩惱當今日。筋力思量减往年。新手曾非經玉版。舊工都是隔黃泉。區區愚悃憑何力。案上監臨有聖賢。</text>
<title>雨後步庭</title>,<text>中庭行飯稍欣然。六鑿淸泠掃萬緣。軍閣飛來山起處。人家散在澗流邊。空園乕去雲林肅。古道蛙鳴水草芊。雨氣昏昏風不動。雙槐相對似參禪。</text>
<title>放蛙詩 幷小序</title>,<text>霖雨之中。有蛙鳴閣閣聲甚惡。余苦之不堪眠。於是搜諸草間。放之水涯。此亦足以勉人。遂作此詩。山庭多茂艸。雨氣亦浸霪。兩蛙吠其間。苦作閣閣音。非公亦非私。未知此何心。使我不成眠。咄咄到夜深。牎下雜亂聒。良久坐沉吟。投石恐戕生。呪符卽成瘖。不如放逐之。置諸水澤潯。所惡惟聲耳。無聲誰相侵。微物可喩人。三緘是頂針。若或太狂叫。言多無所斟。傍聽孰不嫉。視同獸與禽。擯斥當如蛙。豈肯與聯襟。喟然作此詩。金人追遺箴。</text>
<title>樵漁農獵四詩。次友人見寄韵。</title>,<text>浪跡飄飄不可尋。洞天都是碧蘿陰。濕薪束去三星在。落葉收來萬木深。中谷行歌流水曲。空林坐憇白雲心。麻衣葛屨斯爲足。何事朱君好帶金。右樵夫釣臺高處獨相尋。不問江晴與野陰。鷗鷺羣中交契在。荻蘆叢裏往來深。自言處世如逃世。誰識無心勝有心。綠柳一枝魚幾尾。細鱗箇箇似黃金。右漁夫耒耜前頭野耦尋。耘歌纔罷較晴陰。八夫同井鄕風美。百畒分田聖化深。秋熟去螟禾黍富。歲闌熏鼠室家心。勤耕可作終身飽。何用人間一片金。右農夫兎窟纔搜乕穴尋。穹林絶壑度層陰。每當搏擊爭先疾。轉入危疑慮後深。兩眼帶來惟殺氣。一身到處是機心。少年意氣宜沽勇。懸賞何須幕府金。右獵夫</text>
<title>衛夫人字三經四書。開局於龍乕營。將始開刊。作此詩以紀之。二首</title>,<text>白首餘生際此辰。殘書及見一齊新。經尊方可能扶世。天定知應亦勝人。計在印頒同八堿。伎窮刻鏤泣千神。賤忱敢忽絲毫補。讎校偏傍似掃塵。奎華照爛屬昌辰。經籍如今事業新。一部四千六百版。羣工南北東西人。棗梨效異邦爲寶。珠玉交輝字有神。他日功成應擅美。竹書古本已灰塵。</text>
<title>淸道寂川寺僧聖仁。以刻工赴役者也。承其匈問。翌曉發行。於其歸也。泣以送之。</title>,<text>如是我聞佛家言。苦說大報父母恩。周繞須彌萬由旬。愛親之心性所存。况復此僧能知孝。雖云出家猶持門。洛城千里有王事。來時上堂承凊溫。豈料遽然數旬間。天降酷罰及仁髡。公廳設哀義不敢。淚自被面聲如呑。禪心慈悲素所有。况此天倫生而敦。終夜遑遑如有求。山風澗雨凄昏昏。凌晨匍匐告歸去。未暇出口訴慟寃。滿堂諸人下階送。孰不爲之各傷魂。就中我有一言贈。安其窀穸鄕山原。然後寂川寺中齋。天堂笙樂不足論。祝願世世爲父子。長不離別侍寢飡。</text>
<title>七月三日。自揔戎廳載經版撤歸。道中有作。</title>,<text>束書載版下西峯。猿鶴知應笑老儂。吾道多慚知止鳥。此心已走一聲鍾。空餘閱歷風霜眼。幾作東西逆旅蹤。從此雙槐臺下路。那堪秋夢萬千重。</text>
<title>雲風軒夜直書感。示而已張混要和。</title>,<text>此地當年史局開。刊書今日又重來。庭中樹老風雲暗。板上人亡歲月催。靜夜對燈疑似夢。寸心繞壁愧非才。靑綾賴有同時老。握手西牎話舊哀。</text>
<title>望華嶽憶揔廳舊寓。庸前韵有作。示同事諸賢。</title>,<text>前者峯是後看峯。水榭餘懷爾似濃。睡美難忘三日雨。魂醒猶記五更鍾。往來幾作山中客。變幻誰非夢裏蹤。黛色連天靑未了。浮雲莫遣蔽重重。</text>
<title>月下懷鏡浦臺舊遊</title>,<text>雲間明月自東來。忽憶江陵鏡浦臺。銀漢路通天上棹。金波影落掌中盃。西湖眉目人相遠。南國情懷歲幾迴。遙想新秋丹桂樹。海山何處十分開。</text>
<title>詠蟬</title>,<text>身輕翅薄喜新晴。朝露晨風足養生。音出一般無異調。形分八類不同名。居高野雀應瞻仰。響裂階蛬欲震驚。看取槁枯歸化日。道家尸解有餘情。</text>
<title>雲風軒北庭濬井</title>,<text>開局雲風軒。羣工爭相趨。正當苦炎熱。中渴思一㪺。揮汗先問井。迺在庭北隅。聞說久不濬。湮塞氣未蘓。自從味一變。居人視若無。我來四五日。甁盆遠相輸。靜思歲年計。莫先此所需。懇懇謀諸僚。紛紛招役夫。䟽之復漑之。務祛滓穢麁。得甘始可止。勿以時日拘。果見新泉活。嘉味勝醍醐。與衆共羣飮。一朝傾千壺。若使渫不食。或恐眞源枯。治心如此術。庶幾破昏愚。故作濬井詩。日夕且警吾。</text>
<title>賀蓮巢池翁德龜回甲</title>,<text>家有老伯氏。生年寔爲庚。雲下蓮巢子。衰齡如我兄。老老有所受。兼之僚誼間。聞說周甲回。賀語先欲呈。南峴當此慶。珍膳供煮烹。好古續其喜。詩什紛和賡。翁又値今日。吾儕與有榮。應知寅旺山。南極放光明。從此幾人壽。好會次第成。更逢杏花節。吾兄運亦亨。中堂開晬宴。樽俎錯縱橫。翁右兄在左。同年相傳觥。蹈舞於其間。樂莫樂吾生。</text>
<title>西園</title>,<text>斜暉如水照蒼苔。晩入西園意欲開。黃委栗房人掃去。紅酣檀實鳥含來。蜻蜓戱暖飛無定。蟋蟀催寒響易哀。物理不齊何足問。眼前且進醪盃。</text>
<title>刻法</title>,<text>刻法圓全品亦嘉。毫端猶復點橫斜。載板遠從山北寺。印書頻報掖西衙。久何敢弛身常栗。校不嫌煩眼欲花。爲賀衆心成鐵甕。墨林深處幾重遮。</text>
<title>呈而已老兄</title>,<text>茶兮非苦薺非甘。食若充膓足可堪。方丈雖家珍有八。酒醪幾處絶爲三。酒之色香味。世稱三絶。 咄嗟而辨何曾說。餔餟之遊亦不參。莫道猪肝一微物。閔生肯向世人探。</text>
<title>送好古老兄入金剛。庸前韵。</title>,<text>獨向毗盧心所甘。風餐水宿老猶堪。玉蓮霜劒萬千二。石貌金身五十三。楡岾寺有金佛五十三 秋興正當楓樹好。詩禪可與栗峯參。摩訶衍有詩僧號栗峯大師 玉流洞裏題名處。爲我經過試一探。余乙亥入九龍淵玉流洞題名</text>
<title>余酒量甚少。亦能好酒。而已老兄亦如我。庸前韵作此詩以示之。</title>,<text>西隣酒熟飮而甘。一日無壺意不堪。每逐微官懷斗五。從知大道在杯三。歐蘓壚上猶能說。稽阮樽前莫敢參。取適可欣非取醉。筒錢未必數相探。</text>
<title>詠促織</title>,<text>聲聲似促上機時。不覺西牎五夜遅。月落參橫何暫歇。庭空露滴獨先知。征人聽去堪垂淚。懶婦驚來欲理絲。子美千秋先我作。天眞一語仰賢師。</text>
<title>歎老歌 幷小序</title>,<text>余今年僅五十。而眼昏齒落。髮已白焉。流年之感。尤倍他人。近聞時人所唱白髮歌。與古所謂踏踏歌。其義一也。盖其音調凄惻。詞意懇切。逼盡人情。中夜起坐。不覺一唱三歎。於是掇其意。作歎老歌一首。過半今已老。難逢少壯時。此後勿復老。願言每如斯。白髮爾如此。令人衰老遅。</text>
<title>贈經書板刻僧德守等八上人 北漢德守定曄陜川戒瞻，襄陽快談，興陽稔還，求禮致謙，順天萬揔凡益。</title>,<text>三界十方在掌中。何論去住與西東。要見如來現眞相。棗梨繡字致精工。恩重經有印書見佛之語及之</text>
<title>秋盡日。拾庭中落葉。寫短律一首。寄示數里居士。</title>,<text>何歲無非促。今秋倍覺忙。千篇窮上下。萬畫及偏傍。愧我持螯手。孤君泛菊觴。當乘雪中興。梅發到山房。</text>
<title>夜設煖爐會</title>,<text>高燭寒宵擁煖爐。玉盤紅肉又淸壺。截裁已是從佳婢。燔炙還如聚獵徒。曉漏相忘成醉飽。春風自得作歌呼。未知酒食能餘否。或恐傍人歎向隅。</text>
<title>三經四書重修板。躬領還藏于北漢太古寺。詩以識之。備山中故事。</title>,<text>玉版珍藏重。天寒不敢辭。肩勞輸遠日。魂愕涉危時。虔奉僧應襲。冥扶佛亦慈。今朝功始竣。紀述有新詩。</text>
<title>畵舫盧允迪寄詩。有夜雨夢見之語。次韵謝之。</title>,<text>夢我蒼溪白版扉。聯床夜雨約同歸。世間若遣神交密。秋後何嫌面見違。過境應知非妄誕。佳緣可卜有幾微。社中他日梅前飮。滌盡離愁似澣衣。</text>
<title>奉呈寧野學士時養子卛來</title>,<text>自從令郞至。每喜讀書聲。丘墓烝甞托。簪纓繼述情。貌丰珍可愛。身敎玉爲成。佇見門庭內。槐陰滿地淸。</text>
<title>雲風軒</title>,<text>棟楹四十二。箇箇撑飛簷。日下堂顔耀。雲間屋角尖。臺高愁拾級。地遠敢攀廉。非是誇人眼。營儀庶可添。</text>
<title>庚辰十一月二十六日兒子生</title>,<text>五十生男子。天祐復何幸。豈料老蚌在。産此珠輝炳。喜歡知何極。恐懼交相倂。長男方七歲。髧髧髮垂領。擬見渠成人。此心常耿耿。况今斯兒出。撫育憂先怲。反哺同難望。渺然萬里永。但願無疾病。筆墨汚門屛。眼前雙嬉笑。可以慰暮境。</text>
<title>贈校易兩詞兄</title>,<text>丣爲闔戶象。卯爲闢戶象。胡氏注易日。字義從形像。酉卯以襲謬。俗本俱未爽。兩賢善校讎。發明如指掌。可使後學者。能得知所嚮。</text>
<title>辛巳正月十一日曉起書感</title>,<text>吾生五十歲。又添一年新。從今過半百。流光奔風輪。怳似登峻嶺。閱歷飽艱辛。復如下急坂。按住固難因。一歎復一笑。柰此丈夫身。富貴不可期。學業亦荊榛。但願持門戶。安閒作天民。</text>
<title>挽畵舫盧允迪</title>,<text>世人皆泥古。前輩上而溯。誰知今世中。亦有才獨步。餘子不須說。斯人久所慕。天姿本踈朗。錦心吐繡句。字字如彈丸。淸媚相回互。吟罷輒大飮。常不辭酣酗。劉伶不持戒。曼卿已成痼。平生詩酒耳。産業不之顧。天遊無處所。聞勝輒理屨。與我最相好。童𥠧曁衰暮。風雨聯床夕。共剪燭幾炷。賡和迭相發。狂興常所寓。過我纔數日。豈料承此訃。從此不復見。何怨而何愬。嘉筵爲誰設。吾欲廢詩賦。詞壇寂以空。慟哭雲臺路。</text>
<title>健陵遷奉禮竣。陪斗室學士奉審之行。歸路謹次投示韵。</title>,<text>花山舊寢仰新遷。象設煌煌似昨年。萬世瞻依開吉地。百靈拱護賴仁天。乾坤殷祔情文叶。日月齊明德意宣。節届流虹秋色晩。西風灑淚大皇前。大皇橋名</text>
<title>贈數里王步庚衛所直中</title>,<text>庚申至慟抱書歸。不復春曹試棘圍。死豈敢忘無處訴。生而奇遇似君稀。爲貧薄祿何須說。反武初心亦已非。官舍孤燈淸夜夢。知應耿耿繞仙闈。</text>
<title>次韵王步庚加資</title>,<text>玉環丹誥侈衰姿。歲暮光榮若有期。三夏勤勞終事地。兩行涕淚感恩詩。濫銜宜被僧資笑。變品還生老軄疑。貧家照爛應驚懼。此味先甞以我知。</text>
<title>次韵王步庚舊闕寓直</title>,<text>禁廬滯直一旬連。床印爐香燭照邊。上界如天都是濶。聖恩似海莫非偏。陽春室暖桑蠶富。薄暮門深鎖鑰傳。供春豈爲閒漫地。應知宮衛勝藍田。</text>
<title>次韵王衛將寄示健陵誌石監刻之作</title>,<text>寶石烟霏碧似苔。百工手裏九旬裁。畵摸一部追前蹟。刻畫千秋示後來。石室將占王氣閟。銀鉤爭賀鏡光開。知君殫竭應無悔。敢說晨衝陌上埃。</text>
<title>劉友漢謙夜棋</title>,<text>淸燈高閣手相談。謝傅餘風愧未參。妙策據中須禦外。先聲擊北忽衝南。寒蟬着樹身如化。夜火連山戰欲酣。落子知應宜暖玉。冷凘牎壁半猶含。</text>
<title>移家</title>,<text>醞西卜宅叶蓍龜。三結因緣不自期。華表年深歸後語。玄都春入往時思。池魚行若忘千里。林鳥棲猶足一枝。門外井欄依舊在。烹茶煮粥更相宜。</text>
<title>江上</title>,<text>浮天江色雨餘新。暫憇高原足悅人。沿浦魚鮮爭出市。逐波鵝鴨已知春。指端領略論山細。眼底依稀問路頻。忽憶前年沽酒處。兩行楊柳釣磯濱。</text>
<title>經書役所在直書事</title>,<text>三年刊役未言歸。墨瀋朱痕日汚衣。指畫久憑官府重。事工歷數國朝稀。域中頒印誠爲寶。天下傳看永有輝。壽我斯文榮莫大。向人敢說效勞微。</text>
<title>簡東隣</title>,<text>移居河幸卜東家。交誼邇來一倍加。絲有可佳林棄蒯。蓬無自直在依麻。橋西共汲晨泉井。池上分聽暮雨蛙。從此微言應惠我。委根倘或發新芽。</text>
<title>雨中憶好古子</title>,<text>檐雨淋琅滴未休。先生懷思轉悠悠。若敎終日心千往。猶勝移時酒一酬。難字逢來空自過。奇文奧處與誰求。玉溪詩社今寥落。恨不聯床作夜遊。</text>
<title>西齋</title>,<text>西齋休沐日。似遂我心初。當使忙時靜。何妨熟處踈。雲過聊望遠。風至欲憑虛。此意無人說。空庭鳥跡餘。</text>
<title>野航金禮元在謫所有詩寄示。次韵回呈。</title>,<text>螫蝎毒蛇與作隣。物華猶復眼前新。古途草綠思歸日。極浦花紅灑淚春。昌化田間蘓氏子。愚溪泉上柳州人。太行故事今如續。海嶽天晴絶點塵。來詩有登康津萬德山，長興伽智山。雲捲天晴之語。及之。</text>
<title>贈同年友朴希淵</title>,<text>生年同是在辛年。命數緣何較絶懸。高枕享來雙供養。掛冠斷送萬因緣。兩胤祿養。今又休退。及之。 我衰駑劣當休矣。兒𥠧鴉塗亦渺然。自有世間長短理。吁嗟不必問蒼天。</text>
<title>好古子寄詩語及晦菴事。次韻謹答。</title>,<text>尼父淵源接晦翁。仁山智水武夷中。聖門已闢荊榛路。講席應餘杏樹風。天下未聞明正學。何人能復致精工。可憐海外吾生晩。每仰遺䂓意自忡。壁上掛白鹿洞䂓及之</text>
<title>草松</title>,<text>以草能類松。爲品乃爾奇。蔓延幾尺餘。欝結共相持。毿毿翠髥細。的的紅萼垂。烟霏互蒙翳。依然凌雲姿。聞說好事者。此種自燕移。一本價十金。貴客能致之。如今遍京洛。亦爲我所知。今見雖云晩。幽情良在玆。縱非澗畔質。起我林下思。一日三嗅香。或恐風雨虧。</text>
<title>獨夜</title>,<text>寒生弊被夢回初。獨夜惺惺氣自舒。意馬不馳歸寂默。睡蛇已去覺淸虛。鷄猶未唱燈昏際。鴈忽相呼露下餘。身外紛華何足道。寸田尺宅是吾居。</text>
<title>寧野徐公僦居鷺梁。臨發敬呈長律。</title>,<text>功名似有鬼神猜。沉屈鵷班歲幾回。禍閱滄桑猶在否。謗因薏苡又何哉。安知羸馬蕭條去。亦勝高車喝導來。但願掃空多少恨。淸寧好保一靈臺。</text>
<title>雨中拜謁寧野徐公鷺梁寓所</title>,<text>屋不藩籬戶不扃。前汀紅蓼及中庭。波濤滿地虗舟在。風雨連天一鴈冥。雲外蒼梧頻有夢。津頭淸蹕尙餘聽。時經陵幸及之 西窓盡日秋陰下。相對黃花兩忘形。</text>
<title>梅閤成</title>,<text>十日精工一閣成。小齋顔色倍增淸。面前爲畵蒼髥老。筒裏堪容玉骨兄。老子如今心獨喜。俗人於此眼應生。碧紗深掩凝香夕。將與芳魂寄素情。</text>
<title>送好古子遊天磨山</title>,<text>人生七十誠稀有。百里山行尤所稀。地上眞仙如復見。玉池淸水久應肥。有修煉工夫及之</text>
<title>午憇淸凉寺</title>,<text>老檟蒼松午影長。入門先覺意淸凉。泉流瀅潔疑明鏡。谷勢周遭訝括囊。杵臼有聲霜稻滑。畛畦如沃露蔬香。誰云緇敎徒空寂。生理依然解俗方。</text>
<title>西江</title>,<text>秋風斗酒大江西。懷思崢嶸故不低。豆葉離披霜後野。楓林隱約水邊堤。斷鴻孤情何極。衰草寒烟望欲迷。滿地滄浪歌一曲。漁夫何處更相携。</text>
<title>過六角園亭</title>,<text>爲看秋色到君家。一抹殘暉冷欲斜。歲暮有人悲白髮。山深何處覔丹砂。巖楓吹送題詩葉。籬菊開來泛酒花。乘醉不須徑歸去。玉喉新唱更淸佳。主人畜妾能歌及之</text>
<title>北漢大南門</title>,<text>溫祚城高似劒門。烟霞隔斷世塵喧。天長江海無遺矚。秋霽峯巒盡露根。力士穿餘途欲絶。媧皇補後石猶翻。倘能飛過雲梯去。香積炊時未夕昏。</text>
<title>扶旺寺晩起</title>,<text>三角參天劒色靑。丹楓撩亂及禪庭。將心安處初無語。見性圓時却忘形。作物外遊偏澹泊。棄人間事欲居停。晨牎鍾歇爐香細。石面禽言揔欲醒。</text>
<title>夜宿僧伽寺</title>,<text>特地崔嵬古殿開。眞身白玉半靑苔。千嶂相參雲捲盡。萬松無際月穿來。磬殘遙夜燈依壁。僧卧高秋葉滿臺。往蹟蒼茫不須問。床頭且進遠公杯。</text>
<title>與北里洪大雅兄弟趙大雅。留宿扶旺寺。翌朝山暎樓送別。又明日歸路相逢。袖出悵別詩一首見示。次韵。</title>,<text>不有前緣重。能成再遇奇。菊花溪上酌。楓葉道中詩。皓月論心細。淸風襲袂吹。須勤山史錄。留與後人知。</text>
<title>暇日過玉磬山房</title>,<text>牎明應有雪。室靜若無人。甑餠薰生霧。樽醪煖欲春。交情非不舊。遊事每如新。歲暮當行樂。招邀不猒頻。</text>
<title>冬夜獨坐</title>,<text>獨夜孤燈結穗繁。灰深榾柮尙餘溫。葱根細驗生生理。梅萼時招淡淡魂。詩苦自憐仍少睡。夜闌誰識獨無言。衾裯更覺寒威切。喚起奚兒煖小樽。</text>
<title>梅下偶吟</title>,<text>一樹梅花映綠紗。幽人獨坐午暉斜。井泉元自無波浪。甁雀何須有掩遮。書裏埋頭還是累。酒中爲命足堪嗟。誰知小屋淸於水。恰似高山處士家。</text>
<title>午憇高陽店舍</title>,<text>郡吏村民孰記吾。衰顔已與往年殊。可憐酒店寒烟歇。何處靑山吊舊徒。</text>
<title>望寶盖山</title>,<text>山如華盖際天浮。立馬西風望轉悠。梵字聯珠思貝葉。仙香透錦記牛頭。上方日月前生夢。末路塵埃幾度愁。若使懶禪猶慧照。應憐垂老又西遊。</text>
<title>滿月臺</title>,<text>興亡纔一瞬。感慨空千秋。樹老烏鴉集。臺空麋鹿遊。獨夫憑佛力。異類亂邦謀。請看三峯出。天心已屬周。</text>
<title>店舍曉坐</title>,<text>松火微明隔短籬。老婆滌器大兒炊。卧聽櫪馬蹄聲動。正是寒鷄欲唱時。</text>
<title>秋盡日馬上口占</title>,<text>歲色催搖落。殊鄕又送秋。故人應白社。遊子已黃州。塞鴈蕭蕭過。川雲黯黯愁。今朝多少恨。倍覺此生浮。</text>
<title>車踰峴遇大風</title>,<text>疲馬低頭不肯前。塵沙漠漠漲寒天。斷蓬飄掛原頭樹。滯穗飛灑野外田。回袖掩滯如避箭。跨鞍搖蕩似乘船。狂奔怒吼須臾盡。更愛朝暉照皎然。</text>
<title>夜宿鳳州椽舍</title>,<text>懸燈遙夜思凄凉。二十年來又此堂。三入岳陽今呂子。重尋玄觀昔劉郞。人生逆旅元無定。世事浮雲豈有常。逢着官醪當取醉。鳳凰鳴處竹林長。</text>
<title>黃岡月波樓</title>,<text>黃岡城下水如羅。城上靑山暮更多。萬古名樓曾有地。三秋明月最宜波。堪邀才子揮毫賦。幾挽佳人擊節歌。風景轉殊鄕路遠。登臨獨柰感懷何。</text>
<title>平壤外城</title>,<text>鰈城可居地。外城先屈指。地形如陛級。漸次成層累。沃厚旣開野。淸膩兼有水。人家散成村。翳翳桑拓裏。宛然布方罫。井田有遺址。溝塍各分區。阡陌平如砥。或云唐李勣。屯田所創始。野俗師所聞。各自信口耳。欲辨苦無徵。昧學深所恥。我故存此說。以待博古士。</text>
<title>向江東道中口占</title>,<text>仄遷依岸遠相通。十里靑山落鏡中。小島浮來橫疋練。漁舟歸去受輕風。多時苕霅行愈好。千載濠梁意亦同。疊嶂烟江新活畵。難分色色與空空。</text>
<title>到成都。適値太守徐公命駕出遊。未卽面拜。悵甚作此詩。</title>,<text>欲訪仙遊處。雲深也不知。若非瑤臺去。應是洪崖隨。老鶴書難寄。寒鷗夢自遅。十年塵土累。猶復滯佳期。</text>
<title>成都詩妓芙蓉。琴鶴軒席上。要余一詩。走筆以贈之。</title>,<text>巫山高處一詩仙。千里芳名有口傳。玉圃煙霞吟未盡。不須去作小乘禪。</text>
<title>降仙樓</title>,<text>層樓疊榭勢紛紜。此日登臨愜舊聞。錦練橫連天上濶。螺鬟倒入鏡中分。臺含暮暮如期雨。風送朝朝欲夢雲。更有佳人携酒至。忽疑玉女碧霞裙。</text>
<title>白馬門曉發</title>,<text>嶺星耿耿野雲平。白馬門西遠客征。霜重空林寒獸伏。烟生荒店早鷄鳴。那堪道路兼旬苦。且喜橋梁十月成。多謝村人雙炬火。來衝乕豹到天明。</text>
<title>旅舍獨坐</title>,<text>素有江湖想。未作滄浪叟。今冬客于西。滯留徒掣肘。賢達不我與。賤愚吾不耦。何處可着脚。咄咄空搔首。是身卽虗空。未必苦自有。若能掃萬緣。鴨𩿨皆可友。更愛淸江水。滿酌紅露酒。</text>
<title>練光亭次板上韵</title>,<text>縹緲層臺與高閣。登臨領得一江山。唐詩晉畵摸難逼。越舞吳歌樂忘還。城壓波濤千頃上。路分楡柳兩行間。回頭試問朝天處。老石參差碧水灣。</text>
<title>旅舍後庭有小池。花鴨數頭游泳其中。每月夜曳步。頗有淸趣。</title>,<text>莫道甃池小。依然一鏡湖。安知魚自樂。可愛鴨相呼。湫隘從他屋。淸幽獨此區。天應憐濩落。時遣月光俱。</text>
<title>瑞興吏舍。送鄭康伯赴燕。</title>,<text>万里能爲役。崢嶸志不衰。披胸遼野濶。拍手薊門開。死骨非無馬。黃金詎有臺。願言風雪裏。珍重好歸來。</text>
<title>次韵八三翁李道以氏見寄</title>,<text>平生酒醴不霑唇。攝養眞元届七旬。一着坐來無陂倚。每因飯後輒行巡。𥠧兒書富能如玉。嬌女簪寒未到銀。高枕含飴堪自慰。豈將衰老說酸辛。</text>
<title>曉鍾</title>,<text>殷殷轟轟滿洛城。風雷俱向此中生。五更三點初頭響。万戶千門一槩聲。禀性知應金氣肅。測時不待玉衡成。丁寧喚起東華夢。珂馬何人幾管情。</text>
<title>雨中好古詞兄見過。次東坡韵。三首</title>,<text>終日霏霏雨雪。深居不下階庭。戶外忽聞屐響。欣然拭我眸靑。仙游不有方所。佛性初無北南。値嘉辰聞勝景。子欲往我當參。舂米雖能爲粥。殺鷄愧未烹羹。眞卛味沖素氣。庶幾不負平生。</text>
<title>午過愚愚堂</title>,<text>數曲淸溪雪滿林。洞中物色似山陰。家貧晩食知猶汰。地僻遐情恐不深。泥屐印痕人問字。氷絃流韵鳥聽琴。東風他日花應好。玉磬携樽擬一吟。</text>
<title>暮過愚愚堂。適有王步庚囊佩酒錢。袖携菁葅而至。甚奇事也。飮罷主人靑翰。以小序記其事。仍搆長律一首。余迫暮走和。書其紙尾。</title>,<text>數本菁根養太和。三杯春酒動高歌。桂醅菊釀寧須說。韮菜蓴羹不足多。刀落橫分金顆片。風來細纈玉船波。小題欲紀山中石。嗟我先生意若何。</text>
<title>好古子自東郊歸來。翼日有詩寄來要和。次原韵。</title>,<text>春日春山緩步行。暖雲披絮弄新晴。鷄聲澗屋思偕隱。牛跡園田羡耦耕。謝屐正宜生寓興。峴碑未必死遺名。白楊古墓凄凉事。應爲遨游却忘情。</text>
<title>王衛將直廬</title>,<text>宮城一面柳成林。斜日東風隔水陰。花暎層臺天咫尺。草遭馳道地幽深。官閒剩作耽春興。身老猶餘愛酒心。上界韶華都是好。西園未必去相尋。</text>
<title>春日西齋卽事</title>,<text>書香黯淡竹陰淸。高枕西齋睡意生。野馬弄晴無定態。山鷄喜暖有新聲。片時落盡桃花亂。何處飛來柳絮輕。倍覺今春太忽劇。東君未解老人情。</text>
<title>客至小飮</title>,<text>河豚魚白水芹靑。春酒一樽花滿庭。鳥歸鶯歌三星夕。拂面香風醉欲醒。</text>
<title>東郊</title>,<text>路入平田斷壠間。溪雲野水與同還。夕陽泠浦歸牛遠。春草華陽放馬閒。雨歇菜花偏悅眼。風來麥氣欲薰顔。聯騎不覺鞭絲落。說到東南幾處山。</text>
<title>拜謁渼湖金公 邁淳</title>,<text>茅堂依小麓。綠樹帶淸湖。隣曲情相愛。明公德不孤。講書今與古。寄世有如無。臨發偏多感。高標在立懦。</text>
<title>紫霞洞</title>,<text>出峀孤雲似我閒。相隨十里不知還。只憑此去惟緣澗。不覺吾行已入山。麥壠橫分田上下。人家多在樹中間。紫霞誰復爲春酒。躑躅花前醉客顔。</text>
<title>三幕</title>,<text>萬古風烟不盡藏。樓前滄海際天長。牎間直接魚龍氣。臺逈平分日月光。七寶玲瓏花滿樹。半空架鑿石爲堂。詩成夜久無人和。坐倚蒲團獨看香。</text>
<title>自三幕抵佛聖</title>,<text>邃而爲壑聳爲臺。襟抱幽閒忽洞開。道路如蛇盤地去。峯巒似浪汎天來。望窮眼底千重靄。踏破筇前万古苔。山上幾經登覽客。水流花落自相催。</text>
<title>佛聖寺</title>,<text>堂中僧卧靜如無。堂外奇峯勢更孤。古璧塵埃紅障子。層壇苔蘚碧浮圖。鍾聲梵韵歸千寂。石氣雲香遆万殊。義相不生元曉去。欲談禪理與誰俱。</text>
<title>戀主臺</title>,<text>鳳翥龍飛氣勢豪。當時刻畫化工勞。北辰拱護如相愛。南紀分張獨自高。吐作水泉通地脉。融爲雲雨潤溪毛。如今始覺吾游壯。五十年來此一遭。</text>
<title>夜宿紫雲菴</title>,<text>絶頂歸來可暫休。繩床淸穩石房幽。泠泠水白孤僧足。寂寂山靑老佛頭。地古松杉皆氣色。人間蔬筍亦風流。巖前紅柰花千片。共向春風酒一酬。</text>
<title>出紫霞洞</title>,<text>山南山北遍尋春。芳草閒雲物外人。巖壑幾多過去路。筇鞋一箇本來身。蘓門長嘯追前躅。鷲嶺佳詩躡後塵。誰識烟霞三日飽。容光較得往時新。</text>
<title>華藏寺</title>,<text>樓上相望水上雲。有時庶遇羽衣羣。靑溪山色東南見。玄石波光咫尺分。齋飯每投魚隊食。淸鍾應到客舡聞。報恩古刹沿江近。甲乙名稱謾自紛。</text>
<title>寄好古子要和</title>,<text>白頭交契自靑矜。文字吹噓受賜深。無柰漸衰吾獨惜。若令不在孰同吟。詩如呂覽難加减。學似韓公達古今。雨後我家新竹出。翁能扶杖可相尋。</text>
<title>盆魚</title>,<text>畵盆玉水暎淸瑚。中有小鯽相與俱。迴身腹底翻銀膚。吹沫口傍橫紫鬚。一泳一戱誠樂乎。殆若相望於江湖。多憐好事赤脚奴。慇懃來遺主人吾。應爲淸玩效區區。非是鮮膾充寒厨。十日置我北窓隅。目注神往情思紆。靜觀化機忘朝晡。始知一理具万殊。從來貪餌非良圖。庶幾悟彼世俗儒。回憶江上相吹呴。逐波千里無日無。誤落尺水眞可吁。似是局促難枝梧。安知不作蜿蜒軀。他年雲雨頷抱珠。欲效子産人莫孤。君子可欺豈其愚。</text>
<title>過王衛將直廬</title>,<text>流鶯千万囀。宮柳綠陰新。惟有閒眠足。曾無署事頻。中紅留射伴。浮白喜詩人。鎖直如淸燕。初心可保眞。</text>
<title>皆有窩曬書</title>,<text>層樓連百架。天下集同文。凾劈琅玕色。籤披錦繡紋。見聞初不到。浩大苦難分。堪羡書中蠧。渾身飽異芬。</text>
<title>而已園亭。偕趙錦洲秉憲，洪醉箕在喆兩碩士小飮呼韵。</title>,<text>愧未槐黃策奮飛。靑山依舊一驢歸。小園幽寂猶堪憇。中路招邀幸不違。文似貫珠人所艶。貌如聯璧世應稀。禪門信宿誰能忘。詩滿行囊酒染衣。</text>
<title>玉磬山房</title>,<text>踈懶曾無出入頻。百篇吟送一園春。牎深筆硯常留客。巷僻蓬蒿欲沒人。月計艱難粮半絶。日中咀嚼菜全新。邇來最覺詩三昧。似是禪家有凈因。</text>
<title>癸未五月一日生女</title>,<text>我年五十三。産得女子子。老來弄亦足。瓦璋無彼此。婚笄可能見。藐焉如夢裡。尺衣日日長。無疾是爲喜。嗟爾生何晩。老父情未已。爲兒百年憂。已自落地始。不如且置之。含飴聊爾耳。</text>
<title>張元一氏爲詩筒。小籤書各軆及三十韵。置諸筒中。與社友隨抽隨題。今日適抽得五律及陽豪兩韵字。</title>,<text>詩籤成日課。詩句滿山堂。天性元從好。人才不較長。俗應看冷淡。君自忘炎凉。每恨游情劇。西林已夕陽。老後偏成癖。衆中非售高。不須供汗漫。將欲寓風騷。達士皆鵬路。詩人例馬曹。誰知蓬蓽陋。瑜瑾亦相操。</text>
<title>憶好古，數里兩詞兄。用西園韵。</title>,<text>竹欄獨倚寂寥濱。暮雨停雲懷思新。古叟如今縻斗祿。王生何處醉陽春。數禽欵欵空留我。一水迢迢不見人。欲作移文嘲二老。草堂應惱北山神。</text>
<title>雨中過西江</title>,<text>斜風吹雨亂相飛。十里泥沙獨自歸。艸樹連天靑漠漠。鷺鷗逐浦白依依。陌頭幾處乘肥馬。江上誰家拂釣衣。可笑平生兩無及。豈人違我我相違。</text>
<title>水一樓。與延安徐 任輔 侯共賦。</title>,<text>十年游宦問何如。嬴得人間白髮餘。關塞孤鳧天霽後。江湖雙鴈水生初。多憐夜雨今聯榻。恰似秋山舊讀書。我亦風塵衰朽甚。片心猶與小舟虗。</text>
<title>冒雨向北漢山城</title>,<text>山間自愛雨中行。帶得蘓翁笠屐情。蘿壁雲屛渾有色。風松泉壑各爲聲。炎塵斷送臨千仞。滓穢消來得一淸。自是法門元不二。欲將此理寄吾生。</text>
<title>小广卽事</title>,<text>靑士懷高節。黃公弄慧言。引泉還鑿路。栽菊亦當門。崕落延前砌。雲收敞小軒。園居淸似許。幽味細堪論。</text>
<title>偶作續六虫篇。示諸社友要和。</title>,<text>鳶飛戾于天。意象閒自得。劣駒服轅下。汗流彈其力。勞逸何天壤。燈蛾空自感。陽鴈雖知時。所愧稻粱食。鷦鷯亦區區。一枝安棲息。口吟似布穀。終日未暫默。續作六虫篇。不足一錢直。</text>
<title>玉磬山房小飮</title>,<text>老人偏畏熱。深坐屋西隅。園樹風來好。貧家酒在無。山情終始貫。俗態昨今殊。但覔安心法。雖愚不是愚。</text>
<title>呈延安徐侯 任輔</title>,<text>十里南池暎玉瑚。採蓮歌曲足淸娛。稽山賀監何須問。此日徐侯亦鏡湖。</text>
<title>西園立秋日次韵</title>,<text>晝寂園深樹影開。一蟬搖曳報秋來。三庚赤熱收身出。七月淸風拭眼迴。籬下啼螿依細草。竹間斜日淡靑苔。從今夜夜當高枕。掃盡簾蚊過耳雷。</text>
<title>扇</title>,<text>不放庚炎近午牎。袖中出入寵無雙。西風塵汚名爲亮。圓月詩成姓是江。湘竹雖微吹赤日。齊紈太薄掩靑釭。秋來篋笥休相棄。或恐長門唱怨腔。</text>
<title>竹夫人</title>,<text>渭川淸族幸相隨。月姥佳緣定幾時。死不爲容應有節。生雖配軆若無知。專宵寧歎晨星在。經夏猶敎暮雨遅。空洞從來無嫉妬。梅妻許與雪中期。</text>
<title>汗雨</title>,<text>不覺頻頻兩手揮。霏微雖是灌涵非。臨淄偏有千▣亂。河朔曾無一點飛。鄧子迴身仍據案。絳侯悚背欲沾衣。北牎忽見淸風起。未識翻從何處歸。</text>
<title>望夫石</title>,<text>寃魂烈魄不渝初。誰道山頭幻相虗。化亦貞姿心有苦。慟猶瘦骨節無踈。廟門肅肅今爲禮。江水悠悠古特書。風雨千秋難可泐。穀城遺跡較何如。</text>
<title>筆陣</title>,<text>墨壘高開按陣圖。方圓曲直巧排鋪。小池雲暗神俱會。勁弩風生勢欲驅。分合各殊難可測。東西相應不曾孤。挺身畜銃無遺力。豈是中書一腐儒。</text>
<title>獅項道中口呼</title>,<text>居然身與此山高。到處冥搜不覺勞。廬阜如今情自惜。祝融昔日興誰豪。未料烟火通人境。豈有塵埃點客袍。欲向文殊趁齋飯。老禪能保雪眉毫。</text>
<title>宿太古寺</title>,<text>人在高樓月在山。一聲長嘯渺茫間。星輝炯炯簷全聳。松影幽幽戶半開。社肉何煩孺子手。秋蔬偏賴老僧顔。此夜衰吾非婁老。莫問前身去復還。娟娟東嶺月。冉冉入禪扉。溪靜幽蛟出。林寒宿鳥稀。龕藏供後帶。壁掛講餘衣。妙契雖無語。虗懷亦實歸。</text>
<title>北漢東門道中</title>,<text>天竺游情忽復深。城東改路去相尋。千峯在下雙開眼。大海橫前一洗心。散野黃雲秋漠漠。依村碧樹曉沉沉。筇頭指點烟生處。菴在溪西第二岑。</text>
<title>宿圓通菴 二首</title>,<text>圓卽是空空卽圓。靈區扶護賴人天。綆懸木石輸誠日。輦致金銀發願年。不二門前方覺路。大千界內最淸緣。栗師禪誦今安在。應有心燈開劫傳。佛光月影共交圓。別是玲瓏一洞天。分外烟霞觀性地。畵中樓閣說空年。百般伎倆終無見。一宿慇懃亦有緣。收得新詩成小史。明朝歸去社中傳。</text>
<title>圓通菴道中</title>,<text>萬丈蓮峯出。令人心欲寒。驥奔皆有勢。鳳翥忽無端。儻得探奇觀。何妨涉至難。金剛曾一訪。伯仲較相看。</text>
<title>天竺寺</title>,<text>三日山遊恨不遅。世間此味孰眞知。天風吹送憑空際。雲水平分望遠時。霜落細楓寒有葉。庭虗老栢禿無枝。忽聞梵響淸人耳。十載塵緣一洗宜。</text>
<title>小憇昭曠亭</title>,<text>十里泉聲帶白雲。當時絃誦尙如聞。化行風俗回三古。學溯淵源到十分。老樹蒼茫山有跡。遺祠寂寞世無羣。秋風昭曠亭邊路。不覺徊徨到夕曛。</text>
<title>漢北山城</title>,<text>不辭巖寺與山城。興到便衣卽日行。何妨人稱狂道士。自憐我作老書生。白雲多處堪爲樂。黃葉飛時易感情。此路費來鞋幾緉。溪童應認曳筇聲。</text>
<title>津寬寺</title>,<text>廢址頹垣歲月闌。石林寥落數僧寒。巖崖互出皆奇相。泉瀑爭流不一端。勝地如今遺蹟遠。他山從此擅名難。斷橋紅樹回頭處。都作天台畵裏看。</text>
<title>夜宿追遠齋拈韵 二首</title>,<text>舊友辛勤枉弊廬。薄蔬或恐問無餘。地閒稍解居山樂。村僻猶傳種樹書。繞屋黃花相暎發。滿園翠栢亦扶踈。與君永夜惟談栗。襟袍依然淡遂初。不愛千金愛一宵。山晴月出客來遙。飮醇直欲忘年歲。跋燭旋愁及曉朝。老婢煎烹知草草。短僮汛掃約條條。潭西似學淮南隱。何幸秋風折桂招。</text>
<title>齋中早起次韵</title>,<text>落月下山村徑微。霜花無數繞柴扉。櫪牛歲晏閒相齕。林雀天寒寂不飛。壠上一區惟糲飯。峽中九月尙單衣。平生但有孤邱志。肯逐流川出洞歸。老夫舒脚起晨牎。小竪蓬頭進酒缸。歌罷紫芝情不一。嗅來黃菊品無雙。庭前露廩常驅雀。席上留人敢叱狵。昨夜山霜朝更冷。歸筇不許出溪矼。</text>
<title>歸路</title>,<text>出洞依遅意未開。故臨流水坐蒼苔。生憎澗路從南去。偏愛潭雲自北來。三日稻香溪上飯。九秋桑落里中盃。此身化作山中鹿。幾處林邱任往回。</text>
<title>秋盡日暮渡銅雀津</title>,<text>西風吹雨送孤舟。無限烟波動客愁。籬下已違桑落酒。津頭獨餞荻花秋。空將形役隨南鴈。不是寒盟與白鷗。日暮馬嘶催欲發。沙汀十里路悠悠。</text>
<title>迎華驛馬</title>,<text>有人牽馬至。自言迎華卒。拜跪前致詞。此馬耽羅出。雖云小於驢。登途步則逸。聽來半疑信。侈言不足詰。果然百里程。飛騰風雨疾。取外而遺中。於人亦有失。丁寧飽蒭粟。待我歸來日。</text>
<title>店舍曉起</title>,<text>茅屋霜華重。晨鷄冷未鳴。殘燈背小壁。耿耿有餘明。卧聞寒厨下。時有滌器聲。喚得睡僮起。犯曉欲上程。</text>
<title>曉渡錦江</title>,<text>寒江欲曙自生烟。炬火微明小渡前。蕩槳中流聲軋軋。沙頭驚起白鷗眠。</text>
<title>岬寺</title>,<text>古洞蒼寒客意傷。幽泉决决出山長。柿紅收盡霜酣樹。楮素鋪來日照塲。石老無非成實相。林深都是動眞香。不知高姥壇何處。冥應當時浩莫量。</text>
<title>恩津彌勒 石像長五十五尺五寸。圍三十尺。耳長九尺。冠高八人。大盖十一尺。高麗光宗時僧慧明創建。</title>,<text>恩津彌勒像。海東之所無。雕鏤黃金帔。䧺偉白石軀。屹然五十尺。特立勢高孤。夜夜白毫光。盤欝逼淸都。大千都在下。丈六與相俱。慧眼窮神妙。曾不遺錙銖。遂令傾國力。極備大䂓模。用功三十年。殫力千萬夫。聚沙 雖万夫千牛。勢難運動。沙上曳致云。 運神謀。鎭此西津隅。俯臨人間世。指示拔迷途。况聞兵火日。邦國賴冥扶。竊欲一瞻之。不辭我馬瘏。行纔及數里。靈風吹毛膚。逡巡石門側。怳惚眞可吁。良久乃徐進。不覺失所圖。思議所不到。若是壯矣乎。傍見老衲子。紙幣說區區。我有腹中詩。衷情庶可輸。安知頌功德。反勝供金珠。鐫彼蒼崖上。千秋期不渝。</text>
<title>礪山道中</title>,<text>石嘴沙頭馬步艱。塵泥何事汚人顔。天邊路入甄萱國。海上雲沉箕準山。禾穗綿花紛狼藉。薑包楮駄遠來還。征行賴有詩生活。縱道驅馳意自閒。</text>
<title>望卞山</title>,<text>天畔崢嶸氣勢豪。行人說是卞山高。曾於秋後遊蹤遍。幾度年來夢思勞。馬上驅馳牽俗累。鶴邊消息阻仙曹。至今壯觀難忘處。玉井臺前碧海濤。</text>
<title>小憇牛峴</title>,<text>水滿陂塘柳繞堤。垂藤叢竹更相迷。鴨吹細浪頭頭出。鴈下斜陽點點齊。行處黃塵衣盡染。坐來蒼翠酒堪携。誰知一片淸虗境。亦入詩家小品題。</text>
<title>綿城</title>,<text>繞郭靑山似美人。斜陽一抹淡粧新。綿城明月誰家是。馬上回頭不覺頻。城中有妓綿城月。贖身在家云。</text>
<title>小憇加里驛</title>,<text>孤村依小麓。香栢擁踈籬。收稻日猶足。積薪冬不知。犬鷄登戶雜。童𥠧出門嬉。羡彼閒居樂。林間住馬遅。</text>
<title>久阻鄕信。悵甚作此詩。</title>,<text>洛中書到海濱遅。日夜孤燈有所思。北鴈南雲多少恨。我行恰似敬宗詩。</text>
<title>書與咸平童妓</title>,<text>童妓年十二。善書今始聞。洞房喚出來。墨痕已染裙。名姓未暇問。筆論先云云。與紙使之寫。字字生烟雲。腕力捷有神。意匠獨出羣。豈意寧馨兒。産此窮海濆。余自學書來。敗筆欲成墳。如今眞衰矣。臨池未能勤。何幸筆陣中。得爾張吾軍。</text>
<title>朝過溪村</title>,<text>朝來霜氣透征衣。十里溪村入翠微。沙路馬蹄寒有響。山田雉羽爛生輝。拾綿貧女緣畦去。乞米孤僧出谷歸。哀彼同胞難自力。肯將一念到輕肥。</text>
<title>公州道中遇金禮源</title>,<text>相逢如夢裡。握手淚先滋。驚喜猶難定。寒暄未暇知。忽忘行李苦。能說敗荷詩。怊悵臨歧語。梅花問後期。</text>
<title>十月二十二日書感</title>,<text>此日去年留浿上。今年此日又湖西。風塵汩沒棲蝸角。歲月奔忙送馬蹄。綠酒屢違諸子壽。斑衣那得小兒啼。孤雲何處淸潭是。水遠山長淚眼迷。</text>
<title>錦江見雙鶴飛下。聲甚嘹亮。</title>,<text>秋鶴盤空氣勢橫。翩然迴翮過江城。水邊忽下一雙影。風外時聞兩三聲。後賦曾驚蘓子夢。前身堪喚令威名。歸舟莫笑迷津客。他日蓬山背上情。</text>
<title>聚奎南廡齋夜</title>,<text>帷幄深如海。檀香細逐風。欝陵新貢後。沛邑舊儀中。白髮雖蕭颯。丹心不朽空。凾封知有重。捧出自宸楓。</text>
<title>雪夜隣朋見過</title>,<text>屛掩爐熏小燭明。雪中排却夜寒生。芳樽幸貯傾家釀。空谷欣聞叩戶聲。我似樗材羞共老。人依梅樹愛雙淸。黃鷄唱曉休相報。話到名山未了情。</text>
<title>北山有松歌 幷小序</title>,<text>今歲甲申之月正元日。坊橋安翁以八耋之年。陞資憲。盛恩也。謹以三疊蕪辭。歌以餙喜。歌曰北山有松。根石枝銅。俾爾介福。永言斯終。猗歟我公。北山之松。北山有松。其蔭崧崧。錫爾振振。極熾而豊。繼以无疆。北山之松。北山有松。瑞霱瓏瓏。王命保爾。覃恩及躬。執我而祝。北山之松。</text>
<title>賀數里王步庚回甲</title>,<text>俎有嘉肴樽有酒。再拜起舞爲君壽。先願雙眸如巖電。光芒觸人無塵垢。與我雨夜聯書床。照燭蠅頭窮四部。又願兩脚如飛仙。不待扶杖亦能走。與我暇日共登高。山顚水涯披林藪。如君享壽敢不賀。君壽亦是爲我有。所貴娛樂在生前。肯將瑣細問死後。回憶溪西松石園。當時甲宴詩千首。詞壇盛事鳴一世。顧今安在骨已朽。君家此日是何日。天與甲年福所厚。人生百年一遇辰。可以吹笙而擊缶。家雖甚貧難爲禮。幸有老弟與賢婦。且有賓朋相與集。就中我最知心友。揮毫爲作志喜詩。玉溪春風歌拍手。幸勿作我後死悲。壽如南山與北斗。</text>
<title>東樓賞花</title>,<text>紅白花千樹。滿園都是春。影交爭蔽地。香動欲醺人。雙鶴情相得。羣禽語更新。一遊尙云足。况復往來頻。</text>
<title>午過西園</title>,<text>偶然相遇若相期。團坐西園笑語遅。楊柳爭垂千萬縷。杏花纔吐兩三枝。情深杖屨雲俱往。樂在山林鳥共知。若有酒錢休惜醉。從來春色不多時。</text>
<title>小齋偶吟用前韵</title>,<text>詩神腕鬼與相期。尙限春暉亦未遅。畵境瑰奇窮萬品。墨池工課禿千枝。絶癡一世人應笑。至樂平生我自知。交密情深揮不去。玉成宿業幾多時。</text>
<title>奉呈水一樓徐侍郞 俊輔</title>,<text>屛居不與世緣通。好作烟波一釣翁。獨夜夢魂隨宿鷺。暮年蹤跡托冥鴻。妙機已覺炎凉外。至味常存冷淡中。十里蒹葭沙路遠。玉顔未見我心忡。</text>
<title>王衛將直廬。次錢牧齋韵。</title>,<text>印細鑰匙拭舊塵。西廳物色復如新。周旋班列非生客。冗散階啣稱老人。玉澗不須長閉戶。金門亦足可藏身。鴉光半臂官衣㨾。何似寒儒二寸巾。</text>
<title>午憇靑坡花園</title>,<text>林間野人屋。閒曠愜吾情。地靜花依暖。園深鳥弄晴。芹田平貯水。麥壠逈連城。賴有新泉好。塵心得一淸。</text>
<title>登西城賞春。晩抵槐舍小飮。</title>,<text>登高何必選西東。惟喜雙衫引遠風。垂老容顔雖各異。當春氣味自相同。有時溪榭歌兼舞。到處園林綠暎紅。向晩欲謀林下醉。君家亦有杏花叢。</text>
<title>有聲畫</title>,<text>詩情同繪事。點綴屢經營。雨嶂移眞景。烟江入假鳴。形容猶不足。音響又兼淸。怳惚思難得。濛朧聽欲傾。已知羣品具。不啻七分成。見必驚韋偃。摸應㥘晉卿。抽黃臻妙境。後素合佳評。多少丹靑手。安能寫此聲。</text>
<title>楝花風</title>,<text>屈指梅兼楝。靑陽貫始終。頻吹初放萼。偏襲淡香叢。少女猶餘力。東君更著功。幸留一番在。雖晩亦春風。</text>
<title>郭東</title>,<text>天憐我輩與新晴。沙路枯筇策策鳴。野水纔過心已遠。山門未到意先淸。隨身風月成三昧。入手鶯花寄半生。南岳西潭遊已遍。今春故作郭東行。</text>
<title>華陽亭</title>,<text>土垣石柵抵高峰。赭白飛黃到處逢。亂點晴沙如聚蟻。爭奔春水似游龍。平郊地濶知相得。芳草烟迷失所從。可愛千金名骨相。九方何日更追蹤。</text>
<title>華陽寺</title>,<text>野寺蕭然戶半開。飛花無數散靑苔。緣階畦畛橫縱出。隔水岡巒繚繞來。豊草常看韓幹馬。香蔬宜引遠公杯。磬殘鍾歇人初定。僧點孤燈不待催。</text>
<title>夜宿華陽寺</title>,<text>鯨吼龍吟揔可書。夜來倍覺境淸虗。詩成獨悟三乘外。心曠如遊萬物初。龕古燈深衣影靜。牎寒風透髮根踈。近年剩有烟霞癖。解說山情與水居。</text>
<title>梵窟菴 三首</title>,<text>山濶東南萬里遙。飛仙眞佛正堪招。拭眸忽訝臨無地。矯首惟知上有霄。三伏長風吹不斷。四時浮靄杳難消。休言靈隱能專美。海日江潮此亦饒。古窟甘泉小眼圓。淸光長照佛床前。巖從度外形俱聳。樓出空中勢欲懸。已識文殊無異軆。還疑普德有同緣。飮來一勺淸心目。恰似王生服髓年。一宿仙緣恨不遅。石樓奇絶夜方知。漁燈錯認星垂處。江色偏疑月上時。水底龍吟僧枕聞。林端鍾響客舡隨。生綃數幅徐煕手。滿地風烟畫亦宜。</text>
<title>梵窟菴道中</title>,<text>吾行忽覺入雲高。自是淸豪不是勞。園僻靈芽僧種藥。洞深仙顆客投桃。殘山剩水分眉目。紫靄靑嵐上鬢毛。地勝天晴人且健。一時樂事此奇遭。</text>
<title>春盡日。復過華陽寺拈韵。</title>,<text>樓頭濁酒餞殘春。綠調紅腔恨更新。滿地白雲如待我。連天芳草欲迷人。蜀禽舌苦啼花遍。野燕身輕掠水頻。扶醉華陽歸去路。不堪落蕊踏成塵。</text>
<title>過王衛將直廬</title>,<text>冷官何妨置幽閒。簷雨霏微午睡間。栗穗匏花如在野。松聲荷氣似居山。林鶯百囀皆新語。苑鷺頻來是舊顔。滿榻淸風堪批抹。知應不放故人還。</text>
<title>鷄</title>,<text>淺白凝丹色不齊。扶桑先數一金鷄。稻粱粒粒秋爭啄。風雨凄凄夜伴棲。翹足聳來眸四顧。迴身走去翅雙低。長鳴短唱知何處。霜重茅簷老丈西。</text>
<title>蟬</title>,<text>玄鬢嬋姸露未乾。徐黃妙筆畵猶難。綃靑兩翼纖紋纈。珠綠雙眸小點團。方午聲殘如遁暑。當秋響裂似催寒。巢居啄食俱無累。喚作飛仙一㨾看。</text>
<title>蛙</title>,<text>羣聲閣閣太頻頻。苦惱山牎惹睡人。若道公私俱不管。未知喧聒竟何因。雙眸似努偏含怒。衆口同聲自任眞。遁跡有誰能物色。水邊草際好爲隣。</text>
<title>墨竹</title>,<text>松雲潑處透玄微。疑有淸風紙上歸。黯淡精神傳亦是。丹靑形貌寫應非。文君遺筆生幽態。蘓老佳詩識妙機。可愛天然蕭灑氣。歲寒寧瘦不須肥。</text>
<title>荷花</title>,<text>荷花万柄鏡中天。隔水紅霞望蔚然。月曉香淸眠鷺外。風吹影動戱魚邊。房全拆處黃鬚細。朶半傾時翠盖圓。折藕中流問誰是。木蘭舟上玉童仙。</text>
<title>盆魚</title>,<text>玉水銀盆五色魚。放湖泳沼一般如。行無遺跡浮沉際。照各隨形瀅澈餘。咫尺化機眞可掬。濠梁奇觀不須書。牎間亦有漁人趣。肯羡江淮竹瓦廬。</text>
<title>桐油墨 一名五百斤油</title>,<text>千擣桐油到十分。神工妙製幸今聞。磨無餘滓披玄玉。灑有流光藹翠雲。舊譜何煩易水李。新材多襲衡山文。魚胞犀角渾閒品。爭似金家五百斤。</text>
<title>返照</title>,<text>冉冉斜光近夕昏。淡如秋水自無痕。忽從鳥雀啾啾樹。轉入牛羊點點村。一帶虗明通荻岸。千重紫綠擁松門。依然畫境知何恨。只迫西沉欲斷魂。</text>
<title>夢</title>,<text>寤思喜懼理何長。兆朕元非墮杳茫。塵垢掃淸賢輔弼。齒齡問答聖君王。草堂睡足誰先覺。考室詩成自有祥。莫道想因俱妄誕。周公解釋驗神方。</text>
<title>恭題安堅八駿圖</title>,<text>先王八駿畫中開。逸態䧺姿何异哉。雲鶻逈從天外下。風烏翻向海東來。過都霜白先飛箭。歷塊麟靑絶點埃。玄豹奔時虜騎散。紫龍騰處聖躬陪。曾聞電紫登州産。尙說獅黃沁都回。龍峀至今傳舊埒。象山于古有高臺。應時奇瑞垂前史。捧日榮光接上台。星眼分明金夾鏡。雪蹄想像玉成杯。形分彩筆猶餘寵。贊進詞垣是別裁。可愛安生神妙手。曺韓未必擅奇才。</text>
<title>雲臺草堂雨中拈韵</title>,<text>居人傳說老松家。小塢深深曲徑斜。曾貯靑蒼階上石。且看紅白雨中花。庭前崖勢三分减。堂逈山光一半加。舊日遺基今日築。龍鱗爲是樹猶嘉。</text>
<title>三老友見過</title>,<text>猗歟三老友。素蓄綽有餘。八三如癯鶴。長身曳步徐。出詩甚戛戛。語奇乃始書。好古山野態。氣宇頗簡踈。多得古人學。一生窮五車。數里失意人。中心煩恨茹。蔀屋抱殘經。傴僂尙窮居。久要相知詳。世人莫如余。曾聞夫子訓。無友己不如。益者一猶難。况此三相於。投入芬華塲。酒食有餘儲。交遊少年輩。叫呼有奕樗。不足掛諸懷。此累久已除。孰知老友賢。共聯林下裾。充饑甘稠粥。佐飮足嘉蔬。得句時一詠。氣和而心舒。寓物以爲樂。林鳥與池魚。但恐時序邁。疾病乘胞虗。迨此身差健。日夕過吾廬。</text>
<title>贈好古子卧病</title>,<text>先生今白首。七旬未滿二。常艶筋力旺。登頓無顚躓。又復善食飮。牙齒决大胔。間者聞罹疾。余難究厥祟。導氣以保元。寡慾以養志。風寒與暑濕。似不能放肆。雖然年已老。漸就衰敗地。不病猶恐死。病來尤用意。近我呈告歸。閉戶惟耽睡。秋花日以發。寂無人客至。起視西山色。爽氣生空翠。故人久離羣。延貯馳懷思。服藥雖云苦。對症豈不利。亦知不遠復。耿耿未暫置。願言丹楓節。杖屨共一試。</text>
<title>呈八三翁李愼民</title>,<text>忽聞草虫語。秋思集燈前。以我早衰相。憐翁癃老年。淸凉同小井。朝暮接炊烟。一日如相阻。中心已惄然。</text>
<title>西湖泛舟</title>,<text>洋洋秋水碧如烟。高揭蓬牎坐渺然。興在西風孤棹上。盟深南浦白𩿨前。龍壇遺跡皇華詠。牛峀靈魂故老傳。醉過楊津不知遠。滄浪一曲挾飛仙。</text>
<title>甲申閏七月十五夜。西湖玩月。</title>,<text>白露蒼蒹水上頭。滿船明月不勝秋。千重雪色迷楊渡。一道金波接杏洲。畵裏江山今夜永。鏡中天地此身浮。老夫亦有西湖興。不讓當年赤壁遊。</text>
<title>水一樓。謹次楓臯相公壁上韵。</title>,<text>汀鷺沙鷗日與俱。閒蹤不復入塵衢。載書一舫今猶足。脫屣千鍾世亦無。道在滄洲忘歲月。志存漁釣送朝晡。秋來擬墾新田圃。更向原頭闢草蕪。</text>
<title>與西社諸賢。分日賭詩。非但消暑之妙法。亦是相長之一道。復留約於來春。而及其罷塲之日。齊會于舊柳槐精舍。與筵者十五人。</title>,<text>白戰千塲日不空。旗亭甲乙有餘風。才名久仰羣賢際。勝負終歸一笑中。軸似牛腰皆可讀。心如犀點亦相通。來春蓄銳宜俱發。誰復聲西更擊東。</text>
<title>春日與婿郞兒子共讀書</title>,<text>身在西軒亂帙中。佳郞𥠧子與相同。誰知白髮存齋老。恰似靑衿小學童。萬事都成前日妄。一篇宜着是秋工。朽材未足兼師道。愧作家翁與婦翁。</text>
<title>月下書感</title>,<text>虫聲月色滿西隣。秋思那堪靜夜新。吳下蓴羹非此日。淮南桂樹更何人。</text>
<title>秋日獨吟</title>,<text>露葉風柯漸摵蕭。閉門獨坐日無聊。初非凾丈推尊敬。疑是枯禪着寂寥。秋後容光衰似柳。老來世味苦於椒。消閒惟有吟詩癖。明月淸風每欲招。</text>
<title>西齋雨中</title>,<text>西齋寂寂雨聲遅。正是幽人睡起時。坡老似知今日意。空階餘滴有遺詩。</text>
<title>甲申九月二十三日。偕八三翁，好古，數里。向佛巖道上呼韵。</title>,<text>野草晨霜冷未朝。入林行色極蕭蕭。谷寒時有人燒葉。沙凈秋無水到橋。峯面披雲看似近。石頭開路去猶遙。斜陽始到鍾鳴處。百折長溪幾問樵。</text>
<title>佛巖寺</title>,<text>維楊左界此名山。卜地何人住錫閒。一道泉聲雙樹外。万年雲氣二陵間。樓高大筆開新額。溪凈遺碑照舊顔。更有仙菴孤絶處。明朝蘿壁擬同攀。</text>
<title>寺夜</title>,<text>智公遺址已千年。東室西寮古澗前。仙寢供蔬僧手凈。王家延籙佛心懸。霜深洞乕寒應伏。磬歇潭龍寂不眠。蓮社邇來修妙契。幾多行卷和詩篇。</text>
<title>石泉菴朝起大霧忽捲</title>,<text>鳥道崎嶇抵梵宮。此身忽訝入靑空。片時掃盡千重霧。驀地吹來万里風。物理當推明暗際。化權都付捲舒中。佛巖恰似衡山日。誰是韓公正直通。</text>
<title>夜宿石泉菴</title>,<text>塵緣法偈兩相忘。一味冥然獨自長。犖确倘無行冒險。淸安那得坐看香。周遊物表從人笑。着意山間任我狂。惟有孤僧來進燭。千峯夕氣散蒼蒼。</text>
<title>菴中又賦</title>,<text>百歲難忘此一遊。東南開豁小樓頭。曉雲紅吐高峯日。夜雪寒生絶壑秋。野入蘆原蒼茫逈。江從斗尾折旋流。星壇爲報山靈道。坐我丹崖十日留。</text>
<title>鶴到菴</title>,<text>山石纍纍鐵色靑。懸崖絶壑卽堦庭。前江水濶秋迎月。中谷壇深夜祭星。古窟仙香凝佛坐。迴廊淸磬警人聽。更看風動孤松影。髣髴當年鶴舞形。</text>
<title>梅下曉坐</title>,<text>曉開梅閤問平安。玉潤氷淸共一團。素萼倒垂皆有態。綠梢斜出忽無端。世間得地元非易。天下爲花揔是難。相對情懷徒脉脉。依然喚作細君看。</text>
<title>隣友月夜見訪</title>,<text>老人苦少睡。幽期在永夜。所貴展良晤。勝地擇不暇。衝彼陌上泥。枉玆巷西舍。叩門來何暮。倒屣出以迓。共步明月下。霜寒匪所怕。幸値素梅發。兼得綠酒瀉。天公憐我輩。一夕故見借。</text>
<title>楸廬新元書感</title>,<text>故山歲初改。孺慕倍今辰。天地孤哀子。風塵潦倒人。溪流無日夜。樹老閱冬春。回看三峯色。依然又復新。</text>
<title>元宵留西隣老友小飮</title>,<text>北城餘雨夕晴時。月出東山亦不遅。可愛天公能會事。故敎吾輩共爲期。初筵七袠俱無恙。元夕三年每有詩。佳節吟哦堪自樂。市橋不遣外人知。</text>
<title>次韵好古翁見寄</title>,<text>折襪都無一線長。人間虗度五旬強。年來爲有中焦痞。祿米消融壓酒囊。</text>
<title>寧野學士。西湖月夜。雪馬爲戱。有詩投示。謹次元韵。</title>,<text>雪馬西湖上。飄然坐可憑。羽飛凌遠浦。雷殷碾層氷。車訝奇肱疾。槎疑博望乘。更看新月出。行浥鏡光澄。</text>
<title>奉呈寧野學士乞和</title>,<text>三載屛居意若愚。誰知吾道在西湖。一身飄渺凌宵鶴。半世浮沉拍浪鳧。雨細風斜志和詠。水平山遠郭煕圖。他年儻遂休官計。欲卜東家寄此軀。</text>
<title>好古翁先以小詩起余。余旣和韵。又作此詩。謹寓酬答之義。</title>,<text>巷深九曲與山通。弊席殘經坐卧中。永日參來安穩想。多年透得煉修工。每因夕哺憐烏子。休向朝飛羡雉䧺。爲詠飯囊詩一首。七旬康旺熟如翁。</text>
<title>呈八三翁庸前韵</title>,<text>比隣水火與相通。交契偏深急難中。有往必來應古禮。無吟不和亦新工。里鄕序齒今三老。關嶺乘障昔一䧺。瘦貌長身常慣熟。𥠧兒能認巷西翁。</text>
<title>讀東坡詩。次經山詩韵。領府事鄭公元容</title>,<text>先生眞不死。歲月空自去。開卷時三復。怳然披雲霧。譬如千頃水。浩蕩不可渡。又如一片雲。變幻無朝暮。我欲往從之。道路難容屨。秦黃不足數。至今推獨步。誰窺府庫美。千古空指顧。惟有穎濱弟。後先眉山路。</text>
<title>是日戱墨作此詩</title>,<text>靑劚象山石。玄擣首陽煤。尺楮白綿滑。寸管黃毛裁。雖云非珍品。亦足爲吾材。自從交此友。書中好懷開。助我揮灑勢。烟雲互縈回。發我遒勁氣。秋山爭崔嵬。歲暮何辛勤。玉成此不才。絲竹吾不取。博奕吾所哀。惟有此間樂。到老猶不催。四友添我一。五一久徘徊。譬諸歐陽樂。短長孰是哉。直欲同生死。不啻白也盃。吾兒軆父意。能殉故山隈。</text>
<title>寄西隣友人</title>,<text>我似蒹葭品甚微。倚於玉樹借光輝。見人四世嗟今老。經事千塲悟昨非。奧坐空成終日嘯。躬耕爭似趁春歸。忽聽屋角嚶嚶鳥。爲寫幽懷此一揮。</text>
<title>春日過柳槐書舍</title>,<text>主人高卧草堂閒。酒氣茶香几案間。午鳥嚶嚶爭抵樹。春雲薄薄不遮山。爲探芳信携筇至。翻作淸緣得句還。早晩園花開爛熳。淸明時節擬同攀。</text>
<title>書勉兒子及婿郞</title>,<text>𥠧子與佳郞。牎下共讀書。聞此聲琅琅。滿心歡有餘。緬昔我未冠。與弟聯靑裾。對床弄咿唔。遍愛春日舒。顧今老無能。霜髮紛盈梳。深知汝輩事。似我少年初。歲月如奔輪。忽忽不肯徐。倘或失今時。徒作後日歔。勿以我言耄。服膺而永譽。</text>
<title>內閣二十詠 幷小序</title>,<text>內閣有恩賜者十四。卽特鍾，特磬，琴瑟，投壺，八環杯，畫盤，玉盒，革帿，衣桁，鬉拂，書案，硯匣，竹筆架是也。有承命新製者六。卽牙牌，書籍牌，金牌，玉燈，測雨器，銅字是也。牙牌則藏於大內。而外此十九種皆閣中寶藏。俾掌者守之謹。且各賦一詩。以備他日秘府故事。特鍾中朝儀物幸今存。猶頌皇明永樂恩。滿院餘音偏和磬。簴頭鳥獸亦飛奔。特磬唐城美玉黯然靑。畵簴前頭勾折形。每與瑟鏞交奏日。重看百獸舞中庭。琴斲成三尺鳳鳴枝。鴈足龍唇品亦奇。一曲南風絃欲語。近臣先和聖人詩。瑟卄四鵾絃世所稀。及聞雅樂尙依依。如今恐被塵埃汚。藏在東樓錦作衣。投壺兩馬交馳一道連。投時爭後不爭前。簾深晝寂丁東響。驚破花間老鶴眠。八環盃八箇銀環一㨾裁。黃封幾到手中開。應知西液霑恩日。翻作南山祝聖盃。畫盤殷紅髹漆帶恩光。出自當年御府藏。每値退朝消暑日。紅櫻交錯綠瓜香。玉盒黃玉盈盈表裏淸。人工純樸若天成。仙樓編校硏朱日。觸手琤然每有情。革帿張帿西苑干風恬。文事餘閒武事兼。飮觶成酣還揖讓。始知君子所爭廉。衣桁竪直衡圓數尺高。洞房長得近仙曹。龍樓夜對催承召。急向前頭覔錦袍。鬉拂閣童徐拂畵欄頭。逐盡蒼蠅夏亦秋。曾是先王恩賜物。勝於王謝舊風流。書案畵圖一面爛花紋。低仰隨機亦可欣。供得秘書知幾歲。西垣端合策奇勳。硯匣瑤花雕繪是珍材。御座天香尙帶來。時有黃麻頻代草。偏從靑玉案邊開。竹筆架此君與物却無爭。毛穎先生最有情。微品猶餘仙分在。自天降處亦奎𤅀。牙牌紅纓黃匣軆裁殊。御押恩榮曠古無。一道花甎雙檜路。閣臣前導吏衣朱。書籍牌方圓曾是軆乾坤。玉潔初無一點痕。錄進冊名經乙覽。領籤捧出石渠門。金牌閣隷星巾半臂衣。金牌古篆耀光輝。大君儀物殊恩重。玉筍班前喝導歸。玉燈兩行雙對畵樑間。夜夜長看壁月寒。莫遣藜頭空爇火。淸光分照六仙官。測雨器一尺銅壺竹節靑。老槐陰畔植中庭。欲知聖主欽天意。看取詞臣勒石銘。銅字衛家妙筆範成餘。字典遺編繼鑄初。子母相生三十万。板堂搨得古今書。</text>
<title>烈女朴氏詩 幷小序</title>,<text>朴氏高家婦也。喪夫之日。蒙被至三月不櫛。人憐而問之則輒不答也。高之先各其穴。朴鬻其粧奩。三朔之間。舅姑之骨。咸萃於其夫墳之左。以其餘貨托其戚曰。後當有用處。及卒哭。始浴而新其服。且盛爲之祭。祭訖胙其親戚。越厥明。伏劒而死。其戚之受貨者。斂而與其夫合葬。時年二十餘云。三從俱絶此生休。處事雍容得自由。設有恩㫌無地著。萬人傳說卽烏頭。素貧無家。且無嗣續。無處㫌閭云。</text>
<title>簡隣翁</title>,<text>老去遊爲好。花時尤可惜。花開無十日。倐若驥過隙。所以曠達士。秉燭桃李夕。今春未能賞。動以一年隔。未知明年健。衰病日以迫。勿論風與雨。翁能出扶杖。我當從之遊。準備酒錢百。</text>
<title>贈孔祖聖 幷小序</title>,<text>正廟朝壬子八月二十七日。以孔聖誕辰之舊甲。有後裔錄用之詢。問入侍諸臣。奏對不一。遂寢焉。然有可以仰認尊聖之盛念。爲孔裔者其欽仰感祝。當復如何哉。平壤人孔祖聖從其族人胤恒。得伊日筵話。寶藏有年矣。一日遂慨然以爲以此謄本。傳之久遠未可知也。於是旣刻且印。遍藏於鄕校。仍褁足上京。以印本自內閣上徹。及其歸也。求詩於余。遂書此以送之。感激當時錄恤恩。傾家剞劂頌王言。二千餘年追先祖。七十三世見後孫。勤致靑編藏校宇。泣擎黃帕獻君門。絲毫詎爲求名利。白首誠心道所存。</text>
<title>謹次寧野學士寄示</title>,<text>小樓寄在水西涯。坐挹長汀十里沙。午日麴塵應柳樹。春風錦浪是桃花。心淸似學神仙術。地靜曾無里俗哇。消遣餘年知底物。一江魚鳥足堪誇。</text>
<title>贈睡軒金泰郁</title>,<text>茅屋雖小可容身。復有園花滿眼新。索栗𥠧孫能解語。挾書佳子已成人。睡蛇去後眠常穩。香蟻浮時醉更頻。惟是春來堪歎處。筒空無計供詩賓。</text>
<title>奉呈好古翁要和。次東坡詩韻。</title>,<text>後人尙雕餙。古詩皆變滅。沉思抽肝腎。苦吟費口舌。旣成將何用。宜付一笑噎。猶可見邪正。此理固不缺。恠我酷嗜之。欲覔心輒熱。有時獲一句。愛之若玉玦。童孺至白紛。沉淫不知節。或値閒暇作。亦爲煩恨雪。常愧瓦礫陋。難作貞珉潔。至今墮迷塗。尙未悟眞訣。羡君有古意。品格老愈絶。飽諳此中味。餘瀝可分啜。</text>
<title>西齋</title>,<text>獨卧西齋上。淸風入戶來。無端數點雨。底事一聲雷。凝碧梧桐小。斑紅石竹開。此間有眞趣。起坐索深杯。</text>
<title>漫詠</title>,<text>一庭花卉藹成林。淡淡新香翳翳陰。鶯睡方濃安穩夢。禽言相和悅怡心。閒來繞屋行常遍。倦極移床坐更深。時有淸風消赤熱。此間正合着吾吟。</text>
<title>佛巖値雨</title>,<text>風吹急雨倒山來。百道飛泉匹練開。瑟筑爭鳴巖底窟。珠璣交落水頭杯。坐如聚鹿依崖艸。浴似游魚撥澗苔。直欲騎鯨浮海去。洞中仙子不須催。</text>
<title>無題</title>,<text>學海迷茫手未探。詞源囁嚅口如含。餘波綺麗猶難及。大旨風騷詎可參。觀以隋唐分作二。驗於漢魏變爲三。當時藉得韓公力。一洗乖訛孰不甘。</text>
<title>奉呈寧野學士晬辰</title>,<text>櫻笋嘉辰正可喜。桑蓬吉日又重廻。恨無賢婦齊眉案。幸有阿郞祝手盃。南極畫圖宜壽考。西湖烟月好歸來。更聞老弟身俱健。儘是人間一樂哉。</text>
<title>夜聞簷零床床。喜而不能寐。朝起作此。走寄好古翁要和。</title>,<text>卧聞中夜雨。欣然欲起舞。朝來隣人語。水到橋西塢。猶可移晩秧。亦足灌旱圃。嶽靈與江神。眷顧攸降祜。四郊可占豊。農謳被村豎。我作志喜詩。慇懃寫心肚。吾黨和我者。每煩一好古。</text>
<title>午過兼山書屋</title>,<text>午過兼山宅。挽我勸我酒。再拜起而受。停杯爲良久。豈意甘露液。落此賤子手。感激在飽德。不是爲悅口。依然投轄日。閉閤防客走。微醉不能去。南山在戶牖。回望靑欝欝。指爲主人壽。</text>
<title>贈龍門山鄭得鵬</title>,<text>龍門今逸士。谷口舊遺賢。弄筆尋常日。有書廦到老不倦 讀書三十年。農家推妙訣。山寺問眞禪。默數平生事。都輸世外緣。</text>
<title>午憇重興川上</title>,<text>三角山光滿眼新。淸風颯颯又吹巾。遐心恰似歸來日。倦步偏如癃老人。溪樹牽情途路熟。村童識面往還頻。最憐沙水明如鏡。照我衰容替寫眞。</text>
<title>楸下栢實告熟</title>,<text>曾考守墓日。西麓手種栢。欝然十餘株。今焉已百尺。參差成羅列。儼若仲與伯。自從栽培後。歲月幾滿百。前年始摘實。先墓薦秋夕。今年又摘實。顆顆凝新碧。當待節日至。奠獻神應格。莫道一艸木。依然餘手澤。寄語爲後者。愛護如拱璧。歲歲薦新味。從此垂無斁。</text>
<title>雨後月夜。奉懷寧野學士。明朝呈上。</title>,<text>月出東山有所思。我公宛在水之湄。一船書畵知何處。千里蓴鱸屬此時。將欲退休追後武。可能假借許前期。蒼蒹白露情何限。坐到墻西桂影移。</text>
<title>繡枕 幷小序</title>,<text>繡枕。卽我先王恩賜者。而寶藏爲三十餘年矣。顧今漸衰。餘年甚短。始出而用之。惶懼旣切。感悵交集。作此詩以識之。恩頒繡枕爛金絲。篋笥珍藏歲幾移。欲御生前心始懼。將開緘內淚先滋。席床光動從誰說。鬢髮香霑獨自知。夜久空成帝鄕夢。白雲何處跪陳辭。</text>
<title>題林鳳顯詩軸歌</title>,<text>故人之兒視吾兒。鳳兮鳳兮何奇姿。自幼及冠雖親熟。外面麁跡徒能知。死後始見一玉軸。嗟乎此兒果若斯。古篆淡畫特餘事。六十四卦皆有詩。讀易未知幾歲月。自我心得不待師。慧眼神手誰能測。句句微妙字字宜。萬事怳惚動且變。衆理森羅偶而奇。康伯穎達儻復起。見此應歎不同時。若使老鍊能卒業。豈止短篇與單辭。其進浩浩不能量。天根月窟亦可期。滔滔一世無知者。空留此軸將何爲。哀哉不幸何早世。西齋秋雨有所思。我爲斯文三歎息。不暇悲我故人私。</text>
<title>雨中</title>,<text>竹雨時成滴。川雲復作陰。烟霏隨筆意。菊影照詩心。習懶卧仍穩。厭煩居更深。與兒惟作伴。空自弄長吟。</text>
<title>團扇</title>,<text>氷紈團潔玉輪形。坐致淸風勝御泠。素手初携斑竹細。丹唇半掩畫山靑。雕鎪鸞鳳交相逐。揮拂蚊蠅去不停。賴爾吹凉消暑力。煩襟睡思一時醒。</text>
<title>櫻桃</title>,<text>萬顆盈籠憶少陵。先於麥熟薦盤登。漢家仙種來殊域。唐殿恩頒及伐氷。酸味甘津專美久。明眸益氣奏功能。楊梅盧橘何須說。最愛珠林玉露凝。</text>
<title>秋日偶吟</title>,<text>細思人世上。何日可伸眉。夏有蚊蠅苦。秋多蟋蟀悲。人心偏易感。物性各隨時。嗟我餘生計。無知是上知。</text>
<title>酒禁後三日。次花林餞酒詩韻。</title>,<text>從此麴生不復過。那煩滌器短裙婆。百年生死惟吾在。千日情懷奈爾何。月中忍對黃花發。竹裏空聞細雨多。可笑西齋淸夜夢。幾回浮拍酒船波。</text>
<title>過三池洞</title>,<text>今歲已過半。林間把臂初。憂愁經夏苦。鬢髮入秋踈。溪菊行相嗅。巖楓走欲書。不須憚登頓。藜杖供衰余。</text>
<title>午憇欣涓舘</title>,<text>地似桃源幾疊深。重來猶不辨雲林。那知烟火開人境。且喜泉聲滿客襟。楮畒秋晴初結顆。栗園日午散成陰。忽思秉燭花間夕。怡悵空山一古今。</text>
<title>西郊道中遇苟菴崔參奉 璜。旋卽相別。悵甚作此詩。</title>,<text>一馬二僮歸路遅。橋頭邂逅不曾期。諦看愕爾方知子。錯料幾乎不辨誰。飯顆嘲詩追往昔。鹿門上塚適今時。行塵漸遠靑山隔。獨立溪邊有所思。</text>
<title>奉呈水一樓 二首</title>,<text>秋來程課問何如。黃卷靑燈樂有餘。恩頌先王育英際。志存童子授書初。力行久仰文章富。難進從知世俗疎。白首鯫生猶蔑學。至今多愧馬牛裾。吟顚雖白眼猶靑。江上風烟送暮齡。木以成癡收古雅。寧野公一號木癡 水惟可樂挹淸泠。塤箎已喜鳧從縣。詩禮偏憐鯉過庭。更有朝雲留不去。竹枝歌曲又堪聽。</text>
<title>秋夜獨坐。懷西隣諸賢。</title>,<text>甕頭無計醉陽春。閉戶年來阻比隣。雨裏靑篁秋氣槩。燈前黃菊夜精神。天寒歸鴈相呼侶。歲暮吟虫欲近人。水落看楓期不得。諸賢半是病衰身。</text>
<title>乙酉十月十八日。芸舘藏板閣成。作此詩以識之。</title>,<text>往歲棗梨曾蕫役。今年土木又趨工。賤忱未敢言衰病。愚質猶能管始終。地占珍藏如有待。天回文運竟無窮。八方頒印知從此。不讓鴻都刻石功。</text>
<title>楸廬偶作</title>,<text>短扉斜掩水流前。木落山空四寂然。三日索居無一事。饑來喫飯困來眠。</text>
<title>挽好古齋金洛瑞文初氏 二首</title>,<text>鄕隣交誼弟而兄。易簀猶能喚我名。潭山津峴相望近。可續今生未了情。自翁一去與誰期。獨立天寒歲暮時。忍對牎梅傾社酒。從今直欲廢吟詩。</text>
<title>奉謝徐副率饋團餠</title>,<text>畫盤團餠及寒門。雪片晶晶玉屑繁。肯說雙衫懷作汙。寧論十字裂成痕。來從遠邑知新味。分與全家飽舊恩。默坐細思何所答。一詩惟有寫情言。</text>
<title>小齋謾詠</title>,<text>坐馳千里不知休。水態山光若可搜。聊假身心相往復。更無故舊共賡酬。寓情偏有由中樂。寫意元非自外求。立幟奪袍吾不識。歲闌爲是作優遊。</text>
<title>丙戌正月初十日。拜好古齋金翁 洛瑞 墓 二首。</title>,<text>寂寞孤魂不復春。靑山惟向墓前新。枝頭欲掛延陵劒。誰識當年結社人。黃泉一入卽千春。空有墳前草色新。可惜山花溪柳日。從今奈作獨吟人。</text>
<title>丙戌上元書感。翼朝奉寄八三翁。</title>,<text>昨哭好古兄。塊然一塚耳。渺茫荒原上。蕭瑟殘雪裏。平生多少業。變滅一彈指。七旬非不壽。就死便若是。悵惘歸來路。朝淚夕未已。且况上元會。幾年相聯比。飮酒以爲樂。作詩且志喜。尙記元字韻。未忍披故紙。閉戶孤燈下。攲枕擁寒被。天公添我愁。夕雨猶不止。月黑非所惜。月明爲誰企。生死與聚散。亦是有常理。百念徒自苦。往來無終始。庭空如聞跫。乍卧旋復起。交遊有誰在。於翁可聞此。翁亦老白首。知應歎後死。聯詩吊陳跡。擬訴玉磬子。</text>
<title>閉戶</title>,<text>東風吹雪作春陰。曲几方床閉戶深。無酒可持羞右手。有書自讀悅中心。商量往事難追昨。收拾餘年恐失今。多謝幽禽知我靜。庭間亦不弄羣吟。</text>
<title>朝起</title>,<text>寒門寥寂日常關。車轍何曾有往還。春雪霏微纔到地。朝雲濛密欲遮山。孤飛屋角禽衣凈。雙立墻頭鵲語閒。片石叢篁猶悅目。此身疑是在林間。</text>
<title>憶麴生 二首</title>,<text>風流氣味兩難忘。席上猶留去後香。不盡藏中應避世。無何有際是爲鄕。當時頌德偏霑骨。經歲勞思幾渴膓。屈指淸緣知有續。歸期可趁麥登塲。愛君馨德若天成。契活多年托死生。禀以甘溫推物理。處於淸濁盡人情。幾回夜月愁陶令。獨立春風歎步兵。試問重逢何處是。蘭陵市上玉盃傾。</text>
<title>聽鷄</title>,<text>坐聽鷄喔喔。街鼓五更頭。初唱偏如警。餘音更若流。先天開闢始。後夜破除休。催曉爭相續。渾忘第幾籌。</text>
<title>讀檀園金弘道畵帖</title>,<text>筆意飄然不可攀。較看呂紀郭煕間。洗來一世塵埃氣。透得千秋造化關。石出眞堪穿犖确。溪流似可弄潺湲。摩挲未覺丹靑色。卧作淸遊半日閒。</text>
<title>寒食書感</title>,<text>方春雨露感懷多。坐送嘉辰更奈何。神道風來應肅肅。墓門山出亦峨峨。從先品物無豊儉。垂後儀文有講磨。是日惕然如不祭。白雲北望足悲歌。</text>
<title>次韻數里王步庚見寄</title>,<text>佳句方知妙有神。哇音俗態豈同塵。讀書自是君家事。結社寧非我輩人。籠絡雲烟臨紙日。分排花鳥弄毫春。一篇宛轉千金字。多謝情眞意亦眞。</text>
<title>西臺賞春</title>,<text>積翠西頭境轉幽。千家花柳坐來收。綺霞香霧凝三徑。綠雨紅風共一樓。石鼎煎茶添水活。金箋題墨和雲流。韶華不是多時住。直欲林間秉燭留。</text>
<title>午過松石園</title>,<text>山杏花開暖澗扉。松園物色尙依依。詩魂一去今何處。柳外東風獨詠歸。</text>
<title>愚愚堂次軸中韻</title>,<text>居不門扉四面通。山根呈露水源窮。心遊蕩蕩空空裏。身寄寥寥寂寂中。九死守貧知苦節。一生行義見淸風。可憐花下陽春曲。獨對東家白髮翁。洞庭卜宅玉溪。日與愚愚主人爲文酒會。</text>
<title>呈洞庭金啓遠</title>,<text>詩家妙訣已心通。及到成工反見窮。卓矣脫來聲律外。渾然流出性情中。非徒高韻驚頹俗。忽復悲歌作變風。今日詞壇誰執耳。玉溪先數美髥翁。洞庭髥長甚美</text>
<title>潭廬</title>,<text>身如春燕結新緣。來坐南牎意泰然。壠上雉鳴花滿地。山前牛齕艸連天。遅遅化國方中日。寂寂孤村太上年。物外優閒消不得。推枰時作據梧眠。</text>
<title>歸路</title>,<text>弊履枯筇出古扃。啼禽似是惜衰齡。坡山北望臨溪立。潭水西來隔𡬾聽。澗塢春風花點點。石田夜雨麥靑靑。今年又負歸來約。慙愧塵心老未醒。</text>
<title>送八三李翁 愼民 入金剛</title>,<text>皓髮靑瞳出世姿。隨身惟有一筇枝。直窮滄海追徐子。酷愛名山勝客兒。萬瀑洞中題石日。衆香城裏賞花時。已知獨抱烟霞志。不欲區區說別離。</text>
<title>流霞亭</title>,<text>屹此千尋岸。飄然一畫亭。縱眸凌浩渺。擧手挹空靑。柳影交層磴。蘭香逐近汀。舟人休促發。風檻喜同停。</text>
<title>舟發流霞前灘。載魚網至纛島。迫暮而還。庸前韻共賦。</title>,<text>蓬牎捲風幔。安穩似霞亭。鷗鷺一何白。水天都是靑。已過凡幾處。不覺此何汀。時復因魚網。扁帆故自停。</text>
<title>雨中偶題</title>,<text>幽人心無事。坐看牎前雨。微凉正可喜。亂點不暇數。階籜靑欲抽。庭萼紅半吐。對此一欣然。若在水之滸。何處無妙景。閒者能自取。援筆寫我意。汩汩詩滿肚。此味從誰說。但有風入戶。</text>
<title>西湖 二絶</title>,<text>今西湖似古西湖。眉目淸姸一幅圖。欲向此中成小隱。何妨喚我釣魚徒。都是靑蒼一望中。草烟滿地水浮空。南來千帆紛如雨。天借前江舶趠風。</text>
<title>月巖 在仁旺山中</title>,<text>一片月懸萬仞巖。素光斜照翠松杉。始知勝地元無上。更愛淸風亦自南。壇靜笙簫應不斷。山輝珠玉若相涵。坐攀仙桂渾忘返。疑是天香滿客衫。</text>
<title>月下夜坐</title>,<text>微響吹林風習習。淸光入戶月娟娟。天公餉我新凉味。故遣虫聲起曉眠。</text>
<title>秋日偶作</title>,<text>我傾我酒自爲歌。白髮西風可奈何。閉戶三旬無客到。邇來交契托黃花。</text>
<title>潭上月夜</title>,<text>水氣澄淸山月圓。洞中都是鏡中天。高林露下牛歸後。幽壑風生虎嘯邊。幻像觸眸秋有警。虗光照肺夜無眠。獨吟叢桂誰相和。咽咽惟聞石上泉。</text>
<title>潭廬老婢。爲朝粥供之。欣然飽啜。作此詩。</title>,<text>屋西收早稻。煮粥溢芳津。夜碓應精鑿。秋盤幸食新。猶餘三世業。不負一廛民。肉食何須說。充膓不是貧。</text>
<title>秋夜隣人饋栗</title>,<text>栽培雖我物。摘取卽渠勞。爇火偏宜煨。充囊不是饕。閒談偕老弟。餘顆擬兒曹。始覺山中味。欣然倚枕高。</text>
<title>寧野徐公錦伯赴任奉贐 三首</title>,<text>兩世西湖繼按藩。大家淸德照行軒。遺民尙說當時愛。列郡重霑此日恩。念切三農推聖化。憂分千里奉王言。明年儻問南來客。今昔治聲一軆論。城上寒雲結暮陰。更堪落葉灑離襟。南過花峀孤臣淚。東望松邱孝子心。何事變遷非感舊。此行報答在謀今。休言昔日沸流好。爭似錦江淸且深。雙轎如流兩馬騑。行塵瞻望歎相違。西風未附靑雲去。落日空歌白雪歸。野外暮烟寒冉冉。江頭秋草遠依依。歲闌非但離懷惡。更恐傳書鴈亦稀。</text>
<title>西巖寺</title>,<text>萬松靑欝欝。殘寺認西巖。石氣浮僧院。楓香滿客衫。水流源是一。峯出角爲三。誰識無言處。冥然道意參。</text>
<title>元曉菴</title>,<text>鳥道縈回鷲嶺尊。憑高疑是躡天根。孤雲落日臨滄海。疊嶂重關視劒門。三籟淸靈俱不盡。萬形空寂自無痕。欲窮遼濶將何力。却恨秋來老眼昏。</text>
<title>重興寺</title>,<text>朝暉秋更凈。臺殿影重重。兵氣通前澗。營儀儼上峯。住持供香積。揔攝卧雲松。聞說千年地。簷楹尙舊容。</text>
<title>輔國寺候月</title>,<text>禪扉候月不辭寒。却恨山高未早看。氣透溪西疑灑雪。形開峯外想懸盤。心如待鶴望雲遠。情似懷人坐夜闌。忽有明光通凈界。回頭笑指玉輪團。</text>
<title>夜坐</title>,<text>夜永難支燭一枝。寒房黑窣不分時。擁衾閉眼詩能誦。恰似西隣老瞽師。</text>
<title>詠梅</title>,<text>高潔非輕世。從來性所根。塵埃無一點。氷雪有餘痕。情多偏索笑。香動欲招魂。鄙吝都消盡。如遊叔度門。</text>
<title>自歎</title>,<text>硯池日弄墨波淸。五十年來作課程。書苑如今身失業。魔障何事眼羞明。已知庸質應虗死。安用衰軀但苦生。家有昔年恩賜筆。摩挲空復泣餘情。</text>
<title>謹和坦齋朴公梅花歌</title>,<text>猗歟履坦齋中梅花歌。歌成十疊興若何。十年裁培兩株樹。老楂脩榦爭嵯峨。氷爲其質玉爲性。出塵高標動人多。譬如寒士懷皎潔。亭亭獨立澗之阿。聯篇歌好梅亦好。郭西詩人日相過。山牎雪晴寒月照。共攀踈影弄淸哦。偏愛點綴素珠璣。不用掩遮靑紗羅。歲暮情懷寓於此。可以忘寢而蘇痾。徜徉其間日不足。常恨短景如奔梭。寫盡眞景無遺蘊。不論冷淡與溫和。林下知應契孤山。嶺頭庶可遇仙娥。我來入室香滿衣。銀葩瓊章兩摩挲。歸後想望不可及。梅花之歌自和復自歌。</text>
<title>挽徐副率 任輔○三首</title>,<text>白首龍鍾尙綠袍。金貂玉佩視鴻毛。出監西邑治聲大。入對東宮謂論高。除夕持綾偏感激。翼朝屬纊倍驚號。誰知一匹雲紋錦。格外殊恩死後遭。春邸內賜斂衣次雲紋大緞喚我文厨作舊儔。相逢情話不曾休。可忘畿舘題詩日。猶記芝亭負笈秋。史學千編抽正脉。筆家三昧及支流。音容從此無消息。春艸靑靑隔抱州。坐化歸全兩得宜。天慳遐壽若爲情。慟纏風𡬾持衰子。淚灑湖山按節兄。路隔泉臺悲後死。花開池舘憶平生。童時舊誼將何寓。手寫丹㫌送遠行。</text>
<title>題姜氏園亭</title>,<text>茅亭隱暎棗籬邊。始信區中別有天。人是武陵逃世日。地疑玄觀種桃年。閒情應結漁樵社。活計惟餘艸木緣。愧我潭西歸不得。白頭塵網尙牽連。</text>
<title>奉懷錦伯寧野徐公 俊輔</title>,<text>怊悵我懷誰與同。索居日日歎東風。鶯啼花落三春後。夜久燈殘一夢中。熊浦盟寒隨白鳥。鴒原淚灑怨孤鴻。新詩爲寄南來使。銅雀津頭望不窮。</text>
<title>金生羲齡惠紫葱</title>,<text>綠筍丹苞揔可宜。恠吾食性爾能知。今朝獨喫誠何忍。思切松園對飯時。松石園種葱。夏日午飯。拔根共喫。</text>
<title>追憶好古子</title>,<text>終天一訣九泉遙。舊恨新愁不可消。誰續當時玉溪社。空聞流水錦川橋。如今遺響園詩在。何處孤魂墓木蕭。此世已無朋友樂。殘書獨抱卧寥寥。</text>
<title>雨中</title>,<text>地偏門掩日。睡足雨來時。省事無裁札。隨緣有賦詩。兒癡問字數。僮倦煎茶遅。少霽吾何用。渾忘一步移。</text>
<title>雨後入水聲洞</title>,<text>百道淸泉不一流。未知何處是源頭。空中瑟筑交成響。分外氷霜別作秋。跂石若將飄渺渺。飮泓直欲拍浮浮。沉瓜煮茗俱難忘。又續當年雨裏遊。</text>
<title>丁亥閏五月望日。設長兒基福東床禮。邀同隣諸賢共飮。</title>,<text>東床修古禮。西舍敞新筵。詩就團欒地。酒闌歡喜天。香蘭經雨後。玉𡬾倚風前。更有孩兒在。成人又幾年。</text>
<title>淸幽菴石窟</title>,<text>崔嵬何太險。古窟截層峯。壁挽橫奔石。床因倒掛松。孤高千丈出。空洞十人容。更有雲相掩。誰能躡我蹤。</text>
<title>聽蟬</title>,<text>嘈嘈嘒嘒弄新晴。許爾千秋獨善鳴。碧樹忽高收急響。微風不斷送餘聲。冠緌有美超羣品。口腹無求得一淸。自是苦吟緣素性。幾人空作感秋情。</text>
<title>觀漲</title>,<text>西湖十日雨相關。駭浪奔濤勢莫攀。浮出層空應浴日。蹙來平陸忽懷山。舟沉帆落田疇上。龍吼魚遊巷陌間。安得講求治水術。盡回百谷作東還。</text>
<title>庭際種黍數百本。翳然可喜。作此詩。</title>,<text>葳蕤出簷葉。欝密繞籬根。露重垂垂碧。風來颯颯喧。供吟眞可喜。爲粥不須論。誰識街西宅。翻成野外村。</text>
<title>次朴友希淵寄示韻</title>,<text>風自東南來。吹雨入前塘。三庚掃餘熱。一槩生晩凉。已無撲面蚊。忽有盈耳螿。可以持燈火。稍近讀書床。吾黨素心人。不捨先已藏。辛勤行孝悌。餘力爲文章。興到每能吟。酒來獨自觴。投我一篇詩。語工而意長。先之寫時物。繼以懷兢惶。緬昔爾甚貧。朝不慮夕粮。靑草生漏屋。蒼蘚生頹墻。當時過其門。見者孰不傷。今爾稍豊亨。戰兢日不遑。雨坐念昔艱。頭白尙不忘。不啻左右銘。或恐子孫荒。聯襟討古今。綺語出凡常。爾進亦我長。於道願加詳。</text>
<title>暴雨</title>,<text>暴雨無朝暮。乍歇忽復霔。每疑崩屋瓦。更恐摧庭樹。急沫打牎欞。使人生驚懼。城闉尙如此。濱江不待諭。况聞三道啓。渰沒以百數。聖旨爲惻怛。十行馳驛路。生者蒙新接。死者蠲舊布。恩言曠千古。贊頌不覺屢。吾生亦何幸。內府霑異數。有薪尙可炊。有米尙可哺。垣屋無壞漏。潦水免顚仆。日夕對妻孥。嬉笑以相互。譬諸遠方人。霄壤綽有裕。作詩示兒輩。逸豫毋必固。相與持戰兢。庶可保遅暮。</text>
<title>雨中憶數里王步庚</title>,<text>若非君在座。不足設詩遊。豈意參商日。仍逢蟋蟀秋。朽衰常少樂。阻濶倍多憂。悄悄思何極。西風雨滿樓。</text>
<title>蟋蟀</title>,<text>蟋蟀一微物。緣何鳴復鳴。吾知非爾語。天地之秋聲。化翁順秋候。有物各遂情。散以淸泠氣。峯巒爲崢嶸。發以寒淡色。時菊綴芳英。商聲以振之。此虫稟其生。因性而假音。豈或失其平。春候旣和暖。夏時且繁榮。奚獨秋惟俟。似是煩恨縈。凄切自初昏。支離過五更。燈前伴我吟。不猒兩耳盈。夜久無人和。惟爾如互賡。彼吟天所使。我詩爲誰成。不如一箇虫。歎息心煢煢。出戶視天宇。縱橫河漢明。</text>
<title>奉懷寧野徐公 時帶錦伯</title>,<text>心懸雙𡬾路悠悠。月暗蟲鳴此夜愁。積雨無書仍經夏。西風有夢又逢秋。天涯隻影悲孤雁。江上寒盟負白鷗。爭似卧牛山下屋。滿園杞菊弄淸幽。</text>
<title>賀劉翁漢謙回甲</title>,<text>年壽七八十。尙矣豈易論。生而躋六旬。爲老亦云尊。翁今値回甲。際玆中秋暄。是日眞可喜。賀之先造門。每仰耿介性。兀然道意存。急流早勇退。所受有淵源。閉門窮巷中。朝不慮夕飡。晩來稍豊衍。斗祿及長昆。衆子與嬌女。羣姪及穉孫。繽紛來共集。蹈舞爭相喧。新鮮進衣裳。馨香捧盃樽。使翁未能壽。豈能享厚餐。始知壽爲貴。福善晩乃繁。回望南山色。蒼翠滿前園。指此以爲壽。重複不知煩。</text>
<title>志慶詩 幷小序</title>,<text>丁亥七月十八日。卽我元孫宮誕降之年若月日也。環海東含生之倫。孰不蹈舞歡忭。而至於賤臣則役於內閣四十年。三値莫大之慶禮。區區寸忱。尤有倍於他人。謹作志慶詩一篇。恭寓南山北斗之祝云爾。猗歟天意篤。默佑我東方。彌月元孫降。靈春寶籙長。喤喤承載弄。嶷嶷仰斯皇。値亥年爲吉。奏申辰亦良。三淸電繞彩。雙闕虹流光。有喜供文母。無憂奉聖王。怡愉瞻玉邸。保定愛靑陽。太液嘉魚躍。銅龍舞鶴翔。本支延百世。磐泰湊千祥。請祝扶鳩杖。承安集鳳裳。謳歌連道路。鼓樂溢村坊。太廟告由謹。儀曹涓吉忙。呼嵩庭左右。宣旨殿中央。盛事輝今古。王言代闡揚。施恩先內院。進秩及諸郞。蠲典四方遍。赦文千里洋。封箋文曉進。宣飯趁朝香。衰賤猶爲役。須臾少不僵。庚年曾幸及。己歲更能詳。又復逢今日。雙擎萬壽觴。</text>
<title>天顔有喜近臣知</title>,<text>九重春晝漏遅遅。鷄舌香淸進對時。漢殿風雲瞻日表。唐家天地屬龍姿。若非雨暘呈豊穰。卽是邦家際雍煕。喜溢重瞳開舜眼。光生八彩展堯眉。深嚴地接金鑾侍。咫尺天臨玉階儀。內䆠何曾容左右。外人不敢測毫絲。幸承聖意偏和樂。倍覺臣心亦悅怡。鎖院初看晨月在。登筵漸到午陰移。如聞上苑淸平樂。欲和南薰解慍詩。自是儀容皆觀感。邇班何幸最先知。</text>
<title>秋夜西隣諸老友見訪</title>,<text>歲闌詩思集寒燈。黃菊花前小几憑。自是塵寰多幻相。誰知吾黨有眞朋。鴈橫數點秋聲逈。月出三更夜色澄。可歎潭西歸去計。至今白首愧無能。</text>
<title>奉呈楓臯相公梅閤下 永安府院君金公祖淳</title>,<text>新梅擎進竹西園。爲是寒香供酒樽。不有經霜懷素節。那能得地託芳根。三更月照珠輝冷。一氣春生玉性溫。從此雪窓高枕夜。知應淸夢伴氷魂。</text>
<title>秋山店</title>,<text>首路秋山店。晨烟冷欲收。鴉翻黃葉𡬾。雉下白沙疇。湖海空餘想。風塵不自謀。從玆千里始。雲水共悠悠。</text>
<title>遅遅㙜</title>,<text>想像當年翠華遅。如今草木似能知。行人莫向臺前望。水咽山哀有短碑。</text>
<title>大皇橋</title>,<text>帝鄕深處白雲遙。歧路徘徊落木蕭。天上已無仙馭日。人間空有大皇橋。身經浩劫惟雙淚。事去當年卽一朝。隔水馬鳴將欲發。禿城山色暮迢迢。</text>
<title>素沙坪</title>,<text>山盡野開一局全。荒蒿衰艸杳連天。散成村落無南北。晝作田疇到萬千。地經兵塵遺鏃出。天慳佛域古碑傳。擧鞭多謝居民意。十月橋梁已跨川。</text>
<title>奉呈錦伯徐公 俊輔</title>,<text>荒郊棲屑幾經春。湖臬金章簡拔新。丙枕分憂今刺史。庚年餘慟舊詞臣。繁華地似淸閒地。裘帶人如布素人。三日溯洄渾忘返。蒼蒹白露錦江濱。</text>
<title>旅舍曉雨</title>,<text>旅舍孤燈坐雨聲。晨驂未發若爲情。寒鷄不識征人恨。似促行裝鳴復鳴。</text>
<title>憶兒子</title>,<text>未知兩兒子。已訖幾編工。渺渺湖山外。懸懸夢寐中。每期雙鳳秀。或恐一豬同。文義歸當試。誰先悅乃翁。</text>
<title>楚山曉發</title>,<text>風衫霜襪冷魂驚。歷聽村鷄幾處聲。莫作世間千里客。生殘白髮更無生。</text>
<title>荗林修竹軒席上口號</title>,<text>出宰荗松縣。曾從講院來。綽餘遊刃地。暫屈運斤才。村里無牛佩。公庭有鶴廻。南星知不遠。應照草堂隈。草堂卽使君之大人公所居</text>
<title>海域</title>,<text>海域紆回驛路長。蕭蕭鞭影度斜陽。地荒山帶寒灰色。天霽雲披薄絮光。箭取霜篁緣畒直。油成冬栢出槽香。居人好作新醪會。應笑門前遠客忙。</text>
<title>加里驛村。夜聞織機聲有作。</title>,<text>織機鳴軋軋。燈火冷輝輝。入夜心常苦。終年力不微。手中雖斷疋。身上未完衣。可笑吾家婦。安居擁暖幃。</text>
<title>綿城</title>,<text>綿州物色苦紛紛。都作千愁無一欣。浴鴨浮來堤下水。哀鴻叫入海邊雲。野城渺渺寒烟積。山竹森森急雨聞。南國滯留歸不得。子長非獨昔云云。</text>
<title>冬雨歎</title>,<text>綿城十月苦多雨。白霧黑雲相呑吐。聞說此地濱於海。海氣直通西南滸。且况忽灑忽復霔。黃壤融融如解土。城南城北泥三尺。旅客行商皆沒股。今我滯留寒館中。天陰地濕風號怒。堪笑此身如避世。五日深深常閉戶。傍有僕夫坐垂頭。更無佳客來揮塵。簷溜一滴一恨生。此滴此恨不暇數。堗冷薪濕難度夜。屋邃牎暗不分午。欲睡有魔醉無味。兀然癡坐若無睹。忽憶蓬山歸來路。蟾江急雨滯驛宇。天公借我長風便。扁舟疾下掀如舞。順流一日三百里。漢江西頭繫舟艣。胡爲今冬海南陬。冷廬久客反如主。北望漢陽無歸路。水深泥滑多斥鹵。願如韓公衡山日。天雲捲盡開心肚。誰道苦住勝樂行。我今一夕視千古。從此明朝快馬去。兩湖風月信手取。</text>
<title>綿城朝發</title>,<text>日出泥乾路已開。漢陽老客可歸哉。分排暮邑朝郵去。收拾千山萬水來。跡似磨驢還復踏。身非旅鴈欲先廻。南行從此知難再。匹馬長亭故不催。</text>
<title>咸平客舍。憶艮齋舊倅有作。前年來此。艮齋於梅下設酒聯吟。今來人梅俱不見。終夜悵甚。</title>,<text>人與梅花兩已亡。重來此地我懷長。楊州詩骨將何見。庾嶺仙姿不可忘。夜月官琴追穎水。前川名穎水 西風隣笛泣山陽。芳魂可配桐鄕享。應是雙名一軆香。</text>
<title>禪雲寺</title>,<text>丹樓翠殿欝相連。處處香烟浩渺邊。佛力能成眞壯麗。僧居先占好山川。千峯繞作生蓮界。一洞平開種楮田。儻未尋源徑歸去。此生何限負淸緣。</text>
<title>兜卛菴</title>,<text>兜卛菴開兜率天。一僧空寂坐參禪。滿庭颯颯千竿竹。亦作如來世外緣。</text>
<title>龍門菴</title>,<text>佛來龍去渺茫間。石棧天梯不可攀。更向西臺高處望。海中浮出七靑山。</text>
<title>興德道中</title>,<text>出寺餘懷策馬遅。風光歷覽亦云奇。浦村帆集沽魚日。野市天寒抱布時。亂噪林烏殊可惡。橫過海鶴若相期。今行粗解安心㳒。石室聞諸老大師。</text>
<title>歸信寺</title>,<text>重尋歸信寺。松𡬾盡龍鱗。歲若經千劫。身如寄一塵。寂無鳴磬宿。寒有採薪人。怊悵烟蘿外。靑山尙復新。</text>
<title>丁亥十一月初一日。當宁御製進書。特蒙加資。賤忱感祝。謹作此詩以識之。</title>,<text>雲漢新編進紫宸。自天除旨藹如春。已知勞尠成書日。豈意榮紆待罪身。公席華啣慙前輩。私門餘慶泣先親。聖恩未報臣全老。願結他生報果因。</text>
<title>冬日入北漢</title>,<text>鳥途衝雪入。寒氣襲人裾。霜旭羣峯肅。靈風萬竅噓。崖氷懸欲裂。谷靄凈無餘。北漢修詩史。冬遊特可書。</text>
<title>楸廬夜坐</title>,<text>驚罷風牎夢。曉鷄猶未鳴。坐癡雖處晦。心耿可觀明。念念無非慟。親親揔有情。一邱桑梓暖。安得遣餘生。</text>
<title>病眼</title>,<text>五官孰非重。兩眼最爲先。舊臘常沉久。新春更苦纏。深居如避地。冥坐似參禪。安得蠅頭字。看詳夜燭前。</text>
<title>病中又賦</title>,<text>支離一疾漸延春。將奈空花纈眼新。已負聦明男子氣。便成衰蟄老人身。詩書束閣違工課。藥艸盈囊喫苦辛。豈有微雲終翳月。天晴佇看出氷輪。</text>
<title>臨湍村舍。拜斗室相公。領議政沈公象奎</title>,<text>屋烏眞可愛。恩眷卄年間。泣玦竄窮。賜環歸故山。門無行馬設。廐有小驢閒。多謝艱危日。韶華保昔顔。</text>
<title>挽睡軒故人金泰郁</title>,<text>糲飯弊衣意晏然。迂踈自是得天全。一生興寄吟詩社。萬事情深拍酒舡。負手靑山行放哭。支頤白晝坐成眠。應知久猒塵埃苦。何處蓬壺作醉仙。</text>
<title>題玄齋匡山圖</title>,<text>吾謂先生今不死。此畵在世亦足矣。想像隨意下筆時。行於行處止於止。匡山一面千萬態。縱橫怳惚若無紙。連峯疊嶂深幾許。忽有老石突而起。丹崕欲絶壁如削。松杪瀉下銀瀑水。如聞風籟鳴四壁。更疑蒼翠生小几。左右應接如不暇。依然坐我匡山裏。三春閉戶吟病久。無以爲樂惟樂此。顧今珍愛似畵板。兒能持守如蘓氏。</text>
<title>寧野學士惠南窟恠石二株</title>,<text>一面淡黃一面靑。兩峯突兀喜雙停。産來南窟由天造。洗出西湖效地靈。根濕餘雲還似觸。虗激浪尙如聽。今朝受賜當爲禮。先拜床頭古恠形。</text>
<title>家居戱墨</title>,<text>紙如灑雪硯涵星。書課偏宜座右銘。九勢何能隨手運。蔡邕有九勢論 七條正合以心聽。衛夫人有七條妙法 意方濃處如無跡。畫漸佳時欲忘形。薄識少成吾不屑。何妨刻苦到衰齡。</text>
<title>題象山恠石。次東坡詩韻。己卯余以象山馳馬臺碑役。在本府三閱月。看役之暇。到百松亭溪邊。採此携歸。</title>,<text>床頭一恠石。十年守不去。如見象山色。猶帶松亭霧。此骨雖無脛。千里亦能渡。皺紋保天成。貞姿到歲暮。倍勝燕人寶。何論越王屨。當時不遇我。瓦礫投溪步。平生珍愛之。一日煩十顧。從此難爲石。肯踏欝林路。</text>
<title>拜睡軒金翁泰郁墓</title>,<text>原上孤墳艸自春。前村酒熟爲誰新。盖棺已了人間事。應笑吾生走俗塵。</text>
<title>板堂感舊 板堂在宣仁門內。卽鑄字藏弆之所。</title>,<text>板堂下鑰晝陰陰。庭𡬾居然已十尋。鼠嚙字槽文欲倒。蛛絲印札墨猶沉。盛時倐經七寒暑。劫運翻成一古今。慟哭秋風無限恨。不知何處訴孤忱。</text>
<title>賀寧野學士陞資</title>,<text>慶辰華誥及詞臣。卿列欣瞻瑞月新。運去漂流經禍劫。老來徐步踏陽春。感恩惟有雙行淚。報國應忘一介身。哀樂從今誰與共。孤鴻寄在水西津。</text>
<title>讀桃源記</title>,<text>一隔仙凡不可尋。種桃何處蔚成林。連峯漠漠看相似。流水悠悠去復深。此日穿雲迷遠目。當時出洞悔塵心。眞源從此無消息。遺恨千秋發苦吟。</text>
<title>詠老馬</title>,<text>兩耳低垂目未明。病多芻豆亦無情。長城幾飮三冬窟。冀野曾奔萬里程。價重當年猶買死。力衰此日孰憐生。偏懷舊主心應苦。獨倚北風時一鳴。</text>
<title>雨後入三溪洞</title>,<text>雨餘乘興獨來遊。郭外淸風喜小樓。山作四圍皆變態。水成三派各爭流。如今幽築開雙眼。從古名區在上頭。更向西臺奇絶處。綠樽直欲要丹邱。</text>
<title>月夜宿三溪樓</title>,<text>爲看明月過前橋。丹桂千年長幾條。影落金波魚出戱。光流瑤草鹿行驕。依然修斧開仙幞。忽若梯雲到碧霄。誰識鶴樓人去後。三溪詩酒不寥寥。</text>
<title>詠瀑</title>,<text>洞天飛沫晝常陰。疑是長虹飮澗深。萬片珠璣從絶壁。百年風雨在中林。灑來地有靑嵐濕。洗去崖無碧蘚侵。莫說衆流爭曲拆。能如直立發源心。</text>
<title>追遠齋拈韻 二首</title>,<text>上有山蟬噪。下有草虫鳴。更有前澗水。激石發淙琤。初來何喧聒。不覺兩耳驚。三日聽之慣。寂然若無聲。始知物自物。不足擾中情。海棠花滿發。灼灼斜日下。濁醪坐淸陰。欣然忘朱夏。隣人無少長。耘耔皆出野。孤歌無人和。長吟爲誰寫。忽聞樵笛聲。喜有騎牛者。</text>
<title>聽蟬 用朱夫子懷呂伯恭事</title>,<text>山中數日聽鳴蟬。未見斯人倍悵然。吾黨年深求道地。故園秋入索居天。神馳老柳嘈嘈裏。情寄斜陽嘒嘒邊。可愛高風攀不得。難將太極講遺篇。</text>
<title>七月十六日聞雷</title>,<text>起從何始但聞聲。不覺床頭失箸驚。白雨來時初轉野。黑雲飛處已過城。却疑洞府千巖裂。更恐人家萬瓦傾。轟轟忽焉歸寂寂。追思俄頃若前生。</text>
<title>醉箕洪學士 在喆 留飮七松亭月下</title>,<text>杯盤狼藉散中園。坐嘯行歌秋𡬾根。天近淸霜先有氣。溪虛流月自無痕。層崕斷壑殊明晦。宿鳥鳴泉遞寂喧。走上高臺能自力。誰知狂興老猶存。</text>
<title>秋夜獨吟</title>,<text>後閣沉沉已二更。床頭短燭照孤明。秋炊赤葉腰肢暖。夜宿黃花夢寐淸。有物未能觀有術。無才只可貴無名。邇來病眼書全廢。獨撫緗凾悵舊情。</text>
<title>挽而已广張翁 混○三首</title>,<text>平生貞疾不離身。破屋簞瓢又苦貧。可恠世間窮一字。天公何事賦斯人。花前月下詠詩長。熟視靑山喜欲狂。可愛滿囊皆錦繡。人間流出久應香。淚灑松園與古齋。惟餘小广晩相偕。如今又送黃泉去。獨倚詞壇奈此懷。</text>
<title>寄西隣</title>,<text>老與衰俱正自憐。世間那結好因緣。黃金不到淸寒地。白首惟聽造化天。授𥠧子書消永夜。守先人屋送殘年。西隣幸有同心友。說盡情懷寄一篇。</text>
<title>寄弇山玄在德</title>,<text>弇山出示蒼石面。自言先王恩賜硯。落在陋室三十年。雲根山骨尙輝炫。其性溫潤不拒墨。能令墨光生素絹。薄漸如紙品逾絶。鳳咮鵒眼非獨擅。追憶往事如春夢。眼前惟餘此一片。顧我亦蒙彤管賜。當時擎出掖西院。或恐禿盡不妄試。日日摩挲知幾遍。不以金錢以筆硯。聖念偏屬兩介賤。書中志在尺寸進。到諸白紛各不倦。欲經乙覽今無地。區區肯向俗人衒。相與握手共歎息。墨池不覺雙淚濺。世間閱歷不須說。潦倒徒作風蓬轉。臨池寓意或放意。烟霏霧結隨所便。目如不盲臂不折。苦哉此癖去莫變。君家陶泓我毛穎。餘年長誦聖人眷。</text>
<title>次韻贈僧永訓</title>,<text>弊衲蕭然歲已寒。雲遊千里有餘歡。詩情淸凈同流水。筆勢崢嶸壓翠巒。旁達地家心自得。直窮覺海意先寬。斷篇殘墨爭相惜。兼作懷師惠老看。</text>
<title>雪後過龍湖</title>,<text>層氷疊雪浩無邊。吹作寒威欲折綿。脚踏玉京樓十二。眼開銀海界三千。羣龍有蟄深深壑。一鳥無飛漠漠天。遙指孤舟誰獨釣。柳州詩語尙依然。</text>
<title>雪後賞月</title>,<text>雪色崢嶸月色開。中庭不覺久徘徊。氷輪影透蕭蕭竹。丹桂香交點點梅。滓穢一時都化盡。淸明五夜獨收來。鶴樓千載人相遠。誰與長吟共此盃。</text>
<title>奉賀花農徐郞 耆淳 登第</title>,<text>四世登龍已發祥。今朝擢科又增光。梨園仙樂從天下。桂𡬾名花特地香。爭賀鳳毛將繼述。更占鵬路亦悠長。白頭何幸吾無死。及見高門得意郞。</text>
<title>早渡西湖</title>,<text>燕飛鷗浴弄江春。更有汀花照眼新。初日升峯靑捲靄。東風吹水碧生鱗。桑林似指沙邊路。草色如隨上人。回看小航搖櫓去。欲從漁子共垂綸。</text>
<title>雨中拜碩齋尹公 行恁 墓</title>,<text>三十年間九經過。㳒華山色尙嵯峨。松深古道靈風起。花落荒原暮雨多。楸舍簡編猶剩馥。侺灘樵牧亦悲歌。忽聞蜀魄啼無盡。可奈枝頭怨血何。</text>
<title>東二樓前紅碧桃盛開。望之可愛。謹次閣臣賡進韻。</title>,<text>根托內園品是高。深紅淺碧兩株桃。鶯枝影覆烏絲帽。蝶蕊香侵綠錦袍。面帶淸輝凝細雪。頰成微暈醉仙醪。東樓春賞傳雙絶。留得賡歌和磬璈。</text>
<title>種蘭</title>,<text>我有芳蘭根。種之庭西隅。去年數叢生。𥠧葉綠正敷。今年秀而長。繞階互縈紆。漸看時雨滋。光風復相俱。羞與凡卉伍。幽獨若自娛。色香特其餘。高潔尤可吁。所以紉成佩。倍勝囊茱萸。雖有人客來。知者久已無。世間若論契。可許主人吾。</text>
<title>千里鏡</title>,<text>千里來眉睫。明光遠尙通。方諸形各異。靉靆類相同。中華推稀品。西洋極妙工。次抽尾漸殺。互續頭爲豊。植立疑簧管。橫來訝竹筒。琉璃凝疊碧。髹漆着微紅。指彼山河外。收玆咫尺中。對陳能覘敵。爲物可治戎。點沙呈歷歷。寸草現叢叢。水渚分牛馬。雲天數鴈鴻。層樓何足上。兩眼亦堪窮。析縷皆如意。分毫似發蒙。業障無礙隔。光景放虛空。思議誰創始。探求未克終。擅名超寶肆。不脛涉風篷。巧製驚輸子。神機奪化翁。炯於千柄燭。售以百金銅。奇寶應延久。傳看或恐怱。心能持洞濶。性不近朦朧。媸姸俱順應。感激反吾躬。</text>
<title>庭前竹筍新生。靑欝可喜。</title>,<text>纖纖一筍生。尖尖二筍出。猗猗漸成叢。靑靑數尺茁。有時問其安。不覺喜色溢。客冬太苦寒。枯葉極蕭瑟。意謂盡凍死。怊悵情若失。豈料黃梅雨。若是成欝密。始知勁根在。竟有回甦日。坐待拂雲榦。久抱凌霜質。當就淸陰下。婆娑弄詩筆。</text>
<title>靑藜杖 幷小序</title>,<text>余乙亥入金剛宿摩訶衍。時居僧栗峯大師癃老人也。不巾不襪。衣亦甚薄。翼朝贈絮衣一件。及歸贈我靑藜一枝以送之。久而不能忘云爾。昔我入金剛。栗師贈靑藜。持歸十數載。朝夕每相携。輕仍入手宜。高是與眉齊。多賴一枝力。幾踏百折溪。誰知愛憐根。盤結胸與臍。龍形視等閒。鶴膝可排擠。以産名嶽故。對之憶丹梯。松貌今在否。石室記舊題。每願衆香城。楓時又共躋。若曳此筇去。似喜故山蹊。</text>
<title>過津寬寺間經重修</title>,<text>舊址高樓出巋然。始知福地有新緣。名傳一國猶今日。劫閱三韓是幾年。水發仙源分石澗。山開凈界簇金蓮。世人供佛知何限。輦致金錢到萬千。</text>
<title>奉呈履坦齋朴公 綺壽</title>,<text>南陬被恩宥。歸卧故山中。杞菊仍成隱。蓬蒿獨忍窮。黃粱驚幻夢。白首作眞工。雲水遙相隔。無人寄寸衷。</text>
<title>詠墻東老桑</title>,<text>欝欝靑靑出十尋。一株分作兩家陰。老枝橫處頻留鵲。𥠧葉抽時幾飼蠶。坐愛淸風吹小戶。起看綠霧接遙岑。從知斤斧應無患。堂後墻前託地深。</text>
<title>贈鶴田</title>,<text>從古懷才一例貧。已知造物亦猜人。郭煕畵境追前訣。蔡邕書家現後身。無藝不工應作主。有名何補是爲賓。世間惟我偏相惜。俱是今生筆硯因。</text>
<title>種瓠</title>,<text>庭院無南北。種瓠躬自持。風翻靑蔽屋。露濕綠延籬。恰似田家色。依然野老爲。甞新吾不暇。卽事亦相宜。</text>
<title>題小塘畵帖</title>,<text>求諸吳李輩。子豈非其人。掃盡丹靑迹。摸來木石眞。妙從心上得。發自指端新。此㳒雖奇絶。嗟哉不救貧。</text>
<title>詠繡毬花</title>,<text>南産蘇杭界。東來六十年。品因殊域貴。名出衆香傳。惡曝偏遮景。宜霑數灌泉。坐看紅暎屋。華萼大於拳。</text>
<title>月下獨吟</title>,<text>高枕頹然首不冠。月光來照小欄干。竹梢韻細微風動。桐葉光流滴露團。目與心謀俱怳惚。形從影贈各淸寒。吾廬晴景今如許。亦作山樓水榭看。</text>
<title>宣禧墓典監直廬拈韻</title>,<text>龍岡鳳麓湊千枝。吉祚曾從此地知。仙珮如聞風動栢。寶粧似照月涵池。祠官持被宵猶警。守戶成村歲已遅。見說諱辰方在邇。蟬鳴嗚咽有餘悲。</text>
<title>靑翰李碩士 觀夏 將欲江行。貧甚無鞋。有詩示之。謹以新鞋送呈。仍次元韻。</title>,<text>聞說江行不可欙。此心恐負陸賢師。一緉輕安應稱足。去作花雲唱妙詞。</text>
<title>贈劉典監直廬 二首</title>,<text>飄然先我占淸安。一別高風再會難。身似歸田猶帶祿。居如入定强名官。行通桑梓秋情切。墳山在邇 望隔蓬萊夜夢寒。近日凉蟬啼不盡。那堪懷思苦多端。地僻門深避世同。隨身惟有一官僮。林間幽獨應生客。野外淹留是寓公。架貯杯盂僧活具。案披筆硯士餘風。未知臨水題詩日。能憶存齋舊酒翁。</text>
<title>西牎夜坐</title>,<text>西牎獨伴短燈檠。風動書帷睡思淸。露冷虫煩九秋語。月高鷄報五更聲。紅塵失計都乾沒。白社懷人半死生。欲學禪家安穩㳒。念根欝結似難成。</text>
<title>奉懷殷山洪使君 在喆</title>,<text>忽見秋風動。那堪遠別離。松追看月夜。楓憶入山時。關外驥千里。洛西禽一枝。參商多少恨。付與菊花知。</text>
<title>謝龍門山鄭友得鵬饋香蔬</title>,<text>百里褁山蔬。辛勤來餉之。故人不我忘。厚意良在玆。謂我常飫肉。故敎野味知。始知愛以德。嗟哉眞吾師。一籠數十把。芽葉綠猗猗。乍熟飯可包。爛烹羹亦宜。吳蓴非獨美。坊芹未必奇。臨盤旣飽喫。分味與羣兒。感激將何報。報以一首詩。</text>
<title>重陽邀諸老友共飮</title>,<text>白頭相與老。蘭契勝芳年。今日是嘉節。此遊非偶然。蠏肥桑落酒。鴈度菊花天。但願身俱健。來秋又小筵。</text>
<title>西坰曉發</title>,<text>淸曉輕裝出。如懷萬里情。秋風吹老柳。落月在西城。露濕衣裳重。沙乾步屧輕。村中多故舊。濁酒到相傾。</text>
<title>小憇臨湍浦村</title>,<text>十里江高峽又深。此行俱是得吾心。秋風波動魚龍窟。曉日霜淸鳥雀林。陶令巾車追逸興。張翰歸棹想餘音。應知赤壁秋光早。揚帆明朝擬一吟。</text>
<title>臯浪浦</title>,<text>一帶雲屛十里連。上流名勝古來傳。靈根直揷鯨濤底。淸影斜沉鷺渚邊。停棹渾忘移白日。題詩將欲掃靑烟。我携片石人休笑。爲想他時面目全。</text>
<title>題臨湍店舍壁上</title>,<text>店西常不閉柴扉。行旅迎來又送歸。辦以咄嗟仍進飯。工於引接每牽衣。夜魚波底騈頭聚。曉鳥林端接翅飛。分付小奚須汛掃。郭生高潔恐相違。</text>
<title>惠蔭峴</title>,<text>此去天寒不足愁。孤雲倦鳥共悠悠。黃花路轉秋山裏。碧𡬾風從古峴頭。聯袪村郵行漸遠。倚轎景物坐堪收。道傍拜佛無他語。只願年年作勝遊。</text>
<title>高陽店舍</title>,<text>行到高陽日已晡。誰知弊履短衣吾。柴門深掩寒烟歇。不見壚頭舊酒徒。</text>
<title>次韻劉友泰勳卜築凈土</title>,<text>僻居或恐染塵埃。田野歸心儘苦哉。厨下故敎絡秀入。車中應着長文來。西園桃杏春過夢。一隴松楸歲暮哀。我有潭廬深鎖久。多慙懷祿未能廻。</text>
<title>訪東峯姜翁不遇</title>,<text>十里扶衰獨此尋。主人不返茅堂深。老鷄寂寂睡臨戶。寒雀啾啾飛滿林。持席兒能慰遠役。傾杯客亦忘歸心。回頭忽見斜陽色。不覺怡然時一吟。</text>
<title>贈廣陵李生 李仲老之姪</title>,<text>見爾童時及壯年。通家交契尙能全。陳兒克肖星爲德。阮姪幷稱竹有賢。對策南宮持舊學。讀書西墅說新緣。休將艸野悲流落。知有神龍見在田。</text>
<title>題劉村隱旌閭帖。次軸中月沙諸公韻。</title>,<text>豈料昏朝日。窮閭尙有人。忠言能折逆。孝道可書紳。一世知爲子。千秋勸作臣。烏頭天褒重。朽骨復如新。</text>
<title>奉贐三大人趙公 秉龜 赴燕</title>,<text>三疊陽關萬里程。薊門風雪若爲情。誦詩暫屈詞臣出。奉法仍兼御史行。塞外鷄鳴懷曉寢。枕邊蝶化夢春明。輕車好是歸來日。楊柳依依滿洛城。</text>
<title>賀朴友回甲</title>,<text>中堂歌曲鶴南飛。更有千花簇四圍。甲宴豈非從古少。韶顔應是在今稀。兩夫婦對雙杯酒。羣子孫聯五色衣。欲獻祝辭無可祝。渾家福祿久相依。</text>
<title>曉坐書感</title>,<text>夢回不覺五更深。尙愛餘溫故擁衾。獨夜琴書燈翳翳。大冬風雪竹森森。天寒有酒宜霑口。詩就無人自語心。回憶潭西白雲遠。餘生何事到如今。</text>
<title>明發軒次壁上韻 四首</title>,<text>三忠一軆大名成。後裔風泉倍感情。生世但知明日月。從來黃紙不書淸。茅屋松籬澗水南。傳家惟有一書擔。昔年遺訓如相保。生亦爲榮死亦甘。喜鵲春音寂不聞。索居誰與送朝曛。有言盈紙將何用。萬恨終難洩一分。彩衣日永養親餘。玉𡬾春生抱子初。可笑年來生計拙。水樵不足又山漁。</text>
<title>履坦齋朴公大夫人回甲壽筵。謹次元韻。</title>,<text>百年是一遇。何限悅親心。山效冬噓暖。雲呈晝解陰。彩衣無上樂。壽酒進前斟。可愛南陔詠。無人不誦今。</text>
<title>雪後對月</title>,<text>高林雪霽冷無烟。爲愛氷輪倍皎然。一氣玲瓏壺裏地。千形呈露鏡中天。自疑玉斧修神術。更向瑤臺結勝緣。忽憶洛山觀海夜。手攀丹桂坐參禪。</text>
<title>謝松京留相饋栗糖</title>,<text>開封萬顆雪相參。豈意寒門致此甘。𥠧子時成喉內悅。老生夜作口中含。霑濡恩已超千百。感激歌何止再三。欲報寒梅無驛使。雲山可耐隔西南。</text>
<title>志慶詩 幷小序</title>,<text>己丑南至日。命王世孫封冊之典待明年擧行。仍設講書院衛從司以輔導陪扈之。此是國朝四百年稀有之鴻運盛禮也。滿廷臣僚。八域民庶。莫不謳歌蹈舞。而至於賤臣則趨走於庚申春坊。重叨乎壬申春坊。今又猥參於講院之役。其所感祝愛戴之忱。百倍於他人。謹述此詩。以識莫大之慶云爾。邦家大慶運維新。鶴禁祥雲是小春。講院以東仍講院。重輪之際又重輪。萬年磐泰逢今日。三度恩榮及此身。三叨春坊皆特敎 來歲知應行冊禮。須臾無死待嘉辰。</text>
<title>人日楸廬書感</title>,<text>山牎幽獨坐如齋。欲說吾心孰與偕。餘日無非孤子恨。新年倍有二人懷。雪猶吹冷春應早。雲不成陰節是佳。點點寒愁千萬緖。雖傾斗酒苦難排。</text>
<title>詠橘杯</title>,<text>剖作深杯月㨾同。眞香時動案頭風。來從溟海南荒外。落在先生右手中。面蹙秋霜餘舊綠。心虛春酒酌新紅。餙金雕玉何須說。貴是天成不費工。</text>
<title>春雪</title>,<text>春雪來何壯。通宵遂及朝。起看渾滿眼。出步可齊腰。汲路穿銀海。炊薪折玉條。知應消不日。新水漲前橋。</text>
<title>東門</title>,<text>東門十里路。渺渺寒烟生。祖帳日以設。猒聽驪駒聲。且况魂車返。出吊尤傷情。未知幾緉鞋。費了此送迎。寄語世間人。莫作東門行。</text>
<title>庚寅二月二十八日徽慶園幸行日觀光。謹述此詩。</title>,<text>駱山初旭瑞光開。萬姓爭瞻羽衛來。占得春晴千乘穩。掃除夜雪百神催。甲年孺慕追慈德。吉日精禋替壽杯。雖道珠邱纔十里。遅遅鑾蹕暮應廻。</text>
<title>次韻詠山榴</title>,<text>可愛緣階叢。紛成滿院紅。喜霑寒食雨。恐觸楝花風。蝶使春相續。蜂衙日不空。掇英當釀酒。若下問誰工。</text>
<title>午憇庭梅下</title>,<text>南枝昨日好。今日北枝開。知有金鈴護。寧須羯鼓催。雪香自愧。玉潔杏應猜。緩步芳陰轉。偏宜喚酒杯。</text>
<title>書進學語初門 幷小序</title>,<text>猗我春宮邸下撰定學語初門。將以訓我世孫。仍令內閣書進二本。賤臣猥忝是役。倍切榮感。謹述此詩以識之。時庚寅三月初十日。离筵夜燭點朱餘。類別區分五卷書。搜出高文充棟際。開來初學入門初。少儀遺節千秋是。課誦嘉言一軆如。昔日餘恩叨寫役。殘年筆力愧荒踈。課誦。卽我正廟朝御定世子宮受學也。時賤臣書進一本。今又書此。</text>
<title>送劉泰勳往省鎭川舊山</title>,<text>江陵世譜舊簪紳。收拾殘編閱幾春。最愛先山封築日。百年墓艸復如新。</text>
<title>潭廬次唐詩韻</title>,<text>四世吾家保一岑。高楸老檟欝成林。謀生未暇耕農計。抵死惟勤孝悌心。來是殿春花已落。坐如結夏草應深。回看惟有多情燕。弊屋年年獨也尋。</text>
<title>山下種栗</title>,<text>三年勤種栗。今年又種栗。年年成歲課。其數不可悉。故山多曠土。久爲沙水溢。初不宜稻麥。惟有生荊蒺。尺地豈棄捐。種之亦多術。所以多栽栗。佇待收其實。自近宜及遠。戒踈恐不密。居然多少𡬾。靑欝緣溪出。大者四五尺。小者亦過膝。相望百畒間。參差固非一。寸根與尺枝。培養恐有失。知無斤斧入。慮有牛馬逸。不啻成藩籬。生理或可必。無異諸葛桑。殆同李衡橘。老矣豈食新。嗟我羣子姪。</text>
<title>雨後折葵</title>,<text>小畦新雨足。欝欝綠生初。帶葉來相折。培根立欲踈。爛烹何待糝。頓喫勝於魚。敢不爲勤力。渾家飽有餘。</text>
<title>閏四月初吉作</title>,<text>積分測度見於書。此法吾東戒不踈。月令四時應有定。星家三歲每推餘。節無專主名爲贅。功在釐工位是虛。肇夏占來牎日永。墨池添課喜何如。</text>
<title>酒後偶書</title>,<text>自酌鵝黃一二巵。更揮兎白數三枝。交無追逐誰相訪。世有便宜自不知。憑几正當持麈柄。出門未必着鞋綦。如今省事爲長策。喚我何妨作絶癡。</text>
<title>庚寅九月十九日乞退。翼朝書此詩志懷。</title>,<text>塵埃滚汩太支離。鳥出樊籠始得時。赤手歸來誰不笑。素心澹泊獨相知。豈無梧掖淸宵夢。奈有楸山暮歲期。從此床頭尋舊學。殘經擬授兩迷兒。</text>
<title>朝起漫吟</title>,<text>自從投紱久居家。酒榼詩囊亦靜嘉。無事邇來還好事。新泉日灌水仙花。門掩牎深雪暗天。索居不覺意蕭然。呵毫惟作梅花詠。可笑都無直一錢。</text>
<title>贈密城朴振遠信遠兄弟 二十寸族弟</title>,<text>君來見說自吾鄕。未及寒暄握手忙。昔日鷄林應邃古。百年鴈麓更靈長。楊州海東村舊山。流傳落鴈之形。 衣冠已喜身無忝。耕讀從知業有常。好作他時芳𡬾會。老兄賢弟可同觴。</text>
<title>謝醉箕洪校理 在喆 饋酒</title>,<text>有人來叩門。傳致一壺酒。珍賜旣鄭重。敢不拜而受。歲色將垂暮。索居亦已久。積雪擁庭宇。寂寞掩書牖。豈料朱門味。落在呵寒手。薑梨交相濟。新香動左右。可笑洞庭春。不足爭先後。我量旣云窄。興來隨所取。所貴有眞趣。何必到濡首。霑我吟喉渴。此賢眞吾友。胸襟何浩浩。可造無何有。肯羡嚴使君。餉彼杜陵叟。陽春變大冬。德意尤可厚。貧而無爲禮。病亦未趨走。擧杯望南山。爲公祝萬壽。</text>
<title>雪詩 三十首○幷小序</title>,<text>庚寅冬。余歸來潭廬。尺雪頻繁。閉門伏枕。心甚無聊。隨得隨書。遂沒三十韻。漫天一一舞回風。忽止旋飛抵日窮。自是紛紛兼颯颯。誰分色色與空空。千重眩作玲瓏境。六出雕成造化工。可愛潭西多少景。天公偏餉此衰翁。輕飄亂灑問何從。忽看前階幾尺封。銀海平鋪寒漠漠。氷溪深鎖暗淙淙。詩人授簡偏饒興。漁父披簑孰訪蹤。更有灞橋堪畵處。誰將物色善形容。埋來門巷不聞跫。片棹誰能溯大江。入戶氷應生四壁。穿幃風欲滅殘釭。夜闌未就甘眠枕。寒重偏呼煖酒缸。不省籬間聲有颯。擁衾時復叱門狵。箇箇剪裁問諸誰。大冬微妙正難推。烟霏冷淡如相合。風動回旋故不遅。兒女雙吟閨閤日。游楊對立戶庭時。最憐屬國投殊域。嚙得氷氊卧忍飢。純然皎潔自因依。朱紫寧論闘艶輝。天得一淸同至理。聖言後素見眞機。詠來積玉詩何侈。看作堆塩語亦非。直向陰陽窮處去。欲將凝散析精微。曉來密密復踈踈。天地羣陰積有餘。虛白無非人所惜。鴻濛疑是物之初。四邊梅發堪挑興。一倍牎明可看書。最愛新晴玉溪社。問誰詩句似瓊琚。亂霙撲地密雲俱。骨冷心淸似飮醐。動植飛潛歸寂滅。癡姸凹凸墜虛無。朗吟郢下陽春曲。好對山陰水墨圖。瓊戶瑤牎隨處有。此身疑是在淸都。萬點爭含一氣凄。憑風顚倒苦難齊。印成奇篆禽雙跡。踏作深杯馬四蹄。玉府森羅魂欲奪。銀河浩渺眼先迷。化城此去應相近。白鳳仙人庶可携。飄白成三次第佳。化翁似是巧分排。年豊卜祝俱爲吉。冬旱霑濡不少乖。美玉已知來掌握。淸氷更覺在心懷。捲簾好作瓊華看。肯說飛灰是豆稭。一日漫漫數尺來。風吹雲釀轉相催。厨寒每歎樵擔絶。巷僻纔容汲路開。火急床頭呵凍筆。斯須甕底膠深杯。吟來每使塩梅字。紙上陳言愧不才。玉𡬾階前似許新。風來疑是動香塵。心存掩覆無遺物。性蘊淸明欲動人。亦有城名今不夜。非徒院號古長春。形如薝蔔尤堪愛。誰向禪門結凈因。蔽天萬點逐同雲。撩亂春虫隔戶聞。張旭坐揮筆顚倒。公孫起舞劒紛紜。珠璣爭綴眞堪弄。塩絮交飛未暇分。安得喚來郭煕手。新綃摸畵作奇紋。自曉仍朝一是繁。紛紛吹作靜中喧。飄時凝立寒靴沒。深處衝來弊履痕。猒聽飢鴉鳴古木。快看獵馬走平原。冷松凍竹雖無色。應有眞元晦本根。此花歲暮不曾殘。非藉陽和亦犯寒。栗烈偏驚霜上見。虛明更向月中看。紛然飄蕩元無定。率爾回旋豈有端。門掩洞深烟火冷。誰憐獨卧老袁安。霑袖凝成點點斑。佳人餘唾若相攀。已知輕薄纔吹地。豈意崢嶸忽變山。凍羽不飛簷雀聚。寒涎自齕櫪牛閒。更嫌朱碧偏成幻。太素源頭故往還。深居自愛淡因緣。心與寒光共寂然。可望依俙雲靄外。旋聽颯畓竹林前。正宜觀物歸齊物。更覺先天變後天。忽憶牛頭歸去路。題詩掃得石林烟。老屋歸來太寂寥。冷華况値暮飄飄。院詩夢到瓊林日。宮酒恩深玉屑宵。事似浮光渾易散。愁如凝沍苦難消。明朝少霽將何用。不出門庭懶意饒。立冬以後幾相遭。巽二專功滕六豪。入蔡當時霑鎧甲。度遼半夜滿弓刀。覆來滓穢猶爲潔。落在平夷不失高。向晩時聞簷溜響。新醪疑是滴香槽。北風吹下灑林梢。正是凝寒十月交。埋壑乕應收巨跡。封松鶴自喜深巢。至今紈扇猶堪惜。從古麻衣孰不嘲。何限詩家題詠遍。歐翁號令合先抄。千重儻不鎖溪阿。習靜何因寄意多。佛界光華如有照。仙鄕冥漠自無何。臺邊黃竹誰爲詠。琴上幽蘭欲作歌。非但客稀禽亦絶。門前直欲廢張羅。鏤氷剪水影交加。萬里銀河不可槎。寒重地爐仍趙第。泥深木屑是陶衙。陌頭何足誇塩市。野外那堪說麵車。空有浩然驢背興。新詩爲寫一園花。五穀精神逐一陽。人間先報臘前祥。麥應蘊畜呈新綠。萱亦侵凌發細芒。種玉有田皆動色。開花無𡬾不生香。應知來歲爭含飽。手弄瓊瑤意自長。山若增高水若淸。先春消息玉爲英。忽過澗上渾無跡。及到林間始有聲。誰識苦心偏愛潔。自憐衰眼倍羞明。登仙未必披雲去。咫尺猶朝白玉京。玉峯瓊𡬾繞牎欞。活畫高開幾疊屛。羣象無非尙殷白。點烟忽已失齊靑。求衣趨去曾成濕。高枕閒來始得聽。肯說凌兢寒太苦。吾心還喜發惺惺。因風斷續正相仍。欲掃門庭冷未能。素練平鋪江有路。玉虹倒掛瀑成氷。寒居暎讀知貧士。凝立參禪憶老僧。更看明光爭遍滿。誰懸無盡萬千燈。霏霏吹到澗西頭。倍覺小廬淸且幽。不肯干人歸閉戶。何須耽興去乘舟。煖寒嘉會誰能辦。冷淡生涯獨自求。牎外繽紛吾不識。此心已是得天遊。一夜橋西幾尺深。冷輝皎潔滌塵襟。千山俱是迷遐邇。萬𡬾無非變昨今。凍鵲寒鴉皆玉貌。來牛去馬亦氷心。回頭四望淸如許。招隱詩篇正可吟。江山渺不辨西南。倒墜橫奔變立談。散出頭寒似吐。封來谷口凈如含。月明忽訝川爲萬。梅落偏愁笛弄三。正是溪虛風起處。依然柳絮亂毿毿。颯颯吹寒倍覺嚴。齒牙欲戰口如鉗。論成守白心何改。賦著呈祥澤亦霑。山角雙尖懷馬耳。松顚萬縷愛龍髥。陶家非但供茶品。別是仙人有味甜。朝來亂屑和微𩁺。灑自林臯及澗巖。玉潤何論雙委珮。氷淸誰說一條銜。延賓幾拂朱門箒。占瑞曾霑玉墀衫。豈若王生披鶴氅。神仙骨相出塵凡。</text>
<title>夜宿潭廬拈韻</title>,<text>自從童子時。幾回宿此廬。來往每怱擾。幽欝不曾舒。今日短布衣。始遂素心初。入室酌我酒。就床披我書。時時逢父老。娓娓話樵漁。此間有眞意。衷襟浩若虛。往者不可諫。從此保幽居。</text>
<title>潭廬贈孫氏老翁</title>,<text>山中水泉好。居人多老翁。翁亦今七十。髮白顔尙紅。力能負樵斧。出入巖谷中。四世交契篤。百年鄕井同。念昔爾祖日。山靈若誘衷。夢兆何奇絶。執炊替家僮。曾王考守墓時。無炊飯者。適有下里居孫莫孫三兄弟。於原頭午睡。有人警之曰起起。朴孝子側無人。汝盍往見之。三人夢如一。卽往審之。果無人。遂炊飯。移舍從之。 况玆爲後昆。知應感遺風。如今相與老。情好保始終。何幸兩茅屋。共倚潭西東。</text>
<title>八三山李翁 愼民 今年八耋。旣陞職。又蒙賜米。甚盛事也。詩以賀之。</title>,<text>爲賀翁今年八耋。志氣剛確不少折。長身屹然徐以步。望之癯鶴出塵紲。又賀月正初吉日。壽軄超陞大夫啣。且况白粲與黃魚。聖主優老特恩涵。旣壽且榮孰不艶。萬口傳誦同一辭。緬昔朋舊與交遊。水樓山寺詩酒期。當時行卷豈忍讀。盛事一夢幾人逝。社中如今翁獨存。坐閱浮泡人間世。嗟乎小子生雖晩。猶及先生長者風。何况門屛久來往。謬被忘年靈犀通。好待花發爲春酒。壽筵詩席交相開。我當起舞舞且歌。左手持詩右手盃。若有步庚聞此喜。不待招邀促駕來。</text>
<title>蟹峴夜行</title>,<text>倚轎袖手坐如閒。繞出烟崖雪塢間。野鵲驚寒風動樹。村鷄催曉月低山。望巖認屋思先就。指路爲溪欲徑還。夢死醉生多少事。冥然非獨此行艱。</text>
<title>題黃孤山書帖</title>,<text>先生筆法動如神。霧結烟霏字字新。若從此帖求風範。不悶可知豪傑人。</text>
<title>憶西園</title>,<text>春風和而暖。應知山花開。數日風更惡。似是旋見摧。物之榮與悴。於人何有哉。雖老未忘情。西園意往來。芳信無人問。怊悵獨傾杯。</text>
<title>春日飮劉氏園亭</title>,<text>君家美酒綠盈壺。勝似金漿與玉醐。白墮妙工人尙有。靑州珍品世應無。妬香園蕊如相恨。勸酌山禽各自呼。百拜獻酬知不醉。歸時何待小奚扶。</text>
<title>華城南廳書感 二首</title>,<text>新豊街巷路橫斜。曲曲依依物色嘉。望近陵園如扈駕。情深父老似歸家。十圍已長當時柳。百本猶餘此日花。最是昔年恩渥重。北門泥雨紫騮驊。乙卯園幸扈駕時。泥中落馬。特命內廐馬許騎。龍髥當日未能攀。忍對牎前八達山。人說庚申誰不慟。天於甲子此何慳。敢忘彩帳頒花入。猶記通衢賜米還。咫尺祥雲瞻殿角。賤臣如侍玉階間。</text>
<title>寄醉霞兪僚河柱</title>,<text>早年弧矢志。南北幾周遊。書記推高手。賓僚占上頭。聲名元自重。聞達豈曾求。玉𡬾攀相近。衰樗正可羞。</text>
<title>華寧殿奉審訖退。伏私次謹書感。</title>,<text>龍姿日表殿帷深。疑是當年翠華臨。虔奉如天原廟禮。瞻依有地聖人心。蹌蹌何幸趨丹陛。僾僾如將奉玉音。萬事蒼茫成一劫。今朝不覺淚盈襟。</text>
<title>拾虫</title>,<text>天旱日炙地氣濃。華南五月虫蝕松。其類寔繁一何蠢。延及陵園𡬾萬重。守臣承聞大驚懼。卽日馳進龍珠峯。左麓右岡內外案。遍踏躬審心憧憧。來汝官隷與緇徒。此物不可一時容。急急撲滅如律令。僉曰稽首敢不從。皆爲兩著持在手。更將小缸抱着胸。挑之摘之又拾之。譬如遇敵致力攻。緬思昔年爲此役。五邑軍民來接蹤。先王好生推微物。命投掘浦之淙淙。如今敢不遵舊例。捉便埋地崇如封。五日不足及十日。分付私丁更雇傭。輸出內帑數百緡。備與朝夕簞食供。事役嚴重孰敢緩。或恐侵民妨於農。忽看縮蹙無生氣。連夜暴雨勢相衝。非特衆心齊同力。可驗天佑亦所宗。倍覺千林如膏沐。四山蜿蜒蒼鱗龍。若或再侵殺無赦。爾雖冥頑聽當恭。</text>
<title>濬川</title>,<text>我公下車日。先議濬川役。濬川不可緩。民害尤所劇。每當潦雨至。汎濫東西陌。崩沙與亂石。衝激成堆積。水性失故道。人家漸浸迫。感激鈴閣上。先定治水策。羣校爭趨奔。一一承指畫。迨此未雨時。役夫雇千百。簣鍤紛交錯。肩露而脚赤。人人如鳧鴨。水波濺眉額。衆力致䟽導。務在祛壅隔。左右凈如掃。平穩中有闢。遂令龍淵水。潺湲涵空碧。豈有沉竈堗。擧皆奠枕席。拯溺誰所賜。華人爭嘖嘖。我公不自有。說是先王澤。</text>
<title>渡銅雀津</title>,<text>夜雨初晴鏡色間。故敎緩棹暫徘徊。此身好作江湖老。三夏津頭五往來。</text>
<title>果州道中</title>,<text>長亭十里馬行遅。正是塵淸雨過時。翠麥齊腰桑刺眼。依然坡老醴泉詩。</text>
<title>華城十詠</title>,<text>華寧殿黼座繡衣龍鳳姿。華寧深邃似重煕。昔年鑾蹕終難及。瞻望何人不淚垂。奉壽堂春回寶甲瑞暉遅。萬壽誠深七爵時。高揭堂楣如昨日。勝花芳樹聖人詩。得中亭名亭春日進彤弓。藝祖神工一揆同。仗外三軍皆北望。十廵次第箭中紅。未老閑亭小亭瀟灑占花園。三字題扁聖意存。一自雲鄕仙馭後。山紅澗碧揔含寃。將臺巋然彩閣倚層空。掎角東西氣勢雄。士心固結城容壯。出自先王聖武中。弩㙜鐵甕中間兀有臺。驢磨蟻附上紆回。欲令敵意生疑眩。矢道不知何處來。訪花隨柳亭紅亭面面拂雲新。川柳山花都是春。更有觀魚濠上樂。琉璃千頃碧鱗鱗。祝萬堤十里湖開一望迷。恩波灌漑幾田畦。當時經濟蒼生事。先數城西祝萬堤。迎華亭應爲交龜設此亭。來轎去騎暫相停。芳蓮解得離筵恨。幾送杯前淡淡馨。城神祠靈神保佑漢之南。知有陰功萬世覃。享祀正宜隆報答。春秋籩一爵爲三。</text>
<title>辛卯六月初三日。景福宮衛將副擬蒙恩點。北望感祝。謹賦此詩以識之。</title>,<text>身居百里遠。名入九重知。記舊恩爲大。榮先感及私。光增南幕日。望極北宸時。賤質今衰朽。他生結草期。</text>
<title>迎華亭賞蓮 二首</title>,<text>馬首香風遠遠傳。及來忽有此花姸。先催發處如相待。未盡綻時尤可憐。世外金仙開凈界。月中玉女結芳緣。平生縱飮難忘處。斜日明霞彩檻前。名亭形勝幾年傳。爲有荷花萬柄姸。玉井錢塘吾不識。綠波紅錦此堪憐。他時曉月應相憶。是處淸風倍有緣。蟬響不知汀上樂。似催歸騎夕陽前。</text>
<title>梅香橋𧢇月</title>,<text>綠水平開皓月浮。長堤東望正悠悠。每疑波底百坡幻。尙喜橋邊三影留。他夜無如今夜好。昔人不在後人遊。桂香滿袖歸來路。更有槐風恰似秋。</text>
<title>南廳夜坐</title>,<text>往跡從誰問。燈前自語心。人間明月在。天上白雲深。萬事皆殊昔。孤生偶及今。官門曉吹角。咽咽和悲吟。</text>
<title>朝霧漲甚</title>,<text>晨凝朝漸漲。濛密氣交加。忽訝浮埃暗。翻疑細雨斜。埋山迷八達。沉路失三叉。安得慈輪轉。光明遍萬家。</text>
<title>暮過柳川</title>,<text>淸風滿雙袖。歸騎暮山前。過盡千株柳。聽來十里蟬。白疑橋外水。靑指店西烟。城鑰應侵夜。催程屢下鞭。</text>
<title>龍珠寺</title>,<text>花山之山何崔嵬。龍從千里蜿蜒來。及到山盡水住處。吐得寶珠明光開。所以大拓吉祥地。金殿石樓相對起。天錫嘉額以侈之。二字煌煌因地美。爲是咫尺奉仙寢。四時豆實備祭品。昔年聖孝無不及。禪塲艸木亦能感。仰瞻寶偈十襲藏。夜夜空山發虹光。更有一部恩重經。古龕猶帶內府香。緬昔琬琰登梓日。承命董役恐遺失。今來摩挲增悽愴。怳若前生不可悉。寄語曼殊寮中髡。佛告大衆父母恩。君父一軆能知否。若有知之意有存。念念齊發保護願。丹心長照不二門。</text>
<title>慟哭行 幷小序</title>,<text>六月二十八日。卽我先王忌辰也。賤臣旣在華府。適値是日。喬山罔極之慟。倍切他時。謹賦長篇。恭寓於戱不忘之忱云爾。慟哭慟哭復慟哭。百拜哭我先王哭。螻蟻賤臣未死哭。三十年來有餘哭。况値是日可放哭。兼寓此地尤所哭。緬思當時蒼黃哭。五內罔措不能哭。伊後欲哭無地哭。半夜幾入西山哭。今年落在此鄕哭。可以盡我平生哭。雲間北瞻華殿哭。天邊南望梧峀哭。行宮聞笳風前哭。華山見花月中哭。曲曲樓臺處處哭。觸目無非傷心哭。且感殊恩自有哭。頑非木石寧不哭。耿耿未效涓埃哭。依依追憶昵侍哭。一劫水逝流年哭。萬事雲空瞻天哭。抱玉曾聞荊山哭。落照亦有牛岑哭。彼哭知是等閑哭。豈如臣子戀君哭。明年未知此地哭。今哭倍切向日哭。自憐寃鵑噴血哭。何論哀猿斷膓哭。餘生能得幾回哭。却恐無多此日哭。區區寸忱可洩哭。若有此生有此哭。</text>
<title>辛卯八月初二日。拜永禧殿殿監。翼曉延英門肅謝事訖。歷入內閣。至午退歸。作此謹識之。</title>,<text>淸曉丹門拜謝初。恩㘅豈意到寒踈。自知今日新榮足。人說先朝舊物餘。歷盡長程仍病馬。踏來陳跡是磨驢。鑾坡寸草猶堪愛。西省遅留午日舒。</text>
<title>獨入道峯。題望月菴壁上。二首</title>,<text>行無儔侶獨相求。身與閒雲等是浮。直向溪山如赴約。更從魚鳥欲同遊。石潭有定眞心照。金鐸無聲妄念休。伴詠栗師今不見。禪牎孤月帶寒愁。紛華禪寂兩無求。可笑餘生似許浮。汗漫誰能追物色。淸虗吾自得優遊。峯成萬疊如相抱。水作千回故未休。一宿便當下山去。洞門紅樹幾多愁。</text>
<title>水落山</title>,<text>東來水落是名山。萬丈羣峯伯仲間。霜後崢嶸偏露骨。天邊縹緲欲開顔。平生幾結淸秋夢。未死纔偸半日閒。紅𡬾白雲三十里。拄筇處處正堪攀。</text>
<title>玉流洞</title>,<text>白是粼粼碧是泠。溪回瀑瀉揔堪聽。巖開乍喜平鋪榻。崖斷翻驚倒建瓴。獨酌堪歎衰後到。名區更擬意中停。仙臺洞府偏相似。襄陽新溪寺卧仙臺。有玉流洞。 題品歸當載水經。</text>
<title>內院菴朝起</title>,<text>山深自是動淸泠。獨立冥虗斷見聽。香積朝炊一盂鉢。茅柴秋熟半甁瓴。靈風可滌三生苦。慈雨何妨十日停。適値雨仍留 老來但覔安心法。不問禪床數卷經。</text>
<title>贈淸波大師 幷小序</title>,<text>大師世彧。卽嶺南人也。周遊四方。來接內院。適與余遇。留宿二夜。情話甚篤。及歸要詩爲別。遂書此以送之。博學禪書抱負奇。先從世劫一言知。空門儻有三生理。此別能占死後期。</text>
<title>雨後歸路。憇金流洞。</title>,<text>層瀑崩騰勢若馳。看來勝似入山時。天公故遣連宵雨。示我風雷一段奇。</text>
<title>水落山道中。遇尹參判令公。命圭</title>,<text>行李蕭寒只短藤。踏來水落幾千層。誰知東華乘軒貴。恰似南宗出世僧。飯顆依然逢子美。蘓門倐爾送孫登。溪邊轉向楓間去。何處禪房占夕燈。</text>
<title>奉呈竹坡徐公 俊輔</title>,<text>公以內局提擧。爲煎瓊玉膏。留宿北漢扶旺寺凡十有五日矣。余衰病相仍。未能一拜於楓崖石樓之間。悵恨者久之。遂賦長律。恭寓區區微忱。爲煎靈藥入禪關。兼値楓時好解顔。心不染塵常似水。身雖縻職亦居山。爛柯如隔千年後。高枕纔經十日間。兩脚痺衰難自力。郞君筇屐未同攀。</text>
<title>午憇金浦奉陵寺</title>,<text>佛域連仙寢。千秋拱護心。雲烟生氣色。杉檜接蒼森。馴鴿寒相聚。懸魚靜不吟。更有孤僧在。百拜祝梧岑。</text>
<title>章陵莎草修改日書事</title>,<text>珠邱莎草有頹傾。王命有司涓吉行。赴湯火先當自力。從監蕫後亦爲榮。不妨民力秋農畢。若祐神功曉雨晴。或恐九重勤聖念。驛程馳奏衆工成。</text>
<title>陵役翼日。以別看役。伏蒙筒介恩賜。瞻天感祝。謹賦此詩以識之。</title>,<text>恩頒曾不一。戎具是爲初。逈異吾君賜。輝煌內帑餘。衆中臣最濫。格外孰能如。縱復思殫竭。爲材本自踈。</text>
<title>辛卯十月二十二日。卽余回甲年若月日也。朝起書感。</title>,<text>羸姿弱質病纏身。豈意殘齡到六旬。倍念劬勞悲此日。何心醉飽作生辰。聯床老弟蒼顔好。繞膝羣兒彩服新。今雖就死都無憾。吟送餘年澗北濱。</text>
<title>潭廬朝飯。喫沉菜味佳可喜。</title>,<text>朝飯進沉菜。平生是珍甞。菁根只一種。不加葱與薑。可愛淳味中。亦自有眞香。盡器不猒多。勝於炮羔羊。恠彼老婢手。豈能辨非常。無乃水泉好。致此開衰膓。緬思本源上。若有素所良。雖投桂薑具。反作天品傷。始知天眞好。竟不在奇方。</text>
<title>陪華留相公向華城雨中作</title>,<text>轎如流水兩驂同。十里長亭細雨中。知有華人歌載路。下車當日洽春農。</text>
<title>南廳書感</title>,<text>昨夏餘緣又此春。今來人是舊留人。依然華表懷前世。恰似陽明歎後身。壁上雲空攀桂字。書付攀桂二字今無之 幕中星散賞蓮賓。每與幕僚北堤賞蓮 城邊楊柳靑靑色。疑是東風待我歸。</text>
<title>是日南廳書懷</title>,<text>十到華城鬢已霜。依然槐柳尙恩光。陵園幾結臣民恨。豊沛如還父母鄕。大抵春愁消筆硯。略干月俸費壺觴。傍人莫笑癡頑甚。欲了南廳未了因。</text>
<title>雪中早起</title>,<text>曉來三尺雪。八達倍增高。地是饒奇觀。天應付我曹。酒杯寒欲喚。詩筆凍猶豪。幕府成羣玉。冷然世可逃。</text>
<title>登華陽樓</title>,<text>美哉華城城南陬。巋然百尺華陽樓。地勢湧出暗門外。譬如大鵬高擧頭。左右女墻相對起。其中不可容方軌。東西斗絶無攀援。前臨百里來尺咫。若使斥堠置此地。敵來近遠坐可視。緬思當時趙將軍。相玆城址一何勤。圖上形便玉案前。指授上有聖明君。築斯鑿斯城容䧺。默運九重造化工。後來誰敢窺万一。登臨但說眺望通。南望花山千里來。寶珠宛轉明光開。欄頭倍切弓劒慟。淚灑東風不知迴。</text>
<title>午憇萬義寺</title>,<text>雲堦月地大禪塲。宋氏當年舊願堂。若使福田能利益。胡爲巨室已喪亡。</text>
<title>長安門外敎塲。聚點卽事。</title>,<text>元帥壇開揔理營。兩行旗幟倍鮮明。方圓無定誰能測。奇正多端不可名。風外角聲搖大野。天邊殺氣壓高城。昔年餘澤應霑髓。保障誰無愛戴情。</text>
<title>閱華城誌書此 三首</title>,<text>燭天光氣發氤氳。佛有神靈古所云。八十九菴何處是。大名惟有一孤雲。光敎山曾有佛氣。崔致遠結廬於山中。一渡忘川不問津。釣臺烟月幾回春。至今尙說風流盛。八達山中舊主人。高麗李臯隱居八達山。名其川曰忘川。至誠大孝徹蒼穹。三歎崔家五尺童。誰道重泉成朽骨。宛然猶在畵圖中。高麗崔婁伯。童子時斫乕爲父報讎。事見五倫行實。</text>
<title>鈴閣伏聞揔理留相徐公讀書聲。感歎有作。</title>,<text>檻前東望碧山淸。知是文星一字橫。應自公來增瑞彩。白頭鈴閣讀書聲。</text>
<title>南廳漫詠</title>,<text>烽擧東臺一點星。新豊樓外夕烟冥。此時跪奏城門閉。魚鑰深深始下扃。有人門外報寒更。曲折聲高客夢驚。宛是巡廳同一槩。忽疑身在漢陽城。月落宮門尙未開。五更皷角欲相催。履聲颯沓燈光翳。知是巡墻小校迴。</text>
<title>憶兒曹</title>,<text>雖老枝梧得自由。兒曹惟疾是爲憂。朝岡思切將雛鳳。春壠情深舐犢牛。要道已踈經一部。生涯亦乏橘千頭。滿庭玉樹今何似。獨立東風悔遠遊。</text>
<title>新豊樓上聞鶴唳聲。悵望有作。</title>,<text>野鶴長鳴何戛然。漢陽孤客倚春天。直衝万里扶搖外。翻向三山浩渺邊。隻影回頭旋已失。餘音在耳若相牽。安知非是西垣舊。起我歸心又一緣。余在西省時有養鶴見失</text>
<title>春晝 三首</title>,<text>春晝何寂寂。春陰何漠漠。所懷在美人。我心悄不樂。泛彼中流舟。溯洄無所着。汀蘭徒自香。採之誰與約。何以瀉幽欝。綠醑空自酌。春晝將何遣。望見八達山。嘉彼欝葱氣。浮出雲霄間。念昔臨御日。喜色溢天顔。草木皆餘澤。尺枝亦堪攀。歸來掩戶卧。有淚潸復潸。春晝多啼鳥。終日啼不去。似是追往昔。訴盡千萬語。今我坐默默。惶慧不如汝。安得借汝舌。說玆心中緖。先以遅臺恨。又於白雲處。</text>
<title>鷺梁阻風</title>,<text>飛沙走石亂相俱。此日獰風振古無。水面浮天爭蕩湧。波頭捲地忽奔趨。怒蛟駭鯉紛紛耳。塩舶柴船汲汲乎。寄語行人休放棹。何妨共我忍須臾。</text>
<title>八達東麓春眺</title>,<text>滿眼春如許。無非舊寵光。賞來三嗅遍。到處一歎長。有柳皆牽恨。無花不斷膓。回頭夕陽晩。可柰此芬芳。</text>
<title>祝萬堤鮒魚歌</title>,<text>十里堤水綠羅鋪。有魚有魚名爲鮒。錦鱗玉腮長盈尺。隋城嘉産此先數。春夏之交天氣暖。潛者出水交相呴。豈向丙穴論美味。空聞槎頭有傑句。紛彼釣漁千百羣。採以爲業無朝暮。巨網橫截長如城。細竿簇列森似雨。或大或小俱有價。誰能取適在魚取。爛烹包蒸玉膚軟。細切膾縷雪色素。散入京城富貴家。盡作列鼎朝夕具。漁夫何曾甞一片。淤泥沒脛徒顚仆。若使數罟不許入。其類寔繁有餘裕。圉圉洋洋各得所。日行千里任呑吐。然後杭亭坐以觀。濠梁千載有餘趣。</text>
<title>花下聽禽</title>,<text>千花香滿院。禽語倍淸新。處靜心能聽。忘機坐可親。春深懷好友。晝寂視嘉賓。忽若催詩句。聲聲有夙因。</text>
<title>是日獨吟</title>,<text>是日不可暮。淸朗而和暖。聞說八達山。千紅紛四散。直欲登彼巓。賞玩滌煩懣。但恨繁華地。出遊無朋伴。獨往非不可。曠職遽自斷。不如且閉戶。愚拙素所短。苦住勝樂行。何妨養吾懶。於焉可抵暮。且進酒一椀。</text>
<title>母鷄</title>,<text>母鷄愛其雛。左右翼蔽之。啄彼庭中粒。哺哺無已時。余適步階上。屢顧感於斯。緬思家居日。兒孫爭遊嬉。簋饛猶不足。或索栗與梨。百里滯逆旅。三春作別離。身雖日猒肉。兒飡遠莫知。人而不如鳥。有愧父道慈。</text>
<title>角五吹吟 幷小序</title>,<text>華營以角報更。輒如更數。時余自一吹至五吹。輾轉不能寐。作五吹吟以自歎。初更角一吹。旅館癡坐無與語。起倚南軒良久立。梧山應在雲深處。二更角二吹。千萬愁思飛花亂。此恨欝結非一朝。縱有酒力那能散。三更角三吹。夜深欲哭不敢哭。西臺城操行宮讌。當年宸翰時自讀。四更角四吹。萬事歷歷追昔夙。長廊燈滅皆熟睡。輾轉空自抱耿獨。五更角五吹。正是月落參橫時。我寫我詩從誰說。庭花有神也應知。</text>
<title>眼疾書悶</title>,<text>今日看一書。明日讀一書。季春三十日。寓懷書中於。旣忘逆旅苦。且尋童子初。誰道日苦永。我云猶未徐。中心頗欣滿。若獲大庫儲。忽有眼疾生。欝欝將何居。譬如泥中珠。埋沒光未舒。又如檠上燭。滓穢苦未除。閉目而袖手。百事墮空虗。迷茫觸烟霧。牽掣劇籧篨。春晷眞可惜。客恨尤何如。向日天所付。感激若偏余。鬼魔欲猜之。此疾忽作歟。心以降此恠。逐彼廣莫墟。不日當見瘳。電光映幽裾。床頭續舊好。庶可免墨猪。</text>
<title>贈李僚學官孝彬</title>,<text>我聞石處士。曾赴河陽幕。彩鸞棲于棘。豈爲素所樂。固當任時運。未必歎飄泊。區區見辭色。反非磊且落。子本湖海士。北學滯于洛。周遊卿相間。布褐猶如昨。晩遇竹坡公。庶幾慰落魄。万里歌燕市。雙樹醉湖郭。且况華之舘。賓佐主畫諾。惟幕雖小試。古人亦有作。可笑一愚夫。固當委寂寞。禿筆與殘經。短衣及弊屩。優遊以終老。於分不是薄。何事強顔出。橐鞬曳衰脚。濫以靑蒿質。廁之紅蓮萼。華人雖不笑。我心恒所怍。僚席非子在。與誰煩酬酢。憐子不得意。畢我已失着。</text>
<title>花下對月</title>,<text>辛夷花發香未歇。烟嵐捲盡月明夕。可愛燦燦黃金色。交暎中庭梨花白。出戶步階徘徊久。畵境玲瓏情無斁。忽焉不覺鄕思發。此夜襟懷徒脉脉。應有家人捲簾坐。遙憶八達山中客。</text>
<title>柳絮</title>,<text>漸作黃金嫰。飄如白雪霏。繽紛隨蝶翅。輕薄點鶯衣。風看無定。烟堤望欲稀。更牽春後恨。歷歷暎斜暉。</text>
<title>詠燭</title>,<text>寂照由來色是空。皎然一理竟何窮。高明已作從頭始。深遠能成徹底終。對久翻生千古恨。情多恐觸五更風。鷄鳴月落光猶耿。較看吾心夜氣中。</text>
<title>胡笳</title>,<text>難又難難古戍間。激如忙急抑如閒。九秋嗚咽風生磧。五夜悲凄月滿山。曲弄梅花胡地樂。譜傳楊柳漢時關。可憐十指無停處。角苦商淸遆往還。</text>
<title>百舌</title>,<text>巧舌候春鳴復鳴。百般反覆各爲聲。徒能聒爾兼他語。何不天然自己成。万里覊棲花下恨。五更隻影月中情。應知入夏方緘口。善變從來似避名。</text>
<title>謝龍珠寺僧志察饋松餠</title>,<text>花山山人斫松枝。剝之沉之爛搗之。和以精鑿粳米屑。蒸作切餠味最宜。一盒緊五十片。卄里慇懃來相遺。開封未半心如飽。異香濃郁光陸離。石耳山藥何足道。鵑花槐葉未必奇。孰與香積厨中作。材美品潔乃若斯。非是人情貴遠物。固知此物對今時。一甞亦是禪家緣。珍感未暇容言辭。但願從此結蓮社。今生後生相追隨。</text>
<title>壬辰五月十九日。前華留徐公 有隣 去思碑閣成。</title>,<text>八達門外大道傍。有碑屹然生輝光。知是先公有遺愛。大書特書久不忘。宜有建閣虔奉之。備諸風雨與霜雪。今夏結搆告厥成。重簷彩棟爭飛翔。我祝此石鬼神護。字畫莫敎苔蘚蒼。又祝此閣人民守。一瓦一椽勿毁傷。惟鬼惟人齊努力。千秋万年垂悠長。</text>
<title>憫旱</title>,<text>旱魃方用事。肆虐若無忌。雨師已却走。不敢試勺水。自春至仲夏。亢暘乃若是。及今如不雨。農事誠可惴。非但田疇間。兩麥固已矣。有畒皆龜拆。秧針乾欲死。生民之爲命。惟五穀是耳。日日米徵貴。羣情焦如燬。願天降甘霈。均霑無遐邇。回玆四境憂。翻作万姓喜。</text>
<title>南廳酒後書事</title>,<text>高枕層軒簾影幽。學仙何必好居樓。風梧淸爽宜三夏。雨菊栽培待九秋。安穩已忘爲客苦。輪囷空惹作詩愁。倚牎別有稱心處。瓊液新香動玉舟。</text>
<title>小憇杭眉亭。謹次前帥板上韵。</title>,<text>西湖生眼底。畵閣據雲根。柳來停馬。汀蘭坐飮樽。夏暘霑𤱶畒。春雨養魚黿。十里長堤路。行歌頌昔恩。</text>
<title>題醉春堂 幷小序</title>,<text>康節詩有曰頻頻到口微成醉。拍拍滿懷都是春。西湖李先生素好酒。取此詩扁其所居云爾。江上飄然一草廬。瓦盆常有濁醪餘。千秋嘉句心相契。二字華題手自書。甕底春風懷大道。盃中夜月伴幽居。溯洄更覺先生遠。十里蒹葭白露初。</text>
<title>霖雨後過銅雀津</title>,<text>淫雨今年古亦無。禾田菜圃盡成湖。亂槎倒掛山前柳。深港橫開野外衢。河伯侈言因汎濫。麻姑小劫在斯須。沿江十里多沙石。愼馬歸來不敢驅。</text>
<title>華營頒耽羅貢馬 幷小序</title>,<text>耽羅貢馬十匹。分頒別驍士。此是先朝定制也。今夏貢馬入城之日。頒給諸壯士。遂作詩以備華營故事。耽羅貢馬入華城。城中喧闐万雷聲。或駱或駵或騧驪。毛色殊異非一名。先王定制三十年。十匹留下揔理營。馬醫突入馬羣中。巨韁勁鞿交相幷。左拔尤而右拔尤。可愛眼目神且明。一時牽出廣庭中。惟聽控制不敢橫。分與驍士毋放逸。嚴束喂養順性情。千里遠來得其主。良材庶可策長程。</text>
<title>始興道中</title>,<text>北走漢陽三十里。雨餘驛路掃塵氛。橋崩平地人穿水。山近長堤馬踏雲。荳葉川原靑漠漠。匏花籬落白紛紛。今年節候秋添潤。豐稔前頭尙未分。</text>
<title>銅雀津水勢漲甚</title>,<text>高江放棹極危艱。臨渚躕躇欲徑還。百道急流渾浸野。千層駭浪幾懷山。亂槎浮出靑天上。孤艇穿來綠柳間。寄語水神能護我。西風無𧏮致前灣。</text>
<title>謹次留相徐公寄示韵</title>,<text>芝墅追携笈。梧垣仰聚奎。靑春如夢寐。白首已摧低。附驥叨今役。塗鴉記舊題。無材猶不棄。恩渥與山齊。附原韻卅載詩中老。聲名耀閣奎。才優蘓陸幷。品壓鍾譚低。少可終年課。衰猶逐日題。平生錦繡字。粧摺膝同齊。</text>
<title>午憇奉寧寺 在華城東五里許</title>,<text>白雨蒼山裡。孤菴太寂然。擔低瓦衣合。地濕樹鷄圓。墻外惟樵徑。堂前卽菜田。同庚有寒衲。片語亦淸緣。</text>
<title>旅翁徐大雅 ▣▣ 寄詩要和。謹次以答之。</title>,<text>周遊南北幾長亭。風雨孤城馬暫停。到處蓬蒿悲在野。歸時詩禮喜過庭。宦情歲暮貂全黑。士氣秋高劒尙靑。幸屈斯人留旅館。前山一倍耀文星。</text>
<title>旅翁翼日又投詩要和。謹次原韵。</title>,<text>已判浮生亦有涯。堪歎衰鬢便成絲。卧拋黃卷惟謀睡。起看靑山漫詠詩。可柰雨凄風颯日。又逢蟬噪鴈來時。寒牎旅思今如許。城上啼鴉知不知。</text>
<title>詠早菊</title>,<text>紅白交相暎。西風受氣先。香淸秋雨後。影散夕陽前。不有精華發。那知素性全。旅牎時自酌。對此輒欣然。</text>
<title>幕中伴吟</title>,<text>癡絶羞尸素。材高理劇繁。蟨蛩堪互倚。鵬鷃不須論。半歲聯床席。三時共飯飡。常懷塵刹報。欲答相公恩。</text>
<title>秋雨歎</title>,<text>此雨是何雨。沉淫太支離。天時秋已半。可知失其時。追惟六月間。苦霖古無之。翼月又復雨。拖至十日遅。津渡旣汎溢。陵谷亦遷移。橋梁皆崩頹。片木無餘遺。平地泥三尺。行旅盡吁嘻。最是畿甸內。田野水瀰瀰。沙石交相盪。一望便若斯。間有餘稼在。陽曝庶或宜。今雨又連日。彼蒼此胡爲。墊沒固已矣。存者不可支。終此民無食。半菽固難期。民心若不保。有如累卵危。能今秋暉暖。菜根可能滋。雖荒若不饉。旨畜或救飢。歎息復歎息。賦此乞晴詩。</text>
<title>寄華城中營</title>,<text>列郡聲名重。高門志氣淸。靑雲無上策。白首又中營。乕嘯秋山靜。龍韜夜燭明。餘威雖暫屈。里斷絶無橫。</text>
<title>南廳朝起</title>,<text>府人名姓未能分。察微鉤隱豈云云。或恐聞聲知有我。邇來不讀數行文。</text>
<title>聞砧</title>,<text>錦杵爭鳴玉手勤。南村北里響繽紛。黃花霜後寒相促。落木風前夜更聞。幾處曉眠驚旅客。誰家秋思在夫君。河傾月暗收餘韵。應是裁衣到十分。</text>
<title>詠衰柳</title>,<text>殘葉衰柯正可憐。九秋風雨苦相牽。十尋白日猶餘蔭。一夢靑春已罷眠。氣色縱無垂縷嫰。精神應有晦根全。明年暖絮天晴後。佇待金衣結勝緣。</text>
<title>詠壺</title>,<text>鏤銀雕玉色玲瓏。蟻綠鵞黃日不空。塵世憂愁消這裏。仙家天地在其中。傾來可驗盈虛理。盛後方知翕受功。客到坐間携此物。陶然長得醉春風。</text>
<title>九日書懷</title>,<text>老夫久作客。孤襟常瑟縮。身雖滯公府。心若在空谷。値玆重九節。天氣淸且肅。凉風入我懷。蒼山當我目。縱欲登高去。他鄕誰相速。靜言坐歎息。時序一何倐。居然成白首。壯志異昔夙。欲去無處所。寸田亦未卜。翰有吳下蓴。潛有栗里菊。古人雖云迂。亦各有歸宿。繄我一未手。徒爲妻子恧。強意作佳辰。濁酒空自掬。</text>
<title>蟋蟀</title>,<text>聲聲何喞喞。似訴万端愁。物性元如是。天時得自由。老人聽竟夜。志士與悲秋。熟睡童兒輩。斯音耳豈謀。</text>
<title>暇日獨登迎華亭</title>,<text>坡翁穎水上。十月九相尋。乃知詩人耳。素愜山水音。顧我何爲者。倥傯過此潯。來時有公務。紛紜擾胷襟。歸日恒促迫。苦被鄕思侵。未能窮眞境。我懷常沉沉。放意來遊之。浩蕩始在今。可笑三十年。始得一淸吟。若使譬昔賢。寧不愧諸心。</text>
<title>歸路歷登杭眉亭</title>,<text>築堤水所滙。周可爲十里。晶晶暎琉璃。鱗鱗鋪羅綺。滉漾一何壯。明媚亦可喜。杭州有西湖。人言頗相似。紅亭賜嘉名。其意良有以。我來九月交。天淸無餘滓。蒼山爭繚繞。倒影蘸蘭沚。騈頭聚銀鮒。翻身躍金鯉。往往一葉舟。出沒寒烟裏。老柳靜不風。滄波時自起。餘波兩崖間。瀉出勢如委。渟蓄成巨泓。其深不可揣。下有千万頃。灌漑無遐邇。遂使華城人。惠澤曁千禩。故相曾對揚。先朝所設始。徒愛好風景。敢忘大經紀。獨倚層軒上。秋色淸如是。徊徨不忍去。所思在彼美。回首誰與語。哀鴻惟過耳。西風一灑淚。荒艸爲離披。</text>
<title>題南廳壁上</title>,<text>困則日寢饑則餐。道於其中亦有存。人生隨遇且爲安。逆旅不可逆旅論。公館十日一事無。閉戶憑几默無言。行穿犖确脚力疲。望窮遼遠眼花昬。和光同塵苦未能。博奕摴蒱亦已惽。所以深坐如土偶。自愛眞味在心根。靑松黃菊猶在眼。南廳亦已視我軒。</text>
<title>壬辰九月十七日。華城重修。始役日書事。</title>,<text>南維築斯城。寔出万年計。拱護旣爲重。屛翰亦匪細。所以致修繕。庫藏有餘繼。今年大雨水。災異誠乖戾。城上西砲樓。或毁已沈瘞。水門所鋪石。或漂成呑噬。城身或全頹。堞形或如蹶。大抵十里間。灰土皆委弊。相公甚憂之。看審躬自詣。卽日具啓牘。火急發驛隷。分付列校來。辛勤各勅勵。一時擧其役。分界有定制。余適忝監蕫。可愧才不逮。出入木石間。衰脚日以曳。巡行考勤慢。或恐致稽滯。緬思先朝時。創玆大經濟。嗟彼華城人。感祝尙餘涕。應知加努力。吾說何必贅。</text>
<title>巡城</title>,<text>大役秋方始。全城日一巡。鑬牽移石重。杵築拌灰均。臨事心偏細。逢人語更頻。昔年遺制在。努力固當遵。</text>
<title>華寧殿誕辰祀夜</title>,<text>黼座如天燭影煌。秩然籩豆各成行。夜延四皷星辰爛。節届千秋日月忙。未效大庭稱慶賀。惟叨分寺進馨香。以分奉常寺祭物陪進官擧行 賤臣無往非餘澤。猶侍銀罍咫尺傍。</text>
<title>秋日登杭眉亭</title>,<text>野在維南水在西。中間橫截有長堤。千尋翠浪三秋凈。萬井黃雲一望迷。晉畵唐詩排鋪細。吳山楚水品流齊。風前欲逐孤舟去。數尺漁竿與共携。</text>
<title>城役監蕫歸路口占</title>,<text>朝出雉城西北隈。鞍邊每帶夕陽迴。村童未解先生苦。錯道山公日往來。</text>
<title>南水門外。得二片石。品甚奇絶。置諸床頭。日夕摩挲。喜見于詩。</title>,<text>偶然拾得澗南濱。侈我床頭煥若新。沙底未應埋異品。世間方是現今身。剩含烟靄依俙色。恰寫峯巒造化眞。此物定知非燕石。可能免作宋愚人。</text>
<title>南廳書悶</title>,<text>南廳殘燭苦多思。繞壁仿偟度夜遅。豳俗勤農猶不食。晉人乞糴亦難支。鈴堂憂有仁民切。幕府慚無獻計奇。野困海饑當設賑。啓牘明朝驛騎馳。</text>
<title>顯隆園丁字閣。始役日書事。</title>,<text>聖孝追維億。遺儲設筦千。園所修改物力。不煩經費。設筦千庫遵行。 圮頹經潦後。修繕未寒前。白首當今日。靑山感昔年。寸忱猶不泯。有事欲身先。</text>
<title>題曼殊利室壁上 室在龍珠寺東廡</title>,<text>天賜華題侈寺門。万年爲是護仙園。凈供祭品君臣義。虔奉經文父母恩。寺藏恩重經板 地逈丹樓通瑞氣。山深玉井發眞源。福田更有新秋稅。惠澤如今及緇髡。</text>
<title>贈龍珠寺寓僧妙華 二首</title>,<text>容姿淸秀好男兒。落髮東林數已奇。若出山前皆樂地。緣何去不事吾師。雲房留我上燈初。此夜淸緣舊日如。猶有世間分別念。求詩不足又求書。</text>
<title>挽李知事興潤 三首</title>,<text>綠袍供奉紫宸闈。卄載恩榮曠古稀。一自石渠深鎖後。隻身泣抱賜書歸。王事勤勞皆有蹟。寸心謹畏更無他。老來門戶延餘慶。五馬春風一子多。上洛鶯花久別離。匈音可耐歲闌時。玉欄歸侍應過此。儻鑑南城後死悲。</text>
<title>天保樓𧢇月</title>,<text>玉樓無限月。人在桂花邊。流影通三界。分形印万川。僧衣爭共白。佛氣與同圓。夜久泠風至。欄頭庶遇仙。</text>
<title>旅舘</title>,<text>旅舘非旅舘。吾廬非吾廬。吾廬旣不居。可謂吾廬歟。旅舘久已住。亦是吾廬如。隨遇以爲安。安往心不舒。靜言一室內。亦足得所居。物我兩相忘。聞諸莊氏書。</text>
<title>柳川雨中</title>,<text>車徒離發一時齊。城外風威冷欲凄。冐雨人皆能備雨。衝泥馬亦惜障泥。西南野逈依山路。上下川長種柳堤。及到皇橋方小霽。日輝斜漏亂雲西。</text>
<title>夜宿龍珠寺 二首</title>,<text>一旬再到意欣然。若有前生未了緣。超出衆生煩惱地。坐來千佛喜歡天。山空木落看香裡。門掩雲深聽雨前。乞筆華師今不見。嶠南昨日去參禪。如是我聞空復空。上方靈籟自噓風。燈淸老客忘言裏。磬歇孤僧見性中。松氣秋牎凝積翠。蓮華夜榻點新紅。小詩好作名山史。歸示城南學士翁。</text>
<title>瑞鳳山植木歸路。作此詩以記之。</title>,<text>屹彼千朶瑞鳳山。一一縹緲綠烟鬟。拱護園陵作錦屛。寔是西南之外顔。左岡右麓艸樹小。肩脊呈露如劚刪。猗歟相公親審日。指揮嚴明起懦頑。我忝監蕫是爲榮。敢將霜風辭往還。招招役夫屢千百。遵磴緣崖共携攀。鑿土成坎爭培植。万鍤如雲千指艱。𥠧根寸枝俱不遺。不日万株四以環。忽焉童濯成蒙密。一色蒼然數里間。從此欝欝葱葱氣。直接玉欄侍仙班。斯役欲追舊便覽。先朝有植木便覽。隨植隨謄。 心草前䂓如一般。下山躊躇不能去。步步北望淚潸潸。</text>
<title>聞數里王步庚定系子。詩以賀之。</title>,<text>老而尙無子。翁是四窮一。夫妻兩白頭。僅保懸磬室。喜聞得一子。爰自同堂出。橋梓人道備。熊羆夢兆吉。從此王文度。愛之加諸膝。應歎家甚貧。添丁固難恤。曾知久積學。郁乎精華溢。縱有斲輪術。欲傳定難必。遺以一安字。勝似千頭橘。欲進山河隔。此意何可悉。先賀養兩老。餘生庶可畢。又賀平生詩。亦能收卷帙。呼燭屢點毫。明朝擬寄馹。</text>
<title>賑政方始。吟示同事諸人。相與勖之。</title>,<text>自野濱于海。値此大無秋。饑寒屢千口。呼庚苦未休。相公𦲷玆土。救活有殷憂。朝夕每當食。食不忍下喉。余適在幕下。竊欲效區區。但恨才不逮。衰憒昧良籌。惟願任事人。賑政各出謀。富不濫冐錄。貧不見捐投。秩秩致精詳。名與實相侔。顑顑者有食。嗷嗷者無愁。溝壑奠袵席。恩敎降遐陬。且復軆鈴閣。憧憧勤咨諏。愼勿墜軄守。相與日講求。若使四境內。洋溢惠澤流。伊我充有得。華人同歌謳。</text>
<title>夜起</title>,<text>門皷未知報幾更。老眠初罷意旋晴。一鷄唱破先天晦。片月留成後夜明。厨火潛燃如鬼跡。牎風微動似人聲。此心自愛惺惺地。可柰朝來又惱情。</text>
<title>志喜 幷小序</title>,<text>世孫宮千字文畢講之日。以冊禮宣饌于諸宮官。時徐說書 耆淳 與焉。說書謹封賜饌。馳上華營。盖出於君賜榮親之意也。相公仍分饋幕裨。北望頌祝。相與樂之。實是千載之異數。百里之盛事。退賦此詩。謹寓區區賤忱。胄筵開講日。文思達如泉。冬課書初訖。春坊禮有宣。玉盤雙擎出。珍品一包傳。豈意霑餘臠。微忱祝万年。</text>
<title>就食</title>,<text>稻粱就食未能迴。可笑覊心似死灰。景物已知南國遠。鄕音每阻北人來。猒聞落日愁中角。斷送荒年禁後盃。幸有床頭書數帙。孤懷猶得一分開。</text>
<title>漫吟</title>,<text>天寒旅館雪相仍。硯面淸氷半欲凝。身老帛衣難可辨。齒踈肉食更何能。對人未免爲生客。息慮何妨學定僧。時有村童來乞筆。揮來猶作氣崚嶒。</text>
<title>雪後渡銅雀津</title>,<text>氷江一道夕陽明。光氣玲瓏眼忽驚。地濶東西銀是海。天開咫尺玉爲京。路穿鷗鷺羣中出。人踏魚龍背上行。若使㥘寒常閉戶。豈將奇觀暢詩情。</text>
<title>雪馬</title>,<text>構木名爲馬。過江坐可憑。製踈同下澤。行疾敵奇肱。風拂衣邊雪。雷喧脚底氷。安於搖櫓去。不省觸寒兢。</text>
<title>私賑 幷小序</title>,<text>揔理留相徐公捐出俸廩。分賑于境內饑民。此大政也特例也。余適忝幕下。欽仰之餘。謹賦此詩。以備營中故事。嗟彼饑民八千有餘口。甁空甖乏一粒無所有。歲暮天寒霜雪深。擧皆顑頷呼號於窮蔀。浮黃菜色見諸眉頰間。出無糊口坐以束手。相公聞之大驚惕。抄饑無一漏戶德意厚。若疾痛在己。每謂一夫不獲是余咎。傾廩捐出屢千金。舡粟塲米俱貿取。若待春賑餓死無幾。遑遑汲汲不可持遅久。附近地方各分賑。洞諭東西面里南北部。揔理中軍山城去。幕府內監海倉走。惟是近城十數面。相公親自監升斗。是日鶉衣鵠形盈庭下。盡是疲癃殘疾孤兒寡婦。先以饘粥一大瓢。又令賑資次第受。來時空槖去盈槖。滿城和氣藹然如春酒。相公大惠天所鑑。世世陰德必有後。公實謙虛不自有。歸我紫宸殿上聖明后。</text>
<title>禿城 二首</title>,<text>山城雖小亦金湯。內附軍營外勢張。畿甸要衝天設險。國陵案對地呈祥。牲牢歲祝知靈應。每歲春秋祭多有靈應 龍駕春臨尙御香。聞說家家皆復戶。至今樵牧誦先王。行穿犖确上嵯峨。洗馬臺前夕照斜。雪裡居人如聚鹿。巖間小屋似殘蝸。地幽苔磴通僧院。海近塩烟接吏衙。更向南樓高絶處。斷雲孤鳥望中賖。</text>
<title>山城倉監賑</title>,<text>食乃民之天。無食將何生。値玆大無歲。闔境皆呼庚。奠恤不可緩。設賑於山城。七面千餘人。相續十里程。慼慼非老弱。纍纍卽鱞惸。匍匐入庭下。號寒不成聲。羅列饋以粥。一瓢各有盈。賑資亦分等。米粟五倉傾。啜者療饑膓。可以支回征。褁者有入手。亦足數日幷。感激是誰賜。九重奉聖明。恩敎屢惻怛。宵旰紆宸情。守臣謹對揚。孜孜懋積誠。拮据俱適宜。排比如稱衡。顧余最駑劣。斯役與有榮。嗟彼顚連人。豈非我弟兄。敢不致竭力。三日踏雪行。</text>
<title>除日</title>,<text>客中每歎歲年遅。及到今朝速始知。蛇走入林仍不見。驥奔過隙更難追。虗襟弟是看雲恨。離膝兒應陟岵詩。幕府如今身已許。歸歟未暇說吾私。</text>
<title>元日書懷</title>,<text>飽喫湯餠一大盃。今年奄當七九迴。日月冉冉何相催。走坂之勢不可回。華陽作客久徘徊。値此嘉辰意難開。回憶故鄕弼雲臺。山重水複何悠哉。誰家欝壘共禳灾。幾處新服相往來。遙知我家羣童孩。應思斑斕膝下陪。固當策馬衝風埃。爲我中堂洗樽罍。</text>
<title>大皇橋</title>,<text>庚申餘慟尙如新。白首支離未死身。回望大皇橋外柳。靑靑又作一年春。</text>
<title>禿城夜雪朝登南樓有作</title>,<text>尺雪崢嶸擁石扃。登臨朝日御淸泠。西南海接千重白。遠近山無一點靑。走獸飛禽皆遁跡。喬松老檜容藏形。閬園仙子如相愛。許與紅塵分外醒。</text>
<title>東風</title>,<text>撩亂東風撼四隣。不知吹到幾番新。橫奔拂拂飄飄勢。掀動花花葉葉春。忽爾起時如有助。翻然止處似無因。長亭十里塵應漲。去馬來牛惱幾人。</text>
<title>巡鐸</title>,<text>金舌琮錚語亦奇。宮墻夜夜每相期。聲淸門掩人歸後。響苦天寒月落時。如警如呵姦細伏。忽前忽後鬼神疑。南廳老客偏無睡。夕始晨終獨自知。</text>
<title>憶數里王步庚</title>,<text>六旬衰朽足堪悲。况復經年遠別離。春草靑靑今似許。暮雲渺渺此何斯。難忘薇麓看花日。猶記松園聽雨時。若使詩筒修舊契。索居可以慰相思。</text>
<title>南廳寫懷</title>,<text>頭邊霜髮道中新。可笑殘齡過六旬。高蹈雖非逃世士。周遊似是出家人。消磨春暖秋淸日。支撑風餐水宿身。老婦知吾四方志。經年離別不曾嗔。</text>
<title>北牖聽雨。次藥翁韵。</title>,<text>霏微春雨滿亭臯。幾處畦畛釋土膏。投種村夫時汲汲。勸農田畯約條條。野騰賀語通泉脉。社饗神功薦潤毛。物色人情如在目。欣然坐倚北牎高。</text>
<title>詠佛頭花</title>,<text>點綴枝端似許圓。色如碧玉大如拳。頭頭放出玲瓏氣。不二門前盡入禪。</text>
<title>留宿禿城運籌堂</title>,<text>今宵當信宿。南國一孤城。天近日先照。地淸雲不生。井中誰敢唾。桑下自多情。聞說山花滿。吾當續此行。</text>
<title>五倉分賑日書憫</title>,<text>盈庭數千口。匍匐不能持。冬食緜緜日。春饑汲汲時。同胞無近遠。觸目有慈悲。可矜三巡賑。圖生或在玆。</text>
<title>乘月獨登西將臺</title>,<text>忽見新月出。走上西將臺。臺上鏡光轉。臺下桂影開。千山明如晝。歷歷指端來。二水互蕩漾。浮出西北隈。玲瓏生氣色。左右紛縈迴。應接殆不暇。時復停我杯。所懷在美人。南望何悠哉。歎息復歎息。松風爲之哀。此意無人說。獨立倚崔嵬。</text>
<title>鷺梁</title>,<text>春水方生雨過時。平開万頃碧琉璃。烏檣風利舡行疾。鷺渚泥深馬去遅。背指懸崖花灼灼。手攀古渡柳垂垂。杏洲聞說豚魚美。搔首江頭孰與期。</text>
<title>聽鶯 二首</title>,<text>公子風流似許淸。全身金色媚春晴。砭來俗耳心先警。驚破覊眠夢不成。上洛夙緣如復續。中陽新聽亦多情。牎前更愛丁寧語。似爲離居喚友生。百囀嚶嚶一㨾淸。東風花落弄新晴。金敲玉戛參差奏。綠調紅腔雜錯成。挑得雙柑香裡興。帶來万柳影中情。官僮莫遣驚飛去。傾聽渾無鄙吝生。</text>
<title>春情三首。擬艶軆。次灘翁韵。</title>,<text>爲看春光上曲臺。紅裙不覺染靑苔。回身却向花間路。玉手輕輕折柳來。笑看中庭擲繡毬。百端紅錦作纏頭。燕泥忽墮香衫汚。爲換新衣入畫樓。柳外鞦韆百尺高。隔花細語暗相招。午來睡思濃於酒。粧束歌筵幾經宵。</text>
<title>謹次留相徐公感舊韵</title>,<text>高名華閥保雙全。夙夜憧憧恐墜先。万事滄桑經浩劫。兩朝恩渥仰仁天。西垣黼黻摛文日。南國藩屛踵武年。一首新詩忠孝字。辛勤付與兩郞傳。</text>
<title>過鵲峴記見</title>,<text>麥凉浮地草連天。桑葉靑靑亦翳然。晴後香泥新燕喜。耕餘斷壠老牛眠。戴筐女出山花外。荷鍤人歸野柳邊。塵歇沙乾行路穩。驛夫未必促長鞭。</text>
<title>細藍橋 幷小序</title>,<text>余方監賑禿城。路由藍橋。架頹柱傾。過者莫不危之。相公急走官隷。有捨馬愼步之敎。敢不銘佩。旣步出橋外。口占一首。藍橋俯千尺。架石半頹傾。經過差毫髮。斯須判死生。垂堂持古訓。下馬勉徒行。不有臨危日。那知愛我情。</text>
<title>監賑</title>,<text>窮春遑急倍嚴霜。可柰孤鱞菜色黃。恐彼排巡期日緩。甚於拯溺及時忙。聖明在上懷恩澤。愛恤由中頌對揚。見說雨餘新麥茁。知應長夏喜充膓。</text>
<title>午憇禿城椽舍</title>,<text>屈指三春五往還。絶顚風雨備辛艱。餘生滚汩猶今日。何事因緣又此山。乞筆吏應知素癖。饋蔬僧亦慣蒼顔。莫將米價煩相問。高枕西牎積翠間。</text>
<title>壯南軒後庭。林檎花開甚盛。</title>,<text>林檎花發耀丹墀。四十年來尙撑支。雪色交加多少葉。珠輝點綴短長枝。愛深舊沛餘陰日。榮極先王一顧時。縱道秋來繁結子。仙陵無路薦香肌。</text>
<title>躑躅花下奉別相公</title>,<text>宮西躑躅花。万朶簇新紅。其色爛四照。牎欞互玲瓏。相公愛此花。摩挲意未窮。朝坐花陰西。暮坐花陰東。謂言千金直。不能易一叢。是日方入洛。征車駕彼騘。臨行有餘戀。携我入園中。誰能保嬋娟。歸時與今同。徊徨不能去。怊悵倚東風。徒御相促發。日已照新豊。出門屢回顧。猶恐太怱怱。行塵忽已遠。歸來掩房櫳。豈敢專獨賞。耿耿抱微衷。當愛公所愛。或恐一枝空。鈴護不足說。吾仗造化翁。</text>
<title>獨登未老閒亭</title>,<text>畵棟飄然處。曾瞻翠華臨。幾年遺老恨。三字聖人心。松磴緣山遠。花園背郭深。風光非不美。自有淚霑襟。</text>
<title>讀西山大師碑 大芚寺僧有碑本印來者。此是奉軒徐公所撰。</title>,<text>跪讀西山大師碑。闡揚幽晦殆無遺。輝煌一篇屢千言。至今歷歷如見師。嗚呼師本西土人。身長九尺骨相奇。不意倭酋東冦日。奄値鑾輿西狩時。下山仗劒詣行在。願效尺寸死不辭。糾合門徒千五百。先自兩西起一枝。傳檄關東曁湖南。陸續千里來如期。惟政卛七百餘僧。起於關東。處英卛一千餘僧。起於湖南地。 牧丹峯下麾兵進。直與天將相驅馳。恢復浿城掃腥塵。扈駕還都奠邦基。上足弟子方渡海。密授秘符以送之。鐵火馬燄知無賴。旋卽撲滅手所隨。付符水灑滅鐵火馬之急。懷送拋摘子。撑坐鐵火之方。 功成名立獨歸來。依舊空山一弊緇。透得去就何磊落。禪門似有儒者儀。頭崙山中大芚寺。衣鉢遺囑必于玆。非但隨緣無南北。竊有微義孰能知。當時聖眷何鄭重。非獨丹陞賡進詩。黃紙二十有一字。恩光照爛海南陲。敎旨以國一都大禪師，禪敎都揔攝，扶宗樹敎普濟登階尊者書之。 逮我先朝錄舊勳。特賜華額表忠祠。國家盛典庶無憾。咨爾緇衲勤奉持。不有文苑大手筆。發揮偉烈乃若斯。南望我亦懷感激。不覺臨池爲之噫。鬼呵神護石不磨。文兮師兮万世垂。</text>
<title>分賑日値雨書悶</title>,<text>山雨連天苦未休。烟沈雲暗使人愁。路通文市 華城面名 泥偏滑。野接魚灘 華城村名 水亂流。沒脛間關猶可說。饑膓顚蹶最爲憂。賑分自有官家限。縱欲停行孰與謀。</text>
<title>南廳書贈金海申碩士命胤</title>,<text>三日官齋共接茵。高風藹若飮醲醇。羅麗以後傳華閥。鄒魯之間作逸民。慧眼相來人貴賤。有相人術 錦心吐出句淸新。愧吾長鋏歸何晩。棲屑華南已經春。</text>
<title>南廳書懷</title>,<text>我生千載後。每思千載上。用心何太迂。非癡便是妄。所以酸與醎。與世殊所尙。居然六十年。獨學依舊㨾。自我來于華。官厨日三餉。窮春猶能飽。荒年庶可忘。但恨紛擾中。殆無安穩想。事來猶可爲。事去徒自放。茫然文字念。亦覺日以喪。所得在餔啜。其失在涵養。兩者較量之。懸絶不相償。是日空自歎。此意誰能諒。</text>
<title>詠老槐</title>,<text>多愛牎前綠盖浮。斜陽透徹影如流。百年根古穿羣蟻。三夏陰深蔽十牛。幸托此鄕樵已遠。別開何國夢應悠。誰言草木無情物。能作淸風滌旅愁。</text>
<title>留老妓少話</title>,<text>一笑當年抵万金。門前鞍馬簇如林。雲鬟繡屋簪花昔。蓬髮踈籬種菜今。話到舞筵先下淚。理來歌曲未成音。臨歸漫作多情態。明日西亭可聽琴。</text>
<title>送江湖散人申周伯。謹次竹坡相公贈別韵。</title>,<text>相人先必相於心。水月精神照古今。一樹千金霞上字。老楓高竹兩知音。散人有相人術。今歸楓臯相公有詩。竹坡相公亦詩以贈之。</text>
<title>幕中留卞峯金司諫 振聲 共賦</title>,<text>吾生及見古之人。八十年來現在身。白髮馮郞非少日。丹砂葛老尙餘春。金門通藉名猶重。茅屋求心道不貧。野服騎牛來往路。有誰能識舊臺臣。</text>
<title>挽弇山玄知事在德</title>,<text>生世同年事已奇。墨池心契又深知。可憐一別泉臺隔。獨抱黃庭更與誰。</text>
<title>哭姪兒基直墓</title>,<text>藁塟經秋草已稀。未知魂魄與誰依。生前死後凄凉事。白首靑山痛哭歸。</text>
<title>夕坐</title>,<text>夕陽雀噪小庭空。隱几蕭然一禿翁。白酒過墻論妙理。黃花入室喜淸風。居能容膝猶爲泰。食若充膓不是窮。蠧老螢乾秋已半。床頭日課兩兒工。</text>
<title>題天下地圖</title>,<text>滿幅森羅何壯哉。神州本是斗南隈。乾坤大鋪叙中濶。境界細區畫上開。四極万邦爭迭出。九河五嶽盡輸來。高堂安坐堪收拾。八駿何須遠踏迴。</text>
<title>恩賜貢馬 幷小序</title>,<text>賤臣以內閣屬官。伏蒙賜馬之恩典。瞻天感祝。謹賦此詩。塵毛雖脫落。骨相出常凡。仰誦恩無外。偏霑貢自南。蹄應凌里萬。齒已驗年三。將放鄕山下。歸詑聖德涵。</text>
<title>奉懷竹坡相公</title>,<text>從來吾道在滄洲。魚鳥何妨與共遊。暮歲于歸雙素鬢。中流宛在一虗舟。凌空冥鴈誰相及。出峀孤雲得自由。病枕徒勞月亭夢。蒼蒹白露水西頭。</text>
<title>雨中獨過玉流洞</title>,<text>凄風寒雨和松聲。獨過西山歲暮情。忍踏玉流溪上路。一生難忘兩先生。松石翁數里</text>
<title>燭下書與兒輩</title>,<text>雙丱聯襟夜課書。靑燈炯炯下帷初。應知世上時難得。莫道床頭日有餘。墮業正宜豚犬視。成材可免馬牛裾。顧今門戶扶持計。學半先從白首余。</text>
<title>謹次醉箕學士北山月夜韵</title>,<text>詩鋒壓倒北山高。暇日淸遊問幾遭。雪後一寒知健興。月中三影仰仙曹。洞虗氷澗聲逾大。夜靜風松氣欲豪。聞勝邇來渾似夢。此身便作世間逃。</text>
<title>對梅 二首</title>,<text>梅兮復梅兮。匪梅將與誰。寂寞足可慰。襟懷亦堪披。非但勸我酒。亦能供我詩。何幸草木中。似有此心知。雪屋歲云暮。所以左右之。夜宿梅花下。晝吟梅香中。梅影心共照。梅魂夢相通。翁與梅欲化。安知梅非翁。脉脉兩相忘。雪深歲欲窮。妻看是何語。或恐汚淸風。</text>
<title>呈坦齋相公 幷小序</title>,<text>坦齋公有梅無閤。遂以竹四箇。依壁撑之。塗諸外面。若小龕㨾。制甚樸陋。隣有柳諫議來見之。歎曰公之儉也。何若是樸也。仍於梅下酌酒賦詩以識之。明朝示以詩𢎥要和。歸而搆呈。雪深城西屋。梅花淡相宜。錦龕與紗閤。侈具初不知。褚竹交撑支。背壁若張帷。防寒苟其完。亦可護仙姿。所貴在樸素。何論品㨾卑。時有隣翁來。唱酬相與之。一詩猶不足。疊韵出愈奇。酌酒以叙舊。對此綴珠枝。儉德旣云篤。氷心復共披。詩中猶憂國。念念今歲飢。瞻言懷感激。歸來有餘思。</text>
<title>謹次龍湖寓居徐公 俊輔 寄示韵</title>,<text>考槃物外碩人心。雪屋寒梅坐卧深。明月東來夢松里。先公墓在抱川松隅里 白雲南去泣梧岑。出先盡節勤追昔。退亦懷憂耿在今。已識文章餘事是。唱酬不敢勖淸吟。附原韵山林城市在人心。豈必吾身遁跡深。十里層氷迷遠浦。四郊積雪失高岑。世途自是分囂靜。民俗何曾異古今。惟有君詩來起我。江樓醉後一長吟。</text>
<title>再次龍湖寄示韵</title>,<text>歲闌耿耿抱孤襟。物累塵紛詎見侵。江上飄然時獨往。雪中何處更相尋。梅花落盡新愁冷。竹樹移來舊契深。洛下諸公應勉出。便衣恐不卧南潯。附原韵皛皛白雪暎衣襟。肯許紅塵造次侵。剡棹誰知今日興。灞驢欲向故人尋。莫言一世論心少。好與前脩托契深。曾是江湖留夙約。餘年從此付滄潯。</text>
<title>謹賀坦齋相公回甲壽宴</title>,<text>朝旭曈曈天氣新。甲年初度喜佳辰。望齊北斗應當世。壽祝南山又幾春。廊廟先憂常有志。園林獨樂欲收身。回瞻圓嶠如商嶺。四皓中添一老人。</text>
<title>承命書進屛風一本。榮感交切。謹賦此詩以識之。</title>,<text>暮年餘習在臨池。宮紙承書敢自期。爛矣窮閭揮墨日。依然內閣弄毫時。庸材幾作今人笑。賤品猶蒙聖主知。感激兩朝恩不極。一行未了淚千絲。</text>
<title>奉別洪校理 在喆 長城被謫</title>,<text>卽日蒼黃出洛城。離家去國兩關情。三年艸土猶餘禍。千里風霜又遠征。鍊處用工金自躍。艱時忍性玉爲成。應是北山花萬樹。春風留待早旋程。</text>
<title>雨中書懷</title>,<text>跫音寂不到踈籬。新葉初花空自奇。天地側身今已老。詩書在手欲何爲。西淸鍾皷春歸後。南華烟雲歲暮時。獨卧閒牎微雨裏。此心愁絶有誰知。</text>
<title>哭數里王太步庚 三首</title>,<text>十年講讀在西庠。布褐殊恩倍有光。盛事何容濡我筆。閣臣語錄姓名香。弓劒餘哀死亦纏。可能歸侍玉欄前。仙陵諱日中宵哭。携手西山是幾年。芝蘭交契以心知。玉社傳簡日有期。可歎水流花發處。如何使我獨吟詩。</text>
<title>賀洪校理蒙宥</title>,<text>已喜瓊章到冷帷。更聞恩赦下南陲。衡山雲捲歸來日。昌化春回放逐時。荊樹詎無聯袂樂。萱堂猶有倚閭思。應知葛嶺今千里。能趁梨花共一巵。</text>
<title>悼亡女劉氏婦 七首</title>,<text>苦心惜物太區區。裙袴何甞不弊麤。可惜嫁時多少服。一朝散着別人軀。蛔虫肆毒幾多秋。寢食興居不自由。恨不利刀千万斷。生前報得腹中讎。三時饘粥苦相因。俊味何曾悅口新。恐貽親庭朝夕念。每言䟽糲稱夫人。羣子女中最撫摩。關心饑飽倍於他。父心寧有偏慈愛。緣爾平生疾病多。欌北床南檢舊儲。巾匜刀尺尙如初。小婢盡輸舅家去。當時手澤亦無餘。一訣家庭万事非。孤魂此去欲誰依。水流花發無形影。回望東岡不忍歸。靑春薄命一浮烟。我亦衰頹豈久延。父子恩情今未了。他生願續此生緣。</text>
<title>余有恠石一面。竹坡相公寄詩示意。謹此奉呈。仍次原韵。</title>,<text>敢將殘塊說奇峯。恐與愚人燕石同。瘦骨猶能呈磊落。勁姿初不受磨礱。題評一日爲殊品。好惡多年在下風。此去淸標應得地。南湖水竹老仙翁。</text>
<title>奉呈竹坡相公案下</title>,<text>七旬老宰相。誦讀古應無。謹畏存心久。行藏與衆殊。高風傳道路。佳句滿江湖。時有詩筒至。淸言敵飮醐。</text>
<title>謹寄醉裘洪大雅 在赫○二首</title>,<text>洞深門掩雨聲遅。應有山情獨自知。紅白催開分作列。靑蒼迷望繞爲籬。閒多鶴觀圍棋日。香冽龍團煮茗時。能念錦橋西畔客。兼旬卧病阻幽期。山雨淋琅澗上廬。閒居讀了幾編書。淸高尙友千秋近。窮僻爲家一世踈。道自有光身似飽。物能無競志應虗。請看牎外涓涓水。終致滄溟在厥初。</text>
<title>秋熟喜甚</title>,<text>經了大無値有年。依然宿疾得新痊。穗成繁實 今秋一穗二百餘實云 連千里。米到盈升直十錢。閭里盖藏無不足。邦家禎瑞是爲先。滿心歡喜知何限。欲學詩人賦甫田。</text>
<title>月下獨坐</title>,<text>黃菊花交綠桂叢。新香浮動月明中。秋高鴈背三更露。夜冷禽棲一樹風。老亦吟詩空自適。貧能有酒與誰同。可憐蟋蟀偏多語。溪屋殘燈伴此翁。</text>
<title>深居</title>,<text>此身非釋亦非仙。小屋深居自嗒然。可笑邇來無一事。未知何以送餘年。卧聽寒雀爭喧樹。起數歸鴻遠度天。賴有化翁偏悅我。故敎階菊早嬋娟。</text>
<title>書悶</title>,<text>吾書吾自好。曾不要人知。猥蒙鄕隣間。名姓謬稱之。求書日踵門。繽紛無虗時。張三纔云了。李四又相隨。在我詎自慢。於彼不敢辭。浸浸老病後。揮灑太支離。縱有夙習在。氣力亦難支。日費墨數升。又禿筆幾枝。心與手俱惱。豈非坐絶癡。迺知薄技故。身爲苦所罹。銀鉤與鐵索。幾賢名家推。世人胡不求。拙筆欲何爲。置紙坐我側。停筆一興嘻。</text>
<title>寫懷</title>,<text>物外逍遙得自由。是身無着與雲浮。長閒頓忘閒爲樂。已老何煩老作憂。但喜遣懷秋霽詠。未諳析利夜深籌。迂踈舊習如春草。纔祛旋生苦未休。</text>
<title>待制學士金公。謂余年前記得淸人所書柱聯詩名李白淸如許人影梅花瘦一般。未知何人作。而此是佳句也。此句語於君無乃近之乎。余對曰何敢近似。只切惶愧而已。仍退而作此詩。示我老懷如此。</title>,<text>耽詩固有之。聲名不足言。瘦形雖若是。梅花詎幷論。兩者皆過實。內顧恥所存。古來淸高人。非不道爲尊。莫不墮困厄。文字多哀寃。如我一俗物。塵埃幾馳奔。白首始歸家。安閒養子孫。飽食是爲足。餘事徒紛繁。謹將一句語。華譽還高門。</text>
<title>秋日早起偶書</title>,<text>退休五載與人踈。濁酒淸詩任起居。菊未放花香似惜。竹能拂葉韵猶餘。自移宅後偏臨水。不出門來但愛書。霜襪雨衣我何管。優遊自在物之初。</text>
<title>詠秋柳</title>,<text>豈意繁華面。忽成憔悴姿。但聞寒颯颯。未見綠垂垂。脫落藏鶯葉。摧枯繫馬枝。來年春色動。遊子幾相隨。</text>
<title>寄菊隱</title>,<text>秋來同有病。安得不相憐。老少雖殊地。淸羸共禀天。藥從分日製。茶許逐時煎。數卷延生訣。吾惽仰爾賢。</text>
<title>次韵菊隱寄示</title>,<text>錦橋流水上。咫尺比門廬。鄙什曾聯唱。佳篇又特書。樂應朋友最。禮不往來踈。珍重論交地。氷心一是虗。</text>
<title>淵明菊</title>,<text>我行玉溪路。有花正堪掬。淺黃一何艶。細綴爭相簇。試問此何物。人云淵明菊。奇品眞可愛。如何置空谷。今人不來賞。徒自媚幽獨。繞叢久彷徨。不覺意重複。折之滿袖中。光輝懷醲郁。歸來侈案頭。一室散淸馥。三時十摩挲。可以忘食肉。人棄我獨取。不啻千金畜。</text>
<title>夜飮九曲園亭。次陶詩韵。</title>,<text>超絶小西園。佳約月中踐。眼界一何濶。面墻今始免。相與久徘徊。玆焉詩思緬。妙意松陰靜。逸韵竹風善。卽事多淸曠。未必求玄遠。殘星掛踈木。夜闌猶忘返。誰云九曲深。主人每嫌淺。</text>
<title>午憇潭上田舍</title>,<text>九月霜淸穫稻辰。飯香登盤幸甞新。利於寡婦田遺穗。慶在農夫里比囷。兩歲歉匈生死地。今秋豊穰太平人。宜將稼穡先勤力。豈必年年暘雨均。</text>
<title>潭西老楓</title>,<text>可惜殘楓似老人。霞光試問幾時新。雲來欲掩全衰面。月照應羞太瘦身。敗葉難禁千片散。晦根猶保十分眞。迢迢潭上荒烟路。行客何曾暫住輪。</text>
<title>基祜成㛰日志喜 甲午九月二十九日</title>,<text>歲暮居然六十餘。見兒娶婦樂何如。荷吾先蔭延綿際。愛爾靑春福祿初。喜色階庭蘭與菊。賀儀鄕里酒兼魚。悠悠万事何須說。默祝多男滿小廬。</text>
<title>家居書事</title>,<text>晝寂門深睡老狵。庭空葉散罕人跫。爲梅樹冷仍虗席。自菊花開不掩牎。舂杵辛勤癡婢獨。聯床課讀小兒雙。潭廬釀秫知何日。山路依依夢石矼。</text>
<title>南牎</title>,<text>南牎朝旭放輝新。藥褁書凾起拂塵。每看女嬌猶慰意。纔經男娶已輕身。酒如茶飯傾家釀。菊視朋儔曲席親。不出衡門凡幾日。世間便作一陳人。</text>
<title>李友季彦自廣州至</title>,<text>型範衰猶在。如逢錦里顔。季彦卽錦里仲老之弟 依俙一夢裏。離別十年間。豊土知餘樂。貧廬記舊攀。怊然留不得。㛰嫁欲催還。</text>
<title>遣懷</title>,<text>酒國詩壇兩結緣。傲遊何妨作頑仙。閒情短日如長日。老態今年異去年。豈有寸材爲世用。且將尺宅保天全。巷深人客無相問。獨詠黃花又醉眠。</text>
<title>鋤月堂席上共賦</title>,<text>朝衣久已解金魚。一榻聯詩道不孤。山中宰相當今在。水北書生曠古無。谷邃黃花仍美酒。峰開紫閣是名區。月明更結西湖約。蘆葦叢間舊釣徒。</text>
<title>奉寄靑翰居士</title>,<text>腹有詩書不救貧。家人應笑丈夫身。籬間黃菊堪爲友。洞僻靑松與結隣。幽壑誰憐龍蟄久。空庭惟看鳥來頻。請君莫作窮居歎。從古奇材例蹇屯。</text>
<title>感舊詩示西隣諸賢</title>,<text>佳哉西山山之趾。一道玉溪何邐迆。長松籬繞蒼翠積。層石壁立氣勢峙。中有茅屋淸且幽。主人者誰千翁是。千翁自號以松石。平生佚宕惟詩耳。園叟溪父日踵門。文人才子無遐邇。懸燈夜雨聽淋琅。携筇春花弄紅紫。或歌或嘯繼以詩。樽前山堆千百紙。騷壇盛事擅一代。採謠可待太史氏。嗟乎自從松石去。好古而已曁數里。餘子次第亦無幾。世間散落山中史。辛夷塢間多衰草。又惠泉傍空流水。小社可占俗興替。此生寧不悲後死。緬昔雲臺全盛日。居人多是豪傑士。若非學術追往昔。卽是道義遵遺軌。詞鋒爭光烟雲斕。筆勢如飛風雨披。復有尙氣遊俠者。擊劒悲歌燕趙市。處處彈絲窮永夜。家家養花嬉春晷。尊老敬長尙敦厚。恤貧濟窮無彼此。出試材諝足可用。入處行義無所恥。漠然山高百年間。亭榭蕪沒臺池圮。家貧絶糧賣書冊。天寒乏薪伐桃李。昔日名園何蕭條。過者指點某家址。何幸一脉回嘉運。勝事方自玉溪始。玉溪復作一雲臺。荒林冷烟遽如彼。臨歧徊徨嗟何及。耳聞目擊俱已矣。可惜如今異嚮昔。惟爭錐利事雜伎。不分紙筆何件物。不識詩書何道理。文樽置諸笆籬邊。風月擲了空山裏。挽回舊俗誰任責。故人九原終難起。歎息歎息復歎息。勖哉吾黨諸君子。</text>
<title>老菊歎寄菊隱</title>,<text>日就凋殘柰爾何。東籬散步足悲歌。特生晩節猶能保。抵死幽香亦已多。幾經酒中通氣味。每憐月下供吟哦。故人會得存齋意。故寄新詩澗北阿。</text>
<title>雨中遣懷</title>,<text>身已歸來跡已藏。無何鄕裏是吾鄕。差餘一事詩空苦。每趁三時酒自甞。風靜茶爐生異氣。雨深書牖發虗光。久投度外甘寥寂。肯作塵間簿牒忙。</text>
<title>夜坐</title>,<text>燈盡衾寒已五更。老夫無睡坐鷄聲。商量万事心中恨。閱歷千塲夢裡情。幾處杯盤專夜飮。何人珂馬赴春明。誰知黑窣西牎底。欲斷詩思續復成。</text>
<title>奉謝鋤里柳公 相亮 送惠水仙花</title>,<text>受賜榮何極。吾先拜此花。仙姿俱已仰。馨德幷堪誇。宜水荷心苦。凌寒竹意遐。頓增草堂色。不覺屢摩挲。</text>
<title>哭亡女劉婦墓</title>,<text>藁葬荒凉未備儀。靑春薄命此胡爲。竟無形影寒山怨。若有音聲暮雨悲。欲死世間猶此日。相逢地下是何時。可憐多少心中恨。問爾孤魂知不知。</text>
<title>碩齋尹公 行恁 復官爵日書感</title>,<text>三十年來霈澤新。九原欲報更何因。家門幸保生前子。官爵還紆死後身。雷動蟄虫方有日。花生枯木始逢春。收淚翻成歌一曲。碧江何處可迎神。</text>
<title>奉賀靑翰初仕</title>,<text>剡紙恩深白髮身。充閭喜氣歲俱新。朝陽始拂高岡羽。春水初霑涸轍鱗。豈有丈夫欣一命。只緣孝子慰雙親。窮經講道知應熟。北望明廷賀得人。</text>
<title>亡女忌日書感</title>,<text>爾死已周歲。吾生尙到今。幽明千古隔。慟恨九原深。草綠空緣砌。花開自滿林。未知今夜祭。魂也可來歆。</text>
<title>雨中寄示西隣</title>,<text>邦家有事不遑他。經歲奔忙可柰何。風雨僮疲傳饌飯。晝宵兒困供袍靴。林慙澗愧何曾少。鶴恨猿愁亦已多。歸卧弊廬如自得。殘編依舊復摩挲。</text>
<title>過玉流洞</title>,<text>過此玉流洞。懷我王步庚。步庚今已沒。與誰以爲生。翳翳老棗下。依依短柴荊。靑蒿塞前巷。白雲鎖後楹。如見吟詩容。如聞讀書聲。求之不可及。澗流空餘淸。彷徨不能去。不覺淚眶盈。</text>
<title>靑翰溪屋共賦</title>,<text>玉溪西畔碩人居。豊貌長身髮鬈如。傑句吟殘千万首。精工讀破古今書。行窮流水心相照。坐引淸風道有餘。飮我嘉醪兼飽德。歸時不似往時虗。</text>
<title>雨坐遣懷</title>,<text>年來心在保淸靈。非是人間抱獨醒。老態槿花風易落。俗情荷葉水難停。已知業障迷香色。欲向玄關閉見聽。門掩簾深生晝寂。有時微雨下空庭。</text>
<title>客至</title>,<text>溪堂雨歇一塵空。有客敲門寂寞中。飯顆忽驚逢杜老。習池何幸屈山公。吾鄕誰是詩書語。今俗君惟布素風。聞說西園花竹在。文樽何日與相同。</text>
<title>西園</title>,<text>入門都是綠連天。更有禽聲倍寂然。層壁平臨西崦𡬾。古臺直接北山烟。菜花欲綻娟娟凈。杏子初黃纍纍懸。煑粥烹羹眞卛會。老來狂興共相牽。</text>
<title>次韵鹿牎金大甫見寄</title>,<text>湖上流傳百濟都。崇儒今俗昔相符。詩書抵死工常苦。耕稼治生業不蕪。秧熟衡門無索稅。春濃庋閣有餘酤。功名未必爲榮耀。禮義終成大丈夫。</text>
<title>挽八三翁李愼民氏 二首</title>,<text>嗟翁忽已猒塵喧。無復詞壇一老存。黃鳥如今空弄古。靑山何處可招魂。若知有恨寧先死。縱道多情不欲言。石醉雲吟渾似夢。西牎獨卧雨昏昏。當年文酒好風流。幾占賓筵最上頭。交口苦吟虫永夜。長身徐步鶴淸秋。八三奇讖知天定。翁以八三爲號。盖取八判洞三淸洞之義。而今八十三卒。似是言讖。 百二重關記宦遊。曾經鳥嶺別將 筇屐追隨惟我在。丹㫌忍訣舊詩儔。</text>
<title>自詠</title>,<text>百事伊來一未工。懸崖撒手跨虗空。吾遊自在塵埃外。物化皆輸色臭中。無地爲耕從餓飽。有天可問寄窮通。詩囊雖富將何用。或恐兒曹學父風。</text>
<title>雨中次韵金生希齡見寄</title>,<text>溪邊積雨亂蛙鳴。墻壞沙崩亦可驚。長晝攤書簾影靜。有時灑墨硯池淸。自憐箇裏翁之樂。不識人間孰所令。忽想麟橋新霽色。與君去欲踏泉聲。</text>
<title>雨夜憶玉溪舊遊</title>,<text>夜來西澗雨。誰與共聯床。點遂吟邊滴。響從愁裡長。煖羹追舊味。水墨想餘香。玉溪雨中夜會。以濁酒葵羹爲濟勝之具。又以水墨畵夜遊圖。幷及之。 念念皆空幻。燈前只自傷。</text>
<title>田家詠 四首</title>,<text>淸晨起蓐食。秧馬互相促。昨夜新雨來。高燥俱已沃。移秧豈可緩。顚倒來相續。日午泥土中。身如鵞鴨浴。遂令百畒田。忽作一色綠。藹藹細如針。簇簇紛似束。天功豈可必。人力當先勖。野人腰鋤去。壠頭刈麥時。汗流霑兩肩。勤勞不自知。有婦戴筐筥。午饁束餉之。赤日何輝爀。秉束曬路歧。時有寡婦至。拾穗無餘遺。可愛豊年象。田間莫不宜。老少共嬉笑。已免長夏飢。田家貴女功。養蠶以爲農。方其試春浴。斗水盆可容。一眠再三眠。愛護心憧憧。食葉喧似雨。靑桑堆幾重。忽然欲大起。簾幕春氣濃。蠒老絲已成。夜續不敢慵。何暇身上衣。去作官稅供。圃西旣種瓜。圃東又種瓜。瓜蔓靑延綿。瓜葉翠交加。其實大如拳。纍纍一何多。雪膚與瓊液。令人爽齒牙。田家無兼味。充厨此亦佳。不羡王濬園。倚待邵平家。晨露日以摘。野人足生涯。</text>
<title>遣閒</title>,<text>吾行吾道稱吾情。何必區區問月評。世上誰能求實事。書中亦有尙虗名。寓心草木欣同得。託意禽魚欲幷生。癡絶如今誰不笑。四民之外一閒氓。</text>
<title>水聲洞後麓納凉</title>,<text>層瀑爭流落半空。松霏澗靄翠濛濛。散成曲折如相背。翻作漣漪忽復通。掌上珠璣吹亂雨。身邊環珮御泠風。休言人世無淸福。多謝天公餉此翁。</text>
<title>挽柳僉使元榮</title>,<text>華南鑾衛效勞餘。禁裏韜鈐發跡初。曾試秋帿仙苑射。幾繙夜燭石渠書。通材少日名應重。中隱多年處若虗。衰病未能躬執紼。朱陳舊契倍凄如。</text>
<title>劉翁漢謙醉後索詩。遂走筆書此以贈之。</title>,<text>翁今稀年少一年。我齡差池可隨肩。歷數當時舊儔侶。白骨皆已埋黃泉。惟翁與我成二老。若非詩瘦卽酒顚。天或度外棄置之。故使殘喘猶延綿。不啻世好尙能保。亦是同病每相憐。富貴死生不須說。從來有命又在天。有詩共吟有酒飮。優哉遊哉未死前。</text>
<title>盆池成</title>,<text>老人何所事。千思無可圖。玩意花竹間。差可寄所娛。聞說西隣家。盆蓮數十株。慇懃付書去。能爲我謀乎。主人哀此老。好意不曾孤。致來百步間。肩擔兩役夫。疊石築小臺。安排在須臾。淸水中涵暎。蓮葉與之俱。遂令一庭內。居然小江湖。我今愜素懷。對之窮日晡。所愧等兒戱。人應笑此愚。</text>
<title>漢江雨水漲溢。渡涉不通。留宿漁舍。此下卽平薪錄</title>,<text>渡頭風雨亂交鳴。白浪連空勢若驚。巫似添少陵恨。橫江如挽謫仙行。自知躁急爲心病。天遣遅留亦玉成。可愛漁郞曾有契。應將晴帆啓前程。</text>
<title>華寧殿前路。瞻望躕躇。謹作此詩。恭寓區區戀結之忱。</title>,<text>玉殿華山裏。丹門晝肅然。欝葱深有地。咫尺遠如天。何敢忘開帳。在幕時。以別看役奉審。每先入開帳。 猶能記掘泉。祭井新築看役 于今無職守。怵惕不能前。</text>
<title>振威前川</title>,<text>川水一何漲。洋洋數丈餘。拍浮馬似鴨。游泳人如魚。遠道愁行旅。全村失奠居。誰能具舟楫。使我好歸歟。</text>
<title>平澤郡門津</title>,<text>東渡俄纔了。前津又復橫。泥從肩上濺。雨貫耳邊鳴。非但迷行止。終難保性情。塵寰元是苦。何處不勞生。</text>
<title>閏六月十六日平薪鎭上官 初以十五日擇日。在道値雨値水。行期遅滯。拖至是日。</title>,<text>世人貴福德。上官必擇日。計程有所定。趁期或恐失。我亦登道日。非不欲從吉。旣値霖雨苦。且當川水溢。若能強前進。定限猶可必。人困馬亦疲。我躬匪所恤。甲子興與亡。千古亦可質。豈在日吉凶。惟從人勞逸。所以擇不擇。吾不喜精𡶇。從我者皆順。百福箇中出。</text>
<title>靑陽道中有草花。其黃如菊。折來把玩。可忘路苦。遂於馬上口占。</title>,<text>花發空山自得時。淡然如菊一何奇。香能有異天應賦。貴在無名世不知。或恐野牛蹄下踏。幾經村女手中嬉。芳魂亦解淸緣重。起我靑陽馬上詩。</text>
<title>永保亭</title>,<text>畵閣翬飛綠浦灣。斗南兵氣大門關。天長水國空明外。地聳金城縹緲間。鰲載千年泛雙島。鍾鳴半夜出寒山。登臨試問神仙路。鶴去樓空雲自還。</text>
<title>寒山寺</title>,<text>山木與湖水。渾然一色靑。誦經龍出水。施食鶴來庭。雲影依巖宿。潮聲隔戶聽。嘉名符古昔。歸棹幾相停。</text>
<title>洪州道中</title>,<text>一晴一雨揔佳境。我有新詩自唱酬。馬跡猶遵溟海路。蟬聲恰似漢陽秋。世間遐矚丈夫事。屋裏深居兒女情。老婦知吾遠遊意。行雖万里不曾愁。</text>
<title>熊津館延命日謹書感</title>,<text>殿牌崇嚴啓彩楹。爐香三上燭雙明。前庭北望天臨近。獨鎭西來地分榮。万事滄桑身閱歷。四朝恩渥淚縱橫。錦旗金甲俱無稱。自是操觚白面生。</text>
<title>公州銅川阻水</title>,<text>行到銅川上。水深數篙餘。田野已墊沒。道上亂蛙魚。前無一葉舟。又如郡津初。走入村舍中。餘波到階除。擁爐燎濕衣。相聚麀鹿如。麥飯誠可幸。葱根亦堪茹。兀然坐一室。安閒似我廬。若得一佳詩。何妨十日居。水勢明當殺。浩然凌淸虗。</text>
<title>銅川村舍朝起</title>,<text>試問朝來水幾深。下流報道及中林。騶徒莫使麁狂氣。君子宜存戒懼心。少待須臾身可穩。若圖急速禍應侵。覔來小枕仍頹卧。惡浪任地百千尋。</text>
<title>午睡</title>,<text>小少至白紛。未甞作午眠。人云黑甜鄕。其味得天全。癡我曾聞之。其然豈其然。童時勤課讀。竟日書床前。及長役于公。奔走四十年。夜寢固未遑。在午尤無緣。習與性俱成。反非意所便。今日遭苦雨。淹留於銅川。忽焉睡思來。半餉小枕邊。及覺四軆安。人言豈不賢。官况第一味。勝於万俸錢。六旬始破戒。瞿然如獲愆。非但太多暇。亦是獨自專。未遇叩脛聖。自欲加箠鞭。始覺志氣衰。歎息倚遠天。</text>
<title>長川村舍</title>,<text>微雨長川上。炊烟老木西。籬虧麀眼大。屋小蝸頭低。匏蔓庭中及。桑陰戶外迷。若逢閒曠處。直欲卜深棲。</text>
<title>題平薪鎭軒壁上</title>,<text>銅章墨綬爛相參。偏被明時雨露涵。官制鎭爲湖右獨。民人面是海隅三。秋租旱路輸諸北。代錢駄納華城 春漕風帆護自南。最有戰船勤備禦。年衰才薄竟何堪。</text>
<title>獵乕行</title>,<text>有乕有乕望日山。出沒茂林豊草間。白晝下山食人去。咆哮怒氣騰容顔。南里北村人恐㥘。家家未昏先閉關。發出男丁行大獵。形貌不見一點班。若有仁政行此地。逃遁庶不恣匈頑。</text>
<title>百日紅</title>,<text>欝彼百日紅。爛熳開無數。微雨光氣鮮。斜陽精神聚。燦然如霞蔚。四照官門路。自我從西來。吏事日交互。案堆官租牒。庭盈津民訴。應接太煩惱。頗若中毒霧。惟有此花在。欣然古人遇。香魂不我哀。誰復慰旅寓。可愛紛忙中。不憚屢指顧。最我得意處。花前詩一句。</text>
<title>待變亭 在鎭南三里許海口</title>,<text>巋然臨海口。是爲待變亭。三隻戰兵船。泊在此前汀。朽索與破棹。殘柁又弊櫺。自從裴成後。風雨幾年經。持此欲何用。有名不成形。馳報節度營。急急如飛星。若能擧軄事。寧有不吾聽。今秋好營造。飛棹踏層溟。雖安豈忘危。勖哉水軍丁。</text>
<title>楙軒 軒後有楙一名楙軒</title>,<text>楙枝結子竹成林。牎外纖塵不敢侵。四境無憂王化遍。千金有俸聖恩深。墨池 山名 弄筆秋來興。峨島乘桴歲暮心。此日餘情消不得。欲追子賤坐彈琴。</text>
<title>海月菴玩月。臨歸有作。在鎭後三吉山五里許</title>,<text>超然小蘭若。飛出万松裏。地勢逈如浮。四面都是水。有月從東來。照耀千万里。光與水相漾。金波百道起。隨水皆有影。左顧復右指。玉輪不暇數。思議安能揣。擧頭仰視之。月惟一而已。與人方寸心。髣髴何相似。心兮本虗靈。照燭無彼此。不憚應万事。亦復具衆理。有體若無用。爲塊然而止。請看月與影。卽事固在邇。二字第一諦。未暇問釋氏。臨歸畢此說。吾聞吾夫子。</text>
<title>巡山</title>,<text>國中三大禁。松政卽其一。自我莅任來。苦雨數十日。今朝始快晴。卽命小輿出。逶迤自宜松。山名 迴旋及三吉。山名 狼藉斧斤痕。目擊意先怵。從前在勿問。嗣後不可恤。俾作五家統。勑勵毋或失。先自官厨始。犯者倍加律。外內各自飭。四山當欝密。寄語後來者。可能用此術。</text>
<title>楙軒偶吟 三首</title>,<text>西風白髮海之濱。鮫鱷黿鼉與共隣。山澤癯儒今尙友。菰蘆英傑昔何人。數封縱貯南茶美。一味那堪北酒貧。愧我老來無筆力。案頭簿牒只勞神。昔張旭爲常熟尉。有老人陳牒。經宿又來。旭怒其繁責之。老人曰觀公奇筆。欲以藏家。伽倻毘盧是幾年。西陬又結凈因緣。揮毫頻寄菴中宿。海月大師每來索書 對酒先懷海上仙。百日紅深秋雨後。千竿綠映夕陽前。可憐物色皆吾有。管領平湖 平薪古號 水一邊。官閣簾深晝影長。墨池蒼翠繞書床。禁山松有千年大。駕海波無一日揚。藥草尋常行處遍。石花撩亂採來香。于今四境皆安堵。聖德如天不敢忘。</text>
<title>祭三吉山絶頂望海</title>,<text>是日積雨歇。秋天寥以廓。眼前溟海色。万里西南拆。万象都無有。一氣只漠漠。无量大世界。空濶隨所向。天琛與水恠。未暇窮廣博。三山知不遠。願取不老藥。北望獻吾君。万年祝長樂。</text>
<title>曉起</title>,<text>出戶徘徊露氣流。如狂如醉獨相求。老鷄唱破相思夢。寒蟀啼添一段愁。曙色蒼蒼松樹暗。秋聲颯颯竹林幽。回看北鴈投南國。同是情思欲與儔。</text>
<title>靑山</title>,<text>靑山合沓去如迴。地氣玲瓏何美哉。野有豊登秋社遍。村無盜賊夜扉開。分還邑子收租去。照訖儒生應講來。時當式年監試。面內儒生。例於本鎭應講後赴擧。 最愛南牎脩竹處。小童時進紫霞杯。鎭內燒酒稱以紫霞</text>
<title>七月十七日年還分糶二十韵</title>,<text>分糶令初下。招招東西里。里人來絡續。囊槖與相比。入庭及分俵。三斗無彼此。指日分三巡。簿帳堆諸案。飭彼典斗者。用奸罪當抵。滿斗不滿斗。在於容一指。若有贏餘在。利歸渠手裏。鞭扑隨其後。十勘復如是。受者睨而視。不敢如汝爾。爲民誠可哀。雖薄順受已。大抵糶糴法。爲政非不美。富者幸已免。貧者猶復以。及其還徵日。括毛殆相似。生者猶可說。可柰身先死。國穀不可縮。分徵紛紜起。袒免及姻婭。呼號桁楊底。了了無一族。洞里害亦被。爲官豈不燭。充代烏可已。升斗不敢擅。謄傳有古紙。實政終難施。內愧而已矣。</text>
<title>午到待變亭海邊。迫暮乃歸。</title>,<text>突兀孤亭不設扃。無邊層浪卽前庭。眼窮渺渺西洋國。手指依依南極星。十里龍腥潮水白。一聲鶴唳海山靑。風吹雙袂知何恨。欲躡飛仙共御泠。</text>
<title>卧病</title>,<text>卧病浹旬久廢公。簷鈴無語訟庭空。刀圭調和從吾子。居起扶持仗彼僮。北洛阻書山不斷。西方望美水無窮。新愁舊恨消難得。空對牎前百日紅。</text>
<title>望闕禮訖。退而謹作此詩。</title>,<text>火炬挾門爛紫光。依然凌曉赴天閶。官儀照古寧增减。邦禮通今敢怠荒。欲報涓埃心一片。未攀弓劒淚千行。歸來猶復存餘敬。跪整衣冠到質明。</text>
<title>讀錢牧齋詩偶書 二絶</title>,<text>先生報國以文章。黼黻光華極燦煌。桎梏殘年何敢死。名山實錄未珍藏。還朝亦有在山情。一代詞壇久主盟。筆下當時多少事。漢家三史可幷名。</text>
<title>暎潮樓觀潮</title>,<text>壯哉潮汐。旬望與晦朔。胡爲而進。胡爲而退。天地之氣本幽眇。陋學難究理所在。或云積水隨月之虧盈。或云日出海時激而成。或云海鰌出入度。或云神龍變化故。諸說探索不得一。无乃太虗一氣降而升。眼前滄溟千万里。我在高樓第一層。蘭池浦口初欲溢。森吉洋前轉相仍。及抵四千浦然後。窮於山崕界田畒。平陸空曠漸散漫。長風吹動爭奔走。渺渺素色帶喬林。晶晶虗光襲淸襟。忽有舟人漁子來。狼籍魚蟹取不禁。蘆荒艾殘爭欲披。鶴唳鴈叫羣相追。回看浦上日欲暮。石出沙見水漸移。歸來景光如在目。呼燭寫此觀潮詩。</text>
<title>聽笳</title>,<text>胡笳嗚咽弄淸商。猒聽西風遞短長。日落殺聲疑塞磧。秋高悲曲按伊凉。浦邊謫客應搔首。水上歸人欲斷膓。紅箭門前揮莫近。起吾鄕思亦堪傷。</text>
<title>步月</title>,<text>思家步月少陵詩。千載情懷復若斯。玉鏡當秋偏似拭。氷輪度海亦應遅。他鄕景物行堪惜。我屋光輝坐可知。遙想新篁牎下影。回頭西望有吾兒。</text>
<title>八月十五日賀禮罷後歸來有作</title>,<text>官燭雙前導。霜袍賀禮迴。明星猶半嶺。殘月已西臺。秋簿方揮去。晨衙亦罷來。人皆祭先祖。我獨滯湖隈。</text>
<title>秋夕縱筆</title>,<text>嘉辰雖云好。我意如有失。白雲生回首。寒風吹抱膝。愁緖紛千万。何以遣此日。都將不平氣。曷若寓諸筆。臨池試展紙。筆澁似未畢。纔過五六字。運用漸欲疾。忽覺麤狂興。汩汩指端出。九勢十二意。呶呶不足詰。奮毫任所之。顚倒固非一。亂點與奔波。錯落生倉卒。揚處紙色淡。駐來墨光溢。太荒何敢辭。取姸素所嫉。懷素猶精詳。張旭非放逸。兩賢工與拙。不暇論甲乙。投筆坐夕陽。醉態猶未悉。但喜多少恨。今始祛滯窒。可謂吾事足。譏笑非所恤。</text>
<title>再到海月菴</title>,<text>易知石頭路。再到海邊菴。靈草行應遍。枯禪坐可參。虗光三界滿。積翠四山含。繞壁天花裏。依然淡墨涵。余筆蹟在壁及之</text>
<title>秋夜書勉基祜</title>,<text>老我康寧又在官。孝心此日再逢難。夜長子舍優高燭。秋熟公厨有美餐。万事具全宜對案。一身遊戱愧成冠。書聲若遣淸盈耳。贏得衰懷幾許寬。</text>
<title>謹挽鋤里柳尙書台監 相亮○三首</title>,<text>當年宿將是高儒。器宇從來與俗殊。万甲藏胸今武壯。千篇落手古文俱。久司生殺無遺策。兼備弛張有遠圖。可柰龍湖淸絶處。紅亭深鎖白雲孤。門前秋水尙潺湲。古宅淸風不可攀。乕倒龍僵悲大樹。猿愁鶴怨望南山。威聲遍振軍營際。令譽流傳塞朔間。幕下諸公皆仗鉞。年深熏炙淚應潸。恩情世誼兩交加。說與妻兒每共誇。盃到幾推床下酒。詩來曾伴水中花。風流久仰山公騎。交契渾忘獻子家。身滯海隅歸不得。荒烟秋草淚橫斜。</text>
<title>七賢悼亡詩 幷小序</title>,<text>松石園千壽慶。好古齋金洛瑞，而已广張混，錦里李宜秀，睡軒金泰郁，數里王太書，畵舫盧允迪此七賢者。皆西社奇傑不覊之士也。每於花朝月夕。相與朗詠酣歌乎玉溪薇園之間。風流之煥然。未有盛於當時。而居然數十年來。次第零落。西社美事。遂廢而不擧矣。乙未秋。余獨在大山中。想像其昔年遺風餘韵。不覺山陽之感倍切于懷。仍各賦一詩。以見求友之情如此云爾。松石園高卧山頭五十春。松姿石骨極淸新。滿園花竹知何限。西社風流作主人。好古齋五車勤學已成家。久仰詞壇赤幟斜。試問詩魂何處是。黃泉無路寄悲歌。而已广搜羅千古在心胷。揮麈高談若有鋒。居室行囊皆帶筆。十年無日不詩宗。錦里玉燭新書括古今。靑燈編校幾年深。天門如海終難進。蓬蓽誰知愛戴心。睡軒但愛金樽有酒多。醉餘痛哭又長歌。白楊荒草春秋奠。爭似生前一叵羅。數里弓劒南華痛哭餘。虀塩西學束書初。白頭短褐歸來日。依舊靑山一草廬。書畵舫詩家自是有天材。慧思神情汩汩來。操紙立成如影響。蕭君刻燭不須催。</text>
<title>海美旅舘憶兒子</title>,<text>吾兒應獨宿。老父幾多思。僾僾披書夕。依依執燭時。海山無限恨。天地有情癡。輾轉孤燭下。那堪此夜遅。</text>
<title>渡海向安眠島</title>,<text>舟底洶洶激有聲。坐茵東倒復西傾。忽離大陸西風疾。轉入靑天南極平。六十年來方此日。一千里外始今行。不有邦家終事重。白頭未必苦捐生。</text>
<title>島上</title>,<text>海邊捨舟去。島上騎牛行。河漢乘槎興。蓬萊採藥情。翻疑非世俗。足可慰平生。莫說山谿險。蹄高步亦輕。</text>
<title>漆店月夜</title>,<text>如向水宮駕老鰲。此身疑是海仙曹。風前歸帆浮浮小。月裏靑山點點高。夜靜波濤渾不動。天寒鯨鱷寂無聲。回頭萬里玲瓏境。天借佳緣始一遭。</text>
<title>漆店謾詠</title>,<text>憑几安眠可養神。島名不負老征人。山回林茂秋薪足。屋邃牕明午日新。吹火將炊香稻飯。磨刀欲截細魚鱗。纔經一宿情偏重。餘戀他時夢幾頻。</text>
<title>憶兒子基祚</title>,<text>汝行抵何處。無日不懸懸。在道能加飯。當寒可穩眠。秋風情已感。童歲意偏牽。今我安眠島。騎牛落木邊。</text>
<title>午憇大樑監董廳</title>,<text>欑宮蕫役曾經歲。以純宗大王魂殿都監別看役。自甲午十一月。至乙未四月擧行。 太室徵材又赴秋。以純宗大王翼宗大王入廟時太室增修監斫差使員。今又擧行。 終事直前當自力。微軀居外不須謀。入山指點便宜𡬾。沿浦分排曳運舟。傾島子來無近遠。先王惠澤海民優。</text>
<title>海村朝起</title>,<text>水氣濛濛接遠空。不知何處是西東。一身天地蒼茫外。幾日音書隔絶中。釋氏應疑經劫久。阮生直欲歎途窮。忽聞鳴鶴聲相戛。此日詩情起旅翁。</text>
<title>國祠峯</title>,<text>倦牛艱澁步遅遅。斷坂回谿屢涉危。嵐重如堆吹雨日。松森似束拂雲時。精靈間鍾地應秘。乕豹傍行人不知。騶御休言途道苦。出門何處有便宜。</text>
<title>中塲</title>,<text>島中物色邑中如。鄕里無非好室廬。纔出門庭仍早稻。却尋洲渚卽嘉魚。生涯優足當今際。民俗淳煕太古初。更爲居人勤致賀。讀書聲出夕陽餘。</text>
<title>曉來大風作</title>,<text>撩亂風威曉撼軒。衾寒夢斷欲消魂。官僮未解松聲壯。錯道狂濤走海門。</text>
<title>浦邊記見</title>,<text>騎牛遵海夕陽天。笠影鞭絲極悄然。蠏脚衝泥行郭索。蛇身入草走蜿蜒。婢從曲浦魚羣黑。賓聚長汀鴈陣圓。回看瘴雲來漸近。荻堤改路向松田。</text>
<title>夜卧憫乕</title>,<text>行過西隣轉及籬。倐然慓疾更徐遅。縱橫月暗雲沉夕。咆哮山摧石裂時。古木有風皆欲動。老人無睡最先知。阱機敢肆匈獰性。萬戮前頭卽寢皮。</text>
<title>浦村</title>,<text>積水中間一島孤。秋來留滯歎衰驅。三時口飫長魚有。十日膓枯薄酒無。乕跡印庭生恐㥘。濤聲在戶起憂虞。忽聞津吏來相報。次第官船到浦隅。</text>
<title>浦村贈主人翁</title>,<text>融融家室樂。白首兩夫妻。一子勤供養。羣孫雜笑啼。補籬防猛乕。添架護雛鷄。老我猶奔走。閑忙愧不齊。</text>
<title>雨中曉坐</title>,<text>南北周遊苦未休。今年又到海西頭。鷄鳴風雨凄凄曉。鴈叫菰蘆漠漠秋。鄕夢忽回旋作夢。客愁纔忘復生愁。濤聲吹送衣衾冷。如宿層溟萬里舟。</text>
<title>廵山</title>,<text>廵山無後又無前。到處長松自作田。萬古山谿宜地力。百章霜雪保天全。馬奔北冀分騏驥。士試南宮拔雋賢。試問海濱空朽棄。何如樑棟奉千年。</text>
<title>客夜</title>,<text>秋來客苦太支離。壁上明燈知不知。乕嘯荒山風起夕。鴈過長浦水寒時。因思生惱應成病。隨遇爲安莫不宜。以我如今當慰我。天涯久阻彩衣兒。</text>
<title>蛤山</title>,<text>蒼森千萬𡬾。交蔽短筇前。着脚如無地。回頭不見天。煙嵐披此日。氷雪問何年。乕穴誰能避。王靈曁海邊。</text>
<title>墨坊山</title>,<text>兩楓林紅暎衣。白雪黃葉又交飛。領得秋光牛背上。一壺濁酒放鞭歸。</text>
<title>登倉墟東麓</title>,<text>筇鞋此日暫相停。耳目無非恠見聽。天作岡巒紛起伏。地深艸木毓精靈。長風駭浪鯨身黑。斜日遙空蜃氣靑。鉛槧歸時追外史。欲將山海作新經。</text>
<title>海邊望田橫島</title>,<text>翠黛一點白雲間。居人說是泮洋山。泮洋山中故齊王。漢祖當年避塵寰。恰似魯連蹈東海。又如季札逃荊蠻。可憐洛陽三十里。忠魂毅魄竟不還。五百義士一何壯。可以立懦而廉頑。至今山頭幾千年。一間茅屋奉遺顔。春秋香火以皷吹。肅然風來海之灣。庚寅往事何靈異。神降于祭者曰。以汝國之喪服。行吾之祭非禮云。 海民歎仰爲之潸。天涯層浪何渺茫。臨風可望不可攀。</text>
<title>村舍曉坐</title>,<text>獨倚寒牎歎遠征。鄕愁每逐瘴雲生。迷茫山海先天象。荒僻村鄕太古情。隔𡬾燈光如鬼火。及門乕跡似人行。東岡聞有良材在。加意晨炊戒小伻。</text>
<title>凌晨</title>,<text>凌晨出中野。細路遵長麓。素霜被蔓艸。悲風生老竹。逶迤曳短筇。山氣寒瑟蹙。漁人負綱去。汲婦稍出谷。及抵泥浦口。大海當我目。見說再運船。風利飽帆腹。可憐山海間。我行何相逐。遙憶故鄕園。應有數枝菊。如今開未開。嗅之知是孰。倚𡬾坐歎息。不覺中心恧。</text>
<title>里丁饋紅柿</title>,<text>有人饋紅柿。紅柿大如拳。皮膚爛已孰。燦燦光新鮮。豈意絶海上。此物落我前。掬之未及甞。口傍先流涎。慰玆道路渴。紫液勝醴泉。非但喉間悅。心肺亦爽然。愧無瓊琚報。一詩記今年。</text>
<title>寡婦歎</title>,<text>噫彼寡婦路傍哭。呼天叫地身顚覆。忽復呑聲聲不出。滿裳龍鍾血和淚。臨歧住筇不忍去。爲問空山此何女。作氣仰視公是誰。煩公聽我此一語。十五嫁作農人婦。夫婦耦耕田數畒。長夏隆冬僅糊口。勞筋苦骨無不有。今春夫婿餓而死。眼前惟有一子耳。昨者未暮採薪去。爲乕囕死前山裏。孑孑此身寡又獨。與誰依賴爲生理。况復冬候漸迫近。夫布兒布將何以。一行徒御傾聽之。莫不惻然爲蹙眉。平薪歸客倍霑巾。慰諭不可容言辭。回頭荒村雨冥冥。正是山哀浦怨時。</text>
<title>監斫書事 十首</title>,<text>何幸入山日。趁此黃落辰。艸木雖無情。能知聖人仁。其二莫說托根遠。幾霑天雨露。爲是報君恩。售此棟樑具。其三大木雖有神。事嚴斫不辭。人情猶畏忌。奠酒先告之。其四愛此千章木。王京爲大用。尺林莫羞殺。積累亦上竦。其五撩亂萬斧響。山鳴一時發。狐兎皆驚走。劈破千年窟。其六弱者下百斫。猶能爲功易。勇者一快斫。遅留難成事。其七軆株衆所護。其斷棄壑中。莫說本同根。小大各不同。其八人皆稱其大。我獨愛其直。雖大無此直。不足爲全德。其九人皆得一樹。去欲爭餘枝。撒手懸崕上。是爲好男兒。其十如隱者下山。如賢者登朝。知應丹陛上。撑捧出雲霄。</text>
<title>猛乕歎</title>,<text>安眠島中猛乕多。白晝殺人亂如麻。宛轉號哭數十里。男衰女髽卄餘家。我爲居人勤致詞。擇里胡不移居之。答云此鄕地肥饒。到處投種無不宜。復有魚蠏千萬族。出門便如探囊取。雖欲廻避猛乕去。捨此何適爲糊口。於是喟然一長歎。始知人間生涯難。美産豈非香餌投。危地反作樂土看。初欲謀生仍忘死。太愚沒覺何若是。若有知幾能保身。可謂菰蘆中奇士。</text>
<title>道上見數十童兒。羣聚作戱。喜甚作此詩。</title>,<text>數十里中兒。遊戱相與共。渾身赤不衣。或衣弊未縫。折草爭爲闘。聚土空成壅。駐牛笑以視。問是幾家種。此輩皆可愛。稍長爲國用。力田應爲賦。身布亦能供。吾家有𥠧子。古書今幾誦。浪遊倘如是。可能免墨䝋。幼幼及人幼。各爲父兄頌。</text>
<title>村舍夕坐</title>,<text>寒雀啾啾斂夕暉。坐看落葉入柴扉。林狐來往驚人眼。壁蝎縱橫上客衣。地勢如浮西島小。天時已改北書稀。欲消鄕恨知何物。酒熟秋風蠏又肥。</text>
<title>渡頭</title>,<text>十三州郡卄餘舟。次第揚帆到渡頭。樑木同時難曳出。梢工幾日苦遅留。役夫未了山中事。老我偏先海上憂。知有天心垂默佑。此行不必說人謀。</text>
<title>僧魚里月下夜詠</title>,<text>老人心事易悲秋。况復遐鄕苦滯留。島𡬾蒼森風四面。海山寂寞月東頭。鴈橫浦外秋無限。乕出林中夜有愁。瘦骨寒衾仍不寐。每將鷄唱驗更籌。</text>
<title>九月十二日斫役告訖</title>,<text>四山斫役告功成。短牒星奔報上營。殘鎭趨奔羞老劣。轅門指授藉嚴明。棟樑偏愛登爲用。椳臬那堪去效誠。更向皇天雙手祝。南風萬里水程平。</text>
<title>渡頭値大風</title>,<text>狂颶一何壯。飛騰萬馬奔。觸山松𡬾倒。吹海雪濤翻。自是無形跡。誰能詰本根。知應不終日。午棹擬西門。</text>
<title>嶺端乘舟向姑蘓城</title>,<text>歸時仍訪去時舟。爭席漁人是舊儔。離浦已占今日喜。爛柯如隔十年周。水仙飄渺層霄志。海若憑凌大壑秋。黃鶴丹樓何處是。高帆風利暫難留。</text>
<title>月夜登永保亭</title>,<text>積水連天月欲流。湧金門外最宜秋。煙松露竹渾相暎。官郭漁村揔若浮。浦上可通銀漢路。人間亦有廣寒樓。若非歸騎留今夕。那得西風分外遊。</text>
<title>次韵金生羲齡寄示</title>,<text>雲雨人間世。平生閱幾塲。心惟能不變。道乃得其常。當險旋爲穩。雖哀亦不傷。與誰煩細討。遠別此賢郞。</text>
<title>贈內</title>,<text>月姥結夙緣。情愛如弟兄。吾雖年稍長。何妨稱卿卿。生此三男子。基福基祜基祚 耳目頗聦明。儀我閨門內。庶幾家道成。今夏荷君恩。濫叨印綬榮。出在絶海上。日夕抱幽惸。微君誰慰我。歲暮難爲情。翻思糟糠日。誼當同死生。控驢猶所甘。乘轎詎不迎。酒食特餘事。助我可成名。</text>
<title>擬內答用前韵</title>,<text>家世持孝悌。有受賢父兄。况復仙署間。薰炙幾公卿。顧今已白首。安得保精明。勤勤遵遺風。庶可廁老成。芬華是外物。不足爲身榮。果聞赴任路。潦雨墮憂惸。又聞眠島役。波濤惱性情。豈意君子事。歲暮幾捐生。酒食是我職。敢不先意迎。外事吾不識。惟祝惜身名。</text>
<title>聽訟</title>,<text>越非秦是不勝繁。贗套姦情豈易言。或恐執疑生彼怒。那能敦薄浹吾恩。十奇每仰元䂓美。三善方知季路尊。百計莫如無訟好。徒將酬接到黃昏。</text>
<title>寄孝兒</title>,<text>老我六十五。骨相瘦崚嶒。幸以天所賦。剛氣內猶凝。室人過五旬。閨政躬可能。俊兒已加冠。課讀親書燈。乙兒頭角成。塗鴉亂剡藤。𥠧女極嬋娟。粉脂試已曾。團聚共官享。啓居如平恒。和氣生戶闥。霜辰熏如蒸。嗟汝有職守。恨未來親承。父母今俱存。兄弟健相仍。爲汝可致賀。今玆際隆興。家事惟汝在。楙軒吾當憑。戶何煩鎖鑰。米不問斗升。但願愛遺軆。日夕持戰兢。若使親心悅。子職庶可稱。世間五不孝。彜性孰不憎。顧名而思義。孝汝當服膺。</text>
<title>糴政</title>,<text>糴政秋多劇。文書幾等身。吏皆工壅蔽。民亦巧因循。手罷煩毫墨。眸揩漲米塵。公心宜自勵。頭上有神明。</text>
<title>生朝書感</title>,<text>齒豁頭童眼又昏。豈料望七尙生存。丘山但有妻孥累。毫髮難酬父母恩。豊廩暮年專海鎭。餘哀此日泣楸原。衙屬不知孤子恨。若將獻賀曉盈門。</text>
<title>勖平湖講堂諸生</title>,<text>君不見勤學苦貧匡先生。隣舍鑿壁引燈光。又不見孫君冬夜無膏油。暎雪辛勤披書箱。聞說平湖有遺俗。講堂今年又復開。講堂堂中靑衿子。十室忠信誰最良。人十己百做工課。豈不日就而月將。文史三冬可足用。心頭念念去勿忘。欲求書中第一義。先從孝悌宜致詳。無才無識爲墨豬。如禾如稻是精糧。躬行固當勉在我。公卿庶人匪所遑。可將文風垂百世。奚止聲名擅一鄕。視爾冠童若己子。敎育安得斐成章。愧我老憒爲地主。容州美政未闡揚。但願諸生孜孜日不足。學彼古之兩賢誡怠荒。</text>
<title>楙軒寫懷</title>,<text>地主蕭寒似鴈賓。菰煙蘆月隔牎新。思將一劒酬知己。欲散千金慰故人。叢桂幾成秋後夢。轉蓬猶結海邊因。何時潭上漁樵社。收拾凌霜觸霧身。</text>
<title>晨衙</title>,<text>米帳租書積似山。滿床朱墨不勝斑。斗收箕斂三秋後。頭戴肩擔百里間。軍食平時宜貯蓄。民情饑歲太辛艱。幸承列郡君恩重。一日春風遍海灣。還餉收捧之際。停退命下。</text>
<title>雪後到海月菴</title>,<text>喜從老衲問禪眞。掃雪烹茶亦勝因。海濶山高通眺望。霜淸風冷聚精神。初無示病身如健。自有安心道不貧。回看玉梅凡幾𡬾。依然庾嶺舊時春。</text>
<title>雪後發鎭中。校卒獵乕。果擒一頭。薄暮載歸。</title>,<text>土兵鎭校一軍營。結束晨裝步步輕。𡬾裏旗竿披雪出。原頭砲響裂山鳴。圍塲不數黃沙磧。獵騎何論少苑城。傳道殺來老彪炳。依然獻䤋悅羣情。百隊圍山漸入深。竄身不敢出中林。槍如雲集先摧脚。丸似星奔又貫心。害及死生曾自昔。抱來讎怨亦非今。書生老拙知何力。功在羣黎有此擒。</text>
<title>雪中</title>,<text>雲走風驚雪下繁。虗光急勢眩何看。老鷄依戶心相惜。饑乕號山意未安。商旅不通何處恨。樵蘓已廢幾人寒。官居莫道身無事。憂在村閭自萬端。</text>
<title>平湖恠石歌</title>,<text>平生苦癖愛恠石。甚於易色情無斁。家居未甞不左右。床南硯北欝成積。自從平湖湖上住。一念往來久未釋。深山窮溟目所擊。輒一拾來紛十百。或淡白而或淺綠。或濃赤而或深碧。突爾爲骨坎爲竇。蹙然爲紋凝爲脉。鬼力人智所不及。殊形瑰狀無可擇。羅列洞房幾多株。靑靄紫煙流几席。室中須彌如復藏。座間蓬萊不相隔。爇香坐對淸燕日。吟詩卧看孤燈夕。箇中眞有無限趣。我亦難言惟自適。若使高標不在此。誰慰歲暮羇旅客。取人所棄寧爲貪。與物無競誰復讁。歸時當載南船去。可得欝林追往蹟。更將舊藏較新品。餘年嘯傲潭上宅。</text>
<title>次韵南洲崔沔見寄</title>,<text>居在牛鳴恨未攀。久聞聲譽滿湖間。講生敎授今中子。隱者風流舊大山。弊布幾歎知己少。殘書自愛保身閒。初筵他日相逢地。好擬論文却忘還。</text>
<title>雪後又到海月菴</title>,<text>龍吟鯨吼卽堦前。西望滄溟意豁然。點點靑山浮不盡。晶晶素雪浩無邊。一心自照光明界。萬念俱消寂寞天。此日怳如登彼岸。前身應有凈因緣。</text>
<title>十二月初八日。卽釋伽如來成佛之日。四夷八蠻海外諸國。凡寺刹所在。莫不致齋供焉。海月菴察大師來乞供養之需。以米燭助其事。及其歸。作此詩以送之。</title>,<text>我聞如來禪。靈山苦修道。爲求無上慧。有㙜坐七寶。維臘第八日。三乘始成佛。是時盛供養。萬刹咸如一。善心老大師。飛錫從海月。念念勤修齋。頂禮乞檀越。白粲與黃燭。我以爲奉獻。淸晨蓮花榻。歸供香積飯。衆生所依仰。孰不致敬禮。無量大功德。本自無彼此。海無鯨鯢惡。野有稻粱美。四境皆安堵。如是復如是。非但人民幸。佛心亦歡喜。</text>
<title>寄南洲</title>,<text>若非河渚客。應是壽州人。有志惟求道。深居自愛身。印符慙地主。笙瑟待嘉賓。馨德知應富。餘風或可因。</text>
<title>南洲夜過</title>,<text>雲情霞意溢幽裾。塵滓都無一點餘。空谷月明曾縶馬。靑山歲暮欲同車。澆胸此日三盃酒。屈指平生萬卷書。天與奇緣非細事。擬將資益補荒踈。</text>
<title>又拈韵</title>,<text>不有斯人在。那消遠客愁。暮年千里友。殘月五更樓。巾服猶初志。煙霞已白頭。歲華看欲盡。曳杖再來不。</text>
<title>南洲示私槀一冊。皆佳什也。奉覽數日。遂書一詩于卷末以歸之。</title>,<text>掇拾古今寄意長。詩詞閱歷幾千塲。積來勤苦仍霜鬢。吐出精華是繡膓。擊石敲金鏗有響。嘲花弄月爛爲光。草間零落眞堪惜。登梓何年潑墨香。</text>
<title>乙未秋冬等殿最。以寬厚自任。廉勤爲威爲目。愧悚之餘。作此詩。</title>,<text>戰兢或恐致顚沛。下品何敢當上最。不肖姓名八字褒。九重御覽榮莫大。聲聞過情誠所恥。欲說此意無人會。安得收拾此身去。置於一譽一毁外。</text>
<title>乙未除夜</title>,<text>可笑存齋叟。守歲來霞閣。幸與老妻偕。男𥠧又女弱。海域雖云遠。團聚亦一樂。相對燈影下。此會不曾度。藏鉤許遊戱。擲柶任讙謔。老夫憑几視。不覺時大噱。回望道傍炬。祭神光微焯。更聞門外砲。驅儺響如拆。飽喫香稻飯。滿醉新醪酌。恩廩知所霑。攢手頌北洛。絶勝在家時。歲味太踈畧。病弟與長兒。可能免蕭索。恨未同今夕。新詩空自作。</text>
<title>向蘇營</title>,<text>仙山夙債未能酬。行役新年第一頭。枳郭曾騎郵戶馬。松津幾喚水營舟。老人筋力難爲禮。久客光陰易作愁。惟是平生心賞處。湧金門外月華浮。</text>
<title>德山寒峙</title>,<text>洞雲猶曙色。嶺日已朝輝。𡬾裏穿黃落。巖阿踏翠微。疑狐來忽立。驚兎走如飛。千里新春役。鴈歸吾未歸。</text>
<title>洪州海邊遇雪</title>,<text>雪程杳杳入天端。瑤圃前頭問廣寒。行人不識詩肩聳。猶作平薪老將看。</text>
<title>上元</title>,<text>上元明月掛層霄。深掩官門太寂寥。無地可遊滄海路。如天相隔洛城橋。紅塵怊悵空佳節。白首思量幾此宵。燈燼成堆猶不寐。那堪牎外聽寒潮。</text>
<title>奉寄醉箕洪學士 在喆</title>,<text>玉澗松聲尙耳邊。居然一別已經年。登瀛樓上三淸月。待變亭前萬里船。天地側身勞遠夢。山河滿眼阻佳緣。春來西麓花應好。能記當時石上篇。</text>
<title>楙軒書懷二十韵</title>,<text>三面皆帶海。陸口如壺中。有山靑繚繞。吉氣欝葱葱。鎭基窈而邃。土品肥且豊。高燥松𡬾茂。卑濕溝洫通。毒瘴無陰翳。塩盆散西東。茅茨累百戶。煙火接密濛。我來官於此。經歲吾鄕同。重門旣飛翥。翠甍亦高崇。倉米白於玉。新秋千斛充。居處與供饋。豊足享于公。哀彼部內民。義當先孤窮。戰兢恐得罪。夙宵撫微躬。曾聞百工事。亦各食於功。今我有何德。慙愧君子風。若不塞其責。尸素而昬矇。從此一施措。在始必思終。使壯力其田。使老安其宮。闔境敦孝悌。各自保降衷。匈年不爲灾。富歲樂意融。是爲效官守。北望聖恩隆。</text>
<title>聞兒子書聲。喜甚作此詩。</title>,<text>子舍書聲出戶來。經年旅抱一時開。父兼師道眞堪愧。敎授何能養不才。</text>
<title>寄南洲崔參奉 沔</title>,<text>投紱歸來自在身。滿腔傑氣尙輪囷。湖山有志囂囂士。天地無家蕩蕩人。滄海珠輝空自晦。亨衢桂萼是誰春。推明大易存遺軌。函丈如今見上賓。</text>
<title>楙軒春詠</title>,<text>三陽復回剝羣陰。多謝東君化意深。暖柳漸生新氣色。鳴禽欲變舊聲音。誰知倚𡬾望春興。翻作臨風惜老心。更有詩人池上夢。爲憐芳草自長吟。</text>
<title>翼朝又寄南洲</title>,<text>病中猶有癖。汩汩發於詩。勍敵誰能及。孤軍自可知。出奇曾不日。應變亦隨時。生死都無管。惟吟最是宜。</text>
<title>春雨</title>,<text>方春雨初洽。簷溜有餘聲。陽動天時叶。泥融地氣生。滿心田畯喜。擧趾野人耕。好向西疇望。時聞布穀鳴。</text>
<title>海濱連日風勢甚惡</title>,<text>睠彼宜松山。春來多猛風。萬竅齊發響。雷吼殷西東。煙雲互紛披。天氣爲濛濛。吹入村落間。茅茨飛上空。莫放海上去。木道恐不通。聞說塩萬斛。發船在海中。牛酒亢金山。山在鎭西十里海中 憧憧幾梢工。可能獲利涉。不覺憂心忡。每向浦口望。百拜祝化翁。</text>
<title>種松</title>,<text>手植官池上。春寒翠尙濃。非因十年計。自愛四時容。晩節宜同操。淸陰可息蹤。若令無剪伐。喚作朴公松。</text>
<title>楙軒春日謾詠</title>,<text>中春天氣喜新晴。負手徘徊愜我情。地暖人稀春蟻闘。村深日永午鷄鳴。艾心方長蒲茅出。花意纔萌柳眼生。縱道風光雖滿眼。那堪淺酌獨相傾。</text>
<title>是日公館甚寂然。頗有佳趣。遂作此詩。</title>,<text>燕寢淸香倚烏几。方塘脩竹及南牎。苔破頻留巖釋杖。風來庶遇海仙幢。案排怪石形千百。庭植新松影一雙。豈意幽閒無限味。天敎餉我此南邦。</text>
<title>酬南洲見寄</title>,<text>南洲天下士。窮壤此胡爲。友鹿如逃世。登龍已失時。沈冥於酒見。慷慨以詩知。可愛論文地。微君更與誰。</text>
<title>西里李宜秀寄詩要和。立伻寫上。</title>,<text>回憶辨誣歲幾春。大名壓倒斗南人。文章左海家傳業。氏族東村世結隣。鵬擧終當期遠道。龍鍾豈可屈遐濱。餘風應使平薪重。外史他時載里仁。</text>
<title>寒食書感</title>,<text>淸潭渺渺白雲深。怊悵佳辰在卽今。香火原頭如不祭。滯留海上作何心。可知晨露霑芳草。應有春風滿故林。老弟弱兒懷我切。墓門花發幾沉吟。</text>
<title>鎭中雜詠 八首</title>,<text>地形斗入海西涯。無數靑山繚繞斜。三面帶潮浮彩鷁。一條通路走脩蛇。林連叢欝薪應足。野接膏油稻最嘉。更有井泉如乳液。湖人端合此占家。海隅斷送世間塵。朱四陳三與共姻。酹酒新年歆路鬼。正初鎭人祭道路 明燈獨夜祭山神。鎭人祭山神祈禱 織功里有抽麻女。漁具村多結網人。可驗土風尙巫祝。四隣鈴語日紛繽。公家典例按文書。吏校奔忙不敢踈。搜討春殘浮海後。發遣鎭校。摘奸海中諸島。是謂搜討。 行廵日暮禁松餘。道分一二勤堤堰。里畫東西比屋廬。好是田間新雨足。先敎種豆又移蔬。朝日開衙遞喚呼。床頭撩亂墨兼朱。公租糴後經春有。邪學搜來逐月無。例照階啣優壽老。年終朝官年八十。士庶年九十。報營加資。歲以爲例。 恩深道路恤遺孤。路有遺棄兒。自官給料收養。 南風倍切慇懃祝。漕舶層溟好運輸。浦邊下碇戰船三。美製何年劚楩楠。板屋開時衝浪穩。布帆掛處出雲參。柂頭鷁翥如前導。風外龍驤似並驂。一自蘓營經水操。朽傷恐未禦西南。碧波橫作繫舟灣。塩擔漁竿日往還。鎭界曾分門串里。地靈爭說亢金山。在鎭西漕舡設祭利涉 白魚撩亂泥沙底。蒼艾尋常道路間。自是右湖閒世界。化翁萬古亦應慳。戎裝冠帶不同儀。事屬官家揔有期。畫館禮成望闕曉。朱門書揭點兵時。花邊農畒知春近。柳外帿塲趁日遅。最愛宜松山下路。樵歌漁唱兩相宜。感激金公治蹟優。辛勤分籍幾年秋。前營將金就明承命刱設 人迷魚魯歸鉛槧。捐廩設講堂。使民勸學。 地撤驊騮勸耒耰。移牧塲南陽。以其地起懇。 整理軍儀勤外禦。對揚王命紓南憂。如今樵牧猶歌詠。何待官門片石留。</text>
<title>伽倻山</title>,<text>𡾋嵬伽倻山。延亘數百里。峯起如相顧。麓走誰能止。州郡占西東。溟海俯尺咫。泉懸垂組紳。石盤開床几。地高仙府足。鍾來佛宇邇。登臨絶頂上。超出塵寰裏。荒邃神欲傷。危仄步屢徙。嵐濕衣帶間。雲生筇鞋底。北指畿湖界。南望耽羅沚。我偶因縻公。身今始到此。渾忘道路苦。多愛景物美。躋攀何敢辭。磅礴尤可喜。萬象豈能悉。大略差可擬。此生凈緣歟。半日仙分是。山經與水誌。歸問外史氏。</text>
<title>枳城早發</title>,<text>淸晨騎出枳城西。隔海靑山尙欲迷。中谷乕歸留夜跡。叢林烏集閙朝啼。節過寒食花空發。恨切行人艸不齊。更向崖回水流處。卸鞍何妨掃苔題。</text>
<title>過田家</title>,<text>壠頭田皷亂相撾。故向村隣起邇遐。地氣已融寒食節。天時將發杜鵑花。種蔬圃上鋤枝苦。起土畦間耒柄斜。炊黍知應供午饁。煙生西崦是誰家。</text>
<title>採石</title>,<text>採來雙恠石。如遇兩朋賢。以我素所好。不脛能致前。其長纔一尺。奇瑰備萬千。拔來新磨劒。削出半開蓮。細細蹙翠紋。藹藹帶蒼煙。絶海無人境。萬古得天全。思議何能及。妙理玄又玄。魯般亦却走。口呿目瞠然。可笑洞庭産。不須鐵索牽。且復鶴山屛。異狀未必專。此品眞奇絶。何幸結凈緣。無言勝有言。可以共坐禪。視之若琳球。吾不易千錢。正知匪宋愚。何妨學米顚。依然磊落人。左右與周旋。對之窮日夕。可忘食與眠。他年我死後。殉塟潭西邊。</text>
<title>朝起書懷</title>,<text>紛華中與寂寥濱。到處依然自在身。筆有臨池猶似少。酒無盡器亦能春。洗心但可持寧靜。接物何曾愛笑嚬。此日韜鈐非本分。從前洛社嗜詩人。</text>
<title>謹次東省校餘集韻 幷小序</title>,<text>粤在甲戌。正廟御製用整理鐵字開印于鑄字所。在昌慶宮宣仁門內 時賤臣以監印濫叨是役。至丙申春。純廟翼廟兩聖宸章。以舊板續印。而適滯平薪任所。雖一日之役。未效於墨槽絲欄之間。瞻望雲天。悲感交切。奉和前韵。謹寫區區賤忱如此云爾。緬思東省役。餘淚尙悲凉。幸及聖明世。曾瞻雲漢光。三朝同一揆。舊板續新香。未效羣工役。身遙意自忙。</text>
<title>安興待變亭。候漕船到泊。二首</title>,<text>下流消息有誰傳。高掛輕帆候漕船。舶趠風來先渡海。碾車雲起忽如煙。漁村淹滯多時苦。水驛商量幾月圓。可愛檣頭新燕語。今朝如結喜因緣。南船何日到如雲。夙夜憧憧意十分。那遣語言要海若。欲將牛酒祝湘君。分排來去廵營牒。料理形便地部文。候望峯頭頻候望。蜃樓錯認幾云云。</text>
<title>喜漕船到泊</title>,<text>舳艫相接好風俱。舟子前汀各自呼。天意眷時方可濟。人工極處亦能輸。賦民從古元非厲。爲國如今不可無。更待層濤平如砥。揚帆一日到王都。</text>
<title>駕海</title>,<text>湖西地盡海之南。只有空濛一氣涵。鵬翼招呼爲後殿。鯨身鞭策作前驂。敢言木道三生苦。仰賴王靈萬里覃。兒子不知風帆穩。應憂水疾老難堪。</text>
<title>月中行船</title>,<text>東西周覽幾回秋。又作今年海上遊。月放光明通萬里。風收吼怒送孤舟。地疑域外過箕尾。人是天涯犯斗牛。可愛平生知一遇。化翁爲我若相謀。</text>
<title>浦口値雨</title>,<text>急雨如飛渡海來。水天漠漠未分開。虗光忽已連軍郭。遠勢知應過將㙜。漁子爭收梁外網。舟人閒勸棹前杯。回看泥浦潮頭惡。驅入蘆間若有催。</text>
<title>海民</title>,<text>層濤涉險視尋常。苦瘴顚風閱幾塲。居止舟船百年屋。生涯蠏蛤四時粮。採謠似效魚蠻俗。慣水猶賢漆齒鄕。此輩宜充能櫓手。轅門收籍可精詳。</text>
<title>制勝樓</title>,<text>湖西無處不周遊。先數安興制勝樓。千堞雉飛城鐵甕。四山鳳舞地金甌。長風吹送軒楹外。積水浮來几案間。陰雨如今誰敢緩。南通海路是咽喉。</text>
<title>龍穴 在安興海邊</title>,<text>石間傳說老龍潛。劈出當年造化兼。屹作高門苔蘚積。邃成小广水泉甘。穴中泉味甚甘云 苦無雕琢誰能測。若有神靈莫敢覘。駭浪怒潮常出沒。金鱗疑是復沉淹。</text>
<title>舟夜</title>,<text>行無晝夜極辛艱。四顧都無一點山。笳響猶如官府裏。鷄聲忽似世人間。舟中畜鷄驗夜 蒼茫大界身微眇。生死危關意往還。應是深閨無限恨。幾煩天外夢衰顔。</text>
<title>舟中値雨</title>,<text>前洋聞說石嵯峨。肯放千帆雨裏過。天爲民生應布德。海因王事不揚波。掩篷誰起思鄕恨。擊棹吾方對酒哦。明日新晴好歸去。亢金山色問如何。</text>
<title>回泊安興浦口</title>,<text>黃帽白鬚老梢工。淸晨報道乙方風。去留是日商量際。僨敗多年閱歷中。四月八日。風自乙方起。必致覆沒。急請回棹。 疾棹歸來方艤岸。驚濤旋起欲翻空。死生豈是由人力。賴有王靈在太空。</text>
<title>憶乙兒 二首</title>,<text>爾在空衙幾日餘。童年弱質正何如。每因進飯思推饌。若對懸燈想讀書。情愛到頭言欲忘。憂愁滿腹力難除。歸時但願花生肉。勝似長亭作別初。老來舐犢出凡常。別後那堪海路長。浪費煩懷徒自苦。寧成爛睡欲相忘。空餘杜叟江山眼。恨不吳人鐵石膓。森吉絶巓登望日。孤舟指點幾心傷。</text>
<title>貫項 在大洋中</title>,<text>一帶蒼巖何壯哉。劒光戟影日邊開。千層波浪排廻去。萬古風雷吼出來。勢聳龍門魚不及。根蟠水府鬼應猜。可憐咫尺安危地。多謝舟人捷棹才。</text>
<title>到民魚里浦邊纔下。大雨暴至。</title>,<text>帆腹無風不可行。中洋留滯若爲情。方回棹處繁星影。及抵村時急雨聲。人在波間知必死。鬼於頭上似謀生。今宵好作安眠計。分付孤舟繫小汀。</text>
<title>午憇萬垈村舍 在平薪南一百二十里</title>,<text>千里征舟留萬垈。民情幸今際豊興。經春海浦新塩足。入夏田疇大麥登。王化蕩洋無不遍。臣才愚劣有何能。但餘白首丹心在。國事奔忙恐未承。</text>
<title>大島</title>,<text>滯留海上幾漁村。風雨辛酸孰與論。潮急惟看舟似舞。水淸更恨石無言。何時楓島尋歸路。此日薪岑視故園。更有前山知部內。蝸居能得保魚飡。</text>
<title>楓島</title>,<text>人家隱約西東。暫住征舟憇老楓。疊石殘磯牛渚上。白雲靑靄蜃樓中。鯨歸忽立爭吹水。鶴集旋飛轉入空。試問蓬山何處在。前汀應是一帆風。</text>
<title>自楓島回船向平薪 二首</title>,<text>滿載淸風浩浩歸。斜陽萬里望依微。身隨積水俱應遠。心逐浮雲忽欲飛。蘭沚輕𩿨爭導路。楓山苦瘴尙霑衣。平湖早晩知相近。𥠧子歡迎庶不違。如脫重圍眼始明。帆前濁酒好相傾。南船北走十三日。駭浪怒潮千萬程。地經險危驚昨夢。天開歡喜得今生。家人未解歸來穩。猶作舟中不盡情。</text>
<title>普聞菴 在蘭沚傍小島中</title>,<text>島中惟有一菴存。靜寂都無世俗喧。惟許魚龍聽㳒偈。更留神鬼築禪垣。脩篁亦作如來相。菴後竹林四圍 馴鵲應懷老釋恩。島中無禽獸。龕底只有馴鵲一雙。 默數今生難再渡。人情到此欲傷魂。</text>
<title>菴僧性洽遺我竹杖二枝。兼寓祈壽之意。銘感不已。詩以謝之。</title>,<text>白衲來遺靑竹杖。慇懃祝我壽無疆。已知入手雙枝直。更愛過肩六尺長。慮念每存人救濟。慈悲先及老扶將。瓊琚亦是爲微物。欲報冥功在不忘。</text>
<title>蘭沚島</title>,<text>臨水披泥小小廬。鮫人疑是與相居。山林濯盡炊塩際。匏綆浮來採鰒餘。但苦舟中爲賦稅。不知天下有詩書。多憐主媼能供飯。盤膾盃羹揔爲魚。</text>
<title>雨中夜泊宜松山浦口</title>,<text>火急行舟或恐遅。雨中暝色已先知。雲沉月黑空濛夕。風起波奔激蕩時。天地側身浮如葉。帆檣寄命細如絲。忽然到泊松山口。蠏火微明亦不期。時適遇捉蠏小燈。指路到鎭。</text>
<title>自海歸來眩氣作</title>,<text>自從海上歸。志摧氣未確。翻思涉層濤。驚汗尙如濯。眩氣闖其虗。逐日發頻數。渾身如墮霧。欲祛太沒捉。傍人忘姓名。時候失晦朔。頹卧以終日。非夢亦非覺。知從心中出。欲學治心學。</text>
<title>登候望峯</title>,<text>漕船層濤幾險危。傷弓餘悸獨先知。舟從北去茫茫日。風自南來習習時。天外望窮孤鳥沒。峯頭坐久夕陽移。梢工若遇京城友。報道衰翁尙賦詩。</text>
<title>行飯後放筆</title>,<text>翳翳楙陰重。習習槐風善。芍藥紅萼爛。菖蒲翠葉展。誰云官居陋。幽趣良不淺。行飯庭除間。勝景如相選。心悅可言書。古人已善辯。臨池一揮灑。意到不待勉。筆爲腕所使。聽從無乖舛。峯巒與鱗羽。筆訣有峯巒起伏。鱗羽參差之論。 區區不足辨。點畫落如雨。荒卛恐難免。寧作肆狂詭。初不事媚軟。傍人可無笑。我面先有靦。非是示來後。長晝聊自遣。</text>
<title>四月一朔。官厨饌具。惟是菜蔬而已。遂作小詩二絶。以自笑自警。</title>,<text>口味渾忘肉味佳。山蔬惟有日分排。可笑白頭老僉使。依然貧衲事長齋。官厨饑歲不能支。可說扶衰補病時。倘是咬根方做事。天敎此味若吾私。</text>
<title>官庭芍藥盛開可喜</title>,<text>玉盤金帶舊傳名。更有靑叢疊紫英。四月槐風吹爛漫。一番梅花動光榮。魏家物色堪同列。鄭國歌謠可贈情。盡日倚欄看不足。簿書或恐撓吾生。</text>
<title>豊恩府院君石崖趙公 萬永 回甲晬辰。謹獻老海石壽竹杖爲壽。兼呈二詩。恭寓微忱。</title>,<text>海不枯兮。石不爛兮。不枯不爛。鴻濛判兮。于以籌之。無窮極兮。于以拜之。無斧鑿兮。視此悠久。開壽域兮。花甲載回。遙獻祝兮。右老海石竹有高節。君子受之。竹有淸風。君子守之。其義也密。兄弟宜之。其德也茂。子孫綏之。杖于朝兮。四方仰之。策其勳兮。百世享之。右壽竹杖</text>
<title>雨中海月菴薝蔔花移種一首</title>,<text>昨夏余過海月菴。菴前有草初未諳。亭亭長可爲數尺。靑叢交加亦四三。問諸先師此何物。云是薝蔔佛恩含。愛憐一念已經歲。心在移根尙所甘。昨者雨裏走人去。一本採來肩所擔。十指愛護種之勤。培土不廉亦不貪。滿庭花藥是奴隷。都無顔色如相慙。緬昔托根月地上。夜夜淸影照仙龕。素性似是尙寂滅。六出故自斂香馣。瓦礫墻壁亦寶相。况今異姿禪相參。莫說落在塵埃裏。將欲携去故山潭。白石淸泉主人我。摩詰詩禪久已妉。今爲我有亦師有。佛敎初無北與南。從今摩挲幾歲年。祗園勝緣猶可探。葉大如箕知幾許。一葉如對一瞿曇。</text>
<title>午睡</title>,<text>風軒靜寂竹簾遮。午睡朦朧紗帽斜。可愛錦川橋上宅。夢魂飛到石榴花。</text>
<title>南洲見訪。次東坡詩韵。</title>,<text>隻身來寓浦邊村。杵臼惟存一外孫。勳烈誰能知世閥。蒸甞獨自保家門。浪吟滄海風猶壯。痛哭空山雨欲翻。幸有詩文應不朽。平生心事見眞元。</text>
<title>雨後步池上。用前韵寄南洲。</title>,<text>大山井落視吾村。再見牎前翠竹孫。雨歇艾香連野徑。風吹麥氣到官門。穿林飛鳥金衣爛。出水遊魚玉尺翻。佳境那堪成獨樂。白頭偏憶紫芝元。</text>
<title>五月二日聞刈麥。喜甚作此詩。</title>,<text>麥熟登塲又滿囷。窮春顑頷始甞新。兩歧何敢追諸昔。萬顆猶能及此辰。幾處饛飡耘畒日。誰家漂失讀書人。我今不食還如飽。卧看炊煙起四隣。</text>
<title>端陽書感</title>,<text>絶海那堪令節廻。白雲瞻望亦悠哉。旨甘未效當時養。廩祿空懷此日哀。上塚兒孫應飮福。比隣父老共禳灾。童年犢走潭西路。猶記山櫻手折來。</text>
<title>偕南洲圍棋。棋罷次東坡詩韵共賦。</title>,<text>我觀善棋人。天品固有在。此豈學可能。慧悟人見外。自顧才甚短。以小敢圖大。適値公事了。試爲冷煖會。與子眞敵手。有時互狼狽。每恐一着誤。翻成全枰悔。長夏消遣法。老來差可賴。非但見動靜。亦可知進退。玆焉賢乎已。庶免夫子罪。手談不遑他。肯把西疇耒。</text>
<title>喜雨</title>,<text>竹林颯畓雨淋浪。東閣歡心與共長。乾壤全霑流膏澤。委苗皆起帶恩光。何煩蜥蜴歌相續。卽看商羊舞欲狂。馳啓龍樓應不日。五絃琴韵動銀床。</text>
<title>團扇贈南洲</title>,<text>家僮作小扇。恰似團月形。製㨾太樸陋。楮竹亦零星。我試一揮之。亦足生淸冷。見說矮簷熱。殆難遣衰齡。煽凉無一把。靜勝以爲寧。漆摺與畵角。爭輸貴人庭。此物那見及。久已隔靑冥。海濱惟我在。艱乏時入聽。可笑手中物。多愧寄仙扃。子應安此劣。庶或爲我銘。</text>
<title>雨中寄南洲</title>,<text>雨裏滯留海上衙。淸儀敢屈老賓嘉。簷霏入戶巾應墊。屋漏連床傘未遮。蛙吠厨間從撩亂。菌生墻角任橫斜。每憎泥浦難通路。時望前村獨𡬾家。</text>
<title>喜晴庸前韵</title>,<text>鋤犂里牒滿朝衙。中夏田間事事嘉。一望新秧欣欲動。初除惡草凈無遮。戴筐饋餉陶盆煖。擊壤歌謠箬笠斜。佳什正宜追樂職。誰知喜色屬官家。</text>
<title>乕患書憫</title>,<text>越籬超屋若無人。雷吼風生八尺身。恐及不虞虞更切。欲加顯戮戮何因。久知竄伏宜荒裔。豈意聲形見近隣。未遣渡河堪自愧。重煩民力祝山神。</text>
<title>午憇森吉浦村</title>,<text>前有層濤後翠微。兩三茅屋與相依。風煙濛靄先天象。日月舒長化國輝。早麥僅資糊口食。麤麻不過掩身衣。武陵未必煩相問。此地從來與世違。</text>
<title>讀唐人山水畵帖</title>,<text>一朝數三讀。肉味亦相忘。靄爾虗光逈。飄然遠勢長。未見揮毫跡。惟聞灑墨香。自愛山居志。何時占草堂。</text>
<title>山村記見</title>,<text>偶過山村一草菴。弊衣糲飯問何堪。鷄鳴小圃桑陰北。牛齕空溪栗樹南。細縷爭抽初續女。農謳齊起再耘男。世間異患知無管。白首舟師亦所甘。</text>
<title>瑞山文淵村舍滯雨</title>,<text>殷雷響谷雨如飛。火急加鞭到澗扉。索竈先謀過午飯。爇爐爭燎沒泥衣。身居屋裏從心好。事到途中與意違。恰似興元倉下驛。咬葱炊麥未言歸。</text>
<title>八峯山 在瑞山西二十里</title>,<text>百里相望數點煙。飄然今始過山前。八峯羅列爭抽地。萬仞森嚴直揷天。幾處紫雲誰住錫。有時玉局是遊仙。海濱名勝知奇絶。欲續摩尼載舊篇。年前登摩尼山有記遊覽</text>
<title>安興城南村舍 以護漕差員屢次來往</title>,<text>顚風苦雨歷數驛。波濺兩鐙泥溢舃。來到安興城南門。間關行色太蕭索。城中兒童拍手笑。往來屑屑此何客。衰年筋力不自持。王事敢辭百里役。還尋昔日舊村舍。墨痕燈煤猶在壁。簷角雙燕語喃喃。向我似是慰躅躑。索枕頹卧半餉眠。不知身在海上夕。</text>
<title>候漕船</title>,<text>漕船無信息。長夏待人難。羇旅纔三日。憂愁已萬端。飯知升許减。衣訝寸餘寬。辛苦今如此。頻歎做薄官。</text>
<title>旅舍長夏。太甚無聊。只有韵書一冊。逐字看詳。頗覺有味。始知歐陽公爲先覺者也。於是作小詩一絶。</title>,<text>形聲意義揔相宜。取次從容自得之。大勝逸居空食息。歐陽千載仰賢師。</text>
<title>海鄕</title>,<text>海鄕隔塵世。旅客亦仙曹。浦濶魚相樂。潮來帆始高。相風推物理。消夏寓詞毫。無事當爲飮。西隣問濁醪。</text>
<title>浦舍雨中 三首</title>,<text>颯颯海上雨。吹入漁人屋。庭宇虗無人。屹立一老木。更有翠匏葉。垂垂踈籬角。旅我如看屋。不覺自幽獨。一嘯而一詠。與誰相往復。是日苦何長。愁來如湊輻。翻思歸有時。何用巫咸卜。漕船望不到。海雨來不已。滿心煩惱想。欲止不可止。回看際天水。渺渺千萬里。更聞舟人唱。臨風紛四起。一鷗立檣頭。似是無心耳。此物何閒閒。見之聊可喜。排虗忽飛去。前山靑更峙。伊我酷愛詩。癖也非勉彊。自喜如嗜土。又復似爬癢。少壯不須說。七旬猶舊㨾。天旣付公役。道途幾悵惘。若不兼與詩。何以瀉浩蕩。玆焉天涯雨。歸期太莾蒼。長唫尋舊好。嘉味庶可享。</text>
<title>書憫</title>,<text>瘴氣熏人面欲酡。安興城外奈愁何。南來孤帆依依小。北走羣山點點多。風起龍腥吹曲浦。雨歇魚隊蹴層波。此鄕可恠餘緣在。前月淹留又經過。</text>
<title>浦舍飯供惟魚膳。甚飫之作此詩。</title>,<text>浦舍三時飯。都是魚爲饌。大片以爲炙。小片以爲煎。贏餘切爲羹。朽敗經屢變。其臭先觸鼻。羣品無一選。却食是爲饑。欲喫難下咽。每對折脚案。口與心相戰。謀諸主人媼。蔬瓜求之徧。若匪具魚鮮。他物無貴賤。緬昔大潦雨。滯留蟾江傳。麥飯咬生葱。三日意所便。又於楓嶽秋。蔬菜日有羡。一旬爲素食。至今有餘戀。此日絶海上。寸根孰爲饍。初不治田圃。但解設漁箭。海固異俗。吾當理以遣。</text>
<title>濁酒</title>,<text>濁酒有妙理。飮之得其淳。夏釀不失味。及熟未浹旬。不論與海。此物一例均。我來僻壤中。難謀白墮春。但有茅柴耳。所貴在霑唇。稍稍始覺佳。嗜好如村民。一日兩三椀。亦足醉心神。碧筒與紅露。爲品非不珍。今焉揔相忘。此俗亦可循。從者勤相繼。爲我謀近隣。幸使羇旅我。好作滌愁人。</text>
<title>聞仲女大忌已過。劉郞命勳繼娶海外。思想悲絶。作此詩以泣之。</title>,<text>三霜已改抱餘悲。父子恩情奈我私。閨裏遠聞新娶婦。世間可託一孤兒。身留絶海空勞夢。魂在重泉儻有知。玉貌此生求不得。孤雲落日斷膓時。</text>
<title>朝起望海</title>,<text>朝起出戶視。一氣四望同。霧歟瘴煙歟。冥漠無西東。何者下爲陸。何者上爲穹。未知孰主張。一夜作鴻濛。恠彼千魔障。遮此眼膜中。太陽出當天。萬翳終歸空。固知須臾事。佇立庭上風。</text>
<title>鷄將雛曲</title>,<text>䧺鷄牝鷄當前出。其雛隨後六與七。菜圃上下籬西東。徐徐來往無期必。兩足披土得一虫。顧之指之若相恤。若有人來捉此雛。左蹴右啄怒氣溢。喙禿距脫應不憚。盡日哺哺意汩汩。弱羽𥠧貌紛相聚。綣戀片時猶恐失。此日絶海旅舍中。覽物起感懷家室。骨肉團聚何暇謀。荒城泥雨驅馬疾。吾子吾女近何如。階庭視若芝蘭質。方夜就枕不能寐。於三唱者愧非一。</text>
<title>浦曉 二首</title>,<text>衾冷夢回輾轉身。明星在外曙光新。忽聞皷響來何處。報道舟人祭水神。北風徐起曉波淸。拂拂雙旗出水橫。下碇海門多少舶。一時掛帆向南城。</text>
<title>劒嘯軒次板上韵 二首</title>,<text>劒邊仍乕嘯。艸木盡蒼然。城劚山頭地。樓高海上天。百年勤水操。千里掃烽煙。白首關門卒。閒眠欲學仙。又金蓮爭出水。都是與雲浮。安興山形如金蓮 中闢千層。前臨万里流。吹笳城帶月。撫劒海生秋。李帥 李帥故統制使忠武公李舜臣 留龜製。如今保幾舟。</text>
<title>是日海氣晴明。令人可喜。</title>,<text>毒霧流雲一點無。層波不動好風俱。天心眷顧卑應聽。人意歡欣病欲蘓。吹沫玉鱗爭自得。弄晴翠羽亦相呼。已聞漕舡元山住。應是明朝到浦隅。</text>
<title>安興姓張人乞筆。有饋燒酒熟鰒。遂醉飽而揮灑送之。</title>,<text>海鄕無適口。十日不能食。今朝始醉飽。無乃勤工力。吾以吾自食。不足爲德色。但恨紙品劣。禿毫不受墨。雖未盡己意。庶不失典則。此人遐鄕人。工拙渠何識。若遇一知己。萬死快心臆。</text>
<title>安興泰國寺僧文宗。持一壺酒。出東門送余。有銘感于中者。作此以贈之。</title>,<text>依然三笑有餘情。郭外班荊酒氣淸。石骨松姿歸後夢。此生不足又他生。</text>
<title>苦雨次南洲見寄韵</title>,<text>旱餘太多雨。田事慮還深。黍委應違曝。禾沉久受陰。蛙兒爭欲跳。鳩婦聚相吟。但喜新篁出。淸風滿客襟。</text>
<title>曉起</title>,<text>夜雨初晴曉月明。園松池竹影交橫。滿簾風露淸凉氣。流入丹田可養生。</text>
<title>夏日臨池</title>,<text>三伏尙衣裌。冥然不知熱。匪以靜爲勝。無乃衰摧折。猶餘嗜書癖。終日殆無節。如食之於飢。如飮之於渴。不覺蒼蠅點。汚我衫袖潔。勤工欲何爲。時自笑癡絶。興盡始擲筆。此紙亦裂。</text>
<title>午憇門串里</title>,<text>頭西望海天通。撲馬炎塵一掃空。雙鶴飛來雲捲野。萬蟬啼去𡬾生風。蕎花白暎新晴後。禾穗靑深昨雨中。時遇田夫聞好語。今年農事可占豊。</text>
<title>夜坐聞虫聲書感</title>,<text>爲客一何久。又聞蟋蟀鳴。此虫是何虫。能作悲秋聲。籬根與草際。交發若相爭。咽咽復咽咽。月黑夜三更。摧頹意難作。凄惻氣不平。斗覺今尤衰。一倍去年情。何以滌此愁。濁酒聊自傾。</text>
<title>楙軒偶唫</title>,<text>官厨近日極蕭然。知我應無食肉緣。荒歉僅支糊口日。盖藏何暇買山錢。陶潛歸去猶三徑。楊子貧窮亦一廛。惟有採來雙恠石。他時好擬草堂前。</text>
<title>忠淸水使李公 濟完 回甲晬辰。詩以呈賀。</title>,<text>君不見晉郤穀可作中軍帥。禮樂詩書莫不備。又不見漢伏波大材當晩成。矍鑠上馬亦能試。明公今日兩有之。儒雅武畧何適不宜。適莅湖西節度營。又値維嶽降生時。况是花甲爲繁祉。百年一遇天所畀。庭花呈祥百日紅。階竹稱壽千竿翠。猗歟嘉辰秋已半。海近南星偏照爛。紅裙初無醉淋漓。錦饌亦不事璀璨。裘帶以逍遙。鈴閣太寒蕭。牙籤披書日。金鉞談兵宵。風流藹然被於湖海之渚。已使烏山輕重在來去。十萬餘戶受其福。郡鎭無非安堵處。念昔劇邑試盤錯。治聲近遠尙藉藉。聖明在上又甄拔。閫外乕符光輝爀。賢於長城孰不仰。折衝千里無遺策。何幸下官承餘風。或恐未效舟師役。且復仰覩慶辰届。何敢唐突寒微跡。玉笛欲奏南飛曲。八域遏密民無祿。金牋欲進出關圖。腕如懸石眼生肉。一篇新詞畧暴區區微忱運籌軒上。北斗南山祝無斁。</text>
<title>夜深步月</title>,<text>海上桂枝獨自攀。身如羽化到蓬山。新秋明月東西岸。半夜淸風五百間。空洞此心無礙滯。炎凉何處有機關。欄頭儻遇壺中老。欲把千年問九還。</text>
<title>夜坐</title>,<text>蟋蟀何多語。寒牕起我眠。時方當後夜。人若禀先天。露滴菊花上。風生竹𡬾前。東山猶未曙。中谷宿雲連。</text>
<title>贈南洲</title>,<text>衾冷孤鱞幾㥘霜。雖衰卜妾計應良。若敎絡秀生三子。餘慶他日笏滿床。</text>
<title>早菊 三首</title>,<text>方春手自栽。三夏護根柢。西風一以吹。美花交相綴。所以嚮者勤。專在收晩計。何必問重陽。不須論荒裔。持酒就其下。醉到官門閉。斜暉入小庭。秋花何寂歷。隱暎翠竹間。紅白偏的的。華而備幽淡。所以情所適。有時嗅新香。龍涎詎可敵。造物故催發。似是慰寥寂。自從見此花。歸思滿滄洲。吾家數百本。兒能保今秋。可笑江東客。專爲鱸膾謀。但愛陶彭澤。三徑早歸休。如今都勿說。花在卽吾遊。</text>
<title>贈南洲 四首</title>,<text>白華山高大海隈。令威千載復歸來。當時舊址今何似。應是秋風遍草萊。童時鄕井幾人非。𥠧檟如今已十圍。萬事滄桑無問處。孤雲落日望依依。海上秋草我思多。生芻一束足悲歌。北牕淸簟閒棋局。早不歸來可奈何。溟海西南一葉身。風流賴有此佳賓。請君使我黃花節。莫作孤吟獨酌人。</text>
<title>送兒子基祜遊亢金山</title>,<text>亢金山在大海中。羣峰嵂兀凌靑空。靈神孔昭齊泰嵩。過者牲禮潔且豊。今夏官棹霧雨濛。艤未能眞源窮。歸後秋懷尙冲冲。西望幾歎縻諸公。欲往有疾不可風。坐送汝行亦未同。飄然短衣偕小僮。有如徐市卛男童。此山云是仙人宮。玉樓金闕儻相通。龍穴黯黮而穹窿。其深欲探不能終。千片彩石散西東。五色祥煙凝朦朧。沿浦幽馥交紫葒。環崖嘉陰欝靑楓。霞幢若非拜壺公。風馬庶可遇呂翁。使汝金丹獲神功。兩鬢常玄顔亦紅。持此歸來報乃翁。十日不食心如充。景光何足論玲瓏。勝於百遍往以躬。池上斜陽高竹叢。臨紙耿耿寫深衷。</text>
<title>見家書</title>,<text>乾鵲爭喧老𡬾枝。書來千里喜如期。始知離膝添丁信。似對齊眉德曜儀。短幅何妨文字亂。錦圖未必軆裁奇。藏得巾箱當自愛。他時手跡慰相思。</text>
<title>夜坐漫唫 二首</title>,<text>官牕燭影照沈沈。惟與寒蛩伴夜吟。滚汩世無招隱約。悲凄詩有變風音。荒鷄欲唱星垂地。宿鵲初驚露滿林。坐看傍人皆熟睡。夢回情苦獨何心。漸看新凉𡬾杪生。病眸難近短燈檠。何人松菊謀三徑。俗吏文書愧一行。北塞詎無胡馬志。南枝空有越禽情。愁膓欲滌誰同酌。鼻息官門倒老兵。</text>
<title>臨鏡</title>,<text>朝來試臨鏡。今我非舊我。老醜誠可憎。雖死是亦可。衰悴日以劇。人力孰敢遏。但當務養精。元氣固自在。譬諸草木上。花葉春可愛。及到秋風起。紛華不足論。誰知搖落後。眞精摠晦根。人物無彼此。爲道亦不異。內蘊能自力。撑持有餘地。玉芝與金丹。可笑是餘事。</text>
<title>聽鴈</title>,<text>陣高矰𥐊不曾驚。一字依依似弟兄。信在九秋寒不改。飛輕萬里遠能征。蘭汀影外歸舟恨。荻岸聲邊老客情。試問尺書繫來否。知應經過漢陽城。</text>
<title>八月十五夜。偕南洲海月菴賞月。五首</title>,<text>初看盪海底。漸覺及渡頭。瀅瀅玉浮圖。橫卧水中流。萬山千重雪。虗光接天浮。不獨湧金門。千秋擅勝遊。又存齋方弄月。南洲欲御風。相對風月間。取之儘不窮。此味誰能識。惟我與子同。天地無盡藏。多謝造化翁。又團團中秋月。浩浩千萬里。肯說鶴樓上。如坐蟾宮裏。玉鏡落我手。金波漱我齒。今夕不虗生。滿心生歡喜。又菴中淸如水。只有一老髡。初旣無文書。且復無語言。緣覺俱已幻。是爲不二門。隨水千萬月。一一照心源。又有月政如此。嘉節奈樂何。天淸露如洗。海晏水不波。且况老而健。晩契共微酡。百年眞一遇。四美亦云多。</text>
<title>視事</title>,<text>民憂軍訴日交加。可耐初心及細苛。滄海魚塩功利小。靑山墳墓是非多。今年漁箭塩盆皆無利。且多有山訟等訴。 三舡武備都踈畧。戰兵舡三隻皆朽破 百度文書亦誤訛。追古變今知有術。老官將奈不才何。</text>
<title>秋懷八首。次杜工部秋興韵。</title>,<text>竹老松高欝作林。依山臨水翠森森。怒潮驅去秋逾壯。疊瘴飛來晝欲陰。倚斗苦懷追異代。登樓遺賦見同心。應知老婦長廊夕。念我衣寒月下砧。簾前墨藪翠鬟斜。墨藪衙舍案山 未賦歸田鬢已華。夜月山中誰折桂。秋風海上欲乘槎。愁看落浦蕭蕭鴈。猒聽飄空咽咽笳。但愛邇來天氣暖。一年再發海棠花。湖館飄然帶夕暉。擁門蒲葦路依微。庭除有𡬾鵂鶹叫。戶牖無人蝙蝠飛。書照題楣空自愛。平湖舘三字手書新揭 禮成望闕不曾違。更憐官府淸如水。馬骨崚嶒亦未肥。花外射帿竹裏棋。新秋忽聽草虫悲。茅柴渾白方濃日。䆉稏初黃欲刈時。領略風光過去速。較量書信到來遅。有心不用心何用。要在人間不妄思。鷹峯縹緲似蓬山。飛出紅雲翠靄間。久仰西淸通御氣。已知東壁占仙關。架書曾經靑春眼。庭鶴能諳白髮顔。海外如今天上隔。謾隨沙鷺作同班。板堂初闢苑東頭。正値聖明千一秋。繡梓精華神鬼泣。玉凾寶氣月星愁。爭詑畫省依丹鳳。誰向滄江夢白𩿨。趨走多年偏雨露。至今餘淚灑隋州。後孫餘祿仰先功。此日淸潭寤寐中。祭祀可能遵舊禮。孝慈或恐墜遺風。山深鳥去松猶碧。曾王考守墓時有鳥來哭 地暖牛眠花自紅。怊悵殘年霜露感。何時上塚似龐翁。錦川橋水想逶迤。十載吾家傍石陂。可忘籬間黃菊色。難攀墻下老桑枝。眠成白日雲惟在。坐久淸宵月欲移。留滯海隅歸不得。秋風素髮颯垂垂。</text>
<title>夜過南洲先生。先生寒房獨坐。傍無燃燭。相對於黑窣窣中。良久接話。夜深乃歸。翼朝贈之以燭。兼奉一詩要和。</title>,<text>室無燈火黑冥冥。相對難分老悴形。穿壁貧猶羞引燭。貯囊病已負收螢。尙餘玉屑千言娓。更有靈㙜一片惺。知是觀明先處晦。連山微義獨應醒。</text>
<title>飮酒 二首</title>,<text>平生雖愛酒。飮之不盈盞。一日四五討。斟酌竊有限。醳醨初不御。聖賢實所揀。珍羞吾不識。一甁常在眼。吾兒知父意。美醪勤書簡。千里能坐致。此酌豈不赧。庋閣空壺積。見者應相莞。士衡飮有節。不爲人所使。子瞻本畏酒。乍歃旋欲止。豈意千載下。今我酷相似。佳品不在多。淺斟良可喜。若要拍酒舡。是乃一狂耳。但使微微醺。如坐春風裏。百服太和湯。不足勝於是。</text>
<title>衙罷後次南洲見寄韵</title>,<text>百度如絲亂。纏連不可端。俗情偏險惡。吾道自孤寒。每想潘棲谷。曾聞嚴釣灘。溯洄求不見。只自愧塵冠。</text>
<title>南洲見訪。酒未能設焉。及歸作此詩以謝之。且以重陽一醉爲約。</title>,<text>十日不得飮一勺。公厨若是何蕭索。人間誰謂官居好。不如在家猒糟粕。昔者東軒兩相對。主人無酬客無酢。知翁雖無幾微色。顧我寧不中心怍。爛彼黃花應相嘲。解嘲何用千篇作。火急釀得數斗酒。壓倒上若與下若。左手持螯右手盃。重陽時節當爲樂。</text>
<title>九日望日菴 五首</title>,<text>望日山頭望北辰。孤衷嘉節十分新。未承上洛廻仙馭。尙說西方有美人。駑步何能支遠道。蟻忱恨未效微身。孟生落帽渾閒事。孰與恩深白髮臣。海山杖屨與相隨。從古茱囊此日宜。歲逼陰功催物化。節符陽數驗天時。黃花綠酒淵明醉。白鴈玄猿子美詩。更有層波渾滿眼。謫仙疑有洞庭期。坐倚層巓眺望悠。名區夙債儘堪酬。東南積水天開處。西北羣山地盡頭。靑靄細分巖際路。丹楓別作洞中秋。一盂飽喫齋餘飯。高枕繩床萬事休。好與巖僧結凈緣。紙牕石室藹香煙。蘓翁泛棹尋懃院。陸子煎茶伴皎然。三乘道存祗𡬾裏。重陽節届菊花前。松姿不老瓜期遠。此會明年可復圓。十過峰前一未登。短筇今始躡崖層。呦呦春草山中鹿。得得秋風海上鷹。揮斥塵埃遊汗漫。招邀鸞鶴倚崚嶒。方知嘉節爲吾有。石醉雲唫到夕燈。</text>
<title>聞兒子基福登覽摩尼山。喜甚作此詩以示之。</title>,<text>緬昔我登摩尼山。山高聳出海之灣。千層波浪浩洋洋。直到山根碧以環。乾端坤倪去無極。扶桑若木手可攀。安期羡門庶相遇。是身疑在蓬瀛間。歸來人間三十年。至今秋夢尙往還。此山平生未了緣。喜聞吾兒踏孱顔。胸中八九呑雲夢。舊遊今矚情一般。試問天壇靑苔上。未知筇痕有餘斑。篋中應有望海詩。賡韻休說下筆艱。詩成非但勤示我。且質秋史 陪秋史金參判登此山。及之。 鵠峙班。</text>
<title>放衙</title>,<text>放衙不敢說懷痾。應接頻繁欲醉酡。析利俗因饑歲惡。拂心事到訟庭多。車推大小將誰與。權失均平謂我何。官守不遑安啓處。黃花佳約奈蹉跎。</text>
<title>贈性洽首座 幷小序</title>,<text>首座在蘭沚島普聞菴。不出山門十餘年。今秋始渡海至海月菴卓錫焉。年今七十五。眼光炯炯。可燭蠅頭。日夜惟以誦經爲業云。碧眼皓眉心已灰。繞身惟有佛光開。空山明月新留錫。絶海高秋逈渡盃。非但不生仍不滅。故應無去亦無來。禪牕玉紙淸相暎。禪房新褙甚精潔 疑是中藏七寶㙜。</text>
<title>軒夜讀書</title>,<text>官事休酬接。床書得性情。幽牕生四寂。寒燭照孤明。唔爾如童歲。依然似舊黌。仰懷千載上。可以慰生平。</text>
<title>讀史</title>,<text>奇計神謀不可端。成才先覷處才難。晩來一節神仙事。豈作韓彭等列看。</text>
<title>老楙</title>,<text>靑靑老楙樹。天寒尙欝然。上枝與下枝。結顆大於拳。官僮時摘去。風雨亦未全。其實纔五兮。爛熟色新鮮。緊封寄吾兒。甞新記今年。</text>
<title>衙內檀竹槐柳 四首</title>,<text>托根官庭側。尙保百年壽。千榦交如纛。萬葉嚲如綬。時有鴈進。濃陰覆巾袖。仙香復渥丹。舘爐輒相售。可愛翠羽來。翺翔枝左右。眄之怡客顔。消愁而忘疚。莫道無情物。可作千金購。右檀緬昔家居日。酷有愛竹癖。墻東與階西。種之隨其隙。灌漑復摩挲。玆焉窮日夕。自從鎭上來。喜此一帶碧。萬榦森似束。繁影頗狼藉。怳若遇故人。可以論夙昔。有時持酒去。相對心無斁。右竹欝然上干霄。特立莫與對。試問數十圍。未知幾百載。古根露如石。虫蟻蟠其內。霜雪飽經歷。煙雲互霮䨴。迎送幾地主。老榦固自在。西牕睡足處。淸風尤可愛。感激誰所種。撫舊屢興慨。右槐墻西八九株。枝葉互交綴。蔚作一藩籬。隣舍殆隔絶。正當春晷暖。拂簷綠可悅。鳴聲爭上下。金衣弄玉舌。忽有東風惡。亂絮飛如雪。能令羇旅人。惜春歌幾闋。最是攀折處。年年管離別。右柳</text>
<title>擬賑</title>,<text>夏旱秋霖荐歉餘。海民契活問何如。窮冬縱道無離散。嗣歲終難保奠居。部內發倉知不敢。湖中乞糴計應踈。顧今曷若捐官廩。饑飽甘辛共里閭。</text>
<title>丙申十月二十六日。伏奉聖敎頒下者。盖以湖西糴政。橫徵族親姻婭。且害及隣里。實爲生民切骨之寃。自上特爲軫念。十行恩言。勤勤懇懇。嚴禁橫侵之令。嗟彼湖民。莫不歡忭蹈舞。庶可以安堵奠接矣。小臣猥忝守土之任。敢不宣布德意。對揚萬一。與羣黎老少。同其樂也哉。瞻天感激。謹賦此詩。擬追王褒樂職故事云爾。</title>,<text>蒼生糴弊紫宸憂。惻怛恩言曁海陬。千里陽和今日始。百年寃欝一時休。息肩共享田間樂。加額爭騰野外謳。若使仳離皆奠接。何論倉粟未全收。</text>
<title>詠雪竹</title>,<text>曾見鄕園中。霜竹皆黃落。意謂與花卉。品賦殆相若。今焉平薪衙。坐看再解籜。欝密連十畒。藩籬如相作。綠榦爭秀出。翠葉互交錯。及其山雪盛。兼以海風虐。猶能保歲寒。形色無今昨。依然十萬夫。列戟森可愕。始知四時靑。中固無外鑠。高標何磊落。一掃千人諾。每當新月出。淸影滿東閣。使我吟不足。餘興又自酌。若非此君在。肯爲文酒樂。</text>
<title>海月菴僧普學。新造袈裟。設齋告成。緇徒來會者甚衆。各助佛事。時請余觀光。老病未果。詩以寄之。</title>,<text>海色月光俱是空。上禪三昧卽眞工。袒肩跣足猶成佛。何用袈裟錦繡紅。</text>
<title>南洲崔翁今年六十七。始生男。誠是稀有之慶。聞甚大喜。搆成一詩。走隷以呈賀。</title>,<text>周遊湖海間。可謂豪傑士。氣曁逈出塵。襟懷淡如水。家居雖甚貧。滿腹飽經史。矢口發爲文。贍博尤可喜。洋洋河流大。屹屹嶽勢峙。其書滿篋笥。長物此而已。但恨無一兒。付託知誰是。白首抱書坐。慟哭空山裏。樊素守不去。井臼兼耒耜。昨夜産男子。翁今七旬耳。天應惜翁文。不欲草菜委。所以錫晩福。不然寧有此。囑稿今有地。可以期千禩。使不朽者存。雖死是不死。獻賀將何極。不覺詩盈紙。</text>
<title>丙申十一月二十九日夜夢。到一洞中。白石齒齒。淸泉泠泠。甚可喜。仍坐石上。搆成一絶。及其覺也。皆已忘之。只記第三句却疑漢上餘流在。遂足以成篇。</title>,<text>一洞淸泉幾曲長。轉爲虛籟發爲光。却疑漢上餘流在。欲溯眞源覔故鄕。</text>
<title>丙申臘月初吉。境內耆老四十六人。孝烈九人。分給歲饌白米各一斗慰送之。遂作此詩。以備鎭中故事。</title>,<text>貧民孰不恤。癃老尤可惻。善行豈不歎。孝烈先爲則。尊年而勸善。寧非我所職。招招五十人。官庭來匍匐。人各賜歲米。升斗躬自飭。捐廩視當然。遽敢爲德色。惟願仁善風。丕變荒遠域。敬老毋敢侮。愛親能竭力。老官與有榮。感激情何極。惠小期望多。匪愚卽是惑。</text>
<title>官牕雪後漫詠</title>,<text>朝起始知晨雪深。虗光皎潔逼寒襟。洞深獸伏渾無跡。浦冷龍潛寂不唫。提甕女皆銀海路。倚樓人是玉京心。新詩更有楊州興。多少梅花散作林。</text>
<title>對飯</title>,<text>面如梨凍使人慙。殘齒纔能保兩三。內子煎烹來不試。老夫咀嚼去何堪。夢中硬肉都相忘。分外乾魚未能探。癡僕休言盤膳薄。新醪霑口是爲甘。</text>
<title>平湖絶句 三首○平湖。卽平薪古號。</title>,<text>湧泉 在望日山上。除夕與上元。以泉水盈縮。驗當年豊歉云。望日山頭有湧泉。尺泓貯得幾多年。嘉辰何用居人祝。歉縮豊盈一聽天。附近居民皆祭泉恠石 亢金山前洋多恠石。品甚奇絶。若有採者。輒有神罰云。綠皴紫暈丈餘株。直竪橫蹲箇箇殊。狼藉海濱經幾劫。欝林歸棹未能俱。石魚坪 在亢金山前洋坪之東。多有醎泉。且饒魚産。一日黃海道塩坪黃龍駕雲而來。與亢金靑龍共闘。靑龍致斃之後。仍驅魚而去。自此石魚絶無。醎泉亦竭。諺傳亢金石魚醎泉當復舊云。積水奔騰接遠空。靑黃交闘血流紅。魚塩何日還如舊。合浦明珠美事同。</text>
<title>曉起</title>,<text>忽聞海颶撼牕扉。呼燭披衾睡思微。霜皷天寒偏有響。氷池月落尙餘輝。鳥深棲處鵂鶹叫。鷄亂鳴時乕豹歸。荒歲公家多少念。東方未白欲求衣。</text>
<title>海月菴性洽老師。饋香蔬兩種。</title>,<text>師今七十有五年。謂我亦老常所憐。推之餘愛及於筆。每到輒索三兩箋。今朝饋我山中蔬。煎烹以手擔以肩。豈意香積厨中物。誤落來霞閣中筵。非但柔軟宜齒齶。更有香臭悅喉咽。不覺臨案屢下箸。良久飽喫且欣然。自從留滯平湖鎭。夫人旋車月幾弦。飯供饌具朝與夕。從敎官婢相周旋。平生俊味雖無饕。硬根剛品太不便。幸賴慈悲煩包褁。好將淸淡掃腥羶。頓開衰胃亦云足。肯羡何曾食萬錢。昌黎衣裳東坡帶。慙愧施惠吾無先。反荷情眷今如此。將欲報之何報焉。惟有殘墨是蚓蛇。敢售龍象慧眼前。若使老師不遐棄。請奉大字結凈緣。書大因緣三字。將欲寄去。故及之。</text>
<title>牛母島普聞菴老禪師。送惠靑竹杖二枝。詩以謝之。</title>,<text>明珠山形牛抱犢。橫臨大海廻疊麓。絶無漁舍與塩戶。亦無禽獸相竄伏。只有白茅一仙菴。菴前菴後多靑竹。皓眉靑瞳老禪師。惟與此君棲中谷。昨夏蘭沚歸舟上。停棹立談如昔夙。今朝送惠杖二枝。中勁外直斲蒼珏。桂潭嘉産是餘派。大宛絶品爲別族。肯說化龍投葛陂。空傳燃藜照天祿。一色純然雙莖美。此種西南知爲獨。况從瞿曇凈界來。佛氣如帶西天竺。雲階法雨霑已久。石室夜禪參應熟。豈意落在老夫手。時時摩挲十往復。始知禪家大因緣。奇遇初不待祈福。扶危供險无量德。感激何止膺所服。淸潭楸廬三十里。杖此徒步穩可卜。</text>
<title>賦海衣 幷小序</title>,<text>余莅湖鎭。年衰齒落。餘者動搖。雖有肉喫之甚艱。適値隆冬。偶得海衣。是苔屬。粘箔以乾者也。褁飯食之。淡而且軟。不勞牙齒。適口而易呑。雖金薤玉膾。何以過此。遂賦一詩以識之。疊如摺紙薄如紗。面色靑蒼品亦嘉。鋪箔乾成何女手。充筐散入幾人家。異需倍勝閒菹藿。淡味奚論小蟹鰕。脯腊年來難咀嚼。愛玆柔軟合衰牙。</text>
<title>賑民詩 幷小序</title>,<text>丙申十二月二十一日。平薪大山面饑民一百三十二戶。各租一斗。親自監賑分給之。梨園面饑民四十五戶。滄澤面饑民三十四戶。分遣鎭校賑給亦如之。旣竣事。作此詩擬備他日鎭中故事。屢歲旣不登。今秋復如之。黍菽被風枯。菜蔬生虫疵。舊穀已告罄。新穀亦難支。一境皆遑急。羣黎已阻飢。聖念無遐邇。恩誥日以馳。廟堂繼申複。湖營亦勤孜。賑濟政爲大。竭力遽敢辭。按行村里間。抄戶恐或遺。鱞寡與惸獨。癃老及𥠧兒。官倉旣無儲。勢難普厥施。勸分爰自昔。捐廩固亦宜。禦寒先所急。迨此歲盡時。哀彼顚連者。匍匐來如期。斗粟雖零瑣。救死良在玆。虗往而實歸。我心亦可怡。一夫致餓莩。其罪當委誰。安得回頷顑。擧皆置皥煕。聖明今在上。惠澤復如斯。方春發育時。奠安坐可知。臣今續樂職。百拜賦一詩。</text>
<title>贈南洲崔參奉 沔○三首</title>,<text>巖阿有一士。巢許與相期。天寒北風烈。四壁生氷凘。丘壑寧沒身。不要世俗知。夜讀連山易。燈焰靑垂垂。又朝從海上去。暮從海上歸。海上何所有。天水望依依。胸襟一以濶。高雲手可揮。臨流嘯而歌。長年不知饑。又空空復蕩蕩。四海一葉身。尙友千載上。獨立無與隣。文章將何用。歧路多風塵。惟有碧山色。日夕滿衣巾。</text>
<title>元日</title>,<text>異鄕無物作嘉辰。椒頌桃符憶舊春。萬里水天相接地。三年羇旅未歸人。彩衣應長當時㨾。祀宇偏追是日禋。更有慇懃南畒祝。豊登新歲飽吾民。</text>
<title>次韵南洲見寄</title>,<text>一石何妨似醉髡。屠蘓餘飮尙昏昏。祭消路厄靈神堠。帖頌年豊父老門。晴日人應喜鷄狗。歲時我亦飽牛豚。請君甁罄頻相報。辦得官厨美酒樽。</text>
<title>長亭</title>,<text>騎出長亭意豁如。經冬幽欝滌無餘。湖山纔過三元後。天地渾如一氣初。聖世歌謠隨道路。新年衣服煥村閭。今行擬把新詩句。枳郭南樓又特書。</text>
<title>結城龍里店舍。送別劉郞命勳。</title>,<text>門前征馬故相嘶。握手慇懃出戶遅。此去正逢風雪日。餘生可耐別離時。女㛰男嫁俱爲累。玉潔氷淸孰是奇。海上靑山千萬疊。弊袍短策欲何之。</text>
<title>保寧淸水洞</title>,<text>山闢崖回繞翠屛。人家相對掩柴扃。有時煙起林端見。方午鷄鳴谷口聽。斷壠殘燒猶有黑。平畦宿麥始生靑。入山但恨吾行早。千𡬾茱萸雪尙零。</text>
<title>蘓營東門樓</title>,<text>城逐山頭逈。門臨浦口開。湯池環是海。燎望到爲臺。撫劒霜猶冷。倚樓風自來。休言歸路險。緩轡欲徐廻。</text>
<title>午憇保寧三巨里店西土室</title>,<text>峽中小广磬懸同。窄陋何煩結搆工。土塊凝成全壁暗。日光引作半牕通。養生送死於斯際。出布供租似許中。可愛世間吾與物。華軒寧不愧微躬。</text>
<title>元宵留宿九萬浦村舍</title>,<text>水南水北月如霜。玉圃瑤㙜似許長。鏡色山川俱皎潔。桂花天地盡馨香。愛玆眼底無邊景。作我胸中不盡藏。且是世間重佳節。客心還恐此宵忙。</text>
<title>定山寒峙遇雪</title>,<text>大嶺南頭雪滿空。紛紛爭逐渡溪風。玉龍塩乕依俙象。柳絮梅花頃刻工。踏地初疑羲卦現。穿山更覺蜀途通。騶徒莫說行裝濕。我愛詩思入畵中。</text>
<title>滄澤 在鎭東八十里</title>,<text>此境知吾土。依然返故鄕。村民迎谷口。倉吏候途傍。觀俗憐貧儉。問農歎歉荒。薄餐亦爲足。厨傳恐張皇。</text>
<title>寄兩兒子 時基祜基祚兩兒在鎭中</title>,<text>應知兩𥠧憶衰吾。千里歸來一病無。水涉山行經險阻。雪深氷滑困馳驅。若令方寸能先定。縱有辛艱不足虞。汝輩休生安逸念。破除此念免庸愚。</text>
<title>滄澤倉舍饑民分賑日作</title>,<text>饑口那無恤。同胞揔有情。康年纔救死。匈歲豈謀生。雪裏勤分賑。天涯念獨惸。從來民事重。嗟矣我公兄。</text>
<title>禁松</title>,<text>海門無處不行廵。肯貸松田犯禁人。豈敎牛峀萌無日。或恐湘山赭不春。國有三條頒已久。國有牛酒松三禁 里行五統令惟新。五家作統新頒禁令 他時樑棟俱爲用。莫以𥠧根看錯薪。</text>
<title>憶兒子基福</title>,<text>欲忘不可忘。一日九回膓。舐犢知牛老。將雛羡鳳翔。春寒憂疾病。歲改歎星霜。山海望何極。衰懷與共長。</text>
<title>送造舡老校入安眠島</title>,<text>嗟乎戰舡與兵舡。海門緩急此莫先。若令無舡是無鎭。如何拋置十數年。昨秋懇乞節度營。獲蒙新裝隨所便。咨汝老校往爲役。海上有島名安眠。此地大木欝長養。凌雲百尺龍蜿蜒。劚作艨艟綽有餘。此去事功可兩全。托公若逞一毫私。官門自有法象懸。往年余亦入此島。廟材監斫月再圓。出沒浦渚瘴烟間。觸冒乕豹窟穴前。王靈攸曁告厥成。次第輸入漢上天。乘時射利若濫斫。一株奚但止千錢。從來封山知國用。諉以僻遠敢自專。渡頭只携一鞭歸。行李蕭然心充然。老汝若能軆我意。庶幾歸時無罪愆。何煩面諭苦申複。大役自當加勉旃。</text>
<title>曉聞海颶大作。驚起賦此。</title>,<text>卧聽風聲達夜多。千層應湧際天波。撼吾戶牖今如許。哀彼帆檣定若何。森吉撑支從水伯。森吉浦卽繫舟處 亢金渡涉乞山魔。渡海者禱于亢金山。輒有靈應。 剩知駕海關生死。護漕前年再經過。</text>
<title>南洲見訪</title>,<text>乘興長洲上。携筇小沼邊。竹猜詩韻響。山許筆雲烟。坐席聯成曲。傳杯會欲圓。遇閒當盡飮。况復杏花天。</text>
<title>吊海口渰沒民人 二首</title>,<text>渰沒漁商海上頭。葬於魚腹更何求。瘴昏雨濕啾啾地。幾怨狂風未繫舟。倚伏相尋儘可吁。人間到處不曾無。知機自是哲人事。何責海民愚又愚。</text>
<title>書道</title>,<text>書道若無法。荒陋未免俗。汲汲但倣法。反爲太拘束。能得法外法。萬變方可燭。左之而右之。惟筆從所欲。譬如斲輪術。妙解貴在獨。</text>
<title>二月二十日喜雨</title>,<text>農家重是日。雨暘占豊匈。古來相傳諺。萬口無異同。晨起望蒼天。烟雲四濛濛。須臾細雨來。霏微滿遠空。傾聽漸有聲。吹到竹林中。我心喜何如。披襟倚東風。遙想田間樂。天和共融融。間經屢歲歉。且復値春窮。何幸占嘉徵。饑膓應如充。民足官亦足。吾當坐享豊。</text>
<title>薯蕷</title>,<text>見說宜松山。崖谷多薯蕷。採取趁早春。枯卉解土處。官僮奉數根。慇懃前致語。此物雖云微。土産猶可茹。蒸之又剝之。不覺屢下箸。其味甘如栗。其色白於絮。芋卵不足數。藷顆寧專譽。非特榮衛補。亦可濕熱除。獨喫良不忍。餘本寄子女。他日艸木譜。終當添箋䟽。</text>
<title>衙中種𡬾</title>,<text>園後種杜鵑。庭下移海棠。短柳遵諸沼。𥠧桑附于墻。西東隨所便。指使日以忙。辛勤在致多。或恐未成行。翻思此底事。不覺一笑長。來春我瓜滿。未及見芬芳。何妨留餘跡。千春看河陽。</text>
<title>歲饑</title>,<text>曾聞君子道。有思不踰域。在府而言府。乃是爲盡職。今我莅薪衙。責也敢不塞。適値歲不熟。農事失稼穡。一斗直百錢。部內皆艱食。春窮尤顑頷。未免有菜色。官糓乏儲積。隣糴無假貸。廩稍雖捐出。塗扶亦不得。昨見家書至。沓沓苦何極。上言粮道竭。朝夕難爲力。下言屋宇弊。墻頹而棟仄。何暇及我私。瑣屑都不識。細思今日事。民憂固在卽。哀彼溝壑命。拯溺如不克。此役當忘家。受恩於邦國。</text>
<title>舊鎭 在鎭東二十里</title>,<text>老屋相依古柳邊。海門咫尺接塩烟。編槎爭說多魚日。疊石猶傳牧馬年。歲久川渠通舊洫。春來蕎麥起新田。行人應解長亭渴。賴有山前玉井泉。</text>
<title>在道</title>,<text>三載常登道。依然行脚僧。野征愁毒霧。津涉㥘層氷。棲屑春將盡。勤勞日復仍。騶徒今已痺。羸馬亦崚嶒。</text>
<title>海域</title>,<text>平薪歸客欲消魂。海雨霏微晝日昏。處處川原堆瘴氣。家家門巷帶潮痕。春深不見山花在。地濕惟看浦艾繁。晨發蘇城過午飯。魚腥雖劣更何論。</text>
<title>楙軒春詠</title>,<text>林日晴暄海靄空。官醪告熟與誰同。三春有恨王孫草。千里多情少女風。楊柳欲眠知浦綠。杜鵑初發愛山紅。物華滿眼天涯遠。漫遣新詩答化翁。</text>
<title>嘉禮志慶詩 幷小序</title>,<text>丁酉三月二十日。卽我聖上嘉禮之年若月日也。納幣之盛儀已行。親迎之吉辰載届。此誠宗社萬年無疆之大慶。而關雎之化。螽斯之繁。皆自今日伊始。環東土大小臣民。孰不手舞而足蹈。猗歟盛哉。顧今賤臣偏被國恩。與天罔極。而身有職守。跡滯溟海。逖違鑾衛之間。莫效嵩呼之列。北望仰祝之餘。竊有耿結于中者。謹賦此詩。一以志喜。一以書感云爾。天眷舟梁擇吉初。苑桃花發日方舒。乾功坤化惇倫始。武烈文成積德餘。品物俱全邦有禮。威儀兼備史應書。大庭未效山呼列。北望微忱倍悵如。</text>
<title>離鎭</title>,<text>三年居在海。今日去朝天。快意登途路。將身出瘴烟。亂花山闢矣。平楚野蒼然。或恐征驂緩。臨歧屢下鞭。</text>
<title>歸家</title>,<text>三載去家今始歸。此身疑是老令威。𥠧兒迎候爭持席。老婦寒溫苦問衣。紫閣峰頭雲曖曖。錦川橋外柳依依。人間萬事吾廬好。肯向官途縶馬鞿。</text>
<title>御眞移奉詩 幷小序</title>,<text>丁酉四月十七日。純宗大王，翼宗大王御眞。移奉于景慕宮望廟樓，景祐宮誠一軒。時賤臣以別看役差備官。猥忝執事之列。榮幸悵感。交切于中。退歸私次。謹賦此詩以識之。龍姿日表兩朝眞。擎出仙樓御氣新。丹陛羽旄如夙昔。上林花鳥奈今春。依遅仗外鳴鑾路。供奉輿前佩玉人。海鎭孤臣忝斯役。內垣步步淚盈巾。</text>
<title>丁酉五月初四日。淸潭先山洞口孝碣竪立。兒子馳書見告。喜甚作此詩以識之。</title>,<text>龜頭漂沒幾經營。至願如今幸見成。此役豈非君所賜。薪衙恩祿有餘贏。洞口舊碑。爲癸巳大水所漂。適莅薪鎭。以俸廩貿得。駕海上送。今始竪立。大孝當年最篤倫。遺風雖舊石維新。從今風雨知無泐。幷保松楸百世春。</text>
<title>書憫</title>,<text>今歲匈荒去歲同。官貧馬骨不曾豊。移秧苦待田間雨。護漕先憂海上風。塩煑烏池方促稅。舡裁眠島未成功。誰知多少人民念。亦在東軒默坐中。</text>
<title>祈雨祭罷後。歸坐東軒有作。</title>,<text>披草歸來露滿袍。忱誠愧未格焄蒿。四更山木西風起。半夜雲霄北斗高。吏是分憂懷戚戚。民如無食奈嗷嗷。隨車甘霈將何致。明發東軒燭屢挑。</text>
<title>祈雨祭翼日得雨志喜</title>,<text>祠壇翼日聽滂沱。欲報神功可奈何。三獻元非誠有格。萬民自是福應多。爭看道路商羊舞。罷遣兒童蜥蜴歌。從此田間豊歲樂。守臣奚止頌中和。</text>
<title>覽明氏世譜。作二絶以寄之。</title>,<text>不做軍丁不做民。世間特立此何人。誰憐玉壘金枝裔。落在靑丘碧海濱。隋州人明玉珍。據蜀稱帝。國號大夏。及其子昇襲位。敗於大明。遂納欵。太祖封歸命侯。出送我東。時詔書有不做軍不做民閒住過活之敎。其子孫至今雖不軍役。或吏校於海邑者多矣。孤帆東來逈自西。寓公身世極寒凄。春風故國思歸恨。血淚空山杜宇啼。</text>
<title>午憇廣巖村舍 金氏二十餘戶世居之地</title>,<text>柿園竹塢畵圖新。一姓同居接四隣。裕後追先爲令裔。用天因地作閒民。殘經世遠猶能保。脫粟年荒亦不貧。愧我歸田無處着。薄官棲屑海西濱。</text>
<title>五月二十九日喜雨</title>,<text>竹披花亞雨聲高。試問前汀水幾篙。地氣及時均沛澤。天心救旱降甘膏。丁田秧馬分人力。午壠泥牛服野勞。白叟黃童同樂意。床琴不足又詩毫。</text>
<title>廵池</title>,<text>曳杖廵池喜自由。菖蒲葉底見魚遊。松吹細靄晴如雨。竹送淸風夏亦秋。白蟻縱橫槐影轉。黃蜂撩亂艸香幽。心閒隙地堪爲樂。駕鶴何須覔十洲。</text>
<title>濬池</title>,<text>周視官池上。今雨倐改昔。土旣脫落。水艸且狼藉。恠彼滓穢物。蔽玆琉璃碧。來汝羣奴輩。爲此䟽濬役。鋤以治蒙密。鍤以拓崩積。舊堤忽增高。新泉已盈尺。坐我光明域。萬象生虗白。譬如導痞滯。百骸通血脉。又如祛物慾。靈光開心膈。於焉弄淸波。徜徉不知夕。</text>
<title>雨後遣閒</title>,<text>西風忽起掃烟霞。竹色池光霽亦佳。鳥弄千言如有喜。蛙鳴兩部自相譁。羇懷故種忘憂艸。新品留看御賜花。最是松巖夕陽好。誰將畵意筆橫斜。</text>
<title>雨中</title>,<text>軒牎瀟灑似蓬瀛。高卧簷零戛玉聲。酒若盈樽差可樂。金雖滿斛豈長生。歸田秪合求初志。涉世堪歎忤物情。可笑癡心餘夙習。修篁恠石侈前楹。</text>
<title>楙軒卽事</title>,<text>淸晝疎簾寂不開。香烟成篆勢縈回。洞天欲雨雲奔走。庭樹無人鳥往來。山果三庚收綠李。海衣六月炙靑菭。官厨歲儉無新釀。沽得茅柴且擧杯。</text>
<title>過廣巖金孝子舊廬 幷小序</title>,<text>余於廣巖金孝子鶴芳孝行事實。得其狀甚詳。而聞以僻遠。尙闕綽楔。可謂一鎭未遑之欠典。昨年以守土之職。具牒湖營。亦未免紙上空言。及到封域之鄕。尤切錫類之感。遂作此詩。以贈其祀孫。杞爲名人云爾。猗歟聖人訓。孝爲百行源。所以求忠臣。必於孝子門。聞說廣巖老。生長海上村。見聞旣荒謏。習俗且愚惽。獨立菰蘆中。秉禮道所尊。早知事父母。念念育鞠恩。出告而返面。夏凊而冬溫。心志已善養。甘旨亦致飡。及其執喪日。哀毁一縷存。六年守墳墓。疏食無珍燔。是豈出勉强。天性素所根。董生堪爲儔。季路可幷論。惻怛具其狀。誰能達九閽。可惜百年間。寥寥無一言。尙未表烏頭。頹俗將何敦。顧余守土者。褒典愧未援。山高水復淸。斯人不可諼。</text>
<title>對月</title>,<text>愛玆丹桂影。照我綠琴床。或恐今宵短。誰知此意長。髮根皆爽氣。心竅自虛光。坐久身如化。迢迢水一方。</text>
<title>南洲寓所。麰麥一包。伴詩呈上。</title>,<text>昔人贈全舡。愧我遺一斛。適値歲不登。賑饑無餘糓。俸廩惟麰麥。何足敵穜稑。豈適老人口。欲饋意先蹙。雖無流匙滑。甞新在爛熟。尙可作餠餌。愼莫爲饘粥。余年前喫麥粥得暴池。或恐爲粥以此。及之。 急雨易漂失。何妨撤勤讀。</text>
<title>草堂泉 在宜松山中</title>,<text>細雨汩如沸。石髓漏仙精。豈意一泓中。貯得萬古淸。繞出叢薄間。觸礫始有聲。潺潺復泠泠。交奏瑟與笙。我來臨其流。雙手弄玉瓊。漱口而滌膓。蠲煩又拆酲。冷亭吾不識。宜加第一評。問昔誰隱遁。艸堂以爲名。安知非愛泉。古人同我情。㪺取滿甁去。新茗明當烹。</text>
<title>海月菴納凉</title>,<text>卧看滄海近。身似白雲登。天外雙飛鶴。風前萬里鵬。眞堪凌浩渺。誰復困炎蒸。淸凈無餘債。空門亦一僧。</text>
<title>聽歌示同席崔參奉要和</title>,<text>我値歉荒苦。民憂久在眉。又有羇旅歎。鄕思未解頤。今聽歌者歌。亦足娛一時。爲我唱莫愁。三載客南陲。透妙猶不暇。宣欝儘所宜。逸響頗激烈。餘韻更徐遅。座有崔夫子。音律久已知。擊節起慷慨。傑氣老尤奇。鷄鳴相與樂。滿醉金屈巵。</text>
<title>病中聽蟬</title>,<text>古槐深處早蟬鳴。不覺東軒客夢驚。忽報新秋空有恨。縱催白髮奈無生。天涯卧病今千里。海上懷人又一聲。愧我塵間稻粱累。偏憐玉露抱孤淸。</text>
<title>謝望日菴閒大師問病</title>,<text>辛勤杖錫問摧頹。心在方便已作灰。力士呪符應斥去。醫王救療儻携來。慈航曾逐千層海。覺路方開七寶臺。此日冥功何敢忘。欲揮椽筆愧非才。大師請書大因緣三字</text>
<title>寄乙兒</title>,<text>別離是餘事。講讀最關心。敢不躬勤業。終當念惜陰。燈前無五夜。書裏有千金。飽煖徒居逸。便同獸與禽。</text>
<title>廵瓜圃</title>,<text>數畒官田墻西隅。有瓜引蔓翠縈紆。離離欝欝何延緜。甘雨淸露日所濡。隨花結子輒如期。百子千子蒼玉膚。畦東畦西問平安。曳杖來往無朝晡。我雖納履那可嫌。老官亦是一田夫。城東播種不同業。洛下起亭亦殊途。揀彼肥大肯相市。葅菜亦足朝夕需。咀嚼怳如劚水晶。淸甘翻如灌醍醐。非但餉美又消閒。公府野意與相俱。今年瓜熟當歸去。此瓜餘情無年無。</text>
<title>七夕贈南洲要和</title>,<text>秋風已到海西邊。凄咽蟬聲客恨牽。天上星辰廻七夕。人間家室隔三年。起居每與官童密。供饋惟聽鎭婢煎。堪羡含飴南浦叟。𥠧兒加膝日怡然。</text>
<title>開門曲</title>,<text>官樓吹角曉星稀。聲遏秋雲冷不飛。次第重門開洞豁。一齊吏校起求衣。</text>
<title>閉門曲</title>,<text>官柳黃昏一陣鴉。風錚雷鼓和雙笳。六房傳道無公事。印匣重封閉鎭衙。</text>
<title>過竹葉里</title>,<text>蕭然四五屋。老𡬾與相依。但自勤生業。何曾蹈駭機。塩盆烟不斷。稻畒雨應肥。寧靜吾當勉。安居庶不違。</text>
<title>登亢金山</title>,<text>縹緲仙山彩石紋。安知瑤圃不云云。根蟠大海千層浪。勢入靑霄萬古雲。鰲背可通方丈路。鸞驂庶遇紫華君。名區非但多珍産。雷雨冥功飽昔聞。</text>
<title>龍穴 在亢金山南麓海邊</title>,<text>蒼壁中開儘恠奇。靈風萬古自相噫。莓苔斑駁成帷日。波浪撞舂奏樂時。塩舶魚舡爭指點。海仙水鬼亦驚疑。神龍一去無消息。猶有餘雲護石楣。</text>
<title>龍湫祈雨祭罷後。値雨霑濕而歸。</title>,<text>祭罷龍湫纔飮福。旋聞急雨滿林飛。今行幸荷無量德。盡得霑衣踏水歸。</text>
<title>鄕味</title>,<text>鄕味初無口味挑。胃衰况復不曾饕。侈風可惜三煎滓。妖品何煩十字餻。隨俗猶堪烹鹿角。非時豈要膾琴高。臨盤詎敢忘先祖。昔日無塩是幾遭。曾王考有食無塩詩</text>
<title>曉詠</title>,<text>殘燄熒熒背壁釭。時聞鼠嚙錯疑跫。曉寒惻惻風生樹。夜氣惺惺月到牎。寓意三秋詩卷一。隨身千里酒壺雙。白鷗知有前期在。應逐孤舟待漢江。</text>
<title>新晴</title>,<text>田事雨宜晴亦宜。人情均是得天時。澤加穗葉纍纍密。陽暴胚胎箇箇滋。上瑞歌應傳道路。嘉徵卜不待蓍龜。旅懷別有消愁處。山色泉聲滿小詩。</text>
<title>喜新造戰舡自安眠島到泊待變亭浦口</title>,<text>兵器舡爲重。寧容一日無。若令看破甑。烏在責分符。申複馳營牒。指揮聽廟謨。果然恢水禦。加以戒軍需。海域封標久。松田烙印俱。欝蒼千尺地。斫伐卄餘株。卜日趨軍校。如雲聚匠徒。饋粮輸白粲。雇直積靑蚨。木鬼供饛簋。山靈侑酒壺。斧光相閃爍。谷響競喧呼。捍索兼柁櫓。高帆及轆轤。開牎因暸望。設檻防弓砮。奮羽鷁加棹。張呀龍偃艫。壯丁竭巨力。智者效奇模。緬昔海爲防。藏舟戰所須。飛雲製度古。蒼隼軆裁殊。飛雲，蒼隼。晉水戰舡名。 飄忽鳧同泛。平夷馬可驅。更聞三翼越。越爲大翼小翼中翼水軍戰 爭說五樓吳。吳主督五樓舡。住須濡口。 東舸神龜刱。南夷駭獸逋。我國忠武公刱造龜舡禦倭 事功試經歷。尺度守錙銖。濱海皆曾有。沿湖此獨無。從來備二隻。亦可容千夫。弊已知無用。防何待不虞。裝成今日訖。荏苒半年徂。壁壘輝相暎。邊門勢不孤。我軍勤保境。彼暴敢當途。何幸從洋外。如今艤浦隅。葦茅煩庇護。風雨易傷渝。始旣成嘉績。終何忽遠圖。水師多少輩。獨鎭是平湖。平湖卽平薪古號</text>
<title>楙軒寫懷</title>,<text>此鎭雖云小。晩祿良非偶。適値歲不熟。賑濟豈敢後。且復鄕隣間。告急紛左右。千金皆散去。若有鬼攫取。及其瓜漸滿。徒有兩赤手。淵明歸栗里。尙有盈樽酒。子瞻占東坡。果菜十餘畒。昔人雖云貧。亦能糊其口。寸土無歸處。老我空奔走。非拙便是癡。於今當誰咎。吝己而厚人。家庭有所受。活計敢自謀。素志恐或負。得失皆有命。隨分當自守。</text>
<title>夕眺 二首</title>,<text>露流匏葉風生竹。廵圃歸來獨倚楹。村里夕烟皆暝黑。池塘秋水尙虗明。靑熒艸際螢飛過。郭索蘆間蠏出行。更有孤蛩啼不盡。老夫怊悵故鄕情。雨氣沉淹雲氣濕。風吹餘靄入牎楹。有時樵唱閒相送。何處漁燈遠更明。泥叱牛知路惡。官門吹角少人行。解衣磅礴眞堪醉。惟向靑州托素情。</text>
<title>衙後石假山</title>,<text>一面雲根數尺山。依然特地翠螺鬟。似聞泉出幽龕裏。疑有烟籠峭壁間。巧思運時天若造。妙機極處鬼應慳。袖中安得都携去。他日淸潭好遣閒。</text>
<title>農形</title>,<text>秋事牽連在野坰。逢人忙急問農形。嘉苗似喚饔飡熟。繁穗如聞酒醴馨。綿顆趁晴皆孕白。菘苞得雨亦滋靑。從今飽暖知誰力。北首謳歌仰聖靈。</text>
<title>送別閔大雅成勳新昌卜居</title>,<text>飄然孤棹去。湖上九秋風。誰是因蓴味。君應戀桂叢。已知鳳毛美。更喜鹿車同。愧我邯鄲枕。今猶在夢中。</text>
<title>月中訪南洲書堂少飮</title>,<text>夜月書堂靜。秋風野意長。牎通禾畒氣。門帶菜田香。垂老身猶健。深居道有光。數盃新釀酒。何幸與同甞。</text>
<title>秋夕遇雨</title>,<text>浦上黑雲走。浦下素潮怒。颯颯天且雨。東南起大颶。景色太愁慘。肯說嘉辰遇。况我滯此鄕。三載阻先墓。潭山是何處。四顧但昏瞀。老弟與弱兒。楸壠應團聚。滌器而奉盤。周旋與共互。可能無霑濕。憧憧不可喩。悵焉如不祭。倍切是日慕。揮淚入洞房。獨坐將何訴。</text>
<title>內賜貢馬。北望感祝。謹作此詩。寄示兒子。</title>,<text>耽羅古國馬蕃孶。牝牡久效王臣義。每當太僕進貢日。命頒朝著曁近侍。臣今海鎭一賤品。自天標紙此何至。魂驚神悚雙手擎。開緘未半先下淚。君賜何物非優恩。至若賜馬尤殊異。昔年仰瞻貢獻日。黃騧靑駽非一類。間關木道千里來。毛焦蹄脫骨相悴。若令圉人善養之。可駕高車充走騎。寄語吾兒勤守櫪。靑芻白粥日以飼。三羸五駑不須說。安知此鬣非絶地。洗塵翦垢待我歸。免得徒步曳弊屣。好是騎出淸潭路。當向鄕里詑君賜。肯說方朔懷肉歸。誰羡䟽傅賣金饋。吾家長物知此物。少服其力老何棄。父之所愛子亦愛。他日弊帷尤致意。</text>
<title>廣巖精舍</title>,<text>籬門相對洞中天。吉氣充閭尙藹然。𡬾老百年無鹿觸。山占四世有牛眠。如今村俗農爲業。自昔家風孝以傳。盡日從容傾盖地。臨風餘感又新篇。</text>
<title>水多洞歸路</title>,<text>歸騎山前醉意長。鞭絲笠影帶斜陽。科頭父老從他慢。拍手兒童笑我狂。百歲人生俱逆旅。三秋物色是悲傷。縱有遊情難久住。官門期會且怱忙。</text>
<title>西牎曉起</title>,<text>西牎風露入。初罷老官眠。心定無爲際。身超有物前。秋山星在𡬾。曉浦水生烟。萬象俱寥廓。依然太始天。</text>
<title>丁酉重陽。偕南洲訪望日菴。</title>,<text>去年此日訪禪臺。此日今年又復來。千古風流追落帽。九秋感慨付含杯。回頭紅樹依然在。入手黃花似許間。可笑瓜期壁間字。向時詩讖亦奇哉。昨年有瓜期不遠。此會再圓之語。今適偶合。</text>
<title>獨訪海月菴有作示南洲</title>,<text>日午曳杖到禪門。薝蔔已摧山菊繁。牎掩香歇寂無人。蓮榻惟有一世尊。世尊能知老我否。趺坐彈指默無言。回看蒲薦倚壁間。躬自鋪得秋𡬾根。頹卧良久兩脚穩。龍象似是慰寒溫。不須臾向山頭去。丹楓黃葉滿祗園。且愛苔甃泉如玉。塵累可以滌心源。賞心在我不在人。僧雖未歸何足論。但恨南洲老且病。聯袂未偕山中樽。</text>
<title>九月十五夜。海月菴賞月。二首</title>,<text>海月菴前夕氣淸。月光海色兩交明。一天現象歸眞佛。萬水分形付衆生。鸞鶴來遊秋𡬾影。魚龍出聽夜經聲。禪家極樂何須問。手弄氷輝最有情。坐看氷輪漸上東。千峯無處不玲瓏。霓裳如見回身舞。仙斧何煩妙手功。五夜地開銀色界。九秋人在玉華宮。黃樓赤壁俱陳跡。孰與天梯逈御風。</text>
<title>菴中曉坐有作書壁上</title>,<text>爲看海上月。抵曉仍獨坐。如狂復如癡。歌嘯無不可。淸泠滿肝肺。所獲亦云夥。或恐東方白。公事來驅我。</text>
<title>曉坐</title>,<text>纔送樓頭數鴈餘。且聽牎外獨鷄初。擁衾偶繹當年誦。恰似前生夢裏書。</text>
<title>九月二十六日。兒子基福來覲。</title>,<text>倚門愁幾日。縶馬幸今朝。來汝供怡悅。令吾破寂寥。稍成家室穩。不省海山遙。相見恐相別。老魂先欲消。</text>
<title>送別基福</title>,<text>莫言非久別。一日亦爲長。愁恨來何極。神魂去欲傷。黃塵山外路。黑瘴海南鄕。惟願歸來日。渥丹顔有光。</text>
<title>十月三日。天氣甚淸明。遂步出東門。自田間至待變亭小憇。渡四千浦入峨嵯島。回路由森吉山神祠前。遵澗而西。迫暮乃歸。仍作此詩。凡五十韻。</title>,<text>天晴曳杖出。信步任所之。盡放羣隷去。惟許二童隨。妙境成孤往。閒情貴獨知。逶迤不覺遠。休憇故自遅。鞋底蒼苔破。筇端荒榛披。柿紅爭懸樹。匏黃尙綴籬。霜楓明似錦。老藤掩成帷。田探收多寡。村問居某誰。出林經山曲。改路到浦湄。有亭常待變。居安不忘危。海門是要津。戰舡亦武儀。巨帆卧縱橫。捍索堆傾敧。梢工坐織席。水手居含飴。囷猶餘黍菽。戶不設扊扅。打魚暴於庭。畜鷄棲于塒。樂土際升平。化日屬雍煕。積水山外立。歸雲天際垂。有時奔潮急。方冬大颶吹。槎泛每疑騫。石雕不待倕。萬里西南濶。三山咫尺期。坐指登萊界。起挹扶桑曦。曾無瘴氣入。幸有水味宜。蠏窠封泥坂。蛤殼散路歧。聞說三里堰。浪費千金貲。層築高如許。衆力勤在玆。千頃匪不富。萬石猝難私。地家應爲忌。榷利不容辭。畫野固已矣。通潮復如斯。眺望晴光逈。徘徊午景移。更欲向峨嵯。肯說步支離。避人伏林兎。穿莾走洞狸。草荒被逕蔓。松欝出枝。烟嵐互呑吐。崖麓爭奔馳。翔鳳舞谷中。盤龍飮海陲。牛眠傳邑鎭。蟬聯蕃本支。福人應有占。神眼先已窺。死何論名穴。我欲侑一巵。擧目太空寂。令人發吁噫。周行已云倦。久住欲何爲。崎嶇風磴仄。崩頹沙岸虧。浦形如呀口。巖貌似朶頤。衣影驚蝙蝠。跫音遁魚龜。回看叢林處。云是古神祠。狂風遭回祿。空山餘舊基。紙掛任凋弊。石煤想爨炊。冥功曁里閭。靈應叶筮蓍。更愛從犖确。忽復得漣漪。可以滌塵襟。亦足展愁眉。歸來尙歷歷。餘興自怡怡。呼兒索楮毫。賦此東門詩。</text>
<title>燈下對竹影</title>,<text>高標入室與相親。燭照脩竿更覺新。一𡬾分成雙樹看。十分不啻七分眞。虗心幸結客中侶。高節如逢塵外人。坐弄婆娑淸不寐。依然身在渭川濱。</text>
<title>乙兒夜讀</title>,<text>官婢供飯飡。庖人進燭枝。篋書旣有儲。堗薪不乏炊。吾兒無不足。坐讀固其宜。夜來聲咿唔。繞樑出戶楣。老夫憑几聽。勝於奏咸池。非但撥愁悶。亦足忘旅羇。念我童丱日。怳然隔晨斯。敬承北堂訓。好書不知疲。方其下工課。漏盡以爲期。母氏躬煖飯。每趁撤讀時。歷歷詎敢忘。哀哀不可追。見汝雖勤讀。夜深未能持。刻苦難爲强。愛隣輒先之。豈非獸以畜。恐未父兼師。感舊而撫今。危坐屢吁噫。</text>
<title>捧糴 二首</title>,<text>饑年捧糴太辛酸。一軆官民等是難。背負肩擔來絡續。目勞耳閙去紛繁。念玆力穡心常惜。加以催科意不安。三年相須如父子。豈煩苛酷惱貧殘。終年筋力竭三農。反作他人溪壑充。低仰斗升奴攫利。挪移文簿吏憑公。弊生思議難容外。姦伏聦明不及中。隻手如今那可救。東軒歲暮我心忡。</text>
<title>彩雲橋 在海美北倉津頭</title>,<text>十月雲橋百丈成。半空截彼綠波橫。龍疑海上翻身出。虹是山前倒影明。王化已應無近遠。俟心非但費經營。天寒厲揭知無苦。到此何人不感情。</text>
<title>三稅點檢日有作</title>,<text>魚箭論多寡。商舡較短長。吏奸終索利。民僞亦殊常。緩急俱難作。公平詎敢忘。辛勤宜着念。恐做大夫桑。</text>
<title>瑞寧館憶崔孤雲</title>,<text>東閣當時舊使君。邑人先數崔孤雲。應知吏治非無善。孰與仙風獨不羣。羽化名山仍遁跡。詞華中國尙遺芬。如今感激湖南伯。繡梓千年闡古文。完伯徐公。重刊孤雲集傳。布于世。</text>
<title>邀見九十九歲老人金漢重賜米肉 金老居生於平薪滄澤面元堂里</title>,<text>眞是人中瑞。寧非地上仙。三時節爲食。一夜半能眠。鄕里知誰某。家門記古先。丹砂何有術。應自得天全。</text>
<title>白華山 在泰安邑治</title>,<text>海門拱護擅嘉名。冠弁嵯峨劒戟橫。霜雪四時生氣色。瓊瑤萬古鍾精英。拓開㳒域慈雲遍。默佑軍城喜雨呈。最是峰頭烽燧在。西陲寧謐報神京。</text>
<title>向梨園面道中</title>,<text>地形斗入海西陬。枯木寒烟路轉悠。纔喜山深孤艸屋。翻驚浦拆小漁舟。戰爭蠻觸曾何識。㛰嫁朱陳得自由。更愛三年五來往。此身似是水仙儔。</text>
<title>梨園倉舍</title>,<text>世外風烟一天地。煑塩餘力又勤耕。歲雖匈歉何曾殺。俗是淳煕欲幷生。處處編籬靑竹暗。家家升屋白茅明。倉庭租賦先期入。地主如今與有情。</text>
<title>暮投海村甚困憊。頹眠于酒甕傍。夜分乃覺。</title>,<text>秫醪初熟氣融然。入室薰如中聖賢。此夜我非偸飮客。甕頭何事倒床眠。</text>
<title>公州銅店峴遇雪</title>,<text>峴上凌晨獨自歸。風吹亂雪撲征鞿。萬松盡作銀絲綴。千嶂翻成玉筍飛。半餉吾當爲笑樂。大冬天若借恩輝。誰知曲曲琅園路。盡是行人白羽衣。</text>
<title>淸水洞見白鶴雙立</title>,<text>水南水北與相同。雪裏分明兩頂紅。脚踏空虗雲影上。身遊瀅澈鏡光中。層霄幾警三更露。碧海應懷万里風。盡日翺翔閒自在。塵驂應笑走衰翁。</text>
<title>雪後渡錦江</title>,<text>錦水淸緣我最多。三年來往奈情何。中流停棹花明。半夜敲舷月在波。一席漁人相繾眷。百篇景物幾吟哦。今來此地無遺矚。雪作新圖又四遮。</text>
<title>夕投銅川店舍</title>,<text>店雪卸寒裝。籬烟就煖房。咄嗟新稻飯。珍重濁醪觴。一宿猶爲穩。今宵詎可忘。應知行旅意。皆欲出斯鄕。</text>
<title>小春後二日遣懷</title>,<text>居然三載未歸身。蓂莢披來又小春。九百日間五考吏。四千浦上七旬人。大冬霜劒西臨海。中夜丹心北拱辰。但恨毫無遺愛在。誦愆時復欲書紳。</text>
<title>海民</title>,<text>若非煑塩幕。卽是捕魚綸。養子仍爲業。充丁亦效民。黑黧皆變貌。勤苦不憚身。三稅 魚塩舡。春秋有稅。 如能蠲。庶幾綏海濱。</text>
<title>海月菴以紅綃帳爲供</title>,<text>佛是山海無上慧。默觀衆生人間世。保佑全鎭無遐邇。念念慈悲莫不逮。我莅此地敢不誦。瞻仰于今已三歲。昨秋看月曾一宿。今夏祈雨又小憇。愛我賜我亦云大。月明雨洽如合契。無德不報將何報。獻花燃燈猶瑣細。十幅綃帳拜爲供。寶座可作龍象衛。歲久那保臙脂色。先有施者後當繼。寄語菴中大法師。發願祝釐不須偈。老我迷塵尙未返。欲聞緣覺第一諦。</text>
<title>雪裏憶南洲</title>,<text>雪裏先生閉戶遅。何人侍立幾多時。檐端玉筯應成篆。浦上漁簑摠入詩。衣袴冬深知易弊。樵蘇路絶恐難炊。官居未逐山陰棹。獨把寒杯有所思。</text>
<title>雪後寫懷</title>,<text>峯陰凝不散。海氣苦相兼。短景猶難遣。寒愁只自添。詩多常似饜。飮少更如廉。白首歸何晩。回看雪擁簷。</text>
<title>送別乙兒。獨坐書感。</title>,<text>汝已臘前去。吾當歲後歸。縱知會有日。不覺淚沾衣。屐響疑趨戶。書香似在幃。雪牎寒四寂。老旅與誰依。</text>
<title>憶兒子</title>,<text>雪時雨何數。蕭颯使人愁。和霧纔迷。隨風忽過洲。孤懷徒脉脉。寒日轉悠悠。遙憶兒行苦。氷凘幾滯留。</text>
<title>戊戌元朝</title>,<text>千里重逢元月朔。六旬又見八年春。豈料垂死衰羸質。奄作延生壽考人。廩祿多慙徒素食。印符可奈尙縻身。應知兒子遙相待。歸對芳樽擊鮮頻。</text>
<title>新年</title>,<text>寂寥無一事。公館歲時初。硯閉氷凘合。印封塵滓餘。市難求死雉。浦絶鬻生魚。不似新年色。臨盤只薄蔬。</text>
<title>海月菴老大師性洽見訪。余方臨歸。遂書此以贈之。</title>,<text>新春相看各衰顔。堪笑三年一瞬間。爾是住持仍凈域。我將歸去亦塵寰。應知鑿枘初難合。何事因緣若有關。臨海東欄秋後月。他生可卜兩同攀。</text>
<title>遞職</title>,<text>及瓜見遞復奚疑。始是邯鄲夢覺時。治簿如今已陳跡。交龜當日卽歸期。自知老櫟材無用。多愧平薪惠未遺。但使他年種松大。何人休憇儻餘思。官池上種松</text>
<title>客至</title>,<text>客至問民事。全村半已飢。冬寒猶可說。日永更何爲。備豫曾無術。臨歸倍有思。此時發倉廩。不敢任權宜。</text>
<title>客舍元宵</title>,<text>雪屋寒燈太寂寥。世間何有値元宵。菰蘆跡滯四千浦。車馬神馳卄四橋。水濶欲從漁父問。月來似向旅魂招。如今薄宦南遊倦。白首紅塵弊黑貂。</text>
<title>留別南洲崔參奉沔</title>,<text>嗟我崔夫子。今朝奈別何。千金身外少。一劒意中多。滿地空春𡬾。連天自暮波。此生那復見。歧路足悲歌。</text>
<title>交龜</title>,<text>離亭解印綬。今始覺身輕。知是爲他物。何須用我情。官居眞逆旅。歸計得平生。兒輩應相待。去去欲趲程。</text>
<title>平薪境上。有海民十餘人携酒贐行。</title>,<text>海民苦相待。贐我酒壺盈。肯說味甘苦。可知情有無。饋遺如故舊。眞卛見蚩愚。荒歲宜相保。何煩念老夫。</text>
<title>獨登六角峴</title>,<text>北山昨夜雨初晴。忽覺襟懷亦一淸。百鳥惺憽如有悅。千花照耀各爲榮。春情縱對佳時切。老感旋從樂處生。玉澗詩魂招不得。斜陽獨立與誰賡。</text>
<title>西園賞春</title>,<text>西園花萼視吾園。幾度詩筵又酒樽。違樹多年勞遠夢。入林此日覔香魂。黃娘家好新華遍。玄觀人歸舊感存。杖屨從今當往返。習池勝事可幷論。</text>
<title>詠籠鸚</title>,<text>丹觜綠衿似許奇。籠中孤影亦堪悲。三春情苦花開日。萬里思多月到時。柳外幾嘲聲睍睆。風前應羡羽差池。向人莫作丁寧語。多口爲災爾自知。</text>
<title>寄南洲崔參奉沔</title>,<text>浮生倐忽已衰年。物理終當付自然。天下元無閒世界。人間誰占好神仙。已知不日花辭樹。未見長時月滿弦。可笑丹砂吾不信。常斟美酒是爲賢。</text>
<title>西園小飮</title>,<text>淸風萬斛太泠然。都是亭臺綠暗天。移畫應成園錦繡。題詩恐破壁雲烟。菜花纔看槐陰外。鶯語旋聽蝶舞前。可惜黃昏歸去後。夢中遊興幾相牽。</text>
<title>樊溪山莊</title>,<text>窈窕樊溪上。雙眸倍覺明。千林俱霽色。百鳥各新聲。促膝石如待。回頭雲自生。東山有餘興。棋局見閑情。</text>
<title>戊戌五月二十一日。哭亡女劉婦墓。</title>,<text>孤魂尙存否。宿艸此何哉。那能容一語。只自抱餘哀。死後猶相見。生前可復來。松風如挽袖。不覺且遅回。</text>
<title>寄南洲</title>,<text>死別猶可說。生離尤難堪。我在洛之北。君在海以南。相去幾百里。層濤與積嵐。風傳衰有疾。存亡尙未諳。別來月幾圓。居然過春三。孤懷耿何抑。恨未駕飛驂。緬昔契以心。氷壺淸相涵。幷轡望日山。聯袂海月菴。詩成互朗詠。酒至且微酣。上下數千載。時復騁高談。幸托方外交。遐標庶可探。奇緣易中阻。嘉會難再參。衰吾保餘年。將欲畢淸潭。兩地何落落。塵俗吾所慙。馳書寄情素。且復問兒男。</text>
<title>九曲精舍小飮</title>,<text>吾行如入武夷溪。曲曲幽深路欲迷。波暖魚遊蓮葉北。日長鶯睡柳枝西。園詩每擬間酬唱。隣酒時加小品題。更有嘉肴偏澹泊。菜花撩亂滿新畦。</text>
<title>贈申生懿顯新㛰</title>,<text>月姥新緣友瑟琴。中閨喜氣在如今。一家人道彜倫始。兩老親心慰悅深。洗手湯羹先自作。勤身井臼亦應任。請君休說貧寒甚。玉樹他時滿地陰。</text>
<title>北牎</title>,<text>巷深車轍不曾通。惟有庭前竹數叢。身在士農工賈外。心遊毫墨酒詩中。鶴鳧皆是天應賦。臧穀從知事不同。溟嶽歸來都夢幻。悠然高卧北牎風。</text>
<title>雨中漫詠</title>,<text>三夏閒多病亦多。久將懶習愛居家。分排種得階前竹。次第看來雨裏花。蒼蘚及門仍靜寂。殘書在架自淸嘉。牎間坐卧常終日。堪笑吾生是井蛙。</text>
<title>寄金生羲齡用前韻 三首</title>,<text>破閒遇勝得詩多。元非誇大志名家。四始謹嚴千古訣。六朝佳麗片時花。性情流出眞爲貴。雕餙粧來不足嘉。白首如今吟尙苦。傍聽恐被聒淫蛙。到老交情一是多。同隣且復欲通家。愧吾暮歲頭盈雪。羡爾春風面暎花。屋上已知烏亦好。園中更愛𡬾皆嘉。邇來未剪西牎燭。積雨煩聽兩部蛙。長物平生一屐多。家居常着木屐 飽知寒素久持家。手勤先壠春除艸。每朔省墓躬自除草 眼眩書燈夜纈花。醉必攝儀猶不失。言雖駭俗亦爲嘉。深居更覺園容靜。斷送林間閣閤蛙。</text>
<title>雨中漫詠</title>,<text>積雨沉淫亂竹鳴。閒愁無日不相縈。若除火食應休累。苦被塵緣尙寄生。萬事閉門春後夢。三秋高枕老來情。此懷孤寂誰相問。醉海棠前酒獨傾。</text>
<title>寄西隣用前韻</title>,<text>突然屋角隔牛鳴。懷思秋來一倍縈。舊雨今雲歸夢幻。左圖右史仰平生。紅裙燃燭從他樂。赤脚傳筒得我情。新瀑儻留西崦約。不辭山路石攲傾。</text>
<title>西軒</title>,<text>中庭何所有。異卉喜交加。興寄忘憂艸。情同向日花。亦堪爲把玩。或恐近浮誇。更對蘭池石。猶疑滯海涯。</text>
<title>雨中夜坐</title>,<text>月黑夜沉沉。溪牎燭影深。草香生雨砌。秋氣在風林。尙友追千古。懷痾歎卽今。虫聲如故舊。和我短長吟。</text>
<title>午憇水踰峴店舍</title>,<text>海域歸來後。淸遊始此遭。身隨野路遠。興與秋山高。遊子應村叟。詩人是水曹。同行崔正郞方帶工郞 浮雲千里志。塵世已相違。</text>
<title>抱川道中</title>,<text>首路金剛東復東。此行正是御泠風。一筇雙屐投閒際。萬水千山得意中。人去誰能淮折桂。秋來偏愛楚多楓。黃金白璧吾何用。若到仙區興不窮。</text>
<title>向金水亭</title>,<text>曲折巖間路。烟嵐不盡靑。吾遊無定約。何處是名亭。流水隨孤往。空山抱獨醒。更登高頂望。翠盖 山名 繞爲屛。</text>
<title>金水亭次板上韻</title>,<text>飄渺孤亭上。登臨萬古心。金沙平接野。玉水遠穿林。揭壁遺詩在。磨崖舊墨沉。回頭有餘戀。且復憇楓陰。</text>
<title>禾積淵</title>,<text>奇哉禾積淵。地秘天所作。傳諸道路間。萬口同一諾。有水自豊田。百里度幾壑。及到此洞中。萬狀紛交錯。風雷動地起。珠沫從天落。停蓄作潭湫。可以潛鮫鰐。最是上流處。巨石聳的爍。銳首而膨腹。十仞可爲度。髣髴京坻形。特立無附着。初看驚相呿。再看喜欲躍。更歎坦齋公。恨未同盤礴。公有同行之約。病發未果。 獨樂恐不仁。此心反蕭索。拙詩應漏萬。歸當報大約。</text>
<title>道傍有早菊爛開。嬋娟可喜。折來數枝。揷于轎上。行人皆大笑之。作此詩。</title>,<text>山菊開何早。轎頭亂揷初。但知持愛惜。不覺近狂踈。情劇同車際。交深接席餘。行人莫相笑。馨德襲巾裾。</text>
<title>金城南大川泛舟口號</title>,<text>金城太守借淸遊。小棹輕風挾流。疊嶂連峯爭暎水。白雲紅𡬾各爲秋。波通穢貊國東界。源自淮陽州上頭。更有披襟亭子好。斜陽繫纜擬同留。</text>
<title>溯流上披襟亭</title>,<text>臨水飛丹榭。披雲出玉峯。長林一十里。蒼翠幾千重。蹔捨洲邊棹。相携岸上筇。旅愁都滌盡。方覺快心胸。</text>
<title>登白鷺亭 在金城邑內</title>,<text>孤亭突兀縣之南。玉女螺鬟檻外參。亭北有玉女峯 分水如今流作二。亭前有二水中分 産金從古品爲三。水濱採金 風吹紫靄山如吐。地富靑松洞似含。白也黃樓吾不識。斜陽題罷倚微酣。</text>
<title>入峽</title>,<text>峽中八月已霜凊。時見巖楓暎水橫。歲儉秫醪難取醉。天寒綿袴易爲情。黃塵漸覺山川異。白髮偏隨逆旅行。誰識短衣浪遊客。秋風去訪衆香城。</text>
<title>通溝</title>,<text>蓬島知相近。山開意亦開。紫鸞雲外待。靑鳥日邊來。東海吾遊遠。西風此路催。人生誰滿百。胡不去優哉。</text>
<title>斷髮嶺</title>,<text>迢迢斷髮嶺。依依天漢路。峨峨金剛色。一一皆呈露。万朶玉芙蓉。恠奇無不具。望之神先聳。白雲與馳騖。一步輒一舞。再舞始再步。步步千万舞。婆娑不知屢。樂極忽長歎。天風吹巾屨。九還吾不識。三乘吾不取。獨立天地間。無去亦無住。汗漫遊何極。偶與此山遇。</text>
<title>向長安寺道中</title>,<text>漸漸入佳境。奇奇空自知。冥搜何用速。幽憇故持遅。石丈宜先拜。楓人與後期。終難寫眞景。老我欲無詩。</text>
<title>長安寺</title>,<text>万朶芙蓉各一峯。頭如相聚面如逢。若非迦葉 峯名 凝眞骨。卽是觀音 峯名 現聖容。秪有莊嚴參夜偈。初無言語答寒鍾。飛虹橋下滔滔水。斷送塵埃幾箇蹤。</text>
<title>長安寺說法堂夜坐書此</title>,<text>書畫道雖殊。其流同歸一。用墨如無墨。用筆如無筆。究諸法外法。妙法庶可必。我來金剛中。万象爭迭出。天地之湊精。恠奇不可悉。所以遊覽子。來往無虗日。羽流就幽閴。風標增飄逸。詩人喜磅礴。豪興淸且溢。才者與貪者。思巧慾可窒。所得隨淺深。一槩不足詰。惟我愛書畫。燕居滿諸室。雖未造其極。耿耿惟恐失。看山知有術。推移亦可述。歸勸書畫輩。愼勿俗塵汩。遊心於方外。揮灑見品質。</text>
<title>玉鏡㙜用前韻</title>,<text>天然屹立作奇峯。鬼斧當年此幾逢。浩劫風霜抽正氣。靈區日月現眞容。到頭洗滌秋臨水。徹底精神夜警鍾。一幅移摸誰下筆。欲邀摩詰屈仙蹤。</text>
<title>月夜表訓寺用前韵</title>,<text>月出東頭第上峯。雲梯可與羽衣逢。層樓飛閣空中影。片石殘林花裏容。三界光明惟見佛。十方靜寂不聞鍾。未知玉斧誰携去。我亦仙山一散蹤。</text>
<title>地藏菴書贈華萼大師</title>,<text>皓眉碧眼骨尤奇。釋氏眞詮似有知。卓錫蓬山八十九。語言文字兩忘之。</text>
<title>翼日表訓寺又賦</title>,<text>泉聲嶽色散東西。更有楓杉各不齊。極樂寮中三乘在。御香門外五雲低。福田秋熟恩功大。古碣年深字畫迷。寺後有西山大師紀績碑 最是高㙜奇絶處。知應靑鶴有雙棲。寺後曾有靑鶴來棲。仍名以靑鶴臺。</text>
<title>歇惺樓</title>,<text>山中先數此高樓。萬二千峯坐可收。燭地光明渾似曙。參天氣勢不勝秋。周遊在昔都虛妄。奇觀從今始破休。最愛玲瓏眞面目。欄頭故趁夕陽留。</text>
<title>歇惺樓上。書贈頹雲大師。</title>,<text>石骨松姿似許癯。泠然徹頂灌醍醐。攝心自是无他念。一別山門可記吾。</text>
<title>正陽寺無說堂。夜聞諸僧誦經。書此詩與之。</title>,<text>滿堂羣弟子。負笈自西東。頹雲，能文，解經弟子。多有自遠至者。 欲認栗峯戒。先從華萼風。栗峯，華萼。皆頹雲之師。 一言心契際。千偈口瀾中。夜久須勤業。空空不是空。</text>
<title>須彌塔</title>,<text>吁哉此何壯。突兀萬千層。空谷鬼神泣。先天造化凝。始終工如售。次第勢相承。束立圓全軆。劚成沒一稜。猿猱望欲㥘。鼯鼬着何能。傑氣凌崇嶽。靈光壓慧燈。疊磚知愈固。累卵恐將崩。砥柱何須說。金莖不足稱。極功超萬劫。慧力出三乘。當供億千佛。勖哉諸法僧。</text>
<title>萬瀑洞道中</title>,<text>一水同源各異名。片巖尺壁摠天成。石虧似有奇文弆。路仄初無數武平。銅柱撑持千佛力。珠潭瀅澈五仙情。短筇緣澗歸來路。都是彈箏鼓瑟聲。</text>
<title>普德窟</title>,<text>架虛因一柱。絶險謝羣囂。咫尺承天近。孤高去地遙。瓦甍將若墜。戶牖不勝搖。不有看平等。誰能起此寮。</text>
<title>摩訶衍</title>,<text>如是我聞皆骨山。摩訶絶勝正堪攀。吉祥地邃三災外。歡喜天間七寶中。菴前有七寶臺 層壁懸崖皆佛像。𥠧楓老桂亦仙顔。庭前有𡬾傳稱曰桂 從知極樂眞成界。了却餘生不欲還。</text>
<title>兼山先生將登白雲臺。余老不能焉。獨留拈花室。作此以見意。用前韻。</title>,<text>白雲層頂送兼山。年衰力竭渺難攀。試問強登危棧上。何如高卧小寮間。水曹從古多逸興。潭老如今亦醉顔。誰識室中楓嶽色。是身無往亦無還。</text>
<title>八潭 一曰眞珠。二曰碧波。三曰黑龍。四曰火龍。五曰琵琶。六曰噴雪。七曰龜。八曰舡。</title>,<text>君不見八潭之水納百谷。日夜撞舂撼坤軸。眞珠碧波爭照耀。黑龍火龍互起伏。復有琵琶噴雪龜與舡。隨地層層皆渟蓄。及其盈科然後始瀉出。瀉出石角風雨速。觸巖者如雷霆。吹沫者如霡霂。徐緩者如閒暇。廻旋者如往復。潺湲者如油。漣漪者如縠。直駛者如箭。倒懸者如瀑。深者可泳。淸者可掬。可烹可飮。可嗽可沐。千百其狀固匪一。誦傳世人當更僕。名山精英所洩出。玉髓瓊液互停毓。若無八潭貫其中。金剛當作顔色恧。若使此間無金剛。八潭亦爲聲價蹙。是水是山如輪翼。千古幷名相馳逐。我來偶値中秋節。天氣不寒而不燠。仰看俯聽情何極。十日淸遊悅心目。白石題名徒戱劇。丹楓寫詩空朗讀。他日卧遊高堂上。更擬丹靑畵一幅。誰人與我同好惡。惟有兼山先生分淸福。</text>
<title>佛地菴次板上韻</title>,<text>蒼峯四寥落。老佛守空菴。龕鼠時爭出。山魔晝共參。誰施新供養。堪惜好伽藍。鳥道楓林暗。誰分北與南。</text>
<title>萬灰菴</title>,<text>虛室無風戶自開。紅楓惟照翠巖隈。住持老衲將心去。誰識千灰與萬灰。</text>
<title>楡店寺 三首</title>,<text>金剛外內始相分。別界山川喜見聞。楡下佛來無點滴。嶺頭龍去有餘雲。堂開水月淸相照。門屹天王㢠不羣。寺有水月堂天王門 更惜苔碑仍半折。千秋誰識數行文。洞口有虗谷大師紀蹟碑。半拆委廢。幻像眞形未可分。西來往事訝初聞。五十五佛自西域乘石舡來泊高城界云 鍾輸萬里浮滄海。西域三億家鑄鍾藏佛云 塔作十層帶紫雲。絶嶺導來留狗跡。佛來時有狗前導。至今稱狗嶺。 靈泉啄出集烏羣。寺後有烏啄泉 吾當歸作山中史。九郡輿圖續舊文。山影樓前一路分。泉聲松籟也多聞。霜淸八月蕭蕭葉。石老千秋漠漠雲。栢子香新皆異味。楓人魂黯欲同羣。四仙亭上仙應在。碧字明朝討秘文。</text>
<title>海山亭</title>,<text>西指金剛東大海。千秋兩美一孤亭。天開蜃氣浮軒檻。雲捲螺鬟擁邑城。來往仙應飄渺跡。登臨客是古今情。更看蒼翠幽深處。時有靈龜隱復橫。亭後有兩龜臺</text>
<title>帶湖亭</title>,<text>西湖好眉目。移得此亭成。山是金剛出。雲應赤壁生。長林隨野濶。細路與沙平。遊子情何極。輕波弄晩晴。</text>
<title>高城雲近樓。次板上韻。</title>,<text>玉府渾如水。仙鈴不動簷。丹硏童手熟。霓舞妓腰纖。楓牒秋應到。金剛僧牒報丹楓消息 雲遊日復兼。慇懃留客意。碧醴故相參。</text>
<title>海金剛</title>,<text>万峰皆佛像。慧力定無涯。曾逐禪塲出。更從水府斜。一源歸有極。兩地去何賖。持此冥冥理。吾欲證法華。</text>
<title>高城官舍夜飮呼韻</title>,<text>行穿犖确幾酸醎。紫靄靑霞染客衫。風馬若將歸汗漫。葛龍久已出塵凡。餘情西舍中宵酒。去路南江半日帆。最是慇懃千里夢。海山亭畔兩龜巖。</text>
<title>觀海</title>,<text>歸筇小駐海之灣。淼淼洋洋不可攀。一氣浮來渾認雨。虛光直立忽疑山。紫鸞靑鶴翺翔裏。玉兎金烏出沒間。漸覺泠風生兩腋。襄陽前路欲飛還。</text>
<title>杆城乾鳳寺</title>,<text>畵殿層樓勢欲翔。依然鳳翼帶朝陽。銀床佛頌无量德。有內賜銀床光彩照耀寶墨天慳不盡香。有內賜御筆屛風 十二碓鳴山欲響。萬千月印水生光。蓬萊老客歸來路。又向東林一嘯長。</text>
<title>杆城海上口占</title>,<text>霞意雲情得自由。眞源無處不冥搜。蓬山夜月留三界。滄海秋風問十洲。跡似雪泥飛去鴈。身如烟浦倐來鷗。傍人休笑狂迂甚。白首終難再遠遊。</text>
<title>金富嶺</title>,<text>嶺上初暉凈客襟。嵐光石氣倍蒼森。滿山落葉誰尋跡。隔海閒雲自在心。含果走鼯投絶澗。避人驚鹿入深林。有時仄徑逢行旅。說是前岡去採蔘。</text>
<title>溫井</title>,<text>溫井常如沸。硫黃內似包。可堪爛魚肉。何待熱薪梢。細霧融成液。殘甃暖不膠。洗瘡無近遠。人馬亂相交。</text>
<title>歸路</title>,<text>輿竹七旬携酒去。看楓十日帶詩還。眼窮滄海東南水。脚踏金剛內外山。此世應勞千夢寐。他生可卜再躋攀。猶餘凈界烟霞氣。染得雙眉兩鬢間。</text>
<title>合江亭洞口。憇楓陰口號。</title>,<text>聞說名區卽一攀。我行只在白雲間。俄過水後仍逢水。纔出山來復見山。谷口老農收黍去。村前寒衲乞綿還。此翁可笑空來往。惟有楓光上瘦顔。</text>
<title>小憇洪川平泉驛</title>,<text>嶺東憫匈歲。境內喜豊年。野畫縱橫畒。村開遠近烟。九重歌帝力。百里仰侯賢。感激情何極。徘徊驛樹前。</text>
<title>洪川卧治軒。與李侯 觀夏 共賦。二首</title>,<text>蓬山歸客到洪川。好是今生續舊緣。楓𡬾未分仙界賞。竹符堪歎吏衙牽。聯床幾夜薇園雨。撫劒當年蕯水天。此日有魚兼有酒。東軒多謝使君賢。龍泉堪歎發硎遅。更把瑤琴弄淸絲。誰知茅屋窮經日。不啻鈴堂視事時。歲致小康民有聚。躬持大軆吏無欺。應是來春花滿縣。風流可與古人期。</text>
<title>夢梅閤雨中</title>,<text>洪陵館外雨蕭蕭。木落天寒路轉遙。雲暗麟蹄東去路。水沉馬島北來橋。已違此地看楓去。更向何人折桂招。潭上老人歸不得。畫灰終日意無聊。</text>
<title>奉懷兼山先生乞和</title>,<text>崚嶒骨相是癯仙。幾日名區共恰然。魂夢毘盧峰外海。襟懷伽葉洞中天。更將紅樹猶餘興。可作黃花又一緣。紫閣山光常入望。神馳谷口艸堂前。</text>
<title>拜謁廣津松石亭洪相國大爺 奭周</title>,<text>歲暮棲遅隔水園。寒松古石與忘言。堆成錦繡書聯架。斷送塵埃葉滿門。天遠秋風孤鶴影。江空夜月白鷗魂。居閒縱道堪頤養。憂國餘忱鬢雪繁。</text>
<title>對酒謾詠</title>,<text>屋樑仰視歎彾行。傳舍依然旅客停。赤手歸來無半畒。白頭寂寞只殘經。霜淸老竹懷孤節。歲暮寒花保晩馨。若使樽中常有酒。人間可以送餘齡。</text>
<title>秋莊申生懿顯作梅花詩要和。仍次元韻。</title>,<text>枝北枝南點綴時。天然如見玉人姿。非徒香色爲渠性。更有風標起我癡。夜氣依依宜雪月。春心藹藹掃氷凘。自從弱植纔成寸。一段淸高獨也知。</text>
<title>兼山崔正郞見訪</title>,<text>白屋誰相問。靑驢獨見尋。念寒今日誼。折節古人心。何妨禮儀簡。但知情愛深。依然山寺會。盤礴共聯襟。</text>
<title>竹坡相公耆社賀詩 幷小序</title>,<text>己亥月正元日。竹坡相公入耆社。且以侍從臣父晉秩輔國。至十三日庚戌。肅謝于靈壽閣。越一日辛亥。邀耆社諸公。設宴志喜。此是稀有之盛事。莫大之慶筵也。不肖允默以四世故舊。獲覩是日。蹈舞歡忭。倍切寸忱。謹賦長律。庸寓山斗之祝云爾。新年壽福兩交加。朝野如今頌竹坡。洛社耆英追作會。豳風春酒續爲歌。華啣輔國先公繼。侍從榮親一子多。彩勝花間呈賀地。渾家瑞氣欝嵯峨。</text>
<title>謹和坦齋相公江居韻 二首</title>,<text>春水溶溶春雨濛。江村棲息意何窮。閉門潮馬千羣外。高枕書虹萬丈中。空渚已知要路異。便衣不是列卿同。他時好待豚魚美。擬逐桃花浪上風。聖渥終何極。無官亦是榮。此時投水次。幾夜夢春明。鶴立應高潔。鷗閒自性情。更聽風外帆。拂拂下灘聲。</text>
<title>春日感懷</title>,<text>多病緣何有此身。兀然度外一陳人。孤雲渺渺心俱遠。芳艸靑靑恨更新。西日已知今晼晩。北邙幾哭舊情親。誰言艸木無情物。爭遣繁花欲悅神。</text>
<title>己亥四月十四日。聞梣溪尹大雅 定鉉 慶科初試獲捷。病伏楸廬。勢難進賀。謹呈一詩以替之。</title>,<text>衰我卧病身如委。擁衾楸廬高陽里。知應槐黃擧子忙。一念憧憧禮闈裏。吾兒飛報好音來。燈前不覺蹶然起。勤苦非但占高捷。循環竟當有天理。緬昔奔竄幾十年。淚灑海南滔滔水。滄桑禍變所閱歷。九死殘命薄於紙。一箇枯木復生花。龍門點額從此始。天將欲雪先集霰。及見餘慶竟如是。歸拜靑灘庶有顔。持此瞑目亦可喜。</text>
<title>樊溪宅席上。謹和見寄韻。</title>,<text>辛勤何用賦。眞箇此歸田。習靜如逃世。優閒似引年。名花紅滿地。琪樹綠連天。髣髴茅家隱。霞裾兩老仙。徐公與季氏接籬同居</text>
<title>午拜竹坡相公</title>,<text>牎前惟二屨。留客許圍棋。當局偏多惱。旁觀亦一奇。機心元不作。閒事獨相知。謝傅東山興。千秋復在玆。</text>
<title>旱蓮</title>,<text>奇種初聞異域來。朱門散入幾池臺。從前遺譜爲稀品。自此羣芳占上魁。已驗暴陽曾耐久。不煩寸水亦能開。手中擷得叢間子。將擬明年一畒栽。</text>
<title>雨後過安氏園亭</title>,<text>獨入園中負手行。竹孫杏子弄新晴。悅喉雌水依巖出。園中有泉。名曰雌水。其味甚甘。 快意雄風逐樹生。斷麓平開人坐處。名花多供客來情。林亭再到知何日。惟待淸宵月滿楹。</text>
<title>奉寄洪川李侯 觀夏○五首</title>,<text>金剛歸後阻喜音。葉落花開一古今。可笑壽陀三字蹟。拙書能不汚祗林。在洪川時要書壽陀寺板額靑松白石散東西。中有茅茨舊日棲。試問泛波亭下水。何如卧聽玉流溪。寅旺山光雨後多。麒麟橋下水生波。淸風萬斛相思地。縱有深杯更奈何。花山東望日凄其。三度魚書知不知。猶記百祥樓上夕。醉中揮灑雪中詩。苦待春風五馬騑。佳期何事又相違。誰知一片孤雲影。獨向薇園深處歸。</text>
<title>敬呈坦齋相公</title>,<text>出門直向郭西行。僮僕皆知步屧聲。醇酒醺顔偏自好。淸風滿袂不能名。庸姿幸得生前御。餘論寧非死後榮。玉紙且要書數幅。臨池敢不弄縱橫。附次韻[坦齋]深居曾不雨時行。日聽寒溪枕畔聲。與疾爲徒常嗜卧。視身如客况求名。畵厨陳品閒中閱。玉府崇啣分外榮。不避霑衣乘興至。愛君題帖墨雲橫。坦齋公</text>
<title>久雨</title>,<text>久雨沈淫幾日拖。商羊爭舞蚓爲歌。玄冠白馬追河伯。箬笠簑衣憶志和。庭濕來禽方覺少。墻頹茂艸漸看多。上流聞說前江及。多少帆檣定若何。</text>
<title>讀歐陽公集古錄感歎有作</title>,<text>歐公眞先覺。集古以爲錄。上下千百代。幾年勤所蓄。金石一千卷。搜敭應爲獨。自云送老計。藏諸穎上屋。繄我無他好。好書幾畫腹。購取若干帖。積年傾俸祿。或被人奪去。且復貧而鬻。尺幅空無有。架上塵可掬。顧今歸休日。寂寞守空谷。可惜錦凾間。空有意往復。想公致仕後。墨壘披新馥。把玩應爲樂。餘年送寒燠。緬思眞堪羡。孤懷寧不恧。若使公在世。東家吾當卜。餘論發蒙昧。可作生處熟。</text>
<title>竹杖</title>,<text>一枝入手十分輕。自愛通身綠玉淸。直節幸成高士伴。虛心相得老人情。拄來兀兀林間影。曳去鏗鏗石上聲。涉險扶危珍重意。名山無處不隨行。</text>
<title>雨中書懷</title>,<text>吾聞君子人。幼學而壯行。一世著盛業。千秋垂大名。又聞高蹈士。隱居潔其身。至有負釜去。汚不逐同塵。人生天地間。出處惟兩節。癡我何爲者。二者俱蔑裂。進而無毫補。退而無寸紀。獨立四民外。踽凉聊爾耳。此意誰與語。門掩積雨裏。</text>
<title>珠崖張昶送示家大人而已广行狀。追憶當時。歷歷如昨日事。而先生今不可復拜矣。披讀再三。不覺感淚被面。謹書一詩幷歸之。</title>,<text>广中遺狀世間出。屢百千言字字新。縱識故家生肖子。豈料今日闡先親。恩私尙說當時事。讎校偏追往歲春。白首舊交惟我在。讀來未半淚盈中。</text>
<title>詠竹箒</title>,<text>享以千金出等倫。勁枝何有掃餘塵。年深猶抱當時節。不向主人辭苦辛。</text>
<title>喜秋</title>,<text>凉飈忽起我。何幸送炎氛。似脫重圍困。如除苛政紛。山淸浮爽氣。天遠任高雲。新稻且爲酒。興來當復醺。</text>
<title>甁蓮</title>,<text>移來怳若玉仙迎。分外吾居似許淸。何用廢塘空爛熳。偏憐特地自生成。出泥萬柄雖無染。入室孤標亦有榮。從此光華爲我有。中郞甁史可堪評。</text>
<title>次韻華城闕里祠 孔子後裔。編成闕里誌。太學生聯和以識之。</title>,<text>極功至化孰名言。吾道從來斐孔門。啓後三千年此日。述先七十代賢孫。豆籩有秩追王禮。扁額增輝頌聖恩。多謝世間遺誌出。惇風興學致師尊。</text>
<title>讀數里王步庚詩稿</title>,<text>書存人已沒。撫卷泣當時。遭遇出千古。作成非一詩。托名徒自愧。陳跡更何追。寄語孤哀子。雖貧可保持。</text>
<title>東都樂府 六首</title>,<text>怛忉日 照知王十年。有老翁自池中出獻書。題云開見二人死。不開一人死。王曰與其二人死。莫若不開。但一人死耳。日官云二人者庶民也。一人者王也。王懼拆而見之。書中云射琴匣。王入宮見琴匣。射之而倒。乃內殿焚修僧也。王妃因與通。謀弑王也。於是伏誅。自後國俗。每正月上辰，上亥，上子，上午。忌百事。不敢動作。目之爲怛忉日。目見靈書手射琴。匣中倒死一髡淫。宮闈從此淸如水。應賴神人保佑深。憂息曲 訥祇王思見二弟。衆擧歃良郡太守朴堤上。堤上受命入高句麗。以卜好還。又入倭。以末斯欣還。王大喜。及見置酒極歡。自作歌以宣其志。俗謂之憂息曲。海天萬里夢思多。故國生還奈樂何。從此宮中憂已息。鷄林春酒發爲歌。陽山歌 武烈王以金歆運爲郞幢大監伐百濟。百濟人乘夜疾驅。飛矢如雨。歆運赴敵闘死。步騎幢主寶用那聞歆運死。歎曰用那生無益死無損。遂赴敵而死。時人作陽山歌以傷之。忠肝義膽丈夫顔。先後爭投矢石間。百濟城邊無限恨。悲歌一曲是陽山。嘉緋會 儒理王定六部號。分爲二使。王女二人各卛部內女子。自七月望。每日早集大部之庭績麻。乙夜而罷。至八月望。考其功多少。負者置酒食。以謝勝者。於是歌舞百戱皆作。謂之嘉緋會。時負家二女子起舞。歎曰會蘓會蘓。後人因其聲作歌。名之曰會蘓曲。六部中分爲二使。廣庭來考績麻功。嘉緋美事如能採。千秋端合續豳風。鵄述嶺 朴堤上自高句麗還。不見妻子。而徑向倭國。其妻追至栗浦。其夫已在舡上。呼之大哭。堤上但搖手而去。堤上死後。其妻率三娘子上鵄述嶺。望倭國慟哭而死。仍爲鵄述嶺神母云。鵄述嶺頭血淚新。山紅澗碧幾廻春。有時颯爽風來處。如見當時神母神。黃昌郞 黃昌郞不知何代人。諺傳八歲童子。爲新羅王謀釋憾於百濟。往百濟市以劒舞。觀者如堵。百濟王聞之。召入宮令舞。昌郞於座堪王殺之。後世假面像之。傳說昌郞纔八齡。翩躚作舞劒光靑。英氣凜然眞可怕。至今摸倣舊時形。</text>
<title>賀楓石徐公 有榘 致仕</title>,<text>再上金門乞退書。苦心畢竟遂衣初。角巾故里嗟歸祜。祖帳東都奈餞䟽。早歲未甞忘杞菊。今秋非是憶鱸魚。縱知致仕非無禮。怡悵仙班望若虛。</text>
<title>夜坐謾詠</title>,<text>秋氣淸新勝似春。夜來物物最宜人。視瞻開朗月星眼。骨髓淸泠風露身。花砌香生何許種。竹窓影寫本來眞。西軒瀟灑無人識。惟與詩神結凈因。</text>
<title>尹同樞殷弼甲宴速余。適在潭廬。未克進賀。詩以替之。三首</title>,<text>雖云坎險未爲深。畢竟誠明在一心。人有扶持是天佑。盈門晩祿賀如今。孤露餘生泣蓼莪。至哀是日倍應多。女蘿舊契誰如我。爲誦南陔孝子歌。七旬棲屑更何之。閉戶荒山歲暮時。掬取淸潭潭上水。釀成春酒祝壽眉。</text>
<title>庚子月正元日。賤臣以朝官年七十。伏蒙米魚之恩賜。北望感祝。不覺霑襟。謹書此以識之。</title>,<text>以我早衰朽。豈意到七旬。我知迫死日。人謂躋慶辰。聖朝存優老。米魚反賤臣。飽食偕妻孥。餘味分戚姻。昔恩固已洽。今恩又復新。涓埃將何報。老病此無因。兒能軆父意。仰答勤書紳。</text>
<title>讀保晩齋集 楓石徐公。以不肖門下故舊。特賜新印一帙。</title>,<text>文章聲價重於山。弁卷宸詩動閣班。結搆鳳樓應煥爛。編摩蠧簡幾增刪。隋珠寧有埋泥底。崑玉終當出世間。此日新篇添舊感。欲披不覺淚先潸。</text>
<title>日涉園</title>,<text>名區先數此山西。積翠臺兼錦水溪。地闢忽成花世界。園深自作石階梯。枝間撩亂蜂聲集。草上徘徊蝶翅低。癡我不知春候早。傍林時復覔鶯啼。</text>
<title>潭雨</title>,<text>槲籬相對掩松關。犬卧鷄眠各自閒。鳩婦啼殘山雨裏。鶯兒飛入澗花間。泉生小沼藍如洗。絮墮中庭雪作斑。可愛四隣無一事。耕夫不出牧童還。</text>
<title>川上春晀</title>,<text>川上倚筇物物新。東風何幸結淸緣。山靑小雨如迎客。草綠長堤幾送人。徑蘚皆含雲氣色。溪禽亦帶水精神。誰知此老便便腹。藏得千紅萬紫春。</text>
<title>奉呈竹坡相公</title>,<text>往虛歸實已多年。自愛餘生結好緣。前借座間方寸地。上臨分外喜歡天。駑衰亦解人情重。龜顧何嫌物性偏。最是筆翰一言感。猥蒙窮菴有遺賢。</text>
<title>庚子三月十六日。健元陵幸行觀光歸。作此詩謹識之。</title>,<text>龍駕如流下九天。城東朝旭極淸姸。㫌旗影繞山前出。皷角聲從野外傳。萬姓趨奔惟恐後。千神擁護共爭先。須臾何幸臣無死。及睹鑾儀似去年。</text>
<title>僧伽寺長壽殿感舊</title>,<text>玉軀來萬里。金殿出層岑。報果竟何有。宿緣空自深。雲凝留夕影。花落怨春心。香積年年供。齋僧淚滿襟。</text>
<title>自僧伽寺抵文殊菴。山路甚險。</title>,<text>不有初先難。那能漸入佳。問花躑躅是。尋壑烟嵐皆。曲曲開新面。行行忘老懷。欲窮江海色。時復倚層崖。</text>
<title>雨中西園小飮</title>,<text>竹外淸風動自南。襲裾時復解微酣。時移嘉菊根千百。日吸靈泉品二三。玉子手談從客好。銀鉤心畫任兒妉。牎間更値霏霏雨。詩興聯床不自堪。</text>
<title>午過一碧亭</title>,<text>亭臺修繕起摧頹。知是簾前賀燕來。魚氣有時通小戶。江光終日在深盃。地占絶勝歸情穩。天借新晴望眼開。柳港蘭汀淸似拭。肯敎一點着塵埃。</text>
<title>步向故山道中</title>,<text>老來家具冷。欵段畜何能。自愛當車步。難圖借馬乘。殘裝如遠旅。行脚似寒僧。策策孤筇響。村童認我曾。</text>
<title>雨中寄西隣兩賢</title>,<text>錦川橋外黑雲堆。急雨顚風勢若催。炎熱一時如意盡。淸凉四面不期來。便同列子身超矣。非獨襄王心快哉。儻使故人知此味。氷漿勝飮百深盃。</text>
<title>六月二十八日雨中書感</title>,<text>積雨空溪晝掩扉。那堪萬事與心違。自從一別王君後。難得西山痛哭歸。每年是日。與王步庚入西山。南望痛哭。步庚死後。遂不復爲焉。又添一慟。</text>
<title>潭上 二首</title>,<text>倐送朱夏去。又見新秋至。洞外應暑氣。山中已凉意。靑葱千萬𡬾。𡬾𡬾蟬聲出。可奈流年駛。不覺發三喟。何必苦索詩。不如無一事。靄靄潭雲起。颯颯山雨至。幽人抱膝坐。空懷千古意。久作山中居。似是世間出。時有子䂓啼。如助余興喟。世事閱歷久。尙欠一大事。</text>
<title>汲泉煑茗。味甚淸冽。恨不與隣友分甞。遂見之於詩。</title>,<text>汲取潭泉似許淸。松風每愛沸茶聲。惠山較作尋常品。楊子甘辭第一評。徹得三焦消痞滯。洗來兩眼發神精。玉壺縱有瓊華滿。恨不分甞舊友生。</text>
<title>贈明大師卧病</title>,<text>懷痾聞說閉門深。結夏安知不在今。摩誌應非曾示病。文殊自是亦安心。愧無積雨褰裳去。好待新晴褁飯尋。何用醫王神妙術。穀茶一椀勝千金。師好酒及之</text>
<title>潭廬雨中</title>,<text>久雨牎間積。流雲席上濃。溪喧山愈靜。樹密谷能容。廵圃秋占稔。傾甖午喜舂。老夫高枕卧。誰復問踈慵。</text>
<title>挽徐友弘遂</title>,<text>自少聦明蘊抱奇。世人不識獨吾知。床頭筆禿抄書日。甕底盃呼釀酒時。世繼衣冠勤有守。家傳律令久能持。黃泉最是無窮恨。未見臨終一箇兒。</text>
<title>靑翰李侯 觀夏 挽詞 四首</title>,<text>志在窮經自妙齡。家貧聚得幾囊螢。凝神字挾風霜氣。矢口文成錦繡屛。彩羽終歸天下瑞。健翎奚止海東靑。一時多少詞垣恨。未薦高材試漢廷。白石靑松以爲友。玉溪深處世如逃。悲歌易水秋虹爛。大讀離騷夜月高。志槩堪稱天下士。風流誰道俗人曹。鳳雛豈合耒陽令。百度終無廢一毫。奇疾蒼黃不容措。邯鄲旅枕夢俱驚。喜於奉檄曾思孝。養以專城未卒情。生莅陂衙餘夙務。死歸驪舍未全成。孤魂此日窮天慟。八耋雙親抱獨惸。豪邁庸愚各不同。緣何兩地意相通。聯床玉澗芭蕉雨。吹笛滄江蘆荻風。峽裏人來封酒榼。湖南便去寄詩筒。幽明一隔求難得。白首餘生淚不窮。</text>
<title>謹和坦齋朴公 綺壽 秋詩 八首</title>,<text>秋懷宋玉苦悲秋。九辯胡費辭。我今値暮秋。擧目皆萎衰。固自任天時。由由不須悲。旣有一壺酒。且有數篇詩。一觴與一詠。捨此無他思。况復値大有。百穀登塲時。含哺而皷腹。不覺自怡怡。秋風肝氣每乘春。眼視不能明。積聚亦當夏。發作任肆橫。及夫秋風至。頓覺毛骨淸。新精旣振發。舊痾亦和平。可喜林木間。所至皆善鳴。試問歐陽子。何事感秋聲。我獨太泠然。詩思日崢嶸。秋雲周雲如車輪。秦雲如美人。孰如我屋上。秋雲倍鮮新。薄薄披素絮。輕輕點蒼旻。欲攪固不能。欲隨更何因。出峀無近遠。傍水欲沉淪。那能致摸畵。筆前意輪囷。空空與色色。何者是爲眞。秋月歷觀一年月。淸光最宜秋。久憑玉宇凈。更逐銀漢流。氷輪無遐邇。何地不能周。霓裳如天樂。玉斧是仙儔。誰人赤壁酒。何處黃鶴樓。孰與潭上夜。如入廣寒遊。坐弄丹桂影。夜久故淹留。秋霜肅肅寒初重。瑟瑟天以霜。家家催授衣。處處見滌塲。萬瓦同一色。未知孰主張。令人生寒栗。觸之㥘餘光。有樹皆含白。無草不隕黃。凝固貞爲吉。肅殺理亦常。瞻言御史臺。威稜可譬方。秋砧西家帛幾匹。東家綿幾端。火急催刀尺。迨玆歲未寒。辛勤理砧杵。永夜不知闌。丁東空外響。斷續非一般。更覺兩腕重。已忘雙手殫。最是傭工女。謀在爲人安。身上布裙冷。猶作尋常看。秋菊依然隱者風。淡而能斂華。向誰可托根。歲暮五柳家。於陶最見愛。採採東籬葩。物固以人貴。題品久推佳。是爲霜下傑。晩節尤可嗟。燦然如黃金。爛兮如紅霞。所貴高標在。色香不足誇。秋虫亦能知天時。誰云一微虫。詩人立名字。一一見邠風。似訴月中蔓。如泣露下叢。千語復萬語。喞喞無不同。日暮嗟何爲。達曙不知終。幾處驚懶婦。誰家歎衰翁。迨此入床日。庶幾卒歲功。</text>
<title>庚子九月十九日夜夢。拜冷井門屛下。旣覺呼燭起坐。搆此一詩。翌朝因柴奴便呈上。</title>,<text>難忘易知冷井街。玉壺耿耿注氷懷。往來分日何須說。生死餘年欲與偕。二酉書香凝萬卷。一庭春陰蔚三槐。可憐楸屋前宵夢。雙手摳衣進拾階。附次韻[坦齋]役役紛紛走市街。誰人有此好襟懷。烟霞泉石冥搜獨。棋酒琴書老去偕。霜氣郊原榮晩菊。夕陽門巷冷秋槐。知君不淺潘生興。何日歸筇及我階。坦齋公</text>
<title>潭上憶亡弟子成</title>,<text>我來君逝此何斯。曲曲長溪有所思。雨冷風凄霜落日。山高谷邃水流時。辛酸倍覺餘生苦。俯仰偏多未死悲。幸與癡孫共文史。三冬成就可能期。</text>
<title>潭上步月</title>,<text>月出煌煌第上峯。餘輝散作雪千重。銀蟾臨水疑將飮。玉兎奔山若可蹤。不盡藏中皆造化。無何鄕裏孰形容。折來丹桂堪招隱。世外何人肯我從。</text>
<title>潭夜</title>,<text>燭滅夜闌萬籟空。雙眸掃盡睡䑃朧。反觀似是金仙悟。默坐依然土偶同。若有光生黑窣裏。若無邪入靈虗中。如今始覺惺惺法。喜作山中不寐翁。</text>
<title>喜豊</title>,<text>田功何幸告秋成。東里西村打稻聲。圃上黃堆連𤱶畒。室中白鑿溢甁甖。從前匈歉如經劫。自此豊穰可得生。一世升平眞有象。餘年好作聖人氓。</text>
<title>書懷</title>,<text>怵惕原頭霜露濡。歲闌倍覺此身孤。生前不啻瞻依計。死後當存久遠圖。自昔已知千𡬾有。顧今不可一枝無。世間捨此吾安適。分付家兒繼飯需。</text>
<title>洞僻</title>,<text>洞僻隣僧遇亦難。風吹落葉滿前欄。世皆殊道地相隔。誰與同歸天已寒。志在輕肥應有累。處於貧賤是爲安。邇來稍解山居味。喚我何妨老樵看。</text>
<title>坦齋相公作坡州省掃之行。時余在潭廬。旣違拜別。且未陪後。悵惘之極。搆玆鄙什二首。謹暴微忱。</title>,<text>公在坡西我潭上。歲闌離別此何哉。雲生古雨驅去。葉滿空山風拂來。白石歌時頻倚杖。黃花折處欲停盃。古人命駕輕千里。羞殺深居意未開。一馬二僮百里程。蕭蕭行李稱幽情。龐公上塚應思孝。陶令歸田可幷名。卓矣乘軺今宰相。依然負笈舊書生。衰軀未得鞍邊御。獨立西風落木聲。附次韻[坦齋]墓舍西郊居止似。地分坡嶺望悠哉。閒人久慣靑山住。孝子猶勤白首來。寓目塲切邛竹杖。寬懷村味菊花盃。高吟酒後知多趣。贈我詩筒手自開。高秋鞍馬出郊程。爲紓松楸歲暮情。先墓告修應有事。斯行請急詎無名。秋霜愴切如將失。夙夜懼深忝所生。風𡬾餘哀今倍激。滿山黃葉送寒聲。坦齋</text>
<title>落葉</title>,<text>洞中千萬𡬾。落葉浩無邊。遍覆如無地。爭飛不見天。犬行偏有響。牛踏每相牽。隣豎休收去。吾當寫百篇。</text>
<title>伏讀御定課誦 幷小序</title>,<text>純宗朝在冲年時。正廟親撰是書以敎導之。此課誦所以作者也。臣於伊時。猥承繕寫之命。書進數本。居然爲四十餘年矣。蟄伏山間。中夜誦讀。不覺感淚霑襟。遂賦此詩。謹識舊云爾。冲年先示聖人衷。初學源頭下實工。要道常存身敎際。格言幷出手編中。謹嚴垂得千秋法。勸勉移來百世風。寫進玉階如夢寐。山齋孤燭淚何窮。</text>
<title>十一日燈下偶書</title>,<text>落葉枯枝可作薪。山房自愛暖如春。方冬迓彼陽和氣。此夜安吾老病身。傳舍已知當去客。鬼符何貸此愚民。饑來喫飯爲良計。最喜禾囷遍四隣。</text>
<title>寄兒子基祚</title>,<text>求我放心矢靡他。從來資益在書多。三冬刻苦宜如許。一日遊嬉可奈何。金是稀珍猶致鍊。玉雖美質且加磨。欲將學業要勤課。調養先當勿致痾。</text>
<title>氷泉</title>,<text>陰凝陽在下。暖意不能萌。潛伏疑無脉。穿來忽有聲。中通如透理。外固欲儲精。儻破層氷去。應由故道行。</text>
<title>西齋燈前漫吟</title>,<text>往年大速此宵遅。孤燭西牕有所思。東覽金剛山可了。西浮溟海水難爲。一身活計三時酒。萬里遊情百首詩。老去漫浪多少事。沙鷗野鹿摠應知。</text>
<title>坦齋相公晉秩崇政。追榮兩世。謹搆此詩奉賀。</title>,<text>徐步天衢躋上卿。始知履坦愜嘉名。金吾車盖新啣重。玉府圖書舊秩淸。白首餘哀孤子在。黃麻追贈兩公榮。今朝瞻仰祠門久。孝思恩光摠感情。附次韻[坦齋]菲才猶愧列爲卿。寵擢崇資獨擧名。一品衣章朝北闕。半生襮直老西淸。三朝知遇丹忱激。兩世推恩紫誥榮。感結幽明宣讀日。嗚呼不泪倍傷情。坦齋</text>
<title>壇楓詩 幷小序</title>,<text>六角峴東有園。園中石壇。刻以楓林甘泉四字。是卽竹軒張公諱友璧之所手植者也。至今百年之間。風雨無𧏮。枝葉欝密。豈不異哉。其孫昶追感先蹟。或恐泯沒而無傳。囑其友又峰趙煕龍者。作詩刻石以識之。此楓𡬾之奇遇。石壇之美事也。允默以屢世舊誼。聞而嗟歎久之。遂搆壇楓三章。貽諸張氏。俾藏私篋。以備東園他日故事。壇上有楓。雖舊如新。誰愛其𡬾。我愛伊人。伊人云誰。手植張公。張公手植。想望餘風。壇上有楓。紅葉四照。如錦之張。如火之燒。光通角峴。影接雲臺。張公歌嘯。髣髴往來。壇上有楓。淸陰十畒。肖孫寓慕。如侍左右。取友亦賢。磨崖以詩。張公遺蹟。百世可期。</text>
<title>潭廬古詩 十首</title>,<text>煌煌㫌孝碑。當彼長溪口。基舊石維新。苔蘚不曾有。經過孰不感。愚夫與愚婦。長祝字不泐。千秋萬歲後。四山靑如昨。異禽今何去。哀音如在耳。悵望雲起處。尙餘舊棲栢。淚葉風不擧。攀枝久徊徨。此意誰與語。故山當歲暮。感懷紛千百。洞中木葉黃。原上霜華白。擧目以四望。無往非遺跡。臨水一痛哭。山日寒將夕。四隣採薪去。犬鷄相守屋。饑鼠時出戶。珍禽來啄木。自起烹新茗。宿火朝猶伏。落葉更題詩。無次不可讀。殘燈何翳翳。寒宵何遅遅。兩眸耿如洗。睡蛇誰逐之。輾轉不能寐。此懷苦難持。喚起垂頭兒。頻問鷄鳴時。張翰江東去。陶潛栗里來。三秋鱸魚膾。一生菊花杯。不以爵祿故。所守爲人摧。千載想餘風。餘風何偉哉。人生貴適意。餘事皆可置。滔滔人間世。惟是名與利。拙於兩者間。久無着脚地。所以窮山裏。獨來卧蒼翠。木石爲我居。禽鳥爲我友。壁間白雲出。庭下落葉走。一切世間物。紛華空無有。幽寂是所好。持此保年壽。從我者是誰。有兒來繞膝。讀書與共之。眞趣諒非一。以父兼師道。衰矣那可必。學半亦吾得。敢不惜短日。閱歷七十年。無非一畵餠。空自散千金。初不謀二頃。迂踈餘舊習。不省艱暮境。尙有兩盂飯。飽喫亦天幸。</text>
<title>西隣樵叟</title>,<text>晨向西山去。午向南山去。以山爲活計。艸木視禾黍。手足皆腁胝。肩背未休息。山歌互相答。其心如自得。我愛無異患。亦能食其力。</text>
<title>淸潭口行人。爲乕囕死。</title>,<text>聞說淸潭口。人爲乕囕死。翳翳叢薄間。肉盡骨猶委。雖不知姓名。此豈非人子。知應一孤魂。含寃空山裏。有誰來吊之。慘惻不已已。商旅成羣去。不敢任行止。四隣皆驚懼。早閉而晏起。如在塗炭中。嗷嗷無彼此。縣門稽發捕。恬然坐而視。孰能爲死者。萬戮不留晷。我昔在平薪。猛獸恣毒齒。殺害人姓命。白晝及塲市。行獵令已具。發民傾鎭底。圍山先者勇。驅野後者恥。鐵丸數十放。果殲一頭彼。時余載而歸。頒賞十金以。今欲襲往蹟。固非職守耳。頹然寒牕下。熟睡卧擁被。</text>
<title>十一日曉大風</title>,<text>曉來大風作。氣勢使人驚。萬竅吼而怒。千山裂欲鳴。門外幾多𡬾。盡作波濤聲。折木與落葉。撩亂打牕楹。餘威入洞房。拂拂衣共爭。颶母與石尤。恠哉此何名。此身坐虗空。眩怳難爲情。譬如不繫舟。搖搖逐層瀛。日出始快止。乖戾歸淸明。我欲慰餘悸。喚取酒一觥。</text>
<title>夜坐</title>,<text>風雨凄凄夜。鷄鳴喈喈時。詩人善寫景。我心先獲之。山深夜亦深。此雨使人悲。試問幾萬絲。我愁亂如斯。蘓張不能解。賁育不能移。欝結無限緖。明燈知不知。欲消知無術。先作夜雨詩。</text>
<title>遣閒</title>,<text>博奕吾不好。絲竹吾不取。暮年作優遊。何者可意否。有物有時盡。無物是爲久。欲與造化翁。遊於無何有。</text>
<title>病馬</title>,<text>昨日載柴去。今日載柴去。京城三十里。不論寒與暑。塵泥滿四蹄。蹄重苦難擧。兩脊露如山。瘦削今如許。伏櫪七八日。口病不能茹。見之心如傷。此物亦吾與。驥騏困塩車。太行險絶處。若未遇伯樂。駑駘可爲侶。吁哉此小駒。力盡不能語。飽之以芻豆。牧之以良圉。休之以歲月。使之得其所。追風雖難期。備駟猶可竚。唉彼賣薪者。此言勿我拒。</text>
<title>雉下田</title>,<text>于嗟乎雉兮。毛羽一何鮮。一雉纔下田。羣雉來相連。須臾滿畦畛。啄啄相回旋。獵者愼莫驚。錦臆方充然。若或下毒手。有愧童子賢。</text>
<title>題追遠齋壁上小塘畫松</title>,<text>壁上有松何欝欝。欲尋墨痕意怳惚。煙枝雲葉交靑蒼。似有淸風生拂拂。試取庭前四五松。較其一二亦髣髴。豈意數尺小紙上。百丈虬形尙盤屈。此是小塘之戱筆。韋偃餘意庶可畢。我觀小塘素謹拙。外面細節猶可悉。誰知磊落凌雲氣。灑然盡從指端出。以松視人政可愛。以人視松誰不失。從來知人固未易。吾於此畫屢欲詰。</text>
<title>飮酒卽事</title>,<text>山厨無餘酒。寒日苦難遣。牕外壺樽卧。中虗應有靦。有婢去圖酒。片言不待勉。暖之無爐火。汲汲籬根剪。唇霑亦云幸。喉渴庶可免。始知麵生緣。於我終不淺。旣無報債去。吾詩或可典。</text>
<title>三角山四十韻</title>,<text>嵬彼白頭鎭北藩。橫截華夷最獨尊。逶迤南來起鐵嶺。興王舊基發本源。自嶺馳奔八百里。有山崢嶸觸天門。骨相精氣之所鍾。祥雲瑞靄常吐呑。翠髻在五去其二。一一洗出玉女盆。削成萬仞銅鐵色。汰却千古沙土痕。疑是名山五百年。金精玉液始相噴。天命攸歸孰敢禦。餠峴石犬空相蹲。保佑邦國啓千萬。拱護京都拓乾坤。春秋祀享儀文備。亢旱祈禱誠意存。美哉屛翰天所設。鬼斧神工爭趨奔。或如金蓮之並蒂。或如玉筍之交根。或如凌厲之嚴霜。或如淸明之初暾。或如蒼龍之爭騰。或如紫鸞之齊騫。或如堆塲之囷廩。或如駕雲之幢旛。或如聯袂之友朋。或如同氣之弟昆。或如顧對而携手。或如追隨而接言。或如欲墜而復起。或如欲去而回翻。或圓或直又或銳。奇態妙狀不暇論。吾東千里無不見。使人可望不可捫。支分脉延何紛紜。欲以數計意先惽。西指甑峰與碑峰。一帶聯亘勢欲掀。東望走麓苦多端。牛邱水里海東村。北瞻壽坡開明麗。淸潭泉瀑鳴潺湲。最愛南距龍蜿蜒。去作北嶽鍾眞元。又有鷹峯靑突兀。飄然高擧無攀援。金城湯池大鋪叙。五雲多處闢九閽。於戱國祚萬年永。猗歟本支百世蕃。山河自是爲國寶。國寶元不在璵璠。漢北形勝所鞏固。依山爲城不知煩。後營管轄何宏遠。米穀甲兵與車轅。城邊險阻盡置堠。山下閒曠皆設屯。捍禦門前陰雨計。一陣行伍充緇髡。禪樓翠瓦照山谷。分占十二給孤園。邦家望秩禮所篤。釋氏依歸意亦惇。時維深冬天已寒。我來弊屋托餘樊。木葉盡脫層氷裂。惟有蒼翠滿前軒。奉我五世墳墓地。香火無𧏮保子孫。知是靈神之攸曁。仰望可以窮朝昏。於國於家大功德。生生世世不可諼。</text>
<title>浮石洞 在壽坡山後麓</title>,<text>洞中何所有。四面皆石耳。雲根千萬株。蟠結孰所使。疑是補天餘。拋置此山裏。應有叱羊人。變幻莫能揣。磊磊互疊疊。皜皜又齒齒。軆直柱可望。紋細碑當紀。凹形臼材稱。廣面床具擬。片礫於墻垣。尺塊於階戺。利世而及人。邇來屢百穓。誰云等閒物。厥施遍遐邇。伊我時來往。空自懷碧痞。彳亍而踽凉。歲暮桑梓里。於世無所用。白頭當去矣。於人無寸益。何異一弊屣。撫石長歎息。不如一箇彼。彷徨不忍去。時聞虗籟起。臨歸紀此詩。他日待外史。</text>
<title>潭上漫詠 八首</title>,<text>澗屋蕭然雪共淸。卧聞隣菴午鍾聲。潑灰山色寒如蹙。疊玉氷光瑩欲明。葉積知應狐竄伏。林喧疑是乕橫行。深居盡日無人客。獨與詩神又一賡。好在坡山帶翠嵐。餘年棲息此心甘。鳥來雲去誰相識。漁後樵前我共參。無世俗緣疑上界。有安穩想是瞿曇。若令粥飮能支老。不欲門前渡彼潭。吾居靜寂若無人。多愛晴暉照戶新。一室可容萎痺膝。百年誰問後前身。衛生久已驅窮鬼。閉戶何曾見惡賓。忽有山禽似猜我。啄木聲聲故在玆。天寒歲暮奈衰吾。老瓦盆中酒在無。脚委須人近如遠。眼昏觀物碧成朱。若非稱作里鄕叟。應是喚看山澤癯。嗽石枕流惟我好。餘年或恐負淸娛。門外不聞有喚號。寒煙枯木擁亭臯。客稀潭上雙扉掩。人在山中一枕高。晏起非徒忘盥櫛。平居久已廢巾袍。多慙飽食必無用。故寫新詩呵凍毫。壁間雪滿有餘痕。玉筯依俙字畫存。乞米時聞僧擊鐸。徵租不見吏敲門。短籬地靜老狵卧。叢薄風多寒雀喧。脉脉閒愁消不得。卧看蒼鼠走山園。氷路艱難到十分。洛城消息不曾聞。無人炊飯還堪笑。時老婢以里契未返。不得炊飯。 有榼餘酒是可欣。歲暮田間應少事。天寒嶺上亦多雲。烏鴉一道歸何處。返照前山已迫曛。擁被㥘寒不下床。閒中百感倍殊常。老人不病還如病。冬日非長亦似長。紫陌芬華春一夢。黃泉骨肉淚千行。望南更有無窮恨。川柳山花隔渺茫。</text>
<title>夜讀近思錄有作</title>,<text>四賢紹述六經餘。溯得淵源卽一書。繼往彜倫立言始。開來講學入門初。近能推去應正路。思必充來是廣居。白首空山中夜歎。燈前當作愧何如。</text>
<title>獵鷹</title>,<text>雙眸如電蝟霜毛。殺氣騰騰自桀豪。飛入雲間凌萬里。來從海上蹴層濤。心存害物寧非惡。身欲依人亦是饕。可與鵬鸇同一類。緣何落在臂間絛。</text>
<title>歸牛</title>,<text>淸川十里望煙還。木客情懷共一般。背上笛聲平楚外。鞍邊笠影夕陽間。去時任重何須說。歸路身輕得自閒。應有小槽芻豆具。主人亦已待柴關。</text>
<title>氷川</title>,<text>長川一夜太陰凝。瑤圃銀河似許澄。日照光輝連十里。天寒氣勢凜千層。柴牛步滑行難得。雪馬工踈試未能。倍覺襟懷增皎潔。依然彼占先登。</text>
<title>凍硯</title>,<text>珍品從來玉潤宜。一番經凍損奇姿。匣冷蚍蜉魂恐㥘。床寒鸜鵒眼迷離。淺泓似蹙凝氷日。全面如嚬拒墨時。稔知嚴沍偏爲忌。愛護多年劇𥠧兒。</text>
<title>奉懷坦齋相公</title>,<text>跨朔未承氣候安。空山白首作懷難。墻東濁酒空相問。硯北殘書不欲看。情似蛩吟煩欲訴。愁如蠶縷苦多端。知應雪屋寒梅夕。月在中庭玉井欄。</text>
<title>曉坐</title>,<text>獨宿山齋鳥共棲。老懷不覺倍寒凄。殘星耿耿寒溪上。落月依依老木西。石出有時疑乕伏。風來何處送鷄啼。更聞厨下微微語。知是晨炊起女奚。</text>
<title>卧病</title>,<text>曉來寒疾忽相侵。避風如箭卧擁衾。一段陽剛纔保昔。千層廓落奈衰今。醫人難見眞如鬼。藥草何求貴似金。老僕莫敎郞識得。安知翼日不呻吟。</text>
<title>欵段</title>,<text>此老元非馬少游。何人欵段見相投。早知騎出難爲適。恨不徒行得自由。五內輪囷如醉酒。四肢搖動似乘舟。當時內廐千金駿。追憶殊恩淚自流。</text>
<title>遣懷</title>,<text>不省霜風十日寒。藏身煖屋廢巾冠。長生欲致人何妄。一死爲歸我所安。自是鶴鳧俱有定。從來齒角兩無完。如今萬念都灰冷。困則甘眠饑則餐。</text>
<title>奉別玉果崔侯 瑗 赴任 二首</title>,<text>江𡬾湖雲驛路遙。雙鳧此去意飄飄。徒然白雪留梅在。何處靑山折桂招。鵬鶚知應輕千里。驪駒可奈唱今朝。上元最好南樓月。能憶淸潭一老樵。南州爲賀得賢侯。荒年餘孼正可休。單父自治民吏悅。魯山不識士夫羞。化行每夜無撾皷。俗美何人有佩牛。佇待縣門三尺石。銘功紀德詔千秋。</text>
<title>病中作</title>,<text>病卧雪中久閉門。今春斗覺損眞元。一時寒沍非爲祟。多歲沉緜已作根。往往忽如逢鬼誘。昏昏不欲與人言。枕邊詩思知何事。可笑猶餘伎倆存。</text>
<title>春鳥</title>,<text>已作新春語。懸殊客臘時。物微何太慧。節改獨先知。隙地來如約。閒人聽亦宜。林間久相與。昔賦又今詩。年前作春鳥賦</text>
<title>坦齋相公生辰志喜</title>,<text>維嶽當年頌降神。華堂吉日屬中春。西垣聲望鵷班首。南極光輝鶴髮身。慈竹生孫應葆晩。蟠桃結子又甞新。綠樽祝壽誰爲最。一曲詩歌百拜人。附次韵[坦齋]徑思壽酒勸梅神。未臘開花到仲春。虗負桑蓬四方志。早衰蒲柳百年身。感纏風𡬾星霜閱。榮極朝班雨露新。莫報君親恩義重。行年七十此何人。坦齋</text>
<title>送別韓醫台膺。赴喬桐幕府。</title>,<text>幕府經年見上賓。高名爭頌海西濱。胸中妙訣應推理。肘後良方幾活人。業廣已知仁者事。功成不有自家身。此行亦是存公道。肯爲離情歎一春。</text>
<title>贈萍翁金載膺</title>,<text>萬事無如作客難。雖居代舍亦辛酸。布衣自是家之素。珠履寧爲士所安。觸物紛華心不掛。被人牽挽意應闌。何時鷄黍山中約。卧弄淸潭水石寒。</text>
<title>春陰</title>,<text>黑雲濃靄疊成陰。欲雨先寒老恨深。柳眼未舒春漠漠。花魂欲蹙晝沉沉。鳥疑暝色尋棲意。鳩背晴光逐婦心。忽有東風吹捲去。斜陽無限滿前林。</text>
<title>廣州李季彦見訪</title>,<text>握手入門意忽開。居然白髮問何哉。死生故舊知誰在。跋涉風塵見爾廻。二月洛城鴈消息。千年華表鶴歸來。從今筇屐修前約。遍踏名花錦水隈。</text>
<title>雨中庸前韵</title>,<text>晝雨霏霏戶不開。支頤終日太悠哉。纔看文字心神懶。謾試書工腕鬼廻。惟道無爲追老子。是身入定念如來。尺泥沒屐吾何管。白首深居碧澗隈。</text>
<title>書示兒曹</title>,<text>老病吾何用。兒曹仗晩途。良心知固有。妄想可能無。孝悌宜追昔。詩書或恐愚。玆焉門戶計。日夕祝區區。</text>
<title>春砧</title>,<text>春砧無晝夜。雙手十分忙。月落聲猶在。風來響更長。久勞人布帛。何暇我衣裳。每聽心先惻。西隣隔短墻。</text>
<title>奉寄朴主簿大壽長興庫直廬</title>,<text>在府當言府。何嫌直事頻。簿書勤出入。倉庫戒行廵。節屈郞僚列。心羞士子身。雨雲知早晩。官沼有潛鱗。</text>
<title>潭廬卽事 三首</title>,<text>林間我是自由身。時向東風岸角巾。庭艸丰茸如妙少。春山窈窕似情人。白雲不去心相惜。翠羽何來語更新。好待千花開滿𡬾。扶衰携幼作良辰。息跡年來寄故林。門前猶恐一塵侵。不聞不見如逃世。何慮何思可養心。白石正宜㪺綠水。丹砂未必化黃金。室人休讁歸家晩。抱膝吾方梁甫吟。生死悲歡幾變遷。春風依舊柳溪前。參三能做何功業。望八空延此歲年。志在首丘將老矣。望深陟岵自凄然。若令艸木皆無𧏮。多識山靈世世緣。</text>
<title>坦齋相公將擬鄕居謹呈 二首</title>,<text>致仕朝端欲遂初。海門卜築卽權輿。已知九陌樊籠是。應視千鍾艸芥如。後樂先憂心尙耿。進難退易計全踈。此生亦有滄洲趣。他日東家可許歟。杞菊遐情與世違。西津未到興先飛。廣占田宅何時足。若借茅茨卽日歸。初無鄕莊。擬借通津趙家。 樊素隨來供庋閣。添丁携去共書幃。登龍無路吾何賴。老死窮山亦不非。附次韻[坦齋]吾王親聽萬機初。君子登庸喜得輿。岡鳥翺翔羣彦集。波鷗浩蕩一身如。浮家泛宅居無定。釣月耕雲興不踈。誤落紅塵三十載。白頭纔得賦歸歟。籠中羽翮野情違。隨意東西倦鳥飛。竊慕古人觀海樂。未聞眞隱買山歸。汾浦潮聲喧枕席。文岑晴色落簾幃。從今方作漁樵侶。不識人間有是非。坦齋</text>
<title>次羅文普寄示韻</title>,<text>猗我先王不可忘。恩波共沐幾年長。我曾御墨監珍印。君亦宮毫帶寵光。三角歸來頭似雪。九疑密邇淚盈裳。春天雲𡬾西南隔。何日相逢共一觴。</text>
<title>先壠植木後書感</title>,<text>兄弟四人我獨存。先壠有事誰與論。補頹塡虗何可緩。屢回周審不嫌煩。何患無材患不誠。同我役夫相趨奔。西岡辛勤幼檟𡬾。南麓分排𥠧松根。三日百指無遺力。到處畚鍤如雲屯。遂令叢欝蒼翠色。埋却沙土脫落痕。前邱紆回開神道。中林洞豁作墓門。兒心大幸知何限。充然可以忘飯飡。翻思賤齒已老衰。絲毫之役難再援。原頭徊徨不忍去。殘生可奈父母恩。</text>
<title>朝起</title>,<text>元曉峯頭纔出日。淸潭洞口欲生煙。魚因水暖浮相噞。鳥爲林深聚共眠。花塢春風新信息。麥田夜雨好因緣。老夫朝起閒無事。手撥茶爐緩火煎。</text>
<title>酒至</title>,<text>自是茅柴稱野人。洛城美酒問何春。情深蟻綠鵞黃日。興劇山紅澗碧辰。可愛今來應不脛。終難後繼幾售唇。麴生風味薰心肺。當作溪堂席上珍。</text>
<title>溪上賞春</title>,<text>緣溪信步不知賖。芳艸靑靑小徑斜。天爲惜春添一閏。地因供老放千花。幾多錦繡成山市。眞箇繁華在野家。更待巖間紅躑躅。衰能扶杖又經過。</text>
<title>新菜</title>,<text>新菜一何美。可喫不知名。愛此陽和氣。先禀山之精。細細交嫰葉。靑靑帶軟莖。吾謂勝肉味。十日有餘情。</text>
<title>辛丑三月二十二日山下。老檜一樹爲風半折。嗟歎之餘作此詩。</title>,<text>山下四檜𡬾。欝欝浮天翠。蟠根與繁陰。連亘十畒地。猗我曾王考。當時手所植。愛此千章木。至今誰所賜。每來坐其下。仰歎昔年事。一葉與一枝。敬仰常所曁。今見狂風作。一株半委棄。其斷在幽壑。龍僵何憔悴。傍徨不忍去。植杖屢興喟。若要傍枝長。又以百年冀。寄語爲後者。長養勤致意。</text>
<title>南牕</title>,<text>南窓高枕卧支離。惟有雲來亦不期。潭上春風吹老檟。山中夜雨長靈芝。俗緣久廢尋常札。漫興都無冷淡詩。一椀香茶兩盂飯。生涯恰似老禪師。</text>
<title>閏三月十一日夜大雷雨</title>,<text>危坐燭前意未開。狂風撩亂打窓來。海翻江走千峯雨。地裂山摧萬壑雷。物性戾乖知是變。天心震怒屬何灾。孤窓半夜生憂懼。餘事殘桃與落梅。</text>
<title>溪上雨中口占</title>,<text>意到溪邊獨自臨。一山風雨滿孤襟。空濛𡬾作無窮境。曲折泉成不盡音。木屐誰知靈運興。簑衣自愛志和心。歸時前澗吾當厲。肯說橋頭似許深。是日着屐衣簑。步溪觀水。頗有幽趣。</text>
<title>坦齋宅上香蔬數把。走人伏呈。時相公將卜居通津鄕舍。</title>,<text>香蔬數把獻朱門。野外愚忱在供飡。俗客知應看惡艸。明公惟獨喜嘉根。何妨潭産香先嗅。且待津居品可論。玉筍翠莖三十本。欲因分味種西園。方謀種蔬附次韵[坦齋]無心大嚼過屠門。食取充飢對簋飡。老者有由庋宿膳。平生得力菜咬根。村筐忽送靑絲至。風味堪同玉版論。見物思人情可掬。知吾膓曲闢蔬園。坦齋</text>
<title>奉寄崔玉果 瑗○二首</title>,<text>五十宰中第一流。臨民無日不懷憂。淸風肯說槐當夏。甘雨從知麥報秋。守土何曾輕墨綬。放衙初不卧黃紬。如今治化應爲最。嶺右餘聲與共侔。伯氏在嶺治績亦著天涯遠別太支離。舊恨新愁替上眉。蹤跡經年猶北蟄。夢魂無日不南馳。三春蜀魄啼花後。四月鶯兒出谷時。千里容光求未得。重尋海嶽篋中詩。</text>
<title>萵苣菜</title>,<text>四月山中萵苣香。包來午飯可充膓。辛根苦葉當隨遇。認作居鄕第一方。</text>
<title>潭上漫詠</title>,<text>遐情空自愛。浪跡恐人知。地坐元無定。意行初不期。臨流時酌酒。倚樹或唫詩。長夏徒聊爾。非狂卽是癡。</text>
<title>坦齋公通津卜宅將啓程。其翼日謹呈一詩。庸替租道之餞。</title>,<text>苦心耿耿在歸耕。三十年來事竟成。未滿引年行有定。且將餘日去爲榮。掃除珂馬紅塵累。收拾禽魚碧海情。䟽傅當時金幾兩。公今行槖十分淸。</text>
<title>端陽楸廬滯雨</title>,<text>原頭祭罷欲歸時。忽聽霏霏雨滿籬。若有挽牽還可喜。縱云留滯不嫌遅。餕餘亦足俄相飽。粮之何妨夕未炊。回憶昔日溪漲日。獨依墓木乕惟知。曾王考居廬時。値大雨溪漲。不得還第。獨在墓木下。乕來終夜保護。天明乃去。</text>
<title>海棠</title>,<text>無數猩紅點綠叢。艶輝四照夕陽中。忽看粉蝶翻身去。掠得新英弄晩風。</text>
<title>興聖菴雲潭大師見訪</title>,<text>聞吾孤寂滯巖隅。石路崎嶇獨訪來。齋飯幾供千億佛。穀茶爲勸兩三杯。行窮海印紅流洞。話到金剛玉鏡㙜。師今春入伽倻山。轉向金剛。 坐久淸風若相襲。十年塵抱一時開。</text>
<title>山下檀木</title>,<text>十尋老檀木。雙峙欝蒼然。翠葉烟霏暗。紫梢銅暈連。異香通卧內。繁影到軒前。年壽曾爲幾。吾家世世緣。</text>
<title>楊花渡舟中。奉懷坦齋相公。</title>,<text>渡口孤舟恨未同。西歸行色問梢工。沙邊車轍依依際。物外容儀黯黯中。昨夜雨添瓜蔓水。今朝帆飽鯉魚風。冥鴻一去誰求得。海上羣山翠滿空。</text>
<title>拜謁坦齋相公汾浦精舍</title>,<text>木屐藜筇烏角巾。浩然歸去逐西津。始知今有山中相。誰道世無林下人。七十年來滄海志。百餘里外白鷗因。方今聖世招賢德。恐未漁樵久隱淪。</text>
<title>雨中漫詠</title>,<text>山中積雨久淹留。聞說前川可泛舟。隔絶塵埃甘隱遁。掃除炎熱據淸幽。誰家筆硯居占暇。幾處樵蘓坐喚愁。銀瀑玉流晴更好。明朝當訪卧雲樓。樓在淸潭。故奉朝賀洪公象漢別業。</text>
<title>潭上雨坐</title>,<text>雲沉雨暗境幽幽。誰識潭翁獨倚樓。石貌無非成故舊。泉聲似是作賡酬。已知不病還如病。縱道無愁自有愁。忽見隣人負籠至。紅櫻靑李悅衰喉。</text>
<title>潭上 三首</title>,<text>朅來淸潭上。流水幾百曲。上流濯我纓。下流濯我足。珠沫與錦紋。溯洄弄新綠。餘生淸淨債。庶償此氷玉。又顧我今七旬。弱女猶妙少。冠笄餘一累。有時堪自笑。尙平去卽去。何待㛰嫁了。所以水石間。杖屨凌浩緲。又瓠葉村西籬。瓜蔓澗上圃。雨中俱茁長。可作山盤具。亦足支長夏。芻豢匪所慕。幽淡以送老。一聽天分付。</text>
<title>雨後觀耘</title>,<text>十百耘夫滿田畒。何論乾壤冒炎陽。合如野鹿圍成聚。列似汀鴻布作行。踈密得宜心共細。刈除盡力手應忙。爲農且莫辭勤苦。勤苦中間有玉粮。</text>
<title>奉懷汾浦精舍</title>,<text>潭上浹旬雨滿籬。泥深無路寄相思。峯高元曉棲遅日。城逈文殊悵望時。久賴朱門偏繾綣。可憐白首且扶支。如今忽作參商隔。吾道窮耶更說誰。</text>
<title>雨後獨訪淸潭卧雲樓</title>,<text>褰衣趁少霽。獨來潭之湄。兩水瀉一壑。合流爭奔馳。萬雷紛相闘。喧豗無已時。巖面皜晶晶。藤蔓綠垂垂。淸冷開病肺。蒼翠上衰眉。幽悄坐良久。萬象森在玆。忽見主人出。麥飯躬自持。勸我致慇懃。何以答情私。臨石揮葛筆。留與一首詩。</text>
<title>奉呈吳直閣 取善 順天大衙</title>,<text>忠臣遺裔 忠烈公吳達濟後孫 又賢臣。湖左聲名一倍新。向日丹忱先報國。讀書餘效見治民。今秋稻已連村熟。來歲花應滿縣春。千里聞風榮有與。別離不暇說申申。</text>
<title>汾浦書至謹以詩奉謝</title>,<text>書來始可拭塵眸。宛在中流一葉舟。江樹斜陽蟬外暮。海門踈雨鶴邊秋。瘴沉藜藿何曾産。市遠魚塩亦未優。擇里占田都不說。素心自是擬天遊。</text>
<title>對庭花</title>,<text>老人無一事。慣於處寂寥。惟與庭中花。相對如朋僚。紅白無不可。玆焉永日消。多謝造化翁。馨香供逍遙。</text>
<title>臨池</title>,<text>書家第一諦。所貴在積工。若無素所蓄。涔蹄殆相同。顧余有何癖。癖在筆硯中。夜習抵明發。朝寫到日窮。筆塚成纍纍。紙山堆叢叢。如耕夫力農。如織婦治紅。若或失之西。期欲收諸東。周遊百家間。刻苦有何功。人十我欲百。勿徐亦勿怱。反覆細思之。法外可旁通。拳虗而腕直。指齊而掌空。此亦屬餘事。不足披𥌒聾。先着眼孔大。且拓意岸崇。氣可輕萬弩。勢欲壓華嵩。然後始下筆。庶幾擴而充。世俗不之講。此理久朦朧。今以我觀我。未能自折衷。或云創新軆。或云渝陋風。未必恤低昂。但當勤始終。知應我死後。優劣方是公。</text>
<title>秋夜憶亡弟俊默</title>,<text>忽然思想淚如流。天上人間何處求。獨卧西牕寒雨夕。虫聲猶似去年秋。</text>
<title>楸廬詩 三十首○幷小序</title>,<text>戊戌十月初七日。余携兒子入異鳥山。留接于楸廬。時積雪連山。落葉滿庭。四無人跡。但有松聲泉響而已。遂於省墓之餘。讀書之暇。對時感懷。觸物牽情。就全韻中逐日排韵。隨意而作。隨意而止。及其沒韵。凡三十首。俾兒子謄諸小卷。以示父子講讀於來后云爾。六世封塋十里通。四時香火一門同。廻環水住明光裏。拱抱山呈吉氣中。慮始當時勤有力。樂成此日愧無功。若追孝悌延悠久。諸子諸孫盍佩躬。八月霜降已失農。頻年荐歉太恟恟。饑膓窮巷寒無爨。束手貧家午無舂。何暇行求醪甕熟。却羞坐致米囊封。同胞且有同隣誼。十月寒天一念憧。三年留滯瘴烟邦。九死餘魂㥘漕艭。在平薪時。護送漕舡。涉險濱危。 此老無心戀塵海。吾家有路指溪矼。璧間藜杖惟留一。戶外芒鞋但作雙。悟往追來多少事。中宵付與小靑釭。雪屋深深獨下帷。偏憐兒子遠相隨。三冬辛苦工夫日。千古從容講討時。吾道誰知家有塾。此懷自愧父兼師。老來學半猶爲學。夜寐晨興念在玆。行飯中庭月滿衣。桂宮咫尺挹淸輝。山明似晝禽驚𡬾。葉打如人犬吠扉。此夜景光吾獨在。大冬風雪孰同歸。影沉西嶺猶無寐。不覺晨霜觸冷威。三年乾沒海門餘。白首歸來一草廬。收不貲身宜景暮。占相依地遂衣初。祖孫饑歲常分飯。父子寒宵共讀書。從此安心知有法。禪門未必問眞如。風起無端冷雨俱。悄然小屋正愁吾。門前煙𡬾全迷渺。谷口雲峰乍有無。談栗何妨留野叟。收薪時復問園奴。輸租此日歸牛苦。應是泥深水上途。淸晨上塚極寒凄。老𡬾蒼煙一望迷。願作域莎連上下。更爲人石侍東西。山哀水咽黃泉隔。地厚天高白首啼。忽有松聲吹不盡。遺音如奉舊提撕。自窨爲茅又治瓦。如今追遠是爲齋。出於肻搆漸相就。戒以苟完何必佳。花下芳筵團聚好。室中長枕寢興偕。請看溪雨山風惡。片榱殘椳詎忘懷。溪友贈我小籠來。有栗團團急手開。舊種若非西塢上。新根應是北園隈。朝蒸帶紫知餘煖。秋熟包黃喜亂堆。似爲老夫消夜計。同隣厚誼可忘哉。土爐木檠草爲茵。安我山中見在身。掃却軒楹淸似水。坐來房堗煖如春。甁甖點檢餘新穀。籬圃廵行有折薪。從此吾生堪卒歲。雖無二頃不知貧。除却靑松卽白雲。起居聊爾送朝曛。林泉幽奧成千疊。山澤淸癯到十分。若有禪緣心上得。苦無俗事耳邊聞。困眠饑食當隨遇。榮辱窮通孰所云。白石溪邊一栗園。檞籬茆屋聚成村。天寒麤糲偕夫婦。地僻薪樵養子孫。盡日鷄行舂後圃。有時雉下穫餘原。從來幾姓相同井。千古朱陳可幷論。義相峰外白雲端。歲暮多愁自少歡。世遠敢忘先祖孝。家貧欲遺子孫安。七旬康健爲良策。一日淸閒博好官。弊履短筇寒素色。何妨喚作野人看。柴門雖設晝常關。俗客何曾有往還。垂老未聞能却老。得閒不必更消閑。樵歸山路紆回外。人卧雲牕靜寂間。若使身無妻子累。永言不渡此溪灣。憶昔弟兄與共牽。靑衫白面極嬋娟。難忘牕壁鴉塗日。猶記堦庭犢走年。持棒輒先登栗壠。着綦曾不避瓜田。追思怳若前生事。不覺臨風意索然。寒齋掩戶坐迢迢。使我無詩太寂寥。木落山空風起日。雪晴雲散月明宵。非因錦繡胸中富。欲把憂愁筆下消。可笑少年閒伎倆。依然復作老來饒。四友風流天下士。緣何容我作神交。故敎氣勢追奔驥。許與光輝弄墨蛟。正直相因行與止。死生同苦漆兼膠。窮山絶海曾相近。歲暮追隨又舊巢。霜月晶晶到澗臯。濁醪飮罷讀離騷。寒泉咽咽如相答。老𡬾亭亭獨自高。短髮殘編心尙苦。空山積雪世如逃。僮兒熟睡書燈暗。殘燄床頭屢自挑。壇上龜頭出澗阿。昔年追感屢摩挲。如今玉字人皆惜。他日蒼苔鬼亦呵。故老相傳仁是里。兒童孰不孝爲歌。異禽一去求何處。回望靑山空復多。溪上有孝子碑北望靑山幾疊斜。此身疑是落天涯。呵毫夜雪東樓燭。曬帙春風上苑花。繡枕猶懷心恐懼。錦屛不敢手摩挲。繡枕錦屛皆昔年恩賜 殊恩今日淸潭上。揮淚時從野老誇。井中泉眼細生香。冬似微溫夏太凉。三角精華應有洩。一源氣味亦非常。地淸不用圍欄設。泓淺何煩汲綆長。寄語居人珍重意。杞根從此養靑蒼。井傍有老杞。以落葉塞井之故。居人皆斫去。其根尙存。使之長養。白頭來到孰相迎。華表依然老鶴情。爲問村隣無舊姓。時逢年少摠新名。谷陵頹圮他山出。溪澗遷移別派生。怳若滄桑經一劫。使人觸目欲魂驚。建州雙井擅茶經。此物眞堪養性靈。雪片每當煎處見。松風更擬沸時聽。索居奚止孤愁破。暮境偏宜宿醉醒。可愛香芽兩三褁。來從去歲玉河星。飯進全盂喫未能。酒來一盞但相仍。情多綠蟻曾無猒。量少紅潮卽有騰。僻壤茅柴謀不得。荒年賢聖釀何曾。老妻藏得葡萄味。軟脚歸時意可承。平生至願在狐丘。桑梓餘陰得自由。事到先當思事了。身休且復計心休。中閨寄有衣裳暖。庋閣供無飮食憂。從此正宜高枕卧。不須去伴水邊𩿨。高楸老檟極蕭森。落葉盈庭沒履深。雪後雪前俱栗烈。雲來雲去遞晴陰。倚牕漫作支頤睡。移席翻成抱膝吟。時聽一聲破寥寂。枝頭啄木有寒禽。風吹亂雪到孤菴。隔戶如聞食葉蠶。倚枕閉牕空自遣。撒塩飛絮與誰談。老奴掃墓情何極。小子歸家悵不堪。忽憶白華寺中夜。石龕香歇坐禪參。白華寺在忠淸道泰安郡。年前滯雪留宿。椒醬菁葅儘所甜。山家窮僻味何兼。充膓平日猶爲幸。衰胃荒年豈或饜。敢望登盤今有肉。猶追對飯昔無塩。曾王考在楸舍時。有食無塩詩。 安居飽食皆先蔭。瞻望松楸感淚添。晩計莫如占故巖。窮通不必問巫咸。猶餘楓嶽新詩屐。更着高陽舊酒衫。大壑淸波魚脫網。平原豊艸馬辭銜。家兒未解山居味。書要言歸每緊緘。</text>
<title>晨興有作書示兒輩</title>,<text>滄凉滿心肺。湛一有何思。冥坐無爲日。遐情太上時。毫釐間所舛。善惡卽相移。漸看東牕白。妙機良在玆。</text>
<title>謹次石淙徐學士 有薰 寄示韵</title>,<text>鶯歇蟬啼阻勝因。終南山色望中新。榻頭久仰今徐𥠧。谷口多慚舊子眞。名屬散啣猶見錄。兒霑餘祿未全貧。秋風早晩黃花發。能得詩筵酒幾廵。</text>
<title>憶故山</title>,<text>苦因醫藥阻楸行。潭上懷思日復生。一片白雲常入望。千重碧樹摠關情。當秋每恐樵來往。經潦應知路仄傾。試問山中梨栗熟。嘉辰籩實可能成。</text>
<title>呈上汾浦舒嘯軒 二首</title>,<text>野服黃冠海上村。身雖閒散道爲尊。曾於進退持臣節。惟以文章報國恩。白露蒹葭應自適。朱門鍾皷更何論。文殊山下漁樵路。有口皆傳舒嘯軒。潭北津西百里程。一般懷思幾番生。踈籬寒蟀新秋近。高𡬾凉蟬數日淸。白首投閒俱物理。靑山葆晩是人情。離愁狂態消難得。不覺詩筒去復盈。</text>
<title>先隴</title>,<text>淸晨上先隴。秋艸墓門開。露結俱垂淚。泉鳴共洩哀。望雲天廓矣。攀栢歲悠哉。搖落空山路。遅遅却忘廻。</text>
<title>煨栗</title>,<text>閒坐躬煨栗。爐中緩火宜。微溫從少頃。爛熟在徐遅。哿矣山童態。依然野老爲。兒曹來侍側。此可敵含飴。</text>
<title>撲棗</title>,<text>老棗枝枝實。深紅半帶靑。盛來筐篚爛。拾去里鄕聽。百果知珍品。三秋擅異香。羣兒應有索。仙顆欲延齡。</text>
<title>遣閒</title>,<text>羲農已遠與誰從。不出門庭任我慵。或恐用心詩亦廢。卧看三角 山名 玉芙蓉。</text>
<title>刈薪</title>,<text>西風一何凄。草木催黃委。居人去刈薪。山上望如市。三冬衣與食。以山爲生理。凌晨霜露中。及日乕豹裏。擔負頳兩肩。採取禿十指。嗟彼勤勞輩。是吾同胞耳。顧我處煖堗。偃便而已矣。中心先自愧。敢說養君子。寄語吹火者。一介桂以視。</text>
<title>夜坐奉懷坦齋公</title>,<text>寒鷄猶未鳴。惟有月滿庭。擁衾坐餘輝。四寂無一聽。忽焉念西浦。西浦隔滄溟。或恐瘴氣來。入夜尤冥冥。熏染之所積。似或損性靈。此豈非痼瘼。衰境久難停。安得山水鄕。百拜獻淸泠。</text>
<title>秋詠 二首</title>,<text>義相峰下萬松環。筇屐西風任往還。四海四民無住着。一丘一壑有淸閒。身遊倦鳥孤雲外。詩在黃花赤葉間。更有寒愁消不得。碧潭秋水幾回灣。七旬政合一身藏。自愛西風返故鄕。諸葛菜含畦露潤。淵明菊送澗花香。楓詩題去逢秋好。栗事談來坐夜長。最是鵝黃新稻酒。豊年氣象在深觴。</text>
<title>午過興國寺 一名興聖菴。在淸潭口三里許。</title>,<text>數間祭閣晝沉沉。聞說當時悵不禁。鳥雀至今悲兩墓。松杉自昔護千岑。殘僧猶執供宮役。老佛應懷向國心。回首白雲秋艸路。仙香疑是在中林。</text>
<title>尋眞寮訪雲潭大師</title>,<text>禪堂靜寂若無人。經卷茶爐更覺新。斷麓松高留翠羽。方塘水滿養銀鱗。論心每喜生安穩。題額那能免笑嗔。尋眞寮三字。昔年手書。在興國寺。 可愛千秋白蓮社。往來吾欲續淸因。</text>
<title>是日無聊。桐葉題詩。泛水爲戱。</title>,<text>無事還爲悶。何做是爲可。曳杖步中庭。時復藉艸坐。回看老梧桐。枯葉時自墮。拾之寫吾詩。泛水右或左。輕輕逐流去。葉葉亦云夥。此事等兒戱。不覺大㰤㰤。嗟彼洞外人。儻或知有我。</text>
<title>遊魚</title>,<text>池面魚遊細雨中。數頭潑潑一般同。推知日夜生成理。可見乾坤造化公。逝矣纔沉拳石底。少焉忽出尺蒲東。坐觀堪取山居適。不肻漁來供具豐。</text>
<title>廵園</title>,<text>園中行飯幾番廵。今日晴光又起人。楓面騰來紅氣色。松身洗出翠精神。因緣老石堪稱丈。邂逅珍禽亦視賓。小徑更從深處去。栗房橡實墮如新。</text>
<title>喜粮至</title>,<text>我家本淸寒。孝悌世以傳。家人之産業。曾不求寸田。小子食於公。歲俸幾千錢。亦無立錐地。契活太枵然。今來故山中。囊米未及肩。監河無貸粟。我今亦空拳。忽聞京粮至。老婢喜翩翩。火急舂聲亂。旋見出炊煙。從此朝夕計。十日可以延。念昔守墓日。貧事苦相牽。僅能支蔬菜。時或乏粥饘。顧今供具足。或恐忝古先。寄與兒曹說。愼毋忘昔年。</text>
<title>山暎樓七絶 二首</title>,<text>山中大水雨連天。聞說樓㙜閱劫年。疊榭層欄新結搆。遊人傳誦柳公賢。摠帥柳公相亮重建樓額楹顔筆意新。墨蛟暎水幾回春。解衣磅礴今何見。怊悵空山蹟有眞。柳公之子別軍職翊魯書</text>
<title>午過文殊菴。屋宇方始重建。</title>,<text>頹落無膚土。經營有骨僧。山靈應保佑。佛力且依憑。發願追華搆。傳心在慧燈。金銀知不脛。檀越幾人曾。</text>
<title>文殊菴夕眺</title>,<text>萬仞孤菴似磬懸。登臨疑是挾飛仙。天長海色空濛外。日入霞光照耀邊。俯視孤鴻來渺爾。倒聽落葉下蕭然。漸看眼底黃昏近。一帶峯巒摠是烟。</text>
<title>張氏山莊</title>,<text>寂寞欣涓舘。西風往事非。孤魂何處去。遊客有時歸。紅𡬾猶臨水。黃花空掩扉。淸儀求不得。怊悵倚寒暉。</text>
<title>贈河上宋愚濂</title>,<text>儒雅高風翰墨林。洛城羇旅少知音。心之所學曾追古。舌以爲耕可歎今。涸轍魚枯時不遇。曳泥龜困歲應深。篋中縱有文千牘。肯向長門要一金。</text>
<title>詠鴈</title>,<text>一年節候識春秋。河北江南度幾洲。雲外弟兄先後列。天涯賓旅往來愁。雙飛點點山橫月。羣叫凄凄客倚樓。霜冷風高千萬里。應因辛苦白盈頭。</text>
<title>西園小飮</title>,<text>多愛西隣闢小園。往來時復避塵喧。倚壇老樹猶今日。入室黃花又一樽。有述寧非由爾癖。無言不是破吾昏。瓜田菜圃閒經濟。餘業從知此有源。主人金羲齡之先人好古子。好治圃。今又繼業。</text>
<title>移菊床頭新香可喜</title>,<text>廵簷知亦遠。入室幸相同。高標虗吾左。幽懷在此中。身隨香欲化。心與影俱空。從此淸詩夢。慇懃繞一叢。</text>
<title>書贈基福南行</title>,<text>輕裝快馬出南城。黃菊花時愜素情。老父猶餘千里志。少無言別愛今行。</text>
<title>夜拜汾浦相公。公詩以贈之。酒以飮之。感惶交幷。席上謹和。</title>,<text>靑燈照白髮。如對老仙翁。警露孤鳴鶴。凌雲獨去鴻。氣充梨棗上。道在荻蘆中。醇酒醺人面。情懷與昔同。附元韻[坦齋]百里犯霜風。君今七十翁。廐空貧貰馬。江濶遠隨鴻。相對孤燈下。翻疑一夢中。蓬門來至再。情好更誰同。坦齋</text>
<title>翼日又謹次投示韻</title>,<text>俗態塵緣一掃空。飄然獨立水雲中。歸來文字三千牘。閱歷功名七十翁。尙勉靑編童子業。復餘絳帳昔人風。門屛半日欣如得。肯向潭廬說道窮。附元韵[坦齋]棲息荒郊萬慮空。君來訪我寂寥中。如今已過黃花節。依舊相看白髮翁。江浦流雲寒洩雨。山庭墜葉亂隨風。天公會事留人住。把酒論文意不窮。坦齋</text>
<title>汾浦曉發</title>,<text>秣馬方登道。回頭意更長。遠離從九月。後約在三陽。老矣生何必。瞻言死不忘。緊懷二詩去。持此慰悲傷。</text>
<title>夜坐憶南行兒子基福</title>,<text>一別浹旬似三歲。鴈稀無路寄相思。程途屈指千餘里。風雨關心十二時。生客何曾經逆旅。弱軀亦未慣馳驅。過庭玉貌常勞夢。或恐歸期與日遅。</text>
<title>贈潭居朴翁</title>,<text>交契年深識性情。外雖如晦內能明。貫鄕已喜同吾姓。僻壤偏憐隱爾名。春雨人蔘山效異。秋風松耳地抽精。人蔘松耳。每年採得如期。 更謀種𡬾移花計。在在田園可養生。</text>
<title>樵歌</title>,<text>俚俗元無節。高低出自然。空山勞共慰。斜日響相傳。平楚牛歸外。叢林雀噪前。臨風聲更促。村里暮生煙。</text>
<title>潭上六絶</title>,<text>杵響繁星新月。舂歌東里西村。欲識升平氣像。先從一帶柴門。戶外一雙艸履。壁間數尺藜筇。寒烟落木蕭瑟。誰顧潭西老儂。</text>
<title>書懷二十韵</title>,<text>獨來故山下。無人與共側。老僕樵澗南。小僮樵澗北。寂寂復寂寂。三籟俱已息。素以好靜故。不待加努力。孤絶人雖笑。我則如自得。緬昔四十年。滚汩西淸直。夙夜楮墨中。不覺雙衫黑。復有板堂役。繡梓按程式。搨印無虗日。恩賞偏罔極。是時請告狀。不敢說塋域。省掃久已缺。情私殆難抑。迨此垂死日。遂初曷不亟。所以三十里。往來甘匍匐。處已忘窮僻。行不避危仄。繁華念夙昔。有淚不暇拭。如今無所歸。彾行於萊棘。淸晨每上墓。或恐違兒職。有時禁樵牧。且復勤種植。玆焉送餘年。至願銘肺臆。從此桑楡計。九死吾不惑。</text>
<title>雪寒</title>,<text>簷外墻頭雪四稠。風威栗烈折綿裘。翅垂不動寒兢雀。毛起如吹觳觫牛。嗟我在家猶有苦。矧兒登道可無愁。更歎隣里無衣者。凍屋應懷卒歲憂。</text>
<title>辛丑十月初十日夜。耿耿不寐。至鷄鳴始就睡。夢中拜先考。旋卽覺了。起坐呼燭。泣以寫之。</title>,<text>謂我寢門咫尺間。人皆告去獨何還。昏黑恨無一枝燭。此時亦未暫承顔。</text>
<title>雪中基福書至</title>,<text>千山雪如許。一札萬金同。細細無遺語。勤勤慰乃翁。終難投手外。直欲藏心中。披見何嫌數。番番歎紙窮。</text>
<title>書潭廬壁上</title>,<text>老檟高楸翳四隣。吾家指路幸相因。山川久毓淸明氣。左右如臨祖考神。誠切追先爲孝子。心存種德是高人。兒雖有志何能就。是日辛勤欲寫紳。</text>
<title>霜降日天氣太寒。以豆粥濁醪。家眷相與醉飽。且分饋隣里諸人。意甚充然。不知栗烈之爲苦。遂賦此詩以識之。</title>,<text>霜降聞說在今朝。果有山風猛欲飄。烹粥婢勤嗟咄辦。漉醪僮約略干條。一時渾舍陽和遍。十月孤村冷意消。獨享飽酣非美俗。四隣分饋慰寒蕭。</text>
<title>索居有懷 二首</title>,<text>疊壠回崖深復深。繞籬林木更蕭森。懷人可奈三冬苦。對酒空煩百里心。手撫孤松將落日。道在叢桂已窮陰。寒齋有恨無人說。付與泠泠數尺琴。潭上從來雲水鄕。歲闌自愛此身藏。山含微霰寒灰色。澗帶層氷冷玉光。石鼎松風茶欲熟。瓦盆麴米酒初香。室中無限淸虗境。輸入安心第一方。</text>
<title>雪月</title>,<text>月華加積雪。崖壑影層層。鏡洗中天玉。輪拖大地氷。通明無點綴。成色自淸澄。何幸逢今夕。遊仙庶可登。</text>
<title>寄西園金生羲齡</title>,<text>潭廬棲屑一愚夫。猶有隨身小酒壺。名利關頭都暗昧。淸虗界上謾踟躕。坐看雲水皆新態。行遇樵漁是舊徒。已與世人如隔世。惟君能記此翁無。</text>
<title>雪中對梅有作</title>,<text>萬疊氷光幾曲溪。肯將窮僻說輪蹄。雪霏忽灑寒牕外。日漏先明小屋西。禦冷酒醪如律令。破閒吟詠作階梯。室中更有新梅在。詩意香魂共欲迷。</text>
<title>麟山僉使韓喜麟在任三年。施惠甚多。土人立石頌之。聞甚嗟歎。繼以一詩。</title>,<text>豊碑灣上路。亦足見羣情。坐鎭麟山重。行廵鴨水淸。三年人變俗。千里地遺名。遠別吾何恨。餘風與有榮。</text>
<title>雪夜與兒子共賦</title>,<text>溪南溪北雪連空。橋外虗光坐可通。萬象依然偸夜月。六花忽已喚春風。園林盖重龍蟠際。庭院寒生鳥睡中。非獨謝家塩絮詠。唱酬吾亦與兒同。</text>
<title>潭居聞李進士 裕元 大闡之報。謹賦此詩。專伻奉賀。</title>,<text>身致天門折桂香。萬人傳頌及窮鄕。從前龍蟄才先就。自此鵬搏路幾長。非但大家存舊範。酷似外舅 吏曹判書朴公綺壽 襲餘光。可憐潭上兼旬病。紫閣靑雲隔渺茫。</text>
<title>奉呈楓石徐奉朝賀公 有榘</title>,<text>萬里冥鴻出九衢。遐心應與世人殊。詩書經眼皆爲有。官爵回頭摠若無。傑句高秋凌紫閣。孤枕獨夜泣蒼梧。他時物色知何處。漢水東頭斗浦隅。</text>
<title>賀梣溪尹碩士 定鉉 黃柑登第</title>,<text>崑山片玉竟成功。一日聲名滿洛中。白首何妨稱晩達。黃泉庶可慰先公。太史尹公行恁子 微忱倍覺悲兼喜。至理始知窮有通。忠孝應勤家國念。馬蹄不暇逐春風。</text>
<title>奉呈汾浦舒嘯軒 五首</title>,<text>衡門斜掩澗西濱。病裏懷思倍覺新。造物亦猜恩愛地。餘生幾歎別離辰。浮雲野入金陵界。積水天長甲串津。此去知應無驛使。寒梅一枝春 二字缺。荒山積雪擁茅廬。更有何人問起居。天上猶霑新賜曆。床頭重續舊抄書。赫蹄不及官門際。素志常如丘壑初。垂老朝端難自力。任他袍帶典無餘。寒齋晨起整冠袍。牕外沙禽尙未號。氷浦放來千頃潔。雪峯添得幾層高。松楸南隴情應苦。鍾皷西淸夢亦勞。更聽餘風多感激。身兼師道勸兒曹。門巷張羅太寂寥。軒牕如水更寒蕭。窮陰天地三冬暮。積雪山河百里遙。嶺上梅花應有待。淮南桂樹若相招。浩然驢背何須說。雖出無騎興已饒。出入城西日幾斜。逖違可耐道途賖。風流久仰東山墅。尊貴渾忘獻子家。禀性自知歸冷淡。發言或恐近浮誇。古人命駕輕千里。今我衰頹奈病何。</text>
<title>壬寅元朝</title>,<text>人皆喜新歲。我獨歎新歲。新歲七十二。自量初不計。筋力殆難支。齒髮俱已弊。不病常自痛。不食每如滯。雖生亦等死。奈此人間世。殆同傳舍客。無異秦人贅。時送歲拜人。澗戶深深閉。却鬼與放雀。直欲付瑣細。且復作新詩。椒頌聊可替。</text>
<title>新理居室。雖窄可喜。仍題壁上。</title>,<text>整理數椽喜苟完。是身安處卽心安。已知容膝端居好。肯說橫肱並坐難。若譬柴荊猶不小。可藏須彌豈非寬。餘生在世眞如寄。此屋何妨傳舍看。</text>
<title>余今年七十二。偶閱放翁集。集中有七十二歲唫。千載之下。亦可謂奇遇。曠感之餘。仍次元韵以識之。</title>,<text>七十二年曠古稀。矧玆筋力未全衰。詩見未衰余今稍似 知應緬昔吟詩日。正是如今同甲時。夢若相逢眞可喜。死難復作更堪悲。床頭幸有遺編在。三復餘風敢不師。</text>
<title>元朝後三日。奉懷坦齋相公。二首</title>,<text>山荒地僻海西湄。不識嘉辰與共誰。身阻內班承候列。心懸北闕頌春詞。應將雞狗論晴雨。無復羔羊作歲時。惟有甕頭藍尾酒。何妨先付里中兒。此身棲屑落淸潭。久別汾西淚幾含。坐送平時猶可說。忽逢嘉節最難堪。行裝欲辦心先往。刺紙空成面可慙。何日好爲新歲拜。積懷餘暇又山談。</text>
<title>歲後書事</title>,<text>東風吹暖到橋頭。氷泮泉生細欲流。桃𡬾新符應辟惡。椒花餘酒可消愁。冬吟殘稿初開了。歲拜來人已罷休。若使今春身尙健。名山何處又周遊。每春以遊山爲課</text>
<title>潭上元宵作</title>,<text>月中獨自倚淸光。怊悵無人共酒觴。萬壑今宵松影遍。十橋何處桂花香。新詩自有無窮景。造物空煩不盡藏。舊友莫思潭上客。已將熟睡卧山房。</text>
<title>元夕山菜品甚香淡可喜</title>,<text>數種山中菜。嘉辰幸見收。咄嗟從婢手。淸淡悅吾喉。猶可支貧足。何能做事優。歸當說此味。欲與老妻謀。</text>
<title>對壽坡山</title>,<text>好在壽坡山。新年帶舊顔。已知猿不㤪。曾與鶴俱還。似到桐鄕裏。如遊甫里間。生居死應塟。公卒塟于壽山下艮坐之原 造物不吾慳。</text>
<title>潭夜</title>,<text>烟歇雲歸摠是宜。晴光似趁艸堂期。𡬾間明月多斜照。池面寒星盡倒垂。林靜知應禽宿後。山空又是鹿啼時。都將今夜無窮景。輸入先生潭上詩。</text>
<title>舒嘯軒席上。謹次坦齋公見寄韵。</title>,<text>海上年來悵別心。區區何止再三尋。陽和不啻霑恩醉。熏炙先宜佩德音。水濶孤雲無定跡。山深喬木有餘陰。新春感激知何限。爲我今朝始此吟。附元韻[坦齋]難得如君向我心。伊來三度遠相尋。新年海國分離想。薄暮柴門剝啄音。世事成聾無緊漫。農談有味證晴陰。上元月軆元朝雪。志喜休徵共一吟。坦齋</text>
<title>汾浦曉發</title>,<text>怊悵西津曉。鷄鳴送客歸。月光隨馬足。星影照人衣。野外煙生水。店邊霜滿扉。何時能復到。陳跡已成非。</text>
<title>聽鷄</title>,<text>一唱再三唱。喈喈何苦哉。寒窓聽已慣。老枕夢先回。夜色啼相送。晨光喚又來。生憎彼微物。能作歲年催。</text>
<title>張生鉉斗汾浦門下受業者。用坦齋公韵贈我。次韵答之。</title>,<text>負笈常懷力學心。津西百里故追尋。書中慧悟初門路。丌上辛勤舊受音。蘭蕙飽知曾有質。楩楠佇待竟成陰。金箋投我瓊琚字。多謝三餘又一唫。</text>
<title>偶題</title>,<text>溪雲籠𡬾黑。雨意尙依依。壁老書虫落。城春字鳥歸。泉流隨日動。草性不時違。惟我無新興。冥然守冷幃。</text>
<title>箭橋道中</title>,<text>陽氣初浮水。春流汩汩鳴。柵連一行直。橋出百章橫。艾靑相暎。泥芹綠欲萌。誰云行役苦。暖意愜吾情。</text>
<title>寄西園金羲齡</title>,<text>居者元非俗。園容亦是佳。宅隨年共久。人與地相偕。可愛千種𡬾。先數百章槐。前引回回谷。中藏小小齋。本來山近遠。大抵花分排。隙地仍成圃。層㙜自作階。趁晴草色動。喜暖禽聲喈。箇箇稱心是。依依入夢皆。獨專寧不泰。衆樂庶無乖。試問新年約。君能起我懷。</text>
<title>讀浣巖集</title>,<text>寅山間氣出。卓立頹波中。一世先生遠。百年吾黨空。猶能官以祿。竟不死於窮。幸賴書登梓。依然拜浣翁。</text>
<title>春雪且風</title>,<text>春日峭寒不似春。掩牕自愛病衰身。無端亂雪爭投地。何事狂風欲倒人。匏菜瓦盆斟酒數。松風石鼎煑茶新。明朝更待天開霽。種麥西疇約近隣。</text>
<title>壬寅寒食翼日。追遠齋後㙜成。方欲建祠預先築㙜</title>,<text>層㙜倚翠麓。高出屋頭橫。吉脉中如聚。嘉基上有平。山來呈拱抱。水住效淸明。誰識千秋計。權輿在此成。</text>
<title>築㙜後翌日浚前澗</title>,<text>明堂一帶水。正合導前趨。疊石防橫走。䟽沙復舊途。浮光淸似鏡。空色綠於湖。或恐兒孫輩。年深替遠圖。</text>
<title>潭上詠雲</title>,<text>閒雲出峀故依依。誰道須臾變白衣。天路知應任舒卷。世人空自望光輝。幾時滄海龍俱去。何處蓬山鶴共歸。三角從來知宿處。金芙蓉下莫相違。</text>
<title>廵山</title>,<text>曲折松間路幾穿。來從山後及山前。鶴張翼處方騰翥。龍轉身時自蜿蜒。攀檜無非成老伴。逢花俱是結新緣。居人永勿樵蘓入。長養辛勤百有年。</text>
<title>春詠</title>,<text>山暉晴可愛。春興獨相牽。花發尋常地。雲生咫尺天。簷窠棲燕穩。原艸放牛眠。我亦無爲者。風前坐浩然。</text>
<title>花下獨酌</title>,<text>何處無千𡬾。斯丘愛一花。紫霞行處遍。紅雨坐來斜。蕊亂人成徑。香深我視家。老懷情倍劇。移酒又溪涯。</text>
<title>午過安氏園亭</title>,<text>園容窈窕出層層。纔了回登又直登。榕葉蔽天新綠暗。鵑花滿地爛紅蒸。遊蜂狂興頻相逐。粉蝶香魂與共凝。更有啼禽如喚我。茅亭暫向小欄憑。</text>
<title>潭廬</title>,<text>君子甘簞瓢。志士懷深居。所貴隱遁地。求志廼有餘。回顧人間世。利祿一籧篨。得之不足喜。未得不足歔。何思復何慮。葆晩而返初。况發首丘願。豈不此歸歟。肯說太孤寂。往來有樵漁。</text>
<title>坦齋尙書復尋鄕路。謹呈一詩。以寓微忱。</title>,<text>城西一別又怱怱。恨未車前御者同。去矣孤舟瓜蔓水。飄然便服鯉魚風。絮飛花盡愁何極。月落河傾望不窮。漸看嶠頭初日出。欲將皎皎寫微衷。</text>
<title>通津可坐洞</title>,<text>可坐洞深景不窮。堂成燕語賀新工。東開萬畒山邊野。北送千帆水上風。岡帶星文橫戶外。池涵雲影落庭中。晩來端作優遊地。天設嘉基若待公。坦齋公寓居此洞</text>
<title>書與兒子基祚</title>,<text>先着念頭一字誠。世間何事不能成。積工可免心無愧。極否終知理有亨。老大貞松寒保節。嬋娟朝槿夕殘英。前程發軔知何限。或恐今行墜舊聲。</text>
<title>病中謝西隣兩賢饋園杏</title>,<text>病卧西溪上。三旬不能起。口味久已惡。粱肉笆籬視。不知百物中。何者甘且旨。惟有一種杏。乍嚼差可喜。兩賢知我意。園實煩尺婢。不意分日至。二家情相似。開緘未及半。聞香先動齒。晨露之所濡。淺黃間微紫。非但品爲珍。惠貺尤所美。感激吾何忘。藏諸腔子裏。</text>
<title>謹挽領中樞府事淵泉洪公 奭周</title>,<text>三台一夕瑞輝沉。火急京城走訃音。朝市俱停懷舊德。杵舂不相見羣心。文垣大硯仍成昔。黃閣高車忽變今。地下從公知不遠。近來衰病苦侵尋。抄啓 堂下文臣年四十歲以前人。命抄選。試以課講課試。預是選者曰抄啓文臣。公於講試輒魁。 當年大手推。詞華偏被聖人知。五千圖籍考文日。十萬瓊球監印時。燈下工程宮漏永。正宗甞命入直鑄字所。成不欺錄以進。課日御覽。 袖中毫墨御香遅。閒來話舊渾如夢。八達 山名。在水原府。卽健陵主山。 南頭泣九疑。恩譴歸來尙窘屯。弊廬棲屑廣陵津。片言不及朝廷事。晩契偏成樵牧隣。崇儉平生應有守。看書終日若無人。更將孤節終難進。仍了餘年寂寞濱。文章雖富數何窮。似値韓公磨蝎宮。千古搜羅吾道大。六經講誦已言同。遺編動世應無朽。華譽薰人永有終。爲歎孤鱞寒浦夜。西河餘淚又東風。四世納交百有年。淸風堂 公祖父領議政公樂性燕居之堂 下好因緣。非徒爵秩偏霑我。公提學內閣時。啓差別看役。純宗國恤摠護使時。又啓差殯殿別看役。拜左議政時。令銓曹擬平薪僉使。 曾有恩私粤自先。黃雀啣環情未了。綠龜顧印夢相牽。寢門痛哭將何及。惟見靑林十里連。</text>
<title>菊花伴詩呈梣溪</title>,<text>自愛山庭養菊新。綠叢端寄素心人。已知來往能爲禮。獨享芬華恐不仁。高標堪稱宜晩節。淡姿何妨殿芳春。若令花發應相憶。雖物無情亦有因。</text>
<title>呈上楊州牧使徐侯 耆淳 政堂</title>,<text>徐公去後又徐公。百里治聲一揆中。身自重時推遠道。心無私處見眞工。愛民部內仁爲雨。行政村間德是風。日與樵翁歌盛化。百錢他日效微忱。</text>
<title>寄七松亭主人池錫觀</title>,<text>菊徑楓壇面面奇。七松又復繞爲籬。秋晴佚宕林間酒。晝寂丁東石上棋。勝地久因居者廢。名園始得主人宜。請君莫笑吾遊倦。病伏鄕廬與歲遅。</text>
<title>壬寅八月六日。景慕宮望廟樓御眞奉審訖。退歸私次志感。</title>,<text>鷹峰一脉鍾諸東。巋然虔奉景慕宮。上有祥雲常照耀。更有初旭先曈曨。正廟大孝不洎思。寤寐宸忱與天通。月覲逌瞻 並門號 相對出。每朔展拜勤聖躬。帳開玉淚追睿儀。凾深瓊編仰餘風。望廟樓上替定省。摸安御眞龍袍紅。純宗翼宗追述地。肅肅三室一軆同。仙香藹然動左右。文王寶鼎是古銅。閣臣春秋奉審來。齋心攝儀怵惕中。閣屬賤臣與有榮。隨仙班後侍尊崇。次第展奉曲欄榻。恐有遺失勵視聦。於戱聖德何敢忘。是日周旋倍丹衷。雙手灑掃每如禮。千秋萬歲祝無窮。</text>
<title>中秋望夜月下。奉懷坦齋相公。</title>,<text>此夜月明恨未同。空敎秋𡬾碧玲瓏。能無地接祖江霧。恐有山多孫石風。影亦向西魂自苦。照曾無外意何窮。桂宮咫尺蓬牕夢。百里津頭倘可通。</text>
<title>翼夜坐月</title>,<text>月來照我鏡如磨。洞裏氷輝奈興何。林木有光皆玉雪。溪潭無處不金波。一淸幷湊詩中想。三影相交酒後歌。黃鶴仙樓人已遠。當時餘樂此宵多。</text>
<title>摘栗</title>,<text>欝彼澗上原。高高多栗木。八月尙未霜。衆房已黃熟。僮兒如猿猱。上𡬾廻旋速。兩足以搖之。雙手又相撲。紛紛落如雨。宛轉正堪掬。老我難自力。憑取心所恧。歸來付老婢。爛烹久反復。其飽可代飯。其味可當肉。非但面貌白。多食令人面白 正合胃氣育。欲遺兒子輩。緊緊封杻簏。</text>
<title>秋山</title>,<text>秋山何寂歷。秋暉何淸朗。萬松靑繞屋。終日有餘爽。宴坐抱湛一。几上羅萬象。玆焉已忘我。似悟非非想。</text>
<title>雨中待粮米不至</title>,<text>西風吹雨來。颯颯滿空山。山上雲冥冥。山下水潺潺。中有白髮人。獨坐極淸閒。但恨雨如此。粮米告乏艱。澗路旣云塞。使者亦未還。曾有恒饑杜。又聞屢空顔。隨遇當爲安。終日掩柴關。</text>
<title>終老</title>,<text>海嶽周遊萬里餘。靈區孰與此潭居。重巒廻麓壺中是。赤葉黃花畵裏如。地孕吉祥人所愛。山連仁壽 仁壽峯名 物之初。若令終老吾無憾。栗里桃源不羡渠。</text>
<title>漢北</title>,<text>酒榼詩囊信步行。嘉遊政是趁秋晴。寒山盡帶崢嶸色。老𡬾偏多颯畓聲。問舊何曾非一夢。遇新怳若悟前生。吾從物外當爲樂。白石淸泉最鍾情。</text>
<title>文殊菴</title>,<text>石窟蒼蒼古。禪堂寂寂今。月星傍可攬。雲靄下皆臨。築土孤僧願。築㙜延階 鋪金老佛心。河傾猶倚席。不覺露霑襟。</text>
<title>獅項道中</title>,<text>靑霞紫靄挹秋光。黃葉丹楓弄晩晴。鶴髮老人獅項路。朗唫飛下此何狂。</text>
<title>謹次汾浦舒嘯軒九日韵</title>,<text>西風舒嘯小筵開。爲是林間九日廻。俗累已敎燕收去。寒愁可奈鴈拖來。三秋鬢髮蕭蕭雪。卅載功名念念灰。幸有樽中菊花酒。留人何妨數呼杯。附元韻秋晩幽憂撥不開。重陽佳節等閒廻。再逢汾上黃花發。早見霜前白鴈來。僑寓生涯淸似水。消磨世念冷如灰。病餘何用登高去。且向寒房共此杯。坦齋</text>
<title>草堂漫唫</title>,<text>一自餞秋懶涉園。惟將筆硯送朝昬。幽龕勤護寒梅樹。小窨深藏宿艸根。坐食空吟滄海句。卧遊偏憶碧山樽。悠悠七十餘年事。欲抄殘詩付子孫。</text>
<title>潭上</title>,<text>潭上有一叟。今年已八九。千金已散盡。歲暮空撒手。狂迂政如此。潦倒固自取。及歸故山下。何論田一畒。年豊吾不識。年匈吾不咎。閉門萬松間。有誰來相叩。流水繞階除。白雲生左右。時有落葉來。打我竹下牖。抱膝弄長吟。時復傾濁酒。持此欲何爲。西日在衰柳。</text>
<title>上墓</title>,<text>好在雙石人。墓傍長侍立。中心多感激。進前欲拜揖。倐往而倐來。歎我百不及。此身化爲石。風雨不離側。日日替定省。萬古無終極。</text>
<title>書歎</title>,<text>蕭瑟十月交。落葉滿空山。對此長歎息。所思不可攀。所思在何處。一去不知還。空將落葉來。題詩淚欲潸。杳杳將何寄。投諸碧水灣。</text>
<title>十月十六日雨</title>,<text>風吹原上雨。蕭蕭過溪來。時候一何乖。黑雲似相催。落葉濕不飛。寒山慘未開。倚牕坐看雨。凄惻良苦哉。</text>
<title>夕坐</title>,<text>茅柴酸釅未能醺。可奈山寒到十分。閉戶潭邊千片石。懷人海上萬重雲。苦無秋興黃花委。若有跫音落葉紛。回看荒煙衰草路。歸鴉點點欲成羣。</text>
<title>衡門</title>,<text>衡門雖設不曾開。近日樵漁斷往廻。戶外葉隨風共落。庭前雲與鳥俱來。惟安穩想三生願。彼粉華塲一念灰。供具休言太寒儉。床頭猶有濁醪杯。</text>
<title>奉呈楊州徐侯 耆淳</title>,<text>淸香燕寢寂如空。坐弄絲桐享歲豊。葉縣乘鳧仙子跡。楊州騎鶴達官風。梅花紗閤留春意。綿顆松燈勸夜功。幸托一廛霑盛化。逢人每說我明公。</text>
<title>禾囷</title>,<text>禾囷高於屋。分列塲圃側。秉束互相仍。均排無偏仄。特出如盖圓。兀立似塔直。密編備鼠穿。緊繞防虫蝕。京坻何穰穰。好作升平餙。從此田家樂。男女欣顔色。田間秋務多。斛收不暇得。所以三冬積。待春擬爲食。用天而因地。出自勤稼穡。如我徒哺啜。袖手無所力。菽麥旣不辨。耒耟亦未識。徒賴野人養。忸怩將何極。將待春酒成。羣飮叙悃愊。可愛農夫慶。雨露所生息。故作禾囷詩。爲頌吾王德。</text>
<title>漫唫</title>,<text>如我癡拙者。於今亦有否。吟詩如杜宇。終日不停口。秪自成苦癖。不足爲不朽。欲破尙未能。此心未離垢。離垢見佛書</text>
<title>自歎</title>,<text>在昔少壯時。或恐年壽短。及到七十餘。反憂死爲晩。百病交相侵。五官俱受損。持此欲安往。人棄當自反。有身患莫大。無身吾無患。</text>
<title>濁酒</title>,<text>此酒何薄薄。其味太辛酸。雖未成深醉。頗可禦冬寒。僻壤何論品。喚作若下看。能使喉稍悅。漸覺量爲寬。時速西隣老。瓦盆與共歡。幽趣在其中。妙理若無端。傍人休相笑。隨遇我爲安。</text>
<title>家僮雨中携酒至</title>,<text>戶外聞跫音。驚起問何人。豈意家僮至。跋涉飽苦辛。况復値暮雨。霑濕渾一身。手持一壺酒。拜跪致申申。先自慰間關。不暇問醲醇。以我口腹故。致爾煩惱因。若非兒子輩。憧憧念老親。邈矣三十里。豈得此味新。燈前痛飮之。熟睡天已晨。</text>
<title>飮酒</title>,<text>一日不得飮。臨風思想時往來。二日不得飮。悵如有失意未開。三日不得飮。唇焦口渴未能眠。此物是何物。使人胡爲心相牽。四日始得飮。踴躍如登歡喜天。欲與麴生同死生。白也有云吾亦云。他日吾死後。欲令麴生殉塟西山四尺墳。</text>
<title>雨後行飯</title>,<text>白雨忽已收。碧天廓而淸。中庭落葉積。柴扉寒日明。鳥雀時啾啾。犬鷄相與行。老婢舂米來。早飯旋已成。香騰老匏菜。暖融軟菘羹。無齒亦無肉。齒肉俱忘情。蔬食亦可飽。可以支餘生。</text>
<title>孤雲</title>,<text>孤雲無根蒂。來往自無心。過水弄晩影。倚山結秋陰。萬里如尺咫。一片無古今。望之不可攀。延佇空沉吟。悠悠天路永。何以寄好音。</text>
<title>歲暮</title>,<text>山高𡬾老極蒼森。歲暮窮居不猒深。銀海花生休看字。玉池水减擬淸心。長生曾未聞諸昔。癃老那期到卽今。噫我寒愁消不得。洞中日月亦駸駸。</text>
<title>山房</title>,<text>爇葉山房暖。居閒養老時。招招來野叟。事事仗家兒。吾道床書在。此心溪鳥知。餘年潭上計。高枕是爲宜。</text>
<title>柴馬歎</title>,<text>騏驥與駑駘。地用同是馬。一入天閑中。豊臆朱纓嚲。聲價重千金。云是塞北種。一落村里間。瘦骨如山聳。駄運日益苦。塵泥滿四蹄。霄壤何懸絶。始知物不齊。駑駘與駑駘。爾果自知否。窘步而短脚。好嚙而搖首。遠道何足責。半刻不能走。伯樂已見却。王良不欲御。所以載荊▣。用於稱力處。間關三十里。芻豆亦未飫。石角當其前。鞭策隨其後。汗流霑諸背。涎沫垂于口。見之極慘惻。佇立爲良久。牧養盡其術。或可變爲驁。吾固未易知。欲問九方臯。</text>
<title>醉後漫唫</title>,<text>醉來每長吟。吟罷還獨醉。山中消遣㳒。秪是兩件事。天生此兩件。似是爲吾地。居閒將何爲。我心寄於此。家人日馳酒。吾詩滿腹耳。</text>
<title>遣閒</title>,<text>淸潭潭上白雲㙜。雪色嵐光凝不開。莫問老夫棲息處。翛然而往翛然而來。</text>
<title>雉下田</title>,<text>雉下平田西。雉下平田東。雉下平田畔。雉下平田中。朝朝暮暮若相期。粒粒啄啄無已時。彩羽錦尾紛照耀。爭光闘輝䧺與雌。耿介每登幣篚筐。文章幾託繡衣裳。曾爲詩人所詠歌。更向山陽尤咨嗟。莫作田間聯翩出。或恐獵者伺後多。知應禍自稻粱始。充腹肥身未必喜。請看春來綿蠻鳥。止于丘隅能知心。</text>
<title>憶亡友好古齋金洛瑞</title>,<text>我憶好古子。九原不可作。文章何處問。邙山徒漠漠。獨卧淸潭上。有誰慰寂寞。詩成無賡和。酒來無酬酢。後死能不悲。不覺雙淚落。君塟津寬背。我當西山脚。他年十里間。可接兩魂魄。重續未了緣。舊契亦可託。南望長歎息。落木空蕭索。</text>
<title>草堂書事</title>,<text>晩年生事極團圝。誰作溪西冷屋看。洋布御來偏貴遠。蒙氊坐去却忘寒。巨鰲佐酒知秋味。爛飯成饛足午餐。賴有兒曹能養老。徒煩飽暖意何安。</text>
<title>大禹古文歌 平水土贊。純宗癸巳令內閣重刊。揭于會祥殿。</title>,<text>君不見倉頡古文所草創。察彼龜文鳥跡之形狀。曾聞極功有鬼泣。可驗天文因人暢。何幸獲覩大禹書。聖人創意又一初。嗟哉四十有八字。矩折䂓旋莫不備。逈出萬千意難測。欲求一二眠欲醉。造化參錯於其間。知應神慳而鬼秘。或霧結而煙霏。或乕踞而龍飛。或巖石髣髴。或枯木依俙。或星辰森羅。或禽鳥紛挐。或勢如金戟。或硬如鐵索。曲或如弓。直或如矢。止或如山。放或如水。或離或合。或起或伏。或短或長。或馳或逐。縱橫幽眇非一態。玲瓏怳惚不容喙。未知何年落海東。金殿揭在碧紗籠。慶煕宮會祥殿揭板 猗我春宮邸下珍玩之一本。搨在寶藏中。後値回祿何驚愕。萬年遺跡一掃空。畫棟丹楹復煥然。移摸依舊壁上懸。會祥殿回祿後重建。命春宮藏本移摸復揭。 賴有睿思勤悠遠。此本不泯豈非天。窮巷致來誠非偶。安知非是書家大因緣。鴻都十日何足道。日夜摩挲至今十餘年。</text>
<title>失題</title>,<text>深居自愛偶人同。二十年前鬢已蓬。備數何能稱里老。絶癡不足作家翁。萬祥應在無爲上。衆妙多從不語中。饑食困眠知我分。肻將俗態說窮通。</text>
<title>雪中曉坐</title>,<text>滿庭風雪問何如。多愛衾裯暖尙餘。夢醒晨光將發際。心淸夜氣欲生初。寸工孰不勤於始。尺宅吾方得所居。更有當年西塾念。閉眸時誦古人書。</text>
<title>病枕</title>,<text>病枕寒蕭恐受風。掩牕獨與古梅同。亦無天籟深宵際。若有虗光暗室中。內浦春遊千柳綠。金剛秋夢萬楓紅。追懷往事皆陳跡。可笑淸潭一老翁。</text>
<title>贈西園金生羲齡</title>,<text>雪裏書音亦未通。淸儀不見久忡忡。憂愁過半三時內。疾病居多百歲中。此去餘生寧不樂。古來一死孰無終。招招將欲成偕隱。歲暮西山桂𡬾叢。</text>
<title>自警</title>,<text>塵泥滿歧路。何妨守寒房。用短應無悔。誇長必有謗。書爲忘病術。酒是養生方。可愛詩人詠。不求何不臧。</text>
<title>斂跡</title>,<text>斂跡三冬寂若無。曾非隱遁坐癡愚。門閒初不來殘客。雪積那堪惱穉奴。斗米未儲羞弊槖。尺薪亦乏歎寒厨。床頭猶有梅花發。欲賦新詩索小壺。</text>
<title>鷄鳴</title>,<text>萬重山裏一鷄鳴。劈破天荒欲五更。如見陳倉呈異瑞。似聞度索報初聲。林風吹處喈喈遠。山月高時喔喔淸。更有家僮曉先起。老牛煖粥爇松明。</text>
<title>奉懷梣溪</title>,<text>梣溪久未拜。歲暮惄如飢。非但今時契。常推昔日思。白頭將已矣。空谷此何斯。應有梅花發。能成憶我詩。</text>
<title>潭上至日</title>,<text>今日是何日。微微生一陽。地氣應先動。天心竟復常。安知君子道。能不與之長。可笑山間叟。時節若相忘。豆粥未隨俗。厨冷亦何傷。但敲澗上氷。煑茗潤寒膓。旣老又添齒。獨坐歎年光。</text>
<title>高枕</title>,<text>遅留十日不知還。萬事商量幾愧顔。多謝化翁憐老病。故敎舊隴放淸閒。沿溪摠是題餘石。開戶無非意內山。分付家僮休秣馬。吾方高枕亂書間。</text>
<title>奉寄苟菴崔正郞 璜</title>,<text>豹隱南山歲月遅。琅凾玉軸靜相宜。文章自古終難售。君子如今未易知。百里猶餘行道日。一言可見讀書時。此身如入芝蘭室。藹藹新香每逼肌。</text>
<title>苟菴自龍仁山莊歸家。寫意投示要和。謹次原韻。</title>,<text>二僮一馬自南還。惟有階賓識舊顔。篋裏行裝猶野服。枕邊夢想亦雲山。白魚久作床書弊。玉筯應成壁漏斑。出處升沉多少事。初心去復保淸閒。</text>
<title>草堂遣閒</title>,<text>硯北床南自在身。初無顯達豈沉淪。培來松𡬾非生面。貯得梅花作主人。終日淸詩是生活。大冬綠酒亦陽春。世間知己誰能遇。自愛深居寂寞濱。</text>
<title>拜墨農學士李公 裕元 終日相與弄墨。迫暮而歸。歸後奉呈二詩。仰乞俯和。</title>,<text>書家源委飽知聞。篆籀旁通及古文。氣勢健時搖海嶽。精神運處役煙雲。紙呈竹葉琅玕色。墨效桐油五百斤。禮以千詩都是妄。願聽號令編餘軍。親寫隷書。投與不佞。要以詩爲答禮。要余劣筆敢何慳。或恐華堂汚壁顔。可奈稠人來往際。漫居幾日毁譽間。身存猶作餘生患。手蹟何論一點斑。猥荷玉毫香滿袖。依然此日換鵞還。要余劣筆。以羊毫大筆爲答。</text>
<title>燈前看梅。次放翁詩韵。</title>,<text>起捲碧紗獨倚欄。燈前踈影共誰看。數枝無𧏮春先到。一𡬾多情夜不寒。白雪欲歌今歲暮。玉壺相照我懷寬。新香滿室知何限。或恐花前綠酒乾。</text>
<title>梅下憶隣友</title>,<text>一枝二枝日日開。新香吹動小牕隈。花前獨立偏怊悵。水北山人久不來。</text>
<title>梅下作</title>,<text>草堂歲暮與梅同。酒後詩前意未窮。特地精神徒脉脉。先天氣象自空空。迎來姑射千年後。收入羅浮一室中。寄語兒童休折去。生芻一束玉人風。</text>
<title>冬日渡楊江舟中作</title>,<text>二年六渡楊花渡。漁子舟人揔舊顔。霜野山披晴靄出。氷汀船破曉凘行。寒多筋骨知應勁。淸絶精神頓欲生。倍覺波神偏眷我。較看春夏玉爲成。</text>
<title>暮過金陵道中</title>,<text>沿江疊嶂出崚嶒。秀色晴光去復仍。依丹靑先聖廟。連天蒼翠大王陵。謳歌遺老今猶在。絃誦何人詎未能。下馬碑前官堠路。徊徨不覺暮煙凝。</text>
<title>夕次兩陵店舍</title>,<text>兩陵問何代。世遠但名存。西走江都路。北通黔浦村。黔浦卽金浦古號 橋高舟出入。港濶水趨奔。漸看黃昏近。來敲小店門。</text>
<title>奉懷坦齋朴尙書 綺壽 卧病</title>,<text>童城西望渺雲煙。歸後餘忱倍悵然。病卧窮冬爲幾日。書稀一日抵三年。醫人難見如呼鬼。蔘朮何求似上天。十里荒蒿泥浦路。寒風或恐到牕前。</text>
<title>書與趙孫敬孫</title>,<text>往事滄桑不足言。伶仃僅保一身存。勤勞方可持門戶。學問先宜溯本原。極否理當終有泰。餘陰祿亦晩應繁。由來孝悌吾家法。欲揭餘風及外孫。</text>
<title>感舊</title>,<text>一出金門十數年。當時閣老半黃泉。只憑夢到圖書府。每憶身遊造化天。白首無歸今已矣。蒼梧有淚幾潸然。消磨餘日知何策。賴有床頭內賜篇。</text>
<title>燈下記夢</title>,<text>面已紅消復黑皴。頑然直是不貲身。見聞欲閉家中客。生死無關度外人。每醉休敎兒子覺。漫吟難免老妻嗔。緣何窮巷寒宵夢。九陌行探萬柳春。</text>
<title>雪中遣興</title>,<text>霏霏微雪下庭時。歲暮山齋亦一奇。土火爐邊初煑茗。水仙花下獨吟詩。墻東酒過知新味。谷口書來問後期。分付家僮勤灑掃。明朝有客到踈籬。</text>
<title>二十一日夜大風雪</title>,<text>虐風驅急雪。撩亂打衡門。忽訝銀濤吼。翻疑鐵馬奔。凘牕棲亂點。氷壁濕餘痕。夜冷今如許。呼兒煖小樽。</text>
<title>小齋遣閒</title>,<text>寥寥寂寂守書床。身世年來兩已忘。性拙惟思行用短。材踈那敢去誇長。每傾若下心先醉。久卧梅間夢亦香。但恨北風催歲暮。西山西畔又斜陽。</text>
<title>寄秋莊申生懿顯</title>,<text>故人久不至。奈此梅衰何。破約易崩土。卜遊難塞河。百年見月少。一夜聽鷄多。有酒知無用。擊壺空自歌。</text>
<title>元日</title>,<text>七十猶不足。三歲又復加。天賦何太厚。初不棄我遐。且蒙歲首饋。恩輝動渾家。已知死無憾。更覺生有涯。歲拜見來人。新服面如花。回憶少壯時。不忍掛齒牙。迓新非不美。餞舊亦可嗟。更將椒花酒。長吟倚梅査。</text>
<title>奉懷坦齋相公</title>,<text>今年恰是七旬廻。耆社前頭壽域開。夙疾已隨殘臘去。淸風應逐早春來。峯高只自懷蓮萼。宅在通津蓮花峯下 水濶何因進椒盃。聞說朝端將致仕。西津晩節保靈㙜。</text>
<title>七十三歲唫</title>,<text>奄値七旬又三歲。愕然當作意何如。養生初未知仙術。祝壽曾無仗佛書。自過去觀渾似夢。推來生說不須歔。倘延一日堪行樂。到處鶯花自有餘。</text>
<title>漫詠</title>,<text>自愛深棲占一枝。筆歌墨舞靜相宜。士農工賈俱無管。霧雨風霜揔不知。老石十年坐禪日。名山千里卧遊時。眼前莫問人間事。多少生涯付長兒。</text>
<title>新年省掃先山</title>,<text>新年省掃禮當勤。白首餘哀尙忍言。未死且逢新日月。此生已失夕晨昏。可能塋域無崩土。或恐松楸有斫根。祭器珍藏尤努力。當時手澤至今存。</text>
<title>村西曉望</title>,<text>一帶炊烟數里村。樵人稍稍出柴門。福田隔澗知隣寺。壽木凌雲記古原。鵲聚寒林霜羽色。牛歸小徑雪蹄痕。悠然獨倚枯筇立。野意山情誰與論。</text>
<title>興國寺明大師歲訊。詩以答之。</title>,<text>歲改先施禮。山遙亦寄書。因緣猶未了。交契尙如初。好靜誰爲勝。偸閒吾有餘。倘敎神會合。文字摠歸虗。</text>
<title>是日獨吟</title>,<text>籬根擁氷雪。谷口絶塵紛。嫠婦猶憂國。野人亦愛君。此身惟白酒。何處是靑雲。時有松風起。泠泠入我聞。</text>
<title>待明大師不至溪上引步</title>,<text>溪宿林行得自由。慣於寂寞不知愁。義相峯影連前澗。元曉鍾聲落一樓。寒雀下時蒼蘚古。午鷄鳴處白雲幽。禪師不至樵人去。獨倚靑松溪上頭。</text>
<title>癡坐</title>,<text>癡坐嗒然倚草茵。世間無念亦無因。豈非木偶經前劫。疑是山僧託後身。愚貌恐爲村婦笑。羸姿難免俗人嗔。年雖壽老將何用。黃石丹丘亦一塵。</text>
<title>病後漫詠</title>,<text>泥路雖艱不曾問。雪牕歸卧可優哉。已知歧路多離合。何妨空山獨往來。彼水石間猶有福。或金錢上反招災。餘生可笑知無幾。每擬三時酒一盃。</text>
<title>小齋</title>,<text>小齋生晝寂。雪色擁亭臯。林下雙鞋冷。山中一枕高。氷硏偏拒墨。凍楮不容毫。閉戶都無事。時時問濁醪。</text>
<title>又賦</title>,<text>曉起新梳髮。閒看戶外岑。鳥過崖雪落。獸伏洞雲深。癯貌松同老。淸詩鳥共吟。吾兒休念我。暖屋抱幽襟。</text>
<title>上元隣人饋生葱</title>,<text>隣人饋生葱。新根帶春溫。自言鄕里間。五辛無一存。此物經冬養。或可佐飯飡。受言太感激。可知情所惇。生熟無不可。適口勝鷄豚。久嚼漸入佳。徐徐穩可呑。豈意此佳味。良辰出寒門。多謝同井誼。作詩不憚煩。</text>
<title>潭上元宵步月</title>,<text>去年此夜在潭上。此夜今年又復來。嘉節未知生有幾。奔輪始覺死相催。空將招隱吟叢桂。不復行歌唱落梅。可愛多情嶺頭月。淸輝依舊照深杯。</text>
<title>潭居卽事</title>,<text>隔溪終日掩柴扉。鳥啄寒松雪欲飛。忽看林間夕陽色。似應先報樵僮歸。</text>
<title>楸廬古井</title>,<text>墻東有古井。于今百餘禩。緬昔守墓時。開鑿已先始。數尺成小泓。地脉通澗水。精液之所洩。出自石骨髓。其味太甘冽。晨華尤可喜。旱潦無增縮。汩汩常如是。一瓢坐可取。所貴在尺咫。非但具茶飯。久已供祭祀。我家共四世。長物惟此耳。應稱孝子井。千秋留在此。</text>
<title>自山下歸路作</title>,<text>因彼妻孥累。離吾父母鄕。回頭山漸遠。牽恨水何長。鞍外惟殘雪。衣邊已夕陽。店人應笑我。空作往來忙。</text>
<title>留西隣三賢夜飮</title>,<text>雪霽茅堂酒熟初。新年接席喜何如。積懷正合成豪飮。嘉話從知勝讀書。老境漸看餘日短。春遊或恐此時踈。鷄鳴月落應相送。依舊那堪又索居。</text>
<title>寄斗渼李生觀周</title>,<text>西湖南浦漫優遊。歲暮歸舟斗渼頭。霜雪空消男子氣。江山幾作散人愁。靑燈靜有詩書夜。白屋寒無稻黍秋。天旣生材何不用。吾當佇待拭雙眸。</text>
<title>草堂寫閒</title>,<text>屛掩牕深似避仇。寂無人客獨相求。靜知世路同千里。閒較山僧勝一籌。吾道正宜推物理。此心久已作天遊。晩來忽見西山色。呼取新醪醉卽休。</text>
<title>春雪</title>,<text>尺雪非時節。浹旬何太頻。泥深應倒馬。路塞正愁人。野外銀成海。城中桂視薪。誰能盡消去。物物各爲春。</text>
<title>賦芭蕉</title>,<text>特立天然似許淸。慙隨凡卉共並名。斜陽愛看婆娑影。急雨留聽颯畓聲。大葉翻來光斕斕。翠苞層出氣生生。挹靑每欲揮新墨。誰識詩人別有情。</text>
<title>檀木 檀木在高祖考墓側。曾王考侍墓時。有異鳥來鳴枝上。此𡬾尙存。</title>,<text>異禽一去後。檀木幾回秋。蘿繞愁如結。苔斑淚似流。葉間音已斷。枝上跡何求。敢不勤培護。淸陰永世休。</text>
<title>連日東風甚惡</title>,<text>東風太顚倒。三日幾番吹。園信行何問。花情坐可知。化翁應有忌。少女若無私。更待狂塵捲。楊江一醉宜。</text>
<title>可坐洞枕流堂 坦齋尙書通津偶所</title>,<text>井欄泉眼綠盈盈。照我氷心孰是淸。來往渾忘三歲久。險夷自許一身輕。方春離別花添恨。此日遅回柳綰情。出處升沉何敢說。惟將舊契託平生。</text>
<title>潭上 二首</title>,<text>潭上歸來寄一廛。生涯太半是新緣。雨過小圃旋移菊。水暖方塘擬種蓮。榮辱都輸流水外。是非不到短扉前。身閒年老升平日。爲聖人氓豈偶然。不看一字不吟詩。土木形骸坐似癡。山鳥忽來參几席。溪花自發暎門籬。正宜樽酒忘千日。何用階蓂記四時。潭水潭雲深不極。此身蹤跡有誰知。</text>
<title>訪興聖菴明大師不遇</title>,<text>師去不知去。師來不知來。自是無南北。飄然七寶㙜。</text>
<title>午憇池邊</title>,<text>池邊有桃花。春後不禁風。落滿池水上。池水一何紅。錦浪生輝光。夕陽照玲瓏。緬昔入金剛。霜酣萬𡬾楓。紫光涵碧潭。每疑霞井通。臨池見花片。恰與往日同。此身化游魚。直欲泳其中。有酒亦忘斟。幽興杳何窮。</text>
<title>午眠</title>,<text>南風習習來。吹捲溪上雨。老婢去種豆。丁奴行開圃。門有一老狵。獨我共守戶。知無炳患。時有撲翔遇。念念歸靜寂。無往亦無住。忽自黑甜鄕。轉入華胥路。飽喫箇中味。怳惚不可喩。</text>
<title>癸卯四月初八日。行仲氏忌祭于墓。歸坐楸舍書感。</title>,<text>一自壬年抱絶悲。至今遂不賦燈詩。未知香火誰爲主。忌日墳前弟奠巵。</text>
<title>呈上枕流堂 二首○坦齋朴公汾津偶所</title>,<text>居如翟公門。初無翟公志。無人君子側。誰復侍巾屣。高車與駟馬。俱以外物視。所以江湖上。欲棄人間事。又渺渺汾陽水。百渡吾不辭。自然中心出。吾亦不自知。每恨衰病甚。餘日苦難支。惟有百里夢。夜夜空西馳。</text>
<title>癸卯四月十六日。尹先達 定鉉 放榜日也。特除弘文館副校理。志喜奉呈。</title>,<text>玉堂金馬得人賢。紫閣祥光倍蔚然。承襲詞章方有地。保全門戶豈非天。靑雲當試窮經術。丹桂偏爲報國恩。從古盛名鬼應忌。一心造次誡氷淵。</text>
<title>日涉園小飮 金生羲齡園亭也</title>,<text>雲屛霞塢極幽深。豈有纖塵座內侵。半歲歸來芳艸恨。三春離別落花心。日斜人影相並𡬾。地靜禽聲不出林。從此餘生知幾會。高歌纔罷又長吟。</text>
<title>午憇栗陰</title>,<text>多愛栗陰凈。更看山日遅。水增經雨響。松長過溪枝。菜葉深深圃。蘭花短短籬。壠頭新綠暗。何處囀黃鸝。</text>
<title>楓岸</title>,<text>欝欝靑楓樹。産彼岸上頭。其葉一何翳。其陰正可休。淸風生左右。凉意已先秋。盤桓不忍去。欲作十日留。</text>
<title>雨中遣閒</title>,<text>𡬾𡬾綠葉長。澗路幾萬重。况復微雨中。光氣相與濃。咫尺人不分。怳然吾何從。多少山外人。誰識山中蹤。</text>
<title>是日且雨且晴。獨坐漫詠。</title>,<text>餘雨尙滿谷。斜陽忽在山。陰晴殊咫尺。怳惚匪一般。似是造化翁。爲我開詩顔。萬象森戶牖。高枕淸虗間。悠哉千古心。獨自聽潺湲。</text>
<title>麥飯</title>,<text>見說西隣舍。南畒刈新麥。收入塲圃間。秉束紛成積。時余在潭上。適乏粮米白。難成顔公帖。亦踈監河策。有婢貸麥來。火急炊爨役。饛此一盂飯。我口欣相適。遇艱旋成美。作詩記今夕。</text>
<title>川上觀漲</title>,<text>山中大雨一何急。倒壑雷車走汲汲。聞說前川高數篙。都將百谷紛相噏。狂興欲向川上去。餘事不足論霑濕。掛肩數尺綠簑衣。盖頭一箇靑竹笠。披水衝泥及到川。一望汪洋沒原隰。中有長風起颯颯。雪浪吹人爭欲襲。漸看氣勢恣吼怒。驚禽駭獸不相及。緬昔平薪霖雨時。登樓看潮幾悒悒。每欲浮海乘桴去。一身朱墨爲所縶。如今歸來桑梓鄕。况復景物亦供給。眼開胸濶心如洗。滄浪餘風坐可挹。不羡莊生臨濠觀。自愛志和披簑立。從來觀水知有術。安得聖門一問答。</text>
<title>櫻桃</title>,<text>養得櫻桃繞作籬。靑葱葉底爛紅滋。西隣樵豎寧偸摘。休折牕前一二枝。</text>
<title>奉賀寧野徐尙書公 俊輔 晬辰</title>,<text>感激我公値晬辰。賀筵列坐六耆臣。徐判書公俊輔。李判書公羲甲。金判書公在昌。金判書公敎根。李判書公志淵。尹判書公秉烈。 摠籌五百有餘歲。似覩八千爲一春。壽考如今論盛世。吉祥從古屬仁人。知應明日雲㙜奏。西郭 宅在西城內貞洞 南星瑞彩新。</text>
<title>次韵七松亭諸賢讌集</title>,<text>林深衆鳥亦知歸。此地何妨每拂衣。病主人閒棋有設。老賓客到酒無稀。一邱花藥淸相暎。何處塵埃漲欲飛。多謝諸賢霞上作。七松從此揔生輝。</text>
<title>癸卯五月二十日。設同年會于蒼麓金別提園亭。會者六人。不佞及金得龜，嚴性簡，鄭尙淑，金重鉉，金有臣。</title>,<text>同隣同志又同甲。儘是人間最勝因。八耋齒尊鄕長老。五朝躬經國遺民。日時雖異家宜子。命數相延歲在辛。此會正宜示來后。七分擬寫六翁眞。</text>
<title>贈安生慶龍</title>,<text>追憶癸年侍疾時。至今欲說淚先滋。交深三益人俱艶。情重千金鬼亦知。大手楮毫猶有跡。孤魂草莾更無兒。北隣幸賴阿咸在。世好慇懃覔舊儀。先考與安道矩氏爲心交。歲癸卯病患中。承聞道矩氏訃音。歎曰安友死。吾亦當逝。越數日別世。至今追思。罔極罔極。慶龍卽道矩氏之姪也。</text>
<title>西園小飮</title>,<text>坐我西園綠漲時。詩心幽寂與雲遅。羣吟不識何禽鳥。繁影難分某𡬾枝。酒紫新香喉已悅。杏黃酸味齒先知。淸凉萬斛今如許。更向樽前問後期。</text>
<title>賦得柳眠</title>,<text>晝永濛然枕澗園。似應無味亦無痕。黃鸝百囀難爲覺。粉蝶雙飛欲化魂。纔就腰肢猶裊裊。方濃氣色自昏昏。非關春困曾相買。一段陽和藹有存。</text>
<title>流頭日西隣兩賢見訪</title>,<text>瓜蔬麥飯作流頭。誰識佳辰此薄遊。爾病能從水以北。我衰久卧山之幽。曾聞羲易占无妄。更有葩經誡不求。貧供那堪留好客。松風故遣入詩樓。</text>
<title>翼日又會</title>,<text>隔水衡門早已開。更從竹外掃靑苔。忍敎衰境今時去。幸屈吾家此客來。千古論文潭上約。三庚滌暑雨中杯。泥深路滑君休說。鳥未歸前豈放廻。</text>
<title>家居</title>,<text>梧垣往事揔歸虗。老病年來與世踈。眼暗廢書愁有蠧。脚衰徒步奈無驢。新篇北澗詩材冷。舊券西隣酒債餘。盡日牕欞生寂寞。紅蕉花發伴閒居。</text>
<title>奉懷坦齋相公 三首</title>,<text>寂寂洞門邃。森森山木長。咽咽杜宇叫。潺潺澗水響。以我在山故。觸物多所想。溯洄將何及。西津極莾蒼。音信尙云邈。容儀矧可仰。可憐百年內。離別最難難。山雨又何頻。愁思苦多端。我酒雖屢酌。此懷難爲寬。起看嶺頭雲。徘徊西日闌。潭水猶致遠。晝夜去漫漫。顯達與沉冥。兩者吾不識。自有心悅處。久飽君子德。聞昔李膺門。登龍恐不得。安知非好名。莫若守一默。所以託慇懃。百里亦在卽。</text>
<title>遣閒</title>,<text>室中何所有。虗白發輝光。肝肺瀅相照。若有中生香。宴坐貴無爲。此味獨自甞。萬事多相忘。漸欲忘於忘。</text>
<title>寄西山納凉諸賢</title>,<text>麒麟橋外水聲長。聞說諸賢去納凉。高會知應成歲課。淸遊何妨作山郞。揮來千仞呼風手。滌盡三庚飮暑膓。可愛當時聯唱錄。新詩添得幾多章。</text>
<title>寄又峯趙煕龍</title>,<text>歲暮吾鄕得又峯。頎然鶴立孰追蹤。中郞今世書工苦。摩詰前身畵意濃。涉世羣居羞冗俗。閉門獨學喜從容。稀珍或恐爲人奪。古篆新梅十襲封。</text>
<title>曉起</title>,<text>夢斷眠回不自由。披衾曉起漫悠悠。空成苦語虫終夜。忽作新凉露效秋。書劒十年徒朽質。海山千里幾周遊。最憐潭上情何極。因病筇鞋屢破休。</text>
<title>病後潭廬書事 二首</title>,<text>夢裏潭山幾往廻。今朝強疾幸能來。瞻依地近區區切。苦惱秋淸稍稍開。數把香蔬新稻飯。一枝早菊濁醪杯。回看松檜俱無𧏮。原北原南翠作堆。偶罹恠疾死生關。殘喘雖輕鬼似慳。胡不六親從地下。徒爲八耋在人間。靑藜重踏當時路。白首多慙是處山。強把秋風一壺酒。老梧桐下醉相攀。</text>
<title>賦崖南老松</title>,<text>生寄懸崖上。雖危不是危。巧成遮日葉。橫長過溪枝。蟻穴雲深處。龍鱗石老時。我來每休息。唫得幾篇詩。</text>
<title>早菊</title>,<text>紅白交相暎。望秋先已開。懸鈴將欲護。打皷不須催。莫道無人賞。猶能有我來。山中酒初熟。看花又一盃。</text>
<title>贈村中樵夫</title>,<text>八月前山去採薪。石頭崖嘴觸荊榛。手足腁胝君莫歎。勝於世路陷全身。</text>
<title>是日偶吟</title>,<text>四面蒼山萬木森。西齋靜寂似東林。食眠亦有方便法。坐卧自生歡喜心。我洗肺肝流水照。誰追蹤跡白雲深。從今可作餘生計。恐遣歸驂或見侵。</text>
<title>是夜失睡書悶</title>,<text>欲媒美睡苦無梯。可奈燈前坐聽鷄。空有千思偏輾轉。初無一疾自昏迷。心如旅客三秋恨。情似鱞夫五夜啼。安得恠魔都逐去。日高鼻息保安棲。</text>
<title>癸卯八月初三日。豆錫洞移舍。</title>,<text>自彼玉溪北。移玆錫巷東。人疲來往際。物化變遷中。壽閣瞻凝翠。家在靈壽閣東墻外 塵街猒軟紅。何妨市相近。將欲擬壺公。</text>
<title>綏陵幸行日謹作</title>,<text>鑾輿傳道出東城。瞻望葵忱日下傾。遣子曾陪仙仗去。抱孫空繞洞房行。乍晴苦雨眞堪喜。忽起東風尙管情。可笑病衰惟看屋。輕裝快馬似前生。</text>
<title>潭廬秋日閒詠</title>,<text>西齋幽邃傍潺湲。天賦長閒不我慳。爽氣吹來秋雨𡬾。淸輝浮出夕陽山。庭鷄啄粒非新跡。澗鳥登軒是舊顔。不有佳詩搜妙境。吾生空負此林間。</text>
<title>板堂感舊 板堂卽鑄字藏弆處</title>,<text>板堂下鑰尺塵深。庭𡬾居然已十尋。鼠路字凾文欲倒。蛛絲印板墨猶沉。盛時纔經七寒暑。劫運翻成一古今。痛哭秋風無限恨。不知何處訴孤忱。</text>
<title>謹賀坦齋大爺致仕</title>,<text>公車屢䟽泣孤誠。夙計如今始見成。念國家恩雙淚落。謝朝著事一身輕。紅旗黃紙俱空幻。綠水靑山是性情。從此西湖閒日月。扁舟先擬釣魚行。</text>
<title>深居</title>,<text>樵弟漁兄與共羣。深居久已謝塵紛。詩爲物外三生業。身是山中一片雲。出有短筇宜緩步。飮無滿酌亦微醺。淸潭百曲泠泠水。替我老來笙瑟聞。</text>
<title>閉戶書歎</title>,<text>風寒畏㥘似孩嬰。自愛連旬閉戶欞。奄經七旬猶不死。纔過一日始知生。攝身無祟空添病。爲道非高自忘情。多謝化翁哀我甚。故敎黃菊供新榮。</text>
<title>漫詠</title>,<text>以我反觀我。年來事事踈。腕衰猶點筆。眼暗欲看書。甖粟秋無貯。囊金日又虗。何妨見人笑。或恐墜吾初。</text>
<title>坦齋大爺耆社肅謝日志喜</title>,<text>巋然壽閣連耆館。感激君臣一軆同。先輩共躋人瑞上。老仙幷列海籌中。及門姻戚呈新賀。挾路輿儓歎舊風。北斗南山公不有。回班應祝聖人躬。</text>
<title>坦齋公自通津偶所。還歸城西舊第。伊日謹作。呈上案下。</title>,<text>曾卜嘉基地不慳。門臨圓嶠亦仙山。已離埃𡑷三千界。更有淸風五百間。玉井多情猶供飮。碧松無𧏮又堪攀。經年津舍眞過劫。從此西園可養閒。</text>
<title>謹謝病樵申奉事 命濩 自太倉直中惠米</title>,<text>老病久爲人所棄。跫音不到蓬蒿地。淸晨忽聞剝啄聲。有人云是江上自。太倉賢官尙念舊。一包白粲推情賜。短札問訊猶不足。玉粒胡爲十里至。仙家黃精不須說。江南長腰亦堪愧。呼婢火急炊飯來。新液流匙香上鼻。相對妻子共飽喫。盤前拜誦三世誼。緬昔宛丘老大爺。慇懃恤我如童𥠧。言下非但德於飽。床前兼許酒以醉。幾回東望廣陵道。水流雲去歲月駛。中心瞻慕將何及。此身無歸空有淚。有時搜篋出遺稿。舊墨淋漓千金字。雙手摩挲讀復讀。講學廳中如躬侍。何幸故家遺範在。先愛亦愛勤示意。今焉食我何繾綣。監河貸粟猶細事。躬進門屛禮當謝。兩脚衰痿每顚躓。請看寅山山下松。歲暮不改舊時翠。</text>
<title>拜梣溪尹學士。歸來有作奉呈。</title>,<text>窮巷偏蒙記舊簪。扶衰敢不遠相尋。春風泛斝醺生面。冬日臨牎愛在心。賤跡猶能容自昔。微忱每欲效如今。遺編登梓知無憾。芸舘何年有好音。</text>
<title>酬病樵申翁 命濩 太倉直中寄示</title>,<text>在官常閉戶。無客見相尋。龍蟄氷霜窟。鳳棲枳棘林。雖云太倉直。猶作廣陵心。罷送文書去。經凾又復臨。</text>
<title>老屋</title>,<text>老屋閱幾主。久不補傾頹。牕欞乖間架。難閉亦難開。破紙時拂拂。風入壁間來。床頭凍古硯。架上膠殘杯。塞向雖云勤。久朽匪其材。韓公破屋詩。獨坐誦幾回。君子所居止。雖弊何陋哉。愛彼朝日出。照此南窓隈。婆娑古槐影。與之共徘徊。</text>
<title>謹省先考墓</title>,<text>忍向原頭踏淺莎。霜松雪柏屢摩挲。寃深滄海猶爲淺。恩重恒沙不足多。無復北堂成彩舞。空將西日作悲歌。人間又見讎年至。未死餘懷更奈何。</text>
<title>潭上孝子洞</title>,<text>洞裏孤村逈絶隣。閒雲倦鳥與爲隣。萬重𡬾裏逶迤路。三角山邊漫浪人。似有禪緣甘寂寞。苦無世念保淸眞。懸崖撒手風前立。名姓年來出四民。</text>
<title>寄西隣樵夫</title>,<text>朝樵山之北。暮樵山之南。參差數十束。多多不嫌貪。所輸如山積。兩肩猶能擔。崎嶇山路側。往來日再三。衣裳不掩脛。鶉懸皆褸襤。手足已腁胝。蓬頭髮鬖鬖。山風太栗烈。口角凍如喑。形役雖云苦。口食此可探。請看勞心者。勞心亦難堪。人生天地間。逸居豈不慙。所處欲盡職。安往有可妉。勞勞莫長歎。苦盡必有甘。聽此宜相警。西隣之丁男。</text>
<title>夕吟</title>,<text>將奈遅遅夜。先懷耿耿心。甘眠如可買。吾不惜千金。</text>
<title>潭居寫懷</title>,<text>直指吾家得所歸。嶺頭瞻望白雲飛。守先人墓餘生足。斂世間蹤萬事稀。身寄荒寒僮僕恠。心存蔬糲友朋譏。千塲閱歷無非夢。今日方知往日非。</text>
<title>潭上卽事</title>,<text>寒山四寂寞。門掩萬松裏。小屋深如海。明牕淸於水。落葉以炊堗。餘暖熏衣被。隨意惟眠食。木石與居起。知應羲皇日。亦不過如是。</text>
<title>憶嘯齋卞鍾運赴燕</title>,<text>故人登道渺難知。恨未長亭作別離。遼野雪深驅馬處。淸潭水落閉門時。三冬空有勞寒夢。萬里那能寄遠思。應是錦囊聲價重。玉河舘裏幾篇詩。</text>
<title>十月二十六日曉起書感</title>,<text>往歲幾經雲雨翻。追思不覺尙驚魂。小臣敢說先朝事。萬死難忘昔日恩。屛面摩挲綃變色。枕頭涕淚繡交痕。綃屛繡枕皆昔年恩賜 牕間忽作奎瀛夢。捧册晨趨萬八門。</text>
<title>夜寒呼燭起坐有作</title>,<text>衾寒如鐵夢魂𢥠。呼得床頭一寸釭。計在服溫偏索酒。心存欲曙屢窺牕。每從戶外愁棲雀。更向門傍及老狵。回看盆花無𧏮否。室中多愛水仙降。</text>
<title>還鄕</title>,<text>存齋老叟還鄕日。半畒荒田不自謀。千古英䧺堪一笑。九原賢聖更何求。山空木落蕭蕭髮。歲暮天寒漠漠愁。賴有床頭瓦盆酒。閒來取醉醉來休。</text>
<title>潭上</title>,<text>好在淸潭水。依依似故人。白雲留戶牖。落葉與鄕隣。石氣寒猶濕。溪光淡更新。誰云太孤寂。樵牧共淸因。</text>
<title>癸卯冬至</title>,<text>燈前兒子共嘉辰。豆粥登盤一例新。何事鷄鳴催曙色。明朝七十四年春。</text>
<title>遣閒</title>,<text>年老深居分是宜。窮通未必問蓍龜。招呼風月消愁處。揮灑煙雲得意時。室窄猶容梅友位。石奇更與水仙期。寒門豈歎無人客。坐有嘉花亦舊知。</text>
<title>駝酪粥</title>,<text>煑來凝玉雪。飽啜豈嫌饞。扶老功爲大。調元品不凡。自能成潤滑。亦復出酸醎。盡器無餘瀝。何曾汚兩衫。</text>
<title>烏夜啼</title>,<text>墻外林木翠四匝。有烏數十來雜畓。枝南枝北夜相號。其音啞啞如酬答。問爾何不向黃雲。又不栢府臺上集。胡爲咫尺成喧聒。四更五更如不及。枕邊聽之聲甚惡。老人驚起西牕榻。</text>
<title>燈前夢罷有作</title>,<text>燭前梅影隔牕斜。爲看氷姿捲碧紗。杯面蟻浮應竹葉。釵頭虫綴是燈花。寄懷黃卷千秋近。息跡靑山萬疊遐。更有城西淸夜夢。墨衫飛入古書家。是夜夢到城西冷洞朴奉朝賀宅。草書數十幅。</text>
<title>過壽宮橋 在北山麒麟橋南</title>,<text>鄕俗堪歎與昔殊。徘徊橋畔艸萊蕪。大弓幾輩餘殘武。弊帙誰家蟄冷儒。園圃崩頹全欲廢。杏桃剪伐半應無。當時物色何蕭索。惟有靑山似畫圖。</text>
<title>雪後</title>,<text>日出雪消地氣融。瓦溝亂溜響丁東。歲時殘臈將催暮。天地微陽始用功。飽經炎凉心已苦。慣看衰旺理何窮。可憐白首流年感。亦在前簷滴滴中。</text>
<title>小寒日風寒甚酷</title>,<text>小寒依序至。栗烈故多風。𡬾倒狂奔際。蓬飄怒吼中。凍知汲綆斷。冷恐炊薪空。幸有壚頭酒。客來相與同。</text>
<title>呈上梣溪學士案下</title>,<text>白首空山歲又催。冷煙枯木意難開。淸潭招隱叢生桂。紫閣懷人半落梅。自歎歌聲三疊在。何無詩伴一枝來。寒愁欲破知何物。先洗床頭老橘杯。</text>
<title>天寒</title>,<text>天寒山雪積。頹卧縮如龜。袁戶常思閉。蕫園不欲窺。白醪留好友。靑簡視良師。佇待春風動。吾當試小詩。</text>
<title>雪後歸路作</title>,<text>雪餘歸路絶纖塵。到處玲瓏結凈因。珠蕊瓊枝千𡬾好。玉峯銀海一時新。灞橋自愛騎驢客。梁苑何論授簡人。雲母屛風三十里。此身疑是畵中身。</text>
<title>晨起</title>,<text>寒房先鳥起。紙牖尙熹微。氷色浮晨硯。梅香在夜衣。何須問米價。自愛成書圍。門巷無塵雜。亦如山下歸。</text>
<title>寄泉觀曺景軾</title>,<text>故人二樂洞。今我三角山。俱以物外故。生事日益艱。與其強脅肩。何妨獨抗顔。雖未時相見。神馳共一般。山水有淸音。往矣遊兩間。歲月不我與。或恐失今閒。寄情無彼此。三旬各忘還。</text>
<title>贈秋莊申懿顯</title>,<text>爾本耿介性。我是老衰身。落落固難合。結交何絶倫。心同道亦同。始知朋有眞。欲尋久已痿。欲會苦無因。歲色看將暮。寒梅弄小春。可憐此花下。獨酌恐不仁。安得未凋落。一醉共故人。</text>
<title>拜謁坦齋相公</title>,<text>致仕歸來世已忘。林間始得獨徜徉。年深恠石靑銅色。臘近寒梅白玉香。抄錄分門盈舊牘。詩歌聚類動新章。餘風景仰知何極。牕外山高水更長。</text>
<title>連墻林木間聽禽可喜</title>,<text>高林蒼翠欝欲攢。上有禽聲太撩亂。噪噪啾啾千萬語。一一向人如呼喚。有時慰我破寂寞。午眠初罷寒愁散。靜聽亦爲消遣法。或恐傍有孺子彈。誰道鳥獸不同羣。此是存齋物外伴。</text>
<title>自述</title>,<text>千金散已盡。白手卧淸湍。筆硯爲貧具。壺觴是悔端。高門渾忘熱。弊屋不知寒。可笑兒孫計。難遺一字安。</text>
<title>雲㙜書屋月夜小飮。金生羲齡有事不至。</title>,<text>幸從菊隱 朴基悅 對文山。柳基成 多愛靑燈分外閒。金乕淸霜人踏去。石麟明月客携還。西隣仁壽宮舊基有石麟 甕頭少一傳杯際。鼎足成三接席間。更有梅花香滿屋。寒愁黯黯自相關。</text>
<title>呈上坦齋相公 二首</title>,<text>氷程短僕到來踈。幾日天寒阻起居。力請引年遵古禮。峻評歷代著新書。已知雅望曾占右。更賀沉痾漸復初。不識紙龕梅發否。淸樽或恐歲將除。公是人間三達尊。初衣畢竟返丘園。朔封猪肉應優老。日供牛酥可養元。出處知應持大節。閒忙俱是頌殊恩。空庭從此無殘客。行馬地成羅雀門。</text>
<title>在潭上憶西園諸賢</title>,<text>滿山積雪悵離羣。時望牕前北去雲。澗道千回深不見。樵歌四起暮相聞。玉毫何處淋漓墨。絳帳誰人博雅文。梅發西園淸夜夢。夢回雙袖尙餘芬。</text>
<title>欵段</title>,<text>欵段眞吾分。初非學少游。傾敧如醉酒。低仰似乘舟。脊瘦毛全脫。頭垂汗自流。間關三十里。彼劣反爲憂。</text>
<title>寫意 三首</title>,<text>我有潭泉可療飢。餘年捨此更安之。人天相勝何須說。塵土同歸已自知。千古慨慷臨水日。一詩孤寂見山時。樵翁不返隣僧去。欲話吾心更向誰。意在詩書可忘飢。言之不足欲歌之。搜羅万古聞應博。勤苦三冬讀始知。雨屋漏長挑燭夜。雪牕晝寂閉門時。空山歲暮無師友。白首吾將更與誰。若無弄墨惄如飢。佳筆平生幾禿之。縱彼譏嘲都不省。出吾性癖自難知。晝閒先着凝神際。夜久猶勤畫腹時。淳化帖中三十載。至今趨向屬於誰。</text>
<title>訪興聖菴雲潭大師</title>,<text>便衣徒步獨尋眞。雪裏禪房似許新。撤去萬千煩惱障。占來第一吉祥因。恩覃施食留珍羽。戒在傷生養錦鱗。庭前鑿池養魚 誰識無心無碍地。雲光潭影化今身。</text>
<title>夜宿尋眞窩 大師所居之室</title>,<text>雲師挽衰我。煖酌穀爲茶。論契雖並世。殊途已出家。龕香藏貝葉。床燭護蓮花。若有心相照。何妨石路遐。</text>
<title>歸家作</title>,<text>歸家依舊一閑人。手拂緗凾案上塵。梅已垂衰憔悴面。石能無𧏮老蒼身。自憐物外優遊好。誰笑雪中來往頻。到處始知皆逆旅。此生未必說前因。</text>
<title>謹謝華城留守徐公 憙淳 饋酒</title>,<text>有酒華城來。緊封一壺口。忙急爲開拆。異香溢戶牖。豈意百里物。遽落賤子手。一飮再三飮。春風生左右。三絶揔兼之。聖賢有所受。桃花堪讓先。葡萄應居後。緬昔幕中日。此酒甞已久。月明與花開。錦筵設幾斗。居然十數年。一醉不可取。如今公所賜。德飽而恩厚。非但喜新釀。怳若逢舊友。感激復感激。嘉緣誠非偶。報答知何物。拜獻以萬壽。</text>
<title>新春楸廬書感</title>,<text>尺林寸艸摠多情。况復新年作此行。夜雨洗來山更碧。春氷消盡水初生。餘風地有遺碑在。至孝天敎異鳥鳴。不肖未能勤繼述。墓門瞻望淚霑纓。</text>
<title>甲辰元日</title>,<text>三元自此始。一歲最佳日。年少喜得歲。春詞祝大吉。顧我七十四。衰頹固非一。添齡將何用。反爲歲所失。爲生雖支離。過境何太疾。徒然喫湯餠。獨卧一書室。猶餘詩中債。初元又試筆。</text>
<title>穀日有作</title>,<text>今日是穀日。雪虐風又獰。亂點連山色。怒吼振野聲。曾聞農家語。豊歉視陰晴。我行何足恤。田事大關情。忽焉同雲散。天宇一以淸。過境眞戱劇。卽事眼忽明。徘徊潭𡬾間。布穀先已鳴。</text>
<title>雲潭大師惠癭瓠</title>,<text>金色癭瓠何瑰異。俗眼未能容思議。雲師持此惠潭叟。自云身外無物耳。幾㪺曹溪一勺泉。可渡滄海萬里水。若使此物留世間。南北東西無彼此。何用珍謝一轉語。今我無心亦如是。</text>
<title>潭上阻風</title>,<text>風從萬竅號。如怒復如狂。忽西忽又北。變幻不可量。我行行不得。解鞍山之陽。山神似挽我。松吹拂我裳。歸來掩小齋。依舊數帙香。動時易有悔。靜處亦可傷。呼燭照枕簟。夕氣下蒼茫。</text>
<title>謹次陶雲李待制 㘾 寄示韵</title>,<text>山中拋却世間忙。萬事無如此計良。遊子如今仍故土。酒徒從古是高陽。白雲綠𡬾棲身穩。牧笛樵歌寄意長。可笑筇鞋寒素色。平生未解醉紅粧。</text>
<title>春晝六言 三首</title>,<text>春晝閉門寂寂。午眠憑几岑岑。可恠孤僧有髮。更憐老氏無心。繞席奇文古篆。張屛麗水佳山。中間坐我終日。剩得心淸身閑。餘日濁醪爲命。七旬野服如初。鳧鴈有時來去。山中自愛吾廬。</text>
<title>詩後臨池有作</title>,<text>索詩頷下撚衰髮。操筆指端生贅肉。非徒積苦俱無用。恐有譏嘲相迫蹙。</text>
<title>西牕漫詠</title>,<text>濁酒淸茶作一奇。幽懷不許別人知。每從谷口將成隱。更倣吳中欲賣癡。閒劇行吟如有約。衰多坐睡自無時。咄嗟俊味非吾事。試問羔羊屬阿誰。</text>
<title>奉呈楊州使君金公 洙根</title>,<text>梧掖應追待制遷。楊州爭賀使君賢。一詩逸興看梅日。百里淸風騎鶴年。管下散啣猶舊跡。時適兼內閣別看役 部內編戶亦新緣。家在楊州境內 兩歧從此知騰頌。去欲先治種麥田。</text>
<title>兒子基福陪李待敎 裕元 作浿西行。臨別書此詩贈之。三首</title>,<text>聞說浿江十里柳。煙籠𡬾𡬾揔金黃。逖矣平生何限恨。歸來爲我說春光。綾羅島外放仙舟。緩棹春風溯沸流。水碧山紅百餘里。一春消得百年愁。往年吾欲入香山。淸福從來鬼亦慳。關外名區未了債。爾能償得白雲間。</text>
<title>潭廬後圃種杏</title>,<text>八旬種杏欲何爲。嗟我甞新未可期。好是春風培養後。都將結子與家兒。</text>
<title>異鳥山植木 四章○先家先壠主山</title>,<text>維山之下。植木靑靑。隨地之宜。或縱或橫。一朝改觀。居然如城。維山之陽。植木紛紛。擔負相續。役夫如雲。脊焉多風。培土尤勤。維山之陰。植木重重。白沙所蔽。蒼烟如封。寸根可敬。護彼伏龍。維山之上。植木欝欝。神之所佑。甘雨卽日。可待茁長。永勿剪伐。</text>
<title>舊欌 書付兩扇門</title>,<text>嗟此舊欌。倍彼靑氊。歷我六世。二百餘年。追遠之感。手澤存焉。樸素是餙。雕繪不施。猗歟儉德。貽後在玆。奉而警之。又壽傳之。</text>
<title>春寒</title>,<text>可恠淸明後。東風尙作寒。先探花信息。更問竹平安。已覺心無賴。不知愁幾端。西園誰起我。徒自夢槐壇。西園有槐壇。夜夢到此。</text>
<title>九曲園亭賞花</title>,<text>興到何須問邇遐。行厨亦有酒兼茶。洞深傳道三三曲。春早催開七七花。出谷新鶯聲尙澁。穿林狂蝶影交斜。今宵欲秉西園燭。往昔風流不獨誇。</text>
<title>梣溪學士尹公 定鉉 新除奎章閣直閣。撫今念昔。悲喜交集。作此詩呈上。</title>,<text>少日風霜閱劫餘。華啣豈意奉新除。十生恩渥惟雙淚。萬事窮通不一書。梧爲鳳毛偏有待。花因豹直復如初。此身亦是西軒舊。又見聲名動石渠。</text>
<title>贈張僉使昶 二首</title>,<text>東省棗梨入印時。千篇文又萬篇詩。手揮朱墨相分役。眼苦偏傍每質疑。直裏靑袍如逸士。案頭黃卷似良師。玉醪錦饌君恩重。往事于今說與誰。右屬僉使之先人混鑄字所校印奇材本自在需時。不事雕虫一小詩。千里賓筵饒佐治。十年記室見咨疑。肖孫子業久持戶。賢父兄風兼作師。回望屋烏眞可愛。交遊歲暮更從誰。右屬僉使之平日大略</text>
<title>拜謁斗峴楓石徐奉朝賀公 有榘○斗峴江亭。卽故領府事徐公龍輔舊宅。</title>,<text>徐公舊宅又徐公。水意山情一軆同。賀監釣漁花影裏。米家書畵柳陰中。仙鄕灑淚孤臣在。宦海收身萬事空。白首鯫生今亦去。幾年熏炙仰餘風。</text>
<title>呈上坦齋相公 幷小序</title>,<text>公今致仕。病又少差。山行水遊。有何拘焉。不謀於衆。聞勝卽發。訪奉元寺數日。入漢北山城又數日。向北渚洞。皆勝事也高興也。病餘作行。筋力無損。風流有加。感激欽仰之餘。謹賦此詩。敢供憑几一粲。山寺水樓任所之。花紅柳綠輒相隨。何論澗壑支流細。惟幸峯巒面目知。塵外逍遙誰物色。病餘來往自扶持。今行應試登臨力。從此金剛亦可期。方擬遊金剛</text>
<title>潭上憶居昌崔使君 璜</title>,<text>怊悵南州送馬蹄。春風離恨苦難擠。大江滿地山川異。芳艸連天道路迷。坐看停雲花已落。起吟叢桂鳥空啼。自從別後無人問。門掩淸潭潭水西。</text>
<title>奉贐坦齋相公金剛之行 三首</title>,<text>名花看盡又名山。不負身邊致仕閒。一馬二僮經過處。野人皆識相公顔。飄然行李與雲俱。萬二千峯在一壺。大軆領來能事足。冥搜或恐近區區。寤寐東遊奈興何。詩囊酒榼更無他。安知楓嶽非靈藥。此去應蘓十載痾。</text>
<title>潭廬</title>,<text>煙嵐捲盡雨初晴。酒氣詩情一倍淸。山色厭看猶有色。溪聲慣聽遂無聲。牕間蒼鼠無時出。籬下黃鷄向午鳴。艸幕洞前採香菜。厨人報道煑新羹。</text>
<title>訪雲潭大師。師方洗足。作此詩以贈之。</title>,<text>正値賢師洗足時。白如雪白洗何爲。若使此心先洗了。六根淸凈可推知。</text>
<title>雨中聞杜鵑</title>,<text>雲濕煙沉雨未休。杜鵑啼在栗原頭。聲聲咽咽知何苦。添我山中一段愁。</text>
<title>詠庭前木蓮花</title>,<text>雙樹木蓮相對開。新香滿地儘奇哉。種於追遠齋前久。移自白雲㙜上來。葉似掌張風欲動。萼如拳大雨應催。氷淸玉潔眞仙品。客臈何論雪裏梅。</text>
<title>種竹次西園韵</title>,<text>渭上來從水一方。貞心汚不冶容裝。風梢撩亂靑千纛。雨筍交加綠萬槍。嶰谷曾聞繁族在。淇園尙想盛名揚。知己幸逢文與可。傳神猶得帶餘光。</text>
<title>進拜楓石徐公 有榘 斗峴江亭</title>,<text>斗湄先數好鄕居。野有良田江有魚。黃冠野服山中相。勝似承明在直廬。公近九旬我八旬。老仙人對小陳人。坐說正宗當日事。玉書繡梓夢中春。</text>
<title>七松亭諸賢賦詩戱墨。日以爲會於楓林甘泉之間。時心菴趙尙書 斗淳 繪其事。醉箕洪尙書 在喆 贈以酒。感歎之餘。各賦一詩以誌之。余聞甚艶焉。謹次原韵。以備園中他日故事。</title>,<text>長夏西園會以文。玉溪餘韵喜承聞。推譽白屋丹靑及。濟勝淸筵酒醴分。古禮偏優應飽德。新詩迭出孰凌雲。楓壇一幅當誇后。何幸諸賢畵裏羣。</text>
<title>手談次七松亭軸中韵</title>,<text>閒談以手夜如年。何用紋枰設眼前。心上妙籌分黑白。掌中默運軆方圓。超然相得靈虗地。疑是同歸造化天。野火春泉多少事。回頭付與世間緣。</text>
<title>潭廬雨中 二首</title>,<text>苦霖浹月太支離。溽暑如蒸倍蹙眉。泥濕簷間愁燕子。水生竈下産蛙兒。西疇虗送耘苗日。北里難圖打麥時。可愛俗塵都凈盡。菜花無數暎踈籬。一自入山山雨頻。嶽神久作滯留因。每緣無事惟貪酒。初不過溪豈問津。泉響四邊喧坐卧。松霏太半濕衣巾。世人莫問何爲者。非仕非農老病身。</text>
<title>燕巢</title>,<text>瞻彼簷楹間。燕巢眞可喜。能尋舊壘來。今年又居止。似識主人宅。若將相依倚。喃喃千萬語。慇懃復如是。我老無所歸。歸我故山裏。適値霖雨時。澗水到階戺。跫音久已絶。獨卧身如委。回看兩雌雄。雨中惟此耳。誰云不同羣。今我欲與爾。</text>
<title>靑瓜</title>,<text>靑瓜眞佳品。羹好菜亦好。淸晨每摘來。帶露入山竈。可愛朝夕供。視若粱與膏。從此山中味。腥羶欲一掃。</text>
<title>聞兒輩與新郞金東赫佛巖納凉。作此詩待歸擬示。</title>,<text>山禽忽報晴。喜爾納凉行。雨洗三庚去。風從兩腋生。劈瓜松下席。煮茗巖間鐺。想望如相見。西岑亦我情。</text>
<title>聽蟬</title>,<text>蒼蒼墻外𡬾。忽聽一蟬鳴。聲爲居高遠。名因禀氣淸。縱知由物性。自是得天成。咽咽斜陽晩。懷人幾感情。</text>
<title>賦得晩凉看洗馬</title>,<text>解轡卸鞍趁晩凉。洗來塵垢手應忙。四蹄輕健空相蹴。渾軆新鮮倍有光。大道可期超電疾。淸川偏愛倚風長。從今欲售千金價。牽向通衢待九方。</text>
<title>謹次梣溪內閣直中韵</title>,<text>西垣餘蔭躡靑雲。滿腹今文與古文。材述鳳毛天上見。名高驥步世間聞。當時橋梓俱堪敬。此日楂梨孰敢分。更有新詩偏感舊。得於一絶亦無羣。</text>
<title>無題</title>,<text>事去先天歲幾移。此身彳亍更何之。獨抱孤衷含淚地。晏然或恐別人知。</text>
<title>小憇栗陰</title>,<text>栗陰高枕卧。淸寂更無他。人老今如此。物華正若何。田園雙蠟屐。天地一樵歌。草木甘同腐。渾忘出澗阿。</text>
<title>白羽扇</title>,<text>冷然羽扇稱園翁。入手新鮮雪色同。試問孔明指揮日。何如林壑倚淸風。</text>
<title>觀墾田</title>,<text>鍤端起土土如膏。雨足何曾試桔槹。縱有全身兼汗喘。敢辭竭力作勤勞。開田先引溝途遠。投種偏隨𤱶畒高。可歎蒸炎知不貸。麥醪正合慰羣曹。</text>
<title>雨中 二首</title>,<text>洞裏無時雨。流雲常滿衣。喜凉蟬自噪。愁濕燕先歸。地簟白延砌。瓦衣靑上扉。回看庭栢𡬾。新實已成肥。</text>
<title>雨後</title>,<text>雨捲斜陽出。山齋萬綠天。有時行問藥。終日卧聽泉。鷄睡桑陰下。魚遊蒲葉邊。誰知棲息處。羲葛有餘緣。</text>
<title>川上納凉</title>,<text>來坐水西又水東。三庚蒸欝一時空。泉聲爭效淸心劑。石氣偏呈辟暑功。疑是梁園凌白雪。依然仙圃御泠風。此時餘爽知何限。欲速樵蘓與衆同。</text>
<title>是夜雨後月色甚佳。憶西園諸賢。</title>,<text>積雨忽已霽。新月滿小廊。餘輝如尋我。冉冉入洞房。老夫披襟坐。迢然受淸光。非但性情適。更覺肺腑凉。暮炎旣掃去。毒蚊亦消亡。携此竹葉淸。挹彼桂花香。懷思在友朋。雲𡬾空蒼蒼。未知二三子。能憶此老狂。</text>
<title>西園諸賢見訪 池錫寬朴基悅曺景軾</title>,<text>老年離別太頻頻。一夜秋風又復新。何幸吾家迎此客。不料末俗見斯人。貧厨愧甚盤中饌。陋屋光生席上珍。投轄當爲終日飮。醉餘或恐走嘉賓。</text>
<title>初秋漫吟</title>,<text>人世相忘坐若愚。塵間初不問贏輸。消磨歲月詩千首。摒擋生涯酒一壺。滿院蟬聲喧似寂。半庭花影淡如無。今朝剩得秋懷爽。閒看文君墨竹圖。有人來示文與可墨竹圖</text>
<title>次韻楊州地主金公 洙根 過潭廬翌日寄詩 五首</title>,<text>部中咸仰福星明。禾黍穰穰適雨暘。最是近畿知樂土。七旬幸作一廛氓。小州堪歎屈良才。簿牒盈床意未開。白首丹忱應拱北。月中幾上望鄕㙜。禽魚木石與爲隣。物外淸閒是勝因。澗碧山紅尤可喜。東軒欲獻十分春。桑梓淸蕭一小廬。使君歸路問幽居。少留恨未經淸覽。床有當時異鳥書。光生蓬蓽住車時。况復鏗鏘五首詩。分付家兒藏十襲。淸潭巖石共悠遅。</text>
<title>奉別崔明府 瑗 高城赴任</title>,<text>高城山水何奇絶。應與八郡羞同列。往歲金剛歸騎路。與公名勝曾所閱。伊後居然六回秋。秋夢夜夜心如渴。豈意公今作地主。未了餘景應提挈。時登衙後海山亭。咫尺金剛如門闑。十二欄頭指顧間。白雲靑霞互明滅。永郞述郞庶相遇。玉書碧字神仙訣。若令坐我於其間。狂興奚止歌一闋。衰年固難續舊遊。長程堪歎違同轍。顧余已作田舍翁。蟄伏蓬蓽尤殘劣。公今詩骨太淸癯。置之山澤宜晩節。况復琴鶴兩携去。仙區仙官倍高潔。升沉聚散人間世。秋風千里憂心惙。披見舊篋楓嶽帖。紙上苔痕猶點綴。他夜若見東來月。庶幾慰我遠離別。</text>
<title>夜坐憶西園詞弟</title>,<text>故人無𧏮否。早菊亦何如。依依壇上𡬾。耿耿園中廬。秋風日以厲。孤懷竟難攄。夜久不能寐。燈花落我書。</text>
<title>庭前甘棠今秋始結子可喜</title>,<text>手植靑靑數尺柯。喜看結子屢摩挲。中庭新品從今始。不識年年綴幾多。</text>
<title>潭上獨坐。奉懷坦齋相公有作。翼朝走人呈上。</title>,<text>三年海瘴病成根。餘症秋來尙有存。金已空兮䟽傅宅。人皆去矣翟公門。添丁獨自勤醫藥。通德猶能供飯飡。歸後蒼茫三十里。白雲紅𡬾不堪言。</text>
<title>飯後寫懷</title>,<text>人生各有業。晝宵不暫息。是爲人之道。莫非天之職。仕者勞於心。農者勞於力。且彼工與賈。有爲方有食。嗤彼四者外。獨立徒默默。朝偃桑𡬾西。暮憇楓樹北。丹翬來雊雊。翠羽近我側。物物亦多情。使我若有得。歸來山齋中。饛飡良在卽。逸居而飽喫。能不恧顔色。</text>
<title>秋懷 二首</title>,<text>秋風日以厲。我懷日以凄。蟋蟀有底意。喞喞戶外啼。寒雲薄如絮。天際故不低。望之有所思。迢迢不可梯。又山中多草花。紅白紛交加。誰云秋露寒。所濡皆發花。深谷四無人。未知爲誰華。幽人把玩久。不覺山日斜。</text>
<title>西園小飮</title>,<text>入門碧𡬾尙依依。好把淸樽坐翠微。付與鼯偸黃栗熟。任敎鳥啄紫棠肥。籬根匏蔓橫成帶。壁面苔痕散作衣。景物縱非桃李節。秋花亦自淡生輝。</text>
<title>九日潭廬雨中。憶西園諸賢。</title>,<text>一帶寒煙數掩籬。終朝看雨坐支頤。門前誰送白衣酒。池上謾成黃菊詩。風起蕭蕭吹葉日。鴈來點點入雲時。西園舊友秋思切。舊友知應亦我思。</text>
<title>午憇平倉太平軒</title>,<text>漢北山高水復長。將軍旗皷偃斜陽。粟堆紅腐連豊廩。幕設靑油聳畵堂。矢道似繩沙漠漠。轅門如海𡬾蒼蒼。客來盡日渾無事。黃菊花前酒一觴。</text>
<title>二樂洞精舍拈韵</title>,<text>四時最愛九秋逢。溪菊崕楓畵裏容。獅子巖連彌陀寺。羊膓路入普賢峰。人將山水居家樂。我逐煙霞出世蹤。今夜正當雲共宿。牕間擬聽月中鍾。</text>
<title>夜宿精舍呼燭又賦</title>,<text>酒氣詩心一是淸。有時聽水更多情。地深路亦通三界。天近人如宿五城。溪上有雲渾夜色。洞中無𡬾不秋聲。朝來歸路搜餘景。高倚寒牕待啓明。</text>
<title>養素㙜</title>,<text>溪如苕霅路。洞似武陵村。處處連山畒。家家種𡬾園。烟霞無俗跡。泉石有淸言。落葉知人意。風來不敢喧。</text>
<title>七松亭楓壇留飮</title>,<text>木落園庭一倍寬。前山卧看出簷端。我將白髮詩猶苦。君與黃花道不寒。勝地如今堪卜築。幾人到此欲休官。若非造物饒吾輩。那得楓壇盡日歡。</text>
<title>奉別谷山明府尹公 定鉉 赴任 二首</title>,<text>春回枯木聖恩深。何幸邇來續好音。身上緋袍纔耀昔。腰間墨綬又榮今。專城應切思親恨。報國當推愛物心。身値時淸兼歲熟。中和樂職可長吟。交情世誼兩兼之。千里那堪遠別離。霜野馬嘶催去日。秋山鴈度喚愁時。多年梣墅惟陳跡。獨夜蘆亭幾夢思。谷山葫蘆泉傍有亭 試聽陽關歌一曲。西州此去故人誰。</text>
<title>餞秋前一日。菊癡書屋。與諸賢共賦。</title>,<text>久將浪跡寄蕭寒。已覺塵間着脚難。綠酒故敎賢者在。黃花好作故人看。浮生百歲知應速。明日三秋又欲殘。觴詠迨今如不樂。壇楓可奈有餘丹。</text>
<title>午過菊癡書屋</title>,<text>閉門靜寂若無人。此地何曾有點塵。詩上秋虫常苦語。書中老蠧久藏身。一傾白酒心先醉。十見黃花意更新。休說年光催晼晩。東風桃李又來春。</text>
<title>贈七松亭主人池子山二十韵</title>,<text>瞻言六角下。亭在七松裏。楓林泉水出。上有高壇起。桃李羅左右。雲霞生遐邇。南指紫閣近。北顧華嶽峙。前臨佛巖山。豁達數十里。寅旺第一勝。此亭獨擅美。詩酒與笙歌。遊人來如市。緬昔碧恩君。玆焉曾棲止。經濟出人見。種植窮物理。一自斯人去。園屋久頹委。過者輒徊徨。孰不歎舊址。今始得子山。可謂有志士。鋤治於荒蕪。修葺於圮毁。園容頓改觀。煥然昔一揆。昨者余過之。秋風掃塵滓。籬菊方弄黃。壇楓尙餘紫。有酒互斟酌。偕彼二三子。請看歲將暮。冉冉如逝水。矧玆多少景。擲去寧不恥。前期孰敢忘。吾方翹足耳。</text>
<title>淸潭</title>,<text>四隣皆落葉。不見俗人尋。我與松同老。宅隨山共深。松薪僮僕約。菁菜里鄕心。隣人有饋菁根 膝上琴何御。胸藏山水音。</text>
<title>曉坐</title>,<text>松燈黯黯復遅遅。老我無思若有思。鷄唱頻繁禽動𡬾。牛蹄撩亂乕過籬。庭前落葉聽何極。戶外飄風坐可知。擁得弊衾寒似鐵。起呼童子戒晨炊。</text>
<title>洛西諸賢潭廬見枉</title>,<text>今宵不放故人歸。笑指前山有翠微。門外白駒相與住。邱隅黃鳥不曾飛。共談園栗知君勝。更勸村醪莫我違。雲捲煙消明月滿。欄頭徙倚露霑衣。</text>
<title>月下又賦呼韵</title>,<text>滿山明月似仙京。此地何人玉斧成。丹桂全霑寒露滴。氷輪徐轉夜雲晴。眼窮妙境藏無盡。心得靈光散不平。對酒休歌催曉曲。與君方欲樂餘生。</text>
<title>洞口送別諸賢。歸來有作。</title>,<text>枯木寒烟去路長。洞門分袂欲神傷。苔庭但印依依跡。詩席猶餘黯黯香。興聖菴前空逝水。義相峯外已斜陽。山齋倍覺添寥寂。夜月淸緣不可忘。</text>
<title>暮訪興聖菴尋眞窩</title>,<text>前林已昏黑。始抵尋眞窩。院宇山嵐積。池㙜水氣多。玉燈如滿月。仙梵似長歌。坐到星河落。吾今降睡魔。</text>
<title>贈雲潭大師</title>,<text>卓錫山頭出世情。雲光潭影一般淸。法門久已稱眞子。慾界知應化衆生。珠轉玲瓏常善念。塔高層級是工成。慧心透處何多術。秘訣靑烏又有名。師以地術擅名</text>
<title>讀四子遺書</title>,<text>斯文將墜地。四子力同攀。道在彜倫上。語詳文字間。異言皆屛息。元氣復廻環。白首迷津筏。徊徨水一灣。</text>
<title>冬日漫詠 二首</title>,<text>澗水何晶晶。山風何颯颯。落葉時吹來。軒上互周匝。中有一寒士。寂寞守小榻。癡坐以終日。無人共酬答。此心如死灰。庶免惡三業。山氣忽慘澹。釀雪雪未落。苦寒孰主張。漸看日色薄。厨人敲氷至。咄嗟爲餺飥。欣然且飽喫。可以慰蕭索。冷喉生春溫。吐出新詩作。</text>
<title>潭居書示兒輩</title>,<text>余豈好出行。此是邱墓鄕。晨起每省掃。此計非不良。將欲終餘年。淹留亦何傷。且有兩盂飯。流匙新稻香。兼儲百束薪。滿空藹春風。飽暖今如此。亦足可徜徉。兒能善致養。養志尤所當。豈或贅辭說。每煩歸騎忙。牢卧不欲起。走僕寫衷膓。</text>
<title>中庭步月</title>,<text>山月從東出。圓魄十分盈。百谷與千林。一槩放光明。皎潔不可尙。玲瓏不可名。手攀桂𡬾影。口噏山河精。誰道巾屨冷。我愛胸襟淸。此地逢此月。愛之恰中情。嫦娥御風來。勸我酒一觥。</text>
<title>冬至豆粥饋隣翁</title>,<text>煎烹從老婢。情愛饋隣翁。薄味眞堪愧。麤材且未豊。誰知非望報。自愛是施空。施空見佛書 微物知餘事。當勤緩急中。</text>
<title>雪後書事</title>,<text>雪晴雲散極淸虗。萬象今朝返一如。山僻人皆如聚鹿。潭寒我亦似潛魚。犬鷄怳若登仙後。木石依然悟佛初。盡日門前無客到。惟留鳥跡散成書。</text>
<title>呈上坦齋相公寓居</title>,<text>聞昔崔相國 錫鼎。儉德何卓兮。棲屑山野間。或東又或西。家具每搬移。小也如鷄棲。我公是外裔。志操一何齊。治屋姑不說。卜宅亦無梯。窮冬久彷徨。家事極寒凄。矧今病沉綿。亦不暇刀圭。猶有文章在。光燄暎聚奎。復有德業盛。淺見不敢提。鯫生昔在幕。吹噓到愚迷。推恩及賤息。拯濟於塵泥。涓埃無所報。悔之欲噬臍。老龜不能顧。黃雀空自啼。區區抱孤衷。雖老未摧低。祝公軆康寧。步履不扶藜。且祝好奠接。棲身有華閨。至於進退節。史筆有紀題。應隨崔公後。聲譽動簪珪。千秋知不朽。歌頌及黔黎。百拜獻此詩。盥手門前溪。</text>
<title>雪後入漢北山城</title>,<text>滿山積雪極玲瓏。曲曲西行復似東。氷澗斜通瑤圃路。天梯逈出玉華宮。三千世界光明際。十二因緣變幻中。誰識灞橋驢背興。今朝漢北一般同。</text>
<title>夜宿中興寺別舘</title>,<text>福地重興不負名。戊子重修 彩樓金殿出崢嶸。葛藤舊劫天時盡。築城時。法堂出於葛藤叢中。 樟櫲新工佛力成。鷲嶺元精如復聚。雪山光氣又今淸。時値積雪 此身未了仙邱債。一宿新寮亦有情。</text>
<title>雪夜坐梅花水仙花之間。頗有幽趣。夜久不能寐。仍作此詩。</title>,<text>梅𡬾在硯北。水仙在床東。冷蕊纔半開。點點奪神工。脩莖經新浴。靑靑氷雪中。孤節與遐標。可以振頹風。苦無此兩物。歲暮誰與同。相看無言笑。脉脉意何窮。視之如良朋。馨德佩我躬。鷄鳴不能寐。五更坐已終。若是者是誰。存齋主人翁。</text>
<title>奉懷象山明府尹公 定鉉</title>,<text>江雲嶺雪路悠哉。白首離懷日幾回。潭上氷霜寒夜永。山中節候小春來。難招偕隱空叢桂。欲寄相思已落梅。安得天壇孤絶處。共瞻馳馬最高㙜。壇邊有太祖大王馳馬㙜。下有正廟紀績碑。竪碑時賤臣承命。猥叨看役。</text>
<title>雪後九曲山齋夜飮呼韻</title>,<text>滿庭玉𡬾雪晴天。聞約筇鞋不讓前。歲暮友朋眞至樂。夜闌筆硯亦淸緣。情於竹葉閒中最。會到梅花分外圓。嘉什誰能成小史。炙魚湯餠紀今年。</text>
<title>贈巷西全右輔</title>,<text>市中閉戶似壺中。斷送衒塵萬丈紅。盡日碧書香黯淡。有時玉子響丁東。門前春灑楊枝水。月下秋吟桂𡬾叢。可愛幽蹤誰物色。姓名不與俗人通。</text>
<title>梅下獨坐有作</title>,<text>玉骨氷姿三兩枝。吾家長物此新奇。多情每問平安日。無語何嫌冷淡時。積雪連天猶可傲。微陽動地獨先知。幸從方外今爲友。馨德薰人最是宜。</text>
<title>雪中寫懷 二首</title>,<text>雪深風冷意難開。爲我傍人煖酒來。梅下若無一詩句。新梅不負負新梅。兩肘垂楊面凍梨。世間持此更何爲。詩家七十餘年債。欲了生前未可期。</text>
<title>贈西園諸賢</title>,<text>吾鄕風氣漸蕭條。詩道隨時亦易凋。前輩黃泉成土朽。後生白首泣塵囂。詞鋒誰作千金字。筆勢難驅万丈潮。若使諸賢加努力。前行學海豈云遙。</text>
<title>水仙花</title>,<text>不脛能從海上來。淸泉奇石有新栽。白苞圓滿靑抽笋。金盞嬋娟玉作㙜。納日氷姿風外立。凌波寶襪月中迴。大冬偸得陽春色。難弟難兄是臘梅。</text>
<title>贈七松亭池錫觀</title>,<text>平生用拙自由身。憂在詩書不在貧。小圃種蔬惟當肉。中庭收葉可爲薪。襟披明月楓間夕。心洗靈泉石上晨。從此園林應獨樂。陌頭肻向軟紅塵。</text>
<title>潭廬書歎</title>,<text>祚薄運衰泣祀孫。蒸甞可奈故丘原。此身百到知無補。肯說今年十二番。</text>
<title>謹謝楊州地主金公 洙根 米肉存問</title>,<text>囊米與包肉。遠來自官門。慇懃爲我餉。不啻問寒暄。白鑿滑如流。大胾肥且繁。豈意積雪裏。辛勤及山樊。獨喫恐不廉。欲與共隣村。招邀父老來。且復及弟昆。此輩部內民。所貴共飽恩。欲報將何報。瓊琚不足論。東望頌德音。不知西日昏。</text>
<title>卽事</title>,<text>數品腒䐹一斗粮。雪路長鬚幾許忙。此生口腹知爲累。欲學仙人辟穀方。</text>
<title>新歲省墓</title>,<text>故山拜新歲。倍覺感懷長。丘壠千行淚。松楸一寸膓。鳥哀追舊蹟。碑古仰遺芳。祀屋經營久。何時事竟成。</text>
<title>潭廬</title>,<text>迓新推物理。念舊悵人心。天地吾身小。溪潭此恨深。經冬仍宿麥。知候已春禽。多謝西隣老。携壺慰苦吟。</text>
<title>東風</title>,<text>東風吹暖掃氷凘。綠笋靑芽箇箇奇。可愛山齋高枕日。新年氣像獨先知。</text>
<title>杻里姜翁見訪</title>,<text>二老八旬共無𧏮。新年豈意好逢迎。嗟今村落皆遷變。問舊鄕隣半死生。歲運正宜論水火。農時且復話陰晴。樽前握手丁寧約。花發禪園載酒行。</text>
<title>午憇溪西村舍</title>,<text>我愛溪村餙太平。紅裙靑袂闘鮮明。社神應有居人祝。路祭偏多旅客情。迓歲餘醅猶好味。經冬宿菜亦新羹。初元鷄狗何須說。爲賀田間穀日晴。</text>
<title>是日風雪交作</title>,<text>忽訝狂風作。回看急雪俱。千重𡬾不辨。一色山如無。牛歇方芻櫪。人閒且酒壺。溪神哀我老。不許去登途。</text>
<title>讀又峯趙煕龍梅花詩</title>,<text>夜讀又峰梅花詩。燈前梅花如見之。可愛淸新慧悟中。渾無一毫塵俗詞。天然吐出萬斛香。光氣氤氳溢戶帷。自我覔得卄篇來。孤山佳句不欲知。譬如搜名嶽。玲瓏萬象看逾奇。又如對佳人。國色使人魂迷離。豈意世間有此作。又峯捨得若相期。平生每試畫圖手。紫雲絳雪綴幾枝。得於餘意寓一詠。天機幻相又在玆。此詩如梅梅如詩。三日愛玩神欲馳。</text>
<title>牕外杜鵑盛開</title>,<text>一𡬾鵑花發。可知天下春。孤芳心倍惜。特立意俱新。不競繁華處。胡爲寂寞濱。休言寒淡甚。亦足作佳辰。</text>
<title>訪七松亭主人池錫觀不遇</title>,<text>園深境寂散靑苔。籬外春風花已開。山鳥能知主人意。若將迎我忽飛來。</text>
<title>領敦寧府事石崖趙公 萬永 入耆社日識喜</title>,<text>大家餘慶値稀年。几杖恩深特旨宣。多種樓前閒日月。耆英舘裏老神仙。東風花發吉祥地。南極星輝歡喜天。盛事如今無上樂。千秋當作畫圖傳。</text>
<title>致仕奉朝賀坦齋朴公 綺壽 挽詞五十韵</title>,<text>猗歟歲甲午。是公降嶽時。於家爲祥麟。於世爲逸騏。靑袍發軔初。鳳鳴朝陽枝。讜言出衷赤。胄筵褒嘉之。垂紳而正立。同朝仰餘儀。考試每持公。多士頌臯比。惠澤藹藩邑。萬民傳口碑。文章特餘事。宗匠孰不推。他日狀德美。太常有所司。以我小人腹。何敢贊一辭。顧今遽承訃。朝野皆興噫。何况門下舊。如失父母慈。熏炙已無地。殘喘空支離。緬昔西垣日。來我最受知。恩愛日以洽。邱山良在玆。逖矣飮氷行。爲許後車隨。解衣念我寒。推食念我飢。中路病而歸。驛書日再馳。逮至莅華營。幕府委佐治。發言每推舊。遇事必見咨。庸愚知不肖。慙愧有何裨。忽焉汾水上。索居奄幾朞。遐志固如一。賁育不能移。功名人間世。倐若弊屣遺。恒言貧乃常。說之固其癡。䟽食與飮水。中心自怡怡。吟詠富篋笥。無慮千百詩。史斷溯往昔。夜闌不知疲。且復討經籍。敎授鄕里兒。旣有平生志。且參社中耆。引年四五章。乞退語苦悲。聖恩畀三字。優遊湖海湄。枕流築茅堂。拓彼庭中池。杞菊中開徑。荻蘆以爲籬。竹杖烏角巾。步不猒嶇崎。望海舒長嘯。有時命酒巵。造物何多猜。一疾苦見罹。因病且入洛。爲是藥與醫。脚部轉成痺。運用不自持。若値問候節。力趨禮無虧。人皆笑蹣珊。公不少遅疑。貴賤雖有殊。契合庶可期。燕居寡言笑。於我獨解頤。賡和時迭出。聯篇寄相思。想像金玉音。舊篋不忍披。餘風將何拜。蓮沼水漪漪。忍踏西門路。不覺淚如絲。萬事一浮雲。踽凉欲何爲。從此無所歸。中野空躕踟。於公誰不哭。我獨哭吾私。</text>
<title>燕坐</title>,<text>老夫方燕坐。靑山在戶牖。重重積翠間。萬象無不有。滿腹淸泠氣。不知何所受。非但發爲詩。亦可蘊養壽。寂寞人休說。我有無限趣。</text>
<title>前池種蓮</title>,<text>池上種蓮根。繞嶼西復東。生意日以長。浮出水面風。靑靑春雨餘。圓盖一何同。豈意江湖色。落在此庭中。切欲製初衣。更擬釀碧筒。山事亦云足。高枕主人翁。</text>
<title>麥飯</title>,<text>山深積雨裏。粮米已見絶。貸粟思已窮。乞米計亦出。豈意厨人供。麥飯豊且潔。試問斯須頃。濕薪何能爇。一盂視千金。飽喫良可悅。縱知非望報。可感爲我設。固當中心藏。何足煩辭說。</text>
<title>雨後一絶</title>,<text>菜圃東頭晝掩門。數株枇子又桐孫。山風驅雨歸何處。留得泉聲滿耳根。</text>
<title>題秋莊蘭菊圖</title>,<text>紫蘭與黃菊。宛爾似故人。所以故人手。寫逼蘭菊眞。俱是天然姿。丹靑若無因。使我草堂上。頓增光輝新。棲息兩者間。疑是香滿巾。想像揮毫時。指端先會神。世間如論價。易以千金珍。</text>
<title>大雨</title>,<text>大雨一何苦。崖壑多變易。試問前溪水。今焉幾許尺。四隣不相通。逈若參商隔。老我雨不出。深居甘息跡。濕薪猶能炊。麥飯慰蕭索。一洞皆我有。誰道山中客。當待潦水退。垂釣川上石。</text>
<title>上山</title>,<text>上山採藜藿。下山採薇蕨。採採已盈筐。新香尙未歇。將欲贈所思。所思今已沒。棄置道路傍。揮淚入我室。床有紫金箋。乃是舊詩筆。人事雖易幻。豈意中倐忽。詩成聊爾耳。生死奈此別。可憐前溪水。爲我偏咽咽。</text>
<title>薙艸</title>,<text>翳翳門巷間。雜草生又生。東西靑縈紆。左右翠縱橫。呼童手鎌來。約束愼勿輕。窮日勤刈除。繁葉與脩莖。遂令蒙密色。居然地乃平。擧目一以視。我懷得其情。譬如洗塵鏡。素相發光明。又如濬汚溝。新泉得一淸。應無碍牛蹄。亦不妨人行。若能拔其根。庶幾不復萌。</text>
<title>松壇 在淸潭孝子洞追遠齋前</title>,<text>石壁掛一松。傍有過溪枝。其下築小壇。翳翳靑帷垂。是我休憇處。淸陰尤可奇。坐必爲長嘯。歸必得一詩。若有畵松者。畫我亦或宜。</text>
<title>晨起有作</title>,<text>滄凉曉氣發天和。事物何曾接謬訛。意若充然山有木。心能寂矣井無波。墻頭送夜鷄聲亂。𡬾裏迎晨鳥語多。牕日三竿吾不識。懶於巾襪但吟哦。</text>
<title>漫吟</title>,<text>萬事如今一髮輕。都忘夜讀與朝耕。見人長大知吾老。閱世悲歡任彼情。潭水增淸分酒色。山禽弄語與詩聲。窮鄕蟄伏無徒侶。何妨漁樵視弟兄。</text>
<title>書示兒子基福</title>,<text>貧富窮通各有時。從來智力不容私。八九胷中無芥滯。人間方是快男兒。</text>
<title>室人淸州韓氏回甲識喜。書示兒曹。俾各和韵。時乙巳八月初一日。</title>,<text>中秋初吉是生辰。五穀豊登百果新。復有此時南極見。知應壽考保長春。幾歲糟糠共苦甘。晩來福履幸多男。誰知九耋外王母。室人外王母貞夫人㓒原尹氏。常祝外孫夫婦福祿。 默祝餘恩尙所覃。舞彩斑斕繞膝前。八旬夫婿又嘉緣。中堂綠酒春如海。回甲筵如合巹筵。</text>
<title>秋日卽事</title>,<text>苦霖捲盡晩炎消。秋氣淸朗秋興饒。木蜜紅酣朝日麗。水芝靑欝午風搖。新醪貯甕山收稻。沉菜登盤澗折椒。林憇川觀無定處。此心自愛日逍遙。</text>
<title>松西李尙書 景在 枉臨潭廬。適有私故。未偕一宿。旋卽奉別。區區悵慕。經宵冞切。翼朝走人敬呈一詩。</title>,<text>豈料高駕過溪來。此日光榮及艸萊。屋裏私憂人莫測。山中好事鬼應猜。泉流激石聲相咽。嵐氣籠林欝未開。天借嘉緣如復續。丹楓時節菊花杯。</text>
<title>乙巳八月十七日。卽孫兒壽童初朞也。設百戱盤以識喜。</title>,<text>中秋望二日。壽童初朞是。渾舍起凌晨。百具勤致美。米麵及餠餌。筆墨又弓矢。羅列一大盤。肆筵交文綺。使兒當中坐。左攫而右披。狼藉固欣然。笑語尤可喜。白鬚望八翁。憑几笑而視。甲筵纔浹旬。室人回甲經行 含飴又樂此。可喜石麒麟。不啻千金子。他日興吾宗。盛運從此始。莫學祖好詩。恐被人譏訾。莫學祖好筆。但爲人所使。惟願年壽長。多福多男耳。</text>
<title>奉呈梣溪令公龍仁先山省掃之行</title>,<text>乞暇西淸向故鄕。原頭露草有餘光。軒名明發蓼莪切。地邃法華松栢長。千古痛寃揮血淚。四時祭祀藹心香。知應遺稿家藏久。繡梓何年得闡揚。故大提學碩齋尹公遺稿。尙未開印。末句及之。</text>
<title>賀九曲洞金命玹回甲。次軸中韵。</title>,<text>歲回六十一重陽。菊爲佳辰倍有光。善頌盈門山共壽。遐籌添屋海俱長。寫眞可合丹靑煥。餙慶知應翰墨香。玉笛數聲鶴南飛。從今綠酒幾秋觴。</text>
<title>九日獨酌</title>,<text>門前不見白衣來。獨把新醪一兩盃。童子侍傍差可伴。少年避外若相猜。地深翠竹常如隱。秋暖黃花尙未開。此日登高吾已倦。任他歲色夢中催。</text>
<title>謹次梣溪學士見寄韵</title>,<text>幾年孝思歎肥泉。明發軒中耿未眠。今當讎月瞻無地。先公忌辰隔日 曾値陽春賴有天。紫閣身隨雲共近。靑灘心與月俱懸。餘生但願須臾在。及見麟兒玉𡬾邊。附原韻[梣溪]丙舍門臨白石泉。老人無事且安眠。從遊兩世滄桑日。供奉三朝雨露天。詩寫性靈追表聖。筆要心正學誠懸。欲尋異鳥遺音處。只在秋原古栢邊。梣溪</text>
<title>亡室贈貞夫人回婚日。致祭後書感。時乙巳九月十三日。</title>,<text>巹筵何在祭筵開。應是孤魂爲我來。緣重赤繩曾有姥。禮成玉鏡不須媒。當時妙婿頭如雪。昔日新人骨已灰。出戶遺儀求未見。悲懷空飮餕餘杯。</text>
<title>憶南行兒子基福</title>,<text>汝行纔十日。如隔千日遅。我懷正如此。汝心可推知。此皆出於情。可奈念在玆。試問忘情地。太上者是誰。我有憐愛根。盤結不能移。</text>
<title>過農家</title>,<text>豊歲歌謠載路長。田間遺穗有餘光。坐收野老傾千斛。行乞山僧足一囊。盂鉢饛飡仍午饁。盆缸菹菜盡秋香。更聞綿顆皆充滿。處處村籬曬夕陽。</text>
<title>松山道中</title>,<text>谷谷皆殊相。爲情亦不齊。人家黃葉𡬾。山路白雲溪。觸石行何苦。穿松望欲迷。紆回方出野。斜日滿長堤。</text>
<title>道峯</title>,<text>疊嶂層峯勢若奔。仰看疑是接天門。氣之所萃千般異。道以爲名一倍尊。水落中間稱仲伯。佛巖東北視兒孫。若要全面無遺矚。應在遊人局外存。</text>
<title>自道峰遊覽三日。始抵潭廬。遂作此詩。</title>,<text>三日道峯扶老廻。今秋堪歎倍摧頹。詩愁路憊都消盡。酒味茶香始得來。勞動恐敎兒輩覺。遊遨易被少年猜。休言調養爲良藥。水意山情可奈哉。</text>
<title>潭雨曉坐。奉懷梣溪令公。</title>,<text>小屋寒蕭鳥共棲。夢回曙色隔牎低。林風颯颯有時鴈。山雨凄凄何處鷄。思發欲馳千里駕。衰多難試一枝藜。誰知黃菊花前意。都在終南曲曲溪。</text>
<title>長谷</title>,<text>長谷深如海。逢迎一客難。炊煙吹向上。落葉下無端。兎踏圃蔬折。鼯偸山栗殘。老夫常委枕。人作病僧看。</text>
<title>秋雨</title>,<text>山雨驅來逈。洞風流出長。檀梢含淺碧。栗葉墮深黃。薪濕夕炊晩。稻收秋事忙。前溪水應滿。料理小橋梁。</text>
<title>憶秋莊申生懿顯</title>,<text>秋莊問何處。可憐落紅塵。志豈存干祿。心先急養親。山居應寤寐。詩思亦輪囷。幾日西牎下。黃花酒一廵。</text>
<title>啄木鳥</title>,<text>啄木鳥啄木鳥。爾宜棲在深山裏。枯木朽株無處無。自啄自食誰能止。胡爲來我軒牕外。啄啄空驚老人耳。十啄百啄無一得。驅逐空被人罵訾。以我屋宇太靜寂。纔去旋來常如是。閒居覽物此可警。推枕不覺蹶然起。人或求於不求處。可與此鳥殆相似。徒費口舌終何用。罪在貪饕吾當箠。我作此詩豈徒然。嗟彼里中多少子。</text>
<title>奉別橘山學士李公 裕元 書狀赴燕</title>,<text>薊門蒼茫塞雪紛。車聲朝暮豈堪聞。玉樓曉夢瞻紅日。紫閣寒忱望白雲。篆籀未應餘古本。詩詞不必覔今文。先將達識當覘國。軄在行㙜世所云。</text>
<title>送別申懿顯赴塞西</title>,<text>歲暮別離奈爾何。陽關一曲足悲歌。潭西魂夢三冬苦。塞上雲山幾疊多。客舍挑燈中夜劒。邊城駐馬夕陽笳。寒程莫作歸來晩。我有新梅未臈花。</text>
<title>遣閒</title>,<text>枯木寒煙與作隣。是心久已絶貪嗔。牕深屛掩安身地。冬暖年豊養壽人。超出世間煩惱障。結來物外寂寥因。閒來收拾山間畵。最愛右丞荷葉皴。</text>
<title>往訊雲潭大師卧病</title>,<text>曾聞釋氏死生義。初旣不生何有死。自是涅槃一大樂。身如金剛無壞毁。師今病卧數十日。獨自宛轉空房裏。鬼魔神力揮之去。醫王良藥笑而視。身擁百結一弊衾。亦廢粥飯惟飮水。擧頭見我問何來。吾今沉痼久如是。雖沒五軆不足悲。稍延一縷不足喜。何况君今過去客。此去便是陳跡耳。回身瞑目不復語。余亦默默而已矣。含淚良久出戶視。義相靑峰參天峙。</text>
<title>讀書</title>,<text>欲讀案上書。重尋舊時籤。纔過兩三番。講聲漸微纖。痰火忽上騰。口角轉如鉗。氣力已云餒。欲進勇難兼。掩卷長歎息。戚戚意未恬。憶昔黌堂夜。更深燭枝添。雖勤不知疲。不待凾丈嚴。顧今年望八。舊好更難占。嘉書倘束閣。可奈蠧魚饜。覔枕仍假寐。書義時或譫。</text>
<title>朝起</title>,<text>炊煙生谷口。初日下峯腰。被草霜華重。凝松雪意驕。婢寒憐澗汲。僮健仗山樵。更煮爐中茗。衰喉煖可澆。</text>
<title>雪後</title>,<text>山木蒼森雪滿天。主人屋冷客無氊。面衰蒲柳曾同質。身老杉松欲闘年。如是我生惟逝水。幾多人事是浮煙。三冬旨蓄猶堪繼。門外菁菘數畒田。</text>
<title>自歎</title>,<text>眼難看字手難書。將欲遣閒何所居。惟有心齋餘一事。老來學問亦空踈。</text>
<title>寄七松亭池子山</title>,<text>詩自情性中流出。邪正善惡固非一。我愛君詩如種穀。箇箇發穗必成實。又如善手作家舍。䂓矩繩墨俱無失。搆思初不事邃遠。運意久已貴謹密。近日得見西社軸。雖有良材多放逸。惟君獨得一䂓摹。正音雅調言外溢。每從紙上沉吟之。呿口瞠目幾閣筆。起我警我知有君。安得論詩常促膝。歲暮君詩心所愛。愛及亭前靑松七。</text>
<title>過興聖菴洞口。聞雲潭大師滅度。臨流駐馬不忍去。遂作小絶。三首</title>,<text>涅槃一大樂。今始得所歸。兜卛何足問。都是想非非。又不生吾何喜。不滅吾何悲。聞有輪廻說。來世可見師。又道心此水凈。峻儀彼山峙。若使山水在。是爲師不死。</text>
<title>梣溪令公惠柚子</title>,<text>忽驚珍顆落寒床。頃刻凝成滿室香。非但人情偏貴遠。令公恩賜是爲光。</text>
<title>東隣張僉使昶投示所搆古文八首。皆嘉篇也。莊誦屢日。未忍釋手。仍賦長律一首。謹寓感歎欽仰之意。</title>,<text>聯篇累牘數千言。筆下波瀾勢欲奔。門路占來高地步。家庭流出舊淵源。周遊亦有江山助。妙理曾無斧鑿痕。顧我白紛猶昧學。敢將一字妄相論。</text>
<title>雪後寒劇</title>,<text>竟夜惟聞振壑風。朝來始覺雪連空。千山摠入光明裏。三籟俱虗栗烈中。髥凍直如登彀箭。身寒曲似去弦弓。小爐賴有新茶熟。能作春溫一氣通。</text>
<title>丙午正月初七日。拜謁先隴。</title>,<text>光陰如逝水。壠上又新元。歲改靑山色。春回宿草根。餘忱惟省掃。雙淚此生存。更待身差健。廵山不憚煩。</text>
<title>壠上掃雪</title>,<text>客臘頻經大雪繁。覆莎棲栢不曾殘。僮人火急如相掃。此日恩深一箒端。</text>
<title>豆泡蒸</title>,<text>天生此一物。似爲老衰人。柔軟何煩齶。淸純可入唇。食單功最大。貧舍品應珍。好是山居日。盤來下箸頻。</text>
<title>川上縱目</title>,<text>信步邇遐不肯裁。長川到處望悠哉。野中渺渺人歸去。山上依依雲出來。鳥啄寒松餘雪落。牛過斷澗薄氷開。淡煙衰艸逶迤路。覔得新詩曳杖廻。</text>
<title>興國寺僧道瑔見訪</title>,<text>倒屣逢迎傾盖地。拂衣飄渺出家人。彜倫我是詩書禮。淸凈君應口意身。爲道東林曾異敎。論交西崦亦同隣。香山結社終當續。何日白雲流水濱。土解正如此。春耕始自今。勸農上天勅。宣化外藩心。築堰宜持久。治田亦在深。生民當務本。蚩蠢可能箴。</text>
<title>歸家對梅</title>,<text>多愛梅花待我來。牕前取次向陽開。情多爲贈新詩句。興劇兼呼濁酒盃。北陸曾經辛苦蓄。東君亦不色香猜。雪晴月照寒宵夢。好與氷魂莫肻回。</text>
<title>丙午元宵</title>,<text>嘉辰吾不識。白首此深居。桂影何論彼。梅魂欲起余。宿蔬烹亦淡。薄酒問猶餘。肯踏街橋去。挑燈坐看書。</text>
<title>雪中鵑花 入室灌水勤養</title>,<text>雪裏鵑花暖似春。艶紅偸得化工新。多情七七如相見。喚我何妨作後身。</text>
<title>客至</title>,<text>新年剝啄一何奇。感在中心喜在眉。經歲竹猶無𧏮日。迎春梅欲返魂時。幾人抵死淋漓酒。吾輩平生冷淡詩。更待西園桃李節。花間杖屨可能期。</text>
<title>高城使君崔公 瑗 金剛畵帖成。馳書見報。謹賦此詩以回。</title>,<text>風流太守古應無。天下名山作畵圖。紙上森羅千佛像。室中收入萬仙區。忽聞嘉信淸肝腑。若有餘光襲鬢鬚。他日傳看誰不頌。聯鑣最是白頭吾。</text>
<title>午過鄭生守赫園屋</title>,<text>入門喜氣欝葱葱。先賀康寧九耋翁。問寢常從松影裏。過庭尙在竹林中。安閒可作三生訣。醇謹應追萬石風。往歲爲君偏種玉。朱陳餘俗兩家通。</text>
<title>贈道瑔庸前韻</title>,<text>慧相端凝禮佛日。善根寂定參禪人。文殊透得安心法。圓澤還生報果身。坐看天花飛滿室。行尋秪樹繞爲隣。知應念念無分別。能記吾居澗北濱。</text>
<title>遣閒有作</title>,<text>顧余望八旬。嗜卧常難起。筋力如走坂。欲住不能止。可憐老衰態。未知孰所使。平居常閉門。四隣如千里。年少每避去。輩行皆已死。獨寄寂寞中。何以消春晷。看書非不好。眼昏未能披。弄筆素所工。手鈍久已委。絲竹旣未諳。博奕曾所訾。細思百爲間。惟是吟詠耳。冉冉數十年。癖好尤在此。若得一佳句。充然心獨喜。覆瓿終何用。送老儘爲美。身存心亦存。吾當死乃已。餘艸殉我塟。勉哉諸兒子。</text>
<title>細雨</title>,<text>細雨添幽寂。老人閒復閒。詩神從彼淡。酒力不吾慳。身卧霏霏裏。心虗滴滴間。泥中誰理屐。久不出柴關。</text>
<title>贈興國寺道上人</title>,<text>眉目淸如水。可知中有存。應將無上慧。已入不二門。見道淺與深。俗士何足煩。但見二詩來。高韵警吾昏。似聞薝蔔香。黯黯滿小軒。思聦今不死。參寥可並論。更欲接軟語。擬訪給孤園。</text>
<title>寄西園金生羲齡要和</title>,<text>故人雲散隔商參。經歲西園恨未尋。槐下會猶如昨日。花前思已在中林。那成素蝶迎春夢。謾聽黃鷄唱曉音。芳草綠楊知不遠。百錢一醉擬聯襟。</text>
<title>丙午送春日作</title>,<text>今春春事問何似。花落花開摠不知。地蓄杏桃空自好。天生鶯燕欲何爲。芳緣難作知衰境。香恨偏多異昔時。可惜風光如一瞬。東君肯貸老人私。</text>
<title>潭廬初夏</title>,<text>緣畦細麥綠葳蕤。正是山家立夏時。不識爲誰芳艸好。若將待我晩花遅。啣泥燕欲營新窠。披水魚猶泳舊池。怊悵自從送春後。今朝始可展愁眉。</text>
<title>憶普明亡大師</title>,<text>怊悵法身已化蹤。眞詮誰與話南宗。珠猶掛壁千金愛。瓢亦留箱十襲封。念珠瓢子。師皆年前贈遺。 誰識飛登天上彼。勝於苦惱世間儂。禪緣已逐浮雲盡。空望潭西第二峰。</text>
<title>潭居 二首</title>,<text>塵埃隔絶孰相尋。地較桃源倍覺深。樹密難分疑有乕。山空太寂遂無禽。淳風從昔稱仁里。瘠土如今見義心。更愛泉聲鳴枕底。泠泠勝似七絃琴。中谷深深獨閉門。終年拙計在眠飡。眼前萬象爲吾有。耳外千聲任彼喧。種菊萌芽生意足。養魚活潑化機存。竹籉艸履山居事。一念安閒性所根。</text>
<title>隣人送酒</title>,<text>隣人酒初熟。贈我一瓦瓿。晨夕來往數。知我盃中趣。誰云村醪惡。可居白墮右。居閒無一事。惟酌時自取。報答渾不省。醉到無何有。</text>
<title>是日謾詠</title>,<text>山僻村荒與世遐。惟將景物亦堪誇。靑浮荷沼團團葉。紫綻桐庭點點花。菜有抵籬從茁茂。樵無定徑任橫斜。晩來忽聽松風起。倍作寥寥不是譁。</text>
<title>臨發書感</title>,<text>今去不知何日來。孤懷悵惘未能開。若將咫尺承儀範。可奈晨昏失侍陪。祭器至今留舊蹟。異禽何處抱餘哀。出門寄與辛勤語。婢掃塵埃僕艸萊。</text>
<title>午過七松亭 二首</title>,<text>石底靈泉一脉纖。磨崖更有玉書添。灌來紫萼香生屋。養得靑松影滿簾。地邃萬重偏愛靜。風淸五月不知炎。倒騎何妨山公醉。百遍經過未必嫌。山庭如拭玉沙纖。𡬾外開園樹又添。酒氣多時通小徑。棋聲終日在踈簾。櫻皆結子堪消渴。桐亦成陰可避炎。更有歌兒能數闋。雖無節奏我何嫌。隣兒有能歌者可聽可愛</text>
<title>重過七松亭呼韵</title>,<text>都是一園萬綠天。楓間散坐又松邊。客衣有碍行開逕。婢綆何煩坐掬泉。蕙艸香深狂蝶戱。桐花影靜倦鶯眠。更憐我會多眞卛。白飯靑蔬記此年。</text>
<title>寄七松亭池子山 錫觀</title>,<text>山間小屋磬如懸。長夏爲生是粥饘。貧襲衣冠猶有地。夢占孫子豈非天。一日夢有人來言。若活我。當生子。翼日過藥契。方欲殺龞。卽買取放生。伊後果有子。 園林自愛居求志。世路誰能去脅肩。詞伯棋名便餘事。一心種德仰吾賢。</text>
<title>是日寫懷</title>,<text>揮墨吟詩本來癖。惟將兩件幾忘餐。病衰自致經年廢。漫散方知遣日難。在昔心神爲死物。如今耳目亦虗官。細思萬事當隨遇。不足爲歡不足歎。</text>
<title>雨坐遣閒</title>,<text>吾愛吾廬極淸嘉。雨中更覺興無涯。繞垣一帶靑蒼樹。入室雙開紅白花。見影幻何說姸醜。聞香寂不辨根芽。寄情艸木當爲樂。恐有人知豈自誇。</text>
<title>雨中</title>,<text>久雨何多苦。炎風不肯情。瓦衣隨處遍。地蕈按時生。遣子愁泥襪。謀妻索酒甖。有書可消夏。每恨眼羞明。</text>
<title>寄池子山七松下</title>,<text>以我思君意。知君似我懷。七松常几案。三角亦檐階。余家在三角山下及之 面會何須說。神交儘是佳。深居無彼此。雨裏坐如齋。</text>
<title>潭上大雨詩 三首</title>,<text>山雨滂沱。兼以猛風。萬弩齊發。千絲其濛。面面皆水。如坐舟中。與我者誰。惟有化翁。山雨何急。狂奔疾馳。沙石顚倒。巖崖傾敧。溢彼溪澗。及此門籬。欲渡不得。渡亦何爲。山雨忽霽。斜陽在山。紫靄靑嵐。交暎其間。倚杖望之。可以怡顔。非我獨樂。人無往還。</text>
<title>興國寺僧道瑔見訪</title>,<text>積雨餘霏尙滿林。泥中多謝獨來尋。水泉共飮分前澗。煙靄相通隔一岑。自愛老年成少伴。雖云異敎亦同心。坐間儻得醍醐力。勝似松風滌暑襟。</text>
<title>賀徐碩士 經淳 筮仕</title>,<text>筮仕寧非貴。家聲正可承。當占先霰兆。更待致雲登。奕世風流盛。聯親譜牒徵。老懷尤感激。騎竹見來曾。</text>
<title>呈上竹坡相公</title>,<text>憶昔靑衿極藐然。豈料殘喘尙今延。周旋翰墨三千牘。出入門屛六十年。暎沼黑蛟心自愛。啣花黃雀意相牽。更聞筮仕 公姪子經淳初仕敦寧參奉 由餘慶。我欲筵前賀萬錢。</text>
<title>寄鄭生守赫卧病</title>,<text>蒸炎淫雨苦多端。可奈呻吟久欠安。疾病如今來有祟。聖凡從古免應難。麒麟橋外空流水。風嘯㙜前自碧巒。何日聯襟携杖去。淸凉萬斛笑相看。</text>
<title>雨中遣閒 二首</title>,<text>七十年來又六年。山居亦是舊佳緣。有風消暑先秋意。因病添閒足午眠。屋漏倒垂開篆壁。林霏擁入及詩筵。自憐性癖甘寥寂。疑是前身結夏禪。雨中岑寂最今年。屈指平生一遇緣。登戶雛鷄相對坐。守門老犬獨自眠。眼昏已撤看書案。手鈍何論灑墨筵。木石如今同一㨾。勝於興國寺中禪。</text>
<title>病居</title>,<text>病居反觀我。閒思漫相添。顔柳䂓模在。韋房詩酒兼。雲遊老尙愛。山事貧何嫌。牕外晴光滿。筇鞋入夢譫。</text>
<title>病中漫詠</title>,<text>病來無祟自相幷。縱有良醫不敢名。魂暗如烟消復合。痰頑似石吐旋生。三庚辛苦逢窮鬼。八耋扶持類穉嬰。藥褁茶編何足道。于今萬事一毫輕。</text>
<title>雨曉聽虫聲作</title>,<text>滿庭草濕候虫鳴。喞喞緣何伴雨聲。永夜苦吟猶不足。曉來又攪老人情。</text>
<title>牕雨卧病</title>,<text>病中積雨不曾收。屋漏床床別作愁。裘乏鷫鸘無可典。材踈樗櫟更何求。澆胸盃酒猶能飮。厭口盤飡未暇謀。年老尙餘閒伎倆。空將詩思在心頭。</text>
<title>寄西園池子山調病</title>,<text>楓壇松麓路悠悠。同病邇來兩有憂。落地塵埃生似寄。掀天事業死應休。貧家已沒刀圭策。積雨兼懷煙火愁。褁飯未能勤問訊。新詩先祝故人瘳。</text>
<title>送兒子基祐。入奉元寺調病。</title>,<text>雨濕旣云苦。日熱又何劇。兩者交攻人。百病寧不迫。汝今得一疾。寒熱朝復夕。人言瘧有鬼。肆虐闖其隙。恠異良難測。時至每如畫。沉痛入骨髓。外氣滯胸膈。有醫來診脉。日復投藥石。別歧有多方。雜試紛千百。尙未見奇效。沉綿今如昔。咨汝去善攝。鞍山有佛宅。非但泉水美。眼界一以闢。坐卧納空濶。煩欝庶可釋。况有神佛力。慈悲有餘澤。應敎醫王術。奏功不少惜。汝保平昔來。來見床下席。</text>
<title>深居</title>,<text>深居終日廢冠巾。微醉閒眠與結因。庭𡬾翳如濠上日。甁花宛作室中春。蓄魚潑潑化機在。移竹靑靑生意新。都是眼前消遣具。誰知老我漫浪人。</text>
<title>謹呈徐參奉 經淳 敦寧府直中 二首</title>,<text>嗟乎先公讀書久。今文古文無不有。最是熟工廿三史。妙義常如囊中取。更有昌黎師事地。愛其文章日入手。試眼眛於五色賦。龍門一步屢居後。綠袍落在筮仕中。居然馮唐已白首。晩來獲參桂坊列。离筵講討常左右。將欲大試未暇試。可柰天公促年壽。盛時異數非不遇。命之所在良非偶。嗚呼如今尙忍言。墓木已拱悲風吼。徐參奉先公故牧使任輔。文章經濟之士也。翼宗甞大用。而公卒未果。作此詩以悲之。高門華閥有名祖。發跡爰自達城古。厥後公卿屢十葉。高車駟馬襲簪組。如今莫道蔭仕卑。一命亦足保門戶。臣職報答無小大。身若在府當言府。自是敦府有所重。豈與寺監並爲伍。雖云淸閒有公務。莫以細鎖輕官簿。顧余八耋四世誼。先於先公說悲苦。愚忱更奉一言進。安知爲官無所補。不以絲麻棄菅蒯。我當筵前歌且舞。</text>
<title>衰病</title>,<text>衰病兩忘坐似癡。人間八耋亦支離。那堪厭食心思酒。將欲消閑意在詩。弊屋雖低猶自愛。炎陽相逼已先知。死生窮達何窮已。灰劫千回亦一時。</text>
<title>過西隣</title>,<text>出谷不辭樵路紆。獨來獨往是爲娛。席間先問年豊歉。甕底頻探酒有無。力穡知應遵古俗。立談亦足見眞愚。靑煙綠𡬾相望地。李四張三擬共呼。</text>
<title>七月十六日謹作</title>,<text>扶病歸來病可蘓。情私奚止首丘狐。淸風有喜先人賜。秋艸無情小子孤。萬死奉塋如不盡。百年肯搆更何須。况當祀享宜新實。手植尙餘栢數株。是日卽曾王考孝子公忌日也。摘取山下手植柏實供祀。</text>
<title>池上 在淸潭孝子洞追遠齋前</title>,<text>繞池故徐步。倚杖復閒臨。知止從吾道。涵淸警此心。俗情波不起。山興水俱深。童子休催返。渾忘雨滿襟。</text>
<title>松下</title>,<text>松下詩篇詠桂叢。欲招同志去難通。空山跨月無時雨。長谷新秋盡日風。淡味應從蔬食上。閒蹤可見褐衣中。忽聞童子來相報。水到村西復瀼東。</text>
<title>水禽</title>,<text>水禽雖小喙能長。啄取池魚上𡬾忙。爾若傷生應報果。安知流彈不隨傍。</text>
<title>百種</title>,<text>百穀豊登百果新。人間先數此嘉辰。幸逢北闕重煕日。歸作西山壽考身。直欲偏追和尙笑。不須強效美人嚬。從今喫飯知吾分。感激天時擬寫紳。</text>
<title>夜坐虫聲甚苦</title>,<text>蟋蟀千啼一槩同。凄然似訴不平中。人皆熟睡誰能聽。獨有西齋夜坐翁。</text>
<title>有人來傳耽羅謫所秋史金公 正喜 消息。間多異常。驚歎之餘。謹作五首。</title>,<text>敎授書家是老師。漁丁牧子亦能之。島中一洗千秋陋。用夏如今已變夷。公敎授島中子弟。書法頓變云。貫室虹光繞紙新。米家餘彩海南濱。偶然一語傳相頌。非獨謙虗有昔人。虹光繞公之壁書。海人來告。公曰此偶然。何足爲異。新闢區田倣古䂓。一朝萬頃綠猗猗。海民從此無窮利。爭說金公手畫時。新闢區田。敎以溝洫之法。民皆蒙利云。異㨾舟舡艤碧灣。幾人藏在畫樓間。靑蚨一辨紅毛國。皆向帆前拜辭還。有異㨾舡來泊前洋。不知何方舡隻。公命取舟中錢。知其爲紅毛國。書其國名以示之。舟中人大驚。卽回去云。多識人間草木名。胡椒新品出南瀛。由來觸物無遺矚。爲歎千秋慧眼明。島中多産椒。人莫能知。公見其爲椒。敎以煮炒之方。由是流傳沿海諸邑云。</text>
<title>馬蘭花 俗稱蓼花</title>,<text>墻西閒隙地。纔是開半畒。中有馬蘭花。秋風頗耐久。慇懃弊屋邊。年年如相守。此是非稀品。所以爲吾有。帶得江村色。幽淡吾所取。冷香侵書帙。紫穗拂戶牖。對之忘日夕。人應笑其後。</text>
<title>路逢曺伯敬</title>,<text>路逢曺伯敬。汲來東井水。雙袖盡霑濕。餘波及弊屣。知應十尺綆。運用勞十指。爲歎一赤脚。朝夕無所使。問爾今衰矣。辛苦胡若是。旣爲貧所驅。此事例以視。爾意雖自若。友道寧不恥。念昔朱買臣。負薪猶顯仕。否泰遞相尋。大易有妙理。雖窮後可待。家有佳諸子。</text>
<title>雨中徐參奉 經淳 以生男見示。聞甚大喜。謹作此詩以回寄。</title>,<text>雨中聞好語。此雨亦喜雨。書來何太晩。爲日已爲五。弄麞未暇書。湯餠先欲取。天以故家蔭。降此申與甫。知應南極星。屋上祥輝聚。襁褓藹有香。呱呱應索乳。何煩試啼聲。英物自有主。從此卿相宅。可以期踵武。今年是何年。盛運在丙午。前月龍樓筆。點下敦寧府。又見明珠産。異彩手以撫。老我幸不死。大慶目所覩。霑濕吾不說。衰病奈此苦。蹶起以西望。稽首不知數。此喜敢不飮。倒彼酒一甒。</text>
<title>秋雨</title>,<text>此雨是何雨。床床日以劇。三夏猶不足。七月又復積。水生竈突底。喧叫産蛙蟈。束薪俱已濕。吹火紛千百。日中難爲黍。老婢相嘖嘖。可笑存齋老。安坐而息跡。雨事不知憫。作詩窮日夕。</text>
<title>懷舊</title>,<text>西征東赴若相催。雲雨人間是幾回。大定江聲愁外隔。金剛山色夢中開。尋常事去頭如雪。三十年來心似灰。病枕無聊徒有感。半牕斜日獨傾杯。</text>
<title>舊痾</title>,<text>舊痾纔去又新痾。蔘朮雖靈奈此何。秋後骨枯危坐少。老來心弱畏人多。衰眸花翳何能筆。落齒音乖不足歌。北寺始聞層瀑好。幾時飛步上嵯峨。有人來傳彌陀菴後東嶺。瀑頗勝云。而以病未果及之。</text>
<title>正廟丙辰。奎章全韻新刊。至今朝丙午。御定詩韵又續成。此盖千秋開惠之聖意也。時賤臣在鑄字所。監蕫全韻新刊之役。今兒子基福於詩韵。又監其役。父子前後相承。此異數也。及其工告訖。謹作此詩以識之。</title>,<text>諧音比類續成功。都在宸衷指授中。爲是千秋惠來學。聖人一揆後前同。父子相承豈偶然。昔年趨役又今年。錦編聞說新工訖。應了奎瀛未了緣。全韵開板之役。設於奎瀛新府也。</text>
<title>病居漫詠</title>,<text>存齋居士素多病。懷保嬰孩不我如。日月無情今老矣。潭山是處可歸歟。殘書亦足時披閱。破屋何妨日起居。幸有中庭花竹在。更因行藥故躕躇。</text>
<title>丁翁若淳見訪</title>,<text>丁門家世舊簪纓。飄泊風塵悞一生。可惜春風王謝燕。烏衣巷口幾人情。</text>
<title>秋風</title>,<text>一夜秋風入小欄。老人病氣亦能安。淸凉先喜今時好。晼晩何論此歲闌。江上白𩿨從客問。潭邊紅𡬾與誰看。西隣報道新醪熟。日飮何妨酒戶寬。</text>
<title>室人丙午陳甲志喜。書示兒輩。二首</title>,<text>三夏苦危大病餘。幸逢是日復如初。生年陳甲尤爲貴。喜溢門闌不一書。中堂吉日酒樽開。都是兒孫祝壽杯。又有八旬老夫婿。白頭偕樂亦奇哉。</text>
<title>憶潭廬</title>,<text>秋風吹到忽無蹤。西望雲山問幾重。幾日心懸潭上𡬾。有時手撫壁間筇。自知示病如摩詰。非是長生似赤松。火急願乘歸馬去。芒鞋飛步上西峯。</text>
<title>送韓姪瑢基赴湖西</title>,<text>爾以淸羸質。今行屢百里。老親豈不念。尙作童孩視。若能軆親心。敢不自愛身。大抵出門行。行路皆苦辛。知應勤扶護。庶保去時顔。爲爾繼一言。遠遊亦可歡。自是男兒事。未必蕩子看。正値秋時候。秋氣滿四山。早楓媚山谷。細菊綴巖石。翠竹暎野塘。鳧鴨浮拍拍。停驂時覽物。庶可滌煩膽。先以爲子道。繼之以遊覽。我言儘無愧。餞杯當先飮。</text>
<title>秋日潭居卽事</title>,<text>秋氣崢嶸欲起人。此身稍可得安神。忽挑硯北揮毫興。復結籬東採菊因。丙舍修治期不日。丁田刈穫迨今辰。投諸桑梓當終老。萬事何妨付一塵。</text>
<title>潭詠 二首</title>,<text>樵漁社裏得相從。竹杖芒鞋一散蹤。朝探東峀義相 山名 靄。暮聽北城元曉鍾。兩邑界分潭下路。楊州高陽潭下定界 仙陵地隔嶺頭松。溫陵火巢。以山脊定界。植松禁伐。 世人自此誰尋我。萬疊雲霞谷口封。家在玉潭西北隈。閒雲孤鳥共徘徊。秋水澄淸雙眼界。寒山空寂一靈㙜。函關眞訣誰探得。天竺禪機似透來。昔日仙遊如復續。溪牕昨夜夢蓬萊。</text>
<title>聞西隣酒熟喜甚作此詩</title>,<text>西隣新釀告初熟。應有槽間汩汩聲。可備上樽瓊液冽。更堪中聖玉香淸。三杯落日歸樵興。一醉秋風過客情。我亦山齋無事坐。呼兒先洗案頭觥。</text>
<title>早菊</title>,<text>嬋娟溪菊影交加。微物知時亦可佳。山僻曾非能擇地。歲闌將奈此開花。雖懷美質知誰賞。獨保新香不自誇。潭上幽人坐長歎。摩挲不覺夕陽斜。</text>
<title>習靜</title>,<text>習靜工夫素所能。塵間形役更何曾。應知前世無爲佛。那妨今生有髮僧。喫菜果時禪味是。聽溪澗處法音仍。獨來獨往寒山裏。惟與浮雲作友朋。</text>
<title>寄道瑔上人</title>,<text>但解坐禪懶出門。心頭肻着愛憐根。散花天女空相試。化物山魔不足論。十地三身應自在。千江一月本無痕。若能追續香山社。亦是今生普濟恩。</text>
<title>潭齋前臯枇子</title>,<text>松身栢葉尙亭亭。根託層崖不改靑。虫蟻穿來空朽穴。風霜閱去古奇形。枝隨斜日淸生影。子結新秋綠有馨。六十年來猶見爾。我筇又復幾回停。</text>
<title>厨婢進松蒸餠</title>,<text>新秋餠餌喜新甞。松葉蒸成白雪光。蔬筍較來同氣味。稻禾擣出動馨香。均圍外甲如城郭。緊褁中心似括囊。幸荷厨人咄嗟辦。欣然一飽倚山堂。</text>
<title>寄族弟有默</title>,<text>兄弟行中爾獨存。相逢情愛每源源。若將孝悌追先世。庶免箕裘忝後孫。拙手如今安故俗。隻身何日起寒門。回頭請看松楸色。心上先當種善根。</text>
<title>前澗泉味甚甘。洗眼快飮可喜。</title>,<text>澗頭好在此潺湲。佳味知應壓惠山。銀海洗通皮膜外。丹田流入肺肝間。一生功用於渠大。八耋因緣不我慳。冥德更從何處報。欲將詩句擲溪灣。</text>
<title>寄兒子基祚</title>,<text>此亦一時彼一時。世間萬事苦難知。如今得失當追馬。他日窮通未必龜。金在爐中應自躍。玉沉沙底竟爲奇。少年才德能成就。何處投身不是宜。</text>
<title>午憇女溪 楸行之路。每憇此處。</title>,<text>一來一往熟爲眞。物外悠悠泛泛身。何事浮雲相送客。無端秋艸欲愁人。臨溪可愧衰顔照。指店先探濁酒新。寄語僕夫休促駕。詩思方在澗西濱。</text>
<title>吊金玄玉喪子</title>,<text>百歲自是風雨駛。何用區區說生死。天之所賦莫非命。殤夭彭壽同一理。我生七十人間世。閱歷吊喪不可指。今聞故人哭其兒。㷀㷀膝下無一子。滿眶雙淚血欲滋。堆胸千阜突而起。杜門謝客無世念。餘愛鍾情竟不已。逆理之慟悲僮僕。匈音所及驚鄕里。吾謂子夏君子人。至有喪明亦過矣。延陵三號嬴博間。曾將復土於命委。復有韓公喩東野。無何足歎有何喜。昔人亦有抑情處。萬事大抵東流水。繞床幸有孫兒在。死者血肉一箇是。石麟餘儀時如見。歲暮可以慰衰齒。且復請看粲粲菊。籬東籬北黃金蘂。客來掇英以泛酒。遊哉優哉聊爾耳。</text>
<title>九日有懷。寄西掖直中。</title>,<text>老懷每歎歲將闌。坐送重陽更覺難。白酒傾來空自醉。黃花開盡與誰看。回頭梧掖千重隔。阻面槐壇一味寒。明日又從潭上去。山房生暖可能安。</text>
<title>九日獨登六角峴</title>,<text>獨携藜杖上西麓。紅𡬾黃花摠我徒。伎倆七旬情尙劇。風流九日興不孤。腹中惟幸餘詩有。掌上何嫌一盞無。藍水玉山人莫說。峴前萬象足淸娛。</text>
<title>歷路小憇七松亭。主人不在。悵甚作此詩。</title>,<text>主人拋却好亭㙜。何處湖山去馬催。但有七松如侍立。更看雙鵲似迎來。適有雙鵲噪於松間 壇楓暎日爲誰好。籬菊拒霜空自開。佳節名園雖兩美。離懷何忍獨含杯。</text>
<title>潭廬秋詠</title>,<text>越鳥與代馬。戀舊性所全。禽獸尙如此。以人豈不然。今我老無用。伶仃無所歸。匍匐松楸下。竊擬日瞻依。萬事欲相忘。百病不足說。往來三十里。不嫌空屑屑。妻子每挽止。故舊謂老狂。可憐桑楡計。久矣成鐵膓。惟將餘日月。畢命於此間。兒繼供具來。我在異鳥山。</text>
<title>潭居 二首</title>,<text>菜把曬簷角。朝日下柴扉。山雀冷啾啾。庭閒不肯飛。回看溪邊菊。粲粲生寒輝。多謝三兩叢。爲待主人歸。又落葉紛無數。吹入階庭內。門狵忽驚起。望空時自吠。寂無一客來。白雲閒自在。幽人坐無言。惟與山相對。</text>
<title>追遠齋外廊修改日作</title>,<text>易柱直如箭。補椽齊似齒。椳臬各得宜。土石且隨毁。屋宇成不日。趨事幾十指。出於務苟完。非是致工伎。從此後日計。庶可支一紀。寄語守直者。所居無彼此。山雨與溪風。在汝勤護耳。</text>
<title>贈道瑔上人</title>,<text>晝寂殘香掩小龕。童顔仙骨坐禪參。今生可驗前兼後。極樂何論北與南。度解脫門知不二。悟淸凈相戒爲三。若能一宿無餘戀。法界千菴亦此菴。</text>
<title>潭楓</title>,<text>昔我秋遊海之東。遍滿金剛千萬楓。地之所産天造化。奇巖絶壁錦繡中。餘光交暎入潭水。丹砂紫珠相玲瓏。左右應接不能暇。手舞足蹈興何窮。又復一過雪嶽山。金剛景光伯仲間。白石淸泉十里路。處處𡬾樹相回互。及到山頭百潭寺。萬影四照光如燃。歸來依俙歲月久。一塲秋夢空無有。孰與潭上兩楓木。年年歲歲長在目。六十年來相與老。霜高秋容能自保。有時來臨淸陰下。寓目暢懷無不可。念昔撫今情不一。來者可追往如失。已知紛華不在多。數株情愛奈此何。緬思東多少𡬾。雖云儘美非吾土。我家此樹知長物。千秋培養能事畢。</text>
<title>奉別廣州留相趙公 斗淳 赴任 二首</title>,<text>秋𡬾連天歲已闌。長亭倍覺別離難。三田渡外黃雲暮。百濟城邊白日寒。南國兵威勤備禦。上都烽火報平安。君恩仰答應留劒。夜夜龍文獨自看。門屛出入幾回春。翰墨從來分外因。曾侍髫黃騎竹日。更瞻髮白建牙辰。任安義重猶知守。毛遂功成亦辱身。可歎田間當沒齒。寒雲枯木與爲隣。</text>
<title>奉別白川尹侯 泰兢 美赴</title>,<text>長亭木落送征袍。瞻望行塵首幾搔。東海猶持周日月。丙子虜亂。斥和臣尹忠貞公諱集奉祀孫。 西風每歎楚離騷。白川春雨應先濕。碧渡 路過碧灣渡此是險津 秋波不敢高。從此雲山遠相隔。潭居艸莾極寒蕭。</text>
<title>對菊</title>,<text>閒牕對佳菊。氣味與相通。趣極玄玄上。情存脉脉中。遐標應絶品。淡態亦餘風。遺逸今如遇。踈籬道在東。</text>
<title>曺泉觀自道峯北漢賞楓歸來。示以數詩。甚艶之作此詩。</title>,<text>雲遊聞好語。仙跡若飛來。萬丈三秋詠。三山一夜盃。羡君凌汗漫。愧我落塵埃。地分何如此。人生各異材。</text>
<title>秋曉聽雨又雷</title>,<text>雨喧亂溜幾千點。雷送餘威又一分。衾冷易知秋氣入。夢驚難禁曉聲紛。有時鴈叫蕭蕭過。何處鷄鳴遠遠聞。幽思孤愁寒更切。殘燈無焰歇爐熏。</text>
<title>西軒</title>,<text>西軒靜寂似西山。老子眞堪着此間。冷眼已知人世窄。閒情或恐鬼神慳。黃花入室推新契。翠竹凌霜喜舊顔。寄我詩懷惟二物。淡香孤節日相攀。</text>
<title>秋日枳翁，泉觀見訪。次香山韻。</title>,<text>憐爾迂踈祿不干。秋來鬢髮已衰殘。江山南北千篇富。兩賢關東畿左。秋間遊覽。及之。 天地中間一布寒。蒼石當前豪士在。黃花虗左故人看。肯歎樂歲猶艱食。已識無官勝有官。</text>
<title>柚子</title>,<text>産於南海上。品質出凡常。可愛登盤顆。翻成滿室香。苞分生玉液。皮潤帶金光。咀嚼渾餘事。吾先侈小床。</text>
<title>日暮送兩賢。悵甚作此詩。</title>,<text>黃菊花開病起初。兩賢來只喜何如。有時酬酢一盃酒。盡日討論千載書。愛爾周行傾後學。愧吾奧坐忝先居。佳緣未了仍相送。可奈西軒寂若虗。</text>
<title>賀劉生在建加資</title>,<text>往年曾蒙加恩資。今年品秩又重之。維玉維金天所賜。一身榮耀此何奇。緬惟君家賢祖考。王事勤勞南北馳。矧又棗梨縹緗間。晝宵念念恒在玆。赤手歸來徒爾耳。六旬數奇竟何爲。始知不食有餘報。顧今超擢固其宜。簷鵲來報好消息。病枕蹶起喜溢眉。造門稱賀知何日。先以念舊一篇詩。故僚劉相祐之孫</text>
<title>賀金生羲齡加資</title>,<text>恩旨下宸楓。嘉辰及戶蓬。光榮雙鬢側。感激一心中。豈意癯儒質。能兼達者風。先陰知所曁。回憶古齋翁。亡友好古齋金洛瑞之子</text>
<title>連日寒劇</title>,<text>風利如刀霜如雪。冷威連日一何繁。未知窮蔀無衣者。如此之寒奈此寒。</text>
<title>又峰趙煕龍重修屋宇。今纔告成云。作此詩爲賀。仍要和。</title>,<text>數旬修理弊簷楹。夜寢晨興摠有情。翬欲齊飛非舊觀。燕能雙賀是新成。庭空受月論三昧。軒豁迎風得一淸。可愛北牕睡應足。他時借榻伴吾兄。</text>
<title>吟病</title>,<text>唫病掩牕寂若無。在家疑是老緇徒。若有安心爲妙法。室中何用卧遊圖。</text>
<title>伏枕</title>,<text>霜氣太嚴風氣獰。畏寒伏枕意難平。老餘疾病多辛苦。夢裏朋友半死生。可笑吾詩空有癖。自知彼物似無情。何時好向潭西去。導滯消煩挹一淸。</text>
<title>安五衛將時喆曾孫婦崔氏。欲爲夫殉節。家人看護甚嚴。經年之後。待其稍懈竟自裁。貞烈卓異。鄕里羣老。擧狀請旌。時余署名。嗟歎之餘。作此詩以識之。</title>,<text>同樞舊宅有賢婦。惟烈惟貞世所稀。白日倫綱昭不墜。靑春生死視如歸。溫言幾釋傍人禁。殉塟先藏故婿衣。淑德褒揚宜可表。㫌文將徹九重闈。</text>
<title>雪後漫詠</title>,<text>何須觀物我生觀。可笑殘年不足歡。衾尙多情餘舊煖。帽雖就弊辟今寒。索詩惟幸雙梅在。炊堗何論一桂難。更有水仙花數朶。淸標猶保歲闌看。</text>
<title>對梅花意尙早</title>,<text>新梅古閤碧紗開。試問氷魂可返來。自是春心寒亦在。寧須造物暗相催。尋香似學孤禪寂。斂跡應從妙畫猜。好待他時花滿𡬾。詩筵當侑兩三盃。</text>
<title>梅下</title>,<text>次第開來日不同。枝南枝北盡春風。誰知淡淡玄玄意。都在迢迢脉脉中。每嗅馨香光易眩。欲摸氣像妙難窮。大冬高標無霜雪。應有査頭造化翁。</text>
<title>謹讀內賜斥邪綸音</title>,<text>恠彼縱橫邪說繁。巍乎渙發聖人言。正風御世仁爲大。繼往開來道有尊。一代贊治趨輔弼。千秋餘俗及黎元。異端從此知應熄。比屋家家禮義門。</text>
<title>病中夢到潭西</title>,<text>㥘寒蟄伏擁重衾。奈我沉痾尙至今。架上藥香來黯黯。屛間梅影照深深。新醅不廢因愁飮。舊癖空煩和囈吟。可愛潭西殘雪裏。夢中時復到瓊林。</text>
<title>謹呈吳直閣 取善 令公</title>,<text>萬里山河塵漠漠。蒼天如醉幾居諸。于今遼左空馳馬。何處江南枉讀書。夜享報壇殷裔在。春回望闕漢官餘。皇朝更有陪臣烈。千古烏頭學士閭。</text>
<title>病中對梅</title>,<text>病卧寂無人。惟梅在座右。若不有此花。歲闌誰與友。</text>
<title>獨坐賞梅</title>,<text>明珠交綴兩三枝。入室新梅已發時。庾嶺移來應待我。孤山去後更從誰。身雖獨立春猶及。意欲深藏歲亦遅。若使主人無一句。花前恐負玉容姿。</text>
<title>奉懷七松池子山</title>,<text>歲闌思到七松門。百度貧艱不可言。眼底每歎煩惱障。腹中難拔愛憐根。分排冬具寒猶乏。摒擋朝需夕始飡。宜爾室家餘一計。尺衣日長養兒孫。</text>
<title>夜雪</title>,<text>夜雪一何壯。日高今始知。依俙埋徑處。想像沒階時。尺試問來客。箒勞歎掃兒。雲㙜幾多賞。可惜付笆籬。</text>
<title>寄七松 二首</title>,<text>松間漫散白雲蹤。世味初無粥面濃。彼俗可逃追韞櫝。此心已定趁聽鍾。詞園妙手閒應熟。棋局神機老更慵。以國手見稱。近年廢却。 家有楓壇猶不足。一生遐志又西峯。名棋疑是橘仙蹤。白屋知應紫氣濃。土築長坡山似郭。泉鳴幽竇石爲鍾。冷雲淡淡光無翳。寒雀惺惺語不慵。更看朝來多爽氣。牕前漢北幾靑峰。</text>
<title>病中對月看梅</title>,<text>室中兩梅𡬾。政是弄珠餘。寂寂凝三昧。奇奇不一書。病何有獨樂。恨未爲羣居。非但踈仙骨。今宵月亦踈。</text>
<title>謹書內賜曆書帖首</title>,<text>以臣屬官舊。內賜又新蓂。天若添遐壽。王應恤暮齡。干支當驗日。節候可推星。知是頒時重。殊恩敢不銘。</text>
<title>小春</title>,<text>新年七十七。百念自茫然。與物難消日。隨人漫得年。能成何事業。空走彼風煙。獨卧西窓雪。如今病久纏。</text>
<title>丙午十一月十八日。賤臣以老病。特命別看役减下。感祝謹作。</title>,<text>老欲辭官不自因。豈料恩遞及微臣。飄然謝出人間世。眞箇粧成物外身。八耋安閒爲異數。四朝涵泳是深仁。涓埃未報惟餘恨。北首瞻天淚滿巾。</text>
<title>達宵失睡。天明可喜。</title>,<text>苦未成眠愁滿腔。更將寒膏幾添釭。忽聞鳥動心先喜。漸看窓明意則降。野戰如披雲萬騎。宵征似遇月千江。始收神氣求衣坐。疑是令威返舊邦。</text>
<title>寄醞巷趙煕龍</title>,<text>雖設扊扅不欲開。肯敎俗客踏庭苔。正宜招隱叢生桂。多愛深居一𡬾梅。喫得苦工猶有志。養成奇器若無材。晩年可作含飴計。犢走鴉塗摠喜哉。</text>
<title>對梅</title>,<text>枝間的的半開英。先臘知應取次榮。題品可占百花首。因緣多在衆香城。雪中骨秀寒猶色。月裏魂凝淡亦情。薰我吟床能起我。歲闌幸遇一詩兄。</text>
<title>病居寫懷</title>,<text>堆床藥褁每相須。苦口那堪味各殊。病已入冬沉尙有。身雖在世寂如無。往年欲說言言夢。餘日難消種種虞。人客不來梅影靜。若成熟睡可忘吾。</text>
<title>喜砧聲</title>,<text>洞房方夜靜。雙杵十分淸。擣處袖應拂。運來簪幾傾。心忙多失睡。手苦若爲情。可喜興隆象。中閨有此聲。</text>
<title>白髮</title>,<text>髮白餘無可爲白。世間公道更何疑。自然染盡終難禁。何處從來未可知。今日共成老人伴。幾年已送少時姿。敢將一箇誰相毁。聖訓千秋有所師。</text>
<title>奉懷梣溪令公</title>,<text>殘燈永夜枕邊夢。紫閣峯前幾往回。萬事商量循理去。一生休戚獻身來。拂雲潭有亭亭竹。傲雪家藏淡淡梅。秋疾沉緜冬尙苦。門屛何日可躬陪。</text>
<title>外氣</title>,<text>外氣纏何苦。中焦冷未寧。睡思渾若忘。痰喘亦難停。華扁無人問。刀圭不我聽。有誰試消滅。仗彼玉樞靈。</text>
<title>自嘲</title>,<text>初志何曾及盖藏。千金散盡只空囊。到山水處方開笑。逢酒詩塲欲發狂。看畫至今猶有趣。揮書抵老豈無荒。誰知衰病存齋叟。獨對梅花一𡬾香。</text>
<title>客去</title>,<text>客去堂空雪擁梅。睡思黯黯枕邊廻。夢裏蟻王如可見。槐安世界好尋來。</text>
<title>平薪土爐</title>,<text>可愛土爐從海來。十年左右亦奇哉。家風未解豪華具。舊習惟安樸陋材。何妨埴埏支歲月。不須刻畫畵雲雷。當時官况惟餘此。分付僮兒戒莫摧。</text>
<title>墨農學士李公 裕元 與家兒基福。賞雪於漢江天一亭。時余有寒疾。恨未能從。謹賦此詩。庸寓區區微忱。二首</title>,<text>江南江北雪崔嵬。一色連空眺望開。天愛玉峰增日月。地因瓊𡬾捲塵埃。肯隨梁苑詞人去。好作孤山處士來。更向鷺汀披鶴氅。神仙疑是獨徘徊。素好樓居幾日停。雪中都是畵圖屛。樽盈酒醴瓊流液。架揷詩書玉照形。十里因緣愁此日。三冬疾病際衰齡。江頭多少遨遊語。兒子歸來仔細聽。</text>
<title>天寒</title>,<text>天寒窮巷閉柴扉。落盡梅花見客稀。前世似應趨曉漏。今生久已脫官衣。八旬濩落詩情苦。一病支離藥力微。可歎餘生何所着。將心安處是歸依。</text>
<title>擬卜築</title>,<text>昔在西山下。家家知名姓。相與通有無。往來問吊慶。及居九衢間。人皆事汩沒。隣里無半識。相視如楚越。一錢生喜怒。鄕俗太齷齪。吾已閉門久。門前無剝啄。不如返故鄕。煕煕與共居。先可叙故舊。時或談詩書。塵喧亦可避。井味素所愛。安得祛煩惱。還我在處在。</text>
<title>返潭廬</title>,<text>老來常善病。百症時逼促。寤寐先山行。至情何訴告。今焉強病出。思如飛黃鵠。及到潭之西。得得情所篤。緬思春及冬。往來如相續。前月病未能。鬼猜一何酷。幸玆身稍健。始終此可屬。墓門掃積雪。勤勤仗僮僕。洞府禁樵牧。時時問隣曲。二事如能了。至願庶可足。</text>
<title>奉寄居昌崔使君 璜○二首</title>,<text>家居講道幾勤孜。嶺外治風推可知。千里音書曾經歲。五更魂夢亦多時。中鴻鴈追賢弟。天上麒麟憶長兒。更有門屛存故舊。情貽非獨在豊儀。在家常抱出家情。雪屋依然山寺淸。靈運老猶成佛戒。放翁貧亦愛詩名。冷朝濁酒新沙椀。獨夜殘書短木檠。八十病衰誰見錄。苟菴獨有大先生。苟菴崔使君別號</text>
<title>興國寺僧道瑔見訪共賦</title>,<text>病卧潭西一弊廬。豈料禪杖及深居。冷厨先問三時飯。小籠兼投數把蔬。極誓願中求道後。大慈悲上發心餘。佛家莫試醫王術。生死吾今視自如。</text>
<title>禽啄雪</title>,<text>坐看禽啄雪。啄雪欲何爲。豈有拾虫日。應無哺粒時。人情能不惜。物性可先知。施彼中庭食。回身反似疑。</text>
<title>讀佛書</title>,<text>如來廣大菩提心。嶽不能高海不深。七寶光華彼西域。千秋供養幾東林。顯微無泯窮天地。生滅相推貫古今。此日對書如禮佛。祥光吉氣襲衣襟。</text>
<title>南牕遣閒</title>,<text>南牎睡罷坐支頤。多愛僮兒進一巵。天命已占八旬壽。山神亦助十篇詩。雪消溪澗泉初動。春入田園日漸遅。非但主人身稍健。中庭鷄犬自煕煕。</text>
<title>潭上</title>,<text>踏盡淸潭舊綠苔。老懷此日獨相開。往來歷數磨驢路。一歲山中十一回。</text>
<title>潭菜十詠</title>,<text>功擅百菜宗。名登七月詩。性味亦補虗。夏宜秋尤宜。右葵出自江南來。遠産尤爲貴。白者類羔豚。人家是嘉味。右菘其莖可爲羹。其根可爲菜。功利莫不宜。武侯曾所愛。右蕪菁爽口而軟齒。生平吾所嗜。寄語田間人。南畦勤種植。右萵苣朝採山之北。暮採山之東。傾筐採復採。厨具庶可充。右吉更結子紛無數。蔽地靑可掬。厨人摘取來。可及飯未熟。右靑瓜叢生古井傍。春雨靑復靑。長養宜可勤。來汝山中僕。右枸杞素根何爛爛。靑莖紛簇簇。若使爲羹湯。其味勝於肉。右葱根中沙石地。此非宜土物。雖能勤灌漑。終未致靑欝。右芹細葉靑如拭。艶蕊黃相接。密處欲其踈。此乃養菜法。右茄子</text>
<title>大殿春帖 代人作</title>,<text>臘前瑞雪已占豊。出自吾王聖化中。斗米三錢知有驗。貞觀非獨擅仁風。萬八門前樂事多。條風喜雨是中和。天公賁餙升平象。一歲重春物物華。</text>
<title>大殿延祥帖 代人作</title>,<text>慈殿寶齡躋四旬。從今海屋萬年春。賀儀是日天顔喜。南極祥光繞紫宸。迎春軒上講書聲。追述先王舊課程。聖學從今勤日就。幾篇宸翰又鏗鏘。</text>
<title>書圓嶠先生書帖後</title>,<text>圓嶠先生 李匡師 自是文章士。畫圖亦不讓郭李。至若書法獨得妙。傳稱三絶無遐邇。平生坎坷不得志。幾歲謫居南海水。天生書家一大材。有其成者有其始。當時王家父子間。得其諸法之骨髓。緬昔程邈在獄中。改籕爲隷存新軌。程君往事何屯蹇。先生千載無彼此。方其濡墨下筆時。意思慘澹瘴雲裏。篆書森嚴而正直。名公巨卿赤舃几几。楷書峭拔而瘦勁。端人正士志行如相砥。草書䧺渾豪放無不有。烈士俠客悲歌燕趙市。其餘屈曲橫斜雖不中䂓。寓意其中皆有以。若得奇字盛于凾。漂流不知何處抵。意謂海外諸國人。倘知天下亦有此。臨海歌罷一痛哭。海水激裂波欲起。先生磊落素有志。不哭於事哭於理。嗟余酷有筆硯癖。到老課程不知止。雖與先生軆各殊。未甞不同書中旨。人或毁之我獨愛。十襲珍藏千金視。空踈何敢說鷄。筆苑慧眼正觀百世俟。</text>
<title>題毫生館畫本後</title>,<text>毫生筆法極淸瘦。名重當時一幅圖。若得畫錢便沽酒。厨中依舊爨煙無。</text>
<title>西齋遣悶</title>,<text>古壁風生破紙鳴。老梅惟供一分淸。鄕山五夜勞魂夢。疾病三冬惱性情。眼暗如遮烟霧色。耳喧似引雨雷聲。閒愁盡日消難得。枕上殘詩漫自成。</text>
<title>二十二日曉起作</title>,<text>栗烈北風近所無。牕扉掀動似相呼。回憶貧寒樓閣洞。幾家絶火幾人虞。</text>
<title>寄西園金生羲齡</title>,<text>一歲終頭倍覺忙。欲謀繫日苦無方。五旬爾憊猶爲說。八耋吾癃是可傷。登道將治輸遠轂。下灘難住受風檣。來春好待身差健。山杏花間擬酒觴。</text>
<title>錫泉</title>,<text>家在錫泉東復東。從來吉氣欝葱葱。門開惠政橋煙近。墻缺耆英館路通。列肆人聲喧左右。大川水色接虗空。街頭倘有懸壺否。欲與長房市隱同。</text>
<title>家居漫詠</title>,<text>縱道居家似旅羇。閒牕客去撤殘棋。一身生活三時酒。八耋因緣幾首詩。物欲幸除荊與棘。心胸曾種棗兼梨。床頭更有怊然處。正是寒梅欲落時。</text>
<title>竹坡徐公親撰先公墓碑見示。欽仰感歎。並切于中。歸賦此詩。明朝呈上。</title>,<text>少日文章手。豊碑又試今。抽精山共秀。運意海俱深。事事當時淚。言言孝子心。瀧岡追舊述。感激亦霑襟。附次韻[竹坡]卅年含忍痛。不死到于今。非鄭仇誰乃。割齊寃愈深。只要癉彼惡。敢曰恔余心。塞海無窮淚。沾毫又集襟。竹坡公</text>
<title>朴生基悅見枉歸後。夜坐賦此。翼朝奉寄。</title>,<text>文詞吾不識。氣味頗相同。臘盡閒居際。春回久病中。情言忘日暮。貧事歎時窮。何足容人力。吾聞有化翁。</text>
<title>丙午除日 二首</title>,<text>非歲催人渠自廻。若煩悲喜亦癡哉。地藏根柢晦相保。天遣齒齡明又來。白髮新詩二百首。靑州從事一千盃。一年通計。詩可爲二百餘首。酒可爲一千餘盃。故並及之。 年光坐送惟如是。潭上風流儘可咍。人間除日見今廻。除却刀圭可喜哉。嘉節幾多愁遣去。一年太半病消來。已酬隣肆三枝債。更索小爐雙井杯。時有兒孫爭繞膝。藏鉤爲戱亦堪咍。</text>
<title>丁未元朝 二首</title>,<text>呼取屠蘓不厭酡。世間後我幾人多。七旬從古稀年是。何事七年今又加。故舊姻親新歲拜。靑袍彩帶闘新鮮。可笑吾生寧不老。人家太半見曾玄。</text>
<title>正月初三日。省掃先山。歸坐楸廬作此詩。</title>,<text>新年舊壠好歸歟。周審封塋或恐踈。百行源頭惟孝始。三元時節此哀餘。老楸叢欝連墻是。童石慇懃侍者如。更有山靈常保佑。無量功德欲先書。</text>
<title>新年客至共賦</title>,<text>詩筵依舊作淸因。始試唫毫第一春。牛馬逢晴仍吉日。羔羊爲樂亦嘉辰。弄孫每指桃符好。見客旋呼椒酒新。杖屨未知偕我否。花時擬踏玉溪濱。</text>
<title>寄七松池錫觀</title>,<text>故人皆汩沒。於子見踈迂。地邃靑松在。山寒白屋孤。何須論死骨。眞可愛生芻。我室空無有。氷心白玉壺。</text>
<title>金生羲齡疊韵有作見寄。次韵以歸之。</title>,<text>騁遠駕虗意若忙。欲加摸着苦無方。琢磨始覺音中律。淳正推知哀不傷。理順通衢徐轡馬。文成錦浪溯流檣。詩家博洽雖爲美。或恐多言近濫觴。</text>
<title>呈上竹坡相公乞和 二首</title>,<text>芝亭挾冊兩能餘。公是貞松我老樗。似是還生年太老。無非閱劫事皆虗。歲時筋力難爲禮。冬夜精神久廢書。樵父先生求不見。欲求師表悵何如。大陵佳氣欝葱葱。况値新年樂意融。書在小床常不撤。饌餘庋閣可爲豊。聲名久擅文垣上。壽考兼躋耆社中。更有膝前孫子樂。太平宰相是吾公。附次韵[竹坡]平生不得勤三餘。及老空嘆作散樗。緊緊政須牢脚實。悠悠莫使放心虗。愧無平治修齊學。猶讀程朱退栗書。說到芝亭增感慨。怳然前世影塵如。三千大界匝林䓗。泊泊春風已解融。泡沫風燈休怕速。齊田魯野但希豊。虗名謾托奎華列。賤齒徒長造化中。更喜太平今有象。百僚相卛一心公。竹坡公</text>
<title>病後點茶有作</title>,<text>自愛舊痾稍愈時。新年從此展愁眉。三千世界風兼月。十二因緣酒與詩。有客往來皆繾綣。發吾歌嘯故徐遅。建州佳品仙巖水。俱作今朝兩段奇。汲取惡岩泉煎茶</text>
<title>敬次竹坡相公寄示韵 二首</title>,<text>門外雀羅久已成。知應賓客罕逢迎。惟有手中書一卷。南窓晝日最多情。默計平生何事業。人間徒作有情癡。年來眠食唯長策。假寐三更粥兩時。附原韵[竹坡]年迫八旬無一成。門深衰柳罕將迎。癯容相對增悽感。老大猶存少小情。悔我當年踈學業。許君今日作詩癡。我家舊客惟君在。君我那期及此時。竹坡公</text>
<title>奉呈竹坡相公乞和</title>,<text>鳳毛傳襲謝家同。先後聲名動閣中。尙友久懷千古志。讀書曾做十年工。軆裁帶得筍蔬氣。句語掃除雕繪風。熏炙初無殊好惡。麻中聞說有生蓬。附次韻[竹坡]律絶歌謠自不同。詩雖少技理難窮。須知雕琢勞虗影。恨未勤孜下實工。情有正邪皆出性。軆殊雅俗各從風。民心蕩滌由敎化。莫使淫哇在蔀蓬。竹坡公</text>
<title>敬次竹坡公寄示韵</title>,<text>奎署兼耆社。尊榮倂是看。賜書藏壁帶。御筆奉楣顔。福祿承先蔭。康寧保晩閒。賢僚皆後進。獨立閣中班。附原韵[竹坡]七八加稀古。存齋年爲七十七。余年七十八。故七八云。 逢君輒笑看。但知今白髮。那記昔紅顔。有酒能消菀。因年剩得閑。倩人如學步。無力可趨班。竹坡公</text>
<title>謹和竹坡公寄示韵</title>,<text>丁歲居然八耋時。敢云一失不曾差。玉壺但有氷心在。吐出今年覆瓿詩。自况附原韵[竹坡]尙記相逢十六時。君之於我一年差。如今共享喬松壽。白首紅牋不廢詩。竹坡公</text>
<title>竹坡公案下敬呈乞和</title>,<text>白髮韶顔一老仙。長身徐步鶴頎然。仰瞻道骨消塵累。翻聽書聲起倦眠。硯北史評曾寓意。牕間棋局亦爲賢。仲容更有晨昏謁。應愛淸談竹𡬾前。附次韵[竹坡]醜之謂老愛稱仙。任爾人呼付自然。對案空思曾健飯。擁衾其奈不成眠。所嗟零落皆同輩。尙喜咿唔是昔賢。獨有閤梅相伴我。緩唫微醉坐花前。竹坡公</text>
<title>春寒</title>,<text>春寒如許大。縮蹙使人愁。氷解旋相合。風獰不肯休。吾先求煖酒。孰不索重裘。知是薪如桂。貧家幾有憂。</text>
<title>呈上竹坡公</title>,<text>聖朝棫樸作成之。殊遇當年上有師。躬値右文華國日。名登東壁列仙時。枚臯草詔應爲速。司馬腐毫何害遅。尺寸誰論工與拙。我公先入九重知。附次韵[竹坡]世無退栗我何之。理在心中自有師。唯幸策名嘉會日。敢言虗老泰平時。酒盃且可隨深淺。詩句不須較速遅。已負當年經濟志。襟期只許古人知。竹坡公</text>
<title>謹和竹坡公寄示韵 二首</title>,<text>一介人間螻蟻臣。五雲多處望仙宸。心懷寸赤猶能切。道質穹蒼或恐貧。解任因年榮已極。感恩歷日淚猶頻。從今歸與潭西老。共祝年豊秔稻陳。維坡維竹摠相宜。癖好平生念在玆。一世知臣莫君若。親書二字勸良師。公平生慕東坡好竹事。翼宗大王在東宮時。親書竹坡二字以賜號。兼揭所居窓楹上以侈之。附原韵[竹坡]八耋今爲四世臣。夢魂長繞五雲宸。頌騰就日齊華祝。詔下方春及蔀貧。聖學三筵無晉闕。天心八域驗豊頻。小民不足君誰足。盍徹之論願一陳。經經緯史學之宜。雖老猶能勉在玆。講討休言凾丈遠。隔晨退栗是吾師。竹坡公</text>
<title>病中謹和竹坡公寄示韵</title>,<text>客臘曾沈疾。寒林已變韶。茶煙凝似墨。藥滓積如臯。痺脚難徒步。衰顚見禿毛。惟詩堪自遣。不足說麤豪。附原韵[竹坡]流峙春光滿。林䓗氣亦韶。輕寒生枕席。倦夢落江臯。理遠難窮海。德輶鮮氣毛。學由臨履得。然後始稱豪。竹坡公</text>
<title>呈上竹坡公 五首</title>,<text>處地雖霄壤。襟期卽肺膈。冉冉六十年。怳如一晨隔。少無幾微色。悔尤無黑白。靑春不須說。到老歸欲託。其交淡如水。其心固如石。兩世完山伯。聲望蔚如山。我祖與我叔。佐治無少艱。膺任簿牒上。受知文字間。知應主畫日。故敎坐嘯閒。頎余以不肖。華幕有何顔。少小至白紛。交契大因緣。玆焉共相得。譬如魚在淵。賡和中斷絶。豈意晩相牽。詩筒遞來往。赤脚共聯翩。從當語兒子。聯編擬後傳。緬昔畿舘日。忽忽如夢裏。俱是志于學。課誦經與史。初更始開讀。五皷相與起。玉盤出內門。腒䐹莫不美。相對攫取之。戱謔尤可喜。往歲華城幕。猥隨車塵後。適値歲不熟。百錢米一斗。分賑遍四境。恐未糊其口。至若禿城役。驅馳有所受。半菽敢不均。神明在左右。附次韻[竹坡]句頭二字語。不須留在膈。苟能心相照。金蘭無暫隔。伊昔兩紅顔。如今對髮白。共是朝暮人。何論託不託。餘年所相期。勉哉如竹石。昔者孟浩然。詩興肩聳山。寫懷隨情境。押韵無𤁧艱。有如孟之才。出在寰闠間。身雖吏乎隱。呫嗶不暫閒。余非昌黎子。聯軸每騂顔。十六至八十。托契各隨緣。所期在歲寒。勖哉如臨淵。玆乃君子交。寧爲俗所牽。况兼文字知。唱酬晩翩翩。農翁與柳下。勝事至今傳。少小及老大。倐忽燈沬裏。念昔志學年。所課在經史。咿唔聯几案。朝夕共卧起。愛君瓊琚響。媿我黼黻美。今日相對語。一悲又一喜。我庚君降辛。竹坡庚寅生存齋辛卯生 一歲何先後。幕府何須說。折腰豈五斗。交貴相知心。善若自其口。文章猶餘事。忠孝有所受。安得還少丹。起衰置座右。竹坡公</text>
<title>疊呈竹坡公</title>,<text>猗歟十數詩。愈出愈見奇。如非素蓄積。汪洋豈若斯。擲去積有年。戛澁應持遅。豈意如探囊。隨手卽取之。如余小人腹。忖度有何知。一自解唫詩。六十年于玆。愛之如好色。日夕可忘飢。賁育不能奪。儀秦不能移。無慮累千紙。積堆欲何爲。古有嗜炭土。公莫笑我癡。附次韵[竹坡]早服辭達訓。詩文絶袤奇。雖使唫撚髭。素技止於斯。何必敏且速。不妨訥而遅。只要消悁欝。揮灑任所之。睥睨人間世。有知乃無知。惟是聖賢書。晩好念在玆。恨不早從事。未免此餒飢。年方垂八十。服膺庶無移。判於義利間。深戒有所爲。我笑君莫笑。君癡我亦癡。竹坡公</text>
<title>翼朝竹坡公要詩又呈</title>,<text>園上有喬木。可知卿相家。高枝交欝密。繁影散橫斜。留聽鳴春鳥。回看暎日霞。更支煑茶鼎。顧渚問新芽。附次韻[竹坡]雪驅蝗入地。蔬麥慶田家。珠散踈還密。梅橫整復斜。因風朝集霰。和霧晩成霞。拓戶憑遐矚。林林摠茁芽。竹坡公</text>
<title>謹奉敎作此詩回呈</title>,<text>我公三達尊。惟天永錫祜。齒是稀年上。加以少陽數。德爲大人列。利見龍在田。爵亦品秩中。輔國尤卓然。時公爲正一品輔國崇祿大夫 又復躋耆社。靈像久應傳。善養西伯政。安老聖人事。聖朝追古昔。優恤德意深。白粲與黃魚。一時遍四部。達尊最所敬。望之如山斗。公先飽恩賜。餘祿及我壽。歲首余亦蒙米魚之恩及之附次韵[竹坡]壽福如汾陽。乃謂受天祜。偶然年及耋。其亦無足數。但喜年年熟。小民慶于田。輔國號則大。無輔實赧然。入社又何誇。圖像亦何傳。二品至七十。卽是人人事。自慙身全老。徒蒙惠養深。病委床笫間。名存吏兵部。恨未早勤工。其學如筲斗。寄語世間人。多辱乃是壽。竹坡公</text>
<title>敬呈竹坡相公 二首</title>,<text>晨發向蓬萊。渺渺扶桑外。道逢騎鶴人。贈我同心帶。應上織女機。織作交靑紅。受言欲與誰。大陵有坡公。昨夜潭上夢。夢見仙人書。字以靑琅玕。餙以紅珊瑚。上言不死藥。下言長生訣。欲持以爲壽。願公借前席。附次韵[竹坡]今朝乘暖出。植杖柴門外。陽和遍世界。春色上衣帶。庭沼波漾綠。園𡬾葉抽紅。萬彙皆自得。深認造化公。朝問可夕死。道在聖人書。立志堅金石。爲器小璉瑚。平生所誦讀。乃在擊蒙訣。願回鑾坡步。講討登前席。竹坡公</text>
<title>奉和竹坡公 三首</title>,<text>十載家居好讀書。熊丸夜夜不曾踈。義以迎刃敲無礙。誦似翻瀾滑有餘。玉殿挾經應侍讀。鳳池染翰尙多譽。鯫生八耋猶扶病。細說當年入對初。塵世有身爲大患。區區碌碌奈今身。彭殤只可齊生死。否泰何須問鬼神。誰欲坐窮天以外。吾當往見古之人。耕田鑿井淸潭里。願作逍遙一老民。深居調病廢巾衣。晝寂門前客到稀。聚散悲歡多小事。終南山色不曾非。附原韵[竹坡]兎烏迅若散風煙。大耋居然及此身。攀陟歎無今筋力。談論幸有舊精神。傳詩遞酒尋常債。住世歸眞幾許人。喫飯看書仍醉卧。不妨呼我葛天民。浴沂山上振春衣。豈料吾年過古稀。哿矣前賢先獲我。回頭七十七年非。竹坡公</text>
<title>疊呈竹坡公</title>,<text>大陵分兩麓。逶迤走長谷。處處築名園。家家多嘉木。靑煙籠相合。蒼靄淡如沐。怳若錦繡披。依然畵圖讀。中有公所宅。佳氣常往復。翠甍出其間。淸風千萬斛。琅凾與玉軸。愛之曾所蓄。嘯傲以忘老。晴牕喜幽獨。麻浦成前夢。籠巖似昔宿。孰與王城好。世代居已熟。君恩如河海。至今尙餘祿。叔兮與伯兮。往來交華轂。余亦以故舊。休戚常匍匐。上堂大喜處。南山靑入目。持此以爲壽。北斗又欲掬。附次韵[竹坡]我家西城麓。寥寂似深谷。在床靚琴棋。繞屋踈卉木。春陽遍一界。萬彙發新沐。花如霧中看。書若夢裏讀。老態本如此。焉有七日復。詩筒互來往。升斗媿量斛。未免走且僵。尙能傾囷蓄。囂擾擧世皆。安閒吾所獨。憐君亦衰倦。未携襟被宿。人世似逆旅。隨居在處熟。八耋猶未退。無事徒厚祿。步澁趨甎履。塵積赴朝轂。吾輩俱老耄。當勉義匍匐。稀覯照以心。見頻欣在目。願言空谷蘭。采采欲盈掬。竹坡公</text>
<title>詠細雨敬呈竹坡乞和</title>,<text>如煙復如霧。一氣自徘徊。甚細誰爲巧。極輕如不來。土膏融始解。泉脉洩初開。知是淸明近。春耕幾處催。附次韵[竹坡]霧中又看霧。揩眼暫徘徊。灑竹聞踈響。霏簷認細來。乍添泉脉活。如促園花開。漸漸韶光晩。春陽莫遣催。竹坡公</text>
<title>謹和竹坡公韵 用栗谷先生事○二首</title>,<text>餘韵遺風尙所欽。山高何處更相尋。斯文在世論時代。大道化民無古今。東國聖人推卓識。南山寶氣見淸心。明公白首猶師事。發歎中宵幾自箴。栗谷先生平日見南山金銀氣洞房何靜閴。安穩似居山。茶飯詩書事。參商世俗關。洗眸看亦澁。曳脚步猶艱。窓外蕭蕭竹。淸癯共一般。附原韵[竹坡]精一傳心衆所欽。雖於隔世可探尋。庸言本自漸而顯。明德由來古亦今。尊道翼輪宜序學。推求善放捴存心。悔尤始覺如山積。八耋猶能作貶箴。朝暉暎戶牖。憑檻望前山。庭草春心動。園禽樂意關。無求方是貴。不餒豈云艱。天地昭蘓氣。吾人亦一般。竹坡公</text>
<title>敬呈一絶</title>,<text>鳳手發揮尙不踈。蠅頭細密更如初。精神筋力知天賦。八十年來亦有餘。附次韵[竹坡]詩亦如人極濶踈。與君唱酬後猶初。槖中所有於斯盡。縱使傾囷豈有餘。竹坡公</text>
<title>謹和</title>,<text>寒蹤恨未借餘光。棲屑淸潭水一方。龍藻許心三尺是。蝸居容膝二弓強。靑山可笑身全老。白日空看春漸長。何幸東風吹不盡。寸芽猶得發新陽。附原韵[竹坡]春噓物茁泛崇光。九十和風繞八方。晝讀已能三遍剩。郊行將過四帿強。曆隨節氣增分刻。燭有消痕較短長。减却支離寒枕夢。欣開東戶納朝陽。竹坡公</text>
<title>奉和 二首</title>,<text>學問渾成海。文詞欝作林。論評要實事。誦讀記前音。搜得偏師古。鉤來不猒深。篇篇如日課。塵事恐相侵。右用評史事歲暮論心久。詩來寄意深。推敲難可稱。競病奈相侵。更僕應煩役。傳筒每緊緘。牛腰多小軸。玉𡬾最先欽。右用賡酬事附原韵[竹坡]東窓明曉旭。春意蕩平林。門柳將舒色。簷禽已好音。試能扶杖出。無復擁衾深。卯酒成漸醉。輕寒不敢侵。篤工由立志。眞踐在資深。但使中心固。寧容外物侵。環循知一理。甁守戒三緘。爲學休歎老。程言夙所欽。竹坡公</text>
<title>疊呈乞和 用雨中懷仰</title>,<text>雨中懷仰切。一日幾回膓。心逐空濛眩。愁隨點滴長。朝雲含曉濕。春水動新香。詩意何多緖。有時閑似忙。附次韻[竹坡]悵望空勞夢。思深每繚膓。興隨春浩蕩。心與日舒長。瀝酒槽醅綠。撿茶爐撥香。莫云詩乏料。何似逐塵忙。竹坡公</text>
<title>憶板堂故事。奉呈竹坡公要和。</title>,<text>板堂盛運幸躬遭。開印千編不覺勞。瑞彩絢斕銅是字。香泥宛轉玉爲槽。院宵光動燃紅燭。樓雪恩深醉綠醪。痛哭如今何處訴。大皇橋外九疑高。附次韵[竹坡]奎閣當年盛運遭。曉朝日赴不知勞。閱書僚集瓊聯軸。布字文成鐵範槽。曾記芸窓傳御饌。那知蓬戶買村醪。由來世事皆如此。歌曲任他醉興高。竹坡公</text>
<title>謹和竹坡公韵</title>,<text>浹月賡酬屢往回。離居何日又重來。鳥啼情劇春山𡬾。雲去思多古石㙜。樂府塤箎微我在。詞壇旗皷與誰開。東風桃李知將近。擬續詩緣共酒盃。附原韵[竹坡]試携竹杖涉園回。天序已過獻發來。已使肖蝡歸化槖。旋看品彙共春㙜。風噓范園花心動。氷解陶門柳眼開。寒蟄經冬悁菀氣。盡消迎暖泰和盃。竹坡公</text>
<title>在潭上作二首。奉示竹坡相公乞和。</title>,<text>寒溪門掩四無隣。雲𡬾相思日復新。一度往來纔莾蒼。千山阻濶忽由旬。賡詩似隔前生夢。對酒空愁見在身。回首淸緣追不得。沿潭奈作獨吟人。志在狐丘獨自來。方春雨露倍凄哉。日廵恐損多情樹。晨謁若爲靡逮哀。禽鳥空成千叫噪。山巒回看四崔嵬。此鄕終老餘生願。洞外歸驂且莫催。附次韵[竹坡]我居北麓接爲隣。雨後春容更覺新。鎭日遞詩如課日。未旬阻面似兼旬。康衢以外斯何界。天地中間自在身。得失閒忙都不管。如如是是百年人。自去自留又自來。紛紛世事已焉哉。細量庭戶難爲力。悵望松楸未展哀。養性難成丹竈藥。豁眸不厭碧山嵬。吾年八耋看看近。烏兎休敎兩轂催。竹坡公</text>
<title>奉和</title>,<text>維嶽降生歲在庚。六經皷吹是身榮。膏油勤業蘭心白。墳典堆編竹簡靑。此日摛文知望重。早年抄啓仰名成。夢中何待花生筆。博學從來懋積誠。附原韵登樓朝日聽倉庚。身世安閑敵富榮。全老何須朝鑷白。太淸亦不夢紆靑。新詩寫景聯三疊。至樂存心奏九成。若得四時長此界。東君九十薦懽誠。</text>
<title>又呈要和</title>,<text>年垂八耋學猶勤。此道人間最所欣。論以當今方始見。求諸古昔不曾聞。白頭文苑酬初志。赤幟詞壇策上勳。知是吹噓偏有力。老癡可得拔塵紛。附次韵[竹坡]何事於人不在勤。就中學問乃余欣。文章非但資看讀。意想兼須廣見聞。且向酒人稱酒德。那望詩社策詩勳。相看好是靑山近。靜掃軒庭絶俗紛。竹坡公</text>
<title>病中作又要和</title>,<text>是身不生滅。一疾胡支離。摩詰空相示。醫王未易治。雖云涅槃樂。可奈苦障遅。筋力將何復。吾當問大慈。附次韵[竹坡]君我年皆耋。俱宜病不離。服藥只差可。淸心乃善治。漆叟齊生死。彭翁較速遅。世緣都置外。優樂荷大慈。竹坡公</text>
<title>贈石室</title>,<text>楊柳依依色。門前又一春。東林魂夢在。西崦往來頻。埃壒行將遠。禽魚坐欲親。如吾常卧病。遊事歎無因。</text>
<title>潭上遣閒</title>,<text>𡬾未生芽草未齊。山齋惟與白雲棲。東風吹暖提壺叫。二月催耕布穀啼。種麥田應隨上下。移花地不限東西。臨溪更有閒商畧。擬築新楊一帶堤。</text>
<title>謹次竹坡公寄示韵</title>,<text>東國諸賢有立言。左抄右寫任紛繁。誰知性命天人理。俱在明公一小軒。栗谷，退溪，牛溪，靜菴，尤菴文集抄出。彙成一帙。附原韵[竹坡]春日多風古有言。噓來天下萬花繁。紅黃靑白都菩茁。管領閑翁卧小軒。竹坡公</text>
<title>偶搆一絶用前韵</title>,<text>心遠魂淸寂不言。緗簾影裏掃塵繁。惟留老石常參席。鎭日相看不出軒。</text>
<title>久病</title>,<text>病根一何痼。經歲又春闌。容貌催衰易。腰肢作氣難。強行心亦痛。嗜卧意纔安。最是羞明症。吾書久未看。</text>
<title>破屋</title>,<text>可容吾膝足。雖陋亦何妨。窄矣初無濫。黯然如有光。八旬成贅寓。三載任頹荒。破屋韓公作。千秋意共長。</text>
<title>春雨</title>,<text>霏微春雨滿前丘。喜溢詩床小玉舟。應是千林連夜發。深黃淺紫暎西樓。</text>
<title>奉呈錦伯金公 洙根 行軒 二首</title>,<text>天眼孔昭簡舊臣。幾年沉屈始今伸。布宣王化春風遍。報答君恩錦水新。觀俗先從尊禮地。求材當問讀書人。滿腔衷赤知何恨。拱北樓頭拱北頻。問候居然隔一秋。東風又復送征騶。山川漠漠人相遠。楊柳靑靑客自愁。材小肯爲毛遂薦。病多虗負子長遊。知應此別三年計。八耋重逢豈易謀。</text>
<title>二觀宅上層壇少坐有作。奉示主人凡谷金侍郞請正。</title>,<text>異艸奇花傍翠岡。層壇可坐弄羣芳。玉溪如見輞川墅。松麓翻疑綠野堂。富貴逼身金印大。兒孫繞膝彩衣香。回看澗𡬾深深處。時有淸音鳥是黃。</text>
<title>春日漫詠</title>,<text>春來時味足。適口可爲生。綠菜隨醪進。靑魚趁飯烹。始知朝夕具。亦慰老衰情。更待新醅醱。溪朋擬復迎。</text>
<title>外孫女婿李俊成登科志喜</title>,<text>名策天門好出身。靑雲從此結嘉因。闔門榮耀應由蔭。早歲才能亦在人。簷燕共呈千語賀。庭花爭效十分春。家兒報道新消息。蹶起西牕喜寫紳。</text>
<title>兒戱</title>,<text>老夫何所事。兒戱以爲遊。有果爭先攫。無書不亂抽。笑啼相遞發。行走未曾休。憑几時呵笑。沉痾差可瘳。附竹坡公次韵朋友凋零盡。無人可伴遊。梨花纔白亂。榴萼已紅抽。眼纈憑軒坐。行多倚杖休。有時渾忘瞀。無藥可痊瘳。</text>
<title>西園</title>,<text>聞說西園晝掩扉。花開花落踏靑稀。風吹少女情空惜。草綠王孫㤪不歸。松似待人增翠色。鶯能求友拂金衣。山中應有山靈在。幾向塵間笑且譏。</text>
<title>春雨</title>,<text>韶華可耐片時過。連日霏微雨幾番。芳樹三春疑經劫。飛花一夜苦多魔。黃鸝語裏恨如許。粉蝶夢中愁奈何。未赴西園踏靑約。望雲空唱落梅歌。附竹坡公次韵柳街花巷斷經過。虗送東風卄四番。可恨年來多病蟄。非緣世事有牽魔。老踈吟弄無詩可。酒引豪狂不醉何。我欲留春春已去。餞春聊發打乖歌。</text>
<title>病中遣閒</title>,<text>門掩斜陽客已還。靜中觀物亦多般。爭飛枝上羣禽閙。特立墻頭一鵲閒。雨洗石皆奇狀現。風來草不異香慳。家居獨樂將何暇。藥褁茶封久病間。</text>
<title>贈七松亭池子山</title>,<text>我久愁沉疾。君應好養慵。寥寥無信息。落落失從容。未見花分客。可能雲贈儂。平生難忘處。屋後一西峰。</text>
<title>竹坡公詩中用耆社事有作。寄示要和。謹次原韵。</title>,<text>社中公是重臣耆。勝似官啣閱百歧。國許稀年曾有定。地開英館自無私。歲頒魚肉優尊日。冬賜衣緜養老時。賤品猥蒙恩一視。元朝公物及茅茨。附原韵[竹坡]健經衰樂壽躋耆。路窄康衢問幾歧。人物賦均同一理。天公化遍絶三私。榮枯閱世無終極。冷暖循環各有時。已矣此生陳就力。願偕蔀屋頌茅茨。竹坡公</text>
<title>謹書一絶呈上大陵僊案下</title>,<text>鳳凰池上鳳凰儀。染翰多年餙盛時。兩世文章俱應瑞。九重先被聖人知。附次韵[竹坡]偃蹇初非入俗儀。古人恨未得同時。平生只有書棋樂。說與傍觀捴不知。竹坡公</text>
<title>初月謹和大陵寄示韵</title>,<text>疑是玉鉤上碧空。黃昏不見雨兼風。光纔如練猶橫海。形未成輪可碾峯。兎爪依俙仙杵擣。蛾眉髣髴彩奩容。從來圓缺知何理。欲問千秋造化翁。附原韵[竹坡]皎皎新月上晴空。霽色蒼凉伴惠風。倐爾氷輪穿疊箔。少焉桂魄轉層峯。對樽欣迓成三影。臨水驚呼散百容。固知此夜人皆得。不眠到曉㝡斯翁。竹坡公</text>
<title>出野</title>,<text>出野拂衣意快然。春風春日極淸姸。穿來萬綠柳垂地。轉入千香花滿天。造物未應慳色相。東君似是借因緣。塵愁病苦俱消盡。度外身輕可學仙。</text>
<title>潭廬寫閒 三首</title>,<text>𡬾裏深深屋。潭邊短短籬。春山水流日。夜雨花開時。幽契疑中隱。淸禪入小詩。村隣踈禮數。巾服不須儀。又樂歲生涯足。老人猶可支。醬沉小郭索。油煮軟黎祁。蜀人豆腐名曰黎祁 籃菜甞春味。盤飡療午飢。更沽一壺酒。花下醉相宜。又山居甚窮僻。幽事獨吾知。鳴雉下籬角。渴鼯窺硯池。逕深芳艸遍。𡬾密晩花遅。庭際兩三鳥。飛來如有期。</text>
<title>山厨</title>,<text>山厨供具極寒蕭。芻豢從來謝俎刀。僧欲施空朝餉菜。興國寺僧道瑔贈蔬數把 隣因念舊昨投醪。箇中麁糲猶堪飽。分外侯鯖未必饕。擊壤老人歌數曲。豊年自愛幸今遭。</text>
<title>潭上賞花</title>,<text>名花千萬𡬾。一一媚春陽。地上羣芳譜。山中百和香。氤氳魂欲化。來往面生光。肯向桃園去。吾當老此鄕。</text>
<title>今夏蝗災甚盛</title>,<text>毒喙匈鋒日以興。翠幹靑葉着層層。億千𡬾上屯如陣。三四月間熏似蒸。物理推來知莫測。人謀發處禁何能。一時撲滅無遺類。安得蒼髥舊貌仍。</text>
<title>聞孫痘消息。喜甚作此詩。</title>,<text>兒痘好消息。可以慰衰吾。初發斑斑顆。滋成箇箇珠。惟神臨有佑。此穉保無虞。高枕吾何禱。山靈倩老姑。老姑山名在淸潭</text>
<title>潭居書事 二首</title>,<text>病軀差可健。溪日極淸和。入室蓮香動。吹衣麥氣多。千林藏澗路。一枕卧巖阿。但恨甁醪乏。望山空自歌。又倩人治杖屨。今始步中庭。何𡬾非供見。惟泉可入聽。池紋如蘸月。蓮萼似懸星。庭前有木蓮盛開及之 更待隣翁至。桐陰且少停。</text>
<title>山丹花</title>,<text>一株特立儘奇哉。紅似臙脂點點開。地邃烟霞偏凈盡。山高雨露倍霑來。有時影底蒼鼯隱。盡日花間素蝶廻。晝寂香淸堪獨樂。枝南枝北屢徘徊。</text>
<title>雨中</title>,<text>濛濛原上雨。吹滿澗西林。羣木潤如沐。一溪淸有音。飼牛烹豆午。織屨練麻今。老我亦何事。三餘童子心。</text>
<title>曉坐</title>,<text>老來失睡作何情。被裏難分四五更。白月因緣孤燭在。明星消息一鷄鳴。衰形自有隨年異。元氣曾無趁夜生。卧聽家僮相與語。凌晨結侶採薪行。</text>
<title>睡起</title>,<text>睡起無聊自杖藜。徘徊池北又池西。柳深絶澗鶯兒出。花落空山蜀魄啼。滿地蒼苔迎客少。緣溪芳艸使人迷。更從籬外桑陰去。振翼長鳴有午鷄。</text>
<title>歸家作</title>,<text>在山元非主。歸家亦如客。可笑天壤間。何處是眞宅。屋廬是外物。彼此未必擇。蹤跡雖踽凉。老衰所相迫。樂天而知命。庶幾無憂樂。</text>
<title>贈趙大年</title>,<text>參商無路寄相思。聚散從知似奕棋。楓麓別離花落後。玉溪怊悵水流時。若餘殘喘吾何忘。可惜新春孰與期。縱有他生數聯袂。不如今世一傾巵。</text>
<title>病中</title>,<text>病中春盡客來稀。卧送年華可一欷。節晏新鶯方弄語。日暄雛雀亦能飛。四時休旺將何測。萬品昭融自不違。觀物正宜先愛物。化翁安得與同歸。</text>
<title>聞西社諸賢作江行。病未偕焉。愧甚作此詩。</title>,<text>聞說江湖約。吾衰愧恨深。滄洲雖有興。筋力不從心。隨日猶煎藥。經年尙擁衾。願言身稍健。溟嶽共相尋。</text>
<title>大殿端午帖 三首</title>,<text>銅龍午漏報來初。玉案新工自有餘。孔思周情同一揆。聖人勤讀聖人書。丹榴結子惠風俱。靑艾抽莖瑞露濡。日御月神皆護衛。宮中何用赤靈符。九穗穰穰一色多。雨餘萬頃綠生波。瑞徵今歲升平象。盡在農人擊壤歌。</text>
<title>海南人贈梔子。病中可翫。</title>,<text>佳品從來出衆芳。海濱不脛及庭傍。異香相續花生白。沃葉如流實有黃。客土猶能留種子。吾軒何幸動輝光。憑欄縱目堪消病。似得良朋自遠方。</text>
<title>種芋</title>,<text>中庭何幸此移根。添得花間一種存。顆軟擬成羹澹泊。葉抽佇看雨翩翻。誰知盆列幽人屋。恰似區分野老園。非但悅喉兼供目。宜將灌漑趁黃昏。</text>
<title>謹次梣溪尹學士 定鉉 在直寄示韻</title>,<text>故家型範有餘風。多仰仙班鵠峙中。胸抱文章應報國。身經艱難早成翁。百年卿月輝門戶。一代奎星照命宮。入室淸寒無長物。惟留緗帙繞爲叢。</text>
<title>白芍藥</title>,<text>萼如拳大雪玲瓏。四照光華一院通。繪事追來應後素。冶容掃盡不渝紅。多時蝶使回旋久。千古花王品類同。西洛蜀江何足說。吾家別有玉香叢。</text>
<title>謹和竹坡公寄示韵</title>,<text>賴有中閨酒食儀。半升僅可遣三時。一日所食不過半升云 齒濶軟柔堪下箸。乾䐹大胔欲無知。附原韵[竹坡]傲態慙無可象儀。幸吾生老太平時。惟餘一死前頭在。此世終條已可知。竹坡公</text>
<title>呈上竹坡相公</title>,<text>書香牕外已先聞。可驗程工老亦勤。編以千秋成著述。倍於三夏事耕耘。卷中寓意應忘惱。筆下消閒每抵曛。黃紙紅旗何所有。當年春夢漫紛紛。附次韵[竹坡]未獲新知失舊聞。身雖老矣念頗勤。那由介路今開塞。况柰荒田屢廢耘。扶杖稍似乘午㬉。頹軒不覺到斜曛。從來箋臣多謬錯。且向書中亟解紛。竹坡公</text>
<title>昨夜秋雨。夢拜竹坡相公。公追說往昔。歷歷如常。旣覺擁衾起坐。遂作此詩以識之。翼朝奉呈。</title>,<text>前宵夢拜似平常。便服方冠獨倚床。說四朝 正宗純宗翼宗憲宗 恩雙淚落。辨千古事片言詳。五更秋雨蕭蕭響。一盞寒燈翳翳光。折得黃花花數朶。此身留醉竹牕傍。及其歸饋酒。折菊泛杯。留醉小頃。附次韵[竹坡]閱盡桑田若處常。悲歡飽了老支床。史傳己卯徒增菀。身値庚申詎忍詳。邪正還同朱紫亂。姓名終見汗靑光。昔年門下惟君在。安得餘生共我傍。竹坡公</text>
<title>寄七松亭池子山</title>,<text>赤脚傳筒幾月開。跫音久不伴詩廻。如今敢廢閒酬酢。在昔曾聞禮往來。或恐交情惟未恕。肯將能事豈相催。造門縱欲身先施。一病經年奈憊哉。</text>
<title>楸行以雨未果書歎</title>,<text>今朝細雨阻嘉緣。罷送轎人意悵然。騁遠目勞孤鳥外。望雲魂去白雲邊。旱爲莎病懷常切。蝗作松災恨更牽。好取天晴新物色。他時點檢一筇前。</text>
<title>丁未五月初三日省山。松虫掃無遺種。喜甚作此詩以識之。</title>,<text>故山八九里。喬松千萬𡬾。天旱蠢蠢蟲。乘時忽大作。樹樹無生氣。望之黑如霧。欲捕勢莫及。欲禁將何愬。恐懼而煩欝。不覺太罔措。今來掃無餘。瞠怳固難諭。吾祖誠孝感。山靈亦扶護。神道固邇止。吉邱恩所顧。若非此理在。一朝遽如故。瞻望蒼翠間。日夕以永慕。</text>
<title>端午節祀。以痘患停行。獨來山下。感悵冞切。作此詩。</title>,<text>誰云天中節。我懷若不逢。羣孫痘有患。渾舍太恟恟。祭品恐欠潔。祀典未能供。及來故山下。怵惕如不容。南風爲之悲。連隴吼深松。撫摩豆與籩。此時徒緊封。兒心三歎息。落日在西峰。</text>
<title>潭廬阻風</title>,<text>星火五月中。山木何多風。觸之人欲倒。氣勢豈非䧺。澗松摧已僵。屋茅捲欲空。大冬可爭衡。麥秋未成功。自歎候已乖。誰云朝未終。我行不得發。解鞍戒家僮。多愛故遅遅。初不持怱怱。兒子休待我。我在閉戶中。</text>
<title>雨坐 二首</title>,<text>山雨鳴小戶。丁東靜可聽。倍覺添寂寂。且復抱惺惺。回看雲出峀。漸入池邊庭。呼彼小僮來。時問酒在甁。又可愛木蓮花。團團雨中開。淸香吹入戶。床書亦嘉哉。非但跫音絶。不見一鳥來。默默如坐禪。此心欲成灰。</text>
<title>贈興國寺幻空大師</title>,<text>分居水南北。殊道也同歸。白石惟堪供。靑蘿欲贈衣。慧根無障礙。凈土有因依。何日成三笑。談禪轉入微。</text>
<title>擬古 三首</title>,<text>平生一長劒。我欲酬知己。知己今不在。藏諸古匣裏。夜夜發光芒。英英如秋水。雖美將何用。尺鐵徒爾耳。一日三歎息。空谷悲風起。山中有喬木。年壽閱千百。未知幾十圍。亭亭百餘尺。凌空盤虬龍。匣地生風雷。以其山深故。匠石不能來。可惜棟樑具。空成老大材。字從蒼頡出。造化亦能兼。鬼哭誰能測。雨粟瑞可占。六書曾磊落。八法摠森嚴。崩雲與垂露。各自付沾沾。誰可爲心畫。正直掃巧憸。</text>
<title>石詩 幷小序</title>,<text>余素有愛石之癖。每遠遊四方。遇一奇品。未甞不收之拾之。載以歸之。於山金剛，伽倻，月出，七峯，卞山，摩尼，龍門，鷄龍，道峰，淸溪，鸛嶽，水落。於水東海南海西海。以至乎崖谷溪澗之間。千態萬狀。莫不畢湊於吾庭之中。吾軒之上。誠一奇觀。亦足以忘八耋之老。消餘生之閒。豈非幸也哉。遂作此詩。擬示同志好事者云爾。居無長物屋甚冷。致石可與達官等。自顧平生無嗜好。獨於雲根意所肯。周遊四方五十年。遇一奇品輒拾來。所以積少漸成多。入室列庭何汰哉。或如霮䨴烟雲黑。或如森嚴霜雪白。或如禀得金精黃。或如孕來火珠赤。或紋皺而縈紆。或形怪而崢嶸。或肆怒而獸蹲。或竦身而鳥翔。或坎空而凝液。或稜瘦而斑蘚。或坐禪而無言。或蓄氣而不轉。或穹窿而或窈窕。或突兀而或古奇。千百其狀誰能測。化兒見之亦驚疑。葉公好龍何足說。我有我癖性所根。若不當年勤收蓄。此日把弄更何論。可愛山海溪澗色。一時都在我目前。八十老翁何所事。對此可以送餘年。恐被時人燕石譏。故作石詩詩一篇。</text>
<title>奉賀李知事 胤鼎 回婚</title>,<text>夙世嘉緣吉日廻。人間再見此筵開。巹盃夫婦東西坐。彩服兒孫左右陪。白鳳瑤池王母降。靑牛函谷老仙來。我衰盛禮難爲賀。惟把新詩醉後裁。</text>
<title>謹次竹坡相公寄示韵</title>,<text>年老無眠似困酲。誰能爲我報街更。蛇侵可耐寒如守。鷄老偏憎晩始鳴。翳翳殘燈雖處晦。煌煌初日欲觀明。今宵獨醒知何事。多羡傍人鼻鼾聲。附原韵[竹坡]心煩身痒似中酲。何事無眠到五更。彷彿遠村羣犬吠。丁寧近里一鷄鳴。空敎老眼頻開合。却訝東牕遞暗明。朝起還愁春晝永。塵囂叵耐市朝聲。</text>
<title>呈上竹坡相公乞和</title>,<text>南風習習雨斜斜。書牖琴床想靜嘉。如許靑抽辰日種。園後種竹及之 幾多紅濕少年花。庭中多種石竹花及之 塞途泥濘行應澁。擁郭煙雲望更遮。微悃當承起居節。前山坐待散餘霞。附次韵[竹坡]曉看整整復斜斜。雨旣知時晴亦嘉。掃席付籤收散帙。拾甎添砌護殘花。露榴凝紫庭前直。烟𡬾涵靑郭外遮。吹斷簷零風更好。餘霏濃淡作朝霞。</text>
<title>又呈竹坡公</title>,<text>老態衰形不可風。深居我與我相同。遺簪此日偏推舊。情見新詩片語中。附次韵[竹坡]日分三五雨兼風。占得豊徵八域同。三五卽農書所云三日一風五日一雨 麥已登塲榴結子。年光容易過天中。竹坡公</text>
<title>疊呈竹坡公</title>,<text>出入門屛歲月遐。幾承緖論發英華。文章久仰歐陽面。尊貴渾忘獻子家。一世賡酬常契合。八旬故舊輒恩加。今雖善病吾何死。公在歸依亦足誇。</text>
<title>筆法謹次竹坡相公寄示韵</title>,<text>平生無嗜好。惟癖於法書。腕脫而指禿。寸陰不遺餘。如工勤陶冶。如農趨菑畬。自謂致精工。荒雜必欲鋤。收拾晉唐間。圍座常不虗。非但師先覺。猶復反求諸。姓名徹九重。猥蒙書中譽。顧今字畫衰。秋蛇轉相於。較看少壯時。坐歎不如初。</text>
<title>贈七松亭池子山</title>,<text>古之居閒者。必有同志士。淵明卜南村。賴有素心子。李白與范生。謔浪無彼此。子美愛朱友。追隨夙所履。若無良賓朋。佳趣誰能起。我昔在錦橋。四友相隣比。松石園，好古齋，而已广，數里。 懇懇交義重。源源弟兄視。相携入西園。松石良在邇。幘淸風下。聯床蒼翠裏。飯酒而賦詩。其樂融融耳。居然數十年。惟有玉流水。園爲人占去。賢者皆已死。萬事一滄桑。變幻何若是。顧今我癃老。歸來故山址。野人雖來往。惟解把耒耟。昔賢難追述。亡友固已矣。惟有子山子。落落如千里。可愛風月主。吾鄕寧非爾。詩詞特餘事。愷悌尤可美。七松敢不愛。是爲子所喜。</text>
<title>潭廬雨中</title>,<text>嶺上出雲洞中雨。霶沱十日太支離。縱橫澗路頹沙日。撩亂川流觸石時。杜宇空山無限恨。散人破屋有情癡。自憐小竈沉淹久。麥飯雖麤晩亦宜。</text>
<title>雨中謾詠</title>,<text>泠泠松上雨。爽氣滿虗襟。厨濕艱吹火。沙淸可揀金。羲農追往古。山水喜如今。忽有隣人至。包蔬眷我深。</text>
<title>過七松亭贈主人池錫觀</title>,<text>入門爽氣意俱長。四面淸陰擁一堂。天若愛憐偏與暇。地無塵滓自生香。詩情山積春餘紙。貧態雷鳴午後膓。更把紋枰傾國手。客來着得到斜陽。</text>
<title>七松亭題壁上</title>,<text>中邱不入勢家莊。猶保貧人小草堂。角峴名園推第一。柳村福地出尋常。雙株楓有西風染。七箇松如北斗張。園中有二楓𡬾。紅暈可賞。有七松𡬾列如北斗形。 更愛石間泉味冽。淺瓢短綆取無方。</text>
<title>呈上凡谷金公錦營節下</title>,<text>忽聽蟬聲悵別離。江雲津樹幾相思。入居內閣蜚英日。出試南藩布政時。華譽海湖無不曁。威名艸木亦能知。可憐落月殘燈夢。拱北樓前獨夜遅。</text>
<title>枕上</title>,<text>枕上閒來似許優。可將何事破除休。夙痾八耋死生苦。破屋三年風雨愁。漸覺有身爲大患。始知無累是良籌。歸來楸屋當終老。白石淸泉亦舊儔。</text>
<title>立秋日作</title>,<text>春夏推遷又一秋。日行白道不曾休。商飈欲動金應旺。白露方降火已流。何處八篇偏有興。誰人九辯漫添愁。從今餞暑當蘇病。爲遣新詩賀蓐收。</text>
<title>潭廬卧病</title>,<text>東風數日惡。一疾不堪寒。藥可論金貴。醫如見鬼難。寓生元是苦。乘化豈非安。山遣靑靑色。供吾愁裏看。</text>
<title>翼日又賦</title>,<text>舊痾猶未祛。新症復相優。出入賓朋笑。往來妻子愁。初非隨鹿疃。自是戀狐丘。欵段休催發。吾方卧澗頭。</text>
<title>夜雨</title>,<text>夜雨淋浪響滿林。東風吹送曉仍侵。應知階際雙鞋沒。試問街頭幾尺深。屋漏生痕童子訝。牕凉思睡老人心。朝來儻遇衝泥客。綠酒聯床試一吟。</text>
<title>是日霖雨太甚。屋宇摧傷。且溝水漲入厨堗間。日過午僅炊飯。聞隣家多有絶火處云。</title>,<text>城中十日雨成霖。如坐浮家水滿襟。墻倒瓦磚猶防漲。屋頹椳桷幸爲薪。短長自是無全物。變易元非有勝因。敢說厨間過午爨。此時絶火幾隣人。</text>
<title>題興國寺壁上。示道瑔上人。</title>,<text>漢北城邊出翠甍。昔年興國寵新名。正宗朝幸北漢到西門外。回望小刹。此何寺也。近侍對曰興聖菴。命改以興國寺。 山川曾擅區中勝。艸木皆含分外榮。三佛知應思報果。萬靈亦復獻長生。住持更有賢師在。豆實嘉辰效寸誠。壽進宮造豆寺及之</text>
<title>丁未十五夜。潭廬賞月。</title>,<text>月出東峯最上頭。淸輝傾刻散千丘。山中好作今宵望。天上平分八月秋。雪擁林梢聞鵲語。珠沉潭底見魚遊。玲瓏萬象知何限。疑是身居白玉樓。</text>
<title>達曙失睡。燈下書此。</title>,<text>坐待啓明不肯明。但聞喔喔遠鷄聲。虫雖萬語初無競。鳥自羣棲若有情。觀物已知歸變幻。與人不足較輸贏。金剛東望知何處。眠未垂成夢豈成。</text>
<title>寄池子山卧病。時余亦病焉。詩以見意。</title>,<text>兩地離羣共病衰。西風雲𡬾幾相思。飮餐年老勤加節。藥石家貧恐失宜。我獨閉門惟覔句。君能對客或看棋。名山更覺餘緣薄。一夢秋來亦未成。</text>
<title>鞍峴後麓感舊</title>,<text>峴似馬鞍四面通。寅山掎角與相同。仰攻矢鏃紛如雨。傍縱煙炎亂逐風。往事流傳今戍卒。大功爭頌舊豪䧺。斷雲孤鳥登高處。濁酒空添感慨中。</text>
<title>秋雨書憫</title>,<text>川上西風白雨頻。橋崩惟見漲痕新。水深詎有障泥馬。市濕仍無賣菜人。已判菁菘俱損失。應知禾稼亦沉堙。休言老我閒無事。憂與田農一㨾均。</text>
<title>謹次竹坡公寄示韵</title>,<text>病餘癡想似秋蠅。冷句殘篇不可能。聯唱舊緣猶未了。他生他世擬相承。</text>
<title>呈上梣溪學士</title>,<text>坐椅戴冠學士儀。閣臣在直坐椅戴冠及之 鳳毛聲譽復相宜。尙追騎竹遊嬉日。及見陞軒老大時。萬事亨通常手祝。一生感激自心知。八旬衰病難爲力。法華山高未可期。先公墓在龍仁法華山及之</text>
<title>贈西園金羲齡</title>,<text>淸淳持世德。窮僻保家門。橋梓應同道。楂梨詎敢論。已知風味好。更愛典型存。種菜猶餘業。躬鋤數畒根。</text>
<title>贈金羲齡。復用前韻。時於東省。以三朝寶鑑考準之役供劇。</title>,<text>經年文墨役。聚類又分門。疑誤頻詳問。偏傍亦細論。書多知目疲。事劇見心存。遊刃應餘地。勤工有本根。</text>
<title>獨訪西園主人不遇</title>,<text>獨入西園誰與親。秋風滿地悵懷新。鳥來似是迎賓客。槐老依然作主人。坐想前遊雲變態。行尋舊墨石虧皴。雨餘層壁靑如拭。猶待存齋病後身。</text>
<title>奉贐寧邊使君徐公 憲淳 美赴行軒</title>,<text>陽關虗負一深盃。病蟄經年可奈哉。北客望塵徒送去。西人出境好迎來。薩津應吊神僧跡。鐵甕偏追將帥才。惠化從今千里遠。鴨江前路靜煙埃。</text>
<title>奉元寺 文孝世子孝昌墓奉安後。新建此寺。正宗大王御筆賜額以識之。仍爲造泡寺。 謹次楓臯相公板上韵</title>,<text>玉㙜金殿倚層空。天錫嘉名似畵中。供養寢宮白足子。周遭封域翠髥翁。雲間寶氣西南近。樓外仙香咫尺通。更奉宸毫三字蹟。知應勤護碧紗籠。</text>
<title>白蓮寺 一名凈土</title>,<text>白蓮峰下白蓮寺。咫尺江湖浩渺邊。上界祥雲閒日月。西方凈土一山川。紅楓老客來時路。綠菜居僧稅外田。此地幾成秋後夢。今朝何幸結新緣。</text>
<title>重陽</title>,<text>誰云逢九日。我獨忘佳辰。何有佩茱事。曾無送酒人。鴈飛蒼茫外。虫語寂寞濱。燦燦籬間菊。多慚白髮新。</text>
<title>寄白蓮寺德演上人</title>,<text>千重淨土近三淸。幾朶香蓮發素英。世界知應追極樂。菩提恐不祛無明。夙緣爾亦論前契。潭上歸路。數次邂逅。及之。 覺路吾當問後生。文字言語多少事。此心何可到忘情。</text>
<title>是日風寒甚劇</title>,<text>西風一何惡。天氣冷如冬。屛護梅如隱。牕遮菊可容。緜衣偏欲授。毛席不嫌重。更索香醪煖。新醅拆緊封。</text>
<title>菊詩 幷小序</title>,<text>聞韓翁定汝家菊花盛開。卽日躬造。翫賞之餘。折得數枝而歸。侈諸書室。淸香冉冉。遍滿於床南硯北之間。非但消遣之資。可爲愈疾之具。心甚欣然。遂作此詩以識之。時丁未九月初旬也。吾家黃菊何晩哉。度了重陽尙未開。坐待花魂寂不來。誰將羯皷更相催。聞說君家數仞㙜。無數黃菊倚崔嵬。家居手自好栽培。先開似有七七才。老我安得心不猜。曳杖直向柳巷隈。先問黃花數語纔。東籬香緣如有媒。身似蝴蝶久徘徊。葉底花間手屢捼。主人胡慳金數堆。能不罄甁而恥罍。兩手折得數枝廻。大勝庾嶺探仙梅。愛之護之如嬰孩。縱有甁水惟恐摧。淸香黯淡滿口顋。引我三時一兩盃。慇懃把弄日幾回。不覺斜陽下庭苔。寄語傍人莫我咍。愈疾不啻敵禳灾。試問甁史誰所裁。細瑣文字徒詼諧。此花另推一花魁。欲將風標置蓬萊。</text>
<title>寄菊癡金玄玉</title>,<text>羲經常在丌。千古聖人師。講道工夫篤。成書歲月遅。意存推辨破。心恐失毫釐。俗學皆茫昧。如今欲與誰。</text>
<title>寄殷山記室張僉使昶</title>,<text>驛書久不見西馳。木落天寒有所思。千里關山曾經歲。五更魂夢亦多時。情私似轂驅來速。煩惱成障捲去遅。旅舘每將安穩語。問諸第二玉麟兒。</text>
<title>午過西園</title>,<text>主人何須問。名園良在玆。老槐數十丈。盤欝千萬枝。復有靑苔壁。繚繞作藩籬。休憇於其間。老懷亦可怡。酒盡醉而歸。看作習家池。</text>
<title>菊癡書屋</title>,<text>菊下衡門靜不開。一庭秋雨長靑苔。君家恰似山家色。爲是淸閒曳脚來。</text>
<title>東牎謾詠</title>,<text>骨瘦形衰心亦灰。延生八耋鬼應猜。富皆衆怨貧何咎。壽是人情老則哀。疾病那堪寧日少。繁華不見盛時來。要知消得閒愁處。尺婢新醪進午杯。</text>
<title>閉門</title>,<text>閉門一事不相干。身太長閒處亦難。簷雀啾啾將夕近。塞鴻咽咽已秋闌。殘詩墨濕唫餘袖。古壁塵侵病裏冠。惟有黃花三四種。淸香滿室與誰看。</text>
<title>家居</title>,<text>家居寂如寺。獨與病相親。綠竹眞君子。黃花是故人。醺顔知酒美。落手愛詩新。持此猶堪遣。傍人莫我嗔。</text>
<title>無題</title>,<text>不二法門無異同。恒河世界到相通。妙心極處非非想。慧眼窮時色色空。迦葉道存微笑際。文殊契悟不言中。福田利益知何限。賴是禪家大有功。</text>
<title>丁未九月二十五日。兒子基祚赴試見屈。歎甚作此詩。</title>,<text>秋試南營已見遺。抱弓而返更何辭。世間萬事難如意。汝數奇時我數奇。</text>
<title>出野</title>,<text>拂衣出野野情濃。快似汚池得水龍。三角聳時天一握。雙溪奔處𡬾千重。稍平道路無危步。漸近家鄕有喜容。火急好投潭上屋。靑繩綠酒坐開封。</text>
<title>潭廬夕坐</title>,<text>菊萎蘭摧歲欲徂。黃昏又迫可長吁。葉聲凄惻秋風曲。溪色空濛山雨圖。望野老牛歸尙緩。占枝寒雀坐相呼。世間莫若歸田好。美宅良田不足拘。</text>
<title>潭廬</title>,<text>白首淸潭路。平生追遠齋。靑摧寒艸莾。黃落老楸槐。欲說是時切。有愁何處埋。萬千山葉響。一一滿悲懷。</text>
<title>上墓</title>,<text>暮秋上先墓。怵惕意何如。隴怨寒霜際。山哀異鳥餘。悲風吹入袖。冷葉落侵裾。省掃知兒職。生前不敢踈。</text>
<title>潭居</title>,<text>小轎扶病返柴荊。萬事人間喜此行。拜掃耄年爲大幸。安居數日得餘生。園林惟舊年年長。祭器如新世世情。回望雲天何所祝。家兒孝悌保先聲。</text>
<title>過潭大師舊寮</title>,<text>肉身聞說已成灰。滅度如今樂意開。天堂試問今何處。仙樂仙幢好往來。</text>
<title>早出溪上</title>,<text>徘徊溪上曳枯藜。回看初暉已照西。移𡬾弄音皆動雀。出籬拂翅尙鳴鷄。炊煙翠合村相對。落葉黃堆路不齊。歲暮居人應室處。中霜屋已寒凄。</text>
<title>奉懷竹坡公</title>,<text>叢生桂𡬾幾回秋。招隱無因山自幽。潭上夢魂雲漠漠。郭西離別路悠悠。蓬蒿謝客空三徑。天地棲身只一丘。帶有同心何所寄。歲闌高竹翠如流。</text>
<title>憫饉</title>,<text>種菁圃南北。種菘籬東西。葉枯莖不茁。薾然損於虫。聞說秋多雨。沉潦未成功。此物非細事。亦係民食中。我來村里間。饌品猶可充。旨蓄難爲計。救急亦怱怱。已付歲之運。臨風憂心忡。</text>
<title>落葉</title>,<text>葉落艸堂後。葉落草堂前。落葉紛無數。風來自翩翩。棄置亦可惜。我欲替詩箋。詩成亂書之。把持空自憐。緬昔金剛日。適値丹楓時。楓葉寫我詩。贈與栗峰師。師皆抱而去。意若有欣然。今詩將與誰。臨流空歎息。投諸淸泠中。泛泛無南北。百步未百步。見者應大笑。吾衰何若是。癡狂之所召。</text>
<title>異鳥山山祭後謹賦 幷小序</title>,<text>異鳥山下土人。每年十月初三日。具餠餌䱟鱐。相與將事。時余在楸舍。雖未躬參。聞過祀後始就寢。翼朝謹作此詩以識之。屋後有山。初名壽坡。後改異鳥。 來自三角。瞻之在邇。朝夕于目。不騫不崩。有神有靈。頂土面石。繞如張屛。佑我墳墓。保我子孫。吾家景仰。之德之恩。一鄕所慕。冬以爲享。老少趨走。各有分掌。夜之方中。三籟寂然。煌煌炬燭。秩秩豆籩。大胾旣豊。淸醑其馨。神之格思。萬松泠泠。風馬雲車。若在于上。掃地將事。怵惕俯仰。禮追古昔。誠深終始。不敢告祝。浮文是視。相與周旋。望切歆只。余雖未參。洞屬于祀。山邱咫尺。神人一理。心之默禱。如是而已。</text>
<title>夜坐</title>,<text>松暗泉鳴夜未央。寒威時復撼燈光。細思蝶夢皆成幻。默數鷄聲每善忘。卧久腰酸身似病。睡遅眼澁意如狂。求衣強就爐邊坐。暖得新醪綠有香。</text>
<title>丁未十月初八日。第三子基祚有生男之慶。喜甚作此詩以識之。</title>,<text>五旬桂子第三樹。八耋桐孫又幾枝。今日重逢前日喜。丁年恰似乙年時。已知寢內啼聲大。可驗懷中骨法奇。占得科名應外物。爭如門戶賀螽斯。三子赴試未中也</text>
<title>閉門</title>,<text>閉門寂寞孰相敲。多病年來久息交。穀稍歲登猶可食。菜皆秋饉似難咬。尙餘身口意中累。那免貪嗔癡上嘲。舊習有詩成卷帙。欲因客手未能抄。</text>
<title>感舊</title>,<text>傳舍歸人獨滯留。九原送盡舊儕流。萬千事去皆空幻。十七年來久退休。想像彩毫文院夕。依俙繡字板堂秋。可憐梧峀淸宵夢。孤鳥寒雲幾共愁。</text>
<title>病中次陸放翁詩韵</title>,<text>八旬病軆一無宜。豪擧何能到讌嬉。石臼常多調藥日。土爐幾費煑茶時。脚衰難作斯須步。頭禿纔餘若箇絲。惟有麴生來在座。春風詞壘舊相知。</text>
<title>詠枇子 並小序</title>,<text>枇子植在異鳥山中。託根歲久。生意猶存。余見甚異之。移栽土盆。冬候尙靑。無異松竹。花卉中眞奇品也。移入室中。日夕把玩之餘。仍作此詩。藏在深山寂若無。土盆移得保淸癯。如今香色空何有。慧力依然徹頂醐。</text>
<title>梔子結實黃熟。侈諸床頭。新香滿室。賞玩可喜。遂作此詩。</title>,<text>誰知此種亦凌霜。栢意松心與共長。葉展菲菲開錦翠。實懸纍纍奪金黃。初非北産知稀品。曾自南來保遠香。菊事已殘梅信遠。孤標可愛獨升堂。</text>
<title>舍廊重修告成</title>,<text>燕雀搆新巢。蝸牛築小廬。物微亦營生。庇身各有餘。今余所居屋。頹破不如初。風起瓦爭落。星見壁亦踈。今夏潦雨甚。大道成沮洳。樑棟忽頹壓。人皆失起居。財力每不敷。欲就久趑趄。前月長兒子。亦能稍拮据。雖未致輪奐。滓穢揔掃除。易瓦而換棟。匠事日不虗。如壯士戈鋋。如農夫耒鋤。亦可苟完矣。果不張大歟。竣役欣僮僕。呈賀及里閭。吾事正可了。善禱孰延譽。從此高枕卧。病懷不日舒。</text>
<title>謹次梣溪尹學士 定鉉 在直韻</title>,<text>身雖滚汩意如閒。要職華啣摠不關。活計老猶安白屋。遐情貧欲買靑山。跡追西掖仍聲譽。夢繞南灘幾往還。爲歎伶仃門戶事。何時嗣續慰先顔。</text>
<title>天寒</title>,<text>天寒斗劇更兼風。一束荊薪與桂同。縱有窓間常愛竹。亦無厨下可炊桐。誰知擁被深居老。多羡衝氷疾走童。室處將何消短日。莫如四繞亂書叢。</text>
<title>述舊</title>,<text>大孝至誠禀自天。惠人餘事尙流傳。憫寒解得嚴冬袴。曾王考見人當寒。單衣號寒之狀。卽解所御之袴以衣之。擁衾以坐。家僮見之大驚曰。敢問此何也。公曰吾雖無袴。必有速圖者。如彼者貧甚。决難綿袴。吾所以與之也。 哀死施來卽日錢。王考於慕華館歸路。見女人號天慟哭。公曰汝何若是之哀哭也。女曰媤父夫君一時俱沒。無以斂塟。公卽入城。取貸三十緍錢以與之。女曰公之恩德罔極。願聞姓名。公曰以此喪用而已。姓名不必知之。 富矣積中存德善。藹然發外見仁宣。後孫如欲追先蹟。異鳥遺詩又此篇。</text>
<title>歲闌</title>,<text>歲闌氷雪與相交。一疾沉淹百事拋。詩退可追樓上鳳。筆衰難動水中蛟。誰將叢桂能招隱。自愛新茶每解嘲。筆凍硯凘寒意甚。平安時復問梅梢。</text>
<title>楸行</title>,<text>披雪衝氷跋涉時。病餘筋力尙扶持。三冬來往誰相笑。九死辛艱我不辭。寸草尺林紆遠夢。東邱西隴奈餘思。今年十一回中事。元曉峯高慟哭詩。今年十一次楸行</text>
<title>十一月初三日拜先邱書感</title>,<text>墓前當是日。初三日先妣生辰 惟有淚沾膺。一酌今何敢。三牲昔未曾。靑山空自立。白首竟何憑。無限心中恨。寒泉咽澗氷。</text>
<title>潭廬寫懷</title>,<text>病多途且遠。豈意此重來。身世何相苦。衷襟不肯開。潺潺水咽矣。漠漠山高哉。曲曲皆餘愛。殘年幾往廻。</text>
<title>潭廬曉坐</title>,<text>燈殘衾冷不眠時。月落鷄聲苦復遅。坐候幾憎偏慢慢。起聽翻愛忽奇奇。先天開闢從今始。後夜昏明賴爾知。何妨山中無曆日。秋來正合畜䧺雌。</text>
<title>山雉下田啄穗。獵夫隨後。余見甚憫之。作此詩。</title>,<text>山雉來鳴聲揚。歲暮謀稻與粱。穗棲畒有餘黃。或恐遺啄之忙。箭在上矰在傍。獵者貪必中傷。遠颺去勿彷徨。若或緩恐遭殃。</text>
<title>凍雨詩</title>,<text>欲雪不雪。此雨何雨。雨師肆力。玄冥是輔。乘氣之一。乖行之五。來自前岑。越彼後塢。濛濛霏霏。自朝至午。顚風所薄。千萬其縷。如狂如怒。如馳如舞。洞獸斂跡。山禽收羽。彼麥之田。靑烟如舖。此園之𡬾。花欲半吐。樵斧其閒。柴馬不赴。居人何爲。索綯之具。且訖舂米。亦尋織屨。念我昔年。滯雨海步。海天漠漠。以瘴以霧。丈室淸淨。三日其寓。實相有僧。千里奇遇。圓鏡三昧。慧燈一炷。若有前緣。渾忘歸路。今焉追惟。一夢如故。潭廬淸虗。萬象其聚。坐卧其間。伊今太古。空階點滴。我愁回互。萬松四寂。何處告訴。念念如灰。無去無住。</text>
<title>煖室遣懷</title>,<text>用薪賤如土。冬室劇陽春。優暖堪調病。嚴寒可保身。豈知癃老日。好作太和人。兒輩何能識。乘轎起我頻。</text>
<title>病中</title>,<text>秋痾辛苦入冬餘。蔘朮無功氣力微。勤問每傳樵父信。溫存已絶貴人書。自甘蟄伏居如蝸。未必扶持出跨驢。望八知應爲享壽。鍊丹不欲問何如。</text>
<title>潭廬遣閒</title>,<text>白頭閉戶誦唐虞。可奈冬暉亦易徂。久處寂寥成習性。自憐閒暇效良圖。田間名在樵漁社。物外身如山澤癯。芻豢年來吾不識。誰能謀取濁醪壺。</text>
<title>雪後漫詠</title>,<text>洞中微雪曉來晴。無限松聲似許淸。是處烟霞成獨往。何人樵牧寓閒情。回看漢北三山近。纔渡潭西萬事輕。寄語家僮去相掃。隣僧似作石頭行。興國寺僧道瑔有枉顧之敎</text>
<title>歲暮</title>,<text>霜重風高歲將暮。跫音寂不到門扃。梅花入室偏生白。竹簡連床已殺靑。眠食正宜身所養。蔘苓何用艸爲靈。案頭多少梨兼栗。可喜𥠧孫時過庭。</text>
<title>拜梣溪學士歸後有作</title>,<text>仰瞻顔髮勝平常。紫閣蒼松亦有光。深契無渝仍暮歲。淸言未了忽斜陽。從來脚下安閒步。幾處世間煩惱障。縱抱微忱何敢說。後車勉戒已先詳。</text>
<title>冬至</title>,<text>月明九陌漏聲遅。正是陽生子夜時。日欲初長從北陸。春纔先動自南枝。漫添遐壽含飴叟。共得新年舞彩兒。回看晨燈光照壁。滿盤豆粥幾枚匙。</text>
<title>讀書後有作。奉示竹坡公乞和。</title>,<text>尙餘童子舊時心。古篋殘經試復尋。正合服膺追講讀。何論出口澁聲音。束脩偏憶靑衿昔。對案頻歎白髮今。繞膝𥠧孫眞可笑。祖風欲效亂相唫。</text>
<title>賞梅 五首</title>,<text>新梅正可愛。入室頓生光。春事先回斡。年華有主張。塵埃初不受。霜雪若相忘。可合爲淸友。氷心與共長。又玉骨如眞佛。知應有凈緣。文殊疑入定。摩詰可參禪。魂返從何地。香淸自在天。寶龕雨花處。正合共聯翩。又素蕊寧非艶。靑枝亦可佳。迎風弄玉是。經臘綴珠皆。堪作栢松友。愧爲桃李儕。雪中奇絶畫。另供一情懷。又好將氷雪句。欲試蕊珠宮。借我天然態。煩玆造化工。逋翁留傑作。杜老仰餘風。枝底吟爲幾。淸香可化躬。又此間豈無酒。一日兩三盃。美矣雙株在。依然二客來。影從樽上落。香逼手中廻。可愛醇醪氣。玉魂猜不猜。</text>
<title>復和前韻。疊呈竹坡相公。</title>,<text>窮經評史幾回秋。道義源頭發隱幽。尙有童年恒兀兀。久無老境漫悠悠。知應筆底搜千古。不啻胸中貯九丘。仰看文虹紅貫室。時時驚恠俗人流。</text>
<title>梣溪學士生辰。志喜呈上。</title>,<text>嶽降嘉氣繞中園。福祿從來有本根。曲奏南飛吹玉笛。酒斟北斗溢金樽。戚姻雪霽履盈戶。僮僕年豊盤出門。可笑白頭八旬老。詩筵起舞自頻繁。</text>
<title>南窓朝日對梅影有作</title>,<text>影寫南牕受日新。忽看如幻復如眞。空空寂寂知何限。透得禪家第一因。</text>
<title>竹坡公吊紫霞申參判 緯 作詩。寄示要和。謹次 三首。</title>,<text>家道貧寒抵癸庚。迂踈初不惱閒情。牎前日夕南山色。惟有煙霞寄姓名。佳詩名畫筆兼能。三絶精工幾歲曾。傳到千秋應寶弆。世人非但一辭稱。靑山何處掩奇珍。萬事蹉跎一未申。旅櫬歸時尤慘切。間關雪路幾由旬。</text>
<title>朝起賞梅</title>,<text>朝來玉骨問平安。造物何曾作雪寒。滿頭衰髮吾無愧。白白眞堪一例看。</text>
<title>雪中遣閒</title>,<text>蒲團靜坐似參禪。一室無塵自寂然。可攬須彌藏百億。更將世界閱三千。每疑夢裏因緣在。或恐心頭懺悔牽。摩詰今生雖示病。雪深門外孰相憐。</text>
<title>家居卽事</title>,<text>老梅偃蹇可稱兄。更有水仙非俗情。若使室中無兩美。歲闌何以慰餘生。</text>
<title>巷東</title>,<text>巷東正是雪晴時。屋邃窓明老境宜。詩出性情當自得。病論氣質孰先知。三冬炊爨謀薪苦。廿口生涯貰米遅。賴有梅花香滿室。一盃亦足展愁眉。</text>
<title>深居</title>,<text>深居自愛偶人同。三十年前兩鬢蓬。備數猶能參里老。絶癡何妨作家翁。奇災每在多言上。至理應從衆妙中。我有我詩差可樂。肯將饑飽說窮通。</text>
<title>南軒漫詠</title>,<text>投於度外一陳人。自愛今閒是夙因。病若失吟如遇盜。寒能得酒似邀賓。三冬消遣知無法。八耋支離患有身。回向水仙花下處。此懷強爲歲華新。</text>
<title>枯木</title>,<text>老態衰形歲月迷。斧斤或恐入山溪。穴深只有蟲蛇聚。枝禿初無鳥雀棲。雪裏盤根應已晦。雨中餘意不曾低。誰敎鄒律吹春暖。一夜回生綠影齊。</text>
<title>恠石圓爐。是余朝夕左右者。愛玩之餘。遂作此以識之。</title>,<text>圓爐恠石與相將。朝夕因緣意自長。靑鐵崢嶸頻洗水。綠泥埏埴可焚香。商舡過處從西海。圓爐過去商船貿取 銀礦開時自北方。恠石甲山採銅時掘來 短脛不勞能致遠。奇形爲是出凡常。</text>
<title>夜坐抵曉</title>,<text>耳邊更漏遞相牽。曉燭猶餘五夜緣。處晦工夫無豹變。啓明消息有鷄傳。讀書何處勤懷玉。析利誰人事筭錢。如我邇來衰病甚。心無思慮亦無眠。</text>
<title>奉贐金大雅 炳國 錦營覲行</title>,<text>上堂和氣好承安。况復親心樂歲寬。舞彩雙趨儀所攝。含飴高坐笑而看。應將壽酒呈銀斝。更有嘉魚進玉盤。附驥此行非不美。淸潭風雪病多端。</text>
<title>讀姜對山 溍 山水圖</title>,<text>畫景不須說。畵意固可論。對山善爲畫。從來有淵源。熏炙几床下。餘意尙所存。一洗塵俗氣。不見毫墨痕。妙手奪寒林。冷眼視芥園。天然山水中。秀色淸可餐。邇來余太閒。於畫送朝昬。郭韋俱已遠。每窺池上門。愛畵先愛人。人畫兩難諼。姜對山。豹菴姜判書世晃之曾孫。善詩屬文。癖於書畵。家在西門外蓮池上。故及之。</text>
<title>讀古松流水舘道人 故延豊縣監李寅文 爪頭畫</title>,<text>爪頭偸得化工來。水水山山歷歷開。縱道一時閒戱劇。安知不有鬼神猜。</text>
<title>與兒子楸行</title>,<text>松楸歲暮子孫情。縱有風寒敢緩行。異鳥山中多少雪。莫敎一點着封塋。</text>
<title>書癖</title>,<text>平生性癖癖於書。白首勤工少日如。筆下朝暉昏欲斂。硯邊夜燭曉猶餘。家鷄野何關我。春蚓秋蛇一任渠。斷幅殘綃雖可笑。同吾好惡問誰歟。</text>
<title>雪屋</title>,<text>雪屋深深古。梅窓寂寂今。索詩知有味。應物貴無心。地爇煮茶火。爐騰煉藥金。更看壁間畫。妙意是寒林。李成有寒林圖。對山筆意。似有寒林遺法。</text>
<title>追遠齋書示兒輩</title>,<text>百數十年此卜居。自茅及瓦補門廬。肯堂風雨宜無缺。奉箒塵埃遽敢踈。錫類苦心先祭祀。孝親餘力保詩書。豆籩一部尤尊奉。紙品髹光昔日如。曾王考親造紙祭器。至今近百年。手澤尙存。</text>
<title>齋中遣閒</title>,<text>雲林何疊疊。山屋故依依。庭下老鼯走。田間雌雉肥。氷溪浮一氣。雪杪散餘霏。泥滑路如許。隣人亦已稀。</text>
<title>丁未十二月十五日。拜王考墓。是日王考生辰</title>,<text>三山靑繞墓前階。此地生逢此日佳。園果澗蘋今未奠。白頭痛哭作何懷。</text>
<title>潭上寫懷</title>,<text>扶衰強疾此歸來。屈指今年十二回。大誓願中天借便。好因緣上鬼無猜。欝葱丘木眞爲喜。嗚咽潭泉可洩哀。回看斜陽猶在𡬾。墓門開處屢徘徊。</text>
<title>謹次竹坡相公寄示韵</title>,<text>濁酒吾將下漢書。邇來無事久閒居。更有梅花香滿室。歲闌襟袍共相於。若有一壺萬事休。詩仙何妨與同流。未能滿酌雖無醉。屈指三時是六籌。</text>
<title>大殿春帖詩 代人作○戊申</title>,<text>天降寶籙眷吾東。兩殿長春一軆同。夜夜壽星明似月。祥光分照紫宸宮。慈德陰功世世長。元朝稱賀 是歲春。兩慈殿上尊號。元朝陳賀。 備儀章。宸心供獻含飴樂。聖孝千秋永有光。宮中喜氣藹如春。最是新年瑞色新。百世本支二南化。詠歌非但古詩人。</text>
<title>大殿延祥詩 代人作○戊申</title>,<text>生物爲心仰聖慈。乾元默贊在無爲。春來稱賀吾王孝。講進東朝進饌儀。是歲春。純宗大王翼宗大王追上尊號。大王大妃殿六旬稱慶。陳賀進饌。三朝寶鑑幸垂成。是歲春。正宗朝純宗朝翼宗朝寶鑑纂輯成。告廟稱慶。 聖德神功際一淸。從此講筵祖宗訓。長瞻日月與同明。繡衣次第告廻來。萬里階庭咫尺開。從此遐陲均雨露。聖朝分治幾良材。</text>
<title>潭上奉懷竹坡相公</title>,<text>漸看年光暮。懷思可奈何。別離三嘆息。悁欝一高歌。高標瞻喬木。孤蹤負女蘿。恩輝詩在案。不覺屢摩挲。</text>
<title>讀陸放翁詩</title>,<text>放翁自是老詩人。衰質癯形寫逼眞。千秋先我無餘蘊。臨紙難容一語新。</text>
<title>八旬</title>,<text>八旬度世與誰謀。自酌新醪又自酬。多病故人書斷絶。閉門殘雪境淸幽。左飡右粥生爲足。北水南山意欲遊。産業如今都不省。金包何必問千頭。</text>
<title>梅下漫詠</title>,<text>多少世間味。周遊幾備甞。物情諳欲熟。人事老相妨。痺久忘行具。餐稀免飯囊。困來眠亦足。高卧古梅傍。</text>
<title>次韵竹坡相公寄示</title>,<text>使者詩筒出戶迎。華篇尙帶舊工程。更將社粥雖支老。念及潭西薄菜羹。</text>
<title>次韻湖西觀察使凡谷金公見寄 三首</title>,<text>三元時節椒花盃。年穀豊穰樂意開。千里湖中無一事。人民說是福星來。知應鈴閣有官梅。何遜千秋又復廻。玉骨仙香明月下。輕裘餘興幾徘徊。子舍書聲自異常。明牕初日到斜陽。芝蘭幷秀含飴日。佇看他時笏滿床。</text>
<title>奉寄錦營冊室金大雅 炳學</title>,<text>歸覲錦江江水干。室家歲暮得團欒。夜陪白首鱸魚話。曉問黃紬燕寢安。養極三牲榮亦大。孝先百行力應殫。如吾風𡬾無窮恨。痛哭潭西骨尙寒。</text>
<title>丁未除日</title>,<text>故人歲饋病衰身。爲是逢迎強整巾。臘候休言餘一日。天心將欲作三春。東隣酒債猶如舊。西社詩情空復新。床下藏鉤多少戱。羣孫喧聒不須嗔。</text>
<title>正月初三日。卽我王考忌日也。將行祀于祠宇。小子以病未行。兒子基福替焉。及其送也。遂作此詩以書感。</title>,<text>潭山遣兒去。疾病替吾行。讎日偏餘慕。元正更感情。若能奠以禮。可見心之誠。西望空揮淚。白雲何處生。</text>
<title>正月初五日客至共賦</title>,<text>屠蘓餘酒尙盈樽。見客相斟醉意存。晴日可占鷄狗盛。元朝猥荷米塩恩。桃符迓福曾輝戶。欝壘消灾尙守門。多愛新年來入手。春詩幾試杏花園。</text>
<title>潭上</title>,<text>潭上歸來老可休。田夫樵叟是同儔。一身衰憊都無用。萬事癡頑不解愁。月白風淸宜取醉。山高海濶幾周遊。如今以我爲知己。坎止流行得自由。</text>
<title>春雨</title>,<text>天降甘雨及時新。好作今年第一春。翠壠依然增氣色。靑苗似是動精神。土膏始釋揮鋤日。泉脉初生築堰人。從此農歌來往路。相逢先說麥豊均。</text>
<title>雨中又賦庸前韵</title>,<text>雨中物色極淸新。寒餞窮冬暖迓春。花欲先含紅意思。柳應暗洩綠精神。津生錦石追陳跡。燭剪巴山憶古人。幸値三餘何所事。揮毫覔句一般均。</text>
<title>上元獨詠</title>,<text>年少踏橋去。老夫看屋宜。寂喧應異路。行止不同時。幾處月中步。悄然燈下詩。撥爐方煑茗。乘興莫歸遅。</text>
<title>向淸潭道中作</title>,<text>蓐食鷄鳴曉。挑燈候啓明。豈料垂死病。復作出門行。處處新年色。村村今日情。津寬猶未及。意已在柴荊。</text>
<title>潭廬新年書感</title>,<text>八耋常多病。新年幸復來。孤雲何渺渺。寒澗自哀哀。雪裏松杉老。山中歲月催。臨風無限恨。白日共悠哉。</text>
<title>潭廬雪中 二首</title>,<text>餘片時看吹入樓。獨將颯畓耳相謀。汲艱應有氷泉合。樵絶誰無榾柮愁。化氣玲瓏通四軆。虗光皎潔纈雙眸。吾居亦有淸泠境。肯說寒江一釣舟。颯颯霏霏隔戶楹。尺餘頃刻與階平。知應佛悟銀千界。若有仙遊玉五城。皜鶴飛翔山似舞。白龍盤屈樹如生。牕前萬象來供眼。授簡梁園未必行。</text>
<title>晨起聽鳥有作</title>,<text>余今垂八耋。奧坐常閉戶。所居太孤寂。左右無與伍。緬昔玉溪友。擧作松下土。少年亦却走。未可謀團聚。淸晨聞啼鳥。嚶嚶太無數。能作求友語。春來吾所取。儻或不如鳥。能不愧仰頫。</text>
<title>春夜無眠漫詠</title>,<text>誰謂春宵短。睡遅亦爲長。有蛇不肯去。欲逐苦無方。耿耿復耿耿。鷄聲到我床。可憐衰頹中。百感堆山岡。披衣步小軒。庭月流餘光。倍覺沆瀣氣。泠然浹肺膓。殘詩帶餘思。獨自入洞房。</text>
<title>四民詩 四首</title>,<text>士士者欲修身。先讀聖人書。書中有大義。可以戒熊魚。處世固爲重。接物亦有餘。何論堂數仞。存心是廣居。農有玉不可食。有珠不可衣。惟穀最爲重。生活與相依。奔走四十年。立錐亦已違。回顧淸潭上。靑靑蕨與薇。工手中千枝筆。眼前百篇詩。擬作工之物。欲售更從誰。可愛絶妙技。千金待工倕。樸陋此兩件。一錢亦難知。商平生太迂濶。乾沒世路中。九衢多少人。趨利足生風。金錢雖厚積。恨不齊華嵩。如我空空者。撒手一老窮。</text>
<title>呈上梣溪學士尹公 定鉉</title>,<text>閱歷風波上。淸安袵席中。豈料騎竹日。今作建牙公。衰白勤如少。尊榮約以窮。世間吾亦老。休戚義相同。</text>
<title>茂朱使君崔公 瑗 回甲晬辰。奉呈長律以識喜。時戊申二月十五日。</title>,<text>遐福自來不待祈。甲筵開處又班衣。凾關瑞氣今猶蔚。茂邑治名古亦稀。圓月仙鞋鳧北至。中春玉笛鶴南飛。坡兄穎弟同霞酌。壽極文星倂有輝。</text>
<title>讀漢書天文志。有作奉呈竹坡相公要和。</title>,<text>莫謂天高高。神功聽亦卑。莫謂天蒼蒼。大德自無私。古云乾稱父。昭然夫何疑。人爲三才一。孰不敬畏之。至若星辰躔。隨候或遷移。維五同其色。可占豊登時。五星同色。天下太平。 知應聖明世。象形昭以垂。最是剛與健。至理元在玆。萬古道不變。君子當致知。天文云乎者。星官有餘師。</text>
<title>潭老</title>,<text>潭上有一老。八旬尙好詩。詩中有何好。歲暮獨自知。若非花開日。政是月明時。取彼濁醪來。醉則朗詠之。若得一佳句。至樂良在玆。萬事都擲去。千金不足怡。野人不知我。謂我狂而癡。</text>
<title>種蘭</title>,<text>種蘭數十本。于彼圃東西。綠葉一何猗。列立相與齊。愛護劇嬰孩。灌漑付小奚。紫芝與黃菊。品類可同躋。未花若有馨。春色藹欲迷。誰能來一顧。險絶多山谿。獨我紉爲裳。直欲託深棲。</text>
<title>洞房甚窄小。居之十餘日。頗覺開豁。欣然一笑。仍作此詩。</title>,<text>洞房窄窄戶常關。不省身居此碧山。隙地養來方寸地。半間看作萬千間。中藏天地人誰識。外辟塵埃鬼亦慳。是處安心如入定。怳然無往亦無還。</text>
<title>春耕</title>,<text>布穀催春耕。淸明知在邇。農事詎敢緩。有田淸潭里。四隣荷鋤出。後先互擧趾。播之復種之。均齊無彼此。好是豊登日。兩歧坐可俟。一畒收一斛。農粮儘可喜。餘粒能釀酒。吾當一醉耳。</text>
<title>贈興國寺道瑔上人</title>,<text>永離塵垢自仙顔。七寶㙜高不可攀。門外一千兜率界。室中百萬須彌山。慧根已悟淸心際。正果應存善業間。聞說雲潭歸滅度。當時衣鉢見今還。</text>
<title>戊申仲春。先考墓下梧桐南枝鵲巢成。</title>,<text>菀矣梧桐𡬾。鵲巢初見成。維鳩無敢奪。彼鳳可同情。左麓嘉基擇。南枝吉兆呈。庶無風雨害。爲喜善經營。</text>
<title>先考墓內案山汰落處。植木補土。役訖歸坐楸舍。作此詩以識之。</title>,<text>一支鶯峯女溪隈。內附案對何異哉。前年忽被潦雨害。沙石脫落松楠摧。方春修築詎敢緩。招彼役夫不待催。百指千鍤紛如雨。虧處補之敧處培。遂令童濯荒凉地。變作靑葱增崔嵬。回看明光接地起。更喜吉氣浮天來。一朝物色如昨日。怳然似脫千重灾。行人嘖嘖互咨嗟。况我小子慰餘哀。事役甚嚴恐未盡。斜陽欲去又徘徊。作詩寄兒兒亦喜。廵山應欲再三回。</text>
<title>氷溪</title>,<text>經冬餘雪及春間。玉練銀虹掛曲灣。皮外放來光皎潔。心中藏得響潺湲。地天共合形千變。氷水相生理一般。安得消融開舊道。新泉洗出碧孱顔。</text>
<title>潭廬</title>,<text>門掩洞深寂寞中。靑峰繞屋欝葱葱。長生庶有神仙授。招隱恨無朋友同。春酒猶能傾竹葉。午茶亦足聽松風。更憐山雀來無數。餘粒何妨每施空。</text>
<title>步出溪西</title>,<text>日氣淸暄病氣寧。曳筇今始出柴扃。花開玉貌如相遇。柳綠金鞭亦可停。艾葉田疇春雉下。杏林籬落午鷄聽。老來漫興行無定。到處溪村酒一甁。</text>
<title>獨訪七松亭</title>,<text>扶病楓壇獨自登。泉鳴石竇尙淸澄。林間好是歸來客。物外依然過去僧。岸𡬾靑蒼交落落。巖花紅紫出層層。眼看物色雖如昨。哭送當時幾友朋。</text>
<title>贈珠崖張僉使昶</title>,<text>年來非但與同隣。筆硯相從倍覺親。小技綺羅羞繪鏤。古文機杼入經綸。詞園博學推賢友。幸舍高風接上賓。更有平生難忘處。雖衰型範尙如新。</text>
<title>贈西園金羲齡</title>,<text>芸館校書歲月遅。目勞神憊敢言私。委蛇退食鳥棲後。顚倒求衣鷄唱時。花竹應成生客視。池㙜分與別人期。安能續作槐陰會。一斗新醪十首詩。</text>
<title>是日聞路上行歌。作此詩。</title>,<text>東風吹送大堤歌。北麓韶華問幾多。八十老人衰且病。春花不負負春花。</text>
<title>歸家</title>,<text>誰道鄕居寂寞濱。歸家又是墮紅塵。世間寧有長生藥。天下元無不死人。看取乾坤噓一氣。從敎日月走雙輪。東西着脚皆爲寓。未必辛勤更問津。</text>
<title>春雨</title>,<text>霏微連日雨。土膏十分融。兩麥東西茁。平田上下同。農家爲大慶。春社效新功。別有詩人興。鵑花暎水紅。</text>
<title>病中遣懷</title>,<text>生已如浮世亦浮。居然歲月水同流。著詩何足當時用。看劒空懷萬古愁。米帳應加隨日錄。酒材寧减遇春籌。西園不省花消息。脚痺邇來未下樓。</text>
<title>贈七松亭池子山</title>,<text>古有七松 鄭薰瑞自號七松處士 今七松。千秋隔絶若相逢。君應閉戶甘中隱。我亦歸田作老農。孤學平生慙魯莾。羣居終日喜從容。園亭久阻春來面。花未殘時可伴筇。</text>
<title>潭上</title>,<text>片花寸艸亦天然。日永山深太上年。地靜疑開蘭若室。人閒似學瞿曇禪。善心應作三生福。惡覺都無一箇緣。道瑔不來普明死。癡氓何足與周旋。</text>
<title>午過稷北庾君新亭</title>,<text>庾君亭子告新功。占得山頭地勢崇。回首萬家平似拭。縱眸百里直相通。分排花藥煩人力。開拓巖崖惱化工。從此園容應擅勝。發揮淸景幾詩風。</text>
<title>溪上謾唫</title>,<text>蝴蝶飛飛繞屋斜。春殘剩馥亦云佳。靑抽宿雨梧桐葉。紅暎斜陽躑躅花。地孕靈根如有待。人將嘉品獨相誇。茅柴雖薄當成醉。爲我家僮洗叵羅。園開十畒松千匝。咫尺人來未可分。草視錦茵堪小坐。花成酒等可微醺。時從石角聽流水。更倚松根看白雲。忽有㙜前林影動。兎行鼯走共爲羣。</text>
<title>四月初四日。祖妣忌日。行祀後謹作此詩以識之。</title>,<text>虔奉靈神返故鄕。中堂此日薦馨香。雲仍世遠新籩豆。曾王考手造紙祭器。每加漆如新。 三百年來舊椅牀。六代祖考時交椅祭床。至今尙存。 入戶追先懷怵惕。臨筵顧後祝悠長。嗟乎亥歲晨如隔。猶記當年痛哭章。己亥祖妣別世時。小子九歲。成服後族人要小子可能賦詩否。小子以阿母打地哭。阿兄倚門哭。書進見賞。其餘數句忘却。</text>
<title>礴峴店舍。奉別梣溪尹公海營美赴行軒。</title>,<text>忍把離亭金叵羅。陽關欲唱未成歌。一身有病今如許。四海無歸可奈何。鴈盡江天音信少。鵑啼山木夢魂多。生前會面知難必。惟祝加餐保太和。</text>
<title>出洞</title>,<text>入洞花正好。出洞花已落。不過十日間。擧目異今昨。韶華一何速。東君豈不怍。間關黃鸝語。送我如不樂。轎行故遅遅。客懷亦難作。回看楊柳𡬾。萬條靑漠漠。他日綠陰裏。好擬金衣約。</text>
<title>家居漫詠</title>,<text>病日常多寧日少。年垂八耋更何求。夢中亦忘靑春樂。心上空懷漆室憂。彩墨任敎少兒戱。綠醪許與老妻謀。可憐桑梓餘生計。時往時來尙未休。</text>
<title>詠庭前花艸</title>,<text>庭前多少品。葉葉復花花。可愛多情草。兼成悅眼華。馨香饒此地。光氣媚吾家。誰是爲供養。芳魂不我遐。</text>
<title>碗水玩石</title>,<text>庭間日永苦難昬。病脚邇來不出門。可笑靜中消遣法。時看沉水小雲根。</text>
<title>假花</title>,<text>依然天品美容姿。淺白深紅分外奇。一見可知眞色相。片言肯道假花枝。園蜂窺處恨應在。山杏較來猜亦宜。雕刻問誰窮萬巧。牕前流汗走工倕。</text>
<title>午過五江樓。仍留宿。翼日薄暮而歸。得十首。</title>,<text>孤亭突兀望悠悠。坐占龍山最上頭。水際可通銀漢路。人間別有廣寒樓。長天九萬風斯下。大界三千地亦浮。斗覺胸襟快如許。一時滌盡十年愁。神仙從古好樓居。多愛先生此有餘。河伯雲車凌浩渺。波神風馬御空虗。五江水接東西際。千里山開指點初。鷺後鷗前多少約。天遊非但在觀魚。層樓疊榭欝相連。蜃市龍宮豈獨專。登無非歡喜地。鑿山都是蔚藍天。鯉魚風起帆檣外。𩿨鷺波淸几案前。可笑寸蠡何足道。餘生始得大因緣。地凈塵埃一點無。自憐顔髮照淸湖。胷中微妙連山易。主人全文祖七年讀易。近萬遍。 眼底玲瓏疊嶂圖。樊素爨炊貧不去。阿咸契活老相須。滿江風月惟爲主。吾道年來付荻蘆。疊石層㙜縹緲間。飛樓千尺正難攀。影侵碧浪龍應訝。勢出靑天鷺徑還。去者曾勞幾年月。今人始領好江山。五湖景物知何限。天借佳緣不少慳。千里縱眸儘快哉。江山錦繡望中開。水從東峽穿西去。舟帶南風指北來。繫纜千帆如雨集。輸租萬斛似山堆。回看前渚靑蘆路。時有漁人打鰒廻。波光如晦復如明。水墨濃痕畵裏生。出沒有時漁火色。悠揚何處掉歌聲。偶同潛伏龍無跡。暫伴孤眠鷺有情。樓外漸看星月出。一宵淸賞萬金輕。水樓晨起意淸眞。宿鷺眠𩿨與共親。舶趠迎風來海漕。餠醪伐皷祭江神。平沙似練千汀出。遠𡬾如薺一色新。窓外忽看煙靄遍。更從何處問前津。病翁身世老僧兼。欲破長閒試捲簾。酷選江山何憚遠。多拈詩句不妨廉。一區湖監賞追賀。七星灘漁幾夢嚴。是日名亭無限興。天公假我好風恬。難忘易知是岸亭。天然畵意在門屛。登臨似有三生約。怊悵那堪一夜停。赤壁唫來月皎皎。洞庭飛過風泠泠。江神欲侑知何物。詩句盈囊酒滿甁。</text>
<title>江樓歸後。尙有餘懷。唫示伴行池子山要和。</title>,<text>滿地滄波意豁如。淸緣恰似十年初。優遊煙月雖同樂。慙愧江山未盡書。陋室那堪居如欝。泠風復欲去凌虗。他時儻有名亭約。火急吾當策蹇驢。</text>
<title>潭廬寫閒 二首</title>,<text>高卧山齋聽午舂。村間樂歲又相逢。黃茶煑鼎偏宜淡。白酒浮盃太近濃。颯颯吹襟蒲作扇。輕輕入手柳爲筇。更看雛毛隨日變。傍人喚作畜鷄儂。𡬾影千重擁一樓。書床衣桁翠如流。槐風忽起渾無夏。麥雨初霑別有秋。池凈噞喁相聚樂。林深撲朔自來遊。心淸神晏多餘興。更聽牕前黃栗留。</text>
<title>午過履坦齋朴尙書舊宅</title>,<text>依然棟宇水西頭。萬事如雲不可求。最是荷花明月約。餘生何忍獨登樓。</text>
<title>田間</title>,<text>鶴髮鳩杖八十翁。田間樂事與人同。瞻天歌頌太宗雨。五月初十日雨。世謂之太宗雨。是日得雨。人莫不望天感幸。 載路喧傳舶趠風。漕有邇遐皆利涉。麥無小大已均豊。栗陰高枕欣然處。盤出柴門午飯饛。</text>
<title>脚痺</title>,<text>養生枉費十年工。脚痺依然舊日同。可奈皮膚猶隱痛。應知氣血未流通。手中短策常支步。肘後良方久蔑功。自顧蹣跚何足歎。膝前犢走有羣童。</text>
<title>早起寫閒</title>,<text>獨向南山挹翠微。漸看朝日下柴扉。水沉紋石玲瓏象。盆養遊魚活潑機。好靜何人來戱謔。消閒與物去因依。更覺早炎生肺渴。故遣煎茶品亦稀。</text>
<title>奉贐心菴趙公 斗淳 箕營美赴行軒</title>,<text>除書鄭重下天閽。千里分憂試外藩。不啻文章傾內閤。知應鎖鑰壯西門。福星卿月雙輝暎。膏雨仁風兩惠恩。怊悵行塵攀不得。鶯啼艸綠幾消魂。</text>
<title>家居無聊。種植庭花以寄意。</title>,<text>愛花隨雨幾栽培。一日中庭十往廻。石竹金剪交照耀。䧺蜂雌蝶遞飛來。發生當夏惟時耳。香色非春亦美哉。白首消閒當作伴。憑渠艶態莫吾咍。</text>
<title>歎因病廢筆</title>,<text>以我衰頹質。一疾太支離。腕澁重如石。眼眩亂似絲。麝煤與鼠鬚。久已付笆籬。法天問何如。象地亦忘之。恠鬼若有祟。怳惚未可知。安得復其元。雲霧一朝披。積工誰奪去。吾手今在玆。</text>
<title>午過西園</title>,<text>自經春後始今來。病氣欲消山意開。咀嚼雲霞供老興。招呼風月養靈㙜。礙頭密葉靑成幄。入手新醪紫暎盃。隔𡬾禽聲休報晩。綠陰醉卧不知廻。</text>
<title>擬古 三首</title>,<text>匣有雙寶劒。炯炯動龍紋。有時放光輝。直欲干層雲。一日三摩挲。緬思昔人勳。持之欲贈誰。但恐埋塵氛。歎息復歎息。西山白日曛。東家有佳人。嬋娟二八餘。翡翠隨戶帷。䲶鴦餙屋廬。朝臨菱花鏡。新易錦衣初。一笑動千金。光彩何爛如。踈者不敢售。親者或恐踈。山深何所有。亭亭千章木。下成百畒陰。淸風滿山谷。時有白雲來。蒼煙與相逐。可愛棟樑材。弱根素所蓄。匠石遠莫顧。千秋媚幽獨。</text>
<title>登西邱 西邱在高陽郡淸潭里孝子洞。公卒因遺敎艮坐坤向葬焉。</title>,<text>西丘逶迤來。石腦忽鍾氣。山住水亦住。廻顧如拱衛。淸明似有蓄。麤惡少無蔽。緬思牛眠地。眇我詎敢擬。此是先塋側。葬我亦足耳。富貴非所願。延綿是可喜。可能軆父意。咨爾諸兒子。</text>
<title>擣麥</title>,<text>少婢擣新麥。自不知苦辛。去穅恐未細。和水不嫌頻。日長而村僻。此穀迨今辰。莫云麤且劣。何幸食其新。欣然一飽之。亦足養吾眞。</text>
<title>水中蒲</title>,<text>靑靑水中蒲。欝欝新雨後。盤根如老虯。勁葉可耐久。臨池斜拈筆。書寫眞堪取。何日成九節。短筇入我手。</text>
<title>憫旱</title>,<text>旱魃冥頑可奈何。赤熱如蒸日復多。道路火騰喘牛馬。江河水沸渴黿鼉。最是田野皆龜拆。移秧之時恐蹉跎。雖有移者亦枯黃。譬如少兒苦遭瘥。龍樓日夕蒼生念。分命圭幣走玉珂。陰雲四合旋復收。微灑終不見滂沱。有司欲鞭龍神懶。兒童爭唱蜥蜴歌。五日得雨猶可及。十日不雨恐無禾。萬姓渴望雙手祝。庶幾枯苗霑恩波。天意人情今雖切。旱魃冥頑可奈何。</text>
<title>種瓜</title>,<text>何待東陵侯。我有南圃瓜。其蔓自延亘。其葉日交加。其顆靑無數。新香爛有餘。小者可爲菜。大者可爲菹。刺齒更何論。適口意所攄。老妻手中具。不須肉與魚。山味此亦足。淸淡欲特書。</text>
<title>雨中移秧可喜</title>,<text>農人聽雨向田去。肩掛蓑衣手持鎌。聞說移秧迨此時。泥水沒脛及鬢髥。新秧從此勃然興。豊徵不待龜蓍占。老夫安坐與有喜。麥酒大醉麥飯添。緬昔蟾江江邊村。玉薥黍熟靑葱兼。以此代飯猶可飽。更有屋漏不肯嫌。此日饑飽誰與共。潭人皆是舊里閻。秧事何待吾言畢。傴僂勤勞亦爲恬。日暮好待農人歸。茅檐持酒且捲簾。</text>
<title>奉寄梣溪海營節下</title>,<text>桑梓靑灘夙世緣。芙蓉畫閣夢魂牽。眼前猶幸無千里。頭上誰知有二天。名酒可消閒暇日。珍肴亦佐病衰年。來書有桂酒椒脯之付惠及之 山居白手將何報。惟寄拙詩詩一篇。</text>
<title>卧病</title>,<text>眩昏積聚太支離。進退無常孰預知。血脉循環生死氣。精神變幻閉開時。刀圭徒費千般劑。功效難逢一箇醫。何妨不治視治法。居然今歲八旬垂。</text>
<title>戊申六月十三夜。月色甚佳。奉懷竹坡相公有作。呈上乞和。</title>,<text>雨歇煙散新月出。淸光皎皎滿西軒。餘輝散作中庭影。無數藻荇似有痕。誰敎仙人玉斧手。一時劈破此夜昏。林間如曙鳥欲動。更看羽蟲亦飛翻。香桂爲我來相襲。氷輪爲我不肯奔。攬彼白雲作層梯。金闕瓊樓庶可捫。別有中心相思字。墨和淸露寄竹園。</text>
<title>月桂</title>,<text>花開月爲課。造物若相臨。細葉綠何蔚。繁英紅更深。瑞蓂眞可伍。四季亦同心。增我艸堂色。聞香時一吟。</text>
<title>七松亭諸賢。煎茶圍棋以消夏云。聞甚艶之。作此詩。</title>,<text>石甃隱暎山光裏。玉子丁東松影邊。白鶴觀詩今似昔。冷泉亭味後符前。千秋古洞爛柯日。三夏幽壇煎茗年。畫椀紋枰閒自得。誰知地上老神仙。</text>
<title>魚缸</title>,<text>紅鮒靑鯈相與俱。銀缸玉水似虗無。遊行亦可論千里。回轉知應視五湖。細沫吹時羣口吻。淸光透處小頭顱。如今濠上何須說。憑几西軒坐可娛。</text>
<title>旱炎甚劇</title>,<text>屋小牕深畏日長。衣巾那禁汗如漿。天公肯貸生凉節。歧伯難投辟暑方。氷飮每思探玉井。棚居直欲蔽朱陽。可歎旱與炎相劇。願致滂沱慰渴膓。</text>
<title>寄七松亭池子山</title>,<text>鄭君去後又池翁。號以七松今古同。歷歷千秋追舊跡。煌煌二字見餘風。詩書滿架貧猶樂。孫子充閭老不窮。更有紋枰傾國手。着來無處不神通。</text>
<title>竹坡相公寄以團扇。兼惠一詩。滿心珍感。謹次元韻。</title>,<text>苦熱依然酷吏逢。矮簷爽氣不曾通。忽然恩箑何珍重。另得泠泠分外風。附原韵[竹坡]哀吾蔀屋暵乾逢。火傘如燃大地通。贈子一枝桐葉扇。搖時須領故人風。</text>
<title>甁蓮</title>,<text>銀甁玉水尺餘枝。絶處逢生又一奇。淸香滿室無人識。正是花魂欲睡時。</text>
<title>是日書歎</title>,<text>病根衰症兩堪憐。七十年來又八年。天下有身眞大患。世間無事卽佳緣。石渠筆硯三生隔。水國弓刀一夢牽。此日歸依何處是。淸潭潭上白雲邊。</text>
<title>西軒</title>,<text>日永西軒太寂寥。靑瓜紫酒午炎消。脫巾高枕緗簾裏。卧看風杉翠動搖。</text>
<title>看書有作</title>,<text>寓眼於書失衆聽。幾回昏眩幾回靑。手中一卷看纔了。不覺斜暉已下庭。</text>
<title>贈柳文山基成</title>,<text>禿毫殘墨苦紛紛。渾舍淸貧夙所聞。曾識紫芝吾不耻。欲追白雪世應勤。人間難禁東流水。天際空望北去雲。安得西園山雨夜。聯床剪燭共論文。</text>
<title>戊申六月二十七日甘雨滂沱。喜甚作此詩。</title>,<text>一色黑雲濃且密。釀得好雨知幾日。果聞今朝降滂沱。庭前階下流汩汩。咫尺亦足推千里。處處溝塍水應溢。旱魃屛跡歸冥漠。龍公效靈感馨苾。靑潤田間稻禾秀。翠濕壠上黍菽茁。此日我后天顔喜。南薰殿上琴聲出。自朝及野各相慶。今歲豊登正可必。盛事可擬名亭記。上瑞應登太史筆。我今潭上亦老農。渴望默禱情匪一。唫此喜雨遺潭民。歌諸道路能事畢。</text>
<title>雨中遣閒</title>,<text>盡日空堂坐畫灰。時聞餘滴儘佳哉。漏垂古屋白魚落。泥汙閒牎玄鳥來。庭𡬾有情偏自綠。階花無數爲誰開。淸風一陣何珍重。消却庚炎不待催。</text>
<title>六月二十八日謹作 三首</title>,<text>倐然歲月苦無情。猶幸人間見太平。頑命未能成蓐蟻。至今何事尙支生。萬事庚年大劫餘。况逢是日慟何如。花山柳水俱無𧏮。猶似當時御駕初。受恩罔極與天齊。欲報涓埃不可梯。安得生前扶杖去。大皇橋外白雲西。</text>
<title>庭前新竹。雨後靑欝。頗有萬尺之勢。令人可喜。</title>,<text>新竹亭亭欲拂雲。貞姿高標逈出羣。文公萬尺人休笑。此日臨風我亦云。文與可竹詩。有萬尺之語。人皆嘲笑。東坡作解嘲詩以語之。</text>
<title>城南宗人朴永梓饋眞瓜</title>,<text>筠籠靑顆十分盈。多愛南城雨裏情。外面斫來綠肌潤。中心貯處玉津淸。兒皆亂嚼寧嫌飽。我亦新甞可解酲。來往何能修古禮。囊空慙愧未投瓊。</text>
<title>雨霽次東坡詩韵</title>,<text>雨霽軒牎若有光。風來衣袂更生凉。漸成濃翠桐孫長。半染新黃梔子香。身似引年偏得暇。心如結夏不知忙。雨衣泥屐吾何用。亦廢登臨屋後岡。</text>
<title>憶潭廬</title>,<text>雨中屋漏可能無。耿耿吾心在不虞。竈鬼門神應有助。寧容四壁片花渝。</text>
<title>詠扶安彩石</title>,<text>君不見女媧補天五色石。邃遠荒瑰不可度。又不見洞庭山下湖水中。有石奇恠造化功。一在上古歸渺茫。一隔萬里未細詳。孰與扶安彩石江中石。目覩異彩尙宛轉。一朝無脛來千里。落在几案心獨喜。火急喚取大畫椀。貯得淸冷新水滿。橫之縱之又竪之。一一安排隨其宜。白黑靑紅紛交纈。花草雲煙又點綴。方直平圓與凹凸。萬千其象何奇絶。造物神功誰能測。思議不敢強分別。老夫素有愛石癖。雖有畜石無可適。自得此石可送老。長夏閒窓心無斁。彩石彩石好因緣。彩石餘情詩一篇。</text>
<title>聽蟬憶七松亭池子山</title>,<text>存齋老夫淸晨起。忽聽蟬聲驚兩耳。試問新秋果來否。歲月電光何若是。知時嘒嘒誰能禁。起我偏憶老居士。居士愛山復愛棋。棋聲丁丁山影裏。此時聽蟬知不暇。松下爲我能延企。今我病居無所事。寂寂寥寥一書几。飽聞臨風響如裂。更聽繞舍音在邇。可奈秋思錫井冽。况復離情楓麓峙。緬昔紫陽贈呂子。感彼咽咽書滿紙。昔賢風流何敢說。今古交情無彼此。</text>
<title>老驥</title>,<text>老驥懷遠志。志尙在驅馳。可愛天山禾。有時入懷思。年年衰且病。殆無舊權奇。骨骼旣云瘦。筋力亦已疲。運步何連蹇。駑亦先之。臨風時擧首。悲鳴欲向誰。金鞍與玉勒。久已付笆籬。苦莫作恨歎。見廢固其宜。人情豈不憐。服力少壯時。壯時不再來。吁嗟欲何爲。任渠常伏櫪。塵垢復若斯。驥兮猶自愛。伯樂欲追隨。伯樂若一見。涕淚爲之垂。</text>
<title>七月初九日大熱。茶後有作。</title>,<text>入秋已旬日。熱劇此何哉。蒸火熏相合。淸風靜不來。蠅繁飛似雨。蚊閙響如雷。當午生喉渴。新茶數擧杯。</text>
<title>曉坐書感</title>,<text>歲年催我老。煩惱幾多時。纔脫蚊蝱苦。旋懷蟋蟀悲。愁多秋不貸。眠少夜仍遅。可愛安心㳒。從今更問誰。</text>
<title>閒居</title>,<text>閑居終日守書幮。獨看棠花照坐隅。回向初心多懺悔。追思往跡摠虗無。醉懷久已忘遺珥。壯志何能到棄襦。自愛吾廬淸似水。那煩撤頂灌醍醐。</text>
<title>返潭廬</title>,<text>歸田陶令計。上冢德公心。暮雨懷思集。秋風感慨深。按行原檜古。點檢壠楸今。大孝曾何泯。遺芬世可箴。</text>
<title>川上散步</title>,<text>長川開豁望悠悠。占得人間汗漫遊。山爲吟哦皆秀色。水因沐浴故爭流。皷唇魚噏淸波面。浮鼻牛過亂石頭。此日庚炎吾不省。滿襟爽氣易爲秋。</text>
<title>山雨</title>,<text>山雨從何至。倐然無定期。徐降猶可久。暴注豈能遅。蟬歇應移𡬾。鷄霑不出籬。溪牕添寂莫。老我午眠宜。</text>
<title>苦霖</title>,<text>十日苦霖一㨾長。稻禾或恐見沉傷。急流直到栽花砌。餘派橫侵打麥塲。斷壠補堤鋤嘴禿。平田决水鍤枝忙。溪磯好待晴光滿。約束隣童釣網張。</text>
<title>戊申七月十六日。卽我曾王考忌日也。是日將事後。歸坐楸屋。謹書感。</title>,<text>吉岡相回合。中藏一高墳。莎草歲幾改。瞻望如綠雲。今逢讎日至。餘淚秋雨紛。祀宇太狹窄。儀物豈禮云。尙餘手植栢。籩實貴新芬。異禽今何去。哀音尙如聞。山高百餘年。歌謠及樵耘。小子鬢髮白。西日已迫曛。嗤彼不肖輩。冠童稍可欣。若有秉彜性。祭儀敢不勤。</text>
<title>雨後對月</title>,<text>山雨初收山月出。畵中天地與誰期。松杉照耀光相射。崖壑玲瓏影共隨。人去黃樓空對酒。年深赤壁漫唫詩。洞虗夜久潭泉靜。又弄珠輝一段奇。</text>
<title>聽蟬次韵</title>,<text>嘒嘒凄凄槐柳天。支離直到暮生煙。但聞鳴在杳然際。不識聲從何處邊。秋𡬾喚成騷客恨。午牕驚破老人眠。仙姿塵世知無管。底事催時又一年。</text>
<title>玉簪花</title>,<text>玉輝何璀璨。簪貌亦新奇。白雪逢應妬。烏雲揷可宜。理難窮造化。巧不待工倕。莫道粧奩具。吾爲釀酒期。以此花方欲釀酒及之</text>
<title>病中遣閒</title>,<text>元來無客豈關門。以病消閒自忘言。地蕈橫縱生老屋。瓦衣撩亂上頹垣。回頭萬事皆成幻。撒手千金不足論。將得身邊安一字。如今但欲與兒孫。</text>
<title>林檎</title>,<text>壓枝綴葉氣氤氳。千顆均圓到十分。墨帖遺名今日見。文林珍果昔時聞。淺含綠處迎陽熟。半染紅來帶露芬。應有相如偏爽口。文園幾策渴餘勳。</text>
<title>夜坐聽虫聲書感</title>,<text>草蟲何喞喞。月落不曾休。物性空多語。天時又一秋。挑來詩上意。添得病中愁。聽此眠難就。殘更已五籌。</text>
<title>桃花流水亭主人全翁 文祖 見訪。仍索一詩。席上書贈。</title>,<text>先生江海人。卜居常傍水。心在𩿨鷺間。情寄荻蘆裏。儒素七十年。優遊聊爾耳。可笑如我者。老病久如是。今日訪我來。髮白無塵滓。盛說水居事。使我起衰齒。秋水知應碧。淸風尤可喜。鱸魚何足道。亦可膾巨鯉。</text>
<title>奉寄海伯梣溪令公 二首</title>,<text>千里西藩使節專。列郡聞風自肅然。夜扉不閉村無盜。秋稼如濡野有年。山近蕨薇追舊跡。潭開栗李頌先賢。海州有首陽山。又有石潭書院。卽栗谷李先生俎豆之所。 去來海嶽爲輕重。萬姓歌謠口可傳。忽遇秋風懷思新。白雲碧𡬾欲傷神。半千里外依遅夢。六十年來故舊人。海上首陽如在目。漢南㳒華幾投身。先公碩齋尙書墓在龍仁法華山 餘生敢擬車前御。有病無材已八旬。</text>
<title>室虗</title>,<text>室虛生白道兼玄。無慮無思自嗒然。幾載淸閒花伴侶。三時契活酒因緣。在家靈運疑成佛。出世令威欲化仙。秋夜孤燈潭上夢。幾回飛到舊山川。將欲潭行。有事未果。夜夢抵潭。故及之。</text>
<title>夜夢又抵潭上。復庸前韵謹書感。</title>,<text>燈影靑熒夜色玄。前宵餘夢又悠然。誰知孤露平生恨。猶幸依俙半日緣。蹤跡故應留此地。往還似是挾飛仙。覺來怊悵情何極。枕畔如聽谷口川。</text>
<title>夜雨懷亡弟子成</title>,<text>颯颯西窓雨。我愁隨雨長。當秋聲似怨。入夜意如忙。虫濕猶多語。燈搖不定光。卯君思更切。誰與共聯床。</text>
<title>詠採薪者</title>,<text>嗟彼山中人。産業薪爲大。一月不費力。三冬都無賴。所以蓐食去。行露披蔚薈。衣袴皆綻裂。手足亦腁胝。上下山麓間。艱難不自知。何足恤筋力。庶可保口腹。遺外而養內。亦足安窮獨。</text>
<title>與隣人農談。喜甚作此詩。</title>,<text>隣人話農形。未言先解頤。稻禾色如濡。露穗黃倒垂。黍稷長於人。風葉靑葳蕤。新菁與香菘。擧皆生意滋。投種無不茂。大有是今時。聞此心如飽。饛飡疑入匙。豈意年年豊。十年到于玆。聖澤攸均霑。孰不傾寸葵。劇談渾忘夕。炊烟已村籬。</text>
<title>潭上雨後中秋𧢇月</title>,<text>山雨忽開霽。月來如有期。三秋今始半。一歲最爲奇。天濶行應緩。潭淸影不移。桂香疑在袖。頻索濁醪巵。</text>
<title>西軒遣閒</title>,<text>門深無剝啄。塵俗更何關。道在詩書上。香生筆硯間。老懷惟白酒。秋夢亦靑山。聞說西湖勝。漁帆去欲攀。桃花亭主人適有西湖之約。及之。</text>
<title>朝過七松亭。走書示主人池錫觀。</title>,<text>西園百到每如初。繞𡬾雲煙變幻餘。菊徑頻因生客掃。茅亭分與別人居。時山亭借隣人及之 一泓甘冽香猶在。四面靑蒼影不踈。莫道往來禮常廢。淸潭久作老樵漁。潭上逐月淹留。常作樵漁之社。及之。</text>
<title>潭上病居。奉懷灣尹李公 裕元○二首。</title>,<text>病中聞說啓西行。幾疊雲山隔遠程。歲暮燕鴻偏有恨。天寒犬馬亦多情。已看小塢將飄葉。忍向東籬獨嗅英。夢斷酒醒潭上夜。離懷怊悵坐鷄鳴。塞上西風遠別離。我行亍彳獨安之。塵淸徒仰褰帷志。才短何論樂職詩。滿野禾麻民已晏。沿江射獵妓應騎。風流從此攀難得。鵰鶚淸秋萬里期。</text>
<title>奉寄醉箕洪判書 在喆 思陵僑居</title>,<text>勇退急流此偉哉。藜筇箬笠好徘徊。人無不說村翁出。誰復能知宰相來。野服何曾論玉珮。瓦盆久已擲銀盃。功名富貴渾餘事。只悅親心舞老萊。</text>
<title>奉寄醉裘洪金溝 在赫 思村僑居</title>,<text>惟貧從古士之常。糲飯麤衣野意長。自愛吾身眞所樂。獨行其道亦何傷。手藏篆隷誰能識。腹貯文章詎可量。山木蕭蕭秋雨夜。弟兄談笑共聯床。</text>
<title>古文二十韻</title>,<text>倉頡古文所創始。書家萬古鼻祖是。仰觀奎星探至妙。俯察龜文窮玄理。有若自然何殊奇。千萬形象莫不美。天雨粟而鬼夜哭。覷得天機良在此。何事此道遽中絶。未見遺㳒眞惜矣。大篆籀書掇餘意。作者爲誰周太史。雲書鳥書鍾鼎書。隨起隨滅孰所使。最後李斯小篆出。述古參今成一揆。印符碑銘及鼎彜。施諸天下無遐邇。次仲八分程邈隷。與世升降紛然起。隱暎帶得篆籀意。簡略赴急人皆喜。史游章艸德昇書。尤尙便易無彼此。復有元常逸少筆。各極軆勢可齊齒。亦使造化參其間。何論虗掌而實指。顧余少小學其書。晝宵矻矻不知止。禿得管城屢千枝。費盡剡溪幾百紙。六十年來如一日。苦癖老興尙如是。願言倉公爲主壁。筆陣號令聽意旨。復以鍾王配其位。禮儀當嚴師弟子。爲報後學開惠恩。紙錢墨香謹致誄。</text>
<title>雨中漫詠</title>,<text>白雨何颯颯。小屋生靜寂。可愛桐葉上。有時聞餘滴。書香凝淸燕。麈尾掛空壁。忽有一鳥來。如逢山中客。又一室生虗白。似有光相照。透入肝肺間。玲瓏可通妙。占來淸凈界。掃去煩惱想。坐側雖無人。化兒吾所仗。</text>
<title>戊申九月初四日子時。第四女金婦順産生女可喜。</title>,<text>顧余年六十。幸生此女子。孩笑猶可見。結褵固難擬。居然十九歲。生産眞可喜。巽索更何論。弄瓦亦可以。坐聞呱呱啼。汝母恰相似。嗟我豈不老。襁褓又及是。從此身無病。門楣保百祉。</text>
<title>家居九日。獨唫示七松亭主人池子山。</title>,<text>登高何處紫茱囊。獨掩衡門意自長。多病那堪酬令節。餘生幾度見重陽。竹猶葉茂應持操。菊未花開似愛香。節早日暄菊尙未開 西麓餘緣如有在。詩遊能得趁楓光。</text>
<title>九月十六日。碩齋尹公忌日。行祭海營。京鄕路阻。未能參祀。夜坐念昔。謹作此詩。奉呈梣溪海伯節下。</title>,<text>幾年祭席後相隨。千里參商阻此時。觸物莫非成古昔。對人不忍說情私。餘生痛哭今無地。垂死瞻眞詎有期。祭時椅後設影幀及之 仰想明公昊天慟。未能榮養但官儀。</text>
<title>對飯有作</title>,<text>山家糲飯亦多情。厨冷何嫌菜不羹。此老充膓數匙足。誰人刺齒萬錢輕。腥羶未必爲調氣。淸淡眞堪是養精。仰頌塩詩猶有恨。敢將供具到豊盈。曾王考守墓時有食無塩詩</text>
<title>轎上揷菊。新香熏人可喜。</title>,<text>轎間揷菊兩三枝。繞膝新香坐可宜。堪笑狂迂九秋興。復如斷髮嶺頭時。余入金剛時。折菊揷轎。今亦如焉。及之。</text>
<title>潭上待菊隱朴基悅</title>,<text>葉滿空庭凈掃宜。故人此地肯來思。撑持老桂堪招隱。粧點新楓可要詩。度水穿山應蠒足。看雲倚𡬾幾支頤。辛勤留與家僮語。謀得村醪待不時。</text>
<title>朴基悅，池錫觀，曺景軾見枉。留宿楸廬。</title>,<text>寒燈影落戶前溪。高標聯床意不迷。三敎淵源相往復。語到三敎及之 千秋言論不摧低。漁樵社裏應同道。木石叢中欲伴棲。門外白駒今夕永。一樽垂盡又重携。</text>
<title>翼朝送三賢獨坐悵甚</title>,<text>欲向山城去。孤懷可奈何。白雲猶谷口。黃菊自巖阿。衣影尙如見。座香空復多。那堪成獨酌。怊悵不能酡。</text>
<title>楸廬書感</title>,<text>正是風高木落時。此身孤露抱餘悲。人無父母將何恃。家有兒孫但自嬉。秋水嗚嗚雙下淚。寒山寂寂百般思。巖楓不解心中事。爛作紅霞似勸巵。</text>
<title>栗園</title>,<text>植栗百株傍澗濱。千枝萬葉欝相因。他年結實吾何及。留與兒孫共食新。余年前西園植栗百株</text>
<title>摘栗</title>,<text>新栗經霜意所甘。肯將餘果弟兄參。若非晨摘深園北。應是秋收小塢南。儻遣奚奴肩自力。可知童𥠧手相探。昔年故實知爲幾。更擬山牕仔細談。</text>
<title>月下夜坐卽事</title>,<text>楓東頭坐月明。中庭荇藻漾虗光。林深獸伏寒無跡。池靜魚遊細有聲。忽訝心神如入定。更疑眉目亦增淸。桂香夜久猶侵酒。咫尺仙人庶可迎。</text>
<title>贈興國寺道瑔上人</title>,<text>萬法森嚴一理均。應將妙義祛貪嗔。世間大衆名爲假。世間衆生假名之語。見佛書。 天上如來性是眞。斷髮自甘爲佛子。掉頭不肯作文人。香山遺跡如能續。舊日淸風亦勝因。</text>
<title>歲暮</title>,<text>坐看歲色太怱忙。山逕雖荒菊有黃。萬事堪成和尙笑。一生何妨接輿狂。彭殤俱盡終爲短。蠻觸相爭孰是長。可愛秋來安穩想。起携藜杖步斜陽。</text>
<title>朝入七松園。適値主人下山。獨坐楓林下。悵甚作此詩。</title>,<text>主人不在草堂深。惟有新楓慰客心。錦葉交侵紅面頰。繡條斜暎紫衣襟。三秋勝賞難追昔。一日淸遊亦失今。手折一枝空自悵。白雲何處更相尋。</text>
<title>東齋漫詠</title>,<text>過去七旬亦片時。此身不必卜靈龜。乾坤有淚將安適。歲月無情獨自知。一大事前應苦我。千歧路上欲從誰。如今壁立金錢散。喚我何妨作絶癡。</text>
<title>長閒</title>,<text>長閑短景亦爲遅。地寂門扃下扊扅。百事何關徒喫飯。一錢不直漫吟詩。大都終歲懷痾日。太半全秋服藥時。幸有牕前黃菊在。淵明餘趣獨相知。</text>
<title>聞七松亭楓光甚盛。作此詩寄主人池子山。</title>,<text>石壇楓𡬾蔭西東。歲暮光輝奪妙工。傍有烟霞猶暎紫。中藏錦繡自通紅。託根雖與吳江異。對景知應楚同。此日請君休獨樂。一枝能得餉衰翁。</text>
<title>秋雨</title>,<text>秋風吹雨來。颯颯復凄凄。日色凝不出。雲陰故復低。庭空無履跡。地濕不成泥。病多身常蟄。秋晩意易悽。况復寒雨中。百感尤難擠。幸有黃花發。新香伴幽棲。掇英謀一醉。隔戶喚小奚。</text>
<title>自詠</title>,<text>落葉飄飄入戶帷。此心孤寂欲何爲。鑿山未必追靈運。隱几何妨學子綦。物外誰能無礙觀。世間自愛有情癡。黃花白酒閒中趣。另作吾居一段奇。</text>
<title>移菊入室作此詩</title>,<text>歲暮菊惟在。視之隱者同。所以入我室。慇懃挹餘風。朝吟黃花西。夜宿黃花東。踈影枕簟內。淸香衣裳中。神魂似可化。氣味轉相通。人云菊位廣。翁居纔一弓。以四觀觀之。此地亦空空。須彌千萬億。可藏方丈中。無通而無塞。不始而不終。雖云吾廬小。安知不穹窿。我與此黃花。亦足安微躬。窄窄自不知。恢恢却無窮。人苦莫我笑。往問造化翁。</text>
<title>室中菊花下作</title>,<text>硯北床南菊影深。東籬物色在如今。誰道淵明偏愛此。未聞能有室中心。</text>
<title>遣子曉赴。獨坐作此詩。</title>,<text>煌煌啓明出。遣子赴西淸。閣內傳餐去。厨間滌器聲。辛勤今爾事。髣髴舊吾情。老有東華戀。凌晨尙欲行。</text>
<title>詠菁根</title>,<text>菁根告熟邇遐同。播種今歲亦一豊。盈尺翠莖承地氣。如拳玉本驗天功。逢時何待樊遅稼。適用猶傳諸葛風。最是沈葅爲上味。人家盤供此先充。</text>
<title>戊申十月初五日雷雨</title>,<text>蕭蕭此日方降雨。殷殷非時忽有雷。冬候殊乖誰敢測。天機變幻自相催。九重减膳應無樂。一念求言已轉災。火皷漸收簷溜斷。淸明氣像又重廻。</text>
<title>是日柳文山見訪</title>,<text>多謝文山問吾病。文山如對舊靑山。詩來語及推敲際。酒進禮存酬酢間。古訓曾聞朋友擇。嘉緣或恐鬼神慳。若將磨琢開昏聵。投以人蔘亦等閒。</text>
<title>七松亭三賢見訪</title>,<text>忽聞屐響雨餘新。急掃經秋滿榻塵。自愛吾家迎此客。誰知西社有斯人。早梅未覺三生夢。晩菊能成一段春。更有七松如在目。東家何日與爲隣。</text>
<title>敬呈竹坡相公菊案下</title>,<text>畜得菊花數十叢。深黃淺白又繁紅。壁衣盡掛馨香裏。床帙渾開錦繡中。屈子餐英應古俗。陶君泛酒亦今風。陋居猶有如干種。誰識東籬氣味同。</text>
<title>詠菘</title>,<text>脩莖仍帶葉。性味軟而柔。弟視菁根日。朋比薤葉時。沉葅人所共。爲湯老尤宜。誰把羔豚白。形容善喩詩。</text>
<title>梔子</title>,<text>梔子南來歲幾寒。纍纍結實綠枝端。明春黃染猶餘事。好作老夫憑几看。</text>
<title>病中竹坡相公饋駱粥。感恩之餘。謹書微忱。</title>,<text>百病侵尋八耋翁。刀圭經歲去無功。門深晝寂難消日。木落天寒不可風。暮境尤當加調護。老生何足問窮通。世間公獨哀衰我。駱粥深恩河海同。</text>
<title>贈七松亭主人池子山</title>,<text>君今六旬我八旬。流年可奈似奔輪。巷東白酒猶支老。園北靑松幾閱春。杞菊尙存懷志遠。茅茨雖弊忍家貧。新詩滿室知餘事。先愛深居愷悌人。</text>
<title>十月十七日雪中作</title>,<text>亂雪飄如舞。濛濛日易曛。過梅迷不見。隔竹細相聞。寂照仍三昧。虗光自十分。有誰曾閉戶。今我亦云云。</text>
<title>劉樵老家種栗</title>,<text>劉樵老家女溪湄。霞塢煙原多平夷。桃李梨杏皆可種。就中種栗土尤宜。霜苞蝟刺多少𡬾。而我隨地力無遺。弱根漸看靑欝欝。結實坐待十年期。往年始收一二斛。逐年斛數漸增滋。然後定以二斗稅。在劉薄斂不敢辭。北指潭上栗園林。蒼翠隔在路數歧。就此三斗更爲稅。一時嬉笑投羣兒。專爲居人蒙利地。烹之煨之可療飢。吾家生計何須論。李衡木奴不足比。</text>
<title>潭廬曉坐</title>,<text>空山十月曉凄凄。枯木寒煙與共棲。籬外葉喧何處乕。墻西月落是時鷄。晨光始發心先喜。夜氣猶存道不迷。垂首小奚方熟睡。爐頭煖酒獨相携。</text>
<title>書歎</title>,<text>衰病常頹卧。冥然一𥠧嬰。能成何事業。未遂某聲名。歲去如前世。年高似幻生。此懷與誰語。梅萼照床明。</text>
<title>凍雨</title>,<text>凍雨何蕭颯。使人生暮愁。和煙籠遠𡬾。吹霧入虗樓。月色冷相合。雲陰凝不流。回頭玉梅在。朋友若相求。</text>
<title>東軒三詠</title>,<text>寒梅入我室。香緣復相續。傲骨何亭亭。刻鏤氷與玉。似有舊友來。慰我此幽獨。欲寫情繾綣。百詩不是足。右梅梔子風雪裏。繁葉何葳蕤。靑松與翠竹。非獨歲寒姿。冬候能結實。枝枝黃垂垂。新香動左右。把玩無已時。右梔子杜鵑枯欲死。靑葉飄相委。幸有枝頭英。生意坐可揣。煖室居移氣。不待春風起。灌漑詎敢緩。早晩發紅蕊。右杜鵑</text>
<title>卽事</title>,<text>銅暈靑蒼恠形貌。水仙沐浴淡精神。兩間梅萼相交暎。三絶床頭悅眼新。</text>
<title>憶潭上</title>,<text>永夜殘燈夢寐間。寸心常在故楸山。寒梅已發吾猶病。行李多違鬼似慳。掃雪僮應丘壠上。敲氷女亦澗溪灣。誰敎筇竹龍爲化。飛到潭西翠髻鬟。</text>
<title>東牕夕詠</title>,<text>雨氣忽欲捲。黑雲西北去。墻外多少𡬾。蒼蒼冷日御。饑鳶飛無力。寒雀苦多語。老人悄無聊。奧坐擁煖絮。時有一詩成。是我得意處。</text>
<title>奉懷梣溪令公。公時帶海西藩任。</title>,<text>歲暮離愁往復還。八旬可奈滯塵寰。水長江海情何極。月照芙蓉夢幾攀。大酉久違天上直。首陽空阻雪中山。西來聞說新消息。鈴閣肅然裘帶閑。</text>
<title>呈上竹坡相公 並小序</title>,<text>猗我竹坡相公以內閣仙僚。耆社老臣。家居養閒。博覽羣書。便成日課。於是遂就東國文集。編摩抄定。用鹿門八家例。名之曰東國八家。曰牧隱 李穡 曰谿谷 張維 曰澤堂 李植 曰簡易 崔岦 曰淸陰 金尙憲 曰農巖 金昌協 曰三淵 金昌翕 曰江漢 黃景源。 皆宗匠鉅手也。各成一家之機杼。賁餙明時之黼黻。可與崑山美玉。閬苑彩霞。髣髴其光華。鏗鏘乎音響。豈不誠卓然大矣哉。公皆發揮之表章之。闌一代之文章。圖百世之流傳。斯文之功。其何可量。而顧今白首暮年。用心紆慮。若是其勤。孰不欽仰贊頌也哉。况允默以門下故舊。熏炙餘風。觀感之餘。一以識編書之顚末。一以寓微忱之萬一云爾。創立八家始我公。鹿門抄選與相同。䂓模已定詳心際。取捨應輸慧眼中。五百年來皆間氣。百千篇上可爭䧺。唐朝宋世將何暇。文軆文華亦我東。</text>
<title>息跡 二首</title>,<text>滿庭落葉到人踈。深掩牕帷廢盥梳。處有太閒聊爾耳。出無所適欲何如。半甁六飮醅應乏。一鉢三時飯尙餘。從此暮年當息跡。淵明非獨愛吾廬。凍皮瘠骨作何顔。伏枕經年久掩關。身似老牛常欲卧。心如倦鳥自知還。淸詩濁酒懷思際。白水靑山夢寐間。戶外無人來問訊。庭苔斕作繡紋斑。</text>
<title>述懷</title>,<text>詩固一小技。雕鏤百不猒。叉手而撚髭。亦足稱冷淡。筆亦非大材。徒費心與神。雖成將何用。可合役於人。吾遊二者間。七十年于玆。癖於世所笑。趨彼人不取。搜膓矻矻日。畫腹念念時。一錢初不直。百艱亦難救。但處毁譽間。尺寸有何祐。士生天地間。大者可擧職。若不勤事業。先當懋功德。非但益於人。亦可補于國。今我所業者。非拙卽是癡。可歎病蟄日。無異消遣資。上有造化翁。庶或諒吾私。</text>
<title>冬日潭廬遣閒</title>,<text>冬天寥廓風栗烈。鳥占深林獸歸穴。氷溪雪徑何崎嶇。東隣西隣往來絶。倚山小軒寂於寺。物我空空無分別。數行文字誰與論。一轉言語豈或煩。文字言語都拋去。是亦可謂不二門。更將禪家無上諦。擬問道瑔一仙髡。幻空大師道瑔在興國寺。明於禪理。善經文。及之。</text>
<title>是日又賦</title>,<text>天寒安室處。自愛小爐紅。旨蓄菁根美。饛飧稻米豊。囷高饑鼠出。粒亂啄鷄同。多少山門興。騰騰濁酒中。</text>
<title>梅下作</title>,<text>今年花發去年枝。西軒依舊冷垂垂。經年玉骨情何極。月下雪中相與期。閑居非但友道許。高標亦是兄事宜。席間淸香眞可愛。床前踈影不曾移。未必寄遠驛使去。或恐催落羗笛吹。大庾嶺頭何處是。玉女仙夢不須知。惟願日日十摩挲。一盃酒又一篇詩。</text>
<title>病卧</title>,<text>勺水那能洗六根。自憐病卧送朝昏。先天氣象梅雙樹。特地生涯酒一樽。物慾已知衰後絶。道心可驗靜中存。細思八耋難爲報。不欲於人受寸恩。</text>
<title>謹謝竹坡相公饋蝦卵</title>,<text>剝啄天寒此見尋。豈料珍品及如今。披封忽訝生花眼。下箸旋開猒食心。味是絶無金抵價。惠應稀有玉爲音。家徒壁立將何報。惟寄新詩一再唫。</text>
<title>贈七松池子山</title>,<text>歲暮悠悠有所思。如君不見更從誰。可憐眠少愁多夜。正是參橫月落時。吾道靑松寒不改。此心白雪皎相知。新詩已就悲歌發。欲折梅花寄一枝。</text>
<title>贈徐檢書七輔</title>,<text>文脉道源性所全。世家繼述父兄賢。圖書久作箕裘地。袍笏應遊造化天。灑墨蛟螭時弄水。燃藜神鬼夜吹烟。至今熏炙恩何極。門下居然六十年。</text>
<title>大寒</title>,<text>主張嚴沍問誰是。雪竹霜松凍欲死。安得貧窮皆挾纊。道無切骨一寒士。</text>
<title>病中聽雪偶吟</title>,<text>經秋伏枕掩牕扉。百計難消一短暉。病久眩昏隨日作。衰多運動與心違。旣生無效空然老。垂死已窮何處歸。聽雪尙餘江上志。孤舟去欲伴簑衣。</text>
<title>感舊</title>,<text>喬山草木幾回春。八耋人間未死臣。甲歲慶猶懷乙卯。乙卯春。惠慶宮周甲。進饌于華城行宮。 淸宵夢亦泣庚申。庚申夏。正廟昇遐。 頭霑繡枕 昔年惠慶宮恩賜也 今追昔。手撫銀屛 正廟恩賜也 舊若新。更有家中賜書卷。庚申以前。多蒙內府書冊恩賜也。 雖求看讀病何因。</text>
<title>詩後有作</title>,<text>豪唫雖未售今世。苦癖何曾讓古人。簸弄江山空自好。招呼風月爲誰新。搜膓鏤肺應添瘦。累牘聯篇不捄貧。六十年來詩萬首。放翁去後又吾身。</text>
<title>戊申除夕書憫</title>,<text>今夕易除祛。我愁難可除。老痾猶若此。兒疹更何如。藥餌煎相續。醫人跡不踈。殘更堪自惜。鷄唱且徐徐。</text>
<title>僕之第三男及孫男三人孫女四人。亡弟之庶男。皆順經紅疹。此新元之嘉運。渾家之異數也。不勝慶幸歡喜之至情。作此詩以識之。</title>,<text>九兒疾痛一旬中。恠疹皮膚爛發紅。拔出泥塗安袵席。新年歡樂與人同。</text>
<title>人日翼日病中書歎</title>,<text>七十九翁正可憐。黶于兩頰痰于肩。已知愁病反添病。可歎得年爲失年。新歲不分鷄狗日。舊書難續蠧魚緣。白雲西望偏怊悵。潭上靑山夢幾牽。</text>
<title>感舊</title>,<text>可歎餘生近八旬。世間閱歷幾酸辛。依俙曉聽銅龍漏。想像夕歸金乕塵。萬事回頭渾似夢。三生彈指孰爲眞。如今名姓誰能記。短髮癯容老病人。</text>
<title>新年用前韵</title>,<text>初元冉冉倐經旬。庋閣餘蔬見五辛。椒頌誰能追舊事。桃符自愛續前塵。數三客到猶傾釀。二十年前已寫眞。可笑新衣吾不識。頹然伏枕擁衾人。</text>
<title>是日書歎</title>,<text>歲時蕭索罷屠蘓。獨擁寒爐孰與俱。未報國恩空老病。欲扶家事奈踈愚。光陰過眼今猶古。天地投身有若無。出處公私何所補。撫躬不覺屢長吁。</text>
<title>春日</title>,<text>曉雲偏靄靄。春日苦陰陰。霜鵲寒多語。風禽冷在林。淸閒潭上夢。壽老社中心。家接耆老所南墻 繞屋扶踈處。幾時試一吟。</text>
<title>己酉上元絶句 二首</title>,<text>金吾不肯問誰何。去馬來車匝地多。綠調紅腔歌近遠。無人不是唱梅花。似許嘉辰奈樂何。九天如拭月明多。遊人處處香生襪。十二橋頭踏桂花。</text>
<title>新年呈上竹坡相公</title>,<text>爲賀今年滿八旬。韶顔白髮尙如新。登班先數四朝舊。咨事偏從一老臣。古史抄評應博學。尙書文義可傳人。誰知世有神仙在。無病無憂壽考身。</text>
<title>雪後</title>,<text>雪消成水水成氷。物理從來變幻仍。傍路泉流寒欲塞。緣階泥片冷相凝。小槽酒點聞中滴。古椀茶香見上升。盡日身閒深閉戶。非徒霑濕畏凌兢。</text>
<title>歎老</title>,<text>石火前頭日月催。天公人意似相猜。歲翻疑是分今古。時改從知有往來。萬古壯年應不再。一番衰齒孰能回。屠蘓餘酒憂堪忘。甕底宜傾入手盃。</text>
<title>己酉初元省墓</title>,<text>彷徨如不及。壠上奈斯辰。歲久松杉老。山深日月新。孤哀今小子。天地此何人。忽聽寃禽苦。空林是幾春。</text>
<title>春農</title>,<text>陽和一脉遍郊坰。土解泥融水氣渟。啼歇雨鳩原艸綠。聲繁布穀野苗靑。農於民政當先務。論以天時豈或停。從此西疇多少事。决溝築堰戒田丁。</text>
<title>輓詞[徐俊輔]</title>,<text>一年差我化居先。無疾今朝倐若仙。子有四人年七九。存齋壽七十九 天將福壽享君全。詩篇謾興老猶能。萬首瓊琚見未曾。自少喜兼三益友。如今痛失一吟朋。竹坡徐俊輔 判中樞府事</text>
<title>輓詞[權大肯]</title>,<text>人說健陵世。邈然如古初。存齋親服事。摛院藉聲譽。老作君平棄。閒投謝眺居。獨吾無替好。話舊輒唏噓。八旬非小壽。存圽劇悽然。異鳥家聲美。停鸞世業傳。腕飛淳化字。詞脫紹興篇。汶涕城西路。玉人今厚阡。權大肯 承政院都承旨</text>
<title>輓詞[徐有薰]</title>,<text>頎然顔髮古仙翁。何處得來士友中。雲鶴終非塵界物。太淸歸路御泠風。不以卑微聖主知。白頭猶說正宗時。當世奎瀛諸學士。無人不道項斯詩。鍾王之筆唐宋文。翰墨塲中獨闡源。七十九齡乘化去。獨留珠唾付兒孫。石淙徐有薰 成均館大司成</text>
<title>輓詞[金洙根]</title>,<text>遼鶴東飛不復還。琴棋冷落蕙帷間。詩家已失無雙士。仙府新占第幾班。流水白雲悲舊宅。秋風黃葉吊荒山。可憐今夜淸潭月。宛到空樑作好顔。凡谷金洙根 吏曹參判</text>
<title>輓詞[吳顯相]</title>,<text>終身孺慕僾如初。肇錫村名儘不虗。芝秀鸞停三子傡。松淸鶴瘦七旬餘。明珠逬出盈囊句。怒驥驚奔刻石書。福壽元來由趾美。君看復戶與㫌廬。采薇吳顯相 前星州牧使</text>
<title>輓詞[金炳學]</title>,<text>可耐浮生厚夜悲。凄風又是月明時。香南硯北無人見。東閣唫豪不復詩。一去泉㙜竟不回。天時已屬柳花開。滿城風雨荒凉日。那忍西軒獨把杯。潁樵金炳學 童蒙敎官</text>
<title>輓詞[金載膺]</title>,<text>大覺蘧廬一夢隔。人生人死理茫茫。聖賢安在夕陽下。仙佛同歸流水忙。都是世間雲富貴。何如身後壽文章。存齋去矣吾誰與。白首無言有淚行。傾盖之初夙昔親。知心所貴貴其眞。友非今世尙千古。餉以天年躋八旬。籠換白鵝摹晉帖。樓高黃鶴逼唐人。碧桃花發翛然擧。大笑濛濛下界塵。自謂我來公笑迎。不知其死但知生。花前盃酒寧辭醉。袖裏詩篇且合評。遐䠱尙禽遊不返。隱居沮溺耦而耕。寥寥從此賞音少。三疊峩洋一淚橫。我自終南步入門。棘人知禮典型存。初筵拜跪觀賓主。平日薰陶裕子孫。別後翻廻三月序。詩中追慰九原魂。靈㙜一片幽明是。歸卧錦江江上邨。菖石金載膺</text>
