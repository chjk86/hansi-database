<title>敬次性齋許先生居官箴 十首</title>,<text>百務一言行。愛惡無豊嗇。士儀與政策。莫非民之則。百里金官府。分憂體聖心。爲政纔三月。化已浹民深。崇儒興蜀學。愛民養賈子。循良世常有。淸白先生是。氷淸塘半畒。雲視祿千鏹。身帶南康紱。頤致西山爽。對人先語孝。平獄每施惠。難盡喩民言。成文十行細。眞工擴聖道。急務明人倫。惠澤及魚鰕。口碑同吏民。梅軒共仰止。廉直而臨上。鄕飮古之禮。升堂而揖讓。恒歎井制廢。欲買一方田。他日山陰路。人應送百錢。璽書奬殊績。龍光耀物物。苽外加六蓂。輿情稍解鬱。士女爭遮道。無使僕夫催。進退同憂樂。丹悃懸春臺。</text>
<title>涵虛亭講席。性齋先生吟一絶。命諸生共和。</title>,<text>陪講虛亭一正心。諄諄敎誨入人深。百年勝事惟今日。來會南州幾士林。</text>
<title>公餘堂講席</title>,<text>吾東嫡學有斯仁。喫緊精工老七旬。下士高名忘地位。戀君衷悃自天眞。春風梅閣心無妓。秋月冰壺志在民。魯質亦蒙知遇厚。借階盈尺德爲隣。</text>
<title>敬次性齋先生龍華山下同泛時字</title>,<text>正聲傳聽退陶詩。緬憶纓潭泛舟時。潭水合洛爲淵源。岡翁遺蹟龍江湄。旅軒卲德同濟船。忘憂高節共傾巵。道義之交團會席。吾祖沃村並追隨。數百歲後吾道新。性齋夫子幸南爲。兩朝嘉謨修政策。千古遺禮輯士儀。十箴實爲居官要。一變齊魯三年玆。邑俗皆化陳元孝。士學盡興文翁治。上元之甲赤虎夏。簿牒有暇遊觀思。西山道林遺風講。歸拜松汀澗翁祠。山水之間仁智寓。龍華蒼壁箇中奇。靑松寺裏雲磬古。景釀臺下錦屛宜。文明日月優遊際。濟濟靑襟會不期。猗我函丈中處坐。綠髮紺瞳覆長眉。僮馬蕭然歸稅日。天恩偏重璽書遺。十行綸綍香留墨。一襲表裏錦爲絲。前年賜馬猶感頌。達四聖人廣度諮。</text>
<title>與同門諸士友議成一會。名曰就正契。盖取就有道而正焉之義也。</title>,<text>後知何不仰先知。定是斯文興起時。聖世崇儒遵古制。吾林奬學勉前期。跟隨實地修仁宅。志闢茅蹊造德基。師敎所尊方有道。昨非今是尙何遲。</text>
<title>性齋先生命名佖淵所居舍曰林谷。敬賦林字。以寓書紳之意。</title>,<text>潛居非爲取山林。謂有前頭道德林。蒙賜函筵珍重訓。書紳常恐負儒林。</text>
<title>敬呈性齋先生還朝 丙寅</title>,<text>南爲三載一心淸。精彩彬彬耀海城。多士摳衣尋道脉。羣黎按堵誦仁聲。五更閱牒憂民志。千里旋事戀闕誠。秋月冰壺看宦跡。洛東江上片舟輕。</text>
<title>送許大時 運 歸洛</title>,<text>離亭落葉惹懷飛。怊悵伊人洛北歸。吾輩雅言皆道義。飜然如覺昨年非。</text>
<title>壽母回甲</title>,<text>冬至陽生一線長。扶桑初日上萱堂。劬勞恩重三遷舍。喜懼情深萬壽觴。果酒數行開小屋。衣冠滿座盡同鄕。先君積慶貽孫子。但願含飴體健強。</text>
<title>敬次外舅冰臯成公 郁鎬 除夕韻</title>,<text>此年將盡此宵餘。鄕味何如洛社居。民國深愁生白髮。田林康濟講丹書。孤燈小巷賓朋罕。新曆明朝歲序初。坦腹靑春牀下客。於焉四十過如如。</text>
<title>憶亡弟 戊辰四月初一日自京還。十二日戌時閱年僅卄六。</title>,<text>吾非負汝汝何負。千里還家日不久。性丈筵前文字重。爲我受克己說 鄭君衾裏禮情厚。鄭注書應哲與汝同甲。累日同宿于性齋宅云。 此身忍割三分一。天理難諶十有九。是別悠悠腸欲斷。嗚呼託語後生壽。</text>
<title>夜坐</title>,<text>睡罷喜聽山鳥亂。堂高不受野塵纖。遙夜深燈思克己。雨餘新月入疎簾。</text>
<title>除夜</title>,<text>家家新服潔其身。云是明朝遻吉辰。如我不堪亡弟淚。中宵強起醉三廵。</text>
<title>次成而貢 笋永 生死六臣韻</title>,<text>年光如矢日如梭。生死貞忠度幾何。感古崢嶸寧越峀。至今嗚咽露梁波。各歸窮巷高踪隱。合祭秋山烈氣多。臣子之心當若是。人間誰識我長歌。</text>
<title>題族姪淑明 秀東 幽居</title>,<text>養竹千尋直。除茅一道穿。時逢知己友。談笑坐樽前。</text>
<title>敬次冰臯成公詠囊</title>,<text>脫穎三年隨趙客。盛沙何日助韓兵。爾與主翁同志操。無貪諸累腹常平。</text>
<title>敬次栢谷李公 之運 今是堂重修韻</title>,<text>驪江世德不衰零。掇感餘懷又此亭。公嘗搜錄先世遺文。名曰掇感。 天以名區容直道。地因遺馥見新欞。川流虎噴雙叉白。嵐氣龍盤一秣靑。杖屨逍遙能事畢。天監誠孝享遐齡。公以高年受爵。</text>
<title>憫田家 己巳</title>,<text>四山花發自然春。此際窮閻正可憐。往往葛邱男力費。飢民採葛爲餬。 家家蔬鼎婦眉嚬。賑金敢擬南康社。擧火還羞晏相隣。安得人間千百廩。永令民士不憂貧。</text>
<title>次安舜可 孝錫</title>,<text>百年東國文治造。何日南衙講會開。爲問函筵千里月。憐君遙夜幾時回。</text>
<title>題克己齋 癸酉始成</title>,<text>糚點閒區一小亭。琴書終日坐雲屛。門臨洛水千年白。牖對蓮山九仞靑。遠近交遊朋友悅。秋冬講學子孫聽。平生恐負函筵敎。常目楣間克己銘。</text>
<title>次宋櫟漢 在殷 桃源十二詠</title>,<text>江南商販幾豪客。短帆蕭蕭暮雨歸。我有小舠漁釣至。櫂歌一曲渾忘機。○洛江歸帆揷天台嶽常多雨。山外陰晴未易知。採採瑤花日已暮。荷衣渾濕袖垂垂。○天台暮雨朝釣龍塘暮鵲院。無風波處小塵愁。江山不換功名世。蘆笛三聲白鷺秋。○龍塘漁笛隔江遙望鵲村屋。簇簇漁燈各一竅。今宵水落新魚上。飮酒數錢相喜笑。○鵲院燈火靑袍白馬誰家子。雨裏怱怱過石蹊。遙看好僕揚揚策。幾泣中閨請去妻。○磚橋征驂穹然積石空中起。先得高秋月一層。此夜敲椎應未定。櫟翁詩似浪仙僧。○積巖秋月嶺上白雲行且宿。神功收斂太虛高。明朝去作人間雨。稍慰田廬穡事勞。○食山宿雲翁家近住筆峯下。料得天機出入時。居然返照山頭在。竆道悲歌一夢遲。○筆峯落照隔水居人生事窄。短犂爭出曉耕沙。北陌綿花南陌黍。今年何似去年耶。○十里明沙昨夜東風花事爛。淸溪曲曲上漁舟。要與世人春共得。侵晨臨水决紅流。○兩岸桃花一聲遠到淸而亮。攪起山人曉寐慵。魚岑日出茶烟歇。認是闍梨禮佛鍾。○魚寺曉鍾八月蘆花如白雪。島人誇說此名區。一色淸秋明月夜。滿江鷗鷺好相搜。○柳島蘆花</text>
<title>和寄安舜可</title>,<text>賢聖相傳道。元非一髮差。書惟云允執。詩亦曰無邪。與侈寧爲儉。當謙不務誇。後生知可畏。見子出言嘉。</text>
<title>和李大現 庭珣</title>,<text>壬申冬。訪大現于道州之丹山。宿族姪相春之桂堂僑舍。大現手山果一榼。乘夜踰嶺而來。說到龍鳳齋舊遊。當時硏墨交歡之人。俱落落如晨星。言詩者惟吾兩人在。亦鬢髮白紛紛矣。相對一噱而罷。明年春。大現以懷古詩寄示。未可以蕪拙負故人盛意也。對兩緣何白髮長。初逢交契讀書堂。百年賓禮設高榻。三夏交遊醉短觴。明月詠來皆別界。春風噓散各詩鄕。前華每恨無人說。懷古詩中意半強。大現娶吾三從之女。故第三句及之。</text>
<title>雙碧堂詠月 堂在密陽中里。曺晉伯鎭彥所居。</title>,<text>蕭然月色冷如秋。影自三淸萬里流。快覩明光低蜀峀。相思遙夜詠吳州。理推邵老探時窟。象得濂翁霽後樓。雙碧堂中無限景。歸程滿載洛江舟。</text>
<title>螢</title>,<text>俄然村北忽山陽。比蝶猶輕比蠃長。體似星流都是火。飛如花落惜無香。騰惟拂木吟梁帝。拾亦看書佐漢王。愛爾能行君子道。不欺暗室照明光。駱賓王賦。類君子之有道。入暗室而不欺。</text>
<title>克己齋閒居。用相益自警韻。</title>,<text>君子工夫戒暗幽。書軒通敝意悠悠。家無俗氣風生竹。夜得天根月入樓。鳳舞龍飛蓮芰谷。鷺盟魚夢洛江洲。朝來自得西山爽。宿霧陰雲在在收。</text>
<title>祇謁檜淵書院。敬次寒岡先生鳳飛巖石刻韻。</title>,<text>枝村前路大溪緣。右鳳飛巖左檜淵。及到梅園忘俗累。洋洋伽水沃心田。</text>
<title>又次檜淵草堂韻</title>,<text>繼世西原道義家。鳳巖臨水一層加。名園梅樹糚春色。文穆遺芳靜裏奢。</text>
<title>又次寒岡臺刻石韻</title>,<text>今到伽川上。岡臺同見聞。敬吟銘石韻。歸拜百梅軒。</text>
<title>梅院途中。酬族兄致善 基玉，族姪景傅 秀霖。</title>,<text>到處佳山麗水尋。和風暖日樹陰森。上枝昨夜看先蹟。七世祖菊潭府君斗巖舟中絶句詩。與浣石亭李公詩相錯故就考。 東洛何時聽正音。方向洛東故云 名院新梅含雪色。小溪幼柳剩春心。此行非是遊觀事。空谷生蒭映子襟。</text>
<title>與致善，景傅登觀水樓。次板上韻。</title>,<text>十載營觀水。今登我與君。樓曾前後葺。波共北南分。江月籠沙岸。村烟曳棟雲。陶山題詠處。又有性齋文。</text>
<title>留愚川</title>,<text>台閣風聲又外臺。南州多士塡門來。家傳衣鉢斯文煥。堂構溪山丈席開。輔契參名同講誼。賓筵承誨各因才。一旬勝會芝蘭室。幸與朋儕共切偲。</text>
<title>敬次溪堂柳丈 疇睦 講會韻</title>,<text>賢者由來有好居。山如太古水元初。休儀揖讓升堂士。奧旨尋酬入德書。九仞眞工加簣處。一團和氣訪花餘。正聲雅韻洋洋奏。來聽前江識字魚。</text>
<title>晩發愚川</title>,<text>旬日遊從面面知。臨歧怊悵故遲遲。前到醴泉三十里。暝生寒樹夕烟炊。</text>
<title>途中卽事</title>,<text>良朋喉渴僕夫瘁。千里無人送一觥。惟有潔婆當戶坐。三時迎笑揔新情。</text>
<title>龍湫交龜亭</title>,<text>維岳巉巖處。天開喉嗌關。龍藏深樹裏。鳥語白雲間。七里環三堞。一夫捍百蠻。畫難歌亦短。鎭日竟忘還。</text>
<title>鳥嶺上關</title>,<text>長松麻似立。重岳戟如橫。古壑冰猶啞。深林鳥始鳴。</text>
<title>林忠愍 慶業 廟 㺚川書院</title>,<text>忠烈其心妙少身。生前淸範畫中眞。崇禎御筆今猶煥。國士遺風聳後人。</text>
<title>彈琴臺 申將軍砬住陣處</title>,<text>彈琴自有臨時變。諸葛當年却懿兵。可惜將軍徒恃勇。身亡千古未成名。又臺上靑山臺下水。行人尙說舊時兵。堂堂忠義能殉節。無愧壬辰竹帛名。</text>
<title>黃穉叟 翊秀 示漢江船遊詩。用其韻求敎。</title>,<text>聞君來自漢江船。三月長安雨後天。黏屋新桃疑剪綵。環城低柳羃疎烟。一場分話通深契。半日交襟似宿緣。滿幅瓊琚聲擲地。終宵盈耳不堪眠。</text>
<title>贈許敬所 𨙒</title>,<text>竆嶺浮生但讀書。春風吹到上仁廬。心通合席三盃勸。情密同衾二朔居。澹泊襟期聽雨夕。繁華光景玩花餘。今因刊事歸裝促。戀戀離懷更把裾。</text>
<title>贈許星中 秤</title>,<text>吾東瑞日際光明。見子魁偉佇大鳴。詩禮家謨先世繼。京華風致妙年成。三旬講學搜微旨。千里逢迎認舊情。佳節優遊眞勝事。春城花發又禽聲。</text>
<title>塔仙嶺</title>,<text>塔仙十里百過磴。繫馬垂楊困不騰。佩酒誰家歌皷客。乘花消息踏山登。又綿衣一襲重千鎰。春服難成作客時。手線密縫今破綻。萱闈遙望倍思之。</text>
<title>秋風嶺</title>,<text>三月途中屬晦日。春風驅馬上秋風。落花啼鳥金山境。虛送佳辰卄四風。</text>
<title>柿木洞</title>,<text>漢南歸路又湖西。十里靑山挾一溪。小小村家隣綠樹。歌鶯飛處又鳴鷄。</text>
<title>倉洞始見麥秀</title>,<text>倉洞山田最向陽。僕夫指我麥苗長。初春只見新芽茁。今日飜驚節序忙。</text>
<title>扶桑驛</title>,<text>四月南風初吉日。蕭然匹馬下星州。輕陰軟草扶桑路。東望金寧湖上樓。</text>
<title>敬次外舅成公冰臯幽庄韻</title>,<text>晩年閒趣付於文。坡月冰壺見二分。道在弛張歌吉甫。園開仕隱記蘓君。春來樂寓川前柳。靜裏心留嶺上雲。花石經綸橋北屋。簪纓渾脫野夫云。</text>
<title>幽居寓興</title>,<text>進學退幽居。搆吾一小廬。常懷夫子道。日讀晦庵書。菊砌秋香晩。竹欄月意餘。閒中思克己。受訓豈虛徐。</text>
<title>龍齋秋夜會話</title>,<text>秋來多雨又多陰。懶看床書燭不臨。暮蟋隨風從戶入。流螢如畫照林深。西南近日人懸榻。山水明朝客抱琴。寒士非關潦霽責。箇中宜養浩然心。</text>
<title>士儀刊所 庚午</title>,<text>集諸家禮牖羣生。名曰士儀十卷成。屢證闕文增又削。輒逢疑處析爲精。解辭已破千人惑。執筆能開萬世程。今日堂堂登繡梓。高儒巨室願從行。又從學函筵幾後生。今看禮說集而成。三千篇上專心做。七十年來用力精。文獻復明徵杞宋。圖儀更正法朱程。煌煌活字明如燭。惠我羣蒙得正行。</text>
<title>和蔣聖潤 勛坤 述懷二十六韻 辛未</title>,<text>兄是達觀子。如何歎蕣凋。聊爲吟杞菊。不必問蒭蕘。一簣山加仞。萬川月與要。老懷搔白日。仙術煎丹宵。事業期千載。光陰惜一朝。先施鳴瑾玉。敢曰續蟬貂。風火憐泡沫。江山付浪陶。癯容凭几案。逸氣亘雲霄。我亦多衰病。誰能共寂寥。程朱時已降。周孔夢何遙。家有先人訓。世無隱者招。交朋宜切切。與世肯佻佻。希聖心還愧。對經吝自消。常思吾道正。不患俗情澆。從子擬膏秣。須君供藿苗。派源聯表黨。徵逐自垂髫。志業勉磋角。年華慨轉杓。詩筵曾許瞻。風榻共伸腰。鹵質羞無進。多文羡有饒。勞勞別後意。望望水西橋。家世躬耕釣。居留接汐潮。閒如陶老柳。行類董生樵。軒冕泥塗視。儀標化羽飄。光瞻前後忽。文貫始終條。得此芳輝接。緣何舊誼邀。迺知林下老。不染市塵囂。</text>
<title>次族姪類吉 正麟 浦村幽居韻</title>,<text>高人宿筭匪樵漁。那料區區卜此居。濟世經綸嗟白髮。伴仙奇術按丹書。每酬社友看花酒。堪學山翁帶月鋤。向裏深工師訓在。安吾天性復其初。</text>
<title>玄倉江上</title>,<text>竹箔深深柳逕斜。玄倉第一潔婆家。遊人昨夜壺乾去。云有新醅味益加。</text>
<title>次族叔 鎭宇 玄窻韻</title>,<text>樂在明窻理在玄。自家心性質諸天。張翁直學宜銘室。宓氏深工已帶弦。萬點春花培小砌。一天秋月照寒淵。聲馳利騖非能事。巖穴竆居獨得全。</text>
<title>題慕玄齋 玄倉族家墳庵</title>,<text>江上高齋二月春。雙梅遺馥箇中新。春秋饗祀稱籩實。老少衣冠揔席珍。四壁詩書承舊業。一家花樹接芳隣。主翁能識玄玄理。述祖誠心又及親。</text>
<title>追遠齋移建</title>,<text>肯搆先公卜此山。吾門休運百年還。材仍舊貫猶餘力。地闢新岡更好顔。宿月高懸松壁外。遺風長在竹林間。年年花樹春秋會。講禮論文肯作閒。</text>
<title>次金丈致彥 埴 畢齋先生文集重刊韻</title>,<text>百年留待事今成。吾道重光啓後生。圃老開程傳嫡學。江翁授鉢振家聲。鋟功告訖方尊閣。頒帙尋源及遠城。幸有令孫先志述。嶠南章甫服其誠。</text>
<title>次鄭璞園 顯奭 盆山山城韻 辛未</title>,<text>天削芙蓉萬丈山。賢侯留待築城環。雄藩七十要衝地。重鑰東南大鎭關。樓畫玲瓏靑岱上。烽烟明滅白雲間。邊憂已備居安地。歸對王朝可有顔。</text>
<title>又次金陵八景</title>,<text>落花飛絮散烟塵。如夢王孫去後春。城北城南多少屋。不知誰是種時人。○二陵春樹繁華往事水東流。海國蒼凉接素秋。秋後一聲長笛裏。滿江都是月明舟。○三江秋月參差粉尾繞盆山。人在金湯鐵瓮間。南島狼烟從此滅。月明皷角戍樓間。○盆山屹堞碧樓迢遰美人多。盡是陽春白雪歌。古國繁華今復壯。落花關肹恨如何。○燕樓歌管森森烟樹月西峯。不見幽僧但聽鍾。最是烏啼霜滿夜。客船聲到善形容。○西林梵鍾滿汀秋色白如紗。八月湖南見雪花。伊昔玄眞垂釣處。至今惟有兩三家。○南浦蘆花遙看漁火識人居。小島參差竹影疎。夜向蘆花深處入。曉來爭數少多魚。○竹島漁火水口蒼蒼霽色含。白頭浪起傍西巖。第待烟平風定後。海天羅列夕陽帆。○鳴湖歸帆</text>
<title>涵虛亭</title>,<text>亭亭荷藕淡於秋。半畒澄波滚不流。蟬聲亂出烟生樹。燕子飛來月滿樓。山海記虛談性理。陽川開講會朋儔。滿城花柳無心過。亭畔遺香靜裏收。</text>
<title>酬族姪文翁 相夏</title>,<text>霏霏秋雨浥塵輕。天爲留君日未晴。克己齋中今夜會。小心亭上舊時情。燈花着地詩心晩。砌菊萌香酒意醒。萬億腔談猶不盡。居然雲月欲西傾。</text>
<title>五龍潭 在龍鳳齋左</title>,<text>綠萍乍合翠楊垂。淨漾波紋助絶奇。細雨前溪魚夢穩。靑烟小島鷺眠遲。鑑塵欲洗尋源客。春服初成浴水兒。鳳舞龍飛池上屋。靑襟來訪揔新詞。</text>
<title>登瓦幕山觀水 壬申</title>,<text>登高遙望洛之東。滿目淋漓各不同。短岸翔回鷗鷺影。長洲容與鯉魚風。雲驅雨意迷山外。麥惜春心半水中。一色蒼波三十里。涓埃谿谷混相通。</text>
<title>寄龍齋諸生</title>,<text>曉起掃花碧砌前。槐濤的瀝柳風旋。是年除雨無餘日。老境看書太半眠。春色新回簾外峀。水聲流入枕邊泉。閒來事業聾於俗。願與諸君共學仙。</text>
<title>嶺南樓</title>,<text>樓壓淸江一色天。東南形勝在軒前。萬家垂柳鶯聲裏。兩岸平沙鷺夢邊。碧瓦高臨宜雨雪。靑山半落見雲烟。使君風韻淸而雅。鎭日琴歌動錦筵。</text>
<title>抱孫</title>,<text>吾門吉慶射桑弧。愛爾聦明眼似珠。戲貽飴栗敎文字。能識眉顔鼻與鬚。</text>
<title>次金南陔 志立</title>,<text>計違需世託南陔。一事纔行後學開。汲引未聞招隱桂。經綸無用和羹梅。晴窓棐几潛心卷。明月淸風任醉盃。全嶺幾多林下士。相求磁鐵詠中來。古逸士金公。凝川拇擘也。隱居無求。讀古書行古道。矻矻以終焉。嘗以南陔詩一篇命余步之。余乃冒拙構成。私于巾衍而未及求敎。荏䒣之頃。墓草宿矣。偶閱及此。不勝悵然。聊以書呈于哲嗣。畧伸宿昔之忱。辛巳季冬。書于昌山之仰飮亭。</text>
<title>萬丈臺 在盆山鄭璞園所築</title>,<text>突兀峯頭萬丈臺。揷天危石共崔嵬。三江裂地波聲穩。雙島迷雲海汐廻。呼吸可通天帝座。經綸宜賀使君盃。逈臨飛鳥如斯革。今日方知大眼開。</text>
<title>次朴明老 以晦</title>,<text>自學師門有所然。氣求聲應屬那邊。論詩廬阜今三日。講禮金衙已九年。明月良宵勞舊夢。水雲何處望仁天。吾生恨未同書室。合似池萍散似烟。</text>
<title>朝陽閣。敬次圃隱先生板上韻。己酉</title>,<text>未聞鳴鳳燕初回。三月東風古閣開。烈士龜碑軒外倒。遊人亥市日中來。一區名勝兼山水。萬事閒忙問酒盃。圃老遺風如復見。詩懷鬱鬱故徘徊。</text>
<title>靑鳧僑社自敍 己酉寓靑松府南面菊洞。</title>,<text>靑鳧古峽降翩繽。水麗山佳寓智仁。藥澗知應療俗病。仙巖自此見眞人。路遐金谷如千里。家接菊村只二隣。休歎巖居生事窄。秋宜橡栗藷宜春。</text>
<title>留別南煕則 守明</title>,<text>靑鳧高士屋山陽。借得巖隣共徜徉。淸泉白石家家好。䕺桂幽蘭面面香。從知仙境非人世。未改塵心戀舊鄕。文酒何時何處樂。嶺雲江月揔逢場。</text>
<title>次執義黃公 起源 江村覽物韻</title>,<text>楣揭歸園賦。心隨倦鳥回。花增山色潤。雨助澗聲來。閒聽漁翁笛。歡酬野老盃。經綸猶未展。白髮謾相催。</text>
<title>養士齋立春之會。酬許瑞五 ，金允中 奎現，裴旭汝 晉曦。○壬申</title>,<text>一年元氣最爲春。古國江山物色新。頌獻椒花思北極。雪殘梅萼問西隣。此夕不堪無酒過。斯齋又幸與君親。學道未成年已暮。鬢邊同歎白頻頻。</text>
<title>次許瑞五上元韻</title>,<text>冰海澄淸鏡面浮。任他年少玩登樓。與君今夜開靑眼。緣此浮生盡白頭。銀浦流雲收古渡。廣陵仙樂動平洲。盈虛一理要人見。憂國心中驗有秋。</text>
<title>璞園鄭侯就白門外狐峴之石壁上。新起一榭。名之曰鳳凰臺。列刻境中文學之士姓名于其上。宴而落之。時癸酉燈夕也。</title>,<text>今古金陵第一遊。鳳凰臺下大江流。七點蒼嵐明月岸。二陵芳草夕陽邱。多士賢才生盛世。使君仙樂動平洲。願將嘉瑞獻吾后。同聽簫韶解我愁。</text>
<title>秋夜</title>,<text>穡事西成晩興悠。前江新雨上漁舟。庭榴結實俄過夏。野荻開花已覺秋。征客何村驚塞鴈。星河昨夜渡牽牛。竹林明月披襟卧。爲愛凉風吹不休。</text>
<title>次族姪文翁慈庭回甲韻</title>,<text>積德君家好運回。萱花復見小春開。彩衣共舞萊翁室。旨酒同歡祝氏盃。望七誠心將草報。期千遐筭摘桃來。知應孝思天監佑。占得年年有此陪。</text>
<title>喜趙進士應章 昺奎 見訪 甲戌</title>,<text>紓以積懷講以文。靑襟交坐席留芬。蛩音入壁三秋冷。菊露侵衣五夜分。何日師門同立雪。明朝山屋各停雲。吾生所業惟書籍。伊後相思此說云。</text>
<title>相益，相稷等創龍鳳齋追慕之契有詩。余聞而嘉其誠。次其韻奬之。甲戌</title>,<text>宗契吾門世世遵。且成追慕一心眞。先公刱學遺嘉訓。來裔登堂體舊仁。千挺塢篁今有主。百年壇樹復回春。見玆誠力能尊祖。勉汝工夫又日新。</text>
<title>敬次高祖考樂齋府君龍鳳齋板上韻</title>,<text>刱學先公恁地尋。經營當日幾登臨。遠方多士承風進。四世諸孫尙德吟。儀鳳覽輝䕺竹菀。潛龍呈彩古潭深。春而講禮秋而讀。夙夜那忘肯構心。</text>
<title>克己齋示諸生 乙亥諸生設學正之契。爲秋冬會講之資。相與有詩。次其韻以示。</title>,<text>吾亦師門受此心。那云餘力及人深。如非正路趍邪逕。願却羣咻聽雅音。活水磨塵還得鑑。春山坐夜遠知金。小齋詩禮秋冬會。四勿眞工與子尋。</text>
<title>贐李使君 容儀 還朝 丙子</title>,<text>二載金陵政最成。儀如溫玉志冰淸。春風梅閣憂民病。使君方養病 朝日葵園向闕誠。寶樹芳華期遠器。重幃遐福養專城。治聲上徹承恩簡。裝理蕭然一馬輕。</text>
<title>望美亭次韻 族兄小心翁愚淵所築。在金海新川。</title>,<text>篤學心翁構此亭。風餘詩禮古家庭。榛苓舊曲違初志。松竹幽庄付晩齡。百里遊從多客轍。一天宣朗聚文星。義方敬直能無愧。裕後規模案有書。</text>
<title>題追慕齋 齋在樂齋府君墓下。丁丑秋成。</title>,<text>追慕齋成舊境尋。敢云遂我百年心。悅豫先靈應陟降。蕃衍諸裔共登臨。小洞南開山擁翠。曲溪東轉柳縈陰。箇中形勝渾歸一。王考前言尙在襟。</text>
<title>鄭使君 䎘朝 壽宴 戊寅二月四日○四首</title>,<text>壽酒盈盈釀海波。官娥齊唱獻桃歌。中庭又有斑闌舞。白晳靑袍是玉哥。城下孤巖聳數層。使君先祖此登臨。遺田種得紅桃樹。都護衙門似武陵。使君五世祖判書弘祥謫是府。常遊憇于北郭小巖。買巖下田數畒。使館主世世耕食。使君鐫于巖以記之。巖左右多桃樹。府人名之曰桃花洞。燕子樓前春水生。源流不息接蓬瀛。前年手種蓮花在。爲折新絲壽筭成。丁丑春。使君闢池于燕子樓前。名曰放生池。心無邊幅志無私。仁壽元來理固宜。况復三年治績著。南州百里口成碑。</text>
<title>相益與龍齋諸生遊雪馬山。拈一律以送。</title>,<text>麥雨初晴天氣新。餠花佳會卜良辰。爭抽巨筆挑詩眼。先酌香醪酹岳神。湖海剩兼天下美。童冠皆是里中仁。知應春服風乎處。竟日遨遊學古人。</text>
<title>途中</title>,<text>十里長川五渡流。防頭休馬草幽幽。倦鞭暮到金官府。朱箔千家月上鉤。</text>
<title>江漲</title>,<text>爲見前江曉闢扉。漲濤餘雨尙微微。平湖如掌孤舟去。遠峀齊眉獨鳥歸。浦口忍看漂屋下。水中堪歎茁禾稀。那令退斥潮頭勢。快使生靈足食衣。</text>
<title>月夕歎雨</title>,<text>俄看新月上梧枝。忽地天陰雨脚垂。造化翁心如喜怒。書樓端坐敬天時。</text>
<title>次趙洛彥 性濂 喜友亭韻 亭在咸安。縣監吳公碩福三友臺舊址。退溪李子嘗遊賞于此。</title>,<text>準擬西遊訪此亭。欣然爲有子襟靑。十年資益曾輸膽。千里從師共執經。勝地留名仍待主。至人知道又通靈。况玆前輩遺芬在。樂處應如大寐醒。</text>
<title>別金陵諸友 庚辰</title>,<text>盧儂生長洛江坡。値世昇平守小窩。興學社中同飮酒。涵虛亭上共看荷。使舟初返邊憂始。金弘集修信日本。受黃遵憲策畧而還。識者憂之。 侯盖重來海福多。金侯益成自京返衙。 路近夏山桑梓里。諸君相別悵如何。</text>
<title>別金谷諸友</title>,<text>小僕牽車向洛津。誰誰臨餞語申申。蓮芝洞裏携樽伴。龍鳳齋中講學人。遠峀丹楓知晩節。虛汀白露正佳辰。相逢一約前期在。花鳥東山管領春。</text>
<title>別金谷諸弟</title>,<text>自寓金陵擅大家。海翁遺蔭福宜遐。一區林壑傳來久。十里桑麻世守加。嶺洛名門師友在。文章華閥子孫嘉。回頭火旺山前屋。面面論懷日欲斜。</text>
<title>渡明禮津</title>,<text>我馬頻過明禮津。舟人尙識銑溪輪。早從辛丑今庚至。役役光陰白髮嗔。</text>
<title>過智義橋</title>,<text>午到靈山智義橋。主婆迎笑內行轎。慣知金谷新移事。備說槐津舊誼要。婭友曺晉伯居槐津。店人曾居槐津近地。 遠浦靑菁時茂密。滿山丹葉正飄颻。揚揚健僕渾忘役。指點昌城百里遙。</text>
<title>到菊洞</title>,<text>三世經營事竟成。穩陪萱駕稅長程。諸孫雀躍携而入。一室鳧肥樂且盈。兩兒先已來接。諸孫喜而携入。家室始若空虛。至是團集如盈。 石底名泉今始飮。洞有石井甘洌。 壇邊老杏若欣迎。洞有杏樹。十世祖妣鄭氏手植。 靑氊世業黃花洞。但願年年保太平。</text>
<title>憶龍鳳齋</title>,<text>樂祖初年刱此齋。帶溪淸洌枕山佳。五龍潭上今銘石。九鳳臺前早植槐。晨夕絃歌諸裔學。春秋芬苾別祠階。軒楣尙有先公述。記誦閒宵倍晩懷。</text>
<title>憶可南亭</title>,<text>金谷門欄閥閱庭。繁華先數可南亭。却喜阿豚曾解意。銑溪圖誌作爲屛。</text>
<title>憶芍藥</title>,<text>我有葯田赤芍藥。春來花色最姸姸。安得神方醫一國。沉疴滌盡壽多延。</text>
<title>憶石榴</title>,<text>山家素乏麗華物。三世庭前養爾榴。赤實已成翁不返。枝枝霜重未全收。</text>
<title>憶四季花</title>,<text>手種籬邊四季花。年來愈盛簇䕺柯。高秋遠信無相負。應待吾歸爛着多。</text>
<title>詠新菊</title>,<text>銑溪舊砌有佳菊。採得三根駄馬來。爲汝凌霜高節守。戒僮鋤去草蛇莓。</text>
<title>讀闕里誌。敬審夫子眞像。</title>,<text>夫子魯城曲阜人。東方那意見遺眞。世過秦漢三千載。地隔燕齊萬里垠。孰使遠迎檀社域。居然如侍杏壇春。嗟余末學生何晩。未及當時受炙親。</text>
<title>敬次安文成先生太學韻</title>,<text>香燈簫管松京國。獨有文成斥佛神。自納土田臧獲並。至今皆誦泮中人。</text>
<title>贊休巖孔公</title>,<text>聖人孫子有休巖。師事寒暄友靜庵。光國之勳淸白選。至今東土著遺談。</text>
<title>菊社小集</title>,<text>擇仁翁志寄東岡。菊洞或稱東山 花樹團圓闢小堂。先祖遺謨傳故老。後生淸範揔佳郞。溪禽一隊飛何倦。華鶴千年夢不忘。際値奎明休運世。與君耕鑿學陶唐。</text>
<title>病枕走筆戒二子 庚辰在銑溪舊庄</title>,<text>孝爲百行源。人道最先行。兄弟務和翕。式好無相爭。睦族而悅戚。善心油然生。富貴莫驕人。貧賤必矜情。先公而後私。讀書又鑿耕。敎汝知此方。靑氊須不輕。汝父德何薄。明時無一名。况有八耋慈。未報寸草誠。一疾今何劇。百感心中盈。玆構若干句。戒爾守家聲。</text>
<title>題河氏漁父亭</title>,<text>名亭高壓大江流。三友遺芬耀檻頭。一曲漁歌千載意。夕陽鷗鷺下長洲。</text>
<title>簡呈璞園令公</title>,<text>五馬西歸歲月滋。金陵華麗異前時。燕子樓空絲管歇。鳳凰臺古夕陽移。民謠尙不忘遺惠。士俗猶能講舊規。最憐同樂園中樹。閱盡東風若有期。</text>
<title>克己齋移建</title>,<text>小齋移構菊山東。收拾圖書坐主翁。半畒要看秋月白。陽林堪愛晝花紅。度身以義宜方外。學道於師貴得中。受克題楣憂不克。四箴常誦復初工。</text>
<title>克己齋閒居</title>,<text>載我琴書遠渡江。閒中日月照明窓。靑氊猶喜同三世。白髮何嫌困一邦。檻竹淸風聲瑟瑟。枕泉寒夜聽淙淙。秋來旅飮前期在。蒸得新禾釀小缸。又東山淑氣遠來含。火旺之西大見南。陞庭講禮迎多士。對案劬經約二男。梨房別業松林菀。沃野農功稼穡甘。徒費心中憂國計。書生廟畧盡淸談。</text>
<title>七月二十五日聖上誕辰也。趙侯 弼永 邀父老宴集。有詩仰和。</title>,<text>盛節今朝祝聖明。官樓無事宴書生。萬歲蓬萊雲裏闕。千家笙管月中城。鄕人共樂風流雅。隣境相傳政績淸。樽筵短律歌天保。體得周民頌禱誠。</text>
<title>簡呈申蓮西 奭均○三首</title>,<text>廟堂前歲選廉公。鐺耳猶聞德敎隆。士喜得師民樂業。境中和氣自融融。五馬無緣舊路尋。北天風日尙陰陰。三江片石銘遺愛。信識鄕人注慕深。一篇珠唾耀寒齋。珍重毫痕手所裁。文酒嶺南樓上月。夢魂遙夜幾時來。</text>
<title>送族姪 相旭 赴洛</title>,<text>榴夏之初送遠筇。此行能躡列仙蹤。白雲千里羅山夜。明月三更菊社冬。朋席交遊宜講討。師門受誨善陶鎔。旁治擧業須加勉。聖世文風闢學廱。</text>
<title>頌世子邸下</title>,<text>璿源休運誕元良。萬世東方福祿長。億兆同歡山復祝。謳歌咸仰日重光。壽如彭祖仁堯舜。德共文王世夏商。已造梁舟新闕備。翩翩紅袖繼黃裳。</text>
<title>過吾西山 金先生係錦遺址。</title>,<text>西岡遺址曰吾西。年代蕭條綠草萋。古墓猶傳薇蕨採。居人尙誦子規啼。洛湖十里長波咽。龍浦千秋暮雨凄。往事悠悠那忍說。首陽高節只荒堤。</text>
<title>述憫 庚辰</title>,<text>海蜃噓驅馬島雲。書樓無事玩天文。南塵暗入釜山境。漆室深憂坐夜分。</text>
<title>吾西村舍</title>,<text>曉天巾屐出西臯。禾稻方收樂復陶。多謝主人情厚密。小盤供進木花餻。</text>
<title>水助書堂。示申永祚，鄭寅龜二秀才。</title>,<text>新進工夫宜篤實。古來賢聖盡聦明。莫向名場空汲汲。竆通已定自家程。正道堂堂斥大悲。空談肯學釋伽師。浩然一氣前賢訓。擴養吾心更莫疑。</text>
<title>古木</title>,<text>愛汝枯高尙有陰。疎枝冷葉影森森。東君不以衰容棄。爲着藤蘿作帶襟。</text>
<title>讀麗史</title>,<text>才兼將相姜邯贊。麗世令名立大勳。適來宋史趍而拜。文曲明星復見云。猗哉盧永淳。出將入爲相。有子孝敦賢。才兼文武量。</text>
<title>用太乙庵申公 國賓 憶兒西行不返韻。寄相稷畜洞客中。庚辰</title>,<text>兒在西城尙不來。家憂冬月暫驚灰。臘初爲汝寒衣送。千里安音小僕回。又春而參解自京來。秋更從師費管灰。老父况當除夕夜。西雲落落幾瞻回。</text>
<title>人日待友人不來</title>,<text>何處賢人此日來。柴門不掩讀書臺。友從正會曾留約。兒學函筵尙未回。春到西京應綻柳。雪晴南國早開梅。佳辰漫興其誰識。獨抱瑤琴醉一盃。</text>
<title>題石泉齋 族姪相說，相旭所居。</title>,<text>愛君課學定新居。老石寒泉境自如。伊呂經綸看伯仲。閩濂聲敎玩圖書。巖雲鎖壑松陰密。林月當窓竹影疎。喜得新銘更努力。函筵千里理巾車。性齋先生作石泉銘。</text>
<title>銑溪舊庄敍懷</title>,<text>離駒廐馬有時鳴。到此人情亦不平。二子兩孫遙百里。無端起坐度三更。</text>
<title>卽事</title>,<text>雪中不與俗相關。靜坐明窓一味閒。閱卷潛心忘白髮。開門無事對靑山。早從函席思濂洛。追憶童年講孔顔。盡日如愚無物我。溪禽任啄小床還。</text>
<title>留東萊碩士村 一名巨人村。徐昌瑞所居。</title>,<text>碩士村深竹作扉。東風吹盡雨微微。竆閭久食魚還薄。峽路長行馬不肥。鯨海波濤千里大。鶴臺星月五更稀。居人慣說邊情事。鄭使君曾遠示威。鄭侍郞顯德嘗伯東萊。有禦倭之績。府人至今稱誦。</text>
<title>次趙德七 斗奎 壽母甲宴詩</title>,<text>吾生茹恨養偏堂。羡子雙親共樂康。鐵樹開花添遠筭。瑤桃偸實頌休祥。斑衣舞入萊公宅。壽酒歌登祝氏觴。也識賢門多積慶。閒中日月百年長。</text>
<title>次李士瀅 壽澈</title>,<text>言合於規行顧身。喜聞吾黨有斯人。寒冰如照壺中月。活水能淸鑑上塵。肯學浮生空役役。宜銘實德自新新。屹翁古宅尤增色。已識夫君養性眞。</text>
<title>老妻回甲 辛巳二月十一日</title>,<text>今生結髮定前身。同喫甘辛六十春。好返故鄕携二子。誠調新味養偏親。只祈偕樂多餘日。爲詫高年宴四隣。八耋聘翁無恙在。羨君眉酒上堂晨。</text>
<title>可南亭綠陰</title>,<text>樹是先公手所栽。能成今日棟樑材。屛環一壑蔭常布。盤錯千年根不頹。當午圍棊携酒會。隨風消夏解襟恢。長枝短葉稠而密。肯畏西天急雨雷。</text>
<title>銑溪舊舍有懷</title>,<text>家信京音並自西。客中心緖向誰提。次兒傷臂云驚馬。老布呻頭已煎雞。急雨驅風依遠峀。落花浮水過前溪。昌城遙憶如千里。獨坐深更燭影低。</text>
<title>閒養</title>,<text>事親晨夕味嘗甘。百行家謨戒子男。足跡未曾馳勢逐。詩書聊爲養疴耽。小車花外思康節。閒櫂歌中夢晦庵。窓月初明庭草翠。童奚收拾一囊探。</text>
<title>克己齋示諸生</title>,<text>月照萬川看理妙。山爲九仞施功崇。聖訓昭昭精與一。工夫惟在執其中。</text>
<title>訓二孫</title>,<text>師門吾亦聞嘉謨。來汝筵前跪衽敷。天下嫡源周孔學。卷中良友魯齊儒。求仁慕義眞君子。嗜利貪榮賤丈夫。但願爾曹忠且孝。百年家國吉祥俱。</text>
<title>贈許峻觀 嶺</title>,<text>今日逢君共白頭。滿庭黃葉又高秋。漣上詩書尊慕意。尤憐傍裔落遐州。</text>
<title>祖考默窩府君，皇考道川府君俱以孝學蒙贈司憲府監察。感極有詩。辛巳五月二日</title>,<text>感祖餘懷泣昊天。幾年祈望聖恩宣。蘭臺是日黃麻降。始褒吾家兩世賢。又鄕黨相稱孝感風。一生精力在心工。岡門三世傳來訣。沃祖家中又菊翁。又敢曰微誠述祖先。焚黃悲喜徹重泉。明時屢屈賢良選。恨未蒙恩在世年。</text>
<title>遊坪玉泉。金文直 奎華，族弟致中 基正，族姪允行 秀五，族孫景玉 振容，族弟性一 琪淳，李英八 仁相，族姪進士 秀喆 共之。辛巳九月</title>,<text>西來初與玉人遊。路次名區又菊秋。遠野黃粳爲國瑞。滿山丹葉揔詩愁。眞緣縱乏盟鷗岸。情味猶多膾鯉洲。雲樹仍兼花樹會。踏斜陽返興悠悠。</text>
<title>和寄金文直</title>,<text>劈破詩愁酒以寬。洛江千里注文瀾。恩深北闕僊僊幞。望萃南州岌岌冠。一束生蒭如玉潔。十尋挺竹傲霜寒。慇懃一札開愚意。猶勝身章耀錫鞶。</text>
<title>金聖欽 奎喆 自號惰農。示其韻求和。</title>,<text>書生曾不學農言。抱膝劬經獨閉門。原氏阡廬誠共守。桐淮樵伴跡相渾。胷中尙有桑蓬志。靜裏聊爲杞菊論。聖代躬耕眞勝事。別區烟月一乾坤。</text>
<title>讀麗史</title>,<text>暇日觀麗史。明君又烈士。庸昏至末世。不顧遊佃恥。養鷹兼養犬。賤隷登高仕。屠狗李貞漢。位能同百揆。林間先散栗。拾進時王喜。勇力金文庇。亦參軍簿美。常常燎狗食。以竹去毛髓。得病遍身癢。皮膚自括死。將軍李▼(王+並)在。助獵主恩恃。生捕雞鳥羣。飼鷹以待雉。其殃臨死發。全體如烏嘴。又有李平者。忽聲苫裏起。狗生割一脚。秋適適來視。嬖幸列於傳。後人鑑戒是。</text>
<title>次朴輝道 時默 萬和亭韻</title>,<text>塵間除是洞天深。砌竹庭槐綠滿陰。漁釣十年薖復軸。圖書千卷誦而吟。雲山羅擁如屛障。旨水環回作帶襟。魚躍鳶飛精彩地。一團春意繞平林。</text>
<title>蟬</title>,<text>陌槐庭柳好隣居。爾則吟風我讀書。聲到來時懷益切。卷中如執伯恭裾。</text>
<title>題靈雲齋 在咸安防禦山下靈雲洞。先祖四世墓下。</title>,<text>墳庵嗣葺十年營。留待玆辰就有成。特地新軒增突兀。滿天佳氣聚文明。一家四世同封隧。三郡千孫各展誠。佳境始因佳號著。靈雲山色若爲情。</text>
<title>靈雲齋六詠</title>,<text>溶溶住處自成文。願入蓬萊五色分。書雲館裏翺翔地。霖雨良姿世所云。副正公仕雲館有時望。○防禦宿雲爲愛看山曉闢扉。興來如得挾仙飛。緬憶睡窓紅日下。四方多士共摳衣。務功公有導迪後生之功。○餘航朝暉誰能東海買千金。坐得山齋爽我襟。欲知肥遯淸修意。一片冰壺露本心。南冥贊署丞公曰奉身淸修肥遯終。○眉岑霽月夷山何以得吾東。淸聖遺風尙不空。薇垣一筆扶斯道。驅猛抑洪功與同。東岳公以司諫疏斥佛敎。○夷山淸風昨夜洞天雲四低。春波生動碧穿堤。盈盈一脉淵源正。獨決於東不決西。○愚溪春水耕而佳穀織而羅。擊壤聲中帝力何。年年黍稷粢粱慶。供得吾家芬苾多。○珠野農歌</text>
<title>和追遠齋諸生</title>,<text>家書萬卷謾耽看。誰與閒中共討難。劇笑童心忘髮白。堪羞廟畧抱衷丹。檻前樹色天機剩。雨後溪聲夜氣寒。羨爾山齋勤做士。遠囂塵處冷氊安。</text>
<title>復拈一律。勉諸生兼示梁君 在八。</title>,<text>吾道元來貴執中。山高九仞肯虧功。懷珍可售三朝玉。照物宜求百鍊銅。古海觀瀾惟聖在。前川看月與人同。膏車欲遂從君願。一曲生蒭詠谷空。</text>
<title>龍鳳齋聽倡歌 壬午夏。相益以新恩來遊于此。</title>,<text>童心猶有故居邱。歌笛聲中又此遊。庭前白晳靑袍客。稍解渠爺落拓愁。</text>
<title>贐尹弟 滋卨</title>,<text>憶昔君家富貴時。到今零替可傷悲。藁鬚莫恨東坡陋。犢鼻應嘲北阮侈。子孫漸盛天猶報。文墨相從世亦知。物理由來消復長。嶺雲湖月轉頭移。時尹氏諸家。散居湖嶺之間。</text>
<title>壬午除夕</title>,<text>是夕頻經白髮看。前頭八耋似非難。兒榮快得袍添綠。母壽遐祈藥煎丹。孤坐五更雞唱早。相思百里鴈聲單。巖居飮啄甘隨分。還愧時人學步鄲。</text>
<title>輓李都正 潤龍</title>,<text>巴陵淑氣鍾吾公。白首簪花拜聖聦。丌頭歲月詩書易。鄕裏模楷孝悌忠。一壑田園歸亦樂。滿庭蘭玉報猶豐。追惟十載通家誼。蜂發靑山一夢中。</text>
<title>輓柳居仁 興龜</title>,<text>拱毫彈淚獨悽悽。書塾無人牖我儕。百年元氣居仁里。一代淸遊養士齋。風下諸生擔白笈。詩中高價擅黃槐。六十年來勤苦地。丹㫌終奈學生題。</text>
<title>輓成風山 采奎</title>,<text>旺山南畔曲溪邊。淸福花庄玉立身。人生有誼逢辛丑。造物無情値甲寅。千里尤悲眠白日。時公之伯氏守阿耳鎭。仲氏以宣傳仕洛。 雙蘭猶幸帶靑春。四十三年如一夢。書樓殘月爲誰新。</text>
<title>輓蔣丈 </title>,<text>林下詩書八十春。精明剛毅又天眞。遙知華嶽山前屋。怊悵寒梅憶主人。</text>
<title>輓李丈 鏞</title>,<text>名家淪落在南州。玉葉金枝耀洛洲。公之八世祖縣監諱瀋。仁廟朝蒙賜金枝玉葉四字。 精粹之儀眞實行。定知玆土更鮮儔。</text>
<title>輓宋丈 在祐</title>,<text>門地忠賢後。家謨詩禮中。松潭俎豆席。誰復折旋同。</text>
<title>輓內舅尹公 東郊</title>,<text>種德家中餘慶長。碩人聲望著于鄕。生來孝友天攸植。老去詩書學有方。十世箕裘昭靖宅。數隣花樹冷泉庄。我向渭陽誰復仰。山頹樑折淚滂滂。</text>
<title>輓李丈 直緖</title>,<text>咸陵門戶耀南鄕。珪組詩書世襲芳。却惜吾公康濟志。竆途衰落在林岡。</text>
<title>輓柳丈 邦均</title>,<text>鞱晦林邱養性眞。聦明才智獨超人。賢子賢孫能繼述。善家餘慶自臻臻。</text>
<title>輓河丈 龍範</title>,<text>晉城華閥又金陵。七耋工夫棐几凭。吾知蓄德多餘慶。子葉孫枝必有興。</text>
<title>輓金同知 應錫</title>,<text>實德鄕人誦。高年聖主知。二男頭已白。柴毁若難支。</text>
<title>輓文而見 景純○二首</title>,<text>廬山秀氣降精神。軒豁其姿豈弟人。定知詩禮承家業。况復塤篪富德隣。繞屋泉林閒境界。滿庭杞菊好經綸。吾黨親知誰復有。淚看南極影沉淪。憶曾同拜性翁門。百里相尋友道存。廬阜三宵雲樹夢。金陵九月菊花樽。言皆藥石消塵祟。講到詩書警我昏。數幅瓊琚留在案。寒燈搜閱獨傷魂。</text>
<title>輓趙卓老 性覺○二首</title>,<text>文明奎運際昌辰。天降吾公富德隣。上舍明經蘭樹寶。大被長枕棣華春。專心刊禮尊師道。至孝構堂敬祖禋。當膝欲穿賓主席。接人和氣自新新。一夕西風冷夢牽。廬陰花石忽怊然。函席應驚千里慟。同門皆哭四方賢。</text>
<title>輓冰臯成公</title>,<text>有屋冰臯下。知是大夫居。門無車馬喧。案有詩書儲。大夫本淸眞。况復退遂初。家食十五年。粗率野人如。杖屐任所之。鄕閈出無輿。淸泉渴可飮。蒼松飢可茹。此間有眞意。誰知其樂且。丈夫經營早。豈曾世情疎。功名期摘髭。弱冠業公車。累擧不得志。強讀孫吳書。卄五賓子國。龍光耀里閭。筮仕纔六載。南郡佩銅魚。視民如視子。一境政有譽。黑頭頂玉煥。遠鎭荐恩除。威聲播異域。彼不敢東漁。晩遂歸田計。紫禁宿衛餘。淸儉承家法。蕭然一草廬。詩篇吟更哢。文史卷且舒。白首丹心炳。戀闕尙躕躇。雖在江湖遠。須臾不忘諸。火旺天險地。其利在澤瀦。爲國籌保障。布告民與胥。往歲車山縣。賢弟駐㫌旟。倫情老彌切。十日理僮驢。共哦藍田松。始飮醉翁滁。路過蓬萊。就飮溫泉。 百里銑溪社。申勤每過余。十五坦腹郞。於焉霜髮梳。頃年卜仁鄕。里我桑梓墟。地近三堠途。源源情益攄。小子嗟無祿。飜驚一夢蘧。升堂拜遺像。涕淚自洳沮。日夕荒山路。陪吏導靈轝。儀容從此秘。操誄一欷歔。</text>
<title>輓黃禮受 棨○四首</title>,<text>六旬終始守天眞。寬大公平長者人。談笑無非仁與義。做來精熟驗工新。憶曾南浦筮幽居。脩竹茂林江上廬。能使蚩氓知古道。淳風厚俗至今餘。華嶽山前一小庄。歸園公昔此徜徉。新亭照耀龕還日。孝子深誠在肯堂。通家十載共輸心。道義相資契益深。日夕忽驚樑月白。此生何處更承音。</text>
<title>輓安丈 景昇</title>,<text>詩書愚拙宅。繼述有吾公。密密經綸手。休休長者風。夤緣瓜葛好。依庇棟樑隆。會老堂中會。羣疑孰折衷。</text>
<title>輓曺貞應 允基</title>,<text>溫恭淸儉一心眞。玉琢無瑕鑑洗塵。酊老遺書誰復讀。酒湖雲月倍傷神。</text>
<title>輓金振汝 奎漢</title>,<text>童年托契德爲隣。龍鳳齋中講學辰。淸風大節西岡宅。十世令聲繼有人。白首相從誼益親。助溪明月十年新。多賀賢家紅粉榜。玉郞才畧匪常倫。</text>
<title>輓曺丈 沿</title>,<text>四友先生曾篤學。至今遺敎在家庭。禮巖俎豆陶薰地。質實溫恭見典型。</text>
<title>再從叔 以文 輓</title>,<text>詩書東沃宅。公復繼賢聲。至行傾鄕里。高標並弟兄。龍齋修飮禮。硏院主儒盟。樑木奄摧折。難裁小子情。</text>
<title>輓族兄 一淵</title>,<text>南土英豪數我公。當時風彩動儒叢。義理分開談笑際。經綸包括揣摩中。十年漁釣亭湖上。一壑泉林火旺東。痛哭荒原秋草裏。賢家父子兩㫌紅。</text>
<title>輓三從兄 秉淵</title>,<text>弘毅精明獨自持。一言剖破釋羣疑。龍齋會講猶如昨。泣抱遺丌不勝悲。</text>
<title>輓三從兄 珖淵</title>,<text>志操堅貞齒德隆。一床經史始而終。渾然座上春風意。驗得吾儒實地工。</text>
<title>輓族兄小心翁 愚淵</title>,<text>賢公潔行玉如溫。遯處林園望益尊。寒老淵源傳外裔。川翁詩禮有令孫。誠深望美起新榭。戒在小心銘短軒。三子趍庭能繼述。方知敎迪最吾門。</text>
<title>輓三從兄 周淵</title>,<text>磊落魁偉志不羣。十年方外譽聲聞。過眼文詞皆領畧。胷中五典又三墳。憶昔靑鳧共結隣。獨公留作客鄕人。丹旐奄從豐角返。一村齊哭淚添巾。</text>
<title>輓三從兄 㻛淵</title>,<text>手閱丹書飮碧泉。一心無累守眞天。的矢灘頭垂釣地。無人復繫月中船。</text>
<title>輓三從姪 命佑</title>,<text>鄧策初期封酇日。楚雲忽暮渡江年。庭前碩果留餘蔭。稍慰靈魂送九泉。</text>
<title>輓族姪 命耉</title>,<text>妙年才藝出常倫。君是吾門可用人。氣槩堂堂多合義。談論剴剴每推仁。如何腸斷紅顔婦。忍使心傷白髮親。回憶前遊如一夢。詩書古案謾生塵。</text>
<title>哭亡弟 戊辰</title>,<text>我髮欲黃爾骨白。生平抱負有誰知。休儀蕭灑棲雲鶴。逸志蹉跎伏櫪騏。廊廟未登瑚璉器。塵埃同混鐵金姿。一鄕友善能京國。許丈猶爲愛惜之。庭菊凋黃岸竹靑。此時如復見儀形。汝輀忍發荒山路。其奈慈闈血淚零。對飯思君對酒思。人情於此斷腸時。九原未作堪怊悵。埋玉今行孰使爲。</text>
<title>輓再從姪 相七</title>,<text>人生許多享遐壽。公道宜看白髮頭。成子神方黃帝問。羨門要訣義山求。封於堯世商時仕。又有籛鏗八百籌。憂樂中分雖未百。由來七十多朋儔。嗟嗟咄咄吾徽彥。芳年三十一春秋。太玄誰續楊公宅。李白飜驚采石舟。堂上老人荒惘色。椎胷頓足恨悠悠。最憐黃口孤兒哭。忍見靑年寡婦愁。嗟爾魂兮如有識。歸來舊室解人憂。古今書籍難疑地。獨坐深宵孰與酬。愛爾秀容猶在眼。頎然如訪昔時遊。丹旐隨風何處向。秋山寂寂鹿呦呦。</text>
<title>輓三從兄 成淵</title>,<text>三從吾家五十人。年年此淚獨傷神。洞里風綱門戶責。到今頹墮更誰遵。</text>
<title>輓族叔 光文</title>,<text>雪馬山前處士閭。茂林脩竹護幽廬。衰年做得無疆福。二子躬耕孫讀書。</text>
<title>輓族叔玄窓 鎭宇○二首</title>,<text>江上新齋穩起居。數䕺畦菊一床書。聊爲課孫謀硯墨。更能肥遯事樵漁。風韻有餘儒契設。仁聲復見義庄儲。孝友家謨仍大振。雙梅遺馥滿襟裾。公曾愛我異凡親。款曲言辭睦誼新。譜事屯齋同講席。朋車銑塾遠來辰。深情屢惠書章美。雅契相資道義眞。釀涕濡毫談曩跡。江樓殘月倍傷神。</text>
<title>輓族姪菊圃 秀愚</title>,<text>天何忙奪一賢人。積案詩書手澤新。學契始修延士友。義庄新設睦宗親。林齋芬苾多誠力。菊里漁樵舊隱倫。花樹東山他日會。與誰情話夜而晨。</text>
<title>輓再從弟 衡淵○三首</title>,<text>君是吾家好箇人。常能律己又敦倫。四壁良箴誠敬字。一堂和氣弟兄隣。年來飮啄恒隨分。日用云爲每守眞。詩禮舊氊將大振。滿庭羣玉揔奇珍。君居梅北我蓮東。山木扶疎一路通。暮境同悲雙鬂白。逢場輒說寸心紅。書琴樂在逍遙際。果酒歡尋寂寞中。臨事諮諏多所賴。擬將扶得古家風。憐君積歲事刀圭。每對癯顔倍覺悽。向岳優遊多宿債。莊盆餘淚戀賢妻。遽然浦咽山哀並。其奈天猜鬼怒奚。哭送靈車仍執紼。驛亭西畔雨凄凄。</text>
<title>輓族兄慕愼齋 基範○五首</title>,<text>讀古之書行古道。六旬終是寡過人。竆鄕落拓奚須歎。木食巖棲一味新。公齡於我長三年。之德之才又我前。契在忘形輸寸膽。對公如對卷中賢。屯齋林塾暢敍辰。公輒先來我輒臻。題花品柳都閒料。取次談來道義眞。冠山西畔悵回頭。宿雨殘雲滿目秋。慕愼齋空人不見。一床詩禮更誰收。賢子賢孫學有方。紹公之業肯公堂。况公種福能垂裕。佇見門闌克大昌。</text>
<title>輓族兄彌广 應五○七首</title>,<text>彌陀山下上仁廬。七十年來實地居。承承墨祖芳翁緖。念念賢經聖傳書。昔年贄拜大坪翁。擩染無非性理工。自是澗槃終守遯。鄕邦咸仰碩人風。一生淸儉律吾身。恒以浮靡戒族親。廣廈千間能大庇。急人高義著鄕隣。肖男嗣弟入承宗。公攝諸幹禮有容。倚仗吾門如大棟。能令羣輩翕然從。憶曾同拜性齋門。鄕飮筵中禮數存。歸路巾車勤顧訪。至今珠唾耀林軒。今春爲我訪新庄。花樹歡深酒一觴。秋雨蕭蕭秋月冷。忽驚蘭報夢魂傷。松杉鬱鬱洞中天。云是光山盧氏阡。數郡衣冠哭相送。彌齋處士短㫌懸。</text>
<title>壽母詩和帖[性齋先生]</title>,<text>孝子深誠愛日長。怡愉晨夕上高堂。張公世世同居宅。祝氏年年此日觴。東洛龜川增福水。南瀛鰲島近仙鄕。手中一線添斑彩。飽喫笋魚氣力強。</text>
<title>壽母詩和帖[趙濟華 靑下參判]</title>,<text>國南星日瑞輝長。長得君家照北堂。王母盤高千歲藕。麻姑籌錯九霞觴。子孫蟄蟄盈門戶。文學彬彬擧術鄕。方際女中堯聖化。優遊壽域六旬強。</text>
<title>壽母詩和帖[李瑀祥 希庵]</title>,<text>吾生失乳恨偏長。羨子蒼顔母在堂。六十年今回舊曆。三千甲又祝新觴。能詩贒尹冠諸軸。迭賀佳賓湊一鄕。事事人間俱稱意。西河仙姥未專強。</text>
<title>壽母詩和帖[鄭顯奭 璞園參判]</title>,<text>六十一春萱草長。南天極宿照高堂。陽噓煖律新添線。酒借寒潭永奉觴。繞室兒孫歡此日。斷機母範聞於鄕。定知諸福由仁厚。遐筭從期百歲強。</text>
<title>壽母詩和帖 並小叙 [柳進發 建溪]</title>,<text>歲白馬仲春。從愚川外臺兄所遊。克齋盧友與其族兄基玉，族姪秀霖邂逅相遻於溪堂水石之間。一見如平昔。因出示其大碩人回甲詩。韻格極冲淡。誠孝亦油然。不覺斂袵起敬。遂要余和之。竊惟短於詩者。以不着爲高。韜晦爲家計者久矣。而重違勤囑。依㨾畫葫。筆力萎苶。詞致澁陋。固不無附驥之願。而恐難免續貂之譏。雖若可恨。然猶可爲異日替面之資。故謹以呈似。幸博一而斤正之耶。手線斑衣舞袖長。復陽令節宴高堂。先贒至愛生朝咏。孝子深情壽席觴。籌錯老仙移海屋。座圓嘉客頌江鄕。拙詩縱愧酬勤囑。祇賀慈天軆力強。</text>
<title>壽母詩和帖[成郁鎬 氷臯縣令]</title>,<text>恒戴慈天愛日長。無疆壽域闢高堂。蟾文願化千年殼。烏哺多情一室觴。志養禮從曾氏宅。詩歌學得晦翁鄕。華辰慶席趍三子。可賀贒家福力強。</text>
<title>壽母詩和帖[李尙斗]</title>,<text>線陽初動草心長。千歲龜川繞一堂。敎子眞如遷孟舍。壽慈重見奉朱觴。蟠桃此日仙平地。懷橘明朝客滿鄕。彩舞怡怡常作戲。老人筋力益康強。</text>
<title>壽母詩和帖[趙性覺]</title>,<text>亞歲迎祥賀履長。且當晬甲拜高堂。失怙應多今日感。偏幃猶喜此時觴。遙想彩鸞呈瑞色。依如癯鶴降仙鄕。星圖跪進怡愉地。孝養能令氣力強。</text>
<title>壽母詩和帖[朴致晦]</title>,<text>化國春暉極舒長。靈萱駐景老人堂。繞庭萊舞斑斕服。鎭日花籌灧㶑觴。金谷繁華佳客宴。琳房蕭灑旵仙鄕。玆辰正値陽生月。應與天行自健強。</text>
<title>壽母詩和帖[李在基 進士]</title>,<text>百拂斑衣舞袖長。融融和氣滿高堂。瑞光天上垂南極。樂事人間奉壽觴。魚笋並生江北宅。龜蓮又出嶺中鄕。賀君孝養誠如是。永世慈幃氣力強。</text>
<title>壽母詩和帖[李在溵]</title>,<text>陽初動處日初長。况復玆辰到北堂。三子趨庭聯彩舞。衆賓爭賀共詩觴。君將底意來今日。我不參筵恨遠鄕。只願年年回是甲。老人筋力保康強。</text>
<title>壽母詩和帖[蔣勛坤]</title>,<text>中庭起舞彩衣長。喜動阿孃春滿堂。十世君家傳孝行。終朝客榻送情觴。樂事還從開壽域。賀箋應是盡詩鄕。如何似我獨無恃。泣血當年三歲強。</text>
<title>壽母詩和帖[權載鐸]</title>,<text>羨君斑彩孝心長。所以南星映北堂。歲迭六丁灰動管。庭趨三子酒盈觴。晬盤美味具千品。滿座嘉賓掃一鄕。世泰年豐皆愜願。老人筋力亦康強。</text>
<title>壽母詩和帖[曺鎭彥]</title>,<text>五色斑斕舞袖長。丁年瑞旭上高堂。榮祿雖遲毛義檄。壽醪今慕晦庵觴。星照南天千歲極。藥裁東海十洲鄕。甘旨煖裳何有闕。每省晨夕體寧強。</text>
<title>壽母詩和帖[盧基玉]</title>,<text>孝養源於學力長。雞鳴櫛縰問萱堂。楚萊彩服聯三舞。豳稻香醪祝萬觴。天上應添星極畫。人間便作壽仙鄕。願言歲歲如今日。綠髮癯顔且就強。</text>
<title>壽母詩和帖[許𧙢]</title>,<text>百百千千筭歲長。孝心無盡祝親堂。斑衣自有嬰兒舞。春酒聊成壽母觴。南極老星增瑞彩。東溟舒日近仙鄕。題成短軸遙呈賀。綠髮西河氣力強。</text>
<title>壽母詩和帖[李壽憲]</title>,<text>天監愛日線初長。爲報萱春拜上堂。絳縣重添先甲筭。滄洲一擧短歌觴。供甘自是承徽範。積善誰非作壽鄕。多賀斑斕呈舞席。綿綿純嘏誕膺強。</text>
<title>壽母詩和帖[黃翊秀]</title>,<text>孝可爲仁福又長。延年詩祝獻高堂。斑衣彩舞香垂座。玉樹珍柯綠映觴。積累深誠源百行。傳來懿範誦遐鄕。君家溢慶應垂裕。願與南山松栢強。</text>
<title>壽母詩和帖[周滈錫]</title>,<text>寸草誠深日稍長。平安白髮坐高堂。星垂南極期遐筭。酒釀東波奉玉觴。五色斑衣成舞節。千年桃核作仙鄕。柔聲下氣由天孝。但願隨時體健強。</text>
<title>壽母詩和帖[許元栻 正言]</title>,<text>至月弧辰日稍長。雪梅無數映萱堂。偸來瑤海桃籌屋。釀得君山酒滿觴。却喜賀章多北洛。聊知極宿在南鄕。想應子子孫孫祝。但願年年氣力強。</text>
<title>壽母詩和帖[盧壽容]</title>,<text>一陽始復六旬長。南極祥輝映北堂。羊棗深誠曾氏宅。龜蓮遐祝晦庵觴。登庭慶福趍三子。自壼儀謨動一鄕。此宴吾家前卄日。幸同丁運體常強。</text>
<title>壽母詩和帖[李圭容]</title>,<text>宜家懿範福由長。鐵樹開花耀北堂。遐祝萬年纔閱甲。深誠一室共稱觴。斑衫起舞昇平國。嘉客酣歌上壽鄕。想像尊門餘日願。龜蓮不足體其強。</text>
<title>壽母詩和帖[李容逵]</title>,<text>和氣盈門瑞旭長。白頭無恙紫琳堂。戲舞成三聯彩袖。餘年祝萬奉華觴。東溟地近添籌屋。南極星回有壽鄕。申申賀語裁花軸。千里輸誠頌健強。</text>
<title>追慕齋詩和帖[性齋先生]</title>,<text>盧君新作墓室于其高祖樂齋墓下。遣其子相益請余爲詩。松桷數間牆數尋。百年追慕順孫心。春秋祀饗誠非懈。祖妣神靈肅若臨。一道淸泉通爽氣。千章古木護幽陰。頌騰行葦歌花樹。秩秩其筵濟濟衿。順一作孝</text>
<title>追慕齋詩和帖[璞園]</title>,<text>洞天安養入雲尋。棟宇新成寓慕心。甄氏起亭先志繼。原君築舍古阡臨。一村花樹依香火。滿壑松梧積翠陰。世有賢孫能篤孝。千秋霜露也添衿。</text>
<title>追慕齋詩和帖[冰臯]</title>,<text>祖以贒孫一氣尋。齋成追慕孝由心。芬苾春秋靈陟降。弦歌日夜士登臨。極目風烟連水色。滿庭和氣動槐陰。古人遺躅今如覩。百里題詩整我衿。</text>
<title>追慕齋詩和帖[申奭均 蓮西府使]</title>,<text>芳草萋萋遠客尋。君言亦復感人心。烝嘗每設春朝奠。孺慕長依夜月臨。十世箕裘存舊業。千家花樹有餘陰。園中松栢參天老。拚拂枝枝淚滿衿。</text>
<title>追慕齋詩和帖[李種杞 都事]</title>,<text>南來準擬洞門尋。爲是新齋感我心。直以肖孫勤繼述。居然華構可登臨。一園花樹團和氣。滿壑松衫貯德陰。思亭作記謾多事。空使甄君淚滿衿。</text>
<title>追慕齋詩和帖[郭燾]</title>,<text>霜露盈盈古逕尋。爲言追慕肖孫心。肯構有時仍地叶。至誠攸格宛神臨。檻外寒溪何自潑。階前垂柳幾繁陰。奉先賴有藏修所。永矢無虧克佩衿。</text>
<title>追慕齋詩和帖[宋殷成 進士]</title>,<text>鳩材營度歲侵尋。側近先靈寓慕心。感物焄蒿霜旣履。持身兢惕谷如臨。白雲滿地晴猶濕。碧樹參天晝亦陰。最是雲仍宜講業。好將黃卷廣靑衿。</text>
<title>追慕齋詩和帖[金晟東]</title>,<text>先公遺址後昆尋。齋宇新成夙昔心。羹牆每寓雲仍慕。堂斧如陪祖考臨。秬秠酒熟春秋序。松栢阡深雨露陰。至今誰讀思亭記。感歎甄君涕滿衿。</text>
<title>克己齋詩和帖[璞園]</title>,<text>信美玆鄕結小亭。溪光山色映門屛。雲林地僻禽魚樂。花樹村深鸞鶴聽。菊里琴樽新月白。㓇村詩禮舊氊靑。主人早得治心法。克己留看座右銘。</text>
<title>克己齋詩和帖[冰臯]</title>,<text>微斯人豈有斯亭。恁地林泉繞靜屛。點雪盡消爐上白。一天開見霧中靑。平生勿負從師學。名利非求與世聽。克復眞工今不已。禹陰能惜又湯銘。</text>
<title>克己齋詩和帖[申奭均]</title>,<text>嶺天南望一孤亭。簾外層巒列畫屛。士友應多千里駕。弦歌遞作四時聽。江橋細雨春雲碧。野店斜陽晩樹靑。顔巷須尋眞樂處。君家克己有新銘。</text>
<title>克己齋詩和帖[張翼遠]</title>,<text>名亭思義顧吾亭。邪僻於君儘覺屛。惜去明時吾髮白。飽歸餘日子衿靑。有源洛水當如逝。無語蓮山肯邈聽。克己非難難復禮。登臨常目乃心銘。</text>
<title>克己齋詩和帖[韓翊徹 進士]</title>,<text>小屋古之顔樂亭。依然陋巷闢門屛。能知天性高無對。必使人心命是聽。地逈偏宜江月白。雲消歷數海山靑。性翁嘉惠君須記。常目分明戶牖銘。</text>
<title>克己齋詩和帖[安孝和]</title>,<text>乘閒筇屐上高亭。窈窕山容列畫屛。話到情深披悃素。筵開文會拭眸靑。省三古訓嗟吾已。勿四良箴艶子聽。蘭玉齊芳弦誦地。扁楣常目念玆銘。</text>
<title>克己齋詩和帖[蔣贊邦 護軍]</title>,<text>高人儀表出亭亭。滿壁圖書幾疊屛。洛水盈科通海白。蓮峰如畫入簾靑。勿旗力戰無強敵。禮櫓躬行却外聽。好學吾林今幸有。艶君微奧爲之銘。</text>
<title>克己齋詩和帖[盧鎭宇]</title>,<text>向陽開此主翁亭。防意如城好疊屛。鑑洗前塵還得照。山沾新雨更看靑。令從百體心君泰。戒整孤軍志帥聽。克己在吾難且易。常工勿貳顧齋銘。</text>
<title>克己齋詩和帖[鄭憲時 承旨]</title>,<text>名區點綴製茅亭。鎭日吟詩對翠屛。洛波書字開圖畫。顔巷工夫審視聽。攬鏡秋風驚髩白。篝燈夜雨拭眸靑。聖人言約功無盡。二字留爲座右銘。</text>
<title>克己齋詩和帖[安益遠 都事]</title>,<text>盡日看書坐小亭。子孫成列繞門屛。洛水照心磨鏡白。蓮山當面撥雲靑。贒人自愛幽居樂。篤行須從聖訓聽。師敎申申常在耳。淸晨盥手讀楣銘。</text>
<title>克己齋詩和帖[趙性濂]</title>,<text>名扁克己主人亭。滿壁圖書活畫屛。雪點洪爐難更白。雨沾山木自生靑。是知天性形同賦。其使人心命每聽。趍榮挐利元非士。却羨尊楣勿字銘。</text>
<title>克己齋詩和帖[安禧遠 承旨]</title>,<text>克己翁居克己亭。烟雲松栢繞爲屛。朋友相尋賖酒白。子孫來讀剪燈靑。這裏生涯聊自適。人間非是不關聽。師門至訓終難負。所以楣端揭一銘。</text>
<title>克己齋詩和帖[趙昺奎 進士]</title>,<text>仁禮爲基作小亭。遺箴四勿揭軒屛。磨來舊垢還新鏡。披盡翳雲見太靑。澗谷魚樵資活計。山林禽鳥入閒聽。函筵旨訣明如日。惺我天君不負銘。</text>
<title>克己齋詩和帖[許埰 進士]</title>,<text>四勿川環闢一亭。幽居蕭灑對雲屛。寒月照潭心鑑白。疎篁凌雪志旗靑。架上琴書朋友樂。世間榮利子孫聽。單詮授受丁寧意。千古師門有此銘。</text>
<title>克己齋詩和帖[裴晉曦]</title>,<text>剪却榛蕪起一亭。左邊經几右書屛。小塘水淨涵虛白。疊嶂雲收露本靑。學者元來心性理。工夫做去視言聽。杏壇師弟相傳訓。揭號高齋自警銘。</text>
<title>克己齋移建詩和帖[河文範]</title>,<text>茅齋移築沃山東。塑坐虛衿一箇翁。義砥磨瑕圭彩白。誠關學射箭心紅。閒情梅菊松篁裏。樂意詩書易禮中。天下歸仁都在克。賀君深得四箴工。</text>
<title>克己齋移建詩和帖[朴龍友]</title>,<text>菊山之下洛江東。一片靈臺有主翁。濁水無痕滄海大。泄雲歸盡太陽紅。身在塵埃多事外。心長天地不言中。顔氏洪爐千載後。消來點雪是眞工。</text>
<title>克己齋移建詩和帖[李翊九]</title>,<text>巋然新構洛江東。吾黨名家有克翁。覽景偏憐春草翠。劬書每惕夕暾紅。一區粧點烟塵外。半世優遊簡策中。菊山他日尋遺躅。猶記師門授受工。</text>
<title>克己齋移建詩和帖[盧慶植]</title>,<text>棐几晴牎日出東。存誠遏慾喚惺翁。心同寶鑑寒光白。學透開花本底紅。雪點洪爐超物外。春生陋巷養吾中。須知屋漏終無愧。復見斯文克己工。</text>
<title>克己齋移建詩和帖[從弟魚淵]</title>,<text>煥然文物萃乎東。景仰吾家克己翁。理探庭草看交翠。睡向牎暉覺已紅。願不違仁三月後。知應復禮四箴中。齋號亶宜存養意。常行道在一心工。</text>
<title>奉和克齋詞伯寄詩[璞園]</title>,<text>四載慚無政績成。歸來陡覺一身輕。愛民豈有蒲鞭化。憂國空懷葵藿誠。盆堞鷰樓渾似夢。海雲嶺樹遠含情。寄聲多少金陵士。契事鳳臺休變更。</text>
<title>憶江林齋形勝有作。呈克齋詞伯求敎。[李以伋 迂叟]</title>,<text>洛濱形勝擅南州。乘興憑欄爽客眸。三面山環芳草岸。一方天濶大江洲。肖孫世世焚香拜。多士年年講藝遊。若識風烟如此好。詩筇應不到今搜。</text>
<title>和盧漢若林字韻[李徽永 陶隣]</title>,<text>奇材從古出豐林。材不充材反恥林。幸遇良師培養得。竚看他日秀穹林。</text>
<title>和呈克齋大兄書几[申奭均]</title>,<text>南州人士衆言公。克己堂中畫棟隆。一不可無寧有二。愛君聲望似張融。峽天寒月滿空齋。竟夜思君意未裁。獨有靈犀明一點。河魚千里帶書來。暮年枯骨病侵尋。神氣昏如雨後陰。海內親朋休問我。落花啼鳥閉門深。</text>
<title>留克己齋[成笋永]</title>,<text>百里歸程水又山。無端欲病坐中間。三時臥食驕生口。十日遊談諂露顔。有局堪敲碁子白。挽衣猶戲姊孫斑。主翁克己賓如賴。閱過床書強忘還。</text>
<title>玉泉洞酬盧克齋[金奎華 都事]</title>,<text>十年名下幸同遊。菊酒薰看九月秋。晩道知音人已老。虛襟淸坐客無愁。舊雨同來靑眼界。凉風乘去白蘆洲。夢罷晨牎仍執袂。陽關前路悵悠悠。</text>
<title>拜呈克齋書几[金奎華]</title>,<text>分飛鴻鴈忽風凉。一棹江天夜色長。靜養林泉多得力。高歌草澤自非狂。寒蟬深院懷餘響。秋蜨名園戀舊香。醉月看花休恨晩。浮生百歲未應忙。</text>
<title>次盧斯文菊里卜居韻[南煕明 初名守明]</title>,<text>一區林壑屬翩繽。高士攸廬里上仁。從古靑鳧云僻峽。自玆飛鶴 山名 遇詩人。多君志趣超塵臼。幸我溪庄接近隣。洞裏烟霞開小路。嚶嚶谷鳥哢吟春。</text>
<title>又次菊里八景韻。嘲出山甚遽。按靑鳧唱酬錄所載諸公詩什甚多。而只錄八景九曲二篇者。要使後人知杖屨所過山川之勝也。</title>,<text>瞻彼山阿晩翠松。堅條不變四時濃。蒼髯偃蹇雖無語。應笑人間奔走容。○鶴山長松崢嶸秋氣滿山雲。自去自來何太紛。江客懷鄕雞唱曉。菊花時節盧斯文。○雞峴歸雲梨亭夏日坐繁陰。勝友今年坦腹吟。踏破雞雲君忽去。高山流水寂牙琴。○梨亭綠陰萬丈斜暉掛壁照。風來細柳理推料。如今莫謂天將曉。猶恐刹那入混竅。○景巖落照山有佳蔬水有魚。桑麻烟月卜幽居。董生昔日桐淮裏。時或爲樵時或漁。○石川游魚垂如玉脚石間水。疑是玄冰問朴子。羞向東江還漏地。阿州膠濁黃河滓。○窟嵒藥水日暮山村起夕烟。纔穿洞裏小衖連。無端遠客來還去。空攪幽人月下眠。○漆溪夕烟滿酌松醪醉九霞。別區誰臥霧中家。柴門晝掩人常罕。不使山童掃石花。○炭谷朝霞</text>
<title>又次楡川九曲韻。慨管領無人。</title>,<text>菊村泉石地留靈。曲曲寒流窈窕淸。興入雲林無與伴。滿山丹葉落來聲。一曲長松可造船。誰能努力涉淸川。此間自有眞源界。飛鶴山深掩紫烟。二曲雲晴萬丈峯。纖纖晩雨洗秋容。金雞叫罷歸人夢。依舊靑山繞萬重。三曲風波泛客船。梨亭勝會未周年。萍逢萍散盟難託。世路𡼲巇正可憐。四曲千尋壁立巖。依嵒藤葛碧𣰦毶。箇中光景無人識。一秣斜紅倒石潭。五曲石泉窈且深。水中魚族集如林。武陵客棹歸來晩。春在桃花箇箇心。六曲寒聲藥水灣。靈仙窟宅掩重關。客來披草汀花落。谷鳥慣人飛等閒。七曲茶烟起碧灘。漆磎風月要人看。尋幽漸入山竆處。木落天高一倍寒。八曲朝霞晩不開。巖崖幽暗水縈迴。堪憐昨夜尋源客。未到中央却悔來。九曲山溪路介然。居然泉石坐楡川。野人不復松林隱。除却滄溟闢洞天。</text>
<title>次族弟漢若林字韻[盧厚潤]</title>,<text>銑溪花樹最爲林。洛北其涯里擇林。欲畫君居看氣像。霽梧光柳又平林。</text>
<title>謁克齋丈人。與二難兄唱酬。[趙昺奎]</title>,<text>昌辰奎璧應斯文。多賀高門世襲芬。地步難兼南以北。人情偏感合還分。峯頭月練中秋色。河際天空萬里雲。伯仲之間師友在。今人須學古人云。</text>
<title>謹次克己齋閒居韻[朴在馨 進士]</title>,<text>屋子渠渠敞復幽。憑軒抽繹意悠悠。勿旗揮賊嚴師律。志帥閑邪臥戍樓。牧羊侵斧齊山木。破釜沉船楚水洲。形形色色昭昭理。盡入先生肺腑收。</text>
<title>敬次克己齋閒居韻[從弟默淵]</title>,<text>古社黃花晩氣含。門楣新闢杏壇南。律身規矩追前輩。正學淵源誨二男。斷置塵冗閒境做。勤探墳典一心甘。工深克己無他念。樂寓山談與水談。</text>
