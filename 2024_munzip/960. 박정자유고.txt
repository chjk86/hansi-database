<title>暎花堂賦 辛未</title>,<text>惟王作極十有八載。朝廷閒暇。文物修廢。乃循故事采吉辰。備法駕率羣臣。歷乎雲從之街。入乎春塘之㙜。考濟濟之文藝。較赳赳之武材。于時開別舘之新宇。闢方池之舊畒。移芙渠之綽約。動甍樑以照耀。乃命子大夫若曰。昔者無極翁。著易通之書。建太極之圖。參太和而同流。與造物而爲徒。猶復觀生意於萬物。草不除於窓前。而乃睠芙蓉之出水。尤有愛於天然。托不言之心期。揚厥美於文字。顧何所無衆芳。乃此物之獨喜。含嬌欲語。憐綠池之朱華者耶。鋪盖明鏡。惜紅雲於秋波者耶。製衣兮葺裳。隘騷人之托情者耶。采采兮歌有節。放樂府之淫聲者耶。陋花果之幻說。斥禪家之心㙜者耶。躬澤木之大象。不向東風怨未開者耶。噫嘻。必有其故。而夫子豈爲此哉。乃予有曠百世而相感者。三復遺篇而不能已。顧無以寓予之意。堂於是而名於是。花古今兮一色。懷若人兮不可追。予非自娛。汝其賦之。臣原夫鍾一氣之剛柔。中四序而始終。直榦亭亭以聳碧。佳華冉冉以敷紅。彼桃李之早而艶。梅菊之晩而寒兮。是皆各得乎氣之偏。夫豈若是之時乎純兮。去雕餙兮天全。旣無涴於濁流。又不媚於淸瀾。披香風於百頃。嫣和氣兮一團。中通外直。如敬義之夾立。不蔓不枝。類精一之允執。實盈盈以含質。花灼灼其流潔。疑和順之內積。怳 一作乃 英華之外發。資服食其專性。識功用之通神。猶大人之醫國。普厥施而壽民。故夫子之相賞。比成德於君子。豈惟德焉克肖。遇不遇之亦相似。若乃生下澤之淤泥。獨戢戢而成房。曾無求於玩人。惟自保其芬芳。此乃花之不遇。而君子之如千仞之鳳。如枳棘之鸞。含光懷寶。樂天命而爲安者也。爾乃披紅衣而耀彩。托靈根於華沼。捧殿閣之新輝。帶君王之顧笑。此豈非花之遇者。而君子之爲龍之雲。爲虎之風。上和下應。動契合於昭融者歟。是知夫子之著說。獨取其德之美。聖后之名堂。並取其用之賁。是其氣類之相感。故知之異而好之實。盖遊人之戀花。凡主之慕賢。曾莫得以髣髴也。然而必有是德。乃知是物。必有是君。乃好是人。然則聖上之作是堂而揭是名者。豈徒慕賢哲之餘韻。攬卉物之嘉名。徒以觀美於耳目。而失權度之短長與重輕也哉。盖將反玆德而治躬。推是愛而篤賢。求如夫子者左右調元。都兪乎廈氊。儀形乎巖廊。澤加百姓。光被八方。如彼名花輝暎於一堂。此事雖小。可以喩大。昔我太宗環池起樓。名曰慶會。暎花之義。異名而同揆也。暎花之義大矣。且夫堂之成也。衆皆疑於逸豫。臣獨期其昇平。彼㙜池之微眇。尙有意於經營。明一德而建極。新百度而歸貞。抑何有焉。必將以周文王靈㙜之樂。復回關雎獜趾之盛也。豈以齊宣王雪宮之樂。爲流連荒亡之行也。故曰樂以天下。憂以天下。然而不王者未之有也。粤明后之癸亥。乃仁祖靖社之歲。布絲綸之哀痛。動神人之感涕。是欲以民之憂爲己之憂。將祖武之仰繩。夫何莫能以導揚。使王心權輿之不承。迨至于今壬申。卽太祖開國之年。肯華堂之新搆。耀日月於中天。是欲以己之樂爲民之樂。永舊邦之新命。荷洪休於高穹。符至德於列聖。况復昔列聖之相繼。曾是堂之未遑。肆存心於戒懼。所以遺乎後王。惟當時之輦幕。詎知今之巍然以煌煌。守成難於創始。作法異於貪凉。倘一念之自娛。將殷憂之日亡。或來玆之無則。使堂爲豐草茂露之塲。苟戰兢於淵氷。又觸類而恢張。貽孫子以燕翼。光祖宗之憲章。躋生靈於仁壽。措國勢於虞唐。堂彌久而益崇。花益遠而彌香。堂暎花兮花暎堂。與國祚而靈長。然後作君臣相悅之樂。歌頌作而洋洋。歌頌作而洋洋。其億萬年無疆。</text>
<title>雨中。伏念親行口號。戊午</title>,<text>風雨千林夕。聲聲喚遠愁。應添行役苦。今夜宿何州。</text>
<title>遊羊角寺</title>,<text>忽憶羊山錦繡林。夕陽乘馬渡雲岑。烟生茶鼎諸天近。月隱松扃一洞陰。久客偏驚秋色遠。居僧自愛水聲深。蒲團夜卧淸無寐。鍾磬時時和水砧。</text>
<title>次贈友人</title>,<text>淸江渙渙白鷗輕。綠樹 一作喬木 陰陰黃鳥鳴。麗澤偲偲前日事。停雲靄靄此時情。</text>
<title>戱吟 庚申</title>,<text>憶昔何人着布裳。可憐之子倚新粧。鹿車他日驪江去。我作梁鴻子孟光。</text>
<title>和友人</title>,<text>江臯已長夏。江水流浩浩。徐步眺平野。野多靑靑稻。欝欝龍門山。遙臨羊牧島。亭亭嶺上松。交翠庭前草。巷南欣得朋。目擊心已好。招邀有旨酒。燕樂開懷抱。愛君少年日。高才出天造。志希孔顔樂。詩學唐詞藻。我昔十二三。發軔君子道。中夜迷失路。大志幾潦倒。靈源不可到。使我憂心惱。永言與吾子。追逐無昏早。庶幾資三益。共勉楚國寶。賢聖在左右。對越于時保。邇來久不見。相思頭欲皓。呂駕幾日命。徐榻行當掃。悵望仍佇立。長歌徹淸昊。</text>
<title>奉堂兄 辛酉</title>,<text>吾家舊物惟淸白。子子孫孫世世傳。富貴浮雲何足貴。願兄珍重保靑氊。</text>
<title>寄友人</title>,<text>蹔蹶霜蹄是偶然。且將窮達任蒼天。吾人多少關心事。不在功名在聖賢。</text>
<title>月夜誦離騷經 壬戌</title>,<text>秋色連江遠。江中秋水寒。淸風時自至。明月好誰看。晩澗留松栢。芳洲採杜蘭。楚騷何慷 一作感 慨。讀罷夜漫漫。</text>
<title>秋日思親詠懷。時家君宰金堤。</title>,<text>邇來天氣冷。體內得無寒。久矣晨昏曠。嗟哉離別難。風霜祈愼疾。朝夕願加餐。行簡要居敬。敷敎只在寬。愛人財用節。修己吏民安。祗想陶彭澤。還爲五斗嘆。</text>
<title>夢與林德涵論文</title>,<text>書冊埋頭不耐煩。恨無師友與相論。縱橫萬化無窮理。昨夜從君識大原。</text>
<title>淸夜</title>,<text>淸夜靈㙜自 一作始 寂然。源頭活水始 一作自 涓涓。萬川落月無私照。惟有潢汙受未圓。</text>
<title>月色</title>,<text>中天月色本無 一作絶纖 瑕。何事浮雲薄漸遮。忽然半夜風吹去。依舊中天月色多。</text>
<title>俗子 二首</title>,<text>俗子那知德潤身。衆趍榮耀喪天眞。可憐枉費閒心力。生死徒爲醉夢人。人間正路平如砥。何事崎嶇翰墨塲。發軔徐行到安宅。箇中元自有文章。</text>
<title>夜遊城山 二首</title>,<text>月白風淸三 一作十 五夜。荒村犬吠踈籬下。穿林踏草登高丘。水滿長堤雪滿野。尋壑經丘恨不同。林風湖月思無窮。羣山獨出暮雲外。沃野渾埋春雪中。時舍弟不從。羣山。山名。沃野。野名。</text>
<title>聞通信使尹丈 趾完 還朝。奉寄。癸亥</title>,<text>商人時過魯連海。秦火不延徐福墟。虞夏文章得見否。江南消息問何如。</text>
<title>獨夜守歲。悄然述懷。</title>,<text>天心眷孟陽。北陸凝陰歇。葭管欲飄灰。玉衡正東揭。塵寰膠擾間。寒暑尋常閱。悠悠日與月。朝暮自出沒。一作朝看日東出。暮見月西沒。 豈分明暗中。光陰劇忽忽。平生宇宙志。筭來皆咄咄。往者舞象時。過庭聞本末。不數漢唐間。所願學夔契。何事役於形。弱冠猶汩汩。墑埴問歧路。蒼茫望閫臬。身心尙不管。家國焉得說。所愧爲人子。志體供奉缺。人情重今夕。處處聞讙聒。東隣打餻餠。北里酒肉滑。家貧獨難養。歲色增忉怛。况復骨肉人。作此數里別。空尊夜沉沉。殘燈伴兀兀。因思失業徒。無食又無褐。膚椎血已浚。一作邇來杼軸空 惟歲何以卒。蕭條白屋寒。狼藉朱門熱。缺</text>
<title>八月。堂兄與洪致祥，趙大壽，泰壽，裕壽諸人會于村家。邀余至觀陵幸。趙仁壽，李徵舟，徵楫，徵海等亦至。仰覩天顔。不勝悲喜。率占兩絶。甲子</title>,<text>舊殿春暉哀寂寞。寢園霜露履凄凉。天顔尙帶皇皇色。白面微臣淚濕裳。滿城佳氣接陵園。夾路龍蛇帶瑞雲。他日見之猶未晩。小臣深愧范希文。</text>
<title>奉和叔父咏菊韻</title>,<text>深黃間綠早姸華。仙格淡粧寒更多。露畹幽香嗟獨秀。霜天勁節好誰誇。落英解起孤臣怨。佳色空傳隱者歌。春意 一作餘韻 動人將進酒。客愁其奈菊花何。</text>
<title>冬至</title>,<text>陽之消息本無端。放去收來七日間。三字符中四時 一作元氣 有 一作在。方知學孔在希顔。</text>
<title>赴槐山栢谷之葬。途中遇雪。</title>,<text>急雪紛紛下。得風斜復齊。飄空猶似絮。到地卽成泥。稍覺侵征袖。潛看沒馬蹄。山川失遠近。前路使人迷。</text>
<title>歸路極寒口號</title>,<text>三日北風天大寒。庭闈消息得平安。遙想親心亦望子。此時應念我行單。</text>
<title>上元梅花盛開 乙丑</title>,<text>半是早開半是遅。同根何事不同時。東皇渥洽分南北。先護南枝後北枝。</text>
<title>月夜侍萱闈。召妓聽歌。伏次家君下示韻。</title>,<text>梅枝攀折手中看。春入金尊夜不寒。花氣動人眠不得。二更山月上朱欄。</text>
<title>申家溪亭。與堂兄舍弟坐盤石。煑艾共賦。</title>,<text>野人石上班荊語。溪女田中採艾回。幽意漸於名利薄。一川魚鳥不曾猜。</text>
<title>陪家君入酒泉途中</title>,<text>朝日出平原。行春車馬喧。澗崩奔石色。崖破失雲根。峽束疑無路。山開忽有村。酒泉如可到。應是近黃昏。</text>
<title>歸路口號</title>,<text>峽口春深不似春。野花溪柳幾時新。千山萬壑經過盡。惟見燒痕不見人。</text>
<title>自惜</title>,<text>定知不是名塗命。欲把詞章便掃除。且使十年無疾病。可能看盡古今書。</text>
<title>對酒菊花下作</title>,<text>有志常開卷。無營獨掩門。興來花下飮。庭院月黃昏。</text>
<title>寄李丈 錫周</title>,<text>冠岳山雲過雨餘。山中靜者意何如。時逢野老談農事。夜聽家兒誦字書。</text>
<title>有感</title>,<text>從師率祖一般功。率祖要爲近裏工。早悟孝忠傳世德。也知淸白克家風。工程只在幾微際。事業都輸挹讓中。翰墨聲名渾不管。一生心跡托濂翁。</text>
<title>新梅</title>,<text>凍合西湖雪正深。暗香庭院月沉沉。廵簷欲問春消息。澀蘂癡枝半不禁。</text>
<title>月夜漫成志感</title>,<text>未道霜天雪月明。怪來簾幕不勝淸。可憐白屋寒應徹。不 一作非 獨瓊樓玉宇情。</text>
<title>余不慣筆硯。有起余者。乃能追步。此行亦無吟咏。到月溪。與士能登呂氏亭子。見壁上有踈庵詩。次其韻。牽強不似詩㨾耳。自驪江下漢口舟中作○丁卯</title>,<text>維舟上江亭。石壁藏 一作斂 餘照。寒流漾暮光。茂樹碍遐眺。睠彼林丘靜。倍玆詩思妙。忽驚吾茂叔。楣間留古調。讀之欿然廢。三歎復一笑。歸來事苦吟。蠟燭費屢燒。餘韻挹秋水。高風仰▣嶠。悠悠今古恨。付與一孤嘯。</text>
<title>又次</title>,<text>江霧捲水面。皦日蓬頭照。揭蓬看靑山。百里來一眺。陶 一作悠 然酌兕觥。一酌天機妙。再酌動豪興。騁思耽奇調。三酌了物我。宇宙入談笑。世路釣船狹。人心野火燒。渟淵受急流。大陸盤崇嶠。此境復誰知。詠罷還自嘯。</text>
<title>黃昏雨中。舟過廣津。憶韓丈 泰東。</title>,<text>寂寞柴荊巖寺秋。蒼茫烟雨廣津舟。美人尙抱漳濱疾。空負黃花一醉遊。從今巖寺下。寂寞掩柴荊。乃韓丈詩也。</text>
<title>韓丈挽 四首</title>,<text>千秋每恨世情輕。錯把離騷作怨聲。達士豈曾尤末俗。歲寒漫自泣時淸。悲歌歧路天難問。痛哭山原月不明。中夜廣陵那可聽。楚些和淚暮雲橫。翩翩濁世見先民。藉藉名流在後塵。誰識一朝顔氏死。却因千載伯夷貧。嗚呼已失文章伯。板蕩誰爲社稷臣。莫歎鍾期生不遇。後來知有子雲人。不言常托片心親。知者悠悠覺未眞。靜後操存非色相。飮 一作醉 中踈放亦精神。情忘寵辱身終阨。道外風稜俗自嗔。巖寺柴荊仍寂寞。百年那復見斯人。我問旻天空邈邈。公歸泉路已冥冥。向來喪事憑親戚。今日恩光荷聖明。惟有惠連猶坎壈。忍言孺子竟零丁。家君獨抱無窮恨。痛負當年范巨卿。</text>
<title>赴會韓丈之葬。歸路有作。</title>,<text>廣陵江上廣陵散。已作九原千古聲。今日山陽客子淚。不聞隣篴已沾纓。</text>
<title>懷顔子。次人韻。戊辰</title>,<text>早遊無極門。周道坦以平。道遙觀衆妙。未能懷浮榮。夭夭陋巷內。往往天和情。春風扇虛室。晴雲被高城。瓢空猶皷琴。音響繞太淸。鑽仰聊獨樂。行藏自無營。由求豈不賢。干祿誤平生。猶一作時</text>
<title>又次二首</title>,<text>人心本不同。世事自難平。蠻觸絶歡愛。錐刀爭寵榮。以玆昭昭形。悟彼冥冥情。正月飛雪霜。終風塵滿城。矯矯江湖士。昂昂器宇淸。地偏息是非。心遠省經營。唯餘後樂志。耿耿憂蒼生。此心本如衡。何以失其平。一身且不理。豈爲名與榮。蒼茫百年事。牢落四方情。所見多感激。欝欝愁成城。治絲詎可棼。止水還自淸。無使受外撓。思慮空營營。歸來焫丹田。全形抱汝生。</text>
<title>漫成</title>,<text>天地闢東方。風雲擁漢陽。山歸三角峻。江發五㙜長。禮樂成蠻觸。存亡仰犬羊。時危黃閣老。何以佐明王。</text>
<title>漫詠 六首</title>,<text>平生最好子房人。漢室豪英捴下塵。自是天機能變化。但於黃石攪精神。巢由橫議和夔龍。却似淸流擁絶峯。名節事功歸一轍。捴輸東國郭林宗。留侯死後武侯生。天下英雄不敢爭。二子只求三代上。秪今編簡見人情。正似宣公大鄴侯。不知誰劣復誰優。當時却有中丞者。故是堂堂第一流。汴京豪傑出如雲。長短千秋未易分。眞宰相中天下士。祗今先數范希文。南渡初看武穆王。詩書信國更輝光。論人莫以才長短。正氣雄心伯仲行。</text>
<title>有感 三首</title>,<text>尙有求車恥。應無自檜譏。衣裳乏長慮。冠盖失圓機。日月迷操縱。山河入指揮。滄浪從濯足。豈復畏天威。秦求寧有盡。楚役太多端。空自思頗牧。誰能拔范韓。人心隨蕩析。廟筭屬艱難。獨想深宮夜。君王枕不安。曹劌不復見。終軍那可輕。遠謀間肉食。弱冠請長纓。出處素行義。憂危中夜情。空言獨何補。寂寞愧書生。</text>
<title>古詩</title>,<text>美哉牛山木。蒼蒼欝參差。斧斤日丁丁。如之何不衰。雨露之所濡。萌蘖方自玆。牛羊又牧之。濯濯無孑遺。豈徒山木然。在人亦如之。四端四肢如。不可須臾離。智者能勿失。愚者遂不支。中夜浩氣淸。缺 皎皎萬川月。煌煌三秀芝。公私方寸間。不容毫與絲。欲知舜跖分。須觀善利幾。朝晝最可畏。戰兢須自持。易有不遠復。然後殆庶幾。日月自悠悠。豈肯待人爲。寄語二三子。勉旃勿遅遅。</text>
<title>有感</title>,<text>我皷高山流水音。鍾期不見只孤琴。相逢盡是悠悠客。世上何人却有心。</text>
<title>漫成 二首</title>,<text>扁舟繫在白沙汀。淺水前頭不可行。春浪足時當解纜。逆風回棹順風撑。百尺樓船半水涯。欲行空自費推移。蘭橈桂楫須安頓。浪滿春江且解維。</text>
<title>奉別順興使君洪丈 得禹</title>,<text>憶昔文成出是方。千秋猶說鄭公鄕。道尊尼父乾坤闢。名得陶翁日月光。雲洞碧山歸俎豆。竹溪流水當羹墻。如今嶺外多榛莾。誰似前人大表章。</text>
<title>坐席凝塵。不知掃去。家君常言之。敢以一絶自警。</title>,<text>一室凝塵猶不掃。經過逆旅更堪論。只爲素心存郭泰。怪來何事學陳蕃。</text>
<title>除夜。陪家君。與諸弟守歲於屯齋宅。以爛醉是生涯分韻。得生字。</title>,<text>是日日窮次。四時忽已成。一氣回三始。兩歲半夜爭。代謝觀天運。悲歡見人情。少小只相樂。長大還自驚。耿耿終身憂。悠悠浮世名。燈火惜更深。默坐念平生。激昂意未已。出門看玉衡。傍人須不眠。且聽鷄一聲。</text>
<title>次朴尙卿寄示韻</title>,<text>天上星回日月窮。寰區歌哭一時同。山人獨酌黃柑酒。春色偏濃桂樹叢。</text>
<title>守歲。仍憶洛中一家。</title>,<text>只從此夜爭新故。坐撥葭灰占短長。四海春光瞻北斗。萬家燈火候東皇。君親頌祝情何極。童稚喧呼樂未央。忽憶洛城分歲會。滿尊椒栢幾人甞。</text>
<title>上元夜。陪家君及屯齋。步出前江。權有道，朴尙卿，權晦而光弟從。相與共馳雪馬於氷江。誠閒中一快事也。屯齋有詩。謹次其韻。己巳</title>,<text>隆隆餘響洞天窮。蹴踏層氷紫陌同。殷處魚龍驚辟易。歘來星月亂玲瓏。渾涵灝氣三淸逼。汗漫冲襟萬慮空。千古銀橋眞幻境。廣陵城上但雲紅。原韻 屯齋琉璃汗漫忽無窮。流馬橫奔步驟同。雪月氷輪相暎徹。汀烟渚樹轉玲瓏。長風駕腋疑生羽。灝氣侵身欲輾空。遙想漢都傳故事。九街燈燭火山紅。</text>
<title>次道常寄來韻。各述新舊歲相望之情。</title>,<text>大運孰主張。冥冥不可知。但見晦明中。天星忽復移。葭管催歲徂。歲徂將何之。滔滔不我顧。歎息坐斜暉。時節古所同。人情重今夕。緬思百年外。瓦礫同珠璧。且作燈前歡。吸盡杯中淥。悠悠起余懷。耿耿想君意。千里看斗柄。一夜對燭淚。還謝兒女情。勖此日新義。</text>
<title>次違字</title>,<text>顔氏只關心自樂。陶潛旣與世相違。深林日晩幽禽語。窮巷春來俗客稀。淸徹畫簷江月轉。潤生書帙峀雲歸。紛紛離合何須問。一理惟觀萬物輝。</text>
<title>書懷</title>,<text>罏薰棐几正衣冠。不管瓢空戶不完。日耀春雲雲錦爛。月涵秋水水晶寒。靈㙜自有乾坤大。銀海應無道路難。宇內秪今皆分內。尋常渴飮與飢餐。</text>
<title>正月二十日懷恒弟。用除夕韻。</title>,<text>默祝庭闈千萬年。浮天春色共欣然。尊前兄弟君猶遠。杜老那堪白日眠。</text>
<title>餞春</title>,<text>酌酒餞殘春。殘春似美人。悠悠千里志。愧殺百年身。</text>
<title>伏次絶句七首</title>,<text>安身吾自足吾齋。數仞榱題念似灰。黃鳥與人知善頌。丘隅深處坐喈喈。終古雲烟儘有餘。秪今長繞鹿門居。欲知陋巷春來意。黃鳥啼時白日舒。宅近靑山幽更幽。已將魚鳥共忘憂。秪憐巖下長江水。日夜朝宗不解休。一部匡床孔氏書。看來看去蘊無餘。就中三復綿蠻句。寧有男兒鳥不如。每觀前史幾沾襟。多少興亡萬古心。宇宙秪今無限恨。更輸梁甫短長吟。馬巖巖上雲卷舒。馬巖巖下閉門居。百年管領江山趣。萬事人間不願餘。凉生枕簟潤琴書。興在東風小雨餘。借問孤舟簑笠客。夜來波浪定何如。</text>
<title>伏次家君新居詩韻</title>,<text>卜築驪江最上頭。眼前形勝較西 一作州又作官 樓。郊埛欲盡靑山近。村落初分白屋幽。淸磬細傳明月寺。白鷗多在暮烟洲。菟裘只在三綱洞。終擬經營不外求。家在龍山三江之會。沈忠烈公宋夫人忠臣烈婦兩㫌門在焉。計將並立宗家家廟於一洞。樹我祖考孝子㫌門。使三㫌門並峙。名之曰三綱洞。使子孫瞻依矜式。故篇中並及此意。</text>
<title>伏次家君詠雨詩韻</title>,<text>聞說前年水拂樓。柳枝高處繫歸舟。常時好道江邊住。每到霖天別是愁。一作尋常只道江居樂。每到潦時還是愁。家君原韻江上晩來風滿樓。楚山飛雨在孤舟。吟餘徙倚闌干立。極目烟波也自愁。</text>
<title>聞蟬</title>,<text>忽聽新蟬噪。翛然病體輕。知人厭暑氣。相與作秋聲。落日音逾亮。繁陰思轉盈。西風葉上露。爲汝幾回淸。</text>
<title>伏次家君憶諸弟韻</title>,<text>平生動靜在方圓。心似陶潛境自偏。世上猪龍俱不識。江間鷗鷺獨相憐。八窓東面千峯月。一水西頭萬井烟。須識天遊因地勝。虛無豈復有神仙。家君原韻靑草池塘夢幾圓。楚天鄕思病來偏。中宵聽雨恨何極。白日看雲情可憐。秋動郊墟驚物候。月明江漢渺風烟。對床若遂平生願。不羡飄飄羽化仙。</text>
<title>病中率占。奉呈屯齋。</title>,<text>不見高人久。頻憐小信歸。穿村認茅屋。隔巷掩荊扉。禮樂新功廢。文書舊約非。秋風未蘇病。何日却摳衣。</text>
<title>又次二首</title>,<text>病起秋聲晩。眠殘曙色歸。鳥聞喧野樹。日看射江扉。淡泊心猶遠。經營事却非。開門須不早。宿霧襲人衣。天地秋將晏。江湖暑不歸。夜凉風動箔。天迥月臨扉。枕簟凝淸遠。琴書絶是非。簾鉤須早下。病怕露侵衣。</text>
<title>次道常寄來韻</title>,<text>浩歌天地釣船寬。未信人間道路難。雲在碧空明水底。月升滄海爽林端。詩書舊業三年艾。翰墨新功十日寒。可是潛魚時或躍。最憐千里上危灘。</text>
<title>暮吟</title>,<text>肅氣回千里。寒聲動九關。二儀還上下。萬象此中間。歲月林臯晩。江河日夜閑。長吟心未已。暮色靜雲山。</text>
<title>古詩 二首</title>,<text>玉衡昏轉西。長庚晨在東。時運固無端。人情寧有終。省躬還耿耿。覽物自忡忡。欲秋號玄蟬。已夕鳴草虫。素月寫滄浪。淸露流梧桐。永懷人不知。商謳和西風。淸江萬里水。莫歎西不東。晝夜長受施。天地共始終。俗士自悻悻。達人空忡忡。顔淵爲黃鵠。季氏爲壤虫。尺鷃翔蓬蒿。鳴鳳在梧桐。趣舍諒斯存。歎息遡流風。</text>
<title>回文詩</title>,<text>霏霏滴翠遠浮空。的的晴窓八月風。圍席彩雲靑海北。祛帷春水碧山東。磯深宿鷺藏烟濕 一作白。浪細遊魚浴日紅。非是定心因物事。幾硏却判一私公。</text>
<title>藥名詩</title>,<text>窓外寒聲萬木通。爲於踈處急防風。閑來遠志埋書帙。病後偏精老藥籠。石耳絶勝蒼耳子。烏頭不及白頭翁。何當歸授淮南秘。百部神方在枕中。</text>
<title>苦雨</title>,<text>八月氣淫淫。山河入太陰。蒸雲羊島暗。積雨燕灘深。屋罅霏全漏。田低浪半侵。搔頭望西北。天色故 一作意竟 沈沈。</text>
<title>江頭拜送家君行次。次歸字。</title>,<text>秋水連淸漢。輕舟一日歸。猶憂蹴蓬浪。數出向江扉。却喜雨聲歇。還愁天色非。那堪違定省。怊悵拂斑衣。</text>
<title>夜坐有懷</title>,<text>露冷雲高河漢流。北辰中夜在危樓。野心不識天門隔。寒月長瞻玉宇秋。</text>
<title>中秋夕。以雲不能快見月。</title>,<text>四海共看端正月。酒徒詞客幾樓㙜。微雲碧落噓將遍。淸漢黃昏掩不開。暗淡未敎燈燭去。寂寥誰遣管絃來。金樽彩筆無顔色。天柱峯高首却回。</text>
<title>十六夜。奉懷親行。</title>,<text>攬衾眠不得。凉月在西楹。室曠渾成曙。庭空只管明。天連智陵谷。地隔馬山城。轉覺思親倍。今宵是處行。</text>
<title>出江頭。有懷舍弟。</title>,<text>近聞吾愛弟。便擬理舟歸。鵲噪朝開戶。鴻來夕出扉。秋楹憑欲遍。遠帆到皆非。但使無離別。那能念食衣。</text>
<title>夜坐書懷 三首</title>,<text>愛弟多時別。嚴君幾日歸。階庭曠詩禮。風雨隔床扉。丘壑居初定。滄洲道不非。百年唯一樂。姜被暎萊衣。十載在歧路。今朝遊騎歸。孤忠猶紫極。萬事任黃扉。至道眼中是。浮名身外非。悠悠山水樂。天地一儒衣。草殘凉露結。葉脆疾風歸。鴈陣秋橫野。虫聲夜繞扉。病嗟身計晩。貧惜歲功非。舊絮還嫌薄。時來競授衣。</text>
<title>次權有道寄示韻</title>,<text>拄杖暯光羊島外。捲簾秋色馬巖隈。寒城天遠鴈初到。古峽地偏人不來。</text>
<title>遣懷</title>,<text>東南晩靄坐來輕。西北晴雲望處生。萬古江深馬巖出。三秋日落燕灘明。琴書澹澹渾無事。憂樂悠悠漫有情。風月夜來吟不盡。客心長爲碧樓淸。</text>
<title>伏次家君戱題借菊韻</title>,<text>紅葉千樹萬樹。黃花一叢兩叢。登高美酒佳句。爭席野老村翁。家君原韻栗里初開三徑。籬菊都無一叢。病裏重陽蕭索。題詩却借鄰翁。</text>
<title>九日。舟中分韻得起字。漫次韓詩秋懷。</title>,<text>黃花催令節。紅樹亦薿薿。俛仰驚物候。感歎良未已。遊衍祗自慰。醉歌聊爾耳。江山暮光凝。天地寒聲起。四時知在人。代謝會復似。靑春不爲樂。素秋那足恃。家國雖同道。行藏本殊軌。何用身外憂。且盡眼前喜。</text>
<title>日南水落。時忽暮矣。感而成詩。</title>,<text>開闔明還晦。往來陽又陰。四時仍遞謝。千劫此相尋。日月更南北。江河自淺深。乾坤知在己。感歎祗長吟。</text>
<title>十月入洛時作</title>,<text>秋盡長安霽碧霄。南山白嶽正岧嶤。嚴城地僻蓮花洞。早市人歸水標橋。萬里風霜催暮歲。九衢烟月自寒霄。會酬憂樂平生志。休遣光陰任寂寥。</text>
<title>次權生直夫次唐律韻</title>,<text>讌寢凝香俗事踈。不勞潘岳賦閑居。卽看吹律寒灰動。曾識微陽碩果如。藹藹風雲登觀後。昭昭天地閉關初。火燃泉達尋常事。千里須觀在渚魚。雲林鍾鼎兩相踈。風月千秋繞廣居。數朶黃花猶色相。千竿綠竹捴眞如。陽生玉琯灰飛後。鍾曉銅壺漏罷初。從此精神不須弄。一般斯理在鳶魚。</text>
<title>詠梅雪。次東坡韻。</title>,<text>春還東閣月纖纖。門外玄冥自戒嚴。飜似有情還暎雪。却疑無處不和塩。相思欲寄江南使。共笑仍廵杜老簷。詩興動人踈影轉。暗香飄散彩毫尖。</text>
<title>謹次屯齋光佐生朝韻</title>,<text>情親良夜會。久客此時還。素月生新臘。窮陰逼大寒。湖山皆樂意。鷄犬亦歡顔。醉眼覔歸路。江空天地寬。</text>
<title>別從弟澤漢。仍示貴漢。澤漢。亮漢小字。貴漢。師漢小字。</title>,<text>男兒生有桑蓬志。四海當爲百世豪。俯仰忽驚成晼晩。低回不復擬翔翺。文書自可傳吾道。勳業還須付汝曹。少小正宜勤苦得。人生長大只忉忉。</text>
<title>貧家人奴詩聯句戱作</title>,<text>使我爲人僕。何能半日堪。叱呵雙耳掛。鞭撻一肩擔。喬。 蠏擘爭嗔佛。鷄興豈學聃。夏畦亭午耨。冬葉履氷探。常。 勞苦郞君慊。憂愁伴當諳。單衣寒不給。徒食夜難甘。喬。 使令疲奔命。憎憐異立談。欲眠頻喚起。雖病亦趨參。常。 陶遇誠難善。蕭才愛似憨。較功奴勝婢。評直女逾男。喬。 苦事良非一。悲辭合反三。主人安坐爾。絜矩惠能覃。常。</text>
<title>己巳上元。相與駕雪馬於氷江。旣相爲詩以記之矣。是歲之冬。水仍不氷。庚午夜歸。月復大明。始家君與李叔俱未有出門意。偶然不期而會。遂與泛舟於馬巖之下。泰漢及恒漢，光佐，貴漢，李生景迪，朴童麒齡從焉。沿洄上下。夜深乃歸。抑是遊也。匪盤樂也。詩云駕言出遊。以寫我憂。庚午</title>,<text>佳辰自古上元宵。好事唯聞競踏橋。天地與人私繾綣。江湖許我恣招邀。層氷雪馬曾豪氣。春水蘭橈更勝標。玉宇瓊樓明月遍。美人何處步逍遙。</text>
<title>謹次李叔韻</title>,<text>淸流細浪碧鱗鱗。雲散晴空靜北辰。四海共分今夜月。一江偏占比年春。一作孤舟偏得一江春 尋常物色看還別。邂逅風情較更新。天際龍門如可見。岧嶤百里卷山巾。原韻 屯齋水國經冬伴蟄鱗。偶携童冠作良辰。百年天地壺中樂。一曲江山分外春。波光月色連空白。禽語灘聲入夜新。醉扣船舷豪氣發。不知風露濕衣巾。</text>
<title>叔父由木道還洛。送別後。陪家君乘小舟。追送于笠巖不及。伏次李叔韻。二首</title>,<text>欲及笠巖去。西風舟不行。無心自相逐。流水勝人情。已慣三年別。難分此日行。西風逗歸棹。強似解人情。原韻 屯齋歧路憐吾病。春江送子行。招招望不及。惆悵有餘情。</text>
<title>偶出江岸。復次前韻二首。</title>,<text>水到滄溟去。人從小渚行。縱然吾有覺。不及汝無情。戚戚緣何事。孤吟傍水行。爲曾相送地。每到不勝情。</text>
<title>春晩</title>,<text>薄暮遵烟渚。沉吟物色宜。百花寒食後。孤月上弦時。幽意水禽慣。離情江柳知。今年春又晩。歎息負靈芝。</text>
<title>趁潮催發。到漢江拜別季父及仲兄具兄。黯然有作。</title>,<text>班馬依依去。孤舟脉脉行。山回水仍轉。不見只含情。</text>
<title>伏次叔父寄示韻二首</title>,<text>麥苗全𥠧稻苗稀。天漢迢迢魃不歸。小雨未成千里澤。屯雲惟作半空霏。文章曹植隔君親。辛苦當年賦洛神。富貴從來多薄倖。人倫只在一儒巾。</text>
<title>聞鍾。次杜韻二首。</title>,<text>鍾聲起九衢。人語寂萬境。烟雲駁暮光。星漢漏秋影。露結林園醉。天高庭宇冷。遊子感時節。邇來曠定省。却憶同安鍾。動靜在斯境。由來氣隨志。有似形配影。須臾任操舍。倐忽紛熱冷。吾儕敢自寧。夫子猶三省。</text>
<title>感懷口號</title>,<text>俗習染汚還似膩。人心泛濫自如巵。思量十五年來事。半是迂踈半是癡。</text>
<title>次簡齋集中韻 辛未</title>,<text>論文渾去疾。觀物自忘飢。塵世長歌外。雲山緩步時。野晴黃雀下。江暖白鷗宜。唯有淸尊酒。春來却負詩。</text>
<title>偶然緣江閑步。獨往馬巖上小舟。二首</title>,<text>我不如江水。無心晝夜流。徘徊天地窄。獨上馬巖舟。每嗤阮嗣宗。無事哭途窮。九原如可作。應復笑吳儂。</text>
<title>偶過西宅。呼韻共賦。</title>,<text>偶來仍勝集。高詠共閑情。暝色山烟重。春聲水鳥輕。餘寒病骨㥘。佳節壯心驚。歸路江村靜。天低列宿橫。</text>
<title>十三日歸侍。伏次家君韻。</title>,<text>月盡離家月望回。山容水態趁人開。巖花已送殘春去。江柳爭迎片帆來。兩岸薰風新翠麥。一村微雨欲黃梅。眼前物色還無賴。憂患重停子美杯。</text>
<title>苦炎</title>,<text>病憶秋風下。閑憐夏日長。墊昏遺禮節。踈放作淸狂。楊柳樓陰靜。鳧鷖水意凉。天機終自悟。寒暑便都忘。</text>
<title>感懷俚占</title>,<text>蒸陰寧適病。久雨不宜貧。體薾妨酬酢。肢麻厭屈伸。濕田收𥠧麥。泥竈爨生薪。子職供何日。空吟漳水濱。</text>
<title>伏次河陽從祖寄家君韻二首</title>,<text>靑春幽事及新秋。還負洲邊舊繫舟。律呂能忘三月味。詩書漫抱百年憂。村中道路看前面。天際峯巒認上頭。歸去莫愁林色暝。明河晴月在西樓。少小唯期入廣居。平生不擬到窮廬。傍風上雨寧容得。萬戶千門正自如。世德永傳忠孝敎。生涯終付聖賢書。却從多病知何事。空被朋儔數問余。</text>
<title>謹次家君寄別尹高城大父韻。奉寄高城。二首</title>,<text>秋風雙舃化鳧回。關嶺東頭葉縣開。日月若從丹宂出。峯巒総自白山來。須知蓬鳧三天草。絶勝楊州一樹梅。定上望高高處望。祗應滄海似浮杯。遙傳五馬領蓬瀛。豈數楊州騎鶴名。東海由來通九郡。神山大抵集高城。丹書洞府歸羣帝。墨綬樓居近太淸。三十六峯那可到。白雲秋水夢中明。</text>
<title>二十一日夜。陪家君及屯齋。乘舟泝月。至東臺而還。泰漢，光佐，貴漢從焉。光佐有詩。共次其韻。</title>,<text>雲散一江天。山開十里烟。明河低翠壁。華月滿空舡。境遠千緣息。波澄萬象懸。佳期眞邂逅。醉過馬巖淵。原韻 尙輔月照蔚藍天。夜深生白烟。穹林衛浩劫。絶岸轉行舡。近嶼孤雲動。遙波北斗懸。樓㙜渾不辨。和醉上重淵。</text>
<title>又</title>,<text>夜半玆行儘未期。黃昏浪被黑雲欺。烟含寶殿靑山靜。天動澄江素月奇。舟楫與人眞有分。神靈着處若相私。閑情更看沙洲鷺。笑語前頭宿不知。</text>
<title>苦熱</title>,<text>炎從三伏盛。雨過百從乾。風靜靑山晩 一作山晩風聲定。天空白日 一作日色 闌。候凉看樹抄。思蔭望雲端。壠畒偏應苦。樓深尙自寒。</text>
<title>霖雨</title>,<text>復恠蒸人熱。還愁藉地烟。朝來失山岳。夜卧似舟舡。極備怕農病。屢空憐室懸。羣龍行已久。何日却歸淵。</text>
<title>又雨</title>,<text>鳴雨初和霤。屯雲已雜烟。農人爭决壠。估客共藏舡。山暝郊原窄。天深日月懸。寒聲失灘瀨。千里一長淵。</text>
<title>自歎</title>,<text>護疾還增疾。傷貧詎爲貧。承顔踈禮法。養體失經綸。萬事難容力。孤懷易損神。若能資大藥。吾不負吾身。</text>
<title>漫成</title>,<text>歌舞樓㙜日月邊。江湖誰復意茫然。朝廷已說都無事。簡冊須書大有年。明主未應忘惕厲。羣情久自陷流連。何人爲畫安危計。永命終祈荷上天。</text>
<title>戱作演雅體。記地名。</title>,<text>邦畿形勝古驪州。一片流牛擁上流。塔廟雲霞明鳳尾。園陵日月霽龍頭。危巖馬去江聲靜。古島羊來草色浮。家在京師鷺梁北。十年重上燕灘舟。</text>
<title>奉別屯齋入金剛</title>,<text>幽情合被勝情裁。山水中間首幾回。秋日却尋皆骨去。洞天元自白頭來。呼龍玄圃收瑤草。駕鶴靑田入玉㙜。笑殺當時秦漢主。年年海上望蓬萊。蠟屐秋風獨去閑。蓬萊指點渺茫間。貊天嶺㠐東西路。佛地樓㙜內外山。碧海日光兼蜃湧。白雲楓葉暎人斑。大方應復驚河伯。不啻登臨小宇寰。</text>
<title>又二絶</title>,<text>遊人從古說金剛。萬二千峯集正陽。試上衆香城上望。白雲紅樹最秋光。騎鶴仙人雲霧間。時來海上住三山。相逢倘得千年藥。分與長房共住顔。</text>
<title>月望日。光弟與文師至。偶覔舟侍嚴君。與光貴兩弟徘徊中江兩渚之間。令文師彈琴吹簫。飮以濁酒一壺。寂寞中勝會也。是時水漲。深入小澗。兩岸斗束。堇容葉舟。亦奇事也。仍有懷諸處親戚。甚有不得同之恨。</title>,<text>今夜最難可。此行唯所須。泝洄通澗谷。絲竹間樽壺。江動石低仰。月高星有無。明霞歸棹晩。遠近衆山孤。又月上寒空萬里晴。一年爭似此宵明。佳期每自經營失。勝賞時因邂逅成。舟楫微茫霞氣重。衣裳厭浥露華輕。生憎離別飜多恨。减却滄洲浩蕩情。</text>
<title>暮出江岸。觀水有懷。</title>,<text>徹底淸江水。秋來萬象存。尋常混碧落。氣色最黃昏。星動珠璣散。風生錦繡翻。滄溟到不息。本自有深源。</text>
<title>奉送親行後述懷。時以山事向山所。</title>,<text>尙想當時霧。彌天失四方。能無犯榮衛。幾許裛衣裳。弱僕資裝儉。羸驂道路長。服勞猶不得。何意獨深堂。</text>
<title>伏懷嚴君行次</title>,<text>舊宅幾時會。先山何日尋。荊花風雨約。梓樹露霜心。雲去眼俱遠。天寒情更深。孝思完窀穸。應不過如今。</text>
<title>夜步聞鴈</title>,<text>幽人驚歲月。起步暮江平。皷角當秋逈。星河近晦明。乾元從變化。品物閱生成。忽悟隨時義。靑天有鴈聲。</text>
<title>晦日夜坐</title>,<text>露下星高銀漢橫。秋深古峽客心驚。讀書燈火幾家俗。絡絮車輪何處聲。興盡扁舟孤月晦。詩成伏枕暮江明。村舂尙帶田家苦。爭和凉風永夜鳴。</text>
<title>謝有道虗訪。次杜寄范員外吳侍御韻。</title>,<text>偶作蟄龍出。空聞題鳳歸。文書失幽討。翰墨貢餘輝。抱病往還倦。離羣遊賞稀。黃花更相待。故故暎秋扉。</text>
<title>初四風日甚惡。伏念親行不已。且想已還龍山。</title>,<text>音書比來間。神觀夢中尋。日暖猶關念。風高更用心。遅遅世谷晩。望望智陵深。尙想鴒原會。龍山到卽今。</text>
<title>絶句 二首</title>,<text>夕照山光浸水紅。錦屛環轉洞龍宮。天然彩色那摹得。縱有龍眠定未工。日落蒼山暝靄籠。秋江一面碧天通。漁人盡入水村去。初月在西星在東。</text>
<title>卽事</title>,<text>四運無心有縮贏。中間萬化自難平。鴻飛燕盡知時氣。衰柳黃花見物情。下里舂秔風忽急。高門搗練月新明。授衣納稅元常事。幾箇貧人聽復驚。</text>
<title>憶尹判書 趾完○二首</title>,<text>出處東山各自由。如今心迹若相謀。明時却爲蒼生起。何事翻成赤舃留。君實已歸還獨樂。希文雖退尙先憂。天連西海波濤靜。閑 一作卧 看長風萬斛 一作里 舟。浮雲世事不須嚬。造化從來有 一作自 屈伸。寵辱豈曾干氣象。詩書端合長精神。乾坤大德元生物。嶺海窮途詎死人。唯有了翁天下賴。所之毉藥勉須親。時流傳公將有竄謫之議故云</text>
<title>屯峙</title>,<text>朝日上穹峭。策馬樹林間。曲折渡累水。高低經幾山。其中屯峙峻。抱鞍苦躋攀。懸徑石稜稜。細瀑亂潺潺。不謂百里內。屢費經險艱。出谷心則夷。復愁他日還。</text>
<title>途中作</title>,<text>霧開去郊墟。深谷阻且長。大川流十里。波聲激漁梁。平崖路欹側。帖石防跌僵。憊疾失佳境。雄心小巖墻。前程今尙遙。數看山日光。</text>
<title>偶占</title>,<text>下惠那曾異伯夷。風流獨不與人違。如今善學吾何敢。秪恐鄕隣有是非。</text>
<title>奉懷嚴君行次</title>,<text>佳節登高望白雲。秋深幾日曠晨昏。東籬黃菊猶惆悵。長與家人却候門。</text>
<title>觀漁者</title>,<text>生涯誰道水雲寬。寒暑悠悠不暫安。辛苦求魚猶未食。三分在市七分官。</text>
<title>戱簡昨日登高諸子</title>,<text>客非看竹者。不許主人聞。還慚庾樓興。略學阮車焚。</text>
<title>十二。待親行不至。奉懷率成。</title>,<text>計程終日候行軒。寂寂秋村天漸昏。爲是壽辰心更苦。菊花明月獨開門。</text>
<title>十三又雨</title>,<text>何事秋江又出雲。曉天愁思到黃昏。遙知杜浦淹留處。風雨蕭蕭滿海門。</text>
<title>十七爲望。十八爲立冬。是日大雷電小風雨。</title>,<text>不盡西風色。先移北斗輝。奔雷立冬節。細雨送秋歸。早候驚時暮。純陰恠令非。月輪猶自滿。深夜决雲圍。</text>
<title>詩人</title>,<text>天才難過分。佳句不容思。率意還能得。專工亦止斯。古來徇小技。幾許昧宏䂓。餘事宣情性。端宜諷詠爲。</text>
<title>伏次叔父下示韻</title>,<text>江上雲山繞郭靑。寒天情話此茅亭。梅枝夜動西湖月。葭管冬回北斗星。貧病久成莊子憊。淸狂漫似次公醒。承歡不盡尊前意。燈火深更在畫屛。叔父原韻萬古昭昭一色靑。元來至理自亭亭。春回淑氣生梅柳。夜靜江流動月星。辛苦難成司馬睡。憂危曾效屈原醒。屈伸消長皆吾道。唯愛朝朝對翠屛。</text>
<title>詠梅</title>,<text>濕雲封盡萬山靑。雨雪前宵擁草亭。密密被郊初皎月。微微點樹乍流星。街衢晩色人猶靜。簾箔寒威酒自醒。解道新梅還意氣。暗香時出枕頭屛。</text>
<title>拜別叔父後。次前夜呼韻。</title>,<text>白雪寒雲戶牖東。靑山半在有無中。晴暉漸媚經長至。畫角初高響晩風。閑倚枕屛花繞閣。醉臨庭院月流空。自從別後難爲興。燈火關人脉脉紅。</text>
<title>次權晦而韻</title>,<text>氷至峽天寒淅瀝。雪晴江日暎紛繽。相逢笑指梅花色。氷雪樓㙜獨殿春。</text>
<title>光佐弟爲見其婦産子。入京求詩。次其韻以別。</title>,<text>蛟龍水國蟄寒沙。送汝窮陰惜歲華。日夕天風生萬壑。月明江雪動千家。贈言已愧詩篇漫。伏枕還憐字畫斜。爲報洪厓懷不見。逢人須寄一枝花。</text>
<title>立春日作。臘月十八日。</title>,<text>月圓猶是臘。星轉已爲春。不待三正發。翻敎萬象新。時來知變化。夜坐驗天人。試看貞元際。乾坤在一身。</text>
<title>除夜作。用立春韻。</title>,<text>周禮東郊後。靑陽已報春。悲歡今夜徧。歲月五更新。餻餠看邦俗。樗蒲任里人。行年逼三十。自立愧吾身。</text>
<title>是歲乃聖祖開國之年。敢成短律以頌。壬申</title>,<text>太祖開新運。今年乃壬申。唐虞明授受。功德協天人。大曆經三百。洪謨仰聖神。無疆斂時福。萬歲占王春。</text>
<title>晩後暴風。至夜不止。漫成。是日日食云而陰晦。</title>,<text>元日還看異。陽虧入太陰。西南峻風捲。遠近密雲沈。澒洞生時晩。蒼茫坐夜深。不知淸燕裏。倘復體天心。</text>
<title>奉次伯從兄寄來韻</title>,<text>東州吹角曙光歸。樓上晴雲接翠微。江海千年分地軸。星辰一夜轉天機。春雷洞壑蛟龍起。遅日林園鳥雀飛。從此會收衝斗氣。秪應終蘊媚山暉。</text>
<title>又次伯兄韻二首</title>,<text>我慚康樂夢中人。草色池塘空復春。明月夜光翻入室。更疑床上奉淸塵。右奉伯氏眼中雲樹意中人。一水東西又一春。獨繫扁舟猶卧雪。高懸素榻自生塵。右寄士能</text>
<title>二月十五往金沙。次宗兄韻。</title>,<text>莾蒼金沙畔。吾來訝許稀。草堂尋舊約。松籟發淸機。枕水流常在。簷雲靜不飛。相留不能寐。山月過荊扉。</text>
<title>安山尹尙書宅有鷹。口號以呈。是日尙書爲余說相</title>,<text>斂爪張眸意未禁。架頭時自響鈴音。主人只解憐毛骨。不問風飈萬里心。</text>
<title>四月初。侍家君陪李叔。與光貴兩弟乘小艇。使村人網魚前灘。下至笠巖暮歸。次光弟韻。</title>,<text>東風坐我碧波天。綠樹殘花漾去船。唱盡漁歌歸意晩。水村山市正含烟。</text>
<title>追次恒弟見寄韻</title>,<text>西天白日片雲飛。正是思君黯黯時。何日更尋姜被樂。百年無復有生離。</text>
<title>六月初四。第三第殤忌。祭後悲思追述。</title>,<text>傷心衾抱愛曾偏。死別于今十二年。遠者 一作日遠 易忘嗟已矣。天乎 一作天高 難問捴茫然。惟期汝後 一作大 傳斯道。豈謂吾先設此筵。最是夢中求不見。孤魂何處獨周旋。</text>
<title>九月十二日。奉懷家君行次過期不至。</title>,<text>漢陽西望白雲生。恠底歸期屢已更。佳節每年還作別。壽辰今日最關情。菊如有待遅遅發。月乃無心悄悄明。聞道惠連冠禮近。還應改路在蓮城。</text>
<title>九月晦日。陪家君。與諸弟共訪神勒寺。貴漢次唐詩金山寺韻。次懷牧隱，陶隱。</title>,<text>大地江山合。諸天氣色分。文章陶牧遠。塔廟古今雲。法滅願何見。眞亡聲可聞。應如游酒肆。不飮亦成醺。藏經閣碑。陶隱所述。述牧隱之言曰。聡公謂稼亭曰。公苟欲以吾法資考妣冥福者。盍成一部藏敎焉。懶翁碑眞堂記。牧隱所作。其銘曰。道之云妙。匪無匪有。嗚呼畫像。與衆熟愈。缺 然其生。秀色天成。有來拜者。如聞其聲。今閣與經皆火於兵。懶翁畫像亦亡。原韻 師漢秋宿東林寺。天時半夜分。懸燈對花雨。擊磬卧松雲。地僻烟霞古。山深木葉聞。行當携美酒。江月一成醺。</text>
<title>又次二首</title>,<text>儒釋終歸盡。凡荊孰解分。軒空半江月。碑老一山 一作兩㙜 雲。遁遠當時見。夷齊後世聞。沉吟萬古意。不管一時醺。初月高樓㢠。依微萬象分。江光兼列宿。霜氣霽流雲。天地容蕭爽。湖山靜聽聞。詩人似饞客。更憶一尊醺。</text>
<title>暮歸寺。呼漁舟以渡。二首</title>,<text>秋盡黃驪寺。登臨思不分。江空唯有月。天㢠竟無雲。村郭東西見。舟舡上下聞。誰知延佇地。霜露攪深醺。高㙜星斗爛。暝色一時分。亂樹移山月。歸橈决水雲。渚魚寒少見。沙鳥夜多聞。物態何關事。高吟不覺醺。</text>
<title>奉寄江陵府伯徐判書 文重</title>,<text>千秋濊國小諸侯。今日東藩第一州。聖主由來思得重。明公爲爾任分憂。星辰舊識尙書履。江漢新輕叔子裘。見說穎川連相府。濟河須是用方舟。</text>
<title>晩登寺後眺望</title>,<text>白日晩可 一作堪 愛。靑山登不勞。天空羊島曠。水落馬巖高。萬落 一作里爲 歲晏 一作闌 靜。孤帆 一作帆因 風正豪。悠然成四望。物色更忉忉。</text>
<title>次睡村李丈 畬 韻</title>,<text>好是澄江好是山。靑雲不盡白雲還。紅塵更拂垂竿手。只恐漁舟長自閑。原韻 睡村黃驪千古好江山。幾箇騷人此往還。唯有一輪湖月在。碧波漁艇屬吾閑。</text>
<title>避紅疫。往住柯亭子村。兄弟聯榻。畏蟄有作。</title>,<text>七夕離家歲已殘。相隨唯有大衾歡。人情寂寞 一作寂寂 經新臘。天氣陰森 一作森森 逼大寒。病畏朔風千里凍。靜憐明月十分團。會知歸去三元會。椒栢春光動玉盤。</text>
<title>二月初。率師弟新行向洛。時余病新愈。又經慘境。出宿村隣。翌日家君臨別。癸酉</title>,<text>病起初疑騎馬難。虛煩杖屨出門看。樹林乍翳村墟照。氷雪猶餘澗道寒。慣別自多輕去住。忘情殊欲了悲歡。宜家萬福唯吾弟。紫陌烟花候汝闌。</text>
<title>衿山時作</title>,<text>黔州西北冠峯尊。忠烈貞珉表古原。日月雙臨落星洞。山川共護奉天村。長扶世敎因明主。更樹家聲有 一作仗 外孫。隔水龍山 一作漢城 唯十里。瞻依復有舊朱門。</text>
<title>出挹淸亭。用近民堂懸板韻。</title>,<text>步出重門上此堂。碧空淸氣挹池塘。輕烟邑里來千戶 一作郭。新月簾櫳到一床。宿鳥號林懷友侶。遊魚樂水憶 一作想 明良。臨風別有離居恨。滿目雲山異故鄕。</text>
<title>寄亮師兩弟。次前韻。</title>,<text>一別三旬憶草堂。不堪風雨滿 一作暎 池塘。空成脉脉殘春夢。自卧遙遙獨夜床。正大由剛王佐亮。從容自敏帝師良。汝曹顧義充名實。配德千秋標舊鄕。</text>
<title>又次前韻奉呈明齋 二首</title>,<text>十載重升君子堂。白雲無事護林塘。愚憃敢下曾懸榻。繾綣還趍獨拜床。依舊鑑開看水活。至今鋤廢負田良。南來擬畢芝蘭化。別後呻吟隔兩鄕。肅肅門庭儼室堂。天光澄澈在方塘。河中神伯初驚海。樓上英雄却笑床。意氣尙羞周造進。行藏還下漢賢良。應同不問仁人事。肯許重容禮義鄕。次韻 明齋窮谷蓬蒿一草堂。君詩好事說林塘。且忻佳友來聯膝。安有高人可拜床。語及行藏難愛助。還從怠慾得䂓良。今年再晤眞非意。他日那堪又異鄕。前此有書。論及出處之義。且講敬怠字義。故詩中及之。</text>
<title>端午日記感。復用前韻。</title>,<text>深深庭院坐高堂。竹色槐陰在柳塘。瘴地爽生吟病枕。暑天凉繞讀書床。屈平日月猶 一作傳 端午。箕準山河亦 一作接 礪良。解釋閑愁愁更別 一作覊旅不堪今古意。水雲千里望家鄕。</text>
<title>次道常寄來韻</title>,<text>天星隨候轉。時物喚愁生。晩燕將交鴈。寒蟬已殿鶯。病懷憎暑氣。離恨厭秋聲。風景何曾異。人情未易平。</text>
<title>酉峯往來。苦秋炎作。</title>,<text>野曠都看烈日臨。天空不作片雲陰。征驂屢飮淸溪水。行客頻瞻綠樹林。八月尙存三伏氣。淸風無復故人心。就中何事忘炎熾。興入程門尺雪深。</text>
<title>到扶江</title>,<text>吾年十五此成人。又是悠悠十五春。今日江山應愧我。癡抆只是舊時身。</text>
<title>懷李叔</title>,<text>湖海扁舟獨往還。美人消息幾重山。滿天明月相思意。只在烟波杳靄間。</text>
<title>李楊州 元龜 挽 二首○代家君作</title>,<text>通才合向廟堂求。莫說豐貂早作州。驅束鳳鸞棲枳棘。放廻猿鶴老松楸。家無䃫石猶安命。床有琴書可瀉憂。久識嗣宗天下愼。尙懷談笑似虛舟。交情論世弟昆行。得御髫年鬂已霜。幸托婚姻如骨肉。每看談笑卽肝膓。三春暫告愁中別。千古飜成夢裏忙。獨立暮途懷曩昔。忍聞丹旐泝江鄕。</text>
<title>九日遊龍華山深谷寺。次李公達 澳 韻三首。</title>,<text>龍華山北正斜陽。深谷逶迤早菊香。秋色正高桑落酒。暮天豪氣在壺觴。野山風雨過重陽。何處黃花爛漫香。孤寺回看舊遊處。白雲飛落碧霞觴。東窓睡起照初陽。天地收來燕寢香。憭慄漸驚搖落意。急須呼取緩憂觴。</text>
<title>陪家君往黃山書院。約會屯齋李叔。出郊雨作。家君有詩。伏次其韻。</title>,<text>出門郊野馬前寬。穫稻村村歲事闌。興爲索居恒少緖。愁從遠望更多端。海雲漠漠仍成暝。江雨凄凄自作寒。高閣待人仍 一作猶 不去。暮潮商舶向何灘。</text>
<title>又伏次家君韻</title>,<text>南風猶似舜時韶。莫恨詩亡響寂寥。何事楚人歌九辨。秋聲從此倍蕭蕭。</text>
<title>登八卦亭。又次前韻。</title>,<text>八卦亭中天地寬。登臨秋色十分闌。只言序節如期會。誰向陰陽覔始端。極浦遙 一作羣 山光景切 一作詩思㢠。暮烟踈雨畫圖 一作容一作姿 寒。潮頭似與商船便。容易張帆上急灘。</text>
<title>竹林書院</title>,<text>竹林偶似晉時名。休把無情較有情。此是乾坤名敎地。七賢敢望五先生。</text>
<title>伏次家君韻</title>,<text>日出秋濤萬頃寒。海天新 一作初 霽碧團團。逢迎渡口故鄕客。指點船頭何郡山。</text>
<title>臘月。叔父將歸安山。陪家君小會屯齋宅。賦送別聯句。恒漢，光佐，麒齡，師漢。侍坐同賦。</title>,<text>送客驪江上。燈火照淸夜。屯齋。 栗里我涉園。鴒原爾命駕。家君。 厭厭夜飮樂。浩浩幽懷瀉。叔父。 風懷竹林阮。夢憶草塘謝。泰漢。 會合事難常。逢迎樂且假。恒漢。 唐士感逝歲。雅人迨此暇。光佐。 高歌挾淸瑟。薄言宴層榭。麒齡。 雪光素月兼。梅蘂靑春借。師漢。 淑氣回江漢。豪興壓嵩華。屯齋。 談理及畫前。論詩陋鄶下。家君。 收心感春噓。學道慚雨化。叔父。 計濶思畜牧。志大斥田舍。泰漢。 宇宙男子榮。時序志士怕。恒漢。 寧爲傅說築。肯學樊遅稼。光佐。 功期伊呂上。學羞遊夏亞。麒齡。 平生志意氣。經緯皇王覇。師漢。 雖甘守空谷。寧忘扶大廈。屯齋。 所希舍瑟撰。莫論連城價。家君。 觀魚慕子思。擊鮮哂陸賈。叔父。 天地入酩酊。風雲畏叱吒。泰漢。 雜坐心愈凝。狂呼嗌不嗄。恒漢。 實業且須勉。空言休自詫。光佐。 擇仁連街巷。習禮行飮射。麒齡。 不能同親戚。何論濟區夏。師漢。 孝友卽經綸。詩書猶膾炙。屯齋。 永言樂壎箎。豈待畢婚嫁。家君。 未須愁遠別。還俟笑相迓。叔父。 邦畿好峙流。原野被䆉稏。泰漢。 居當臭如蘭。遊則味勝蔗。恒漢。 秋渚烟水泛。春園落花藉。光佐。 行當共佳賞。莫惜送征靶。麒齡。 請從今日始。年年樂未罷。師漢。</text>
<title>追次李兄寄示韻</title>,<text>踏遍階庭不見痕。一堂春色靜千門。悠悠宇宙無非事。歷歷書經有是言。上水孤舟 一作帆又作順風 經險絶。中天明月破陰昏。吾家自有存身法。不必靈丹可返魂。</text>
<title>立春日。龍山舊舍春帖。甲戌</title>,<text>東郊歌舞上春歸。佳氣浮天繞紫微。壽域閭閻同德澤 一作雨露又作景象。舊家門巷最光輝。</text>
<title>入城作</title>,<text>京闕中天若北辰。風光又逐歲華新。靑烟嫋娜三 一作千 街柳。白日氛氳萬戶春。憂樂可能忘物我。行藏俱是仰君親。朱門莫詫昇平事。下屋瘡痍遍里隣。</text>
<title>歸驪江</title>,<text>去時雲日屬良辰。東峽歸來雨雪新。一路晨光下弦月。萬山川脉上流春。丈夫容易辭新婦。稚子唯難別老親。何處隩區成聚族。百年無復 一作猶不 異鄕 一作村 隣。</text>
<title>應擧時作</title>,<text>函丈誰爲席上珍。盡從乾沒在緇塵。天寒泮水啾啾地。日出香橋擾擾人。才短敢期扶世士。家貧翻作逐名身。從他院吏呼名姓。深愧當年李定臣。右應講日作那將經濟 一作出處 付時文。草草還慚始見君。冬日似春天又雨。錯疑賢俊感風雲。右殿試日雨草莾微臣幸籍文。不知何術補明 一作吾 君。朝來大雪靑袍濕。慚愧當年五色 一作日五 雲。右應榜日雪</text>
<title>以親癠尋醫向忠州。途中作。三首○乙亥</title>,<text>色憂三月惱人心。百里求醫不憚尋。暖意盡流千澗凍。寒光猶積萬山陰。征夫暫住言遐邇。愛僕徒回試淺深。長路欲忘鞍馬役。愁人非愛短長吟。行行長路最關心。處處逢人費屢尋。雪漲野村春水廣。日斜崖岸暮天陰。半山籬落鷄聲緩。萬徑塗泥馬跡深。秦蜀紀行猶似畫。無能爲役只能吟。野村，崖岸。皆地名。自入雲林意不迷。溪行曲折徑高低。春流蕩漾鳧浮首。亂石崎嶇馬惜蹄。屯峙暮雲周柳北。按山斜日寶蓮西。經過更喜淳厖俗。迎客升堂爲殺鷄。屯峙，按山，寶蓮。皆山名。周柳地名。</text>
<title>歸路作</title>,<text>熟路歸來降我心。任他征馬不煩尋。霧姿欲散野光霽。土脉將融天氣陰。列岳北來屯峙峻。淸川南去大方深。峽中盡日不逢客。得句時時還自吟。大方地名</text>
<title>無題</title>,<text>春風大道馬蹄寬。按節徐驅不厭安。可是能前不能後。上山容易下山難。</text>
<title>二月念後。侍奉乘水站舡。就醫入洛。途間次道常韻。乙亥</title>,<text>柁頭初向日邊開。春水溶溶逐岸廻。從此高堂無疾病。綿綿喜氣自天來。</text>
<title>又次道常韻二首</title>,<text>孤舟處處㥘危灘。二月春江萬里寒。平地定應思汝語。不知經歷幾艱難。千里深江 一作淵 十里灘。四時猶自有時寒。一張一弛元吾道。不獨人間行路 一作事易 難。原韻 道常東國瞿塘卽大灘。舟人到此盡心寒。煩君莫說風濤惡。䆠海前頭路正難。</text>
<title>玄石先生挽</title>,<text>人世今年豈巳辰。居然一慟爲君民。中原遺恨悲諸葛。元祐羣賢失伯淳。誰向當時求道義。捴因 一作可憐 衰俗負經綸。廣灘明月無偏 一作私 照。只是先生未返眞。</text>
<title>六月夜作 時住城西舊第</title>,<text>蕭條生事市西頭。門巷寥寥草色幽。物態百年從衮衮。時名一世儘悠悠。雲街人散鍾催夜。水閣天晴月近秋。親友儘佳京洛苦。片心長逐大江鷗。</text>
<title>有感</title>,<text>盛代君臣勢自饒。明都士女氣猶驕。千官濟濟承宮府。萬戶鱗鱗擁市朝。綠樹歌鍾弘濟院。紅塵裘馬廣通橋。何人解作安危念。八域生靈力盡凋。</text>
<title>送別李丈赴延安任所 二首</title>,<text>西海關防壯此州。月川勳業至今休。知公定掩前人跡。只在荒年百里憂。西方千里野無靑。海上唯聞蜃氣腥。赤子得公爲父母。一州功澤看千齡。</text>
