<title>階下枸杞</title>,<text>樹杞屋西砌。擬遮炎日煬。嘉稱卻老枝。殊號仙人杖。根要花犬吠。榦待長蚪放。如令綠雲蔭。誰羡紫綃帳。朱實秋纂纂。摘和九霞釀。冬春餐葉莖。滋補玄冥旺。蟠龍舞蒼錦。輕翮飛碧嶂。靈藥隱尋常。神山跨誕妄。瀏瀏杞菊賦。蘇陸亦高尙。培灌歲云勤。吐蔓已簷上。他年地行仙。會看王母訪。</text>
<title>鹿角枕</title>,<text>淸狂東海翁。愛睡北牕風。夢常騎白鹿。謁帝紫淸宮。夢覺不知夢。向人誇爲眞。聞者輒胡盧。謂是覆蕉人。頭邊大麋角。四柯附一榦。勁瘦珊瑚敵。偃蹇虬蛇悍。檞葉初養茸。楝花俄拔戟。巧匠斲作枕。供子之衽席。戴按龍負舟。埋口駝跑泉。麟身亦不常。曾擾靈囿邊。誰復欺無魂。乘閒導睡魔。弄子黑甜裏。擾擾馳無何。置之恐爲妖。何不速投遺。海翁聞卽悟。愈益稱神奇。憑渠萬緣空。與道俱希夷。人間都是夢。癡人說夢癡。</text>
<title>遁老金伯斌 夢九 祭墓歸路。乘醉過訪。尺童行色。昏黑可念。翌日投贈。</title>,<text>松篁逼霰雪。老蟄已坯戶。悲歌振鯨浪。寂寞誰與伍。龐公上冢回。過我辛夷塢。款段馱醉興。眼孔無千古。迎笑大開口。強慵把松麈。豪談殺少陵。逸氣奔繡虎。爲拂琴匣塵。彈出陽春譜。我輩天與才。胡不借尺五。晩挾兔園冊。菖杏遵農圃。隔山筇竹頻。剖蚌光怪吐。玆焉忽攜手。村暝煙媚嫵。北風吹別袂。吟鞭嚲江浦。酩酊倒接䍦。扶將但尺豎。到家無恙否。一夜憂心苦。交情戀舊袍。病思添今雨。乘暖倘惠然。試揮脩月斧。</text>
<title>鳳之羽三章。送兪明府 健基。</title>,<text>翽翽鳳之羽。東南棲棘林。棘林非爾所。仰窺天之心。天門逖海岸。有鷙蒐殘禽。上帝固仁愛。遣爾布德音。肅肅鳳之羽。飢啄琅玕竹。鳴聲不驚人。文章羞自鬻。俯笑吐綬鳥。弄晴眩朱綠。楚人不識渠。等視於雞。雝雝鳳之羽。朝陽昇處鳴。和聲悅天耳。招之棲玉淸。坐噤亂鴉噪。毋令喙喙爭。俾彼波上鷗。亦得遂其生。</text>
<title>雲甫弟 龍九 家。訪梅口號。</title>,<text>君梅劇繁麗。我梅太孤絶。老楂鐵硬瘦。疎英星點綴。試問梅兄樹。亦有少長別。從知共根分。風味淡若一。</text>
<title>秋江曲</title>,<text>愁殺芙蓉冷。開時近早霜。西風夜折玉。驚起睡䲶鴦。</text>
<title>曉過仙屛孤山。鷗鷺驚飛溘溘。</title>,<text>疎星流碧瀨。落月掛孤山。大道行人語。江禽睡不閒。</text>
<title>驪州神勒寺東臺</title>,<text>秋老英陵樹。天低甓寺臺。淸樓餘興在。東去首西回。</text>
<title>甲午春。仲弟鉉甫 鼎九 得奇疾。出寓張士綱 爾紀 家。賴藥力稍間。月夜口號一絶遣懷。余不勝欣悅。卽次以志喜。</title>,<text>庭花春埽去。山客月尋來。淑景門深閉。新詩眼欲開。</text>
<title>前郊卽事 丁巳</title>,<text>處處水車響。江南多旱風。田家無復事。聚睡柳陰中。</text>
<title>山村雜詠 四首○己未</title>,<text>匏瓠蔓成堆。纍纍封澗曲。少婦挾盆出。始知有茅屋。山裝無制度。篛冠木皮屨。見客屈半腰。讙呶簡禮數。稻畦小如掌。沿澗魚鱗錯。餠餌散秋香。老翁敺鳥雀。霜栗打前林。甘蘽摘後圃。生死不出山。那知入縣路。</text>
<title>聽村兒吹柳笳</title>,<text>敲柳蛻蒼蛇。吹出江南弄。童子復何知。江南如一夢。</text>
<title>曉汲</title>,<text>曉汲浮花水。歸來滴硯中。春詩題數句。隨手散香風。</text>
<title>題遁村湖亭</title>,<text>小聚臨湖亞。疎欞控野通。客來砧響夕。鷗汎鏡光中。棋簟明榴萼。詩毫點楝風。煩君買一艇。閒掛月邊篷。</text>
<title>寓中述懷</title>,<text>始來爲暫計。淹久轉多虞。燕雛俱脫壘。欄葉近飄梧。擲暑枰中遣。排愁筆底輸。秪緣山夢迫。開鏡覺添臞。</text>
<title>紅流洞</title>,<text>坐憇光風瀨。吟窺霽月潭。僧穿深樹出。人立落花談。倘遇雲髥叟。要攀鶴羽毿。留連山欲暝。鍾韻起何菴。</text>
<title>悼亡弟鉉甫 鼎九</title>,<text>不得長同處。渠寄余書云。人生不得長同處。 參商遠別離。落湖孤鴈影。隔嶺紫荊枝。只恨違湛樂。寧知抱此悲。人間逆理事。令我命如絲。文章自天分。志氣絶人姿。兩冠山南解。高名海左知。善根先祖種。餘慶子孫貽。倚汝將門戶。蒼蒼忍奪斯。想像思兄淚。應流到死時。早知成永訣。那復久相離。呼筆欲何語。斷篪無限悲。思來寧一死。痛哭步遺詩。</text>
<title>送金振伯 聖鐸 棄官還鄕</title>,<text>聖主搜巖穴。幽人謝桂枝。寧知趨陛日。飜是返山時。一壑非要爽。千金不涉危。綺風擁去路。應滿錦囊詩。</text>
<title>熟食步訪愚北朴丈 明五 不遇。題庭前小梅。</title>,<text>年光未隔生。重對澗梅淸。玉色明妃瘦。雲衣姑射輕。同心千里子。殊號百花兄。不貫風流妒。生憎柳也爭。</text>
<title>四月念後。羣往南山下獵黃魚。</title>,<text>窈窕南山底。詩翁共獵人。鳴桹搜石竇。投擉碎金鱗。竹綠添江色。沙明混鷺身。若敎韓子見。雄傑間淸新。</text>
<title>書懷</title>,<text>楚夢驚波定。山心向世輕。耘多知草性。聽慣辨禽聲。道貌鷗同白。詩腸水與淸。漁樵如立傳。倘忝此翁名。同一作爭</text>
<title>立春門帖</title>,<text>千年遭聖主。八域肇春王。盛德生爲大。元和物與昌。耐寒花勝出。迎暖釣船裝。瑞色籠天地。穰穰降百祥。</text>
<title>晦得雲甫書。連日雨行。廿四得抵聞慶新院。今當踰嶺。而前路尙遠。行色間關云。聞劇愁人。又題一律。時雲甫赴京試</title>,<text>鴈度商山雨。魚傳酒院書。太行當馬首。星宿拂人裾。撫險詩爭敵。憑高嘯一舒。秦城尙三百。無恙稅征車。</text>
<title>次任典籍▣▣韻</title>,<text>自在江海跡。誰遣洛城淹。流水催年盡。鄕山入夢尖。睡因升火減。痰爲挾寒添。每誦陶潛賦。高官一髮纖。</text>
<title>散步</title>,<text>小試探春步。行尋遁世翁。家家寒食酒。日日妒花風。鍾鼎從人有。篇章付汝工。一竿輕萬乘。漁父是英雄。</text>
<title>無題</title>,<text>臥念菊花寒。侵晨倚小欄。雲收山雪霽。木落洞天寬。老物歸根盡。流年入鬢殘。美人西望遠。珠箔夢中看。</text>
<title>雲甫見山亭韻</title>,<text>日夕悠然趣。南山入小亭。坐看雲起處。夜受澗淙聲。葉脫高稜瘦。花迎淑景醒。詩家三字牓。元亮百年情。</text>
<title>走筆崔學長韻 在丹巖時。崔以詩索酒錢。</title>,<text>自媿爲官拙。寧望濟物功。低睡憐病鶴。棲蟄笑寒熊。白雪西山滿。淸樽北海空。客來無以侑。天與此翁竆。</text>
<title>次河友淵然韻 幷小序</title>,<text>河雲山 大淵 洛中分袂。於今十五年矣。今三月。何來白髮。忽入山扉。出門迎接。則顔貌頗熟。而誰某不可復辨。蓋余憂戹摧剝之餘。精爽喪失而然也。淵然卽詭曰曾無一面之雅。主人何以認我。余默然良久聽其聲。始驚覺握手敍舊。仍留宿。翌晩向丹山。訪朴以亨 ▣▣，權萬則 大矩。越四日復來朝食。臨發索筆贈一律。卽和之。紫陌曾星散。寧思入海尋。冰霜移舊色。山水保淸音。太荷交情重。剛排世累侵。此生無見日。和淚寫悲吟。</text>
<title>和李叔平 槩 韻。贈筽城 靈光古號 人沈述道。</title>,<text>一槖江山迥。孤吟齷齪行。與吾蘭臭味。求友鳥嚶鳴。末路心同異。歸裝道重輕。感君恩一曲。盈耳古琴聲。</text>
<title>次德老幽居韻</title>,<text>巖隅藏小築。幽寂岳僧居。睡起鋤花圃。閒來讀道書。雲霞身獨立。埃壒俗相疎。鳳嘯時舒氣。然滿太虛。</text>
<title>寧海倅冠子之席。擬贈一律。以替善禱。</title>,<text>韓氏萬金產。蘭成射策年。仙童游紫海。玉種出藍田。元服三加席。長程萬里鞭。俛焉爲世瑞。勳業拄東天。</text>
<title>申汝欽 德觀 新居八詠韻。巫山一段雲體。此篇首句多平聲起可欠。</title>,<text>洞繚移盤谷。人高憶老萊。林間丹竈逐寒灰。誰埽白雲開。樵破題詩石。農耕讀易臺。煙墟付與月徘徊。遊子可歸來。處士里巖花留麗藻。水石見淸心。厭直蓬瀛臥澗林。風流洞府深。豈緣仙路倦。應爲俗塵侵。舊物雲霄矗萬尋。人呼大遯岑。翰林墟陽坡消凍後。煖閣讀書餘。步摘瓊蔬倚碧虛。春光嫩可茹。早菘方氣馥。紫蕨未拳舒。小鼎呼兒活火噓。不須丙穴魚。春山採蔬魚聚碧潭底。磯平紅蓼西。綠簑煙雨一竿低。童子釣筒攜。柳葉金鱗動。蘆花彩羽啼。長絲捲盡已鴉棲。吹鬢磵風凄。夕磯釣魚坤維呈秀爽。富媼劃雄奇。滿壑嵐光漏碧差。離離碎錦絲。隨風粧半面。映日畫脩眉。中有山翁攀桂枝。人傳眼四規。富嶺晴嵐倒景淪滄海。盤根敵岱宗。金烏向夕壑陰濃。紫翠繡芙蓉。鳥背飜遙影。樵聲動暮容。開山何日卓禪筇。暝磬出深松。遯岑落照仙方搜服食。庭實廡芳馨。唱斷芝歌枕竹亭。商顔夢四靈。鳥鳴山寂寂。花汎水泠泠。且養丘中草木齡。無勞詠隰苓。芝圃晩景積翠冠松矗。高稜戴石巍。瑤臺雲物闢仙扉。曙色綵屛圍。定有靑童侶。時從絳節歸。霞標萬丈洗煙霏。台嶺夢依依。松臺曉雲</text>
<title>閉門花雨。客緖無憀。三絶錄呈金士仰 斗星。</title>,<text>桃杏千家錦樹。松楸萬里鄕土。何人裹飯相尋。今雨殊非舊雨。寵光蕙葉多碧。點注桃花萬紅。獨也東溪樵叟。雲間採掇園菘。三月正當三十。一春歸意堂堂。須留小圃花事。莫使騷人暗傷。</text>
<title>寒閨詞</title>,<text>山篁解籜蟬蛻飛。良人當暑無紾衣。妾身亦知綿裘惡。要織白苧淸君肌。象牀龍機理杼柚。寧辭五月歊炎毒。溫風入縷縷苦乾。水麈長揮潤不得。梭龍一擲摠截斷。十指摩挲空爛熳。竟日經綸不盈尺。有時停梭坐長歎。良人苦熱多慍辭。才劣何不早治絲。憶君前日病在牀。使妾幾月銷愁腸。冰泉滌濯訴蒼穹。六時饘粥躳自將。當時豈思有今日。何暇績麻謀衣裳。我願良人勿復呵。天賦如斯柰怒何。</text>
<title>奚琴兒 幷小序</title>,<text>有孺子操胡琴行丐。蓬頭菜色。累然可慽。使之年甫十歲。而慧甚。訴其弱喪仳離之苦。將母求活之艱。余聞之通夕不怡。述此以悲之。噫饑饉疾疫之耗民。今旣數十年。襁負顚連。今春寔繁。一日所目擊。不下三四十人。一村如此。四方可知矣。苟使上之人。一寓目於斯。則未知作何如心也。此詩拙陋。不敢望入詩人正果。然亦一鄭監門流民圖之意也。覽者恕之。詞曰。尺童行攜契丹琴。淸晨踵門彈哀音。哀音激揚極感憤。山翁罷題榮木吟。自言父家居達城。七齡學得胡部成。昇平望隷大樂署。端門執藝觀豐呈。我生之後歲大殺。母子伶俜不自活。隴水流離亂四下。海岸三年任塗抹。萍蓬冷跡無處訴。東南百郡春正窶。如今塗殍丁寧耳。哭向靑天淚成雨。語罷還操乞粮調。和歌千山絶飛鳥。飛流決決灑澗林。急雨凄凄集煙篠。更張苦羽騁危悰。雷霆霹破千年松。忽變淸商響空來。西風淅瀝澄秋容。流人滿街盡雪涕。五月慘憺如冰冬。無乃舊時羊角哀。死託山阿化琴材。不然前身幻此兒。飢寒一定命難回。嗚呼澤鴻豈獨汝。餓魂向亦埋江陼。問天誰把燮理柄。視棄赤子如腐鼠。屬子快彈中和韻。陶我心胷太紛縕。</text>
<title>田家謠</title>,<text>麥芒如箒搖秋風。澹澹黃雲聯巷中。瘦妻面光兒止啼。牆下桑陰頹田翁。黃蟊又遣猛雨洗。打聲彭魄聞屋東。前年八域歲大饑。斗米百錢民轉蓬。於皇來牟已受明。村閭語笑和融融。安更驅除厲鬼盡。穩令婦子脩田功。聞道吾王側身省。雲漢一念天與通。大椀不托須好喫。壬子自古稱大豐。</text>
<title>效歐公夷陵書事。述浸溟 海南古號 風土。排律</title>,<text>也怕循雷最一垠。三才到此別區分。雲䨪不霽桃泉瘴。日月無輝漲海氛。颶母鼓風灾沴薦。魖魈嘯夜札瘥紛。居民半誦修禪偈。遷客多傳弔屈文。俗黠公庭堆簿牒。敎衰鄕黨厲牙齗。頭輪金碧粧千佛。水閫樓船統萬軍。賢傑但留朱鳥影。橘柑惟以楚香聞。江山信美猶堪戚。風土殊宜詎可欣。痰挾宿痾胷結轖。心因貯火氣成焚。瞻天祝聖餘無事。露坐空庭直到曛。</text>
<title>和金士仰 斗星 吳孝子歌 幷小序</title>,<text>余南蹤初鄕。長少三十餘人。以書陳陳孝婦，吳孝子，金烈婦之行。請旌美。聽聞甚嘉。余卽枚報藩臬矣。藩臬以多擧。奏陳一人。餘並不得請。惜哉。夫吳以髫稚之齒。能衛母捍賊。卒全其親。身當賊刃。殊而不死。豈非至孝所感邪。聞其年今旣七袠。尙無恙。居家制行。有足爲法者。尤可敬已。金君士仰爲歌詩一章。屬余繼其聲。而顦顇之蹤。神思枯落。無以張大其事。爲南國之光。須恕覽也。詩曰。金剛崫嵂干蒼穹。秀色倒景南溟中。瀛洲挺其南。方丈翼其東。神光扶輿氣淸淑。其間往往產英特。或鍾懿行扶民則。我昔南躡海上鳧。邦人挾牘盈庭呼。卓卓奇蹟聳人聽。斗光其名其姓吳。黑夜咆哮綠林客。隣舍驚怖爭伏匿。兇鋒森列向天只。性命慘憺在頃刻。啼呼捍蔽欲身殉。是時吳郞始髫齔。天倫但知母子重。目中固已無白刃。如令母氏軀得全。兒身豈惜剸其肩。良知愛親誠出天。天翁有知天應憐。大筆揄揚報棠陰。要新棹楔光湖潯。天門奏上終見漏。一方父老傷至今。惟忠與孝民秉彝。所在致死誰不知。不免計較些利害。樹立轟轟世所稀。矧今末俗漸澆漓。驅蚊扇枕猶常事。雪笋冰鯉是平地。臨危殉親乃眞孝。如君大節無人跂。芳名史堪書靑竹。媺行可續三綱錄。何人跪敶孝理下。寵奬襃旌照耳目。東溪樵叟庸作歌。勸我拙語相和哦。一盃聊酬山海英。擊節高吟增歎嗟。</text>
<title>松鶴仙人歌。壽閔護軍。</title>,<text>松鶴老人人中仙。紺瞳綠髮童顔姸。精力眞似破貝時。鬢毛猶勝釣璜年。冥靈春色無今古。廣成麻姑相後先。共說神仙在平地。何煩靈藥餐汞鉛。聖朝優老縻爾爵。遙拜西天氣矍鑠。緋玉含恩喧里閭。壽星騰耀接簾幙。諸郞舞彩敞淸讌。玉醴爛斟金鑿落。萼綠羞盤千歲桃。王登度曲八琅璈。頎然梧几鶴容瘦。宛爾瑤池仙母遨。履道坊中盧叟健。石帆山下放翁豪。驂鸞控鶴摠荒唐。馭氣騎風俱幻妖。爭如壺裏閒翱翔。靜對琴樽日月長。物漬何曾亂我眞。世紛了不攖其腸。景福人間所罕見。一壽二富三寧康。畫手今來無好事。風人死去誰揄揚。維南普賢爲公壽。此地長稱不死鄕。</text>
<title>病中忽念南中舊校書。題寄憶秦娥。</title>,<text>鴛鴦浴。芙蓉一抹淸江曲。淸江曲。明波爲鏡。照人如玉。柳枝欲妒纖腰束。遙山解纕雙蛾綠。雙蛾綠。舊遊如夢。斷絃誰續。</text>
<title>裴友深之 絳 旣書又詩。千里相問。此意鄭重。製憶秦娥一詞奉謝。拈出其首句。黃花佳節字。</title>,<text>黃花節。山家酒熟新尊㓗。新尊㓗。懷人千里。停雲一闋。薊門孤鴈嘶霜咽。秦樓片札同心結。同心結。何緣續得。古琴絃絶。</text>
<title>驪江船上。次沈老 壽準 韻。乙酉</title>,<text>驪江秋水碧於天。嶺外征人賈客船。日暮龍門山下泊。故園迢遞白雲邊。</text>
<title>後浦又和沈丈韻</title>,<text>蘆葦蕭蕭水國秋。滿船歸客載鄕愁。後灘纔過前灘惡。三宿龍門山下洲。旅遊元自苦顔多。不是關時恨柰何。賸得詩情排悶處。西風吹雨大江過。沈詩有平生戹運此行多之句。故有關時等語。</text>
<title>次關王廟韻</title>,<text>刀名偃月馬秋風。半壁儀形百代雄。東望怒目無邊恨。不使乾坤繞漢宮。</text>
<title>郊原卽事 丁亥</title>,<text>扶杖淸江夕照廻。柳花飛日栗留來。麥風已暑吳蚕簇。四月田家野事催。</text>
<title>閨詞</title>,<text>鴛衾獨宿洞房寒。敎婢金罏獸炭安。午夜紅光隨箸吐。丹心灼灼有誰看。</text>
<title>與遁村金友期江獵。病未赴。金以詩來責。遂次以謝。</title>,<text>蘆花霜著雪紛飛。魚怕江寒玉減肥。一片秋光閒不管。白鷗嗔我負前期。</text>
<title>九日憶弟</title>,<text>與客登高把菊觴。雞林南望鬱蒼蒼。遙知獨揷茱萸處。到底雲山盡太行。</text>
<title>春暮讀書鄕學</title>,<text>杏花春老璧壇隈。明庶風前雨送梅。獨抱芳心如處子。翠簾垂地不煩開。</text>
<title>次李上舍仲玉松窩韻</title>,<text>老虬休斲被陽阿。慧耳難逢柰爾何。留得鶴棲高處託。向來風格一層峩。</text>
<title>讀宋玉賦有感</title>,<text>魚腹騷魂喚不聞。楚江蘭芷至今芬。如何不許東牆女。猶爲襄王賦綵雲。</text>
<title>次洪臺韻 壬辰</title>,<text>偶逐洪崖上玉山。迢迢鸞路五雲間。歸時贈我丹霞佩。琪樹秋花約更還。</text>
<title>淨興寺靑蓮菴行上人求詩。題小鍾上。</title>,<text>靑蓮秀色映東林。看得高僧不住心。搖月一聲醒客夢。臥聽雲磬禮觀音。</text>
<title>春晴</title>,<text>三更猛雨壓山柴。爛卻桃花落一街。遊屐恐泥紅雪濕。夕陽歸路步安排。</text>
<title>送金達夫 㙫 棄官還鄕</title>,<text>重陽風雨送秋輝。宮樹離離錦葉飛。正是江南山色好。喜看林下一人歸。</text>
<title>次汝欽韻</title>,<text>檻外春波潑眼明。渚芽抽綠鳥新聲。化工不識人間事。獨向溪山畫太平。是春大荒。餓殍滿野。</text>
<title>題枸杞架</title>,<text>小閣延庚賓夕陽。客來無處著藜牀。今年喜汝新陰動。亭午能資一席凉。</text>
<title>嚴生今年六十二。方赴庭試。以一絶告別。次韻卻寄。</title>,<text>連環行李錦江居。借一雄心老有餘。後夜西天光怪動。竆鱗知是躍雲初。</text>
<title>浸溟雜題 五首</title>,<text>金剛一望一悲呼。謫向桐鄕古有無。重對吏民無語答。只傷天賦自崎嶇。夢入彤闈侍玉旒。覺來湘水淚添流。前秋騎省兼修史。天語親承香案頭。魍魎秋陰連晦朔。黃茅瘴雨浸琴書。也知絶徼非人境。比屋羈踪摠謫居。會稽寬政詎堪肩。只是孤臣荷衆憐。菜把魚包良易德。何心更受五千錢。鄕人家出一文。合五千錢。餉余不受。怪石矮松弔影時。悲歌秋咽有誰知。空將楚澤千年恨。輸入靑蓮萬憤辭。</text>
<title>病枕雜詠 今春自元至今。無日不風。民事可慮。况百花摧剝。全不成就。</title>,<text>神方何處覓兪和。戕賊於初悔則那。點檢殘骸三百節。可憐無一不沈痾。叢殘萬事聽蒼天。門掩松篁但草玄。玄尙未成痾已髓。化兒應促玉樓緣。瑤絃匣久釣竿疎。兼閣詩毫掛月鋤。何事枕邊差慰意。阿奴三歲愛攤書。病枕扶頭強起看。物情如我尠春歡。海氛翳日山風惡。三月江南無此寒。誰把星幡向夜斜。小梅顦顇不成花。寒瓊半琢飜憐碎。淡雪將棲忽見爬。蕭騷海嶽漲塵沙。宿麥寒侵綠不波。舊日南州春色早。是時畦壠已藏鵶。江南春暮欲繁英。天𥳽箕星意未平。梳盡山花飄澗谷。子規啼咽月三更。銀山東轉吼鯨鯢。萬勢隨波欲倒西。可意波頭停棹 一作繫纜 石。嵬峩終古莫推擠。秋登溝壑甫新肌。誰妒春光寂寞歸。病裏尙餘憂國淚。明時不敢向人揮。</text>
<title>悲秋</title>,<text>山光斂翠水鳴波。落日西風作冷多。湖海一般秋色裏。騷人哀怨牧童歌。</text>
<title>九月十一。紫海增廣東堂試日也。諸老儒皆起。送以一絶。</title>,<text>拓跋琅當舞袖長。皤娘鬬豔問花強。風流故態知猶在。莫把施家較半粧。</text>
<title>族叔上舍性兼 德五 得靑藜杖。誇作靈壽。以詩文賁飾之。老伴多和者。</title>,<text>眞人攜爾和天均。分與包羲畫上春。三十六節云 試看夜深敲火起。讀書天祿是前身。</text>
<title>春饑不能餽馬。病瘦欲死。牽入後山。放牧戲吟。</title>,<text>瘦骨生稜擧步顚。主人恩薄媿兼憐。江南草色春無際。卻羡山中四足仙。</text>
<title>屋極所覆茅編。俗稱龍旨。蓋訖戲題壁上。二首</title>,<text>小屋淵明膝可容。葺之荷蓋上無宗。今朝始揭長蓬掩。夭矯鱗鬐號是龍。織藁蜿蜒屋縮縫。不能雲雨但蒙茸。世間竊號曾何限。若比於人恰似儂。</text>
<title>次權長水 萬斗 知足堂韻 三首</title>,<text>黃庭閒展碧牕寒。斂跡塵中璧自完。隨分池臺春色足。鷦巢元占一枝安。誰知炎熱變灰寒。愛此堂顔用意完。一葛一裘心已泰。鹿門煙月是遺安。霜髥雪髮韻松寒。題牓詩誇白業完。此意五千言上得。更無閒夢入長安。</text>
<title>次權悅伯 柏齡 韻 戊辰</title>,<text>丹丘響斷紫雲回。人世昆明有劫灰。幾樹梅花詩社冷。海天風雨令威來。</text>
<title>江樓病中。一絶遣懷。</title>,<text>風吹海雨暗芳洲。畫裏吳山點點浮。紅瘦綠肥春欲盡。病心波浪漲詩愁。</text>
<title>李友休仲 徵兼 印送陶山四時吟。繼有詩。</title>,<text>風花雪月考槃吟。一派閩溪夐至今。若道李文王趙筆。可堪爲翫不須欽。</text>
<title>新年</title>,<text>捲卻滄浪月一竿。十年丹竈老於山。桃符不著新飜語。稽首東皇丐得閒。</text>
<title>十二月一日。是余初度。庚午</title>,<text>去年今日此菴中。鶴髮同歡十數公。回顧幾人成異物。紫荊花下最悲風。</text>
<title>辛未歲日</title>,<text>寥落殘燈雪一窩。蕭蕭雙淚滴寒波。六親埋盡孤身在。壽得松喬未足多。</text>
<title>送寧海李使君 齊嵒 歸田</title>,<text>丹民莫挽使君還。公前欲投紱。州民遮道。使不得行。 元亮前秋已放鷴。華髮懶題吳郡牒。一琴閒訪謝家山。</text>
<title>和裴友深之惠寄 三首</title>,<text>不管江南錦繡秋。病牕長掩白鷗洲。誰憐鶴髮龍鍾叟。只作華胥枕上遊。山澤癯容強號仙。白鵶曾不養元田。悠悠伏枕書空日。敢擬磻溪釣玉年。吟鞭幾日訪回軒。深巷苔封釣屐痕。卻恐君來迷澗逕。埽開堆葉淨山門。</text>
<title>題古木</title>,<text>天寒喬木卓山園。枝葉摧殘不芘根。安得天回新雨露。百尋層秀好陰繁。</text>
<title>謝遁友送酒</title>,<text>白衣淸曉過山來。珍重交情入酒盃。遙想曲池開小醵。關人春雨興難裁。</text>
<title>春愁</title>,<text>花風花雨結輕寒。句引春愁坐玉欄。寶篆煙銷紅日晩。美人天遠碧雲殘。</text>
<title>山中雜興</title>,<text>乘閒鶴髮裹烏紗。行藥園中轉水涯。海氣朝衝成怪雨。山光春入發新花。病來詩硯偏生澀。漲後漁磯半浸沙。別有風流須顧陸。短簑長篴弄殘霞。</text>
<title>自獅子岬入墨坊。贈性兼上舍。</title>,<text>石逕遙穿小有天。落花深澗水涓涓。馬蹄惜踏金堤草。禽韻憐聞碧藪煙。尋隱洞中攀桂入。伴僧松下藉苔眠。雲山滿目無塵土。一嘯飄然意欲仙。</text>
<title>悲秋</title>,<text>雙鬢蕭疎向晩天。一回驚老一悽然。出山暮色風將雨。滿樹凉聲鳥帶蟬。芳草欲零時䒣䒣。美人遙隔水涓涓。百年壯氣平難得。輸入悲秋第二篇。</text>
<title>次崔出身 南斗 韻 時崔赴關東營幕。雖武人頗能詩。</title>,<text>吟鞭曉發曲江湄。海嶠殘春三月時。山店雨晴風澹澹。野亭花暖日遲遲。雲遊世外一筇客。錦錯囊中千首詩。關內仙風拂袖去。回頭憶我金剛嵋。</text>
<title>次人四時韻 八首</title>,<text>春回物意待甄陶。漸覺微和扇野皋。趁節耕翁催斲耒。鬬簷巢鳥競銜毛。岸容嬌柳拖金線。水色輕澌散玉濤。已約溪山晦蹤跡。不須雲月並孤高。原韻溪翁野老同行止。政欲無高也自高云。故此及之。閒心何處可堪陶。風詠歸來倚斷皋。一郡絃歌春有脚。幾村桑柘宅添毛。瓊芽坼雨流膏潤。繡羽穿花灑露濤。健竹爲筇新齒屐。不妨遊遍海山高。右春蝸室蕭然止酒陶。一筇舒嘯倚東皋。汕魚折柳穿銀口。秧馬移苗揷翠毛。晝靜山雲眠共榻。月明江鳥浴分濤。冰霑玉井恩何望。瓢酌松泉品更高。罏中天地一烘陶。露曉移牀竹下皋。世味鹹酸勞染指。俗情飜覆喜生毛。酒盃喚數能銷火。詩硯題多自浸濤。願播淸陰均四海。始知坡老立言高。右夏蟬韻含凉秋意陶。白雲淸靄動亭皋。兩山啼鴂凋芳草。一架調鷹刷錦毛。漁石坐深添月露。鶴琴絃緊瀉風濤。銀河夜洗人間暑。爽肺詩情一轉高。幽居悄悄似雍陶。梧葉經霜落滿皋。社過杏梁空燕乳。時來玉宇展鴻毛。黃花脫帽吟邊酒。紅樹移舟畫裏濤。向晩風光殊未愜。南山瘦色一稜高。右秋農圃閒蹤伴冶陶。百年豐樂望夔皋。朔吹走石蟲坯戶。沍氣侵氊蝟縮毛。酒煖銅缾煨榾柮。詩成木筆捲波濤。燕山雪色橫天地。忠義無人兩競高。竆陰莽蒼苦難陶。溪鷺驚冰亦集皋。紙被自堪供野趣。錦裘誰戀織山毛。隔簾梅釀滿庭雪。敧枕松喧半嶺濤。已了功名攀老大。五城宮闕夢中高。右冬</text>
<title>謹次外王父保閒堂韻</title>,<text>小築深藏曲折中。老仙風味野人同。溪聲隱几淸還靜。山色開簾淡又濃。萬里空摧南海羽。百年高臥北牕櫳。向來天意何須問。日涉芳園許盪胷。原韻 八十歲作新卜初成二月中。一堂閒趣四時同。花開小圃紅霞映。草長前堤翠繡濃。桂魄揚輝霜後夜。松潮送響雪邊櫳。陶然且進餘樽酒。澆盡平生襞積胷。</text>
<title>次孫持平玄叟 德升 觀海運韻</title>,<text>茫茫海國百川寰。時見驚濤隘兩間。鵬背風生褰萬里。鰲頭潮沒抃三山。初飜蛟室連雲起。倏吸鷗沙䠞地還。聞說使華乘此去。星槎渺淼正多艱。時汎使赴日本。申友維翰同與焉。</text>
<title>仙屛郊。次送魚使君解紐還洛。</title>,<text>立馬三江秀色前。一樽還媿會稽錢。桑麻按堵溝中瘠。簫管登樓海上仙。好事秋粧臨鏡榭。淸風春滿載琴船。衡陽遺愛幷州望。擬寫南麾下榻年。</text>
<title>南江書院南臺</title>,<text>截立中江控地形。長年掛月一松靑。春風雞犬千家邑。落日鳧鷖十里汀。虛映東南蒸海色。氣淸流峙養襟靈。磯頭嘯破遊仙夢。雪散梅花一院馨。</text>
<title>江臺次家弟韻</title>,<text>滄波老石疊成臺。旅客同時旅鴈廻。春峭劇風吹野雪。冰消新水響江雷。沙鷗最愛迎人凈。菴鶴遙憐喚主催。隨處戒心無穩計。還家應落小園梅。時避癘寓院村</text>
<title>望月峯春望</title>,<text>春霽芙蓉倚碧遐。俯看千嶂虎龍拏。江山幾碓環坡散。日月雙丸拂頂斜。浪雪天籠瑤海樹。錦雲人道玉溪花。靈風晩送西南雨。一嘯飛筇響落霞。</text>
<title>同諸友遊眺有感</title>,<text>麗日催花春氣佳。小奚山市買芒鞋。林泉討勝寧辭病。詩句輸閒或類俳。天地自憐樗散跡。江湖長憶鹿門柴。酒闌繡谷鳴禽夕。歷亂愁端壯志乖。</text>
<title>乙酉自京回。遁友以詩來。請聞京城事。次寄。</title>,<text>帝京消息欲聞何。試把紅牋大抵誇。盛世唐風今寂寞。末年周俗尙繁華。三淸洞僻探靈界。八角亭奇賞異花。第一仙宮留後約。會看簾捲洛陽家。</text>
<title>寓中作 幷小序</title>,<text>歲戊戌。王父春秋九十一。尙康寧。每早必盥櫛不廢。衣冠升堂者。皆以爲地上仙也。時瘟疫熾蔓。奉寓旣無凈地。且念筋力已謝謝矣。恐撓撼或致他虞。次且月餘。正月廿二日。不得已奉往南江院邸。朝晩轎發。余乘馬。二弟及哀從昆弟。皆步從扶持。風緖稍厲。至狐峴下暫憇。堂叔自寓來覲。煖酒進一盃遂行。避淖由山徑。至素月川竹下又小憇。村人奉白粥。又進煖酒遂發。聞大路數處。有橫道死人。迤出江岸。至黔山西陼。又憇息肩。行至大橋南頭又憇。日午至院僕家留焉。起居如平日。歡悅之懷。庸有其極。輒吟成拙句以志之。使後世子孫者觀焉。仍念昔在丁亥。以村患奉寓此中。先君子來侍側。一縣老少無遠近咸來問。日日酒集歡笑。今也奉諱。奄已十一年。追思往事。不覺哽塞而血泣也。末句幷及之。九十春秋又一齡。高堂天掛極南星。時危挈室投江院。晴發沿途倒酒甁。手扇頻揮談某水。肩輿穩坐抵長亭。萊衣不復瞻愉色。暗憶丁年淚血零。</text>
<title>二月二十四日。王父晬日也。終日衣冠地坐。酬酢不懈。衆賓皆瞻歎頌祝焉。時在江邸寓中</title>,<text>鶴髮懸弧敞小筵。別天雲日媚淸姸。椒觴迭壽樽前客。梧几爭瞻地上仙。福慶春隨新燕賀。風流說與後人傳。斑衣亂折庭花揷。抃舞南山億萬年。</text>
<title>江臺次仲弟韻</title>,<text>大孤迢遞接南山。客屐朝朝向此間。桑女踏歌紅錦谷。漁翁濯足綠雲灣。心遊化妙知魚樂。愁劇時危羡鷺閒。移柳釣臺春不管。萬條金縷正誰攀。</text>
<title>四月四日。次家弟韻。</title>,<text>江南春盡發新炎。客舍如蒸更短簷。筆底遙山千髻簇。枕邊初月一眉纖。北牕自漉葛巾酒。東海誰知孫叔鹽。堪笑旅情偏瑣瑣。近題多著晩唐尖。</text>
<title>簡仲弟竹山，季弟直川寓居。自江邸皆移寓</title>,<text>那將世事上吟眉。客邸淸遊儘一奇。六博投壺消白日。隻雞斗酒聽黃鸝。江山氣王神仙宅。花月春濃錦繡詩。孤感十年還此地。不堪分鴈短長移。鉉甫寄孤感詩</text>
<title>簡申友叔度 世矩</title>,<text>夕陽遲下竹禽啼。步屧銷憂俯綠堤。梅潤晩晴孤嶼外。麥雲秋捲大橋西。尋常客抱憐羈跡。咫尺交情惜解攜。有意明朝臺下訪。銀魚對斫碧玻瓈。</text>
<title>僑居秋興</title>,<text>槐花風細落絲絲。秋意玄蟬最聖知。中夜露凉生枕早。一年萍汎返山遲。美人隔遠商歌苦。啼鴂凋芳楚賦悲。僑地幸饒漁釣事。淸江照遍白鬚髭。</text>
<title>首秋到書院。欲看書藏鎖。待齋任暮不至。悄然有懷。題寄叔度。二首</title>,<text>道院幽閒無俗客。文峯淸絶伴齋居。稻風暗喚秋聲起。桐雨輕湔暑氣除。壁裏書藏誰發鍵。牕前草沒且敎鋤。悄然不見同心子。自媿愚庸與世疎。勝會今春隨客邸。倦僑前夕訪山居。獨來江上秋生院。睡起宵中月滿除。鹿洞未堪追駿軌。潯陽端合荷雲鋤。詩筒莫替箴規事。離索敎人志業疎。</text>
<title>與魚生有夔，仲弟鉉甫。同向內延。暮抵檜谷作。</title>,<text>嶺路遙隨澗水分。風樵歸盡日將曛。詩情冒雨穿山寺。漁興乘潮劈海雲。霜葉亂飛隣杵急。佛燈初上遠鍾聞。溫台定落東坡手。雪瀑明朝盪世紛。</text>
<title>江院齋中。叔度寄詩。怱怱步謝。</title>,<text>仙屛堆翠抹煙嵐。誰向淸園著漫談。風响勁催砧近遠。月華凉散鴈東南。樵歌背日山將暮。社鼓衝昏酒正酣。此樂不須容易說。世間忙子未曾諳。秋色前峯霽海嵐。短檠親對古人談。心尊百體星環北。道費羣經軌指南。悅口豢芻吾未飫。沒頭名利世方酣。絶憐安樂窩中事。此意今來少得諳。晩天晴籟捲殘嵐。靜對羲文勝劇談。未分星辰趨極北。等閒風月管江南。黃花一院輸高臥。錦樹千峯倚半酣。吾道秪今湖海耳。此心惟遣白鷗諳。</text>
<title>淨興寺軟泡會</title>,<text>約伴山門戴雪廻。竹林幽鳥款重來。前遊隔歲樑題暗。新賞驚人像設嵬。風引梵音來板閣。月扶禪影散花臺。冰泉滌筆僧供硯。詩律疑無一點埃。</text>
<title>宿長沙村</title>,<text>漁村沽酒入壚中。鹽竈煙靑落照紅。白鳥候潮皆向北。滄江隨勢摠朝東。扶桑拂枕三更月。沆瀣漱腸萬里風。直釣金鰲眞浪計。不妨終作狎鷗翁。</text>
<title>上元夜。次李文翁韻。</title>,<text>神交早許弟兄間。浮世長憐見面難。不有琴樽元夜會。更敎花鳥一春闌。胷呑蓬島滄波闊。口占梅牕月色寒。此去音塵憑尺素。明朝休說路漫漫。是日文翁觀海歸</text>
<title>夏日遣悶</title>,<text>宮冰玉井望難攀。悶倚虛牕寂寞間。千丈渴虹東飮海。半邊瘦日北銜山。琴書散誕從梅潤。巾髮離褷學鷺閒。欲向江湖尋莫逆。幾時秋月洗衰顔。</text>
<title>夏日松蘿丞崔季晦見過</title>,<text>綠楊嬌舞鳥能歌。馹騎翩翩貴客過。南國樓臺探勝遍。東溟煙霧得時多。披襟玉樹呈春色。移席巖花落澗波。早晩內延山事好。十年閒夢罷漁簑。</text>
<title>次鰲山 長城號 守申養直 義集 於立巖山城次老杜小至韻。贈詩山 泰仁號 守 朴光秀。○癸卯。</title>,<text>歲華偏向客中催。午夜輕雷地底來。鄕思入冬深似水。世緣臨老冷於灰。晴春準擬尋山月。消息先將訪雪梅。最幸鰲州隣茂宰。數開賓榻勸情盃。</text>
<title>又次鰲山次杜至日韻</title>,<text>元戎軒下夜聯牀。都護千兵儼列行。律吹黃鍾璿玉轉。歌飜白雪綺羅香。棘林惜爾垂鸞翼。綵線何人補繡裳。自笑微官偏寂寞。此宵重恨一年長。時兵使習操</text>
<title>次鰲山又次寄前韻 二首</title>,<text>急節崢嶸水似催。臘簷禽韻報春來。生朝倍切懷鄕土。今日余初度 塵世休從問劫灰。排悶強憑瀛客髓。瀛奎律髓 寄閒要借使君梅。長城有梅二盆。余借其一。 羇心不幷郵官寂。此語須浮大白盃。南湖淹病一藜牀。目極東頭望鴈行。鬢髮厭看盈鏡雪。瓊華欣荷滿函香。紛紛俗子羞蕪語。濯濯天孫耀錦裳。同是倦遊偏我冷。此懷休較短兼長。</text>
<title>又次寄前韻 二首</title>,<text>強隣詩債日相催。小吏擎牋蹋雪來。客恨難消藍尾酒。瘴雲初霽豆稭灰。天娥未分維摩几。仙韻憐逢處士梅。莫惜山陰勤一訪。佇看門外散銀盃。一笑逢迎便共牀。神交相視弟兄行。襟懷雪色寒天爽。詩韻梅花特地香。歲暮東西思杜曲。月明江海夢荷裳。靑春預憶還鄕日。山蕨溪蓴興味長。</text>
<title>次鰲山次寄杜冬至韻</title>,<text>騎爲湖中宂長班。天涯感目故多顔。竆陰澤國哀鴻叫。暝色汀林倦鳥還。愁伴孤燈生枕上。夢驚殘月下牕間。何時好逐春風去。隨意南山更北山。</text>
<title>次鰲山次寄簡齋除夜韻</title>,<text>流光夜逐一雞闌。涕淚天涯破瘴寒。多事雪霜侵鬢改。盡情詩句拭眸看。閒身已決江湖臥。壯氣今摧泰華盤。莫怪廜㢝辭就飮。不堪鄕思礙雲端。</text>
<title>正朝復次前韻見寄。奉和。</title>,<text>歲月忙途苦易闌。故溪盟媿白鷗寒。樽前客恨隨萍汎。笛裏春光向柳看。鶴睡雲山閒十載。羊腸世路險千盤。陽和漸近歸田日。歷亂羇愁減一端。</text>
<title>疊前韻</title>,<text>南國春生旅夢闌。驛前霜重故衣寒。梅花已折悲人遠。蓬鬢全疎怕妓看。近向煙波尋釣舸。可從車笠接盟盤。羇心莫謾從前說。百結紛絲不見端。</text>
<title>入伽倻山。歷路尋伊淵書院。寒暄，一蠧兩先生幷享。</title>,<text>畢翁門下萃英才。經學箕檀闢草萊。亂世忍言郴水禍。百年猶泣泰山頹。伊江滾滾源流迥。伊岳蒼蒼雲霧開。愁殺西風吹捲地。滿庭誰爲埽塵埃。</text>
<title>武陵橋</title>,<text>仙源遙向一橋通。訝入天台步石虹。穿樹雪峯僧氎白。浮花錦浪洞流紅。留連落日尨眉客。飛過何年玉頰翁。試上曲臺吹鐵笛。千巖雲捲碧玲瓏。</text>
<title>紅流洞</title>,<text>一曲靈山弄綵霞。琴師偶共入伽倻。落花巖古傳筇久。泚筆臺淸立馬賖。何石仙翁不曾坐。滿菴僧子至今誇。孤雲忽送催詩雨。苔壁剛題醉墨斜。</text>
<title>八良峙</title>,<text>智異千峯翠疊空。息肩於此偃長虹。湖山表裏分區迥。星斗高低極望通。邃處天資龍虎窟。劈時人訝鬼神功。東溟眼斷今南土。落日鄕心戰北風。</text>
<title>客中述懷呈玄生 宇華</title>,<text>楊花深院雪霏霏。午夢悠揚訪釣磯。世事紛紛誰得是。年光鼎鼎我知非。勳名靑紫心飜懶。消息金丹望已違。最感蜀禽憐客意。隔牕啼勸不如歸。</text>
<title>謝玄生寄詩</title>,<text>盡日湖山送寂寥。二松哦處斷招邀。務閒印篆緘生澀。性簡鉛紅態謝嬌。人笑書生酸氣在。自憐老子壯心消。東隣賴有新知樂。詩筆時拈醉興挑。</text>
<title>次崔生 旭 韻</title>,<text>尨眉書客此號呼。彈鋏悲歌一丈夫。季子何緣謀數頃。步兵隨處哭竆途。寃氛劒射千年氣。短褐霜侵七尺軀。莫惜淸篇頻寄問。獨來湖外故人無。暮暮庭柯感倦禽。遙遙鄕思海幷深。開簾月色新秋霽。近壁蛬聲永夜吟。孤枕乍欹誰伴夢。一燈長對是知心。淵明已決歸田計。須及黃花未落尋。從來鹵莽孰能成。萬里風難弱纜爭。君子不曾憂喫著。丈夫於世重勳名。須從聖學求餘敎。可感天心在一誠。嚴助買臣他日事。靑山用盡十年情。</text>
<title>次金生九雲韻</title>,<text>北客經年食楚萍。乾坤獨奏放歌行。夜凉薤簟愁無夢。秋澹梧桐颯有聲。潘鬢鏡開驚雪色。越吟燈暗和蛩鳴。邇來萬事慵雙眼。卻被新詩始暫明。</text>
<title>甲辰秋夜。就鰲山濟民軒。與李昌平 錫仁 及本州倅共飮。座中拈韻得休字。時昌平移拜益山</title>,<text>天末羇襟鬱未休。喜來梅閣辦淸遊。梧桐近砌蕭疎響。河漢橫檐隱映流。金馬 益山古號 佩符良友去。玉娥彈瑟翠翹浮。歌筵剪盡如椽燭。不省潘郞鬢上秋。</text>
<title>次趙元章 綖 朋來齋韻</title>,<text>新茅淨結白雲邊。一壑風煙隱几全。竹溜玉鳴裁藕沼。鳳枝陰映對棋筵。百年華藝推三絶。四架牙籤揷萬篇。此計懸知離世網。柴門須使護苔錢。</text>
<title>雨夜簡玄生</title>,<text>萬葉摐摐戰石庭。閉門寒雨亂愁生。靑山舊業圖中輞。白髮微名夢裏荊。廿年前嘗夢仕於楚 孤館傷心人月別。樂府有人月圓詞 五更和淚壁燈明。新知湖上惟君在。不解頻從慰旅情。</text>
<title>次李上舍 錫鳳 韻</title>,<text>回顧前遊奄廿年。此來重對各悽然。風塵失意鶴雙鬢。湖海閒吟驢一鞭。底用高名喧白日。秪將殘計聽蒼天。竹林擬訪嵇康宅。靑眼應知拭鍛邊。</text>
<title>南江書院。諸老友皆會。各把盃相勸。出示上元會詩韻奉和。</title>,<text>良辰此會豈前期。遊子天涯始返時。千嶂落花春欲盡。一樓姸唱日將移。情盃到手誰辭滿。羈宦傷心爾也知。溪南更理登臺屐。靑眼迎人柳亦奇。</text>
<title>三月廿一。行至月城霞谷鄭友尙明家。適孫持平丈與商山李海南天與及李生德祚，德普，益中，立中，權生慶祚，慶鉉，李憲翼，徐至海數十人。共會于鄭生燁汝章家。夕炊後同入霞溪山堂宿焉。翌孫丈苦覓余詩。令汝章打翰苑精選。拈出王平甫春陰韻。</title>,<text>幽軒窈窕入雲深。花事將闌綠欲陰。欹枕玉流聽不厭。拓牕蘿月取無禁。要從絶境吟天放。休向淸時歎陸沈。巖上老僧閒似鶴。倦遊回首媿塵心。</text>
<title>山居雜興</title>,<text>花落淸陰散綠梢。春晴淑氣盪靑郊。買鑱課僕蒔欄藥。結網攜兒探鳥巢。好客山深車轍斷。親僧晝靜石門敲。不妨寂寞兼淸淨。多事楊雄賦解嘲。</text>
<title>餞春</title>,<text>不柰靑春逐水流。一樽離思倚山樓。琴彈白雪知誰伴。佩挽佳人不肯留。驚起謫仙花底月。陡回潘令鏡中秋。鸝黃尙惜韶華散。百囀丁寧綰別愁。</text>
<title>四月朢夜。月色淸甚。</title>,<text>快人天氣夜收喧。綠影輪光盪酒樽。萬物再逢堯日月。一塵那翳玉乾坤。何緣捉席同千里。直欲攜筇訪百源。未信朝來閒役意。不煩招些已還魂。</text>
<title>與諸老宿玉泉寺</title>,<text>花林西腋玉泉淸。謝屐登樓秋意生。娛客峀雲閒弄態。解禪巖鳥靜收聲。十年浮世傷陳跡。一夜玄談慰病情。萬事秪今心不入。擬隨蓮社結同盟。十年前。與鉉甫同棲此山者數月。</text>
<title>送遁村金友赴南宮覆試</title>,<text>詩人秋色兩相宜。男子功名老更奇。一路湖山楓錦裏。重陽風雨菊花時。帘壚快酌吳姬酒。藝苑高揮漢將旗。貢士此行偏意氣。鏡中休歎白鬚髭。</text>
<title>次紙龕盆梅韻</title>,<text>百花頭上玉爭娟。粉閣春心異野園。牀外態鱗仙子笑。月中香訝美人昏。汨羅騷客曾無眼。慶曆郞官此返魂。最是參橫紅燭底。數枝斜影浸淸樽。</text>
<title>次諸人書院韻</title>,<text>木翁經始此江山。煙月中間幾歲閒。天挺大賢眞作主。地因書院遂生顔。日星長夜明猶在。時雨當年化未攀。迥野高臺光景裏。愛看魚躍鳥飛還。</text>
<title>次雲甫韻</title>,<text>天向衰翁頓見疎。流光曾不小紆餘。英雄鳥過千年後。草澤蛩吟八月初。病眼倦看新節物。索居長憶故人書。西風一夜江波冷。滋味持罾截下魚。</text>
<title>戊申春。湖西賊麟佐伏誅。希亮繼起安陰。余趣裝將赴花山安撫使所。金伯斌以詩勉余和寄。</title>,<text>太平煙月事優游。奸孼飜驚梗化秋。旁午羽書曾怒膽。勤辛蓮幕急良謀。腐儒安用戎衣列。明主應深旰食憂。逆順陰陽功指日。湖波依舊已安流。</text>
<title>小重陽。步至城北。問申達甫 德海 病。歸路次韓仲止九日破曉前山佇立韻。</title>,<text>秋深風雨未曾晴。拂拂汀林打葉聲。九日山尊無客共。一筇汀路避人行。磯頭漁父閒今古。琴上昭文等毁成。醉後烏紗誰使整。如今不數孟嘉名。</text>
<title>次鄕人韻</title>,<text>雲棲自與世緣遐。埳井從他鼈笑蛙。映碧夢成書帶草。斫銀愁阻水梭花。待秋下浦粧煙棹。蠲暑中林詠雪車。回顧少年眞浪計。粃糠將欲鑄勳華。</text>
<title>歸日卽重陽。騎牛訪汝欽不遇。留題壁上。用杜牧九日韻。</title>,<text>家家門巷鷺鷗飛。秋水聲喧磵徑微。素壁掛琴嵇喜在。何山攜酒孟嘉歸。黃花笑客要新句。白髮傷時惜暮暉。詩滿眼前牛背穩。不知寒雨漏荷衣。</text>
<title>後山觀漲</title>,<text>炎官縮瑟兩儀昏。淫雨驕陽勢互飜。百里靑蕪隨水埽。四郊愁歎共波喧。歲稱金穰理難信。咎在吾人天不原。何處醉仙泉灑面。瓊瑰倒瀉凸金樽。</text>
<title>首夏汝欽來宿。夜坐拈韻。時其從叔希仲入地栽隔旬</title>,<text>簷花落雨夜沈沈。春盡江南綠欲陰。幾點村燈穿洞遠。數聲山犬吠雲深。朱絃怨斷新埋骨。靑眼欣開稍豁襟。見在樽前須盡樂。逢場莫惜短長吟。</text>
<title>次金伯斌</title>,<text>天放江湖與世疎。萬緣心上埽無餘。一牀河洛探貞觀。高枕華胥到太初。多事許家人物論。不關劉過闊匾書。短長鳧鶴何須較。九月蘆花好釣魚。</text>
<title>次寧海府伯梅龕韻</title>,<text>天葩淡淡綴冰條。海上逋仙一笑邀。奪色湖菴孤鶴潔。分身月殿素娥嬌。淸樽浸影憐香飮。小閣藏春怕玉飄。摠入楊州何遜興。鳴琴彈罷彩毫搖。</text>
<title>客洛次嚴文輔 漢徵 韻再疊</title>,<text>鬢雪飄蕭蒲柳秋。峀雲何意出悠悠。淵明枉擲琴書樂。季子空懷桂玉愁。妙藝莫矜門外瑟。淸詩無用幄中籌。西隣亦有同裯客。滯思成章積已稠。來詩山色尙殘秋。淹久飜驚節序悠。樓上行藏孤劒吼。燈前風雪幾人愁。金門跡阻誰通籍。靑嶂心懸自有籌。正憶南鄕陽意早。小梅牕裏坼花稠。</text>
<title>泮村次柳上舍 鼎茂 元日韻</title>,<text>荼壘千門語笑喧。客情蕭瑟共誰言。天廻斗柄新春節。地迥山南盡處村。明日靑銅羞白髮。五更寒雨妬淸樽。癡心賣了知猶在。不解還家作上元。</text>
<title>四月遣閒。次南谷權副學 瑎 韻。</title>,<text>石枕眠閒不願餘。麒麟勳業摠知虛。園林快活啼花鳥。浦潊從容食葦魚。腰腳散頑聊試策。心神收放且看書。臨階最愛仙人杖。新蔓蕤蕤帶雨舒。</text>
<title>送金成天 聖鎔 赴海西幕 庚戌</title>,<text>每惜廬江奉檄遲。使車今見海西馳。良籌坐運紅蓮幕。秀句行題孤竹祠。問穡今年兼得失。括田隨處補公私。不堪三益俱星散。離恨羇愁共一時。金達夫㙫，金振伯聖鐸。一時俱散。</text>
<title>自京罷官南下。金成天以詩送之。解贈佩香。次其韻。</title>,<text>煙波裊裊一竿絲。隨意浮鷗任所之。魯望秪耽漁艇月。陶潛寧有帝鄕期。名香解佩金爲字。寶墨開緘玉刻詩。怊悵江南衰暮別。九街風颺綠楊枝。</text>
<title>題沃州 珍島古號 碧波亭</title>,<text>碧波亭下片帆遲。南極玆遊豈夢思。鯨背題詩招太白。鰲頭停棹候安期。浮空島嶼流萍散。撥浪魚龍怒鬣奇。海不揚辭閒聽唱。明時惜爾隱篙師。</text>
<title>謫中次汝欽 辛亥</title>,<text>常嫌楚纍賦懷沙。恭俟春噓死草華。昨夜陰歸客夢。何時竹下醉君家。秦雲拭淚瞻丹鵲。姜被含愁戀棣花。漁釣閒蹤回首羡。百年吟嘯舊山涯。</text>
<title>次尹昌玉 琩 韻</title>,<text>嚼月飧霞飫得閒。緣何塵想未曾刪。松簷游戲詩三昧。蘋渚行垂竹一竿。穩向雲山滋味足。爭如湘水旅踪艱。遙瞻丹鵲無消息。愁對庭林瞑鳥還。</text>
<title>次昌玉 三首</title>,<text>竆途仗友破愁端。相照樽前古劒肝。嶺隔長亭詩寄易。人逢暮境笑迎難。孤臣無地不惶恐。何處有山名喜歡。離索近來添疾病。靈均頗減菊英餐。澗底崇蘭香氣多。同心相憶費吟哦。雲埋靑草春生瘴。淚滴淸湘客抱痾。平地有仙閒吐納。新詩如玉巧磨磋。蠻蜒絶徼微君眷。萬斛羇愁不柰何。萬事風花不可常。香燈殘夢泣南荒。春歸綠草王孫怨。糗絶瓊枝楚客傷。幾首短招情轉惻。片時相照義難忘。麞牙鴉眼何須餉。悵望層雲感意長。</text>
<title>用雲甫園花韻 玉連環</title>,<text>靑帝催粧滿塢馨。日暄香散撲檐楹。盈盈錦繡鸎羞艶。色色瓊英蝶解評。平昔對花吟興麗。比來隨節旅魂驚。馬聲門外誰人訪。方賦傷春萬里情。</text>
<title>寒食。次石洲淸明韻。</title>,<text>江南魂斷賣餳天。佳節重重倍自憐。草樹荒墳誰灑飯。杏花微雨又藏煙。巴禽入夜呼殘月。楚客傷春泣暮年。憶在鹿門登壟罷。兒孫扶醉綠陰前。</text>
<title>次士仰治圃韻</title>,<text>閒弄江南裊項鋤。山翁長業託園蔬。香苗種密條風後。嫰蔓挑頻穀雨餘。手裏生成偸造化。眼前培覆任乘除。春光次第登盤椀。不羡侯鯖丙穴魚。</text>
<title>次汝欽韻 癸丑</title>,<text>望月峯南灝灝臺。上元江閣笑談開。人從楚水三年返。天放冰輪萬里來。令節思家深掩箔。芳樽憂國細傾盃。今宵夢入仙屛曲。霽魄姸籠雪色梅。</text>
<title>用雲甫韻灝灝臺</title>,<text>孤山鶴立綠江潯。疊石生稜近百尋。婀娜春催黃柳色。飛來我識白鷗心。巖苔坐穩宜閒釣。松水聲寒當古琴。登眺十年無好句。深潭媿殺老龍吟。緩節消憂步碧潯。江臺遊跡十年尋。得春艾軟香堪口。過雨潭空淨見心。石上支頤看鷺舞。風前盈耳聽松琴。鳶魚活潑誰能會。付與晴郊百鳥吟。</text>
<title>次汝欽 三首</title>,<text>孤館幢幢一穗燈。燈前偶聚兩三朋。新詩得意鏘金石。軟語輸心淡雪冰。思入山園正月暮。夢趨天闕五雲層。摧頹不復探春興。寂寞還同結夏僧。萬象元廻賦與均。雨餘光景一時新。誰知造物丹靑妙。倂作先生杖屨春。汀柳麯塵眉展盡。渚鷗霜影舞迎頻。溪山漸向煙花節。溝壑方多不獲人。孤客春愁最昨宵。園蔬夢裏手鋤挑。溪山雨過精神出。樓閣晴開興象高。遙憶斗菴應怨鶴。誰憐斛水有藏蛟。花村寂寞繁華斷。寒食何人餉濁醪。</text>
<title>次退溪先生集中韻</title>,<text>紅初簌簌綠萋萋。畫裏村翁犢飮溪。曲水傳觴山日晩。小臺臨鏡野雲低。閒移杖屨春無限。靜對縹箱樂欲迷。只惜陰孤物色。綦巾日夕賦雞棲。</text>
<title>次雲甫梅花二疊</title>,<text>淸魂冷骨出天奇。淡雪輕盈掩竹籬。未分先生臨玉貌。何來仙子濯冰肌。山樽酌月銜疎影。村篴穿雲動遠思。攀折生香無語立。爲君高絶太難詩。削玉天生骨法奇。底來塵土立疎籬。已辭楚客滋蘭畹。肯較何郞傅粉肌。佳實會看殷鼎用。一枝遙寄鄂君思。問渠知己誰人在。應說孤山兩句詩。</text>
<title>四月權殿中萬則，朴生元老 師相，懷英 廷杰。聯鑣來訪寓中。共登江臺。</title>,<text>十里郊原掌㨾平。麥雲初漲楝風淸。一春旅寓無人語。三益同來不世情。山院聯牀幽鳥款。江臺移席白鷗迎。前灘漸看銀鱗長。莫負新秋後會成。</text>
<title>江臺追次朴懷英韻 二首</title>,<text>久客思山不耐愁。美人相對暫消憂。滄浪濯足孤歌起。塵世灰心一笑休。閒把吟筇松下倚。好題詩句石間留。淸遊且莫前期負。我輩樽前摠白頭。乍御冷風俯石臺。遙山西坼大江來。塵埃作客詩眉皺。湖海逢人笑口開。灝氣氳氛涵玉鏡。閒雲娬媚映荷盃。不緣我輩收淸賞。閒殺汀鷗閱幾回。</text>
<title>竹醉前一日。次懷英惠韻。二首</title>,<text>江城淫雨共愁長。萍汎無悰倒筆牀。正起丹丘仍羽想。忽傾鮫室瀉珠光。淸風入院醒鷗夢。孤嘯登臺撫鶴觴。吾道秪今湖海耳。遞筒詩律可相徉。再嚲吟鞭著意長。重投尺牘賁塵牀。香留坐席蘭同臭。筒發緘封玉有光。期在六中先埽石。詩求三上合浮觴。江湖滿地閒煙月。那得諸公日徜徉。東人詩。詩從三上得。理向一中求。文章公器。自有定價。今公自求三上高第。殊非香山罷唱東坡罷筆之意。故發此善謔云。</text>
<title>散步柳陰。賦物遣懷。</title>,<text>擲下牙籤步綠潯。江風吹鷺景愔愔。天低鶻沒宸居迥。海闊鴻冥釣渚深。短髮共凋芳草色。小詩閒寫白雲心。斜陽老樹猶才思。引起新蟬玉管吟。</text>
<title>雲甫前年梅花韻又疊</title>,<text>尋渠何處更看奇。刮眼橫枝曉出籬。眞色霜淸仙蛻骨。生香天與玉爲肌。孤山鶴去無知己。長笛春來有所思。幽契我家今累世。此兄應識老夫詩。冷壓花頭特特奇。耿然愁倚小山籬。白雲縞袂呈仙面。曉日淸池洗玉肌。摸寫已憑山月影。揣稱誰擢錦肝思。情知不是人間白。滌筆廵簷未下詩。</text>
<title>次朴懷英韻</title>,<text>一把黃茅便蓋頭。小山援桂可淹留。詩襟皎潔無塵雜。野態疎狂與世休。日涉花園成獨樂。夢趨螭陛抱嫠憂。何緣聚盡東南美。大笑樽前頓洗愁。東皋舒嘯讀書臺。深巷無塵磵響來。石枕多緣山鳥警。柴扉不許俗人開。晴知蔣逕饒淸興。意得桑郞凸綠盃。崑玉楚珩投滿案。朗吟疑聽紫雲回。</text>
<title>仲春花山士友李上舍天祥 光庭，金參奉振伯，李兄方卿 廷一，金上舍士能 光國 諸名勝十餘人。自虎溪道院。汎舟廬江。各賡退陶老先生濯纓潭汎月韻。其樂可知。方卿錄示座中詩十七篇。令人神爽色飛。窅然若李郭仙舟矣。輒繼其聲以寄。</title>,<text>虎溪山水入詩淸。隱若軒牕刮眼明。玉屑飛雲羣傑會。蘭橈載酒大江橫。萬松院靜眞仙窟。三笑亭高不俗情。領略春波無際興。渚鷗翔舞櫂歌聲。</text>
<title>遣懷</title>,<text>滿巷苔錢斷客過。敎兒蓮子石頭磨。雲容欲雨經營久。山態因花娬媚多。煙月一竿知聖澤。江天十里管漁簑。春深晝永無餘事。手錄桐君爲養痾。</text>
<title>古今所推詩聖。惟少陵一人。錢牧齋云胷不國子監。不能讀杜詩。又云不讀萬卷書。不行萬里道。不能解杜詩。昌黎云李杜文章在。光燄萬丈長。趙淸獻詩云天地不能籠大句。鬼神無處避幽吟。我朝石洲詩云神飈習習生陰壑。天樂嘈嘈發古鍾。雲捲碧空橫快鶻。月明滄海戲羣龍。依然步入仙山路。領略千峯更萬峯。其餘不止一二。閒居時閱全稿。不覺神王。聊此構拙。何傷乎各言其志。</title>,<text>手握神機闢渾元。詩家夫子審言孫。鵬程溟海恢摶擊。龍腹風雲壯吐呑。萬里楡花橫北斗。千堆蟻塚出崑崙。高歌興與精靈聚。秋色崢嶸宇宙喧。</text>
<title>五月小旱。秧馬多閒。朢日甘霈盡日。前溪水生。雲甫呼韻各賦。</title>,<text>田家莫歎刺秧遲。朢日甘霖未後時。洗濯綠綾隨手抹。𣰦𣯶翠羽映波垂。一筇愛鷺廵前澗。長鍤憐芹閘小池。周孑康年從此始。急須準備頌豐詩。</text>
<title>八月七朝。遁友送詩。翌日和寄。甲寅</title>,<text>紅雲堆野靜無風。秋色如濃四望同。百草光陰啼鴂後。萬家歡笑亂蟬中。詩人拜撰千倉頌。聖主裁成九扈功。賽罷田間喧社鼓。大東今日際亨豐。</text>
<title>旬間患瘧幾死。至朢始痛定。是日中秋。拙句題所見。</title>,<text>門掩西風護病身。臥聽村巷笑聲新。一年端正中秋月。萬逕縱橫上塚人。瘧鬼有靈饒令節。老蟬如訴咽蕭晨。太平遺像深山在。何處醉翁頹水濱。</text>
<title>秋晩步出仙屛浦曲。釣徒列坐葦間。所獵銀刀玉尺。穿之蘸波之枝。紅蓼白蘋。落霞孤。氣色淸華。不禁僊僊神爽。聊吟一律。</title>,<text>圉圉紅鱗掛蓼花。巖隈移照避風斜。淸詞自製漁家傲。異味誰誇丙穴嘉。數尾敎兒穿晩市。一樽邀客酌晴霞。水仙身世非人界。管領秋江物色奢。</text>
<title>三江汎舟次韻 幷小序</title>,<text>家園東裁里所。襟以三江。吳洲楚鄕。必不多讓焉。歲甲寅秋。與山外數老。約以十月旣朢爲壯遊。而是日大雨。遂以廿二汎舟。諸年少聞風會合數十許人。自江入海。留宿江口村。翌日沿洄。極歡而罷。酒半汝欽倡韻。余亦賡之。快唱新詞紅滿江。中流徐轉木蘭艭。陰墟蜃抱鮫人室。蓬島雲深玉女牕。商舶避潮沙下碇。漁翁邀客酒開缸。塵間浪說仙曹降。誇與靈槎貫月雙。</text>
<title>後二日。汝欽來言。今晩申伯度 世規 當相待江院云。下晡與汝欽聯鑣。余先入院。則諸人無至者。夜坐悄寂。曉簡伯度。</title>,<text>江蘋吹作小樓寒。暝踏長橋客上欄。孤嶂抱琴塵世隘。滄波攜酒海天寬。燈靑永夜期還晩。渚白新冰歲欲殘。桂棹餘歡須更續。我詩休共俗腸看。</text>
<title>大悲菴歸路。馬上口占。乙卯</title>,<text>雨歇芳郊麥欲秋。內延餘興未全收。珍禽技癢千般韻。白鳥心閒萬頃浮。放馬坡頭休病骨。取囊奚背課詩籌。神山未洗三生債。琪樹諸天會遍搜。</text>
<title>遁友有病暑一章。不相寄示。有人來傳韻字。遂賦二疊。吾輩俱是老病。相見稀闊。故兼寓感慨。</title>,<text>車笠同盟問幾餘。比隣千里晤言疎。欹湖判爾魚鰕侶。孤嶂容吾木石居。風敗釣船慵魯望。塵堆詩社病曇如。臺東有客傳淸韻。似得中郞帳裏書。煩歊無柰黑甜餘。散髮梧陰當碧疎。共說火龍燒海宇。誰招冰子淸山居。茂陵消渴今何似。河朔盃樽定不如。篋裏新篇慳一寄。嵇康怕有絶交書。</text>
<title>用四辰韻遣懷</title>,<text>墮地光陰竆六甲。筭來無事不酸辛。生緣蓽戶呼庚癸。宦業楓宸隔卯申。仙果風殘餘一子。河魁星惡只孤辰。西墳展慕今兼未。睡起初雞坐到寅。</text>
<title>次遁友九日飮席。用杜紫微九日韻。二首</title>,<text>牕前遶筆白雲飛。詞客淸遊接紫微。錦繡溪山攜酒至。黃華詩句送秋歸。寒侵病鶴依孤嶼。愁聽酸鴻度夕暉。搖落小菴攤飯罷。西風吹峭芰荷衣。寥天風葉夕紛飛。遙野平蕪日色微。目斷美人期不至。心傷流水送將歸。堆金冷蘂憐姱節。擊玉高歌惜暮暉。鶴骨今年添病瘦。起呼中婦絮寒衣。</text>
<title>九月十九。卽金友晬日也。朝令小奚邀余。是夜西北高山。雪色皚皚。初寒氣惡。不能赴招。廿一金友忽步訪。示以長律。致意頗深。遂次以謝。</title>,<text>竹南菰北幸分山。詩社相看鮑謝間。忍向黃花爲白眼。秪緣新雪阻蒼顔。餘生幾度重陽飮。浮世眞難一日閒。滿袖瓊瑤猶鄭重。穿雲筇竹更間關。</text>
<title>性兼上舍次鵝湖朱陸韻。遂用其韻。</title>,<text>千聖相傳只一欽。致知寧可廢存心。須兼博約雙飛翼。始就岧嶤九仞岑。榛塞幾年吾道否。懷襄四海陸禪沈。陶翁指掌殊珍重。門路分明詔至今。</text>
<title>朴懷英韻。謝閔文徵 應奎 問懷英。</title>,<text>梁甫吟終倚磵臺。周王山迥雪風來。愁侵鬢髮年將盡。門掩松篁晝不開。煙草含春傳尺札。椒花照臘阻深盃。白頭一笑河淸易。歷亂離腸日九回。</text>
<title>雲甫韻贈汝欽</title>,<text>村聯竹色與梧陰。膠漆金蘭自篠驂。酒夜分題山吐月。花春響屐澗蒸嵐。新居白鶴廬峯北。舊業淸猿海嶠南。我輩正緣交際薄。載書行處靦然慙。</text>
<title>臘月三十日。金友次余立春韻寄示。復用其韻。</title>,<text>古道新看問瘦年。眉黃暗展一壺天。饅頭幾椀催人老。柏葉三盃抱日眠。齒缺尙歌漁艇月。俗聾曾斷伯牙絃。晴牕寫就昇三頌。春到梅花鳥韻邊。</text>
<title>二月旬日。往巨山邅向南江淸齋。獨上灝臺。山花半坼。春氣可人。吟成拙句。汝欽，耳老 李聖龍 皆次韻。又成一首。丙辰</title>,<text>渙渙春波接岸平。波光湛碧助臺淸。從容自是黃魚樂。翔舞誰知白鷺情。苔石可人隨面坐。綠楊如友展眉迎。筆頭剪取江山色。寂寞孤吟寫不成。千尺臺頭一掌平。西南俯瞰大江淸。新花細草皆春意。白鳥黃魚豈俗情。佳句忽來敲石起。故人遙望把盃迎。留連盡日忘歸去。偶向溪山勝會成。</text>
<title>洛下詩流。賦老人九容。蓋用明人詩韻云。丁巳</title>,<text>燕山勒石計蹉跎。萬事篷牕眼有波。權骨誰誇田字大。黎顔自惜纈文多。髥髭雪裏銷丹渥。語笑花前靦玉娥。淸鏡一分看展處。麴生風味借微酡。右面皺塵劫方悲阮路竆。視從前歲更夢夢。影侵殘燭搖風外。神蝕玄花墜霧中。萬物細看無正色。老仙何藥住紺瞳。終宜擲置山巖裏。寫照如今媿畫工。右眼昏石國爲城勁敵犀。怪來峯崿忽摧低。摠搖白板門扉缺。那嚼紅綾餠餤齊。韻散勞歌同破鉢。涎垂訛語似摶泥。驚心已與崩山比。持詑妻兒是強題。右齒缺老去階除亦遠程。脂韋雙腳待扶行。詩遊路闊分題會。山色蹤疎把酒迎。移足草鞋猶怕重。倚身藤杖最憐輕。千金軟局知何在。牆角朝暄別有情。右腳軟侍娥刀尺㨾春衣。驚問今年減舊圍。古木天寒犀甲破。廢塘波涸閘痕非。公然易得雞皮皺。信矣難培鶴骨肥。袞袞天機堪一笑。微微斜日下山扉。右體瘦白叟支離語自勞。此痾非復太和陶。心關失鑰無藏閉。精髓全枯易怛忉。萬事枕邊惟舌在。百憂曲裏但聲高。家人已是尋常聽。少日誰知氣岸豪。右多言雪鬢蕭蕭立澗邊。扶筇乃字影堪憐。人隨背後那看髻。頤墮襟前欲隱肩。江鷺飄絲凉夕照。野禾垂穎薄秋天。烏紗怕落頻擡擧。依舊還低却悵然。右頭低聲塵從聵絶豪分。借聽牕間倚細君。淚缺啼猿秋嶽起。愁空噪雀暮林聞。閒來會老情輸酒。事至呼兒指畫文。浮世秪今聾亦可。紛紛鷰蝠競朝曛。右耳聾磬折癃然一病民。堂堂八尺訝前身。年侵霰雪松催偃。跡屈風雲蠖未伸。薄命淸時爲棄物。正身丹陛是何人。秦宮倘要詢黃髮。莫道斯翁死與隣。右背僂</text>
<title>丹山蓮桂會。次朴見卿 龍相 韻。二首</title>,<text>柴關晝掩不敎開。草得玄經幾許哉。衣上松花移竹去。履間苔蘚採芝回。淸齋不揖無詩客。虛檻頻停待月盃。秪是元規塵汙處。四更官角刺牕來。閒把文章穾奧開。白雲高臥亦賢哉。薰爐汗竹揚千古。浮世滄桑閱幾回。敗意物來深閉戶。入心人到快銜盃。南江地重樓臺勝。惠好相攜可一來。</text>
<title>戊午一月九日。邑下三郡諸老伴。約醵飮會于臨鏡臺之西偏。續斜川石馬故事。次簡齋靑墩僧舍樂府韻。玉樓春</title>,<text>崎嶇世路如登嶺。隨處風波無穩境。嵬勳半載策楸坪。雪霽南天朱鳥影。臨江白石承丹鼎。新茗調烹㪺冽井。一盛村酒屬匏樽。塵裏何人知雋永。是日煑艾</text>
<title>病起</title>,<text>忽忽秋心遠別如。四更推枕鴈聲初。病來江海無奇事。廢久親朋斷素書。碧嶂霜濃楓錦爛。寥天雲盡月波舒。一襟陶寫須良晤。高閣何人望小車。</text>
<title>十月之朢。汝欽適來。燈下拈杜工部九日崔氏山庄韻同賦。</title>,<text>淸愁賸得酒盃寬。歲暮逢君特地歡。蟻穴夢闌閒素履。兔園農畢掛黃冠。談山舌下雲煙起。擊玉歌前雪月寒。共撥爐灰尋島可。不煩勳業鏡中看。</text>
<title>立春門帖</title>,<text>觀臺百尺史書雲。盛德蒼龍太一君。寒逐土牛潛埽蕩。春催花勝細氳氛。康年奠枕須周孑。今代垂衣卽放勳。私地更深門戶望。曾孫孕得鳳凰文。</text>
<title>人日 己未</title>,<text>銀旙未賜到山村。剪紙爲花弄稚孫。殘雪凍消芳芷岸。鳴禽韻變綠楊門。雲無點翳祥暉轉。野有游絲暖影飜。聖德乾文相感應。迓新休運答黎元。</text>
<title>庭西雜植花卉。梧桐二株。薔薇海棠各一叢。石榴一株。梅兄弟連枝。䕺雜蕪穢。無快活意。正月雨後。移百葉一根。傍欄培植。去堂廉纔尺。栽訖賦一章寓興。</title>,<text>山人子鶴且妻梅。移近幽牕著意栽。雪色天廻迎雨節。冰肌春護避風臺。粧鮮露曉明仙珮。香散參昏入酒盃。遲暮倚君爲法喜。情知一笑向儂開。</text>
<title>昔歲乙酉。自泮南還。朴上舍 㻐 道潤贈別詩。金上舍 翰運 鵬路，李上舍 明俊 商輔，嚴上舍 漢徵 諸人。皆次韻相送。後朴金兩友俱釋褐。相見於朝路。而嚴不知存歿。今三十餘年。頃聞縣閣有嚴姓客星來住。遂物色之則果上舍之弟 漢友 德輔也。於散帙中。檢出遺篇。袖而示之。則戚戚傷心。不任孔懷之慟。蓋上舍已於辛亥謝世矣。相與道舊。悲咜而別。次日德輔次其韻以寄。存亡之感。溢於篇上。用韻以酬。</title>,<text>擔簦昔出漢江頭。大陸離章篋尙留。三紀夢魂湖隔嶺。百年人世壑藏舟。淸篇忍看思兄淚。白髮偏深戀舊愁。陶寫一樽須待我。碧雲絲管映波樓。</text>
<title>病中有感</title>,<text>月底漁竿雨裏簑。水天奇事頓消磨。貧侵北阮閒時少。老逼東陽病日多。秧馬飜飜邪許閙。繅車索索蟪蛄和。可堪節物驚衰晩。寂寞朱炎枕上過。</text>
<title>六月朢。汝欽來鄕學。又寄一律。依韻以酬。</title>,<text>鶴瘦松枯老病叢。茂陵炎雨更消中。江鵝啄種秋無麥。山婢偸蔬饌不蔥。枰上光陰荊樹紫。日邊心事蜀葵紅。瑤絃欲試胎仙舞。金字新銘三尺桐。菴前有一丈紅數叢</text>
<title>兒輩種靑蒲萄兩年。今已結子數十房。雖非馬乳。亦可喜。聊賦一律。</title>,<text>何來珍果到菴。博望西移種渭南。起陸龍蛇形夭嬌。蔽空帷帳影𣰦𣯶。雕團綠玉蠙堆貫。貯滿淸漿蜜釀甘。斗酒涼州曾不羡。赤炎偏愛嫰凉含。</text>
<title>次嚴德輔韻</title>,<text>天機於此以蟲鳴。木落騷人哀怨生。蟋蟀暮催豳雅吹。賓鴻夜度楚雲聲。楡花孤望北宸遠。楓葉乍矜南紀明。愁劇拓牕遐矯首。蓬山杳杳海波平。</text>
<title>重陽登重九峯。次小杜韻。是夕小雨</title>,<text>何年謝屐上山飛。今強登高腳力微。雲帶酸鴻盃裏度。花催黃鶴菊邊歸。騷人落木偏悲氣。壯士揮戈孰挽暉。詩筆欲裁秋錦繡。不愁凉雨濕蘿衣。</text>
<title>迎長孫婦。次梅山小孫納婦韻。幷小序</title>,<text>己未十一月十三日。孫婦新覲。顧余八八光陰。翳翳崦嵫。卻埽竆巷。無一善狀。而賢淑登筵。饋酳如禮。人世喜慶。孰過於是。姜梅山詩曰慶事集朋親。孫枝喜氣新。歌雲停碧落。舞雪眩靑春。暖日花君子。淸樽酒聖人。一春行樂地。不負牧丹辰。方虛谷萬里批曰爲人祖而見孫納婦。樂哉此翁。余雖不及梅山之富貴。然其對境爲樂一也。聊次其韻。以抒暮年歡悅之情云。肅埽山筵觴戚親。季蘭今日覲庭新。祥回玉琯迎長至。喜入梅花媚小春。澗有蘋蘩欣付汝。袖收榛栗笑誇人。微誠已叶三元祝。又看庚申勝丙辰。余生於丙辰。仲弟生庚申。而才調風度。比余不啻倍蓰。時人皆以爲弟勝於兄。今聞新婦有娠。㝃在明年涒灘。果能毓得充閭。撞破煙樓。則善慶可徵。興起有望矣。暮年懇懇。實在於斯。故末句云云。</text>
<title>十三日。與諸老伴。同遊玉泉寺。次雲甫。</title>,<text>松下詩痕散箠鞭。一盃仙茗玉山泉。祗園窈窕金爲地。碧殿玲瓏洞有天。弇叟觀魚疑此寺。謫仙吟蝠問何年。蓬萊此去無多路。霽海扶桑拂檻前。</text>
<title>除夕遁友寄詩四篇。不可盡和。次少陵韻。</title>,<text>雨晴風柳弄輕寒。頭白詩翁卽懶殘。筋力里中扶策試。年農篋裏檢方看。貧竆處熟安心易。徵逐途疎見面難。惟願同人俱善飯。頻頻詩札報平安。</text>
<title>次獻吉元日韻 庚申</title>,<text>梅雪天催太乙春。洞山今影失前身。回庚憶弟投琴久。剛卯呼兒製珮新。此世分山東海老。他年題墓白雲人。終南渭水遙回首。明日天官賀玉宸。</text>
<title>二月二日。得上舍性兼寄簡。簡中有除夜遣興數詩。詩意悱惻。慨然有日暮道遠之懷。聊此答寄。</title>,<text>芳年不做便蹉過。霜髮垂垂柰晩何。績學功虧山覆簣。成章工乏水盈科。茫然河海逢原少。到底榛蕪失路多。北叟遙知同感慨。元宵題贈起余嗟。</text>
<title>十六日夜。素患風痰證頓劇。達曙坐吟。曉起題一律。</title>,<text>寒溫遞節病常生。况屬殘年命欲傾。痰是姦雄乘亂世。風如驍將點游兵。陶園已斷尋春意。管榻仍停讀易聲。伸屈一機心自了。兒孫分付不須驚。</text>
<title>兒輩折老松一枝。種之庭西。得活者今旣廿年。纔至尋丈。而狀貌奇怪。病間呼兒。以木支拄。仍賦。</title>,<text>柯葉徂徠種不同。心香馥馥抱深紅。龍身夭矯蟠蒼鬣。鶴脛離奇鍊赤銅。貌似臞仙烏杖拄。影遲詩榻翠帷籠。何年偃蓋停鸞鵠。勁節淸風冰雪中。</text>
<title>次吳瑞興子長 遂元 淸心樓韻 吳與其弟應敎遂采。同來縣衙。乃城主命觀大人也。</title>,<text>風雅傳家自大方。淸時志業負蓬桑。拋官節與廬山峻。把釣心隨漢水長。一笑河陽花裏縣。三春海上酒爲鄕。士龍亦自雲間至。倂作樓臺特地光。</text>
<title>重四日。過臨鏡臺。兩岸花柳。春色方濃。吳應敎兄弟登臺。大張水嬉。</title>,<text>春光如海畫樓西。一抹溪山望欲迷。千杼織成雲錦繡。萬娥妝出玉簪笄。蘭汀浪煖白鷗睡。柳岸陰濃黃鳥啼。向晩天仙浮鏡水。滿空絲管壓船低。</text>
<title>月初邅聞汝欽患大瘇。淋雨水漲不得問。玆寄一律。以資病中噴飯。</title>,<text>維摩病几問何如。川路人稀隔一書。悄地新風梧葉夕。漏天長雨荳花初。從來苦疾猶師我。老去淸癡可笑渠。汝欽事事要學余。余病癰纔瘉。而渠亦效之。故有善謔。 聞說枕邊親筆硯。花鈿白髮計應疎。聞其欲赴試。故規之。</text>
<title>余今年六十有五。自夏初左耳半聾。須髮霜雪者已十之八九。精力非復前日。恐死期不遠。修家狀訖。漫筆志感。</title>,<text>飽便逍遙倦卽眠。百年信地一壺天。碁聲花覆山中客。鶴貌筇扶海上仙。眼眚已辭函丈席。腰酸兼賣釣魚船。淸芬泣血恭書罷。長短光陰息萬緣。</text>
<title>遁友營構已久。而詩人竆相。荳雨支離。用前韻問訊。</title>,<text>楚天長雨荳花名。偏向詩翁太妒生。飛鷺浪喧棲不定。老蚕薪濕繭難成。芳樽隔笑添華髮。佳句題衿當紫瓊。倚檻何時聆善頌。揮毫欲埽瘴雲平。</text>
<title>八月九日丁未釋菜也。爲縣侯敦迫。將入淸齋。而無代步。七日半朝。騎角信轡行吟。</title>,<text>黃毛菩薩駄詩仙。緩步江郊叱不前。齕草故穿紅蓼岸。飮波驚起白鷗眠。目光射背三竿日。秋响生蹄一鴈天。萬事從吾君莫笑。杏壇疎影掛吟鞭。</text>
<title>秋日展排山先墓 幷小序</title>,<text>溯前溪西北上。裁五里許。兩山相斂成洞門。水淙琤出其間。而奇巖矗石。削立百仞。翠屛揷地。玉笋森空。如是者三四疊。其內有稱豁眉巖者。一截立水中。一倚山阯。東西對峙。如列雙棟。令人目境頓腥。眞老杜所謂一重一掩吾肺腑者。稍進數里。則高曾以下三世墳塋在焉。余旣老且病。闕於瞻埽累年。今中秋日。與雲甫騎牛往省。親薦一觴。霜露之思。衰暮倍至。聊賦長律一章以志感。洞天幽窕石門排。三世衣巾一壟埋。潛德何人揚琬琰。高松拔地儼模楷。星霜節變心逾愴。錦繡秋明氣正佳。四尺繭窩營隧側。他年要此託殘骸。</text>
<title>古禪師曰去年貧未是貧。今年貧方是貧。去年無卓錐之地。今年錐也無。畫出山家景象。秋場水滌。官糴星催。不禁牢騷。聊寫蕪拙。</title>,<text>百計枝梧未作家。首山庚癸冷生涯。禪僧幾日安心竟。租吏三冬敗興多。塵界踏來平地少。竹林頹臥美人賖。爐灰撥盡寒無睡。風戰牕扉雜嘯歌。</text>
<title>李方卿寄前韻。次韻郤寄。</title>,<text>白髮何方可禁當。忽聞春至倍悽凉。梅花玉坼無何遜。竹葉香濃有杜康。冰子暖廻逢瑞日。謫仙詩到得玄霜。平章暮齒須佳句。惜未相攜詠復觴。</text>
<title>又次前韻 二首</title>,<text>老筆瀾飜勢莫當。仙漿如飮膈間凉。排愁冷笑張平子。愛酒狂呑顧建康。無事松筠閒日月。不關塵劫亂風霜。江湖近報多波浪。五石瓢樽直作觴。詩囊酒戶兩無當。驢背淸風滿袖凉。僕命騷人懷大杜。婢聲洛詠笑長康。春憐飮興生眉月。老逼吟班作鬢霜。好事斜川三月近。可尋彭澤共流觴。</text>
<title>正月十三雨。用雲甫韻。辛酉</title>,<text>梅花淸雨洗粧新。喚起乾坤第一春。潤物膏深環海遍。催詩聲急灑牕頻。潛敷土脈全消凍。嫰入山顔摠解顰。耕鑿阜安占歲首。琴樽娛我太平人。</text>
<title>新菴</title>,<text>一尋麻骨淨宜籬。新著蝸廬趣味奇。土椀生雲瓊液嫰。梅檐過雨玉花垂。碁經對客聊消日。詩格從吾不入時。笑看槐陰庭鬱鬱。台光隨鵲照南枝。</text>
<title>次汝欽重五韻 時癘氣遍漬。余自四月初寓江齋。潤甫，達甫，汝欽，有源皆寓院村。</title>,<text>醉把離騷讀一過。楚天長雨髮添皤。萍蓬失路皆孤客。蒲艾懸門有幾家。厲氣熏心長歷亂。淸篇醒眼乍繁華。江鷗不識人間事。舞月吟風得意多。一夏蟬聲病裏過。縱橫憂戹惱涪皤。身依白鹿廬山院。夢掛靑岑謝眺家。玉燭何時銷厲氣。紫宸今日拱重華。要知盛世天和損。八域滔滔虺蜮多。山谷稱涪皤</text>
<title>汝欽次雲甫病後韻。余亦次之。</title>,<text>仙竈何從丐九還。塵埃無處作歡顔。天瘥蹙蹙騷滄海。人事栖栖負碧山。一夏枯容都世累。向來華髮但詩班。愁端歷亂銷難得。肚裏橫張弩似彎。</text>
<title>庭西樹。爲大風所折。幷小序</title>,<text>堂直乾甫三弓許。有胡桃大樹。先祖手植也。已經百年。大幾連抱。陰庇百人。正當夏至日道。祝融不敢肆威。亡弟鉉甫曾作一文。以替嘉樹傳焉。七月十三夜初更後。巽風挾雨大吹。勢若飜天倒海。飄瓦拔木。振古所無。是樹蹶然根斷。彼頳桐紅杏之屬。雖委折奚足恤哉。噫昌黎庭楸。聊以志感。杜陵枏樹。亦秪寓歎而已。與此手澤之斬焉爲薪者。不可同日語也。玆賦拙句。翳日籠雲老屋頭。文章不露碧山幽。淸陰濯硯天無暑。嘉實登籩玉作羞。桑梓共傳三世澤。風煙長貯百年秋。龍顚忍說鯨飈惡。堂色村顔觸目愁。</text>
<title>題皇明孝子敎授李公 潤 遺事卷後</title>,<text>麗朝佛熾民彝斁。李子淸芬燦豹斑。至行親闈恭盡職。美名鄕里孝爲顔。縞冠素鞸仍廬墓。一屨三年不出山。隣近遺墟壇有祭。烏頭雙闕照蒼灣。</text>
<title>汝欽今秋赴擧。雲甫有詩。次其韻以寓謔。</title>,<text>剩員呈藝太憎生。誰弄山皤作此行。偶竊一科何大業。試看竆漢但虛名。鷦領海隔三千里。珉價人猜十五城。世事須令能子做。白雲端合老農耕。</text>
<title>十月廿八。汝欽來。兩宿而歸。</title>,<text>聞跫虛谷尙心寬。况得君來信宿歡。農扈不登莘野耒。文章無用越人冠。衰容擲鏡傷年暮。淸話圍爐卻夜寒。每悅北園松黛老。風霜不改故時看。</text>
<title>送汝欽翌日。又贈前韻。</title>,<text>筇前頓釋鬱襟寬。輓近山菴無此歡。脫略塵緣遺敝屣。討探玄語聳危冠。霜稜冷逼燈花落。詩響淸和竹韻寒。別去應知添白盡。冬中可復拭靑看。</text>
<title>遁友又寄前韻。和以二首。</title>,<text>海邦詞客似君無。車笠盟今半百徂。袞袞塵中三友少。亭亭霞外一峯孤。崦嵫日迫同羈鳥。震澤天寒罷釣鱸。撥盡陰何相煖熱。詩勳可策博山爐。聽唱山人勸酒無。賢愚渾與化俱徂。人間夜寂能醒幾。牆角暄濃一嘯孤。拙舞分依羊祜鶴。浮榮幻覺左慈鱸。飮闌快著遊仙夢。輪彈從他天地爐。</text>
<title>朴肅而 潚 累灑陵陽之淚。今以八袠。見四郞大闡之慶。溢闌榮光。人家罕有。適忝客右。聊呈賀詩。</title>,<text>吳雲幾惜劒氛賖。寶樹生庭戴桂花。大耋人稱浮世少。新榮天與善家奢。靑霞氣爽符庚夢。紫誥名香闡乙科。祈爾百年長鶴健。享渠三釜作詩誇。</text>
<title>過丹陽龍山。題朴處士故居。</title>,<text>碧疏誰爲故人開。鯨背詩仙安在哉。海底珠沈明月色。塵間響散紫雲回。冰鬚落日山陽笛。風采何年社酒盃。正是丹丘隨羽客。夜深同駕鶴歸來。</text>
<title>壬戌元日</title>,<text>肝肺槎牙竹石神。年華重惜劒歌頻。淸燈厭聒庚申夜。綵勝羞看壬戌春。病臥空山非霧豹。悲吟滄海豈風人。長懷暗向東皇訴。屋角梅花粲一顰。</text>
<title>朝廷以關東北饑饉。前後漕粟累萬石。而北風梗路。覆沒相繼。上命三道道臣。各於海岸祭海神。以禱利涉。本道觀察以二月十三日。率七邑守令。設祭于奉松。</title>,<text>遙聞關塞孑周氓。饑饉頻年白骨橫。南粟連檣六萬石。北溟多浪幾千程。靈壇特遣藩臣禱。海若應知聖主情。颶母鯨鯢須約束。千帆無恙雪山平。</text>
<title>朴肅而次余臘月慶席韻。令先達袖傳。聊用其韻送呈。</title>,<text>老去鄕隣亦是賖。臘椒攀別已春花。滄洲望鶴霜毛淨。明月投珠寶色奢。深嶂縱宜逃世地。荒年應羡力田科。何緣促席同吟賞。錦繡溪山態正誇。</text>
<title>雲甫梅花韻 四首</title>,<text>獨開山雪亂飛餘。天下爲花摠莫如。寒峭幾枝仙骨冷。韻淸孤影野情疎。瓊姿種合瑤臺上。琪樹移從閬苑初。鶴髮道人花底醉。星冠月珮又霞裾。飮馥薰芳半世餘。每逢君處笑瑳如。啅來珠蕾山禽惡。折得瓊枝驛使疎。淸自仙家分種始。韻應詩客表章初。星蟠裊裊封姨定。桂殿天娥白錦裾。玄圃棲鸞睡鶴餘。色香冰玉物無如。開當石磵含淸飫。韻合山家與俗疎。月影晴牕詩瘦裏。笛聲孤枕酒醒初。人中巢許差堪擬。莫把妖姬較素裾。邂逅山城曉角餘。入詩花價重何如。不憑春力開殘雪。似識儂顔俯碧疎。幾許淸香儲在裏。百回相對澹如初。預愁寒食東風惡。玉瘦瓊憔落滿裾。</text>
<title>海上卽事 幷序</title>,<text>北地薦饑。前年移粟不知幾許萬石。今春又劃六萬石。二月旬間。列郡裝送。船尾相銜。次第向北。而十七日大風。南自長鬐北至陟州。船覆沒者數百餘艘。遠者莫得詳。而丑山敗船十三。幷商舶三。凡十六艘。平蔚以北。蕩然無孑遺。長鬐海岸。浮屍隨潮漂出。不記其數。南方亦云饑歲。而移此與彼。洩之尾閭。此南北俱弊也。廟堂預憂北風。木道難通。降香祝命三路道臣。俾虔禱海神。爲道臣者禮當出宿壇次。齋祓將事。而方伯以下。皆宿官館。獨淸河倅 任轍 出宿云。况聞朝命使祭於觀魚臺上。而厭陟高寒。乃於奉松行事。奉松卽常時祈雨處也。海靈豈肯俯顧肹蠁。旣祭之曉。南風大吹。各船擧碇出洋。數時許。黑風捲海。大浪掀空。舟人惴慄。回泊信地。而連日不歇。至十六昏。地震。十七黎明。疾雷虩虩。勢若摧山。村屋皆摐摐作聲。颶母怒號。鯤鯨噴薄。雖盪舟之奡。莫可爲力。隣船相擊。片片撞碎。蔽海舳艫。一時埽盡。本縣所送米穀四百餘石。亦沒於丑山。十餘日拯出。僅得四十餘石。遠近飢民持畚鍤。雲集陶汰。日獲三四㪷云。聊以長律記實。他日可備詩史否。關北千艘蔽海來。至今能有幾帆廻。船隨颶母風前坼。人向鯨鯢口裏堆。變異應知關國計。憂傷奚止惜民財。傳聞甫罷東溟禱。鵬浪滔天繼疾雷。</text>
<title>疊梅花韻</title>,<text>花仙笑對一樽餘。骨冷魂淸畫不如。凍雪埋深肌綽約。鉛華洗盡意蕭疎。飄香廣莫風搖後。橫影前村月出初。相見敢敎冠珮燕。篋中曾已貯荷裾。</text>
<title>觀燈節感舊 幷小序</title>,<text>國俗以四月八日爲燈節。與中朝上元事絶異。未知昉於何代。意麗氏尙佛刱此制也。昔在乙酉歲。余住大學。是昏與泮中諸友。乘月攜酒。登望鄕臺觀焉。環一城屋角樹梢。粲若秋星。朴上舍宗儒賦四韻詩。今但記其二聯曰萬點欲承孤月皎。九街爭放一宵紅。持盃坐聽融融鼓。振袂歸乘浩浩風。回念舊遊。忽已四十年陳迹。適當其日。悄對殘燈。居然有前生之感。長律遣懷。璧沼何年接勝朋。鳳城佳節恣觀燈。六鰲向闕神山湧。萬鶴盤空列宿澄。幾第管絃嫌漏促。四筵詩酒倚雲層。前塵過眼空春夢。寂寞山菴惱病僧。</text>
<title>巨浸最稱丁亥。而今八月廿一水。浮丁亥數尺。四更於望道樓。拓牕俯觀。北自邑下南至掛榜大野四五十里內。瀦爲一澤。不見靑葉矣。</title>,<text>夢醒平陸雪山橫。風雨衝宵氣甚獰。遙野天開洞庭水。小樓人在岳陽城。潮驅白馬靈胥怒。勢接陽烏海若驚。憂國何人今鄭俠。摠移模寫徹王明。</text>
<title>水後旅懷。用前韻。</title>,<text>一氣生悲宋玉秋。空臺蕭瑟倚長洲。三龍鬬海收雷斧。海人相傳雷雨夜。三龍鬪而南去云。 孤鶴橫江失釣舟。事到殘年皆退數。寒侵病骨轉沈愁。不堪八域天瘥薦。怪底黃河又倒流。</text>
<title>伯度老人。亦僑居是間者月餘矣。九月十九。撤寓先還。孤索難聊。一律相送。</title>,<text>薦瘥天地氣無涯。江閣僑遊幸與偕。嶽麓地淸塵跡少。洞庭秋老壯心乖。盲風對榻愁銀屋。明月鉤簾話鹿柴。同作旅人先我去。短亭分手亦傷懷。</text>
<title>文徵次余韻寄來。又次三首。</title>,<text>月明梧葉半庭陰。觸物金聲嘯也吟。古木瞞盱今世事。寒花寂寞暮年心。誰能采藥蓬萊島。可復呼鷹早櫪林。欲識老婆殘活計。編茅拾橡瀼東潯。白雲虛閣度層陰。秋色撩人動楚吟。厲氣一年騷谷口。靈胥八月盪庭心。懸知舞甕成虛筭。肯復梳翎戀茂林。安邑何緣招重叔。笑言長對鶴波潯。落木千崖向夕陰。秋風三疊劃長吟。稀聲地隔峩洋手。急景天收雨露心。八域魚嗷淪苦海。幾人藤束送陀林。詩家例占重陽惡。閒殺黃花故澗潯。</text>
<title>雲甫梅花韻 甲子</title>,<text>隱貌仙姿澹更癯。韻於花裏料應無。塵侵瘴地湘纍顇。玉立冰天漢節孤。雲惜生香籠砌護。月憐疎影上牕模。攀條卻恐飄晴雪。莫遣樵靑掛酒壺。</text>
<title>乙丑正月三日立春也。李方卿與川水諸老伴。往遊仙刹。夜拈韻各賦。總若干篇。憑便寄示次之。</title>,<text>相思一夜聽離鴻。撥盡銅爐宿火紅。梅發喜逢靑眼客。鏡開羞對白頭翁。千年地底空埋劒。萬事人間已折弓。滌耳仙遊瓊珮響。羡君詩興藥山崇。</text>
<title>和贈河淵然</title>,<text>霜髥雪髮忽牕前。星散長安問幾年。對面初疑何客子。審聲方辨是淵然。驚推病枕攀淸袂。喜拂塵琴理絶絃。垂死相逢曾夢寐。別筵重惜短因緣。</text>
<title>汝欽韻一首。又倒韻一首。</title>,<text>天地秋回一葉梧。詩人頓失嘯歌娛。頹齡已判溝中斷。末路誰憐屋上烏。不恨江田隨水壞。無緣山枕得凉蘇。一年端正來宵月。憂戹還猜瀉玉壺。雲濤何處是方壺。病見秋風尙未蘇。海壑陰生傷碧蕙。崦嵫影薄惜金烏。竆人觸境衫裾淚。達士逢辰筆硯娛。大塊園林摧幾樹。杏枏梅檜棗槐梧。</text>
<title>秋水次汝欽韻 幷小序</title>,<text>自甲子冬。至今首夏不雨。裁數次霡霂而已。五月旬日始雨。卽東民所稱太宗雨也。朢後又得雨移秧。而尙未優渥。然無五日晴。六月初九中水。新刺之秧。或有傷損者。自是漏天長雨。彌月不休。八月六日大水至。浮丁亥三四尺。數百年間所未聞也。禾稼漂沒無餘。十四日又大雨。終夜飜盆。旣明大風。天維地軸。若將墜損。屋上飄瓦。山岳崩頹。大木折拔。令人眩掉。莫知所竄。雖昆陽睢水之變。何以加此。大浸滔天。毋論川澗。皆以兩山爲涘。無高不被。崇朝始淸霽。升高望遠。則膏沃萬頃。沙礫一場。傷心慘目。有如是邪。聊此拙句記實。以備他日野史。獰於睢水壯於河。箕畢遙疑倒太阿。颶母揚靈聲贔屭。鯨鯢鼓鬣勢嵬峩。絶知周孑無三酺。再使詩翁有七歌。湯鼎游鱗偸綫息。天公惱此欲如何。</text>
<title>雲甫江臺韻</title>,<text>淸江百里抱瓊臺。老石龜獅抹錦苔。秋色浸尊紅樹倒。夕陰橫浦白雲回。鷗偎靜浪千年住。菊待詩人十月開。醉後商歌響林木。滿天悲氣北風來。</text>
<title>悲秋雲甫韻 二首</title>,<text>繁霜殺盡綠芊眠。目極江南向暮天。楚客騷哀楓樹外。秦娥書斷鴈聲前。新尊汎菊金生酒。大野漂沙玉作田。一曲淸商誰爲鼓。掩門空谷息諸緣。幸矣江樓對榻眠。笑聲風颺泬寥天。黃花勸酒重陽後。白鴈啼霜五夜前。地僻藜蒿封澗屋。年荒橡栗拾山田。遊踪判斷人間路。詩卷茶煙卽舊緣。</text>
<title>雲甫韻</title>,<text>誰戀山翁作劒歌。傍人聽此耳應遮。銅爐賦物神先定。鯨浪生桑海有涯。富貴一朝行拾橡。韶華何世卽飄花。如今薄命皆溝壑。抖擻前塵獲已多。</text>
<title>又和</title>,<text>穹峀騷騷廣莫吹。大寒消息看冰知。玉樓凍合停吟雪。商嶺歌殘罷採芝。何處靈椒和綠蟻。誰家詩硯展烏絲。臘前忍說炊煙斷。村色蕭條滿眼悲。</text>
<title>流丐載路。盡向南州。</title>,<text>天寒隴水四流離。鄕井依依死別遲。仙分雅無嵇石髓。異方寧有可松脂。將遵海渚鯨濤惡。欲訴天閽鳥道危。幾日春和寬詔降。澤中鴻鴈入新詩。</text>
<title>南江臺。次汝欽韻。</title>,<text>蓬山一股脫鰲頭。漂泊南江獨鶴浮。高揖明宮橫玉几。俯涵淸鏡可蘭舟。桃花浪暖白鷗樂。芳草春殘詞客愁。向夕長郊轟牧笛。海天寥廓豁雙眸。</text>
<title>酬李休仲惠韻 丙寅</title>,<text>瑤玉緘封肺腑來。仙家如聽紫雲回。幽蘭貯谷空淸馥。病櫟干霄只散材。誰傍風騷窺影響。世無奎璧降胚胎。新詩推轂偏嫌浪。便欲浮君太白盃。來詩擬議不倫。恐涉子蕩之優。故轉結云云。</text>
<title>夏家中厲氣猝發。五月初。汝欽傳訊相邀。與雲甫扶筇往見。仍與汝欽入南江。盤礴數旬。時沈使君 師周 莅縣。新政藹然。重以詩聲。有八詠之稱。汝欽袖來其詩十餘篇。方搰搰步韻。余亦次四五。</title>,<text>病枕經春洞鑰封。忽聞新化起扶筇。邊城吏得荒年穀。村杵聲連白日舂。淸遣官奴調玉笛。閒攜詞客吐黃鍾。豫章一政無裨補。徐榻空慙荷禮容。晝接循良勉此行。海雲愁色劃新晴。春生百里蒲蘆敏。跡屛羣奸玉鏡明。美政堪書治縣譜。淸詩亦寫字民情。樓頭小妓飜謠曲。玉軫朝含乳翟聲。霜華動鏡幾莖看。也向鵬天興欲闌。民事敢辭摩撫苦。聖心常恐奉酬難。扶桑拂袖三山近。快閣開襟六月寒。行束濕薪治過半。不妨高臥任他寬。美人新政世無前。安靜爲要不飾邊。漢殿親承寬詔令。江樓來管好風煙。三千袵席安溝壑。五七歌詩滿海天。柱後惠文重有待。縱橫魑魍亦多年。</text>
<title>又用其韻贈汝欽</title>,<text>一壑雲煙卽素封。緣何江閣殢山筇。身危疫癘連年竄。心役憂虞盡日舂。有客新聲敲楚玉。要人神韻叶豐鍾。詩情白首消磨盡。吃語裁能寫病容。赤日長歌偪側行。愁襟如雨不曾晴。行逢詩士爲山長。坐愛風臺汎水明。急節星催朱鳥影。舊盟溪負白鷗情。怪來黃嬭成閒夢。到耳隆隆禁鼓聲。北風隨爽倚欄看。芳草將殘好鳥闌。天下更無爲客苦。事中誰似滌愁難。病骸可耐炎蒸熱。詩老曾祈水玉寒。新守共傳平糴政。周餘稍得一分寬。劈破驪宮寶藏尋。劒光珠氣冷森森。肇開槖籥枚鄒韻。迭奏咸韶李杜音。餘子汙隆隨政化。幾家騰踔費神心。蟲雕蠧齧無成業。虛有滄溟萬里襟。</text>
<title>六月三十日。沈使君示詩一篇。寧海李府伯 徵夏 和之。是日卽白戰也。余亦次焉。</title>,<text>簫管登樓卽散仙。錦筵觴豆霱雲邊。風煙氣爽無三伏。蘭芷香淸有一川。詩色東陽明月滿。政聲南嶺福星懸。白頭偶忝龍門客。鷺影蕭疎鏡裏天。</text>
<title>又用使君韻</title>,<text>迤邐高樓更後堂。滿波龍影浸虹梁。淸詩濯肺天無暑。朱栱連雲晝不陽。故洞秋生蓮夢遠。侯居京蓮洞 小亭松老鶴思長。侯詩云孤鶴老松前 一官一集風流古。幾首南來已入黃。</text>
<title>宿望道樓。次汝欽示使君韻。</title>,<text>江上樵歌已渡水。怕寒星夜擁爐興。生緣憯憺隨靈輒。詞債蹉跎負少陵。牛背霑衣滄海雨。鴈聲聯句冷齋燈。如今何顯輸逋盡。勝到瓊樓十二層。</text>
<title>三江汎月。復用甲寅十月汎舟韻。</title>,<text>蘆花飛雪散秋江。橫笛何仙倚釣艭。塵肺易淸惟鶴浦。世紛難著是篷牕。黃金浴月波千頃。紅錦梳風酒一缸。牛渚玉聲誰詠史。是間奇韻賸成雙。</text>
<title>復用李愼夫韻</title>,<text>大舸中流俯碧潯。滿空歌吹出波心。白銀闕聳潛虯舞。丹桂花繁老兔吟。海若東臨呑萬里。美人西望度千岑。瑤池夜宴邀王母。靑女飄颻不敢侵。</text>
<title>復用甲寅十月韻</title>,<text>柳惲家臨杜若洲。楚天明月汎蘭舟。魚龍十里瓊瑤窟。楓菊千山錦繡秋。緱嶺俗疑笙鶴返。岳陽人道洞賓遊。雲間指點蓬萊島。卻恐羣仙笑白頭。</text>
<title>寒天掩關。收拾散稿。方虛谷所謂詩人竆相何所不有者。寫訖一律遣興。</title>,<text>門掩空山薜荔村。破裘蓬髮凍鳶蹲。藥畦手斸行治冷。荷蓋身編坐負暄。塢色寒花能保節。天機零葉自歸根。塵箱點檢閒中做。半是愁容半淚痕。</text>
<title>十月念日。坐對空牀。形若枯木。雲甫來誦菊詩。用昔年梅花韻也。節方小雪。粲爾淸香。塵襟頓豁。賞心遽發。亟起往觀。則頹垣圮砌。高不盈尺。而稟勁氣於天地。吐正色於風霜。後凋之松。疾風之草。可與媲美焉。依韻表章之。</title>,<text>獨秀玄冥勁操奇。黃金環佩綠筠籬。乾坤冷落能顔色。霜雪欺凌自骨肌。汎酒龍山徒節物。梳風鶴領極淸思。淵明喚起如相見。端爲寒芳別有詩。</text>
<title>至月二日。權生 汝一 滯城東甥館。和寄三江船上韻。又有一首問余卽答。</title>,<text>一歗驚鷗海岸秋。神仙元禮夜同舟。淸漳伏枕淹三月。塵架拋籤謝九流。桂樹天寒招隱詠。鏡湖期晩采眞遊。孤燈忽報瑤華唱。不復張衡賦四愁。</text>
<title>昔年冬。汝欽來宿山菴。燈下拈出老杜崔氏山庄韻各賦。其後每冬所步。已十餘疊。今至月十三。欽又來宿。去後又用其韻投贈。</title>,<text>頑仙天借百年寬。蛩駏攜君幾度歡。已矣神州淪左袵。分於竆谷縶南冠。燈花照硯詩爭豔。榾柮煨爐酒暖寒。見說聯翩新院地。傍人恐作景純看。</text>
<title>萬則，懷英皆益友也。一冬之內。二老歸泉。獨立滄茫。樂天詩曰長夜君先去。殘年我幾何。秋風滿衫淚。泉下故人多。又曰只應嵩洛下。長作獨遊人。題曰微之，晦叔敦詩。相次長逝。巋然自傷。因成二絶云。千古悲楚。令人鼻酸。題封簫輓訖。一律寫懷。</title>,<text>飄花逝水劇悤悤。詩社淸歡次第空。新塚白楊皆舊伴。寒天枯木此衰翁。光陰楚客悲秋後。氣味山僧結夏中。招些數篇緘老淚。質亡何試運斤風。</text>
<title>十二月初吉。余初度也。時汝欽以訓任。從縣侯在鄕學受諸生講。一律寄雲甫。和之。</title>,<text>誰賦寒松獨也靑。漫山冰雪秀亭亭。愁中寂寞逢生日。命上支離直壽星。奇服襞幽寧俗翫。淸絃匣錦沒人聽。百年磊磈銷難得。都付椒花酒一經。緇帷晝闢映衿靑。白鹿師模律考亭。盃裏椒花迎臘月。天東瑞色燦奎星。文翁化美開心奬。學子風趨俯首聽。自恨淸漳公榦在。崆峒欲學衛生經。</text>
<title>同知朴重山回昏宴韻</title>,<text>綠髮紺瞳兩地仙。赤繩曾結再生緣。風花迭謝三千界。寶鏡長圓六十年。靑鳥信回鳴鴈旭。玉簫吹上共牢筵。鵲橋訝是雙星會。人世應看畫裏傳。</text>
<title>戊辰歲日。與李方卿家弟雲甫。用蓀谷除夕韻。</title>,<text>支離此世幾今宵。無限年華浪蘂飄。短髮蓬騷山日薄。長懷虹貫海天遙。功名已矣羞淸鏡。志節須於看末梢。運百老翁欣對榻。一襟磊磈笑中消。</text>
<title>二十四日赴丹山。暮投陶溪。與朴兄仲章聯枕。翌哭懷英。晡時到院。老友無來者。獨齋任南圖萬遠叔在。獨對牕外梅花。客襟悄然。若使萬則，懷英在。豈不聞聲卽至。用前韻遣懷。</title>,<text>偶向丹山度數宵。美人南國幾花飄。雞牕晝寂琴絃斷。松檻天寒鶴影遙。無復歡聲呼柏葉。空留春色上梅梢。西城千樹山陽笛。不覺詩魂黯黯消。</text>
<title>是歲三月七日淸明。八卽熟食。九乃上巳。佳辰稠沓。而余方伏枕山舍。雲甫自江院回報。與汝欽分韻。欽句頗語及儂。故和寄二首。時梅雨連旬</title>,<text>敲枕波聲亂石汀。拓牕春色漏雲靑。鸎廻金縷迎風裊。鵑訴紅林打雨零。草瘴病添愁獨語。花缸酒漲好誰聽。阿連忽唱江南曲。心眼朝來頓欲醒。筆格從塵琴閣斜。幾林聲噪紙錢鴉。楡煙賜火羣公第。麥飯澆墳百姓家。草戀春暉朝玉洞。筇爲詩役踏金沙。繁華百五江南色。全屬山棃一樹花。</text>
<title>江院用雲甫韻</title>,<text>楚天長雨瀉愁聲。鉤引春襟對不晴。江闊桃花紅浪漲。野遙芳草綠雲平。閒心渚穩雙眠鷺。淑氣園催百囀鸎。晩踏龜獅臺獨立。二儀高下一團淸。</text>
<title>病辭丹山洞主後。書一律寄丹山諸老友。</title>,<text>此世自甘川䖃苴。今年誰起躄浮圖。聯翩老宿衣裳會。浩蕩人文鄒魯儒。槐市停筇尋稼牧。魚臺把酒俯蓬壺。自從白鹿箯輿出。仍羽丹丘更有無。</text>
<title>次沈使君江遊韻 十首</title>,<text>滄江百里抱山廻。秀色秋涵海一隈。太乙中流蓮葉艇。水仙對酌菊花盃。筵前少長蘭亭會。空裏笙歌鏡水來。怳惚龍宮吟嘯起。一襟磊磈七分開。水碧玻瓈山錦繡。淸霜一夜葉梳黃。何年江海伴閒客。已老瀼濱呼漫郞。石枕心驚山日薄。蘭橈眼豁楚天長。淸風苕霅聞高士。詩卷丹爐恨未將。俗子虛誇洞庭水。一江風月等閒看。笙歌匼匝浮空碧。身世飄颻御廣寒。櫂爲亂流穿月破。瑟因挑韻向風彈。共言此會無千古。人事天時幷四難。雪羽蕭蕭報霜信。郊原曠蕩夕陽時。筇頭水闊三淸界。鷗背風飄兩鬢絲。蘭枻早知成此樂。桂叢何苦賦秋悲。使君新詠詞豪宕。不數錢塘太守詩。年豐坊市酒升寬。一郡同來與醉歡。八鷁聯翩護仙舃。千鷗翔舞怪儒冠。黃雲斂色秋郊闊。枯荻生聲夕霽寒。憶昨夜深霜月湧。黃金萬斛倚舷看。玉浦銀沙立鷺班。仙鳧飛下水生顔。雙檣賈客來何自。萬里秦童去不還。村隷放牛屯樹下。漁翁負酒出蘆間。樵歌忽送歸鴉影。落照玲瓏掛榜山。秦城迢遞美人遙。吳榜悲歌酒半消。日短江湖心廓落。秋深天地氣蕭條。酸鴻底事嘶雲夕。流水無情入海朝。始識淸都非別有。不須跨鶴上冲霄。曠野寥天歗劃然。潭心驚起老龍眠。笙歌沸浪鱗皆聳。舞袖成帆風自牽。蛙鼈百年徒一壑。鯤鵬萬里渺無邊。玆遊快寫秋襟計。笑喚漁翁貰酒錢。蟬蛻殘軀蚋甕中。飄然仙侶水晶宮。鷗聲夜洗蓬萊雨。鶴氅秋淸禦寇風。秀色呑天濃一碧。薄陰漏日閃餘紅。瑤絃更奏迎娥曲。萬里冰光月湧東。煙簑慣唱漁家傲。天與江湖作散人。逖矣岐陽丹鳳逝。耿然波上白鷗親。形骸枯木隣黃壤。魂夢陽葵繞紫宸。舴艋風流吾道在。俯首塵俗摠疑秦。</text>
<title>次沈使君韻</title>,<text>篷牕爐火掩寒宵。明月緘封出郡朝。詩律開元平視杜。文章爾雅上窺姚。枯魚借水竆無告。叢桂攀山隱有招。致澤從來君子事。達夫何戀孟諸樵。時使君有投紱計</text>
<title>李友休仲有詩</title>,<text>何緣莊惠共談魚。雲鴈相隨我不如。世事蒼茫華表鶴。詩情蕭瑟灞橋驢。春生柏葉題門帖。牕掩梅花點道書。千里故人頻問訊。白頭交誼未渝初。</text>
<title>南江望道樓。酬孫器重 是椀 老友贈別韻。</title>,<text>寂寞漳濱伏枕餘。蘇門鶴髮笑迎初。山菴對局移淸晝。江閣開樽俯碧虛。草色春憐三月暮。鴈書人恨十年疎。連朝楚雨知儂意。故故留君此去徐。</text>
<title>次李方卿韻 己巳</title>,<text>傳家律呂窅英莖。荊璧曾輕十五城。鶴髮出山非俗肺。竹爐煨栗作人情。詩竆案謾堆千首。命薄天無借一名。所賴秋襟頗埽蕩。始知談笑卻秦兵。</text>
<title>送濟州牧鄭林宗 彦儒 渡海 二首</title>,<text>炎海中間劃一天。星文謠俗最遐埏。絲綸聖簡鳴琴吏。鼓角秋淸載鶴船。濟水瓊樓符昔夢。橘園金果入新篇。從來豈弟神攸護。莫以鯨波惱暮年。公自云三十年前夢得句云。濟水孤吟。空悲春色之朝謁。瓊樓高處。復恐秋氣之凄寒。蓋先兆也。蒼蒼南斗杳雲間。旌旆樓船跨海還。紫綬一藩防禦使。飛仙三島漢挐山。金柑遞驛羞宗祐。霧鬣疑龍貢大閑。風便快帆吟嘯穩。老人星裏長朱顔。</text>
<title>送柳公愼 頊 西歸 柳卽濟牧姨從</title>,<text>鳥道懸天蜀棧難。破裘羸馬北風寒。東浮紫海無成筭。南涉淸河有底歡。千里倦遊霜髮變。一年羈抱酒盃寬。離筵莫說前期事。老子生緣向世闌。</text>
<title>廢棄三十年。今冬銓曹擬於英陽末望。蓋不知老漢已過年限也。遠近喧傳。作一奇事可笑。</title>,<text>漏盡鍾鳴走不休。金科峻此大防頭。廉頗善飯渾閒事。廣德懸車已幾秋。苦海每慙龍臥壑。幻門今見蜃成樓。淸時豈復鷹揚地。舊契滄波有白鷗。</text>
<title>內從姪張▣▣ 東浚 聞喜慶席韻</title>,<text>奎光天不限竆隈。海岸人稱玉樹栽。舊德靑山書帶在。新榮白日洛城來。賓朋促席花籌錯。絃筦吹雲麥雨開。最慶白頭兒綵服。舞餘擎進萬年盃。</text>
<title>哭雲甫弟 二首</title>,<text>才行偏鍾命卻奇。免懷桮棬已銜悲。孱孩幸賴三姑養。十歲能題五贊詞。親客過呼神童子。大翁誇作孝孫兒。一名不立竆而死。車後螟蛉又稚癡。孤露年來友伯康。可云跬步不相忘。知寒卽煖飢敎療。入夜纔歸晝每傍。九歲後余鬚尙墨。一年嬰豎病何長。想今三弟同遊樂。塊獨無依割寸腸。雲甫常時手探余坐臥。冷則親抱薪來燎之。知余有飢乏色則或煑粥或賫餠餤果蓏之類來饋之。蓋其友愛出於天性。</text>
<title>三月念後。朴元老來訪。滯雨三日。</title>,<text>伏枕淸漳死與隣。故人憐我訪山頻。星文海上成雙劒。風義江東欠一囷。今雨不緣淹日話。新花虛送禁煙春。偏傷鶴髮同歡地。不見前年鼎坐人。元老竆甚。欲得縣賑。故第四云。</text>
<title>壬申元日。扶病起拜廟。往哭雲甫繐帷。歸寫一律遣懷。</title>,<text>雞鳴孫婦頌椒花。驚起寒牕拓磵霞。衰病百年形土木。存亡千古肺槎牙。禪房掛錫雲煙冷。詩社生塵語笑遐。哭盡儀牀頹鶴枕。不關春事報娟華。</text>
<title>宿南江望道樓 幷小序</title>,<text>玆樓兼山野之觀。有魚鳥之樂。余兄弟與汝欽酷愛之。每出山輒相命。或拈韻賦詩。或攜糧讀書者無虛月。樓中所賦詩踰百篇矣。庚午雲甫先逝。辛未汝欽又逝。余不復登臨者已四年。今十一月二十七日。爲送韓侯 師直 赴旌善。翌日以詞林白戰。爲侯所挽留宿鄕廨。翌大風掀天。塵沙蔽野。不得發。投宿鄕學。翌又投宿玆樓。江山依舊。而人事非矣。愴然傷心。一律敍哀。隻影重登望道樓。平生遊處水空流。江山鼎峙分題夕。奎璧芒寒得句秋。人散竹林詩社冷。鶴歸華表海雲愁。月中倘有吟魂度。泣向南臺問白鷗。</text>
<title>齒落 幷小序○癸酉</title>,<text>余今年七十有八。而齒齖無一傷缺。殘軀飮啄所幸。惟此二月六日。對夕食噬腊魚。左車偶折傷。懸而不墮者六日。極辛苦然後始脫。韓子所謂意若崩山比者。非虛語也。老杜曾題板齒虛。吳儂千載偶相如。初驚石國藩籬撤。轉覺端門鎖鑰疎。鶴啄殘年惟恃崿。羊腸平地忽摧車。八旬一落猶奇事。起試孫登鳳嘯舒。黃庭經齒神崿峰字羅千</text>
<title>漏天潦雨。秋序向晩。物態人情。頓覺蕭索。</title>,<text>前溪隱几亂波鳴。荳雨淋漓不肯晴。一壑花矜三月色。萬林蟬噪六朝聲。江湖日短吾安往。天地秋高物不平。最憶美人心斷絶。德游堂路夢中明。</text>
<title>臘朢申戚士義 以玉 設花甲會。余怯寒未克赴招。翌日遣其子遺酒饌。拙句奉謝。</title>,<text>居然花甲已平頭。海屋今添第幾籌。盤擎冰桃稱壽酒。巷迎鳩杖集仙儔。鄕人閙熱喧歌誦。病客吟寒失獻酬。巴負趨龜空肚字。卻慙分餉到滄洲。</text>
<title>書牧齋集後</title>,<text>皇明宮闕老胡棲。易水金臺氣慘悽。事去英雄循髮蒜。文垂天地照星奎。鉛光雨墮銅人淚。陵響風悲石馬嘶。柴市若留衣帶贊。鴻名桑海昔賢齊。</text>
<title>村中厲熾。自六月初。出寓鄕廨。與申達甫兄弟申聖源 德洵，有源 德溶 諸老。出遊臨鏡臺。甲戌</title>,<text>愁襟欲寫野裵徊。五皓同登江上臺。移席樹陰深處坐。攜棊沙執妥邊開。遊魚躍鏡銀千片。眠鷺浮空雪幾堆。一笑殘年良不易。爲君今日盡行盃。</text>
<title>雨後蛬聲四起。秋思倍切。</title>,<text>荳雨湔炎桂月明。候蟲撩亂作秋聲。吟繁露草如長語。韻和風篁有底情。四壁寒催驚懶婦。短檠悲入惱書生。偏傷鶴髮江城滯。病枕喓喓徹五更。</text>
<title>初度日。戀親撫躳。悼古傷今。病襟難聊。偶讀老杜十二月一日詩。用其韻敍悲。</title>,<text>北堂空負蓼莪望。南極悲吟橘柚黃。堪笑當年湯餠客。虛聲爭頌鳳麟郞。如天不嗇雙親壽。今日眞成百歲長。先君子乙未生。今年甲戌。恰滿百歲。先妣百一歲。 木欲靜時風卻急。傷心菽水不遑將。掛壁鳩筇不出扉。玉溪山路夢依微。梅花入詠留霞珮。桂樹藏芬老薜衣。先君子堂號梅牕。有詠梅詩。 唐第誰憐羅隱恨。楚珩空歎卞和稀。十年淹病天還妒。一部羲經萬事違。先君子晩年喜讀周易。嬰疾後常以爲恨。</text>
<title>寄朴元老 乙亥</title>,<text>多少峩洋泣斷絃。小微東望一星懸。登壇夙世能言士。掛錫殘年絶粒禪。泰華崢嶸詩筆下。煙花冷落病牕前。靑山不礙相思夢。棊局樽醪話舊緣。三月間兄有微疾。故有煙花冷落之語。</text>
<title>七月一日立秋。病中書懷。</title>,<text>漳濱推枕起扶頭。聒亂蟬聲海樹秋。日影蕭蕭橫鹿苑。年光窣窣割鴻溝。沈痾入髓人緣短。噩夢傷神鬼趣幽。俗慮雲紛增磊磈。悲歌中夜動滄洲。</text>
<title>丙子元日</title>,<text>蕭晨淸淚滴冰波。黃髮光陰九九多。放筆東溪歸本性。廢詩工部役沈痾。情從地底都埋築。身向人間欲結窠。直歲枵星名也怕。此生操縱又何魔。杼山晩住東溪。放棄筆硏。其文曰爾困我患。我爲爾役。我將放汝。各歸本性。</text>
<title>移棲南江直方齋</title>,<text>扶病重臨望道樓。江山寥落夕陽秋。龜獅石古臺無恙。鷗鷺汀空月有愁。鄴下詩燈諸子盡。山陽村笛一翁留。吟魂想像閒來往。幽顯何殊弔舊遊。</text>
<title>述懷贈李耳老</title>,<text>他年氣俠鬬身強。霞外都無俗肺腸。誰妒釣船江上月。卻催書幌鏡中霜。悲吟秋士詩千首。世事春婆夢一場。惆悵昔人無一有。令威孤影是遼陽。</text>
<title>病枕遣懷 二首○戊寅</title>,<text>嬰病淸漳掩竹扉。與誰詩社作芬菲。休稱海上明南極。不怕江東落少微。風妒好花吹雨盡。客嫌貧屋入山稀。鳩筇欲試前溪步。分付漁童掃石磯。風吹凍雨打牕扉。一線陽心地底微。徵夢一龍虛繡褓。摧翎獨鶴負斑衣。懸弧幾度霑襟盡。絮酒多年展墓稀。封贈例恩猶緯繣。顯親爭奈素心違。</text>
<title>秋日病枕述懷</title>,<text>星宮磨蝎我初生。鍾鼎山林兩不成。大老誰稱東海尙。枯容人訝楚江平。布囊有例盛猶足。弊袴無功望已輕。果使熊羆祥叶夢。九泉含笑百年榮。孫婦産期在明月故云</text>
<title>餞秋</title>,<text>錦繡秋光雨打催。澗扃寥落爲誰開。寒威殺物駸駸進。暮色愁人闖闖來。漢水幾年魚斷信。楚雲深夜鴈流哀。公然九十消磨盡。悔也何追淚欲堆。</text>
<title>己卯元夜</title>,<text>病心燈燄兩搖搖。星象天樞又轉杓。百變存亡餘隻影。幾番冰淚浸元宵。八方耕鑿歡聲匝。雙闕岡陵寶筭遙。別向東皇私地祝。芝蘭庭下茁新苗。</text>
<title>酬李耳老</title>,<text>天憐枯木借春穠。雷雨前宵起臥龍。鶴髮雞窠滄海廢。鳳書鴻渥紫泥封。寒侵遊子鶉衣薄。以贈牒受來。送小同入京。 詩到門生燕賀重。碧落羣仙誰肯顧。不堪心眼向西顒。</text>
<title>次李欽夫 猷遠 柏湖臺墟志感詩韻</title>,<text>存翁曾此住筇頭。蘭渚鷗沙賸馥留。一局寬宜絃誦地。百年閒鎖水雲丘。裁聞諸子營風榭。已報疎欞掛月鉤。深夜老仙應賀鶴。倚欄催喚玉流舟。</text>
<title>次風乎亭申公 祉 韻。寄申士淑。</title>,<text>臨江草閣當登樓。蘋末風淸夏亦秋。鷺與人馴眠小檻。我知魚樂俯長流。衣冠混俗寰中寄。襟韻超塵象外遊。興至新篇隨意寫。國風堪配考槃留。</text>
<title>病中雜詠 己卯</title>,<text>甲子偶齊申伏徒。少微誰道有江湖。林鳩不作百年計。一檟無藏七尺軀。錚摐金鐵鳴何物。織織炎雲捲海空。分付小同移病枕。北牕聲氣頓生風。山海崇深撑顴骨。根莖呈露綻筋皮。家人不識沈痾老。每道顔容勝昨時。園裏楓人新錦披。陌上枳子幾金垂。桑田碧海須臾事。不見新琴絃上時。前年修琴。尙未上絃。祿薄吾儂賦命屯。九旬猶未見曾孫。庚辰果爾生麟鳳。家慶登時告我魂。訥谷先塋。辰峯奇秀。葬師云辰生出當發蔭。時孫婦有胎故云。聾聳年來叫不聞。殘骸喜斷六塵根。如何隔海幽菴底。鯨浪鵬風滿耳喧。淸霜欲落手先知。千古詩人語不欺。病枕偏驚今夜冷。一秋新月拓牕遲。</text>
<title>庚辰正月</title>,<text>必簡方悲造物侵。梅兄牕外笑何心。瓊函緣斷拋塵土。進鼓聲熸聽退金。枕夢逢迎多鬼籍。藥壚消息欠人蔘。蘭亭禹廟何如叟。詩在吾年萬首吟。三朝雨露飫衢樽。纖齒今踰月告存。竆海百年來鳳綍。淸漳千里負鴻恩。病未肅謝 罷癃望斷承三接。有上來入侍之命而未就 禁密章難徹九閽。伏枕雞窠吟赤日。靑蠅生欲弔虞翻。</text>
<title>三月二十六日。中樞府吏告目。自上有待其上來。肅謝後召見入侍事有命。而臣以篤疾。至冬未赴。</title>,<text>霜後寒華獨秀林。卻看衰朽發悲吟。雲霄尙記微臣跡。犬馬能無戀主心。三月已知王覲可。一年爭柰鬼幽侵。大恩天地應虛負。堆枕冰光感涕淫。</text>
<title>前年春。自上有待肅謝召見入侍之敎。一年危惙。尙未西赴。病枕心緖。如負大何。用昔年謫路抵漢江南岸韻。</title>,<text>浮雲詎敢翳天靑。嵬蕩王明日月幷。心上丹書銘在骨。大恩何地答微誠。霽色終南入夢靑。覺來幽咽淚交幷。君恩未報沈痾亟。埋卻何山血一誠。</text>
<title>上元夜。扶杖下堂。蹣跚至梨樹下。是從前標月高低處。吟一律。</title>,<text>自怪支離住世遙。今經八十六元宵。冰輪萬古長懸鏡。雪屋三冬欲蛻蜩。此夕苦無扶杖望。明春可復把盃邀。龍鍾倚樹烏紗落。月鶴堪模亦可謠。</text>
<title>雜詠</title>,<text>病勢駸駸寇似張。殘骸何力禦強梁。君看百果濃霜後。時至無風落一場。鬼伯催人暮道竆。悲淵殘照燭搖風。門前客至躊躇久。誰向西隣喚小同。萬首淸吟四海讙。三郞白髮共承歡。百年好事人誰企。天下眞仙陸務觀。務觀劒南高士。居蘭亭禹廟間。平生所賦四韻踰萬首。老後詩句句奇。有曰便死已勝千百輩。少留更願兩三年。巳年詩曰悲賢寧畏蛇年至。多疾更愁人日陰。臨死詩曰老去元知世事空。但悲不見九州同。王師北定中原日。家祭無忘告乃翁。忠義之氣。落落可敬。八十六而卒。卒時長子年六十六。仲子六十四。季子六十二。眞奇事也。余今年與放翁同。而此病亦難醫矣。平生無一可述。良可悲歎。感而爲之書。口舌前身作底愆。靈根一病苦難痊。無聲三昧平生願。伏枕悲吟已兩年。黃庭經。舌爲靈根。呼兒物色梅花樹。報道冰魂尙未廻。應爲主人淹病枕。玉愁瓊悴笑難開。時正月二十四日。梅已遲矣。伯仲三樹。雲煙護磵窩。葉稠垂影厚。枝遠布陰多。喜與詩交飮。閒聽好鳥歌。餘生期合抱。薄命柰奇痾。</text>
<title>六月書事</title>,<text>兩儀高下一烘窯。千里跳梁頂目祅。秧馬期愆時六月。銅龍禮缺日三朝。江湖逖聽愚衷切。霄漢懸知聖慮焦。若使天心能底豫。沛然甘雨八垠謠。</text>
<title>櫪馬</title>,<text>常懷殘豆向閑嘶。繞櫪千盤月暈蹄。皁下何人逋馬語。解懸豐草放長堤。</text>
<title>七月廿四昏。僅一鋤雨。</title>,<text>瓦溝溜響劃飜盆。頃刻蒸炎滌鬱煩。霎雨於農無損益。老翁偏荷一蘇恩。</text>
<title>以舌病不能食</title>,<text>松陰幾歲無聲鶴。巖穴今來不食龜。歷盡人間生老病。不須到死更成悲。一死看來只一顰。就中何事最傷神。大恩判未酬明主。遺訓全無詔後人。</text>
<title>觀化錄題罷。閱律髓見好重陽惡重陽之註。題所感。</title>,<text>詩翁天與惡重陽。楚蜀萍浮萬里檣。落木無邊風雨夕。黃華誰薦浣花堂。</text>
<title>杼山放筆硯文。已成於重陽。今踰一朔。瞑目倚壁。緘口度日。蓋山中無與談言者。拾落葉題其上。四絶</title>,<text>睡起俯寒林。滿園紅蛺蝶。夜來風雨聲。知是歸根葉。儒門箇敬字。到老始知奇。砥室平如掌。淵冰步步時。蓼岸雪數堆。錯認漁竿趣。倒屣字呼翁。驚飛雙白鷺。玄冥客容猛。風伯楚氛惡。羣陰塞兩儀。何處句芒託。</text>
<title>挽權參奉 得輿</title>,<text>柏府多名行。松川繼古風。才高屈司馬。慶積產羣龍。全福天偏餉。淸詩月自供。一回騎鶴去。千載杳仙蹤。</text>
<title>挽李參奉君直 </title>,<text>家傳濂洛邃。儒望斗山齊。寵畀園陵秩。名登殿壁題。不知玄髮變。長向白雲棲。天遽斯文戹。少微氣慘悽。先是嶺人三四登薦剡。上疏名壁上。君直亦與焉。</text>
<title>挽族祖 尙華</title>,<text>黝黝黑龍潭。岹岹黃鶴嶺。中藏小有天。宗傁耽其靜。雲棲與世疎。彷彿看箕𤃡。孝友家道肥。桑麻山味永。藥裹竟無力。神人忽殊境。吾宗滄海岸。近來鮮且冷。老成日凋喪。一點婺星炳。地邇拜未屢。長懷緘耿耿。去秋登磵齋。爲我衣巾整。娓娓談古今。令人發深省。庭蘭遵義方。令行超鄕井。隴畝分秧水。竆民資穗秉。玆言一不少。俾可幹蟲皿。明晨聞就堋。親懿誰不哽。凄風助紼謳。丹旐橫山影。靈光巋獨存。古井悲斷綆。先君定相尋。報玆憂阸梗。</text>
<title>挽李上舍國卿 廷藎</title>,<text>奎光景玉子。雅望斗山高。紫氣埋龍劒。玄同有鳳毛。弓箕承世業。旗鼓擅文豪。越砥鋒新淬。荊圍戰幾鏖。蔚文窺變虎。香餌擬連鰲。共許詞家伯。爭降俗子曹。兼工經日月。寧止筆波濤。泮水愁風浪。函關冷弊袍。河懸魚點額。天遠鶴鳴皋。國手才虛駿。人頭命壓牢。寃氛虹貫夜。恨骨土難膏。繡陌聯襟久。詩談把酒邀。相期老江海。遞奏入琅璈。萬事瑤絃斷。孤吟白髮搔。長楊誰獻賦。南楚更無騷。簫輓遙相送。寥天一痛號。</text>
<title>哭韓景琦</title>,<text>一種浮生內。嗟君最也寃。毛錐嫌筆硯。豹略肄櫜鞬。跡脫裨曹悍。心持法士溫。江城頻駐馬。燈燭慣登軒。兩世成賓主。廿年視子孫。頃充南省榜。欲化北溟鯤。旅舍三冬講。兵流百將言。勳名雖莫遂。情愛轉相敦。每勖鋒添淬。俄驚弩侵樽。高秋勤執手。是夕起供飧。骨瘦霜摧榦。津乾水斷源。丁寧親藥竈。申誡就醫門。忽地𦤎呼報。芳年電影飜。堂留垂髮鶴。崖裂斷腸猿。一塊啼堋血。孤孀泣鏡痕。天高誰可詰。人善類遭屯。北壠開新塚。明晨隔九原。哀歌和淚瀉。聊以慰歸魂。</text>
<title>挽內弟張君七</title>,<text>家世表東海。大翁漢申伏。鵠峀浸明溪。蓮亭接梅屋。老仙棲其間。詩書勤敎育。君挺豈弟姿。皎潔如瓊玉。襟懷無俗塵。詞藝繼先躅。仙槎更有人。此子寧不祿。鬼物一何猜。鉅禍從以酷。舊業不克奠。圖生竄南北。是時君紉童。漂流我澗谷。萱室戀手線。蓼莪銜荼毒。婉孌弱喪兒。孤苦李令伯。書牕時掩卷。有淚動盈匊。周星天悔禍。魯里團骨肉。功名兒可付。活計我自足。雖未握手頻。相慰以音墨。何期裁七袠。奄忽風中燭。</text>
<title>挽南上舍 德瑞</title>,<text>眼看浮世落花忙。唱起山松不盡傷。詞賦我知扳楚里。才名人惜止周庠。陸沈信分琴樽內。天放輸閒筆硯場。惆悵重三紅雨裏。子規來弔月玻塘。</text>
<title>哭朴丈 岐鳳</title>,<text>豐襟重襲世芬淸。瓊佩𤨿然一代聲。從古詞人多轗軻。晩來詩筆轉縱橫。烏啼子夜林風黯。鶴去仙臺海月明。奇氣高談如昨夢。不堪蕭瑟送佳城。</text>
<title>挽宋正字 昌伯</title>,<text>寃氣橫秋日色凉。嶠南名士悼云亡。三冬聯案芹宮冷。六月擔簦竹路長。逸駕靑雲初啓道。哀牋白髮便辭堂。同年古意魂應識。執紼高情媿范張。昌伯病瘟。臨化以一書告訣兩親。</text>
<title>挽洪使君 禹集</title>,<text>靑史曾聞洪佛子。使君爲政合符如。家風自昔淸於水。民癢從今快得梳。仙舃朝回雲影斷。琴軒晝掩雨聲踈。城頭片石邦人淚。摠爲朞年飽德餘。</text>
<title>挽金丈 以鉉</title>,<text>前徽未沫大家風。氣宇崢嶸敵華嵩。百氏低昂題品內。一州彈壓笑談中。常憐白髮時名晦。遽報靑山月魄籠。情客踵門淸眄斷。不堪揮淚蕙帷空。</text>
<title>挽邊奉事伯強 健</title>,<text>始言靑眼入湖新。誰意丹旌出漢濱。通籍功名纔一命。拂衣塵劫奄中身。何年魯泮同遊地。落日邙山獨去人。樑月夢回空涕淚。南州那復此淸眞。</text>
<title>挽權護軍 尙精</title>,<text>立雪存菴學省躳。耆年淵德漢申公。朝廷優老縻崇秩。鄕黨尊師附下風。千古節文勤發鍵。幾篇箋註好收功。賢嗟忽報蛇年至。脫屣人間道已竆。</text>
<title>挽李士直 栐</title>,<text>蒲輪門巷世多英。脫屣名場賦濯纓。見解推高密齋老。文章競爽致堂兄。蘭猗獨保雲棲靜。棣萼齊摧蕙歎幷。簫輓一年和淚寫。屋樑秋月皎傳精。寢郞兄嘗來訪。從容語及詞翰。僕問令季大筆。與兄孰優。公笑曰昔致堂爲文。五峯輒指摘瑕瑜。致堂甚憚之。今吾季亦然。寔我畏弟。見到高處。密菴兄亦推許云。故承聯全用其語。</text>
<title>挽李歙谷益卿 守謙</title>,<text>生晩巖軒未掃門。濂溪心印職師溫。淸標日下登名早。舊德天東屬望繁。白首一官香火計。丹旌千里槥車魂。秦遊隔世龍山遠。哭向寥天淚眼昏。</text>
<title>挽趙上舍 德久</title>,<text>奎璧寒芒萃一家。早時聲價聳南涯。尋常鴈塔功名少。寥落鵬天毷氉多。楚水招魂餘淚濕。邙山歸輤暮雲賖。七旬人事驚春夢。三紀離情入薤歌。</text>
<title>挽申護軍 光烈</title>,<text>江齋壓席石帆豪。眉雪光陰坐裏高。南郡共推鄕祭酒。東溟自有古仙曹。天恩耀日躋三品。雲譜迎春擬八璈。一擧飈輪千古事。邦人垂淚播詩騷。</text>
<title>挽權丈 鳳興</title>,<text>長松之下自淸風。奇韻吹人俗氣空。半世陵陽懷玉淚。暮年滄海釣璜翁。書燈讀字神精爽。酒社裁詩句語工。一夜狐南星色暗。白楊埋恨泣岑東。</text>
<title>挽嚴德輔</title>,<text>憐君千里落東頭。杜宇他山草閱留。暑雨鳴鞭滄海路。秋風歸輤錦江舟。身依老鴇思鄕淚。魂逐酸鴻度嶺愁。只有心神差可擬。幾番詩札貯山樓。曾題霜夜草蟲鳴。燕趙悲歌起董生。逝水春殘溫序淚。空山魂入子規聲。遊吳棹遠湖雲暗。從蔡情多海月明。一笑城西相送後。捲簾何處訪君平。</text>
<title>挽金生 瑑</title>,<text>十五逢君鄕學裏。翩翩詞筆見淸高。盃觴促席談才絶。燈火登樓賦興豪。事業孫山名外物。風流畢卓手中螯。城南一笑千年別。舊侶星疎只慟號。</text>
<title>挽朴上舍見卿</title>,<text>大雅東南有我兄。聰明淹博無人京。龍桐律呂天機鳴。雲錦文章仙織成。豈止風騷擅戛鍧。兼於問學探行程。通儒賈鄭可修名。竆鬼昌黎終揖迎。鵬翼多年垂瀚瀛。鵠頭何處賁柴荊。幽房斧亞襞巴。橫道晶熒拋楚珩。晩計還同折腳鐺。閒心付與攻愁兵。蛟藏斛水什麽生。鳳嘯蘇門舒不平。推轂疎慵蓮社觥。登壇密勿丹鷄盟。江山把酒辯河傾。風雨揮毫星斗橫。眼底堅無秦系城。樽前笑把長康聲。生毛衣帶幾篇賡。遲爾逢場一語評。白髮叢霄滯紫笙。瑤琴別鶴瞻長庚。常憐磵壑伴田更。詎料芙蓉隨石丁。吾道蒼茫誰重輕。少微慘憺收黃明。塵埃架上滿函經。散落牕間千顆瓊。貫月晴虹氣甚獰。衝星古劒人空驚。新墳忍看埋人英。雲白央央傷我情。</text>
<title>挽琴正字 沃心</title>,<text>鳳巢抽律德愔愔。太白山高洛水深。一鼓明廷揚妙藝。萬年淸廟有遺音。薰階搏拊須夔手。玉柱消沈是鬼淫。忍看靈春春減色。路人猶淚峽猿吟。</text>
<title>挽權正郞一甫 萬</title>,<text>忠定公孫奎璧胎。庭蘭最入雪翁培。延英一侍從容語。明主曾知潤色才。鸞掖何人高價擅。鶴山前夜半峯摧。筵頭一片近思錄。不復中璫拾得回。芳樽京洛笑攀裾。逸韻飄飄野鶴如。一臥東溟星散久。遙瞻小白鴈音疎。崎嶇薄邑蘇民瘼。潦倒淸詩賦子虛。寶刹言空觀瀑約。塵箱淚濕倩琴書。</text>
<title>挽成同知 世珽</title>,<text>家聲玉署舊嬋娟。丹訣茅山又地仙。天遣壽星增瑞色。聖垂恩綍躡樞躔。書燈細燭蠅頭字。秋嶂俄封馬鬣阡。回首百年還一瞬。短招揮淚北雲前。</text>
<title>挽申汝欽</title>,<text>濁俗能鍾一氣淸。翩然滄海濯塵纓。荊山玉灑陵陽淚。商嶺芝傳綺夏聲。靜築松林軒枕石。品題花月案堆瓊。還知此路於君幸。只見當時馹也生。馹也寧馨衆莫如。十齡已讀等身書。一珠不少香山第。駟馬將容東海閭。鶴影雲飄方憶汝。蘭芽霜折益憐渠。天公忍斷中郞業。此恨誰將叩碧虛。同好今踰五十秋。出門蛩蚷兩相求。封殊溫蜀情常棣。跡共江湖興白鷗。鼓吹當筵多氣色。畸竆隨處散悲愁。應劉喪盡吾誰與。不忍重登望道樓。</text>
<title>哭南友 坦之</title>,<text>梅花共宿九峯春。豈弟壺觴一笑新。拂袖名場山有素。濯纓漁石韻無塵。驥兒家付中恢地。鶴壽身期上解人。風燭百年纔過半。不堪樑月已傳神。</text>
<title>挽南谷李丈 杺</title>,<text>巋然耆德𤢜南州。禮樂餘姿散莫收。百變傷心天路遠。一菴容膝海山幽。離騷讀罷尋常涕。招隱吟殘八十秋。寥落澗扃蘿月冷。寃聲忍聽子規啾。</text>
<title>哭權丈 汝休</title>,<text>尙書舊宅鶴山東。侍坐春風幾夜同。每退庭西相燕語。古槐疎影月明中。蒼崖百尺老仙陪。迥野孤亭攬景臺。三丈鼓琴公雅唱。桃花春水白鷗來。吟筇徙倚海山秋。把酒黃花十日留。角枕擬於徐子劒。至今應掛繐帷頭。楊震傳家一箇淸。裕於文行拙於生。誰憐鶴髮篷牕底。稀粥嚬嚬斷啜聲。此去何山閉九京。前遊滿目摠傷情。驚波四十年間事。哭盡公家六弟兄。</text>
<title>哭柳參議 升鉉</title>,<text>屬望山南子一人。早從京洛見心頻。淸操冰檗居官日。義檄秋霜討賊辰。七耋新資卿月近。一麾殘郭福星淪。瓊林共宴他生事。老淚緘封寄澗濱。</text>
<title>挽鄭參議道翁 重器</title>,<text>園林梅谷鄭公鄕。書帶牕前幾綬長。儒望斗山爭蟻慕。羽儀逵陸未鴻翔。耆年自有孜孜樂。噩夢誰呼起起忙。鶴影冲空無處覓。洛城談笑使人傷。</text>
<title>挽申士範 宗栻</title>,<text>涕淚殘年不暇哀。哭君今日重霑腮。春濃寶樹疑仙種。珠慧金盤許蚌胎。正屬逋翁楡景薄。忍看長吉玉樓催。天寒鶴髮呼兒地。筆格書箱盡綠苔。</text>
<title>挽權監察萬則</title>,<text>世德天家戚畹分。弓旌滄海築淸芬。坊呼森桂鴻聯序。路接重霄鶴出羣。晩跡觀魚磯上叟。冷銜題墓殿中君。人間不盡同庚淚。也向雞山欲託墳。</text>
<title>挽族叔上舍性兼</title>,<text>雲濤深處掩奎光。頓轡名途枕竹塘。象緯文章胷錯落。龜龍圖畫筆鋪張。抽來四學千重鍵。盛得羣賢一縹箱。是業臧孫應不朽。世無桓氏孰知楊。</text>
<title>挽河生達甫</title>,<text>丹溪大節手擎天。近始揄揚賴子賢。少日相如能賦藝。病來張籍但詩篇。江山隔面百餘里。雨雪聯牀三十年。此去黃壚永冥漠。尺牋含淚送新阡。</text>
<title>挽李進士伯祥 龜煥</title>,<text>家世師模洛建遺。精金良玉自天資。高文太學登名早。妙解羣經發蔀奇。離抱幾年勞鶴夢。勝緣秋昨接芝眉。秪今摠是前塵影。老淚緘封灑繐帷。</text>
<title>輓詞[權濂]</title>,<text>海天寥廓絶纖塵。起望中宵卻愴神。太一遙分南極舍。文昌虛作少微隣。雲章曉抉天孫錦。劒氣秋橫析木津。惟有淸心樓外月。一團留照邵窩春。輓軸失火燒盡只有此一篇</text>
<title>追次懷英兄江臺韻</title>,<text>病客思山不耐愁。美人相對蹔消憂。滄浪濯足孤影赴。塵世灰心一笑休。閑扡吟笻松下倚。妙題詩句石間留。新秋遮莫前期負。我輩樽前摠白頭。乍馭冷風俯石臺。遙山而坼大江來。塵埃作客詩眉皺。湖海逢人笑口開。灝章氳氛涵玉鏡。閑玄娥媚映荷盃。不緣我輩以淸賞。閑殺汀鷗閱幾回。鼎甫稿</text>
<title>[遺墨]</title>,<text>江城淫雨共愁長。萍泛無悰倒筆床。正起丹丘仍羽想。忽傾鮫室瀉珠光。淸風入院醒鷗夢。孤嘯登臺撫鶴觴。吾道移今湖海耳。遆筒詩律可相佯。再嚲吟鞭着意長。重投尺牘賁塵床。香留座席蘭同臭。筒發緘封玉有光。期在六中先埽石。詩求三上合浮觴。江湖極目閑煙月。那得諸公自倘佯。東人詩云詩從三上得。理向一中求。文章公器。自有定價。今公自求高弟。殊非香山罷唱。東坡罷筆之意。故發此善謔云。蘭亭修禊之歲竹醉前一日。鼎甫稿。</text>
