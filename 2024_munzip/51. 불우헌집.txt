<title>開蒙吟</title>,<text>學慙修聖訓。顏厚薦賢名。斷斷無他技。諄諄誡後生。</text>
<title>乘阿谷與諸學子觀牧馬 谷在石呑洞</title>,<text>寬平一洞草芊芊。牧馬隨山或後先。有意勤工諸幼學。無心懶讀老生員。盈科澗水將朝海。拱把峯松欲柱天。借問杜鵑何事苦。隔林終夜不能眠。</text>
<title>泰仁鄕約契軸</title>,<text>人倫有五。朋友居一。並生斯世。號曰難得。矧同一鄕。從遊朝夕。以友輔仁。是謂三益。作契誠信。猶膠與漆。吉慶必賀。憂患必恤。回路管鮑。輝映簡策。山礪海帶。終始不忒。凡我同盟。最宜矜式。言不盡意。重爲之約。挾富挾貴。背憎面悅。多般巧詐。不恤其德。豈曰誠信。神明其殛。豈曰誠信。罪當黜伏。</text>
<title>賀吳仲擧新格生員。示洞中諸賢。</title>,<text>網羅英俊注恩波。訶喝天童動萬家。爲報閑遊諸懶輩。吳生地步望如何。</text>
<title>寄金花軒楸山</title>,<text>戀極開看一尺書。合門欣慰問何如。臨流觴詠非無望。只迫田家始荷鋤</text>
<title>寄朴承旨慶胤 仲孫。密陽人。生員。乙卯丙科二人。參贊靖難功臣。封凝川君。諡恭孝。</title>,<text>年纔四十步銀臺。世上功名正是魁。豈識泰山山下老。不知憂喜漫徘徊。癸丑年同泮舍時。贈余詩序吐珠璣。衡門斗僻跫音罕。圭復時時念在玆。次 朴仲孫燕昭爲隗築金臺。況子才名獨擅魁。聖代卽今揚側陋。江湖應不久徘徊</text>
<title>次辛參判 碩祖。靈山人。初名石堅。丙午。生員第一人。同年。丙科七人。以文藝顯。官至資憲提學。諡文僖。號淵氷堂。</title>,<text>離家近朞月。魂夢長不撤。安得南州守。能令妻子悅。元韻薑也菜之重。夫子所不撤。忽得故人惠。不勝心感悅。寄茶角丈 茶角。不憂軒一號。○辛碩祖 提學南北參商已有年。浮雲富貴想君賢。薦書未就悠悠過。久忝瀛洲仰愧天。次韻逸賀不憂軒承召 幷序。景泰二年。○金謹守 泰仁敎導今上辛未冬。文宗元年 以生員丁先生。守廣興倉丞。先生天資粹美。學問精明。言辭簡質而不俚。文章典雅而可法。篤於好善之誠。通於處事之宜。寬洪若河海之廣。信果如蓍龜之公。其明體適用之學。經邦濟世之才。夫豈偶然哉。第以命途蹭蹬不通。屢屈靑錢之選。空懷羅隱之憂。非一二年。然其心以爲富貴在天。窮達有時。用捨無與於己。行藏安於所遇。得之不得。吾何憂喜於其間哉。於是。甘肥遯於煙霞。都忘世上之機。自決閑中之趣。欲其怡神養性。居易俟命。一朝譽望達于宸衷。王用丕欽。嘉歎無已。招授華秩。列于庶位。閭閻聳聞。大小爭賀。雖商之傅說，周之呂望。蔑以加矣。嗚呼。有非常之德。則有非常之命。理之自然。無足怪者。然當其側陋。大臣合辭推轂。轉聞于上。不次爵命之榮者。古今天下。有幾人乎。其爲光幸。固未可以言語形容也。余雖文拙。舊辱知遇。獲覩盛事。不敢舍默。姑敍事業之大略。因賦四韻。以賀先生乘風雲之會。依日月之光云耳。藏器詩山義聞長。大臣推薦啓吾王。九重鳳綍求三俊。萬里鵬程達四方。馳馹朝天山動色。峨冠束帶谷增光。輸忠許國君休負。靑史流名永世彰。</text>
<title>次羅先生韻。兼寄具相國栗甫。致寬。綾城人。一字而栗。生員。甲寅乙科。官領議政。佐翼，佐理二功臣。封綾城君。諡思烈。</title>,<text>山林隱逸忝賓興。易易倉官愧不能。早捷巍科兼武略。兩賢材品幾千層。</text>
<title>又寄栗甫</title>,<text>一人之下百官上。居寵思危矢靡他。毫忽變生君所講。須臾靜處起風波。圍棋運智縱多籌。分外高官不必求。無褐無衣難卒歲。誰將惠我禦冬裘。丹桂成冤五十三。誨人滋味老猶貪。花朝月夕自多興。亥豕魯魚間或慙。天衢穆穆去無因。高臥黌堂數故人。慶胤相公何處去。卽今聞訃暗傷神。</text>
<title>寄丘崔楊鄭四博士</title>,<text>杏壇當日好交歡。盡是巍巍博士官。仁壽副丞榮亦足。不嫌身上誤儒冠。拜次 楊洵 生員丙辰丙科一人泮水當年上舍呼。侍供鉛槧豈爲勞。今承瓊韻誠多愧。秋菊春蘭上下高 元韻逸</text>
<title>寄金府尹 吉通○時任全州敎授</title>,<text>己酉年間司馬試。嵬嵬堂上幾英雄。議賢出宰完山府。腰帶黃金耀榜中。堯湯水旱理難評。荒政條條講擧明。堪笑腐儒參賑恤。計窮無復救民生。次 金吉通。生員同年。壬子乙科一人。官戶曹判書。佐理功臣封月川君。諡文平。淸風人。少年魁榜慙余早。晚景登科豈不雄。莫歎如今居冷地。已曾聲價動朝中。謫來懷抱與誰評。寂寂空衙對月明。自古儒冠身便誤。年衰政拙負平生。</text>
<title>憶古縣 丙子七夕到任全州</title>,<text>寂寞黌堂日又長。眼穿南望我心傷。若爲縮地詩山郡。母岳嵬嵬隔兩鄕。寄丁敎授 池三達 生員秋雨濛濛久未晴。掩扉終日百愁生。自牽世務無由往。遙想靑衿講讀聲。</text>
<title>寄羅州亞牧姜 老 少之 晉州人。生員。丁卯乙科三人。官大司成。亞牧。卽判官也。</title>,<text>向也特蒙親厚待。退而常與友人言。交情不變居齋日。雅量能令薄者敦。寒斯背去炎斯附。世上誰憐世外人。出宰途中勤記問。泮宮交態久維新。</text>
<title>敍化訓頑吏</title>,<text>尙德綏刑雖古法。觀民設敎亦隨時。其刑其罰須加等。惟德惟威並用之。</text>
<title>寄谷山大先生安仲毅 眈津人。生員進士。官直講，京畿都事。</title>,<text>前日別程風雨急。邇來安否問何其。着棋賭得三千卷。不害施恩事我師。</text>
<title>寄盆城宰 盆城金海號</title>,<text>家貧謀納壻。恩府宰名都。不憚關山阻。因之寄一奴。</text>
<title>寄泰仁諸儒</title>,<text>古縣宜乎齊馬首。人問甲子誤相知。樹陰臨水淸風動。不害流觴破寂爲。國朝故事。每生員進士之新榜也。必擇其中家力有裕者。使之供饌同榜人。出街得與壯元並行。故稱以齊馬首。</text>
<title>尼姑吟寄古阜郡伯</title>,<text>苦節一生內。難堪抱百憂。茶甁煙欲絶。草幕汗如流。三業未能脫。六通何處修。願言施大惠。普濟駄經牛。</text>
<title>寄李淳昌 </title>,<text>郡北樓高等北岑。官閑無事日彈琴。穿山渡水非無望。殘暑猶存汗滴襟。次新構南樓四面岑。奇觀滿眼又橫琴。登攀日日佳賓少。枉駕何當共解襟。</text>
<title>寄順天府伯</title>,<text>平陽一夜幸同襟。金石交情反復尋。數朔請留非不喜。只緣行止不吾心。</text>
<title>無題</title>,<text>來遊數日未通音。只爲長江萬丈深。早晚逢場論此意。海邊秋日正沈沈。</text>
<title>次鄭 以忠生員同年</title>,<text>欲見丈夫志。須知憂患餘。牧羊持漢節。囚獄講周書。被酒狂還妄。原情實若虛。嗟哉兩年伯。橫槊讓龍猪。邇來無以滌塵襟。一軸新詩慰客心。晝對元戎論古事。夜燃松火強耽吟。右次伏日吟秋宵月白又風淸。欹枕船頭爽氣生。更點鼓聲長不絶。望鄕思友夢難成。右次立秋吟使君呈辭狀。分離亦可知。萍逢殊未易。話別定何時。賀登第 泰仁儒生聖代承招最是祥。矧今高折桂枝香。非惟鄕黨爭相喜。千古詩山別有光。拙賡賀詩 村老朴仲齊白衣承召別禎祥。況復登龍折桂香。奚啻鄕閭爭喜色。也應雙塚動欣光。寄茶角年兄 金禮蒙 敬甫。光州人。生員同年。壬子丙科一人。官禮曹判書。諡文敬。老來登第古來稀。誰道茶軒折桂遲。五十年前耕釣罷。待時而動不爲非。泮水宮中客到稀。幽禽閑哢日遲遲。醉眠忽入迷春夢。擬聽跫音覺又非。次韻逸</text>
<title>驄馬契軸 公時爲司憲府監察。監察同僚共二十五員。凡持平以上大司憲以下。員有未備。或未及入侍。則托以暫退。點茶以療飢。故監察以茶時二字入啓。其僚員之位高仕久者。稱曰房主。幷以先至者爲先生。分管八道利害勤慢。以資持平以上論啓。</title>,<text>茶時善戲如壎篪。內房嚴整似安禪。二十四賢皆我師。凡居官府常周旋。分司馬頭道如砥。傳心杯面酒如泉。芝蘭之臭有誰知。金石之通有誰傳。古來盟好勤於斯。俾爾子孫毋忘旃。居一作百又友有益三。交寧心二。傾蓋一與。斷金終利。矧我同驄。共綴班鵷。道存擊目。忠在披肝。繩墨是飭。氷霜是勵。歲寒宜保。雲飜可慮。肆托金蘭。益堅帶礪。窮達毋忘。賀恤必擧。倘或有渝。天乎予所。</text>
<title>薇垣契會圖 公時爲司諫院正言</title>,<text>古來西掖着詞臣。骨肉斯文分義均。封事奏回丹鳳晚。哦詩醉罷紫薇春。矢心只爲報明主。飜手何曾負故人。努力諸君全晚節。尋思榮落摠微塵。</text>
<title>戲呈張獻納 繼弛。進士。辛未乙科。有德行。以司宰直長兼經筵。昌寧人。</title>,<text>數畝良田亦可耕。蓽門臨水向陽明。敎官訓導摠安分。獻納正言皆暢情。不備防身儒者腐。難知表信遠方氓。暫驚縲紲渾如夢。自合還山送一生。縲紲上疏斥佛時事敬賡高韻 張繼弛昔人誰是樂躬耕。千古南陽有孔明。已識窮居堪送老。豈將好爵可嬰情。薇垣愧乏絲毫補。桑梓還從田野氓。枯木生華榮幾許。自多今日見先生。</text>
<title>憶分臺 故事。監察分管八道。具悉利害勤慢。如中朝之制。是曰分臺。</title>,<text>春風已過夏猶中。一道霜威獨自雄。安得熏風秋正好。暫時驚汗盡消融。孔頎，具致明，尹慈，尹恕結爲金蘭契。各分東西。故吟贈。</text>
<title>致仕吟 己丑八月。以泰仁訓導。拜正言。十二月二十四日。以年滿七十。預先呈辭。庚寅正月初六日。還家。</title>,<text>致仕行吟到蓽門。掛冠還倚不憂軒。湖南郡縣知多少。五十三分一正言。是時擇任正言詳密。湖南膺是命者獨公一人。此知足之意也。 歸去來思斷斷臣。潤邊絲柳眼初均。洋洋泌水泰山麓。皎皎白駒空谷春。鄕曲古談當賤子。諫垣淸興屬高人。御爐香惹衣冠在。身上都無一點塵。泰山長谷獨孤臣。天日無私雨露均。隣叟提壺開舊面。庭梅傲雪迓新春。閑邪陳善俟君子。告老引年宜野人。只有身心衰未了。縮年還欲踐紅塵。送丁正言致仕還鄕 李承召 胤保。號三灘。陽城人。進士丁卯乙科。官禮曹判書。佐理功臣。諡文簡。草堂留在故山隈。翠竹蒼松手自栽。不待唐生疑已決。歸心火迫正難裁。幡然來又浩然歸。莫把行藏較是非。垂老飽參塵世味。不如春雨故山薇。不是休官自要奇。要令行止適時宜。都人擧手爭加額。盡道高風百世師。未有簪裾解絆君。肯敎猿鶴怨移文。馬蹄踏雪遲遲去。回首觚稜隔五雲。</text>
<title>不憂軒吟</title>,<text>長占靑山又白雲。不憂軒上事天君。飢餐渴飮閑中味。明月淸風可與云。次 朴楗 子啓。仲孫子。生員。癸酉乙科。官贊成。靖國功臣。密原君。諡恭簡。卽公同年文科也。後參廢愼妃。誰將富貴等浮雲。林下高風只見君。十畝桑陰曾有約。虛名挽我不如云。次 金崙 戊子丙科吏曹正郞郡守臥看無心出岫雲。澹然方寸只眞君。欲識閑中滋味處。須知軒號不憂云。一間茅屋半間雲。閑極都忘有細君。敎罷兒童還秣馬。先生風味四方云。極目華山望白雲。南來奔走爲明君。彈琴高詠知音少。遙向先生漫自云。次 密山漁叟朴 撝謙。以生員中武科。世祖朝爲郞將。從北征有功不言。退居天安九龍山。有老將行。見國朝詩删。香雨初晴淡淡雲。花間置酒謝東君。子規夜半來啼血。偏向幽人暗訴云。右春祝融南到起彤雲。三逕逍遙對此君。自是胸襟氷雪冷。淸風難與俗人云。右夏楓葉蘆花雁叫雲。隣翁辦酒每邀君。東籬採菊醒還醉。宦海浮沈不復云。右秋雪水烹茶漲綠雲。梅牕日映對桐君。光搖銀海堪吟賞。乘興何須訪戴云。右冬蛙名蠅利聚如雲。歸去高風世罕君。旣不心爲形所役。樂夫天命復奚云。園林寂寂鎖閑雲。惟有漁樵來訪君。軒上不憂誰更問。先生記曲盡云云。洞裏煙霞雜碧雲。令威居此伴茅君。仙鄕自有長生術。塵世徒稱隱士云。吾生釣月又耕雲。喜聽風聲每憶君。早晚高軒成一會。閑中奇事細相云。次不憂軒曲 金永濡 慶州人。生員丁卯丁科。官刑曹判書。佐翼原從功臣。山回四面水重抱。向陽開牕一儒宮。左琴右奕逍遙日。不憂眞與獨樂同。</text>
<title>詠懷</title>,<text>千載端逢堯舜君。色絲能補衮衣紋。如將此德論聲價。奚啻兼金重萬斤。一封薇檄賁丘園。世上榮華可勝言。得侍當年蒙厚慰。此生無計報鴻恩。下有群賢上大明。唐虞三代可齊名。自憐樗櫟生幽僻。雨露恩深養性情。多少良臣獻一身。幽閑逸士賞三春。行藏出處由天賦。大聖何勞遠問津。一畝儒宮雖僻陋。花朝月夕興難言。詩書棋奕閑消日。坐臥隨意不憂軒。上雨傍風屋數間。浮名虛譽一儒冠。洋洋聖澤將何報。祝壽齊天瀉肺肝。浮沈宦海本同源。榮辱相乘互作根。誰識紫薇花下客。求閑大臥不憂軒。世上阿誰最大閑。老諫乞骸歸故山。琴棋觴詠消長日。有喜無憂俯仰間。百歲光陰近八旬。幾多先送少年人。仰觀壁上蓮金榜。濟濟名賢化作神。</text>
<title>贈朴敎授 玄蒙。號蘿軒。時不在座。故寄贈。</title>,<text>因公到此上樓岑。遠近奇觀左右尋。會面爲難談未了。行程甚迫酒頻斟。獨憐茶角猶登眺。却憶蘿軒不共臨。安得更期秋月白。撫琴彈盡伯牙心。</text>
<title>謝錄勳</title>,<text>鶯囀深林霽色明。泰山長谷勝蓬瀛。感他方伯勞榮訪。原從科名再結盟。</text>
<title>薦人</title>,<text>黔浦元戎鄭智孫。射穿楊葉又能文。願言勿謂尋常品。爲國長城特出群。鄭智孫慶州人。官郡守。居泰仁古縣。瀛州師表許宗乾。家塾開蒙弟子賢。屢屈科場由賦命。談經講道似流川。</text>
<title>憶孤雲 游陜川伽倻山海印寺作</title>,<text>林間冠屢去茫茫。誰識儒仙本不亡。流水籠山吟已遠。風雲猶護讀書堂。奉呈不憂軒居士 申末舟 子楫。號歸來亭。高靈人。甲戌丁科府尹。自古孤芳不寄林。故將松竹作知音。不憂軒外風煙好。只管時時成一吟。此身行世任疏狂。緣是癡柔不好強。閒退故園知有足。卜隣安敢望餘光。聞說田園對翠微。掉頭高臥早忘機。濯纓溪畔寒侵骨。倚杖松間露滴衣。門外影垂彭澤柳。籬邊根托首陽薇。圖書浦壁塵蹤絶。惟有僧敲月下扉。</text>
<title>送曹正言 尙治 歸覲 生員。己亥乙科。官正言，集賢殿副提學。</title>,<text>金闕初辭出鳳城。覲親歸路馬蹄輕。辟除聲裏江山動。戴玉頭邊白日明。驛吏時時迎敬貌。州官處處慰歡情。聖恩承仰知多少。爭似薇郞得此榮。</text>
<title>寄鄭承旨 而漢。生員同年。壬子丙科。官平安監司。</title>,<text>德隆聖主施威福。年富文臣振紀綱。只有最先除去事。異端張大亂天常。碧松丹桂好裝船。學海詞源欲渡賢。堪笑泰山雲臥客。問津迷路日酣眠。詩山一境卽仙區。無事丁生自在遊。雨順風調多好像。紫芝歌處枕淸流。</text>
<title>不憂軒歌</title>,<text>浮雲似宦海上애。事不如心이。하고만코니이다。뵈고시라。不憂軒翁뵈고시라。時致惠養신口之於味뵈고시라。뵈고뵈고시라。三品儀章뵈고시라。光被聖恩신馬首腰間뵈고시라。嵩三呼華三呼。何日忘之리잇고。</text>
<title>不憂軒曲 何叱多。方言譯之則何如也。曰偉曰何如。用高麗翰林別曲音節。</title>,<text>山四回。水重抱。一畝儒宮。向陽明。開南牕。名不憂軒。左琴書。右博奕。隨意逍遙。偉。樂以忘憂景何叱多。平生立志。師友聖賢。再唱 偉。遵道而行景何叱多。晚生員。老及第。樂天知命。再訓導。三敎授。誨人不倦。家塾三間。鳩聚童蒙。詳說句讀。偉。諄諄善誘景何叱多。不亦樂乎。負笈書生。再唱 偉。自遠方來景何叱多。再上疏。闢異端。依乎中庸。進以禮。退以義。守身爲大。備員霜臺。具臣薇垣。引年致仕。偉。如釋重負景何叱多。一介孤臣。濫承天寵。再唱 偉。再參原從景何叱多。耕田食。鑿井飮。不知帝力。賞良辰。設賓筵。兄弟朋友。談笑之間。不遑他及。孝悌忠信。偉。樂且有儀景何叱多。舞之蹈之。歌詠聖德。再唱 偉。祈天永命景何叱多。尹之任。惠之和。我無能焉。聖之時。顏之樂。乃所願也。上不怨天。下不尤人。心廣體胖。偉。不懼不憂景何叱多。不忮不求。何用不臧。再唱 偉。古訓是式景何叱多。壬辰歲。四月初。抑有奇事。降諭書。到衡門。閭里觀光。廉介自守。不求聞達。敎誨童蒙。偉。過蒙褒奬景何叱多。特加三品。時致惠養。再唱 偉。聖恩深重景何叱多。樂乎伊隱底。不憂軒伊亦。樂乎伊隱底。不憂人伊亦。偉。作此好歌。消遣世慮景何叱多。</text>
<title>賞春曲</title>,<text>紅塵에뭇친분네。이내生涯엇더고。녯사風流。미가미가。天地間男子몸이。날만이하건마。山林에뭇쳐이셔。至樂을것가。數間茅屋을。碧溪水앏픠두고。松竹鬱鬱裏예。風月主人되여셔라。엇그제겨을지나。새봄이도라오니。桃花杏花。夕陽裏예퓌여잇고。綠楊芳草。細雨中에프르도다。칼로아낸가。붓으로그려낸가。造化神功이。物物마다헌다。수풀에우새。春氣내계워。소마다嬌態로다。物我一體어니。興이다소냐。柴扉예거러보고。亭子애안자보니。逍遙吟詠야。山日이寂寂。閒中眞味。알니업시호재로다。이바니웃드라。山水구경가쟈스라。踏靑으란오고。浴沂란來日새。아에採山고。나조釣水새。괴여닉은술을。葛巾으로밧타노코。곳나모가지것거。수노코먹으리라。和風이건부러。綠水건너오니。淸香은잔에지고。落紅은옷새진다。樽中이뷔엿거。날려알외여라。小童아려。酒家에술을믈어。얼운은막대집고。아술을메고。微吟緩步야。시냇의호자안자。明沙조믈에。잔시어부어들고。淸流굽어보니。오니桃花ㅣ로다。武陵이갓갑도다。져이긘거인고。松間細路에。杜鵑花부치들고。峯頭에급피올나。구름소긔안자보니。千村萬落이。곳곳이버러잇。煙霞日輝。錦繡재폇。엇그제검은들이。봄빗도有餘샤。功名도날우고。富貴도날우니。淸風明月外예。엇던벗이잇올고。簞瓢陋巷에。흣튼혜음아니。아모타百年行樂이이만엇지리。不憂軒集卷二 終 丙午仲秋下澣監印後孫德彥光宇</text>
