<title>江上。次奇高峯 大升 韻。伏呈退溪先生行史。二首。己巳</title>,<text>仙舟一葉遡江流。風送歸帆不暫留。進退行違元算定。臨岐莫用枉生愁。末路無人退急流。名韁挽得幾人留。此行綽綽無餘憾。一念猶關去國愁。</text>
<title>再遊洗心臺。遇小雨。</title>,<text>人世少適韻。出門何所歸。城西足幽賞。有臺連翠微。喚我二三子。散策爭晩輝。壺天隔九衢。一塵淸不飛。松陰護雲關。竹影侵煙扉。巖泉淨可洗。澗草留芳菲。東南望不極。萬象森甸畿。天風吹好雨。嵐翠生林霏。樓臺漸明滅。河岳乍依俙。悠然起遐想。造次息塵機。回頭望天外。白雲政依依。忽憶某水丘。喟然心有違。城市暫偸閒。此身猶塵鞿。何如故園中。遯世人事稀。一官本非樂。局束終何希。拄笏塔無言。坐被山靈譏。題詩寄我友。庶幾知昨非。漢水有歸舟。何日拂塵衣。</text>
<title>奉送仲氏 守一 還鄕</title>,<text>漢水去悠悠。離情不自由。行隨江路遠。心逐嶺雲浮。萬里思親淚。三杯惜別愁。渡頭人散盡。斜日獨登樓。</text>
<title>奉送伯氏 克一 出宰星山</title>,<text>熊轓皂蓋出東城。南望家山指日行。奉檄偏知毛義喜。彈琴慣領海雲情。一區民物歸洪造。百里絃歌入太平。川谷至今開白鹿。更將心學闡誠明。</text>
<title>敬次退溪先生韻</title>,<text>風淸月白淡無眠。立地眞成換骨仙。虛幌夜深人復靜。一般幽意在鳴川。派別東西失本源。紛紛末路學非眞。紫陽不遇延平老。幾把身心奉刹塵。</text>
<title>次烏川諸丈遊淸凉山韻</title>,<text>江盤神女峽。標建赤城霞。古竈留丹久。新秋得月多。穿雲蘭逕細。傍岸竹籬斜。未晩投塵紱。同君對綠蘿。</text>
<title>文殊臺</title>,<text>地入壺中闢。菴隨壑勢開。孤雲舒又卷。獨鶴舞還回。靜夜聞飛瀑。暄晨坐綠苔。細思名利客。僕僕政堪哀。</text>
<title>登硯滴峯</title>,<text>名標文房第一峯。雙抽碧落勢相從。影摩居士池中墨。頂戴儒仙鶴背蹤。陣雁聯行書法密。崩雲成篆筆華濃。揚瀾五老心何壯。何日騷壇與子逢。</text>
<title>呈伯氏</title>,<text>坐想連山窄似龕。雲遊何日得冥探。仙翁有約分丹鼎。溪月多情滿玉潭。白鹿豈宜塵士駕。靑鸞應是上仙驂。淸秋引領空延佇。十二峯巒接蔚藍。</text>
<title>退溪先生挽詞辛未</title>,<text>斯文天未喪。間氣鍾眞儒。統緖傳閩洛。淵源接泗洙。卷舒時義大。獻替廟謨紆。敎雨添東海。民彝賴不渝。舊本。在續集。喬嶽崩何遽。儒林失所宗。天時關否泰。世道屬汙隆。豈止私吾哭。終深爲國恫。洛江流不舍。源派更誰窮。</text>
<title>送尹尙中 卓然 赴京二首癸酉</title>,<text>西郊夏月末。南陸飛炎曦。驕陽政可畏。遊子欲何之。燕山望不極。遼水浩無涯。悠悠涉長途。去去車載脂。專對責已重。獨賢非所辭。馳書別知舊。一言願相貽。我雖辱新知。神交已昔時。送君萬里行。恥爲兒女悲。抽思持贈君。非獨慰遠離。禮樂久崩缺。世道嗟日卑。中原足文獻。取徵良在玆。觀周倘有請。請觀三代儀。歸來佐太平。一一陳良規。積德今百年。興化屬休期。終令魯一變。文物歸雍熙。使乎復使乎。勉勉宜職思。男兒慕壯遊。桑弧志已奇。寧爲小丈夫。局促甘羈縻。今君步大方。意氣傾華夷。忠君與顯親。次第將有施。伊我守埳井。適適終何爲。猶將待刀頭。問禮君可師。客路經遼野。偏令志士悲。閭山賀氏墓。孤竹伯夷祠。霽月無邊照。淸風不盡吹。晩生空好古。千里有餘思。</text>
<title>暮春。寓居景出山舍。琴景休 鳳瑞 忽至。仍留宿。臨別贈此。乙亥</title>,<text>鶴駕山前分路日。兩人心事只相知。如今老大俱無用。羞向孱顔話舊時。丁巳冬。同寓是山。將歸。以學相勉。年垂二紀。兩無所成。夜中語是事。感慨係之。聊及之。</text>
<title>敬次退溪先生韻。題誾師軸。</title>,<text>落珮歸田與俗辭。任他浮世笑全癡。高僧振錫來相訪。燕子日長初夏時。</text>
<title>陶山梧竹滿庭。乘月徘徊。感淚潸然。</title>,<text>幽貞門掩暮雲邊。庭畔無人月滿天。千忍鳳凰何處去。碧梧靑竹自年年。</text>
<title>無題二首○丙子○以下湖堂朔製</title>,<text>恩許仍淸暇。來偸分外閒。蘋風生極浦。梅雨洗前巒。擊楫空明裏。披襟積翠間。留連多勝事。觴詠不知還。江城五月落梅風。一曲漁歌煙水中。忽憶去年南去日。蒲帆百丈劃靑空。</text>
<title>競渡日有感</title>,<text>愁陰漠漠漲遙空。水國初生舶趠風。遙想楚江人競渡。竹枝聲斷暮雲中。</text>
<title>端午日宣醞有感</title>,<text>一千年運屬河淸。聖主深恩叶鹿鳴。誰識屈原沈汨日。詞臣無事醉霞觥。</text>
<title>記所見</title>,<text>靑蘋生颶氣。雲物忽殊姿。明滅遠山色。分披高樹枝。玉麻初散郭。日脚又穿池。萬變終歸寂。玄機杳莫知。</text>
<title>九月雨雹</title>,<text>逐雨輕珠散。隨風萬玉斜。撲林驚落葉。入野打餘禾。虛閣聲聲碎。殘荷淅淅多。東湖秋已暮。蜥蜴爾堪嗟。</text>
<title>舟行</title>,<text>日落風輕鷁路賒。滿江煙浪舞靑羅。蘭槳桂棹凌空碧。浩浩如憑八月槎。</text>
<title>母別子</title>,<text>母別子子別母。母向天南子地北。躕躇路側不忍去。嗚咽相看淚橫臆。問爾母子互爲命。骨肉恩情天罔極。今胡相棄若路人。天性之倫還自賊。自言本是佃家戶。女事蠶織男耕植。耕桑歲歲不失時。八口之家甘食力。去年夏旱秋不雨。今歲仍逢千里赤。塵飛南畝種不入。有田何由藝黍稷。天寒歲暮四壁空。全家饑饉何太迫。公門賦役尙塡委。縣官號令星火急。追胥連保索官租。鞭扑狼藉爭掊克。眼前瘡疣醫未了。高曾逋負來相督。有司猶懷經費虞。日將期會申戒勅。深於賦民是能吏。拙於催科必見劾。聖君雖下哀痛詔。嗟我顚連不見德。以玆生理日微滅。同里幾人遭蕩析。年來賣盡二月絲。此日於何糴新穀。田園盡入富民家。四顧惟餘懸罄屋。良人前月病不興。赤子今朝棄溝壑。九死餘生有母子。軀命如絲在朝夕。相生相養知己矣。任爾仳離尋樂國。東西糊口各自謀。所希只欲延晷刻。茫茫天地一身單。死生存亡從此隔。聞言未了忽相分。十步九顧猶掩抑。嗟余生長田家中。慣看黎民休與戚。數載蒙恩仰太倉。寒有餘衣飢有食。眼中不解妻子憂。耳邊豈聞蒼生哭。今行目擊始驚歎。揮淚中逵心惻惻。一爲居移尙有阻。況乃九重知稼穡。何人重寫流民圖。特 手本持 獻丹墀作明燭。</text>
<title>奉送柳晦甫 根 赴京二首</title>,<text>故國秋將晩。關河雁已來。問君千里去。竣事幾時回。客夢驚遼鶴。鄕愁趁驛梅。星霜隔年別。懷抱若爲裁。此詩。舊本以友人赴京爲題在下。今依手本入此。皎皎金閨 手本海國詩書 彦。英英令聞脩。東湖曾賜暇。北學又觀周。文字眞餘事。淵源倘可求。知君志已大。肯作別離愁。</text>
<title>過先儒舊館有感</title>,<text>先儒留館地。十載偶來經。寂寞河南座。荒涼茂叔庭。無從陪杖屨。何處見儀刑。獨有西墻木。依然翠滿扃。</text>
<title>感興</title>,<text>哲人已云亡。嘆息將何依。茫茫出門去。擿埴迷所歸。歸來調玉琴。絃絶不勝悲。空餘寒水月。千載留淸輝。混沌死已久。邈矣羲皇春。眞源日凋喪。薄俗無由淳。至人秉大 勻。萬化從此新。轉移諒非難。此道誰與陳。</text>
<title>奉送許使君丈出宰春川</title>,<text>淸平之山高萬丈。昭陽之水深千尋。山如琬琰水玻瓈。名州形勝雄鯷岑。此間爲吏必是神仙曹。五馬風致人皆歆。先生忽佩銅虎符。吏隱快償平生心。朝端暫綴 一本輟 玉筍班。片帆徑逗龍江潯。揚州騎鶴不足願。謝眺宣城賡雅音。先生昔宰嶺外縣。地望不下會稽之山陰。雙鳧數載躡城中。任令高風留至今。今行又入雲水窟。始信仙分於公深。老我風塵太抹摋。十年空插東華簪。丹砂有興求不早。兩鬢坐受風霜侵。念公先著祖生鞭。此心百感何由斟。人生仕宦貴知止。豈可終作籠中禽。秋風歸夢入蓴鱸。掛冠一去誰能禁。</text>
<title>佇福院途中遇雪丁丑〇以下朝天錄</title>,<text>大野何曼曼。北行行路難。顚風欺客袂。急雪撲征鞍。許國寸心壯。思親雙涕潸。分明千里夢。昨夜到鄕山。</text>
<title>龍灣感興</title>,<text>薄暮投邊鎭。龍灣雪意驕。箕封行已盡。遼塞望還遙。萬里心猶壯。三杯興亦饒。中宵撫長劍。紫氣直衝霄。</text>
<title>龍灣別席</title>,<text>三杯撫長劍。萬里渡龍灣。丈夫早許國。肯爲兒女顔。長風吹客袂。落日低西關。驪駒忽在路。僕夫催征鞍。臨行重回首。白雲千萬山。</text>
<title>雙關河</title>,<text>異俗殊音喚莫譍。客窻相對耿孤燈。曉來殘雪融成雨。二月溪痕欲上氷。</text>
<title>遼東城</title>,<text>懷遠門前擡遠眸。千山山名 一半夕陽收。隋唐戰伐乾坤老。漢魏紛爭歲月悠。遼鶴獨悲人物變。居民豈識古今愁。逄公管子曾爲客。欲問仙舟何處求。</text>
<title>大陵河</title>,<text>陵河之水去悠悠。馳波日域無停流。河邊行客首西路。渡頭落日思綢繆。歸心長與水東注。王事有程難自由。芳洲杜若采盈掬。欲贈美人關河脩。年華苒苒可柰何。寄懷天末空夷猶。</text>
<title>我所思 四首</title>,<text>我所思兮在何許。華山之陽漢水涘。五雲宮闕起天中。玉皇高拱層城裏。憶我初爲香案吏。天語洋洋如在耳。觀周此日走原隰。一別美人千萬里。賢勞孰非分內事。戀闕寸心猶莫已。征衣何日換朝衣。再拜天庭瞻日軌。我所思兮在何許。嶺南之鄕洛東水。靈春光景忽已暮。遊子愛日情何已。身縻寸祿不能去。望雲幾年心如燬。此來消息轉茫然。地闊天長弦與矢。雖將公義且自寬。思之不覺淚盈視。征衣何日換萊衣。春酒一獻三千祀。我所思兮在何許。鶺鴒之原荊樹林。生分一體如手足。坐必同席行連襟。怡怡一堂樂且湛。豈知離別愁人心。四方遊宦忽異鄕。風雨幾憶聯床吟。此行行役又萬里。孤雁失序雲千岑。征衣何日換姜被。兄弟旣洽歡娛深。我所思兮在何許。鶴峯之麓岐山陰。山中誰伴鹿與麋。室中何有書與琴。負郭有田牛可耕。臨水有亭詩可吟。胡爲形役久不歸。兩鬢坐受風霜侵。迷途已遠悔何晩。東望此日思難斟。征衣何日換荷衣。浩歌歸臥煙霞岑。</text>
<title>豐潤縣雨中</title>,<text>天公似欲妒餘暉。小雨廉纖向晩飛。細打花枝紅撲地。輕沾柳絮白黏衣。一春物色行將盡。千里征人尙未歸。明發更愁泥路滑。黃昏無語倚郵扉。</text>
<title>問歸雁</title>,<text>嗷嗷彼鳴雁。往來何數數。昨日飛燕雲。今晨叫楚月。天長地又闊。何處有棲息。莫倚口中蘆。恐爾罹矰繳。稻粱亦何慕。身肥禍不測。何如丹穴鳳。隱見隨世德。</text>
<title>歸雁答</title>,<text>物性無南北。動息隨天時。天時自不爽。去留亦何疑。隆冬集炎州。手本洲 陽德長熙熙。盛夏浴瀚海。涼風日颸颸。蘆或備不虞。稻取充其飢。肯學名利人。見幾尙遲遲。</text>
<title>過岬貫古城 在鳥嶺</title>,<text>免棧名天險。鳥嶺手本道 跨絶壑。奔川倒巫峽。鐵壁橫劍閣。一士奮長戈。千夫爲之却。何人更設險。連雲列戰格。城崩半成陂。高者猶百尺。不問何年代。可想爭戰劇。喟此金湯固。足以鎭封域。如何夜壑舟。潛移不自覺。無德險可恃。豈復有亡國。秦中非一姓。劍外屢易宅。山河寶魏國。難保舟中敵。古來固如此。何但此城郭。</text>
<title>雨後遊山莊</title>,<text>久雨見天日。曳杖投山園。溪雲尙含滋。露葉風飜飜。靑山忽入望。妙意終難言。惜無同聲子。獨往傷吟魂。日暮還空廬。新月滿柴門。</text>
<title>偶吟</title>,<text>出處亦何常。卷舒雲無心。抱病歸故山。倦飛憐野禽。南窻夏景長。北塢松桂深。塵機坐消歇。何者爲升沈。雖無耦耕人。至樂吾獨尋。時從鹿豕遊。相對開幽襟。</text>
<title>殘菊</title>,<text>不分河陽樹。偏憐楚澤枝。相看意不盡。歲暮更含悲。</text>
<title>劍歌</title>,<text>劍歌歌正苦。衰颯壯士顔。出門欲何適。門前行路難。</text>
<title>壺隱亭十二詠 戊寅</title>,<text>庭 手本亭 前開一鑑。天光與雲影。曉來風颯然。淸香連玉井。右荷池去歲種成行。今年翠有菀。翩翩黃栗留。爲我啼永日。右柳堤木以散而壽。人應拙自全。偶然兩相値。聊與安其天。右櫟社高曾桑梓宅。住在淸溪濆。歌於哭於斯。生子又生孫。右溪莊沿江護沙堤。繞岸圍古宅。今人且勿剪。昔人所封植。右煙林江郭曉茫茫。川原同一色。村翁斫路歸。步步生瑤跡。右雪逕起廢屬阿咸。新亭倚翠微。有時白白雲。傍我簷前飛。右雲亭沙流伏而行。雨過生淸漪。何人名此溪。適與溪相宜。右雨溪名花次第栽。四時長留春。無邊造化意。一開一回新。右花砌翠羽插春秧。靑波飜夏畦。秋來樂事多。遍野歌毛齯。右稼田幽人無一事。博奕賢乎已。晝永竹窻深。丁丁響敲子。右局戲殺鷄聚比隣。歲暮役車休。好樂永今日。且寬終歲憂。右洞會</text>
<title>次愛日堂重新錄韻</title>,<text>結構何年心匠施。銀鉤輝映碧江湄。至今無復當時事。永慕空成沒世悲。商山萬疊隔秦川。高詠唐虞興杳然。誰識靈芝山下老。棣華陰裏續遺編。</text>
<title>靑溪亭八景己卯</title>,<text>孟夏草木長。蓬蒿欺爾色。高秋天地肅。蒲柳羨爾植。獨秀不自矜。羣欺猶自得。葉密鳳爲巢。實香人可食。鬱鬱出澗壑。千秋凌霹靂。客來有所思。盤桓至日夕。右西山翠柏瓊崖高萬丈。壁立靑 草本淸 溪曲。明霜昨夜下。紅霞蒸萬木。天孫誇錦繡。倒掛靑山腹。瑤池宴初罷。千娥醉醽醁。餘輝所照耀。上與爭朝旭。我欲剪取之。千秋供彩服。右東嶺丹楓山溪抱村流。兩岸蘆與荻。春水昨夜生。跳 草本桃 浪沒溪石。閒來理釣絲。一竿橫籊籊。乘興不知歸。却忘山日夕。人影忽在地。片月頭上白。大釣本無鉤。臨淵非爲得。右溪邊釣月莘野蹩躠翁。唐虞在耕穫。谷口鄭子眞。躬耕聊自適。我思千載人。高風宛如昨。後來如有繼。至樂非外鑠。靑溪一片地。田耕井可鑿。行當盡室隱。菽水侍雲壑。右隴上耕雲神鷹生北極。雙翮利如刀。霜秋殺氣高。天假排風毛。愁胡視天地。百里見纖毫。孩虎旣辟易。野羊何所逃。山前兔營窟。屋西訓狐號。何當借爾力。一擧空彼曹。右秋山放鷹林亭面水開。的道平如削。靈春八十齡。決拾猶矍鑠。弦開落月滿。箭脫晴雷作。觀德頤晩境。較藝且善謔。黃昏鼓吹起。兒孫爭雀躍。願言永今夕。萬年保此樂。右野亭爭鵠天上老人星。光芒照南極。人間武夷君。虹橋開壽席。曾孫滿四座。羣仙同宴息。侑以王母桃。酌以瓊霞液。一千年一醒。三千年一熟。維南長不崩。坐看東海涸。右壽宴會客雨露藝桑麻。西疇農事殷。田翁暮相過。三兩以爲羣。相見無雜言。但道鋤與耘。咸願雨暘時。更勉人力勤。秋來我稼同。百室當歡欣。輸租供伏臘。餘外復何云。右燕居談農</text>
<title>九月二十一日出京。暮抵楊州。以下北征錄</title>,<text>朝辭鳳闕暮楊城。千里初登一日程。京國山川看漸遠。塞垣風土聽堪驚。荒溪雁度聲聲苦。古樹秋深葉葉輕。弧矢壯心猶未已。聞鷄索馬又催行。</text>
<title>二十二日。冒雨抵抱川留宿。</title>,<text>山雨濕重裘。客行猶未休。殘民不成聚。老樹半凋秋。暫借賓軒宿。如從野寺遊。向昏人又散。寒角動邊愁。</text>
<title>宿豐田驛 在鐵原境</title>,<text>王事年年頻遠役。異鄕形勝入遐睇。山連鐵嶺皆從北。水發狼原盡向西。亂樹殘花圍野店。側耕危穫任村黎。古城遺跡消磨盡。日落雲沈鬼夜啼。驛東。有弓裔城。</text>
<title>二十四日。曉發豐田。見氷有感。</title>,<text>九月堅氷今始見。異鄕風土儘堪驚。獰飆夕起層崖裂。薄霧朝收殺氣橫。去去邊騶方北首。飛飛霜雁却南征。腰間賴有雙龍劍。拂拭時時慰遠情。</text>
<title>夕宿金城驛</title>,<text>霜瘦千峯骨。溪分一水流。縣前有白鷺洲 孤煙生近店。寒鳥噪空樓。縣古何年設。天荒不記秋。明朝登北路。還似夢中遊。</text>
<title>夜聞灘聲</title>,<text>官舍臨溪畔。秋灘入耳淸。泠泠飜古調。玦玦轉新聲。夜久羣囂靜。山空片月明。遠人孤枕上。歸夢幾回驚。</text>
<title>曉起</title>,<text>玉露滿溪淸。銀河當戶傾。寒鷄催早起。病客怯晨征。望裏關河遠。愁邊鬢髮明。歸心何處苦。南雁兩三聲。</text>
<title>過昌道驛有感</title>,<text>甲寅歲。伯兄出宰洪原。余與季純 復一 隨之。乙卯。兄罷歸。到此驛分路。兄往京師。余携弟向嶺南。相與揮淚而別。俛仰之間。已過兩紀。撫事興懷。吟二絶以見意云。二十年前南去時。鴒原此地惜分離。重來白首無人識。當戶靑山是舊知。二弟聯翩隨一兄。關山萬里共行旌。那堪雁序分飛處。獨擁驂騑又北征。</text>
<title>宿淮陽。次壁上韻。留贈主倅 尹景修。二首。</title>,<text>淮上逢靑眼。樽前爲少淹。忽驚秋序盡。更覺 一本怯 朔風尖。客路何時已。離愁此夜添。朝來登嶺首。天末片雲纖。一疾經宵作。嚴程惜久淹。疾作留一日 澆愁憑酒聖。遣興倚奴尖。客夢歸鄕慣。秋霜入鬢添。還期定何日。春雨帶廉纖。</text>
<title>馬上。望黃草嶺。白雪巉天。夕宿草芳院。</title>,<text>南國猶紅岫。邊山已白頭。連天浮殺氣。捲地起驚飆。胡虜何時盡。關河此日愁。鷄鳴催上馬。龍劍直衝牛。</text>
<title>登黃草嶺</title>,<text>凌晨出古院。鳴劍塞天寥。魚貫人行轉。蛇盤棧道遙。千秋雪留壑。太古木參霄。立馬中峯上。滄溟俯可超。</text>
<title>夕渡石津 俗名石毛奴江</title>,<text>殘日度西嶺。林間行且吟。塞河淸泯泯。鬼谷暝沈沈。虎嘯風生壑。天寒雪滿襟。黃昏尋小艇。新月照江心。</text>
<title>過春棧</title>,<text>飛棧緣崖轉。高於百八盤。征夫行木末。寒角出雲端。頻叱王尊馭。長吟蜀道難。前程知幾里。壯士坐凋顔。</text>
<title>夜入別害堡</title>,<text>入夜行楡塞。川原候火明。河氷馬蹴裂。胡障鼓搥傾。刁斗三更月。征夫萬里情。明朝頒聖澤。春 一本喜 氣動邊城。</text>
<title>頒衣</title>,<text>邊兵愁墮指。王命賜寒衣。愛日先窮塞。恩風遍朔陲。三江三水郡名 氷合晩。長白雪來遲。挾纊人爭奮。胡兒莫近陴。</text>
<title>題廟坡堡</title>,<text>六月胡窺障。乘虛勢陸梁。孤兒葬魚腹。丁壯入龍荒。萬死存餘命。三年歸故鄕。江流依舊在。骨肉散何方。歲丙子。賊虜潛渡江。搶擄津夫。其兩女一孫。舟覆渰死。津夫獨生入胡地。戊寅年。始刷還云。</text>
<title>宿魚面堡</title>,<text>登登穿五嶺。下馬卽荒城。漢月傷心色。胡笳出塞聲。賢勞敢言苦。親老正關情。古戍三更夢。依然見弟兄。</text>
<title>雙靑堡 在端川西北二百里</title>,<text>一枕雙靑館。天寒客夢淸。悲歌草本笳 飜隴水。殘角動邊城。故國千山外。羈愁此夜生。明朝菱鏡裏。贏得鬢絲明。</text>
<title>黔義嶺</title>,<text>巉巉一嶺峻。東北獨爲尊。石劍攢天穴。雲屛插地根。陰崖太古雪。晴晝半山1昏。蜀士應通道。崖留巨斧痕。</text>
<title>次吉州東軒韻</title>,<text>塞垣行役儘堪傷。江磧纔窮又海岡。望斷白雲迷嶺路。夢回金闕近天香。城頭畫角吹愁急。馬首衝風挾雪狂。袖裏龍泉知幾尺。虹光空射斗牛長。</text>
<title>將軍堡</title>,<text>百尺將軍堡。經營問幾年。人餐蘇武雪。城渴耿恭泉。堡在山頂。無井。人沃雪以炊。 虎穴連長白。羊腸繞九天。譙樓一回首。羈思轉茫然。</text>
<title>明川館。讀林錦湖 亨秀 遊山詩。</title>,<text>七寶山河 草本何 在。明原碧海湄。沖融會元氣。磅礴擅雄奇。地護靈仙宅。人傳學士詩。天遊空有願。幾日果幽期。</text>
<title>森森堡 在鏡城</title>,<text>鼓角嚴宵警。孤城客獨聞。一聲高撼岳。餘吹迥穿雲。寥落星河曙。悲鳴鳥獸羣。五更推枕起。山月白紛紛。</text>
<title>朱溫堡途中。望長白山。</title>,<text>卓立浮雲外。層巒咫尺臨。分疆雄塞障。設險鎭戎心。古戍鴉初集。荒城日欲陰。輿圖曾想見。面目此重尋。</text>
<title>玉蓮堡。次許美叔 篈 韻。二首。</title>,<text>叱馭涉長途。不復戒垂堂。鴻毛一身輕。何者爲彭殤。長歌倚白山。壯氣壓胡疆。頒衣士挾纊。誰道凅陰鄕。仁天催暖律。九地生一陽。王心與同極。泰運應更長。是日冬至子半陽初動。乾坤春又回。千門開次第。萬化忽胚胎。幽朔陰雖壯。淸時泰已來。窮愁終此日。未晩上春臺。</text>
<title>氈城。弔奇服齋 遵。二首。氈城。穩城別號。</title>,<text>萬事東流水。追思更惘然。何言鵩來日。却在漢興年。主聖吾猶恃。天高鬼莫憐。平生忠孝志。委絶塞垣邊。千載明良會。遭逢不偶然。亨屯當大任。更化在初年。天意高難測。民生重可憐。傷心舊甲子。揮淚暮江邊。己卯年。先生遭禍。故未句云云。</text>
<title>氈城館夜坐</title>,<text>獨臥氈城館。天涯政寂然。靑燈燃客夢。白月向人圓。歲暮愁如海。更長夜抵年。南州春欲動。雁信幾時傳。</text>
<title>次鄭圃隱先生 夢周 常州除夜韻</title>,<text>涼秋九月出神京。跨馬日日東北行。三十六旬今夜盡。光陰倏忽令人驚。匡州館裏客枕孤。回首不禁思鄕情。去年今日在京國。五更玉珮朝楓宸。今年奉使二千里。敬將德澤綏遠人。賢勞敢賦北山篇。原隰欲繼周人蹟。揚旗直到地盡頭。關路崎嶇難具說。持被刺刺非我事。橫槊猶憑詩句傑。中宵呼酒獨自斟。浮世紛紛任風燭。大醉陶然一眠罷。夢裏佳人美如玉。新春人事隨日出。急喚尖奴記玆夕。</text>
<title>次慶源東軒韻</title>,<text>層氷不見水泱泱。天塹難分漢虜鄕。夾岸黃蘆連塞遠。漫山白雪入雲長。碑成沒字橫春嶺。尹瓘碑立先春嶺 鐘作零金臥巨陽。尹瓘築巨陽城。懸鐘其中。府人碎其鐘。還家卽斃。餘鐵尙在。人不敢近云。 誰識岐豳一片地。便基王迹慶無疆。</text>
<title>次圃隱女眞地圖韻 庚辰</title>,<text>氈裘當日坐明堂。基業元來起此方。自是中原千古變。莫言胡運百年長。攘夷道失悲皇宋。猾夏虞深想帝唐。砮矢卽今無恙在。誰將聲敎曁要荒。</text>
<title>次圃隱中秋韻</title>,<text>客子訪古靑海頭。百戰山河知幾秋。金元割據如昨日。萬江 豆滿江名 依舊東南流。先春大烈碑獨在。古壘寂寞浮雲愁。長城城築六鎭成。刁斗無聲烽火冷。二公雄略邁今古。圖畫不愧雲臺影。龍城爲界計何迂。國初朝議如此。金宗瑞爭之。 蹙土區區關鐵嶺。高麗 當時不有拓地功。北門幾度胡塵飛。恭聞古者報殊勳。必有廟食令依歸。此邦無人擧欠典。客路慷慨心如飢。我欲排雲上論列。豎儒狂言誰聽之。中宵拂劍長太息。耿耿此心空有期。揮毫大書匡州壁。太史何人收我詩。</text>
<title>匡州阻雪。六言三首。</title>,<text>大雪漫山積野。狂風動地掀天。三千里外行客。一夜淹留抵年。誰道靑陽節序。依然白雪關山。十日匡州客舍。夢中南路曼曼。觸目新愁舊恨。隨身萬水千山。客裏光陰倏忽。異鄕驚却春還。</text>
<title>阿山堡</title>,<text>斷麓臨江起。孤城據上頭。洪波圍短堞。疊鼓殷長洲。隔岸聞胡語。依沙繫樺舟。百年戎馬地。嗟爾愼防秋。</text>
<title>阿吾地堡次韻</title>,<text>得喪吾何有。行邊任塞翁。鬢明胡地雪。旌轉北庭風。野迥心逾遠。天高氣益雄。譙樓一長嘯。虜騎眼中空。</text>
<title>次撫夷堡韻 二首</title>,<text>部落星羅各有名。孤城控制宿南兵。壕邊白草迷春雪。磧裏黃雲惱客情。氷塞八池銀界闊。江流三面玉虹縈。撫戎誰畫安邊策。長使要荒享太平。澤雁悲鳴聲政哀。磧中行客爲徘徊。范公烏昧人誰進。沒氏常平我欲開。飮馬塞河西日落。擁戈關路北風來。咨詢未得醫民術。且可澆愁引一杯。</text>
<title>次慶興東軒韻</title>,<text>惻惻靑春 草本春寒 襲晏裘。白頭來倚滿 草本萬 江頭。百年征戰山河在。今古茫茫出塞愁。江流一帶隔氈裘。三里孤城北海頭。此去長安知幾許。暮雲回首不勝愁。</text>
<title>次制勝亭韻</title>,<text>城上譙樓壓滿 草本萬 江。層氷落日動寒光。靑丘地界隣窮髮。黑水疆場入大荒。陶穴有基雲藹藹。斷碑無字草茫茫。龍沙自古多愁思。誰遣胡歌草本笳 吹夜長。</text>
<title>次圃隱集中韻 二首</title>,<text>遊子客萬里。經年辭故國。百年曾幾何。半生長役役。中宵又催行。起舞鷄喔喔。但念王事重。何知風土惡。白雲忽入望。無端淚盈掬。六城何堂堂。緣江設重防。塹以萬丈河。關以千仞岡。問此誰所營。功烈垂無疆。我來因王事。訪古爲彷徨。當時仗鉞人。雄武晉龍驤。慨念二陵地。漆沮與岐陽。親承九重綸。滿紙聞天香。雄謀協廟算。功成輸我王。遺民那解此。撫事心蒼茫。</text>
<title>西水羅堡。觀日出。</title>,<text>咸池半夜浴紅旭。飛出扶桑上碧霄。萬國此時方鼾睡。孤城宿客最先朝。</text>
<title>重到訓戎鎭 二首</title>,<text>江日荒荒暮。城頭烏欲棲。煙生胡店近。野迥塞天低。靑海春無信。黃沙路易迷。向昏聞擊柝。鄕思轉悽悽。二月明朝至。條風幾日來。天機猶祕柳。春意尙禁梅。滿地黃蘆合。連山白雪頹。異鄕風土惡。歸思浩難裁。</text>
<title>穩城夜坐書懷</title>,<text>周原 地名 何膴膴。漢塞更茫茫。地雜完顔俗。城交 一本臨 靺鞨鄕。天寒春信斷。野迥水聲長。經歲仍爲客。飄然兩鬢霜。中宵一樽酒。獨坐意茫茫。三酌不成醉。二年空望鄕。亂蓬垂領短。愁緖入春長。王事何時了。行邊飽雪霜。</text>
<title>登元帥臺在鏡城</title>,<text>鯨浪平如拭。仙臺浩杳中。千麾凌絶頂。萬里俯層空。木道連桑海。銀濤接桂宮。三杯歌浩浩。還擬挾天風。</text>
<title>午憩古站驛</title>,<text>晩出明原信馬回。停驂古驛午鷄催。荒陂泥暖芹芽茁。暗谷春深雪水來。征旆晩 草本謾 隨風掣轉。塞雲還與客徘徊。經年役役成何事。千里關河恨莫裁。</text>
<title>嶺東驛觀日出。次板上韻。</title>,<text>淸晨晞短髮。極目望扶桑。積水浸黃道。洪波盪赤光。羲和俄出海。葵藿自傾陽。物性眞難奪。躕躇驛路傍。</text>
<title>登磨雲嶺。大霧四塞。</title>,<text>屛翳春來合。峯巒咫尺迷。不知東海闊。但覺塞天低。倦馬嘶雲背。行人履鶻棲。北來長側望。今日始攀躋。</text>
<title>夜登浩浩亭。別韓公則 準。〇時公則拜穩城赴任</title>,<text>十里霜林繞郭靑。海樓春氣帶寒冰。醉來擬挾飛仙去。共上蓬萊第一層。</text>
<title>洪原館。次伯氏韻。</title>,<text>丱角曾遊地。重來眼更明。海鷗迎客下。官柳帶春晴。野闊城譙迥。天高海宇平。山河今古勝。登望不禁情。跋馬登仙島。中天帟幕明。却愁春霧塞。不見海波晴。薄暮長風至。斜陽積水平。天公多餉我。擧酒慰遐情。</text>
<title>望雲臺 在洪原縣南。伯氏爲縣時所名云。</title>,<text>少年蹤迹在孤城。作意登山塞日明。郭外人居疏復密。海門仙島斷還平。松聲晩帶濤聲壯。山色朝連野色晴。最是鴒原吟望處。此時回首更關情。</text>
<title>終喪 壬午</title>,<text>喪後何心歸弊廬。野亭彌月且僑居。千行血淚傾河盡。三載音容入夢虛。繞墓久違風雨省。撫身長痛葛麻除。窮天此恨誰先獲。三復來詩更起予。</text>
<title>白雲亭曉起看雲</title>,<text>曉起憑虛檻。看雲爲正冠。無端飛北壟。有意過前山。舊宅微茫裏。新阡晻靄間。江風吹急雨。和淚更沾顔。</text>
<title>燈花</title>,<text>綴玉與排粟。中宵隨意成。光生忠愍燭。紅壓退之檠。誰識看花妙。難窮造物情。向人能報喜。不獨占陰晴。</text>
<title>白雲亭十二詠</title>,<text>雲收天益高。木落山更奇。明月忽飛來。皎然如有期。幽人坐虛室。弄影聊自怡。瑤琴彈一曲。千里空相思。右秋月造化逞奇巧。紅紅與白白。豈無看花伴。天機誰玩索。消息雨中來。精神生月夕。開落自年年。一氣無停息。右春花依俙暮景微。淡淡湖光薄。輕籠漁父村。乍冪鮫人宅。滄洲有無中。明滅水天色。淸風起蘋末。一埽忽無迹。右煙江銀闕聳天末。玉槊撑雲表。不知歲將暮。但愁天地老。亭中病袁安。白頭同皓皓。幽居人事略。山逕不用埽。右雪山林中百畝田。林外千頃流。護堤自何年。萬木沿長洲。春光帶雨深。秋色連霜稠。時有喚友禽。出谷來相求。右茂林夾岸雲錦張。沿流掌樣平。滿目淨如洗。霜月爭光明。高人時獨往。散步暢幽情。恒沙世界內。誰似此中行。右平沙飛飛紫塞羽。點點靑天杳。含蘆欲何之。網羅際雲表。亭前秋水闊。水邊多白鳥。何如回爾侶。無心粱與稻。右雁陣西江春浪肥。波臣免其厄。揚鱗縱所如。相忘自潛躍。萬物各有止。我與爾共得。濠上與濠中。何妨同所樂。右魚隊支頤亭上人。夢與羲皇遊。交頸水邊鷗。眠熟蘆花洲。忘機更忘形。周蝶蝶爲周。寒盟吾豈敢。聊與爾同流。右眠鷗陽坡春雨足。草色靑如織。兩兩更三三。觳觫行且息。不知喘月勞。寧識封侯樂。茅山畫新就。閒忙君自擇。右放牛日入羣動息。庭空秋夜長。數聲何處笛。吹徹水雲鄕。餘音更裊裊。淅瀝含淸商。幽人夢初回。月落江蒼茫。右村笛茫洋遠水邊。出沒蘆荻花。不見水中人。但見星涵波。小奚强解事。曉向前村過。買魚不論錢。夜漁知少多。右漁火</text>
<title>花壇 白雲亭軒前。有躑躅一叢。乃是三十年前慈親在堂時所植。感而賦之。</title>,<text>故物渠猶在。依然倚碧山。幾年悲失主。今日喜登壇。莫恨尋芳晩。還須帶雨觀。靈根留舊賞。相對涕翻瀾。</text>
<title>三月十日。出城望延曙驛。杏花爛開。癸未〇以下海西錄</title>,<text>籬落依俙何處村。杏花千樹雪堆門。風塵數月病吟客。一日出城春事繁。</text>
<title>十一日。到坡山。與牧使鄭汝仁 崑壽 對酌東廂。山花野杏方盛開。</title>,<text>野花村杏妒妖紅。春色方濃細雨中。怊悵驛亭留不得。一樽聊與使君同。</text>
<title>十三日。出開城。途中有感。</title>,<text>故都遺跡草連坡。細雨東郊眺望賒。最是傷心難忍處。宮花糚點野人家。</text>
<title>登太虛樓</title>,<text>春風吹客上高樓。徙倚危欄眺望悠。百里關河環座席。千重海嶽入簾鉤。身 草本神 遊廣漠渾無極。思入風雲浩不收。心地古來誰得似。空中須向邵公求。</text>
<title>成丁爲兵。六十除軍。法也。守宰不良。委諸奸吏之手。除軍之際。無問老少。而惟視賂之多少。鮐背鶴髮。猶編行伍。持牒號訴者常滿庭。</title>,<text>結髮從軍幾戍邊。一生辛苦最堪憐。白頭名籍猶編伍。直到九原方息肩。</text>
<title>信川東軒。次板上韻。</title>,<text>綠樹陰陰麗景遲。淸和斗覺近鶯時。一池淨友浮新葉。滿砌花王醉嫩枝。細雨濕人留亦好。遠山環郭晩尤奇。西來處處探幽勝。誰向塵閨學凍龜。</text>
<title>殷川。望九月山。次壁上韻。</title>,<text>芙蓉萬朶聳西州。削立亭亭問幾秋。塵世自移山不老。夕陽空翠滿高樓。</text>
<title>許沙浦卽事浦在萬松中</title>,<text>山勢縈紆極浦邊。松濤長與海濤連。三更戍柝傳宵警。月滿孤城人未眠。</text>
<title>許沙途中</title>,<text>平明發廣巖。遠指豐川路。碧海盪朝旭。遙山褰宿霧。村居撲平野。賈舶依津渡。無麥虞民食。兵殘念戍苦。遇景不成興。側 草本惻 耳聞牒訴。是日豐民途中訴冤 誰爲濟物人。自嘆策無素。攬轡不忍去。有懷無與晤。</text>
<title>次徐四佳 居正 豐川東軒韻</title>,<text>何年抽出巨鰲簪。萬古滄溟轉夕陰。雲裏如聆笙鶴韻。飄飄起我出塵心。右椒島春雲雲收浦口淡虛明。貝闕蟾宮一樣淸。此夜奇遊天所借。莫敎風浪暫時驚。右業淸秋月玉池何日水漣漪。壁上空留舊玩奇。起廢誰穿雙海眼。倚欄重聽採蓮詞。右雙池菡萏春來樹樹錦絲繰。滿眼鵝黃嫩色夭。帶雨垂煙輕拂地。傍人錯比小蠻腰。右一逕楊柳雜糅人神道不明。叢林卷石亦稱靈。九原誰喚梁公起。提警人心萬古醒。右望德靈祠病葉危枝不記春。盤根露盡縮成鱗。消磨歲月榮枯裏。閱盡人間幾箇人。右環館喬木</text>
<title>題松禾照鏡軒</title>,<text>雨後方塘霽景新。源頭活水自無塵。初荷可愛還堪恨。不放天光印本眞。</text>
<title>白沙汀</title>,<text>白沙靑嶂海棠紅。此弄元因造化工。宴坐毗盧峯上久。恍疑身落十洲中。</text>
<title>宿金沙寺 在白沙汀</title>,<text>沙渚琳宮控海潮。仙山此去路非遙。夜深鶴唳驚松頂。如入秦樓聽鳳簫。水月蒼蒼松影疏。五更風露滿庭除。客來暫借祇園宿。千劫塵緣一夢虛。玉界超塵境。銀山聳海堧。渚花春後發。松月夜深圓。一宿留陳跡。三生償宿緣。曉來飜告去。回首更依然。</text>
<title>吾叉浦遇先人諱日</title>,<text>孤露餘生已數年。茫茫魂夢隔重泉。天涯忽遇終天日。苦淚傾河漲海堧。</text>
<title>次瓮津東軒韻</title>,<text>籃輿淸曉上孤城。山路崎嶔僕屢更。西海前頭望東極。扶桑初日照襟明。</text>
<title>芙蓉堂。次李栗谷 珥 諸公韻。堂在海州。壬辰之亂。倭將據本州。盡撤壁上諸詩。獨留先生懸板。籠以彩錦。一州官廨村閭。盡被凶燹。而芙蓉堂獨免焉。異類之亦知敬服如此。</title>,<text>玉樓飛步趁輕涼。爽氣朝來接莽蒼。脚下芙蓉花未動。水心藏得幾莖香。堂在池中。駕以石柱。</text>
<title>許沙浦遇慈親忌日</title>,<text>一別萱闈四十年。垂髫今日已華顚。客中無計供香火。哭望天南淚迸泉。</text>
<title>大谷書堂董役。偶得進退體。示諸生。甲申〇以下錦城錄</title>,<text>碧溪鳴玉抱靑巒。洞府幽幽境自閒。岫幌掩來煙火隔。雲關開處海天寬。誰知俊造藏修地。只在尋常城市間。多賴諸賢興學意。遨頭亦與涉文瀾。</text>
<title>錦城蓮堂。喜白文瑞 見龍 至。</title>,<text>小池春晩碧玻瓈。錢疊新荷鏡面齊。若爲學得渠心性。生在淤泥不染泥。</text>
<title>榮山津舟中。次白文瑞韻。</title>,<text>莫嘆吾生生有涯。仙舟且可飮無何。百年蟻穴封侯樂。一日閒遊孰與多。雪崖橫截大江流。江水平鋪十里洲。浪楫風帆隨意去。半空山色滿孤舟。江路平如掌。風恬彩鷁遲。三山如可到。吾欲問安期。</text>
<title>次監司 洪淵 喜雨韻</title>,<text>九重宵旰布仁聲。窮海蒼生耳盡傾。亹亹聖心乾不息。昭昭帝德日同明。重雲忽逐恩風合。百穀還從化雨成。更賀相公能體國。山靈先享未將誠。方在祈雨齋。逢此雨故及之。</text>
<title>次咸陽壁上退陶先生韻 乙酉</title>,<text>任他蠻觸戰方酣。都把閒愁付笑談。歸到洛江機事靜。臘梅團雪小溪南。</text>
<title>途中望智異山</title>,<text>磅礴乾坤氣象雄。厥初開奠孰爲工。北荒騰踔三千里。南極穹窿一萬重。暘谷虞淵分掌上。玄津白海看杯中。洞天應有車輪翅。願借長風謁紫宮。</text>
<title>智異途中。懷退陶先生。</title>,<text>鶴背風高凌紫煙。天遊方丈幾多年。可憐白首門生事。溪月琴徽恨莫傳。</text>
<title>早春短律 二首丙戌</title>,<text>錦水春還早。天機無盡時。草抽前夜雨。梅動去年枝。石澗泉初活。風簷日漸遲。漳濱憔悴客。生意倘相期。淑景先東郊。溪橋梅欲吐。輕輕泛柳風。細細催花雨。物意與時新。客愁無處訴。賴有北海樽。猶堪慰遲暮。</text>
<title>謹次松亭踏靑韻。呈金雪月堂 富倫。</title>,<text>鈴齋衙罷月黃昏。坐想名區郭外村。多謝故人能記我。嘉魚分與侑芳樽。</text>
<title>送珍島之行</title>,<text>碧波亭勝吾能說。大海連天眼界窮。君去亭邊問津吏。歸帆誰掛鬱林風。</text>
<title>次李東巖景涵 潑 惠韻。奉求斤正。兼博一粲。</title>,<text>北闕辭新命。東巖謝世榮。酒應無事飮。詩豈不平鳴。消長從天運。炎涼信物情。瓊瑤頻寄我。一一是心聲。</text>
<title>呈似逸軒年伯</title>,<text>政想高人野外亭。忽看雲錦眼偏明。憑君說與煙霞伴。人世無名勝有名。來詩。有落無名之句。故及之。</text>
<title>酬洪士信簡中韻</title>,<text>鳧舃飄然漢水湄。海山孤鶴更依依。自無驛使傳消息。南國非無鬪雪枝。士信。以不作入都書見責。故及之。</text>
<title>答寄李代言弘載 輅</title>,<text>三年坐嘯錦官城。離恨如春草發生。忽得日邊雲錦字。故人先獲此時情。</text>
<title>次使相韻</title>,<text>一路淸風絶點埃。甘棠化雨趁黃梅。高閣日長無箇事。不妨花月暫遲徊。</text>
<title>送李景涵以大司成赴洛。時其弟校理景淵 洁。寧親下鄕。</title>,<text>綵服降蓬館。華軺向虎闈。去留今日意。忠孝一堂宜。世道多飜覆。人心混是非。如何西笑日。鄭重問歸期。</text>
<title>過南池。荷花方盛。</title>,<text>南池水滿碧粼粼。萬朶紅雲浥露新。忽有淸風吹馬首。醉衫終日帶香塵。</text>
<title>舟中醉起。呈同遊諸彦。</title>,<text>野亭呼酒興悠悠。扶醉都忘上下樓。過午醒來舟子叫。歸船猶閣古津頭。</text>
<title>七月十五日。與李景淵南溪玩月。</title>,<text>翠麓臨江斷。臺前玉鏡空。開樽弄明月。倚樹引淸風。名字蓬萊上。襟期水石中。遨頭亦不俗。仙夢一宵同。</text>
<title>與州士李彦讜話及乙巳事。感慨係之。仍賦一絶。</title>,<text>平生山斗仰河西。蟲鵠如今恨未齊。莫語錦湖終命日。大風飜海黑雲低。金河西乙巳亂後。棄官不仕。林錦湖亨秀賜藥于州庭云。是夜大風雲晦。</text>
<title>正月二十五日。與舍弟將埽外先塋于安德縣。歷拜地主。還路。約遊周王山。次東軒韻。丁亥</title>,<text>松館開樽對絳河。夜深乘興飮無何。已遣靑童吹鐵笛。更催神女唱梅花。風馭昔聞凌紫府。舃鳧今見颺靑霞。叱石弟兄仙有籍。歸程同謁玉皇家。右效杜工部體</text>
<title>題方臺亭</title>,<text>玉峽應千疊。寒溪幾曲流。孤村當谷口。危榭倚巖頭。籬吠雲中犬。沙眠海上鷗。客來仍坐久。春日下汀洲。</text>
<title>周王殿故基</title>,<text>披草尋行闕。山椒落日低。階平已無級。瓦解半成泥。制陋非堯殿。林深是鳥棲。興亡千古恨。長嘯過溪西。</text>
<title>入靑鶴洞。鶴巢僧舍皆空。</title>,<text>鶴去庵空雪滿山。洞天無主白雲閒。春深定有尋巢羽。會駕車輪帶月還。雪裏尋山。殊不盡意。約與再遊。故及之。鶴每年胎化時還巢。</text>
<title>山中記所見</title>,<text>鐵壁參天聳。銀潢接地流。紫霞城隱隱。靑鶴洞幽幽。不問羅王殿。先尋玉帝樓。塵緣坐消歇。攀桂重淹留。</text>
<title>二月初三日。發靑鳧館。到郭外橋邊。忽有玄鶴掠馬而過。</title>,<text>跋馬橋邊雪欲飛。仙山回首重依依。山靈亦有分離恨。更遣玄衣送客歸。</text>
<title>午登枝院峴望周王山。示舍弟。</title>,<text>共憑西嶺望仙鄕。雲外千峯吐劍鋩。願借惠連詩筆健。片時收拾入奚囊。枝峴以西。則不復見山。故末句云云。</text>
<title>追記周王山</title>,<text>三杯飛下祝融時。千仞雲間彩鳳儀。豪氣元來不在酒。浩然誰與古人期。</text>
<title>權松巖 好文 聞余得橋巖。詩以賀之。追次以見意云。</title>,<text>白首紅塵久自憐。願從眞隱送餘年。耕雲釣月金溪曲。問柳尋花上洛川。兩地煙霞同窈窕。一春光景更嬋娟。閒來閒往無相阻。立地還成二老仙。</text>
<title>次柳西厓 成龍 見贈韻</title>,<text>人間無處謝塵紛。臨水登山幾憶君。寒食東風花柳節。江湖準擬訪希文。</text>
<title>淸明日。展埽景出先壟。仍宿齋庵。示諸姪。</title>,<text>萬柏中間一路明。年年此日拜佳城。音容咫尺尋何處。淚入松濤徹夜鳴。</text>
<title>十二日。訪南仁仲 應元 不遇。留詩以寄意。</title>,<text>故人家在龜山下。花柳欲動春水一本意 深。客到何心題鳳字。牙琴一曲舊知音。二子來見故及之</text>
<title>上洛臺</title>,<text>淸晨跋馬喚隣翁。雲袂飄然水石中。忽到將軍遊賞處。英靈吹起滿江風。</text>
<title>春日城山偶書</title>,<text>誰謂吾生窶。春來事事奇。山鋪紅錦障。天作碧羅帷。拂石雲生袖。呼樽月滿危。古書還有味。芻豢可忘飢。</text>
<title>次松巖韻</title>,<text>世路難投足。還山趁早春。誰爲高尙士。願作耦耕人。江郭花殘靨。溪橋柳展顰。故園塵事少。天放荷楓宸。</text>
<title>四月十一日。還自襄陽。溪路躑躅盛開。</title>,<text>鶯朝初過雨濛濛。天氣濃薰細柳中。峴首風光隨處好。殿春留得滿溪紅。</text>
<title>次西厓韻</title>,<text>遊仙日日坐三淸。手弄天機泯臭聲。莫道步虛危著脚。眼前平地自分明。</text>
<title>次辛啓而 乃沃 韻</title>,<text>斗水不盈尺。天然君子池。不須論巨細。均是化工爲。</text>
<title>城山寺。次周愼齋 世鵬 韻。</title>,<text>飆輪赤城上。邂逅挾飛仙。水與長天一。山將翠黛千。疏鐘雲外徹。淸梵月中傳。河漢橫巖腹。天樞手可旋。</text>
<title>熟食前一日。偶上城山。白雪滿山。春意悄然。卽事書懷。以贈庵僧。戊子</title>,<text>寒食江村路。三春不見花。有山皆雪色。無地著年華。寥落禪房靜。悽迷客恨多。山陽仍感舊。何處送悲笳。</text>
<title>是日移碧梧紅桃</title>,<text>劚取芳根數尺長。玉臺西畔種成行。莫言白髮非春事。石室行看錦繡光。石曼卿種桃石室</text>
<title>三月二十四日。病起溪莊。聞靑城梅花半落。不覺投袂而興。未到山門數百步。淸香已擁鼻矣。巡簷索笑。感慨係之。書一絶以貽守僧。</title>,<text>雨後來登江上臺。老僧迎我竹扉開。詩仙不與梅魂返。獨對寒香首幾回。</text>
<title>雨中憶友生</title>,<text>朝來霢霂雨連山。宿客哦詩獨掩關。遙想玉人凝坐處。一年春意滿江干。</text>
<title>次贈師瓊</title>,<text>我所思在何許。天生麋鹿樂藪林。肯學憔悴愁湘潭。僧來索詩亦多事。頹然一笑臥松陰。明月淸風知此心。</text>
<title>次西厓韻</title>,<text>梅雨初收最可人。江流泯泯石磷磷。吟邊忽得相思字。筆下天機泣鬼神。</text>
<title>寄趙月川 穆</title>,<text>糞土縱腐朽。百洗還去累。惡人事上帝。誰嫌前日醜。摩尼縱淸瑩。塵沙亦已累。西子蒙不潔。誰知前日美。</text>
<title>贈海淨</title>,<text>西嶽僧居小。參差亂岫稠。隔簾平野色。開戶大江流。畫閣層城暮。明霞遠樹秋。師於此間在。何用問丹丘。</text>
<title>次法師軸中韻</title>,<text>殘年世味淡於氷。問舍歸田計足憑。誰道翟門羅可設。小軒長對雪眉僧。</text>
<title>奉酬西厓贈別韻。兼謝院中諸彦。</title>,<text>臨行默默獨長思。底事關心作許悲。天際輕陰猶極目。門前仍有路千岐。</text>
<title>暮抵聞慶縣</title>,<text>强扶羸病向長安。叱馭偏愁蜀道難。空館暮來仍獨坐。晩風吹雨入簷寒。</text>
<title>南樓曉起二首</title>,<text>近樹鴉初散。孤舟容欲歸。湖光搖眼碧。林影入簷微。多病身將老。求田計已違。何時江上宅。閒臥理蓑衣。雨過山容活。江淸客夢空。竹風披密翠。棠雨落疏紅。靜裏書千卷。愁邊酒一中。故園歸不得。萬事付冥鴻。</text>
<title>狎鷗亭</title>,<text>輕陰淡蕩收殘照。十里平湖帆影微。閒坐玉臺機事少。一江鷗鷺近人飛。臺上平臨杜若洲。仙舟欲去更淹留。誰知相國平生計。都爲閒人辦此遊。</text>
<title>寄題漆原東軒</title>,<text>先祖出宰日。遺愛留桐鄕。至今黎庶間。尙欽名字芳。憶初金鑾殿。晉接承玉皇。時事眼中移。坐見虞與唐。吏隱亦非計。故山薇蕨香。飄然委手版。作賦歸柴桑。從此遂長往。潛德幽不揚。孱孫庇餘休。竊祿慙無良。每念割鷄秋。百感集中腸。題詩聞在壁。伯氏賡遺章。陳迹今在否。南望愁茫茫。須君下車日。留眼看東廂。煙塵如晦蝕。爲我發幽光。</text>
<title>奉送洪仲實赴肅寧</title>,<text>孤城蕭瑟少人煙。澤雁嗷嗷問幾年。共理須憑循吏手。分憂政屬從臣賢。九重昨日宣綸命。五馬今朝指海堧。忠孝元來無二致。嗟君志節史堪傳。</text>
<title>贈倭僧玄蘇 己丑</title>,<text>日域靑山好。君居第幾岑。軒開蒼海闊。門掩白雲深。萬樹梅成雪。千頭橘嫩金。茶鐺與經卷。隨處著禪心。</text>
<title>己丑秋八月。聞朝議將通信日本。偶占一律。是冬。乃膺副介之命。追思前作。實詩讖也。人生行止。豈偶然哉。玆書卷首以志云。以下海槎錄</title>,<text>日域千年地。三韓一介臣。風濤仗大信。生死付高旻。海若淸前道。馮夷殿後塵。槎頭一回首。萬里是通津。</text>
<title>三月初五日丙子。賜酒闕庭。庚寅</title>,<text>聖主仁深念遠行。宣呼使价進天庭。春光催向杯中灎。日色偏臨頭上明。手捧芝函辭北極。身隨漢節指東溟。小臣報效微涓滴。此去猶知性命輕。</text>
<title>次權定甫 宇 惠詩。兼簡鄭子孚 士信</title>,<text>一劍孤舟萬里人。爲因王事去尋眞。凌風會上蓬山頂。醉拂琪花萬樹春。千金容易付柁樓。催駕鰲頭指十洲。畢竟玆遊最奇絶。離亭何用枉生愁。右送行玉色先春發古槎。天香頓賁玉人家。莫愁京路一本洛 緇塵染。雪裏精神一倍多。右盆梅荏苒光陰夢裏經。鄕愁無賴趁春生。倚樓誰捻關山月。吹起征人萬里情。人間無處避塵愁。美酒會傾江漢流。醉興何如歸興好。王官吾欲問三休。右思鄕</text>
<title>踰鳥嶺</title>,<text>結髮長從嶺路行。眼中雲物亦關情。此來又向扶桑去。回首那堪望玉京。</text>
<title>聞慶途中</title>,<text>嶺北寒猶緊。山南花已明。天涯風氣別。時序客心驚。故里春應遍。歸途興自生。丁寧報風伯。莫妒滿枝英。故山花信頗早。恐春意闌珊。故末句及之。</text>
<title>題石門精舍</title>,<text>石門我精舍。結構經幾春。未能一日居。却問滄海津。今來過山下。猿鶴皆生嗔。雖無北山移。自愧周彦倫。但念王事重。我何小逡巡。會當仗忠信。一成兩國親。三邊絶刁斗。聖澤洽吾民。然後賦歸來。永作山中人。</text>
<title>途中。述使旨。示同行。</title>,<text>威化東漸問幾年。輸平島客自聯翩。蠻俘昨獻明光殿。漢使朝馳紫渤堧。博望乘槎徒述異。徐生入海枉求仙。誰知聖主綏懷遠。一信能令靜四邊。</text>
<title>次永嘉望湖樓韻。呈地主。</title>,<text>白首南來愁莫任。東樓春物試幽尋。千條弱柳風煙重。百帀名花雨露深。一笑留連今夕興。孤舟迢遞異鄕心。追陪不忍分携去。曲曲淸池盡日臨。</text>
<title>二十五日。午憩靑鷺驛。次黃會元 汝一 韻。留別表姪閔順原，猶子涌。</title>,<text>雨後山花入眼新。東君應慰遠遊人。何方住得西飛日。此去兼看海外春。庚寅三月發程。辛卯二月方還。此亦詩讖也。</text>
<title>二十七日。到新寧館。次題竹軒。二首。</title>,<text>琅玕萬箇拂雲溪。劍拔何曾氣格低。千里客來春欲盡。隔林幽鳥爲誰啼。席下晴川凝不流。英雄鳥過月空留。陽春一曲無尋處。却問此君君亦愁。藥峯先兄。曾有題詠。今來檢看。則板不在矣。噫。黃絹幼婦。世豈有知之者乎。惜哉。〇藥峯詩。颯颯寒溪風。蕭蕭枯竹雨。夢驚掃地聲。落葉應無數。</text>
<title>二十九日。發慶山。達城伯權灝元 文海 曁主倅李靜可會餞。</title>,<text>章山館裏一樽酒。啼鳥數聲驚送春。唱盡驪駒天欲暮。滄波萬里獨歸人。</text>
<title>送春前一日。憩省峴驛。次軒韻。</title>,<text>落盡階蓂燕不飛。柳間何日擲金衣。花魂已謝竹胎動。山鳥一聲春已歸。</text>
<title>次宣慰使李明甫 德馨 梁山澄心軒韻</title>,<text>客裏淸愁强自寬。一樓聊與講餘歡。張騫仗節方窮漢。王粲辭家政倚欄。落日歸鴉金背閃。晩汀春水鏡光寒。釣舟忽繫層城下。白白江魚上玉盤。</text>
<title>次淸溪堂韻</title>,<text>波面沈沈水氣昏。夜深簾箔靜無喧。曉牕忽攪三更夢。竹裏風聲萬馬奔。</text>
<title>初三日。入東萊館。</title>,<text>郵亭此夕盡。鷁路明朝長。驛吏背人去。篙師迎客忙。飛文訟風伯。擧酒酌龍王。我是三韓使。無令颶母狂。</text>
<title>謝白文瑞追別蓬原</title>,<text>三日蓬原駐遠征。手本旌 海風吹雨滿空城。故人忽自丹山至。一笑樽前萬里情。</text>
<title>燈夕東樓餞席。次黃上使松堂 允吉 韻。</title>,<text>靑螺萬點一樓前。仙夢今來幾度圓。臨別莫愁殘日暮。黃昏且待燭華鮮。</text>
<title>再用前韻。呈方伯金子昂 睟。</title>,<text>皇華才調是盧前。兩首新詩語更圓。滄海東頭來送客。滿樓燈影月爭鮮。</text>
<title>卽席。次李明甫韻。示諸公。</title>,<text>莫愁孤堞帶斜陽。新月和燈照別觴。身外不知時事變。樽前更覺老懷狂。百年交道從前定。萬里覉心到此長。三疊渭城人欲去。明朝攀折幾枝楊。</text>
<title>次韻。奉呈李明甫。</title>,<text>薄劣何能解贈言。愧君佳句藹春雲。他山尙可攻良玉。季路如今却喜聞。原韻 酒席承幸敎。銘感實深。錄一絶。謝厚意。醉席丁寧贈一言。鶴峯高義薄層雲。紛紛俗子從違裏。此事如今更幾聞。</text>
<title>十六日。次松堂韻。</title>,<text>嚴程不耐久遲迴。萬里風帆幾日開。畫角三更聞折柳。江城四月近黃梅。地窮始覺鄕關遠。天盡方知海宇恢。坎止流行應已定。歸期一任塞鴻來。</text>
<title>次車五山天輅 韻</title>,<text>小技於人亦安用。且將良貴反諸身。夢關迷處斯爲鬼。玉鎖 一本鑰下同 開來卽是人。萬事由天當信命。寸心如鏡可容塵。丈夫行止無夷險。試向扶桑一問津。誠意爲鐵門關。敬爲玉鎖匙。</text>
<title>頃在皮多加地浦。玄蘇折紅藥一枝。寄舟中。上使與書狀許山前筬 以詩報謝。而僕在他船。故不知也。追次其韻。却寄蘇僧。</title>,<text>郢曲天香取次來。高情絶致兩難裁。若爲更對維摩面。雲錦頹邊一笑開。</text>
<title>次五山題對馬島韻</title>,<text>眼中孤島大如丸。危嶂磨天氣鬱蟠。誰仗王靈綏遠俗。願爲砥柱障狂瀾。艱危轉覺心期壯。顚沛猶能手笏端。蒲酒三杯歌浩浩。六鰲頭上海天寬。</text>
<title>次山前傳命島主一律</title>,<text>疆域都輸積水寬。官居草草倚窮巒。夷情尙慕衣冠化。蠻酒猶交主客歡。震疊王靈掀海岳。輝煌漢節聳瞻觀。越裳豈獨知周德。一島爭歌海宇安。</text>
<title>次山前聞布穀韻</title>,<text>隔林幽鳥盡情鳴。海島何人解爾聲。萬里征夫心獨苦。滄溟無地可耘耕。</text>
<title>次山前建除體</title>,<text>建瓴下秦關。掠海風帆小。除乘信乾坤。齊汨波浩淼。滿意得天遊。仙槎何渺渺。平朝國何許。水程無日了。定南針 倭有定南針 有神。導我凌八表。執節老猶壯。不羨終軍少。破浪駕長風。繫馬扶桑曉。危檣逗玄津。彩鷁隨雲鳥。成丹定不遠。姹女爲价紹。收視反吾聽。不復憂壽夭。開襟向北風。戀主還悄悄。閉戶馬州館。五雲歸思杳。莊書。與汩俱入。與齊俱出。</text>
<title>次山前詠月六絶</title>,<text>玉鏡掛雲端。盈盈千里色。姮娥亦無眠。來伴孤舟客。銀海靜無波。萬頃涵一色。餘輝入洞房。故故尋幽客。三五隔數晨。猶含半輪色。玉人在墻東。萬里同爲客。見爾思美人。猶疑見顔色。可望不可親。懷哉遠遊客。關山曲何長。壯士斂顔色。何人不思鄕。誰似海中客。淸輝所照耀。百物皆生色。如何萬斛愁。獨餉三韓客。</text>
<title>次玄蘇一絶</title>,<text>海上千峯翠。樽前萬竹森。客來拚一醉。日落渚雲沈。</text>
<title>次五山拓窻韻</title>,<text>眼前誰識有靑天。自是人心迷火煙。忽覺胸襟寬似海。還忘板屋小如船。淸風有意吹吟鬢。新月多情照客筵。竹牖土墻重有感。誰將大勇辦乾旋。</text>
<title>次五山詠竹韻</title>,<text>劍拔千尋問幾竿。風枝日夕響琅玕。孤舟政苦南荒日。一碧能回北固寒。小雨忽從天外至。羣龍齊奮地中蟠。伶倫死後知音絶。誰採霜莖製紫鸞。笙名</text>
<title>次五山大雨一律</title>,<text>半夜顚風儘可驚。曉窻無夢思縱橫。連山海氣兼雲氣。捲地潮聲雜雨聲。淅淅初從篁竹起。浪浪偏向板菴鳴。扶桑東望知何許。叩劍終朝倚小楹。</text>
<title>次五山夢歸一律</title>,<text>遙看銀漢接王城。西北紅雲是洛京。縱有平生方外志。何知此日海中行。君憑蝶夢瞻天表。我向星樞貢寸誠。同作蠻荒銜命客。孤舟此夜不勝情。</text>
<title>次五山詠宋道君畫鶻</title>,<text>霜落千林秋氣高。胡鷹竝翼擅雄豪。瞥然一擧凌霄漢。忽地平原灑血毛。鵬擊重溟猶失措。兔營三窟可能逃。惜哉誤掛虞人網。側翅風塵未解絛。九重惟業畫工能。萬乘眞爲負且乘。自倚筆頭描快鶻。何如渭上獵揚鷹。老拳未搏迷人獸。時狐升御榻 猛氣難驅止棘蠅。指蔡攸輩 畢竟傳神亦安用。長繩短架謾纏縢。</text>
<title>次松堂玉聯環體</title>,<text>憂在眉端思更悠。心如懸旆路何脩。月輪生魄明還暗。日馭跳丸春又秋。炎瘴漲空燒片颿。風濤捲地眩雙眸。牟明梅落經孤島。山郭多慙不輟耰。</text>
<title>登東峯望一岐。副官平義智與瑞俊來。設小酌。卽事。</title>,<text>剛風吹我上崔嵬。下視東溟杳一杯。王事關心歸意急。不須怊悵望鄕臺。</text>
<title>次瑞俊一絶</title>,<text>飄泊滄溟東復東。鄕愁客恨兩無窮。偶然飛上金鰲頂。高揖天仙酒一中。</text>
<title>對馬島記事</title>,<text>庚寅月蕤賓。奉使道馬州。平倭是外臣。祇命禮交修。府中 浦名 使事完。再拜請觀遊。曰我國分寺。福利山一陬。使槎昔曾遊。陳迹至今留。願一移玉趾。龍節賁林丘。黃梅雨初霽。白日明滄洲。駕言渡前橋。北入山之幽。琳宮藏翠麓。鬱鬱松篁脩。蘇僧出迎客。一笑慰羈愁。接袂坐中堂。淸興浩難收。忽看一轎至。前後擁戈矛。唐突入中門。莫知其所由。歷階且升堂。一行被躪蹂。擧簾露圓頂。乃是馬州侯。四座始扼腕。相顧迭呀咻。嗟余告正使。此辱難包羞。不如且還館。何可接綢繆。正使務寬容。不與較馬牛。余性素狷狹。奮然催還輈。山前與五山。去就同不謀。正使獨留席。促膝交獻酬。倭奴大歡喜。不暇怒吾儔。始知量淺深。不但海與湫。余實賤 草本淺 丈夫。疾惡如私讐。自念仗漢節。見辱么麼酋。玆豈關一身。國辱難比侔。袖無介子刃。誰斬樓蘭頭。無術洒國恥。慷慨癭生 一本生癭 疣。開諭在舌人。庭詰數愆尤。明朝對倭使。十棍杖乃休。命倭使之前。禮義煩爲籌。汝主事大朝。世受恩眷優。況渠在東平。館接禮不偸。今何敢桀驁。辛螫而自求。夷狄縱冥頑。豈敢終虔劉。靦顔不自容。思欲掩其訧。移罪舁轎人。頸血濡髑髏。陽川驚且懼。責我書屢投。余笑謂行臺。此事君莫憂。人命雖可惜。疢疾今始瘳。國恥如未雪。何以示千秋。陽川意不慊。有如魚中鉤。無何更邀請。擊鮮釃黃流。辭疾余不赴。終日掩書幬。麾下亦謫我。謗議何其稠。壯老在曲直。爾輩莫啾啾。六月將渡海。擊楫登海鰌。舟名 屬余有微痾。不堪風雨舟。獨還西山寺。閉閤如拘囚。義智請來謁。日問安與不。卑辭禮不怠。狼 草本狼 性知已揉。臺上始許見。先自屛其騶。未到門百步。下馬循道周。臺下揖射夫。入門正衣裘。恭竢進退命。形容何慺慺。說文。謹遫也。 余亦降色辭。情意始相孚。酌我我不辭。力疾傾數甌。勉之以忠順。辰告用遠猷。聞言石投水。附人鷹在韝。軍校射分耦。發發矢連帿。羣倭競歡呼。擊節爭屬眸。義智服穿楊。手自酌兕觩。眷戀不能去。微誠餘蟻螻。由來夷之性。躁毒猶沭猴。微臣勢孤危。滿目豺與貅。履虎幸免咥。徒手扼其喉。不有國威壯。何以能懷柔。王靈動殊俗。厥應同鼓枹。感激戴聖德。北望聊歌謳。</text>
<title>次五山聞山前琴一律</title>,<text>海山無事化琴仙。獨抱瑤徽續斷絃。六馬曾聞齊仰秣。游魚今見競跳泉。一軒風月閒中弄。千古峨洋分外傳。彈罷文王還斂衽。回頭季葉儘堪憐。</text>
<title>次上使一字至十字格</title>,<text>島。島。茫茫。灝灝。田多石。山瘦肌。橘柚成林。花木交蕤。壤地同蝸角。人居似鳥巢。雖介處乎絶域。實含生乎一胞。貝葉書傳爭奉佛。扶桑日出最先朝。輕生好鬪昔焉封豕。怚威赧德今也桑鴞。舞虞干於兩階苗卽工。馳漢節於百越蠻胥悅。王者無外仰天地之包荒。以濟不通美軒轅之刳木。</text>
<title>次五山咏筍</title>,<text>異域何人會我心。蠻庭却喜竹森森。羣龍一夜排雲出。碧海俄然十日霖。</text>
<title>次五山二十八宿體</title>,<text>有夷生在海東角。性氣驕亢區域別。氐羌之中爾最黠。水渦蜂房依海窟。心如狼子音如鴞。蠆尾有毒難可狎。箕踞蹲坐是爲禮。斗斛權衡非聖法。馬牛襟裾且文身。男女聚麀寧問族。擣虛陵弱逞狙詐。利災乘危爭豕突。舟居室處雖卽人。穴壁穿墉眞鼠竊。奎文騰耀聖神興。挹婁烏奴渾率服。蟲肝獸胃自馴擾。胡昴天狼妖不作。佔畢書生胸萬甲。觜距誰誇萬人敵。參商日域視咫尺。不學井蛙空適適。蠻君鬼伯爭我迎。折柳離亭膽愈激。和戎定遠一福星。肯數張騫窮絶域。都將忠信翼聖朝。越橐連軫非所欲。</text>
<title>次玄蘇見寄韻</title>,<text>梅霖變作石尤吹。政是星槎欲去時。板屋病眠驚剝啄。小奚傳報上人詩。</text>
<title>次五山題海濱石</title>,<text>天開地闢事荒荒。幾度滄溟幾度桑。昨夜蓬萊又淸淺。可憐王母鬢如霜。</text>
<title>次五山詠石溜泉一絶</title>,<text>滄溟無以沃消中。南極那堪煽火風。玉溜何年生石竇。窪樽不覺挹來空。</text>
<title>題慶雲寺</title>,<text>孤舟晩泊龜峯下。飛上西山百尺岑。鶴背露寒庭宇靜。萬松時作老龍吟。笙鶴聲從海上來。儒仙偶向此中回。明朝一去孤雲杳。留與淸風滿玉臺。</text>
<title>次五山慶雲寺 四絶</title>,<text>佛香長繞諸天上。禪夢時驚半夜潮。偶挾詩仙來問法。一生塵慮坐來銷。花雨飄香十二天。龍茶潑乳惠山泉。道人面壁觀心處。一點摩尼自在圓。萬里星槎寄此身。更尋蕭寺御飆輪。年來慣學安心法。莫道風波失路人。落梅誰捻關山笛。夢裏依俙玉雪枝。圃老溪南今有地。償兄淸債豈無時。</text>
<title>次山前見寄韻</title>,<text>帶雨寒潮夜夜聞。不堪歸思滿鄕雲。一年羈恨憑歡伯。萬里孤懷託此君。吟罷好山靑簇簇。夢回涼月白紛紛。隣船幸有同聲子。時抱瑤琴坐海濆。</text>
<title>次上使憎蚊篇</title>,<text>我膚皺於鷄。爾嘴尖如錐。防患又疏虞。隨身惟破帷。微雷何處至。乘夜來嘬肌。揮之不肯退。攘臂無了時。尋燈出暗中。投隙來簷陲。驚南又憊北。通夕草本昔 被所欺。滿腹卽飛去。謀身時出奇。病夫百無能。低回東海涯。身孤叢衆喙。如逢九江師。夜夜不能眠。變盡滄浪髭。撫掌獨興歎。爾生誠可咨。皇天本厚生。胡令逢百罹。用人濟爾飢。無乃失所宜。爾微不足誅。多怪造化兒。却憶安居時。此苦何能知。援筆述孤憤。聊賡秉畀詩。</text>
<title>次五山聞六月蛩音 二絶</title>,<text>海山炎景忽蒼涼。病客重裘坐竹房。天道無常乃如許。寒蛩莫怪近前床。坐看天與水相連。撫劍終朝一喟然。昨夜鄕山逢骨肉。不知身臥瘴雲邊。</text>
<title>次五山詠海鷗</title>,<text>憐渠水宿更雲飛。接翅芳洲弄晩暉。一飽便能知自足。此心何處著塵機。</text>
<title>酒席。次玄蘇一絶。</title>,<text>遠客愁眉不用攢。天風吹送滿襟寒。碧雲捲盡三山出。世界應從此路寬。</text>
<title>連日發船。到海口輒還。浦西斷麓臨海。靑松白石。隱映可愛。與五山維舟坐兩日。頗有出塵之想。不覺羈旅之苦也。詩以記之。以備後日夢想云。</title>,<text>西峯臨海斷。白石何齒齒。萬松蔭其上。翠蓋相扶倚。習習靈籟生。纖塵吹不起。舟中困炎熱。何處托行李。振衣篷窻底。登臨襟一披。靑雲自成陣。石上無寸晷。誰言六月天。氷雪生烏几。頹然一夢餘。萬念絶塵累。同行有車胤。憑高築詩壘。觴咏寄遠懷。永夕不知止。三山杳何許。碧海空瀰瀰。心淸卽是仙。仙區寧外此。翛然坐兩日。天地齊一指。況此去留緣。何足關心裏。埽石欲開局。怕有爛柯子。詩成一回首。島夷紛螻蟻。</text>
<title>十六日。乘月柁樓。與五山命酒酬和。</title>,<text>羈懷都付玉東西。天外三山入眼低。市上一壺猶世界。仙舟此去路何迷。</text>
<title>落景</title>,<text>鷁路茫茫一颿風。扶桑此去幾時窮。西飛白日東歸客。明發更期暘谷中。</text>
<title>偶書</title>,<text>禮義何嘗有夷夏。存能爲夏去爲夷。莫將生死渝吾節。此道從來不可離。</text>
<title>舟中對月</title>,<text>明月出東海。皎然如有期。娥鏡入我懷。兔藥盈我危。鏡以照吾心。藥可扶吾衰。徐生是何人。枉自求靈芝。何如廣寒客。咫尺攀桂枝。</text>
<title>次韻</title>,<text>一颿浮桑海。猶應入藥壺。東林開福地。西竺照靈珠。溟渤分區域。岡巒侈畫圖。滄洲長倒影。橫臥玉浮屠。</text>
<title>多田浦</title>,<text>絶嶼疑三島。明沙是十洲。天高風浩浩。湖晩日悠悠。海鶴鳴草本眠 松頂。雲鐘出寺樓。巖頭開水榭。門外繫漁舟。金橘羅庭實。銀花上釣鉤。仙帆留半日。隨意作天遊。</text>
<title>次韻</title>,<text>客夢何曾到日東。周家德盛道方通。龍旗影拂扶桑曉。玉笛聲高碧海中。共向蠻庭頒鳳誥。誰言鯨浪隔堯封。安州界上尾關路。臥聽篙師競奏功。</text>
<title>月夜聞笛</title>,<text>蘇仙赤壁洞簫聲。獨立猶誇出世情。何似三山十洲上。醉扶長笛擊空明。</text>
<title>柑子</title>,<text>一樹祇園翠影寒。葉間嘉實玉團團。西行若在淸秋後。會見金丸上客盤。</text>
<title>石榴</title>,<text>火浣裙中綴玉 一本綠 珠。艶如飛燕體仍臞。誰將尤物投炎海。爲問天公有意無。</text>
<title>戲贈玄蘇</title>,<text>瀨戶復瀨戶。一關又一關。瀨戶。海口成灘處也。海口處處有關。 何時關戶盡。直到扶桑灣。</text>
<title>次咏竹</title>,<text>蠻鄕草木盛。雜卉紛羅森。海榴妒紅裙。盧橘誇黃金。那無暫時好。時過已難尋。豈如南階竹。自契君子心。非關雨露足。不怕風霜深。千秋守一節。滿腹含商音。居夷豈爲陋。隨處足淸陰。人俗亦何與。醫之惟汝任。我來炎荒中。何處開幽襟。所賴此君在。不知窮海潯。故人同此懷。對哦日西岑。詩成一回首。碧海雲沈沈。</text>
<title>靑楓</title>,<text>湛湛江流上有楓。楚騷千載怨何窮。海方亦帶傷心色。欲寫淸愁語未工。</text>
<title>用山前韻。呈松堂。</title>,<text>日日鄕愁地盡頭。西風吹鬢雪颼颼。安榴花落紫薇發。鶗鴂一聲星已流。</text>
<title>天瑞寺宴席。次贈四禪。</title>,<text>一葉庭梧涼氣新。奇遊莫恨後靑春。彌天道力眞難測。立地開花慰遠賓。是日。樽花妙奪天工。</text>
<title>明月橋</title>,<text>白雲鎖空谷。祇園在何處。晴虹臥澗壑。月夕聞僧語。尋眞路不迷。一筇吾欲去。</text>
<title>梅橋</title>,<text>素娥跨蒼虯。橫渡半溪臥。泉鳴霞佩寒。香濕玉露下。幽人不忍過。月落參橫夜。</text>
<title>看雲亭</title>,<text>雲意自閒閒。禪襟何灑灑。緣境兩邂逅。晴軒香一灺。無心復無住。相看不相舍。</text>
<title>次韻</title>,<text>信美非吾土。禪房獨詠思。一年時序晩。萬里客行遲。苦竹和人瘦。黃柑帶雨肥。夷山猶有分。時自版扶頤。古詩手版自扶頤</text>
<title>松源院。與山前，五山小酌。</title>,<text>萬樹陰中安小關。松筠先得九秋寒。客來鼎坐論心處。時送淸風過藥欄。</text>
<title>七夕聯句十二韻</title>,<text>今夕知何夕。西風落井梧。鶴峯 客中驚節序。天外博歡娛。山前 高樹微涼進。晴軒溽暑逋。五山 沈仍朱夏李。淸憶冷秋菰。鶴峯 逸興牽將遠。深杯屬不孤。山前 賦詩慙刻鳳。乞巧笑縈蛛。五山 石問君平卜。文從子厚愚。鶴峯 盤排呈異蓏。橋起役靈烏。山前 雙扇拂丹桂。七襄開白楡。五山 神仙應邂逅。客子且胡盧。鶴峯 不作遠離恨。那悲淸夜徂。山前 年年有此日。坐見海三枯。五山</text>
<title>七夕聯句四韻</title>,<text>他鄕逢七夕。把酒且長歌。鶴峯 天上佳期至。人間樂事多。山前 淸商驚一葉。舊國隔層波。五山 日落愁無柰。迢迢望白河。鶴峯</text>
<title>八月二日。與書狀遊大德寺大仙院，正受院，興臨院，金毛閣。記所見。</title>,<text>秋風起天末。遠客多羈愁。陽川過我館。呼我佛寺遊。相隨出院門。來路松篁脩。直北大伽藍。巍然當道周。大德是其名。醍皇所刱修。蒼官蔭東楹。白日風颼飀。松外野色明。䆉稏香滿疇。居僧千指迎。貿貿難與儔。默默眄庭柯。妙意心自求。北轉入仙院。散策窮探搜。有禪號國師。埽榻請夷猶。庭前幻巖洞。絶境如丹丘。松檜翳其巓。老榦蟠玉虯。餘涼生几席。碧靄侵禪幬。沙彌進嘉果。侑以酒一甌。主客但相視。擧杯誰與酬。舍之出門去。更向西南陬。正受與興臨。異卉枝相樛。開菴萬竹中。淅瀝鳴琅璆。四壁佛畫奇。鬼伯排千頭。山僧知客渴。茶椀雪浮浮。雖無五千文。亦足潤枯喉。拂袖尋歸路。突亢見層樓。騰身躡雲梯。萬象輸雙眸。諸天在脚下。四顧何悠悠。象設豈足觀。憑高聊寫憂。日暮還所館。去來眞自由。雖未遍遊歷。庶以慰淹留。人生宇宙間。有如海中漚。隨風逐浪花。東去復西流。靑丘與日域。邈矣風馬牛。豈料仗國信。駐節天外州。窮海復窮山。身世任虛舟。聊書一日遊。留迹三千秋。</text>
<title>記所見</title>,<text>松竹蕭森翠滿庭。客中相伴便忘形。小夷日日愁聞鴂。大士時時謾說經。寶殿焚香生靜想。梅窻開卷有餘馨。算來萬事皆爲夢。臥看空雲泛遠溟。</text>
<title>曉起卽事</title>,<text>風雨何蕭蕭。松筠何淅淅。簷溜碎鄕心。懷歸思更切。寒蛩亦多事。聲聲助幽咽。遙夜幾時央。靑燈謾明滅。默念人間事。萬古足離別。孤雲在太空。聚散曾一瞥。風萍打江漢。何處有蔕結。人事固如此。殊方又隔絶。勸君莫怨嗟。大丈夫心一寸鐵。</text>
<title>曉起有吟 二首</title>,<text>獨倚禪窻意落然。歸期未卜菊花前。寒蟾不與殊邦隔。滄海誰知故國連。客夢每驚淸磬早。鄕心空繞健帆懸。光陰鼎鼎如流水。不耐西風露泣蓮。羈棲今已見三遷。蕭寺靑苔踏欲穿。坐見秋風生遠樹。却驚龍節滯窮堧。宵眠每落老僧後。曉起常居宿鳥先。王事關心身亦健。莫將行役怨蒼天。</text>
<title>次韻</title>,<text>行止吾何管。隨緣自去來。春風灞岸柳。秋色海庭槐。異俗憑僧問。羈懷得酒開。陪遊今幾日。謝屐遍蒼苔。坐看松露帶餘霏。更覺凉風吹我衣。秋月再弦人未去。五更歸夢向西飛。</text>
<title>十二日。余在摠見院。月夜。山前持酒樂相過。偶得數絶。以遣客懷。</title>,<text>中秋明月可中庭。風露空濛夜二更。偶對玉人開小酌。一聲長笛故園情。松月欲低人欲散。樽前有酒且長歌。男兒到底無非樂。滄海雄觀儘可誇。自能觀我生。有蓍何用掛。人事夢紛如。都輸酒杯外。</text>
<title>大仙院假山甚佳。欲再遊而病未之果。曉起信筆述懷。呈山前，五山。索同賦云。</title>,<text>芙蓉幻出諸天上。洞壑窈窕當房櫳。疏松茂柏翠交加。瑤草獵獵披香風。壺中天地別一區。俗塵不到煙霞中。道人宴坐不出門。眼中色相徒空空。愛山一念尙未灰。王屋不費移山功。何年葱嶺失一支。浮渡萬里東溟東。更疑龍伯釣巨鰲。碧峯飄蕩來禪宮。禪宮鎭作一須彌。留與萬劫同始終。吾師法眼覰天奧。相對不覺心神融。談禪幾見石點頭。道在柏樹思何窮。有時淸梵振巖壑。迥逗大千聲隆隆。三韓遠客倚星槎。一見淨界精靈通。何方卜宅近前岑。便成支許相追從。坐看滄海變桑田。却笑王母頭如蓬。探玄未了柯欲爛。落月滿山山葱蘢。佛語。道在庭前柏子樹。</text>
<title>次韻</title>,<text>遠遊應遍界三千。行盡扶桑海外天。迹似萍流寧暫住。身如旒綴政孤懸。空山秋至蟲相弔。滄海雲收月更鮮。一曲商歌憑子和。西風吹鬢思凄然。</text>
<title>副官送達官金畫扇。請題詩。書詠畫二絶還之。</title>,<text>淸風起懷袖。颯颯驚秋序。中有朗吟人。乘之欲輕擧。倚橐僧眠穩。盈包直幾金。誰知無價寶。藏在本來心。</text>
<title>寄古溪和尙 二首</title>,<text>靑松白石紫雲邊。城市能藏小有天。一別高僧今幾日。摩尼空想掌中圓。窈窕禪居在日邊。半空花雨下諸天。洗心更欲參蓮社。共對中秋水月圓。</text>
<title>次大仙院僧宗珍一絶</title>,<text>滄海東頭地一邊。風帆不隔蔚藍天。每逢禪客投詩謁。筆下明珠箇箇圓。</text>
<title>遡河向都</title>,<text>行盡重溟不盡行。淀河風浪夢猶驚。夜深星斗昭回處。臥聽隣船一笛聲。</text>
<title>關伯舊宅</title>,<text>平湖高壓玉闌干。面面池臺曲曲灣。若爲徙倚層樓上。千里提封一眼看。</text>
<title>女郞城</title>,<text>城下香留脂粉痕。洞房深鎖度朝昏。有時夢入前王殿。身帶恩光倚苑門。秀吉取信長宮娃置此城</text>
<title>謝古溪送桃</title>,<text>喜看仙果海中州。風味初傳玉露秋。準擬今行懷核去。紫霞千樹鶴峯頭。</text>
<title>題摠見院 十二韻</title>,<text>山城州北寺。一一倚雲堆。路入竹林去。山從天際回。佛香迎曉起。鐘響徹雲來。白日禪門靜。淸風寶殿開。桂寒知自發。松老問誰栽。寂寞前朝事。凄涼壯氣摧。魂飛一劍血。心死古爐灰。薦福山僧至。施錢野老哀。風塵幾蠻觸。事業但蒿萊。遠客來天外。羈懷付酒杯。孤舟滄海畔。明月碧山隈。弔古空回首。黃昏獨上臺。</text>
<title>贈副官平義智四首 幷序</title>,<text>東海之馬島。兩國之門戶也。鎖鑰之任。其可輕乎。貴國委足下以八郡。斯得人矣。足下宣力新王。輸忱我朝。數載之間。銜命而北。乞使而東。凡所以周旋兩間者。靡不得宜。于以合兩國之歡。成百世之好。使鯨鯢不興。海嶠永淸。足下之忠勤。於是乎著矣。貴國之得人。於是乎效矣。雖然。詩曰靡不有初。鮮克有終。足下旣有始矣。盍亦思有終乎。嗚呼。善終之道。非可以他求。不過曰信義而已。夫信爲萬事之幹。而在足下則不欺隣國。其信也。義爲萬事之宜。而在足下則不爲利動。其義也。足下自先世以來。恪守侯度。永世無怠。所謂不信不義者。未嘗犯之也。但島嶼星羅。出沒無時。侵我邊圉。擄我漁戶者。寔繁有徒。然此豈足下之所知也。新王建國之初。誅鋤强梗。式遏亂略。還俘獻馘。禮意有加。交隣之信。制國之義。布著四國。故我殿下嘉之。發使報聘。玉帛相交。新王信義。可謂孚友邦而足人聽矣。足下奉信義之主。而行信義之道。風波冒涉。事不辭難。亦可謂君臣道合。上下交修者也。繼自今諸島餘孼。猶懷反側。則足下詰戎兵告方伯。先事誅之。勿令滋蔓。哀我俘氓。尙未刷盡。則足下修文德 一本告 布國命。反其旄倪。罔或有遺。此非信義之大乎。此非有終之道乎。夫如是。則豈徒足下忠勤。著於遐邇。新王信義。亦永有辭於隣國矣。我殿下酬功報勞之典。豈但如今日而止乎。惟足下勉之。昨因貴价。聞足下求余詩。嗚呼。詩三百。余所誦也。而專對之能。則余所未也。得無愧乎。然角弓嘉樹之詩。古人之己事也。余亦何辭焉。旣序以弁之。又詩以繼之。其詩曰。海外奇男子。紅顔政妙年。官登五馬貴。節制八城專。地近靑丘界。心懸紫極躔。長爲東道主。侯度永無愆。去歲三韓館。經冬又送春。輸平成信誓。乞使定和親。謭劣叨光祿。英賢接錦茵。同舟今萬里。更結百年因。福利雲邊秀。龜峯海上靑。中開千戶邑。環以萬重溟。日域當西徼。箕都作外屛。關門雄鎖鑰。絶嶼暢王靈。萬里箕邦使。三秋滯日堧。旄丘時物變。滄海歲華遷。客夢懸宸極。龍光射斗躔。男兒心似鐵。去國節彌堅。</text>
<title>秋夕前一日。上副官來訪于天瑞寺。上官玄蘇先賦一絶。次韻。</title>,<text>好是金風玉露秋。詩仙韻釋共淸遊。去年東館君能記。此日應知遠客愁。玄蘇詩中及去年東平館秋夕之會。故末句及之。</text>
<title>次竹溪酬上官韻</title>,<text>星槎正値桂花秋。勝日開筵辦勝遊。歌管遏雲山欲暮。尊前不作故園愁。</text>
<title>卽席走筆書懷。示仙巢，義智。</title>,<text>有客萬里役。中秋滯海中。四顧摠殊音。何處開吾衷。三昧仙巢翁。法眼超空空。仡仡平將軍。一劍扶桑東。相從忽數載。信義敦始終。賢勞豈有恨。一笑對秋風。珍重數杯酒。日暮情不窮。明月又有期。此會莫怱怱。</text>
<title>唐人南京太學生稽玉泉。戊寅歲往福建地方。渡海遭風。漂到南蠻國。同舟者皆被殺。玉泉獨以儒冠幸免。留三箇月。隨唐商之來日本者。初泊西海之薩摩州。留十年。數年前又來于此。關白憐之。資給衣食。且以倭女妻之云。聞使臣之行。請于關白之弟大納言者。以詩爲贄而來謁。與之語。頗解文字。又通醫術。衣冠容止。皆守中華之俗。必非農商者流也。賜之酒。仍次其韻以贈之。</title>,<text>坐監曾是讀書人。異域誰知禮義身。卉服叢中見儒服。客堂傾蓋便心親。一笑逢君海外天。中秋更値月華姸。人生會合眞如夢。別後那堪獨夜眠。</text>
<title>次五山社燕行</title>,<text>社燕復社燕。春自歸來秋自去。春來秋去不失時。雌雄各自知天序。年年三月社鼓鳴。天外差池翅輕擧。共向人間問主人。低拂風簾掠花嶼。茅簷畫閣不擇巢。含泥未覺衝炎暑。巢成雛老秋又至。愛汝誰能更留汝。賓鴻未至汝先歸。影斷寒空去何處。三韓有客客萬里。滄海淹留嘆羈旅。靑春不見故園飛。鼎鼎光陰過南呂。檣頭訪我馬州邊。晴日孤舟暫相語。堺濱山城數相見。瘴雨蠻煙久相與。今朝送汝我獨留。野寺天寒寡儔侶。明年雖復再來玆。我在靑丘路幾許。他時空憶此別離。碧海茫茫迷處所。</text>
<title>次五山招提雜詠</title>,<text>一白明東國。萬劫馨香心。不分雨露滋。自憐氷雪侵。桃李是僕奴。松桂契何深。芳根寄石上。一枝橫竹陰。卽此見眞仙。何用別地尋。右德禪寺老梅世人愛牡丹。何人知愛菊。山僧亦不俗。法雨滋膏沐。栽培待秋期。道眼應不肉。雖愧東籬翁。白酒亦可漉。遠客有所思。臨風聊擊目。右龍翔院叢菊幽蘭在空谷。蕪沒同庶草。不有馨香遠。世人焉知寶。年年茁新芽。葉老香不老。九畹與一盆。在處長自保。我欲帶汝歸。非關顔色好。右天瑞寺盆蘭秋懷鬱未舒。散策亦偶然。披襟萬松邊。一笑臨東阡。田園稻初熟。滿野夷歌傳。佇看百室盈。萬井生炊煙。因之起遐思。幾日方歸田。右大德寺東郊騰身大羅天。俯看滄海月。世界元自大。憑高轉寥闊。遙岑浮木末。佛頂天外出。靑雲亦多事。須臾還滅沒。妙意知有在。何人揮彩筆。右金毛閣西山</text>
<title>相國寺僧宗蕣。以一詩一扇投謁。次其韻。贈之。</title>,<text>秋雨涳濛一院空。曉窻黃卷對園公。詩僧忽自城南過。一陣栴檀滿袖風。是日。偶閱簡齋集。園公。簡齋號也。</text>
<title>二十八日。登舟山觀倭國都。</title>,<text>金鳳山前翠麓斷。一眼可盡夷王京。籃輿晩出碧雲中。挾路松蓋迎人傾。凌風一擧上上頭。脚下萬象爭來呈。重巒作鎭雄北固。兩山龍躍東西縈。芙蓉千朶立火維。融結一氣何庚庚。大海東來經其前。二川北出波盈盈。中開鉅野一百里。川原極目如砥平。番都直據鎭國 山名 陽。百堵九軌何年營。天宮縹緲若鵬鶱。白日照耀黃金甍。關白之居最傑卓。彷彿十二樓五城。層臺複閣立中天。水精草本晶 簾箔圍千楹。豪酋甲第摠金屋。董家郿塢令人驚。尊卑失序等威亡。紛紛僭擬誰能評。可憐孱王作弁髦。謾擁虛器兼虛名。連街亘衢是佛宇。處處金碧騰光晶。蒼松鬱鬱竹森森。隱天鐘磬聲鏗鍧。民居櫛比戶萬千。列肆寶貝羅金籯。漫漫板屋撲厚地。四達闤闠縱復橫。原田膴膴黃雲滿。西風八月當秋成。夷歌四起樂豐登。地饒民稠吳與荊。大荒居然一都會。山海金湯誰敢爭。只恨蠻邦欠稽古。眼中聚落同戲嬰。前朝後市了莫辨。左祖右社誰能明。千雉百雉又無制。王公設險迷前經。蜂屯蟻聚何足觀。蠻觸日日尋戈兵。聚樂一宮似傳舍。手下奕棋紛楸枰。不修仁義尙以力。居民那見風塵淸。人言關白最雄豪。臣妾一國今東征。東征半歲尙未還。幾多戰骨高崢嶸。孤兒寡婦半都中。邾婁日夕啼喤喤。從來不戢必自焚。莫言域內無爭衡。題詩我欲警蠻酋。蚩蚩孰能知余情。日暮歸來古寺空。滿庭梧竹生秋聲。</text>
<title>贈寫字官李海龍 幷序</title>,<text>萬曆十八年春。日本蠻酋。還俘獻馘。惟信使是請。聖上以其恭也。特俯循夷情。命臣黃允吉曁臣誠一充正副使。授節以遣之。凡係使事之重者。靡不裁自淵衷。指授成算。雖在千萬里外。如立玉陛下。親承明命而行事也。陛辭之日。聖敎若曰。聞倭僧頗識字。琉球使者亦常往來云。爾等若與之相値。有唱酬等事。則書法亦不宜示拙也。爾等其留念乎。臣等俱以庸陋。素乏文墨之技。而臨事茫然。慮不及此。聞命震懼。相與求所以應命者。以寫字官李海龍爲請。上可之。命下卽行。曾無宿昔之舂。此實人情之所難。而海龍猶不以爲意。不亦可嘉也哉。在馬島也。玄蘇請寺額。卽書與之。蘇寶之。願刻珉以傳之。比入倭都。求者雲集。館門如市。一行亦苦之。或閉關以拒之。則攀樹登 草本騰 墻。猶恐或後。如是者積數月不止。海龍今行所書者。未知凡幾紙也。當初海龍之行也。國人皆以家鷄視之。豈料其見貴異邦。至於此耶。聖神智周萬變。動中機會。故雖事之至細至微者。無不泛應曲當如此。況有大於此者乎。如海龍者。雖謂之華國。可也。何可以小技忽之哉。余與車君。目覩其事。不可無一言以記之。故各賦一詩以與之。又爲之序。以冠篇首云。憐汝性氣良。休休無甲鱗。趨事致勤謹。秉心何眞醇。手持毛錐子。爲藝亦妙臻。朝家無棄才。名隸寫字人。職書事大書。洪武筆勢新。細字入秋毫。大字如鉤銀。豈但驚華人。應亦動皇宸。惟庚寅之春。余行暘谷濱。聖主念華國。命汝隨使臣。朝承命夕發。涉萬里海津。此實人所難。汝獨眉不顰。追余及中原。相從今幾旬。蠻人雖鄙野。亦知墨妙珍。奔波乞其書。重之萬金緡。蒲葵題已遍。扁額照城闉。夷都紙價高。名字雷衆脣。見者必加額。叉手謝諄諄。屬汝有小痾。數日臥床茵。僧官送藥餌。酒食爭來陳。問者日相續。存慰如其親。始知愛才心。乃與華夏均。我雖愧韓君。汝實阿買倫。聖人慮事周。細大皆入神。無曰是小技。亦可動蠻隣。我詩不直錢。揄揚竟無因。秋窻和蟲吟。聊以記時辰。</text>
<title>醫官孫文恕。故御醫士銘之子也。士銘以醫術名一國。官至僉知中樞府事。文恕能世其業。聰明强記。博通醫書。發藥多效。世醫咸推之。庚寅春。余赴日域。文恕實從之。一行賴以克濟。賦一詩以與之。</title>,<text>岐黃道不傳。何者爲兪扁。中夏亦寥寥。況我海東偏。庸醫日殺人。人命無由延。近世安相國。獨立增喟然。再將仁民術。敎誨何精專。曰若楊與安。而及爾之先。于時實簡拔。太醫官聯翩。汝翁手最妙。目下無牛全。二豎不敢逃。六沴自能痊。上以保玉體。下以濟顚連。平生所全活。不知幾萬千。聖主嘉厥功。爵以東西銓。腰下繫銀章。頭上擁貂蟬。擧世慕其榮。降福應自天。積善必有後。爾又箕裘傳。聰明邁等倫。醫經咸貫穿。過庭得心訣。豈但誦陳篇。察候洞根源。發藥妙機權。汝今年最少。世醫莫能前。更能三折肱。終可遺魚筌。常 一本嘗 聞濟人術。莫如醫道焉。賢相與賢醫。厥功與之肩。所以丹溪翁。足跡周四堧。汝須師先正。莫占汝身便。大濟一國人。壽域終天年。顧我仗使節。身試蛟龍淵。汝能不憚險。萬里隨征旃。豈徒扶余身。實能專 一本全 一船。仁效旣已著。秉心又不愆。知汝百年業。不但掩時賢。汝翁名益顯。美譽垂不鐫。我欲述爾績。鉛槧嗟久捐。荒句豈足觀。强顔題蠻牋。</text>
<title>題松源院長上人江雪小障子 四絶</title>,<text>江路浩茫茫。天寒日欲夕。中有獨歸人。瓊瑤知幾跡。寒枝凍欲折。慘惔 草本淡 悲風生。一夜春回早。琪花樹樹明。雲暝雪皚皚。坐失前山岑。暗谷藏梅塢。淸香底處尋。蓑笠一肩高。釣絲應百尺。孤舟遠欲無。漠漠江天黑。</text>
<title>次顔樂堂九日對馬島韻</title>,<text>殊方倏忽過重陽。草草杯盤酒一觴。遠客自成今日恨。寒花空帶去年香。天遙西北無來雁。地盡東南不見鄕。日暮前山山欲暝。此時羈思更茫茫。</text>
<title>重陽日。與五山對酌。有一倭以靑帕蒙頭。間於衆倭中以觀光。書一絶以獻之。令人物色之。則已不在矣。聞其人乘屋轎。騶從甚盛。有僧曰。乃是近衛殿云云。卽夕次其韻。付傳詩者以贈之。</title>,<text>一首新詩意已通。不妨傾蓋一樽同。仙郞日暮無尋處。怊悵夷山落帽風。</text>
<title>次五山韻。謝蒲菴和尙携酒來訪。</title>,<text>良辰倏忽背我去。禪院寂寞無人過。蒲公乃是法中龍。談玄說妙如懸河。相逢道氣已薰人。又將法酒令人酡。忘形斟酌百不愁。胸次浩蕩回春和。文園渴肺自生津。醍醐洽洽沾餘波。人生邂逅眞有數。語音雖異情何頗。醉後涼風生兩腋。乘槎欲問天孫梭。只恨詞人阻一席。不堪秋色迷庭柯。他時準擬訪遠公。海山明月穿雲蘿。薝蔔林中浩浩歌。天地萬物於吾何。五山以病不參</text>
<title>朝坐無聊。次五山。</title>,<text>蠻雨秋來甚。層雲萬里陰。愁人常少睡。病客獨長吟。莊舃思鄕戀。蘇卿仗節心。中宵懷耿耿。劍氣自衝襟。</text>
<title>有感時同行有買賣事</title>,<text>彼哉海中人。羊狠而狼貪。見利則忘義。狡獪舌喃喃。販物以營生。奔走東與南。忘生凌海波。辛苦眞難堪。朝家置關市。羈縻事淹涵。其心但射利。豈曰重朝參。乘時冒邦禁。不畏漢尺三。歸來必滿稛。我民困荷擔。邦人鄙夷之。見者唾其婪。聖主務懷綏。仁義替鎧䤴。曰汝往欽哉。可令王化覃。再拜擁樓船。採藥非童男。手有子卿節。天書丹鳳含。雕題仰星槎。尉佗迎芝函。蠻僧競乞詩。衣袂被爭撏。宋時優人衣破衣作戲。一伶曰。汝衣何破。優人曰。被諸學士所撏。蓋譏學士剽竊也。王靈暢大荒。日域祥雲曇。會當謹終始。毋令退有談。貨貝縱盈目。瓦礫何足探。隆冬雖可畏。何用毛裘毿。古人重節義。凍死實所甘。黃流草本潦 若濫觴。或能混淸潭。珍重同事人。莫謂吳儂憨。揮手謝越橐。免使遠人慙。</text>
<title>謝玉甫長老送松蕈及別儀茶 二絶</title>,<text>松露凝成白玉童。秋來同隊海山中。客廚坐見秦男至。風味居然慰老翁。老來長抱相如渴。囊澁無由酒一中。不有曹溪分一椀。乾愁誰滌玉川胸。</text>
<title>有感</title>,<text>五月初入海。七月中入都。而關白東征。故未克傳命。九月初三日。關白始還。而又稱殿宇未成。不時接見。平義智請借樂工。余以爲王命未傳。不可借也。上使，書狀不從。故感而賦之。王命滯日域。如今五閱月。東征亦云急。久淹寧咄咄。戎車旣載旋。奉書待明發。彼哉蠻俗荒。信義元自忽。隣交視若無。星槎敢暴蔑。舍置空山中。無意通我謁。不知禮爲重。反欲誇宮闕。方營厦渠渠。工役豈易訖。坐待雀賀日。流年何卒卒。三秋已云暮。轉眄迫冬日。天札委草莽。晨夕抱飢渴。吁嗟老舌官。往來筋力竭。義智何爲者。大邦依穴窟。無異我藩臣。敢有志越厥。屬我抱幽憂。請樂何唐突。芝函尙未開。慷慨痛至骨。何敢放天樂。先之向夷羯。諉以命未傳。開諭亦有說。云胡同事人。謂我事情闊。五伶具禮服。庭跪鹽奴末。縱曰悅夷心。事體何屑越。國事宜共濟。不宜有乖刺。默默坐空菴。秋岑日欲沒。</text>
<title>按樂于扶桑。贈諸樂師。</title>,<text>山城獨坐秋漏長。遠客思鄕幾千里。殊方無處託羈懷。碧海浩渺迷津涘。天恩幸許分天樂。仙槎日域同行李。林桓十二絃伽倻。儒仙指法傳於爾。漢壽琵琶馬上音。龍沙颯颯悲風起。關山明月一聲長。希福玉笛多情思。打徹涼州百面雷。楊男腰鼓呈奇技。觱篥崔伶囀笙簧。商羽瀏瀏未盈耳。金笳世番動軍樂。鐃吹迥徹重雲裏。羣伶日夕迭相奏。馬仰其秣魚出水。桂娥徘徊不忍過。行雲席上仍留止。玉京眞衆降蓬萊。子晉弄玉兼簫史。淸宵來和感庭秋。曲名 舊曲新詞生妙指。蟲沙蠻衆何足數。來繞百帀傾都市。憶昔周家德已衰。禮樂崩缺時何否。方叔踰河襄蹈海。鳳擧龍潛避塵累。何如聖代回大雅。聲敎東漸無彼此。皇華一舸載正樂。周武虞韶聲盡美。坐令羣鴞懷好音。大化渢渢眞樂只。兩階已看有苗格。何但當筵慰遊子。小臣稽首歌聖德。海晏河淸千萬祀。</text>
<title>有感時有行賂傳命之議</title>,<text>噫吁嘻。禮義非從天降非地出。只在人心酬酢中。人之爲人亦以此二者。造次何可違天衷。所以君子謹於此。準繩規矩敦始終。噫吁嘻。使乎四方事莫重。誰能去禮與義而不辱其命。尋常小德且難忽。況當大節胡不敬。賓主之間縱有幣。與之有禮取有義。其間若有一毫貨之心。義利之判天與地。矧我堂堂大國使。行賂蠻夷亦何意。死生禍福只在天。豈伊媚竈所可避。政使孔方兄有神。自顧吾心眞可恥。恥在吾身亦難洒。辱身辱國其何耐。季孫留晉以賂免。聖筆當年誅厥罪。納馬未訖華元逃。畢竟難免于思譏。男兒行事必以正。苟免偸生非所期。請君莫謂 一本諉 爲禮物。禮物之行亦有時。手捧芝函尙未傳。先行私饋胡爲哉。揆以公私兩無據。言之可醜亦可欸。嗟我無誠不能動人聽。獨自潔身終何益。中宵扼腕三歎息。劍氣如虹橫軫翼。</text>
<title>至夜。次朱文公雷字韻。在堺濱引接寺作</title>,<text>天地之心驗夜雷。一元神化此中開。弄環 一本丸 坐閱盈虛妙。至動還從至靜來。九重龍鑰響春雷。閶闔如天四面開。遙想未央朝賀畢。千官身惹御香來。身似三眠蠶遇雷。危襟歲暮若爲開。灰飛半夜聞鍾律。相蹴同人賀大來。一氣潛催九地雷。窮冬天地閉還開。可憐梅老逢犧氏。不向昏衢執燭來。</text>
<title>同五山次杜工部新句體。詠庭梅。</title>,<text>引接寺中玉雪枝。仙姿婥約淸而奇。天然受命自不移。氣節何待風霜知。歲爲東皇作選鋒。一白獨超花王國。千金獻笑豈余意。遠之不怨招不卽。蠻煙瘴雨更皎潔。肯屑脂粉誇明糚。乾坤何者可弟兄。彼君子兮非色莊。</text>
<title>次五山孀雌篇 余從者射落翡翠。其雌哀鳴不去。五山憐之。作孀雌篇。余乃和之。</title>,<text>萬物各有止。爾宜丘隅岑。如何辭故枝。乃遊祇樹林。貞心自無機。相對揚淸音。那知挾彈者。狙伏冬靑陰。色擧爾未能。奇殃空自任。翠羽落金丸。隻影餘孤禽。驚呼已無及。玉碎而珠沈。羣鳥侮余單。相近亦何心。驚飛返舊棲。風雨更蕭森。守此可畢命。新歡何忍尋。時叫失侶處。口血流不禁。意若死相從。不復畏炮煁。酸然感余心。終日爲悲吟。吁嗟燕趙姝。日易鴛鴦衾。誰云最靈者。見爾愧還深。我和孀雌篇。聊以示來今。</text>
<title>醉席用岑字韻聯句</title>,<text>仗節扶桑國。令人氣湧岑。鶴峯 秦鞭看石血。麻海見桑林。山前 玉帛宣王化。魚龍聽德音。五山 眼經 草本輕 南越橐。心想北溟陰。鶴峯 疏附將誰責。馳驅是我任。山前 揚威隱山虎。敵愾懾田禽。五山 拂劍蠻天廓。掀髥海氣沈。鶴峯 風波此日路。忠信古人心。山前 虐雪攢峯矗。癡寒凍木森。五山 夷言何足較。梅信好相尋。鶴峯 新句還同覓。深杯更孰禁。山前 陸懷憐橘頌。楚味厭蠵燖。五山 嘆世同遼鶴。思鄕學越吟。鶴峯辰樓懷魏闕。草夢隔姜衾。山前 弭棹鵬風怒。爭名蟻穴深。五山 乘槎天漢者。方信古如今。鶴峯</text>
<title>醉中。與山前，五山聯句。</title>,<text>歲暮將歸客。山前 猶穿季子衣。行裝三尺劍。鶴峯 名利百年機。草本鞿 鰲背乘槎遠。五山 雲邊聽雁稀。旅情梅信早。山前 歸意水程微。對酒愁堪遣。鶴峯 題詩思不違。蠻酋驚越蹶。五山 蕃畜騁宛肥。別浦舟猶繫。山前 他鄕夢幾飛。已能全漢節。鶴峯 只合返周畿。鉥轉天吳舞。五山 迎看海若歸。王靈忻遠播。山前 虎穴脫重圍。兵庫關何許。鶴峯 牛窻浦庶幾。一年行色晩。五山 千里使星輝。餘戀猶桑宿。山前 迷途悟昨非。風雷觀易象。鶴峯 燥濕占琴徽。許國先投命。五山 行夷且克威。葡萄何足貴。山前 薏苡孰爲譏。萬事如風燭。鶴峯 殘生學鏡機。故山松桂在。五山 怊悵憶巖扉。山前</text>
<title>引接寺。次五山韻。贈哲上人。</title>,<text>名僧慧劍可吹毫。一見猶知法眼高。閒似孤雲橫碧岫。淸如片月映銀濤。根塵已斷三生累。身世長休萬劫勞。結夏扶桑今幾載。摩尼一箇自深韜。</text>
<title>次五山韻。贈壽上人。</title>,<text>飛步煙霞政妙年。靑山幾處坐安禪。牛車已演無生理。法海曾看不住天。千界恒沙迷畔岸。萬川明月自淸圓。空門半日留玄話。始覺浮生亦有緣。</text>
<title>臘月旣朢之一日。自兵庫關。暮夜揚帆。行數十里泊藍浦。少焉月出。與五山呼酒柂樓。但見星辰之高。海宇之廣。不知是何境界也。五山先賦一詩。余又次之。以記時月云。</title>,<text>久客應吾道。歸槎滯此中。一輪隨海月。五兩信帆風。長笛魚龍舞。高歌宇宙空。誰爲遺世者。我欲與之同。</text>
<title>大仙院僧宗珍。出示蘇仙遺墨。舟中追記其韻。與五山同賦。</title>,<text>我泛靈槎出人世。甕中恥作醯鷄羣。蓬萊圓嶠在眼中。風帆一掣轟雷奔。手挽銀潢洗宇宙。四海澄淸波浩渺。安期徐福去安之。萬古茫茫一飛鳥。</text>
<title>疊用前韻</title>,<text>長風亂帆大荒中。斜陽陣馬馳千羣。洪濤拍天望不極。岸轉山移相背奔。其間別有李郭舟。三島紅雲低縹渺。靑丘一念三千年。宇內爭瞻雙鳳鳥。</text>
<title>次五山竈戶關韻</title>,<text>巨刃何年斬海山。中通溟渤作雄關。雲邊幾送蠻帆過。天外今看漢使還。靑竹林中堪駐節。白鷗洲畔可開顔。忽驚鳥道連霄漢。願借瑤臺半日閒。關西有石臺千尺</text>
<title>和五山擬宋玉詩 六首</title>,<text>雙瞳懸日月。隻手轉乾坤。噫氣萬竅號。投竿六鰲奔。滄溟隨咳唾。甘霔洽無垠。戈橫揮落日。檣矗劃天門。軒闢八荒闥。庭涵四海盆。欠伸一睡罷。雙脚蹴崑崙。右大言太山秋毫細。天地一指然。身爲滄海粟。馬向蟻封旋。何物爲無內。輶毛亦有倫。君看上天載。聲臭妙渾淪。右小言徒手履虎尾。負山涉春氷。垂跟百仞上。背立太虛憑。膠舟楚澤深。朽索六馬驚。薪臥燃其下。台橋擿埴行。右危言</text>
<title>次五山夜舟一絶</title>,<text>萬斛樓船萬里濤。中天惟見日星高。夜深八表同昏黑。更向鴻濛掣巨鰲。</text>
<title>次五山有感韻 五山壽朝吟也</title>,<text>昌黎老子賦三辰。牛奮箕張嘆厥身。有命在天窮達異。爲仁由已聖愚均。浮名政似蕉藏鹿。良貴應如璞蘊眞。處世何須憂險釁。願君平地覓通津。五山不理於口。頗有坎壈不遇之嘆。故詩中終始言之。亦朋友相勉之義也。</text>
<title>醉中發靈龜匣。有庚寅三月初六日字。感而賦之。</title>,<text>庚寅三月初六日。我辭鳳闕來扶桑。扶桑之海望不極。我有兩眼參三光。三光之靈爾知否。高明博厚同無疆。我從靈龜泝靈源。乘槎直上天中央。高揖三光永不老。下見王母頭如霜。</text>
<title>題金應邦帖 辛卯</title>,<text>昔我在南時。見汝錦城館。身上何所掛。破衲纔掩骭。手中何所有。摩尼光璨璨。扶几導之言。穎脫物不間。技藝奪天工。萬佛能手幻。好遊公侯間。城市頗亦慣。爲我留十日。喜作方外伴。人事有聚散。五載成燕雁。今年我遠征。奉使扶桑岸。扶桑海三千。行者皆有嘆。獨汝願從之。束髮顚其冠。頎然一丈夫。追我蓬萊觀。不憚充水手。風濤非所患。馬海遇颶風。一舟渾神叛。汝能外死生。草本生死 造次猶不亂。形骸佛所遺。汝亦善割斷。殊方多偉觀。天外恣遊玩。平生遊方志。今乃眞不贋。有如九萬鵬。一揮垂雲翰。扶搖上寥廓。豈復顧斥鷃。餘事逞智巧。機變由心算。金鼎煮硫汞。朱丹何燦爛。三山有丹竈。仍之願一看。經歲始回棹。與我同患難。汝眼旣已大。汝遊亦汗漫。長嘯下人間。靑丘日未晏。</text>
<title>次山前望海島韻</title>,<text>靑螺萬點海雲中。日出扶桑瑞色葱。忽有樓臺生蜃窟。山頭渾作水晶宮。</text>
<title>次鳳凰臺韻</title>,<text>天浮滄海海涵空。千里扶桑一路通。渺渺彈丸鰈域外。依依籬落橘林中。經年野寺聲音別。此夜高臺笑語同。蘇武節旄猶未落。家人休道首如蓬。</text>
<title>題西岳書院</title>,<text>西山精舍舊聞名。遠客初回萬里程。誰識龜翁開院意。鷄林葉葉盡風聲。</text>
<title>漢江留別壬辰〇以兵使出都時。知舊來餞。以此留贈。</title>,<text>仗鉞登南路。孤臣一死輕。終南與渭水。回首有餘情。</text>
<title>矗石樓一絶 先生以招諭使。初到晉陽。牧使李璥竄在山谷。城中寂無人影。先生與趙宗道，郭再祐。擧目山河。不堪悲痛。宗道握先生手曰。晉陽巨鎭。牧使名官。今若此。前頭事勢。更無可爲。不如遄死爲得。願與公同沈此江。仍自引去。先生笑曰。一死非難。徒死何爲。匹夫之諒。吾不爲也。先王遺澤。尙未盡斬。而主上已下罪己之敎。天心方有悔禍之萌。倘與諸君倡率分據。以遏橫突。一旅足以興夏。恢復之功。不難辦也。如其不幸張巡之死守可也。杲卿之罵賊可也。君何遽也。有如此江。吾非畏死者。因詠一絶。相與揮涕大慟而罷。</title>,<text>矗石樓中三壯士。一杯笑指長江水。長江之水流滔滔。波不渴兮魂不死。一本。笑指菁川水。菁川萬古。一本。笑指淸江水。淸江萬古。</text>
<title>首陽山賦幷序</title>,<text>余於丁丑春。奉使天朝。過孤竹而謁聖祠。濯纓灤河之水。徘徊採薇亭上。淸風如昨。遺迹宛然。二子聲音顔色。有若接乎目而盈乎耳。不覺百世之爲遠也。今到西海之海州。其山鎭曰首陽。雙峯對峙。壁立萬仞。凜凜有不可犯之色。二子特立獨行之節。又可象想其彷彿焉。嗚呼。時異古今。地有遠近。而其同然興起之心。則固無間於彼此也。人之過山下而仰高風者。寧不爲廉頑而立懦也哉。又況居是邦而鍾靈於玆山者。其立志當何如耶。苟或無良無行。不忠不義。爲天地一棄物。則豈徒爲二子之罪人。抑亦玆山之所羞也。可不懼哉。可不勉哉。其辭曰。有殷之衰兮。有周之興。惟天討夫。豈利天下爲哉。用以答霓望於黎烝。夫何淸聖之特立兮。恒一德而守貞。吁嗟乎衆之所是者權。子之所非者經。無寧守經而之死。不願達權而苟生。叩馬而諫予不入。已焉哉吾將何之。邈彼西山北海之湄。五百年雨露餘物。獨玆山之薇蕨。周井之粟義不可飽兮。雖餓死兮何恤。鴻冥鳳擧兮山之中。甘與世而永訣。一曲長歌兮。淸風萬古。三綱一身兮。日月宇宙。嗚呼噫嘻。周亂十人。纘姬籙於八百。商之二子。立人紀於千億。以今觀之。功孰與多。況世降而俗末。嗟姦軌之紛拏。以湯武征伐爲嚆矢口實者。紛不知其幾何。吾然後知當日之一死。作砥柱於頹波。余嘗歷賢人之舊里。在孤竹城 瞻聖祠於山阿。臺淸風兮亭採薇。儼遺像之如昨。酌明泉兮薦山蕨。潔余誠兮昭格。曾日月之幾何。夢長懸於孤竹。胡爲乎西海之一山。亦揭之以高名。豈芳躅之曾過。其亦出於高山景仰之人情也歟。噫天卑之均得。曷嘗有間於彼此。地相距世先後。雖曰邈乎遼矣。苟能聞風而興起。亦庶幾無愧乎二子。顧吾黨之斐然。盍立懦而日進。重曰。讓國而逃。仁之盡兮。諫伐而餓。義之至兮。仁盡義至。有何怨只。山不崩兮海不渴。鴻名峻節兮幷無極也。</text>
<title>次五山懷歸賦</title>,<text>夫何君子之于役兮。任萬里之風波。驚時物之已變。鼓長劍而悲歌。曩余志之脩謇兮。恥匏繫於一隅。惟庚寅吾戒行兮。結遐期於三壺。仗王命於暮春兮。滯漢節於窮秋。星河忽其昭回兮。序又晏於蓐收。繫孤舟兮江之岸。思騁馬於長楸。佩明月兮曳琳琅。招列仙兮導余行。濯余髮於洧盤兮。吸沆瀣於金莖。曾日月之幾何。奄節旄之飄零。余之行豈徒然兮。將有事乎蠻庭。通周道兮綏遠人。暢無外之仁聲。豈殊類之難化兮。亦含生於一氣。何關白之遠征兮。駐轅門於千里。抱國信兮無所傳。度關山於篴裏。思悠悠兮不自由。塊獨處乎松關。服忠信兮攝威儀。敢自懈於行蠻。誦三百兮懷靡及。寧致怨於行役。任淮南之木落。信夷獠之手戟。望美人於日邊。賦言歸兮何時。歌九歌兮寄遙懷。詠北山兮賡我詩。嗟人生兮百年。役吾形於塵勞。豈不欲自此而遐擧。等軒冕於一毫。夫惟父母之故國。義不可以離遠。況愛君之一念。懸北辰於霄漢。情綢繆兮莫之解。喟憑心於蹈海。開余襟兮西風。瞻彼日兮不忍背。幸聞道於大方。喜黃牛之鞏革。聊處困而安命。采風謠兮歷歷。嘉詞客之獲我。羌所遭之靡異。續短詞兮述余懷。期勿忘於沒齒。</text>
<title>瑞興東軒。次慕庵瀑布詞。幷序。</title>,<text>瀑在府北七里許。有山鼎峙。周遭作一洞府。懸在半天。其中可容數千人衆。洞之三面。壁立萬仞。人迹不通。獨東南一面。峽坼崖開。諸壑之水。合注於此。高可數十丈。有若天河屈注半空。驚雷隱隱。飛雹亂擊。可遠觀而不可近焉。是日。適値大雨。瀑勢尤壯。豈神龍喝雲走雨。增壯觀以誇人耶。其詞曰。駕飆軫兮言邁。凌北山之巍峨。驚鐵壁之南坼。懸萬丈之銀河。窺神湫於絶壑。流余目於巖阿。橫磨太行之長劍兮。直垂廬山之天紳。吼雷疊雪兮交白日。噴玉揚珠兮絶點塵。謇吾徘徊乎石矼。濯余髮於洧盤。自余之載馳原隰。嗟海月之幾彎。夢空懸於玉界。困卑湫於塵寰。誰知一入乎洞天。獲余心之所安。招隱眞於鶴背。結永期於汗漫。天台，赤城卽在此兮。又何羨登閬風而躡瑤臺也哉。倚絶頂而長嘯。俯下土之坌埃。憫暍死於三農。起眠龍於嶺瀧。一注靈派兮。沾洽普土。高吟喜雨兮。揮彩筆之如杠。</text>
<title>次五山天風海濤辭 庚寅</title>,<text>若有客兮賦遠遊。天改容兮海動色。慕定遠之投筆。豈徒事乎文墨。駕萬斛之飛艎。躡太山之鵬背。仗玉節之煒煌兮。朝北闕兮暮南海。指大荒而爲期兮。辭下土之喧豗。揚紅旗兮揮白日。搥鼓發船兮轟雲雷。長風駕我兮欲何之。瞥然一踔兮出無外。銀山起兮雪阜堆。天飜地覆兮吁可駭。天吳紫鳳顚倒而後先兮。飛廉驕兮海童稚。上雲霄兮下重泉。無一息之小夷。檣傾楫摧在須臾兮。勢狼狽而差池。長年三老相顧而脅息。手本有兮字 夫孰不顚仆而失常。嗟余身一粟乎滄海。倚天君而主張。兀舟中兮在齋閣。載沈浮兮天一角。手南針而定方位兮。仰天淸兮俯地濁。神出沒兮鬼變化。曾何足以動我心天。藐蓬萊兮何許。隔弱水之三千。悲煙火之久食。期汗，漫於千年。何天之不我順兮。起萬里之狂波。靑螺一點忽入望兮。舟人鼓舞兮喜若何。夕漂泊於馬島。嘉遠人之迎我。宣王命於絶域。兆吾道之行可。嗟鹽奴之瞞我。留漢槎於一月。擇吉日余將行兮。海胡爲乎又噴雪。風盲天瞽不辨咫尺兮。作長夜於重溟。雨飜盆兮助聲勢。魚龍叫嘯兮雲杳冥。望扶桑兮不可到。念歸期兮更愁。予豈歸期之足念。懷美人兮不遑居。仗國信兮畏簡書。將何時兮遺女。箋天公兮訟風伯。攀援桂枝兮聊猶與。時在山寺。故使桂枝字。</text>
<title>無腸公子辭 幷序</title>,<text>島中有小蟹。形微而肉腥。人不可食。山居水處。物無害者。有似智者焉。故感而爲之辭云。其辭曰。夫何公子之耿介兮。謇獨生此殊方。世皆蟲肝而鼠胃。爾胡爲乎無腸。厭下土之喧卑。聊晦迹於滄洲者耶。悲口腹之有累。學蚯蚓之無求者耶。介冑兮在身。凜乎將軍之不屈。橫行兮氣槪。卓乎高士之姱節。雙戟抽前。知爾心之有執。兩眼如星。嘉爾明之能察。泥塗兮非辱。水雲兮何潔。山居兮水處。蓋無入而不自得。且復腥其肉而穢其形。薄滋味兮無可欲。猫犬過而不顧。況從事於籩豆。州何關於有無。手任空於左右。胡處身之獨智兮。終不愧於明哲。吾知公子之周於德兮。何莫非一無之所獲。嗚呼。無則無物。無物則虛。惟虛故明生。惟明故蔽祛。用虛明而處世。物何得而干余。彼靈龜與神龍。豈不形奇而質異。惟其逞智而多慾。故爲人之所斃。嗟公子之無腸兮。實保身之良規。忽反觀以有得。微公子兮吾誰歸。</text>
<title>敬次退溪先生韻 二首入元集〇己巳</title>,<text>學窮河洛遡淵源。授受分明闡道眞。妙訣千秋誰領得。撫書空歎鏡埋塵。</text>
<title>送鄭子明 士誠 還鄕</title>,<text>楊柳依依拂眼新。一杯相送意中人。此行未得隨君去。怊悵東華沒馬塵。</text>
<title>孤山。訪琴聞遠 蘭秀 別業。次鄭子中 惟一 韻。</title>,<text>羨子山居不厭深。古人風致獨幽尋。鶴能報客飛江郭。梅自還魂繞玉岑。一几淸風遺世慮。滿潭秋月見眞心。我來爲問西湖事。雅興何如和靖林。</text>
<title>暮春寓居景出山舍。琴景休忽至。仍留宿。臨別贈此。一首入元集〇乙亥</title>,<text>春山無伴獨相思。江渭茫茫日暮時。多謝故人來邂逅。一樓明月共幽期。殘花撩亂鳥呼風。春晝遲遲一院空。忽看數年前面目。蒼蒼鬢髮兩衰翁。淸談勝讀十年書。一夜團圝興有餘。佳客欲歸天所惜。半江飛兩晩疏疏。人間離合太悠悠。蓬轉萍流豈自由。經歲相逢經夜別。獨攀山桂若爲留。</text>
<title>節友社梅花盡枯。感而有作。</title>,<text>曾伴河南玉色人。晩 草本曉 風殘月澹相親。儒仙一去花無主。空守貞心數載春。芳心寂寞爲誰開。世愛都歸富貴栽。不如魂逐東風去。重伴儒仙倚玉臺。</text>
<title>椒泉二首</title>,<text>天翁富媼生爲德。神用無非澤物仁。巖下數鍾泉觱沸。古今存活幾多人。臨泉已覺膚生粟。病客朝來手自呵。此行擬作湯盤水。不獨神功在滌痾。</text>
<title>聚遠樓</title>,<text>浮石知名寺。幽尋去路遙。雲山連太白。棟宇自羅朝。野草苔碑臥。塵龕佛火消。黃昏多古意。林雨又蕭蕭。</text>
<title>次裴汝友 三益 浮石。途中口占。</title>,<text>禪居在天近。危峭入雲深。偶結煙霞伴。同尋松桂林。暝鐘生遠壑。飛雨灑寒襟。長嘯過沙井。龍吟雜客吟。</text>
<title>聞金仁伯 孝元 謫官富寧有感</title>,<text>聞君出塞更何言。寂寞天南獨掩門。世道汚隆從可見。眼前榮辱不須論。鄒生嶺海何曾死。蘇子瓊雷亦荷恩。從古直臣多賦鵩。長沙非是乏明君。</text>
<title>湖堂舊竹枯死。傍有新筍可愛。丙子〇以下湖堂朔製</title>,<text>滿院 手本園 紅綠競芳菲。獨立階前孰汝知。楚國大夫吟澤日。西山二子採薇時。風枝已倒心難屈。玉骨雖摧節不移。看取籜龍生地底。貞盟重與歲寒期。</text>
<title>偶成</title>,<text>恩許仍淸暇。來尋湖上亭。池荷依舊淨。階竹斬新靑。敢道韋三絶。還慚老一經。庖人空繼肉。無路答生成。</text>
<title>觀漲</title>,<text>江漲鷗臺下。波濤駭遠聽。等閒搖後嶽。容易失前汀。鸛鶴生情性。魚龍逞怪靈。扁舟誰借我。直欲向滄溟。</text>
<title>新晴</title>,<text>湖上愁多雨。朝來破積陰。風光飜柳幕。日影轉松林。紫陌塵機淺。靑山雅意深。南樓快登眺。呼酒散幽襟。</text>
<title>送李逢原 安道 下第南歸</title>,<text>十年餘力學爲文。詩禮庭中富異聞。漢廷佇看迎董相。唐圍還訝黜劉蕡。江湖水落龍蛇蟄。關嶺秋深雨雪紛。好向故山尋舊業。莫將窮達累天君。眼中聲利謾營營。得失何須管此情。壯志自非題柱客。高車休羨棄繻生。龍門誰續瑤琴韻。洛水空留霽月明。衣鉢至今無付託。送君千里淚縱橫。</text>
<title>聞雁</title>,<text>紫塞霜華重。空山落木辰。數聲何處雁。半夜獨聽人。嶺外音書斷。塵中白髮新。思親歸不得。南望只傷神。</text>
<title>秋宵</title>,<text>秋宵不可曉。獨臥聞寒鷄。玉漏隨風轉。銀河入戶低。情親千里阻。鄕夢一年迷。多少平生事。無如返舊棲。</text>
<title>感興二首入元集</title>,<text>宮門初上鑰。靜夜何沈沈。回燈照黃卷。危坐整衣一本冠 襟。古人雖已遠。書中有徽音。興言理餘韻。何以傳其心。二儀運 手本斡 元化。轇轕無停機。郵籤送殘臘。忽見靑春輝。靑春又幾時。白日去如飛。志士惜流年。非爲紅顔衰。靑鳥西飛來。遺我海上桃。一會 草本食 三千年。韶顔生綠毛。持以獻君親。壽域春日高。餘波添下土。民物歸甄陶。犬馬齒空長。年華鼎鼎來。客愁添亂緖。時事劇浮埃。好爵寧吾願。虛名是我災。白雲曾有素。底事獨遲回。</text>
<title>無題</title>,<text>淸朝無用一微臣。十載勞勞紫陌塵。鏡裏秋霜生鬢早。匣中龍劍射牛頻。丹心耿耿如初日。人事紛紛異昔辰。欲草彈章還結舌。此生深愧負鴻恩。</text>
<title>退溪先生戊申春。出守丹陽。俛仰之間。已經三紀。奉諡過此。攬涕書之。</title>,<text>絃歌忽三紀。歲月空崢嶸。遺愛留桐社。仙遊祕赤城。山川曾賁飾。草木尙光榮。奉諡南行路。誰知此夜情。</text>
<title>二樂樓。次退溪先生韻。</title>,<text>長川滾滾玉虹流。川上何年構此樓。雪逕細通丹竈峽。人家近住白鷗洲。儒仙一去風何遠。倦客重來地更幽。憑檻欲尋當日迹。武城絃斷不勝愁。</text>
<title>挽鄭文峯子中 丁丑〇以下。朝天錄。</title>,<text>與君同鄕井。又作同門士。從遊一紀餘。自許爲知己。吾君間世英。穎脫無與比。摳衣函丈間。先正亟稱美。積學入脩門。聖君方寵倚。謂可施所學。事業垂靑史。殄瘁邦運否。一疾竟不起。瑚璉薦淸廟。忽爲塵土委。芝蘭擅國馨。奄見風霜萎。生有滿世名。死無幹蠱子。鄕山杳何許。旅櫬寄千里。後事託宗師。道義交足恃。而我獨何爲。俯仰多深恥。君歿在南鄕。未得躬撫視。君歸赴燕山。幽明等弦矢。永負平生友。萬事嗟已矣。南國春已生。孤旌遡漢水。執紼竟靡及。臨風空涕泗。緘哀寄京洛。送子靑山趾。</text>
<title>順安館曉起</title>,<text>鼓角催天曉。征驂向客嘶。風沙連朔漠。山海接遼陲。去去遵長道。行行返幾時。君親念俱切。回首淚雙垂。</text>
<title>林畔記夢</title>,<text>夜夢見吾親。鶴髮丈三千。忽驚不安節。臥吟北堂前。諸兄迭相侍。扶持後與先。嗟余適萬里。道途阻且綿。如何一瞬息。亦在靈春邊。求醫走四方。我馬何迍邅。忽逢三世醫。喜極淚如泉。歸來合靈丹。頓覺沈痾痊。兄弟競相賀。百拜謝兪扁。驚起窅無見。落月低郵煙。中心積疑懼。百憂來相煎。辭親今幾日。轉頭時序遷。消息定如何。不瑕體有愆。寄聲問南雁。雁足書不傳。握粟欲出卜。巫咸見何緣。黔婁昔棄官。至孝人所賢。叔孫委君命。聖筆嚴史編。君親本一體。忠孝固難全。潛心空默禱。仰視蒼蒼天。</text>
<title>過東林古城</title>,<text>設險何代人。古城何屈曲。逶迤擁道周。繚繞依山腹。險可却萬夫。中足容千轂。築此將何爲。要以鎭邊服。想當爭戰日。生民作魚肉。至今城下路。冤魂中夜哭。太平刁斗息。金湯廢不復。戈鋋化鋤耰。田原遍山麓。有亂卽有治。治久亂亦速。願無弛修攘。莫令城再矗。</text>
<title>過九連城</title>,<text>崢嶸雉堞與雲平。大野東頭縱復橫。四海一家兵革息。年年春草滿空城。</text>
<title>八渡河途中</title>,<text>歷歷數來路。鄕山日日賒。河驚八渡險。城憶九連過。古塞春猶淺。荒郵樹不花。忽看江畔柳。無賴受風斜。</text>
<title>遼陽敎場觀武士</title>,<text>一士橫馳豈足奇。登壇須想閱師時。風雲散作堂堂陣。龍虎分成整整旗。令肅三軍唯聽鼓。威行萬馬不聞嘶。年年桑土先陰雨。長使胡塵靜四陲。</text>
<title>醫閭山懷賀先生 欽</title>,<text>奮起寥寥絶域中。韋編十載坐硏窮。功名已付隍邊鹿。得失無心塞上翁。道學眞傳閩洛訣。絃歌大闡魯鄒風。釣臺寂寞山無主。霽月空留印碧空。</text>
<title>十三山</title>,<text>海上之山高萬丈。橫空劍戟森差差。山前行客有所思。欲去未去空遲遲。山頭眼界寬幾許。陟岵欲望東南陲。我馬玄黃鞭莫前。化身千億將何爲。酌彼金罍罍又罄。揮淚獨立天之涯。</text>
<title>漁陽橋</title>,<text>胡塵一起兩河驚。四海居然失太平。驕主逆臣俱可戒。州人莫泯古橋名。居人恥之。必諱橋名。</text>
<title>晩抵通州</title>,<text>小雨初收大野頭。潞河新漲綠如油。雲煙半冪高低樹。樓觀平臨遠近洲。江左行商隨海舶。玉川仙浪引龍舟。雄州自古稱形勝。此日眞成汗漫遊。</text>
<title>謝松巖來訪</title>,<text>千里棲棲者。秋來倍憶家。匣寒三尺水。鬢颯萬莖華。避世思沮溺。趨塵困網羅。還憐捧土客。欲塞孟津河。西蜀揚雄宅。宣城謝眺家。已能安寂寞。何用慕繁華。遠樹團靑蓋。晴川漾碧羅。山陰他日雪。準擬泛前河。</text>
<title>次友人哀窮民韻</title>,<text>小民心頭肉。充牣王 一本公 侯宅。土木衣文繡。櫪馬厭其穀。安得知百萬億蒼生。無食無衣中夜哭。請書使君詩一通。寄與廟堂諸肉食。</text>
<title>曉發安保驛 己卯</title>,<text>雨氣漫荒驛。鷄聲動水村。春泥應沒馬。愁殺遠遊魂。</text>
<title>謹次伯氏藥峯韻</title>,<text>靑溪縣之北。楡柳八九屋。得非朱陳村。無乃子眞谷。居民樂耕鑿。無人佩牛犢。山深人事少。官法亦罕讀。家君晩避世。驅車駕白鹿。誅茅結方宅。田翁爲黨族。幽谷亦可樂。何用遷喬木。西疇將有事。靈雨如膏沐。開荒隨地力。山畬自耕熟。蒼頭昏作勞。安生無怨讟。秋來百室盈。足以耕代祿。輸租先東鄕。州府少鞭撲。上以奉粢盛。下可子孫育。烹羊供歲時。萬事任酒禿。高詠代檀篇。食力何所恧。昨者構溪亭。蕭灑出林麓。幽軒淸且曠。海日明昱昱。亭前長杞菊。采采動盈掬。自可制頹齡。韶顔仍朗目。伯氏刺雄州。曾參有酒肉。左右養無方。反哺酬顧腹。甘旨及隣老。歡呼臘與伏。小子獨何爲。半生長碌碌。家貧逐微祿。豈爲丹朱轂。年來定省曠。平安憑簡牘。當春走上都。有愁空百斛。勾當有底事。往來慙僕僕。從當入鹿門。拾橡而釆葍。翁耕兒後耰。解紱返初服。晨昏媚菽水。千秋奉疇福。</text>
<title>夜夢見親 以下。北征錄。</title>,<text>一枕殘燈孤館夜。萬山歸夢五更初。分明吉語神明告。從此專心事簡書。灝氣漫空去路通。孤親鶴髮眼中明。覺來身臥千山外。殘月窺簷曉角鳴。</text>
<title>舟渡菩提津</title>,<text>金城之東淮陽南。中有一津名菩提。何年神斧逞神功。鑿開翠峽傾玻瓈。玻瓈萬斛流不盡。白練一帶橫長霓。我來政値九秋節。寒潭徹底無塵泥。黃花赤葉滿江干。上下天水紅霞迷。扁舟擊楫浩浩歌。客意杳杳秋雲齊。河源應自天上來。乘槎直欲窮端倪。河流又向日邊去。歸心與之同趨西。漢江上流也 中流瀁瀁不自由。欲渡未渡心凄凄。安得此江變春酒。山爲肴核糟爲堤。澆盡輪囷壯士腸。餘波却與霑羣黎。熙熙下土上春臺。歸報玉皇而拜稽。</text>
<title>呈蓬萊 楊士彦 仙史</title>,<text>楓嶽有儒仙。其人美如玉。偶然辭煙霞。來躡王喬舃。三年作吏隱。淸標驚海俗。有如衆鷄羣。昂昂見孤鶴。手中蓬萊琴。天和滿其腹。一彈民解慍。再撫鳳來集。忽懷遺世情。飄然思故壑。誰能縶白駒。生芻空一束。伊我宿所慕。一見卽心悅。贈我玉函書。珍重百朋錫。投我明月珠。萬金不願易。如何塵累深。明朝便辭別。南川流浩浩。一鏡淸底徹。濯纓不忍去。躕躇歌此曲。</text>
<title>祇謁濬源殿</title>,<text>淸齋肅余容。虎拜廣庭中。玉表瞻天日。神姿覩鳳龍。山河開沛宅。稼穡想豳風。萬古興王地。長爲四國宗。</text>
<title>次圃隱先生韻</title>,<text>卷裏曾聞擲地聲。壁間今日眼重明。早將許國平生志。來作防胡萬里城。滿座羣雄迷下席。凌霜一傑契高情。山河百戰坤靈老。烈烈英風動客旌。先生從韓元帥邦彦北征。九日與諸壯士高會此城。有黃花照眼明之句。故五六聯及之。</text>
<title>宿凡百院 地志有人居此地。世莫知之。後村落頗盛。始爲人所覺云。</title>,<text>層氷十月塞長川。鐵馬凌兢積雪邊。落木橫途如拒轍。風杉抽地盡擎天。窮山景黑疑無日。暗谷人藏訝有仙。舟子何年開洞府。至今租吏戶收錢。</text>
<title>題廟坡堡 一首入元集</title>,<text>戍久師方老。城多力已分。殘民纔被虜。孤堞更連雲。廟算雖難測。邊憂亦孔殷。尫羸一二卒。何以禦胡氛。朝廷懲津人被虜之變。立堡於江上。形勢孤懸。土兵只有二戶。南軍入防者。皆羸弱。緩急無可倚。邊事極可慮。時人有隨矢立侯之譏。故詩中及之。</text>
<title>過童仇非堡</title>,<text>石門與蛇谷。皆賊路 虎穴窺我藩。峽坼天成罅。江深地自分。墅羊眠 一本懸 石角。古戍倚雲根。提劍行吟處。胡山日欲曛。</text>
<title>鎭戎樓 在三水郡</title>,<text>譙樓高起壓崇墉。夷夏提封一望中。黃草 嶺名 江流朝鴨水。白頭山勢拱琶峯。疲兵日暮鳴鼙鼓。驕虜秋來試劍弓。武弁貪功邊釁起。誰將雄略鎭要衝。時金遇秋。殺胡開釁。</text>
<title>登惠山鎭掛弓亭</title>,<text>十日 草本月 行窮徼。愁吟積雪中。白頭山漸近。靑海地將窮。驕虜長窺障。疲兵尙臂弓。何時一亭上。樽俎坐平戎。</text>
<title>登綠礬峯 在雲寵堡</title>,<text>向晩始聞勝。揚鞭凌絶顚。援旌揮落日。提劍向胡天。望斷黃雲塞。山窮黑水邊。中峯發長嘯。千里捲狼煙。</text>
<title>黔義嶺 一首入元集</title>,<text>憑高遙送目。天地劃然開。蜃海通南國。胡山鎭北垓。長空雲一片。萬里首頻回。陟岵愁多少。沈吟句未裁。</text>
<title>溫泉在寶貨堡北</title>,<text>幽都十一月。玄帝政當權。萬井氷皆合。玆泉火獨然。陰陽元互宅。離坎本相煎。此理君如問。請看先後天。</text>
<title>富寧館。次板上韻。</title>,<text>夢慣南州路。形馳北海邊。沙場行未遍。漢月見三圓。客久貂裘弊。山長馬足穿。朱顔凋落盡。羞殺武陵仙。府有武陵臺</text>
<title>雪後登雲頭城 三十韻</title>,<text>直北千山擁。凌雲萬堞環。經營煩鬼力。開刱破神慳。勝地初紆矚。奇觀可解顔。挽河天作塹。鏟壁鐵爲闤。勢絶猿難捷。居高斗可攀。遺隍枕夷夏。廢壘沒榛菅。物換人誰在。天荒地自閒。金元興替日。麗羯戰爭間。甌脫連東土。莊窠接北灣。山河相表裏。形勢互牽扳。百二當秦谷。千重險蜀關。干戈尋叔季。世代幾辛艱。箭落飛星集。溪鳴戰血潺。妖氛纏粉堞。殺氣鎖煙鬟。羯屬 草本俗 金爲衽。蠻軍錫作鐶。戎心劇狼虎。衣服雜彪虨。窟穴從何代。腥膻漲四寰。百年胡運歇。千載泰期還。開拓堯封遠。誅鋤虜種孱。車書通朔漠。聲敎被夷蠻。山送平安火。邊無打細姦。草宜歸馬牧。弓爲落雕彎。謭劣從王事。驅馳遍海山。消磨兵火後。悠久地靈頑。臘雪凌三尺。戎衣試一擐。憑高歌浩浩。撫古淚潸潸。極目黃沙遠。垂肩素髮斑。山椒看落日。天末詠幽蕳。欲去杯重把。臨行荊又班。題詩留石上。聊備史家刪。</text>
<title>鍾山。弔柳眉巖 希春 二十韻。鍾山。鍾城別號。</title>,<text>鍾山初駐節。撫事感嘆頻。土室仙蹤祕。譙樓月色新。先生嘗居土屋時登城樓徘徊眺望云 何年遭鵩鳥。十載滯江濱。亂世才無用。幽都死與隣。峨冠起南服。委質作王臣。行道纔爲兆。逢時竟不辰。羣鴟爭嚇鳳。拱璧忽蒙塵。獨立雷霆夜。孤吟雨雪晨。拘幽千里界。編管百年身。聖遠悲生晩。書存喜有因。縱觀夫子海。妙斲匠人輪。處困心愈泰。居夷行質神。傳經從繫獄。率野任圍陳。天網恢新服。恩波縱涸鱗。多聞學已富。致用道何貧。睿眷紆三接。經帷侍十春。人亡關國運。天奪痛朝紳。後學無依仰。蒼生益苦辛。遺墟空起慕。往烈邈難親。吟罷陽川句。長呼淚滿巾。</text>
<title>次金重叔 應南 見寄韻</title>,<text>半生蹤迹任差池。涉世難堪萃衆非。豈是人言偏讁我。只緣野性不諧時。都亭尙有埋輪志。日下空懸戀闕思。萬事紛紛眞一夢。休將得失爲忻悲。</text>
<title>慶源客舍守歲</title>,<text>今年此夜盡。親齡逾八袠。遊子客萬里。寸心空愛日。我願一日永。可當千甲乙。靈春八萬春。天地無終畢。北山罷行役。南歸飛鳥疾。日日侍高堂。戲彩連弟姪。維南永不崩。安用長年術。</text>
<title>大風行 庚辰</title>,<text>匡州正月月初吉。一夜大雪盈三尺。朝來雲捲氣慘烈。忽然颶風來西北。簸山盪海勢莫當。走石揚沙仍拔木。昆陽急鼓動天地。冀北萬馬衝沙漠。不周傾來天柱折。龍門鑿去洪河決。神鞭鬼馭互先後。豐隆列缺爭奔突。漫山積雪亂崩騰。白日倒灑天北極。山河晝晦入鴻濛。萬竅齊號聲欲裂。江邊行客輟行謀。三日牢關不敢出。紅旌凍裂馬縮蝟。龍劍悲吼腰間躍。我生生長在南方。空聞朔土風氣惡。豈料中年客萬里。經歲仍逢饕又虐。居人猶自謂尋常。病客聞來偏怵惕。中宵起坐衣服冠。皎皎萬念來塡臆。眼前王事尙未完。望裏關山猶夐絶。邊兵日夜待寒衣。曷月布盡陽春澤。嚴程惜此晷刻淹。南路更嘆歸期邈。我欲箋天訟風伯。責令太昊申約束。驅逐玄冥出窮徼。坐看化日行東陸。旋車稽首黃金闕。放歌故山歸意急。依依好趁楊柳春。再拜北堂披彩服。</text>
<title>次西水羅堡韻</title>,<text>城壓馮夷窟。人居島潊間。天形全倒水。鯨浪半沈山。絶域胡氛惡。窮陲海俗頑。古來征戰地。邊釁幾時刪。</text>
<title>正月十五夜。登慶興望德臺。</title>,<text>斷峯高起插天靑。臺下層瀾萬丈淸。沙磧茫茫浮柳浦。胡山簇簇擁孤城。一年月吐新春色。千里人添故國情。江上夜深吹鐵篴。塞天空闊海雲平。</text>
<title>到茂山堡。曉入政承破吾達。次許美叔韻。破吾達。在茂山堡車踰嶺西五十里。爲賊路要害。若設鎭于此。則可以控扼數州賊路。許美叔爲巡撫時。曾入見。留詩于壁。</title>,<text>攲枕荒城一夢餘。鳴笳擊鼓五更初。龍旗影拂車踰雪。虎角聲掀女直墟。雄鎭誰營千雉峻。迂儒欲獻萬言書。同聲幸有陽川子。壁上留詩更起予。</text>
<title>吉州逢寒食</title>,<text>寒食淸明近。風煙帶遠坡。輕黃初上柳。嫩綠欲生芽。異域春將晩。南州路更賒。憑軒延佇久。天暝塞山斜。</text>
<title>嶺東驛。次板上韻。</title>,<text>海氣漫空欲濕茵。館夫倉氏日相親。時檢棧倉穀 經年寒外辭家客。三夜燈前伴影身。關月有情窺破戶。春風無賴愴吟神。生憎日日南來雁。不繫鄕書寄旅人。</text>
<title>洪原館。次伯氏韻。二首入元集</title>,<text>大兄爲政日。小弟記分明。訟息庭禽集。琴鳴海嶽晴。遺民今慕德。故吏尙稱平。擁郭松千樹。長存去後情。</text>
<title>枕上口占。贈別白文瑞扶病入海鄕。壬午</title>,<text>西風起蘋渚。新月照竹房。房中共影人。明朝參與商。念此別離恨。惻惻令我傷。同門義已重。同病情可量。秋潦漲海壖。嶺路阻且長。持此千金軀。何以冒垂堂。白雲政入望。遊子意何忙。願子戒徒馭。去去愼周防。還家慰慈顔。喜氣動眉黃。旡妄固勿藥。六沴坐消亡。身健理舊業。進學宜日將。人生百歲間。倏忽風燭狂。五十未聞道。醉夢同一場。吾言止於此。勖君還自蘉。</text>
<title>挽挹淸亭金愼仲 富儀</title>,<text>烏川南畔挹淸亭。人去亭空草滿庭。獨有仙山靑未了。朝朝猶帶舊儀刑。先君 一本公 德業垂靑史。枉託疏慵責墓銘。辭謝數年猶未許。欲伸前懇又誰聽。</text>
<title>次題金仲昷 彦璣 嘉野書齋</title>,<text>結契金蘭伯仲間。雪溪乘興趁秋寒。坐來螢榻人如玉。講罷鱣堂舌欲乾。塵世無論多白眼。樽前不負有靑山。我生政被林泉僻。此日平分物外間。</text>
<title>坐白川東軒試射。鵑杏滿庭。癸未〇以下。海西錄。</title>,<text>廣庭晴日射夫同。粉鵠高張細柳中。動地雷聲生畫鼓。恐敎驚落百花紅。</text>
<title>黃岡雁</title>,<text>黃岡雁爾胡爲乎倉中。嗟哉稻粱誤身謀。失勢坐見囚樊籠。雲翮落霜刀。雪跡留糞壤。汚池作瀚海。鷄鶩爲爾黨。回看碧空中。舊侶微茫萬里隔。有口猶莫忍飢渴。日向倉塵啄餘粟。黃岡雁黃岡雁。口腹爲害寧獨爾。君不見鳧趨紫陌逐祿人。半是黃岡雁之類。</text>
<title>棘城道中</title>,<text>萬軍同死一原頭。落日愁雲漲海陬。聖代卽今爭戰息。滿城春草放周牛。</text>
<title>安岳友蓮軒。次周愼齋韻。</title>,<text>小閣背楊山。山翠落庭陰。墻東一池水。淸波三尺深。亭亭玉井藕。滌我氷玉襟。千歲豈云遠。古人留此心。黃卷尙友餘。見爾聊賞音。臨行重延佇。援筆續前吟。</text>
<title>次題許沙浦壁上</title>,<text>朝來跋馬入孤城。坐聽窮邊遠戍情。撫爾未能醫爾瘼。此行多愧負蒼生。</text>
<title>吾叉浦遇先人諱日 一首入元集</title>,<text>兩弟分巡湖海日。二兄京洛宦遊時。故園祠廟天南極。更有何人薦醴粢。</text>
<title>瓮津花山</title>,<text>瓮津城憶永嘉城。羈思茫茫歲已更。海上碧峯隨處好。對渠何獨眼偏明。永嘉。吾鄕。花山。永嘉山名。縣東亦有花山。故感而賦之。</text>
<title>奉呈方伯</title>,<text>多公方攬澄淸轡。愧我空馳使者軒。數月西巡無寸效。顧將何術答鴻恩。</text>
<title>送書狀官李君重</title>,<text>我愛隴西子。其人美如玉。承明擢左史。直筆垂汗竹。薇垣袖彈文。一鶚飛秋天。朝家重事大。銜命必時賢。之子任書記。使乎今有人。黃梅五月中。道戛西海漘。適我按是邦。追送官途傍。之子摻予裾。汪然淚盈掬。曰吾歌杕杜。愛日情彌篤。如今賦遠遊。此恨君所燭。我謂子無然。收淚聽我言。人生天壤間。忠孝本一原。非孝寧有始。非忠曷可終。生三事之一。所在而道同。況此弧矢願。子生三日祝。立揚志四方。豈非親所欲。毛生戰國士。一言重其國。子已誦三百。所就寧碌碌。我朝二百年。至痛在宗祊。陳奏歷累聖。冠蓋遙相望。吾曾忝下价。誠微天未回。主辱尙後死。顧義心如摧。君如遇機會。一叫天九重。靑史快昭洗。寶典頒天東。豈徒一身榮。父母與有光。忠孝在於此。遠別安足傷。之子聽未畢。矍然起催行。三杯別我去。歸袂風中輕。</text>
<title>遣人問兄病</title>,<text>馳人適京洛。遠問我兄疾。初遣戒行遲。及期恐來速。一日魂九逝。暫時心百折。王事諒靡監。分灸亦何得。誰將兪扁手。起兄於牀席。糜身償爾恩。九死吾不惜。</text>
<title>無題以下。錦城錄。</title>,<text>美人家在五雲間。百歲芳盟結未寒。一落天南消息斷。不堪回首隔重巒。</text>
<title>大谷書堂董役。偶得進退體。示諸生。一首入元集○甲申</title>,<text>爲學如爲九仞巒。斯須作輟是偸閒。夾持敬義工程密。幷進明誠地步寬。聖賢事業垂方策。日月光輝揭兩間。更願諸賢勤體念。莫令平陸倒狂瀾。</text>
<title>次東閣韻。示白文瑞。</title>,<text>竹影參差日欲西。好詩誰復醉邊題。淸齋晝永無餘事。閒看池南草色萋。</text>
<title>有懷郭眉叟 期壽</title>,<text>牢落重門掩。悲秋萬里人。更無君見過。猶冀夢相親。小雨荷香遠。淸宵桂影新。音塵空髣髴。默默對南津。</text>
<title>伯氏挽詞乙酉</title>,<text>黃甲題名名字香。金門通籍在靑陽。五年 手本。城。 便養輸 手本。酬。 烏哺。六十休官謝帝鄕。氣宇恢弘河作量。文華贍富錦成章。高才自古多淹滯。身後空留識者傷。零丁九歲失慈天。少小隨兄荷愛偏。敎育已兼恩義至。立揚專倚父兄賢。十年風雨牀頭夢。三載松楸壟上阡。未報深恩仙馭遠。空敎涕淚徹重泉。蒼天無語但冥冥。痛哭門閭禍久嬰。風樹去年纔拭血。鶺鴒前歲又摧翎。一兄二弟相依命。兩地三秋共結情。豈意如今便長往。投荒未及見儀刑。</text>
<title>早春醉起謝客 丙戌</title>,<text>自我落炎洲。三見錦江春。春色不負人。年年梅柳新。獨有憂時鬢。非復舊時人。不有金樽酒。何以澆嶙峋。不有新知樂。誰爲四海親。勸君且少留。庶以永今辰。雖無可相贈。也有明月珍。</text>
<title>二月中梅花始發。移種斂思堂前有感。</title>,<text>絶愛橫斜影。移根不改香。雖爲東帝客。肯許蝶媒忙。江上一堆雪。年來幾度香。應憐鶴峯子。白首尙奔忙。</text>
<title>次東巖惠韻 一首入元集</title>,<text>聞道誅茅積翠間。儒仙還似野僧閒。如今大厦須君構。容膝休營一堵環。</text>
<title>送李景涵。以大司成赴洛。</title>,<text>聞道儒仙向日邊。錦城回首意悠然。使華不阻陳無已。越境猶能管送延。陳后山請送蘇東坡。上官不許。出境。竟以是得譴。而使相特許遠將。故及之。</text>
<title>仰巖</title>,<text>中天日未午。已倒半江陰。潭底龍宮冷。先秋蟄意深。</text>
<title>涵碧亭有感</title>,<text>榮山津水深千尺。上有高樓倚翠微。主人已作修文去。依舊秋江白鷺飛。江頭潮欲上。風縷起靑蘋。欲去未歸去。煙波愁殺人。</text>
<title>南溪玩月南溪。李景淵別墅。</title>,<text>淸秋處處皆明月。跋馬如何問野亭。可是故人同所好。良宵試與滌襟靈。</text>
<title>赤壁夜。福川 金富倫 書示老先生兩詩。感歎之餘。仍次其韻。</title>,<text>二十年前壬戌秋。狂流何事阻仙舟。如今白首門生在。共唱遺詞歎不休。</text>
<title>與長兒潗</title>,<text>門戶之興替。子孫賢不賢。聞汝一言善。感淚自漣漣。四海皆同胞。況是 一本。乃。 一氣連。孩提同 一本。共。 母乳。飮食卽同筵。良知與良能。敬愛本自然。柰何浸成長。稍稍失其天。及其分門籍。妻兒滿眼前。物我便相形。墻內尋戈鋋。有利爭錐刀。誰念骨肉緣。兄飽弟糊口。弟寒兄黃綿。至親若楚越。貧富任相懸。彼哉何足道。家訓在祖先。吾門本寒素。世世守靑氈。兩代無契券。疇爭普明田。常愧我不肖。家聲汝又傳。充汝此一念。何但蓋前愆。堯舜雖大聖。孝悌可至旃。鄒孟炳四端。擴充如達泉。汝如體聖訓。請度心之權。丙戌八月十三日。以兩婢別給長兒。兒請分與兄弟之貧者。固辭。醉中索筆書此。</text>
<title>入周王山。將遊龍潭。鐵壁參天。畏險中返。悵然有作。丁亥</title>,<text>龍淵初日射霞城。嶽色仍將雪色明。咫尺丹梯攀未得。白雲回首愧塵纓。聞道山中別有天。玉樓何處集飛仙。龍宮白日雷霆怒。欲問眞源却惘然。</text>
<title>出山過松生縣</title>,<text>周王山下松生縣。籬落依依水石淸。此地若謀田二頃。白雲靑鶴送餘生。</text>
<title>追記周王山 一絶入元集</title>,<text>仙區咫尺誰能到。地老天荒境自奇。潛德在人能若此。幽光不必要人知。地主以山之不見知於人爲歎。故及之。</text>
<title>松巖聞余得橋巖。詩以賀之。追次以見意云。一首入元集</title>,<text>落帽峯前溪可憐。苔荒石老幾多年。山光蘊玉圍三面。雲影兼天蘸一川。堤柳愛看春濯濯。平沙喜得月娟娟。歸田偶卜林泉勝。身世居然地上仙。</text>
<title>挽權景受 大器</title>,<text>蘭雪襟懷抵死淸。眼中何者可嬰情。妙年京國摛文藻。晩歲鄕閭主月評。絳帳敎存家學邃。靑氈物舊橐金輕。忽然歸臥黃壚宅。痛哭人間失老成。</text>
<title>次西厓韻</title>,<text>故人千里去。幽抱幾時同。一春殘夢裏。無賴落花紅。</text>
<title>七夕後一日。鄭克淸，金應善，辛公直 尙節 曁潗。遊星山寺。玩月西臺。各書短律貽寺僧。以留陳迹云。</title>,<text>積雨初開霽。庭梧一葉秋。長江掀地軸。新月滿蘋洲。泬寥天風至。蒼茫灝氣浮。西臺發長嘯。松壑自颼颼。草本。颼颼。</text>
<title>琴景休來訪。要與同宿。將歸書贈。</title>,<text>短短松簷赫赫陽。病夫揮汗坐前堂。故人忽自廬江至。一陣淸風特地涼。一葉秋聲入耳淸。夜深明月更分明。小窻款款終宵話。總是十年相別情。</text>
<title>八月吉朝。登星峯。翌日開精舍基址。卽事書懷。示同遊諸君子。</title>,<text>鳥道橫雲表。中巖有紀堂。千尋江作鏡。萬仞玉爲岡。肯結廬山社。偏憐李氏房。西臺弄明月。倘可襲餘光。</text>
<title>與辛公直曁姪涌。遊靑城。以明月淸風分韻。得明字。</title>,<text>晩出金溪霽色明。危岑一上勢崢嶸。中天日月巖邊過。大地山河眼底平。雲吠夜聞知有杞。霞標朝起問誰城。好將身世超煙火。更覺浮名一羽輕。</text>
<title>仲秋日。寓廬江。同白文瑞，李養源 涵 諸友。以秋風病欲蘇。分韻賦詩。</title>,<text>遠謝紅塵累。來尋白玉洲。中流初掣楫。薄暮又登樓。道脈追閩洛。玄言斥耳周。永懷仍坐久。松菊滿庭秋。永夜窻虛白。堂前秋水空。居然魂骨冷。偶爾笑談同。已喜溪山勝。還依夫子宮。天明愁去路。回首揖淸風。尋院二三子。何人不愧影。新詩各言志。句語何雋永。淸晨入廟門。初日照心耿。何方覓烏頭。庶以醫我病。經歲龜藏六。今朝鶯出谷。翩翩意中人。會此渠渠屋。臨流便 一本更 濯纓。玉潭照心曲。請君誦湯銘。日新在窒欲。偶尋江院勝。數日對羣儒。嶽色明松柏。秋聲起葦蘆。齋追敬與義。丌對典兼謨。小技眞兒戲。何論大小蘇。</text>
<title>重陽日在靑城吟</title>,<text>鶴峯已老松巖去。兩老無緣共把杯。回首山陽感舊處。平蕪一篴獨登臺。</text>
<title>挽松巖</title>,<text>卜築靑城歲幾闌。飯山淸瘦任詩斑。散人自有江湖樂。高士何嫌杞菊寒。壺裏有天藏玉界。枕邊無夢落塵寰。飄然一夕乘雲去。明月依依照竹欄。</text>
<title>有鵲來巢巖樹。樹礙精舍。乃伐之。鵲又巢其傍。感而賦之。二首。戊子</title>,<text>石門爲卜幽棲地。連歲經營未僝功。可是枝頭雙喜鵲。兩巢成就一旬中。憐渠隨我擇南枝。朝暮楂楂若有知。世棄不妨羣鳥獸。一丘聊與爾爲期。</text>
<title>靑城訪梅有感一絶入元集</title>,<text>十日柴扉病不開。客懷寥落似寒灰。道人忽報梅兄信。催駕蹇驢訪玉臺。</text>
<title>答寄西厓</title>,<text>斲玉安精舍。平臨一水流。天開明月峽。地勝永嘉州。草本。洲。 暫領湖山趣。還兼進退憂。功成應有日。猿鶴莫深愁。</text>
<title>狎鷗亭 二絶入元集</title>,<text>一生名利較銖錙。多少機心爾自知。莫以虛名誇末俗。白鷗元不被人欺。</text>
<title>贈黃會元 己丑</title>,<text>東海有魯連。斯人亦有節。擧世欲宗秦。爾獨戴周日。談笑却三軍。其機在寸舌。我有一片心。千秋與君說。</text>
<title>初八日。宿陽智縣。次許書狀韻。庚寅〇以下。海槎錄。</title>,<text>神京三月動龍旌。王事關心去意輕。壟樹初經寒食雨。天恩許過永嘉城。丈夫志節元 一本。有忘死二字。 一劍。行裝肯念生。萬里扶桑看咫尺。怱怱莫歎日斯征。恩許歷埽先壟。故二聯及之。</text>
<title>謝道傍觀光者</title>,<text>蒼顔白髮一王官。風采何能聳遠觀。此去會須覃聖化。歸來報汝海波安。</text>
<title>十三日。過獺川望劍巖有感。</title>,<text>名賢祠宇白雲阿。一望令人感慨多。謗似丘山雖見擯。心如鐵石豈曾磨。卷懷黃閣調羹手。來和滄浪鼓枻歌。當日典刑猶髣髴。劍巖千仞帶淸波。陰厓李先生。坐己卯黨事。散居于此。後人爲建廟。</text>
<title>十九日。始往靑城。見黃會元曁李養源，權士立 紀 諸友生。將還留詩以見志云。</title>,<text>宦遊客京洛。羞道靑城人。又作蠻邦使。暫過江國春。風濤五千里。生死一孤臣。明發南州路。相思夢幾頻。</text>
<title>留贈永川倅元彦偉</title>,<text>永陽太守風流客。遠送故人河梁橋。相逢握手却無言。但道好去凌海潮。三杯長揖出門去。海山歸路何迢迢。</text>
<title>朝廷以余遠使異域。賜以章服。途中戲吟。</title>,<text>布衣三品於良足。更冒貂嬋渡海津。何以假爲寧我敢。烏知非有任人嗔。百年軒冕從來假。一枕邯鄲却是眞。誰識吾心分定處。不隨眞假有緇磷。</text>
<title>二十九日。渡海。颶風忽作。碇絶檣摧。令寫字官李海龍。大書詩一絶于帆面。</title>,<text>布帆飽長風。人間萬慮空。孤臣判生死。一本。死生。 獨立大荒中。</text>
<title>次五山海行長律</title>,<text>飛艎快若駭鯨奔。遠駕長風出海門。行止百年應有命。險夷今日不須言。秦童何用三千去。楚澤休誇八九呑。久訝莊生多幻語。天池今看化鵬鯤。</text>
<title>次松堂 二絶</title>,<text>仙槎初泊島中州。令節還添去國愁。羈夢何曾鯨海隔。分明昨夜覲前旒。寒食春來不到鄕。天中此日恨增長。松楸北望知何許。客淚無端落酒觴。</text>
<title>次五山見惠韻</title>,<text>多口君無歎鑠金。願加韜晦祕希音。人須爲學方知道。絃必更張可理琴。貧賤困窮元玉汝。孤臣孼子始操心。爲仁都在這中熟。爲誦前言綴短吟。</text>
<title>次五山詠折葵</title>,<text>暫時充客玩。柰此已無根。尙有傾陽性。還如戀主恩。爾身雖萬折。此理卽長存。遠客丹心苦。從君請細論。</text>
<title>次五山詠海鷗一首入元集</title>,<text>淨濯明糚媚日姸。世間無物似渠鮮。故磯亦有忘機伴。何日尋盟帶月眠。</text>
<title>次上使借梅韻</title>,<text>先春無數故園枝。辛苦何須乞得歸。種滿千株還戲劇。願分孤節共君持。</text>
<title>次上使韻</title>,<text>憶曾簪筆侍彤闈。近御天香幾惹衣。白日長懸頭上照。黃柑時入袖中歸。分符湖海丹心切。仗節炎荒白雁稀。此夜孤舟懷往事。不堪羈夢向西飛。</text>
<title>悶旱</title>,<text>絶域旱頗甚。坐吟雲漢詩。夷災非切己。客意尙憂誰。四海元同氣。三農恐失時。乾坤無彼此。何視越秦爲。</text>
<title>和五山勳業頻看鏡。行藏獨倚樓分韻。</title>,<text>臨老浮于海。非關博望勳。願將忠與信。庶以報吾君。將命幾飮氷。臨危且兢業。專對非吾事。滄波空遠涉。客裏驚秋至。中宵北望頻。願隨明月去。流影近楓宸。萬里同舟楫。文身日日看。如何最靈者。咫尺阻心肝。行矣且加飧。莫窺菱花鏡。菱花鏡裏人。非復昔時影。天時今再換。曷月余旋行。耿耿秋夜長。美人千里情。平生四方志。不解閨婦藏。仗劍涉天外。衝牛紫氣長。違物更離人。飄飄立於獨。誰言宇宙洪。下視渺一粟。白日出何許。扶桑正相倚。雙手捧金輪。轉上千萬里。一笑逢仙子。彈棋白玉樓。樓頭柯欲爛。天地三千秋。</text>
<title>戲呈許書狀</title>,<text>陽川度量吾曾慕。夷狄常稱不足治。國辱尙能排遣去。如何一怒獨難持。書狀怒倭謾言。必欲治之。故云。</text>
<title>次五山夜雨韻</title>,<text>長夜沈沈不肯明。空階聽雨更念情。螢光拂幌靑猶濕。海氣渾山鬱未晴。寒透一衾驚客夢。風經萬竹挾秋聲。寶刀生澁鳴龍匣。千仞愁城孰討平。</text>
<title>次松堂，山前落日心猶壯。秋風病欲蘇分韻。</title>,<text>歲月坐云晩。高秋風又落。白頭白如雪。何如松頂鶴。揭揭手中節。明明頭上日。猶堪慰此心。懷歸莫騷屑。壯士黃金盡。猶餘方寸心。三更看北斗。萬里一長吟。同僚是兄弟。相好莫相猶。戮力濟王事。滯留何足愁。子卿適虜時。仡仡方彊壯。我衰如老婆。中情實自況。海上乘槎客。政逢丹桂秋。何妨天漢上。一笑重淹留。忽忽重陽近。蕭蕭落帽風。夷山人未去。獨立向秋空。九月未授衣。行人皆告病。中夜撫刀頭。仰天看破鏡。懷土物之情。豈能無願欲。雖然有義名。草本命 汝輩宜自玉。節食近藥餌。會見沈痾蘇。與子涉滄海。長歌歸漢都。</text>
<title>次五山遣懷韻</title>,<text>我才何襪線。我身何散宂。觸事必生梗。砭人多潰腫。直躬以行世。干時羞買寵。不學轅下駒。高駕或能覂。技無鼯鼠長。革有黃牛鞏。眼前濁酒樽。身後靑山塜。萬事百不顧。信命寧憂恐。獨有虞世心。丹田如有種。除之不能去。以玆招累重。斬佞慕朱雲。逆鱗神猶竦。幸門杜鼠穴。蟻垤防泉湧。恥爲遊說士。空令箒爭擁。於歲庚寅春。南踰出關隴。仗命涉滄海。豈曰馮河勇。檣邊波浪立。脚底魚龍踴。扶桑觀日出。敢辭雙手捧。杜甫拜杜鵑。此義心所奉。不捨子卿節。敬之如雙珙。出疆懼辱命。尋常戀垂拱。謹始爲可繼。臨事敢作俑。忠信實可恃。蠻威君莫悚。歲月忽云晩。寒鳥毛已氄。故國夢長懸。思回萬里踵。出門望不極。五雲西北聳。</text>
<title>同五山。次老杜秋興八首。</title>,<text>九月山城風滿林。一庭松菊自蕭森。地濱暘谷霜全薄。天遠虞淵景易陰。萬里雖存懷土念。平生那有怨天心。滄溟歲暮魚龍蟄。歸夢長驚萬戶砧。處處瓊枝帶露斜。異邦誰與賞年華。霜姿不著蠻兒眼。風節偏宜漢使槎。乘興會傾三百斝。多情更聽一聲笳。故園無數黃金蕊。白酒何人泛我花。后皇嘉樹帶霜暉。植物誰言受命微。金入千林垂露重。香飄萬陣逐風飛。留根碧海生方遂。移種淸淮性已違。三復楚騷思不歇。千頭非是要身肥。四時推敓似爭棋。秋盡難堪志士悲。弱念不宜窮老日。壯心空憶少年時。節旄零落歸鄕晩。舟楫傾危渡海遲。撫劍中宵歌激烈。五雲回首有餘思。斗覺秋來氣聳山。紫氣 草本氛 千尺鬪牛間。陸生猶得開南越。漢帝何須閉北關。諭蜀自期宣聖化。趨朝未晩對天顔。芝函在手無傳處。羈夢還迷玉筍班。春來仗命漢槎頭。不耐歸帆滯九秋。遊說非關季子恨。悲歌自有長年愁。早知專對慙前輩。何似尋盟伴海鷗。獨坐書空空咄咄。誰憐壯志蓋齊州。淮南子。木落長年悲。開邊生事敢圖功。獨抱孤忠立海中。但使王靈覃遠徼。何慙宗慤駕長風。秋深絶域淸霜重。地近扶桑旭日紅。萬事關天眞有命。秖應無負主人翁。瑞巖喚心爲主人翁夷山渺渺海迤迤。澤國秋淫水滿陂。北望此時空有月。南飛何處可安枝。緇衣一本貂裘 已敝人誰改。漢節猶存志不移。十九年來終有雁。三秋莫用淚雙垂。</text>
<title>次圃隱先生韻。贈李士彬。</title>,<text>壯士臨危志乃伸。相如容易屈强秦。直將寸舌完孤璧。贏得雄名振萬春。半歲行蠻忠信薄。中宵撫劍感歎頻。此來誰遣夷酋服。獨立乾坤愧古人。</text>
<title>次五山良馬白日足。志士中夜心分韻。十絶。</title>,<text>知我是伯樂。御我是王良。天外蹴崑崙。誰言道里長。寧爲伏櫪驥。不願戀棧馬。有時一長嘶。萬雌風斯下。雙瞳挾鏡靑。匹練通身白。白日忽已晩。倚風空自惜。霜蹄老更神。莫愁桑楡日。如有用我者。八荒今可達。醴泉夜飮空。玉山晨芻足。莫向太行去。恐受鹽車辱。右詠良馬有客何斐然。嘐嘐古人志。雖沈百僚底。自是靑雲器。知人固未易。莫輕天下士。君看萬萬生。不如一夫死。天地有勁草。大冬嚴雪中。如何艾與蕭。抵死逐東風。中心有明燭。可以度長夜。膝上橫無絃。自能回大雅。舜蹠何曾遠。只分方寸心。鷄鳴如猛省。鄒訓味應深。右詠志士</text>
<title>次五山思歸十韻</title>,<text>豈不懷余土。將還愧此心。身全主辱後。老負國恩深。早歲陽春曲。中年梁甫吟。靑雲期國士。白首憶山林。奉使凌桑海。留槎度朔陰。誰能覃聖化。坐見變鴞音。入手慙蘇節。思君和舜琴。歸期成瀾漫。流景坐侵尋。未繫蠻王頸。空携越橐金。中宵長太息。劍氣自橫襟。</text>
<title>醉吟</title>,<text>我身滯海國。我思靑城岑。靑城定何如。碧岫而靑林。有竹可爲籬。護以喬松陰。伯夷自淸節。何用伊之任。平生慕首陽。不學由由禽。臨老又浮海。萬里猶此心。持以可行蠻。兵衛不須森。殊方歲云暮。歸意自難禁。禪房且夷猶。坐看槐火煁。朝朝木魚聲。遞余莊舃吟。君子有遺訓。莫愧獨寢衾。龍魚見已大。誰道滄溟深。歌罷一喟然。視古猶視今。</text>
<title>和松堂阻風四言</title>,<text>海之廣矣。不可游思。日之域矣。不可留只。我舟旣具。我帆亦張。如何如何。風伯是狂。我思美人。在彼西方。欲往從之。路阻且長。願爲黃鵠。一擧千里。爰止鳳闕。訴余衷兮。願爲明月。流影碧空。飛入玉堂。近天光兮。</text>
<title>詠靈龜指南石</title>,<text>爾性長指南。我心長拱北。君看黃河水。萬折必東域。所趨雖異方。此理本一極。</text>
<title>登馬島鶴嶽城。次五山韻。辛卯</title>,<text>我自扶桑萬里來。馬州重上白雲堆。十洲龍鳳充庖盡。鉅海樽罍滿意開。鶴嶽城頭揮日退。龜峯浦口射潮回。上元明月今宵遍。天外飆輪不用催。</text>
<title>題申悔堂 元祿 孝友錄 以下。拾遺。</title>,<text>從遊三十載。不識有參乎。今見難兄狀。如公志行無。</text>
<title>再遊洗心臺。遇小雨</title>,<text>聞道城西曲。林居勝事幽。友生招我去。山鳥喚人遊。爽氣連鰲禁。明霞接玉樓。晩來逢好雨。牽興更遲留。散策尋佳境。幽吟水竹間。臨流堪洗耳。蔭樾可怡顔。落照隨鴉閃。歸雲入洞間。偶來成大隱。樂意最相關。</text>
<title>明月潭</title>,<text>石潭元徹底。入夜又金波。皎皎橫銀闕。粼粼漾玉霞。渚禽機事少。浦樹露華多。忽憶孤山夜。蘭橈雪裏過。</text>
<title>敬次退溪先生仙夢臺韻</title>,<text>半畝松陰倒碧虛。玉壺今日興何如。憑君更聽儒仙句。便覺塵緣立地疏。</text>
<title>丹陽。敬次退溪先生韻。</title>,<text>澄潭百頃島成三。今古遊人興幾酣。江館夜來空悵憶。曉風吹夢過溪南。</text>
<title>哭吳子强 健</title>,<text>天道夫如何。哲人繼云亡。去歲哭先師。斯文墜杳茫。頃年喪徵君。客星沈光芒。師門幸有人。尙令人意强。豈意鬼神惡。又奪吾君忙。天旣生斯人。謂可濟時康。胡爲四十年。抹摋名利場。衝風先秀木。衆臭忌孤芳。直道固難容。行止非臧倉。多君勇退日。浩爾脫塵韁。家居無怨尤。讀書講虞唐。心期日休休。迹晦道彌光。人間足是非。林下付相忘。數年辭朝命。豈意終晦藏。出處有時義。冒進非所臧。尙期世道昌。再見王庭揚。一疾竟不起。天意眞難量。九重痛震如。士友驚摧腸。後學失宗師。吾道孰主張。南州鄒魯鄕。寂寞事悲涼。卽遠行有日。托體歸山岡。伊我縻於玆。未能躬莅喪。素車愧古人。千里空沾裳。抆血抒薤詞。寄哀南雁翔。</text>
<title>朝天紀行</title>,<text>丁丑之春月孟陬。余爲介士朝神京。梧陰大人仗使節。虛舟才子同行旌。相將拜命玉陛前。西出國門登嚴程。親朋相送祖遠行。把酒落日猶班荊。黃昏沙峴風掠耳。碧蹄夜到參欲橫。坡山旅枕宿酲作。主人問疾留我行。病中跨馬別季方。摻手不禁鴒原情。臨津山下訪栗谷。臨津渡口辭月汀。日暮東坡忽分路。使往臨湍我開城。留都相公好看客。中夜開閤欣相迎。賓筵宿留侯使駕。一堂靜對香煙靑。明朝共作紫霞遊。石橋終日流霞傾。荒臺下馬步斜暉。鋤犁遍入麗王庭。狻猊驛北弔玄陵。神功鬼役令人驚。川名吾助石回瀾。許魏留鐫瑤與瓊。山高蔥秀玉溜寒。臨流爭濯心魂醒。嗚咽灘邊一長詠。鳳棲亭上張侯正。黃岡又値使星回。方伯呼酒開前榮。來程容易去路艱。一別居然弦矢成。中和道中日色黑。急雪滿天風又盲。滋松駐馬望箕城。樓觀隱映飛朱甍。銀橋直渡浿江氷。風袂決若孤鴻輕。故都遺跡尙宛然。萬象歷歷爭來呈。浮碧樓高倚太淸。乙密臺迥捫天星。麒麟窟下天孫去。永明寺前春草生。八條可徵箕子化。遺井空餘三代耕。吟鞭數日抵薩水。醉倚百祥聞秦笙。隋軍何日化爲魚。滄波萬古愁江靈。嘉山控江領略過。乘興又上齊山亭。靜州風景久聞名。樓有迎薰亭納淸。雲興一讀孝女碑。車輦靜聽風松鳴。行行忽屆鴨水濱。遼天杳杳山庚庚。使君居然慰行客。撞鐘擊鼓聲鏗鍧。雄觀病負統軍遊。較獵共把江邊觥。王程有限不可留。長揖却渡龍灣泓。狄江江頭投漢店。物色相猜語難聽。遼程一過九連城。故國已失臨江營。鶻岳東迤列劍鋩。鳳凰北出張雲翎。雙關初亂尺五流。八渡還愁河屢經。鎭東堡西逢驟雪。草河口北尋村扃。行人露宿野田中。氷雪滿山天晦暝。平明策馬過分水。直向連山行不停。西偏一嶺高插天。巉巉鳥道連雲縈。城經甛水悲戰場。嶺登靑石愁崢嶸。高句古城柳河上。遺蹟尙可徵遺氓。回車荒塚問王祥。酌水冷泉淸塵纓。山河千里忽開豁。遼陽粉堞環郊坰。日西相逐入懷遠。館宇偪側如拘囹。誅求又被債帥侵。十日遼山當十齡。留連仍得縱觀瞻。上已兼逢佳節丁。望京岧嶢屹半空。白塔突亢流光晶。千山一髮擁螺鬟。駐蹕百丈橫長屛。丁威化鶴在何年。管寧千載垂風聲。隋唐戰伐春夢餘。漢魏紛爭棋一枰。關王一廟遍天下。金碧處處侈華楹。堂堂義烈感人心。濊時籩豆豐粢盛。首山斜日策蹇驢。沙河夜店明寒檠。鞍山正値一百五。海州前途微雨零。沙流橫帶大城頭。曠野極目迷八紘。牛莊宵柝驚客枕。春來兵火啼孤煢。長墻誰築限塞門。首出遼河尾廣寧。遼河擊楫問麗界。往事如雲誰與評。行經沙嶺抵盤山。百里泥淖飜輜輧。平陽負土如昨日。故橋尙記唐皇征。風沙日日擊人面。雲頑日曀邊風獰。行人三月尙重裘。磧裏不見春草萌。廣寧雄藩鎭遼右。城譙壯麗兵戎精。西倚醫閭北沙漠。傍城嶽廟雄瞻聆。吳州忽憶賀夫子。雲外高山餘典刑。釣臺風月久無主。道學誰復爲宗盟。曾聞使蓋墮虜圍。閭陽此日心如酲。十三山西大小河。發源北塞趨東瀛。河邊小堡屢經亂。破壘處處狼煙腥。馳車杏山虎穴近。沿路一帶成長坑。前屯歷弔楊將軍。臨陣一死憐豪英。沙河高嶺兩經夜。城懸絶塞虞胡兵。長城萬堞喜入望。曉程快馬馳駉駉。山海關東始見花。城邊典衣春酒馨。黎明入關虎豹列。分司令肅揚紅旌。楡關十里古楡關。秦帝城移陵谷更。穿花晩出撫寧縣。日煖風輕山鳥嚶。蘆峯口裏境益奇。夾道交陰椐與檉。永平山水聞天下。客行更値春暉晴。柳莊乘興著吟鞭。灤河容與楊風舲。河邊孤竹有孤城。百代綱常惟弟兄。淸高遺像起我頑。再拜陡覺心惺惺。徘徊半日不忍去。更上采薇憑前楹。興州境上問昌黎。景仰山斗千秋名。征衣晩沾豐潤兩。郵亭終夜聞簷鈴。玉田來時喜新晴。橋邊沙水光泠泠。楊公種玉認前阡。道左荒碑誰所銘。薊門東嶽壓州城。危峭飛步高竛竮。蒼茫煙樹浩無際。天外羣山何杳冥。中宵把酒餞東君。客裏坐失三春蓂。崆峒莫辨帝軒遊。勻天何處雲雷轟。漁陽扼腕吠主胡。網漏誰制橫海鯨。厲階先成塞上酥。逆雛生自宮中綳。山河至今帶遺醜。父老包羞顔可赬。三河一宿抵通州。名都形勝雄四溟。南通楊子扼咽喉。潞河直下如建瓴。江船海舶簇連檣。家家販得黃金贏。靑娥蹋歌大堤月。翠旗誇酒沙頭甁。城中遠引玉川流。虹橋百尺波盈盈。朝陽門入白玉京。玉京壯觀吁難形。五雲宮闕起天中。縹緲蓬萊鰲柱擎。天門曉鐘開萬戶。千官環珮鳴蔥珩。南郊高築上帝壇。水晶簾箔瑠璃庭。岐陽石鼓鎭儒宮。棫樸化深莪菁菁。文山祠廟古柴市。忠憤白日轟雷霆。燕昭築臺何足問。聖朝濟濟邦之楨。周官王會際此時。虞庭禮樂方嘉亨。吾王畏天侯度謹。敬將玉帛輸明誠。微臣何幸忝下价。觀周亦與聞韶韺。季子高風縱難追。壯遊尙足酬生平。烏蠻滋筆記所經。玉河五月啼流鶯。</text>
<title>仙遊亭種竹</title>,<text>玉峽圍仙窟。靑山插斗傍。窻虛雲出席。臺迥月侵床。結駟初非願。焚魚竟不忘。先敎此君去。開逕劚榛荒。</text>
<title>憶弟</title>,<text>風雨蕭蕭滿一庭。鴒原此夜若爲情。我方靡監趨金塞。君又離親滯玉京。應宿幾時能出宰。時季純爲親乞縣 乘槎何日是歸程。私恩公義俱關念。獨臥秋堂夢不成。</text>
<title>挽李直長 安道</title>,<text>憶在溪門日。從遊過十霜。天資君厚重。末學我輕狂。玉石要相益。蓬麻喜共長。巖棲陪淨几。雲舍接文房。講道相聯席。論心必對床。升堂吾豈敢。進學子能强。靜裏書千卷。吟邊酒一觴。春風坐幾日。楹夢事堪傷。西路因同宦。南隣幸近墻。追隨無隔日。笑語幾逢場。感舊悲纏臆。傷時淚滿眶。編摩先藁重。鞅掌世紛忙。勞積俄罹疾。身羸又執喪。孝純寧滅性。創巨自成殃。白璧雙埋地。朝暉忽隕光。貽基無所托。先業有誰將。人理何顚錯。天心信杳茫。孤蹤獨後死。▦▦在投荒。宿契同鮑管。素▦愧范張。聊將萬斛淚。寄灑洛河傍。</text>
<title>挽金文卿 箕報</title>,<text>出宰湖西縣。琴淸政自平。民方歌五袴。身已困三彭。栗里歸帆晩。桐鄕大夢驚。靑山送丹旐。白日掩佳城。</text>
<title>次黃上使舟中咏圃隱，高靈一絶。</title>,<text>圃老高靈竝諡忠。古今人道是英雄。男兒眼孔須明著。此路從誰繼遠風。</text>
<title>次五山渡海韻</title>,<text>誰道千金重。滄波一葉舟。擬通桑海信。先過馬州侯。莊蝶徵前夢。張槎問所由。出疆如不辱。此外更何求。</text>
