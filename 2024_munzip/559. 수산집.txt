<title>晦雲庵咏雪 戊辰</title>,<text>數聲疎磬一庵深。佛榻蕭然冷獨侵。春在梅梢花有信。雪飛人日晝多陰。初霞未散籠前岫。宿鳥知還語晩林。此夜肱衾無夢寐。北風回處聽村碪。</text>
<title>南山高</title>,<text>南山高南山高。下有漢水流滔滔。又有泛泛雙白鷗。明月蘆花洲。白鷗兮飛來。爾能知水淺復深。東園二八嬋娟女。蕩子之情難自斟。君指南山松栢樹。明日商與參。蘭臉脉脉愁露滴。陌頭楊柳煙中綠。</text>
<title>洞簫歌</title>,<text>風泠泠雨冥冥。湘水上斑竹靑。湘江小兒折爲簫。滿堂蕭瑟秋色裏。一聲破碧雲。玉兎寒吟水。美人掩鸞鏡。碧窻明月愁中聽。柳夢依俙樽欲波。春風入唇花滿庭。</text>
<title>夜坐吟</title>,<text>夜坐吟月明。風蕭瑟簷花入酒香。塞鴈叫雲濶。夜坐吟北斗何闌干。碧雞催天曉。金樽倒南山。夜坐吟曙色闌。</text>
<title>暮春卽事 壬申</title>,<text>庭草交靑門柳掩。就中相對意悠哉。晴牕不敎東風閉。時有飛花入室來。</text>
<title>平近堂偶吟 癸酉○昌寧衙</title>,<text>四月江東春有情。石榴花入曲欄明。晴窻懶起簷陰午。黃鳥無端又一聲。</text>
<title>沒雲臺</title>,<text>迢遞登臨最上頭。擬回天地入雙眸。波聲雷撼東萊府。山勢晴分對馬州。滄海卽今無壯士。風濤何處見童舟。三杯欲膾長鯨肉。誰把任公舊釣鉤。</text>
<title>海雲臺</title>,<text>蜒霧蠻煙暗水營。滿山春栢向人明。鰲頭海立三千丈。鶴背天高九萬程。商客下帆看水勢。老龍先雨作雷聲。江河自此難爲水。雲夢胸中八九輕。</text>
<title>永嘉臺</title>,<text>瘴海三時乖氣候。淸酤不釋滌炎杯。天隨眼力窮邊盡。月逐雲陰缺處來。晴打怒潮聞霹靂。曉凝層霧見樓臺。孤城兩面靑山遶。春栢花中海市開。</text>
<title>遊觀龍寺。追記。</title>,<text>夏山東南陬。古刹寄山峽。勃舍閒少事。遊興秋正急。凌晨出公門。道里無數十。火王連靈鷲。蒼翠馬前立。迤邐度廻溪。山勢分合沓。大興靈山刹。繡錯分兩邑。歇脚寺東樓。周覽只消霎。去彼尙餘半。崎嶇務深入。中平起梵宇。崒兀兩峰夾。結構還勝麗。樓臺互開闔。黃金五丈尊。日射蓮花葉。高僧留法骨。白雲生古㙮。坐來起遐想。遺誌訪老衲。往昔新羅世。眞興耽佛法。黃龍見道塲。殿宇開千臘。龍去古寺在。客來空雲及。絶壁掛蘭若。揮汗勞登躡。其勢跨山顚。千里當目睫。奇巖竦若飛。矗矗相聯接。㟝嶁斯亦奇。數郡居當甲。金剛國名山。小稱終不叶。迢迢祭斗壇。古栢餘香襲。東方無道士。醮靑還僧業。老釋多習定。飡松時絶粒。東庵涌洌泉。一浴已風濕。㶁㶁鳴巖隙。松韻自互答。翠竹千萬竿。遶檻吹颯颯。道衲鳴磬坐。客至叉手揖。誦經稱大師。眉宇去茸闒。頗能道其術。爛翻恒沙劫。且訪遊覽富。名山踏幾匝。爲說方丈好。天王㝡岌嶪。直上四十里。可窮日出納。吾欲持一筇。與爾飈遠涉。</text>
<title>李上舍汝一 蓍敬 挽詞 其二</title>,<text>石假峰前新卜居。杪秋省病下闈餘。松壇冷落厨煙晩。猶課三郞幾卷書。當時携笈共論文。溫祚城中樹接雲。廣浦春濤南麓雪。豈知商隱哭劉蕡。</text>
<title>齋前玩澗泉</title>,<text>一道琮琤響珮環。泛來黃葉出林間。流過石上鳴逾活。聽入心中洗欲寒。悟道陶生來倚杖。厭煩崔子敎聾山。堪悲昨日荊圍裏。風雨終宵不得閒。</text>
<title>送李令性源之任淮陽</title>,<text>郡紱何嫌未建牙。管來松桂亦堪誇。淮陽故事汲君閤。天下名山曇竭家。衙供每登商嶺秀。官船時逐武陵花。籃輿九月香城下。坐擁朱丹萬樹霞。</text>
<title>箕城懷古</title>,<text>紫羅衣制古高句。童子如雞學唱章。蓮子一聲春夜曲。州人猶識鄭知常。</text>
<title>安陵懷古</title>,<text>乙支文德破隋還。萬國華夷盡膽寒。空有淸川江上月。秪今行客倚樓看。</text>
<title>次朴君受 祐源 漢湖泛舟韻</title>,<text>幽草濃陰屬晩遊。香山佳會在船頭。眠沙鷗鷺心皆穩。壓水亭臺影半浮。得句每當忘語地。移舟偏泊有名樓。終南十里江湖氣。薄暮山光翠欲流。</text>
<title>貞齋雜咏</title>,<text>山光樹影轉嵯峩。人帶嵐煙薄暮過。細潤蒼巖雲更近。平鋪素石水全多。無端度澗行邀月。忽漫移床坐聽波。林暝不妨衣上露。夜深隣寺出僧歌。</text>
<title>道中記見 二首</title>,<text>金家亭子遠尋來。流水靑山面面開。更向孫哥庄裏去。却傾村酒兩三杯。淸流漸見夕陽來。一抹嵐煙樹外開。村婦携筐亂渡水。明巖洞裏摘瓜廻。</text>
<title>送朴穉和 禮源○二首</title>,<text>與君好弄前溪水。臨別更來當水頭。今日偶尋相送處。水聲禽語使人愁。石上老杉有勁枝。折爲筇杖與君持。君去漢臯松樹下。逍遙如在此間時。</text>
<title>步穉和韻</title>,<text>香齋攤卷坐幽深。誰遣鸎蟬遞晩林。才子未須愁白髮。故人時復話丹心。薰爐晝永空山靜。淸簟風輕古木陰。不可與關身外物。聽天惟有共長吟。</text>
<title>水石步前韻</title>,<text>古洞窮陰石嵔峩。沿洄不覺信筇過。深山五月巖花在。過雨前宵瀑布多。澗翠渾侵衣滴露。林霏微潤酒生波。斜陽緩步風松下。斂却泉聲入浩歌。</text>
<title>暮春旣望。朴穉和昆季來訪貞齋。二首○甲午</title>,<text>聞道安巖春色開。芒鞋竹杖遽相催。童心不與年俱去。詩興無端酒共來。新寺洞門隨草坐。錦城亭子看花廻。變駒老馬眞羞殺。是日惟甘百罰杯。洞門相對奧區開。爲訪名亭兩屐催。數頃風煙離郭近。十年桃李種花來。懸摟巧鑿危巖出。卧瀑斜添別澗廻。堂號白雲堪卧否。欄邊曲水可流杯。</text>
<title>煙竹</title>,<text>南方靈草有香煙。來入吾東問幾年。銅盞細傾非進酒。玉簫無響豈邀仙。霧濃虗室疑藏豹。露吸晴林且學蟬。倘使明王行放遠。淡婆宜在佞人先。</text>
<title>果川</title>,<text>忽漫行裝渡灞餘。刈禾牛背度郊墟。村開楡柳霜深後。客返溪山月出初。隣友有情携柿栗。松燈無睡對樵漁。南充自古多眞逸。冠岳山陽足澗蔬。</text>
<title>過鷺江</title>,<text>荒墳衰草石人危。一往千年誰復知。惟有南阡六臣墓。至今行客涕沾衣。</text>
<title>雞林宮詞 二首</title>,<text>半月生東想玉容。春風十隊粉華濃。閼英井上花初發。抱得銀甁夜夜逢。金匣新成糲飯香。烏啼宮樹暗愁膓。自從庾信通唐後。小女鸎紅學漢粧。</text>
<title>平壤宮詞 三首</title>,<text>長袖紫羅通夜裁。柳花宮裏祭蠶廻。雉姬不語漢姬去。葦箔繅車盡日開。九梯宮裏早編名。紅褶藍衫逐隊行。君王命奏先朝樂。黃鳥歌中引鳳笙。六部歌姬翠黛重。暎池嬌妬白芙蓉。雞林初進伽倻樂。學得新翻舞海龍。</text>
<title>百濟宮詞 三首</title>,<text>耽羅細馬加紅毯。倭國眞珠綴翠鬟。春日靚粧三百隊。大王浦上看潮還。君王安樂不曾愁。水殿高開壓彩舟。宮女滿湖看海月。一時齊唱採菱謳。美人相語罵奴才。望海樓中侍宴廻。近日官家懽不足。誰敎階伯諫書來。</text>
<title>秋篴</title>,<text>淸商隨比竹。何處颯而生。歌吹知通衖。煙霞屬上京。浮來簷月素。穿破夜雲輕。更覺秋聲起。梅花隴右情。</text>
<title>靖齋夜坐 乙未</title>,<text>遙渚氷初結。小齋夜轉深。月輝隨處晝。松籟自然琴。詩出看眞性。杯傾破沍陰。盆花開有日。待爾更長吟。</text>
<title>至後偶成</title>,<text>潛深閉戶斷追隨。冬半穉陽貴嗇頤。盆種杜鵑春意在。案留波蜜定僧爲。梁忠晩矣書何力。園令居然病又遲。無計免他後生笑。十年虗下廣川帷。</text>
<title>靖齋步韻</title>,<text>古寺龍蛇欲問之。深山惟有杜鵑知。二陵南北松千樹。不是唐生夜種枝。</text>
<title>新元風雨。齋居偶成。</title>,<text>山齋寂寂欲斜陽。倦鷺依依下野塘。疎雨打簾晴泛酌。峭風閉戶穩燒香。將吟島客來何晩。且睡山僧去不妨。世界悠悠何事有。此間吾欲夢羲皇。</text>
<title>過宿振威。秉燭訪古蓮塘。亭堂半頹。樹木易面。無復舊蹟。</title>,<text>釜山縣裏小塘幽。三十年前憶舊遊。圓葉裹飡龜捧酒。綠虫爲餌蟹登鉤。橋亭月出花如夢。島嶼春晴柳欲浮。惆悵今宵何所見。故持紗燭步三周。</text>
<title>釜山道中。轉訪茅谷宗人。</title>,<text>客子蒼茫曉問程。川光野態未分明。孤村煙起蒼山色。白屋雞鳴太古聲。眞樂羡他閑自在。世紛憐我苦相縈。前途小歇知何處。欲訪茅山學道生。</text>
<title>振威蓮塘</title>,<text>不見釜山魂夢悠。釜山來見欲生愁。紅顔騎竹渾如昨。淸水看花定幾秋。物色大都無舊面。光陰那復計前頭。亭臺蕪沒斜陽外。獨有庭槐翠色稠。</text>
<title>素沙道中</title>,<text>路入圻湖幾問津。平沙無日不風塵。崔冲石老千年寺。楊鎬營空浩劫辰。聖代如今禾散野。潢池在昔樹迷人。茫茫往事誰能問。獨倚長橋感歎頻。</text>
<title>齋居</title>,<text>齋居終日淡如僧。閒爇香煙裊裊升。官似抱關名已隱。跡同逃佛慮俱澄。寒雲帶雨歸前岫。獨鳥呼風下二陵。日暮商歌出金石。非緣淮海氣徒增。</text>
<title>贈報恩寺上人</title>,<text>雅雅梵音處。迢迢寶殿層。驪珠歸象罔。羚角掛巖稜。不識指頭月。那傳心上燈。會逢廬山遠。聊與照淵凝。</text>
<title>聽流堂</title>,<text>年來冗散與人疎。巷曲誰廻長者車。門邇市囂廉晏仲。家徒壁立病相如。澗流緣砌疑山境。瓠蔓依墻似野居。拾石移松殘活計。此中吾亦愛吾廬。</text>
<title>偶吟三庚翌日</title>,<text>一抹遙山入座靑。更兼霏靄潤苔庭。簾迎爽氣移時序。案展新詩索性靈。自此炎威應退伏。從今心界轉淸泠。廻風忽作西邊雨。輾看蠶頭水墨屛。</text>
<title>玉果涵碧堂重修 癸卯</title>,<text>太守何年構此堂。秪今荒寂半頹墻。階生楠樹仍衰朽。壁透藤枝任老蒼。小縣營家他未暇。古人遺礎亦堪傷。一朝畵閣凌波起。簾下虹橋彩纜張。</text>
<title>外池</title>,<text>水田通鑿百弓餘。如練長川屬內渠。不意耒陽小鄕聚。遽驚摩詰輞川居。天光淡蕩船頭月。野色依迷柳外墟。往往酒家成夜泊。秦淮風景此何如。</text>
<title>次聽澗亭韻</title>,<text>滿面煙霞氣。三淸洞裏人。絃鳴流水壁。杯引落花茵。日晩猶高枕。風來自岸巾。優閒消歲月。詩料未全貧。</text>
<title>次堂姪穉聞 東馨 狼川道中韻 甲寅</title>,<text>鳧舃雙陪鶴髮親。聯翩五馬屬三春。專城剩占連枝樂。便養偏蒙錫類仁。狌縣繁華迎彩幰。鶴橋晴月暎重茵。我生三日嫂衣我。晬席來參兩鬢新。</text>
<title>酬楊牧穉聞一筵三美之</title>,<text>三年誰道免於懷。萊子斑衣舞百廻。愛日積成花甲返。春暉報得鼎牲來。曾孫迎婦家稀有。兩子專城宴迭開。此樂堪居楊鶴上。玆州盛事遣詩裁。</text>
<title>疎翁 成令德雨 宅。與季明 韓台光近，公振 李尙州趾采 賦梅。</title>,<text>誰把梅枝閤裏安。主人淸氣上眉端。客來不語尋春信。花自多情媚歲寒。杯醁暖升香裊裊。氷腮曉裛月團團。人如査老衰兼疾。獨對瓊葩强自寬。</text>
<title>蟾湖 李趾采 宅。賞梅小會。具台伯殷 庠 及明台載吉 柳令憲周 同吟。</title>,<text>姑射仙姿雪映川。入門詩思已翩然。相從豪士白毫子。共步幽人綠萼篇。雪榻論心須永夕。煖爐燒肉屬寒天。寫得長牋俱健筆。君家梅事侈今年。</text>
<title>送慶州兪尹汝直 漢謨 之任</title>,<text>雞林大府古東京。送爾淸秋五馬行。多病見稀雖若忘。聞君明發不勝情。仙人玉笛千年國。舞妓靑蛾半月城。凌雜米鹽何足數。峴山裘帶可留名。</text>
<title>大興任存城。道中懷古。</title>,<text>野曠天高秋色生。臨風弔古一傷情。孤臣隻手扶餘國。萬古荒城福信名。當日王蘇三敗地。秪今猿鶴五更聲。崖山抱日蒼梧血。明宋諸公可弟兄。</text>
<title>鐵原懷古 二首</title>,<text>弓王亦自霸王才。天府東州力刱開。掌㨾野圓渾氣勢。衣襟山遶似隍臺。中原地入襄樊濶。東國天排閫閾來。先據險要何所益。古城惟有鳥呼哀。川平野遠似中原。於此弓王壯九閽。項籍休誇山可拔。梁皇終餓佛無援。草花何意隣宮井。狐兎無端上女垣。惟有城東砌川水。百年嗚咽似煩寃。</text>
<title>順天記遊 求禮倅沈羲人晉賢。興陽倅崔景詹守魯同會。</title>,<text>繁華曾說小江南。太守相邀試事參。當砌梔榴明妓席。登盤笋鰒盛茶餤。紅樓讌集杯行百。畵艇沿洄客影三。今日送君成舊憶。病中分袂意難堪。</text>
<title>靑城望華亭韻</title>,<text>依山肄射立帿斜。二十年前坐望華。時見峰頭瑞雲朶。倘餘亭後老梅槎。城桑吏護供爲蠒。岸柳兒吹聽作笳。詩社諸公伊日會。酒籌知我手栽花。</text>
<title>和李台仲輝 集斗 金水軸韻 五人共遊。故五六句云。</title>,<text>誰尋幽勝適如堂。永抱溪岑盡破荒。金水何如輝鬂玉。蒼屛不欲換腰黃。應知五老峰留號。必有諸山麝過香。名士可幷高逸傳。市朝何異隱東墻。</text>
<title>屬琶西 李台仲輝</title>,<text>紫陌塵紛懶不支。洞陰淸賞苦嫌遲。無難脫屣小宗伯。相與聯鑣樞府知。賺得黔驢任疎放。挾來楊鶴好携持。泠風五日三州路。萬疊煙霞滿軸詩。</text>
<title>屬愚坡 韓台季明</title>,<text>詞賦潘楊別一支。妙年聲譽未曾遲。維揚好事錢橫帶。永抱名山路熟知。朱墨多閒仍杖屨。瓊粻濟勝幾軍持。看君金水諸篇什。誰道曾公不閑詩。</text>
<title>屬軒適 呂景仁春永</title>,<text>見子瓊篇開我顔。泠然聲畵一溪山。客來流水浮花外。興在長空去鳥間。謝眺驚人詩句好。純陽學道鬂毛斑。蹇驢願躡淸塵去。乘鶴橋邊與爾還。</text>
<title>蒼玉屛</title>,<text>蒼然排列竦孱顔。相國思庵去後山。想像儀容氷玉際。依俙琴笛水雲間。一杯酒進遺歌冷。千疊屛開錦蘚斑。日暮人歸棲鳥定。石蹊疑躡竹筇還。</text>
<title>和琶西東遊軸初字 二首</title>,<text>永抱淸遊領略初。芝眉猶帶水雲餘。林霏鳥語詩兼得。嶽色灘聲畵不如。乘鶴故人留酒榼。握蛇仙子轉風車。悄然坐我蒼屛裏。爛漫江山滿軸書。侍郞淸致解官初。東北溪山徧踏餘。朱墨約來成小歇。煙霞搜去會眞如。奚囊富似番禺槖。瘦馬高於長者車。城市歸來猶逸趣。海棠花下攤看書。</text>
<title>次柳令載吉甲日壽席韻</title>,<text>龍集旃蒙弧矢初。末光曾附電虹餘。君恩素鬂輝雙玉。邦慶丹忱祝九如。宴具親朋分祿廩。交情窮巷咽軒車。伯康無恙居筵首。志喜君家又可書。</text>
<title>雨中和疎翁詩</title>,<text>城上薄雲成小陰。俄然兩點見池心。海棠盛發煙籠重。靈草新移土着深。陋巷誰能今雨枉。新詩如得故人臨。玉屛金水煙霞氣。爾句吟來爽我襟。</text>
<title>柬琶西</title>,<text>曾從賢伯共逍遙。拱北樓中半日消。歌板戛雲浮水面。風篷帶雨過山腰。依俙劒管相逢席。怊悵河梁贈別橋。人事卽今悲少一。季方相對鬂絲蕭。</text>
<title>屬晩聾 柳令協基</title>,<text>柳子來從湖海遙。烏紗習氣未全消。詩成古健看開眼。語到詼奇笑絶腰。衰歲大饕牛宰鼎。前秋佳遇鵲成橋。園紅澗綠時皆有。徒步平津鬂髮蕭。</text>
<title>屬月樵 柳令憲周</title>,<text>留時厭近去嘆遙。老子風情太半消。蘇小無心啼粉頰。樂天多病謝纖腰。行雲去作何山雨。南浦愁生抱水橋。却看背燈回坐處。曉牕風雪打蕭蕭。</text>
<title>屬疎翁</title>,<text>杖屨相從匝歲遙。巷南巷北雪全消。多持好酒澆胸肚。滿吐淸詞副腹腰。我已中身休射策。君能晩歲獨題橋。由來得失皆泡幻。萬事居然兩鬂蕭。</text>
<title>又屬琶西</title>,<text>前輩風流極目遙。年來日月轉頭消。公能好古輕軒冕。我本無材副腹腰。鏡浦詩傳蓬島客。剡溪興盡錦江橋。西京故事城南社。最少溫公鬂尙蕭。</text>
<title>季明席上次具台韻</title>,<text>邦慶推恩在首春。鬂邊金玉一時新。成連變化琴中曲。淮海飛騰鶴上人。繞電當年依末曜。需雲今日速芳隣。詹何吉甫同鱗躍。飾喜家家此會頻。季明以楊牧陞資。同時成令德雨及崔令景詹，柳令載吉。亦霑恩。故第三第四第七句。皆及之。</text>
<title>鮑石亭懷古</title>,<text>羅王鮑石共遨遊。慢舞飛觴不解愁。鐵馬雷轟耳不掩。歌筵電掣曲方休。長空杳杳孤鴻雪。萬古悠悠一貉邱。惟有琴江臺下水。秪今嗚咽自東流。</text>
<title>卞園賞花 三疊</title>,<text>公子遺墟在。閒人置小臺。四邊花木合。當面藻塘開。日涉由家近。風暄待夕廻。晩英飄滿袖。休捨惜春杯。眞率社中會。幾廵登此臺。人多今歲老。花似去年開。公子鳴珂遠。仙人種杏廻。感物仍懷古。無詩且罰杯。名酒吳家釀。斷橋南有臺。相隨素心友。一笑好顔開。落蘂禽啣上。幽琴客抱廻。馬曹方厚祿。花在莫停杯。會中成令時潤。方任騎曹。故落句云。</text>
<title>詠梅次林</title>,<text>蒨紫繁紅千萬家。春來百卉摠豪奢。觀渠能作雪中蘂。宜爾獨超天下花。知己放翁憐冷淡。寫眞和靖詠橫斜。重陽黃菊猶凡骨。玉髓氷腮此最佳。</text>
<title>咏雪次坡</title>,<text>乾坤一白點翻鴉。光入書樓暎五車。叵耐先春飄柳絮。不緣吹笛落梅花。竹松褒節銀封檢。木石嫌麁玉作家。呵凍染毫聊撥憫。非要强韻學劉叉。</text>
<title>送柳士寅。步琶西韻。</title>,<text>二月東風滿洛城。湖西歸客趁新晴。雲臺獻納渾疑夢。錦水煙霞自管情。歌碎玉壺悲烈士。詩成南浦悵離聲。幾時相見還相老。欲送君行百感生。</text>
<title>成時潤家梅花。次宋人韻。</title>,<text>卬友妻梅娛歲闌。戱呼梅嫂卷屛看。佳人錦瑟無心倚。處士匏樽盡意懽。本色淸高堪作配。生香馥郁慣衝寒。窻燈簷月依微地。數朶孤明畵得難。</text>
<title>又次時潤韻</title>,<text>槐下故人梅數枝。巷南深雪掩疎籬。風標峻峭堪排凍。態色蕭閑不學時。羯鼓無能爲汝役。鄒葭那肯藉渠吹。亭亭獨立風塵外。知己孤山入詠詩。</text>
<title>送安東倅李台仲輝</title>,<text>雄鋪局勢洛東灣。元氣浮來太白山。黃澤水如洱海倒。永嘉風似魯鄒間。百年絃誦專門學。一郡樓臺盡日閒。公去廻翔應訪古。暎湖亭上舊扁顔。</text>
<title>韓台季明推恩。以詩賀之。</title>,<text>孝理方推錫類仁。侍郞恩誥下重宸。歐陽有待臨瀧表。河內難循借寇民。禮展焚黃他日淚。情同奉檄北堂春。一通可敵三牲否。悲喜如當喜懼辰。</text>
<title>庭除敺雀</title>,<text>荒年糓益貴。數斗鋪庭除。饑雀集桑叢。來去啄無餘。呼兒以聲敺。瓦石莫旁狙。機心所發嚮。逈立久躊躇。或恐琴聲變。長吟高鳳書。</text>
<title>熊津懷古</title>,<text>歧灘朝亂夕熊津。百濟南都草樹新。吏號詔文曾內服。坪傳蘇定想唐臣。山河霸業空雲水。陵闕遺墟見鬼神。往往古城屯殺氣。義慈餘恨欝千春。</text>
<title>乙卯暮春之念。爲諸友所挽。作弼雲臺之行。成令時潤，樂正李道明，李尙州公振來會。而公振設辦。自幽蘭洞聽松先生舊基。迤赴八角嶺俯眺。風不佳。躱避於碧恩吳家園。主人新喪。紅碧餘花紛馥。遊女見人避去。坐久。沈全州鉁仲儒，趙咸悅鎭坤。亦來共話。樂正卽席除司諫欲歸。衆共留之。</title>,<text>出門聯騎午風輕。道北林園摠有名。蘭洞宅空懷節士。弼雲臺古憶鰲城。幽花時復數叢見。昨雨如因吾輩晴。座上臺官詩酒老。松間喝導是何聲。</text>
<title>登八角嶺</title>,<text>乘風觸景未宜輕。老去尋春亦强名。空裏浮靑疑漢堞。霧中繚白卞宮城。風花但取供詩料。禽鳥猶能樂晩晴。不若茅齋閒卧處。小塘時聽躍魚聲。</text>
<title>有感</title>,<text>閒對菱花照鬂衰。却收金匣一凄其。兒童怪問悲何事。此意他年汝自知。</text>
<title>和趙士鼎 重鎭，李聖庸 昌伋 新村聽瀑詩</title>,<text>孤亭上與白雲侵。亭下鳴泉響滿林。極意琮琤元本性。隨人知見各興心。先生枕下移爲雨。處士巖間愛作琴。昨日濯纓吟弄後。夜來淸夢尙愔愔。</text>
<title>宰監直中奉和何求翁 趙僚遠慶</title>,<text>秋深北署政宜詩。岳色林光晩景奇。專壑未能營兎窟。抱關聊復借鷦枝。丹浮棗頰新凉後。綠入蔬心細雨時。漏盡鐘鳴翁莫笑。渠成水到更何疑。</text>
<title>司宰監直中</title>,<text>內資殘寺昔爲官。二十年來復此間。短短黃楊依舊木。蕭蕭白岳又秋山。知非伯玉隨年化。開口莊生幾日懽。歎老嗟卑非我事。酌來名酒借朱顔。</text>
<title>七夕謠</title>,<text>小兒望天星一我一。寄語隣人莫彈烏鵲。唶爾烏鵲。吾聞人間一年天上一日。一日一度時相見。牛女何曾有離別。</text>
<title>續佹詩</title>,<text>天下不明。請陳佹詩。天黃地玄。月晝日宵。海山反復。何峙何流。四時變換。冬華夏凋。禮義在夷。華夏爲狄。冠裳被髮。甌脫城郭。男爲女行。陰爲陽首。臣君君臣。婦夫夫婦。子父並行。孰知先後。讒夫如雲。綺身粱口。賢人狼藉。刀几爲命。無私罪人。反以自刑。不背古人。乃來俗誚。天下傾仄。恐亡正道。伯姬爲陋節。北里爲中行。比干不忠。羿澆爲正。昧昧乎其天意之何在也。戾乎其人心之不齊也。岌乎其邦國之臲也。靡乎其世級之日下也。吁嗟默默。孰知其故也。陰極爲剝。亦復于末。儒者志墨。不可忘勖。舒憂娛心。更爲反辭。其小歌也。彼蒼者天。曷其窅矣。仁善不福。淫人厚矣。巧慝反崇。夸節藐矣。溷棄隨夷。美跖蹻兮。堯舜爲微。大桀紂兮。共姜叔姬。不爲妻也。上宮桑間。以爲女也。莫邪爲鈍。鉛刀爲利。周彝爲賤。康瓠爲貴。我悶若玆。于何捄之。明告君子。各正其己。</text>
<title>續招隱</title>,<text>山之中兮窈而深。叢薄窮林兮。蘿蔦繞繚。上有愁雲兮。白日不照。泱鬱沉陰兮慄而憭。虎豹羣嘯兮。山鬼呼佳人兮。胡爲乎山中。震雷虩虩兮。霆霹交掣。狐狸未足兮。鸞鳳遑遑。原有蘭兮谷有芳。思君子兮未敢言。天時懟兮威靈怒。嗟偏心兮猶未變。駕靑虬兮驂白螭。君別重華兮獨何之。山岪鬱兮幽晦。叢棘兮棧棧。夕宿兮南郊。君誰須兮雲間。交不忠兮怨長荃。豈謂女以善淫。悔相道之不正兮。懷芳潔而孰歆。歲暮兮不返。慈烏望哺兮中林。鵾折翼兮巢傾。雛悲鳴兮雌孤。原萼兮先萎。幽蘭兮萋萋。重華旣以遌兮。鯀何倖直而亡躬。皇穹無私阿兮。君獨上下而彷徨。山之阿兮曲确。恫怳惚兮無人。鷹隼佻巧。鴟鴞爲羣。猨狖跳踉兮山鬼睢盱。君何淹留兮莫言。歸山中兮不可以久留。荷衣兮蕙帶。長無𨓏兮終古。</text>
<title>將歸操</title>,<text>我欲渡河。非無舟梁。彼其之子。使我以傷。吁嗟洋洋。不遲我行。</text>
<title>猗蘭操</title>,<text>彼谷幽幽。生之蘭兮。遠我者人乎。老我者天乎。不知我者命乎。已而已而。非唐虞之盛乎。</text>
<title>龜山操</title>,<text>龜山龜山。我出他之。龜山有木。美人之思。彼姣二八。易我好兮。屢舞之傞。巧笑之輔。龜山在東。愁思杳杳。斯父冥嬉。彌父以笑。龜山龜山。嗚呼使我不見魯。</text>
<title>岐山操</title>,<text>伎伎白鹿。西走東顧。去我赤子。獨行何之。無維我馬。無攀我車。嗚呼爾無思我兮。無使我悲。</text>
<title>感白賦</title>,<text>七月戊子之夜。久雨暑薄。階除聽蟋蟀吟頗高。仍挑燈閱史書。曉夢至一故社。或泥塑。或畵像。其一云白香山居易之眞。床卓下。有古書，古硯，古鏡及紙，筆，衣冠之屬。余徘徊披玩。覺而感之。賦其事。其詞曰。假蝴蝶於良夜兮。遂悠揚而沛徂。西涉洛以摎流兮。經香山之舊居。瞻白氏之疎朗兮。肅彷彿乎堂隅。慕芳躅於遺集兮。里達人之所廬。嗟九老之焉在兮。留雲月於古墟。惟古昔以曠感兮。心紆軫而躕躇。風流邈而不接兮。髮毛森其焉如。昔尼父之思道兮。曾見周以傷今。悼余志之惚怳兮。託斯人於牙琴。發古篋於床下兮。濡彤毫而淸唫。冠切雲之崔嵬兮。拭明鏡而炤心。忽魂悸而魄動兮。聽東窻之翰音。諒神交之無端兮。竟怊悵而誰尋。</text>
