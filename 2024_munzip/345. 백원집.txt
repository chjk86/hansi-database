<title>次曹維瞻 挺 融韻</title>,<text>寂寞眞吾道。孤高已近狂。殘生仍歲暮。獨坐負朝陽。</text>
<title>寄李雪海春長 晩榮</title>,<text>魯直今安否。秋風雁信稀。憑君付消息。歲晩與同歸。</text>
<title>題萬瀑洞</title>,<text>萬瀑深深洞。從前善狀稀。我來無好語。惟寫姓名歸。</text>
<title>次康養原 用直 盆菊韻</title>,<text>世間眞逸白交黃。俱是天姿晩節香。但使主人堪比德。更看兄弟竝傳芳。</text>
<title>次趙牛巖子重 鎰 韻</title>,<text>養拙仍隨分。謀生肯用長。江湖萬里闊。城市一生忙。欹枕看兒戲。閒窓納午涼。直須麾俗物。餘事睡匡床。</text>
<title>次金子升 俊民 韻</title>,<text>世事今如許。誰人更備邊。誅求湖嶺困。籌策廟堂眠。只得安吾分。何曾問彼天。惟餘憫農意。無路達王前。</text>
<title>冬至日。憶亡兒。</title>,<text>去年冬至日。吾與汝身同。瞥眼流光過。傷心萬事空。寒山催落照。古木易悲風。寂寞誰相問。愁吟獨老翁。</text>
<title>次牛巖韻寄趙澗松 任道○二</title>,<text>多生餘舊習。卜宅近江濱。丘壑寧忘道。禽魚每得親。高深窮宇宙。上下究天人。莫恨知音少。淸風自拂塵。晩卜因松號。新居在澗濱。浮雲看世變。淡水作心親。自得寧求外。韜光且避人。何如軟紅客。畢命走風塵。</text>
<title>寄金汝賢 昌後</title>,<text>立命斯爲貴。收身未得中。乾坤時已晩。江海道猶窮。問俗常嫌似。論交幸見同。何當展良晤。共醉菊花風。</text>
<title>贈別金汝賢</title>,<text>自愧難容拙。平生幸得君。過從成歲月。笑語荷慇懃。但保交期久。休嫌異地分。南來應有雁。音信倘相聞。</text>
<title>次成西岡馨叔 汝櫄 韻 二</title>,<text>昔在龍蛇歲。吾猶縲絏中。人方下石急。公獨念途窮。誰謂三年別。還成一夜同。終當訪綺皓。共聽紫芝風。白頭亂離後。靑眼寂寥中。此道終無否。前賢亦有窮。從吾寧學異。應俗每嫌同。明日仍分袂。還愁捲北風。</text>
<title>次前韻題壁</title>,<text>老至居人下。春歸在客中。空嗟釰鋒盡。每惜世途窮。晩計初心異。流光過箭同。那堪正寥落。更對妬花風。</text>
<title>寄金汝賢</title>,<text>百年居城內。強半在愁中。默默宜安分。棲棲只固窮。逢人多面熟。應俗少心同。獨鶴歸何晩。空林叫夕風。</text>
<title>贈南貳元</title>,<text>士別宜相贈。交情貴有終。才名天所賦。時命古難通。夜雨連江暗。春燈照壁紅。憑君付消息。好在白雲翁。</text>
<title>次金子升韻 二</title>,<text>洛水名稱古。佳篇老更新。眼靑曾到處。頭白倦遊身。天地淸明日。東西南北人。浮生惟此足。來往莫嫌頻。苦憶茅山子。東皐眺望賖。春風餘幾日。深巷有殘花。閉戶誰同調。窮途肯問涯。惟應堅素節。隨處卽爲家。</text>
<title>元日有感</title>,<text>物以終爲始。年從壯卽衰。餘生無一得。世事費三思。默默將誰語。悠悠只自知。不須詹尹卜。惟拙是吾師。</text>
<title>金子升以收臧獲往伊西。其行甚困。爲贈二律。</title>,<text>去去今奚適。窮冬復異鄕。何須問生理。猶自惜流光。鴻雁依寒渚。龍蛇蟄大荒。經過訪遺蹟。爲我弔東倉。晨發驅羸馬。憐君攬敝裘。浮生南北路。浪跡古今愁。貧賤元吾道。行藏且自由。千秋杜陵老。異代許同流。</text>
<title>送金樂全 三樂 赴北關 三</title>,<text>遠送從此別。咸關空復憐。生涯吾老矣。行役子茫然。驛路春陰重。鄕心塞月圓。贈言眞忝竊。聊誦北山篇。信主知其客。宣州誦得人。平生遠遊賦。今日異方身。國島奇觀富。豐鄕古蹟新。歸來收所得。更僕錦囊珍。憶在城西日。曾從李膺遊。兒童仍白髮。天壤阻靑眸。大纛陰山外。窮簷洛水頭。憑君付消息。遙望樂民樓。</text>
<title>贈張晦而 世明○二</title>,<text>古有言相贈。於君把筆云。才名須出類。論議貴多聞。此別非三日。相期到十分。他時刮目後。重與敍慇懃。悵望關河隔。行行道路賖。三春猶馬上。一別復天涯。耿耿愁誰語。看看鬢已華。東風無意緖。吹眼自生花。</text>
<title>送鄭休吉謫南海</title>,<text>昨與洪厓別。今從鄭谷親。只緣居大路。何幸見高人。天若扶吾道。君寧棄直臣。空煩賦惜誦。爲爾一沾巾。</text>
<title>南還舟中。次李季明 煥 韻</title>,<text>聖路今將塞。儒林已半灰。莫言蘭可恃。終見鶴爲媒。否極元從泰。陽舒定發雷。天心善陰騭。應欲竝生哉。</text>
<title>題旅壁</title>,<text>世亂還多病。秋深復遠行。風塵凋短褐。兵革愧浮生。敗壁燈無焰。空林月自明。悲吟對櫪馬。誰識北時情。</text>
<title>寄鄭休吉 二</title>,<text>四海知名士。三湘去國人。只今天不定。應是善無隣。鴻雁逢秋少。形容入夢頻。還憐大江上。誰泣一窮鱗。苦憶長沙客。江邊獨上樓。相思今幾日。不見已三秋。只是名爲累。非關命作仇。聖明新孝理。應念倚門愁。</text>
<title>送李泂如 翼 謫濟州 二</title>,<text>流落還相見。懸燈話五更。聲名推直道。忠信仗平生。萬里滄波闊。孤槎性命輕。天高杳北斗。何處望西京。夙誦田生語。今憑鄒子歸。寧爲五日死。已許百年期。道直元無妄。天高必聽卑。從來隨所遇。一理信如斯。</text>
<title>驢江別尹伯奮 元擧○二</title>,<text>滾滾江流遠。新愁較短長。飄零非舊國。遲暮是他鄕。白髮千巠雪。黃花一夜霜。秋天正搖落。況擧別君觴。落日淸江上。層城似畫圖。形容催老病。身世漸艱虞。得失誰論馬。雌雄不辨烏。還將墨子淚。更灑步兵途。</text>
<title>寄李泂如</title>,<text>離絃誰復聽。苦奏不成音。北望堯天遠。南遷禹穴深。向來憂國淚。今日戀君心。牛斗猶橫紫。空悲古釰沈。</text>
<title>春日書懷 二</title>,<text>不喜靑春暮。生憎白髮明。殘花數行淚。落日未歸情。天入長江遠。山連大野平。孤吟同病鶴。愁聽怪禽嗚。荏苒吾生老。蹉跎萬計違。水流何日定。春去不言歸。鏡裏顏殊瘦。愁中帶減圍。分明今夜夢。斜月在荊扉。</text>
<title>寄金默堂 濤○二</title>,<text>好古生何晩。謀身計又疏。乾坤惟短褐。風雨自窮廬。經濟漸孤憤。幽偏賦遂初。本無軒冕意。那肯上三書。昨日東風起。臨江小閣虛。一身憐穴蟻。萬計愧遊魚。只是謀生拙。固將與世疏。那無滿樽酒。且作絶交書。</text>
<title>李泂如書到</title>,<text>苦海難登岸。昏衢未問津。天高終不反。道喪竟誰陳。樹下宜因屋。墻東可避人。流傳濟州事。消息杳難眞。</text>
<title>到洛中舊家</title>,<text>流落南州遠。歸來萬事休。但添新白髮。不見舊蒼頭。風物仍游子。登臨更旅愁。還將兩行淚。一灑漢江流。</text>
<title>遊洛江</title>,<text>野曠雲初斂。天高八月秋。相携二三子。却洗古今愁。絶境宜招鶴。淸波自伴鷗。因傾一尊酒。更結百年遊。</text>
<title>書懷題壁</title>,<text>閉戶仍多病。逢春更怯寒。世情生險阻。吾道屬艱難。畏物年來甚。浮生老去安。還將遂初賦。却向靜中看。</text>
<title>送金默堂入京</title>,<text>淸秋臨大道。落月在西樓。無復少年樂。空懷昔日遊。荒村依古木。遠雁逗長洲。乍別還如夢。孤燈暗結愁。</text>
<title>贈尹子華</title>,<text>一別秦城雨。三廻錦水春。重逢多難日。却是異鄕人。往事都疑夢。餘生共泣麟。明朝且行役。羸馬古河濱。</text>
<title>春日遊百源洞</title>,<text>勝日尋源去。隨緣到日西。幽花沿岸發。怪鳥隔林啼。地僻人何在。山深路欲迷。直疑雲出處。知是武陵溪。</text>
<title>偶吟</title>,<text>花落兼春盡。樓高且夕陰。無心雲出岫。有戀鳥歸林。病起詩難就。愁來酒少斟。那堪正寥落。更撫子桑琴。</text>
<title>秋日到洛上</title>,<text>幽意忽不適。窮愁無奈何。寒風下木葉。落日俯層波。勝地休嫌僻。蹇驢爲暫過。憑高試回首。宇宙入長歌。</text>
<title>寄柳修巖季華 袗</title>,<text>道爲中庸貴。名曾上士賢。周旋忠孝際。高蹈水雲邊。進退應關運。行藏定付天。從來臥龍志。非是要身全。</text>
<title>留別洛中親友</title>,<text>匹馬城陰暮。歸心漢水長。一樽成遠別。千里各殊方。朔吹鳴寒葉。哀鴻叫夕陽。平生丈夫淚。欲制已沾裳。</text>
<title>送人赴邊城</title>,<text>酒半歌還咽。城頭月欲傾。行行惜長道。脈脈更呑聲。鴨水驚鼙鼓。龍泉動旆旌。時危有此別。須念一身輕。</text>
<title>次李器成 元圭 韻</title>,<text>抱病仍寒食。東風獨掩門。不眠愁李涉。何路問桃源。烽火春猶照。鶯歌暖正繁。那堪正寥落。萬事信乾坤。</text>
<title>途中書懷</title>,<text>世亂慙長策。羈愁對短檠。殘書不成讀。歸雁更多情。異域仍吾病。浮遊笑此生。明朝且行役。羸馬錦江城。</text>
<title>入丹丘</title>,<text>歇馬休新驛。扶藜上古城。無人問陳迹。有淚濕塵纓。風樹那容靜。山川入眼明。斜陽空佇立。孤露獨餘生。</text>
<title>贈鄭廣文 頤叟</title>,<text>吾憐廣文生。佳句儘堪傳。鬢髮三千丈。才名五十年。求田時已晩。題柱恨空綿。更識酆城釰。龍光射斗邊。</text>
<title>謝李器成來訪</title>,<text>策馬吾將往。懷人君又來。蓬門迎好客。荒逕掃新苔。靜對殘花落。耽看倦鳥廻。明朝有良約。更上伴鷗臺。</text>
<title>次金子升韻</title>,<text>一雨連寒食。佳辰破睡鄕。昇沈看物變。消息占年光。柳色呈新態。梅花擺舊香。却慙無好語。隨意報奚囊。</text>
<title>登洛東觀水樓</title>,<text>繫馬巖花落。開襟上水樓。江橫謝練淨。峯對卓眉浮。政爾酬佳節。飄然辦勝遊。直須從此去。仙路問蓬丘。</text>
<title>次韓光甫 克述 韻</title>,<text>佳辰當上已。勝地卽開顏。世故乖三折。仙丹費九還。新功詩酒裏。晩計水雲間。休作東華夢。端從物外閒。末路知音少。惟君氣味齊。禽魚寧負約。心事未終迷。野闊浮雲盡。山高落日低。何時一茅宇。分占水東西。</text>
<title>同李器成，金子升宿孤山。呼韻得寒字。</title>,<text>一雨塵襟淨。空堂大夢闌。從嘲辦楊解。任謔答班難。處世恒殊調。逢人肯乞寒。自慙無箇事。惟改舊詩看。</text>
<title>送金起伯 振後 入京</title>,<text>問君從此去。幾日到秦京。世路多憂患。浮生少合竝。可堪身役役。空惜鬢星星。贈別無他語。新詩寄舊情。</text>
<title>李器成來與同宿</title>,<text>昔從通德里。惟子早升堂。未試囊中策。空傳肘後方。百憂生暮齒。一笑儘淸光。他日乘桴計。孤燈照夜涼。</text>
<title>次韻答人 六</title>,<text>忽忽空驚序。悠悠未得歸。壁燈愁裏小。人語夜深稀。萬事此身在。百年吾道非。江村苦幽獨。寂寞掩荊扉。浮雲終不住。流水本同歸。可奈新愁逼。其如舊侶稀。一身南又北。萬事是兼非。病臥滄江上。秋風動竹扉。未脫區中累。那因海上歸。君門九重隔。家信二年稀。秪可論榮辱。何勞問是非。永懷彭澤老。白日掩柴扉。末路聊隨俗。何山可賦歸。書灰心已冷。嚼蠟味全稀。耿耿添新恨。悠悠念昔非。未容談別事。斜日整林扉。朝㬢自東出。夕日復西歸。世運因相代。知音寧怨稀。遂初成近賦。孤憤悔前非。多少殘生事。聊依白板扉。沒藥能醫老。逢秋苦憶歸。一樽今日醉。佳會百年稀。世議爭飜覆。人情謾是非。惟應滄海夢。夜夜遶山扉。</text>
<title>樓巖書懷</title>,<text>湖邊物色淨年光。樓上春風發興長。一抹浮雲橫遠岫。數聲啼鳥弄斜陽。晴川芳草還堪恨。野渡孤舟只自傷。誰念羈遊逢亂世。獨將愁鬢滯江鄕。</text>
<title>次竹巖泛舟韻</title>,<text>湖上春風李郭船。暮雲斜日思依然。魚吹細浪琉璃淨。花發層崖錦繡燃。蓬島肯尋方外地。竹巖還入洞中天。歸來鼓枻汾江月。已許炯霞問列仙。</text>
<title>寄金默堂</title>,<text>非關避世臥墻東。斷送塵緣付太空。江上殘花餘幾日。鏡中華髮已成翁。西關鼓角新酣戰。南國瘡痍舊血紅。萬事只今堪一醉。莫辭呼酒醉春風。</text>
<title>寄李器成</title>,<text>吾今忘世醉無醒。萬事墻東隱姓名。孤憤著書存晩計。遂初成賦愧浮生。滿城花柳看輕薄。入眼雲山閱變更。安得與君同入海。一辭塵土結幽盟。</text>
<title>憶李泂如</title>,<text>滄海茫茫夢獨尋。舊遊回首費長吟。秦城聽雨悲秋盡。洛水看花坐夕陰。萬事未成千日醉。百年難保一分心。無端賈傅傷時淚。更起中宵獨整襟。</text>
<title>寄鄭休吉</title>,<text>江湖身世兩茫茫。愁比東流問短長。仍憶故人今賦鵩。定修初服效沈湘。空聞紫氣衝星斗。誰惜靑松困雪霜。聞說聖朝新孝理。須令苦海濟慈航。</text>
<title>阻雨宿居昌村舍</title>,<text>無端一雨阻行程。喚起新愁更築城。林外暗灘揚復抑。夜深孤燭翳還明。未成歸夢推羈枕。惟把淸詩慰旅情。默算平生仍不寐。遠村鷄唱聽初聲。</text>
<title>贈河重遠 弘道</title>,<text>岐路棲棲幾問津。南來何幸見心親。交情百鍊金猶斷。世事千層浪更新。王粲登樓空有賦。賈生憂國欲沾巾。竹床相對談終日。樽酒還忘作遠人。</text>
<title>寄趙金二丈 時趙丈爲敎官。金丈爲殿中。俱仕于京。</title>,<text>十年林下慣相從。一別塵中惜未逢。秦地梅花無驛使。楚天春信有歸鴻。却憐烏府乘驄日。仍憶成都鼓篋風。我亦當時曾附驥。終須載酒問揚雄。</text>
<title>口號次李器成韻</title>,<text>古劍空藏匣裏寒。壯心誰惜鏡中顏。幽都俠客知音少。玉帳戎韜借箸難。會向長途馳駿馬。何當偉烈勒燕山。空懷未試成孤憤。却望旄頭夜夜看。</text>
<title>次李蒼石 埈 草堂韻</title>,<text>暫辭阿閣去飄如。歸臥商山掩草廬。天命奚疑知進退。世緣終淺閱乘除。靜開竹榻聆泉響。穩向松窓撿道書。最愛四更山吐月。小塘淸影倒空虛。</text>
<title>寄李理勝</title>,<text>新築茅堂古澗邊。更移危石貯靈泉。不因淸福多生畀。那結幽盟抵死堅。窓外玉峯森畫障。洞中瑤席會群仙。何當藜杖尋君去。一洗昏眸對榻眠。</text>
<title>寄金默堂 時倅義興</title>,<text>瓜葛曾投契分深。多公一諾重千金。治民自有龔黃術。交道猶堅管鮑心。梅發江皐愁短夢。詩成山閣費新吟。慇懃却荷平安問。東望何由報德音。</text>
<title>送舍弟子晉碩亨赴庭試</title>,<text>同時兄弟戰詞場。却見收功是二郞。靑草謝池詩價早。大鵬莊翮海天長。詩書恐負傳家學。夙夜無忘愼爾章。待得春風棠棣發。錦袍橫帶壽萱堂。</text>
<title>贈全德古 克恒</title>,<text>洛陽相見嶺南稀。一世良難一日期。交態肯隨雲雨變。素心曾許雪霜知。流年畏老明還暗。世故驅人合且離。一約尙淹荷各會。羈襟重向管城滋。</text>
<title>默堂遭評以詩贈之</title>,<text>人生得失本難期。萬事乘除只自知。說著浮名渾似夢。看來行路苦多岐。謀身莫謂無良策。供世猶堪老聖時。笑把一尊成一醉。北窓高臥占便宜。</text>
<title>次李器成韻</title>,<text>自有幽愁到處生。五更風露十分淸。從知謝事還多事。誰信無情是有情。關外音耗恒阻絶。鏡中顏面惜功程。起傍庭院看星斗。古劍凝氛萬丈明。</text>
<title>寄韓光甫康萬獻 喬年</title>,<text>霞佩翩翩集洛壖。荊州文彩照初筵。塵蹤縱負群仙約。交道寧從暮境遷。物外淸遊愁易失。世間良會苦難全。明朝又是秦城別。回首鵬程杳九天。</text>
<title>次趙繞浦 奇遠 壽席韻</title>,<text>霞佩泠泠會列仙。謝家文彩映群賢。壽籌海屋添新算。勝日高堂設綺筵。五福已從箕範得。一星今見老人懸。向隅吾羨雙全樂。獨守萱陰保暮年。</text>
<title>次李器成韻</title>,<text>竹樓形勝擅名區。天許詩仙騁遠眸。地盡不毛輸壯覽。山橫皆骨辦淸遊。未成眞隱慙中策。空作羈蹤滯上州。安得風帆跨萬里。與君聯袂到蓬丘。</text>
<title>次全德古韻</title>,<text>嗟君一落困塵緣。更把新詩倍黯然。道骨要須爲世瑞。貞姿元不受人憐。斗間紫氣空埋劍。匣裏瑤琴未絶絃。卜築霞原存晩計。閉門終日守楊玄。</text>
<title>次金起伯韻 二</title>,<text>寥落寒齋晝掩門。當年我本楚狂人。武陵已恨尋花晩。商嶺從敎採藥頻。漸覺流光催歲改。還憐染翰覓詩新。平生相識知多少。獨愛林宗墊角巾。千里秦城接海門。一燈虛榻惱愁人。悠悠遠信南來少。脈脈離魂北去頻。謾把深杯從落魄。空煩佳句助淸新。天涯歲暮征鴻叫。別淚無端更滿巾。</text>
<title>宿陽山</title>,<text>領略伽藍擅海東。赫曦千仞揷穹窿。仙遊肯負尋眞約。我輩初非落魄翁。半夜鍾聲開妙響。一龕燈火見新功。明朝出洞還岐路。回首雲山似夢中。</text>
<title>寄李器成</title>,<text>寒燈古壁悄無人。斷送殘年坐到晨。世事從頭乖入手。親知隔面暗傷神。已拚身世浮雲外。更結風期大海濱。何日盍簪成一笑。與君相對岸綸巾。</text>
<title>次成子長 震長 新築茅堂韻</title>,<text>背郭茅堂絶俗塵。一區端合臥幽人。睡回門外三竿日。酒熟床頭一甕春。已喜蒼顏開玉老。何煩靈訣問三神。年來世味如紗薄。不用閒愁賦逐貧。</text>
<title>寄全德古</title>,<text>西風一夜早鴻來。節序駸駸隙駟催。懷玉昔聞名世士。積薪今歎出群才。匣中星動雙龍吼。峽口寒生萬壑哀。便欲更尋方丈去。期君一醉紫霞杯。</text>
<title>次金子升韻 二</title>,<text>終宵一雨聽淋淫。破壁孤燈伴客吟。已分愁城難着脚。還因語穽未開襟。殘年病骨惟烏几。晩景關心但綠琴。更奈明朝離別後。不堪頻望劍湖潯。貧賤侵凌富貴淫。乾坤納納幾悲吟。却尋舊學修初服。肯逐新粧變素襟。深巷日長甘屛跡。小軒風靜獨鳴琴。分明說與同心友。從此相携水石潯。</text>
<title>除夜書懷</title>,<text>一樹寒梅照鬢毛。況當年管報灰移。桃符謾誦迎新帖。柏葉聊傾送舊巵。斷盡流光全賦分。消磨世故占便宜。從頭靜念平生計。第一安心此榮奇。</text>
<title>次韓裕伯 克昌 韻 二</title>,<text>離懷凄切惱高秋。更耐層陰結不收。幾首新篇今古恨。數莖華髮短長愁。世間得馬眞虛算。江上治田亦拙謀。遙想故人雲臥處。置身仙境枕淸流。城頭扶杖送殘秋。鬢上流光鏡裏收。世味只堪供冷笑。詩情惟解慰窮愁。西關驛便何時到。南國人民不自謀。欲上治安慙賈傅。卷中三歎淚雙流。</text>
<title>贈別趙牛巖</title>,<text>羈愁離恨正相因。此去巴山在海濱。多難未堪垂老日。餘生猶卜太平春。流傳惡語何須說。句引新詩謾入神。回首古人多隱約。逝將歸老橘中身。</text>
<title>寄尹公潤</title>,<text>自信交情耐歲寒。憶曾書札報平安。良緣却作連宵夢。佳會難成一日歡。湖外別心春欲半。鏡中新恨鬢添斑。君歸定過商南路。須問吾廬洛水灣。</text>
<title>送韓光甫赴輸城</title>,<text>老悟諸緣揔幻塵。去來何者是爲眞。却知到處須安命。莫謂玆行便死人。鐵嶺可要心似鐵。銀溪休惜鬢生銀。艱虞未卜棲身地。浮海從君試問津。</text>
<title>寓歎</title>,<text>此道非今自聖人。赫然明命貫常倫。詩書禮樂言俱在。濂洛關閩訓益新。衆惡正由私欲汩。迷塗元是本原湮。寄言當世誤人輩。莫引經文更亂眞。</text>
<title>偶吟</title>,<text>世故多端未解愁。今年憂甚去年憂。干戈可奈塵隨眼。衰疾那堪雪滿頭。暮境自然成悵望。窮途何處是良籌。餘生只合存吾道。天命從今莫怨尤。</text>
<title>贈蔡詠而 得沂○三</title>,<text>風雨凄凄不廢鳴。五更窓外聽鷄聲。已知醉趣兼醒趣。却喜心明復眼明。交態幾看雲北去。年光爭奈水東傾。若從今世評人物。誰信當時有列英。何處秋風送雁鳴。更兼簷鐸報新聲。却將浮世千年恨。空對孤燈半壁明。始覺國防須以禮。了知天補亦由傾。惟應卷取詩書去。東出滄溟謝衆英。自哂昏衢誤一鳴。紛紛群起博彈聲。却知銷骨緣窮鬼。更識含光是大明。詩禮卽今空請益。孫劉他日肯相傾。漢濱遊女多輕薄。休道容花似舜英。</text>
<title>次金子升韻。兼寄蔡詠而。二</title>,<text>欲賦南征更北遷。悠悠時事一潸然。薊門風雪愁前路。京國煙花隔舊年。莫恃金湯森虎豹。休論廊廟坐貂蟬。漢廷赫業無中策。空愧群公作態姸。一氣無停自變遷。南窓寄傲坐悠然。人間荏苒催流景。世事蹉跎憶往年。厭見槽中嘶病馬。愁聞林外咽寒蟬。憑君說與仁川子。良覿何時兩眼姸。</text>
<title>有嘆</title>,<text>平生每愧卷中人。萬事無成只誤身。要識險夷全素節。且將窮達信蒼旻。年華冉冉逢辰少。物狀紛紛觸眼新。從此益勤修省力。保吾初服養精神。投老如今復畏人。窮途無處可安身。却憐當日乖丹訣。空羡冥鴻上翠旻。浮世未成靑眼舊。少年相識白頭新。何當一到毗廬頂。中夜燒香禮百神。投杼當時以殺人。在曾猶畏況余身。只緣居世難忘累。未免塵心更愧旻。道本無他寧在遠。書當溫故自知新。聖言今日同符契。玆理洋洋已證神。一步如今已退人。曲肱眞箇保吾身。言從貌古堪驚俗。道與心違且聽旻。暮境生涯供寂寞。窮途詩句助淸新。怪來白髮曾無約。何事傷心每損神。前年吾作破家人。今日誰當誤國身。豈是皇綱終墜地。由來帝德却通旻。只今絃誦夷音變。從古山河淚眼新。更向漢濱看勒石。黑頭丞相筆如神。</text>
<title>有感</title>,<text>洪水橫流世道非。吾爲此懼放淫辭。看他齒舌吹毛處。笑彼詩書拔冢時。黑白已從生色定。彝倫那得巧言移。九原他日逢蒼老。爲報玆言更質之。</text>
<title>偶成</title>,<text>自斷吾生敢問天。已將身計付閒眠。肯論浮世呶呶者。空見冥鴻杳杳然。懶性只堪從物化。素心初不受人憐。蓼蚩事業無餘習。更續莊周木雁篇。</text>
<title>次金子升韻 二</title>,<text>流年無計駐朱顏。世路相逢盡冷看。暮境自憐開口少。貧交惟覺會心難。孤松早偃寧移性。廢井雖寒不起瀾。好是良辰重午近。滿觴到手莫留殘。每看佳句每驚人。掃盡胸中萬斛塵。自是蓬茅無外物。除非墳典復誰親。向來語穽謀身拙。今日心兵觸眼新。聽說臨川多勝蹟。向風東望起余頻。</text>
<title>謝金宏仲 迥 秦仲 遘 兄弟來訪</title>,<text>多謝聯鑣扣板扉。却成良覿慰相離。不緣高義傾今世。誰見淸標映晩輝。物外遨遊眞自得。塵間邂逅亦云奇。秋來共結東湖約。千仞臺頭更振衣。</text>
<title>次趙牛巖幽居韻 二</title>,<text>風流不到子陵灘。蠻觸乾坤倚枕看。達譏已知前境妄。老年惟覺此心安。幽期但保無相負。世故休言不暫閒。淸白一家傳舊業。却將身命付斯干。何處驚波不起灘。羡君移棹向前看。當時賣藥韓康伯。今日談經管幼安。世事只堪供午睡。仙區聊復得身閑。丈夫標格如公少。浩氣從今孰可干。</text>
<title>寄趙澗松</title>,<text>辭官不出臥淸灘。於水終知有術看。萬事肯求今世用。一身惟仗古心安。田無雨潤耕還廢。道與心違退是閒。焉得與之從子去。往來幽境老江干。</text>
<title>次趙牛巖韻</title>,<text>相携山北復山南。盡日扶藜俯碧潭。滿眼麥波浮夏五。隔林鶯語送春三。高車駟馬曾非願。草坐麻衣是所堪。從此優遊聊卒歲。煩公休用愧前銜。</text>
<title>用前韻詠淸老</title>,<text>屛跡當時落日南。投詩何處贈湘潭。卽知君子居何陋。久識仁人慍不三。間氣百年河岳壯。淸風千古弟兄堪。從來夷夏皆同性。見說胡兒亦誦銜。</text>
<title>送金晦叔 光煥 還京</title>,<text>雙橋秋色暮依依。瞻望那堪太守歸。留得仁恩深入骨。自然離恨到沾衣。一年難借君門遠。三語誰分市虎非。從此音容南北杳。只應漳浦掩荊扉。</text>
<title>寄友人</title>,<text>別後流光屢變遷。書來珍重荷相憐。心期已許遭三黜。世事何曾備萬全。夜夢每回靑草句。晴窓長撿白雲篇。東風又見新梅發。消息無因驛使傳。</text>
<title>次李春長韻 二</title>,<text>何須捫蝨話辛酸。且策新功翰墨間。從古君門深似海。只今世路險於山。孤雲落日舒猶卷。倦鳥長天去又還。男子一生惟義在。莫將齒舌費多般。晩收疏懶臥郊扉。誰謂殘年見事遲。自是靑山成宿契。除非黃卷更誰知。白衣蒼狗常看態。樵笛漁歌摠八詩。更上東皐舒一嘯。幾人名路解塵鞿。</text>
<title>送金樂全赴鏡城 三</title>,<text>聲名通判已翺翔。王命詞臣慰遠氓。地卽六州連帥重。官曾刺史外臺淸。事當難處須行簡。才遇盤根更進誠。今日爲君歌出塞。丈夫何用淚沾纓。浮名誰達復誰窮。達亦猶窮窮亦通。世事如斯曾任運。吾言雖拙本由衷。逢場遊衍宜存道。到處杯觴且省躬。却愧贈行無別物。只將文字頌淸風。孤山同榻夢揄揚。舊事回頭歲屢更。我已漳濱吟病骨。君今關外促戎裝。黑雲和雪龍庭暗。鐵嶺參天鳥道橫。別後定應音信少。春來無雁到衡陽。</text>
<title>送韓光甫赴洪原</title>,<text>曾攀丹桂謁仙關。五色雲中始識韓。已辦壯遊酬素志。更因行役寫憂端。天高大嶺胸襟闊。地盡滄溟眼界寬。應待政成徵召急。當筵休唱望長安。</text>
<title>寄成季晦 夏明</title>,<text>敬問吾商舊使君。別來何處報平安。却知聚散元常理。誰信乘除是一般。世事只堪供冷笑。枯桐聊復寄淸歡。慇懃更勉加飡飯。各顧平生保歲寒。</text>
<title>次韓裕伯韻 二</title>,<text>竝生何幸忝朋班。同貫相從每解顏。窮達只憑吾道直。東西要得北身閒。厭看年少追新伴。更憶靈禽返故山。忽枉佳篇重起我。逝將終老水雲間。吾生於世已無班。每愧逢人少好顏。老去漸知慵有味。愁來惟覺睡爲閑。百年時命乖箕斗。萬里心頭在海山。交義只今誰似子。白頭相托弟兄間。</text>
<title>贈權直之 偳</title>,<text>斑衣南國趨庭日。勝跡東樓識面時。佳會百年今始得。浮生一世此爲奇。淸荷出水浮新葉。嫩竹穿階長舊枝。更耐明朝江樹恨。杯行到手莫相辭。</text>
<title>次柳夏仲▣韻</title>,<text>非君難復問吾窮。每荷高軒過巷東。逐臭已慙衰落後。聞跫何幸寂寥中。但從鳧雁看多少。肯托靑黃較異同。男子一身惟義命。寸陰宜惜莫抛空。</text>
<title>次金子升韻</title>,<text>相逢之處卽淸遊。別後離腸復萬周。自是端居眞有味。從知獨善也何羞。眼中世事宜緘口。身外名途已掉頭。欲就醉鄕營小築。貧年無計酒資酬。</text>
<title>寄李菊窓 燦</title>,<text>不作三公願作醫。范公當日亦稱斯。也應厚德天其報。更信陰功世所稀。從古神仙非異物。只今儒術是吾師。遙知讀易梅窓下。歲暮端居掩竹扉。</text>
<title>送成子昭 震丙</title>,<text>多病蓬門閉一旬。風光無賴兩眸新。強扶藜杖相携處。却惜金鑾遠別人。霞醞醉歸蓮燭夜。宮袍香染獸罏春。玆行定得吾君好。勉率前言莫愛身。</text>
<title>送李春長謫咸原</title>,<text>西原歸路卽嚴程。扶病春風送遠行。詩遞渭城三疊恨。月分巴水兩鄕情。莫言孤節全身少。自是平生見道明。窮阨且從漁父問。滄浪隨處濯吾纓。</text>
<title>寄李春長</title>,<text>柴門扶杖送棲鴉。離恨無由縮地何。大抵浮生均逆旅。也應隨處卽爲家。柳州神筆窮愁助。蘇老雄詞嶺海多。他日逢君探所得。不須南斗望京華。</text>
<title>偶吟</title>,<text>雲飜兩覆管年華。笑彼蛾眉半額斜。萬事從今無不有。一身於世已云多。平生牢落知誰藉。老景迍遭只自嗟。窮命但令堅素性。奴星休結退之車。</text>
<title>復寄李春長 二</title>,<text>出門南望杳天涯。君去如今路更賖。楚澤可堪吟橘頌。商山空憶和芝歌。音霄雨露將回律。素髮江湖已半華。從古巴鄕稱李姓。新詞重爲復翁誇。疇昔逢迎自倚樓。倚樓翁已九原遊。忘懷杯酒誰人共。引睡文書信手酬。零落交親憐我獨。沈淪蹤跡笑君咻。慇懃爲寄相思字。采采蘋花不自由。</text>
<title>正月一日曉偶書</title>,<text>舊事思量滿眼前。一更孤坐五更連。誰言此物非他物。但愧今年似去年。浮世已乖安樂法。餘生那結喜歡緣。惟殘一味詩窮在。更把陳編改數聯。</text>
<title>寄李春長</title>,<text>詩書世澤自洋洋。流慶于今復季方。文彩一天雙北斗。詞華十載兩西京。日邊五色明時瑞。殿上三聲聖曆昌。遙想長沙聞喜處。春風應逐涸陰生。</text>
<title>次尹汝望 文擧 送李相公▣珍島韻</title>,<text>誰信離腸日九廻。驛亭兼惱夕陽催。天高北斗那容燭。地遠南溟但聽雷。沛府舊恩民口在。蘇翁遺跡我心開。投詩莫怪平生昧。慣誦淸風自外臺。</text>
<title>次李春長韻 三</title>,<text>非關稷契計差池。自是身名兩屈奇。獻策明廷乖所學。論交末路荷相知。却憐駑馬才何試。猶慰靑山老與期。他日金篦揩病眼。未應問道點頭遲。多病誰窺舊硯池。佳辰空負衆芳奇。那堪永日昏昏睡。只是孤懷咄咄知。人似星離看更遠。愁如絲結解無期。臨風欲奏相思曲。抱得枯桐下指遲。自斷吾生老墨池。餘齡那復雁門奇。交情已向窮途見。世事新從塞馬知。未許一寒同范叔。直將三樂幕榮期。起占中夜瞻雲漢。只恐年荒報糴遲。</text>
<title>悼淸陰</title>,<text>竝生同國不登門。深愧前賢責沈文。河嶽百年龍德耀。雲霄萬古鳳毛新。當時只識三綱重。後世非須二子群。存順沒寧能事畢。上淸應與太初隣。</text>
<title>送人歸坡山</title>,<text>疢疾相隨鬢半霜。離愁無賴廢淸商。人於在世誰非寄。士也安貧亦是常。落日孤雲思渺渺。新墳宿草恨茫茫。窮途此別非他語。千里同心戒不忘。</text>
<title>次曹維瞻</title>,<text>如斯足矣甕中天。得失分明照眼前。蟻穴侯王他自了。蜂房牖戶我無焉。一生未卜安身地。萬事多慙到老年。欲伴耦耕看晩景。恨無沮溺問其然。</text>
<title>孝宗大王遷陵挽 二</title>,<text>沒世猶流澤。於戲不可忘。虞廷瞻鳳躍。代邸聳龍翔。赫赫三韓泰。煕煕庶事康。小，臣慙摹刻。空望白雲鄕。伊昔靑門路。臣猶忝哭班。可堪臨死日。還復望喬山。王扆悲新擧。龍髥憶舊攀。殘生餘一息。歸夢泣重關。</text>
<title>挽金子挺 英民</title>,<text>尙忍銘吾友。潸然出涕零。凄涼樑上月。寂寞案頭螢。雋彩今誰覩。牙絃不復聆。山陰一茅宇。秋日掩柴扃。</text>
<title>挽李后絳</title>,<text>始識江邊宅。重尋郭外廬。交情從父子。世澤證詩書。正見鵬程闊。那看鳳穴虛。惟餘慈母淚。落日倚寒閭。</text>
<title>挽趙同知 亨遠</title>,<text>早荷黔翁愛。追思十載餘。存亡一慟哭。門館再嗚呼。大樹名雖記。中樞事已虛。春風不盡恨。斜日照慈烏。</text>
<title>挽金默堂</title>,<text>此老已云沒。吾衰雖與陳。人方下石日。公獨斷金親。契活依終始。提携荷賤貧。向親懷古德。頭白更書紳。</text>
<title>挽李承先 復益</title>,<text>吾婦公之女。婦亡公亦隨。天乎何所負。今者有如斯。地下應相見。人間奈獨悲。至情那更飾。臨紙不成辭。</text>
<title>挽族兄聖擧 尙哲</title>,<text>於世斯無愧。惟公獨守眞。經營非外事。稼穡要安身。未學稱猶學。今人似古人。他年徵隱德。雙璧慶應新。</text>
<title>挽韓光甫</title>,<text>北海回驂日。南湖對榻時。餘生俱老矣。世事已凄其。況抱終天痛。飜成入地悲。向來人物論。中夜惜英姿。</text>
<title>挽李混成 大圭</title>,<text>夙歲蒙心奬。中年隔眼靑。空思嘉樹傳。悵望老人星。東洛招邀慣。西溪笑語馨。無由叩絶響。吾已屬殘齡。</text>
<title>挽金洛涯 安節</title>,<text>前輩風流在。惟公氣味醇。寧論身後事。獨得醉中眞。奄化元精返。偏傷耇德淪。空餘竹尊者。長記舊容神。</text>
<title>挽李生</title>,<text>死別元常理。惟君復短年。何能心似石。徒有淚成泉。世澤詩書在。家聲孝友傳。從來餘一痛。欲廣大招篇。</text>
<title>挽蒼石李公</title>,<text>前輩驚淪逝。吾今問彼天。愚翁已沒世。蒼老又重泉。事業存良史。文章付太玄。千秋名不廢。留與後人傳。</text>
<title>挽韓丈</title>,<text>七耋今添四。遐齡古亦稀。酒中賢且聖。身外是兼非。塵世催流景。泉臺報永歸。一哀秋日暮。回首重沾衣。</text>
<title>挽申景瞻 代人</title>,<text>愛爾多風雅。終身寡笑言。可堪歸厚夜。無計侑深樽。在昔推肝膽。相知到祖孫。題詩不盡淚。人世謾含冤。</text>
<title>挽金載仲</title>,<text>當代論人物。英姿少似君。鵬程千里遠。鳳穴一毛新。蕭瑟悲流景。淸高見古文。他時白坪路。重到一沾巾。</text>
<title>挽金智伯 知復</title>,<text>宿昔恩知忝。從遊父子間。形容存禮秩。言論許心肝。遽爾猿腸斷。旋催鶴馭攀。東湖終老約。古壁鎖淸寒。</text>
<title>挽趙士馨</title>,<text>長笛高才出等倫。半生交契許心親。誰知九月秦中別。遽作千秋地下人。哀訃東來初訝夢。靈輀西返始知眞。那堪疇昔從遊處。每到孤山涕滿巾。</text>
<title>挽鄭文中 杺</title>,<text>斗南人傑應時須。曾見銜綸謁上都。千里夢魂長北極。百年離別又西湖。只今未食仁人報。從古誰鎔造化罏。悵望商顏靈凰隱。更堪今夕歲云徂。</text>
<title>挽申魯叟</title>,<text>五色祥麟百獸中。一庭蘭茁見神童。立揚門戶期邦彥。摧折龍蛇奈命窮。江外草生新壟遠。案頭螢死舊囊空。惟殘一掬思賢淚。更引流波輟短桐。</text>
<title>挽李光進</title>,<text>一壑幽居遶碧灣。相從幾許費躋攀。光陰摠付形骸外。存沒俄驚俯仰間。古閣寒煙迷拱木。魯峯斜日對孱顏。窓前手植䨥梅在。應有淸魂化鶴還。</text>
<title>挽李理勝</title>,<text>自是交遊列五倫。豈須天屬始相親。百年義分膠投漆。千里音容玉委塵。應作山河餘氣魄。空留詩句舊精神。從今通德門前路。不見當時立雪人。</text>
<title>挽李季章</title>,<text>君居汾曲我孤山。兩地相望十里間。幾許心肝開笑語。每從兄弟得團欒。萊原已宿新墳草。酉樹誰探舊穴環。囟問二年俱棣萼。不堪雙淚更闌干。</text>
<title>挽王遵道</title>,<text>曾忝群公到洛邊。右軍文彩映初筵。強開蒿目承淸眄。始識桑鄕有散仙。勝跡忽回槐國夢。英遊誰繼竹林賢。只今萬事餘雙涕。長憶音容杳九泉。</text>
<title>挽族兄判官</title>,<text>曾是賢關第一人。盛年簪笏薦儒紳。時淸未效經邦策。志屈寧嫌捧檄身。哀報東來初訝夢。靈車西返始知眞。門闌有弟舍深痛。却賦雙招問鬼神。</text>
<title>挽柳脩巖 二</title>,<text>非夫人慟爲伊誰。天道從來不可知。始降英賢成世瑞。新摧華嶽使人悲。忍看南國銷元氣。重惜儒門失大龜。還羨九原今最樂。上從厓老下愚師。盈庭口極紛紛。公獨凝然把筆云。自是愛君如愛父。也應成己便成人。但將詩禮修初服。不用聲名策上勳。瞻仰列星環北極。爛然奎彩想精神。</text>
<title>挽河士澄</title>,<text>生死茫茫奈命何。似君奇禍世無多。那堪古貌難重睹。況是深情更一家。未斬凶徒歸斧鑕。空添冤恨咽江波。孤墳數尺臨長道。行路惟應指點嗟。</text>
<title>挽康萬獻</title>,<text>交朋屈指幾人存。死別呑聲又到君。心可卷乎惟有慟。天之高矣奈無因。他時獨返千年鶴。是處新成四尺墳。名譽謾留門戶替。善家餘慶語非眞。</text>
<title>挽曹德瞻</title>,<text>夏山名閥稱家兒。蘭茁其芽稟賦奇。氣槩可堪尊聖日。身名尤歎在兵時。忽驚鶴馭層霄迥。爭忍猿腸暮歲悲。早識玉樓修記手。世間終不住手姿。</text>
<title>挽趙竤</title>,<text>早參文律許周旋。磊落風標映世賢。不湧貸泉成怨府。更平心地作良田。人間四壁徒虛白。世上群言付太玄。從此鑑湖誰是主。舊遊空屬白鷗天。</text>
<title>挽鄭靑松</title>,<text>橫流無地寄斯文。先輩如公更出群。淸議每嘆郞署屈。高標猶仰老成存。那堪瑞彩收中土。尙有芳心替上勳。瞻想昔年承誨處。故家潛德鬱槐根。</text>
<title>挽趙繞浦</title>,<text>忝竊登龍自澗翁。深衷尤慣與公同。屋烏已辱三年愛。甁雀今嗟萬事空。花泣庭軒臨暮景。影分沙雁帶回風。惟應異日徵潛德。無限芝蘭長老叢。</text>
<title>挽金明伯 好哲</title>,<text>芸閣爲郞一命初。草玄空谷混泥塗。不緣岐路通津少。那得形骸與世迂。千歲却歸華表鶴。一枝誰借上林烏。只應餘慶須他日。堂下槐陰映二珠。</text>
<title>挽黃道川 廷榦</title>,<text>忝竊論交父子中。當時覿德自兒童。窮途每荷儒仙誨。直節常懷長者風。後進何人推大老。橫流無地寄深衷。却知乘化元關運。猶爲鄕邦涕滿瞳。</text>
<title>挽趙以魯 唯一</title>,<text>忝竊論交自丱年。初心莫逆到華顚。先人所畏尤加敬。久要相從最荷憐。蔓草丘原嗟已矣。梧桐門巷故依然。身名奉事空題墓。更惜無人識子賢。</text>
<title>挽呂果叔</title>,<text>才賦英華命太奇。十年嬰病掩荊扉。勝遊每憶南宮選。往事今成北籍悲。丹桂碧桃人共惜。陽春白雪世誰知。秋原未灑生芻奠。他日山陽淚獨滋。</text>
<title>挽南孝徵 昌夏</title>,<text>老來光景劇飛梭。況奈如今死別何。自是交情從父子。每嗟離恨隔山河。轉頭陳跡回殘夢。過眼新愁復挽歌。他日一哀披宿草。不堪隣笛夕陽多。</text>
<title>挽趙景述</title>,<text>曾聯杖屨侍湖翁。良誨當時啓素衷。書德至今同麝草。餘生無復奏枯桐。不堪末路懷賢地。却幸斯人有父風。七載哭來俱兩世。荒原重歎暮途窮。</text>
<title>挽河師傅 洛 改葬 二</title>,<text>生晩同時不及門。典刑猶幸誦其文。淸風夙自溟翁遡。古道重從栗老聞。悵望百年餘涕淚。神交異代襲蘭薰。只今懿德吾何誄。惟仰高山把筆云。先朝作者盛文章。高步惟公最老蒼。自是在家名必達。從知晦迹德猶香。幾年宿草深南嶽。今日新阡卜晉岡。共說孝孫眞不忝。更傳詩禮發幽光。</text>
<title>挽河鏡輝 沆 改葬</title>,<text>姱節常時孰比倫。恨吾生後望難親。每從父老名猶慣。更識家庭德是隣。鄕黨象賢稱國士。朝廷旌孝表邦人。松楸此日遷新兆。題送哀辭倍愴神。</text>
<title>挽蔡詠而</title>,<text>高臺重到主人非。更憶燕山送別時。當日却驚千里別。如今那忍九原辭。崎嶇命道君何病。寂寞身名我最悲。萬事世間餘一壟。秋風解釰掛南枝。</text>
<title>挽金慶伯</title>,<text>曾陪杖屨府君翁。每誦當時長者風。却幸交遊從父子。況因相識自兒童。只今浮世存亡隔。可處深樽笑語同。重到東湖行樂地。逝波嗚咽碧連空。</text>
<title>挽高司藝</title>,<text>曾誦襄陽父老賢。況聯交契自吾先。向來日月垂三紀。此去音容杳九原。床下可忘薰古德。世間空復詠新篇。明徵更識諸孫在。滿地槐陰正蔚然。</text>
<title>挽鄭景華 榮世○二</title>,<text>名參谷口動西京。兄弟聯芳映上庠。家學復翁三世裔。風儀愚老再從行。只今通德門前榜。忍說修文地下郞。他日西州來往路。不堪隣笛聽山陽。衰年那復得新知。凶問如今但涕垂。壽有短長俱此路。死無先後盡同歸。交遊屈指誰靑眼。往事傷心掩素帷。更耐天倫臨老別。紫荊花下對斜暉。</text>
<title>挽金穆如</title>,<text>家學從來早沂源。更於張老得微言。可憐當日龍門節。未報平生國士恩。一曲縱彈誰聽我。九原難起忍招魂。生咸不下無由問。上帝高居隔九閽。</text>
<title>挽姜彥申 弘祿</title>,<text>江湖身世醉鄕侯。名姓當時著晉州。淸福百年天獨畀。林居一壑地偏幽。成童始識兼先好。同社相從到白頭。從古此行誰得免。只應垂淚送長休。</text>
<title>挽宗室商山君</title>,<text>春風淨掃雁池頭。板叟當時忝勝遊。暮景可堪巴蜀僻。新腔聊復古琴酬。浮生忽忽歸陳跡。世事茫茫付逝流。二品恩封兼壽福。問今公子更誰儔。</text>
<title>挽趙養眞 基遠</title>,<text>從遊當日憶孤山。良誨丁寧警我頑。上下四辰今四紀。祖孫三世更三難。白頭可復參前輩。丹術無由問大還。任是百年同夢幻。獨留明月養眞寒。</text>
<title>挽宗丈 𧩦</title>,<text>嘉鄕諸父說吾公。憶昔逢迎歲著雍。離合東西南北闊。悲歡四十五年中。至今淪喪仍門運。況乃期功獨病躬。他日春風歸洞會。不堪殘照掩斜蓬。</text>
<title>挽宋尤菴 時烈 大夫人</title>,<text>一德三從女則全。源深誰識慶流綿。二郞邃學儒林匠。三子淸名世業延。返景易收風撼樹。老星纔晦釰歸泉。哀榮今日知誰竝。大筆他年看蔚然。</text>
<title>挽宋同春 浚吉 夫人</title>,<text>久識名家婦德宜。愚翁門下許追隨。當時不盡山頹淚。今日那堪薤露辭。儉浦寒煙披宿草。錦江新壟啓靈輀。從今更耀雙淸號。餘慶應看左契持。</text>
<title>挽趙德雨 泂源</title>,<text>在古其難今亦稀。從來隱德似君誰。少而寡欲斯爲美。老不求名是益奇。如此百年長偃仰。相忘一世却棲遲。卽成死別餘衰淚。猶自逢人說項斯。</text>
<title>挽宋大而 時倓</title>,<text>家學淵源自習翁。吾猶及見頌淸風。一時名父仍賢子。當世誰人似我公。天或可諶仁必壽。善將何勸命還窮。却開金盌成同穴。非爲靑烏占吉凶。</text>
<title>挽曹陜川 希仁</title>,<text>秋日凄凄百卉腓。我心如水返無期。卽看是處公猶葬。追憶當年淚獨滋。寶命九重褒耇德。金章二邑頌遺思。靑陽托契今頭白。臨誄深知宋玉悲。</text>
<title>挽李子實 必華</title>,<text>曾是長庚繼謫仙。九皐風聽阻靑田。若論才調推先輩。猶使聲名聳後傳。拱木孤魂悲短景。倚門寒眼卽新阡。從今不忍元巖路。鳳髓無由續絶絃。</text>
<title>挽成僉知 汝松</title>,<text>何來幽問到那邊。驚起開窓坐潸然。往事細思猶昨日。離腸全斷奈重泉。龍蛇直歲初回夢。生死關時更惜賢。天外鳳凰誰得髓。屋樑殘月是寅緣。</text>
<title>挽安子淸 謹</title>,<text>憶從京洛許隨肩。當日惟吾最少年。浮世幾回傷往事。餘齡何幸續良緣。或山或水相馳逐。一死一生有後先。祖道嚴冬侵疾病。不堪斜日下寒天。</text>
<title>挽金樂全</title>,<text>憶曾文律許周旋。當日惟君最少年。浮世幾離還幾合。向來同病每同憐。雙旌倏忽淹槐國。萬事悲凉付壑船。一死一生臨老別。孤琴其奈輟朱絃。</text>
<title>挽趙僉知 遵道</title>,<text>幽問纔傳復遠辰。病眸東望只殘魂。連媾吾猶慙碩女。開襟公每侑深尊。江左風流今日盡。世間耆舊幾人存。應知送葬靑鳧路。緦服從行擁墓門。</text>
<title>挽李器成</title>,<text>山陽舊侶我獨存。朝暮相逢是九原。壽有短長那免數。死無先後本同源。微言已矣徵詩卷。古屋依然對柳門。爲客他鄕侵疾病。神交君亦記斯言。</text>
<title>挽宋奎貞</title>,<text>憶曾離嶽蓋初傾。自幸當時所得長。每恨居停湖嶺隔。却驚幽問死生忙。雙旌倏忽奄西日。萬事悲凉奈北堂。淚眼向來啼已盡。爲君今日重沾裳。</text>
<title>挽朴統制 敬趾</title>,<text>南北桓桓仗鉞年。松堂家世復蟬聯。才豪一代無踰者。名動三韓有力焉。可惜悲風吹大樹。那堪馬鬣卜新阡。只今邊土留遺愛。誰念長城在用賢。</text>
<title>挽金漆原 斗明</title>,<text>交契當時祖子孫。乃翁於我更情親。十年消息重泉下。今日銘旌逝水濱。三世哭來餘白髮。雙眸淚盡憶靑春。那堪萬事俱蕭瑟。歲暮新墳卽廣津。</text>
<title>挽趙角獜</title>,<text>來從何處去何之。忽忽眞如大夢追。自是霜蹄千里駿。終知風翮九苞奇。苗而不秀曾聞古。淸者難堅乃見斯。哭盡儕流仍後輩。昏眸那有淚晴時。</text>
<title>挽韓子耇 壽遠</title>,<text>投謁黃堂未變蓂。忽傳幽問到栽扄。是何言也民無祿。如可問方天莫聆。名姓謾留遁吏傳。英靈虛照老人星。不堪丹旐飛飛日。那復殘年兩眼靑。</text>
<title>挽洪賁亨</title>,<text>南陽名姓是吾姻。東道當時問主人。可惜林烏啼有血。更悲沙雁影無隣。風聲逝水何由返。交契重壚不再晨。若見士嘉須致語。殘生猶自說元賓。</text>
<title>挽金而潤 應澤</title>,<text>嵐翁之後世多賢。惟子如今復守玄。軒輊肯隨流俗改。詩書元自乃家傳。可堪北籍浮生促。重惜南金美價全。他日波濤佳士誌。發揮名姓耀新編。</text>
<title>挽趙浦渚 翼 改葬</title>,<text>一自溪潭正氣收。淵源誰復溯其流。世間龜筮何由得。天上奎光不少留。中歲阨窮非我憫。晩年遭遇異人求。卽看金盌移新兆。重惜斯文去矣休。</text>
<title>挽趙伯昌 啓胤</title>,<text>曾呼小字自兒童。累世交情保始終。況乃妙齡推獨步。因之衆藝出諸公。可堪苦海無由涉。其奈冤緣未卽窮。却恨吾衰雙眼在。忍看殘照倚門翁。</text>
<title>挽郭老汝 文耇</title>,<text>憶昔庚寅蓋始傾。當時君少我衰齡。交情不爲連瓜葛。隱德曾知有典刑。是以愛之深入骨。每於逢處却忘形。至今萬事俱蕭瑟。黃壤何年眼更靑。</text>
<title>挽柳深甫 養源</title>,<text>春山無伴自凄涼。忍說當時伐木章。浮世獨留傷白首。交情相托自靑陽。床頭舊籍餘香在。溪上新墳夕照忙。料得泉塗看次第。羡君今日返仙鄕。</text>
<title>挽宋容甫 時默</title>,<text>令人鄙吝不萌中。自幸當時得御公。家世風流推睡老。門闌經術復尤翁。秪今夢想仍猶左。可惜頹波孰使東。祖送秋山吾老矣。謾將哀淚向西風。</text>
<title>挽鄭鳳輝 道應○二</title>,<text>三世交情祖及孫。舊時門下我猶存。可堪泉路重重隔。誰識離腸寸寸分。是處靑山埋寶氣。他年夜兩泣殘魂。只今宿草西湖畔。那忍先生下馬墳。憶從先子許周旋。存沒于今四十年。人世獨留傷白首。襟期相托卽黃泉。名因子姓曾無忝。道寄詩書更有傳。金玉爾音難再得。屋梁殘月是前緣。</text>
<title>挽呂金陵</title>,<text>生同竝世荷相知。一片襟懷自坦夷。獻玉明廷終抱屈。治田樂歲任恒飢。人於到底誰非夢。說着如公更可悲。從此鑑湖舟永繫。灣碕空想照丰姿。</text>
<title>挽孺人李氏</title>,<text>輕塵弱草作冤緣。泣血孤鸞復幾年。每恨半生持苦節。終敎雙劍會重泉。凄涼舊閱秋風冷。寂寞新阡夜月懸。須待張林銘婦德。閨儀留與後人傳。</text>
<title>挽辭[洪時挺]</title>,<text>而我生壬辰。夫君又丙申。申壬三間歲。情義兩相親。村酒金溪夜。心談石洞春。他年重面意。空泣白頭人。</text>
<title>挽辭[生員趙棱]</title>,<text>多口無傷也。從來士固然。潛光聲聞著。虛位姓名懸。林下詩書樂。人間八十年。惟餘古宅在。深鎖白雲邊。</text>
<title>挽辭[鄭烠]</title>,<text>天上返眞氣。山中閒白雲。優游千聖訓。出處四朝恩。玉潔塵難染。涇淸渭自分。何人修野史。吾不過情言。</text>
<title>挽辭[司藝曹挺融]</title>,<text>年高愈驗讀書功。絶筆危悰動聖衷。後死故人無限意。夜臺他日有從容。</text>
<title>挽辭[縣監南昌祖]</title>,<text>公是先朝禮聘臣。一生林下養精神。交情夙歲論膠漆。別恨頻年阻羽鱗。孤夢驚回樑月夜。薤歌凄斷洛江春。世間存沒渾如此。八十光陰跡已陳。</text>
<title>挽辭[南昌緖]</title>,<text>發軔初年指正路。誠明事業蓋棺前。一堂詩禮心猶篤。半世簞瓢志益堅。漢闕幾蒙轅固寵。富春還樂子陵田。馹騎只爲楓山月。豹隱那辭洛水煙。八十流光經籍裏。二三同志嶺湖邊。芝歌自擬商顏老。栗里爭稱晉代賢。碩德長期師表任。天星奄晦少微躔。摧蘭至痛乘雲日。頂玉恩章入地年。倘與春翁相選否。尙逾關路獨凄然。平生交契將何托。丹旐春風泣涕漣。</text>
<title>挽辭[權坵]</title>,<text>門巷蒲輪掉臂辭。道腴酣處樂忘飢。范甑鳴鼎貧何病。管膝穿床學有基。西誥龍驤新渥日。南躔星老晦光時。黌堂昔晤今成訣。爭奈重攀舊德儀。</text>
<title>挽辭[李]</title>,<text>秦晉連姻後。雷陳接閈初。德成心自得。意泰體常舒。人爵非爲貴。庭蘭是慶餘。平生景仰客。題挽淚沾裾。</text>
<title>挽辭[縣監郭文容]</title>,<text>吾道迍遭日。夫公今又亡。斯文無所恃。不忍送北邙。羨公今日能先逝。不見人心異昔時。列聖英靈應有勳。莫詳朝著至如斯。</text>
<title>挽辭[李安身]</title>,<text>商山有高人。獨立超汚濁。棱棱瘦骨相。竦然警露鶴。早知萬言當。不如一含默。貞心空自恃。肯許傍人識。未負天所與。日新功力着。升高在不已。四德皆可擴。棲心道藝林。脫身羈鉗縛。祥雲一督郵。幽興發楓嶽。歸來臥陶潛。高致激頹俗。前年瀝血疏。自度生死隔。丹霄忽藏▦。大化歸寂寞。仁著八旬齒。義得三品爵。克家有二子。班班見世德。伊余早托契。交義忘頭白。相居地東西。往來尋丘壑。今日忽先逝。誰能刮我瞙。氛瞢塞坤維。淳風日蕭索。北塞心欲摧。南天淚自滴。人間此老夫。有路終安適。望彼百源山。新阡春草綠。時危且身病。死逾生者樂。泉下或相見。吾不長相憶。</text>
<title>挽辭[府使宋時杰]</title>,<text>君子人哉君子人。硏精實地自依仁。馹騎曾探楓嶽勝。豸冠還作伏蒲臣。一庭彩舞才華竝。八袠年高福祿均。南極德星中夜晦。西門花柳淚沾巾。</text>
<title>挽辭[敎官宋基學]</title>,<text>養德丘園任績文。平生道味尙溫溫。离筵侍講紆天眷。遯世幽情謝俗喧。楓嶽淸遊雖暫屈。筍班榮貴更何論。二難才藝荀龍亞。八袠光陰隙駟奔。</text>
<title>挽辭[察訪宋基德]</title>,<text>家庭曾結歲寒期。彼此恒將道義推。松茂志同柏悅日。芝焚情一蕙嘆時。品題名檢吾何敢。操守淸高世共知。最是傷心優老典。泉臺應亦感恩私。</text>
<title>挽辭[參奉具鳳羽]</title>,<text>積學平生見道全。功收汗馬繼前賢。溫恭自是心如貌。孝友方知性出天。儉節正爲廉士則。高風不受俗人憐。冥觀洞達詩書易。景福終兼爵德年。帛璧蒲輪恩最厚。江湖魚鳥志彌堅。刳肝血疏蒼生活。憂國丹忱紫極懸。楓嶽勝遊知素願。雲郵小吏豈塵緣。長卿不乏凌雲賦。靖節元思栗里田。取舍非關人毀譽。否臧惟有我經權。移家每喜經行近。解榻寧嫌點吝專。一別星霜餘十載。浮生存沒隔重泉。少陵遙淚無乾土。孺子深情阻漬綿。弔札曾當哀死枉。報書能及未亡前。龍門托訓雙郞在。佇見家聲復赫然。</text>
<title>挽辭[金裕後]</title>,<text>嗚呼我賢公。寂寞今何之。臨分哭長慟。此日情難爲。飜思托契初。俱在髫齔時。靑眼兩相開。白首一無違。如今永訣情。欲言淚先洏。一以哭吾私。又慟吾道衰。吾道曾未喪。斯文欣在玆。深探蘊奧盡。高騖門墻窺。衡石持正論。江漢決群疑。文章乃餘事。志行君子師。傲視九陌榮。高臥百源茨。累被栗里徵。三爲汶上辭。山仰同四隣。毛吹無一疵。幸我仁里接。聞問幾多資。論情去毛皮。奬進勤諸兒。猥承提撕功。庶免盲聾癡。興喪關乎天。哲人今也萎。哭君道將孤。非此慟爲誰。遠近咸咨嗟。老我增歔欷。談交誰與友。臨事孰就諮。茫茫滿腔懷。問天天不知。恨我老不死。至慟何無涯。曾結次兒冤。屢含鴒原悲。落落親舊稀。老淚常交頤。應知今日歸。地下來相隨。幸君倘相見。傳我半爲屍。幽明慟何盡。所賴雙白眉。家聲知不墜。福慶寧有虧。牙琴從此斷。無復披襟期。山陽一笛聲。哀淚雙自垂。都將告別意。聊付數行詞。嗟何及。薤露歌中腸欲裂。地下英靈。人間白髮。生順死安公豈憾。道隨人喪最堪惜。誰與爲歸。此恨無極。</text>
<title>挽辭[進士成震昇]</title>,<text>學道平生勤勉修。終知才行冠南州。胸藏經籍三千卷。身臥林泉五十秋。名位尊榮非所樂。貧窮飢乏不曾憂。樑摧此日吾安放。重爲斯文涕自流。</text>
<title>挽辭[門生金盛最]</title>,<text>澹泊無營亦不羈。醇儒言行老仙姿。精通濂洛關閩學。高視皇王帝霸治。一榻穴穿危坐地。五車編絶靜觀時。沖襟雅操誰堪比。惟有光風霽月宜。顏巷簞瓢自晏如。玩心常對古人書。行藏却喜超塵世。徵辟空煩到草廬。已識山中芝有曲。卽看名下士無虛。儻來軒冕何曾累。優老恩加易簀初。曾從門下數經過。淸誨殷勤得幾多。自幸高情醫俗狀。何煩良藥去沈痾。春來點檢堯夫集。晨起空悲孔聖歌。小子無緣陪杖屨。靑山回首淚傾河。</text>
<title>挽辭[門生李相華]</title>,<text>斯文久黮闇。甚矣吾東邦。先生挺叔季。空谷聞人跫。陋巷樂道顏。鹿門藏蹤龐。黃卷對聖賢。熲熲守營窓。仁義嗜禁臠。是非辭喧哤。實地硬着脚。春風和滿腔。汪洋做文字。詞源笑潘江。尺牘片言間。嘖嘖人爭降。文章及道德。今世知無雙。九天聞鶴唳。三朝聖恩厖。名大志益謙。爵高心愈愯。韞玉竟不沽。白首臥谾䜫。鯫生夙追陪。警咳開愚憃。耳目得濡染。形軀覺胮肛。如何德星晦。玉京催仙幢。嘻噫樑木摧。愁看枿與樁。嘻噫九鼎沈。愁看罌與缸。還敎蟻垤微。迺敢凌崆㟅。於公未損壞。任彼纖兒撞。薤露動悲唱。靈輀已載杠。佳城入悵望。淚如水淙淙。作詩寫微悰。我言愿而悾。</text>
<title>挽辭[門生成虎英]</title>,<text>景仰吾夫子。沈潛契道眞。早脫名利纏。沖襟自寡倫。獨隨玄豹隱。幾換綠蘿春。不改顏回樂。肯憂原憲貧。憂時恒咄咄。誨人幾諄諄。沈痾終不慗。南極壽彩淪。多士失依歸。吾道嗟長湮。自余童丱日。誘掖見情親。迷走不能回。半世依舊人。承顏永乖違。悲呼淚滿巾。凄涼百源路。無復拜淸塵。</text>
<title>挽辭[門生李命益]</title>,<text>精神稟得少微星。養德林泉五十齡。人爵旣因天爵至。形和元自氣和成。行藏任分無榮辱。語默隨宜有典刑。杖屨陪遊今已矣。不堪南望淚沾纓。</text>
<title>挽辭[趙元胤]</title>,<text>毀由於異譽由同。二者皆私孰執中。小子平生思免此。識公公又哭公公。</text>
<title>挽辭[生員蔡河徵]</title>,<text>襟懷灑落絶纖塵。休養雲林八十春。霽月寒泉尋至樂。和風陋巷任長貧。胄筵華選初非志。柏府榮名豈絆身。時事如今無可說。羨公歸臥故山垠。</text>
<title>挽辭[門生金碩基]</title>,<text>一室詩書道自通。壽星還與德星隆。拜師早立愚門雪。啖薺遙思蔡子風。原憲鶉懸貧不病。顏回瓢飮樂無窮。從今永失依歸地。一慟春山萬涕濛。高門淸德世爭推。況是先生最稟奇。小子西隣方景仰。老人南極晦光輝。蒿邱負餞傷今日。床下摳衣記昔時。怊悵典刑何處見。滿山殘月照依依。</text>
<title>挽辭[金安後]</title>,<text>身兼天下達尊三。半世幽貞守一林。先子舊交公獨在。後生推仰我偏深。皇天不憖文其喪。神鬼無知理莫諶。山下草堂看寂寂。讀書人去鳥空吟。海外吾商道以鳴。由來天又挺溫良。閒中義理心方玩。世上浮榮夢未央。馨德襲襟猶不沬。格言銘骨自難忘。生前萬事何須歎。八耋全歸有二郞。</text>
<title>挽辭[鄭堯錫]</title>,<text>存養於中不求外。年高八袠學愈優。簞瓢有樂貧何病。軒冕無心退亦憂。身後令名看素履。世間公議待前頭。卽今林下人誰在。山鳥嚶嚶水獨流。</text>
<title>挽辭[安應寅]</title>,<text>昔自屛山返。仍尋谷口居。趨隅候動靜。函丈問詩書。大袠哀榮足。浮生夢幻如。諸郞托金石。題挽倍沾裾。萬事人間不可期。斯文厄會淚堪揮。尤翁遠謫公長夜。無主山林但夕輝。</text>
<title>挽辭[門生李榮雨]</title>,<text>閒臥雲泉養性眞。一生憂道不憂貧。行藏綽綽名傳世。風味溫溫德潤身。春在壺中隨杖屨。學窮心上貫天人。詞林此日山崩痛。講帳凄涼洛水濱。儒林有我公。名敎擅吾東。事業追前輩。文章起後蒙。恩榮皆國遇。詩禮是家風。八十年來恨。丹旐一片中。</text>
<title>挽辭[鄭維䪦]</title>,<text>儒林長老數三公。相繼云亡吾道窮。文學淵源今已斷。此心非獨爲私恫。</text>
<title>挽辭[鄭維章]</title>,<text>心中早負學希顏。林下還敎日月閑。物理同源無彼此。世情多徑有危艱。平生事業詩書禮。千古襟期洛閩關。存沒定知關世運。公私慟極涕空潸。</text>
<title>挽辭[李在寬]</title>,<text>壽星躔與少微竝。瑞彩方看一帶明。忽報金門催返謪。空敎柏府但留名。三階人爵恩榮煥。八袠天年福履成。餘慶佇期徵後日。二郞風骨繼家聲。</text>
<title>挽辭[進士金墠]</title>,<text>商顏昔有士希賢。林下藏修歲月延。軒冕儻來非我願。淵源可泝樂吾天。武公到老誠猶篤。原憲居貧志愈堅。南國儒林應置傳。東丘大筆孰如椽。從容丈席接淸儀。瀟灑高風我自知。有道襟懷無戀慕。忘機身世絶營爲。優遊書史時何必。閑臥田廬望益巍。乘化固知公不憾。開蒙其奈士無師。</text>
<title>挽辭[崔斗靈]</title>,<text>莫道靑田百世師。東方宗匠捨公誰。心機已炳行藏日。德業曾無損益時。富貴心中眞草芥。雲仍庭下摠英姿。空將景仰平生志。題罷哀詞淚自垂。</text>
<title>挽辭[崔斗天]</title>,<text>維公事業在窮經。語默平生尙典刑。楓嶽勝遊猶素志。柏臺淸薦但留名。西河方喜開書幌。南極還悲晦德星。漳浦東風違執紼。哀詞欲綴淚先零。</text>
<title>挽辭[沈榘]</title>,<text>八十仁應壽。人間行義存。林泉猶宿計。徵擢奈頻煩。璧水聯攻王。恩蓮記襲薰。如何一掬淚。更洒少微雲。</text>
<title>挽辭[金萬熙]</title>,<text>先生倡學嶺之南。至樂常存一小菴。德粹容顏溫似玉。派承師友碧於藍。蒲輪門巷天恩重。賁趾丘園道味甘。梁木已摧天柱折。可憐無復下塵參。</text>
<title>挽辭[朴惟棟]</title>,<text>春翁已逝尤翁遠。商嶺又摧天柱峯。從此耆英零落盡。山林誰是士林宗。</text>
<title>挽辭[金萬衡]</title>,<text>一朶靈芝冠衆芳。自家餘事富文章。林泉歲月閒中永。塵世喧譁靜裏忘。北極輝煌恩詔降。南躔奄忽壽星藏。欲知身後淸名遠。須見江流滾滾長。</text>
<title>挽辭[郡守蔡之沇]</title>,<text>生平憂道不憂貧。蕭灑丘園養素眞。高躅奄隨春翁逝。世間誰復淑吾人。</text>
<title>挽辭[門生蔡錫徵]</title>,<text>達尊乘化返眞居。獨立冥途失所如。春老諸翁應有問。卽今時似慶元初。</text>
<title>挽辭[門生成震井]</title>,<text>乾文元氣太融融。叔拾由來賦我公。篤守方看名益著。鳴謙還見德彌崇。少微半夜星精薄。斯道千年正脈窮。從此吾鄕奚取法。獨傷心事泣東風。</text>
<title>挽辭[成震光]</title>,<text>田里養閒經八旬。可徵其壽亦徵仁。顏回陋巷心猶樂。康節安窩道不貧。一世功名誰似蟻。百年儀禮待其人。斯文已喪嗟何及。寂寞寒煙洛水濱。大夜知誰免。仁人亦且歸。夫公至此痛。吾輩竟何依。道學將蕪日。儒林若喪時。德音無復聽。不忍寫哀詞。</text>
<title>挽辭[門生蔡之沔]</title>,<text>大老今難見。惟公卽九京。令名非晩享。休譽自初贏。器量寬兼厚。天姿粹且英。夙希儒者業。仍謝有司庭。利達非所願。藏修是守貞。臥時猶執卷。行處不拋經。矹矹眞惟積。滔滔學乃成。樂心中旣蘊。和氣外隨呈。寤寐尊宣聖。羹墻慕考亭。芳聲聞玉陞。天札下巖扄。再被春坊選。三辭柏府榮。婆娑安畎畝。晼晩樂林坰。德卲心愈下。年高氣益勁。幾多陪杖屨。深幸許扶擎。飭勵憐愚性。依歸貢薄誠。謂當龜壽遠。那意鶴眠驚。吾道何乖盭。斯文欲晦暝。蜀中今哭范。涪曲已遷程。憂爲傷時切。淚因歎逝零。峻呵休藉口。浮議豈知情。新渥除華閣。聞書阻建寧。荒涼餘古屋。寂寞起佳城。百洞風煙慘。長川日夜鳴。澗松猶舊翠。庭草謾交靑。何處尋函丈。從今失典刑。情書成卷軸。手跡尙分明。漠漠悲前事。倀倀歎此生。那堪斷山麓。斜日照丹旌。</text>
<title>挽辭[縣監許苾]</title>,<text>滔滔塵世醉功名。靜裏詩書獨有聲。人爵旣從天爵至。壽星兼與德星明。辰年大夢嗟先覺。商嶺遺芝謾自生。回首丘園多寂寞。爲誰輪璧下玉京。</text>
<title>挽辭[康用良]</title>,<text>炯炯高標瑞鳳儀。聖朝淸望冠當時。一生操履先賢法。萬功程後學師。天上少微今晦彩。嶺中多士摠含悲。林泉自此嗟寥寂。蒙陋何從問所疑。</text>
<title>挽辭[門生黃尙中]</title>,<text>尤春生死摠堪悲。此老如何又至斯。顏巷屢空無改樂。孟門私淑有餘師。功名付外心常泰。道德弸中髮不衰。小子從今安所放。含哀忍寫弔歐詞。</text>
<title>挽辭[郭以禎]</title>,<text>蘭香遠播鶴書頻。名顯三朝寵渥新。盟結沙鷗甘白屋。官同蕉鹿厭紅塵。陳情疏懇兼憂國。距詖辭嚴自服人。優老恩添泉下日。丹心不昧感楓宸。</text>
<title>挽辭[洪以源]</title>,<text>積學深功穴榻餘。屢朝殊寵賁安車。可堪此日藏修地。依舊煙霞自卷舒。</text>
<title>挽辭[金樺]</title>,<text>幾年養德臥山林。古貌仍看又古心。力學精工吾所慕。嘉言善行世爭欽。鍾山束帛無虛歲。汾水窮經惜寸陰。回首長川餘舊宅。後生叵耐景賢忱。</text>
