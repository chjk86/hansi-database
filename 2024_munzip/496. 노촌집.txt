<title>惜秋 壬午</title>,<text>人皆惜春歸。我獨惜秋歸。春歸夏亦好。芳華未全非。豈如秋歸後。百草盡變衰。娟娟彼菊花。亦復幾多時。春歸雖可惜。秋歸益可傷。傷之可奈何。但有淚盈裳。不如待春風。一醉復花旁。</text>
<title>氏鄕號姓名字離合成 錦城林象德潤甫</title>,<text>圓天斡化鍵。磅礴無停薄。沕沕或綿綿。恍惚難具悉。體大包厚坤。運周涵廣渤。二氣自生成。羣物相亭毒。妙一本同機。吹萬各殊迹。旋轉不暫休。大哉強健力。芸芸至繁衆。曲造咸均育。滲蒸雨露蒙。昭透日星燭。憧憧忽來往。此理終難極。旣無聲可聽。誰能見正色。我欲梯空闊。直往觀槖籥。大舜造璿璣。千載空制作。羲昌亦已遠。大易徒寂寞。安得窺秘用。握一窮千億。</text>
<title>十一月十六日夕。隱几微眠。雪色滿窓。悠然有興。散步庭除。丙戌</title>,<text>排窓月滿地。非月是雪來。披衣起呼月。亦自東嶺廻。崚嶒八尺影。正可此徘徊。老木立中庭。後素此繪施。離離鵲動樹。汝亦寒不寐。平生耐寒子。我與孤舟叟。叟於寒得魚。我於寒得句。遙知城市客。亦解此趣否。千秋灞橋意。俯仰一點頭。終然忽自笑。冷淡人所羞。</text>
<title>三角山 丁亥</title>,<text>客懷常不愜。世故紛未已。三春入官府。簿書來相委。安能欝久稽。去將遊南汜。羣弟知我色。勸我山行李。吾心適無憀。汝言眞有理。參差果下馬。犖确城東畤。城東七八里。溪壑頗淸美。疎松數行直。怪草紛相倚。初觀已忘歸。漸入難知止。三山遠引人。二弟皆舍騎。平生爲目謀。兩脚疲所使。盤盤釋迦嶺。步踏如平地。遙聞木末磬。始辨林間寺。僧徒知我來。籃輿山下致。行裝不累人。愧汝煩候伺。風樓薦包飯。山菜凈不膩。饑餘腹易果。勝處神不憊。招呼二三僧。共指文殊峙。文巖高束天。普巖相對起。江河白浩蕩。郡邑靑邐迤。京都數百里。山澤皆元氣。盤崖九十曲。殿角垂空翠。呀然一洞天。萬古穹不圮。幽泉落石乳。異風徹山髓。龍湫極黝黑。久立微有眡。化功諒偉哉。佛力亦荒矣。夸娥所劈裂。龍象共蔪薙。跏趺五百像。頭觜多磈硊。最尊稱菩薩。宴坐靑獅几。奇觀誠一快。險絶難久怬。夕陽步下山。萬硤光彩異。圓證有碑塔。牧老留文字。生來修何行。朽骨受人媚。雄文儘可讀。異敎那足記。徘徊忽生影。惠好明月値。微弦差有恨。滿酌聊致意。夜借禪床宿。淸氣生夢寐。隆隆粥魚動。起整登山履。徑造白雲臺。仰觀頗自揣。誰將百年身。向此千丈試。維茲國之鎭。峻極無與議。雙峯岌輔佐。百谷淸流施。長斟北斗杓。俯注南山趾。崇哉帝王居。翼是江漢紀。三光若可捫。八荒不盈視。納納乾坤內。多者山與水。長風萬里來。我巾元脫棄。逶迤重興洞。窈窕靑潭秘。松杉激水石。空籟迭笙吹。矓矓日光逗。瑣瑣春氣閟。稍北得雲庵。迅瀑尤奇詭。飛流所經過。石色白於齒。谷風一蕭瑟。山木皆旖旎。搜冥感天工。訪古傷物理。千秋閔學士。與我同好嗜。寂寞圖書宅。蕭條猿鳥庇。相嗟昔人有。復念事當爾。麗王好佛事。土木空勞靡。山腰百餘庵。處處猶古址。浮華福不降。崇信理難恃。周行古城坳。緬憶崔元帥。鎔金鑿水扃。斬木繚山雉。才雄歎無運。事去悲有志。成虧雖異跡。遷逝終同類。人間苦迫隘。世外足盤戲。衰邁念婚嫁。壯膴勞名利。行見一丘貉。坐及三彈指。浮雲自生滅。我固不如彼。兒輩豈能覺。遊樂各自恣。終成華表歎。不關牛山淚。</text>
<title>感秋 三首</title>,<text>感秋者。言志也。幼不聞道。嬰情世利。今年秋。斂跡歸息。耕穡之暇。有味古書。旁無彊輔。歲不我與。恐志業荒歇。四十無聞。皇天無私運。日月代謝之。念茲嘉木榮。會見霜霰時。商風颯以至。棗栗實離離。常恐百草死。使我心惻悲。生民男爲貴。而我得爲男。奉是父母遺。得與天地參。晨起眄田間。僮僕皆有擔。霑體力我田。實我口中甘。寔命有貴賤。素餐寧不慙。秋花自無力。秋日苦多陰。人生百年內。憂病半相侵。功名昔流浪。文字晩沉淫。心微事易奪。道大力難任。吾生後孔子。感之涕浪淋。</text>
<title>猛虒詞 己丑</title>,<text>上山苦無魚。下山苦無薪。造物固有常。人生浪苦辛。陸機在金門。張翰思菰蓴。由來山澤儒。不與城市鄰。常讀五柳傳。緬愛其中人。愛酒非愛醉。安貧是安神。醉以逃世郵。貧故樂天眞。東隣種嘉李。其實落西隣。我非勞力者。何以享其珍。江湖足蛟龍。巖藪虎豹呻。冥心合道理。龍虎亦可馴。外攻勝內患。莊周終隱淪。吾欲入嵒棲。鍊精求其淳。猛虎守我關。飛龍翊我輪。長與韓衆徒。雲漢邈相親。</text>
<title>我馬黃</title>,<text>百里賤爵祿。飯牛牛肥充。精誠有所專。人物理相通。我豈有外慕。我馬骨嵸巃。雖無外慕心。亦有趨外蹤。去年客長安。泥土飽所衝。暮食一束蒭。朝趁九門鍾。長安富貴人。其馬如游龍。春雲壓杏韉。毛澤綠茸茸。我馬見悲嘶。低首羞我僮。人情固然爾。物色眞不同。無金婦嫂倨。有錢神鬼從。棄置勿復道。枯萁飼莫慵。</text>
<title>感興</title>,<text>牽牛不服箱。促織不成錦。造物強作名。星蟲殊所禀。而我弄文墨。謬掌文墨任。濡毫白玉堂。捧經靑鎖禁。徒虛聖主席。豈斂羣公衽。白日走我頭。霜霰浩凜凜。雅意在金丹。軒冕等坎壈。知本木葉歸。安身龍蛇斂。君子履霜露。惻愴非外感。驅車適天路。路長山川險。羣明至夕幻。萬籟爭秋濫。川梁有壞絶。宵行畏澤陷。橋西白髮翁。見我顔似稔。招我至其家。授我書一枕。跪受讀其書。如夢初發魘。靑天如明鏡。四隅星澹澹。精誠有所通。歎息昔迷暗。</text>
<title>靑城</title>,<text>虜騎繞都門。都門堅似鐵。兩使在軍前。忠臣氣欲絶。和親誰敢非。非者黃金鉞。天王幸靑城。禮終當還闕。</text>
<title>感秋 三首○辛卯</title>,<text>四時之變大矣。君子感之。進德修業。余之感。非謂是也。念行藏之靡泊。悵親懿之多阻。今者聖如行。又別歸矣。慨然起興。薄言抒志。朝起心知秋。天色如新雨。忽如遠行客。頓轡臨長路。不知家在處。仰見浮雲暮。凉蟬號灌木。新蟲稍在戶。念此亦天機。時節各有慕。丈夫學古道。立身須及早。及其早立身。晩節又難保。靑靑牆根草。霜露難爲光。離離黍與稷。縱死有馨香。歷歷牛女星。日夕河漢旁。君子貴配耦。進退諒有方。豈不懷燕昵。苟合非道臧。紅霞爲裙帶。明月爲佩璫。佳時會有至。未至須自防。</text>
<title>至虒崗 二首○亡室所葬○甲午</title>,<text>杖策陟春崗。新墓草花綠。感歎花根人。宿昔在華屋。草花雖幺脆。千歲常若茲。華屋豈不美。變滅固暫時。亦復觀我生。反照獲良悟。白日無留景。玄鬢幾時好。尙有平生言。內記諒難忘。讀書收晩功。買山敦夙尙。生順歿同寧。曠然無永慽。陋哉潘安仁。所悲在簟席。亹亹降幽樾。曠歌響虛塋。上有千尺松。摧仆臥深坑。下有千歲苓。藏胚飮瓊英。物理蘊竗感。變化搆至精。恭惟生民道。受此父母形。及爾歸腐泯。付授要丁寧。丁寧竟何悟。有生猶此情。春花不孤暎。春鳥不隻鳴。人事有如此。去來無將迎。</text>
<title>綿海民 綿海綿城海南</title>,<text>客行自蘆嶺。禾稼滿原陸。道有翳桑人。男行女隨哭。草涉泥露霑。黃黑無人色。借問此何人。今向何州適。自言綿海住。終身事南陌。皇天旱吾州。田畒年年赤。麥臞婦飢卒。山棄風雨暴。死者良已安。生者難終育。子簽於蘭防。身屬京騎籍。老媼背貼兒。失乳鳴呃呃。指言去歲生。生已隷司僕。鱗鱗印帖降。札札誰鳴織。東隣有富屋。百指垂纖白。無身我何患。有身吏鞭扑。人生愛膚體。等死猶有擇。代代良家子。不忍化盜賊。極知流離死。且復辭楚毒。籬前小田在。我行不種麥。懸知賦役出。官許里人鬻。雖種非我有。未種猶戀惜。咄此亦天運。非我獨罹厄。故鄕餘幾人。他鄕渾故識。初行頗自傷。遠出如疇昔。日落山嶺峻。依依旁山宿。疾風吹飢鴈。萬里迷所泊。雝雝失雲天。仰視潛歎息。物情有近人。天理難爲客。嘗聞古聖王。處民有田宅。奈何苦征徭。而不保鄕域。水旱天地心。經綸臣下責。明明周官法。穆穆在金石。我亦沾一命。惻愴思我力。</text>
<title>杜子美詩云。四更山吐月。殘夜水明樓。蘇子瞻絶愛之。爲古今絶唱。嘗夜起登合樓。因其句作五首。余嘗愛其詞淸姸。亦若子瞻之愛子美也。六月旣望之夕。在息營堂。已而。月上飛來之東峯。悠然發興。腰小壺。乘葉舟。放之飛來斗壁下。月輪漸高。江面一色。回崖仄谷。水樹蔥籠。奇彩萬狀。遂援筆漬墨。以山吐月爲題。酌一觴。侑一句。酒盡而詩亦就矣。書罷。快讀數次。顧左右無示者。江山極好。恨少好人同此幽賞耳。</title>,<text>一更山吐月。皎然窺我闥。良宵不可孤。短壺仍自挈。二更月上牛女間。皓如玉繩橫江干。花藏浦下泛舟入。舟行疑在銀漢端。三更月與江呑吐。潮頭拍峽方入浦。馮夷望舒顚倒戲。我醉追之赤手捕。四更月垂西南谷。谷間烏鵲驚謖謖。蒼龍之尾澹指北。五更月斜酒甁空。夢中回棹蘆葦叢。</text>
<title>鶴林正金命國黑繒金畫山水村落二幅歌</title>,<text>巖叢叢。水泓泓。木落落。風挺挺。此物何來。挂我之素壁。鄭谷寄之林和靖。和靖一生眞山水。更愛畫境如眞境。黛色繒含天水質。金紋筆展滄浪影。細木旖旎入雲水。空光滅沒如藻荇。依林覆茆纔數家。有誰亭子絶蕭凈。亭中老人兀面壁。竟不回首眞心硬。篙舟之叟側面立。笋笠覆肩雙露脛。一人橋來竿帶笭。二人上山斜荷柄。最遠漁子黏舟面。軀形不備神炯炯。賤者風流金命國。宗室好事鶴林正。昔爲貴人作屛幛。乘興寫此滄洲景。君不見和靖西湖宅。宅畔松菊和桃杏。中有一人。黑幅巾。靑藜杖。腰間綠玉。甁側挂頸。斜風細雨滿面酒。短橋長橋行蹭蹬。歸來壁對畫中人。疑是前身邢與永。</text>
<title>瑞石山指空礫</title>,<text>昔聞道界遍沙沙。今見靈塲皆礫礫。靑瑩磊落百萬顆。彌漫一谷如雪雹。指空西去幾春秋。弟子皆化石獼猴。不知達摩更東來。此石一一能點頭。</text>
<title>藏舟巖 己丑</title>,<text>山藏澤舟藏山。滄波萬古神功大。歸舟載月仍載山。我亦人間強力者。</text>
<title>刈禾詞 庚寅</title>,<text>刈禾兒刈禾莫早時。客鴈如雲萬里來。天寒野淸飢何之。比來田家食無麥。盡斫靑禾擣作粥。黃裙老婦抱杵立。惜禾不擣撚禾泣。眼看淸霜隨鴈落。禾頭粒殼如黃玉。人今日日刈禾歸。禾未黃時人已饑。君不見江洲十里蘆花徧。鴈啄蘆花還可羡。</text>
<title>走筆戲作可歎行。寄申養直 義集。</title>,<text>少年知音申養直。長興直長眞可歎。我亦學道無所成。金馬玉堂俱俗宦。人間萬事總可歎。不如拂衣歸江漢。昨者辭朝宿藍井。二三親友携酒來別羅盤盞。養直守官不得出。獨有數行情書遙折簡。人間事此亦良可歎。江南未到我先憶。萬里鷗波春浩汗。我今歸臥乎其間。雲白水靑無憂患。養直爾獨胡爲在長安紫陌。三丈紅塵眯人眼。</text>
<title>秋城太守歌。戲答柳明府 泰明。</title>,<text>可使食無肉。不可使樽無綠。樽無綠尙可。不可使房無妾。含杯嚼肉對美姬。世間亦有楊州鶴。秋城太守老顚狂。家貧飢坐愁空房。故厭承明領名州。一時三事都破荒。邑田處處皆收秫。官吏人人能射獐。自言前身白香山。愛妓偏愛琵琶娘。七月新亭碧溪隅。溪月照之紅氍毹。堂前擊獸羅衆饌。堂中歌舞淸且都。百盞羔兒夜沉沉。雙行蠟燭銀屛深。不愁笳鼓報三吹。但道良宵直萬金。此中行樂有誰知。令嚴不許旁人窺。忽怪故人寄書至。何從得此心中事。使君香名動四隣。人間萬口傳千里。使君使君莫相疑。男兒快意當及時。我亦於此興不淺。早晩一麾求南縣。勿論瑤池與月宮。與君同醉綺羅叢。</text>
<title>潭州使君餉竹瀝酒。醉後。走筆謝之。</title>,<text>君不見北方之人愛竹如愛孫。盛以綠盆旁琴樽。又不見江南之俗賤竹如賤蓬。烹麻斫竹爲燎薪。麻賤竹貴那辨明。竹聲呃呃竈底鳴。幸者得托好事宅。稍令子孫生頭角。怪底何人創酒法。此君災業眞稠疊。燒熬靑汁入紅露。和以薑蜜禦瘴濕。龍焰活紅蜩甲熱。淋漓淚點灰中泣。爛頭誰度介山厄。刳心莫憐比干直。洋州饞守得此方。渭濱千畒歸鴟腹。謂言竹賢酒稱聖。兩物配之眞天性。不可輕易餉俗客。題封寄我知我病。開壺不敢徑入唇。色香淸正先起敬。一吸朱池似懸瀑。再酌丹田如春膏。三盃四盃。枯腸曲曲生竹風。閑愁萬斛。浮浮似塵眞可掃。壺傾合眼臥竹根。籜龍紛然來訴寃。笑道兒曹莫漫苦。古來萬物多爾倫。靑黃犧樽木之災。蘭香脂膏皆自焚。古來萬物多如此。與爾同作酒中䰟。</text>
<title>南人習舟者。逢掠頭風亦用帆。名曰換程。余家去江無一里。每見南北上下船。一時懸帆相過。甚奇也。</title>,<text>南船帆影正。北船帆影仄。不知風從何方來。來去舸𦩆皆大席。舟人使舟兼使風。顚倒受風如鳥翼。不愁造物日百變。下船沽酒上船樂。</text>
<title>卽事 丙戌</title>,<text>聞說重陽近。江臯訪菊廻。平沙見鴈跡。知有早霜來。</text>
<title>燕鴻</title>,<text>燕斷春風夢。鴻長江海心。悲懽各異趣。一氣等浮沉。</text>
<title>口占次克明 明。是瑞石山僧。</title>,<text>十六峯中住。生涯五字詩。此間何所樂。微笑不言之。</text>
<title>老柳 甲午</title>,<text>老柳不知歲。腹空身已欹。春心未全死。猶吐舊時絲。</text>
<title>種菊</title>,<text>種菊不鋤草。菊殘羣草桀。猶含雨露恩。自養風霜節。</text>
<title>觀易</title>,<text>開卦如張琴。按爻如鼓琴。宮商本無定。應指旋生音。</text>
<title>有小人事。往玉川城府。遭風雨。此行沾濕感傷寒。作一月痛幾死。儘知一番出山。非小罪過也。</title>,<text>一年一出山。風雨滿征鞍。方知靜者分。自與衡茅安。</text>
<title>夜雨</title>,<text>夢聽桐雨響。驚起月流軒。秋天無定力。須護菊花盆。</text>
<title>覽菊衰</title>,<text>自種籬邊菊。相期在歲寒。花心到死別。留著故枝乾。</text>
<title>暮歸</title>,<text>足踏靑山遍。斜陽倦却廻。行逢一好石。更促酒壺來。</text>
<title>春帖 壬午</title>,<text>半歲江湖作逸民。桑麻耕鑿百年春。蕭然自少塵中趣。不必桃源事事眞。</text>
<title>與里中人。登水月樓。見遙村點火。余問這火裏。當作甚事。人曰。男織草屨。女理絲麻耳。遂述其語。丙戌</title>,<text>誰家松火夜深明。織屨紡麻各有營。料得百年寒淡活。年年如此度平生。</text>
<title>春坊詠事 六首</title>,<text>飛花垂柳似僊關。門對宜春苑裏山。官㨾尙依承政院。朝朝先報謝恩班。絳幘宮監列引儀。雙行香案捧葳蕤。一員宰相稱賓入。常侍扶君立少時。香風屨袖拂周旋。每退委蛇出柳邊。習講廳中揮汗坐。又呼司謁禀開筵。講畢從容請起居。歸聞宮漏已籌初。欲知闕內朝無事。時過銀臺問注書。悔失儒時讀五車。黃籤終日檢蟲魚。東隣僚屬眞閒便。只對投壺不對書。鞁馬宣仁趁卯回。入番常緩出番催。橫經密侍知多幸。何事紛紛請告來。</text>
<title>西省書事</title>,<text>申牌傳呼紫禁廻。手持軍號上銀臺。九門金鑰黃昏下。門外飛龍入點來。</text>
<title>金城粉堞 戊子</title>,<text>潭州山色疊天廻。其上孤城南斗隈。應有戌樓吹暮角。驚鴉亂决白雲來。</text>
<title>觀李將軍舞</title>,<text>北里將軍年七十。鬚髯雖白氣猖狂。百廵盃酒先人飮。笑踏氍毹舞袖長。</text>
<title>裁京書偶成</title>,<text>時危何處著閑遊。難向靑山問去留。生計如君眞快活。妻兒除却更無愁。</text>
<title>遣興</title>,<text>端居不覺歲時悠。五月池塘蓮已秋。薄暮雲峯天際起。好風吹雨落何州。</text>
<title>伏聞聖候有康復之漸。喜甚出門有賦。甲午</title>,<text>一生憂喜在君親。眉到新年未暫伸。今日出門花鳥好。聖恩偏作小臣春。</text>
<title>錦城雜曲</title>,<text>錦城。名鄕也。山川物俗。至今有江南之風。佔畢金先生。嘗採古跡風謠。爲錦城十二詠。頗倣古竹枝之體。然事或闕遺。余嘗於暇日。雜綴古今爲事三十餘。爲詠十六。名曰錦城雜曲。後之陳詩者取之。尙亦知畢老之後。復有巴唱也。十六詠內九首佚。濯錦江中旗滿天。破軍笳吹動樓船。秖今玉壘無征戰。長說公孫躍馬年。高麗太祖木浦之戰。詳高麗史。濯錦江。卽木浦一名。木江佳氣欝充間。人道尋常沙戶居。神女夢龍渾讖數。眞人搏鴨此權輿。事詳麗史及輿覽。姜嫄履跡史傳疑。環珮寥寥歲幾時。聖代尙勤崇義殿。南人莫慢襵王祠。崇義殿。麗祖廟。聖代所建。襵王事。詳興龍洞事蹟。麗主當年避契丹。海陽山水作長安。天飜地覆人間世。一曲南城不忍彈。高麗以羅州。爲海陽道。顯宗南廵中興事。詳麗史。南城曲。今之樂府有之。水南水北多名鄕。珂玉之人麟馬崗。靑林洞裏應無石。綠樹汀邊總有莊。羅人論州人物。以水南水北。較其盛衰。靑林山在州西。出碑石。城中梧竹十千家。城外蘿菁千畒花。秋蘿根大大於甕。岷土蹲鴟不足誇。城外榮山之野。皆蘿葍田。名於國中。大者經圍數尺。羅人以此爲生理。蘿。一作蘆。綠烟楊柳鶴橋南。溪女乘春來浴蠶。橋畔少年掠柳去。笑拋蠶箔入靑帘。鶴橋。官門外大橋。</text>
<title>詠懷寄舍弟 四首</title>,<text>北望關雲眼已寒。別君山月十三團。春風亦到汶陽否。欲寄梅花信使難。千方補養總虛言。一敬惶惶是法門。但使此心生浩氣。等閒風土不須論。山林朝市是非長。姤復機緘孰主張。禍福只應從塞馬。博書終恐等亡羊。我今於世百無能。開眼圖書闔眼僧。金馬十年堪死愧。聲名贏挂漢甘陵。</text>
<title>入白雲庵</title>,<text>山上層層鍾磬聞。山頭烟火亦人羣。如來有食舂流水。貧道無田種白雲。淸溪迎我出洞來。白雲招我上山臺。無數遊蜂帶花去。一雙施子擔泉回。</text>
<title>寄答曹溪僧處解</title>,<text>一入曹溪歲月深。焚香面壁枉觀心。袈裟一百二十幅。只繡鴛鴦不度針。</text>
<title>訪妙德庵。有經僧。說渠法。作偈語答之。</title>,<text>千言萬話本慈悲。一理源頭似錯窺。若道寃親總平等。爲君三復蓼莪詩。右答平等說從師試問庭前樹。花落成泥定有麽。若道衆生輪到出。一番花作萬番花。右答輪回說</text>
<title>敬和武夷櫂歌十章 六章佚</title>,<text>象德嘗於退陶集中。見有所謂武夷志者。恨世無傳本。今年得之嶺南人。乃明朝人所編。志共四卷。其規摹倣一統志。畫武夷全圖於卷首。凡山川，宮室，人物，古跡，題詠。刪煩正譌。彙分條錄。使三十六峯草木崗巒。了了如指點。愚伏鄭公。得之鄕人。附錄退陶續櫂歌十章。於卷末。自爲小跋百餘言。誠希寶也。象德欲倩能書人。傳出一本。又得畫手。謀作十疊小屛。其第一疊。畫九曲全圖。以下九疊。畫九曲各圖。每疊上面。書櫂歌本韻。以退陶詩配之。然屛吾作也。不可以無拙語。輒敢忘僭綴和。擬附之每疊下方。雖格語平凡。不足以言詩。然興寄意致。庶幾不失兩先生之微旨云。二曲鮮粧玉女峯。石腸何事更花容。應憐絶代留空谷。浩蕩佳期意萬重。五曲巖扃深復深。竹峯西畔有長林。峯頭雲雨閑舒卷。誰會先生晩對心。六曲川回石作灣。隱屛蒼翠帶衡關。客來客去人誰管。花落花開春自閒。只道溪廻更窈然。誰知九曲卽長川。回頭莫問窮源處。平地桑麻又一天。</text>
<title>贈洪琴師</title>,<text>今世誰知逸景孫。皮毛蕭瑟骨猶存。三生舊習琴三疊。一曲靈山報佛恩。</text>
<title>王朴庵次毅仲</title>,<text>通老乘雲去不還。朴王何事禮空山。秖今破幀無人管。却倩隣僧護石關。</text>
<title>春帖 壬午</title>,<text>閑客閑居熟。身安事事宜。獨言仍放笑。孤坐忽吟詩。帶適腰相忘。冠輕髮不知。一生如許好。更欲祝何辭。</text>
<title>自夏至秋。不得京信。</title>,<text>幾度山川隔。無端歲月侵。愁難減三尺。書不到千金。落日西方遠。浮雲南國深。每吟遊子歎。郊也得余心。</text>
<title>曉出萬木峽</title>,<text>雞鳴起登馬。出峽寒濛濛。靜水星經緯。崩雲月曨曈。沖瀜澤通霧。轇輵山出風。吾行覺已遠。氣候異南中。</text>
<title>封正言辭疏。病憊無聊漫成。丙戌</title>,<text>出世嫌名累。辭官畏簡書。癡無黠可補。閑與病相除。枕外飛新燕。經中落故魚。吾生覺日懶。簷挂種花鋤。</text>
<title>春晩雜興</title>,<text>未成遺世士。徒上謝官書。水澤春生處。風塵悔動初。前身定是蝶。昨夢又爲魚。桃杏淸灣上。佳哉合我廬。</text>
<title>春後病。不出門久矣。今日試扶杖涉園。見一古樹荑花。得非春事已央乎。問日云社矣。悠然有興。呼酒賦詩。</title>,<text>伏枕夢蝴蝶。出門蝴蝶斜。東風一番雨。老樹半邊花。不覺身渾病。偏憐物易華。呼兒酌社酒。差足慰生涯。</text>
<title>乘夕步歸。憇息營堂。醉題。</title>,<text>地恐浮靈鷲。亭疑壓巨鼇。臥來天水闊。醒起月星高。事業悲梁瓠。文章喜楚騷。常懷息營意。身外盡秋毫。</text>
<title>悼趙應敎貫道 泰一 丈</title>,<text>君在眉山好。君亡穎水寒。文章歸地盡。經濟問天難。吾道災年極。人才末路殘。茫茫壑舟去。浮世正波瀾。</text>
<title>寄趙吏部大年 泰億</title>,<text>子識吾心者。吾心欲遂初。徒營百里米。未讀十年書。有老身難許。無才世易疎。雲霄知舊在。相愛莫相噓。</text>
<title>奉次朴使君寄示之作 己丑</title>,<text>形勝三韓外。關防七島前。漁烟通海燧。蜃市落鹽田。日月皆行內。乾坤不滿邊。奇觀朝暮遇。詩句莫嫌傳。</text>
<title>玉堂七夕。與權檢討，宋翰林。拈瀛奎律髓韻。共賦言志。</title>,<text>牛女雙星合。梧桐一葉虛。沙鷗盟已晩。金馬計非初。偃蹇愁章服。遲廻畏簡書。鱸魚與蓴菜。秋味滿鄕居。</text>
<title>族父大司諫挽 三首</title>,<text>講學推三昧。淸風 缺 四知。滄翁雖逝矣。士類尙宗之。世路從淹速。門闌閱盛衰。堂堂忽復去。此理使人疑。倦宦緣明主。冲懷謝俗流。吾方觀大化。人有怒虛舟。獻納誰經幄。歌思尙郡郵。唯應鄕社祭。俎豆報春秋。歲豈龍蛇厄。門今梁木亡。緦麻百夫哭。冠冕二公藏。末路賢英尠。衰宗仕宦凉。茫茫後死恨。迷路獨彷徨。</text>
<title>至立石 庚寅</title>,<text>眼欲窮千里。身方歷九盤。山高雲霧積。石老檜松團。浩蕩春無際。彷徉興未闌。長風吹兩鬢。吾醉已遺冠。</text>
<title>赤壁</title>,<text>赤壁天下壯。風光春亦奇。淋漓元氣立。偪側怪松危。水鳥無高影。巖花盡倒枝。蘇僊何處去。恨不與同時。</text>
<title>感君恩詩 辛卯</title>,<text>辛卯人日之翌日。上降宸翰命題。使湖堂諸臣。賦詩以進。余以居首。蒙賜貂皮笠，耳掩。詳在辛卯志喜帖後跋。雲漢昭回字。人間寶萬金。開函驚御氣。玩畫見天心。鬼物尋常護。威顔咫尺臨。小臣嗟福眇。持守恐難任。</text>
<title>哀沈士章 二首○幷序</title>,<text>余異姓之族弟。有靑松沈士章。士章於余。族則同曾外祖。年少余三歲。而文辭器識。非余所及。葢友之畏者也。去年余從仕。在京僦室。於城南之僻里。余性不喜交游。雖名爲朝士。門巷水深三尺。蒲薍生之。惟士章居比隣。習知余靜。每伺余從館直歸。輒携酒榼來飮。飮酣輒賦詩。談古今。所謂柴門客扣孤山宅。詩社人推八詠樓者。其聯句詩也。其詩思銳語穎脫。出口已能倒人。談論尤俊拔。不似年少儒士業科擧。不經世務者。退而察其內行。居家孝友慈祥。出於天性。日夜究覽經史。篤志力行。葢其進可見。而莫可知其所止也。其秋余出守湖南之南平。南平之隣府爲潭陽。而士章之尊大人。方莅是府。於是。余與士章隣遊之樂。可繼而卜矣。旣而。余與士章。先後南來。而各因憂病。不能相就。無何。士章爲科擧入京。余又自縣。移入春坊官。上疏辭職徑歸。於是。余與士章參差。竟不復合。誰謂半年不相合。而遽已有死生契闊之痛耶。嗟夫。古今人。喜言天道之不可信。余常謂天之情意。不如人之齪齪。故其報每遠。人能究其始終而徐觀之。則善者。終必有慶。惡者。終必有殃。多才者。雖始滯而終通。不肖者。雖暫得而旋喪。特其早晩淹速。不可一耳。以故。常病世人之不徐究其始終而輕恨天也。乃今覩士章。天豈不可恨而可疑者耶。潭陽公。文章學術。世所推伏爲宗匠。每京師設一科。雖閭巷之婦孺隷賤。皆能知得公之爲得人也。及榜出。有司每失公。婦孺隷賤。又皆咄曰。某公又不第矣。公旣阨於功名。有二子。往年士章之弟死。獨士章在。而士章自甫冠。擢進士。聲華隱然掩流輩。氣骨邁往。有遠大器。於是。士友皆曰若士章。雖無其父兄之茠蔭。自足致其身於不卑之地。况潭陽公之抑塞。其發之士章必益大。審矣。今士章年未三十而殞。其血肉。又無可以傳乃父之姓者。沈氏三世。于是焉終。從今以往。天雖欲報潭陽公父子。其於何而施之耶。於是。潭陽公慟曰。吾子賢又無罪。獨吾窮險無狀。天以罪其父者罪之。天乎吾子賢無罪。嗚呼。潭陽公之抑塞。旣不能發之於士章。而士章之至誠茂識。又無所受其報。今潭陽公無所於歸咎。乃其言如此。古今人所云天道不可信者。於是寧不信然耶。嗚呼。士章之純明懿美。潭陽公必自爲傳狀。使其人不朽者。顧余與士章。相知相愛之深如此。於其歸也。不忍無言。而念其常時之往還逢散。相與道其情者。詩律也。余又不忍死士章。故以常所道其情者寄之。俾歌其柩前。嗟乎士章其能有和之有酬之耶。月靜孤山宅。秋生八詠樓。相分纔宿昔。何處更風流。易泣隣人笛。難尋夜壑舟。淸霜無意緖。蘭蕙一時休。再見延陵哭。難伸伯道寃。無雛留鳳穴。有𩲸托鴒原。妙譽三庠早。流年二紀飜。秋螢不忍拾。猶是暎書痕。</text>
<title>次寄申養直</title>,<text>濩落元吾道。行休任此生。泥塗從蠖屈。風雨獨雞鳴。致澤終無術。詞章漫有名。君非知我者。猶羡我浮榮。</text>
<title>七月十一日夕。頗有秋聲。</title>,<text>天道頻推敓。秋風又一年。蕭蕭已高葉。苒苒亦寒蟬。但憶臨江宅。難求近郭田。何時季鷹棹。去破五湖烟。</text>
<title>聖如來後。憂患未已。久不至江上。十四日夜。崔君淑輔偶至。遂携笛放舟。刻紅巖下。小雨新晴。雲月依微。亦一奇景也。二首</title>,<text>湖海相逢地。陰晴未定天。聊乘上弦月。各放下灘船。山露微明䯻。江含杳靄烟。參差雙玉笛。驚起白鷗眠。月垂村似水。潮擁島浮天。對酒那無友。供魚忽有船。興方凌汗漫。詩欲掃雲烟。絶笑人間世。沉沉萬屋眠。</text>
<title>七月旣望。息營亭下蕩槳。二首</title>,<text>短岸純沉水。長風薄掃陰。乾坤繞柂尾。星月動盃心。醉拄參軍笏。高揮栗里琴。悠哉宇宙內。誰者是知音。平生湖海氣。到處酒澆降。忼慨詩千首。悲凉笛一腔。新秋露下木。深夜月流江。蘇老黃崗興。吾今儻可雙。</text>
<title>過大灘。水漲數篙。舟行甚駛。</title>,<text>曉起東臺下。明星倒照篷。忠州一夜雨。客子半帆風。小激疾於箭。大灘平若空。奇觀安穩辦。開酒勸篙工。</text>
<title>寄別通信副使任學士 守幹 入日本</title>,<text>使節通溟海。文星輟內班。檣烏何處泊。鞍馬自厓還。花草迷三島。魚龍雜百蠻。平生倚天釣。應倒六鰲山。駿河洲。有三島。奇花異竹產馬。末聯。暗用任公釣事。</text>
<title>勿染亭</title>,<text>參差入山影。俱是落花時。錦壁渾開畫。紅亭正可詩。遊魚子母出。鳴鳥友朋隨。勿染一般意。主人知不知。</text>
<title>觀立石</title>,<text>此石神功也。其形天柱云。叢叢忽逬地。落落盡和雲。白欝星辰氣。蒼虧日月文。吾疑女媧物。雷雨逗苔紋。</text>
<title>冬至過谷城</title>,<text>冬至離家遠。客遊寒峽深。地從今日暖。天入異鄕陰。消息非他物。行藏只此心。江山有佳處。駐馬屢沉吟。</text>
<title>急雨驟過。景色甚奇。蹴起聖如。時晝睡也。</title>,<text>野色忽黃昏。鳴蟬寂若呑。雲纔山半面。雨已水南村。投樹鳥鴉亂。渡溪牛馬喧。老農眉睫動。參語共柴門。</text>
<title>余今年三十有二矣。死生憂患之餘。初見右鬢白莖。感歎有成。甲午</title>,<text>眼了悲懽劇。心猶事業長。靑山歸半體。白髮報流光。善或窮時復。學應 缺 處強。顔回三十二。禮樂到皇王。</text>
<title>邀月樓</title>,<text>大峽星如沸。高林月倒流。無人同此酒。永夜獨危樓。已斷風塵夢。猶懷社稷憂。蒼茫望京闕。心事劇悠悠。</text>
<title>卽事書衙軒</title>,<text>急雲常逐雨。多自大屯山。潤物神靈赫。浮天氣像閑。烟霞一軒內。蒼翠數州間。更說高仙住。休糧問駐顔。</text>
<title>書衙軒</title>,<text>官舍隱林壑。籬根亂水通。山高先夕照。樹老易秋風。病覺詩爲祟。閑憐睡有功。他年仙吏傳。名字寄珍同。</text>
<title>寒食</title>,<text>僻峽星霜變。春原雨露深。淚乾雙栢樹。絃絶獨鸞琴。買犢耕平綠。誅茅結小陰。明朝寒食節。誓墓百年心。春。一作荒。</text>
<title>入白雲庵 夏。避癘。入雲住山白雲庵。寓榻。獨携周易一帙。</title>,<text>雲背出孤日。方知山上頭。一重秖樹合。千道落花流。有鳥渾禪語。無僧不靜修。焚香了周易。吾亦學天遊。</text>
<title>向防踏鎭 戊戌</title>,<text>釋楫倦征邁。崎嶇林樾間。人烟渾際水。蜃氣欲沉山。歲暮叢祠閙。時平海戍閑。金鰲行便到。騎鹿問仙關。</text>
<title>取適臺</title>,<text>千秋韓錄事。先我此來尋。有悟濠魚樂。無機沙鳥心。避人方丈遠。卜地洞庭深。日落長洲暮。空爲梁甫吟。</text>
<title>呼韻得曹字</title>,<text>平生江海興。魚鳥是朋曹。醉已成三影。醒應藐二豪。笛臨孤岫遠。船與晩潮高。酒盡君休問。吾將典賜袍。</text>
<title>對酒</title>,<text>對酒靑山夕。終無車馬過。幽花隨處有。春水與天多。滿目皆生理。冥心秖醉歌。鸕鷀飛復止。機熟遠虞羅。</text>
<title>夢遊總持寺 壬午</title>,<text>寺東寺西深樹叢。山北山南村路通。獨鳥自過綠蕪外。一僧遙歸紅葉中。有時鍾響落殘月。何處砧聲來遠風。更說圓庵在絶頂。籃輿欲訪還怱怱。</text>
<title>遊慶會樓舊址</title>,<text>龍池御水接蓬萊。樓上當年瑞氣回。萬歲山河長北拱。九天閶闔想南開。衣冠趁仗鶯隨入。歌管和韶鳳下來。舊日威儀重見否。微臣願效子安才。</text>
<title>京行留別舍弟 乙酉</title>,<text>歧路無窮恨若何。東西歌哭半生涯。風高木葉皆歸本。歲晩遊人初別家。京國去尋三宿樹。鄕園來負九秋花。川原莽濶烟霜遍。馬首傷心總物華。</text>
<title>過素沙橋</title>,<text>鞭影參差橋影斜。行人牽負雜謠歌。西風萬竅秋呑吐。落日羣川天蕩摩。墟寺有碑盤白鳥。古塲無壘亞黃禾。新詩滿眼裁難得。信馬沉思未敢哦。</text>
<title>登第後。堂兄德重 象鼎 馳書。戒以諱名避榮。是誠愛我之深者。詩以謝之。</title>,<text>瘦竹寒梅暎小庵。平生幽計在江潭。浮榮早識難堪七。眇福今添不幸三。末路聲名徒自累。衰門仕宦未宜貪。書中珍重千金意。再拜嘉言十襲緘。</text>
<title>禁直夜坐書懷</title>,<text>省直寥寥禁漏淸。郞官無寐坐深更。三年下盡龍門淚。一日題高鴈塔名。細菜旅盤驚臘改。梅花吾土想春生。人間歌哭何時了。萬事乘除不可平。</text>
<title>伏次季父寄韻 丙戌</title>,<text>零落貂裘志不成。三十禮樂漫縱橫。豐龍薶久寧無氣。臯鶴時來偶有聲。叔父昂藏元晩達。兒童突兀濫高名。浮生一得渾前定。流坎從今任止行。昨年增廣。季父以高山縣監登第。而余時忝居榜首。故云。</text>
<title>出至湖上暮歸</title>,<text>瀼北瀼南三兩家。家家盡出小桃花。悠悠坐去尋春馬。緩緩隨回落日鴉。樵笛豈能知聖代。釣歌應自樂生涯。雲霄故舊如相喚。報道詩情戀物華。</text>
<title>十數日來。無日不至湖上。至則撑小艇。酌薄酒以爲樂。</title>,<text>春陰綠綠堤斑斑。春水溶溶碧漲灣。馬背不如牛背好。鷗心何似我心閑。靑袍脫典隣船酒。白幘欹看遙郡山。乘興出遊無近遠。斜風細雨不知還。</text>
<title>夜中悄坐漫書</title>,<text>久不裁詩爲養心。聊因意到又狂吟。三春合眼夢山水。五夜開書觀古今。物化前身雲外鶴。生涯浮世海中禽。江居寂寞無人事。欲訪成連學皷琴。</text>
<title>陶寫</title>,<text>閑居亦自費思量。花木安排春半強。斬盡老桃嫌礙月。護來穉竹爲凌霜。蠭香歷亂歸新蜜。燕羽差池上故樑。安得杜陵陶寫手。令人却憶浣溪堂。</text>
<title>遣興</title>,<text>我本東西南北客。偶來江海結幽廬。寧能一日居無竹。也更三春食有魚。牧犢新肥知謝祿。亡羊晩恨欲拋書。風塵二十餘年夢。較得今年總不如。</text>
<title>步至息營堂。觀漁射帿而歸。</title>,<text>春來無日不江湄。晩飯腰壺從所之。醉與漁翁爭釣石。閑携射伴試鄕儀。諸人同我樂其樂。此意從兒知不知。如許行年眞可記。錦囊徧作蕩南詩。</text>
<title>與子誠，子強二甥。步至飛來峯刻石下。小酌放歌。至暮。子強催歸。</title>,<text>塵土乖厓百事非。江湖稍不與人違。哦詩未就吾難去。被酒將眠子可歸。世泰耕樵堪託業。春深魚鳥自忘機。西邊落照尤奇絶。更荷漁竿立釣磯。</text>
<title>晝睡</title>,<text>午醉醺醺氣味融。烏皮几上卽吾宮。槐花撲地南柯日。柳葉醒人北牖風。散亂詩書元不讀。支離冠帶總無功。須臾悟盡三生事。蝴蝶莊周兩是空。</text>
<title>詠丁丑二先生</title>,<text>鄭桐溪 丁丑出城之日。忠誠義烈如淸陰，桐溪諸先生。皆所謂自靖其志。以獻于先王者。然余於桐溪。愈推敬焉。葢光海廢母之論興。桐溪當是時。抗一䟽。禍不測幾死。至是聞和議旣定。乃手刃剚腹。死而復甦。及朝廷講約條。以垂絶之命。又上䟽。請將洪武所賜國印。還納皇朝。其言出於至誠。讀之悲怛可涕。苟非其爲氣也至大至剛。以直養而無害者。其能若是乎。往在中天厄運偏。桐溪一節斗南懸。蒼茫社稷歸和字。錯莫乾坤又丑年。終古通戎無魏絳。至今封事誦胡銓。穆陵松栢神遊地。幾箇衣冠與比肩。洪學士 丁丑講和之後。淸人求斥和人。欲甘心。洪翼漢尹集吳達濟被執詣瀋中。終不屈。俱見害。三君子死。而朝鮮爲有辭於天下矣。然而洪學士之事。尤明白俊偉。余嘗讀其臨刑時供辭。至於血汚龍庭。魂去上天。歸遊故國。快哉快哉。爲之手舞足蹈。不知其死之悲也。人生實能透見此境。誠有生可厭而死可樂者。豈特生吾所欲。而所欲。有甚於生而已乎。故於末句。略綴其語。尤致意焉。東國臣民祖子孫。神宗皇帝再生恩。天亭午會何多難。歲入丁年不忍言。當日公身扶宇宙。後來人面立乾坤。孤城一片三忠廟。骨肉雖亡尙有䰟。</text>
<title>夢與德重氏。劇談文章。覺而有感。聊述夢中話。綴長律一篇。俟有便寄去也。</title>,<text>少日頗從翰墨遊。狂心出沒百家流。才高君似追風馬。路遠吾成喘月牛。名是實賓低不害。獲從難後困無尤。分明夜夜書窓夢。每註蟲魚就子謀。</text>
<title>奉送湖南方伯李令公 光佐 按藩 二首</title>,<text>靑年射策已高名。白面褰帷人更驚。此府元來一都會。監司兼亦總戎兵。鳴鑼曉擁三千隊。攬轡春廵五十城。平世轅門須緩帶。觀風樓畔勸農行。君問吾家欲訪之。吾家雲夢澤南涯。紅塵漫說思鄕賦。芳草還成送客詩。嶠外山川隨健筆。越中花柳繞廵旗。秋風我亦休官去。錦水盃觴是後期。</text>
<title>奉送李評事 台佐 丈赴北門評幕</title>,<text>塞國山川夢未經。曾從輿誌吊豪英。文章萬曆崔評事。戰伐千年尹總兵。宇宙如今空感慨。關防幾處漫崢嶸。知君此去廵邊障。訪古傷時定不平。</text>
<title>過大報壇後 丁亥</title>,<text>往歲山林起衆賢。春秋一部自支天。淸河世界無彭祖。東海乾坤有魯連。空道甲兵修日日。豈關皮幣走年年。秖今大報壇前淚。潛灑春風拜杜鵑。</text>
<title>淸心樓下。解舟向漢江。宿雨初霽。物色甚奇也。</title>,<text>漲峽飄然一解維。淸心回首未移時。僕夫持馬自厓返。三老開頭從所之。驪國水風吹席好。龍門山色捲篷奇。吾行似被天公會。卷霧昇雲總助詩。</text>
<title>養直寄詩。若有嘲我者。走筆答之。</title>,<text>來書。隱然若擬以和光同塵。與世浮湛。而味其詩意。不免有咨嗟困頓。慕羡榮利之意。得非存諸中者發於外耶。吾友平生慕達人。靑袍何事困風塵。龜方曳尾寧思灼。蛇爲存軀不願伸。經卷藥爐緣是妄。紗帷繡幕夢生因。行藏出處元無定。料理前頭一轉身。養直詩自註。春得一夢。怳若赴召坤殿。瞻拜紗幕森邃之間。今爲寢郞。展拜殿內。一如夢見。乃知一宦。亦有前定。</text>
<title>將踏瑞石山。宿證心寺。</title>,<text>是山以高故。居多雲雨。僧言寺門天日淸明。仰視山頂。常有白氣冒之。余之謀茲遊三年。而始一至。又遭茲患。不能窮探。豈不悵惋哉。元氣蒼茫逗火維。陰晴咫尺倐殊時。崩洶萬峽渾雲動。漏洩諸天有雨噫。誰信南風非惡兆。始知塵客誤仙期。三年未償名山債。慙愧精誠韓退之。高霽峯瑞石遊山錄云。風雖自南。非雨兆也。</text>
<title>舍弟聖如來省將歸。兼呈堂兄德重。聖如之來。德重有詩云。病得秋風也未痊。琴書寂寞藥囊懸。君家學士如相問。報讀東醫內外篇。可想昔疾猶未已也。又聞將賣京第。與聖如共卜郊居。願言靡從情。見于辭。</title>,<text>南北東西可奈何。百年歧路各奔波。先生不在成新操。弟子將歸試舊歌。見讀藥經差健否。問求茅屋定裁麽。憑君欲問生涯洞。何處雲山製芰荷。</text>
<title>同諸從兄弟。觀昌平龍興寺。還至下淸寺。欲登蘇池庵。日暮。不果。醉後口號。戊子</title>,<text>甁錫前身永法師。狂歌南北少人知。春來大水名山夢。醉後三唐兩漢詩。桑豈無情三宿地。花應有約再來時。蘇庵聞在諸天外。傳與胡僧結後期。</text>
<title>將尋廬岳。德裕山別號。 答李生。李生新卜書舍於岳下。而吾家丹水西舊基。今荒廢。故傾聯云。</title>,<text>匡廬秋色夢中還。欲往尋之巒復巒。養鶴吾今無故宅。藏書子自有名山。深雲伐木誰家洞。寒雪叉魚某水灣。明日朱溪淸夜宿。盃觴揮與勸孱顔。</text>
<title>玄都觀。走次奉嘲趙大年。</title>,<text>雲雨陽臺夢幾多。今宵詩酒戲輕羅。相公已許紅巾女。才子猶誇白雪歌。蠟燭雙行微有暈。羔兒三盞㶑生波。遙知脉脉含情處。一半閑愁一半哦。</text>
<title>不換亭主人張世經。來見求詩。己丑</title>,<text>方丈之居秋葉飛。去年曾得駐征騑。水從紅洞應流伏。山與白雲長發揮。君已素封生事足。我今緇服宦情微。華嚴靜界聞隣近。問舍求田眞可依。紅流洞。相去三十里。白雲山。在檻前。</text>
<title>奉寄地主朴使君</title>,<text>筽城西盡海天寬。南紀滔滔鎭堡蟠。颿作鴈行來七島。蜃吹螺䯻出邊山。船船擊皷開鹽市。屋屋提壺換米盤。見說使君監稅住。暇時囊什莫須慳。</text>
<title>聞堂叔及舍弟。將同舟訪丹丘。以詩貽之。</title>,<text>諸謝乘舟發漢亭。泝洄春浪上丹屛。篷頭月出雙潭白。檣杪山生四郡靑。行處尋常逢水石。朅來朝暮値仙靈。廵杯必有停杯語。須向天南勸客星。</text>
<title>由興龍洞。入普光寺。</title>,<text>興龍寺與普光隣。逕古山空不記春。神馭去時風似馬。靈妃降處雨迷人。鳴鳩浴鷺爭紗石。老檜蒼雲證法身。浮世悠悠今昔易。蓬萊海水屢飛塵。</text>
<title>將訪四郡。舟發廣津。與季弟同載。季曾已略遊四郡者也。</title>,<text>舟度廣津多淺沙。百篙齊響亂驚鴐。無林不置臨風榭。有岸皆生暎水花。近洛山川殊僻國。上游人戶總仙家。君言四郡尤奇絶。一棹窮源也未賖。</text>
<title>彈琴臺</title>,<text>琴臺之水碧澶漫。千古陳濤事可潸。但使一夫當鳥嶺。何勞八駿到龍灣。江流有石應留恨。廟樹無花不點斑。薄暮粼粼煩鬼出。輕虹殿雨過前山。</text>
<title>端午帖</title>,<text>燕語鸎啼滿禁林。君王高拱穆淸深。明臨已配天中日。理熟先觀地底陰。菖葉帶香浮酒面。薰風吹曲入琴心。浴蘭佳節今朝是。拜獻湯銘替短箴。</text>
<title>朝發萬淵寺。萬山皆杜鵑躑躅。晨霞未開。紅綠濕人。眞僊境也。</title>,<text>緇髡擔我上嶙峋。三月諸天始放春。深洞白雲誰掃路。亂峯紅霧欲霑身。徒聞暗磬不分寺。忽得樵歌知有人。寄語山靈莫相笑。衣冠已洗十年塵。</text>
<title>思量</title>,<text>閑中事事合思量。物理天時看自長。潮信本來恒遡月。葵誠何以解傾陽。心無出入還須放。道有行藏不要常。回首世間名利客。一團塵土夢郞當。</text>
<title>崔進士 晟 挽</title>,<text>淵澄山下卽孤村。逕路媒稀草沒門。生事有書空曬腹。死歸無服可招䰟。靑鳥咫尺依衡蓽。白鶴尋常訪子孫。草草銘旌題進士。少年聲價不須論。</text>
<title>立石</title>,<text>忽怪蒼雲壓面廻。叢叢亂笋與雲開。脩纖鬼斧揮風出。潤碧星精隕雨來。幽水諦無生處滿。團松誰遣到頭栽。蒼茫五色無人鍊。晴日猶聞彷彿雷。</text>
<title>感君恩詩 小題。見五言律詩下。○辛卯</title>,<text>宮貂擎出聳鵷行。自怪微躬荷寵章。豈有詩名傾藝苑。端因聖意侈湖堂。人中戴勝香偏重。雪裏朝天冷不妨。休沐歸家眞可詑。烏紗卸後更榮光。</text>
<title>盆梅</title>,<text>儂家長物綠磁盆。移得寒梅旁酒樽。雪裏橫生春氣色。枝頭團挂一乾坤。空簾落月渾無影。小戶香風忽有痕。醉倚熏籠成片夢。滿天蝴蝶已還䰟。</text>
<title>南奉朝賀 九萬 挽 二首</title>,<text>三朝際會一身憂。舒卷委蛇與道謀。四序功成唯几杖。百年心在信春秋。高名燕許文章盡。故事耆英繪畫留。欲識相公何事業。老來無地著亭樓。老圃秋花手自栽。中間事變足悲咍。驚波滿地孤舟往。亨路當天一馬來。逝虎山空雲黯黲。飛鴻渚暮月徘徊。衣冠密邇喬陵麓。間氣英靈歲歲陪。</text>
<title>曾王考忠翼公下世。去今六十年。節惠之典。始行于南平縣從父任所。小子適以天官郞。忝將恩命。事曠榮極。不勝感懷。謹綴二律。要會中諸君子。辱和以侈。私門勝事云爾。</title>,<text>煌煌芝誥下天南。稱德名詞禮不慚。從古太常公議在。卽今泉路聖恩覃。箕纏杳杳星周六。梓里依依族合三。將事小孫悲喜極。一聲宣旨淚雙含。</text>
<title>寒食之前二日。步至池亭。賦事。甲午</title>,<text>三旬吟病閉窮廬。聞道春深始出閭。一點絮花憐臥柳。十分桃水見跳魚。還知道體團團在。便驗吾心潑潑如。明日東風寒食是。兒童來質種花書。</text>
<title>圓通</title>,<text>薄暮諸天夕照紅。憑將目力試高雄。來時鞍馬渾霑雨。坐處樓臺恰御風。綠樹千頭參戒定。靑山一面證圓通。歸程似亦天公意。寫我羸驂月影中。</text>
<title>雨餘書衙軒 二首</title>,<text>西臺山頂雨新晴。南澗之南雲物淸。邑里家家渾暎杏。官橋樹樹可藏鶯。行邀釣伴緣谿去。坐聽樵歌隔水生。舊喜讀書今懶讀。不妨嘯傲散高情。酷憐山日雨餘明。更愛溪風枕外淸。已覺此身渾化蝶。不知何樹忽流鶯。白雲亦在窓前宿。明月還從嶺上生。一部心經香半炷。靜中時見古人情。</text>
<title>雨過感興</title>,<text>經綸著述兩郞當。學道光陰四十忙。少日惟詩成計活。中年於易識行藏。好書不厭千回讀。頑質須經百鍊剛。長向靑山看體用。一簾疎雨度斜陽。</text>
<title>答潭州使君和寄頭韻</title>,<text>吾人學問無他法。事事看詳到手頭。但使爐熏心便肅。不妨朱墨汗長流。忙中好驗新存養。靜裏要尋舊吝尤。遙想病餘觀理處。羲經一部洞玄幽。</text>
<title>病中。又成長律。</title>,<text>病裏精神生闔眼。日間窮格好低頭。心從衮衮機中轉。道在平平地上流。萬物有形皆有則。五官無欲卽無尤。淸晨點檢貞元際。一氣澄盈屋漏幽。</text>
<title>沈進士 天祺 挽</title>,<text>秋風黃葉滿長安。歲歲單驢渡灞難。千首光陰羅隱老。數間生活玉川寒。空携腹藁埋玄土。却倩隣衣𧸙素棺。草草銘旌題進士。鄕人從此悔儒冠。</text>
<title>題防踏客舘</title>,<text>人間不盡是山川。絶海風烟更可憐。潮外峯巒無信地。蜃中城市似先天。腥林伐皷開鹽步。霧柵燒畬種牧田。平世關防偏聖澤。戍樓歌曲總漁船。</text>
<title>幽居書事 壬午</title>,<text>草閣長寥若。幽人自淡如。籬霜明亂菊。池露冷殘蕖。水竹先生宅。梅花處士居。詩成興有助。酒罷事無餘。課僕收園栗。防偸護圃蔬。家貧農業少。地遠俗人疎。鳥去因留篆。螢來爲照書。機心猶未忘。時釣小溪魚。</text>
<title>失解將南歸。會趙友舍。設小酌。夜叙子輝 鳳命 贈十韻短律。要和。聊抒志懷。博粲。</title>,<text>雪後終南宅。靑燈坐漏殘。非關都眊臊。且作一團欒。縱飮形骸放。高談意氣闌。經年成遠別。卜夜暫淸歡。子詑詩囊大。吾差酒戶寬。升沉知俗薄。離合見交難。古意琴猶拂。歸心鋏自彈。小山依桂樹。南國採芳蘭。志士傷年暮。吾人保歲寒。江湖春有鴈。書札報平安。吾人。一作幽人。</text>
<title>寄別吏部侍郞趙大年奉使之日本 辛卯</title>,<text>積水浮天極。孤槎指日征。建標千里濶。銜命一身輕。眼已桑溟窄。胸將夢澤宏。名家承赫葉。王國蔚維楨。壯志門懸矢。高文廟薦鐄。謝家推少弟。蘇集號難兄。黼黻宜堯衮。球琳識夏黌。一蜚從妙歲。徐步卽通程。名藉郗詵桂。經傳韋氏籯。風蹄輕塊歷。雲翮失楡搶。詔許金門隱。才高甲觀英。凌雲仍再獻。大雅藹孤鳴。日月依鑾掖。星辰暎藻衡。笛樓爭誦姓。崑體不稱名。楊億喜爲商隱詩。一時慕效。稱以楊大年西崑體。而不名云。 班壓神仙峻。司兼雨露淸。院花窺誥硯。宮鳥伴茶鐺。擢秩新紆渥。分麾暫避榮。地分弓裔國。天接永郞瀛。貊野飛旌出。楓岑理屐行。官裝淸獻鶴。道侶子喬笙。邑瘠田收秫。衙淸屋對檉。黃經蟲鳥讀。丹鼎吏人烹。辭陛逢關鴈。還朝未禁鸎。靈山遙拄笏。名路厭彯纓。塞馬從他喪。蘆鴻竟孰抨。有咻驚衆楚。無過畏三彭。未鎩靑冥翮。將馳日域聲。此邦重使命。其俗慕文明。博識須禽惠。雄談憶陸生。獨賢膺簡寄。專對仗忠誠。大渤三千濶。長空五兩橫。魚龍紛百怪。鼓角儼三兵。馮伯前旂翊。蜚公後陣翃。鷁頭隨浪頓。颿腹飽風脝。雪蹴遙天黑。雷飜大地獰。有時哭黃帽。無計偃紅旍。潰若羣山裂。奔疑萬馬轟。檄移能讋鰐。劒拔欲誅鯨。神意斯須變。天容本色呈。海紅烏浴曉。山白蜃浮晴。曠羃渾圍幄。軒褰忽挂鉦。纈成千段錦。綵勝九枝棚。琪草迷名號。珊瑚眩目睛。鸞驂來冉冉。鳳管下琤琤。意欲窮三島。神疑隘八綋。鰲鬟何所繫。象緯不勝傾。鳥驗迎風退。蚌徵遡月盈。蒼茫裸人域。隱約鬼奴城。浪計憐銜木。奇諧討食苹。去應詑鄒衍。歸欲問嚴平。故國無歸燕。殊方有語鶊。篷檣採貝客。烟火煑鹽氓。卉俗紛趨謁。蠻歌互囈嚶。丹靑雕帳宇。珠瑇絡樽罌。掃部勤除舘。餼官秖割牲。掃部。倭國掃除之官。 家家列螺鈿。頓頓薦羹。服飾禽毛剪。文書貝葉擎。禽毛貝葉。以倭俗喜服毛錦尊。尙禪經故云。 琉商篚南貨。萊市汎東航。唯諾音飜鴂。跪蹲狀類猩。細郞迷聖代。童女緬狂嬴。一統志。倭俗以蹲跪爲恭。此下述其山川風俗人物古事。 左部傳亡濟。僞皇系竄荊。熊祠香一瓣。馬刹屋千甍。甓壤應逃鯀。箱根想隱鏗。山雞翎半黑。水族尾多頳。遠客腰刀拜。尊人脫履迎。投錢祈佛福。灼骨覘神禎。土暖冬無雪。天霾日少晶。江山終古僻。風俗至今勁。和好羞兄弟。艱難憶壬丁。權石洲詩壬字仄用從方音也。 湯山行定過。鼻岳事堪驚。隱忍齊襄耻。羈縻贊普甥。只應文德布。無使禍心萌。夫子聲華富。明廷選擧貞。張騫銀漢使。方朔歲星精。道入窮荒得。心從習坎亨。疎慵叨管鮑。臭味等蘭蘅。意照氷壺炯。談飛玉屑霙。班行動相接。文字許同評。折柳難酬雪。投瓜輒報瓊。萍遊江海隔。星散歲時更。鯉素無虛篋。郵筒有遞伻。交情渭北樹。王事嶠南營。邂逅佳期在。風流勝會成。忘形容太白。卜夜近長檠。酒舌誰饒我。詩拳實畏卿。相分䰟黯黲。每見氣崢嶸。瀛閣春花亂。銀臺午醉醒。興來頻筆硯。朝退或棊枰。金馬非初志。沙鷗有宿盟。要津難利涉。晩節欲歸耕。遠挹鴟夷蠡。長懷畏壘庚。山春長薇蕨。渚日睡鵁鶄。梨浦吾將老。藍溪子孰爭。行藏心轉誤。離合恨飜嬰。別路違攀柳。年華負薦櫻。海雲愁外起。關月夢中縈。徒御停驂轡。親朋勸酒觥。微風吹桂棹。落日響瑤箏。許國心如鐵。思鄕鬢變莖。千秋鄭圃隱。唯許共論情。</text>
<title>自將幸澶淵 辛卯湖堂應製。居魁。</title>,<text>混合車書靖八埏。重煕宋業屬中天。于今鼾睡無吳蜀。從古烟塵在薊燕。忽有羽書來紫塞。傳聞狼火入甘泉。風沙冀野軍先潰。月暈岢嵐壁不堅。久恨石家輕借土。遂敎胡騎敢窺邊。時當久逸人忘戰。勢到臨危計自全。玉壘爭稱移蹕地。金星誰占滅胡年。百年廟社難輕擲。千里山河豈等捐。獨贊戎機誰密勿。親揮宸斷用剛乾。事同作舍謀言衆。策好推枰朕志先。涿鹿山川當警蹕。飛龍輿衛夾戈鋋。玉旄乍聳軍聲振。黃屋旋開喜氣連。華祝陣前戎士抃。酣歌仗外相公眠。卽看氣色新旗皷。便覺威風讋毳氊。小醜已窮那拒轍。羣心自奮競張弮。遙知六馭于飛路。直掃三河以北烟。竟使千年延寶籙。端因一著幸澶淵。旄頭芒盡妖氛豁。馳道塵淸凱奏旋。可惜金繒輕北走。終敎宗祏困南遷。邇來滄海多傳警。誰贊宸猷繼昔賢。</text>
