<title>病中漫述 按此以下在宣城作。辛卯知宣城。壬辰値倭變。七年居官。丁酉以正言承召。</title>,<text>靑丘氣數何太蹇。巨寇東來兵禍酷。經年劒戟殺氣高。血流溟海骨塡谷。氛蔽東南虐焰盛。公蓄私藏付回祿。生民流落失舊居。老穉登山草爲屋。有司調糧簿書急。貧人富人傾斗粟。飢饉荐臻民嗷嗷。東家肉寒西家哭。宛宛赤子路傍棄。命在須臾誰顧復。菜顔盈道相繼斃。烏鳶集啄狗犬簇。瘴氣流行癘疫熾。餘民死亡日相續。前年十室今數家。子孤妻寡老者獨。方伯雖有勸耕書。其奈莫肯種黍菽。病倅憂傷終奈何。對案不敢喫公餗。二愁裏形骸病亦侵。經旬伏枕費呻吟。出門忽覺年光變。落盡紅芳徧綠陰。三居然不救民飢死。天譴神非病作灾。寧適我躬吾不怨。溝中白骨祇堪哀。四神州赤縣陸成沈。夫不耕耘婦廢蠶。殘命苟存無報效。坐思家國謾傷心。五孤臣在嶺海。戎馬兩星霜。北望王師至。東憂虜勢強。朝廷何處住。寤寐未曾忘。忽聽鵑聲急。悠悠我思長。六爺孃多疾病。弟妹各西東。遊子未能返。豺狼滿域中。</text>
<title>次竹川子韻。哀近始齋金達遠 垓。</title>,<text>風塵擾擾子何歸。舊事凄凉一薜衣。死者無知生者苦。屋樑明月夢依俙。二邯鄲久作難歸客。蒿里頻聞葬友聲。義魄至今應不死。爲星爲斗照行旌。</text>
<title>輓金翰林達遠二十韻</title>,<text>達官怕木稼。哲士忌龍蛇。曾悼鶴峯逝。又如達遠何。詩書傳舊業。伊洛泝餘波。谷喜芝蘭茂。人知步武遐。龍鍾慙鄙吝。夙昔景聲華。旅館初傾蓋。天庭共戴花。佩符儂守縣。投笏子還家。湖上看梅數。簾前下榻多。去年逢喪亂。經歲在干戈。淚濕靑衫薄。心縣紫極賖。憤讐天共戴。鳴義檄頻過。捧日心徒切。塡溟勢則那。乍同灘上夢。還阻海濱珂。卽說遭盆歎。驚聞返柳車。行言初不信。凶訃竟非訛。爭奈邦家瘁。徒貽舊識嗟。庭孤年未長。堂老髮皆皤。俯仰悲無盡。幽明路已差。音容都寂寞。人世獨婆娑。慟哭無窮意。茫茫淚漲河。</text>
<title>記見</title>,<text>有鵲巢城樹。養雛日殷勤。羽翼未及成。出巢離其羣。翩躚落下地。蹢蹢翔且奔。莫黑雙大烏。見之來相侵。欲飛不可得。蒼皇入棘林。母鵲驚飛來。回翔起哀音。逐烏啄其背。烏乃終飛去。徘徊鳴不已。顧復雛在處。物性良不昧。保雛亦有智。深恐惡鳥知。翔集不同地。藏雛城北䕺。自止城南枝。衆鳥更來窺。良久不得知。從來母子情。物我固其然。伊人忽有感。惻惻雙淚縣。按此詩。幼失母夫人。觸物感懷。</text>
<title>泣呈涵仲契兄</title>,<text>我哭我兄君哭弟。兩家兄弟數偏奇。凄凉征邁鶺鴒句。寂寞池塘靑草詩。地下形骸空欲朽。人間鬢髮易生悲。三年憂患不相見。東閣春宵客睡遲。</text>
<title>奉送鄭員外丈之京</title>,<text>道路崎嶇豺虎鳴。忽聞鄭丈欲西行。泰山一羽君臣義。寸草三春母子情。秦樹漢宮新日月。千官七校舊簪纓。經年西望孤臣淚。更灑靑驪歸去程。</text>
<title>與金器仲 堈 分韻千仞岡頭一振衣。得千岡一衣等字。語見淸凉山錄</title>,<text>飛舃歸來不住天。應須行到最高巓。煙霞草木無窮好。絶壑奇巖氣萬千。二試躡淸凉興未央。此來情境亦淸凉。不知眼界寬多少。大地平看一萬岡。三崇高白頭山。拔地干箕畢。東來一萬支。一腳雲外出。列作十二峯。奇勝擅第一。丈人揖祝融。鸞霄對硯筆。僊鶴舞翺翔。蓮花挺崒嵂。洞天三十六。奇詭記難悉。病宰有宿好。佳期未可失。同遊金器仲。夙昔風流匹。歷問日洞老。長與魚鳥逸。雙舟候吾行。入室審容膝。江叉武昌魚。盤剝稏谷栗。梅菊列巖壑。經傳盈緗帙。此間足淸福。不曾關陟黜。靑牛石門路。古藤雲氣密。日夕到上方。惺然痊宿疾。坐石酌靈派。登壇拾桂實。其中多僊子。石底羅丈室。給孤布黃金。浮提灑墨漆。天女傳獻花。仲殊誇啖蜜。異言莫吹噓。吾家有妙術。自有好田地。不須訪兜率。終宵恣語樂。有無何足詰。憶昔朱夫子。泰山視丘垤。南軒相往來。遺意吾可述。時來發豪氣。浪吟不求律。還嗟塵世嬰。勝遊無多日。明朝出洞門。世路苦傾跌。四碧石丹楓面面圍。山中無物不淸奇。何年解却腰間綬。瀟灑巖頭伴羽衣。</text>
<title>畵師圖山形甚拙。戱吟。事見淸凉山錄</title>,<text>畵來名嶽類丘陵。何事區區費剡藤。知汝厭傳眞面目。畵師非是本無能。</text>
<title>山中吟</title>,<text>舊聞淸凉寺。今見淸凉山。淸凉意不盡。如在閬風間。</text>
<title>牛背戲吟 事見淸凉山錄</title>,<text>如何五馬郞。還著一牛鞭。洞裏有奇事。傍人莫浪傳。</text>
<title>孤山雜詠</title>,<text>遊徧名山十二岡。歸筇經過水雲鄕。丹楓紫菊有餘翫。明月淸風無盡藏。江雨滿衣沾濕好。蘭舟載酒往來忙。小堂瀟灑依巖靜。醉臥三更枕席凉。二宇宙悠悠世故新。不知何地可安身。功名榮悴悲遊客。丘壑風流說丈人。靜几明窻惟有月。白沙蒼壁更無塵。此間樂事人知少。正坐看書卽甚眞。</text>
<title>次鶴峯先生 金公誠一 韻贈勳師</title>,<text>古舘春岑寂。僧來亦一奇。吾家元有事。爾道本無爲。墨行慙儒行。新知勝舊知。他時白蓮寺。與汝欲深期。</text>
<title>又贈勳師</title>,<text>昔者吾友洛園子。淸凉寺中賦杜鵑。死別三年常惻惻。當時題句爾來傳。</text>
<title>爲張氏妹賦四韻。呈于金元瑞兄 春龍。示仲瑞弟。</title>,<text>瑣尾流離張氏妹。相逢湖海暫時人。畏途顔面元多厚。異地婚姻更少親。不爲困窮寧有此。謂他兄弟欲誰因。將塡丘壑吾難救。地下先靈久已嗔。張氏吾外家從兄弟行也。前五六年間。喪其偶寡居。今遭亂失業。姻黨又多欺。乃不得安居。違棄蓬蓽。流落月城。寄食于元瑞兄家。其勢終亦不能救。吾爲縣雖有俸錢。上分於老親。下周於亡兄家累。更無恤後之勢。噫自吾身觀之。則彼我親疎之際。施有差等。其不能救勢也。自吾祖觀之。張氏之於吾。其初一人也。吾等豈無罪哉。蓋飢餓困頓之形。有不忍見。勢者不在我。吾末如之何也已。情則有可勉者。使吾兄吾弟睦愛之心。愈久而彌敦。則盤中餘粒田間遺穗。或有存活之路。而吾祖先靈。得安於地下矣。</text>
<title>次高翠屛 應陟 樓字韻</title>,<text>若比諸碁局。先生是奕秋。才華早變豹。學術妙屠牛。編韋經三絶。臯皮叩雨頭。功名三十載。無地可營樓。二生平學大隱。城市幾春秋。肥瘦誰知馬。閒忙自辨牛。龍龜採奧旨。儒釋劈初頭。料得人希訪。空中獨樂樓。三行藏如蟋蟀。卷迹待霜秋。今世誰知駿。古人尙飯牛。惟須書萬軸。安用橘千頭。杖屨聞韶縣。道遙上竹樓。</text>
<title>述懷示樂琴葛峯兩契十八韻</title>,<text>少時孤陋伏閭閻。性拙才庸病且兼。往聖前賢曾邈遠。高山大野未觀瞻。人間不分靑雲路。天上難尋翠羽簾。飽認間關冰躍馬。長憂蹭蹬竹登鮎。身輕鳧鴈無多少。度大乾坤囿巨纖。北闕分憂恩命厚。南州作宰歲時淹。塵生宇宙戎初起。師老關河賊未殲。羞見督郵衣帶急。長間軍國簡書嚴。徒饞斗粟難求去。久病瘡痍未試砭。形貌蕭條成老醜。行裝落拓傍猜嫌。貞心自視輕寒暑。宦味何曾辨苦甜。舊識金生將李叟。生涯藥裹與書籤。陰傳秘訣烘丹鼎。會待盤根別利銛。棲在梧峯遲鳳下。澤藏雲雨保龍潛。由來同氣爲風虎。安得相隨似蟨鶼。別意停雲時復望。離情共筆日頻拈。黃梅落盡年光晩。白髮生多客淚添。惆悵相思不相見。回頭重阻暮山尖。</text>
<title>留別雪月丈 金公富倫。兼示左右諸君子。</title>,<text>今朝告別芳岑寺。幾日重登雪月堂。追記六年來往地。洛江煙樹杳蒼蒼。</text>
<title>臥病壁堅山城見權詮 詮安東人○按此詩。丁酉以文學出爲廵營從事時作。</title>,<text>登登山萬丈。曲曲路千回。風峭抜無業。雲淋壁有苔。自憐身落拓。誰問病歸來。忽見權僉正。居然一笑開。二山連闍𨵡俯湖流。城堞迢迢近斗牛。鼓角一聲天欲曙。將軍早起按前籌。</text>
<title>謹次水山卜居韻</title>,<text>浩浩三千界。茫茫九萬秋。古人不可見。世路多險幽。之子歌白雪。和我者伊疇。萬事如夢幻。夜半移壑舟。煙霞舊有疾。人世卽無求。聊尋丘壑來。遂與猿鶴謀。誅茅結小廬。水山南岸頭。岸上有蒼松。岸下有淸流。隴雲可怡悅。蘿月足遨遊。此事亦丈夫。飢寒何足憂。詩成來示之。知子得藏修。我亦從此逝。早晩披羊裘。</text>
<title>詠橘 按此以下。庚子任湖南蓮幕時作。</title>,<text>黃橘似黃金。黃金人所珍。伊我愛黃橘。何者得其眞。黃金無香橘有香。嚼來何況味又甘。有香有甘又有色。人寶則一我寶三。對此忽覺骨欲僊。五內颯爽生淸風。安得化爲身千萬。千萬枝頭著此翁。二君山老僊子。夙昔遊蓬萊。珍樹覓佳實。移種洞庭隈。海外三萬里。飛鴻含子來。南國土性宜。不勞人栽培。秋來結子繁。滿地黃金頹。一食塵慮消。再食韶顔回。應有羽衣子。卽此來徘徊。江頭雙老鶴。毋乃異人哉。</text>
<title>興陽縣偶詠</title>,<text>石古山尖大海陲。蕭條古廨擁笆籬。天寒斷郭烏鴉集。葉盡前村橘柚垂。客路生涯苦無樂。殘年物色易生悲。牀邊露菊濃相識。欲折寒枝贈所思。</text>
<title>自興陽適寶城。幾歷六十里。到鳥城院暫歇。回瞻卽朝過路也。仍成一律。</title>,<text>朝發興陽午鳥城。回瞻咫尺卽前程。避來大暑松陰密。消得閒愁水氣淸。野鹿未曾參世事。海鷗那更識人情。行㫌催發天將夕。歲晏窮途淚灑纓。</text>
<title>送政府李從事</title>,<text>十載干戈有此生。逢君無奈送君行。心誠憂國因多病。志不隨時合退耕。漢北煙花猶在眼。江南雲樹政關情。光山眞箇幷州地。願採風謠入頌聲。</text>
<title>謹次趙分臺先生韻</title>,<text>京國衣冠海外州。九秋光景一登樓。異鄕盃酒悲兼喜。暮歲行藏去又留。對鏡二毛生種種。臨歧萬事却悠悠。他時且記今時會。醉裏聊寬客裏愁。</text>
<title>珍島卽事</title>,<text>絶域孤城在。天寒路更賖。人居依橘柚。地産足魚鰕。雪裏供新菜。霜邊折好花。異方殊節候。遠客奈愁何。</text>
<title>綾城有感</title>,<text>連珠亭子小溪邊。日暮鷗飛細雨天。人世自生多少恨。野花江柳亦凄然。</text>
<title>茂朱偶詠</title>,<text>萬疊峯回別界閒。小亭新構壓蒼灣。一筇山色披楓葉。五夜波聲戛石灘。松岸露深菌正滑。林園霜落薤初團。至人寶訣如能學。我欲從君往問丹。</text>
<title>永思亭。次思齋韻。</title>,<text>對面平看方丈山。如何此地便忘還。當時不有竹溪子。風月煙霞亦等閒。</text>
<title>追記前日事。奉呈兼善。</title>,<text>昔別三淸洞。今過萬福橋。樹稠藏屋小。山靜似人高。擧案供新薺。傾缸潑濁醪。離情生薄暮。絃斷雨蕭蕭。</text>
<title>奉贈公元舊史</title>,<text>十二年前與子同。驪江一棹泛春風。龍門道路三千里。鳳闕煙花一萬重。人事悠悠多變化。離情脉脉各西東。天涯相見揮淸淚。鬢髮蕭疎異昔容。</text>
<title>次花山伯 按此詩。癸卯按覈本道軍務時廵到作。</title>,<text>欲上征鞍已暮天。却呼紅粉近花邊。壺觴亂酌醺醺醉。主倅登衙客欲眠。</text>
<title>臨行又次</title>,<text>一馬長程木落天。數聲鴻鴈入愁邊。明宵又作龜城客。霜月三更坐不眠。</text>
<title>次龍仁板上韻 按此詩。庚戌以湖西蓮幕辭朝時到縣作。</title>,<text>不見龍門歲幾周。偶來空館暫淹留。亭欄瀟灑迎山翠。池水玲瓏引澗流。芳草東南西去路。白頭四十九廻秋。傷心一灑楊朱淚。魂夢應知落某丘。</text>
<title>愚漢中年久廢吟詠。今洪偉夫 瑋號西潭 將適南州。臨行語余曰此行何不爲一言以贈。閒寂中將故舊詩什付之壁。有時吟賞以開懷也。余聞此言。難以荒拙辭。聊奉一律。</title>,<text>舊好如今有幾人。君歌白雪我陽春。邇來栢悅看松茂。忽此湖西隔海濱。休把衰遲傷遠別。勉加飡飯慰相親。他年我去君應至。共謝明時作逸民。</text>
<title>送李寬甫 民宬號敬亭 爲禮曹正郞赴洛 按此詩。癸丑閒居時作。</title>,<text>瀛洲須學士。粉署對星躔。不有洪鈞重。寧論小相賢。離懷傷暮景。行色畏炎天。京洛如相問。茅簷伴竹眠。</text>
<title>次東軒板上韻</title>,<text>海畔尖山紅葉頹。瘴江秋色逐人來。荒城日落羣鴉集。絶塞霜深獨鴈回。湘浦有懷聞廣樂。玉京無路近蓬萊。孤雲一去今千載。短屐頻尋月影臺。</text>
<title>次韓柳川 浚謙 韻</title>,<text>刺史新登閣。將軍舊下營。葉稀山料峭。風積海崢嶸。祇爲丹心苦。難禁白髮生。霜天歸鴈盡。何限北望情。</text>
<title>感舊</title>,<text>疊嶂擁孤城。東征是舊營。靑冥橫殺氣。風浪哭殘兵。古戍歸鴉集。荒堆落日明。平生多感慨。舊事更傷情。</text>
<title>雜詠</title>,<text>寥落殘城傍海濱。一官羈絆且藏身。雲僊賞月臺猶在。天將征倭事已陳。瘴雨漫天簷濕重。腥風吹海櫓移頻。頓忘身老爲官拙。吟惱梅花一樹春。二文昌故國千年地。都督遺城百代塵。籬傍海堧漁戶冷。畒緣山麓邑居貧。殊風異俗難爲政。瘴雨腥煙易病人。賴有聖恩寬此恨。一罇相對老梅春。</text>
<title>夢中陪輦趨殿下。覺而有感。</title>,<text>未有涓埃答聖朝。白頭縣綬且逍遙。漆園蝴蝶來蘧栩。合浦明珠去寂寥。烏鵲啅枝林影黑。魚龍鬭海浪聲驕。無端枕上三更夢。露蓋星冠謁紫霄。</text>
<title>次板上韻</title>,<text>殘年鬢髮雪參差。中夜登樓不寐時。溟海千重臨北岸。扶桑萬丈倚西枝。壯心未已頻看劒。羇興無端或賦詩。瘴雨蠻風回首地。莫令沾濕漢㫌旗。</text>
<title>中宵有感</title>,<text>微月初昇射海涯。赤憎雲影住多時。怒蛙聒聒依靑草。驚鵲査査繞故枝。中夜登樓瞻北極。暮年撥劒倚南垂。憂端袞袞無能釋。童子昏昏睡不知。二一輪新月映天涯。老子登樓獨立時。河漢斗牛九萬里。扶桑若木三千枝。龍吟寶匣精光射。鶴舞雕籠病翮垂。徙倚曲欄仍夜久。壯懷寥落有誰知。</text>
<title>成精甫 安義 至。喜甚把酒月下。達曙而罷。</title>,<text>老來偏覺別離多。忽忽相逢意若何。嶺外十年雙短鬢。人間萬事一長歌。京華杳杳音書斷。江海悠悠節序過。無限心情難袞袞。共邀明月起婆娑。</text>
<title>邀精甫私室</title>,<text>小齋公退澹生涯。還似郊居宴坐時。淸澗汲澆新竹笋。破籬牽補老藤枝。佳人解唱黃雞曲。老子愁看白髮垂。未敢著軒高士號。可能邀到舊心知。二人生袞袞世無涯。天管飛潛各有時。鶴料有餘蒼壑蘚。鷦巢不分上林枝。但謀罇酒百年醉。不用勳名千古垂。分外誤恩綰墨綬。非良恐負聖君知。三玄圃茫茫弱水涯。玉京羣帝宴酣時。麻姑相送碧桃子。羽客攀援瓊樹枝。寰宇寂寥靑鳥去。僊壇縹緲白雲垂。靈方寶籙今誰管。來問東皇答不知。</text>
<title>疊多字韻贈精甫</title>,<text>人間浩浩路歧多。逆旅官居住幾何。高閣有時環粉黛。使君無事聽絃歌。不須萬事恰當好。亦可百年如此過。俯仰乾坤容落魄。何妨隨處得婆娑。二南來海上靑山多。關嶺迢迢路幾何。故國音書稀鴈使。他鄕節序忽鶯歌。百年跌宕琴書在。千里逢迎惠好過。無限滄波好明月。直須酩酊大婆娑。</text>
<title>寄精甫浴海水</title>,<text>贈子籠中物。滄溟萬斛多。淸宵身欲羽。白日眼無花。自信靑囊訣。堪瘳白屋痾。莫令醫國手。虛老野人家。</text>
<title>次放翁韻寄精甫</title>,<text>殘城敝閣強名官。身似鷦鷯分易安。罇酒倚酣虹吐氣。詩章得助錦披肝。竹萌坼地初聞籜。梅子登盤忽覺酸。歸計未成留亦好。故人時過共淸歡。二鐵冠白筆舊臺官。同病江南枕未安。萬事從他霜鬢髮。百年倚箇鐵心肝。窮途飽度人情薄。末路方知宦味酸。海畔孤城君去後。綠罇明月爲誰歡。三曾忝淸朝禁省官。南來何處是長安。人生似葉飄歧路。世故如雲熱肺肝。翰墨故人詞格老。山城太守酒盃酸。九霄他日飛黃鵠。倘念天涯一笑歡。</text>
<title>次金大丘而靜 允安 韻。呈鄭康侯 維藩 舊丈。</title>,<text>余忝守檜山海外。不見相識久矣。一日得覩康侯來過。語及金大丘酬唱之作。仍其韻。一以敍懷。一以記喜。一以感舊。一以自歎。一以敍別。以爲後日之記。一點孤燈半壁明。白頭靑眼故人行。東樓話久仍無寐。煙柳依依月滿城。二殘年束帶惱淵明。日向橋頭避吏行。驚喜故人來問我。一春桃杏海山城。三海外相看鬢髮明。欲將蘭蕙贈君行。憶曾共待金門詔。三十年前入帝城。三十年前。與康侯同赴試。四故園遊興記分明。作吏如今誤一行。梅落海山春事晩。強謀歡伯壓愁城。五天朗春晴海日明。故人遮莫禁盃行。人生邂逅無多日。將奈明朝唱渭城。</text>
<title>又演餘懷示康侯</title>,<text>萬事悠悠有聖明。一官羈絆且留行。將身久入槐安國。莫道言游理武城。二曾入瑤池瑞日明。星冠霞佩伴僊行。謫來煙火三千界。何處十二樓五城。</text>
<title>次康侯韻贈別</title>,<text>春晩江南雨歇餘。綠罇相對竹陰疎。異時逸氣無多子。末路浮名祇惱予。身寄風塵長作客。夢回鄕國欲尋初。離亭芳草添羇恨。別後頻傳尺素魚。二殘年勝節惜春餘。舊雨來人倘不疎。白首斷膓頻送客。黃塵失腳最憐予。郡庭寥落花飛後。公嶺蒼茫月上初。相望不堪相別恨。請君看取北來魚。</text>
<title>次孫景徵月影臺用鄭郊隱韻</title>,<text>蒼山際海落崔嵬。下有孤雲舊築臺。悵望當年乘鶴去。蕭條異代颺鳧來。題詩剩作懷僊語。對酒頻傾問月盃。一夜滄波無限意。淸光曾照古人回。二荒凉雉堞傍崔嵬。老樹殘碑學士臺。天柱中秋蟾寂寞。遼城落日鶴歸來。分明古道飛筇舃。惆悵今人擧酒盃。記得僊區最奇絶。淸宵煙浪颺帆回。</text>
<title>漫興</title>,<text>海山三月春寒深。無日不風風且陰。老梅欲綻轉枯落。芳草纔長還蕭森。時危俗薄有虞象。路遠天長無好音。山鳥不知人意思。隔林啼亂惱春心。</text>
<title>舟行泊木瓜島。登眺而歸有詠。</title>,<text>海門天豁絶浮埃。萬頃銀波一棹開。殘照颺紅帆影動。長風卷碧浪花頹。長思聖哲乘桴去。不許童男採藥來。化得此身雙白鷺。眼中島嶼徧探回。</text>
<title>次景徵寄李叔平 埈號蒼石 韻送景徵</title>,<text>遙想郊居著茂林。霧灘煙嶂綠沈沈。初年東海持竿手。晩節南山種豆心。沙岸投筇隨好景。野亭移板趁淸陰。龍鍾苦被浮名繫。坐嘯東樓雪半簪。</text>
<title>景徵書至。示密伯載酒馱妓。邀我于空明亭下。泛舟泝江。仍過郭季綏 再祐號忘憂堂 江亭有約。與景徵同之。</title>,<text>聱叟書來好事傳。空明亭下泛蘭船。乘鳧相逐嶺南宰。駕鶴仍過江上僊。紅袖引行環似玉。綠罇圍坐酌如泉。湖山一醉狂歡賞。千載風流說此筵。嶺南樓名</text>
<title>泛舟記景</title>,<text>澄江如練靜無波。日夕蒼巒擁綺羅。飛鷺雙雙屛裏去。游魚一一鏡中過。片帆轉岸沙痕動。細浪搖空櫓影多。南極老人來且近。洞天相對酌流霞。</text>
<title>感懷用杜韻</title>,<text>鄕國辭千里。關河落一邊。蹉跎衰久矣。濩落意悠然。猥被淸朝記。慚紆聖澤偏。墨徽寬再活。符竹許重縣。去境霜飛葉。還程雪吹筵。途中殊阮籍。査上似張騫。葉縣乘鳧舃。僊遊鑄鐵船。胷如呑八九。眼欲隘三千。勝槩兼湖嶺。衣冠異澗瀍。陶園歸未早。汲閣臥能堅。夷險應無地。行藏只有天。鵷鸞曾忝後。糠粃獲居前。羽翼來商嶺。笙簫引緱巓。狂歌還人楚。浪迹却遊燕。人事如飛電。光陰若逝川。洪鑪辭造化。崇極仰回旋。丕烈銘丹鼎。神功握赭鞭。星宮羅衆瑞。霞蓋擁羣僊。紫誥花滋露。丹爐柳拂煙。橫金光翕赩。鳴玉響潺湲。琪樹雲生爛。瑤池日上鮮。丘園飛束帛。筐篚送金錢。漢代威儀盛。周家曆數綿。夔龍來踵武。衛霍動磨肩。七萃金槍臥。三邊甲士眠。將軍環甲第。學士帶花牋。雖少鳧鴻去。猶多柱石賢。風塵身草草。江海影翩翩。跧伏甘樗散。浮沈學瓦全。幽棲誰愍強。落魄自悲憐。有賦懷楊意。無氈坐鄭虔。露葵傾日苦。楡柳㤼秋先。銀鑷添新摘。羊裘任舊穿。盤飡收紫芋。藥物覓黃蓮。對酒時連酌。題詩或累篇。自知生事了。不冀好音傳。垂寵尋遺履。回光理斷絃。飄零渾破膽。感激欲張拳。盤錯能知器。貪廉豈問泉。城頹經百戰。事往閱千年。雉堞歸蕪沒。樓臺作棄捐。凄凉茅店戶。嶢崅火耕田。化理慙三異。聲名負二玄。定非行偶爾。蓋有數存焉。碧海雲收瘴。蒼臺月滿弦。偸閒船一泛。隨興席頻遷。殷地吟笳發。搖空刺柁聯。茲遊非澹泊。此道豈迍邅。爽氣看山足。長風駕淚便。恩榮隨處在。都護亦騰騫。按杜詩騫字疊韻</text>
<title>春日將遊月影臺。用趙生韻。</title>,<text>海山春日暖。花竹媚臺亭。逐浪鷗飛遠。乘風燕舞輕。簿書偸暇日。花柳惹閒情。賴有冠童侶。歡悰趁後生。</text>
<title>春日遊月影臺</title>,<text>古堞文昌郡。荒臺學士蹤。風煙猶舊態。花柳爲誰容。感古詩千首。醻春酒一鍾。冠童二三子。歸待月生峯。二簿牒叢中鬢已殘。偶然乘興駕遊鞍。行尋芳草雙鞋穩。歸泛滄波一棹安。渚柳岸花偸眼過。白沙蒼石洗心看。蟾輪未出還歸去。回戀孤臺意未闌。</text>
<title>廻舟</title>,<text>遊罷歸來日已昏。櫓聲鴉軋破潮痕。沙頭列炬明如晝。還愧窮閻一度煩。</text>
<title>散帙有李叔平往在京師。送我赴湖幕敍別詩。時爲弘文校理。今爲豐基郡守。閱未終篇。忽忽有懷。適見狂風大雨。仍次其韻記別意。</title>,<text>同時作吏嶺州城。往歲忽忽別帝京。千里關河雙短鬢。百年世事一傷情。狂潮打岸黃沙走。驟雨連江白浪生。欲寄故人覓詩句。危肝突兀未能平。二一官牢落海邊城。伏枕靑楓限玉京。新月凄凉來有信。行雲容易去無情。滄溟倚酒愁難遣。節序添詩瘦易生。劒在腰間龍怒吼。他年愼莫過延平。三憐君詩似謝宣城。妙歲爲文學二京。共理由來明主事。拾遺自是戇臣情。海濤淅瀝潮痕退。嶺日蒼茫暝靄生。兩地相思不相見。勉加飡飯各安平。附本韻 按此詩光海朝庚戌作二十年前過赤城。一千里外會西京。悠悠欲說中間事。慘慘難爲故舊情。臺閣卽今多後進。朝廷誰復記先生。孤帆又向湖中去。風雨前江浪未平。</text>
<title>苦霪雨不霽。連月陰霾。</title>,<text>瘴風仍雨雨仍霾。十日曾無一日開。烏兔韜輝天黯慘。蛟龍作勢浪崔嵬。卽知東海妖氛在。未信西山爽氣來。物色蒼茫人意苦。獨憑危檻嘯歌廻。</text>
<title>卽事</title>,<text>綠槐陰覆數家村。揷竹爲籬棘擁門。雨歇前郊放牛馬。野人時傍隴頭喧。</text>
<title>次而靜壁上留題韻</title>,<text>晩風吹浪急。海曲雲陰生。春雨一燈暗。故人雙鬢明。夢魂飛玉闕。籌策倚金城。杯酒難娛客。逢君飮盡情。二靑春冄冄逝。白髮朝朝生。志大無勳業。時危有聖明。煙花迷遠嶼。鼓角殷高城。相問故人在。暮年同此情。三郞潛二十載。不說誤平生。白首孤忠在。蒼天老眼明。破閒棊作陣。排憫酒爲城。夜夜看明月。懷人無限情。四故人一來往。誰復憫吾生。春晩杜鵑叫。夜深星斗明。魂飄洛東屋。夢入漢陽城。耿耿孤膓惱。關心兩種情。</text>
<title>庭畔百日紅盛開。北枝先發。</title>,<text>童童一樹擁墻隈。細柳將軍好事栽。天意無私花意苦。南枝未發北枝催。繁華過雨循簷爛。絳萼隨風滿地頹。留得十旬供勝賞。睡餘惟恨欠香來。</text>
<title>又古風一首</title>,<text>有樹碧童童。槎牙十尺崇。非是松杞材。却避桃李䕺。靑春讓紅紫。朱夏方葱曨。慣霑三伏雨。高颺南海風。濃陰擁階庭。爛色射窻櫳。逐逐舞戲蝶。喧喧閙遊蜂。不辭百日榮。貪饕造化功。客來何多事。折取煩兒童。近鼻覺酸醜。徒爾顔色紅。對此忽不樂。寧飮三斗葱。客去還就睡。夢上方丈峯。峯頭有桂樹。老幹聳蒼穹。鸞鳳棲其枝。九秋香滿空。願言折瓊華。獻之玉皇宮。玉皇饜馥郁。顔貌日以豐。餘香分下界。千秋萬歲無始終。</text>
<title>輓申懼之宗丈 仡○按公號城隱贈左承旨</title>,<text>吾鵝殘緖尙綿綿。嘗幸公家福履延。雙竹遺風傳世範。三珠寶彩稱家賢。長思野屋披罇夕。無復禪房對局年。在世浪悲公不憾。雙靈偕妥慰重泉。二相逢話舊漸無人。眼底情親迹已陳。五老山前聞卜兆。朔風回首倍傷神。三往歲鄕庠把酒罇。別來誰道死生分。他時無限還鄕淚。灑盡東風五老雲。春間計乞暇省先壠。仍欲往吊及之。</text>
<title>枕上忽憶三十年前。與家兄及鄰友。讀書于冰山寺。寺壁有尹相國題短律。余與鄰友皆次其韻。今尙領其意。而詞則忘之。改綴以遂其意。且寺火于兵而今爲書院。不能無古今存亡之感。而棲息之便。與僧家時大別。有往遊之願不能禁。</title>,<text>沿溪尋古寺。石塔幾千秋。燈影照無睡。磵流供散愁。冰風思爽豁。雪月愛淸幽。勝槩宜冬夏。長年我欲留。右遂異時意忽憶冰山會。居然三十秋。古今惟有夢。存歿不禁愁。汛掃千燈陋。安排一畒幽。冰風三伏日。欲往少遲留。右記感意</text>
<title>卽事十絶</title>,<text>蕭條港口兩三家。苦道今年重稅科。分付家人善餉吏。旋乘舴艋入滄波。二漁戶凄凉點白沙。一天明月冷煙波。輕舟似葉生涯薄。官將臨門搉利多。三吏向柴門絡繹過。得魚稀少稅魚多。婦呼翁走須臾定。霜月凄凉映浦沙。四誰喚東溟大釣公。覃恩霑飽淛河東。纖鱗細較漁人利。海味那甘久住翁。五平沙跳躍碧鱗纖。博利纔饒苦未饜。靜聽船頭相偶語。邇來官長太無廉。六刺網投波掩大洋。弱鱗投岸積如岡。黃昏載泊南村港。官吏登船課稅忙。七天寒歲暮宿波中。直遡西風到朔風。終歲滄溟船泛泛。喫魚非是獵魚翁。八垢面蓬頭海上翁。三冬辛苦未謀躬。田蠶從古能肥國。不用然桑計利工。九籬落煙生朝日輝。舟人刺棹捕魚歸。翁兒叫號官催稅。鷗鷺渾驚不近飛。十平明日出集烏鴉。括筭漁舟將吏譁。頭白使君還面赤。拈毫終夕押催科。</text>
<title>次鵝溪 李公山海 卷中三絶韻。不用元韻意。</title>,<text>殘歲他鄕戀故鄕。五更歸夢路茫茫。窮途一灑揚生淚。誰記當時粉省郞。二百年南北又東西。黃草西風病馬啼。歸臥故山思爛熟。一甁春酒對花攜。三 按寒岡書曰臺評泛及考官。不意尊亦在其中。聖恩特原於大臣獻議云。簿牒叢中老病身。空堂坐嘯向蒼旻。脫來天馽誰爲力。臺閣如今有好人。時以試被論</text>
<title>戲次孫宜伯丈索笠韻</title>,<text>妙歲才華老一簞。如何不著鵕䴊冠。空思蜀繭新絲嫰。苦戀淇園舊竹攢。山野行裝宜朴略。水雲生理任艱難。角巾林下來相過。良約他年會有完。二世事從來八九違。野翁生計未全非。湖山不負雙芒屐。風月猶容一草衣。千駟貴人甘飽煖。五陵公子詑輕肥。安閒一味輸翁盡。莫用人間有所祈。</text>
<title>次五峯相國 李公好閔 韻</title>,<text>宇宙悠悠獨上樓。漫郞疎宕本無儔。願傾北斗酬南極。釀盡滄溟滿意遊。附本韻合浦營前水拍樓。吟詩太守是僊儔。南歸須及中秋節。好作孤雲月影遊。</text>
<title>次簡齋韻</title>,<text>草草功名興已闌。白頭歧路慣炎寒。客中閥閱憑詩課。愁裏光陰把鏡看。世路崎嶇經九折。危膓突兀轉千盤。罇前一索梅花笑。忽覺新年上鬢端。</text>
<title>逼歲除有感</title>,<text>楡柳頻驚歲序更。海山元日再回經。年年不覺身添老。喜見兒童易長成。</text>
<title>疊樓字韻</title>,<text>水色山光翠入樓。海天鷗鷺卽良儔。夢中聽說孤雲子。物色分留爲爾遊。二地近玉京天上樓。翁爲南極老人儔。一天明月中秋夜。無限風流自在遊。</text>
<title>春帖</title>,<text>三邊白日風塵靜。萬國靑春雨露新。太守招邀南極老。與民同作大平人。</text>
<title>夢見先君。對燈笑語。著半紫衣。宛如平昔。歡然如有得。却念非眞。悵然乃覺。</title>,<text>半白鬚眉半紫衣。對燈顔面笑談微。多情蝴蝶將何挽。心怕歡情覺後非。</text>
<title>梁漑至。病未迎接。詩以謝之。</title>,<text>臘後寒欺客。年來病惱人。拋書從散帙。縣榻任生塵。園竹心猶苦。庭梅眼已均。異時如有意。來及野臺春。野中有月影臺</text>
<title>李僉知浚持鳳臨臺獨樂堂韻來索和 按李浚卽晦齋先生之庶孫也</title>,<text>卜築名區占地奇。憶曾經過少淹遲。溪亭山院猶今日。苦竹寒梅似舊時。瓊峭拔雲分氣像。鑑流涵月映襟期。邇來定發琪花樹。試欲追遊往採之。</text>
<title>疊前韻</title>,<text>曾過紫玉試探奇。入洞回車不恨遲。悵望當年無盡淚。凄凉異代不同時。林泉古宅空遺迹。風雨嚴程豈素期。寄語院中諸學士。倘收遺訓百千之。</text>
<title>次五峯韻</title>,<text>紺流貯寒鏡。壓以亭宇奇。當時獨往意。蓋將終於斯。九原不可作。後人空自悲。舊竹翠猗猗。老梅白垂垂。堂構愼勿墜。歲晏聊相隨。</text>
<title>次東岳 李公安訥 韻 二首記丁酉事。一首贈別李公。</title>,<text>君子堂中興欲迷。繞簷蒼嶂近窻溪。碩人不見風塵起。門外將軍按水犀。時元帥寓獨樂堂。二半生形役覺途迷。洗出肝膓向玉溪。還歎軍州風土裏。竹園梅塢擁文犀。三薄宦天涯客路迷。逢君來自玉山溪。病中還見怱怱去。離恨朝來上角犀。</text>
<title>漫述</title>,<text>羇愁宦意病仍兼。白首黃塵困米鹽。人世屢驚冰躍馬。功名不恨竹登鮎。老梅欲動寒威緊。殘日初沈瘴勢嚴。徏倚破窻看月出。下來庭際步廵簷。</text>
<title>曾別舍弟立夫 之信。又送宜夫 之義。意頗苦。見道中書。投宿漆原。朝至道洪。天寒不可堪云。</title>,<text>三年爲客別離頻。兩弟連辭意更辛。風亂孤燈漆原縣。天寒一棹道洪津。影分鴻鴈雲俱散。夢破池塘草自春。談笑慰情猶勉強。板輿叨奉大夫人。</text>
<title>次簡齋韻示友</title>,<text>十年萬事獨憑闌。天色沈沈海氣寒。末路風塵空自老。五更星斗祇勞看。詩來拂匣經磨拭。志在揮斤向錯盤。罇酒可謀拚一醉。傍人且莫詰更端。右罷衙述興耿耿何曾夜色闌。五更欹枕覺生寒。雞聲裊裊驚人舞。月色依依惱客看。綠綺埋塵絃不理。靑萍吼匣氣空盤。俄聞羣動來相擾。霜髮徐梳意萬端。右曉起述興</text>
<title>趙生任道前後兩采浮言送書。蓋出於邑人推擠之語。尙不决去。可笑。成短律。</title>,<text>速謗彌年所。流言定是非。柳州難解祟。彭澤尙稽歸。唁札煩相識。迷途悵獨悲。冥冥雲外鳥。目送羡高飛。按趙公號澗松堂。官至持平。速謗疑綿布。事見行狀。</text>
<title>狂風</title>,<text>雄雄磤磤挾雷車。騰踏橫馳萬馬過。翻倒萬竿寒竹葉。侵陵一樹老梅花。天翻地覆傷春色。雪虐霜饕妬歲華。燈亂破窻仍夜久。三更不寐坐長哦。</text>
<title>春雪</title>,<text>靑帝收功苦太遲。玄冥不肯撤餘威。冰流銀漢天應老。凍折崑崙地亦危。荊楚苦寒還不耐。東南殺氣有誰知。老儒憂國還無策。挑盡靑燈續古詩。</text>
<title>合前兩意爲一篇</title>,<text>吹送黑雲飛四垂。土囊狂吼騁雄馳。蕩搖北斗廻天軸。傾倒南溟戛地維。列岳崢嶸林樹折。荒村寥落鳥烏飢。丘平坑沒深三尺。南國今年始見之。</text>
<title>疊闌字韻</title>,<text>暮年遊興未曾闌。作吏南來再暑寒。彭澤詞成還自笑。舂陵詩就與誰看。波間落照橫金柱。臺上明輝轉玉盤。蠟屐蘭槳來往意。怳如孤鶴出雲端。二袞袞人寰事未闌。身如喬木脫炎寒。洛中舊侶誰相問。鏡裏衰容獨自看。石鼎潑雲恭滿椀。鑾刀飛雪膾登盤。平生守拙爲官 缺。何用區區效棘端。三曾入邯鄲夢未闌。微臣自是出孤寒。百年節序長吟過。萬古山河一醉看。楚客向來捐玉玦。漢庭何處望金盤。人間倘有知心子。試欲揮斤落鼻端。四昔年樓閣掩紅闌。兵後蕭條小屋寒。征虜風稜難想像。宴賓文字獨留看。鴈聲斷續逢春盡。山勢崢嶸蹙海盤。長嘯一聲天欲暮。獨憑霜劒倚雲端。</text>
<title>醉中三絶 時鄰倅見過</title>,<text>碧天如水夜沈寥。星斗迢迢影動搖。何處一聲來白鶴。雲僊飛過不須招。二倚闌孤嘯鬢飄飄。碧海靑天夜寂寥。賴有可人來笑語。酒酣歌吹慰蕭條。三殊方喜見好人來。一病三年強酒盃。長笛吹殘滄海闊。酒餘仍作玉山頹。</text>
<title>燈火將盡</title>,<text>玉虹拖盡剝瓊蟲。欲燼餘輝閃閃紅。百世燈明燈暗裏。人生夢覺自無窮。</text>
<title>咏梅</title>,<text>絳袂新妝倚竹根。靑春白日喜團圓。從今不負南來眼。枝上分明學士塊。</text>
<title>次簡齋</title>,<text>明時甄拔引萍流。不用葡萄坐領州。聖主鴻恩深似海。孤臣霜髮冷如秋。從知一馬難非是。始信雙鳧易去留。壯事老謀俱已矣。浮名從此且應休。二海山蒼翠接頭流。南國雄藩舊檜州。細柳營頹經百戰。孤雲臺古閱千秋。風塵荏䒣時將晩。鬢髮蕭疎客自留。畢竟行裝歸一笑。謀生經世兩都休。三捲却瀟湘欲倒流。風飛羽檄過軍州。艨艟躍海凌千頃。劒戟揮霜閃九秋。壯歲襟期容易負。殘年節序奈何留。庭前一朶梅花樹。自向靑春笑不休。適有水操四野客龍鍾素下流。誤恩重領海邊州。心如櫪馬懷千里。身似籠鷹病九秋。著眼煙花驚易失。轉頭光景苦難留。人寰擾擾多歧路。堪笑遊人不自休。五想見名區集勝流。奇觀從古說昌州。新歡正待今宵月。宿債仍思去歲秋。百代僊標相感會。千年物色剩分留。滄波一棹歸來晩。瞻望長吟意未休。廣文與諸公賞月影臺。余病未與焉。前歲中秋一遊。自後未復往遊。</text>
<title>奉送金察訪汝朝赴會試</title>,<text>南國梅花老樹春。如今折得贈行人。芳華自是來玄圃。佳實應須入紫宸。三載過從湖海夢。一罇離別路歧塵。煙花節序還無賴。孤嘯黃堂欠素親。二吟哦對竹伴沈寥。一起摶風鶂路遙。丹鼎煉殘身欲羽。晴窻虹吐氣冲霄。百年交道投明月。千里離程贈繞朝。廻望五雲環紫極。故人天未慰無聊。三離程不作意凄凉。滿滿東風綠玉觴。醉看梅花千點雪。時時飄落入池塘。四醉眼恢恢滄海客。纖歌裊裊越溪兒。人生一醉傾千恨。且向東風倒玉巵。五此日聞君萬里行。離程領我一盃情。東風芳草孤遊恨。慣聽離鴻北去聲。</text>
<title>春日與朴廣文遊後洞 按廣文昌原敎授也。未詳其名。</title>,<text>出城沿壑似尋眞。愛聽潺湲石澗濱。行入靑松何用蓋。坐因芳草不須茵。廻頭忽近三淸路。揮手縣忘五斗塵。無限春風光景裏。綠罇相笑舊同人。</text>
<title>南城門上。同廣文，別將對酌。用別將韻。</title>,<text>日朗天晴月正三。麥風吹野變靑潭。山河此地名天下。詩酒吾儕集斗南。嵐盡林巒新雨洗。爽來筵席好風參。醉吟豪句滄溟動。星散他年各勝談。</text>
<title>北亭示廣文</title>,<text>牢落古城上。東風西日斜。樹林好鳥語。籬落嬌桃花。世事惱人意。天機生物華。兩年寒食節。爲客在天涯。二荒草舊華館。尋披一逕斜。山河猶古色。桃杏自春花。物物挑鄕思。年年負歲華。靑罇橫落照。一笑意無涯。</text>
<title>晉州淸心軒上。次李調度用板上韻。時調度以千秋使將赴京</title>,<text>淸心軒影落滄江。元氣浮春擁八窻。良覿暮年還萬里。異時消息鴈雙雙。二韶陽麗景媚淸江。綺席風來爽逗窻。多賀相公寬禮數。漫郞疎宕本無雙。三蘭槳直欲泝前江。却向華軒拓畵窻。雲外雪山看矗聳。春明山杏樹千雙。初擬泛舟以風止四同年落地轉相親。歲晏相逢兩會神。明月海天煩夢想。日邊僊馭岸烏巾。公與我同年生。公詩及此意。因次其作。</text>
<title>校中諸生持酒來會。同彦時對酌。</title>,<text>古閣臨滄海。虛簷爽氣澄。萍華新潑甕。竹葉亂棲燈。三五諸名敎。琴書舊友朋。團圓成夜飮。微月逗簾稜。</text>
<title>漫興</title>,<text>微雨朝來歇。園林露未晞。亂蜂喧逗葉。驚雀啅爭枝。未問興居穩。聊歡簿牒稀。一觴供宴坐。微醉敢題詩。</text>
<title>送餞廣文彦時。酒席亂稿。</title>,<text>自謂非狂人謂狂。百年萍梗足凄凉。愁邊白髮盈簪短。醉裏靑萍拔鞘長。爲客屢驚新歲律。臨歧頻勸故人觴。海天明月君歸後。無限尖山割我膓。二雨夜蕭蕭燈燭耿。風樓一一歌管忙。故人欲去且少住。行酒賦詩殊未央。南天萬里老人出。東海千丈扶桑長。男兒志願蓋棺定。不用離程空斷膓。三世間吾輩亦風流。宇宙悠悠一上樓。行客居人未爲別。緩歌慢笛還相酬。眼邊事過紛千態。掌上盃行且幾籌。卽事別離終不久。倘君重到月明秋。</text>
<title>院北村述事</title>,<text>頭流碧萬疊。一腳走天東。蜿蜒鍾淑氣。突兀聳蒼峯。天然作一丘。洞壑頗寬通。平時里閭稠。豪家嶺之崇。兆發鐵於菟。翕赩振家風。弓劒足武庫。翰墨饒詞鋒。貂蟬接行序。牙纛傳世功。人稱老釋相。福萃知郡翁。三城遞甘旨。海營魚錯豐。萱草色敷腴。棣萼眩冲融。合沓擁翠蓋。聯翩飛綠騣。勝事擅門戶。美談傳不窮。有美天嶺老。意氣薄層空。一生長笑了。恥與萬人同。曩日風塵際。遠想在崆峒。磊落黃石事。畢竟何有躬。諸公圖麒麟。甲第連蒼穹。何功享富貴。獨不動心衷。凡百恐失墜。載筆倘爲聰。叔姪死碧海。一門有三忠。像想平生語。宿昔恨忡忡。春風過遺墟。滿谷花如烘。東廻雙玉筍。西磵鳴玲瓏。依然盤谷裏。宛似武峽中。往往墻壁頹。茅舍環蒿蓬。臨風起感歎。往事却夢夢。賴有二三子。款曲來迎逢。爲有瓜葛緣。且愛蘭玉䕺。家聲愼相保。豈無繼世雄。欲起還被肘。罇罍盈玉紅。信美不可住。客意何怱怱。明朝在歧路。馬頭塵土蒙。院北爲村古也。山峻而廻。洞寬而密。洞口有奇巖。有雙峯拔秀當前。廻拱人居。背山而臨溪。溪有盤石。自外視不知其有人家。入其中方覺其爲勝地也。始趙氏來居。夢有鐵虎入洞者三。而二健一病。遂仍以銅金鐵三虎名。其後鐵無雲仍。銅與金盛。其苗裔至今爲咸望族。孱與健之應歟。銅官至知郡。有子七人。三登文科。有官至亞卿至通政。一世冠冕。聲華籍甚。金登武科。官至知府。亦有名績。有子繼業。官至節度。知郡暮齡。三子爲養乞鄰郡。府鼎立而供甘旨。又有一子騫佐水營。知郡公享四子養。與知府公怡怡同其樂。至今爲美談。嘗聞知郡公坦坐野亭。有行路見而奇之曰乳肥而大。腹垂而闊。此老之像。其福人歟。卽家人四代祖。虞侯卽三代祖也。今之存者多虞侯之後最盛。有名宗道字伯由。卽金虎後也。氣岸軒豁。志操耿介。平日以大笑自號。遭亂宰咸陽。余時以幕官過郡境。公持酒出迎。席間語及時事。揮淚嗚咽。仍誦新作崆峒山外生猶樂。廵遠城中死亦榮之句。未數月。賊來陷黃石山城。公時已遞邑宰。猶入城。與郭䞭握手同死於城中。蓋不欲負素志也。又有判事名鵬。卽虞侯後孫。與余嘗有厚分。死於舟師。其姪凝道。以固城縣令亦戰死。無愧爲忠矣。時余宰檜山過此。有宣傳官益道。卽家人再從兄弟。繼居知郡公故基。仍止宿其家。有英漢卽天嶺公長嗣也。來會頗款曲。宣傳有三子。英英美質。稱其家後。於是知家聲可保矣。余之述此荒句。非事吟玩。欲使豚兒知其母家故事。而有感於懷。亦知外門有天嶺公之忠義而自勉也。按天嶺卽咸陽</text>
<title>感興</title>,<text>野闊天高得上臺。暮年長嘯覺悲哀。世情若水悠悠去。人事如絲袞袞來。雲日欲沈林靄合。海風初起浪花頹。長年不管羇遊恨。刺棹揚帆落照廻。</text>
<title>海錄 九首</title>,<text>淸晨下海颺樓船。後浦前山一瞥然。簫鼓嘲啾掀碧浪。檣帆凌亂割蒼煙。虛聞銅柱撑南極。實佇星槎下蜀天。還愧書生今白髮。油幢昔日忝籌筵。右發船馬山向統營丁酉年間事怳然。經過一一問長年。千重鯨浪過如箭。萬斛龍驤散若煙。虎豹據山賢不乏。蚍蜉撼樹計堪憐。藺公能爲廉頗屈。今古賢愚度量縣。右佳岑有感聯柁齊橈割翠浪。天明一一集前洋。蛟龍避窟分旗影。霜雪廻光耀劒鋩。奇正舊聞諸葛筭。指揮新出戚公方。相門沛澤霑羣下。重慰魚飢費餌香。右水操直遡滄波發棹歌。迅風輕纜遁鯨鼉。丁寧黃帽分夷險。縹緲靑山怳邇遐。肝膽百年凌虎窟。萍蓬此日泊龍涯。遙看幕府開淸旭。十丈金支影蕩摩。右泊頭龍浦日出巖崖凈。淸朝解纜初。波澄天影落。沙靜鏡光虛。煙起諸軍爨。船廻遠戶漁。平生耽勝槩。欲去更徐徐。右泊頭龍外洋大將轅門百尺旗。指揮羣校盡熊羆。還聞奏級蓬萊殿。反借區區一女兒。萬頃滄溟一葉舟。摧殘強虜櫓聲柔。人間無膽諸男子。橫帶黃金盡黑頭。右二首贈營嬛 此嬛壬辰夜半。逢倭三人。乘桴來欲奪舟。與姪兒二人持櫓拍殺。時水使元均以其級。錄於渠家子弟。曾罷歡娛海國營。十年重到鬢星星。蛟龍應識罇前面。雲雨還迷枕上情。幕府樓臺依夙昔。將軍部曲異平生。逢渠說著當時事。一夢悠悠涕自零。右頭龍有感陸老詩篇倚槊看。高風萬丈颯餘寒。百年報國心肝在。醉向西州意未闌。右舟中看陸詩</text>
<title>輓徐徵君行甫 思遠號樂齋 丈</title>,<text>徵君拔俗三千丈。落落高標古士稀。投棘靑鸞聊暫屈。出雲黃鵠本冥飛。驚聞玉樹埋重壤。悵想靈芝冠衆菲。灑向輓牋無限淚。少微從此失光輝。</text>
<title>平居余嘗誦荊公賦王昭君人生得意無南北之句。每致疑以爲失昭君心。且不宜以此說爲臣妾道。又得東國詩宗二絶。其意祖荊公。余反其意。因以其韻賦二絶。又一絶詩家皆咎毛公。余以昭君自咎。次別韻。</title>,<text>氊車一出漢關門。萬里迢迢戀至尊。恨未埋身關內土。恥將巾鏡事胡君。二風沙日日愁胡地。鴻鴈年年送故鄕。寃恨分明墳上草。一區春色奉天王。三誰將姸醜誤毫端。却向毛公欲怨難。自是妾身多薄命。一生無分對龍顔。</text>
<title>道傍有冷泉。昔年取飮。盛暑頗覺爽。然今熱不可飮。感而賦一絶。</title>,<text>涓流本出涸陰寒。暑令曾過爽逗肝。旋逐人情羞冷號。卽鄰炎井熱波瀾。</text>
<title>喜雨有述仍祝 時天旱祭伽倻津</title>,<text>候雨看天日幾回。響簷知有雨聲來。霏微細霧輕泥濕。颯沓狂飆大地雷。隴畒已霑禾黍色。郊墟淨洗路歧埃。明王修省蒼靈感。吹送同雲遍八垓。</text>
<title>熊神寺 爲祈雨往宿于寺</title>,<text>峽路崎嶇滑碧苔。巖頭下馬去登臺。石溪響碎塵根洗。亭樹陰稠爽氣廻。庵老衣冠依古昔。邑君顔面帶悲哀。白頭未斷蒼生念。夜向靈壇祝雨來。二疊巘簪抽磵玉流。鑿巖新搆小堂幽。僧眠佛日鑪香散。鳥宿禪枝葉影稠。試問諸天分咫尺。欲招羣帝共夷猶。靈壇祭罷淸齋臥。夢裏依然到十洲。</text>
<title>次杜韻贈丘景仰 山立</title>,<text>久別丹丘子。相逢瘴海雲。悲歡衰境淚。存歿舊遊羣。竹榻凌天暑。松簷漏日曛。平生奏流水。今日爲君聞。</text>
<title>用前韻詠孤雲</title>,<text>文昌老僊子。筆下散春雲。掃盡千羊路。鳴空萬馬羣。聲名傾宇宙。山海送朝曛。月影臺猶在。淸風百世聞。</text>
<title>又用前韻和景仰</title>,<text>可人吾黨友。高義薄層雲。天地豺狼路。江湖鳥獸羣。論交傷暮景。欲別畏炎曛。莫把儂消息。還敎猿鶴聞。</text>
<title>暮景呼韻</title>,<text>海嶽沈沈凈夕陰。樹禽棲定悄無音。白頭不禁黃昏淚。何限懷鄕去國心。二山色靑葱海色陰。郡庭牢落斷蛩音。要將詩律寬羇恨。不學雕蟲苦用心。</text>
<title>雨後臥東軒。與景仰賦絶句。</title>,<text>臥穩公堂似野家。階庭蕭散竹陰遮。淸宵雨後炎蒸退。天借房櫳月色多。</text>
<title>天陰不雨三日</title>,<text>欲雨不雨天陰陰。陰陰三日雲沈沈。萬姓嗷嗷望天苦。虐魃餘威猶不禁。豈無霏微灑下土。膏澤入地奈不深。但勞明主修省意。調元閣上責誰任。</text>
<title>流頭日夜遊。贈景仰。</title>,<text>流頭佳節序。開口舊情親。亂舞招南極。狂歌隘八垠。星飛銀燭爛。萍潑綠醪新。醉後同君臥。蟾光爽透身。</text>
<title>暮景明麗。望海有席帆高撐。帶夕照而來。眞畵中事也。</title>,<text>眼中奇事句難裁。天遠郊平霽色開。落照滄波如畵裏。席帆橫棹飽風來。</text>
<title>蓮池久旱乾涸。太半傷損。雨後貯水。尙有數朶芙蓉始發。當暮廵池而往見。淸看襲人。甚可愛玩。傍有紫薇。紫薇無香。有感而述。</title>,<text>半枯矮葉著乾池。畏日炎天雨露遲。留得數叢香不沫。晩風吹過紫薇枝。二芟穢夷荒護碧蓮。今朝得雨貯淸漣。餘香壓倒紫薇樹。色相蕭條更可憐。</text>
<title>苦熱</title>,<text>陽烏一步九徘徊。卓午炎光遍八垓。江國地卑吹毒熱。草棚陰薄射流埃。冰盤薦座時頻問。風箑揮筵日幾廻。安得玄冬披白葛。踏來松壑雪皚皚。</text>
<title>與景仰圍棊。殆一月不止。</title>,<text>林木蕭疎覆矮屋。白日苔庭簷影移。玉局三旬無限笑。絶勝辛苦課營爲。</text>
<title>新山書院</title>,<text>巨浸雄巒第一區。干秋應待碩人遊。當時磊落風聲在。異代蕭條物色留。刱廟舊墟存景仰。貯書新院待藏修。客來不見靑衿伴。門外玲瓏碧澗流。二久聞山海擅名區。天放高蹤獨往遊。猶想堂階聞謦欬。却憐萍梗寄淹留。十年兵甲傷蕪沒。一畒儒宮喜刱修。人世邇來歧路異。願尋眞派問源流。</text>
<title>次趙大而 亨道 韻</title>,<text>晩凉吹送早秋大。老子如今中聖賢。靑眼遠來滄海外。綠罇相把紫薇邊。乾坤落落雙蓬鬢。人世悠悠一醉眠。徒倚曲欄明月夜。縱觀南極老人躔。二誤恩分百里。祿秩古諸侯。楡柳經三載。梧桐又一秋。對山晨柱笏。看月夜登樓。莫道無官況。人間是勝遊。三滄海連吳會。靑山似越州。殘年兼勝槩。異域辦淸遊。晩浦潮還汐。南臺月近秋。白頭驚別恨。誰復慰孤愁。</text>
<title>孟秋十九日述感懷</title>,<text>不忍平生讀蓼莪。高秋此日熱中多。眼前鍾鼎榮何有。夢裏松楸歲屢過。有意壁間看乳鷰。無心席上酌流霞。天荒地老孤兒痛。忽忽如今鬢已皤。</text>
<title>漫興</title>,<text>高秋雨色動微寒。畵角聲中日已殘。斗米折腰淹絶塞。關河垂涕憑危欄。堂堂節序人空老。擾擾塵寰事未闌。夢裏終南何處路。覺來明月出天端。二白頭老子坐東軒。肝膽輪囷句未圓。宿鳥羣羣投葉密。遊蜂箇箇逐花繁。南來地盡溟波動。北望天高斗宇昏。灑向靑楓無限淚。日邊何處是龍門。</text>
<title>夜中詠</title>,<text>荒城日入海冥冥。牢落笆籬擁晩庭。樹影沈沈仍夜色。蟲鳴切切已秋聲。三年觸瘴元多病。萬事關懷自不平。北望天高星斗爛。孤臣白髮此時生。</text>
<title>道興津</title>,<text>蒼壁明沙淥水涯。名區屬與野人家。朝來洗出靑銅鏡。日晩雲開江不波。</text>
<title>苞山次五峯詠梅板上韻</title>,<text>炎天梅蘂著詩新。颯颯吹香喚起人。倘過松風亭下路。免爲生客雪中春。二芙蓉落盡紫薇新。欖外繁華惱殺人。何似歲寒瓊萼樹。霜饕雪虐獨含春。三同來海曲鬢添新。何忍天涯送故人。雪態冰姿老梅樹。異時相對夢中春。時主倅許君佶秩滿臨歸四世事如雲日更新。玄都幾箇看花人。可憐白首江南客。三折梅花庾嶺春。</text>
<title>路中用前韻浪述</title>,<text>十里湖山入眼新。白鷗應笑倦遊人。殘年客路身垂老。虛了浮生五十春。</text>
<title>用古韻漫述</title>,<text>岸風蕭瑟不禁霜。無限尖山割我膓。多病邇來停酒椀。半庭黃菊自重陽。</text>
<title>郭季綏令公自江亭送階下自生石榴五箇。仍述一篇謝之。</title>,<text>東洛金衣使。蹁蹁落海隅。墮地石榴子。飛來自僊區。團圓裹黃金。璀璨絡丹珠。試劈風露寒。登盤驚老夫。邇來病風㿔。心緖多煩紆。一呑新爽廻。再嚼沈痾穌。俄覺身骨輕。忽欲凌風衢。遠逐鸞鶴驂。飛過洞庭湖。濯足望八荒。追遊韓衆徒。老僊如顧我。此道應不孤。</text>
<title>次景徵秋懷韻</title>,<text>瘴海寒吹緊。荒城落照昏。情親顔面少。軍國簡書煩。宿疾連針藥。良辰斷酒罇。淹留從落魄。大度倚乾坤。</text>
<title>次趙安仲 靖號黔澗 韻。贈別許而正秩滿還洛。</title>,<text>朔風吹緊葉飛城。古館蕭條短燭明。萬事一觴仍別語。江南無限去留情。</text>
<title>宿花園。用前韻漫述。</title>,<text>殘年不合臥邊城。只爲恩深戀聖明。歷歷邇來千萬事。白頭歧路慣人情。二鴈聲來自洛陽城。五夜霜天海月明。欹枕驛窻寒不寐。朔風吹惱老臣情。三千愁礧磈築牢城。只信蒼天老眼明。聞說東山安石去。野人無賴獻芹情。</text>
<title>兒子參試</title>,<text>今見兒名在選中。長途萬里意何窮。更尋蔗境佳田地。莫學區區效乃翁。</text>
<title>武科都會掌試記見</title>,<text>帷幕雲開集羽林。早朝淸旭映森森。沙塲縹緲分㫌旆。烟浦微茫磤鼓金。馳逸游龍爭急電。引團明月㤼飛禽。如今選致中林士。王國從玆有腹心。</text>
<title>夜間枕上。忽憶舍兄。存亡惱懷。</title>,<text>兄弟人皆有。存亡我獨悲。鴒原荒宿草。荊樹老餘枝。夢想依顔面。生平費涕洟。最堪長太息。門戶漸凋衰。</text>
<title>次陸詩韻</title>,<text>睡起東窻逗日華。已聞郡吏候朝衙。挂梳短髮渾披雪。當字昏眸便疊花。銅鏡累回愁裏影。荊扉頻叩夢中家。何方禁得心頭火。無賴區區噀酒巴。二老病侵尋若有期。十年人事轉頭非。愁侵海瘴披霜鬢。夢惹天香謁袞衣。關樹日沈生晩靄。塞天雲駛落晴霏。三鑽楚火無官況。目送高鴻忽欲歸。</text>
<title>次廣文用陸韻 時廣文將赴試于洛</title>,<text>廣文華譽壯年時。欲向天衢逞遠馳。萬馬空羣開道路。千人掃陣捲㫌旗。迷罇竹葉傾新釀。擲地金聲誦舊詩。才力如今尙強健。未應前路命偏奇。</text>
<title>偶述</title>,<text>三十年前洛下遊。當時騰踏五雲樓。人間好惡稀靑眼。夢裏悲歡易白頭。月影來時疑采石。梅花開日似楊州。興來一笑招南極。綠酒千鍾爲爾酬。二九萬搏風六月遊。少年通籍廣寒樓。金門大策空餘子。雲路羣英讓一頭。寒暑屢驚回北斗。乘除何恨落南州。殘年顧戀難歸去。祇爲君恩老未酬。</text>
<title>輓李陜川 潚</title>,<text>白頭南國展黃眉。相問頻過瘴海湄。梅閣風來棋罷後。蓮池月出酒闌時。豪歌健舞今安在。拂羽鳴弦老益奇。君牧世間堪一莞。慰君餘慶屬來玆。二聞向靑山種白楊。向來人事一黃粱。煙花遊賞歸蕭瑟。棊酒歡娛墮杳茫。今世丹靑多衛霍。異時弓馬少關張。林居送老終何恨。宦海沒頭幾尺浪。</text>
<title>點化呂陜川聖遇 大老號鑑湖 題癸未榜會矗石樓</title>,<text>鴈㙮題名儘勝流。聯翩騰踏廣寒樓。一時龍虎幾人在。千古山河今夕遊。錦瑟風飄雲外響。蘭舟月朗鏡中秋。從玆更結金蘭契。摸取新綃勝迹留。時兵使柳止信兼晉牧。會同榜設宴。因爲契軸。呂丈以事過矗石。亦同榜。因請題軸。有長律一篇。要余點化。附本作于左。鴈㙮題名三十秋。兵塵寥落曲江遊。一時龍虎幾人在。千古山河勝迹留。更結金蘭情惓惓。還分雲樹夢悠悠。他年點撿輕綃畵。長憶風流矗石樓。</text>
<title>輓宋正字</title>,<text>驚倒天涯坼訃書。九秋如夢款相於。長瞻公嶺懷蘭室。已向伽川戒柳車。才藝老蒼宜館閣。行藏眞率狎樵漁。眼中凋落斯文舊。題輓東風淚滿裾。</text>
<title>題曆書冊面</title>,<text>海上三年客。兵餘十室州。簿書沙眯眼。衣帶雪渾頭。衰病憑誰記。行藏不自謀。梅花已春意。今歲又淹留。</text>
<title>簡別將</title>,<text>江南今歲又淹留。我病君忙欠一遊。坐對閣梅花欲綻。急須還駕共登樓。</text>
<title>奉呈忘憂亭僊丈 亭卽郭季綏修鍊地也</title>,<text>蒼山走入碧波中。亭子蕭然影落空。鶴氅僊翁揖謂我。異時重過聽枯桐。</text>
<title>賤性癖於好卜。搜閱諸家雜書。竟無端的可考。覺其爲誕。有作。</title>,<text>不信人爲但信天。冥司秘訣墮茫然。直須乾凈丹田地。夢覺關頭更著鞭。</text>
<title>漫興</title>,<text>世路崎嶇干萬歧。來來何自去何之。雲流水逝無停息。惟有靑山不轉移。</text>
<title>花園而南十里許路傍。有石澗玲瓏。築石依巖爲臺。少日以擧子行過此。今做官來憇。有感而述。</title>,<text>疊石依巖磵水隈。四山嵐翠落吟盃。布衣三十年前路。喚作遨頭歇馬臺。</text>
<title>漫興</title>,<text>燕子乘秋意欲歸。夕陽微雨曬烏衣。主家留與重來約。三月江南綠草蕤。</text>
<title>送全別將令公。秩滿還鄕。</title>,<text>暮景難堪最別愁。況吾兄弟久追遊。一官四歲淹滄海。匹馬今朝渡洛流。遠壑論兵心袞袞。長途報國意悠悠。倘須努力輸肝膽。勳業縣輕古虎頭。</text>
<title>偶述</title>,<text>蒼蒼九萬里。杳杳三千秋。蓬島煙霞客。天河漱玉流。二釀盡滄溟木。酌之萬斛船。招邀南極老。相醉玉皇前。</text>
<title>漫述</title>,<text>黃口喧喧困白頭。此生於世已堪休。憐他西閃還東幻。祇使人愁不自愁。</text>
<title>放吟</title>,<text>南遊滄海遠。北望斗牛高。滿峽猿啼斷。三更鴈影孤。平生行跌宕。遲暮計疎迂。且把盃中物。毋醒楚大夫。</text>
<title>輓姪子命夔</title>,<text>鴒原一訣廿餘年。兩姪聯翩慰眼前。遲暮鄕閭憑杖屨。歲時香火倚周旋。人生自古誰無化。家禍如今爾最偏。欲說老懷還哽塞。白頭題輓淚如泉。二撫背無康樂。寬情有仲容。如何天不吊。其奈涕無從。今日長憐汝。他時苦憶儂。遊方未相顧。慟哭恨纏胷。姪病余官遠地聞其終。使吾輩在。倘可無此事否。</text>
<title>答全秀才有性</title>,<text>頓减殘年十丈愁。得君佳句慰孤遊。王盧輕薄歸廝役。沈宋聯翩擅勝流。千里霜蹄塵邈邈。九天風翮路悠悠。黃金高築燕臺上。收取勳名末白頭。</text>
<title>至日行望闕禮。仍述感懷。</title>,<text>殘歲聊逢南至日。孤衷何限北望情。于秋萬歲君王壽。陽長陰消日月明。</text>
<title>至日坐衙</title>,<text>早朝扶病理官衙。暖色通簷喜日華。已覺穉陽萌一線。雪中春信到梅花。</text>
<title>中夜起坐。雪月交輝。淸勝無涯。</title>,<text>起看中宵宇宙恢。淸光爽氣儘佳哉。流空銀浪迷千頃。滿地瓊花撒萬堆。渾覺山河登上界。更憐階闥絶纖埃。臺僊得一還忘二。雪影何孤月影來。二戶牖階庭倍灑然。除非人世異山川。長空皓皓登蟾朗。滿地皚皚奪鶴鮮。醉眼耽看采石夜。吟肩高聳灞橋天。今宵淸勝儂兼二。壓倒風流往古賢。</text>
<title>偶綴無體格</title>,<text>恭惟古聖賢。心事正如白日靑天。若論大丈夫行藏。當似貞松老栢。身外莫走吳越。眼前自有唐虞。路可南北東西。楊生虛慟。色宜靑黃赤黑。墨子浪悲。著腳風靡波蕩之中千仞壁立。安心火熱冰寒之際百鍊金剛。陞沈夢中。寒暑度外。旁蹊曲逕。愼毋落彼蓁蕪。正路坦途。幸須鞭我騏驥。叫廻醉夢身世。尋向安樂生涯。白雲靑山。爲藩籬爲屛障。淸風明月。是賓僚是朋儔。煙閣雲臺。天上羣雄任經濟。石田茅屋。物外散人賦歸來。𩜾於粥於有銘。優哉游哉卒歲。</text>
<title>黌堂訪廣文邀別將共話。冠童亦與焉。</title>,<text>春陽稍暄暖。海口狂吹歇。沈病忽欲穌。早起理巾襪。一馬踏靑草。東風吹鬢髮。爲訪廣文翁。入門梅亂發。幽香動白日。相對看兀兀。平生丈夫心。恥作行勃𡨧。志願在孔顔。不肯論平勃。一來落塵寰。籠裏病霜鶻。行路何崎嶇。十步九顚蹶。吾生本落托。子行亦臲卼。羇旅共浮萍。且復倚鶼蟨。試問燕石售。何如楚璞刖。白首河上音。欲敍還咄咄。賴有全武庫。雄心騁虎窟。投筆學燕頷。志欲掃卉羯。壯事能起予。盃酒猶倉卒。坐酌語氤氳。聊慰心緖愲。靑衿二三子。禮數且無闕。名敎聞俎豆。忠信存輗軏。英英美童子。粲粲鸞鳳骨。吐句語頗奇。蘭茁稱名閥。適會新構完。東齋望溟渤。鯤浪接鵬雲。天飛期六月。西窻對碧山。揷雲雙突兀。正如高亢士。獨立羞干謁。良辰復良覿。頓忘官務汩。醉眼便恢恢。相將入怳惚。泰山一秋毫。回瞻小吳越。百年幾今夕。不飮當有罰。最憐麴秀才。靑州贊征伐。撞破百愁城。天君按黃鉞。安復事雕蟲。曛旭勞矻矻。無鹽煩刻畫。越女笑唐突。耽歡不覺返。羲馭忽西沒。罇前燭火明。狼藉盤菜滑。厭厭入夜久。遊興苦難竭。俛仰宇宙闊。意欲凌超忽。酩酊信馬歸。拍手 三字缺。覺來事還撓。性海蕩情茷。黃堂坐看山。對簷空柱笏。</text>
<title>詠雪十六韻</title>,<text>天色今朝十倍佳。起看山海皓無涯。煙濃嶽面頹千丈。雲釀郊頭羃九街。細細颺空分玉珮。纖纖落地戲輕娃。纔瞻城郭拖新練。已覺階庭沒舊鞵。銀蓋撐連千樹遍。玉龍驚起萬峯皆。祥光杳靄通南極。嘉氣氤氳接泰階。商旅病行迷道路。薪樵愁出失山崖。田翁拍手春登麥。村婦顰眉夜乏柴。萬境蕭然稀鳥雀。四溝何處遁蚳蛙。西山虎豹寒哀號。南浦蛟龍凍蟄埋。學士跨驢吟過灞。將軍策馬戰平淮。映書窻下三冬苦。移棹山陰一夜懷。卽事鶉衣多露體。殘兵蟣韔欲冰骸。幽襟無賴千愁集。聖代何虞二氣乖。黃竹有歌須可聽。陽春絶響苦難諧。才非授簡焉能賦。中閔時來勉強排。</text>
<title>遣懷四十韻</title>,<text>淳風何緬邈。薄俗漸崎嶇。末路身何往。疎蹤計本迂。平生懷白璧。夙昔訪玄珠。灑落風雲地。周容土木軀。立揚初賜錦。除拜累吹竽。舞拙楊家鶴。鳴噤栢府烏。未曾酬造化。旋欲乞江湖。行止依雙屐。生涯託一盂。敢希人翦拂。不管鬼揶揄。夢寐王喬舃。飛騰葛令符。自知明主棄。那料聖恩紆。玉粒能豐簋。珍羞更侈廚。合堂同飽暖。廝役共沾濡。鄕里從他遣。琴書對自娛。梅篁衙罷近。罇酒客來𣂏。揮眼雲霞掃。披襟瘴癘驅。吟哦存閥閱。醉睡入唐虞。俯仰依南極。逍遙聽大鑪。登山憐暢敍。泛海愛昭蘇。已脫機心累。寧關禮法拘。白鷗看浩蕩。蒼鶴見敷腴。風月留聲色。煙巒展畵圖。淸奇除俗相。縹緲近蓬壺。洞帝天區別。臺僊宅有無。星宮應不遠。羽客可相呼。垂白榮何有。尋丹願不誣。自多遭盛際。縣勝哭窮途。游笑蘇公貴。醒憐楚客癯。種苽虛入漢。蓴菜浪思吳。楡柳鑽頻改。關河歲屢徂。五年鄰鴈。萬事破廉隅。遮莫從吾好。惟應避衆趨。身名同草木。來往等鴻鳧。未信隨夷哲。誰言跖蹻愚。乾坤元逆旅。今古便須臾。多少奇男子。紛紜小丈夫。叩天無好惡。隨物自榮枯。萍梗聊安寄。江河故納汚。年衰猶跌宕。歲晏且踟躕。吏隱高風在。南華是我徒。</text>
<title>贈廣文</title>,<text>廣文繫馬堂階下。水國天寒雪正深。東閣淸宵曾下榻。綠罇斜日更披襟。承簷寒霤鳴殘玉。著砌新梅綴小金。海畔喜君來逐臭。有時相屬短長吟。</text>
<title>次廣文韻</title>,<text>歲晏棲棲困在陳。異時天姥負嘉賓。平生文字五千卷。嶺海聲名三十春。出陣騷壇方賈勇。擇鄰歡伯且依仁。窮途莫墜靑雲志。呂望終非渭上人。二暮年襟抱苦難陳。席上如今喜有賓。誰信暗投是明月。試聞孤唱爾陽春。風塵荏苒浮生老。雨露涵濡聖主仁。細酌流霞宜痛飮。雪庭新月可詩人。</text>
<title>次廣文韻</title>,<text>雪天殘日少光輝。寒勒庭梅未解圍。彭澤眞思傾秫醥。楚人虛詑慣麻衣。敢論百里絃歌斷。稍喜三邊羽檄稀。國寶詩流逢塞上。從君白首醉同歸。</text>
<title>月影臺</title>,<text>采石騎鯨九萬里。遼城化鶴三千秋。僊臺明月一惆悵。山海空餘物色留。</text>
<title>次李謫仙韻</title>,<text>歲暮鬢毛短。天寒霜雪深。危樓千里眼。故國五年心。絃上鳳凰奏。匣中龍虎吟。遣懷謀一醉。不惜散黃金。</text>
<title>夜話贈廣文</title>,<text>薄宦殘年困簿書。逢君披霧卽何如。頻開涓滴新停後。勉效吟哦久廢餘。草草盃盤燃燭短。蕭蕭風雨打窻虛。細論深酌今宵會。絶勝東華走曳裾。二小軒新搆對西山。衙罷初揮鴈還。臘近凍梅花欲綻。夜深殘雨響初闌。燈前慣聽驚人句。盃上歡披餞歲顔。苦被騷壇催宿債。白頭才盡欲償難。</text>
<title>次廣文</title>,<text>翰墨聲名擅嶠南。眼中餘子緫鶉𪁟。立門操瑟還殊好。傍輦司花未學憨。雪滿郡庭梅意拙。風鳴海岸竹聲酣。聯牀一醉忘機事。何用區區運命談。二楊轍虛悲路北南。坡仙何事賦鸇𪁟。未將涇渭論淸濁。休把螳蟬辨黠憨。蓬島風煙供遠眺。海天樓閣倚微酣。逢君頓覺煩襟爽。雲錦章隨玉露談。三皓首人寰爲孰容。靑年意氣壯屠龍。三千摶去還垂翼。八九呑來不滯胷。謝眺風煙元勝地。鄭虔文字更詞宗。長城慚告降旗竪。坐用偏師帶笑攻。四潦倒頻看鏡裏容。半生勳業負夔龍。課詩閥閱緣陶性。縱酒滄溟爲蕩胷。鴈陣去來隨冷燠。江流今古識朝宗。天涯還阻西瞻眼。方寸難禁百慮攻。</text>
<title>次廣文</title>,<text>龍鍾身是不材匏。白笏靑衫老未拋。愁臥瘴鄕臨絶塞。夢歸茅屋俯前郊。功名已迫桑楡境。節序還驚地澤爻。不有嶽堅山下老。白首誰與細論交。時十二月二世人誰識魏王匏。堪歎明珠久見拋。每覺脩鵬騰北海。還憐瘦馬臥東郊。人寰浩浩分蹊逕。天道悠悠看卦爻。未辦酒錢頻乞與。剩慚蘇鄭古人交。</text>
<title>疊廣文韻。一慰廣文。一遣煩懷。</title>,<text>虹吐晴窻萬丈輝。虛名當日出文圍。春坊侍輦花迎珮。曉漏趨班柳拂衣。關外風霜新鬢改。洛中音耗故人稀。得君解渴如瓊樹。頻送詩章慰暮歸。二南斗文星屢避輝。壯年連報捷荊圍。先鞭騰踏驊騮道。工翦分披綺繡衣。吳楚銳師天下壯。關張猛氣世間稀。如今莫道桑楡晩。會見東風躍馬歸。</text>
<title>次廣文</title>,<text>聖門猶恥老無聞。肝腎空疲篆刻文。海外飄零常作客。人間跌宕偶逢君。山河合浦南州擅。風月仙臺萬古云。安得共傾千斛釀。倚酣投筆散春雲。二九萬天高叫不聞。長卿虛草武陵文。何能入室揮毛穎。遽已陞堂對麴君。海上風煙歸浩浩。人間口舌任云云。時來閒把冰徽弄。孤鶴一聲天際雲。</text>
<title>大寒日候溫暖如春</title>,<text>大寒風日似春溫。應爲梅花雪裏魂。直取俸錢多釀酒。須花爛熳倒芳罇。</text>
<title>次李上舍鯤變 今見百忍稿。乃癸卯年中奉使過泗川。會上舍于公廨。時上舍有贈詩。今不記其和。依俙追述其意。</title>,<text>昔年過泗水。海上見逄萌。聚散人何在。存亡歲累更。長材宜構廈。佳實合調羹。點撿遺篇在。心肝自不平。</text>
<title>合浦感懷七十韻</title>,<text>曠野靑山下。偏邦碧海湄。民居稀楚戶。官秩累瓜期。滿目悲今日。關心說往時。主兵初按壘。開府舊遺基。襟帶元開勝。經營更占宜。遺經聞設險。古傳稽增陴。轉石掀坤軸。穿壕割地維。金城環堡障。天府倚湯池。霜矗弋鋌動。鷹騰士馬馳。臺隍凌野迥。樓櫓撲雲危。運策摩黃石。揚㫌盪翠蕤。銅章輝燕頷。簫管沸蛾眉。誰料安危判。渾忘斥候疑。扶桑繁醜種。出日長驕兒。穢孽通三極。生成負二儀。海鳧毛暗長。原蜴喙潛吹。南望千重海。東來萬艦師。藩籬曾不限。屛翰繼相隳。虜騎輕侵鎬。廷謀出邑岐。襄陽屈車駕。瀛島建㫌旗。鶴峯自玉堂爲右兵使。來鎭三日。頗有師律。部曲嚴肅。還被拿去。中路蒙放。爲本道招諭使。 汲黯忠無補。張廵膽自知。纔聞開玉帳。旋見撤金支。宇宙煙塵合。山河部曲離。中原那忍說。下國不堪思。殷地鳴鼙鼓。磨雲揷幟麾。已空三里守。還督一朝虧。賊入空城。督令墮城。西門獨後。卽斬將領云。 巨海銜枯木。醎池擲弊箄。殤亡元痛楚。俘繫倍傷悲。偶脫豺狼窟。頻驚草露歧。屍塡腥館舍。血走染郊圻。牢落官軍遠。蒼茫羽檄遲。熊羆傳授鉞。烏鵲費鳴枝。時李如松爲天兵大將。久俟不至。 禹貢山川間。周餘歲月飢。顚連惟有死。忠義尙能持。善俗由敦化。良知本秉彝。本府居民。無一人降附賊。 披荊乘寇退。分竹自營移。初節度使兼府使。移營後出府使。仍假居爲治。 陞號垂鴻奬。蠲征降異私。應敎存寡兀。會是問瘡痍。列募頻遣將。分屯各典司。區區來鴈集。稍稍貫魚麗。東有募將。西有屯官。 雞犬連成閈。蓬蒿漸拓菑。詩書分稼穡。鈐鎋託茅茨。地闊殘防戍。官寒擁假治。吏腰趨貿貿。民口訴蚩蚩。破膽驚鶉首。招魂慰鹿皮。未宜忘緩急。肯許踵恬嬉。演法團丁壯。催科病老羸。可憐經死地。何念理生涯。土木功幷起。兵田事益埤。戰船及倭供雜物庫。兩役倂起。歲抄量田二事倂興。殆非民力可堪。 殷牲輸葛虜。周幣送昆夷。終歲煩騷屑。孱氓最怨咨。關防烽屢警。聲息虜頻欺。膠漆添新稅。儲胥糴舊資。隋運米粗惡。令民糴以償之。 千瘡留宿瘼。三折欠良醫。睥睨頹深巷。艨𦩰泊遠陲。交鄰歸姑息。互市出羇縻。合浦珠還去。舂陵策未奇。試裁孱似錦。欲理亂如絲。問事多搔鬢。逢人少解頤。雖云壤地褊。豈道位名卑。猥忝二千貴。多慚六十癡。功名徒自苦。肝腎爲誰疲。毫髮圖微效。乾坤答聖慈。察眉先務在。嘗膽古人爲。歲晏哀傷至。時來慷慨隨。煙添鹽井冷。日照鐵鑪欹。坐嘯披孤憤。行吟繼五噫。應須滅蜂蠆。直欲斬蛟螭。白首迷丹竈。靑萍瑩綠龜。永言憑載筆。萬一採荒詞。</text>
<title>綴支韻多遺字。足以長短諸篇。因述遺懷。</title>,<text>舊遊玄圃沐恩滋。璨璨星冠五綵緌。披拂瑞雲聯玉樹。沾濡甘露嚥瓊飴。上皇肯問黃庭誤。下界爭吹白璧疵。十二城樓辭縹緲。三千煙火踏𡼲巇。孤飛失侶迎霜鴈。微植傾暉逐露葵。葉落靑楓違紫闥。雲開白日限丹墀。雙鳧葉縣塵機息。丹鼎交州羽客追。濯足洞庭呑八九。倚筇南極撫參觜。瀟湘倒影鈞天樂。山水移情碧海師。軒轅皇帝張廣樂於洞庭○伯牙學琴於成連。一日成連曰吾師在海中。遂入海。風雨大起。波濤洶湧。出而敎伯牙曰移情。 天外頓忘身似葉。人間不管事如棊。諸天笙鶴通羣帝。三島煙雲接九嶷。欲寄美人千里遠。殘年水國採江蘺。二薄宦人將老。窮途志未衰。衝霄開紫劒。撫穎帶霜錐。今世無風后。何年斬月支。未嘗薪膽苦。徒欲察功緦。三官務閒鈐鎋。供廚勝扊扅。漁家連鯽鯉。獵戶間麕麋。嶺日晴初脫。江雲晩更披。定知梅爛熳。顚倒引金巵。四訪梅紅欲綻。開甕綠初釃。謝令飛芒屐。山公倒接䍦。蒼峰廻宛轉。碧海漾漣漪。醉覺湖山動。詩成錦繡摛。五未識馬賢分牝牡。皆云烏聖混雄雌。君王沛澤流汪濊。嶺海蒼生達殿屎。天地無情寒暑變。關河有客鬢毛垂。徒霑雨露還無補。早向南山問豆萁。六騷壇健筆慚鸚鵡。宦路浮榮戴鵕䴊。案上簿書沙眯眼。鏡中顔貌雪渾髭。泥塗曳尾寧思笥。紋繡榮身不願犧。從此欲投朱紱去。不嫌門外見鸕鷀。七狂飆傾渤海。馺還動須彌。駭浪摧鯨鰐。空林病豹貔。天機仍殺伐。雨意更淋漓。爲語津頭客。風濤愼所之。八九畹曾封植。年芳儘在茲。靑春芟荊棘。白日曠藩籬。風打紅蘭損。霜凋碧蕙萎。天寒倚脩竹。無恙舊猗猗。</text>
<title>支字遺韻</title>,<text>日色明秦樹。峯陰入渼陂。侍臣沾雨露。令節賜鴞鴟。五日事借言 紫陌紅塵路。靑雲白玉羈。至今煩夢想。歲晏熱肝脾。二白首今司牧。靑雲舊拾遺。絃歌慙化蜀。花月憶遊睢。瘴氣霾殘照。腥風爽薄帷。稍歡梅蘂綻。罇酒綠如淄。三初非來植鰭。本不慕藏龜。勳業空炊黍。光陰費畵脂。風塵身落莫。江海影逶迤。且復還東海。投竿理巨緇。四仙人冰雪姿。宿昔採芳芝。丹峽羅金鼎。黃庭啓玉匙。飆輪超怳惚。稅駕入希夷。歲晏風塵裏。徘徊起忸怩。五萬事日參差。吾生何百罹。郞潛官序晩。客踏道途崎。艱似竿鮎上。危如劒米炊。迎窮還上座。知免慕糠糜。</text>
<title>廣文韻中有登字起我。仍綴贈景徵。</title>,<text>歲老才微尙欠稱。平生不欲負孫登。宦遭盛際叨分竹。邑値荒年病採菱。政對梅花寒似玉。虛看竹葉綠於澠。故人未見空惆悵。鄕里經過勉接應。</text>
<title>苦寒吟</title>,<text>南州一丈雪。前古未曾看。凍縮蛟龍睡。哀呼虎豹寒。未聞征戍罷。那見褐裘完。多少皸皴狀。中宵寢未安。二雪後寒威緊。稜稜楚國天。井堅桸夜汲。薪貴斷朝煙。絶塞防猶急。荒年賦未蠲。蒼生多疾苦。誰達九重筵。</text>
<title>聞趙淸道安仲秩滿將還。擬贈四十韻。</title>,<text>南征爲客久。東望憶君多。歲滿辭鈐鎋。春來問薜蘿。歸心方浩蕩。羈影獨逶迤。不耐膓先斷。還驚鬢已皤。論交憑玉樹。知己倚洋峩。偸第先晁錯。收珍後卞和。靑雲曾契活。白首晩蹉跎。乞我尋丹竈。鄰君種紫茄。笛樓今倚趙。梅閣舊登何。錦段輕裁割。瓊章費琢磨。絃歌歸揖讓。繩墨掃煩苛。未逐雲門賞。猶連鴈字過。幾回寬寄旅。聊且慰沈病。萍水才披霧。星霜累擲梭。瓜期仍倏忽。葛令肯婆娑。末路還簪笏。初心返芰荷。商山蒼似畵。洛水碧於玻。容易翩鳧舃。蕭條捲雀羅。朋儔多不俗。心膽揔無他。湖學存名敎。江齋會講劘。耕巖還谷口。鍊杵返匡何。比律伶倫竹。縣名織女河。靑囊披寶訣。玉局爛僊柯。興至盃深淺。吟餘字整斜。東風門柳嚲。細雨岸花酡。去入無何界。遊尋是處窩。淸談霏灑露。穩笑齗開瑳。遙想同人會。誰憐異地踒。行藏非二道。喧靜不同科。漸隔朱門路。那榮白玉珂。殘年蓬鬢滯。落日瘴濱哦。畎畒心猶在。塵埃事易訛。三春雙別淚。萬事一悲歌。栗里迷陶逕。瓜園隔邵坡。路歧多草露。江海幾風波。羽族欺鸞鳳。毛羣笑駱駝。暖鴻思脫弋。寒燕欲辭窠。觸事同傷虎。隨時異祝鮀。吳江懷桂楫。鄜畤望陂陀。煙雨滄江裏。相隨理釣簑。聞安仲曾與景徵而靜遊龍門山。逴城爲宰。不相就三年。今年七月相値達成營下。○李白讀書匡山。一年而出。遇一神人曰我鍊鐵杵七年。白還入匡山。七年乃出。杜詩匡山讀書處。頭白好歸來。時鄭景任，李叔平皆還鄕。故使鄭李二事。</text>
<title>元日詠懷二十二韻</title>,<text>末路功名薄。荒城歲月賖。頻看落蓂莢。不記改蝦蟆。五載巴人火。元宵水國涯。窮途悲節序。異域感年華。燃竹驚山臊。縣桃喚海茶。綵燈殘宿爛。儺鼓殷雷撾。庭吏晨趨候。廚人早起譁。稍聞喧櫪馬。已覺散城鵶。隔歲分梅樹。迎春薦蓼芽。倚窻形寂寞。看鏡鬢鬖髿。兀兀歡娛减。悠悠老病加。衡精虛栢葉。僊訣負椒花。如願煩投繫。屠蘇暗起嗟。閒愁今不耐。勝事舊堪誇。玉漏趨丹陛。僊盤映紫鰕。蒼龍披細霧。白獸酌流霞。退散風雲蓋。喧塡將相家。揚塵馳俠路。匝地轉香車。夢裏時頻換。人間事易差。浮榮迷穴蟻。多病惑盃蛇。珠浦儲升淚。銀河隔斗槎。孤遊同落雨。相識似摶沙。未有崑崙績。猶無待制瑕。王春今日始。聖曆萬年遐。西方深山中。有人長尺餘。犯人則病。名曰山臊。人以竹著火中。焷烞有聲。而山臊驚憚。○東海度朔山有大桃樹。蟠屈三千里。其枝向東北曰鬼門。萬鬼出入也。有二神。一曰神荼。二曰鬱壘。閱領衆鬼之出入者。執以飼虎。元日桃符起於此也。○有商人見淸湖君。君問所須。商人云但乞如願。君許之。果得一婢名如願。有求悉得。後因正旦如願晩起。商人撻之。走入糞壤。今人正旦以細繩繫偶人投糞壤云令如願。○博物志仙槎犯斗牛。陸放翁儲淚一升悲世事。</text>
<title>人日下雨。廣文來告行。</title>,<text>天意蒼茫客意悲。今年人日雨淋灕。棲殘遠壑林間雪。流漲長河峽口澌。梅閣勸斟彭澤酒。草堂休寄蜀州詩。東風重引招邀興。不許吟翁下榻遲。</text>
<title>出郊放鷹煎艾。仍述二篇。</title>,<text>老子乘閒出郭西。芳郊藉草坐臨溪。新芽欲長春心動。殘日初傾暮色低。萬事悲歡揮客問。一罇賢聖爲君提。東風重引山梁興。強綴新詩手自題。二呼鷹東郭轉西橋。爲暢羇孤意不聊。投草錦翎來羃䍥。自天霜翮下迢遙。微香煑爛新抽艾。重碧斟仍舊釀椒。醉後吏人扶上馬。仰看明月滿淸霄。</text>
<title>次趙上舍倭城有感韻</title>,<text>海畔平岡峭。漫廻敵壘重。風塵傾日域。豺虎閃霜鋒。無計塡滄海。何由訴碧穹。至今羞未雪。麟閣競論功。</text>
<title>暮景偶詠</title>,<text>天際浮雲弄晩陰。海山殘日近西沈。狂潮嚙岸腥痕濕。疊霧埋村瘴氣淋。關嶺重遮千里眼。桑蓬孤負百年心。江南春色還無賴。宦意羇愁兩未禁。</text>
<title>述懷</title>,<text>關塞迢迢宇宙恢。倘來簪笏住徘徊。珠還堂峻珠猶去。月影臺荒月獨來。海味何曾甘久住。年華頻復報新廻。天涯無限孤臣淚。灑盡靑楓不盡哀。</text>
<title>正月十五夜有感</title>,<text>蛾火攢街夜未深。傾材稚耉集如林。瓊梳半露纔穿樹。銀鑑全披忽上岑。鶴髮但添孤客影。兎毫無賴老儒心。荒村不識羇窻恨。但說田家歲稔侵。二金門古事造蛾兒。荊楚遺風揷柳枝。牀上散花禪法誕。雲中奏樂道方疑。居民笑語酬佳節。客子歡娛减舊時。明月轉空人忽散。獨憐華髮雪差池。金門事。節朢造火蛾兒。○荊楚記朢日揷楊柳枝於門戶。隨枝所向。祭以豆粥。○涅盤經有牀上散花事。○明皇用葉法師術。觀燈火於廣陵五色雪中。霓裳羽衣曲始此。</text>
<title>月蝕</title>,<text>鼕鼕鳴鼓未容遲。祇爲圓靈漸破虧。玉兎擣殘微有杵。桂蟾棲冷已無枝。沈沈林樹光全失。皛皛星河影自垂。稍待須臾還故色。老臣霜髮更添絲。二纔見緣空玉兎陞。怪來何物恣侵陵。噬過鏡半銷殘魄。呑竟輪圓沒細稜。天柱眞人愁有障。繩梯道士恨無憑。三更還覩明如故。流漲金波海宇澄。</text>
<title>次鵝溪月出韻</title>,<text>月色今年海外看。強扶多病夜登闌。高隨蜀客仙槎泛。淸入湘娥寶瑟彈。對影但添生白髮。得圓還促損紅顔。曾經今古人多少。一夜孤臣意萬端。</text>
<title>感興</title>,<text>殘年多病滯江南。海味如今久未甘。鴻鴈去時看不耐。杜鵑來後聽何堪。野臺寥落仙碑兩。山郭蕭條楚戶三。日暮倚闌還自嘯。春風吹鬢白毿毿。</text>
<title>夜起月色滿窻</title>,<text>玲瓏戶牖逼淸泠。夜色無塵月滿廳。牀上琴書分歷歷。枕邊頭鬢動星星。啼猿淚缺環江峽。歸鴈聲多起洞庭。盡意端相終有恨。五更殘魄伴孤形。</text>
<title>出審經界宿南白寺</title>,<text>白月山中白月寺。淸宵白月映紛紛。玲瓏林樹銀流影。璀璨窻扉練動文。穩臥蒲團機暫息。俄聞更鼓夜初分。明朝五馬田間路。回戀巖頭一片雲。二尖聳雲霄碧一鬟。兵餘新構屋三間。階庭牢落居僧少。枕席淸凉過客閒。天柱奇遊償素願。繩梯妙法奪神慳。關心興廢還多感。往日樓臺滿碧山。</text>
<title>次裴尙謙柳遇春亭子韻</title>,<text>海上風煙擁一丘。蕭然亭子澗西頭。小塘近檻淸如拭。列嶂環簷翠欲浮。曾向原田煩住馬。還迷谷徑僅鳴牛。簿書叢裏空回首。浮世人生半在愁。</text>
<title>次廣文韻</title>,<text>文林大將老登壇。筆戟詞鋒未可干。落地細聞金有響。入懷偏覺玉生寒。凄凉彭澤千觴秫。蕪沒靈均九畹蘭。咀嚼天葩無限味。想應梅蘂著毫端。二殘年頓覺宦情微。春半江州鴈盡歸。衰境差池新雪鬢。窮途埋沒舊荷衣。牀頭牒散鴉棲濕。階面苔生鴈立稀。稍喜東風寬客興。海山梅柳近芳馡。</text>
<title>海亭 按海亭卽鄭寒岡所居也</title>,<text>岡老曾來此占基。海山佳致兩兼之。滄波漾日鱗鱗起。列嶽披雲立立奇。暫脫簿書偸暇日。酷憐泉石住多時。一罇爛醉東風裏。驅使煙花強賦詩。二舊築西頭一步移。石泓當面倍光輝。雙松未長猶霜骨。不許芳郊帶綠葹。三紺流鳴石碎潺湲。攀陟巖頭有古壇。寶鑑平開臨碧海。彩屛傍展對蒼巒。東風西日良辰會。國寶詩流爛醉歡。若使孤雲今可作。爲招笙鶴共盤桓。</text>
<title>戲贈方君興</title>,<text>方君膂力舊移山。司馬曾推羽衛班。志壯鞭笞折東虜。功遲燕頷踏西關。廢池一斛龍身蟄。古獄千秋虎氣盤。國恥君羞猶未雪。暮年虛老蓽門跧。</text>
<title>馬浦泛舟。奉呈呂聖遇丈。兼示廣文。時廣文不與</title>,<text>平開千頃漾漣漪。弱纜嫌風未遠移。穿浪日華紅瀲灩。落罇山影碧差池。垂綸東海歡同調。邀月南臺恨異時。玆會偶然寬寄旅。座間惟欠廣文詩。</text>
<title>奉別呂丈</title>,<text>世路蕭條似九秋。暮年相見雪渾頭。題詩未盡心中事。把酒聊寬客裏愁。珠浦煙波春浩浩。草堂花月夜悠悠。殊方物色還無賴。不耐明朝異去留。二何限今朝意。同人異域來。金壺愁欲破。玉局笑相開。白髮千條雪。靑春一樹梅。窮途稀此會。住馬肯徘徊。</text>
<title>次廣文</title>,<text>金天玉露裛驪珠。展盡烏絲起懶夫。收拾煙霞開舊貯。發揮堂宇替新圖。羇鴻鎩苦黃粱祟。老鶴呑稀白雪癯。如見廣文來繫馬。靑春政好對金壺。二暮年相値忝追陪。十日何嫌九日來。鈴閣簿書揮吏散。草堂棋局爲君開。花香細細飄詩案。山翠紛紛落酒盃。歡罷不堪蕭瑟恨。獨登東閣看庭梅。三四面尖山擁郭靑。暮年多感倚虛欞。元戎當日憐無算。詞客千秋想有靈。漢國煙花迷道路。海天風雨暗郊坰。同君試覓埋憂地。擬向橋頭醉玉甁。三四聯用茶丘孤雲四玉京曾逐列仙陪。下界如今謫降來。萬里雲霄聞鴈去。五年江海見花開。詩緣陶性頻拈筆。酒爲澆膓強把盃。不望金盤薦佳實。薄材元未比江梅。五白首浮名斗印靑。苦無歡緖倚風欞。馬衰戀秣那堪遠。龜老思泥未道靈。海國煙花迷島嶼。郡城楊柳暗郊坰。愁邊忽近三三節。欲喚交遊倒百甁。</text>
<title>贈朴知郡天祺</title>,<text>納納乾坤裏。悠悠道路中。爭春梅共柳。欺日雨兼風。官事何曾了。人情未有窮。相逢開一笑。白鬢兩衰翁。</text>
<title>薄暮海濤頗惡。見雙小舟張帆分東西來。</title>,<text>撑滿高帆五兩風。狂濤如雪颺雙篷。遥山落照蒼茫裏。一棹西來一棹東。</text>
<title>三月初一日雪</title>,<text>江國舊時稀臘雪。海山今日政春華。輕紅欲綻還封萼。嫰碧纔抽轉病芽。衮衮天機寒暑異。悠悠人世路歧訛。東風無賴歸蕭索。賖酒何心問杏花。</text>
<title>用前韻</title>,<text>星宮鶴駕限淸陪。白首銀章是倘來。琴戀子期絃不理。劒思雷煥匣頻開。愁邊歲月欺霜髮。病裏煙花負玉盃。無限靑春紅紫裏。眼明東閣數株梅。二岸柳初黃隴麥靑。暫開煙瘴爽虛欞。春晴草木浮元氣。日朗山河炳地靈。愁裏每驚新歲月。病中偏憶舊林坰。有時不禁東風惱。收拾吟牋問酒甁。</text>
<title>有感</title>,<text>天王峯上一輪月。影入滄波萬頃中。安得化爲雙白鶴。飄然來往九天風。</text>
<title>寒食日雨雪有感</title>,<text>歲月悠悠若水東。又逢寒食倍堪恫。淚沾梅柳風煙外。膓斷松楸雨雪中。玄鴈無情歸紫塞。文禽多事吼靑楓。洞庭波闊多瑤草。愁殺江南白鬢翁。二日月西飛不暫停。今年節序又淸明。松楸未長花山隴。雨雪還迷洛水程。帝子王孫無限怨。鞦韆蹴鞠有何情。一罇綠酒堪長飮。先醉愁膓奈不醒。</text>
<title>次矗石樓韻</title>,<text>細柳將軍按勝區。兵餘披燼起華樓。窻搖水影明如洗。簷動山光翠欲流。霞堪超滕閣勝。風流未道岳陽浮。却歎物色分留少。先被詞宗舊莅州。二平居地誌數名區。一一來輸海上樓。別界東南元勝槩。遊人今古幾風流。畵簷練凈波光動。綺席霞飄爽氣浮。堪笑昔賢虛宿債。蒲萄錯用換凉州。</text>
<title>三月三日。與察訪宋顯承及廣文。遊降仙臺。別將趙邦寶亦來與。</title>,<text>巖下晴沙繫小舟。僊臺直上岸西頭。嬌紅眩日花明海。嫰綠粧春柳暗洲。酒盡盃盤隨狼藉。風來帟幕卷飆悠。名區遊賞鷗能記。今古來人幾勝流。右次廣文二琉璃千頃破蒼茫。一棹輕飄泊岸傍。身御泠風那用杖。坐仍芳草不須牀。煙沈柳影屛間畵。浪倒花光鏡裏妝。繡轂香車馳紫陌。何如今日醉仙鄕。三三三佳節集僚儕。遊到仙臺飮倒泥。祇播詩章輝草木。肯將絲管駭鳧鷖。沙頭石露潮猶濕。浦口村迷日欲低。萬事祓除輸酩酊。夕陽歸路擊銅鞮。四詩成須向壁間題。山盡南頭岸盡西。日政三三遊最好。人非五五到猶齊。花紅不問紅腰旋。嵐翠何要翠黛低。世上繁華堪一莞。笙歌甲第儘臡雞。坐客多以無助歡爲嫌五海畔仙臺路不迷。踏靑佳節陟躊躇。嬌紅嫰白開相間。武庫詞宗會亦齊。觴詠蘭亭堪暢敍。笙歌洛曲謾提攜。夕陽初下人初散。柳外晴沙颺馬蹄。六晩泊蘭舟碧海垠。降仙臺迥絶塵氛。何須粉黛陪安石。尙有風流對右軍。晴浪日斜銀閃閃。綠罇花映錦紛紛。他年行樂應無此。記取玆遊會有文。</text>
<title>雨中出坐草堂。籬外有梨花一樹。粲粲可愛。</title>,<text>草堂日午靑春雨。千點梨花滿地香。多謝東風能解意。隔籬吹動落吟觴。</text>
<title>喜族弟來。問鄕事達曙而罷。</title>,<text>喜見吾門弟。寒暄間酒盃。未移冰墅竹。初發草堂梅。庭戶無堪慰。松楸不盡哀。語闌心衮衮。難報五更來。</text>
<title>雜述徘諧體</title>,<text>五年爲客南天涯。星霜衮衮如老何。猿鶴有期白雲去。米鹽無暇靑春過。梅花半落杏花發。爽氣纔收瘴氣多。安得瓊醪三百斛。千愁萬愁滌蕩麽。</text>
<title>對南山松樹有感</title>,<text>一髮蒼山落海垠。挺然松樹丈夫羣。臘寒飽度風霜昔。春暖輕霑雨露恩。羽客過時來奉蓋。明堂傾日去尋斤。未逢匠石猶無憾。萬丈巖頭聳翠雲。</text>
<title>次廣文</title>,<text>身外紛紛了不關。得君何幸忝追攀。詩來解渴存瓊樹。酒盡埋憂倒玉山。白日煙霞工態度。靑春桃李媚容顔。狂吟醉嘯堪驅使。未記年華上鬢斑。二辜負今朝麗景佳。坐看山鳥印苔階。風微庭院頻來蝶。雨歇池塘亂起蛙。幾處香車馳俠客。誰家寶馬馱輕娃。紅塵行樂靑春裏。不信孱城老子懷。</text>
<title>偶吟記漫興</title>,<text>草簷柴戶接城闉。官況蕭條似野隣。世故無窮催白髮。天機不已自靑春。迎風弱柳枝枝嫰。浥雨嬌花樹樹新。薄晩城南滄海闊。獨憑脩竹戀何人。二簷鳥呢喃破曉眠。紙窻初拓雨餘天。微茫遠樹煙光薄。爛熳嬌花日色鮮。勝地高臺春自好。良辰暮景病堪憐。頹然臥榻微酣後。山氣朝來倍爽然。</text>
<title>絶句</title>,<text>煙花漠漠草萋萋。客恨關心未遣除。不許靑春頭不白。殘更慣聽子規啼。</text>
<title>行到道興津上。朝日初昇。時波光如掃。渚柳岸花。紅綠相映。光彩百倍。列壁影落波中。奇勝爲平生初見。</title>,<text>日朗天晴春意濃。水村佳麗浩無窮。嬌紅嫰綠光如畵。列壁蒼巖影落空。客棹欲尋桃峽路。人家疑入水晶宮。從今始結來生願。化作眠鷗伴釣翁。</text>
<title>過李君厚慶草堂</title>,<text>火旺南崖洛水隈。蕭然一室向江開。繞簷白日蜂聲暖。滿地靑春柳影頹。牀上攤書童問字。甕間開釀客含盃。舞雩風詠堪乘興。歧路怱怱保駕廻。</text>
<title>李家草堂</title>,<text>竹牖茅簷花滿臺。深紅相間淺紅開。主人何處來何晩。蛺蝶蜻蜓自往來。看行之意二澗流鳴玉送潺湲。紅綠粧春映碧山。主翁喜種佳花卉。應爲行人辦勝觀。邑牛得喪意</text>
<title>古琴灘上歇馬。日色波光相映。明媚跳躍。如江神河伯弄殺銀璋玉珠。頗奇勝。</title>,<text>微風吹浪動鱗鱗。銀沫輕跳落照新。多事江神能解事。一塲奇勝慰行人。玩細娛意</text>
<title>紙匠村有感</title>,<text>峽裏蕭條十口村。一年官賦納雲孫。居民莫道生涯苦。猶勝田家但敗垣。永蛇意</text>
<title>又長律述事</title>,<text>煙火依依綠掩門。蕭然籬落數家村。山間禮數能迎拜。旅次人情強笑言。柳嚲靑春鶯囀滑。花眠白日蝶來繁。微風水面新凉起。少住聊寬久客魂。</text>
<title>柳絮</title>,<text>辭枝別葉散飄然。勢若凌風向碧天。輕薄過橋頻上下。霏微惹草屢翩躚。黏衣欲作行人絮。糝地還爲坐客氈。老杜生憎猶未達。任他容易去來便。</text>
<title>冰山洞口。臨溪酌酒。同寬甫，而壯 李公民寏號紫巖 及諸生呼韻。時自檜山來會</title>,<text>野臺瀟灑石厓開。山翠紛紛映水來。惆悵離程相送後。南征無復故人盃。附本韻春去餘花次第開。春愁猶自絆入來。一年好景君須惜。莫向離筵苦拒盃。寬甫屯雲宿雨忽晴開。珍重提壺遠送來。且莫臨歧催五馬。不妨終日倒深盃。而壯甕間新釀綠萍開。問柳尋花谷口來。珍重故人無限意。不堪相送更斟盃。[附本韻]多少離懷撥不開。君今此去幾時來。驛亭春盡花如雪。何處臨流獨擧盃。寬甫離懷今日向誰開。獨自扶藜信步來。春盡花飛山寂寂。濯纓溪畔強斟盃。而壯離筵草草水邊開。勝友東南不約來。萬事如今堪一笑。玉山頹臥更呼盃。[附本韻]兩厓相對石門開。一道飛泉隱復來。溪上黑雲催雨色。臨分更進馬前盃。寬甫紫巖楓葉錦屛開。爲問秋風來不來。溪頭共斫鱸魚膾。便欲浮君太白盃。而壯</text>
<title>輓金栢巖 玏</title>,<text>憶曾鳧舃出東門。冠蓋傾朝送帳喧。直道無虞三黜路。孤忠不禁九陞魂。夔龍久讓同寅席。龜鶴還開獨樂園。驚歎如今南極晦。白楊何處閉荒原。</text>
<title>三嘉守來過。用開字。按此以下還檜山作</title>,<text>海上靑山瘴霧開。三嘉太守此時來。苔庭晝未無多事。慣聽提壺勸客盃。</text>
<title>次廣文</title>,<text>古郭蕭條擁棘門。官居還似野人村。腥風滿地生潮浪。瘴霧披山抹宿痕。客久星霜添老病。朋稀京洛阻寒溫。多君頻送瓊琚句。招得孤臣未斷魂。</text>
<title>次月影臺諸作</title>,<text>天宇無雲霽色開。海風吹送席帆來。多情一片峯頭月。曾照僊翁掌上盃。二港口風來供晩凉。僊臺芳草趁斜陽。纔瞻寶鑑凌空迥。已覺銀梯駕海長。奇賞無窮忘坐久。淸遊未洽恨歸忙。世間多少吳牛喘。爭觸炎曦汗逬漿。三風露蕭疎入夜凉。野臺筇杖散彷徨。靑憎屛翳還多事。遮斷靈娥一半光。四僊臺遊興鷺應知。看月淸宵不覺遲。笙鶴千秋空悵望。蕭條異代未同時。五海畔靑山畵障開。桂華騰出廣寒來。煙波萬頃淸無限。來照遊人問月盃。</text>
<title>觀海</title>,<text>地窮南極杳無垠。何處乘槎可問津。晧月蘸波銀蕩漾。長風駕浪玉嶙峋。鵬程萬里搏長翮。蛟窟千尋隱巨鱗。誰識吾師浮海意。祇今猶有願從人。</text>
<title>次廣文</title>,<text>衮衮天機節序來。今朝雷雨扇根荄。黃鶯求友時頻喚。紫燕看雛日幾回。衰境不堪輸閥閱。餘年端合理簑籉。商量慣取檀公策。忍訣明時奈果哉。二東望依依古郡黌。想聞詞伯詠詩聲。長途不限靑雲路。壯志寧知白首情。千疊雲巒經雨洗。萬條楊柳帶煙平。滿前物色堪驅使。幾擺蠻牋案上橫。</text>
<title>有所思</title>,<text>天朝總戎麻大師。金支遠拂公山隅。桓桓麾下萬猛士。惡如彪虎雄馳驅。金侯骨聳如秋隼。大師叫呼與之俱。永川南崖住征旄。一箭射殺千歲狐。部曲喧喧徧蟾舌。大師動色還敷腴。橐間拈出兩段錦。紫鳳天吳光射晡。三軍指點道姓名。幽燕熊羆徒區區。如得數千騎精銳。眉骨崒然皆爾徒。天狼旄頭便掃除。假氣游魂安足誅。玉斗撞碎竟無補。大樹諸公摧壯圖。吳兵未見白袍廻。秦甲再來寧有無。自是運籌非蕭張。豈云驅策無韓盧。臥薪縣膽今日事。帷幄未宜忘不虞。九天推轂屬何人。須尋海內奇丈夫。</text>
<title>端陽日次廣文</title>,<text>二年憂患鬢鬖髿。佳節頻來奈病何。多事廣文來起我。試披藤簡學吟哦。</text>
<title>端陽日有感。述長短律各一篇。</title>,<text>浮名素業摠非眞。何事淹留瘴海濱。爲客屢驚身似葉。對人先愧鬢如銀。俗傳荊楚遺風舊。時薦櫻桃節物新。江外四年逢五日。把盃惆悵戀情親。二瘴河鄰日本。佳節遇天中。繡線誰相問。菖醪獨自供。燕簷泥落帽。龜印綠生銅。倚案看爭的。喧譁慰老翁。</text>
<title>同日次東槎十絶。二則感時。八則雜述。</title>,<text>猥忝明朝分外除。殘年出處定何居。白頭病臥江南郡。頻抄醫方陸氏書。二虛眠白晝到黃昏。末路官居但飽溫。是日鴞羹頒禁省。早朝擎出五雲門。三薄宦淹留苦未回。江州令節幾逢來。一歡勉強渾無賴。鄕曲歸情不禁催。四一罇酸酒手頻持。半幅烏巾醉後欹。東閣欲題名字去。今人不似舊人詩。五聊乘小暇慰煩膓。門掩蒼苔白日長。寫罷小詩還自詠。遶庭時復據胡牀。六殘歲歸田覺甚眞。強顔簪笏沒埃塵。風鑪歙鉢生涯在。何處無山著此身。七分棄丘園老病身。誤恩重起側臣隣。百年只辦癡兼拙。不恨功名每後人。八曾落窮途已暮年。還將白髮又南邊。爽來頓覺塵機靜。多事坡翁答問禪。九苦厭官廚滿筯魚。頻思野屋遶畦蔬。乘除萬事貧猶好。歸有蕪菁可供葅。十茅簷柴戶對淸江。秋月春花有酒缸。鄕事只今煩夢想。覺來孤枕海天窻。</text>
<title>次廣文韻。一示諸生。一示廣文。時設塲試取諸生</title>,<text>嶺南從古盛文儒。珍重諸公勉強無。名敎慣曾聞俎豆。文章安肯效葫蘆。鵬程迥接三千里。筆陣長驅十萬夫。聞說邇來天網闊。佩聲須向玉墀趨。二高材晩景限東郊。堪歎明珠遣久拋。道在爲官甘抱擊。詩成安字任推敲。鶯啼隔葉頻求友。燕觜粘泥暫定巢。杖屨聯翩來見過。却慙賓舘冷盤肴。</text>
<title>疊開字韻</title>,<text>不用金篦刮眼開。故人淸翰忽飛來。祇看座右銘心事。藥石餘年禁酒盃。二庭畔紫薇花正開。蜻蜓蛺蝶引相來。衰翁不管繁華事。惟向罇前覓酒盃。三愁眉牢鎖幾時開。人事無窮衮衮來。合浦城南半輪月。興來聊復一中盃。四瘴氣漫空晩不開。飛鳶帖帖霧中來。愁膓磊塊無由瀉。病裏還妨把玉盃。五紫陌紅塵眼未開。何聞何見去還來。世間萬事無關念。斗米惟須供酒盃。六十絶瓊章眼忽開。同人顔面異鄕來。從今夜坐煩燈燭。撥却山陰酒一盃。七庭除雨歇海棠開。簷角風微燕子來。醉眼獨憑高閣暮。俯看滄海小如盃。八匣中霜刃撥頻開。客路光陰鼎鼎來。萬事只今饒一醉。願將銅鏡換金盃。</text>
<title>次廣文</title>,<text>樵老詩章錦不如。聲名早世滿方輿。盟堅鐵硯輕題柱。對晩金門恥曳裾。學舍光陰淹舊褐。瘴鄕盤饌薦寒蔬。聞君久苦彈長鋏。廈屋慙無每食魚。二荒城吟嘯倚繩牀。胷次崢嶸未禁當。衰景尙知詩律壯。遠遊偏覺歲時忙。銀章猥忝通班貴。玉軸遙分禁省香。爲感聖恩重勉強。却將民事要更嘗。</text>
<title>酒席次廣文韻</title>,<text>殘年休笑漫爲官。猶供罇醪颺碧瀾。密坐紅粧圍玉局。晴開錦席敞華闌。風埃衮衮頻年客。歧路怱怱幾日歡。喧笑滿堂堪暢敍。莫嫌盤豆欠嘉餐。</text>
<title>又疊開字</title>,<text>末路逢人白眼開。雙鳧乘鴈不多來。對君何日寬羇抱。左手持螯右手盃。</text>
<title>次廣文</title>,<text>迷罇酒浪漾春光。老子羇懷要暫忘。梅閣爽來開錦席。蓮池香動列紅妝。廣文傑句嫌牋少。都護狂歌倚劒長。商略如今宜盡醉。世間忙裏幾歡塲。二贈來佳句日相承。落地明珠暗碎稜。肝肚爽回金井露。齒牙寒帶玉壺冰。行藏政似臨歸鴈。心事還如已過僧。早晩相攜投紱去。碧山雲外杖靑藤。三每說吾歸尙未歸。幾時歸問舊荷衣。故人天上音書少。新歲江南鬢髮稀。明月何山無樂土。紅塵隨處有危機。海天落日蒼茫裏。獨向汀洲採晩馡。四世事元知似奕棋。百年光景雜歡悲。三秋病驥空思秣。五月眠蠶已吐絲。乘鴈雙鳧誰屈指。高天厚地獨銘脾。紫泥封旨來滄海。分外鴻恩到處隨。五殊方物色似鄕園。日過天中漸覺暄。山意故容雲意鬧。海聲相妬雨聲奔。逢塲把酒宜深酌。對案將詩更細論。任地虛舟空世界。本無誰怨更誰恩。</text>
<title>漫興</title>,<text>茅簷竹牖似田家。蛺蝶頻來長草花。一枕夢廻殘雨後。倚筇時復數蔬科。庭畔種薑</text>
<title>卽事</title>,<text>腥雲瘴霧海冥冥。蕭颯茅簷驟雨聲。何日雲開天萬里。御風飛去過靑城。</text>
<title>次德辨軸中李相國韻</title>,<text>世間無地不函關。歧路崎嶇太險艱。法界早聞多凈地。藏名萬衲學還丹。</text>
<title>又次他韻題德辨軸</title>,<text>八公城裏見吾師。荏䒣光陰過隙馳。欲說當時事未了。戲將藤軸試題詩。丁酉城公山。爲據險地。方伯領山下六七縣守令入城。各挈家爲固守計。未久被元帥沮。皆散去。倭賊來。空城而已。兵器糧資。一朝化爲灰燼。每過山下。思之浩歎。時辨以僧兵將。終始在管下故云爾。</text>
<title>贈別上使行</title>,<text>候吏廚人簇海涯。南來使節指東馳。百年忠信蠻猶可。萬里風濤險亦夷。槎路吟囊收日域。驛亭廻騎趨春期。人間何地無相送。此別天涯倍所思。</text>
<title>贈副使</title>,<text>大道通隣自古來。明朝使价揀賢材。河源有路仙査逸。滄海無波水怪摧。出日山川閒領略。扶桑煙霧穩徘徊。高檣健席凌風便。春早郵亭馹騎迴。</text>
<title>贈書狀官</title>,<text>天上聲華舊飽聞。天邊相見忽相分。老蒼材藝元無敵。磊落心期本不羣。帆影去搖滄海日。櫓聲過戛赤關雲。男兒倚箇膓如石。雪浪風濤不足云。</text>
<title>夏夜臥廳事</title>,<text>老子無眠倚竹牀。一庭花露夜深凉。樹梢脉脉星河過。近枕潮聲聽杳茫。</text>
<title>憶壬辰年中事。偶詠肥肉大酒徒相要。感而述。</title>,<text>黎蒼厭糠籺。廚肉堆繽紛。玻瓈三百斛。日日醉醺醺。將軍不負腹。腹何負將軍。未嘗出一智。殲彼頑虜屯。諺云大將軍食飽。捫腹而歎曰我不負汝。左右曰將軍固不負此腹。此腹負將軍。未嘗出小智慮也。</text>
<title>喜雨</title>,<text>一雨驅凉洗虐炎。爛花焦葉便同霑。繩牀頓覺來新爽。午夢初回出黑甜。</text>
<title>惡風</title>,<text>山河贔屭乾坤怒。滄海倒流島嶼黑。千林酩酊送雨聲。萬木軒輊迎風色。細柳摧折將軍營。重茅卷飛使君宅。老翁安臥睡不聞。不管獰吹動牀席。</text>
<title>輓郭季綏令公</title>,<text>四海奇男子。磊落不羇情。當時知南縚。擧世棄君平。不有日本冦。殆失天下英。奔波聳砥柱。含木塡滄溟。義倡江右起。名傳國內傾。縱未快汛滅。亦可漸掃淸。誰爲司軍命。虛負出師誠。祖逖减晉鎧。廉頗失趙兵。坐嘯矗石墟。行吟滄海營。盤鵰鬱慷慨。鳴鳳吐崢嶸。有識起激昻。無識駭瞻聆。早决漁釣計。高追鸞鶴征。得喪北塞翁。隱淪南郭生。江湖雙芒屐。宇宙一草亭。遐逝慕赤松。晩節託黃庭。容膝斗屋小。放懷天地宏。寧忘北辰拱。轉赴東閣迎。乘驄非本意。好龍是虛名。金掌辭卿月。雲灘還客星。松老筋骨勁。竹瘦琅玕鳴。龍鍾初披霧。風雨共浮萍。蒼茫公嶺榭。蕭瑟球琳汀。塵沙相感動。金石兩靑熒。此來覓丹砂。曾返掩仙扃。閒忙雖弦矢。經過尙門屛。玄津唈元和。烏石分淸泠。靑春景陽舟。白日流霞觥。浩蕩入蔚藍。怳惚超玉京。淸飆散宿吝。爽氣廻餘酲。前遊戀勝賞。追會待芳盟。好事還鬼猜。長別忽心驚。何山占白楊。邇日閉佳城。神僊本英雄。出處有權經。縣知學餐松。不是希引齡。陞沈不苟就。忠義誰能評。恢邦倚公始。言烈無爾爭。轅門誰衛霍。煙閣輝丹靑。謙虛大樹下。頤養金光精。誰信來破琴。錯認去吹笙。公在鷲山重。公亡鷲山輕。乾坤色黯慘。風雷勢鏗轟。蛟龍出九地。江海掀百靈。奔走擁羣帝。光芒射長庚。君牧人固有。寄歸公自寧。餘生歧路艱。殘歲鬢髮明。相顧漸彫落。羇遊轉伶俜。他時過江舍。疇與倚風欞。空思撫冰徽。無復傳霜橙。題輓替白馬。執紼違丹㫌。蒼然五內熱。不禁衰淚零。</text>
<title>紫薇紅</title>,<text>紫薇紅紫薇紅。爾病在俗無由砭。穠華爛熳三伏雨。大是春秋吳越僭。朝來老子醉憑軒。顚倒欲嗅狂不禁。了無淸香但酸醜。却怕吹近騷人枕。東籬培埴數叢花。九月淸霜看不厭。</text>
<title>霽後浪詠</title>,<text>白日臨滄海。靑山聳碧螺。江城一罇酒。宇宙獨長歌。</text>
<title>舟中陪寒岡光生。鄭公逑 奉贈左右諸位。用李半刺潤雨氏 號石潭 呼韻。</title>,<text>晴江日色動明沙。柔櫓輕橈任夕波。最是坐間無白眼。一塲奇勝辨多多。</text>
<title>九日與諸客暫設酌。罷後夜深。月色最明。村煙一帶橫空。良久坐玩就枕。仍占一絶。</title>,<text>橫空一抹遠村煙。海色虛明月在天。吹斷玉簫人散後。夢中孤鶴對依然。</text>
<title>次東萊軒韻。贈黃會元 汝一 令公。二首</title>,<text>草次相邀集海門。兵餘籬落拓頹垣。山攢七點經秋爽。水近三义入夜喧。纔把心情談衮衮。却將盃酒醉昏昏。江流別意誰長短。試問靑山山不言。右敍仇法會荊棘新披滌虜屯。壯開樓閣壓平原。山頭烽火邊無事。浦口炊煙野有村。丹汞點回金鼎熟。硯塵磨洗墨池渾。未將官況淹歸興。海月堂高竹擁藩。右敍秩滿歸鄕</text>
<title>途中次人韻</title>,<text>羸馬長程面撲埃。悠悠萬事坐書灰。吟餘無賴詩千首。愁裏相親酒一盃。南國梅花過雨綻。北天鴻鴈入雲廻。龍門不見山重阻。鬢髮蕭條獨上臺。</text>
<title>訪精甫于苞山里第。別來偶述。</title>,<text>未見多欲言。相見悄無語。持酒對梅花。一笑還別去。</text>
<title>用廣文韻</title>,<text>錯被傍人喚地僊。自憐官況已蕭然。殊方歲月愁邊過。故國音書夢裏傳。白髮參差春不禁。危膓磊塊酒難湔。去年勝事今年憶。海上遊歡在眼前。二白首同歸瘴癘鄕。我來南郡子東庠。簿書每拭塵埃眼。贈句頻廻錦繡膓。旅次便驚佳節近。年華不分萬花香。可憐憂患叢中老。未敢要君共把觴。</text>
<title>海亭次廣文韻</title>,<text>高亭新搆接仙臺。凈地都無一點埃。洞壑蒼茫三島近。滄波浩淼百川魁。巖頭藉草披筵席。磵面穿花置酒罍。爛醉夕陽鞍馬散。白雲閒傍暮簷廻。</text>
<title>聞巴山倅攜酒訪季重于劒溪。季重有絶句。次其韻示之。</title>,<text>芳罇爛熳劒溪遊。主客逢迎儘勝儔。堪歎老夫無好事。一塲行樂讓遨頭。</text>
<title>次可信月影臺韻</title>,<text>詩仙此地幾登臨。想望千秋水月心。試使君臣能一體。免敎黃葉墮雞林。按詩仙指崔孤雲</text>
<title>水操</title>,<text>百艦艨𦩰點碧波。元戎傳檄靜無譁。長年催櫓看旗偃。白日揚㫌聽鼓撾。萬里風雲驅霹靂。千尋窟穴走黿鼉。王靈賴此金城壯。胡越如今定一家。</text>
<title>次廣文</title>,<text>誰把山王數竹林。暮年遊宦雪盈簪。經過鄕國衣冠舊。零落關河歲月深。落筆蠻牋看鳳翥。鳴琴綺席聽龍吟。醉中倚劒臨滄海。飛動從來萬里心。</text>
<title>舟遊喜而壯，性之 全公以性 來次廣文。</title>,<text>殊方最喜故人來。水國揚帆一棹廻。殘歲行裝輕海粟。妙年才藝薦江梅。白鷗戲浪仍添伴。綠酒迷罇更把盃。俯仰乾坤拚一醉。人間萬事任歡哀。</text>
<title>疊海亭韻謝張君</title>,<text>悵望孤雲有古臺。古人陳跡已塵埃。文章四海傳瓊什。名譽千秋仰斗魁。留與勝區來杖屨。偶逢佳節置罇罍。如今未覺風流盡。倘復臨溪共醉廻。</text>
<title>次嶺南樓韻</title>,<text>納納乾坤客上樓。闌干徒倚要遣愁。侵空臺榭粧仙界。滿壁篇章接勝流。大野平開朝靄散。遙山尖入暮雲浮。最憐潮水澄如鏡。倘復登臨月白秋。二迢遞飛甍半揷天。得來佳句在盧前。雨聲寒起長林外。鷗影晴分極浦邊。客子行藏同泛梗。將軍勳業邁凌煙。相逢勝地堪乘興。日夕華堂敞綺筵。</text>
<title>疊嶺南樓前韻</title>,<text>南國兵塵海上天。依俙二十四年前。皇華萬里滄溟外。供帳三冬雨雪邊。聖曆重開新日月。名樓再領舊風煙。白頭九死餘生在。喚取芳罇醉錦筵。二十年嶺路再登樓。賴有風欞頻散愁。地冠東南多勝槩。人過今古幾名流。蕭蕭棟宇晩凉集。漠漠湖山元氣浮。試向壁間閱佳句。依然天上感庭秋。三飛樓高起洞中天。歷歷山河几案前。斗牛宿簷鄰北極。扶桑對石壓東邊。玉罇美酒浮如蟻。金縷輕紈織似煙。醉倒月明人散後。五更風露欲冰筵。四千古英雄上此樓。幾人歡樂幾人愁。關防地利城猶在。來往天機水自流。白鳥去邊山影落。殘霞開處樹陰浮。只今膾炙陶翁句。想在西風九月秋。白鳥去邊山影落。殘霞開處樹陰浮。此一句偶得於吟詠之間。數日後禹生益來誦故密陽府使安宙五郞樓韻。有白鳥飛邊看水觜。殘霞斷處露峯頭之句。偶與相合。</text>
<title>次廣文</title>,<text>荒城復覩中興秋。餘力重修江上樓。珠箔爽來靑鶴峀。畵簷影落白鷗洲。長年羇枕憐行客。勝日遨牀羨邑侯。驅使風光收拾去。錦囊新句喚尖頭。二康州矗石擅東邦。說到嶺南難與雙。雨壓平林連遠峀。鷗飛十里過重江。蒼茫宇宙獨憑檻。浩蕩風煙頻拓窻。笑謂毛錐宜騁力。塞垣無事臥旗杠。</text>
<title>漫興</title>,<text>晩節浮榮本不期。一官旋辦六年癡。登臺顔面蟾相慣。去國衣冠鷺共嬉。醉裏湖山皆故土。吟邊草木摠新詩。莫言典郡終微眇。猶勝楊朱泣轍時。</text>
<title>金上舍守認來誦鄭相國惟吉海雲臺詩。時曺光益爲都事相酬唱也。仍次其韻。</title>,<text>靑山走入海中臺。拖却蓬壺一腳來。九萬天風鵬路迥。三千海水鏡奩開。空聞緱嶺乘鸞去。不見遼天化鶴廻。傍郡六年空坐嘯。名區還欠一徘徊。</text>
<title>偶述</title>,<text>一官南海白頭翁。滿意淸遊六歲中。短屐戲招牛渚月。輕帆頻駕馬山風。忘機鷗鷺來相近。乘興煙波看不窮。縣勝問丹交趾令。此行偏荷聖恩隆。</text>
<title>有感</title>,<text>世間歧路無窮事。天上經綸有幾人。冦盜紛然耽作蘖。君王自是視同仁。丹書券裏分茅盛。白馬盤中歃血頻。筐篚聖恩宜戰栗。諸公何以答蒼是。</text>
<title>聞天朝徵師</title>,<text>商量今日事悠哉。天意如何不早廻。楡塞久聞防戍急。薊門還見簡書來。巖廊本倚庭堅弼。藩翰須憑力牧材。獨使至尊憂社稷。滿城歌管醉金罍。</text>
<title>端陽日有感</title>,<text>敢將勳業問蒼天。衰景名途自不前。千里夢魂縣北極。十年萍梗落南邊。未開丹鼎煉殘火。頻取靑楓鑽改煙。憶在甲辰重午日。流霞霑醉列仙筵。甲辰年中。冐忝宮僚。午日猥參宣醞醉飽。忽忽今十五年矣。追感舊事。仍用嶺南樓韻末句及之。</text>
<title>端陽日邀廣文小酌。適病妨飮。因作獨醒詩。用前韻。</title>,<text>六年五日瘴江天。無賴笙竽在眼前。故國松楸愁緖外。殘城節物老吟邊。滿庭蹴踘喧消日。隔樹鞦韆戲拂煙。欲吊靈均重感慨。勝筵還作獨醒筵。</text>
<title>漫述</title>,<text>拖却天王一腳來。地成金盞翠屛廻。城仍上洛曾留陣。路出文昌舊築臺。荒店白煙漁戶冷。古營殘角戍樓頹。海棠爛熳開何處。病宰無心把酒盃。</text>
<title>五月十日夜月色明甚</title>,<text>金波銀浪碧漫漫。月轉瑤空半欲團。簷影漸移庭宇爽。露華傾瀉樹林寒。寥寥大地無羣動。歷歷纖毫可細看。遙憶美人千里外。繡簾珠箔共誰歡。</text>
<title>雨中有感用杜韻</title>,<text>瘴風吹送雨冥冥。失却西山萬丈靑。牀上未堪調綠綺。匣中聊復倚靑萍。邊頭揷羽多消息。道路傳風駭視聽。漢室將軍忘故道。晉家豪士聚新亭。東溟未見沈夷窟。西塞長思蹙虜庭。黽勉相公宜盡瘁。貪婪節度可論刑。商量頓覺肝膓火。潦倒還愁鬢髮星。只有聖心如白日。區區無補閃秋螢。時西鄙憂危。中朝徵師。臺閣論主將貪苛失邊心。</text>
<title>偶吟</title>,<text>繁陰不肯放朝暉。黃鳥飛來囀柳枝。喚友一聲山雨後。不嫌零露濕金衣。</text>
<title>海亭重修韻 本寒岡買地。咸儒曾爲先生創茅屋。今改搆。○按寒岡書曰海上曾有弊亭。玆聞府下後生輩爲改搆講學之計。殊非易事。竊想留念惠顧矣。</title>,<text>泗水先生迥出塵。名區本買藉尋眞。初營小築天慳破。更著高齋物色新。明月淸風無盡藏。水村漁市不妨鄰。却爲羣玉藏修地。留得餘風起後人。</text>
<title>醉中</title>,<text>世事紛紛不欲聞。暫時罇酒醉醺醺。草堂倚著繩牀穩。睡起西山已落曛。</text>
<title>過花園有感</title>,<text>雲錦東方千騎來。君王行樂看花廻。逢人欲問樓臺地。未辨遺墟入草萊。二別苑栽培萬品花。東風颺輦出遊多。當時未了繁華事。終奈雞林黃葉何。</text>
<title>眞木亭</title>,<text>眞木亭陰滿地新。炎天六月解留人。人間白眼人多少。不見人眞愛物眞。</text>
<title>道興</title>,<text>夜宿漁郞家。朝來坐占沙。移舟芳草岸。刺棹白鷗波。雨洗山容活。雲開野色多。居人不自識。戀勝客忙過。二林外鳥聲碎。岸頭人語喧。長年顔貿貿。遠客意乾乾。日射鏡中壁。煙生江上村。風光欲收拾。勝地句難圓。</text>
<title>海亭同韓子眞，張文哉遊。次廣文韻。</title>,<text>人間是處有仙區。天上虛聞十二樓。風雜水聲來颯颯。霧和山翠落浮浮。偸閒半日休塵想。託契羣賢接勝遊。更有箇中奇絶處。石泓寒水月明秋。</text>
<title>輓尹昌寧民獻</title>,<text>達城離合憶依俙。馬上相看是永違。莊叟漆園驚蝶散。王喬葉縣斷鳧飛。治功舊識諸城最。褒秩新添紫綬輝。人世寄歸均不免。慰公蘭玉繼庭闈。</text>
<title>龜庄卜居</title>,<text>新卜龜庄一畒寬。平臨碧澗背蒼巒。力耕且足供飢飽。小搆聊堪度暑寒。移竹兼梅存宿契。喚鷗和鷺託同歡。從今老矣無餘事。不信人間道路難。</text>
<title>次梅月軒淸平山韻</title>,<text>淸平山下曳麻衣。路轉松梢映夕暉。風磵飛流鳴玉珮。煙嵐疊嶂擁羅幃。諸天日月除人世。羣帝樓臺隱翠微。從此棲霞吾欲老。白雲靑鶴倘無違。</text>
<title>贈季源上人</title>,<text>爲問師居何處山。不言不答却心閒。夕陽踏破靑山影。一片白雲相與還。二法相淸癯臥碧山。一窻羸得百年閒。儂今謝却人間事。欲向琳宮問大還。三聞說師遊楓嶽山。天花滿地玉臺閒。歸來說與人間子。直欲從師去不還。</text>
<title>次權石洲 韠 林居十五詠</title>,<text>流盡寒澌澗水淸。禽聲初暖漸和鳴。一庭山雨東風裏。滿地微微細草生。右早春東風欲盡野人家。靑草池喧雨後蛙。梁燕似憐春事去。繞庭飛蹴落來花。右暮春野光山色媚新晴。團碧園林子已成。吹引微凉供一枕。栗花香動午風聲。右初夏淸霜木落露層巒。一夜西風滿地寒。惟有墻頭千歲木。慣經寒暑也無關。右秋聲楓葉蕭蕭滿釣磯。朔風吹緊凍雲飛。關河凍死勤王士。不管山翁未授衣。右冬初望望南阡穀雨來。田疇龜坼漲塵埃。舊時行雨人何處。萬里神驄去不廻。右憫早茫茫九萬老天長。禁裏應燒一炷香。驚起四鄰爭拍手。曉來江水看汪汪。右喜雨閒中觀物感幽人。百變東風日日新。衮衮天機流不息。碧桃紅杏自爭春。右感物蕭然茅屋面蒼溪。人與野禽相對棲。倚枕北窻人鼾睡。野禽多事往來啼。右無爲洋洋一氣往來中。天意無私物自融。綠草滿庭春雨後。濂翁千載有誰同。右觀物石磵玲瓏磵面亭。對簷簪笏暮山靑。繩牀臥穩松風裏。凉滿衣巾酒易醒。右溪亭靑山屛障白雲樊。溪水聲中晝掩門。獨往邇來無限意。逢人有問我無言。右獨樂丹田赤室本來空。至理虛通逐處融。要喚主翁常在此。管求雞犬放收中。右觀心人間有事未應忘。只要存存一味長。無限寬閒好田地。眼前無物不天香。右存養風日凄凄野圃荒。秋天霜落損羣芳。露葵憔悴傾殘日。花葉蕭疎太半黃。右秋葵</text>
<title>改觀心作</title>,<text>赤室丹田本不空。中涵萬理自昭融。觀心還是忘心法。要喚惺惺在此中。</text>
<title>家豚次李敬亭聞皇帝訃音述感韻示我。仍和其韻。按庚申明神宗皇帝昇遐</title>,<text>於皇聖德法乾強。五十年間萬國康。一統王正來遠邇。九疇皇極備柔剛。文章遠邁周家盛。勳業何論漢道昌。環海煦濡聯鼓舞。偏邦眷顧重存亡。恩湔羞累曾難報。功濟艱危更未量。灰燼宗祊蒙汛掃。腥膻父老飮馨香。風霆遠拓豺狼窟。藩翰重恢日月光。庶勉朝宗期不後。仍祈壽富樂無央。那知宵旰憂金虜。忽報諒闇奉玉箱。天上星辰猶拱北。物中葵藿亦知陽。分區制禮殊中夏。食土含恩一遠方。感痛如喪那可已。追惟沒世竟難忘。瑤宮寶劒空湖水。萬歲千秋隔帝鄕。陟降未應遺下土。日監猶冀眷東疆。</text>
<title>效八音體</title>,<text>金門昔待詔。董馬相馳逐。石渠考異同。千古明龜燭。絲綸秉赤管。獬豸乘靑驄。竹符五馬榮。金章千石崇。匏瓜豈徒縣。聊且免寒飢。土牀溫且安。歸來歲晏宜。革帶與葛衣。隨分可逍遙。木天昨夜夢。夢覺還迢迢。</text>
<title>效建除體</title>,<text>建功非素期。慷慨吾欲去。除盡天驕子。爲君淸我圉。滿酌月支頭。痛飮白龍堆。平塡猛虎窟。玉關笳鼓廻。定非落落事。持此控伊誰。執鞭亦不辱。力牧奈難追。破顔却長嘯。悠悠西北路。危膓起突兀。酒巵勉強倒。成敗天不料。忠義人宜勖。收攬熊羆賢。綢繆備西北。開元武德際。萬姓安如堵。閉戶愼干掫。豈容今再誤。</text>
<title>有感</title>,<text>靑宮昔日忝書筵。天語如今在耳邊。反覆死生參軻訓。丁寧稼穡貫周篇。邦人共戴勳華聖。野客休稱廣受賢。方寸戀恩無報路。暮年心事已蕭然。二蓬萊宮闕敞瓊筵。天上羣仙會日邊。侍女周容靑玉案。詞臣點檢白雲篇。瑤池瑞露霑王母。筐篚金錢聘大賢。瞻望極天惟鳥道。滄江白髮老居然。</text>
<title>聞而壯還及滿浦。喜而有述。</title>,<text>不見李生久。三年在虜圍。生還眞夢寐。死去報伊誰。香稻醪初熟。鮮魚膾正肥。何時相對飮。償此斷魂思。</text>
<title>次陸放翁</title>,<text>衰年投笏臥田家。園圃蕭條隱薜蘿。柳線貫魚邾莒小。瓦盆盛酒聖賢多。橫枝作架安瓜蔓。揷竹爲闌護菊花。薄暮倚筇山雨過。得來佳句自吟哦。</text>
<title>夜臥遣閔。效演雅體。</title>,<text>蟋蟀唫秋月黑時。北來鴻鴈近霜飛。未堪蟣蝨憑陵勢。蝴蝶無情去不歸。</text>
<title>再用梅月韻</title>,<text>梅月仙人檞葉衣。名山頂上對秋暉。巖間石室茅君宅。洞裏煙蘿羽客幃。雲綴鶴棲藏葉密。苔斑鹿跡入林微。玉桃花落人何在。悵望鸞車咫尺違。</text>
<title>柳生贈烏竹杖</title>,<text>柳叟贈來烏竹杖。得之價重百硨磲。晴含海霧痕猶濕。淨濯湘流影欲虛。堤柳岸花春晩後。東郊西陌雨晴初。穩扶居士閒來往。不羨人間擁駟車。</text>
<title>無題</title>,<text>廣寒仙子御冰輪。桂樹叢中奈苦辛。旋向人間求煖法。木綿花煖日光新。二援松當日號平居。應爲貞心歲晏如。若使靑松能照膽。暮年心事恥相於。</text>
<title>聞而壯滯箕城有述</title>,<text>故人曾陷虜。萬死一歸來。寸寸丹心苦。莖莖白髮頹。人情爭下石。天意獨憐材。明月箕城夜。南天數鴈廻。二與子平居倚丈夫。國人歸咎欠捐軀。廵家子弟初疑許。陵舌功名未啗蘇。聖主洪規恢落落。諍臣高議守區區。何時野屋淸秋夜。坐月傾罇瀉鬱紆。三明月南江落鴈多。故人消息近還賖。眼穿關外三千里。來及東籬未落花。</text>
<title>送寬甫迎而壯于洛下</title>,<text>緣底淹留久。聞還月再過。影來鴻鴈峽。鳴急鶺鴒沙。萬事蒼天在。餘生白髮多。連枝歸火急。及到有黃花。</text>
<title>重九日。無聊寄懷。</title>,<text>一聲鴻鴈向南飛。物色蕭條歲晏時。楓岸丹靑遮澗葉。菊花消息近簷枝。病中未把三盃酒。愁裏空題九日詩。佳節一年無好事。客來還去掩柴扉。</text>
<title>記歎</title>,<text>日日心肝火。絲絲鬢髮霜。漸知前歲健。仍覺此生忙。欲絶人間事。思遊物外鄕。家人休惱我。筋骨奈銷亡。二每羨鄰家叟。貧居亦樂哉。不營身外事。惟覓眼前杯。氣力靑春健。糟糠白首諧。連簷餘一紀。未有恚聲來。三人生能幾許。六十夢中廻。日覺千愁集。年添一病來。菊花何太晩。節序自相催。悄悄無嘉況。還停九日杯。</text>
<title>聞中興後新闕成。壯於舊制。願一望見。以伸燕賀。而身病蹉跎。退伏丘園。瞻想感歎之餘。聊以述懷。用杜韻。</title>,<text>勝敗兵家一局棊。那時荊棘國人悲。謳歌舊屬殷憂際。象魏新瞻再造時。雲外瓊樓天極迥。日邊金掌露華遲。孤臣白髮滄洲暮。采采芳花無限思。二萬丈秋光白嶽山。回瞻紫極五雲間。山河秀氣扶三闕。日月明輝洞九關。鳳曆延綿無限歲。天威咫尺不違顔。誰知嶺外三更夢。飛入淸朝振鷺班。三聖王來相澗瀍頭。佳氣蔥蔥一萬秋。楚室椅桐今日事。洛陽灰燼異時愁。雲霄逸翰聯丹鳳。滄海扁舟伴白鷗。搖落淸秋最蕭瑟。獨憑脩竹望西州。四涓埃無路答天功。耿耿孤懷寤寐中。萬里星河環北斗。五更鴻鴈送西風。霜添鬢髮千莖白。雲迥蓬萊一朶紅。只願金甌無滲漏。太平煙火屬田翁。五羣仙羽蓋列逶迤。紫院香風惠草陂。王母獻桃千歲核。靈娥抱桂萬年枝。香煙飄入朝衣散。日色低臨扇影移。鵬路舊搏風積厚。九天騰翮正雲垂。</text>
<title>遣憤。次杜律諸將韻。</title>,<text>鐵衛將軍虎在山。將軍一去棄楡關。釀成巨孼媒天下。販賣虛名誤世間。沙塞淸秋胡馬健。轅門白日漢師閒。莫令關外猿蟲地。再被天驕恣解顔。李成梁爲將五十餘年。建奴不敢肆。成梁去後。代非其人。釀成其禍久矣。往日變作。司命及總領。皆虛名無實用。取敗非異。方今胡兵再動。似有示弱挑戰之狀。恐戎府躡前車轍故云爾。二往日胡來血滿城。將軍輕出折干㫌。千秋異域黃沙鬼。一視吾皇赤子兵。金氣稜稜吹肅殺。妖氛豁豁卷澄淸。餘生且可延溝壑。雷雨行春見太平。三千門立馬候邊烽。日日安危惱九重。圮上未傳黃石敎。鍾南頻下紫泥封。王師虛老三年戍。財力全疲萬里供。殲賊未應期歲月。願聞充國事邊農。四靑雲躍馬儘風標。顚沛時來膽欲消。關塞風沙揚獵獵。廟廊時月度寥寥。唐家白戶皆光祿。漢室黃門盡戴貂。萬事如今身老矣。可憐無補聖明朝。五淸宵北望鴈聲來。嫋嫋西風不禁哀。迢遞蓬萊連漢閣。飄颻萍梗隔燕臺。伏波身老能披甲。犀首閒多但把杯。欲疏萬言還自止。聖朝恢網獵賢材。</text>
<title>次杜律</title>,<text>天門待詔漏聲長。輦路微分曙色蒼。環闕羽林嚴宿衛。滿廷冠佩盛文章。霞觴賜醉天廚釀。露桂分霑月殿香。躍馬靑春三十伴。至今何以答明王。二蓬萊殿下拜龍袍。王母西來獻碧桃。華月夜臨金掌迥。五雲朝擁玉樓高。勳班錫宴醺霑骨。藝苑分香散入毫。舊事戀來堪墮淚。老臣頭鬢盡霜毛。三禁省稀聞午漏籌。冰漿瓊椀冷思裘。諫臣袖草翔丹極。學士開筵昵玉旒。盤貯賜柑香颯颯。罇傾宣醞碧浮浮。當時猥忝名班後。江海如今白盡頭。四霜華輕戛佩聲寒。晣晣庭燎夜未闌。銀甲映班森虎衛。銅壺傳漏走雲官。香飄仙筆煙猶濕。霜暈宮袍影未乾。誰信當時驄馬客。暮年揮淚路歧難。五蒼龍闕角晨煆上。宮樹參差影旆旗。靑瑣點班聯劒佩。黃麻草詔降綸絲。空中簫鼓龍吟夜。禁裏煙花鳳舞時。江海如今勞夢想。白頭吟望路逶遲。六九天端拱但衣垂。鵷鷺趨蹌整羽儀。蘌苑春深花影重。蓮池日轉柳陰移。君王樂事宮中秘。卿相賢名海外知。三十年來如昨日。夢廻煙樹碧差池。</text>
<title>夢中過伽倻山。秋光凄爽。山勢料峭。思孤雲，南冥。沈吟久之。</title>,<text>萬丈伽倻秋色高。霜風吹葉響刀刀。輕霞細霧光輝薄。峭壁奇巖氣勢豪。苔暗洞仙題字石。草生山叟倚雲皐。昔人不見靑山在。山自無心人自勞。</text>
<title>地主書至。邀會雲谷。全新寧性之昨往花山。歸路約來。與寬甫倂往參話。還後聊以記事。</title>,<text>官星投贈使君書。昨過新寧太守車。歸路定來雲谷寺。吟鞍追及敬亭驢。楓林映入蒼溪邃。星月淸銜古閣虛。一夜金沙無限地。半生蕪蔓荷耘鋤。二弱歲遊棲地。如今問劫灰。僧年松等老。客鬢雪渾頹。遠壑風聲起。虛庭月色來。三更枕上話。回首意悠哉。三蕭寺傾鳧舃。林廬起鹿皮。聊憑雲外枕。相送月中巵。聚散還驚夢。閒忙各問歧。遙知人散後。孤睡老禪師。四追隨句漏令。喚起隴西仙。山果披霜滑。溪鱗切玉鮮。彈棊無限笑。推枕五更眠。好事一相散。寺門還杳然。</text>
<title>詠菊黃紫二色</title>,<text>歲晏山中一逕開。徧求多品廣裁培。團團向月黃金靨。淡淡低煙紫玉堆。南楚放臣餐欲飽。東籬處士掇頻來。霜天木落山如掃。耽看芳華日幾廻。</text>
<title>次蒼石贈柳進士季華 袗號修庵 韻</title>,<text>湖上間開柳下庄。渴思瓊樹幾廻膓。漢庭欲死侏儒飽。誰向窮山問子桑。</text>
<title>蒼石演絶句爲長律。仍次其韻。</title>,<text>詩禮賢名壓老蒼。風流那更數山王。敬同桑梓鳴琴地。擇近芝蘭置驛庄。山水發揮新面目。州閭傾倒古心膓。傳家一字安爲樂。牢臥名區度百霜。二曾仰高山萬丈蒼。柱天勳業配明王。尙無小陸三間屋。安有平泉十畒庄。開鼎丹丘宜絶粒。採芝商嶺可充膓。孤松付與心中事。歲晏貞姿飽雪霜。三隱映林廬野色蒼。牀頭黃卷對皇王。他年葛令尋丹地。今日劉郞貯墨庄。邑尙絃歌忘羇旅。人多惠好慰肝膓。何須官貴施行馬。留取淸標凜似霜。</text>
<title>外家舊有蓮池。荒廢累年。每惜之。宗孫朴俊疏鑿重修。搆草堂于池上。時夜將半。雨晴月出。俯臨鏡面。甚覺淸爽。逍遙不寐。至于雞三鳴乃已。余甚幸朴君保守舊宅。使吾瞻感之地。不就荒蕪也。仍次諸作。述吾感愴之情。使朴君更加勉強焉。</title>,<text>階下方池淸且深。霽天明月印波心。先入舊宅諸孫會。物物關情異古今。二重拓池臺物色新。淸宵起坐暗傷神。筭來五十年前事。當日兒郞已老人。</text>
<title>又長律</title>,<text>淸池過雨洗埃塵。茅棟蕭然卽甚眞。爲泛忘憂多種菊。能知醫俗遠移筠。當時桑梓懷先祖。此日箕裘屬後人。起坐五更仍不寐。菱花鏡裏轉冰輪。</text>
<title>輓權長鬐希舜</title>,<text>虛老家居爲有親。要將寸草報三春。誄成定說君爲孝。無限人間絶袖人。</text>
<title>輓權舍人叔節 昕</title>,<text>忽覺吾徒樂事休。眼前零落舊交遊。春坊談笑渾如昨。洛社悲歡乍隔秋。黃壤卽今埋玉樹。絳霄何處起瓊樓。莫將存歿論君牧。人世餘生已白頭。</text>
<title>次寬甫絶句</title>,<text>山翁見客對看棊。客去山翁欲睡時。鼾起一窻雷白晝。絶勝辛苦改新詩。二綠樹靑山舊日如。繞簷林樹影扶疎。年來漸覺身無事。不管牀頭散古書。三山中奇事靜中新。得句題來覺有神。方信宦情灰已冷。久無魂夢入紅塵。</text>
<title>無題</title>,<text>世人愛金銀。山翁愛糞土。何以愛金銀。富貴坐可賭。何以愛糞土。稼穡實多苦。山翁鼓腹臥。雖苦無敢侮。世人屛息行。雖樂亦何補。畢竟忘得失。歸問無是叟。</text>
<title>輓金道源 涌號雲川 二十韻</title>,<text>鶴峯門戶有斯人。映世淸標迥出塵。鶂路通衢登吉士。龍門峻級引嘉賓。羽儀翰局臨華蓋。風裁薇垣動紫宸。點撿白雲芸閣夜。翺翔靑瑣玉墀春。星宮饜飫霑霞液。瀛館優游嚥玉津。銓部佐論淸藻鑑。籌筵參畫密經綸。繡衣西下風霜肅。蓮幕南來組練新。著腳塵埃夷險定。藏身甕盎性情眞。劬勞閱世看翻覆。眞率忘懷任屈伸。五郡行藏身帶鶴。分曹歲月鬢添銀。老成屬望頻虛席。新貴登塲漸積薪。嘉兆往符蕭宅相。幽貞還卜謝庭鄰。功名落拓恬隨遇。生理蕭條恥道貧。曾信神明扶愷悌。却令仁哲抱酸辛。忍思鸞鵠聯翩日。重悼樣蘭鼎茂辰。憂患迭尋從白髮。杳茫難問奈蒼旻。芳年獲忝詩書好。晩節相依氣味親。慶弔闕如傷老病。幽明已矣阻風神。愍孫堪託箕裘在。達士應齊壽殀均。歸臥靑山還好事。餘生末路謾霑巾。</text>
<title>辛酉春。遇崔季昇 晛 于龜山。話及己丑年泮宮同接之事。因感而賦之。</title>,<text>待詔同遊璧水春。聯翩先後薦嘉賓。將軍事業渾如掃。學士文章最有神。可念二公罹罪謫。曾班三署慰沈淪。同歸白首他何說。無恙如今幸四人。時設增廣擧。崔季昇與僕計偕上洛。南汝容，洪偉夫在泮宮。往與之同接。僕濫竊嵬科。三君不利。厥後相繼登揚。季昇文才最優而最後焉。今僕作散。季昇被削。偉夫錄禁府。汝容謫湖州。昇沈無常。人事變遷。令人不得不感。然至今三十三年。我四人各保性命。況俱以嶺外鄕生。特蒙聖恩。皆經臺省。季昇歷三司。豈非幸與不幸。各有其數歟。僕以不才居先。文才如季昇者後。而僕則衰甚。季昇頗健。故爲季昇以大器晩成待之。不知有力者處分終如何。季昇偉夫皆無妄。惜汝容自取。又作一律。以抒未盡之意。橋門東畔舊同行。屈指如今三十齡。點額龍門流輩聳。乘驄烏府國人榮。園中花早驚先萎。澗畔松遲待晩成。可惜南州淪謫客。失羣何事落深坑。災厄之來。有係於天。有係於人。係於天者。吾無如何。係於人者。人可愼而避之。汝容急於仕進。自蹈禍機。惜哉。僕與季昇嘗戒其妄行。汝容不念友生忠告之情。出處行止。與僕等歧而二之。至有今日。不知汝容今日能記得否。</text>
<title>輓老婢 婢妻家三代舊役。嘗從我于洛邸有勞。愛二兒如己兒。至死不已。事主家盡誠。渠無子女。託于主家。年八十六而死。生無養死無葬。甚可憐也。</title>,<text>嘗聞天於人。爲善則福之。善者未必福。斯言還可疑。婢也三代舊。積勞于門闈。歷事心如一。眷眷終不移。我昔初筮仕。衆婢憚遠隨。婢也撥家事。黽勉赴京師。酒食務稱意。旅舍忘寒飢。喜我有子女。撫養如己兒。劬勞冀成立。於爾有何裨。苟有利主家。不惜剜膚肌。其待親戚也。欲使盡懽怡。其待賓客也。欲使無欠虧。鄕黨及閭里。無不赤心推。大小世上人。如爾心者稀。況數賤奴隷。更僕又伊誰。天何使爾身。惸獨老無依。一女棄而去。憫默永相違。衰病託主家。沈綿形體嬴。主家雖繾綣。群僮奈相欺。惻怛亦徒爾。爾死良可悲。蒼蒼杳難詰。胡令至於斯。生寄而死歸。君牧無是非。有子亦無子。身後安足知。靑山是樂地。歸臥卽瑤池。王母招與遊。八極行無涯。人間爲惡者。下視如豚狶。玉皇闢天堂。格汝來棲遲。或者天福汝。其意良在玆。三萬數千日。一夢何戀爲。薤歌起霜曉。主家淚霑衣。</text>
<title>輓僚友</title>,<text>長途萬里最先鞭。步武駸駸自妙年。直指風稜驄馬使。激揚音韻玉堂賢。人間翻覆千歧別。歲晏行藏百里偏。何處靑山埋玉樹。白頭題輓淚如泉。二故人消息裂心肝。九萬天高欲叫難。鳳穴有雛毛羽短。龍門無客戶庭寒。新營棟宇依江闊。舊賞圖書掛壁殘。衰病未能隨執紼。洛江西望祇長嘆。三早逐元方識季方。當時爭道白眉良。淸朝文彩登瑚璉。末路貞心保雪霜。忍訣人間違鶴髮。難尋地下掩龍章。素車白馬千秋事。慙到如今說范張。</text>
<title>次湖陰 鄭公士龍 庚申日作 湖老年六十作。而儂亦明春六十年故末句云。</title>,<text>歲月居然節序頻。今宵又報是庚申。人間不問身歸寄。天上那知事贗眞。聊逐歡娛寬暮境。且拚酩酊壓諸神。詠來湖律偏多感。老子明年六十春。</text>
<title>次晩晴韻</title>,<text>一旬苦霪雨。今朝喜見日。聊憑木上座。岸頭行步逸。晴天林木麗。葉颺微風力。澗水鳴潺湲。瑤琴弄音律。興盡還喟然。天意杳難詰。昨暮滿空雲。蒼狗狂走密。麥熟漂大流。民生活無術。夜來積陰掃。神功何其疾。天公終老手。造化寧有跡。尙看稻苗盛。不須長戚戚。努力事耘耔。庶免憂晨夕。</text>
<title>方臺亭。次李叔平韻。</title>,<text>曾御飆輪閬苑風。昔年遊賞夢魂中。幸存棟宇裝成好。苦欠詩章粉飾工。簷聳石厓陰上鶴。樑浮霄漢影分虹。樓居羽客邀相過。應賦歸來喚此翁。</text>
<title>次朴子龍 羾衢 韻</title>,<text>人地相逢勝轉增。高亭物色儘涵澄。子安再起吟應老。摩詰重廻畵未能。松桂爽來山面面。嵐霞淸落壁層層。東風吹引煙花興。早晩飛筇借一登。</text>
<title>吟雪</title>,<text>天公大笑億千塲。戲散瓊花落地忙。衆鶴蹁蹮騰汗漫。羣娥飄忽舞顚狂。短筇行失靑苔路。高枕眠廻白玉堂。試把諸家閒點撿。古人誰是盡鋪張。二富貴繁華幻一場。兒童晨起走相忙。漫天滚滚龍蛇戲。入院翩翩蛺蝶狂。瓊樹銀花豪士窟。落梅飛絮野人堂。中宵魂夢披閶闔。白帝行天羽衛張。</text>
<title>次金進士丈山洞止水亭韻</title>,<text>倚壁飛簷架壑椽。高棲縹緲望如仙。感深霜露忘無日。築近松楸卜有年。晴嶂鶴過屛裏地。短橋人渡鏡中天。遙知宴坐無多事。啼鳥聲中閉戶眠。二鋪張那得筆如椽。作記甄亭續老仙。初爲羹墻憑永世。又將書史度餘年。寒生松籟風來壑。淸動漣漪月在天。佳境漸知機事少。鶴來相對一窻眠。</text>
<title>次契會韻</title>,<text>龍嶽年年上巳筵。列僊咸集御冷然。淸漣浪貯菱花鏡。瀲灩觥搖竹葉船。松桂陰中聯步屧。天雲影裏戛吟肩。買山願側芳塵畔。乞得何人百萬錢。二自別師門講禮筵。過庭眉宇阻悠然。區區笑我千金箒。落落驚人萬斛船。亭爲望思華揭額。事因修稧盛磨肩。東風重引登臨興。一辦應須掛杖錢。</text>
<title>閒居卽專</title>,<text>野外日初入。虛堂向寂寥。村煙生裊裊。林鳥語蕭蕭。秣任頑僮懶。餐從小女驕。草玄亦多事。閉戶更誰嘲。二老子忘機日。驕兒學語時。耽看颺綵袖。那禁挽霜髭。牀畔全拋卷。林間每掩扉。憐渠無意緖。一飽便知嬉。</text>
<title>召文途中</title>,<text>冰泮川流颺碧瀾。信鞭羸馬日斜鞍。嫰楊嚲地浮春氣。殘雪棲山帶臘寒。慣熟天機鴻鴈逝。艱難人事路歧曼。溪山政好無佳句。頓覺吾懷不自安。</text>
<title>權君翊室人從兄弟適來過。病六日不救。擔送本家後。愴然書之。</title>,<text>買地芳鄰宿有期。山中歲晏可相依。衡門繫馬逢迎罷。罇弩驚蛇覺悟遲。楊宅分區人不在。許牀問舍計還非。靑山何處開新兆。東望傷心淚滿衣。曾與權君約連居。買地於家傍。爲卜築計。今失此君。殊甚索寞。發引日。宿孔谷村。是夜雨。</text>
<title>抵趙景行 遵道 家。是夜風惡且雨。與大而諸公及李秀卿，李上舍公値。對話偶詠。</title>,<text>獰飆掀屋雨穿窻。一炷光搖半壁釭。坐到夜深人不寐。響簷殘霤落雙雙。</text>
<title>過孔谷有感 昔在壬辰歲。先君避島夷挈家來寓店人靑同家。今來問。其主人亡矣。</title>,<text>林深洞邃屋茅茨。曾奉庭闈避島夷。今日孤兒無限淚。舊家無處主人非。</text>
<title>兵使姓朴。恃勢驕橫。貪虐無狀。鄕員軍正馱屍絡繹。列郡軍丁合境流散。邦紀解弛。誅惡無期。慨歎之餘。信筆書之。</title>,<text>今之節度古連帥。推轂閫外凶門鑿。君命不行任專制。三軍生死在掌握。所以古者重其選。文武亞卿相參錯。今之爲政何錯迕。南路杖鉞多獰虐。形如土木誰家子。老而不死其姓朴。旣無知識與廉恥。又無材勇與籌略。但據門戶相攀援。腰間大綬何若若。細柳營中颺大旆。朱輪繡轂靑幢幕。宏樓邃閣坐潭潭。燭下提算何齪齪。軍民膏血浚無餘。狗噬狼呑鷙鳥攫。大棍杖頭練布來。日夜庭中聲椓椓。賣田賣舍盡歸輸。積之崒嵂如山嶽。田舍盡後赤身走。但見荒村飛鳥雀。荷戈無人是誰使。煩屑里閭駭老弱。當虎不前豈人罪。歸咎州縣生風雹。視人性命如鹿獐。白日狺然閃齦齶。鄕員軍正亦何辜。鬼哭啾啾爭跳躍。孤兒寡婦不敢訴。冤氣上徹蒼穹薄。自言吾家勢焰盛。霹靂之外無可怕。方面唯唯但俯首。肯饒臺官舌諤諤。造物何心生這物。叫天九萬還漠漠。神誅鬼戮苦太遲。有靦顔面無慙怍。縱使早晩磔爾肉。無賴萬骨塡丘壑。夢登閶闔訴上帝。上帝惻怛賜然諾。跪余敷衽陳一二。皐陶在傍聞錯愕。帝謂皐陶汝往哉。老奸罪孼良自作。明將天討往加之。分其首領縣東郭。招招衆冤上天堂。大開廣庭雲霧樂。慰爾無告來歡娛。下視老奸登鼎钁。皐陶稽首下天來。雲師風伯咸騰踔。雷斤電斧揮八極。蹁躚去向東溟角。東溟了了在眼中。夢覺一窻燈花落。</text>
<title>踏靑日述懷</title>,<text>兒報今朝是踏靑。老夫何事少歡情。開花爛熳渾無賴。歸燕呢喃底有營。來往語喧人厭亂。招呼慍見僕憂耕。欲隨年少拚三五。奈此星星鬢髮明。</text>
<title>述懷</title>,<text>壯士功名晩。危途歲月忙。匣中三尺水。頭上幾莖霜。伏櫪蘭蹄踠。廵韝劒翮翔。天淵皆有力。不用費心膓。</text>
<title>聞洞內後生招要舍弟豚兒爲踏靑會。適於杜詩有和江陵宋太少府詩。有老夫今始知之句。老境事古今一也。感而書之。</title>,<text>聞設踏靑佳節會。不敎垂白老夫知。和風颺柳輕輕線。煖日燃花閃閃輝。沂上浴歸今日是。山陰修稧古人爲。空吟老杜江陵句。衰境從來樂事稀。</text>
<title>聞黃河淸。其信歟。若然天下之幸也。</title>,<text>生聖休期可盛時。河淸之說喜聞之。凈如羅綺含空碧。靑似玻瓈絶點疵。呈露鮫龍魚鱉宅。森羅日月斗牛輝。從今四海風波息。丘壑餘生儻死遲。</text>
<title>東谷避地。託孫君濟世氏爲鄰。孫好鷹獵。乃少年舊伴也。</title>,<text>避地爲今計。連墻託舊知。居添山水好。種又稻粱宜。白首身堪老。靑雲路已違。臂鷹相逐踏。不管世安危。</text>
<title>次天雲韻</title>,<text>四序成功我已秋。白頭來欲問丹丘。高臺望處違登眺。小屋成來許宿留。溪水遠分桃菊浪。雲山渾似博羅浮。時淸猶有茹芝老。何況煙塵遍八區。洞人多壽。故使菊水桃源事。方與主人爲避地相從之計。二花柳三春楓葉秋。眼明巖壑宅南丘。藏修有計君應熟。登眺無遑客未留。風颺水紋吹細細。雨霑山翠落浮浮。小亭營搆平生臥。除却瀛洲是別區。</text>
<title>排憫</title>,<text>將詩欲排憫。憫不受詩排。費力區區盡。緣愁衮衮來。生憎飛絮亂。不管好花頹。只是差強意。神交麴秀才。</text>
<title>記憤</title>,<text>天時人事定如何。大地橫流未有涯。關嶺喧傳王事急。將軍如虎殺人多。</text>
<title>三月十日。寬甫見訪。乘昏共往龜池任家。路中明月皎皎。過溪村煙花依俙。老夫於此興復不淺。</title>,<text>黃昏相逐來。沙渚踏明月。掩映煙花村。依俙山水窟。</text>
<title>奉送許明府 僴 上洛</title>,<text>鳧舃翩翩向洛天。使君高義軼前賢。潯陽已道開三逕。河內那容借一年。邊徼事多財賦重。廂牙令急簡書連。殘城無賴仁侯去。不禁東風涕泗漣。二得歸茅屋好棲遲。生理曾憑地主爲。別騎嘶連芳草路。離程望斷夕陽時。桐鄕父老恩猶在。錦里逢迎事已非。方擬永嘉爲堡障。一麾應復慰相思。</text>
<title>送琴彥愼 𢢜 令公赴任昌原</title>,<text>六年南郡佩符曾。鷗鷺翩翩是舊朋。想見海亭春正好。一筇遙憶故人登。</text>
<title>漁梁</title>,<text>日夕漁梁坐看魚。此心還與鷺相如。如今未道忘機盡。只爲區區口腹於。</text>
<title>聞天使有述云此日登舟問海涯。敢云星使列僊槎。滔滔江水分三島。落落堪輿自一家。文簟初平靑雀舫。春風欲老白楊花。請看館吏郊迎處。壓眼㫌旗爛彩霞。寬甫心頗少之。遠接和章尤劣不足觀。厥後寬甫以其韻作詩八章示余。其三擬呈本行。其二論古人詩家。其一傷時。其二自敍。因次綴四篇。</title>,<text>一夜文星映海涯。自天來下羽人槎。淸都環佩傾華蓋。盛漢文章出大家。鼓角疊掀沙際浪。㫌旄輕拂樹頭花。東人拭眼塡衢路。縹緲仙標擁紫霞。右次擬呈誰掣鯨魚碧海涯。區區諸子覓鯿槎。江河寥落陰何宅。谿逕荒凉屈宋家。爛熳吟牋披錦繡。淋漓醉墨灑煙花。使君在座甘投筆。席上先應賦落霞。右次論詩四海橫流未有涯。問津何處可乘槎。堯封民物埋胡窟。禹貢山川間帝家。萬事只堪傾竹葉。百年虛是對菱花。遙聞天上羣仙會。日日瓊樓醉九霞。右次傷時浮世人生本有涯。不管寒暑奈枯槎。來牟歲取躬耕力。魚菜時資野老家。楚客謾勞吟橘樹。劉郞何復問桃花。詩筒落自同心子。錦段披來片片霞。右次自敍</text>
<title>偶吟</title>,<text>舊入東華路。浮沈計已非。歸來成獨往。牢落少相知。門掩莓苔長。庭空鳥雀微。安眠無外事。從此可忘機。二經過稀少境添幽。舊喜看書亦已休。除却桑麻禾黍外。也無一事到心頭。</text>
<title>聞王參政領舟師二萬到鴨綠江。欲同本國守義州。時奴賊陷遼。雄據遼薊。參政以孤軍深入斬奴使。謀爲要擊奴後。若爲官軍猗角之勢。其志壯且遠。上國有人矣。此計如就。其爲上國料事重矣。第未知本國利害如何。亦未知事勢之可從與否。竊思之誠非放過之地。於是韙王公之擧措。而慮廟謨之難斷。偶詠其事。</title>,<text>王公未知何狀人。名傳海外何其壯。東人拭眼盡回頭。如聞羽人來天上。楊公袁公相繼敗。遼天一隅煙塵漲。豺虎滿地聲如雷。壇漫山東無堡障。孤軍深入出萬死。鴨綠波上靑雀舫。羽書飛來聳下國。百萬胡兵膽已喪。不知廟筭出何塲。事有至難宜勉強。此時謀國問何人。安危成敗憑賢相。</text>
<title>偶述</title>,<text>萬事陞除慰此翁。淸時有味最疎慵。年光易老何嫌老。世路難容不願容。吟倚短筇山影裏。夢廻高枕雨聲中。興來膝上玄琴在。思入煙霞翠幾重。</text>
<title>抱琴戲述</title>,<text>靑歲性偏耽看奕。白頭才盡強吟詩。元無伎倆還多事。又把玄琴試弄之。</text>
<title>輓金處士內室蔣氏</title>,<text>自得賢孤託弟兄。飽聞貞德範家庭。鸞孤鏡裏悲靑歲。雛弄堂前慰暮齡。大樹高風欺孝子。白楊寒月閉佳城。尙看蘭茁諸孫盛。天報應須餉後生。</text>
<title>輓李忠義</title>,<text>慣聽風儀長老班。何嫌杖屨欠曾攀。衣冠鐵郡名家後。歲月缶溪樂土間。浮世易驚駒過隙。冥途還報虎棲山。猶將後事憑瓊樹。門戶應須慶未闌。</text>
<title>輓李宅安 民宖</title>,<text>鄕舊凋零眼底稀。今君又與世長辭。門庭舊樂人常羨。琴瑟新懽事已非。無復草堂來把酒。憶曾山寺坐彈棋。儒宮藥院殫心力。留寄鄕人異日思。二長我五年身尙健。起居常似弱冠時。每嫌竹馬過從罕。何意盃蛇覺悟遲。飛急鴒原千里恨。影孤鸞鏡百年悲。白頭在世無佳況。和淚頻題永訣詞。</text>
<title>漫興</title>,<text>立脚平生不妄遷。少年狂簡志嘐然。趑趄久認朱門苦。醞藉偏知白屋便。朝鼎粥溫甘飽飮。夜牀衾煖足安眠。剩將此事吾將老。免被黃埃上白顚。</text>
<title>撥憫</title>,<text>天地英雄逝。關河虜氣橫。遼陽移古戍。閭左點新兵。禹貢山川闊。堯封草木腥。東人無限淚。西望隔神京。</text>
<title>聞西使兩行海路。相繼不幸。</title>,<text>萬里朝天使。乘槎犯斗牛。是非疑去路。消息斷來舟。海聳龍移窟。天高蜃起樓。多情精衛鳥。含木恨何休。二未得浮槎信。驚聞戰鼓喧。萬方皆殺氣。何處是河源。添送三冬戌。虛招萬里魂。傷和應此事。無路訴深冤。三慟哭王師潰。遼陽已漠南。西瞻限霄漢。南至闕朝參。鴨綠兵危甚。龍堆賊睡酣。蒼天有老眼。何不在玆監。</text>
<title>遣憤</title>,<text>廟筭終何出。安危未易論。煙塵迷海岱。豺虎吼關門。雪暗江河凍。風高羽檄喧。王師無恙否。努力整乾坤。二胡虜三年盛。天王四海尊。異時涵雨露。今日負乾坤。薊樹風塵暗。遼河雨雪昏。王師何日定。奏凱入關門。</text>
<title>輓金察訪 春龍</title>,<text>王母堂前聚戲時。兄年差長倚肩隨。尋常夢裏蹤猶是。六十年間事已非。來往幾逢還幾別。存亡多感更多悲。今朝南望無窮淚。灑向蠻牋寄輓詩。</text>
<title>辛酉七月二十八日逢火盜。家舍半火。書冊五百餘卷爲灰燼。侍婢傷者六人。幸無死亡。</title>,<text>下女愴忙叫入閽。已聞羣盜夜踰垣。初廻枕上微酣起。無奈鋒前衆睡昏。爭點瘢瘡披亂血。走攜呻痛慰驚魂。幸無殤殀餘何問。逮捕紛紜恐或冤。二潢池惡少是良民。天賦初來本不貧。只爲困窮方有此。且應安戢轉須親。詩書散落將千卷。棟宇傾堆又一塵。分付妻孥且無恨。牛衣馬磨可安身。三口業區區只自友。不圖今日喚偸兒。閭閻倉卒能投患。婦子蒼黃幸免危。休問靑氈無長物。尙尋丹彔有餘資。鄕人載酒來相慰。醉起喧呼又一時。</text>
<title>無眠吟 是夜達曙無眠。苦而述之。</title>,<text>蝴蝶飛難著。邯鄲路不通。衣衾寒似鐵。蟣蝨撲如蜂。遠巷雞聲起。寒更馬吃慵。林鴉知曙色。啼近屋簷東。</text>
<title>遣憤</title>,<text>穎川豪傑紛紛起。東海單車去不來。駭獸驚禽無定所。天時人事不禁哀。貪風衮衮吹難歇。慾浪滔滔障未廻。堂陛卽今千萬里。白頭搔盡意悠哉。</text>
<title>感古</title>,<text>悠悠今古事如何。治日無多亂日多。宇縣割分周七國。邦人投入魯三家。天王尊貴誰能識。霸道雄強各自誇。千載仲連心可見。皎然明月出滄波。</text>
<title>傷今</title>,<text>治亂無常奈數何。軍州揷羽簡書多。遼陽金鼓連三歲。天下車書間一家。月冷關山邊士㤪。風高草木狄人誇。猶聞燕路人無事。處處笙笳生幕波。二宦海津頭問幾何。驚波駭浪溺人多。生逢有道難忘國。自信無材且問家。納履貧居猶是好。乞墦霑醉未應誇。何妨京洛無相問。勳業從歸馬伏波。三漢帝當年不用何。能令韓信辦多多。頻恢羅網收麟鳳。焉得熊羆衛國家。樹下將軍甘自屛。沙中諸子欲相誇。空思五十年前事。重譯來朝海不波。四呻吟不用學陰何。報國平生一劒多。天下何心忘此賊。域中今日定誰家。五千夏楯難爲少。百萬秦鞭未易誇。頭戴一天宜黽勉。東溟不渴是恩波。</text>
<title>遼陽歌</title>,<text>遼陽城中胡馬嘶。遼陽城外燕人稀。遼陽殺人亂如麻。燕人有去皆無歸。二轅門重覩熊老爺。微爾今日人盡非。老爺愼勿如前人。楊公袁公無一奇。三遼陽壇漫一千里。日日暗天煙塵飛。遼陽日夕胡歌發。城外胡兒牧馬歸。四黃沙戰骨無人收。胡人譁笑燕人悲。三年窖中看羊人。道路喧喧多是非。</text>
<title>偶吟</title>,<text>牝牡焉知馬。雌雄不識烏。俱云予旦奭。未見世唐虞。白首渾無賴。丹心只自愚。昇平如復覩。且可忍須臾。</text>
<title>疊波字韻</title>,<text>懷人不見意如何。海內情親住不多。歧路危時宜納履。溪山好處可移家。鶴長鳧短無相羨。少蚿多妄自誇。牢臥一窻隨意老。眼前須辦酒如波。</text>
<title>南陽隴上懷諸葛公。次人韻。</title>,<text>隴上年年禾黍稠。百年牢臥敵封侯。翠華不到窮山裏。不識人間有姓劉。二亂世耕田本爲躬。草廬緣底動天衷。若非饒舌徐家子。誰信田翁是伏龍。三芳心元不異行藏。蘭到人知本自香。師出祈山巾幗走。主人方寸是南陽。四千秋莘野似隆中。賢聖從來出處同。當日幸逢殷漢顧。英雄虛老幾田翁。</text>
<title>漫述</title>,<text>皇朝赫業歷年多。天下車書正一家。女直鑿山朝有路。越裳浮海歲無波。漢庭斬馬山河在。周野眠牛世代賖。狂虜區區無遠略。暫時橫跳奈天何。二昨日逢人自洛來。始聞天將斬奴廻。喜多還懼虛消息。覓句中宵坐畫灰。</text>
<title>村況</title>,<text>霜月荒村夜。依山白屋寒。風鳴歸鳥葉。冰入臥牛欄。寂寞蛩音斷。蕭條犬吠闌。柴扉宜早閉。氓俗近來頑。</text>
<title>孫兒戀母甚苦。仍憶吾兄弟喪母時。伯九歲。仲八歲妹五歲。季四歲末妹生十月。當時哀哀之狀。惱我先考心如何。哀慟之至。揮淚而書。</title>,<text>纔三十里渠猶苦。早歲幽明我若何。膝下哀哀五男女。異時何限惱先爺。</text>
<title>輓柳君 成春</title>,<text>閱世干戈共白頭。聊爲同社宴春秋。漸看席上稀先酌。無復沙頭喚勝遊。居號孤山佳水石。系連文化盛源流。兒孫入眼皆蘭玉。餘慶門闌尙未休。</text>
<title>李義立自京來傳天兵與奴賊戰快捷。奴賊捲歸。遼東恢復。此說若然。天下之福也。信疑交惱。聊述雜體。以寄望誠之意。</title>,<text>昨日逢人自洛來。傳道西方好消息。天兵斷斬紅螺戎。遼陽荊棘重恢拓。今年苦寒古未有。莫是殺氣掀坤軸。君王庶幾無疾病。老臣祇上岡陵祝。</text>
<title>次唐詩凱歌</title>,<text>日夕轅門召五戎。將軍受服下三宮。天心已屬擒胡月。燕頷何論萬里功。二官軍萬騎騁皐蘭。虜酒千鍾禁塞寒。遺虜孱孱無假息。五更城下竪降竿。三山移海動欲班軍。天帝怡顔奏捷聞。道路歌鍾喧白日。山河㫌旆卷黃雲。四陣破蕭蕭聽馬鳴。元戎出隊按蕃城。遺氓買犢耕蒲海。壯士投戈臥柳營。</text>
<title>鄕執綱三員持酒來饋。庠堂將有講信之會也。有感述此擬謝。</title>,<text>建堂庠序豈徒然。綱紀州閭在得賢。物議且須存月旦。鄕規略可倣藍田。將身幸脫干戈地。把酒相邀俎豆筵。歸報座間諸父老。感懷多緖寄詩篇。</text>
<title>苦寒下雨。怪而書之。</title>,<text>寒似今年振古稀。楚江巫峽戀貂衣。泉凝厚土蛟龍縮。風動疎林鳥雀飢。萬里生雲飛慘惔。崇朝下雨灑霏微。彼蒼廻斡人誰識。銀漢堅冰一夜澌。二歲暮窮陰閉九垓。凍天何處是春臺。影寒水北隨陽鴈。花冷庭前過臘梅。一丈堅冰曾罕見。三冬霪雨未應來。天心自是憂寒極。催著東君暖律廻。</text>
<title>風寒</title>,<text>奰屭寒聲殷九州。玄冥盛怒起獰飆。洞庭欲拔魚龍吼。泰岳將摧虎豹愁。勢叶將軍擒頡利。威成黃帝戮蚩尤。皇天老手終歸幻。玉宇寥寥轉斗牛。</text>
<title>漫興</title>,<text>牢落窮村斷過尋。玄冬物色冷難禁。回風滚雪南郊迥。殘日霾雲列峀陰。毛暗蕭條羸馬臥。口含酸痛老婢吟。吏來盛怒催官稅。日夜舂忙處處砧。二山林誰道好春秋。喪亂安居欠別區。官廨董輸星火急。塞門傳警羽書流。處堂燕雀能無懼。當路經綸倘有謀。一夜孤臣千里夢。五更蝴蝶向西州。</text>
<title>輓申鳳鳴</title>,<text>同姓古所敦。況復居相連。袒免纔一世。分義非偶然。兵餘幸脫免。相保到衰年。余時賦歸田。握遊頻上筵。七十尙康健。杯觴性所憐。每於酒席上。解誦劉伶篇。酩酊扶曳還。兒孫滿眼前。家貧不掛意。窮達委蒼天。有生如此過。便覺公爲賢。縣勝逐名人。白首死窮邊。黃泉是故鄕。此行無後先。輓牋無限淚。灑向靑山顚。</text>
<title>輓惟一齋金公</title>,<text>翻翻丹旐曉雲斜。執紼荒山莫奈何。小子微誠慚請禱。樑摧遺恨祇今多。</text>
<title>海上遇故人</title>,<text>匹馬東來見舊知。異鄕盃酒不須辭。王孫草綠歸何晩。脉脉城頭贈柳枝。</text>
<title>謹次月川丈 趙公穆 韻</title>,<text>金氣稜稜海國秋。白旄揮處虜人愁。漢廷早晩分茅日。定遠榮名在虎頭。二萬國兵前又送秋。年年節序在閒愁。五更落月初回夢。鴻鴈悲鳴水北頭。三文武衣冠異昔秋。天荒地老鬼神愁。西風古木鳴寒葉。一夜孤臣盡白頭。</text>
<title>奉呈雪月丈寄憤</title>,<text>蔽天氛祲幾時淸。五載三韓不解兵。褊壤自知無上策。大邦何復損王靈。東牕竟主南朝議。龍節徒勞虎口行。堪笑逃來匹夫事。四方專對任非輕。</text>
<title>用古人韻示器仲</title>,<text>學道刳心類捕風。迷途榮願只苓通。半生萬事隨年老。方寸千謀到手空。着足驚波飜覆裏。寄身行路是非中。天涯歲晏心猶壯。匣劍衝星舊吼龍。</text>
<title>松亭會酌。逢雨霑濕。仍詠其事。</title>,<text>炎蒸三伏雨。颯沓亂松亭。細逗麻衣爽。微霑草履輕。野禾生晩色。溪樹起寒聲。醉笑同鄰好。聊寬暮歲情。</text>
<title>輓詞[李好閔 五峯]</title>,<text>南州自昔人材盛。風度如公最老成。城裏僑居參客況。壠頭梅信慰鄕情。銀臺新命辭。嚴召。嶺嶠哀音遂大驚。我亦今年衰病劇。幾時泉路笑相迎。</text>
<title>輓詞[張顯光 旅軒]</title>,<text>良善從初出性天。心身元不設涯邊。溫恭雅度非虛矯。樂易眞情是自然。處世未嫌藏隅角。臨民無避少鷹鸇。當年何憾靡遐福。餘慶應須嗣胤賢。</text>
<title>輓詞[申悅道]</title>,<text>光嶽千年鍾淑氣。斗南人傑是吾公。靑雲冠冕聲名重。白首丘園譽望隆。聽履未登金殿裏。驂鸞遽上玉京中。大德誰敎位不滿。悠悠無路問蒼穹。門庭拜謁自髫童。承誨生平擊我蒙。孝友有光先祖烈。淸修無讓古人風。蘭摧蕙槁嗟何及。虎逝龍亡命已窮。先友卽今零落盡。解敎悲淚滿雙瞳。</text>
<title>輓詞[柳袗]</title>,<text>向人襟抱絶嫌猜。風雅能令鄙吝開。南郡分憂推老手。北扉承命足淸才。孰知大夢驚蝴蝶。不信英魂閟草萊。縻職未能參執紼。哀詞題罷意難裁。</text>
<title>輓詞[李民寏]</title>,<text>公之在世辰。國有老成臣。鄕有忠信人。公之去世時。人興殄瘁悲。士懷山樑思。嗟天之難究。旣賦公篤厚。胡嗇公眉壽。呼天天不聞。問天天不言。仰天天爲昏。念我情最親。居在同鄕鄰。又重以婚姻。遽有生死別。寸寸膓欲裂。千行淚垂血。然猶有足慰。子傳器度偉。孫抱食牛氣。想得克其家。世世爲國華。可見綿綿瓜。瞻彼羽之谷。山回而水曲。卜此萬世宅。丹旐向翩翩。靈輀不少延。歸來更何年。</text>
<title>輓詞[洪瑋]</title>,<text>德容端重學醇眞。先輩推爲第一人。桂籍蜚英年最少。椿堂榮養孝偏純。銀臺寵秩邯鄲夢。羽谷僊遊億萬春。潭上舊交今抱病。自憐無路送靈輴。親朋寥落曉星稀。人世如何事已非。早歲從遊傷舊跡。暮年離合負初期。蕭蕭白髮留孤影。杳杳丹㫌送獨歸。此去定知非永隔。蓬瀛他日倘追隨。</text>
<title>輓詞[金奉祖 鶴湖]</title>,<text>嶺外耆英有幾人。聞公長逝倍傷神。漢庭對策驚餘子。桐邑遺思泣舊民。天上瑞禽藏欲貴。海中僊果少猶珍。蒼生無祿嗟何及。聖主方思宿德臣。</text>
<title>輓詞[金宗一]</title>,<text>司命是爲誰。生公若有期。風稜醒世醉。惠澤飽民飢。得喪寧忻戚。行藏自坦夷。如今遽不淑。天道邈難知。髫齔從夫子。慇懃子視之。微公發蒙力。而我牧羝兒。棟折今安仰。門衰無可爲。孤恩莫相送。臥病但涕洟。</text>
<title>輓詞[金得硏]</title>,<text>玉立風儀貌若心。徽言懿範衆皆欽。銅符半世鸞棲棘。素髮衰年鶴在林。誰驗姓名刊北籍。獨留聲譽重南金。天胡不憖遺仁老。慟哭斯文杳難尋。</text>
<title>輓詞[李光胤]</title>,<text>早擅滎聲聳九天。炯然符采照班聯。一生孝友人無間。半世忠勤衆所賢。隆棟儘堪支大廈。蒙衝終未濟長川。可憐後死春坊侶。題輓那禁淚似泉。</text>
<title>輓詞[李光後]</title>,<text>先生三代傑。忠孝質諸神。瘦瘠因憂國。純深見訓人。夙齡忝契分。晩歲喜姻親。大德今淪沒。餘生淚滿巾。</text>
<title>輓詞[全以性]</title>,<text>晩託龍門分義深。夤緣承誨荷知音。方愁別恨三春暮。忽報中身二竪侵。天佑仁賢將有待。國摧樑棟竟難諶。平生佩服違臨穴。無復朱絃理短琴。</text>
<title>輓詞[李擥]</title>,<text>相國生南紀。頹波作大防。敦行惟孝悌。餘事是文章。論德官非顯。言仁壽不長。空令當世士。愁絶奠淸觴。</text>
<title>輓詞[李掔]</title>,<text>英姿碩度冠羣英。臺閣當年屬重名。驚世文章還小技。出天忠孝儘性成。登庸共擬調梅鼎。事業誰知止武城。福位未充王氏德。庭蘭定不墜遺馨。</text>
<title>輓詞[李恮]</title>,<text>先生標格秀而奇。善類皆推大雅姿。國士芳名稱瑞鳳。朝班重望擬元龜。憶曾射策登蘭署。時復承恩拜玉墀。分竹遠宣南土日。佩銅來撫海邦時。剛明莅政人爭說。廉潔持身我亦知。晩謝紛榮思晦彩。獨尋閒寂好吟詩。親朋愛服仁人度。鄕黨尊欽碩老儀。小子年來叨眷遇。儒賢門下早追隨。片心常抱宗師志。今日那堪生死離。靈馭遠騰留不得。謾垂淸淚寫哀詞。</text>
<title>輓詞[李逢春]</title>,<text>聞作銀臺客。旋登白玉樓。詩宜華國手。才可煥王猷。咄咄時難遇。嗟嗟命不謀。靑烏眞得地。羽谷是佳丘。人間但窄窄。泉下更閒閒。不寐吾何豫。無吪子所安。傷時雙鬢白。憂國寸心丹。一疾還成隕。無寧臥碧灣。</text>
<title>輓詞[申適道 虎溪]</title>,<text>寬厚天資禀自眞。早登科甲儼垂紳。乘驄栢府威聲凜。製錦桐鄕惠化新。孝友傳家光祖烈。謙恭律己範鄕人。忍看僊馭歸天上。偏荷恩憐淚滿巾。</text>
<title>輓詞[趙亨道]</title>,<text>渾厚山川氣。淵源學問功。斗南名早振。拱北眷方隆。奪速天堪怨。歸休事已空。擊蒙恩未報。哀淚但霑胷。閱舊笥有祭文輓詞軸。盡爲蠧鼠所敗。餘存只此若干篇。謄傳。</text>
<title>牛祿巖 二首○此下在宣城時作</title>,<text>暫辭公廨席。偶出碧溪濱。柳影初分夕。梅心欲放春。田氓應厭吏。村酒强留人。覓得馬頭句。奚囊解却頻。醉過山陰縣。吟臨石澗濱。壑雲晴捲夕。江草細生春。此地卽佳境。暫時爲浪人。應知東閣夢。夜逐白鷗頻。</text>
<title>逆賊見誅後有赦。景徵詠其事。仍次其韻。</title>,<text>聖恩天廣大。反側莫須驚。月靜南飛鵲。春閒北斗城。暫勞黃帝鉞。何問綠林兵。雷雨今朝下。謳吟屬漢京。</text>
<title>次景徵 二首○癸巳</title>,<text>百歲三分已一分。人生四十奈無聞。身經百戰行將老。顔借三盃暫欲醺。日出山河晴靄靄。春生楊柳綠紛紛。故園物色應如此。時向南州望白雲。春在梅花已十分。故園消息苦難聞。忽忽作客年添病。兀兀逢君夜帶醺。過眼英雄空鳥去。關心世故更絲紛。竆途又灑楊朱淚。慙殺無心出峀雲。</text>
<title>謹次雪月丈韻 甲午</title>,<text>自道禮安守。人言南省郞。如今醉不赴。明日亦何妨。先生時以禮曹正郞兼禮安縣監</text>
<title>又次雪月丈韻</title>,<text>松菊猶無恙。膏肓曾不改。復有習家池。能醉襄陽宰。</text>
<title>山城起感 此下三首。遊淸凉山作。</title>,<text>祝融半天宇。雉堞古基餘。地利猶堪據。天時自不如。函關曾未恃。劒閣亦難居。所守惟仁德。斯言莫謂虛。</text>
<title>丈人峯</title>,<text>嚴莊端拱丈人峯。迎送東丘幾箇雄。不語蒼蒼含萬古。秪今留記雪溪翁。</text>
<title>出山</title>,<text>平生夢想隔名山。纔到名山又未閒。出洞回頭有餘戀。何時倚杖紫霄間。紫霄。淸凉最高峯名。時忙未登臨故云。</text>
<title>留別孤山丈 琴公蘭秀</title>,<text>丈人每說孤山好。到縣三年未得遊。多難更逢兵革日。佳期屢負水雲秋。芒鞋告去舟楓晩。戎馬臨行白鬢愁。早晏邊州王事定。得陪幽賞暫消憂。</text>
<title>將往佳野。路上見雪月丈。佩酒而來。坐話沙頭。醉吟一絶。丙申</title>,<text>前衢立馬住徘徊。忽見沙頭長者來。快倒一樽良話穩。淸江白石淨無埃。</text>
<title>雪月丈佩酒枉顧。坐頃袖出詩累幅示之。乃步鍾離先生韻。記榜會事也。座中多和者。醉中亂草二篇。</title>,<text>薄宦支離臥病頻。軍州簿牒損精神。時從邑老攀佳會。却向遨牀愧古人。景仰高山夢寐頻。巖梅溪月舊風神。後生私淑寧無地。單父從師尙有人。</text>
<title>淸凉山次人韻 往年九月。以事來比。今年三月繼之。山有致遠菴。起余之感。</title>,<text>一脚飛來太白山。去年踏破九秋巒。今朝披入三春雨。鶴背仙人夢想間。</text>
<title>謹次雪月丈韻謝枉顧</title>,<text>登樓暇日眼初明。細竹殘梅弟與兄。草木光輝宣是地。康莊子女賈誰名。遊邊歲月怱怱去。宇內風塵衮衮生。多謝雪仙勤載酒。喜聞歡伯破愁城。</text>
<title>淸歡政洽。賤行輕發。還投公廨。月色如晝。偶有短句。錄呈雪月堂筵上諸位。</title>,<text>好事當時宅。風流山簡盃。淸歡宜皓月。錯出暮途來。</text>
<title>敬次雪月丈留韻</title>,<text>縱無宣城詩。尙有彭澤酒。寧適不頻來。靡我謂有咎。</text>
<title>次西厓先生題性眞軸韻</title>,<text>異時幽賞少從容。初過蓮花寺在東。林壑生霏山更活。石矼鳴雹谷全聾。諸天樂事藤蘿隔。羣帝高居咫尺通。爲被吾師來索句。更敎牀畔覓虛中。</text>
<title>次杜團練宣州韻。奉呈雪月丈。</title>,<text>六鑽楢柞洛江秋。人苦推擠強自留。勝槩已論今句漏。風流何讓古遨頭。追隨耆老情無極。吟弄湖山樂未休。欲去戀同辭故土。異時頻作夢中遊。</text>
<title>謹呈景鎭先生詩案</title>,<text>分憂共佩南州印。今曰行藏有是非。東海久聞于定國。宣城誰道謝玄暉。應無獄裏煩寃鬼。豈有庭前草木輝。兩地相思不相見。滄波杳杳隔鳧飛。</text>
<title>雪月丈見招。忙不克進。途中書呈。丁酉○從事巡營時過縣作。</title>,<text>一去宣城歲幾回。算來人事却興哀。風塵路永梧山下。雪月堂高洛水隈。今日重過山簡地。嚴程難把習池盃。高門有樂令人羡。鶴髮雙垂戲老萊。</text>
<title>藥圃鄭相公 琢 輓 乙巳</title>,<text>公輔▣▣自妙齡。淵源沿泝老先生。良臣悃愊無他技。耆老衣冠有典刑。尙倚西樞存敬式。忽驚南極沒光明。未能執紼緣身病。題挽如今淚自傾。</text>
<title>奉呈龍首亭主人 丙午○亭在三灘上。達觀子孫公興智所棲。</title>,<text>碧峀淸江界。裳荷衣檞人。山河元氣會。宇宙一亭春。鷗鷺朋無黨。松篁德有隣。半生槐穴夢。爭似我公眞。</text>
<title>次龍首亭主人韻 己酉</title>,<text>龍灣渡口喚孤舟。時過風欞爲蕩愁。不許主人專勝債。剩分行子管淸遊。波聲細劈靑銅散。雲影橫拖白練收。此去未應忘此事。異時魂夢落蘋洲。</text>
<title>輓鶴洞李公 光俊</title>,<text>地毓山河秀。公專間氣生。聲名輝鴈塔。步武蹙鵬程。瑚璉宜廊廟。銓衡錯重輕。分符煩外補。按節乍東行。考績登循吏。遷班列亞卿。暮年歸盖逸。南極壽星明。安穩環三逕。優游近十齡。龍門崇器業。鳳穴耀文明。鄕黨歸深敬。愚蒙倍下誠。銀篦承至誨。玉樹倚芳盟。無復歡心在。難禁感淚傾。洛陽誰爲御。函谷但傳經。天闕貽憂重。春官備禮榮。朝鄕添索莫。耆老漸凋零。霞峴新開域。鸞堂舊卜塋。未應違契闊。那說異幽明。一逝人恒有。長悲我易驚。先山相望地。題輓不勝情。</text>
<title>送鄭子孚令公 士信號梅囱 赴京。用李叔平韻。庚戌</title>,<text>高秋軒盖去堂堂。瞻望西州道路長。王事未應分險易。壯遊那更較閒忙。雲間五彩開金闕。天上羣仙謁玉皇。老眼恰觀周禮樂。歸來說與病夫詳。吾人高義薄雲霄。銜命如今入聖朝。鴨水淸秋波浩浩。燕山落日路遙遙。從他浮議何須問。倚箇剛腸未盡銷。此去足償弧矢志。異時胷次子應饒。</text>
<title>送李而壯赴忠原 癸丑</title>,<text>月嶽新鳧舃。中原舊鯉庭。明時共理宰。妙歲克家聲。竹覆金城宅。鷗飛洛水亭。經過人不在。回首一傷情。</text>
<title>次曺汝益 友仁 韻 時汝益微官見罷</title>,<text>才子文章敵大招。早年豪氣落霜鵰。凌雲賦罷詞鋒壯。叫日疏封直道饒。齊客門前藏瑟好。楚妃堂上掩容嬌。竆通自是關天命。莫道銀梯萬里遙。</text>
<title>將遊月影臺。中路廻棹。二首○此下在檜山時作</title>,<text>平蕪迢遞夕陽明。一馬雙童刺史行。欲問孤雲還悵望。古臺春草傍山城。蘭槳桂棹汎空明。人在菱花鏡裏行。畫角一聲歸路晩。綠楊紅杏掩春城。</text>
<title>自如驛有梅花。至月始開。折數枝來揷于甁。花爛發。閱二十餘日猶不衰。仍占一絶。</title>,<text>霜峭冰嚴萬樹空。一壺天地自春風。金葩玉蘂神應護。禁得玄冥半月功。</text>
<title>四月八日。奉母夫人設壽席。乙卯</title>,<text>四月良辰稱八日。百年行樂幾今朝。東皇倒海添盃酌。南極低輝拂席飄。風引笙歌來鶴駕。雲開屛幛展鮫綃。蒼穹若識萊筵意。三淺蓬萊尙不遼。</text>
<title>次簡齋韻</title>,<text>爲客頻驚節序闌。吾生本出涸陰寒。十年去國危腸在。萬事關天老眼看。日射平波明寶鑑。雲開尖嶂矗仙盤。從他身外紛紛事。醉裏何須掛舌端。</text>
<title>水操</title>,<text>龍驤千斛疾如飛。霧幟雲旌作勢圍。帆影落波蛟鰐遁。劒光翻日雪霜揮。氣衝溟海千重遠。威壓扶桑萬丈巋。報國應須各努力。九重南顧正宵衣。</text>
<title>夜操</title>,<text>連檣並纜簇樓船。鼓角聲高殷碧天。森炬萬竿金柱立。點燈千朵玉繩懸。將軍鈇鉞明如電。相國旌旗杳入煙。無賴腐儒今白髮。幕中當日忝籌筵。</text>
<title>次丘景仰韻</title>,<text>落照煙巒翠正濃。滿庭輝映紫薇紅。東閣晩凉堪濯熱。睡鄕身世入羲農。</text>
<title>多仁縣次人韻遣懷</title>,<text>久作籠禽戀茂林。半庭殘葉已秋深。夢中一棹飄然逝。故國靑山夜夜尋。</text>
<title>申文叔持灑然堂韻索和 時文叔令丹丘。余忝檜山。</title>,<text>華閭形勝冠南傾。願卜隣居素有情。爽入牕扉披岳色。凉來衾枕倚松聲。尋丹句漏風流在。著夢槐安歲月更。早晩芒鞋追惠好。洛東江上趁花明。</text>
<title>病中偶吟</title>,<text>層稜瘠骨捻寒衾。頭鬢蕭疎雪不禁。朝日滿牕猶未起。赤憎頑吏候庭陰。</text>
<title>次忘憂堂郭丈韻 丙辰</title>,<text>疇昔熊羆將。如今鸞鶴情。相邀南極老。白日久懸名。</text>
<title>次郭丈韻送別子張</title>,<text>黃塵南北路。白首去留情。羞向江鷗說。殘年薄宦名。</text>
<title>東閣夜酌。次朴景承 守緖 韻敍別。</title>,<text>咳唾明珠落地聯。別來寒暑幾回年。漫郞功業居人後。員外風流掣客先。野水添盃千斛酒。星辰飛棟五更天。傍人莫問人間事。醉裏忘懷便是仙。</text>
<title>漫述</title>,<text>湖山佳處著衰翁。投老金章敢措躳。九十靑春愁過隙。三千白髮怕臨銅。亂花芳草東風裏。碧靄淸嵐細雨中。賴有一樽寬暮境。聖恩如海自無竆。</text>
<title>偶念冰崖風穴起感</title>,<text>翠壁蒼巒疊疊環。冰崖風竇儘奇觀。火龍不禁三秋爽。炎帝還愁六月寒。堪破蟲疑寬肺熱。更思狐煖㤼衣單。人間佳境淸凉味。爛熟商量仔細看。</text>
<title>雨中宿馬山村二絶</title>,<text>水村寥落雨蕭蕭。隔岸雞聲夜未朝。欹枕捻衣頻起坐。夢回淸禁路迢遙。沙汀籬落夜蕭條。破壁欹牕倚寂寥。和夢似聞聲淅瀝。海天將曉已生潮。</text>
<title>次朴廣文 瑞龜 午日詠</title>,<text>孤城四面擁靑山。佳節頻來客未環。盃上弓蛇連作祟。鏡中頭髮半成斑。鞦韆裊裊遊人戲。庭宇蕭蕭老子閒。悵望雲天空坐嘯。羇形還似入籠鷴。</text>
<title>次廣文 丁巳</title>,<text>客裏元宵四歲燈。夢中烏兎幾廻昇。行裝定似臨歸鴈。意緖還如已過僧。南國倦遊回謝屣。東皋欲返踵陶登。知君苦被梅花惱。詩酒風流老益增。</text>
<title>次可信月影臺韻</title>,<text>夜夜滄波月影臨。雲來雲去本無心。千年物色分留少。慣聽居人說翰林。</text>
<title>疊次嶺南樓韻 四首</title>,<text>十里淸江萬里天。南州奇勝在樓前。聲聲魚躍晴沙外。點點鷗飛細雨邊。丹汞鍊成披羽翰。瑞茶湯嫰潑雲煙。纖歌爽籟渾閒事。不信滕王做勝筵。南國雄藩有此樓。一登堪破百年愁。羣山杳入三山島。江水懸分弱水流。俯仰忽驚豪氣在。往來偏覺此生浮。誤恩儻借尋丹地。駕鶴楊州又一秋。潭影澄涵一色天。名區屈指岳陽前。客來倚檻落花後。官渡喚船芳草邊。淨洗薜蘿千嶂雨。淡粧楊柳數村煙。長吟未覺風流盡。樓上還開送別筵。恢拓兵餘再起樓。筭來興廢使人愁。天翻地覆山河在。物換星移歲月流。宿雨濛濛飛栱濕。輕雲細細畫簷浮。餘齡遊賞知誰力。聖壽宜過一萬秋。</text>
<title>景釀臺下。次李茂伯 潤雨 韻。陪寒岡遊</title>,<text>晴江日色動明沙。銀沫飛空櫓夕波。猥忝鄭莊賓客地。仙舟千載較誰多。</text>
<title>次黃會元東萊酒席韻 二首</title>,<text>詞伯聲名壇斗南。昔年淸禁醉分柑。飮中李白呼仙八。海上徐生入島三。鉦鼓殷山爭未了。笙歌鬧席晏方酣。芳筵一散千秋後。盛事流傳入口談。名郡梁萊㝡嶺南。人家抵鵲落黃柑。畫屛展疊山多少。嘉客來從鷺兩三。筆下篇章翻浪闊。酒中顔面帶春酣。那知此地干戈後。重覩玆遊做勝談。</text>
<title>漫興 戊午</title>,<text>白頭南海坐慵疎。飽食廚人六歲魚。偏覺聖恩深雨露。却憐民命病瘡疽。殊方煙月渾無賴。故士松篁尙有餘。苦待秋風苽熟後。淸江一棹去何如。</text>
<title>雨晴後。雲陰不開。</title>,<text>暝靄沈沈不肯開。前山蒼翠隱崔嵬。野塘水滿鳴蛙起。庭樹林深宿鳥廻。瘴癘連年渾鬢雪。功名晩節便心灰。歸田苦待秋苽熟。只願明時棄不才。</text>
<title>述懷</title>,<text>萬事悠悠過眼前。忽驚霜鬢已蕭然。心如丹藿傾斜日。官似黃楊戹閏年。種豆不關生理薄。食毛猶戴聖恩全。東風處處桃花發。杖上應須辦酒錢。</text>
<title>偶與隣友膾魚前溪。詠其事示寬甫。二首○此下閒居龜庄時作</title>,<text>勝日要寬抱。相邀野客同。淸沙依樹影。若草壓苔縫。聶膾銀絲嫰。炊餐玉粒紅。偏將腹腴勸。慙媿此衰翁。天晴江上岸。來趁白鷗同。芒履飄新織。麻衫綻舊縫。輕拈秋露碧。細疊野鮮紅。一飽無餘願。猶堪慰老翁。</text>
<title>次寬甫憶弟。集杜詩十絶。</title>,<text>不謂生戎馬。如今歸未歸。寄書長不達。戎馬何時稀。奮飛旣胡越。丹心一寸灰。舊時元日會。頻爲草堂廻。迢迢萬餘里。汝去幾時來。大君先息戰。聖慮窅徘徊。待爾嗔烏鵲。高秋念却回。沈思歡會處。好與鴈同來。戰伐何由定。應無見汝期。生還偶然遂。到日自題詩。翻思在賊愁。風雪濕重衫。生死向前去。平生方寸心。衫字杜詩無他韻。用他人句。歸飛隔暮雲。矰繳絶須防。眼枯却見骨。萬里遙相望。羣胡血洗箭。殘害百萬師。書成無過鴈。頗覺寄來遲。丈夫誓許國。暮齒借前籌。直爲心危苦。催人自白頭。發日排南喜。跋涉體何如。連枝不日幷。廵圃念攜鋤。</text>
<title>秋間寬甫欲赴箕城見而壯。有短律擬贈別。其行止未出。後乃作行。想今已與而壯相會。改點前述。以寄所思。</title>,<text>匹馬關西路。天寒浿水涯。影連鴻鴈峽。飛急鶺鴒沙。千里連枝會。三年夢草哦。懸知風雨夜。相對點燈花。</text>
<title>寬甫自關西還。傳而壯消息。</title>,<text>送子關西後。玄冥不解嚴。江寒舟楫凍。天遠雪風尖。異域三年別。連牀十日淹。歸傳無限意。相對喜悲兼。</text>
<title>偶記朴廣文與黃會元倡和糕字。仍次其韻。</title>,<text>廣文才譽舊時曹。晴吐虹霓萬丈高。心似大鵬揚宇宙。身如老鶴滯江皋。年華欺鬢千莖雪。鄕事關懷九月糕。海畔相逢傾綠酒。愁城撞破未應牢。</text>
<title>寒岡鄭先生輓 庚申</title>,<text>天心未欲扶吾道。夫子如今棄後生。大呂洪音稀側耳。連成雅賞早移情。門屛赤幟揮濂洛。嶺海靑衿失典刑。安得老文令作誄。能言還恐未分明。</text>
<title>遇豐年記賀</title>,<text>老逐田家伴。逢秋歲報穰。阡平雲卷影。鎌利雪翻鋩。落地紅珠響。登盤白玉香。聊堪霑八口。含哺祝陶唐。</text>
<title>偶出野外秋思淸爽隨興而述</title>,<text>林居老子興飄然。野外巾車日午天。丹筆畫成山錦繡。靑銅磨出澗嬋姸。翺翔洞口松爲蓋。邂逅溪頭鷺是賢。誰信田間存勝事。不妨如此送殘年。</text>
<title>次方臺風樹堂韻 辛酉</title>,<text>弱歲披襟閬苑風。魂夢三十八年中。林泉終要藏修便。棟宇新瞻刻鏤工。路入蔚藍登白鶴。梯飛碧落跨長虹。宅圖不必煩句令。肯許臺邊老此翁。堂前大樹不禁風。影響平生夢遊中。瞻望爲緣丘壠邇。經營非要剪裁工。棲霞未必驂黃鶴。種玉應知採白虹。試欲發揮須老手。記亭終屬后山翁。</text>
<title>題甲子新曆</title>,<text>鳳曆頒新印。重逢甲子年。不嫌身老大。迎暖喜春天。</text>
