<title>讀書 己酉</title>,<text>聞道南鄰織婦紅。半年勤苦一機中。終敎積匹盈巾篋。云是朝朝夜夜功。</text>
<title>病中偶吟</title>,<text>支離復支離。一病亦云苦。沉沉兩三月。不敢窺外戶。柴骨委床席。烘熱藏肺腑。四體苶不收。兩眼瞢無睹。出沒人鬼關。昏然命如縷。昔聞癘之虐。今遘癘之怒。癘怒其奈何。疾厄良自取。風邪恣外攻。慾火熾內蠱。雖無卽日苦。終能使人瘉。所以古贒戒。傷生比伐斧。而我病如此。默默愆自數。動作多紛攘。喜怒多㬥粗。紛攘身無靜。㬥粗心無主。身心兩失養。終然嬰二竪。呻吟度晝宵。寒熱爭寇虜。雖不印自恤。奈彼親所㥚。至情固無已。憂虞心焦腐。靜言思厥咎。不如死爲愈。是以惟疾訓。丁寧炳千古。吾身非吾有。可敬不可侮。敬之百善降。侮之百殃聚。善殃隨類至。歷歷指幾僂。乃知疾病來。多愧仰與俯。動天是无妄。勿藥中正五。應接必循度。步履必中矩。嗜慾絶胷襟。理義輸腔肚。心安而體從。自能病源杜。吾知修養術。未必軒歧簿。旣往雖不諫。方來猶可補。萬事在一心。從今願自樹。勿忘更勿怠。天君是強輔。充然道義腴。卓爾聖哲武。欲之而斯至。何有於鹵莽。豈獨病自痊。至樂且蹈舞。轉輾勞我思。孤燈炯一炷。</text>
<title>勸學贈聖習 壬子</title>,<text>旣抽而讀且須看。文字之餘摠不干。人十己千方有得。利身何必服靈丹。</text>
<title>贈承出</title>,<text>持身遮莫世人看。竆籍徒然利祿干。方冊自多無限味。文章餘事攻鉛丹。</text>
<title>又自勉</title>,<text>半生虛度霧中看。腔裏紛然外祿干。宿艾於今猶可蓄。丹砂九轉始成丹。</text>
<title>新曆</title>,<text>新年消息自天頒。三百流光度此間。半世公然何等事。終朝無語對靑山。年年堪愧是書頒。卷上胡塵幾歲間。若使夷連當此日。祇應蹈海又登山。叵耐年年此日頒。披來却憶丙丁間。崇禎舊號今安在。一抹孤靑萬歲山。</text>
<title>鶯峯霽月</title>,<text>出海銀盤湧上天。玲瓏寒色彩雲邊。林居不盡淸光在。第一峯頭十二圓。</text>
<title>鶴巖歸雲</title>,<text>出峀翻嫌近市囂。歸來巖穴散淸朝。無心舒捲還多事。晩作林霏度峽遙。</text>
<title>風嶺朝霞</title>,<text>朝霞散落鎖平郊。半雜溪雲滴露梢。向晩嶺風吹捲去。淡烟疎雨豈相淆。</text>
<title>雲亭夕烟</title>,<text>一抹烟籠遠峀高。橫斜時復鎖平臯。問渠底意粧如畫。爲是靈區厭俗曹。</text>
<title>桂陽雪竹</title>,<text>絶俗孤標雪裏多。蒼然玉立短長柯。風來時動淸商發。上有幽禽自作歌。</text>
<title>栗里風松</title>,<text>歲暮寒松翠色嘉。五音淸切晩風加。素琴亦自頻刳斲。笑殺淵明未必誇。</text>
<title>虎溪漁火</title>,<text>上下沿洄水自洋。滿溪風雪夜何長。把燈或恐羣魚覺。故掩烟蓑不放光。</text>
<title>石垘樵歌</title>,<text>芳林春日晩山晴。短長樵歌裏情。借問東城簪紱客。何如酒席管絃聲。</text>
<title>歲暮有感</title>,<text>幾年經籍強論談。歲月欺人不自堪。萬事悠悠摠難恃。且將樽酒好成酣。冄冄光陰劇水流。天時人事不相謀。中宵點檢多尤悔。強對遺經獨自羞。</text>
<title>偶吟 丙辰</title>,<text>幾年相對卷中人。毛髮居然四十春。有志無成空老大。不妨竆峽作閒民。</text>
<title>偶出。歸聞韓丈 誠裕 枉顧。悵然有作。</title>,<text>多謝山中老。虛勞石上筇。偶因驅馬出。遂不與人逢。滿軸詩何討。盈缸酒自醲。歸來無限思。他日更相從。</text>
<title>贈韓生兄弟 用脩用毅</title>,<text>歲月奔如赴壑流。工夫難似上灘舟。須看江上梢工手。棙柁前頭不暫留。</text>
<title>韓丈往遊道川無量兩蕭寺。一日過余。誦傳其行中所得二律。索和甚緊。謹步以供一。丁巳</title>,<text>聞道仙筇起泝峽。爲憐秋色滿林紅。奇巖活水迎前路。古寺寒鍾聽晩風。幽興不嫌搜絶境。山靈亦自喜騷翁。描來新句朗吟過。多少胷中俗累空。聞說飛鴻古梵宇。怳然身致水雲中。林端遠峀濃烟碧。樓外秋光蘸樹紅。啖薺餘芬傳美事。採薇孤節襲淸風。仙區勝賞何須問。往蹟至今山月籠。</text>
<title>次韓丈韻却寄</title>,<text>西望仙境幾回首。喜看瓊章寄意來。閉戶誰憐袁老雪。巡簷猶有少陵梅。梁謀應待南鴻至。羈抱時憑尺鯉開。愧我何能追古義。謾將荒拙獨登臺。原韻子有長腰洗淅水。慇懃訪我雪穿來。蕭條老蘂高人菊。冷落疎枝處士梅。玉餐登盤交契合。黃精滿袖笑顔開。今世子桑君獨在。花鳥明春白馬臺。</text>
<title>除夜感懷 戊午</title>,<text>挑燈默坐夜將晨。喔喔雞鳴歲已新。四十年來何所事。徒然添齒夢中人。</text>
<title>元朝示兒輩</title>,<text>聽雞寒榻坐侵晨。喜看兒曹面面新。小大今朝添一齒。勉旃無復舊時人。</text>
<title>文正公蒙不祧之典。有御製。代本孫賡韻。</title>,<text>延禋崇報至。踰袞昭回如。曠典重宸念。殊恩太史書。幽明同感隕。聆矚聳親疎。攀和先思勖。孱孫愧緖餘。</text>
<title>庚申月正。余膺桂坊除命。將行。鶴塘從叔。次魯西先生送參奉先祖韻寄示。而尾結兩韻不記。足以他字韻。余思落韻是誤押。故又以本韻代之。謹步以呈。庚申</title>,<text>一銜非我分。夢豈到華堂。南郭曾逋客。東朝舊議郞。胄筵方有事。襪線愧無長。祇恐墜先緖。不論閒與忙。原韻爲子喜無寐。至親尙一堂。盛名傳相府。華貫勝齋郞。雖致已工美。亶由先蔭長。今將數語贈。終始別思諒。</text>
<title>歸鄕道中</title>,<text>离日重明左海淸。縟儀欣瞻百僚傾。微臣亦忝承華衛。擬作歌謠頌太平。</text>
<title>敬次皇壇親享日御製韻</title>,<text>肅肅齋壇享祀親。崇禎年後幾秋春。精誠有格皇靈在。儀物無愆寶扆陳。東魯山川餘玉幣。西周日月照衿巾。吾王聖旨雲章播。彝典從看百世遵。</text>
<title>築面墻</title>,<text>墻成土石強齊肩。爲避囂塵遮面前。休言一物無所見。剩得天光更豁然。</text>
<title>余年四十二。始得一男。名之曰強二。盖取朱文公小字五二之意也。生纔一朞而不幸夭折於紅疹。懷不自聊。遂成一絶。辛酉</title>,<text>生也太遲死又遽。有生爭似無生多。其生其死非關我。一任蒼天奈爾何。</text>
<title>贈扶安李生 源文</title>,<text>南州秀士姓名初。年力方強學有餘。道在六經前訓炳。遠來何必問空疎。</text>
<title>追和重牢韻。敬呈龜村都正叔父座下。壬戌</title>,<text>優閒養德太平辰。偕老如今八十春。却喜重牢眞罕世。從知仁壽卽由人。中堂設酌儀仍舊。晩景含飴慶愈新。孝謹吾宗遺訓在。分明左契百年伸。</text>
<title>挽都正叔父</title>,<text>歎息吾宗大老亡。今人誰復古人良。承先不替童翁約。庇族思追范氏庄。仁驗八旬回巹席。寵紆三品煥緋章。任天觀化應無恨。小子偏多感舊傷。</text>
<title>挽蘇知禮 洙中 丈 癸亥</title>,<text>陽谷家聲弈世惇。淸名雅望振湖垠。蔭塗未展訏謨手。末路冞堅實地跟。餘事文章今寂寞。平生志業竟沈淪。贒關一別渾如夢。不耐緘辭送九原。</text>
<title>泛舟汪湖 甲子</title>,<text>朝發夢亭下碧流。短蓬搖漾作春遊。中江却恐風波惡。行泊臯蘭古寺樓。</text>
<title>臯蘭寺。次五峯板上韻。</title>,<text>扶蘇山外大江流。百丈巖開一小樓。往蹟蒼茫何處問。夕陽山色滿漁舟。</text>
<title>雞龍道中</title>,<text>偶爾冠童六七並。擧筇遙指白雲生。剩得天風來送我。飄然移步覺身輕。</text>
<title>山行多危途。余輒逡巡不敢前。同來諸益莫不嘲戲。遂占一絶。</title>,<text>畏道從來不可攀。休將脚力試危難。平生粗有垂堂戒。懦怯何嫌衆怒山。</text>
<title>謹次牛栗兩先生聯句韻</title>,<text>雞嶽知名區。携筇盡意遊。飛湍看更好。啼鳥聽還幽。巖卉明如畫。林飄爽欲秋。天關開絶險。何似度金牛。</text>
<title>龍淵</title>,<text>巖縫一道走長川。匯作龍王窟宅專。屈伸變化渠應得。早晩雲雷去上天。</text>
<title>行到甲寺口占</title>,<text>爲愛春山嶽色尤。良辰况復雨初收。奇觀更有禪房勝。名擅湖西五十州。</text>
<title>雞龍歸路</title>,<text>飄然携手兩三筇。于彼龍山上上峯。迨我暇時須努力。芳年又是好春風。</text>
<title>宿甲寺</title>,<text>閱盡千峯險。歸來一榻安。行藏應自了。吾與爾同還。又半世尋眞夢。仙區宿有因。偶然出門客。飄若謝塵人。曲曲山磎轉。行行石㵎濱。玆遊良不苟。庶足酬芳辰。</text>
<title>臨罷又次牛字</title>,<text>爾來病蟄久。三日劇遨遊。開抱心如灑。回頭與轉幽。更期蘭室會。應在菊花秋。行樂從吾好。人呼任馬牛。</text>
<title>歸路馬上口號</title>,<text>春山行坐白雲深。杖屨蕭然出洞林。僧帶夕陽辭去路。鳥啼深樹送餘音。輸忠義衲風猶在。探勝遊人夢亦尋。步步不堪三宿戀。幾番回首石湍潯。</text>
<title>臨別口占贈李友道仲 毅遠</title>,<text>江遊纔罷又山遊。五日相携水石頭。聚散從來無定數。臨岐遮莫別離愁。</text>
<title>鳳林洞。次李君碩韻。</title>,<text>峽束洞呀一徑通。淸流白石畫圖中。潭底老龍應有識。倘嫌俗客醉顔紅。盤陁老石一嵌通。碧玉寒流淡黛中。底事化工多意巧。更敎巖卉殿春紅。</text>
<title>雞龍歸路。同遊諸益各自散歸。余獨滯雨酒谷李監察丈家。翌日始還。歸后李友道仲。以一律見贈。遂次韻却寄。</title>,<text>登樓梯斷坐竆曛。况復簾纖細雨紛。春日峨洋行處奏。客窓星月曉來分。南湖悵望雲歸壑。東誰憐鴈失羣。多謝吾人情愛厚。一書珍重更論文。原韻想得悄然坐到曛。樓梯已斷客愁紛。來時遇雨㱕時又。五日携朋一日分。深樹啼鶯頻喚友。夕陽歸鴈不成羣。停雲影斷增惆悵。樽酒何時更會文。</text>
<title>送三從弟上舍性圭南歸。次其軸中韻。贈以見志。</title>,<text>東西漂泊海山邊。康樂吾慙子惠連。行遠已脂登道轄。念功須看上灘船。始知庭際起千里。更信源頭會百川。顧我病頹嗟未及。勉君無負此芳年。</text>
<title>雲友復以前韻見贈。次以却寄。</title>,<text>一鉢一盂朝復曛。多君淸操蛻塵紛。屛山已了符三字。司馬寧專得九分。金玉爾音非絶俗。江湖其樂迥超羣。霽行潦止何須說。祇合窓前理古文。奉屬雲湖朝日曈曨又夕曛。坐看雲物眼前紛。世間毁譽人休說。心上從違我自分。可愛芝蘭頻送馥。不嫌鳥獸與同羣。披襟賴有先賢在。滿架牙籤菽粟文。自勉</text>
<title>麻谷芙蓉菴。用鄭鷓鴣韻。</title>,<text>春花已謝綠初齊。撩藪將雛聽野雞。塵外逍遙玆地大。林端隱映遠山低。僧穿危路躚躚去。鳥自深林款款啼。緩步未須愁日暮。已看暝靄繞山西。</text>
<title>山行</title>,<text>雞山曾理屐。華嶽又投筇。非是優閒出。相從邂逅逢。芝蘭香冄冄。棣萼影重重。他日南州約。煩君更起慵。又龍華不論彼此強。一遊能與世相忘。多情柳絮紛飄白。巧舌鶯兒欲褪黃。雲過巖巒皆有趣。風來草樹自生香。相携太古菴中約。會待秋風更俶裝。爲愛繁陰綠樹低。良辰美酒好朋携。道師已去靑岑在。靈境猶傳白衲棲。筇屩偏尋山內外。樓臺相映水東西。微吟緩節歸來晩。休說吾行一日稽。</text>
<title>泰華之遊。歷涉內外山諸庵。各賦一絶。以爲記行之語。兼示同遊諸人。</title>,<text>迦葉庵懸㝡上頭。羣山羅列眼前收。荒臺野草何年廢。祇有寒雲鎖古樓。迦葉輕身一陟是阿難。歇脚悠然卧曲欄。誰道山中無曆日。立春大字揭楣間。阿難攀壁緣崖上內院。菴僧供飯有餘饌。午眠初罷禪窓幽。卧聽鶯兒三兩囀。內院携筇越嶺石磎通。喘喘來投上院中。九倒十顚方歇處。吾行到此是奇功。上院褰衣直上芙蓉菴。物外名區次第探。却笑老僧何似者。一生空谷守瞿曇。芙蓉巖广仍成佛殿深。上臺雲物供淸吟。門臨絶壁多危險。可念禪家戒懼心。臺上內山踏遍外山求。隱寂菴深境轉幽。啼鳥落花添窈窕。翛然閒趣此間優。隱寂乘凉徙倚白蓮欄。入定高僧見所安。不語數珠鳴磬坐。念渠修行愧儒冠。白蓮</text>
<title>雲友遺以早紅沈柿。其厚意可感。無以報謝。走草蕪語。聊發一笑。</title>,<text>早紅天然熟。晩紅沈浸濃。珍品曾殊別。風味兩相同。故人以遺我。一一貺在中。一嘗爽牙頰。再嘗滌心胷。三嘗魂氣醒。頓覺淸肺功。我聞山水居。鹿魚異所庸。近海猶勝峽。峽住若爲供。有施還無報。徒然愧老儂。心期豈在物。歲寒以相從。</text>
<title>雲友書來。聞有栢府召命。遂疊前韻奉呈。</title>,<text>睠彼南湖雲。英英涵水濃。一任閑舒卷。不與市塵同。蒼蒹所懷人。結茅棲其中。對此自怡悅。誰遣塵滯胸。天門忽有隕。借汝一雨功。莫被希夷住。逝將車服庸。芹曝誠雖微。祇合野人供。豈如聾瞽物。樗散愧吳儂。謾有停雲思。矯首慨莫從。</text>
<title>雲友赴召。中路蒙遞。有詩寄示。次以贈之。</title>,<text>塊然坐到日高舂。忽奉瓊詞尺素同。暫了紅塵還碧峀。一身依舊俗緣空。幡然膺召浩然還。用舍行藏自在寬。一壑鏡湖雲水裏。深盟叵耐白鷗寒。幾日東華聽暮鍾。歸來喜見彩湖篷。心無適莫行休地。大處多君學栗翁。來詩有擧帆怊悵終南遠。自笑孤忠似栗翁之句。故玆及之。</text>
<title>雲友書。有舜和從近下鄕。當圖鼎話於太古之中。盖夏初麻谷之遊。與舜和有秋風太古寺之約。而舜和爲職事所縻。不果踐約故也。余答以太古之約雖不可不踐。而此時選勝。恐山不如海。曾聞海亭之勝。雪景爲最。此正其時。盍先圖之。後數日。雲友又馳書言海遊之計。冬景雖曰㝡勝。恐不如春和之便於病軀。然兄若有意。指期以示。余謂當初海遊云云。只爲舜和之來。旣不易得。而雪裏登山。恐不如海亭之爲便適云爾。今舜和不至。美疢尙在則吾輩閒行。何時不可。而必強策病軀。觸冒風寒。以犯先賢浪走太無端之戒耶。遂走題兩絶以謝。時至月六日。</title>,<text>海亭雪景敢云云。爲有高朋共惠連。祇憐彼此同病客。不妨留待好春姸。子說山中我說海。雪濤松籟最淸灑。縱然病骨那能支。會待春風百花蕾。</text>
<title>雲友詩來。有鞭驢須趁六花蕾之句。再疊前韻以謝。</title>,<text>無端浪走古賢云。况復窮陰雪色連。自笑病軀同蟄俯。蠢然惟待日芳姸。胷中自有千頃海。外物何曾強脫灑。跌宕未宜竆勝遊。堯夫先獲翫花蕾。</text>
<title>雲友再疊云字寄示。遂次以贈。</title>,<text>海亭名勝世皆云。上下天光一色連。借問剡中乘夜興。何如花外翫淸姸。湖右名亭壓大海。奇觀最是雪飄灑。瓊葩玉葉人休誇。爭似眞花正菩蕾。</text>
<title>雲友書。以海灑有上去之別。不當通韻。余答以灑字雖各見於上去。而蟹賄同是上聲。則自與文先之通韻。同歸一格云。其后又以灑字韻寄示。以謝妄發。余又次以却寄。</title>,<text>蚯吟虫篆豈詩云。聲病何論強疊連。醜女效顰還可笑。祗應昭鑒辨媸姸。滾滾詞源倒碧海。一回朗詠一回灑。自憐病筆如秋華。半已衰殘半未蕾。</text>
<title>次李監察 瑞運 丈回甲韻</title>,<text>人生周甲亦云慶。翁獨何爲不自娛。六十年前風樹痛。至今衰淚眼應枯。</text>
<title>又次其允友永之韻</title>,<text>生朝休恨未稱觴。志物元來較孰長。喜懼誠心無限願。百年今日享寧康。</text>
<title>至日吟。奉呈雲友求和。</title>,<text>冬至子夜半。一陽初來復。蹢躅羣陰底。夭矯昭坤軸。所以先王敎。閉關事養育。出入其無疾。朋來戒潛伏。無中涵有處。君子着眼目。善端本綿綿。幾微戒反覆。藹然方寸間。所貴愼其獨。梁帝泣死罪。齊王哀觳觫。春風吹野燒。暖律生寒谷。昏迷有開先。紫陽留珍幅。火燃與泉達。養之在乎熟。天人本無間。一理相沕穆。及此事齋戒。靜言思毣毣。庶幾無祇悔。希顔心遬遬。寄語同志人。勉哉共佩服。</text>
<title>挽李監察丈 丁卯</title>,<text>弈世風猷遠。傳家孝義純。雍容多悃愊。坦蕩絶畦畛。薄宦寧酬志。淸標不染塵。斑斕愉婉極。堂構墍塗新。未奉安陽檄。先霑季路巾。楊烏悲短折。卜子痛顰呻。賴有階前玉。咸稱席上珍。緬惟先壠樹。閒卧故山春。白首方肥遯。黃壚遽反眞。一鄕無善士。吾黨失全人。世誼傷心切。生平荷愛頻。病孤蒿裏餞。題挽獨悲辛。</text>
<title>和雲友見贈韻</title>,<text>歲暮寒窓擁弊裾。那堪車馬近來疎。多謝雪程雲水客。慇懃來訪故人居。</text>
<title>梳髮次韻 戊辰</title>,<text>蕭疎短髮不勝梳。隨手殘莖一半除。點檢平生成底事。空然頭上黑無餘。</text>
<title>次道仲納言承召韻</title>,<text>朔雪層冰漢水風。偶然形役數旬中。升沉久速時而已。用舍行藏義則同。十載雲山閒意足。一塲春夢宦緣空。書來喜得眞消息。依舊江湖野老翁。</text>
<title>次道仲過樗村故宅韻</title>,<text>聞道先生杖屨墟。至今遺躅百年於。風聲想像仁賢里。講說依俙處士廬。寶匣瑤琴音韻斷。高山流水典刑餘。門墻蕪沒令人感。強和瓊章獨自書。</text>
<title>四友呼韻</title>,<text>爲愛毛公寸舌尖。管城封若墨池添。禿頭猶耐中書任。拂拭何如老將廉。右筆非是谷神豈尙玄。祗緣全體出煤烟。堪嗤磨頂爲其道。兼愛隨人處處然。右墨華采何須五色牋。天然惟貴雪霜鮮。東方自古多新潔。蜀帛齊紈較孰賢。右祇磨來次玉不磷堅。恰受陶泓混混泉。可惜三交頻見絶。憐渠長伴寂寥邊。右硯</text>
<title>除夜二首</title>,<text>弟兄相守不成眠。默坐中宵轉悄然。如水光陰駐不得。去年此日又今年。非欲無眠自不眠。中宵轉輾獨悽然。爾來愧殺初心負。虛老人間又一年。</text>
<title>元朝有感 己巳</title>,<text>歲月坐成老。今朝更悄然。宣尼知命日。蘧玉悟非年。雙鬂羞朝鏡。初心負逝川。撫躳還自悼。非是病沈綿。</text>
<title>道仲惠我以海松子三升。盖欲栽植於先楸。曾以求貿於鏡湖近處故也。尙患不贍。戲題奉呈。</title>,<text>海山松子地風三。箇箇雲霄勢欲參。感子多情分槖惠。恨余無路盡囊探。油杉嘉種勝椒聊。購募年來幾夢勞。不患不均惟患寡。故人意氣奈非豪。</text>
<title>挽趙僉知 宗儒</title>,<text>博洽文詞衆共推。蹉跎白首理堪疑。終看壽秩榮緋玉。始信天翁不我欺。平生悃愊任天眞。今世依然見古人。觀化一朝驚逝水。吾鄕何處更親仁。憶曾同志又同鄕。世誼交情兩不忘。病伏多慙違執紼。薤歌悵望故山陽。</text>
<title>築花塢口號</title>,<text>一區閒僻野人家。隙地成階擬種花。累土引繩開面勢。敎他方正不欹斜。</text>
<title>鵲川觀漁</title>,<text>驅馬龍溪路。觀漁鵲水濱。維時暮春者。同志若干人。聖代川無厲。名區壑不貧。翛然行復坐。暇日可怡神。</text>
<title>聞三從弟 庠圭 魁柑科。喜而有作。</title>,<text>仙果初頒桂已香。滿城華聞聳遐鄕。始知靈葉由根抵。更喜芳齡肯構堂。休道一生饒喫着。要持四字好商量。傳家自有靑氊舊。忠孝元來世業長。</text>
<title>永保亭舟中。次主人韻。</title>,<text>主令風騷翁。新知樂未終。詩書推老郤。瑜珥說阿戎。樽酒凌虛閣。笙歌海若宮。夕陽無限意。秋露送郫筒。</text>
<title>送三從弟進士性圭歸康津。不勝遠別之懷。口號以贈。</title>,<text>相逢多少話。相別若爲忘。努力寒程外。長吟小宛章。</text>
<title>辛未初夏之上弦。盤洲判尹叔父與族兄進士魯瞻氏曁李納言道仲。會于江鏡前湖。校理舜和亦自京適至。掉舟沿洄於黃山花巖之間。炊白飯鱠素鱗。歌李聾巖漁父詞以侑酒。眞勝會也。時余以忌故不克與焉。粤在孝廟癸巳。龍西先生與我五代祖參奉府君及魯西先生。會兪宋諸公于黃山。同舟泛湖。有吟詠及所賦詩章。其遊帖圖子具在。觀於盤湖記文可知已。今玆遊集。雖出於一時邂逅。而名境勝會。宛然今古同符。記文所謂若有不偶然者。信奇矣。於是遂各追次其帖中韻以志其事。旣又盤洲及道仲以書來。要余和之。余亦雖未及與會。而俯仰今昔。竊不勝感慕之懷。不敢以蕪拙辭。聊此攀和。以呈同遊諸君子座下。辛未</title>,<text>東南賓主好江山。勝蹟分明畫帖間。一代風流誰更繼。百年今日小舠閒。魯翁有賓主東南之句。玆及之。前賢遺躅仰高山。况復塤箎伯仲間。愧我未同元禮帆。病慵虛負樂淸閒。白巖遙對彩雲山。一棹相將浩渺間。潦止霽行惟自適。滿江烟月有餘閒。沛乎江水崒乎山。動靜何論彼此間。有靜自然還有動。隨時宜處却心閒。</text>
<title>族姪正鎭。讀書之暇。遂次聽松先生四言詩以寓自警。李友道仲繼玄及李友胤子命鉉。吾兒宗鎭相繼和之。聯爲巨軸。宗兒袖以示余。爲道其求和之意。余惟久廢鉛槧。不足以下一語。而第念正鎭年纔弱冠。能服先贒詩敎以自飭厲。其志趣誠可尙。而李友之勉戒期望。又若是鄭重。尤爲年少輩所當惕然深省。此固不可以不識也。披復咏歎之餘。遂強筆書此以歸之。其尙勉乎哉。</title>,<text>道德敷腴。如膏斯沐。理義沃心。如漢以濯。每懷靡及。終身之憂。作之不已。庶幾天遊。</text>
<title>省焚修院先山有感 壬申</title>,<text>拜掃玄封感慨增。功名德業一邱陵。中間顯晦終非偶。天道分明后嗣徵。</text>
<title>拜院村籠谷基谷及緇叢陵九節諸處先山。感懷有作。</title>,<text>湍坡元是我宗貫。弈世簪纓此地間。遺蹟勝朝仍聖代。名邱靈秘又神慳。楸陰錯落渾相對。山勢聯綿似欲環。省掃今來多感緖。孱孫叵耐愧疎頑。</text>
<title>次桂坊唱酬錄韻</title>,<text>輪番鶴禁日相還。天餉吾曹設此官。自是承華淸曠地。况敎秋月照襟寒。地近銅龍靜且偏。仙坊無事晝常眠。覺來點檢投壺矢。却恐閒官太似禪。猥忝宮僚鎖禁廬。官名思副翊春儲。祇憐才學空疎物。居處多慙賈傅書。</text>
<title>送朴參判 宗正 丈赴燕 代三從弟作</title>,<text>星軺十月鴨江邊。萬里王程白日懸。珍重大觀須盡取。遼陽依舊漢山川。爲問黃河千一期。幾年中土匝謳思。東方亦有悲歌士。說與燕南父老知。頻年玉幣走西畺。卿月堂堂備使星。悵望燕天多感慨。送君今日若爲情。</text>
<title>至日有感</title>,<text>去年冬至湖西路。今年冬至漢陽城。天時人事若相待。進退隨處觀其生。一陽初動地底雷。天心藹然端倪呈。是日九重闢四門。瑞氣蔥籠繞宮閍。履端來復協天人。賀儀誕擧百僚傾。而余猥忝翊衛官。重華門外日色晶。機緘乍喜陽德回。輔養須趁善端萌。火燃泉達自玆始。一人元良邦以貞。小人道消君子長。上有日月后明明。燭微硏幾職思居。請君看取天地情。</text>
<title>鄕愁</title>,<text>旅舘閒愁日抵年。歲寒心事更堪憐。鴒原多病須陳草。豚子課書餘幾篇。對月淸宵時獨坐。看雲白日竟何眠。披來賴有前脩秩。排却閒愁倚一邊。</text>
<title>夜卧無眠。書懷。</title>,<text>平生志業日相違。老去無眠擁寢衣。捲地寒風聲淅瀝。隔窓曉月影依微。心如春繭愁多緖。身似秋鴻奮欲飛。明發有懷因轉輾。起拈弗聿強題詩。</text>
<title>奉呈盤湖座下</title>,<text>仰止高山皎遠忱。風標遙憶大江潯。歲飢幾切憂民念。年邁空懷戀闕心。書室自饒千卷貯。湖樓誰遣一塵侵。迷塗轉覺多尤悔。堪歎差池奉德音。</text>
<title>呈雲棲</title>,<text>街塵日日漲埋頭。睠彼幽雲湖上浮。長浦穩占遐遯計。寒廚休說未炊愁。脫樊快似摩天鵠。受靮慙如露地牛。我願從之不可得。臨風悵望空夷猶。</text>
<title>吾友道仲。寄示其所自警語一篇。三復以還。不覺惕然而深省。此不但爲道仲之自警。實吾輩之所當共戒者也。道仲不自以爲藏。而必投示於羈寓坎壈之中。其愛我實多矣。甚盛甚盛。第末端所云始處終出。先貞后黷。不顧北山之譏。反學河間之淫。皆爲一慾字所壞了者。諷曉之中。實寓嘲戲之意。噫。道仲之不知我至此哉。余少習功令業。老而無成。直是章句一陋儒耳。初非懷抱道德。隱遁高蹈之士。則始終出處。先後貞黷。固非可論。而晩來收錄之恩。寔出於先蔭攸曁。祿仕一路。不過爲抱關擊柝者流。則北山之譏。河間之淫。亦恐太不親貼也。剛與慾正相反。而吾未見剛者。自夫子而已然。則况今世級益下。誰能按伏得這箇病痛。以不絀於萬物之下哉。慾之一字。儘是千萬仞坑塹。而不免十八九蹉跌。則道仲於我。必欲隨事救拔。俾不至墜墮者。斷斷苦心。誠不容暫已也。雖然。余豈多慾者哉。道仲於是乎淺知爲丈夫矣。由前而有推之太高之病。由後而有看之太低之失。道仲之不知我至此哉。病思闌珊。不能成句語。只以數十字強拙解嘲。詩之云乎。聊供一粲。</title>,<text>何事山翁老更疎。風塵蹩曳長裾。任他嗤點渾無奈。隨遇醎酸自有餘。遯迹我非東郭老。原心誰勒北山書。祇憐病骨終難強。一日三思卧弊廬。</text>
<title>惠來瓊琚。諷咏數回。不覺心明眼開。第滿紙縷縷開說。何其分疏之至此耶。小記末端云云。是泛論。非指的弟。亦豈不知。而顧此前后所處。自不知者外面驟看。則或似髣髴於云云。故遂乃引而自陳。有若致憾於兄之不知我者。其所以解嘲。卽所以自嘲也。豈其內省多疚者。不能舒究人言之意。而強爲自引。亦出於私意而然耶。雖然。弟之本意則不過爲一塲戲笑之資。而辭未達意。語欠財擇。致有此分疏之示。可愧重可歎也。玆又將一律。奉復來敎。幸更視之而一笑。</title>,<text>吾人本自世情疎。幾載論心執子裾。霜髮君應雙鬂遍。蒼顔儂亦五旬餘。解嘲謾效雕虫語。更僕何煩尺鯉書。萬事不嫌開口笑。聊將善謔寄雲廬。雲湖書云盛什三復諷誦。怳如對床細論。但向呈數行記事。只出於悔過自省之作。而辭不達意。不堪掛人之眼。政以無外之意。不顧露醜之嫌。且其末端云云。卽是泛論。非有所指的。兄之引以爲己事。誠過矣過矣。高明出處。儘如來諭。其處也。初非自擬於高蹈。其出也。亦非可論於後黷。何嘗髣髴於鄙所云云耶。解嘲之云。未見其襯當。然亦不可無復語。故步呈二首。一以分解嘲之意。一以寓停雲之思。覽垂斤正焉。七甲山人與世疎。偶然暫謝芰荷裾。胄筵昵侍重离照。京兆旋移五日餘。誰料汾河萌悔作。反擬鍾峀勒名書。行藏縱似今差異。畢竟應同卧故廬。行藏非指兄之出處。卽兄行而弟藏。今世惟君不我疎。林亭湖榭每連裾。閒忙倏爾兩岐判。離闊居然一載餘。官是金吾憐劇地。音母玉爾願頻書。拔第儘爲明時賀。祇恨無人處士廬。</text>
<title>次李生 炳國 寄示韻却寄</title>,<text>一心不二謂之純。此意難將說所親。篤厚如君斯可矣。工夫須勉十分眞。</text>
<title>癸酉十月廿七夜。夢先君訓責切至。覺來不勝感痛。遂占一絶以志警。癸酉</title>,<text>忽夢鯉庭訓戒切。中宵起坐涕縱橫。邇來心口多尤悔。可奈荒頹忝厥生。</text>
<title>旅中書懷。用沈僚 來永 述懷韻。時至月一日</title>,<text>望鄕何處有高臺。願一登臨鬱抱開。桂署周年三晝接。金吾半載一陽回。時因謾興拈詩筆。爲遣閒愁強酒杯。歲暮宦情那復說。故山松柏意悠哉。</text>
<title>偶書自警</title>,<text>處世苦嫌俗易流。名關利竇摠堪憂。心安義處能無怍。事任天時不用求。從古聖賢塗轍在。至今謨訓日星垂。直要刪却便宜字。經歷方知病痛尤。</text>
<title>前日鄙作解嘲裾字韻。不料轉徹於盤湖座下。盤翁次其韻。庸示戒誨之意。不覺慙悚。謹又奉和以謝當日戲笑。非有深意。用前韻。</title>,<text>平生性癖太狂疎。官作金吾擁弊裾。處或近名甘受詘。貧要謀食豈求餘。羈遊憐歎長卿渴。還戒慇懃馬老書。謔浪笑言摠閒事。解嘲那得徹高廬。</text>
<title>雲棲自警說。盤翁題詩寄意。雲友轉示求和。謹步以寄雲棲。</title>,<text>履薄臨深昔有云。平生謹畏孰如君。片時罔念緣何事。留取胷中悔咋勤。蹈險自然膽懔如。其行促促振輕裾。須臾却看滄桑變。駭目驚心始發歔。恐陷春冰戒豈無。送行當日趁征夫。祇今却悔歸裝促。我盍少留君且須。立心措事䙡能剛。君子由來行欲方。須知利義難容髮。纔道無妨便有妨。行不履危坐不邊。世人能識鮮能然。看今警語如眞踐。我欲從君借一廛。</text>
<title>次族兄當直除夕韻</title>,<text>金吾僚寀弟兄同。此夜羈愁倍覺忡。歲色偏驚送迎際。人情况在別離中。搔頭剩得千莖白。伴燭惟看一炷紅。聚散元來無定理。那堪異日各西東。</text>
<title>次申忠孝堂韻 丙子</title>,<text>布衣元不守封疆。衛國精忠貫太陽。武勇尙推百夫特。聲光奚但一門祥。成仁地下應無憾。誦義人間謾齎傷。早晩屈伸皆有數。佇看恩露自天𩃎。</text>
<title>登晦齋溪亭。次板上韻。</title>,<text>先贒軌躅訪溪棲。修竹長松路不迷。誦說遺編時擊節。洛閩心法照靈犀。</text>
<title>贈行詩。追呈法隱 姜洗馬必孝 老兄座下。</title>,<text>太白何巍巍。法水何洋洋。中有隱君子。講道山之陽。奮然起南服。確乎守東岡。經傳作菑畬。兀兀窮燠凉。出門歌遠遊。翺翔環海疆。故都懷𨓏轍。賢院訪舊章。犂然會太極。講究遺緖茫。百年文不墜。師傳感歎長。而余纏簿領。未克趨贏糧。俄聞玉溪勝。匹馬來相羊。欣然往從之。一笑輸肝腸。溪山儘明媚。名勝多羣芳。坐令猖滯胷。塵坌却渾忘。携手歸來晩。爲余更商量。一心兩相照。洞然無碍障。多君正路發。愧我迷塗倀。久抱離索憂。邈焉徒相望。願言垂鞭繩。十駕追康莊。此意良已勤。歲暮期相將。次韻東南擅奇勝。玉溪流洋洋。我昔遊東都。取道玉山陽。迤從諸公後。涉險踰羣岡。脚踏到眞界。胷鬲自生凉。在座復伊誰。君侯莅南壃。木山有輝光。衿佩與懷章。白雲政在望。却忘去路茫。倦遊發深省。浪走空歎長。尙記小少日。負笈宿舂粮。猥廁二三子。門墻儼相羊。惟君居所遠。未及輸肺膓。邂逅陶山後。書替挹芬芳。一心復兩照。離索豈相忘。勝日尋芳躅。夤緣更商量。贏得數日暇。其奈病爲障。烏頭復力去。歸來迷路倀。至今勞夢想。南徼遙相望。慇懃寄來什。惠我示康莊。勉旃共無斁。相敦又相將。</text>
<title>玉溪紀行。追呈同遊諸君子。</title>,<text>聞道玉溪勝。東南擅別區。縣朝治事暇。良友殿春遊。不有冥蒐遍。那知絶境幽。行行且歇脚。在在劇馳眸。遯世名何意。超氛境自悠。巖花粧錦繡。銀瀑響琳璆。綽有山中秘。何煩世上求。坐來看更絶。奇處邈難儔。回首香鑪頂。開顔玉女頭。離鎪神斧鑿。雄巧化工謀。繪畫巖屛疊。匉訇㵎玉流。考槃餘故址。書塾尙今留。杯酒忘情淡。琴歌引興尤。未涯躡仙窟。徙倚瞰龍湫。黝碧波心蕩。玄黃石色浮。幾年神鬼秘。今日杖鞵搜。俯仰情何極。幽悁病欲瘳。溪山儘明媚。名勝况綢繆。靈境人豪集。春天日暮愁。回看雲樹處。歸袂風颼颼。次韻[姜必孝]是歲春暮月。筇屐訪名區。竹島與烏嶼。追隨羣彥遊。內延三瀑勝。題刻又名山。爲踐玉溪約。行行我馬悠。雲深山遠近。渠决灘𤨿璆。最是娛人意。兩三谷鳥求。山中三十景。奇勝與誰儔。釋子依林樾。仙流憇石頭。形形復色色。益歎化翁謀。在處披襟話。濯纓萬里流。古人同此會。故事名相留。韓子華陰後。晦翁山北尤。而今千載下。益壯九龍湫。人勝復形勝。吾生亦不浮。玆遊難再有。記述要相搜。三復寄詩意。沉疴賴以瘳。分朋藏石室。情義益綢繆。亂以相思曲。春風歸袂颼。姜必孝</text>
<title>亡弟祥日書懷二首 丁丑</title>,<text>鴒原宿草已三秋。是日那堪遠客愁。白首號咷腸欲裂。此生終古恨悠悠。嶺外分符天一涯。死生契活不勝悲。拄頤坐數前塵事。獨對殘燈說與誰。</text>
<title>踰竹嶺 戊寅</title>,<text>天限西南巨嶺分。關防形勝壯邊垣。如何鳥嶺又天險。楊將當時致有言。</text>
<title>海山亭</title>,<text>天下名區大嶺東。一亭奇勝擅箕封。千尋淑氣山皆骨。萬里晴波海不風。老病年來無好句。神仙窟裏強衰容。多慙職事饒華侈。管領人間最鉅雄。</text>
<title>三日浦</title>,<text>山如翠黛水如油。三日湖亭八月秋。爲問仙人何處去。白雲千載影空留。</text>
<title>郡齋書懷</title>,<text>勝地嶺東九郡一。今來遊宦問何如。蓬雲乍斂山容重。桑旭初舒海色虛。仙境自來非俗境。官居端合似僧居。却嫌千里多鄕夢。吏役非關老病渠。元來性癖愛山水。偶爾靈區作主人。吏隱名稱知是假。仙官風度愧非眞。有時郡閣烟雲合。無事公庭鳥雀馴。盡日軒窓觀物化。却忘簿領在吾身。</text>
<title>淸㵎亭</title>,<text>碧海何爲淸㵎名。登臨頓覺肺肝淸。塵氛不到空濛闊。身世渾忘寵辱驚。一色滄波無際岸。雙飛白鳥見分明。憑軒坐數深千尺。籌屋遙懸祝聖情。</text>
<title>洛山寺口號</title>,<text>蕩漾觀音窟。岹嶢義相臺。異聞多吊詭。說與幾人乖。</text>
<title>鏡浦臺走草</title>,<text>吾生不見岳陽樓。每恨天東坐似井。是日登臨鏡浦臺。岳陽未必勝玆境。</text>
<title>江陵道中</title>,<text>秋日江陵道。行行野露凄。雲橫關嶺遠。天闊海門低。魚敗隨鴉嘴。濤驚撲馬蹄。暮投漁店宿。說弊夜婆啼。</text>
<title>神溪寺</title>,<text>神溪寺在世尊洞。自是金剛第一樓。楓葉滿山粧錦繡。石泉鳴戶聽琳璆。平生宿債多仙窟。萬壑烟光愜素秋。奇遇山門添一事。珊瑚楊鶴繫征輈。</text>
<title>贈枏景大師空上人</title>,<text>愛爾文章絶俗情。空門托迹又空名。亡羊歧路眞堪惜。枉用心期度一生。</text>
<title>自神溪向楡岾寺</title>,<text>外山纔遍內山尋。匹馬逶迤興轉深。却訝仙公嫌俗容。故敎陰靄鎖靈岑。</text>
<title>百川橋</title>,<text>秋雨廉纖滿征裾。百川橋下上肩輿。靑紅夾路楓間檜。纈眼烟光畫不如。</text>
<title>醉中走次。却寄珊瑚丞。</title>,<text>吾人本自拙風流。偶爾山中物外遊。可惜天公多戲劇。故敎一雨惹深愁。無端一雨夜蕭蕭。萬樹千紅太半凋。山暎樓前橫幹柏。蒼髥依舊拂雲高。淅瀝千峯雨。蕭疎萬木秋。僊靈倘有識。何事障吾遊。</text>
<title>九龍淵</title>,<text>石門對峙兩山開。中有懸泉噴薄來。輕沫四時飛雨雪。怒濤千古作晴雷。銀虹倒掛連天立。彩玉橫垂滿壑堆。想像謫屳河漢句。廬山未必勝玆哉。</text>
<title>隱仙臺</title>,<text>隱僊臺上澹忘情。十二瀑來笙鶴聲。脚下忽然雲霧起。隱仙知是不虛名。</text>
<title>八潭</title>,<text>一谷𥓂砑石竇開。四仙臺下水千迥。寒流曲曲成潭八。故遣遊人任去來。</text>
<title>萬瀑洞</title>,<text>仙鶴何年降此洞。峯峯玉立得嘉名。晩天急雨添供眼。萬瀑聲中緩節行。</text>
<title>正陽寺</title>,<text>吾行差晩九秋回。萬壑丹黃半已堆。最愛正陽寺下樹。獨留殘葉待人來。</text>
<title>歇惺樓</title>,<text>歇惺樓外碧崚𡾓。一面金剛几案登。擺入雲霄花萬朶。開來寶肆玉千層。雕鎪誰借公輸巧。浩劫長看造化能。最是夕陽無限景。鮫綃重疊畫圖屛。</text>
<title>天一臺</title>,<text>太華峯頭玉井蓮。開花十丈藕連天。何如東國金剛峀。簇立芙蓉萬二千。</text>
<title>乘藍輿</title>,<text>要吾歇脚借僧肩。身欲便時心不便。寄語世間夸詡子。莫將恕字等蹄筌。</text>
<title>次珊瑚丞見示韻</title>,<text>山雨千峯暗。天晴萬壑新。一晴復一雨。秋景媚遊人。又萬二金剛峯。名勝須彌塔。雖欲往從之。奈此雲烟合。又玉景臺邊儷鴈飛。坐來霜葉滿人衣。山中別酒休相勸。前路逢塲海上期。</text>
<title>出山</title>,<text>行盡金剛內外山。天風拂袂送人寒。歸來渾覺塵襟豁。回首雲巒不厭看。</text>
<title>趙校理和之以別兼春秋奉安正宗御製于五臺山。歸路入郡呼韻。題詩于衙軒。追步其韻。</title>,<text>勝地關東最。羣山擁郡檐。樓臺仙府凈。島嶼螺鬟纖。玉署文章貴。星軺史閣兼。風標兩相得。生色十分添。原韻誰歌昔昔鹽。三倚海亭檐。香碣沈湖大。星峯湧地纖。人從史閣遠。天遣蓬萊兼。滿郡神仙氣。淸秋得容添。</text>
<title>杆城道中占一律。奉呈主倅金 煕臣。</title>,<text>出門三舍地。南指海雲蒸。野闢知官政。村饒驗歲登。里仁君自有。鄰績我何曾。救弊無長策。分憂愧未能。次韻五馬從楓嶽。丹霞引路蒸。政聲歌袴范。豪氣卧樓登。白雪知音久。炎雲識面曾。瓊琚慙未報。才退百無能。</text>
<title>酬杆城倅韻</title>,<text>先我莅官較一旬。東來相見卽相親。志隨氣退恒多病。境與人俱迥絶塵。嶺路幾年曾願識。萍鄕今日幸同鄰。分明涇渭箇中見。接壤治聲愧殺人。周遊楓嶽動經旬。匹馬來從色笑親。人自南州曾播馥。郡臨東海凈無塵。文章剩得花生筆。政績多慚壤接鄰。今日方知天餉厚。仙鄕物色屬吾人。原韻辰巳行年近六旬。萍鄕暮境便相親。已知治績恢游刃。多愧文章躡後塵。中夜一樽論雅抱。東關三舍接芳隣。金剛秀色連淸㵎。共詑名區作主人。</text>
<title>叢石亭</title>,<text>金剛削出有餘思。營作長橋駕海過。驅石從敎神鬼斧。斲成梁柱萬千多。鑱削雲根列海門。化翁何事用心苦。遂令積水回狂瀾。地軸終能賴不窳。縱橫無數石叢叢。誰識乾坤造化工。立衝波牢不動。於今始覺障川功。</text>
<title>合江亭</title>,<text>天寒嶺西路。獨上合江亭。鰲背三山遠。麟蹄二水淸。長松低露檻。宿霧晩侵櫺。多少行人在。登臨幾箇情。</text>
<title>泛波亭。次林塘鄭相公板上韻。</title>,<text>翼然高閣出長林。百里江山壯帶襟。列峀繞簷開錦障。澄波鳴戶聽瑤琴。東來每切憂民念。北望遙懸戀闕心。風物亦關人事得。登臨此日興難禁。</text>
<title>洪川道中遇雪</title>,<text>蓬壺爲吏亦僊緣。滕六華余歲暮天。却訝馬牛迷去向。忽驚鵝鶴滿空翩。新粧玉貌千峯兀。工著瑤花萬樹連。更有璇風來送我。飄然長道拂歸鞭。</text>
<title>楓嶽記行詩</title>,<text>上之十八年。戊寅秋九月。仙山在郡西。幽興動發越。是日簿領暇。秣馬仍膏轄。從者五六人。阿宗殿後發。出門指西極。邐迤轉小轍。蹬山重疊。繚回水㶁汩。路入神溪寺。寺在層巘兀。洞口三五里。緇髡羅成列。延我坐禪榻。脫粟兼山蕨。茶罷問前路。山門日未昳。時有珊瑚丞。風袂兩高揭。捨馬立踟躕。肩輿雙髡出。行行復行行。危徑穿林樾。山回路轉深。石泉來鳴聒。上有雙鳳瀑。飛舞互出沒。下有蒼玉潭。巖竇泠淸澈。洞深名玉流。玉流何其潔。盤陀巨石上。淸泠響璱璱。開榼引秋露。列坐共談說。僧言向上去。奇觀在彼峛。努力一躋攀。渾忘飢與渴。玄熊當途立。令人氣欲奪。誰能抨弓威。渠自流星狘。棧道極危險。下臨深谷闊。况余非健步。十步九蹩。巖罅劣容指。兩股俱戰慄。匍匐上層梯。從他任嘲咥。以手攀蘿根。側足撑木枿。窘步無善迹。宛轉崖路滑。登登上翠巘。叫奇衆嗟咄。石門兩對峙。飛泉瀉崛岉。壁立百千丈。洪流劇駛疾。飛沫灑石矼。白日噴素雪。長虹掛絶壁。急雷鬪窞窟。銀河落九天。廬阜亦未必。九龍名東方。非虛伊其實。瓌觀壯心目。眩惶不可詰。人言彼其上。竆源多奇絶。神龍之窟宅。水匯有潭八。世間好奇者。往往探其穴。聞之心膽掉。無語却竪髮。坎險聖所戒。謹身君子律。所以韓子詩。登華奮杠筆。拄頤坐看久。秋日已營室。及歸忽薄暮。山鬼火明滅。借此禪窓眠。僧飯趁昧昒。駕肩乘早出。五里一休歇。名境多效靈。井泉不火熟。崎嶇山路險。石棧勢拗捩。踰歷轉輾上。幽趣亦可悅。翠靄情何極。楓林眼欲纈。前程有大觀。云是草萬物。左右一擁上。自然風生䬍。遊目忽驚矚。揷空連𡺚崒。周遭環四面。排衙露筋骨。牙角相杈枒。戈戟互連綴。或橫如驚鴻。或奮如怒鶻。或尖如刀劒。或鈍如榾柮。或對如門闕。或特如魋髻。或比若相親。或迫若相捽。懸危如欲墜。欹斜如欲跌。重重如卵累。斷斷如刃割。紛紜萬千態。歷歷難具述。緬思造化鑪。闔闢何轇轕。鴻濛肇判日。重濁爲地質。陰陽互來往。水初天生一。块軋氣不齊。波浪中蕩潏。水落而石出。形形露機括。世人苦多事。傳會說慌惚。此言如不信。請更問前哲。其理也如此。㗳然若自失。酌酒洗碨磊。胷襟稍曠達。携筇尋舊路。暝靄繞林末。外山纔踏遍。內山從可絜。匹馬從平路。稤庫 地名 薄言秣。秋雨忽滿裾。拂峀風飋飋。百川橋 橋名 下道。石磊馬蹄蹶。楡岾 寺名 四十里。僧徒來迎謁。藍輿換遞駕。穩如卧房闥。兩峽狹如束。一路橫盤屈。彳亍轉入深。四顧山嶻𡾦。登高費推挽。呼邪引長縴。我行已木末。我僕猶水淈。岹嶢狗嶺 嶺名 上。平頂如覆鉢。東望大海臨。星峯 海上島名 點點七。扶桑在何許。滄溟俯可啜。三山渺不見。迂誕神僊術。藥草休云靈。秦皇亦已沒。齊宋兩烈士。千載餘芬馝。從知天地間。吾道無與匹。平生望洋歎。六旬于今日。日暮啓征輈。指彼雲際屹。尼臺 地名 及獐項。艱關踰矹硉。拱抱千章柏。蒼翠夾路鬱。陰翳不見日。石㵎鳴活活。忽見林木開。琳宮露丹梲。楡樹千年寺。四山周圍密。謂言五十佛。西來浮溟渤。石船繫海渚。遺芬今未沫。異聞多吊詭。不足煩頰舌。禪室何湫陋。中宵愁壁蠍。無端夜來雨。山窓暗如漆。黑雲西北起。前宵月離畢。不患行路滑。惟恨霜葉脫。山映 樓名 樓下水。終朝添湍决。陰靄乍剝落。日光暫漏徹。駕言出寺門。微徑繞崒嵂。石蹲乳虎伏。巖臼老龍嚙。曉雲 洞名 名洞壑。知是蜿蜒掣。大石如巨艦。中虛受水潑。誰刻船潭 名潭 字。名稱或髣髴。有體還無用。造物亦假設。前行十許里。隱仙 臺名 臺矹矹。特起臨無地。羣山不敢埒。眼底培塿小。藐視如蟻垤。臺北石壁高。對立纔過膝。飛瀑三千尺。層層十二 瀑名 節。噴薄倏奇壯。匉訇聲相軋。俯瞰魂怔悸。仰看天寥泬。俄見雲霧起。騰谷紛滃浡。須臾遍一壑。蒼茫無凹凸。乃知隱仙名。自古有由粤。回頭下山脚。扶將恃提絜。一步復一步。喘喘幾欲窒。顚倒托人肩。羣仙倘笑不。毗盧峯四截。穴綱雲一抹。偃蹇如高人。可望不可暱。昔聞此山尊。爲金剛第一。今觀兩相峙。引手若可擦。問之何爲爾。惝怳口欲吃。始覺吾身高。平地飛雲霱。行到內水岾。表訓僧來歘。地方各有主。迭遞似傳馹。淮陽誰云薄。富有聯綿蔚。崚𡾓下石磴。天梯相鉤截。𥒜崖懸萬丈。目視心栗栗。側身行復坐。巖縫足容劣。稜稜石參差。傾危極臲。鳥道古詩語。魚貫今見忽。奇巖與怪石。種種難名實。有菴摩訶衍 菴名。禪櫺頗靜諡。中有老釋子。蒲團儀秩秩。手裏百八珠。不語對金佛。午飧爲一餐。醒胃薑桂辢。名山多勝槩。佳水亦淸活。𥓂砑一谷開。泉源細滭沸。潺後石間鳴。琮琤似玉戛。匯爲百花深。流爲萬瀑汩。中間八九潭。溯洄多曲折。四仙 臺名 臺下水。奔流聲濊濊。火龍 潭名 名何意。水濱可問厥。其下有船潭 潭名。石槽鳴嗚咽。潭名雖有二。大小差自別。巖形似靈龜 潭名。宛然臨水齔。曳尾跳淸波。得地惟渠顝。松溪三數里。洋洋水益冽。波紋動石嵌。箇箇眞珠 潭名 撥。湍流去不息。遇物或激烈。觸石成飛瀑。噴起如怒喝。白沫照晴日。霏霏宛雪撒 噴雪潭。形勢儘奇壯。逸興動難遏。下流水益深。碧波潭盈溢。巖溜白如練。泠泠瀉淸泌。宛若琵琶 潭名 聲。嘈嘈又切切。行不數里許。盤渦水漻䔽。黑龍 潭名 所潛躍。巖石亦開掘。上下名八潭。曲曲皆可揭。翼然普德菴。兀兀架空突。榱桷倚石壁。銅柱仍巖礩。制作何工巧。宛彼飛準鴥。攝衣將往觀。仰首心先怵。釋敎本寂滅。好事何其疙。自此境益奇。步步無終訖。靑龍白龍潭 潭名。伯仲見大率。沿行六七里。水聲喧鬪抶。衆瀑爭聚會。千巖亦奇崛。元化洞天字。筆力儘遒逸。靑鶴 峯名 何年巢。雙峯兢秀拔。名勝須彌塔。特地擅雄朅。雖欲往見之。奈此天雨尼。槩聞巖路滑。况余行勃窣。仙境債未了。咄咄歎乖剌。彷徨行不進。日夕趨林翐。風便數聲鍾。來自楓樹鬱。招提知不遠。累累浮屠碣。林深山路黑。夜久投古刹 表訓寺。山僧不世情。慇懃具饠饆。崇朝一雨過。積翠雲罨靄。向晩上正陽 寺名。晴景媚秋𡶒。明霞粧粉黛。紅葉爛綉紩。寺前歇惺樓。羣巒摠管轄。峯峰萬二千。擺羅几案拶。宛如三千黛。螺鬟斂髹鬙。又如百萬卒。唱喏聽弗咈。層巒羅鼓鎗。衆香聳簪笏。深淺千尋雪。高低萬朶蔤。開面或逢迎。擡頭或旋斡。疊疊如列屛。立立如排櫛。翩翩若飛翼。僛僛如舞佾。滿堂兒孫列。傴僂子與姪。西洋開寶肆。衆貨咸羅括。牛渚燃大犀。百怪現昭晣。誰敎巨靈劈。怳疑神斧劂。方知造化巧。不待耳目竭。徙倚天一臺 臺名。周回望山岊。排空環拱揖。四方無罅缺。廬山眞面目。却愛山中閱。飄然物外想。何須學仙訣。坐久興未歇。不覺山日闋。禪房亦塵寰。餘戀尙糾結。朝來問昨遊。仰望雲扃鐍。怊悵出仙洞。晴旭照林嵲。刺促緣㵎行。石确互斜奊。巖流或觸激。聲聲如帛裂。潭名曰鳴絃。奚取取琴瑟。盤巖倚壁立。坡陀臨水截。行過必徑由。下視心寒凓。鑿孔棲長杙。架虛容一踤。逡巡不敢前。脫簁行徒襪。左扶而右掖。任彼傍人誶。乍倚玉鏡臺。黃流何潎潎。天王及地藏。梵語不足掇。長安古名寺。形勝稍開豁。門前有夷行。直馳按纛臬。僊樓 樓名 最爽塏。輪蹄織不輟。看盡內外山。難容一言撮。惟玆山皆骨。特挺天下傑。豈但一拳石。神剜又鬼㓶。禹迹曾不到。堯封却有闕。願生高麗國。中華人有曰。天餉良獨厚。於我躳覽察。况也一遨遊。聖賢亦所屑。泰山夫子登。南嶽紫陽蹳。匪直塵胷盪。聊以道服刮。而余學未通。浪走太放拽。騖遠祇自媿。孰云烟霞疾。繾綣宿桑戀。歷日如食噎。歸路外水岾。回首悵立疑。詩成。兒子見之曰。疊韻有二。余笑曰。作詩如杜工部。斯可矣。杜詩長篇。疊押非一。庸何病焉。遂書之。</text>
<title>酬杆城倅韻</title>,<text>居然華髮已星星。自笑人間六十齡。綰紱多時羞俸廩。催科終日對公庭。年來却怕翻千浪。老去茫無記一經。種黍養雞眞我分。淵明詞賦夙欽聆。百里爲鄰半歲間。相期不我棄疎頑。治成琴閣人爭誦。境接滄溟地自閒。良手幸能得仁里。匪才堪愧對僊山。歸歟他日相思處。叵耐音書斷送還。原韻高城太守鬂如星。來管仙區已暮齡。楓嶽雲烟隨杖屨。蓬壺日月出階庭。肥由義勝心無妓。道不人違案有經。寄語郡民須拭目。循良治績聳瞻聆。年去年來簿牒間。婆娑老子任疎頑。居如僧舍身無累。地近仙區夢亦閒。旅食偏增頭上雪。卧遊常對畫中山。萍蹤自幸芳隣在。百里官程互往還。</text>
<title>贈杆城倅</title>,<text>海山淸致動京華。半載官居亦旣奢。歸去來兮須亟只。故園松菊待人賖。淸秋仙嶽我曾遊。少一當時恨未休。他日山中嘯咏地。可能相念舊隣不。同衰非復別離時。每誦斯言感淚滋。及此吾人眞境界。重歎當日隱矦詩。</text>
<title>賦歸</title>,<text>脫去印符四體輕。冰程千里浩然行。別來惟有蓬壺月。流照征衣不耐情。歎息人間行路難。鯨波鳥道劇危艱。千歧萬轍渾如一。隨遇吾心自在閒。五載居官觀物態。六旬行世驗前言。歸來鄕里尋初服。誰識山中樂自存。</text>
<title>憶亡弟</title>,<text>同室湛和不暫離。偶然一出便相違。先人舊第今猶在。我有歸時君不歸。死也是常不足悲。背天逆理却堪疑。如何不少須臾待。先我忙忙去莫追。幾年嶺外暗銷魂。每擬歸來對面陳。此日入門無所見。窮山歲暮獨悲呻。</text>
<title>砌菊爲大水所漂。狼藉泥土中。不復有生意。至九月末始開花。晩香濃郁可愛。喜而有作。己卯</title>,<text>憐爾殘叢劫運回。狂流奔盪百艱來。凌霜素質猶然在。強赴九秋兩三開。</text>
<title>新居書懔 庚辰</title>,<text>一壑深深小洞天。茅楹瀟灑石溪邊。身無毁譽寧非樂。境得淸閒亦有緣。白雪滿頭斯已矣。靑山當戶更悠然。殘書幾卷餘長物。自足生涯送晩年。</text>
<title>余以肩臂之痛。不堪其苦。歎而有作。</title>,<text>行年六十病相依。百體從來廢厥司。失右每嘆偏任左。折肱誰道却成醫。羣羊不耐麾之以。塞馬焉知福也非。始信人言良有理。死無足惜老堪唏。</text>
<title>生朝感懷</title>,<text>窮山歲暮百愁牽。盡日南窓望遠天。顧影不堪常棣淚。有懷謾詠蓼莪篇。光陰劇水爭奔壑。華髮欺人已隳巓。回首平生心欲折。強題詩句轉凄然。六旬有一歲將暮。白髮徒然老此身。多病馬卿歸卧日。長年屈子降生辰。庚寅日故云。 每看風樹恒銜恤。靜對寒梅獨愴神。曾聖全歸猶可勉。此生無路奉昏晨。</text>
<title>早梅爛開。喜而有作。用晦菴梅花韻。</title>,<text>玉樹瓊枝漢水濱。高標獨立出風塵。紛披素質驚僊女。的皪寒葩襯野人。窮沍四郊積霜雪。孤芳一室艶陽春。山中物色多供眼。自愛吾廬賞更新。</text>
<title>雪月夜。號韻命兒輩賦詩。仍自題一律。</title>,<text>玄冬白雪不勝寒。月色中天最好看。夜氣崢嶸閃星斗。晶光隱暎畫溪山。村狵暗吠蒼茫外。宿鳥驚飛咫尺間。衰髮自憐臨歲晩。強敎酒力借朱顔。</text>
<title>元日次兒子韻 辛巳</title>,<text>物色今朝歲已新。村雞解報叫淸晨。行年僂指兒童齒。禮俗開顔南北隣。野馬飛空鬪殘雪。紙鳶背日媚遊人。滄洲白髮還無賴。幾度靑陽感此辰。</text>
<title>宗兒有自警之作。次韻却示。</title>,<text>花甲年過又一春。病懷寥落更酸辛。功名老去知無分。憂患元來不在貧。稍喜兒曹能舍舊。思將天賦勉圖新。白頭叵耐窮廬歎。賴爾愁眉爲暫伸。</text>
<title>送李友道仲之任順興 壬午</title>,<text>五馬南爲發 缺 西。璿官換得竹符低。牛羊政自求蒭牧。鸞鳳何須歎枳棲。長小仙巒屛障疊。仁賢鄒魯典型迷。相思千里堪怊悵。莫惜頻頻送赫蹄。學士才猷太守麾。白頭皁帽未全衰。民憂倘紓重宸念。宦業休嗟百里卑。幾度仙山淸入夢。遙知官閣迥添奇。也應促敎從天下。好趁秋風去莫遲。</text>
<title>感懷</title>,<text>空山寂寞卧窮廬。齒髮徒然六十餘。志共氣頹成穫落。病隨年進作蘧篨。傳家篋帙秋風冷。當戶機絲夜月虛。誠不奈何都是命。且將餘日付殘書。此生無復更觀占。滿鏡飛霜白盡髥。多病不須求藥餌。休官政自慣虀塩。晴朝倚杖村墟望。獨夜披衾感慨添。却笑舊心猶未已。強從窓下理殘籤。</text>
<title>感懷十韻</title>,<text>烏兔飛騰暮景斜。邇來竆病轉相加。行逢甲晬年之翌。痛結丁男沱若嗟。叵耐伶俜哀有寡。祇今煢獨更無家。靑山埋玉知何事。白髮如銀摠自華。憂思從敎病思促。一年爭得十年遐。耳邊只麽鬪風雨。眼底棼然眩霧花。帖席杈枒雙髀骨。咬根齟齬兩牙車。心如近社辭巢燕。迹似投林薄暮鴉。不待成都問玄鍵。深慙句漏鍊丹砂。須知任運心方泰。且要澆胷酒欲賖。又翁兮依婦婦依翁。粥飯朝曛對兩窮。義有掩時恩反詘。不堪人事愧吾中。母也伶仃女也孤。分張非是藉喣濡。病違提抱臨歧送。人理都虧愧老夫。余有兩箇孤女。一在其母膝下。一則就養於其外王母。仍隨往南出。余未就別。故云爾。</text>
<title>余有梅梔二盆。開花抽葉。靑白交暎。卧起相對。頗覺奇愛。而老病昏憒。不及吟賞。爲之悵然。今朝偶得兩小絶。以寓翫好之意。時臘月十三日。</title>,<text>霜髮衰頹質。冰魂冷淡姿。無言兩相對。寥落歲寒期。右梅托根占幽壑。抽葉澆朝瓴。爲愛風霜節。猗猗獨也靑。右梔</text>
<title>亡弟改葬。玄柩再出。慟哭之餘。書懷有作。癸未</title>,<text>君去山邱我華屋。幾年相別夢魂驚。依然玄柩今朝出。倘洩此生兄弟情。生死如今八九年。萬緣都付沉寥天。吾兒往事君知否。窮老人間獨巋然。憶昨嶺符枉一生。生離死別恨難平。松林慟哭聲聲地。地下靈應會此情。天理茫茫不可詰。此懷誰與話陳陳。人生修短良由命。任運何須浪慽辛。</text>
<title>庭有晩菊數叢。過重陽始開。感而有作。</title>,<text>寒花本自解凌霜。憐爾新叢晩節香。十九能開廿九爛。九秋無日不重陽。幽谷托根不受塵。肯從桃李媚陽春。孤芳歲晩生顔色。獨保幽貞老更新。哿矣黃花白髮翁。杖藜閒步繞寒叢。呼童覓酒慰幽獨。泛彼金英澆我胷。</text>
<title>次李順興韻詠懷</title>,<text>老病久幽蟄。枵然形殼存。無緣親勝友。有事聽兒孫。古篋饞書蠧。寒龕入定髡。裵冋歲將暮。搖落在山村。原韻一室分南北。歸鄕四壁存。屛妻同仲子。寄食似王孫。縱免無家客。還成落髮髡。作州何所得。棲屑卧江村。</text>
<title>乙酉寒食。余病不得上山。使人替行。感而有作。</title>,<text>四時節祀上山行。從古吾東禮俗成。此日不堪雨露思。奈何乎病若爲情。筋力於人百不逮。年來衰病更兼之。可憐心事伊誰語。伏枕終朝噫又噫。</text>
<title>晩春。李友道仲見訪。時庭梅盛開。喜而有作。</title>,<text>病懷離抱苦難排。春色居然強半頹。此日出門開口笑。庭梅花發故人來。</text>
<title>歲除日。李友寄示歲暮吟三篇。余亦久廢之餘。強疾次韻。時丙戌元日也。</title>,<text>奔迅流光苦不留。欺人謾作雪盈頭。沈疴可奈衰頹甚。餘日從他歲月遒。循理豈無閒者樂。終身惟有古人憂。年來轉覺身心靜。萬事從容只自由。禿盡巓毛餘幾莖。從敎耳目雙聾盲。太平生長知斯足。一世悲歡閱屢更。童習丁寧如有意。白紛朽落竟無成。少年將此視爲戒。涉遠升高莫懶行。右二首感懼幽懷病思兩難支。點檢一生還一嗤。卷裏有人宜展抱。世間無事不皺眉。百年分上其餘幾。萬里階前遮莫遲。自警以勉人 老去祇堪宥坐器。鑒玆非遠勿多疑。古人云决則勇。疑則怠。○右屬少輩</text>
<title>病中自遣 丙戌八月</title>,<text>鬼門咫尺幾經過。一卧三年老更加。煩苦祗將耐字得。死生都是命云何。尋醫豈易倉扁術。計效須看月日多。枕上幽懷難自遣。呼兒覓紙強題哦。平生志願在全歸。履薄臨深問幾時。臘月今朝三十日。吾知免矣復何噫。絶筆</text>
