<title>擬古 五首</title>,<text>萋萋原上草。灼灼澗邊花。嬋娟鄰家子。遍身紛綺羅。芳年十七八。良玉瑩無瑕。嫁作征人婦。空閨獨長嗟。蘭燈終夜。所思在天涯。高樓起百尺。朱碧相玲瓏。桃李蔭飛甍。旭日照囪櫳。瑤琴弄未已。羅幕起西風。風吹方塘上。寂寞芙蓉紅。芳心猶未盡。靑歲去悤悤。擧首望關河。迢迢路不竆。欲往身無翼。卻羡高飛鴻。山下蘪蕪綠。山上幽蘭香。採採欲何爲。聊以寄阿郞。佇立還悵惘。路遠川無梁。馨香恐銷歇。沈憂夜正長。蘪蕪。芎藭也。皎皎出明月。浮雲來蔽之。大火流西北。凉飆一以吹。孤鴈下江潭。蟋蟀鳴羅帷。冉冉淸夜徂。荒庭白露滋。念我同心子。衷情亂若絲。空床眠不得。徘徊以歎悲。金石有時泐。貞心終不移。亭亭碧梧樹。高出高堂前。與君結歡愛。雙雙鳳凰翩。歡情何日已。丁寧指百年。一朝遠別離。悠悠路幾千。噫彼三春葩。的皪照山阿。盛時難可留。繁霜夜來多。夫君何不至。賤妾空蹉跎。</text>
<title>用何時一尊酒。中夜細論文十字。爲韻。以寄友人。</title>,<text>積翠天山下。溪廻四起坡。中有詩書屋。棟牖隱蒼蘿。聾亭有餘韻。賤子一經過。聞君上蕭寺。努力讀書多。我向山門去。艱關涉澗波。雪夜論衿抱。浮生脫障魔。一宿遽分手。別意更如何。淸秋洛江上。相對月明時。舟泊天淵下。良朋盡在玆。江聲忽中斷。四座發淸詩。擊汰歌一闋。雲鴻杳何之。興闌各散歸。回首話前期。嘻嘻衰叔世。聖言誰復述。士趨日渝薄。憚檢樂放逸。正道就蓁蕪。邪逕百千出。識者以爲憂。操身須謹密。前聖有旨訣。工夫貴精一。嗟我寡朋儔。終日掩衡門。今雨人不來。心懷誰與言。吾廬吾自愛。而無塵世喧。花竹繞庭除。白沙江上村。願爾時來訪。對月共斟尊。我畜一張琴。愛之如良友。瀏瀏發淸響。風流佐以酒。古調誰解聽。鐘期今不有。紛紛俗子輩。視若瓦缶叩。只爲自怡悅。時時絃在手。嘗聞君子學。不息是眞工。天賦本無私。堯舜與我同。所以鄒夫子。提說覺愚蒙。惟心易走作。惺惺喚主翁。聖賢相授受。一十六言中。不然非吾道。二氏尙虛空。差謬在毫釐。盍各省厥躳。古人有成語。種學如種稼。良田果安在。經笥滿屋架。恒用漑灌力。昕夕不暫捨。所以昌黎子。焚膏而繼夜。章成雲錦織。俗輩空笑罵。君詩淸且雅。髣髴臯鶴唳。展讀風簷下。珊瑚間薜茘。墨雲濃蕉牋。幽情報細細。韻高難爲和。自慚才不逮。買屋烏山下。白雲以爲藩。洞闢煙霞裏。居人古俗存。溪流一以碧。桑麻茁郊原。蒼松自落落。白石何蹲蹲。日夕山氣好。杖策倚柴門。自有心期遠。此意向誰論。野店金雞叫。行鞭拂曉雲。故人西城去。我向洛水濆。垂柳啼黃鳥。相別意慇懃。冉冉秋氣生。山郭蟬聲聞。思君不可見。只有夢想紛。安得聯籤檠。商確古人文。題詩輸肺膈。聊欲挹蘭芬。</text>
<title>往遊龍華寺。行到巖村。吟示諸友。寺。在金烏山南。</title>,<text>行到西巖流水村。入山衣帶濕嵐痕。蒼崖冉冉秋雲拕。紅樹依依夕照翻。短僕候人迷澗道。殘僧迎客掃苔門。登臨轉覺幽情足。酌酒題詩坐石根。</text>
<title>到金州作</title>,<text>金官風景似杭州。煙樹中間出畫樓。江浦秋高蘆一色。海天霜落橘千頭。蒼茫王跡尋龜旨。淳樸村風問馬休。按輿誌。金海府。有馬休村。其俗淳朴。構學堂。羣聚讀書。 回首南湖波渺渺。淸宵欲放木蘭舟。</text>
<title>登慶雲齋。感吟一律。</title>,<text>精廬面面擁煙霞。宛似當年墨帳斜。竆海詩書餘此地。名山泉石屬吾家。新梢陰厚生孫竹。老樹春深結子花。衰世猶看聖王瑞。涉眞橋上慶雲多。</text>
<title>山居遣興</title>,<text>山靜禽啼晝掩扃。飛花如雪滿空庭。道人睡罷焚香坐。閒讀黃庭內外經。</text>
<title>與張儀百 錫龜，金仲寅 濟櫓，張周伯 錫鷹。共賦。</title>,<text>春宵春月與君遊。宵欲遲遲月欲留。桑落深杯行四座。梅花長笛倚高樓。東風陣陣柳梢嫰。北地迢迢鴻影流。醉後瀏瀏歌白雪。他時相憶易回頭。</text>
<title>送人</title>,<text>君自長安來。訪我江西屋。相別已三載。相逢纔一宿。孤舟海上去。浮雲杳盈目。君詩留在案。思君時復讀。</text>
<title>至月十一日。見盆梅爛開。有吟。</title>,<text>江村建子月。忽見梅花新。早發元非病。淸香正可人。我求華色外。渠得性情眞。恰似未笄女。自持冰玉身。</text>
<title>訪大覺國師碑 幷序</title>,<text>南嵩山金烏東麓之南折而西呀處也。古有仙鳳寺。寺廢數百年。今有破塔古礎。國師碑。在塔東。甲子春。余讀書于巖舍。相距無五里。因訪所謂國師碑者而讀之。師高麗文宗第四子名釋煦。嘗涉海入中朝。宋哲宗聞之。延置京師。禮遇備至。師請遍參名德。過金山寺。謁佛印了元。詣天台。謁智者大師。講諸宗法義。仍求佛書而還。駐錫于仙鳳寺。及示寂。仁宗贈策爲國師。定謚曰大覺。翰林學士林存撰其碑。存多引孔子事。爲師贊揚。麗人之崇信異敎。一至於此哉。可慨也。苔滑幽谿馬去遲。碧嵩山下日斜時。煙雲空鎖前朝塔。風雨猶餘萬劫碑。貝葉遺經今散落。天台法語昔支離。千秋有媿林存筆。枉作區區佞佛辭。</text>
<title>巖村道中</title>,<text>騎牛出洞口。白雪下紛紛。遠墅留殘照。前林起暮雲。谿聲凍欲澁。樵唱寂無聞。少憇山邊店。歸家日已曛。</text>
<title>張小華 錫祉 自京下來。訪余寂寞之濱。共吟一律。</title>,<text>行人來自漢陽西。白首無成意轉悽。一樹梅花獨皎皎。仲冬風雨空凄凄。寒煙江上孤舟晩。落木山南去路迷。媿我疎慵仍久病。案頭書籍任塵捿。</text>
<title>晩春卽事</title>,<text>村丁攜耟去耕田。三月中旬種木綿。盡出家人齊作力。不知紅日已西天。</text>
<title>臘月十二日。見盆梅盛開。感吟二絶。</title>,<text>追憶涒灘涕泗流。紅羅天地帶深羞。竹祖梅詩扶正氣。王春獨保海東頭。先祖竹庵先生。聞大明亡。作庭梅詩。寓感。王考平生最愛梅。滿箱遺集半梅花。當時手植今猶在。歲暮淸香滿我家。</text>
<title>丙寅立春。與張竹下 錫穆，張敬必 肇遠，族弟士咸 烒，家弟公進 藎。共會巖村。</title>,<text>春歌爲放兩三聲。一樹梅花皎皎明。挑菜溪邊猶雪在。烹茶鼎裏似泉鳴。依依茅屋松間隱。藹藹楡煙野外生。俱是風流知己者。佳辰杯酒樂淸平。</text>
<title>遊雞林寺 在開寧府北</title>,<text>樹老庵殘兩杳然。居僧不記孝王年。階花映日留春賞。澗竹吟風减晝眠。雨色紛紛泉響大。金光寂寂佛身圓。登臨更似江南岸。野色靑於霽後天。甘文國。今開寧縣也。古有金孝王。</text>
<title>小華將向金陵。詩以送之。</title>,<text>華髮蕭蕭不滿簪。文章磊落百年心。東風峽路花知面。遲日江樓鳥送音。情似野雲閒自在。事如春夢杳難尋。人生安得無相別。明月芳罇共醉吟。</text>
<title>喜芝泉精舍新成</title>,<text>西崦今春築數椽。松蘿交廕足雲煙。玆因營構追先志。敢道藏修似昔賢。境迮尙餘栽竹地。歲荒猶辦買山錢。營營塵慮從今斷。泉石中間讀古篇。</text>
<title>東洛舟中</title>,<text>水闊雲空野勢饒。嬋娟月色正迢迢。三更露白人如鶴。兩岸楓靑沙似潮。此地溪山疑鹿洞。當年消息杳虹橋。搴篷對酌淸如許。最好朋儔最好宵。</text>
<title>自適</title>,<text>林僧寄朮藥。野客枉藍輿。刊華道用拙。佩潔服修初。焚香臨古畫。啜茗讀奇書。直以忘機久。玆心澹有餘。</text>
<title>齋居</title>,<text>招招遊騎盡收歸。脈路分明詎敢違。潭碧千秋月自在。岡高萬仞鳳曾飛。屋後。有鳳鳴山。 身間道氣濃鬚髮。地僻嵐光潤帶衣。珍重吾家旨訣在。磨來古鏡發光輝。</text>
<title>漫成</title>,<text>擺脫詩愁積。消磨酒病深。白雲無一事。流水有淸音。洞裏煙霞富。鬢邊歲月侵。鍾期鑄可得。判不惜黃金。</text>
<title>贈客</title>,<text>樹葉乾紅石氣蒼。茆廬四面集山光。三宵杯酌風情足。一路江湖客夢長。落木多聲千嶂雨。寒花無恙五更霜。悠然把手高歌動。北斗西橫河漢涼。</text>
<title>夜坐看書</title>,<text>茅堂寂寂一燈垂。獨對床書到曉遲。冉冉浮雲歸峀後。蕭蕭寒雨滴簷時。一心淡泊常棲靜。萬理分明始釋疑。悠然更抱瑤琴坐。千載滄洲有所思。</text>
<title>秋雨吟效吳體</title>,<text>前村如島前林微。濕霧半藏泉四圍。蒼蘚上堦石增滑。靑薪入竈煙遲飛。書生長歎漏蝸屋。野老卻愁霑犢衣。澤國魚龍盡騷屑。如斯秋雨前年稀。</text>
<title>外舅海蓮李公來臨。欣喜之餘。仍賦長言。</title>,<text>峽氣溪光自四時。幽人無事出林遲。石壇掃雪劖奇字。玉案熏蕤讀古詩。澗底苔寒魚不食。梅梢月上鶴先知。夜深天與星俱轉。惟斗蒼蒼不可移。</text>
<title>與從弟芳叔 蘅 共吟</title>,<text>機心已息此身安。梅下淸罇度臘殘。古木依依茅屋隱。浮雲冉冉石泉寒。孤村似水砧聲冷。遠火如星野勢寬。獨抱羲經燈下讀。不知溪月已三竿。</text>
<title>偶題</title>,<text>歲月駸駸罇酒餘。一燈風雨夢醒初。囱櫳細撿塗鴉字。几案新繙相鶴書。萬馬紅塵非我樂。一林流水是吾居。疎簾捲盡悠然坐。句引山光滿小廬。</text>
<title>山齋初夏。謹次朱先生西江月詞。</title>,<text>川上白雲翳翳。柳梢紅月團團。百無憂惱一身安。悠然散步池館。梅雨翻成久霔。麥天猶作輕寒。綠陰滿地衆香殘。時序任他改換。庭畔雙泉涵碧。門前老樹交枝。風簷展讀古人詩。不覺鬚眉生喜。澹澹捿心境靜。孜孜味道身肥。閒雲朶朶出林遲。忘了世間非是。</text>
<title>李花世 在春。與士咸三從弟舜在 煦。同過。</title>,<text>日日閒行綠澗邊。晴絲雨葉正堪憐。東風鸎燕尋山榭。西日牛羊散草田。兩地長思明月下。一罇相屬落花前。故人來自淸江上。爲問煙波舊釣船。昨見山僮報一書。今逢野客訪幽居。年深石氣餘蒼古。夜靜潭光動碧虛。解事閒雲生几席。隨人明月到庭除。罇醪縱薄休辭飮。過眼靑春片夢如。</text>
<title>閒適</title>,<text>白雲深處隱淪身。堪作輞川洞裏人。四月江山芳景住。百年泉石草堂新。鷰子歸來晝寂寂。海棠零落雨頻頻。手種桃花千萬樹。人間不羡武陵春。</text>
<title>同張甪里 福樞，李寒洲 震相 諸丈。遊烏山。</title>,<text>一山高處衆山低。萬古風煙洛水西。滿地池塘幽樹合。諸天臺榭白雲棲。幾郡斜陽來㶑㶑。長洲芳草自萋萋。輕鞵幸躡諸賢後。此去仙鄕路不迷。</text>
<title>藥師庵</title>,<text>削壁雙峨戶闥然。壽藤高棧自鉤連。峯腰僧共蒼鼯走。石竇菴同白蝠懸。萬井人煙迷大陸。中臺官角落靑天。雲門禹穴何須說。烏石靈區亦勝緣。</text>
<title>種竹</title>,<text>移自南山南。種我北堂北。一日葉彫翠。二日葉枯黑。縱有勁貞態。漸成憔悴色。依如楚澤畔。枯槁屈正則。不忍終棄之。摩挲發歎息。旣費澆漑功。仍霑雨露力。萎姿漸亭亭。生意復得得。淸陰自此厚。蒼翠終無極。有風鳴蕭蕭。爽氣入戶閾。始雖經辛苦。幸不負栽植。異時結琅玕。留與鳳凰食。</text>
<title>金烏山歌</title>,<text>金烏直上三千尺。巍峩鬱嵂鎭南邦。巨石齗齶森矛劒。凌轢欃槍與天杠。砲樓將臺紛相向。睥睨隱約鐃鼓摐。呀呀井澤玻瓈碧。演漾風漪灑石矼。巖間梵宇臨無地。到此令人神魂𢥠。孤僧數珠圓光照。香風拂拂蓮花幢。道詵古窟難窺測。大惠飛瀑無等雙。嵌空口鼻神斧鑿。呑吐煙嵐噴流淙。下有吉子之遺址。脩脩綠竹繞軒囱。先生高節冰霜凜。直與烏川連肚肛。胡乃疏辭猶婉曲。此意曾訝南秋江。我昔馭風躡絶頂。招提夜雨懸金釭。千歲杞根浸石泉。雲間夜夜吠靈尨。曉日初上扶桑巓。濛濛曙氣判鴻厖。俯視東南杳百川。往往風䨓翻雪瀧。痛飮三杯豪興足。一闋淸歌新發腔。靑鞵更蹋獅子洞。懸流亂瀉相舂撞。黃鶴飛飛橫碧嶂。紫霧蒸蒸結靑玒。我欲誅茅隱洞中。自慚才非居士龐。韻人道流猶過從。空谷時時喜聞跫。</text>
<title>金烏城外。峭壁千仞。城人田其稍平種麥。麥熟。一片黃雲。浮在蒼翠中。可賞。</title>,<text>金烏絶頂似崑崙。一道黃河此發源。四月南風成急浪。衝雲觸石欲東奔。</text>
<title>夜坐</title>,<text>紅蕉含露亞。綠筍帶風翻。夜久心逾靜。泉鳴月在門。</text>
<title>池塘</title>,<text>綠塘淸見底。一一數魚行。盡日看游泳。悠然濠濮情。</text>
<title>澗柳 二首</title>,<text>澗上新栽柳。有風枝不斜。明年春到日。蒼翠遶山家。淸溪碧玉瀉。輭柳黃金斜。宛成洲渚勢。書屋似漁家。</text>
<title>五月十七夜</title>,<text>垂垂簾額灑淸風。五月蒼寒澗上松。幽人推戶雲生石。騷客登樓月在峯。夜深不雨泉聲大。谷邃非煙樹色濃。斯鳥斯魚皆我樂。林塘深處好相容。</text>
<title>漫吟</title>,<text>杖策行吟綠樾中。悠悠烏兔互西東。寒愁不願鳴東野。熱惱還思畫北風。道貴天眞寧斲去。山深地肺欲探竆。新成小屋如漁舫。我亦江湖一釣翁。劉褒。畫北風圖。見者皆寒。</text>
<title>田家 二首</title>,<text>村前巨樹根。老翁放牛立。田事多經驗。高年過七十。遠岸秧歌起。白鷺驚飛去。飛飛飛不遠。更下靑草渚。</text>
<title>松壇夏日。逢士咸。少話旋別。</title>,<text>松壇恰受一筵開。匝坐衣冠淡不埃。野碓無人鳥自下。榿林翳日蟬猶來。靑蕪平遠村容小。紅照斜侵峀影嵬。惆悵送君仍遠望。林間隱隱大江回。杜詩。飽聞榿木三年大。爲致溪邊十畝陰。</text>
<title>卽事絶句</title>,<text>長夏茆齋雨雨連。今宵雲捲見靑天。緣溪坐石凉於籟。帶月看山澹似煙。</text>
<title>遣興</title>,<text>有村不見屋。葉底人語深。直以多靑嶂。悠然稱素心。漁歸妻進釀。果熟兒呼林。月朗山仍靜。星精下聽琴。</text>
<title>杪秋</title>,<text>村橋緩步趁新晴。紅稻西風瑟瑟聲。平楚寒煙牛背重。亂山斜日鳥邊明。依依書屋蒼蘿隱。杳杳江潭白露生。手種黃花期歲晏。只求芳潔不求榮。</text>
<title>秋夜集句</title>,<text>戶庭無塵雜。陶淵明。 有酒與桐君。陳去非。 藥逕深紅蘚。錢起。 山籬帶薄雲。杜子美。 林風凉不絶。王維。 江雨夜多聞。杜子美。 別業居幽處。祖詠。 簷峯下鹿羣。岑參。</text>
<title>上堠望臺</title>,<text>層城俯視白雲過。天上仙人近若何。南州杳杳將竆眼。西日亭亭獨放歌。萬古英雄皆想像。一生憂患盡消磨。何處相思不回首。黃花落木此遊多。</text>
<title>與諸友。暮還溪舍。</title>,<text>梧桐搖落似貧居。夜冷西風雨滴疎。楚地江山鴻鴈去。晉人風骨菊花餘。人生歧路多離合。我與閒雲自卷舒。得此菟裘堪自樂。王門何必曳長裾。</text>
<title>遣興</title>,<text>長松老柳鎖村容。惟有高人此過從。寫竹君能同左傳。志林云。東坡畫竹似左氏。 評茶吾不失中庸。朱子語類。建溪茶如中庸之爲德。 寒雲冉冉浸丹井。秋日亭亭下碧峯。更酌瓦罇桑落酒。眉端詩興十分濃。</text>
<title>鶴</title>,<text>昂昂標格出羣禽。仙籍留名閱古今。碧落翔盤凝片雪。淸宵響亮入疎琴。不資粱稻千齡壽。縱在樊籠萬里心。我欲長年相伴住。卯橋西畔草堂深。</text>
<title>鷺</title>,<text>霜衣皎皎頂絲橫。憐爾風標獨得淸。飛去雙雙破山色。閒來一一立灘聲。煙洲易辨圓沙聚。蓼岸難藏片雪明。天壽門前簑笠子。麗朝康日用。欲作白鷺詩。冒雨坐天壽門外。看鷺。 當時良苦好詩成。</text>
<title>虎</title>,<text>生得獰姿衆獸君。鉅牙鉤爪又斑文。有時怒吼厓崩石。盡日閒眠壑鎖雲。絶澗駭奔遊鹿隊。深林聚噪亂鴉羣。強威莫恃身終戮。槍劒齊圍羽獵軍。</text>
<title>松</title>,<text>深深西磵上。黛色出風埃。瘦甲龍鱗古。疎枝鶴翅回。能傳琴瑟響。空老棟梁材。蔥蒨消炎夏。披襟正快哉。</text>
<title>葡萄</title>,<text>蔓因曇杖活。根伴漢槎來。高架龍鬚引。雕盤馬乳堆。甘漿踰蔗椀。爽液較醍杯。不待西涼釀。煩胷頓滌開。</text>
<title>菊花</title>,<text>嫋嫋西風動。寒英始吐心。孤芳陶逕晩。萬朶范村深。色稟中央土。形分三品金。衆香雖已歇。此足耀園林。</text>
<title>立春日。與友生同吟。</title>,<text>煙霞多蓄洞天寬。兩岸村容太不殘。石井人稀雲氣白。草堂棊罷雨聲寒。近日元劉同結社。向來皮陸幸無官。靑山數疊眞堪隱。吾欲從今喚喜歡。蜀有喜歡山。東坡詩。山憶喜歡勞遠夢。</text>
<title>己巳元朝。陪叔父。拈出王考太初堂集中人日韻。伏次一律。</title>,<text>閱盡竆冬住十靑。乾坤有此一茅亭。雨聲潤物終宵滴。雲氣徵年此日靈。九陌簫鐘如沸海。萬家燈火似垂星。題詩自祝知何事。泉石中間讀古經。</text>
<title>次韻士咸</title>,<text>巖洞雲迷一線天。前遊回憶卻茫然。樓頭明月同今夜。囱外寒梅似去年。春意忽生先驗樹。道心不息好觀川。一燈炯炯塵喧息。共讀西銘太極篇。</text>
<title>雨夜。吟示士咸。</title>,<text>正月中旬梅發天。雨鳴茆屋一燈懸。山昏虎火流松逕。村靜雞聲度石川。空峽有聞噌石竇。遠林不見羃墟煙。忽然詩思上眉際。如在東湖黃篾船。</text>
<title>春日。與人走筆戲作。</title>,<text>荷洲何處是君家。荷葉田田荷柄斜。屋後靑山僅一丈。門前十步卽明沙。雞聲晝日出桑樹。魚隊春渠吹柳花。最好煙蕪疎雨夕。依依風末落漁歌。君多道氣喜相隨。颯颯蒼髯滿領垂。明月裁詩康樂宅。華燈講禮鄭玄帷。埋光更覺干星劒。處世還慚脫穎錐。翫愒悠悠何事濟。從今努力劈藩籬。我有斯堂號覽輝。高岡千尺鳳曾歸。無數東南靑嶂出。有時簾几白雲飛。堪憐野客尋苔巷。每喜山僧欵竹扉。一夢紅塵何處是。如今已息漢陰機。丁燭雲囪讀五車。閒來聊自注蟲魚。春早江州梅已綻。山深石砌雪猶餘。筆底叢生新歲句。床頭筍束故人書。名區暇日遊將遍。願學仙翁噀紙驢。草堂著在碧峯西。山鳥山麋許共棲。陰陰峽氣朝醺减。藹藹春陽野望迷。庚申歌罷丹燒鼎。丁卯橋成碧映溪。寂寂非愁玄可尙。不妨深巷少輪蹄。昔許渾書莊。在丁卯橋。今余精舍適成於丁卯歲。故堂前鑿小沼。引泉以灌。作石矼於其上。亦名丁卯橋。</text>
<title>芝泉八詠</title>,<text>烏嶽晴嵐輕紈萬尺出天機。橫住山腰作翠幃。恐露鉅靈眞面目。終朝不肯逐風飛。鶴山遠照隔水依依數疊山。紅痕一抹醉孱顔。斜暉瀲瀲看逾遠。時有啼鵶卻帶還。洛江孤帆東江日落雨懸絲。百帆悤悤一帆遲。如此風波那可去。夜深應有月明時。鏡川芳草東風三月豔陽天。藹藹芳菲滿一川。細雨來時看更好。無邊翠色遠相連。栗里疎煙野闊茅茨隔樹低。朝朝暮暮遠煙迷。地名偶似淵明隱。不妨幽人一品題。碧嵩殘雪林間遠見碧嵩峩。二月春寒雪正斜。滿壑瓊瑤眞可賞。山人卻恐凍鵑花。曠野行人若木扶桑一路通。朅來冠蓋自生風。有何忙事長馳逐。從古浮生老此中。巖逕樵歌手折巖花花揷頭。樵童去處洞雲幽。悠悠腔曲行相答。似是生來不解愁。</text>
<title>秋夜作</title>,<text>茆茨隱約樹重重。巷少蹄輪綠蘚封。太古霹痕瘡石裂。長空霜眹卵雲濃。詩愁頓滌浮杯蟻。秋夢頻醒冷簟龍。更有雲璈鳴不絶。終宵翠壁落寒淙。</text>
<title>送柳舜如 道薰 歸河上</title>,<text>東望東郊綠水生。僕夫秣馬欲晨征。支離夜雨挑燈語。惆悵春風判袂情。無那江門催解纜。可堪溪舍獨聞鸎。何時泛泛玉淵下。一曲詩歌與汝成。</text>
<title>和贈友生</title>,<text>芝園竹社近相依。芳草萋萋一路迷。遠岸牛歸靑靄滴。孤城角罷白雲飛。林間夜靜燈猶。谷口春殘花自稀。遮卻君行成宿宿。茅廬四面碧峯圍。</text>
<title>春思</title>,<text>輕風蔌蔌雨絲絲。鴶鵴聲中晝日遲。殘花庭院淸明近。又是前年病酒時。張子野樂辭云。庭軒寂寞。近淸明殘花。中酒又是去年病。</text>
<title>夏日卽事 藥名離合體</title>,<text>門前小柳已藏烏。梅雨蒸蒸百卉蘇。葉底時聞鸎語滑。石楠樹下酌紅酥。</text>
<title>慶雲齋。感吟 二首。</title>,<text>隱映帽簷出樹枝。諸山蒼翠遶如籬。細雨江天飛鷰子。東風溪柳囀鸎兒。是處藏修地靈護。當時文物郡人知。倚檻悠悠望無極。長風吹動大鵬池。慶雲亭上此遊同。落絮流鸎西復東。羣山綿漠疑無外。極浦迷茫宛在中。晴天直上魚龍氣。落日翻回鳥雀風。留與吾宗斯肄業。年年書屋未全空。</text>
<title>別族弟明擧 燠</title>,<text>離筵把手待天明。罇酒將乾燭影橫。細雨靑驢將獨去。殘花黃鳥若爲情。二陵風絮連天暗。古郭銅笳入曉淸。欲發行人更回首。竹枝歌響滿江城。</text>
<title>澹人申侍郞 佐模 丈。歷枉弊廬。吟呈一律。</title>,<text>泠然風馭去無邊。看盡江南路一千。搜勝臺前花似雪。壯邊樓外水如煙。休言域內無眞境。方信人間有散仙。湖海歸裝猶繫戀。南風回首鷓鴣天。</text>
<title>和贈申國杓 鼎九。○居文義。</title>,<text>標格亭亭瘦更疎。讀君佳句見君初。黃梅細雨相思苦。芳草殘春一別餘。虹月應添米家畫。山川倘續子長書。蕭蕭匹馬重來訪。古木寒泉記我居。</text>
<title>送從弟芳叔赴試漢城</title>,<text>淸漢連天碧樹秋。西風澹日路悠悠。阿兄拙斲終難試。敎汝還修五鳳樓。聞君西去送驢兒。君亦詩人不惜騎。待君歸後吾騎出。萬二金剛一見之。長安書肆積羣書。古簡新編幾百車。書若購來驢可賣。他時不患出無驢。我渭陽公君丈岳。郞潛近日問何如。又見岡翁傳我語。今年多病懶看書。</text>
<title>紅葉</title>,<text>堂前曾種鴈來紅。鴈不來時紅已空。惟有酣霜千萬樹。如霞如綉映簾櫳。</text>
<title>贈金生</title>,<text>莫患時人眼不公。一靑應識萬銅中。論心瀅似通犀點。賦命竆非入蝎宮。南國黃花霜似雪。西江白浪雨兼風。此身自是忘機者。不作琴師作釣翁。張鷟爲文。如古靑銅錢。萬選萬中。</text>
<title>秋夜卽事</title>,<text>凄凄霜氣滿簾生。河漢西流北斗橫。雨過苔谿留鹿跡。燈深茅店出雞聲。蕭蕭黃葉連門巷。澹澹靑山隔市城。心似方池一鑑碧。曉來風靜自空平。</text>
<title>金華仲 奎弘 見過</title>,<text>憶昔西遊道路長。當時俱是少年郞。洛社同吟三月暮。商山竝轡九秋凉。風萍忽散江湖闊。雲樹相思歲月忙。今夜燈前重把手。金烏南畔小溪傍。骨格稜稜鬢欲殘。向來浮浪太無端。何時可忘與君醉。此意良勤共歲寒。自是竆山生小草。敢云空谷有幽蘭。高人顔面知誰似。白華峩峩雪裏看。華仲居白華山下。</text>
<title>春寒</title>,<text>谷風寒更峭。野日澹無輝。庭萼封難坼。林翎戢不飛。最宜傾煖酒。未敢脫冬衣。更檢床頭曆。陽春幾日歸。</text>
<title>夜坐</title>,<text>溪聲穿亂木。山氣擁孤村。稺子依床睡。廵丁隔巷喧。黃卷長消寂。靑燈獨破昏。東風何處至。石室返梅魂。</text>
<title>贈許聖勳 愈</title>,<text>無數東南蒼翠岑。黃梅山是好山林。伊人以隱稱斯地。何日相逢說此心。一馬東風來遠遠。孤燈夜雨坐深深。他時我亦攜雙屐。雲裏書扉一往尋。</text>
<title>贈張揚仲 錫休</title>,<text>溪橋落日與君歸。樹外墟煙冉冉飛。月色如期今夜酒。山光忽滿舊朝衣。散官元自淸詩富。京國何妨信墨稀。剛恨逢筵仍賦別。萋萋芳草路歧微。</text>
<title>芳草</title>,<text>萋萋藹藹杳無邊。江北江南雨後天。西日長郊征馬秣。東風古道醉人眠。秦原楚岸應千里。寒食淸明又一年。帝子不來騷客怨。閒愁萬種共相牽。</text>
<title>杜鵑</title>,<text>鵑莫啼鵑莫啼。羇人聽汝意悽然。一聲二聲腸堪斷。五更枕上不成眠。鵑好啼鵑好啼。閒人聽汝心自悅。山舘寂寂悄無趣。忽喜叫來山竹裂。鵑聲自一般。聽者情不同。莫向羇旅囪外啼。卻伴閒人住山中。</text>
<title>鼎小小</title>,<text>鼎小鳥鼎小鳥。爾何憂鼎小。山南山北飛來去。二更三更啼未了。鼎小猶可爲。鼎空將柰何。太半白屋炊煙斷。幽人不寐長咨嗟。</text>
<title>戲贈雲上人</title>,<text>雲師來自遠。向我語慇懃。春臺方籲俊。多士集如雲。先生獨何意。守玄久離羣。苟能出而試。立揚庶可期。古來賢達者。與世共推移。師言聽未畢。蹶起仍慙謝。師兮意良厚。柰此才智下。魯國有一女。五十不得嫁。嫁者女之常。猶有不嫁人。師兮歸山去。吾將亂酌瓦罇竹葉春。</text>
<title>三月十四日。見雨中梅發。謹步晦庵集中韻 二首。</title>,<text>峽裏春多冷。庭梅索笑遲。千絲萬絲雨。一朶二朶枝。披看陶老帖。扳和晦翁詩。繞樹仍三嗅。堪憐不負期。臨風休弄笛。雪蕊未全空。冷韻看何厭。淸標誓欲同。山村寒食後。石室澹煙中。盡日供幽賞。亭亭玉一叢。</text>
<title>齋居閒寂。敬次退溪先生陶山言志韻。</title>,<text>山下茅廬喜得成。從今可效子眞耕。煙和雨意深林宿。風引泉聲靜夜生。病後看書宜地僻。閒來蒔藥趁天晴。悠悠雲裏衡門掩。只愛幽玄不要名。</text>
<title>輓金判書 東獻</title>,<text>滎公家學石家淳。踐履平生要守眞。廕仕崇資霑聖渥。郡章成績續良臣。斑萊餙慶兼台秩。寶彧揚芳占桂春。萬事新阡峩五尺。東風西望淚盈巾。</text>
<title>輓鄭丈 敏錫</title>,<text>人皆哭死我哭生。高堂白髮躋稀年。東華萬馬紅塵逐。閉門悠悠草太玄。書帶淸香生几案。康成古宅模楷傳。朝廷聞之授以官。一啣多似廣文寒。有子誦經賢且藝。幹家繩先一不少。豈但能守鳴蟬賦。天衢準擬馳騕褭。老淚忽灑西河湄。冤恨如公復有誰。况又內行敦孝悌。可以書之垂不沒。寄語賢嗣勤學業。他時食報理可必。</text>
<title>一雲上人。將入楓嶽。乞詩於余曰。歸欲刻萬瀑洞蒼壁上。余笑而不應。仍書其語 三首。</title>,<text>未作金剛遊。爲詩謝嶽靈。長年東向坐。吾目萬山靑。雲師太多事。乞句欲何爲。萬瀑一奇石。歸將大刻之。師兮聽我語。詩拙媿留名。山神見應笑。鳥獸龍蛇驚。</text>
<title>攜士咸。步上屋後小岡。</title>,<text>靑崖來坐似高堂。回首東南野勢長。隔岸茅茨低且小。渾疑漁舫泛滄浪。</text>
<title>蛩聲</title>,<text>啾啾萬響報天時。一氣催寒輒自知。紅葉空階霜欲落。碧梧深巷月初移。誰家懶婦驚秋晩。孤店行人怨夜遲。徹曉聲聲何所似。草堂無寐苦吟詩。</text>
<title>溪聲</title>,<text>澗戶琮琤聽未竆。心源澂與耳根通。堂堂勢迅歸滄海。歷歷聲高到碧空。半日囱間增竹韻。五更簾外失松風。天公爲我銷涔寂。琴瑟笙竽在此中。</text>
<title>秋蝶</title>,<text>靑春情態老全微。愁雨愁風不肯飛。未害香鬚沾宿露。可憐殘粉映斜暉。玉堂紅藥前生杳。野店黃花晩景依。定似佳人芳歲暮。羅衫寂寞舞時稀。</text>
<title>夜坐</title>,<text>秋聲渾泛屋。雲氣半藏山。人語黃花下。蟲鳴碧草間。琴書一夜冷。天地又秋還。讀罷廬陵賦。寥寥掩小關。</text>
<title>畫怪石</title>,<text>長年我似會稽人。禹穴雲門得與隣。古怪渾疑移佛相。峭稜還似寫吾眞。始依煙浪藏奇骨。忽壞霜崖露半身。口鼻呀呀如吐藾。風簷白日澹無塵。</text>
<title>畫梅邊菊</title>,<text>謂秋太早謂春遲。黃白相隣亦一奇。始信金精襯玉骨。更看雪色壓霜枝。平生名節元相似。今日遭逢雨未知。和靖淵明還悵憶。如何與我不同時。</text>
<title>二月一日有吟</title>,<text>綠囱晴晝展書圖。茶滿冰甌酒滿壺。百年巷僻客來少。二月林寒花發無。柳枝回碧銀鱗喜。麥隴浮靑錦雉呼。大散何須同魯望。山居眞趣勝江湖。</text>
<title>春夜。與李天如 時九 共坐。</title>,<text>移家西峽五東風。坐臥蒼嵐滴滴中。稚子堪爲讀書種。園丁能辦養花功。巖阿冰釋春泉碧。山逕人歸夜火紅。共君今夕開幽抱。煙斂汀洲月滿空。</text>
<title>春雨</title>,<text>細雨絲絲著處宜。草堂無事可新詩。菜花雙蝶貼盡日。桑樹一鳩鳴移時。煙邊野勢如千里。柳外天光恰四垂。橫塘綠水高三尺。舴艋隨風任所之。</text>
<title>松檐</title>,<text>萬鬣靑蒼屋角連。凉於流水澹於煙。濤痕細轉無風地。雲氣常留不雨天。烘日何緣侵臥內。淸飆時有到吟邊。山人病暍從今釋。分外秋陰滴枕筵。</text>
<title>山廬秋晩。李繼道 承煕 來到。共賦卽事。</title>,<text>場納禾堆出屋稜。四鄰餠酒賽年登。滿逕寒花黃澹澹。竆山老柏翠層層。九月煙霜黏客袖。五更風雨入書燈。同君半餉吟詩苦。先獲驪珠我豈能。</text>
<title>輓凝窩李尙書公</title>,<text>百年南國挺魁奇。龍馬精神海鶴姿。八座躋來輿望副。五朝趨事小心持。卲齡自是邦之瑞。大著堪爲學者師。奏稿明廷誠自切。先於鄕塾試良規。漢挐山月車前白。元化洞雲杖外靑。又是題名靈壽閣。悠然謝事晩歸亭。崔仙古壑餘飛瀑。岡老遺庵隔小汀。大抵松喬平地做。前身香案讀黃庭。星山蕭瑟暮雲堆。旌翣翩翩去不廻。錯落珠璣留篋草。蒼凉雪月在庭梅。長庚曙彩空朝著。君子風流盡夜臺。已矣端明無地拜。追思先誼恨難裁。</text>
<title>雪候</title>,<text>䆗窱松關若雨餘。駁雲來壓四山虛。春風不至江南岸。柳絮欲圍橋外廬。洞黝渾如中斷夢。林暝多似舊看書。營丘畫裏依俙景。管領煙波有釣漁。</text>
<title>春日。共兒輩作。</title>,<text>白板巖扉已夕暉。春雲藹藹遠山微。大江波起魚龍動。古木村深鳥雀歸。頓悟百千諸想妄。始知三十六年非。詩情未了宵無寐。徙倚欄干月滿衣。</text>
<title>寒洲李丈來訪。共賦。</title>,<text>東風客馬訪池亭。一路萋萋芳草靑。松檜深山如少室。江湖前夜動文星。粗知春事幽禽語。大有詩歌老樹聽。映座淸標塵不染。紫芝眉宇鶴儀刑。</text>
<title>題甓寺 寺在驪江東岸。卽神勒寺也。有甓浮屠。故俗號甓寺。</title>,<text>古壁如屛水似弓。峩峩白塔半浮空。高僧一去軒留月。寺有江月軒。高麗名僧懶翁所居。 遠客今來帆飽風。仙寢香煙凝樹碧。英陵。在寺西十里。 郡城斜日映江紅。牧翁先我驪珠獲。卻使名藍已擅雄。</text>
<title>淸心樓</title>,<text>煙水茫茫不見端。登樓遠客一開顔。風傳神勒朝昏磬。雲捲楊根次第山。碧瓦人家藏樹裏。靑簾商舶集波間。塵埃役役緣何事。堪羡沙鷗盡日閒。</text>
<title>鷰灘</title>,<text>芳草靑靑鷰子磯。輕風帆影疾如飛。悠悠盡日垂綸者。頭白平生少是非。</text>
<title>渡高浪津</title>,<text>高浪津上卽橫丘。有屋皆亭頫碧流。一島浮沈龍作窟。二江分合鷺爲洲。我生南國今來也。此較西湖孰勝不。遠樹如煙煙似水。櫓聲咿軏出楊州。</text>
<title>拜樊巖蔡相國墓</title>,<text>螭頭寶字暎杉松。雲漢煌煌瑞色濃。墓前豎碑刻。正廟親製誄文。 義膽忠肝那可朽。九原遙賀有人龍。</text>
<title>自南岳。轉入俗離山。</title>,<text>峯如千佛聚。溪似萬䨓奔。石閦纔通路。林深不見村。洞幽黃鳥語。衣重碧嵐痕。肩輿行不已。何處是禪門。</text>
<title>入山</title>,<text>幾日行行入俗離。綠陰深峽路如絲。天王 峯名 北踞星辰拱。世祖南廵草木知。天順甲申。世祖大王駕幸入山。自法住寺。移蹕福泉寺。周覽形勝。 龜石已殘荒蘚合。法住之西岑。有石如龜。諺傳中原術士來見曰。吾不知中原財帛。日輸東土。誰使之然。果此物也。乃斷其首禳之。 騾經一散法筵移。世傳新羅僧義信。以白騾。駄經而來。始建寺于此。 人間始有題詩處。文壯高臺萬仞奇。</text>
<title>憇法住寺</title>,<text>古殿珊瑚已入灰。石橋虹斷石槽頹。丈六金身空屈指。統和年代去無廻。新羅聖德王。重修此寺。有石橋，石槽，石瓮，石鑊。寺中。有珊瑚殿，丈六金身像。門外。有鑄銅幢。刻云統和二十四年造。而石橋，石鑊。今不存。惟槽與瓮在。而半埋土中。珊瑚殿，鑄銅幢。亦無有矣。</text>
<title>讀南巖禪師碑</title>,<text>朗善眞楷聯銕紐。福昌遺篆舒朝霞。恨殺殘僧不善護。年年風雨蝕苔花。</text>
<title>文壯臺</title>,<text>吾生鬱鬱海東頭。此日登臨一聘眸。金莖屹屹銅盤揷。船藕亭亭玉井浮。八橋樹色迷如夢。地志云。山下一水。回環曲折。每曲有橋。摠八。故名八橋。而今皆頹斷。只有二橋。 三派泉聲冷欲秋。臺上。有坎如鑊。其中有水。旱不縮。雨不肥。分爲三派流住半空。一派東流。入洛東江。一派南流。爲錦江。一派西流。而北爲達川。入于金遷。 直北長安何處是。浮雲蔽日使人愁。</text>
<title>訪上歡</title>,<text>穿林復陟巚。雲裏見禪堂。仙鶴飛何去。層崖萬古蒼。</text>
<title>過鳳山感吟 鳳山。在尙州之化寧廢縣。而蘇齋盧先生妥靈之處。頃年因邦禁。院宇見撤。</title>,<text>先生倡學牖羣蒙。曾把良箴證解工。退陶一語深相識。斯道東方永不竆。先生嘗解夙興夜寐箴。而退陶李子曰。斯道不亡於東方。則此解必傳於後世。文章雄拔逈超倫。張谿谷云。蘇之氣格雄拔。 三百年無一躡塵。崔簡易，車滄洲。俱言本朝三百年。操觚之士。無一人及先生。 古高聲律知何似。殷卣周罇本面眞。趙龍洲曰。其聲律古氣。可比於殷卣周彝。</text>
<title>黃濟甫 萬善 丈。贈余五言歌行。遂述近日遊歷以答之。</title>,<text>邂逅聞跫喜。論懷一披膽。長者饒古調。扳和我豈敢。猶能說遊歷。煙霞去總攬。拚蘿躡岹嶢。杳然脫塵窞。凌危竆勝景。珠摘老龍頷。往跡同鴻印。佳境似蔗噉。擧目𣾘無垠。浮雲掃黯黮。雙潭帆未懸。悵然氣憺憺。夕余怬花巖。淸江一以澹。石古維摩佛。峯秀太湖萏。汀洲生遠樹。杳杳如蒼菼。名藍縱幽想。孤城易曠感。自笑痴狂甚。嗜遊如嗜歜。孤舟出廣陵。楊花滿逕糝。復向天王巓。飛泉瀉石坎。行行經鳳塾。寂寂讀書槧。長途飢且渴。馬瘏僕頷顑。歸息雙泉上。散步滌煩憯。幸荷高人枉。奇談五岳撼。玄玄竆百氏。何須鴻寶覽。</text>
<title>山齋夏日。與黃濟甫丈聯句。</title>,<text>世故多瞢騰。浮生難會合。濟甫。 逐臭蠅營營。聒耳蛙閤閤。舜歌。 馳懷心似猿。傳書恨無鴿。甫。 傲時寧桔槔。疎文類靺鞈。歌。 矮筇欵峀烏。髹盤供海蛤。甫。 桃源昔迷行。岐亭乍俛答。歌。 媿我倉庫虛。多君羽翮颯。甫。 臨流理桐絲。入林穿棕靸。歌。 月朝慰俔伈。風流警雜沓。甫。 囪紙盡鵝塗。腸蔬罕羊踏。歌。 門楣已軒敞。詞翰况馺還。甫。 樹廕棚帷幷。泉淙磬鐸雜。歌。 乳鷰樑間飛。嚶鳥枝上匝。甫。 灌花竹筧通。瀹茗楓枿拉。歌。 雲光鑿沼泛。山氣捲簾納。甫。 麗句催溫叉。流想戒潙衲。歌。 情志賾墳典。聲名隔閶闔。甫。 擢腎愁毫揮。忘齒筮簪盍。歌。 菊粻寧腹枵。字炙堪頤嗑。甫。 境佳同薺蔗。詩淡肯梔蠟。歌。 人情 二字缺 理。天時過地臘。甫。 玄談訝龐床。久跏仿禪榻。歌。 自有路夷坦。何必局茸闒。甫。 互投酬果玖。相對說輪塔。歌。 固竆甘原陋。忘機付郭嗒。甫。 芙蓉伏丹鼎。茅柴挈白榼。歌。 詩就眉更崢。席促膝相磕。甫。 邂逅成玆會。聊以舒鬱邑。歌。</text>
<title>李繼道，郭鳴遠 鐘錫，金致受 鎭祜。遊烏山。歸路復至。</title>,<text>穿出竆林日已昏。衣裳盡染碧嵐痕。壑腔雲黑難分路。葉罅燈明易得村。客榻重圓如月現。詩腸全渴欲江呑。浮生大有開懷地。夜雨山囱共把罇。</text>
<title>春日。陪海蓮翁作。</title>,<text>十載耕雲一壑寬。酒材鶴料未全殘。杞根泉碧山嵐濕。石广燈靑夜雨寒。案有桐絲嵇叔夜。詞傳春雪梅都官。江關芳草罇前綠。又被離愁未博歡。</text>
<title>讀李于鱗詩</title>,<text>歷下高風未易攀。詞家當日樂魂還。大樹撼蜉看牧老。中原爭鹿有弇山。流落篇章驚海左。崢嶸名字滿人間。如今未見如君者。謝絶朋徒獨閉關。</text>
<title>與兒輩。拈袁小修集中韻共賦。</title>,<text>柳色新藏白板扉。風光無處不天機。頭頭煙渚魚初上。影影春天鴈盡歸。家住靑山塵事少。琴傳白雪和人稀。明時遭遇寧雌伏。佇見冲霄六翮飛。溪上深深獨掩扉。如今已息漢陰機。酒後猶看遊俠傳。燈前時抄古詩歸。何處輪蹄如水走。此山雲鳥出林稀。湖海親朋思不見。裁書將欲寄鴻飛。日夕山佳不掩扉。幽居澹澹少塵機。冥煙石上溪禽立。候火林間峒客歸。種樹書成新雨下。養花臺築惡風稀。巖崖雪盡泉淙大。入夜寒聲屋角飛。</text>
<title>秋夜</title>,<text>池亭夕氣未全昏。眉月緗簾澹有痕。一道泉聲桐葉院。四鄰農語荳花村。市塵不到蒼苔巷。山氣長留白板門。已覺西風吹䆉稏。玲瓏秋色滿郊原。</text>
<title>溪堂柳先生輓</title>,<text>舍前陡壁立蒼蒼。下有澄光一帶長。活水遙來三百里。滿輪秋月印寒光。坡龍駕出濟川舟。江漢滔滔去不休。副手梢工家自在。風波滿地卻無憂。溪堂口㬉百花明。林外時傳瑤瑟聲。回首人間還寂寂。啾啁衆舌不能鳴。脫略疏箋大筆枝。瓦罇銅鼎古而奇。時時心畫天機動。瘦屈珊瑚出海湄。華燈如月下帷深。聽說靑襟各滿心。囱外脩脩書帶草。夜來春雨盡成陰。說禮多門聚訟如。網羅遂作一家書。三千三百條條燦。誰道殘經出火餘。落日龍亡大壑哀。西風鳳去竹林摧。墜緖微茫誰復述。斯文從此在泉臺。前春趨診恨悤悤。一別那知萬事空。匹馬淸秋尋舊路。蒼山蕭瑟夕蟬中。先隴構亭事偶同。題詩曾寄碧山中。至今墨跡留塵壁。幾度摩挲涕雨濛。翩翩丹旐去無回。落照蒼茫鏡水隈。佳城幸與僑居近。欲見先生拜墓來。</text>
<title>漫吟</title>,<text>北風吹雪灑林端。搖落江村滿目寒。歲月何心同走坂。文章無力障狂瀾。詩情被酒侵眉易。世事如棊著手難。堪歎浮生成老大。鬢毛蒼白鏡中看。</text>
<title>贈鄭生</title>,<text>憐渠浪跡太無端。短褐蕭蕭柰雪寒。𤒺竹山村驚歲月。飄蓬江國任風瀾。佳辰有酒歡娛少。遊子無家歸去難。未贈綈袍徒戀戀。故情應作薄情看。</text>
<title>早春。與芳叔同吟。</title>,<text>滿屋韶光酒氣如。碧穹無恙轉羲車。一罇浮白春來後。衆峀回靑雪薄初。流水何知成好句。名山端合聚奇書。與君連夜同看月。佳節竆村樂事餘。</text>
<title>秋日。張小華見過。</title>,<text>剛恨浮生歧路長。光陰鼎鼎鬢蒼蒼。鯉魚風起江南暮。蟋蟀聲高天下凉。竆士文章元是累。荒村草樹以爲光。難成廣廈心猶苦。寒雨終宵一草堂。</text>
<title>李敬心 能日，徐德一 燾。皆見屈秋試而來。與家兒輩。拈韻共賦。余亦和之。</title>,<text>名利關心道力微。布衣相握少光輝。羊腸峻坂危乎險。魚目明珠識者稀。風色連空雲北去。宵光向曙月西飛。手種琅玗期食實。枝枝留待鳳凰歸。</text>
<title>贈張穆夫 聞遠</title>,<text>君家近住大江前。葭柳煙濤似霅川。秋氣蟲吟紅葉地。詩情鴈寫碧雲天。好將書卷消長夜。堪惜布衣似去年。休歎腐儒長物少。珠璣萬斛腹便便。</text>
<title>與朴生共賦</title>,<text>杉檜東頭小逕深。高人笠屐夜相尋。風碓初停村寂寂。峒煙不動樹沉沉。丙舍燈靑兒讀史。丁橋月白客彈琴。鴻鴈分飛天更遠。思君何日不雲岑。</text>
<title>十月朢日。將行曾王考墓祀。前夕。陪叔父。偕阿弟輩感吟。</title>,<text>齋廬端坐凈無塵。終夜虔誠剪燭頻。父子弟兄同此日。松杉霜露憶先人。牛岡可以登圖誌。牲酒紛然集里鄰。積蔭須知終大發。佇看簪笏滿床新。</text>
<title>映湖樓</title>,<text>重上名樓歲月多。蕭蕭鬢髮雪華加。風鐘晩落城西寺。雲樹深藏岸上家。都護雄州如粉本。太平民物老煙花。長江杳若通銀漢。吾欲竆源一泛槎。</text>
<title>謁陶山祠院</title>,<text>雙屛翠影蘸淸漪。海左陶山卽武夷。歲晏靈芝餘古洞。夜來寒月照方池。日星典訓中天揭。河洛眞傳百世師。昭示後人門路坦。還慚末學走傍歧。</text>
<title>復吟四絶</title>,<text>天門曾獻佐王謨。千聖規模有十圖。世主苟能加翫賾。醇治何必讓唐虞。依樣璣衡極圈如。星辰錯落驗看於。游環龍柱雖塵蝕。知是銅渾古制餘。光明寶藏汗千牛。雲漢宸章瑞色浮。異俗猶尊夫子道。鈔書村士亦名流。村士終章。字幸藏。號玉水。日本人。鈔先生書。如朱子書節要。蒙泉寒碧小扉幽。梅老松深韻更悠。巖軒縱在吾生晩。恨未當時負笈遊。</text>
<title>望淸凉山</title>,<text>嵯峨積鐵色。道是淸凉峯。秀氣蟠高穹。元化費陶鎔。嶙峋太華掌。㞳萬石鐘。淸霜動武庫。叢攢劒戟鋒。藤蘿多歲月。古壁走蛇龍。𥓂砑金塔下。流泉響琤琮。一歃聰明進。頓滌煩酲胷。崔仙與金生。往往隱高蹤。况復退陶子。此地棲雲松。遺芬宛如昨。令人願言從。馬上一叫奇。詩思兩眉濃。北風吹雪急。柰此値玄冬。寒暉翳林梢。冰磴怕著筇。盤桓徒悵望。仙靈倘笑儂。明春更理屐。步穿洞雲重。</text>
<title>冬夜漫吟</title>,<text>影影晴峯滿一川。墟煙散盡月澂鮮。松舘無塵常習靜。梅詩出色少知姸。天寒雪積迎裘逕。地僻溪稀訪戴船。近日西庵頻入夢。攜書阿弟共諸賢。時家弟蔿。讀書于禪石寺。</text>
<title>有一客。暮至求宿。余問之。客云家於京。頃年謫嶠南之下邑。聞赦而歸。誦其所作詩。可聽。夜與之賦。</title>,<text>西江迢遰隔雲端。遊子鬢毛歲色闌。何處秋霜荷袂薄。誰家夜雨竹燈殘。長安遠憶靑天杳。一士悲歌白日寒。忽有番風春信報。梅花驛路對罇歡。把酒燈前慰遠遊。長程風雨動羇愁。塵埃泣爾靑萍劒。天地容吾白雪樓。雲逕樵歌歸甫里。水村燈火見仁州。明朝別恨連江漢。歲暮行人未可留。</text>
<title>輓護軍張公 學樞○四首○幷序</title>,<text>葢天之厚人也。非不欲人人厚。恒厚其厚德人。若偏私焉。何以故。夫厚德者。宜其享諸福也亦厚。故天固酬以厚。異夫一切庸衆生塡。若偏私焉耳矣。四好堂張公淳。淳古厚德長者。平生宅心制事。悃愊無華。薄俗梔蠟態。雖欲蹔覩而不可見。惟天施厥厚餉。長子由蔭途。連佩兩湖紱。仲子文彩照耀。早登甲科。方爲帷幄侍臣。而公躋稀齡。除樞銜。此優老例典。然非以乎子之貴。公雖壽。公固布褐也。非以乎公之壽。子雖貴。公不緋玉也。曷視例典而已哉。昨冬。公往長子任所。翼年春。竟捐館。人或以公之喪之不於家而於客館。謂是完福中一欠。公之生也。養以專城。公之喪也。治以專城。公奚毫髮憾哉。公晩年。寓趣於吟弄之什。字淘句琢。殆若小少業專於詩者。名堂曰四好。葢取江山風月四者。以資吾吟弄也。昔高達夫素不工詩。至五十後。始以詩名顯。公固達夫之儔歟。且二孫皆文而秀。將繩繩美而綽綽有裕。益見天之愛厚德而施厚報。不止於公之身。衍及於公之後無疆也。今輀行之返也。薰追念先誼。不勝於邑。謹效下里之章。伏惟公靈庶賜一噱焉。厚德餉完福。融融慶溢門。葉葉庭蘭翠。均霑雨露恩。四好堂高卧。百年無一憂。綠映池邊柳。日長啼栗留。天機吟弄句。不琢彌增光。孤桐發逸響。古雅可編唐。憶曾東洛院。長老相招呼。噫已成陳迹。遺墟但草蕪。</text>
<title>贈趙大受 膺善</title>,<text>風流每辦月圓時。消了千憂不到眉。鞋聲蔣徑來羊仲。筆法米家有虎兒。棊罷疎簾山色對。酒醒深館雨聲知。獨憐失侶高飛鴈。江海春生北去遲。</text>
<title>立春 丙子</title>,<text>簾角翩翩綵燕斜。春光又到碧山家。無量大地齊生草。有力東風急坼花。兒子慧腸儲錦繡。先生賦手管煙霞。綠章寫祝如斯足。雙鬢何愁度歲華。</text>
<title>雪</title>,<text>恰似官河柳絮飛。輕輕爭撲旅人衣。撒花天女雲中在。欹笠山僧院裏歸。大地吾看銀海是。竆廬誰道玉堂非。詩家禁體何須犯。白戰持來寸鐵稀。紛紛細細玉塵飛。飄白還同粉蝶衣。誰似神仙鶴𧝟拂。自然圖畫漁簑歸。遙思桂殿應如是。卽認花朝未必非。何處山陰移小棹。吾廬涔寂客來稀。一樣纖纖一樣飛。輕華差比六銖衣。隱約奇巖看虎伏。分明遠墅見鴉歸。樓皆瓊榭何多是。樹盡梅花莫辨非。寒士烹茶宜雪水。羔兒名酒本來稀。</text>
<title>又拈簷字</title>,<text>屋屋皆成白玉簷。黃昏曙氣入疎簾。千途均樣無夷險。萬象和光混鉅纖。明涵溪戶經聲澹。寒峭江村酒價添。賦景詩腸如畫手。烏絲箋本弄毫尖。積素凝寒滿屋簷。天公遺我水晶簾。瓊屑成堆心筭富。銀波生暈眼花纖。籜龍多響琴聲雜。林鶴增鮮月影添。圓法得來家叔句。山容恐露舊時尖。叔父詠雪詩。有終知處世團圓好。莫敎前山露舊尖之句。</text>
<title>上元賦月</title>,<text>東風吹月到山門。簾角澂澂不夜昏。氣數重回殘雪地。精光更補落梅村。溪橋影轉疑龍臥。客袖明生似鶴翻。如此良宵那得睡。四更三點坐西園。</text>
<title>竹下丈至</title>,<text>關心世事似絲紛。暫把淸罇對竹君。寒圍別磵猶藏雪。春入遙峯欲化雲。今日朝廷宜用武。吾生憂樂盡爲文。從此名心銷歇了。禽魚木石與之羣。輕寒猶峭畏登臺。亞字柴扉向晩開。梅囪時有高僧款。苔巷曾無熱客來。雲深巖洞龍空蟄。春入關河鴈盡廻。劒氣蒼然星紀動。如今慧眼孰張䨓。</text>
<title>與張揚仲。往遊金烏山。到龍華寺作。</title>,<text>雨後山光翠欲流。春風巾屐試憑樓。荒墳白酒淸明節。古寺昏鐘寂寞愁。烏帽郞官來把臂。布衣野客醉扶頭。忽有煙雲增氣色。孤城角語似邊州。</text>
<title>上堠望臺</title>,<text>中天積翠有高臺。一夕泠風駕鶴廻。日月低流孤嘯發。山河南坼一襟開。遠水歸帆迷黑豆。層城畫戟臥蒼苔。塵寰頫視呵呵笑。豪興元非藉酒杯。</text>
<title>竹下丈過。與之共吟。</title>,<text>碧峀殘暉冉冉生。苦吟猶未好詩成。柳塘波煗魚兒聚。杉逕苔鬆鹿母行。流水杯觴餘晉俗。故人書札阻秦京。閒居折節元多地。石是丈人梅老兄。</text>
<title>洛坡柳相公輓 排律四十九韻</title>,<text>商嶺崔嵬上接天。扶輿淑氣萃生賢。傳家忠孝遺模在。爀世簪纓累葉聯。厓老師門承正嫡。修翁經傳得眞詮。江爺幟豎漁村後。柴里庄幽雒水邊。陳氏紀羣名共著。桓家榮典美難專。維其世德深源矣。所以我公厚餉焉。蓮榜獲登差晼晩。蔭途遂闢詎迍邅。天連南戒雙鳧遠。壤接東溟五馬牽。惠遍窶親淸俸割。治遵先訓病甿痊。熊轓適値陞移日。鴈塔高題老大年。舊秩何妨符竹解。新榮皆賀玉緋鮮。終持古色全淳樸。寧效時流鬬粉鉛。赴闕行裝常簡率。曳裾臺省幾周旋。冲朝更化逢千載。大老恢公頌八埏。舊例百年初破臼。宏猷當日改張絃。天心特簡求賢急。華誥頻除屬望全。版籍圻封莅劇地。圖書瀛館掌詞權。漏聲催箭晨歸院。花影侵衣日過塼。映帽鬢毛皆皓白。騰霄步武益高騫。陰陽大鼎宜調化。舟楫良材可濟川。甌卜淸朝隆聖眷。槐扉一夕耀台躔。主恩似海將圖報。臣職匪躳敢占便。箚奏明廷修舊闕。軺穿絶塞入幽燕。去時葉落西關外。返日鸎啼上苑前。均視險夷誠懇懇。常存謹畏服拳拳。九苞恍若來儀羽。萬蟻紛然摠慕羶。丹悃方思裨造化。蒼生莫不望陶甄。䆃揚聖學囊書進。啓闡儒賢節惠宣。鳩杖退朝閒日月。角巾還第好林泉。山衣卻換金章貴。華髮堪稱火食仙。大嶺浮雲迷魏闕。滿汀凉露泛漁船。眞衷遇物天機爛。喜氣酬賓巷舃塡。爵德俱尊人仰止。芬華痛黜室蕭然。家聲喧藉眞儒屢。道脈分明哲嗣傳。蠧簡劬精常汲古。鴻辭落筆孰爭先。禮疑昭晰羣書輯。義理亭當一統編。擧世求文梨棗繡。幾家乞語碣碑鐫。樓成天上編修急。淚灑河西痛悼纏。賤跡曾遊季長帳。高風竊覸太中筵。始欣覿德心如醉。終冀寬哀壽益延。豈但雲林長選勝。咸思廈棟永扶顚。陶輪影轉辭塵遽。木稼災成返化遄。碧落前宵悲鶴化。靑州佳處卜牛眠。按營飛勑嘉羞供。縣倅徵丁厚壙穿。章甫搢紳來助祭。門生故吏哭攀輇。岡連俯梓長相望。劒會重泉儘宿緣。自媿鯫生甘處陋。猥蒙平昔俯垂憐。寢門晩到誠還薄。往事追思淚更漣。今日祖途趨執紼。還羞薤曲似啁蟬。</text>
<title>李天如至。喜甚共賦。</title>,<text>靑蒼槲葉覆山扉。夜氣微凉薄苧衣。池柳陰深鸎百囀。簾花風定鷰雙歸。佳辰酒白風流大。今歲梅黃雨色稀。丹郡詞人多信息。翩然騎鶴向南飛。</text>
<title>和吳允平 衡相。與家兒，墉。遊金烏山韻。</title>,<text>連天翠黛此高臺。漠漠郊原滿眼來。霧裏薺靑倻峀遠。煙邊絲白洛江回。千尋石角雙鳴屐。萬里風頭一把杯。木末紛紛衣笠影。數聲銅笛夕陽催。</text>
<title>禪石寺。同張甪里，李寒洲，張谷隱 祿遠 諸丈。校讎李凝窩集。因賦一律。</title>,<text>洞益幽深磵益淸。山門廿載此重行。八君封石常佳氣。九老題詩盡盛名。繞閣雲如停蓋象。隔林禽作破匏聲。掃塵詎可憚勞苦。卻恐評衡未得精。先王考嘗與諸長老。作九老會于玆寺。</text>
<title>送張晦伯 錫裕 之京</title>,<text>晩山山氣綠叢叢。爲子離筵抱尺桐。蟬聲驛舍斜陽外。柳色官橋細雨中。客路悠悠向西北。詩愁杳杳滿虛空。終古要津多急浪。孤舟此去莫須竆。</text>
<title>贈朴君錦士</title>,<text>㶁㶁黃溪水。淸音悅人耳。藹藹黃溪雲。輕盈樹顚起。洞氣深而黝。中有抱書士。士也家徒壁。珠璣滿其腸。出門多歧路。悵悵空彷徨。吾侯廉川子。邀君共哦詩。山寺花明夕。縣樓月圓時。瀏瀏動古調。石室鳴桐絲。座中誰復有。玉庵擊節歌。素饒山水趣。門對驪江波。感侯恤布衣。客館視如家。獲覩瓊琚章。高韻誠難續。狂言猶不隱。資君一捧腹。</text>
<title>與李彝好 中慶，李子馨 相莘，李繼好 相淳。同遊金烏山。</title>,<text>嵯峨嶽勢出靑空。一路依如接閬風。老卒旗槍高檜上。行人衣笠萬花中。深潭龍臥春雲黑。古寺鸎啼夕照紅。醉倚重關還悵憶。東韓今古幾英雄。</text>
<title>堠望臺</title>,<text>層臺來坐息塵機。遊賞佳辰我不違。戌堞苔荒羣雀下。將壇花落一僧歸。石嵐四起靑林合。銅笛雙鳴白日飛。回首東南生夕景。疎煙遠樹自依依。</text>
<title>藥師庵</title>,<text>阧絶峯腰萬仞臺。石屛圜抱石門開。百樾中間紅日隱。二州東北綠江來。往往疎鍾雲裏落。蕭蕭靈籟月邊回。題詩媿乏驚人語。安得攜來謝監才。</text>
<title>採薇亭</title>,<text>脩竹緋桃盡大年。我行如訪武陵仙。先生名節蒼然壁。故國繁華逝者川。只信靑天長在上。寧愁白刃直當前。寥寥叔季遺風邈。誰把瑤琴理斷絃。</text>
<title>贈別李天如</title>,<text>三到山門倍覺情。山花山鳥慣知名。那由靈壁移家近。願得幷刀剗嶺平。河朔無多長夏飮。江關容易早秋驚。知君別後相思苦。兩地迢迢對月明。</text>
<title>秋夕。陪叔父作。</title>,<text>扶疎草樹憺無光。八月池亭落早霜。野墓寥寥澆薄酒。山田濯濯入殘陽。佳辰村落歡娛少。荒歲人生智慮長。旱虐痒農秋更甚。浮雲空結蔽穹蒼。</text>
<title>偶成</title>,<text>衡門寂寂馬車稀。苔結團窠一逕微。棕鞋獨向丁橋步。箬笠人從亥市歸。江氣忽明疎雨斷。山光欲滴碧雲圍。悠悠世事何須問。自是閒人久息機。</text>
<title>重陽日。到高靈。與主倅吳 道泳 丈。登高共賦。</title>,<text>秋花秋葉照人明。落帽佳辰步屧輕。南國煙雲紛入目。西風天地若爲情。橋邊衣笠迷山市。柳外笙笳起郡城。于勒彈琴何處是。使君治化續淸聲。</text>
<title>早發靈衙。將向海印寺。道中有吟。</title>,<text>山驛雞鳴曉氣明。塵襟已覺十分淸。蒼松翠竹深深逕。疑是倪迂畫裏行。</text>
<title>踰長峴</title>,<text>陜州西北萬山幽。玉節金支面面抽。福地圖經看已熟。名區落眼若曾遊。</text>
<title>過紅流洞</title>,<text>行到紅流楓樹秋。眞堪此地喚紅流。詩家本色宜秋色。不恨花辰我未遊。名刻蒼崖字腳紅。後人追議昔人公。直恐狂奔流水力。世間非是不能籠。</text>
<title>入海印寺</title>,<text>岧鬱倻山積氣雄。煙雲深鎖梵王宮。戈旄匜甗巖形詭。鍾磬琴笙澗響通。文昌千載蒼茫跡。希朗當年創始功。多藏經板將焉用。萬法渠家只是空。</text>
<title>又賦三絶</title>,<text>錦樹重重洞壑幽。禪鐘忽落九光樓。聲聲穿出巖雲翠。引我行裝到上頭。笙鶴飄然去不廻。寥寥雲裏有空臺。今宵一片峯頭月。猶作崔仙影子來。寺誌繙看樺燭前。空門誕說不堪傳。梅溪之述乖厓撰。公案千秋此二篇。</text>
<title>秋夜。與人共賦。</title>,<text>回燈把酒賦黃花。簾外秋光入眼奢。蟋蟀吟多如客夜。梧桐落盡似貧家。雨聲吹作蕭蕭葉。霜氣齊高薄薄霞。滿屋西風如水冷。潘郞鬢髮感年華。</text>
<title>遣閒</title>,<text>鴈落渚田水落堤。蒹葭芳杜變萋萋。峒雲不動客來少。野日欲斜人去迷。酒舍難分高柳外。書樓長在大梅西。一泉一壑堪棲隱。不是苕溪是剡溪。</text>
<title>張穆夫。從東京來。吟贈一律。</title>,<text>匹馬蕭蕭東復東。壯遊恨不與之同。始林葉落千年國。析木濤鳴萬里風。想到吾猶如說夢。歸來君亦似觀空。回燈賦菊重相樂。歲晏芝泉小屋中。</text>
<title>落葉</title>,<text>昨夜霜來葉盡飛。忽看山色入柴扉。中林寂寂埋樵逕。古巷深深覆蘚衣。園曉常欺疎雨下。洞暝易覺遠人歸。颼颼滿地生光燄。紅照依然駐夕暉。</text>
<title>鴈</title>,<text>雲際迢迢去路通。江南煙水浩無竆。聲聲夜冷蒼葭岸。影影秋高白藕風。恨女長門腸欲斷。羇人孤店夢還空。飛時一一能成字。斷爛春秋寫碧穹。</text>
<title>張小華來訪</title>,<text>歲序駸駸原野淸。寒煙短草與之平。風豗大壑龍蛇蟄。霜落高江鴻鴈驚。有客竆村良夜永。爲詩衰世變風成。山僧黥盡紅流石。堪笑今秋又我名。時海印寺僧。刻姓名於紅流洞石。故結句云云。</text>
<title>又賦五律</title>,<text>西飆鳴策策。木落見村家。古壁燈生穗。小橋霜有花。衰容驚歲晏。離恨怨天涯。我道樸爲貴。須刊舊日華。</text>
<title>張谷隱丈。訪山齋。</title>,<text>春風一別寺門前。淸洛寥寥久繫船。萬葉褪紅山欲雪。羣林遞白洞生煙。先人交契論今夜。大雅風流惜暮年。遙想蓬蒿深處屋。白頭應草太玄篇。新詩讀似涉瀛蓬。馥馥琪花在眼中。簾外池明衆星滴。峒巓杉黑暮雲籠。人間夜冷羣蟲語。江上秋殘老鯉風。良會西亭猶恨遽。他宵月滿玉山東。古道天寒日就荒。黃茅白葦正茫茫。客來毳飯頻登案。歲儉香醪少過牆。譚藝宜同金秤眼。固竆常耐鐵支腸。自憐擿埴倀倀跡。枉滯幷州作我鄕。</text>
<title>冬夜</title>,<text>乳泉紺碧凈無沙。隱約山椒住幾家。夜酌難謀空竹葉。冬詩久廢負梅花。籬根雪敗常過鹿。杉頂風殘易定鴉。怊悵諸朋書不至。茫茫湖海路云賖。</text>
<title>立春 丁丑</title>,<text>第一雞聲小燭前。卻將春信到詩筵。融風應促金門柳。瑞霱如擎寶蓋蓮。霽色千峯消白雪。晨光萬井起靑煙。茫然過境同流水。喜事新年月共圓。</text>
<title>還林隱舊第。與兒輩共作。</title>,<text>星河冉冉夜將闌。梅外春風煞覺寒。故園封蘚經年到。新雨移花計日看。疎簾月滿鴻聲度。遠墅天晴鶴氣盤。見汝新詩能起我。劬經復願下工端。</text>
<title>林隱書堂。與士咸作。</title>,<text>斯堂曾共讀書人。一散茫茫二十春。移家更就瀼西岸。依舊山光滿四鄰。</text>
<title>寒食日。往芝泉精舍。庭前梅花盛開。徘徊花下。輒賦長歌。</title>,<text>此花本自西京來。與我共住東林里。氣條扶疎高幾尺。子月開花冰雪裏。數椽我結舫山下。一日攜爾來棲止。枝益橫斜査益老。丙舍風霜經十禩。伊我還尋舊園林。一樹亭亭獨留此。月下燈前幾回首。少別吾猶隔年似。蒼苔深逕穿棕靸。淸豔仙姿乍吐蘂。陣陣東風百五日。出牆新梢覆池水。故知晩開非花病。待我來吟索笑始。花底徘徊不肯歸。溪村冉冉冥煙起。吾將是處重來隱。日長山靜修花史。</text>
<title>三月三日</title>,<text>東風東望大江東。草色萋萋接遠空。野渡難分楊柳綠。水村易識杏花紅。故多排遣孤吟裏。似有經營淺立中。終是閒愁緣底事。芳辰不與故人同。</text>
<title>聞海蓮翁以金吾郞。奉命入乇羅。海中。五遇颶風。閱六朔始還。驚喜之極。吟成八絶。</title>,<text>一行緹騎向南天。規外星辰落眼前。白首潛郞猶壯氣。北風催上濟州船。石北申公昔此行。蠻郞蠻女尙知名。一帆今又重溟入。到處詩歌可抗衡。三乙遺城一葉浮。朝天館外水悠悠。遐荒難遇孫陽眼。往往名駒老此州。挐山登眺不辭勞。北極迢迢南極高。白鹿之潭一勺水。令人還綠鬢邊毛。歸舟初解橘林汀。雲物殊常海氣冥。忽有黑風吹浪急。飄然一棹似流星。颶噓終息浪粼粼。海若應知奉命臣。酌酒舟人相賀語。渡頭雲樹卽康津。滿眼山川舊馬韓。東風陣陣拂歸鞍。官厨傳饌還無味。荒歲流民不忍看。熊熊光氣槖中詩。大貝南金一樣奇。我欲燒香雙跪讀。杏花春館雨來時。</text>
<title>春日漫吟</title>,<text>雨候池蛙吠。天機野鳥喈。草平迷昔夢。花落動閒懷。春事已云暮。風流誰與偕。經旬懶出戶。長似太常齋。</text>
<title>浪淘沙 一名賣花聲</title>,<text>驚罷午眠酣。鷰語呢喃。滿庭芳草碧於藍。懶坐匡床無箇事。人道儂憨。怊悵正何堪。春滿江潭。殘紅褪盡罵東風。麥熟鳥啼聞更好。山北山南。</text>
<title>鷓鴣天 春情</title>,<text>深院風恬晝日遲。瓦鐺初熟綠槍旗。鵓鳩三兩啼桑樹。罨畫郊原雨霽時。攜短策。欲何之。漁灣柳外碧漣漪。佳辰遊賞饒佳句。芳草名花總我詩。</text>
<title>滿庭芳 春夜聽雨</title>,<text>墨潑溪雲。靑渲岸柳。細雨沾灑花枝。碧帷如水。床上潤琴絲。剪了銅釭殘穗。不眠處詩思侵眉。還堪聽活東亂吠。鼓吹滿春池。知是。西園裏棠棃開遍。芳草離離。不肯下疎簾。一任風吹。多謝天工解事。從此見新物華滋。理雙屐江南江北。行樂趁晴時。</text>
<title>望江南 卽事</title>,<text>無箇事。散步小園東。半艇煙洲蘆笋綠。一簾山雨杏花紅。此景與誰同。</text>
<title>减字木蘭花</title>,<text>棃花開遍。明月嬋娟來滿院。淡泊新粧。西子深閨初沐湯。棃花且住。駘蕩春光猶未暮。素質無塵。柳絮前身梅後身。</text>
<title>漁父</title>,<text>滄江滿地一漁翁。舴艋爲家不畏風。眉似雪。髩如蓬。臥吹蘆笛月明中。潮落楓根晩繫舟。綠蓑衣墊雨脩脩。花滿渚。酒盈甌。快活平生得自由。</text>
<title>水調歌頭 閒情</title>,<text>富貴諒非願。蕭散迺其情。茅茨隱約林下。推戶綠江明。梅底酒槍茶鼎。案上禪經道誥。焉用換浮榮。笑殺求名者。束帶謁公卿。開荒圃。蒔杞菊。趁天晴。有時吟弄。風月浩浩放歌行。是處紅塵不到。有箇靑山如許。心地十分淸。自道閒居樂。端不負平生。</text>
<title>臨江仙 賞花</title>,<text>綺綵霞文相錯互。東君手有丹靑。山園可作衆香城。閒儂無事。新著百花經。且願翩翩身化蝶。宿花花不飄零。春光如海極歡情。偎香沾馥。通體自娉婷。</text>
<title>字字雙</title>,<text>中林過雨花復花。遠水殘暉霞復霞。鷰子樓頭斜復斜。故人天際賖復賖。</text>
<title>飢民歎</title>,<text>去年旱太甚。野赤民無食。哀哀民何辜。天意誠難測。有生皆畏死。營營尤作力。西疇晩播黍。南畝早種葍。采菽原于往。拾橡山多陟。聊欲禦冬飢。八月霜威逼。殺盡暵餘芽。歉荒一何極。塡壑須臾事。喞喞復喞喞。靑銅五百錢。斗米難可得。白屋歲云暮。大風吹西北。飢寒大不堪。行乞屢顚踣。浮浮面盡黃。弊弊衣皆黑。要延一朝命。或化爲盜賊。良心豈其然。竆餓不自克。春艱倍冬秋。飢火愈煎臆。况復毒沴氣。炎炎不向熄。蒼生如蘀隕。無民何以國。九重聖明在。宵旰發歎息。减稅頒麻誥。開倉救菜色。旋憂澤不究。天門累降敕。受人牛羊者。敢不殫悃愊。厥或狃於冗。厥或病於墨。矧玆刀筆流。戕民甚禾蠈。簿書多售奸。官長見不識。此輩縱安樂。畢竟神其殛。天心應悔禍。生民乃厥職。年豐示之兆。春霖潤八域。何時二麥熟。黃雲漲溝洫。且願雨如期。穰穰稻秔稷。然後殘民蘇。翹首歌天德。</text>
<title>有木詩二章</title>,<text>有木名櫲樟。生老深山崖。亭亭出重雯。黛色超氛埃。天子作明堂。柰乏脩梁材。千章縱在此。難遇匠師來。休歎不見用。靑黃乃汝災。有木名垂柳。種之金堤路。葉密陰自翳。偏多沾雨露。枝脆那作鞭。條弱難樊圃。風絮終非綿。煙絲不成布。嗟爾何所用。猶爲人愛護。</text>
<title>讀春秋有感</title>,<text>噫噫周道衰。頹紐不復張。禮樂皆崩缺。彝倫竟復喪。仲尼爲是懼。把筆扶王綱。褒誅寓大權。字字嚴秋霜。斯文永不墜。炳朗竆宙光。微言縱難窺。大義寔明彰。傳者何紛紜。怪論還背經。左氏號功臣。而多失秤星。變例起新見。巫語誑俗聽。尙爲詞家軌。由此造門庭。杜註及林訓。忞忞拾瑣零。讀者究於理。庶可辨渭涇。可笑公羊子。誤說獲麟義。反袂涕沾袍。聖人無是事。何休踵厥謬。復證端門瑞。苟如說者說。圖讖何以異。只使後來人。開喙駁其僞。鍾云賣餠家。賈亦奮筆議。穀梁淸而婉。時時失於短。獨有胡康侯。持論頗中窾。尙隔三四重。奧義誠難斷。剛恨紫陽子。鄭重不自纂。擧目今何世。遊塵赤縣滿。撫卷還感時。悠悠我心懣。</text>
<title>鵷雛行。寄李天如。幷序。</title>,<text>丙子夏。李君天如踰大嶺。南行數百里。訪余於卯橋書莊。留連屢朔。與兒子輩。治時文。又知好古文辭。請益於余。余以平日之粗得於簡冊者。告之。天如樂余言。不厭也。臨別。要余作序以贐行。適有疾。未果焉。天如纔歸家。喪厥良耦。余聞甚悲之。旋恐其愴悼之情。或妨進學之工。作古詩一章以遺之。上四句。慰其悲。中二句。廣其志。末四句。勉其業。且引以數行文。以副前日之謬索。章首。以鵷雛托喩。故因名曰鵷雛行。亦風人之旨也。蓋天如藻華穎發。將出而瑞世。其不猶丹穴之祥禽乎。然急於名而遺其實。飾於外而輕其內。則聲聞日以損。光輝日以闇。反類楚之山雞。終爲世人所笑。天如豈如是哉。亦不可以不戒是哉。有鳥丹山巓。五色雙鵷雛。歲暮風霜集。竹上琅玕枯。哀哀竟失侶。日夜雄鳴孤。孤鳴欲斷腸。恐損爾文章。明廷應結網。旁蒐瑞世姿。春風上林苑。翽翽將羽儀。願爾及早歲。彩翮宜先養。仁義蘊爲輝。詩書發其響。韜光人益慕。衒耀疇不賤。所以九苞禽。世治則乃見。</text>
<title>晩步</title>,<text>幽憂欲遣強登臺。漠漠平蕪雨始開。遠峀紅知畬火起。高江黑認海帆來。林中近日稀逢客。花下今春少擧杯。回首丁橋還一悵。知應書屋上靑苔。</text>
<title>朴石霞來訪。共賦。</title>,<text>石籟泠然澗舌喧。簟凉秋思不禁繁。蟬聲一變渠檉老。雨氣三分水竹昏。文字時流同笨伯。功名春夢托槐根。看君眉帶煙霞色。家在碧山何處村。境僻稀聞雞犬喧。中林虛白露華繁。籟生短箔先秋冷。星入空潭不夜昏。桐葉倒垂遮井落。匏花臥發補籬根。與君挑燭眠遲就。隔岸砧聲似楚村。蟲聲瑣𤥐夜多喧。簾閣澂澂月影繁。佳句頻成燈結暈。古方重按鏡磨昏。長年可以同樗散。做事先於喫菜根。垂柳深深荷柄柄。山家物色似漁村。何處要津急浪喧。雨帆風檝去來繁。悠悠歧路人空老。滾滾遊塵日易昏。餐瀣誰將栖地肺。鞭霆吾欲躡天根。疎慵堪作君平棄。城市山林一樣村。坐臥書樓絶市喧。虛胷燦燦衆星繁。煙嵐鋪白山容邃。杉檜深靑洞氣昏。經理茶畦通澗脉。平章花砌列雲根。情知是處堪栖隱。如在營丘畫裏村。散仙名字世間喧。嘯咏園林勝事繁。何處寶鋩干斗氣。吾家明燭破衢昏。玄龜端合支床足。花犬時聞吠杞根。翹首悠然望高隱。靑城山下老人村。山木蒼蒼山鳥喧。滿庭如水夕陽繁。秋風白社高歌放。春酒紅亭舊夢昏。深逕蹲猊嶄石角。遙汀瘦鶴立蘆根。向晩孤舂鳴樹外。數三茆屋自成村。</text>
<title>復與石霞拈韻</title>,<text>泉聲嵐翠共侵樓。蕉汗初殘暑氣收。古木蟬鳴靑嶂冷。平蕪鳥去大江流。野人送果兒童喜。縣吏催錢父老愁。六十年間詩萬首。如君堪作劒南儔。簾波灩瀲日斜時。一種秋情似別離。蟬聲靜聽心無暑。山色久看眉有詩。樹陰忽黑洞煙重。雲氣半明江雨垂。何事令人差可樂。客來酒熟不違期。煙波江上結書巢。一夜西風動葦蕭。綵鳳文林饒練實。名駒詞苑產蒲梢。人間福地那由得。天下奇男願與交。邂逅逢君罇有酒。寒鳴莫作不平郊。</text>
<title>又與石霞共賦</title>,<text>有客宿亭上。秋風句語淸。蟬聲連碧樹。砧語動孤城。大眼輕千古。狂歌度一生。歸裝莫謾促。江雨未全晴。斗柄揷池上。鄰燈出樹間。千形因夜月。萬響在秋山。淸洛歲將晏。威州人未還。爲憐白雲至。石戶不曾關。抱琴山欲響。秋氣入樓初。酒熟傾荷吸。詩成選竹書。溪雲孤嶂隱。店樹遠星疎。滿地苔窠結。門無閙馬車。</text>
<title>秋雲</title>,<text>羃䍥山橋隱。蒼凉水屋沈。自住無風地。猶含欲雨心。殘暉如半漏。衆壑未全深。何來一聲笛。穿出數峯陰。</text>
<title>夕雨</title>,<text>槐根驚午夢。蕉葉滴寒聲。鴉返一何急。蟬鳴忽不生。山皆水墨暗。江似曙天明。倚檻悠悠望。平郊少客行。</text>
<title>夜舂</title>,<text>匏花簷角數星橫。人語西鄰隔水生。深巷相譍孤犬吠。全家恒犯五雞聲。月邊閃閃一箕動。雨外依依殘火明。絲管華堂長夜飮。那知辛苦野人情。</text>
<title>山城</title>,<text>列堞峨峨自不齊。藤梢蒙絡老鼯啼。三州積粟雲間峙。萬劫槎松石上低。似豹花陰山吠犬。如蠅風末野鳴雞。黃昏鐘磬人寰落。僧將樓高古木西。</text>
<title>壬申夏。余過趙大亨 弘善 山庄。不勝鄰笛之感。今其弟大詩 興善 來訪。欣喜共賦。</title>,<text>山門聽篴昔停車。怊悵浮生片夢如。春草誰還成好句。夜床君獨對殘書。內州一別嶺雲杳。南國相逢江月餘。握手歡歡侵曉坐。碧燈如水照巖居。</text>
<title>田家</title>,<text>村經饑歲亂離同。白屋無煙太半空。復見禾堆高似塔。鄰婆口呆說年豐。野老致辭官吏前。經霖經癘廢耕田。緣他吉貝秋花少。春稅如今未辦錢。北巷老翁南巷孀。對飡垂淚不堪嘗。今春有此椀中粒。逝者猶能一飽腸。巨勝今年寡結子。家家煨柮照籬明。男持黃秸牛衣補。巷里稀聞女織聲。北魚船泊前江洲。貪貰村翁滿駄牛。第二雞聲出門去。霜風落葉打蓬頭。播麥收禾先畢之。趁晴升屋覆茅茨。澹黃色映疎林裏。家室還如始造時。秋來蘿葍貴於蔘。荳葉糝羹味亦甘。有口不知雞彘肉。村氓非戒便禪參。十里郊墟亥日市。擔薪認是峽村傭。腸肚天眞時或變。逢人諱說禁山松。雨夜霜晨呼炬急。金泉郵卒向仁州。濃睡丁男少遲出。逢他箠楚落眉頭。歲歲耕犂鄰邑野。荒田加稅剝民皮。哀哀赤子官應恤。吏胥夤緣柰見欺。濁酒盈甁蔬果陳。初冬吉日賽田神。願言歲歲多禾稌。長作康衢化裏民。</text>
<title>村夜。吟示從弟燮㸁。</title>,<text>葉落瘦生山木枝。寒花猶自傍疎籬。地爐炯炯農夫集。天籟蕭蕭靜者知。偏憶古人如或見。偶成佳句不曾期。泠然澗氣虛囱射。正好秋堂夜讀時。</text>
<title>曉過若木</title>,<text>凌晨發向古仁州。社樹依依曙氣流。申大將祠月猶在。上東村屋霧初收。野寒已覺喧鴉鴈。逕黑難分去馬牛。何處達城開貨市。行人滾滾不知休。</text>
<title>達城</title>,<text>徐山平地一高臺。刺史時時駄妓回。草木常涵珠翠氣。經秋猶似未霜來。</text>
<title>初寒</title>,<text>天寒歲向暮。落葉滿亭臯。山色黯於瓦。風威利似刀。店兒行酒急。峒客賣薪豪。大庇平生志。胷中萬廈高。</text>
<title>夜坐</title>,<text>寥寥髹几倚。月色正嬋娟。江冷魚龍夜。山深草木年。孤燈堪作伴。萬籟不成眠。獨自床書讀。虛襟更毣然。</text>
<title>初夜</title>,<text>敗柳蕭條不掩灣。客跫稀到地幽閒。百蟲競作霜侵壁。萬木齊鳴風落山。彼岸老翁輸稻去。此溪童僕負鹽還。張燈更讀廬陵賦。一種秋聲天地間。</text>
<title>贈芳叔</title>,<text>君曾西去道途長。踏盡關河春草芳。箕子山川煙月迥。麗王宮殿野花香。少年跨馬輕爲客。九月聞鴻始返鄕。堪歎吾生同蹩躄。草玄頭白守空堂。</text>
<title>月夜。登嶺南樓。</title>,<text>天半名樓記舊顔。十年重上鬢愁殘。管絃寂寂風流拙。山海迢迢道路難。危堞月懸江氣動。孤舟霜落鴈聲寒。長歌一放魚龍聽。敲遍欄干夜已闌。</text>
<title>登鷰子樓</title>,<text>繁華認是故都風。此似杭州金市東。高郭月殘銅笛起。橫塘煙斂畫橋通。王孫歸日草應綠。鷰子來時花幾紅。兩腋依然生羽翰。名樓不信隔瀛蓬。</text>
<title>杏下舍。與諸君作。</title>,<text>殘暉冉冉虎溪湄。一放高歌酒一巵。江浦風高帆影少。海天雲暗鴈來遲。思歸情倍潮還日。弔古愁如花落時。老杏庭前多歲月。繁華往事也應知。</text>
<title>慶雲齋</title>,<text>蕭灑書亭枕澗流。儒風昔日振南州。先人此地藏千卷。小子今行閱十秋。旨訣有傳須猛省。心神宜靜敢荒遊。奇觀不在低平處。努力終能到上頭。</text>
<title>慕聖壇</title>,<text>愛此壇名好。摩挲石面字。褊邦生晩人。尙有徘徊地。</text>
<title>尋眞臺</title>,<text>尋尋行不已。到得眞奇絶。進學似登山。斯言聞往哲。</text>
<title>見，墉兩兒書。喜吟。</title>,<text>朝得一緘札。兩兒付書至。書中有何語。雙手急坼視。上言老親康。喜歡眞無比。霍霍目走下。須臾看第次。大兒書稍詳。細瑣言家事。小兒筆雖良。書不滿百字。但問父歸期。看來俱可意。小兒戀情切。大兒世情備。得此良足慰。旅榻鼾鼻睡。</text>
<title>咏雪</title>,<text>南候冬常㬉。罕有雪來時。北地雪一丈。南天卽雨垂。今年變其候。六花飛海陲。是時雲岡屋。適我來棲遲。夜冷眠不成。呼童進酒巵。忽聞囪外竹。羣鳴若桐絲。不知雪飄灑。道是風來吹。淸朝開戶視。江山粉本奇。槎枒老松檜。扮作梅花枝。點點天際峀。斜出季良眉。迥野生光氣。素浪平地瀰。依依浦溆家。半亞蘆篁籬。汀洲衆水鳥。一一化鷺鷥。穹然岸上磯。熟看鹽虎疑。嶪峨防海城。晃朗積琉璃。重疊畫官閣。摠是白雲司。蓬萊銀貝闕。何人乃轉移。西陵翁仲跗。楊花半埋之。蕭蕭敗鱗甲。滿地光陸離。故知萬玉龍。酣戰決雄雌。睥睨人間世。彷彿到瑤池。興劇還起舞。苦吟猶不疲。無乃造化公。淸景餉我爲。勝賞欲輸圖。難逢黃大癡。聊將此雪水。煎出綠槍旗。酌罷浩歌發。悠悠有所思。</text>
<title>題七翫亭</title>,<text>二陵楊柳陵柳靑靑啼栗留。江南三月雨初收。垂垂煙縷如簾幕。忽地廻風見畫樓。蓴池荷花柄柄荷花出淺漪。嬌紅淡白醉西施。吳宮綺繡今安在。廢澤空淪國色姿。龜峯落照瀲灩斜暉氣色鮮。寒鴉點點度荒阡。回看大地紅於茜。宛似當年旗出邊。許后來時。以茜旗入海。國人指入海處曰旗出邊。故都城市浮空海市變須臾。今日州城古國都。城下廣場平似鏟。夜深珂珮宛蹌趨。三叉歸帆平蕪煙浪共漫漫。叉字江分地勢寬。一曲漁歌生極浦。扁舟滿載月明還。七點仙臺江上靑蒼點點奇。流雲螺黛兩相宜。蓬壺昨夜天風起。散落仙枰一角棊。竹島漁火蟹火遙生葭柳湄。紅明更似落霞時。朝來南市新螯出。換得靑銅左手持。</text>
<title>龜川書院遺墟</title>,<text>先生早歲著眞工。私淑冥翁道與同。壁上煌煌題敬字。宗門旨訣一言中。廣陵虜陣結長蛇。北望悲歌皓髮斜。萬事涒灘那忍說。大明春色一梅査。</text>
<title>曉望</title>,<text>多少平郊樹。依依似亂萍。殘星時滴水。高舶尙依汀。遠響官樓角。孤明酒舍燈。虛襟先得曙。獨坐澗西亭。</text>
<title>納陵</title>,<text>檀羅異跡史俱傳。金盒緋帆事或然。地較邾滕非小國。天生文姒享遐年。原初積德雲仍盛。歷代崇賢祭祀虔。舊日繁華今尙在。紅亭楊柳綠如煙。</text>
<title>逢李器汝 種杞 共賦</title>,<text>憐君悃愊不修邊。恨未相逢趁少年。天地吾徒皆布褐。江湖家計足風煙。孤燈人坐魚龍夜。一壑秋荒杞朮田。以有新詩歸槖重。熊熊光氣璧璣連。</text>
<title>月夜。登駕洛樓。三從姪漢卿埴隨至。</title>,<text>北風行客試憑樓。伯業蕭條江自流。澤國陰陰山沒骨。渚田漠漠水分頭。婆娑古塔煙霜積。婆娑塔。在許后陵傍。凡五層。巴赤斑雕鎪甚奇。世傳后來時。船中載此。以鎭風濤。 翁仲荒陵鳥雀愁。歲久誰知亡國恨。不妨攜酒月中遊。</text>
<title>三浪</title>,<text>三浪江水綠於染。三浪兒女豔於花。夜上商郞米鹽舫。燈前抱瑟爭唱歌。</text>
<title>五友亭。次板上韻。</title>,<text>停驂獨上一高樓。俯視澂波丫字流。沙鳥雙雙來雨外。帆竿簇簇出林頭。苔封翠石峨千尺。樹老紫荊經幾秋。江上行人相與語。五郞當日此同遊。</text>
<title>凝川道中</title>,<text>未過平林已快眸。中天飛出嶺南樓。臨風大有題詩處。江海歸來興未休。</text>
<title>過道州</title>,<text>溪流屢曲折。疑是武陵尋。緬憶濯纓老。高風灑我襟。</text>
<title>踰八助嶺</title>,<text>旣費躋攀力。流眸境更寬。道州入地底。海戌落雲端。筇戛層厓滑。風勍老樹乾。八公獨不屈。西北翠巑岏。</text>
<title>古木聯句</title>,<text>古木腹空洞。呀然深黑窣。石霞。 攣根威虎蹲。森幹怒猊齕。舫山。 戌削鐵軀牢。嶙峋銅柱滑。霞。 神依老覡祈。暍釋行人歇。舫。 盤據鎭州閭。排攢傲斧鉞。霞。 皸皮疑霹刳。櫱未津渴。舫。 置散得天終。畏靈勿忘伐。霞。 樛枝懸畫韆。曉籟落禪闕。舫。 材漏構雲杗。槎宜渡海筏。霞。 餘腸不盡心。全體何多骨。舫。 幽竅毒蚖藏。荒壇妖魅發。霞。 禿欺笁佛鬘。嵌訝社狐窟。舫。 庋石跗常尊。纏藤身肯蹶。霞。 蘚紋癭暈添。雨溜瘡痕沒。舫。 息喘放耕蹄習。登集髧髮。霞。 鴉歸巷帶曛。龍臥庭侵月。舫。 巢豈和尙危。槁如莊叟兀。霞。 流光幾朅來。過者空嗟咄。舫。 衝昊直升騰。俯寰若岸忽。霞。 暝生遙店途。陰覆舊官閥。舫。 鑿腫替窪尊。經燒疑黝突。霞。 結精知化龜。妨慾誡存蠍。舫。 倒影作虹橋。墮槱入夜柮。霞。 休言朽且衰。堅挺氣猶勃。舫。</text>
<title>金烏山城。贈別李汝霖。雲相。</title>,<text>天風吹裂石門開。一逕如絲繞壁回。佛架懸空光氣放。名藍喚作小蓬萊。簾泉詵窟送君看。刳壁飛湍一道寒。遙憶開先寺裏客。終宵不寐倚疎欄。</text>
<title>金官十六詠 幷序</title>,<text>前冬。余到金官。作雲齋七咏。或曰。金官。江海一都會也。駕洛氏之遺墟也。可供騷人題咏者。奚獨止於七乎。請演其景爲題。余曰。諾。遂與李器汝。演之得十六景。各緣歸事甚促。不得拈韻述其景。今夏器汝。復客於金官。逐題賦七言一絶。寄示余。索和甚勤。於是。忘拙強吟。思致平凡。不過有韻書而已。夫詩家之賦景。與畫家之寫形同。畫水者之水。習水焉。然後當盡水之奇變。畫山者之山。習山焉。然後當盡山之體勢。若徒閉戶揮毫。成嵬然者而指曰山。成滺然者而指曰水。則詎能描眞山眞水哉。予嘗屨及於金官者非一再。而皆悤卒過去。山川風物。不能得其詳。今乃追思過眼。把筆賦之。是無異畫山水而乏眞境。可媿。南浦蘆花蟹潊漁灣一色長。脩脩蘆荻已秋光。淸晨艄子推篷戶。錯道江天落早霜。興菴暮鐘阧絶孤菴頫海城。斜暉每向樹梢生。萬戶塵喧猶未歇。峯雲忽碧落鐘聲。德橋行人依依港口臥晴虹。鹽駱樵蘇一路通。何似西泠明月夜。紅欄三百桂荷中。盆山戍樓百雉峨峨萬仞岡。高樓縹緲頫南荒。昇平老卒閒無事。終日花陰睡似羊。海畔芳草年年腸斷賀方回。煙縷平蕪一樣裁。猶有六朝金粉氣。落花無數襯紅來。古西影池鏡裏靑峯色相移。古西門外一方池。當時王業成虛影。落照宮墟野草衰。蓬萊歸雲蓬萊雲氣盡成山。怳若銀宮在此間。始武見欺眞可笑。樓船終未載仙還。蠶頂曉嵐輕於霧片薄於雲。山氣蒸成古籕文。何處道人開戶早。蒼屛一面絶塵氛。虎溪浣砧金官城北虎溪湄。㶁㶁鳴波曲曲奇。短杵高低山影裏。不知紅日已西移。金剛靈茶金剛谷裏綠旗槍。美味眞同顧渚香。何事昔年輕費說。始知奇品冠東方。余嘗著說。斥金剛茶矣。後攷茶經。始知此茶品甚佳。婆娑古塔西來古塔傍陵墟。隱隱花紋半面餘。屢閱風磨多缺泐。鎭風傳說儘知虛。塔名鎭風。故下句云云。金巖翠篁家家籬落翠交加。雨葉垂垂露榦斜。靜夜有風成樂律。雲和之瑟伯陽笳。鳴湖鹽煙層溟澔淼出圓荷。四十釜煙十百家。島樹沈沈洲渚暗。南天雨候此中多。鳴旨島。如荷葉形。仙巖晩潮蒜山一抹直衝濤。七點仙臺泛似槹。試問潮頭高幾許。家家移繫小漁舠。衡浦落鴈白藕離披木葉零。西風鴈落海天冥。江兒岸岸張羅網。莫爲稻粱損羽翎。梅亭牧笛村童吹笛過溪頭。牛背橫騎穩似舟。洗卻十年塵土肚。夕陽山路客夷猶。</text>
<title>張小華歷訪</title>,<text>如絲小逕樹間通。客袂翻生夕照紅。秋柏天寒應結感。匣蓮霜冷欲衝空。陳言詎敢超凡閫。厚誼眞堪見古風。把了淸尊相笑視。顚毛猶自去年同。霏微玉露下凉天。洞氣渾如積水邊。石澗叉魚初捲雨。山厨蒸秫晩生煙。已黃木葉蟬聲斷。忽白蘆花鴈語傳。鎭夜紅明燃榾柮。盱衡譚藝不成眠。</text>
<title>萊州道中</title>,<text>薄海羣山勢更雄。不知於此地維竆。城樓畫角搖寒月。水戍紅旗颭晩風。蓬島雲歸仙跡杳。苽亭人去樂腔空。書生出塞心猶壯。匣裏靑蛇欲吐虹。</text>
<title>望海歌</title>,<text>戊寅之冬十二月。我行遠訪萇山國。金井西支來作嶺。石磴路懸山崱屴。下馬徐行到上頭。忽然眼落滄溟色。粘天雲濤無畔岸。積氣濛濛大荒黑。晩潮纔退落照平。靑銅瀲瀲包坤輿。無物人寰象其大。萬流汪濊歸尾閭。靑蒼垤堄呈頭角。恰似波間浴鳧鸒。絶影龍馬何時出。地志云。絶影島。出善馬。 鳴島鹺煙半空起。蓮花浴芝遙浮沒。蓮花，浴池。島名。 金鰌劈浪鯨吹水。蝄象跳踉陽侯舞。霞旌澤旗紛旖旎。縹緲千尋之樓閣。老蜃氣結波斯市。日月皆從其上出。廣桑枝蟠三萬里。似霧如煙阿那邊。倘有安期羡門諸仙子。時時驂鸞駕鶴來相集。幾看蓬瀛淺復深。笑殺徐福眞不到。秦家金棺寂寞驪山岑。颶風更敲澎濞勢。地球泛泛天倪盪。波程遠通瞿贍界。往往峨艑自絶黨。此來不覺驚心膽。遂令我僕歸輈促。歸去兮故山。閉戶看書書滿屋。</text>
<title>眉叟先生東海碑歌 己卯</title>,<text>庖羲畫卦蒼造字。書契肇刱人文宣。大禹治洪載厥績。雲水象形岣嶁巓。龜龍星鳳嘉禾字。幷皆古時休祥傳。鐘鼎敦諸欵識。錯落奇文列方圓。姬王大蒐岐之下。史籕眞髓石皷鐫。秦漢以降風斯變。紛紛楷草徒誇姸。鹿峯先生生海東。漠漠遊心虞夏年。文侔典謨灝而噩。餘事操管追古先。諤諤說禮邦之直。胡乃斥守竆溟堧。海峽自古多惡颶。層濤豗岸浩無邊。稼畜皆漂民蕩析。擧目墟里柰蕭然。於是先生作是碑。命詞嚴直筆如椽。竹串島上豎三尺。溶溶鉅浪當其前。其文陸離天球鋪。其篆屈戌金繩連。嶧山光和那足數。豪端遽奪眞宰權。爲頌海神神皷舞。獰波貼息碧於煙。紫赤滄滄日輪昇。三五盈盈水鏡懸。博哉皇風挽及遠。絶黨依如隔近阡。自此海上民無患。垂垂秔稻滿秋田。始信逐鱷昌黎子。不能於人能於天。忮者踣碎菑猶舊。幸賴神護副本全。至今蒼珉字活動。雨淋日炙光愈鮮。人皆寶翫如拱璧。遠邇爭搨費椎氊。嗚呼此乃先生粗。猶令後世起想虔。</text>
<title>漢城旅舍。與朴晩醒 致馥，李琢源 根洙。同賦。</title>,<text>持杯一笑禁城春。十載悠悠夢裏人。那耐風埃爭撲面。空耽文字未謀身。花開此地無閒逕。萍合浮生若近鄰。故山猿鳥休嘲我。歸詑今行與子親。</text>
<title>尹聖肇 庚圭 詩壇讌集</title>,<text>尋君如到武陵村。山翠濛濛滴一罇。風雨今春空閱劫。文章來世不磨痕。祥雲藹藹連丹闕。落日亭亭下白門。遠思悠悠如有會。移時佇立便忘言。</text>
<title>翌日。復會紅葉亭。</title>,<text>東風引我到山庭。撲地垂楊盡日靑。山斷市塵雲共邃。詩同禪偈石堪聽。幽逕花明初過雨。名亭樹老屢移星。有此風流眞可樂。孤舟江漢爲君停。</text>
<title>翌日。會于老人亭。</title>,<text>杖策來登澗上皋。還疑南極映罇醪。明朝遊子靑門出。此地名山紫閣高。洞氣常陰圍老檜。春光欲晩放緗桃。離愁忽動歡遊地。一散東西似燕勞。</text>
<title>與南社諸君子。用黯然銷魂者惟別而已九字。分韻賦別。余得黯字。</title>,<text>荏苒東風闌。城樹春雲黤。傾蓋結新驩。翩翩袖更摻。名亭聯屐往。楊花亂撲檻。骨董蔬兼肉。糝餻花作豏。飛斝互勸醻。芳醪一以湛。詩家起長城。褊師誰發喊。滾滾詞源放。毛輕龍雀艦。天驥縱脫靮。馳驅不失範。武庫張鋋鍔。閃爍水蛟斬。視昔蘭亭會。風流未爲减。形骸頓相忘。莫道異酸鹻。是時山雨過。石泉流觴濫。康莊一回首。鈿車響轞轞。穿林聞布鵴。嗅香隨冠𧍙。珂馬彼何人。麗景流金鋄。滿目皆堪畫。歸程抵曛。懸鐙復圍坐。夜話雞聲犯。久久敦斯意。相須類輪𨊠。竆而若皮陸。達則同韓范。題詩以貽別。庸慰思黯黯。</text>
<title>與晩醒。同作鄕行。出興仁門。口呼一絶。此下沿路諸作遊烏山詩。皆與醒翁唱酬者也。</title>,<text>遲遲步出禁城東。送盡今春幾雨風。綺陌香塵才脫卻。筇前雲起遠山中。</text>
<title>松坡</title>,<text>極目汀洲漲綠波。廣陵山色隔帆多。尙有陰雲橫古壘。忍看頑石立荒坡。前塵欲訪無人在。芳景難留柰爾何。倦腳無妨頻醉臥。煙蕪如罽雨新過。</text>
<title>過南漢</title>,<text>孤城迢遰碧峯巓。仙仗南廵二百年。秖爲安危輸一著。元無和戰計雙全。山西恨未擒元昊。河北誰能解奉天。尙賴皇壇芬苾薦。靑丘日月自光鮮。</text>
<title>雙嶺</title>,<text>遠客悲歌山日低。落花如雪草萋迷。深潭風送銅鉦響。老石苔封鐵馬蹄。白骨牛耕斷岸上。黃昏鴉哭叢祠西。傷心忍說當時事。往往沙場鬼夜啼。</text>
<title>淸心樓。次板上韻。</title>,<text>野花齊發春江綠。如對淡籹西子顔。萬古長留馬巖石。今年復見龍門山。雨催商舶歸煙際。風惹禪鐘出樹間。名樓可柰悤悤過。羡爾沙禽盡日閒。</text>
<title>神勒寺</title>,<text>黃驪北岸九龍樓。遠客維舟辦一遊。佛宇中藏羣嶂合。峽門西坼大江流。一道沙光通樹隙。五更鐘響落帆頭。別後難忘何處是。東臺直欲十年留。</text>
<title>早發丹巖。歷牛灣。夕至桃湖。江光乍隱乍見。終日不捨。</title>,<text>穿峽緣厓步步遲。江身屢折岸隨移。綠痕平貼羅裙見。黑點遙來樵艓知。楊子一條爲宋帶。西湖全面是杭眉。悠悠一路竆源去。仙子丹丘定有期。</text>
<title>泉浦道中</title>,<text>峽束江長逕轉微。槲林深處見村稀。慣人沙鳥時相集。傍路棃花空自飛。落日笛聲漁子舶。一春酒跡旅人衣。篝燈茅店悄無寐。囪外鵑聲勸客歸。</text>
<title>江岸朝行</title>,<text>曉旭蒼蒼渚罨煙。中原山色落筇前。短短山桃紅褪雨。依依江草碧連天。負犂出野此村叟。打鼓上灘何郡船。行到鳳凰臺上望。長安安在思悠然。</text>
<title>夜宿花巖。江聲甚壯。</title>,<text>山行四月氣猶凉。瑟碧江光一道長。鐵馬騈闐馳峻阪。晴䨓砰磕鬬高岡。觸來巖石湍尤急。落盡桃花浪亦香。入夜羇囪眠不得。南雲翹首憶家鄕。</text>
<title>望玉筍峯</title>,<text>輕舟恨未下龜潭。玉筍仙峯想可諳。冉冉旛幢停翠巘。頭頭璈管隱靑嵐。何時九華移壺裏。驀地千篸似桂南。醒翁筆力搜奇盡。卻恐山靈正不堪。時晩醒落後。貰一舟。獨溯龜潭而來。</text>
<title>島潭</title>,<text>雲根戌削蘚紋靑。萬古三峯水裏停。眞面蓬萊仙所在。前身木假物之靈。跟趺未齧衝天浪。頭角猶分落月汀。倚著漁篷長笛弄。潭龍今夜睡應醒。</text>
<title>石門</title>,<text>石梁直壓亂雲重。到此仙人若可逢。古澗雨收橫紫蜺。九閎霧捲挂蒼龍。微茫帆影瞿塘去。縹緲人行蜀道從。寒門一羾輕衣袂。非復緇塵舊日容。</text>
<title>隱舟巖</title>,<text>忽見呀呀口鼻開。西江吸月老僧回。馮夷窟古神龍伏。混沌竅恢罔象來。水樂噌吰風打浪。籕文錯落雨淋苔。旁通小有深深洞。九十仇池在此哉。</text>
<title>棲鶻壁</title>,<text>淨綠深潭上。石屛環千尺。䨓公曾劇戲。斧劈巨靈脊。直立凌雲表。蒼狖仰脇息。健鶻巢危巓。盤空聲磔磔。移舟過其下。陡勢空駭矚。安得腋生羽。翩然跨絶壁。右手採黃精。左手招仙伯。長年吸三光。朱顔常婥約。</text>
<title>竹嶺</title>,<text>溪回峽轉路難分。竹竹祠前杜宇聞。小白山深林滴靄。辰韓界闊野連雲。苔崖人或挑靈藥。石穴仙應貯秘文。堪笑風埃馳驟子。名區重到鬢華紛。</text>
<title>醴泉觀稼樓。次板上韻。醴泉舊號。襄陽。有峴山。</title>,<text>把酒登臨峴峀西。譙樓縹緲與雲齊。長堤雨歇春如海。盡日東風鸎亂啼。惠翁東閣賦梅花。冰蘗淸聲去後多。沙堰如虹波不齧。州民歲歲納秋禾。表叔惠山翁。嘗知玆郡。聲績甚茂。滾滾游塵日日忙。銅鞮樓上頫毬場。西流川似東流漢。人道襄陽卽此鄕。</text>
<title>採薇亭</title>,<text>卓犖淸風吉注書。金烏山色首陽如。宸章畫閣褒高節。石字荒厓證舊居。紫蕨春來吐芽嫰。綠筠年老結陰疎。典型千載看何處。雲壁蒼蒼薄太虛。</text>
<title>金烏山城</title>,<text>玆山蠟屐到年年。屈戌雲崖一路連。蘭若定知棲絶境。桃林誰復望朝煙。巖如鐵積無多土。塘似鑑開有別天。醉倚層城看直北。向來遊歷轉依然。</text>
<title>藥師菴</title>,<text>有此孤菴名此山。居僧迎客未全閒。木魚振響厓相答。壁鶻健飛雲與還。何處江光來樹杪。長時佛氣出巖間。茫然俯視人寰小。緉屐如從劒閣關。</text>
<title>春日遣興</title>,<text>碧苔園逕散淸暉。誰道春來霽景稀。裊裊游絲蜂一掠。萋萋芳草鷰雙飛。林深宛帶方興象。境靜如看未發機。回首煙江來檻外。疑從苕霅道中歸。</text>
<title>黃皆彥 鍍 來訪 己卯</title>,<text>西望華雲道路長。華仙忽漫入吾堂。翛然皓髮出商雒。宛復淸詩自豫章。欲學逍遙追大鳥。羞將詞賦奏長楊。人寰寂寂今宵永。黃菊西風快倒觴。葉葉吟秋夜有聲。白頭初見舊知名。鴻鴈飛飛時一唳。星河冉冉盡西行。小樓酒罄殘燈闇。古郭霜凄畫角淸。山澤臞形誰所似。金華牧者是前生。</text>
<title>張小華見過</title>,<text>落鴈前江影影斜。秋聲夜入碧山家。靑眼幾多百年內。布衣終老東海涯。齊魯經生餘碩果。明淸才子盡空花。未尋永述前遊地。潭壁題詩敢自誇。</text>
<title>與張穆夫。走筆聯唱。</title>,<text>浮靡詩響媿韶咸。正路荒蕪未易芟。歷數往愆黥未息。生逢衰世口宜緘。怡情不妨昭琴奏。拙語還羞樂石劖。寧歎布衣長伏奧。雲林眞逸亦淸銜。策策西飆萬樹鳴。溪橋霜重少人行。山光入眺眉稜澹。茶力通靈舌本淸。筆寓褒誅修卉史。詩爭甲乙等棊枰。盱衡一夕譚千古。酒盡燈殘睡不成。敲句終宵命管毫。容容出響似蒲牢。崑墟放彩知良玉。星紀騰光認寶刀。江湖散跡同皮陸。文字深交有籍翺。還媿山家風味薄。寥寥不見過牆醪。顚毛種種老書巢。壯志流光卻易拋。巖厓霜落松猶健。庭院風來竹自敲。引白蘇生書快讀。尙玄揚子客還嘲。䲶鴦針繡吾何有。急就詩篇雜蚓蛟。木落江門勢更寬。鴻飛漠漠歲華闌。松火遙紅生野店。巖雲虛白傍溪欄。咄嗟莫辦罍多耻。哦咏靡竆燭已殘。回首溪山半隱現。蒼然曉氣畫來難。西風笠屐故人來。靑眼今宵爲一開。年老梅龍蟠石戺。天寒山雀人池臺。交情直自眞衷出。詩道先敎僞體裁。陰壑豫章生合抱。未逢匠石孰稱材。搖落乾坤一草廬。西風過盡北風噓。江村凍雨漁歸後。石店凉雲客去初。麋鹿那宜扮冕服。驊騮堪歎駕鹽車。回頭嶺上悠悠坐。只有閒雲自卷舒。白石橋邊白板扉。高人時款俗人稀。地宜薖軸自爲樂。世遠唐虞誰與歸。露腳侵林鶴屢警。稻芒落渚蟹初肥。挽君此夜同觴詠。病起堪憐减帶圍。淸曉看山綽有詩。詩情先已動雙眉。深厓路斷雲千疊。古郭霜淸笛一枝。水村鳴杵時纔歇。江岸征帆尙未移。回憶南遊望海處。銅鉦紅日上遲遲。凄凄天氣已初冬。邂逅淸遊與子逢。洞邃經囪來聽鹿。秋深劒鞘有吟龍。篋多墳典堪茹古。地少輪蹄好放慵。杜老模楷何處在。江西千載溯詩宗。</text>
<title>贈大溟禪</title>,<text>萬衲藏名六十春。脩眉如雪蛻風塵。檀祠落日看熊窟。楓嶽淸秋訪羽人。跡遍寰遊無障碍。詩由慧業覺淸新。棕鞋何日雲房扣。一炷爐香說法眞。</text>
<title>輓進庵鄭丈 墧</title>,<text>倻山淑氣萃生賢。文穆肖孫大耋年。白首淸儀存道力。後生猶見法門傳。堂堂大義布衣章。首寫公名萬士光。閶闔深深雖未徹。聖明旋拜翼陵郞。官隨齒邵到乘軒。棲逸山樊位望尊。沙月坊如通德里。春風書帶掩衡門。文章元不在高奇。性理書中自有之。玄草寥寥留篋裏。後人誰是子雲知。嗟嗟耆德盡重泉。壽耀天南斂彩躔。章甫葬歸溪上老。京山風雪又新阡。駑才無望古人藩。慚媿頻承謬奬勤。先輩風流今掃地。哀歌題罷涕紛紛。</text>
<title>趙大詩賞雞林萇山。歸路來訪。</title>,<text>荒厓徑暗凍雲沈。村僻渾如秖樹林。靑萍在匣無長價。白髮垂頭尙壯心。中夜把罇風雪下。行人抵掌海山深。題詩那得如鄒律。回了陽和破積陰。北風吹月下江城。樹色郊原極望平。松老奇書閉門著。梅殘長笛倚樓聲。帶寒雲葉浸溪黑。入夜山椒得雪明。今夕如逢移棹客。卯橋不讓剡溪名。拋卻羣忙占一閒。行雲不動住柴關。丹陽古渡知何處。白雪淸歌又此間。歲暮浮生那賦別。天寒病客莫催還。回燈更與看書史。一道明河低挂山。雲晴巖戶月澂明。澹紫深燈似水亭。囪被雪花另生白。山如瓦色頓無靑。風聲喧若開先瀑。洞氣幽於大隱屛。詩酒留情今始悔。一床遙夜講西銘。鐵梭飛急歲將終。剛喜凝陰轉眄空。蹲石庭間分甲乙。鳴泉枕下自商宮。書好借看玄晏癖。詩多易就白家風。悠然把酒長歌放。河漢高橫月正中。夜深殘月挂林條。歷歷星河影欲搖。人定砧聲生石店。客來屧響度溪橋。銷寒酒盞勳宜策。賈勇詩鋒戰屢挑。何處煙霞家久住。看君眉際碧痕饒。多病山人嬾讀書。秖將松竹樂幽居。夜深澗屋明紅榾。歲薄肴盤上碧魚。棊罷鳴泉侵戶冷。酒醒殘月入簾踈。朱顔欲駐黃精採。雲壑時時手把鋤。滾滾塵聲厭聒號。無寧張廌竹間逃。風鳴老樹村容冷。雲壓孤城雪意豪。此夜中分殘燭在。故人北去亂山高。憐君華藻成名晩。潘岳年光已二毛。</text>
<title>詠雪</title>,<text>營營塵累頓無思。曙色雲囪到不遲。巖逕渾埋遊鹿跡。山門半亞老杉枝。淸都仙界無相遠。畫格漁人不自知。何處孫康搴幌坐。明光好借讀書時。</text>
<title>大雨行</title>,<text>駁雲忽起北溪北。白日遂匿西峯西。急風吹雨森銀竹。林梢俱亞洞門迷。紫靑陰火金蛇掣。殷殷轟䨓六丁攜。土腥驀動川張舌。亂鈴滴滴庭蕉低。一時澗樹停蟬語。未夕村巷忙牛蹄。拾果中林走稚子。捲衣疎籬愁小奚。何人馬鬣持甁灑。霶𩃱不息天昏黎。驟來勢若三河將。敵壘衝撞鐵騎提。又似大海蛟龍鬬。𥳽揚巨浪凌坤倪。不然大蒐具區藪。儇儇徒御追狻麑。須臾風伯驅雲去。雨霽山泉飮紫霓。安得米顚圖此景。淋漓墨本侈林棲。老夫斯時興轉劇。呼燈酌酒一詩題。</text>
<title>夜坐</title>,<text>入夜村容近若賖。雨聲人坐磵之涯。靜生萬念殘燈在。枉讀千書白髮斜。忽得山光林脫葉。留將秋色菊餘花。罇醪縱薄猶資醉。雙頰通紅似映霞。</text>
<title>偶書</title>,<text>橫嶺元知是側峯。詩家爭秤失譚鐘。將貽來者心徒苦。欲踵前修路幾重。秖合疎才長退伏。敢云淸世不遭逢。山居歲月庭松驗。赤甲蒼鱗作老龍。</text>
<title>與鄭 成欽 共賦</title>,<text>多病思休蠟屐勞。臥遊圖幅剪幷刀。堪憐溪月通簾角。可耐秋霜入鬢毛。鴻鴈聲中今歲暮。鷓鴣家裏又詩豪。松風謖謖眠難就。夜靜空欄落翠濤。</text>
<title>次大詩韻</title>,<text>喜得良朋若嗅蘭。一床書卷對相看。荒村賖酒稀淸聖。晩圃刈蔥較太官。鴈外煙晴南浦迥。燈前木落北風寒。病餘攬鏡驚華髮。爭柰流年似急灘。</text>
<title>嫁女詞 兒子往赴庭試。於是作此詞也。</title>,<text>貧家養兒女。年貌已長成。學母慣織布。寒梭札札鳴。揮針能刺繡。入厨諳調羹。琅琅讀內則。閨裏小燈明。母意猶不滿。時出呵責聲。嫁期今已届。出門送汝行。是時冬十月。雨雪灑前程。衣裳何太薄。北風一以勍。棲棲馬如狗。不堪遠塗征。貧者士之常。汝勿太羞生。終始勉矣哉。女行貴婉貞。</text>
<title>登金州望海臺 癸未</title>,<text>爲豁雙眸步上高。悠悠千古憶英豪。長樂村前浮遠樹。古西門外落新潮。靑蒼廣野同三楚。紅粉名亭似六朝。芳辰行樂何須倦。更向南湖舟子招。</text>
<title>鷰子樓</title>,<text>昔到名樓雪滿天。今來城逕草相連。落日杵鳴虎溪水。長風帆帶馬島煙。畫角嗚嗚悲亂代。楊花撲撲感流年。凭欄醉筆新詩寫。寄與佳人錦瑟傳。</text>
<title>贈別張上舍佑謙 祐遠</title>,<text>相逢把手倚江城。江草萋萋江雨晴。海上登樓回鷰子。天涯持酒有鸎聲。仙舟未辦逍遙趣。旅館那堪送別情。風笛山程催曙色。依依遠樹碧雲生。</text>
<title>柳絮二絶</title>,<text>崇善陵前四月時。垂垂楊柳萬千絲。晩來飛絮輕於雪。散入城中撲酒旗。憐渠軟質太顚狂。盡日隨風空自忙。莫道全然無意思。飛飛猶繞舊宮牆。</text>
<title>登興府菴</title>,<text>石籟泠泠四月凉。簷虛剩納碧天長。雨晴崖竹生新粉。風㬉巖花送晩香。汀洲積氣知何處。人世淸緣在上方。鏗然緉屐遲歸去。落照江濤一色蒼。</text>
<title>題海恩寺 寺。在盆山鎭城內。</title>,<text>登登巖逕扣禪門。五月天風撲袖翻。菭堞廵兵吹畫角。松壇老釋掃寒雲。座超塵境山千仞。戶納江光月二分。恰似西泠天竺寺。六時鐘磬遊人聞。</text>
<title>萬丈臺</title>,<text>長歌擊劒坐高臺。鬱鬱羇懷此一開。大地人家如蟻附。長江估舶似鳧來。名侯詩板留紅壁。老卒花旗臥碧菭。兩腋如將馭風去。蓬萊仙子可招回。</text>
<title>聖祖菴</title>,<text>巖如環缺漏穹明。俯視閻浮掌似平。遠客指頭羣嶂色。孤僧枕下大江聲。鹽煙島戶靑天盡。野樹仙臺落照生。慚媿蓮幢深坐佛。老來綺語尙留情。</text>
<title>泊竹島</title>,<text>著岸家家舟繫門。篙師報道是倉村。潮頭澔淼疑無地。島勢蒼茫欲化雲。七邑吏人漕舶集。三洲煙火郡疆分。那能此處長年住。鷗鷺魚蝦共作羣。</text>
<title>永慕齋。與諸族共吟。</title>,<text>老竹脩脩結厚陰。淸風高節此中尋。先靈在廟長追慕。九代祖竹庵先生祠宇在此。 諸族參筵共說心。首露園陵封植固。大明梅樹歲年深。至今山海傳遺響。賴有先生理斷琴。南冥曺先生寓金海時。構山海亭以居之。先生私淑冥翁。遂傳其學。</text>
<title>遊金剛谷</title>,<text>金官城東北。有谷窈而長。淸流瀉其間。白石鋪其傍。行行遂竆源。磵路苔花蒼。中開一小洞。姸麓圍如牆。吾聞古老言。此谷稱金剛。邦人曾結社。令辰共醵觴。有樓扁不毁。若將竆千霜。山茶蔭一庭。夏月綠陰凉。麗王嘗避雨。將軍賜號煌。高麗忠烈王幸合浦時。避雨于金剛社之山茶樹下。因賜號曰將軍樹。 我來不可見。但有雜卉荒。回首東海上。一萬二千岡。此乃金剛山。奇絶冠東方。玆谷名雖似。未作仙眞鄕。凡石之佳者。不堪爲席床。凡泉之鳴者。不能若竿簧。劣作流峙勢。僅具煙霞藏。村娥縱傅粉。詎肖宮樣粧。然斯郡境內。素稀泉石良。惟有此溪巒。可以時徜徉。寄語玆土人。闢榛置茅堂。西崦植楓檜。南岸種篔簹。他年我復來。酌泉煮旗槍。</text>
<title>送張生性奎歸耽羅</title>,<text>閩鄕曾產歐陽詹。瓊海亦生丘仲深。天豈降才規外異。士當師古卷中尋。玉山講席瞻花樹。火脫歸帆指霧潯。道不遠求求在己。請君去試頂門針。</text>
<title>謾吟</title>,<text>當門列樹似垂簾。不見塵埃抵隙纖。肯效顔公書乞米。莫歎坡老食無鹽。忘世只堪同石醉。澂心端欲配泉廉。安能直御泠風去。下視崑崙左股尖。秋樹秋山亂落簾。秋雲不動雨痕纖。深崖響出丁丁木。小院吟成昔昔鹽。懶合養眞除撿束。圓宜處世汰稜廉。年來用意鞱鋒鍔。猶恐時時語快尖。</text>
<title>屢朔旱虐之餘。大雨忽至。喜甚有作。</title>,<text>雲驅鐵騎過江城。黝黑天光四望平。大池回靑甦稼色。高田盡白落波聲。殘兵遇援翻生勢。久病逢醫倍豁情。不獨農夫爭蹈舞。漁磯新漲眼增明。</text>
<title>李進士士喜 敦行。意外遠訪。遂挽其行。拈韻共賦。號澗翠。居京。</title>,<text>昔出靑門贈柳枝。風塵一別杳前期。頓無音墨長相憶。驀對容顔久乃知。馬首秋光紅䆉岸。尊前月色碧荷池。舊遊歷歷逢君話。京洛親朋盡所思。聯襟昔訪遠公林。丁巳夏。余與都下諸朋。遊開運寺。 鱗羽中間久斷沈。江海秋風重把臂。樓臺夜雨共論心。靑雲壯志今何有。白首交情更覺深。牛鐸黃鐘不相似。猶成近體據梧吟。羣峯如櫂屋如舟。雲壁寒淙枕下流。滿逕靑嵐山氣夕。孤村碧樹雨聲秋。馬蹄南國行人倦。蟲語西風志士愁。洛社前遊迷似夢。光陰鼎鼎白渾頭。滿地蓬蒿仲蔚閒。爲君今始啓柴關。白雲出嶺不堪贈。漢水連天無遽還。雨外孤舂鳴石店。樹西殘日下秋山。散人自是無心者。憂世猶添鬢髮斑。漢上名山紫閣峯。當時朗士笑相逢。己卯。余入京師。與諸勝。賦詩于老人亭。會者甚衆。 鄭君 鄭公期。 彈指詩情動。尹子 尹聖肇。 揮毫酒氣濃。䒣䒣光陰同過鳥。脩脩風雨盡飛龍。靑衫遠路誰敎送。與爾相看意萬重。匹馬南來道路長。雙眸驚拭鬢俱蒼。山村雨過烏巾墊。江郡秋廻白袷凉。才思兒何同羯末。羯。謝玄小字。末。謝川小字。士喜過讚兒輩。故云云。 隱居吾亦效鴻光。故人得似溪南老。好把耦耕名我堂。使錢虞山耦耕堂記。誰言魏絳已和戎。無用材官挽石弓。賈子傷時堪痛哭。安期失志亦英雄。蟲魚盡註增埤雅。月露謾吟媿國風。暇日烏犍耕隴畝。山居歲計在農功。紅抹雲頭半漏暉。依依樹影上巖扉。久忘肉味欣聽竹。新得詩章爲盥薇。石逕苔鬆朝鹿過。杉枝露滴夕禽歸。故人將發慇懃語。兩地音書寄鴈飛。詩豪終不老漁樵。跨馬南遊騁目遙。尙德遺祠潭印月。赫居故國海通潮。橫飛拇陣長歌動。快轉尻輪宿痞銷。舊侶終南今有幾。寄書嶺外遠招招。君歸杳若隔天涯。苦憶應添鬢上華。那耐空山對明月。行將驛路寄梅花。從知萬物皆爲旅。莫恨長程未返家。安得華岑分半壑。塵緣謝遣管煙霞。</text>
<title>孫兒生日。喜吟。八月初十日。</title>,<text>中秋好月月將盈。丹桂新枝鬱鬱生。佳氣門閭充不散。定知英物大家聲。頭玉峨峨眼電明。啼聲恰似鳳雛鳴。無災無疾多才藝。壽到期頤位到卿。</text>
<title>士咸寓居修道山中。秋日。訪余泉上。</title>,<text>名場馳逐轉成空。晩寓仙山不換公。茅屋煙生蒼樾裏。藷田秋熟白雲中。回思大地均逢暵。始信高棲異捕風。此地相逢還悵望。故園俱在洛江東。</text>
<title>李士喜復到山廬</title>,<text>一秋重到瀼西廬。歡劇人情夢裏如。晩菽登場言秣馬。長欃出澗爲叉魚。脩途見月多圓缺。萬事如雲自卷舒。長卿休歎成名晩。楊意終須薦子虛。萬疊蒼蒼主屹雲。行人回首路難分。籬花淡淡聊相贈。澤鴈嗷嗷不可聞。南國煙霜空作客。西城帬屐去爲羣。他時酒冷香銷夜。獨自憑欄苦憶君。碧落新晴鴈影流。詩愁羇抱兩悠悠。家中長物惟靑史。海內親朋幾白頭。草木蕭蕭空峽晩。魚龍寂寂大江秋。安能趺坐同枯釋。吾且褰裳賦遠遊。</text>
<title>贈友人</title>,<text>夜冷山樓葉下初。長歌一放展眉疎。龍鋩無用宜藏匣。龜策雖靈未卜居。碧嶂齊高詩骨瘦。靑虹忽動酒腸噓。開門滿地江湖大。我則知之自樂魚。</text>
<title>李士行 鐸夏 見過</title>,<text>川上村容入夜疎。卽看明月滿庭除。瘦來杜甫猶耽句。竆甚虞卿尙著書。風笛忽鳴梅欲發。夕舂初罷洞如虛。煙雲何處重攜手。修契西菴故事餘。</text>
<title>贈李成晉 玄祿</title>,<text>金官城外路歧分。黯黯魂消日正曛。孤遙飛何處水。靑驢晩踏此山雲。譚如鋸屑終何極。氣似金莖迥不羣。歲暮人間雙灑涕。風塵萬事不堪聞。</text>
<title>冬日。遊禪石山房。幷序。</title>,<text>我先王考太初堂府君晩年。與張東廬 翿，李堯山 存永，申鶴西 宅京，李川觀 秉瀅，李寒皋 源祜，宋公皋 天欽，都杞亭 希道，宋鳳下 鴻翼 諸公。常會星州之禪石寺。談經賦詩。會員之數。適符香山之九老。誠風流盛事也。諸公後承結契玆菴。以敦先誼。癸未日長至。乃會日也。余遂往焉。寒洲李丈。已命駕來。留李魯元，呂南收。李士行俄又到。其翌日。李琢源。亦至。蓋此契。但止於九老後裔。則吾黨諸君子。多有未參者。是可惜。故又設廣九契。而同時幷會。琢源，南收，士行。皆廣九契中人也。相聚於禪房靜閴之中。復修九老故事。此不可以不識也。仍拈韻。共賦長言一首。滿壑雲霞入眼靑。莘莘襟佩澗西亭。遠火杉門鳴夜碓。疎鍾畫閣占天星。此日香山修契帖。前人興國講遺經。招招同志題名廣。玆會年年詎或停。</text>
<title>復與諸朋拈韻</title>,<text>寒雨留人宿上方。佛燈遙夜澹生光。雲深古殿瓦松碧。雪壓前谿慈竹黃。靜裏形神方得定。世間榮利摠能忘。棕鞋布襪頻來往。慣眼靑山便我鄕。</text>
<title>林隱故第。逢友人。</title>,<text>差欲將身占地高。平生修道與梅遭。那無古劒時干斗。自在虛舟不觸濤。寂寂山河攜隱侶。悠悠王覇付羣豪。軟紅塵土回頭倦。樂此徜徉澗上皋。</text>
<title>寒洲歷枉。同賦。</title>,<text>非緣詩瘦减腰圍。和戰悠悠未得肥。素志空懷汾上策。餘年欲息漢陰機。玄冰積積竆陰結。古洞昏昏急景飛。聽罷谹談難領會。終知才劣未同歸。</text>
<title>贈李繼道</title>,<text>譚經元不要虛名。去我眞能義理明。高才每患輕翻案。末俗堪嗟盡吠聲。下工端合加涵養。駕說從須入正平。疎懶如吾長閉戶。風瀾滿地可回淸。</text>
<title>族弟明擧舊廬。有懷。吟示其胤子埰。</title>,<text>人生如月不常圓。南渡傷心十八年。丹穴幸看成羽翮。白頭猶自賞風煙。雲晴遠峀空欄聚。葉落殘陽古巷連。回首瀼西移竹樹。脩脩翠色歲寒天。</text>
<title>立春</title>,<text>玉管旋回一氣和。新春嘏祝發爲歌。兒同瑞鳳毛皆養。親較靈龜齒更多。梅發山樓聞夜笛。雪消江郡動煙波。憂時倍切祈豐稔。天意茫茫竟若何。</text>
<title>輓張小華</title>,<text>憶昔林齋墨壘聯。翁方中歲我丁年。揮蝥示我先登勇。駑劣難追屢倒顚。開運禪房坐靜宵。詩歌題罷旅愁消。江山水月眞高唱。紈袴風流敢自驕。南宮待詔我無成。自此關柴斷夙營。細字蕉牋頻起我。須知嗟惜出深情。翁僑鷲下掩衡門。我向烏南闢小園。未就向來分華約。只令猿鳥笑空言。矗石高樓把酒杯。去尋方丈始歸來。歸來餉我遊山錄。福地煙霞卷裏回。盱衡談藝惜分離。千古風流兩自知。山澤臞形儒氣味。如今誰復得兼之。我行去歲過靈州。驚見衰顔涕泗流。痛切西河元易感。况吾曾共紀羣遊。維摩示疾聽闍棃。蘭報阿連書裏知。更檢床頭前臘札。精詳心畫我旋疑。晩來瓦弄政堪憐。閨裏芳姿及嫁年。鴻耀成雙看不到。向平應笑薄山緣。那將一第慰雄飛。魂魄泉臺抱恨歸。皷子花開何處壟。春天南望淚沾衣。</text>
<title>四月中旬。到芝泉精舍作。時。還棲林隱里。</title>,<text>春盡山中我到稀。林塘寂寂掩重扉。苔庭晝永桐花落。水檻風凉柳絮飛。若更幽深還愜意。無誰牽挽自忘歸。一丘一壑行尋遍。贏得煙霞滿帶衣。</text>
<title>芝齋夏日。逢琢源。</title>,<text>欲雨樓如曉氣凉。中峯雲葉晩蒼蒼。無人丘壑靈芝老。盡日池塘碧藕香。夕照荒荒蟬語急。墟煙漠漠鳥飛忙。攜君更向東林去。疊嶂澄江入眼長。</text>
<title>與琢源。共到林隱新第。</title>,<text>移家更就瀼西頭。除遣塵緣意轉幽。屐破蒼苔蔣公逕。歌成白雪濟南樓。不妨卷裏銷長日。只願罇前集勝流。况復諸親情話共。勝他寒谷獨淹留。</text>
<title>朴晩醒來訪</title>,<text>炎風催渡漢江船。白首歸來意浩然。不妨雨痕生折角。任他塵俗罵平天。驚心鬢髮秋先得。抵掌詩騷夜不眠。好去黃梅山下屋。蘿衣莫恨度餘年。</text>
<title>芝齋初秋</title>,<text>雙柳當門翠十尋。吾曾此地費光陰。有時回想仍爲夢。無事來留獨自吟。井落多荒山雨重。履綦罕到巷菭深。正逢月朗林風白。爲遣幽情一弄琴。</text>
<title>士咸自峽寓。來訪芝齋。</title>,<text>澹月林梢影影斜。隔溪村落近如賖。長霖已捲雲無蒂。大火初流稻有花。紅豆相思驚歲晏。碧山遙隔若天涯。逢君驀動煙霞趣。願乞旌陽洞裏家。千疊雲屛百折灣。人行迂瓚畫圖閒。何須金馬縻方朔。正好靑牛出散關。雨後微凉生小閣。秋來衆響在空山。嫌君樵采還多事。縱道閒人自不閒。芝蘭終不變爲蕭。肯向空林怨寂寥。魯望具舟隨月泛。宣平攜室入雲樵。凉颸嫋嫋生山櫪。落日荒荒下野橋。憐爾詩情秋共發。通身韻格似鳴蕉。</text>
<title>怡雲亭。早秋夜吟贈士咸。余構小亭於林隱。扁曰怡雲亭。</title>,<text>我似羇禽返越枝。君同商叟避秦時。回頭嶺路白雲杳。把手江齋秋夜遲。已是無心天下事。如何可負歲寒期。從今混跡黃冠社。漸喜時人莫我知。</text>
<title>月夜觀漲</title>,<text>浪花呑野漭無涯。月色溶溶霧始開。疑是錢塘秋八月。潮頭另作雪山來。砥柱碑前水拍臺。羅浮山下浪呑隈。瓜亭一角中流見。恰似蒲帆海客回。龍窟知應移近洲。鷗飛不得度中流。茫然銀海連平陸。吾欲乘風一放舟。</text>
<title>與士咸作</title>,<text>當戶靑來廿四峯。看看恰似故人逢。編成廣譜添花卉。珍蓄奇文榻鼎鍾。凉露空江芳杜變。晩霖深巷綠苔封。年來漸解逃名法。不願人龍願酒龍。知非年及白渾頭。紫極題詩易感秋。盡讀千書雙眼大。回思萬國兩眉愁。碧梧疎雨蟲聲冷。紅蓼西風鴈影流。域內名山凡有幾。騎驢欲作尙平遊。</text>
<title>秋雨</title>,<text>鄰屐將還未得徂。園枝半亞若相扶。逬頭廢圃菌生早。濕翅寒塘鷺立孤。滴滴凉聲蕉上在。霏霏細影煙中無。蒼苔自落初紅果。稺子林間相喚呼。</text>
<title>遊慕魯洞 幷序</title>,<text>慕魯洞。在林隱里之西。昔有一武官。當魯山遜位時。歸隱於此洞。名慕魯云。洞西山麓抱溪而行。遇石成瀑。其石削立三四丈。下如牛槽橢而深。兩旁厓石。對聳如鼎鉉。蔽遮日光。陰黝若有物。亂沫噴飛。石壁皆汗。瀑之上。平皋如盤。前對石屛環拱。嘗有李氏亭其中。毁已數十年矣。余買其地。方營數架屋而力絀。姑未就。然昔我先王考題李氏亭壁曰吾曾料理此山阿。王考。亦嘗有意於此地也。余幸得以有之。于以置屋。爲藏修之所。實追先志也。余何可不勉哉。他日亭成。當名之曰枕泉。又跨瀑而構一小樓。溪山亦必增顔色。今與諸朋來遊。適雨新晴。泉聲甚壯。儘可聽。遂賦一律。昔日䨓公劈此岑。飛泉倒挂灑穹林。虛潭雲影垂龍氣。碧嶂松陰帶鶴心。洞壑頻回相偪側。塵埃盡遣便幽深。李家亭子今安在。我欲藏修故址尋。</text>
<title>歸路復吟</title>,<text>吟筇西澗憺忘歸。政値溪村月上扉。木末秋煙山黯澹。田間流水路依稀。空壇人散雲屛冷。古壑泉鳴鐵笛飛。今夜知應淸夢寐。濛濛嵐氣滿巾衣。</text>
<title>與權禮謙 敦淵。登金烏山。</title>,<text>登高衣袂不勝寒。下界茫茫上界寬。僅有羊腸通一逕。何來鵬噣化層巒。浮雲北極望無盡。絳節淸都到不難。何處紛紛酣萬蟻。倚空一笑一回看。</text>
<title>藥師菴</title>,<text>石氣皆靈洞氣淸。居僧衣笠有雲生。崖通鳥道回天色。樹老虬枝漏日明。萬里長風生舃底。六時塵世落鐘聲。醫王此日施何藥。孤亢淸狂我病情。</text>
<title>金烏山。次李白紫極宮感秋韻。</title>,<text>李白四十九作。紫極宮詩。前人多效之。余年亦及此。學無所成。徒有齒髮晼晩之感。遂步其韻以遣懷。萬籟流空裏。蕭蕭若鳴竹。崖菊吐新英。采采盈我掬。峻壁謁靑霄。淑氣玆山獨。不妨衣裳冷。借此雲房宿。夙想在煙霞。便欲幽居卜。愛之不能舍。筇鞋往而復。俯視人間世。雲雨多翻覆。何如棲物外。滿園芋栗熟。</text>
<title>輓碧棲金丈 澐敎</title>,<text>昔吾童子歲。文園見古風。木社靑衿衆。崑樓墨壘崇。當時我王考。對坐鶴西翁。迺試諸生藝。一場各爭雄。公實居前矛。萬中一靑銅。一第看摘髭。無柰磨蝎宮。二老旣謝世。代起作盟宗。何必圭組貴。布衣亦忘竆。專坫薇亭上。懸鑑洛院中。時遇佳著作。彈指詠渢渢。矧又羣居善。雅謔回春融。雖當劇歡笑。靜恬常存躳。淸修斷外營。年邵不衰癃。度陌輕雙屧。看文炯兩瞳。名途縱屈跡。優老聖恩洪。龍驤副護軍。脇帶猩血紅。念我自少小。偏深眷注蒙。講戚今三世。世世志相通。常冀公健飯。巋然魯殿隆。胡爲嬰一祟。觀化竟悤悤。素翣翩翩去。秋山霜落楓。前輩風流盡。如何心不痌。</text>
<title>暮春蓮翁來臨 乙酉</title>,<text>劇喜輕輿遠道來。臞仙眉髮淡無埃。悤悤歲月頻更改。鬱鬱心懷一破開。有此閒居堪作賦。避他塵債可無臺。憂時爲證蘭陵說。天道終看去復廻。江光平熨綠於紗。空裏悤悤度歲華。日永池亭明水竹。春殘書几入風花。東華何處紅塵杳。大曆詩人白髮斜。贏法差同漫浪子。煙波舴艋可爲家。亭皋景物近如何。杜若萋萋細雨過。閱歷悲歡雙鬢改。茹涵今古寸心多。黃鸝山館題摩詰。靑箬漁舟泛志和。安得吹回長笛竹。坐看東海息波波。夫子風流老大年。西湖僦室萬山連。靈圭戰壘荒荒磧。百濟封疆漠漠煙。白社舊遊萍散水。南鄕晩駕月明天。儘知樂老冰相似。叔寶淸姿我豈然。林下前春小築成。程家舊隱與同名。江明柳外回商舶。山出雲間見戍城。芳草和煙迷馬跡。落花如雪老鸎聲。汾亭誰是彈琴者。堪笑胷中尙世情。尻輪漠漠上天衢。不覺吾身滯一隅。海運終難移砥柱。江行今始見香爐。堪憐塵世棋翻局。更喜芳辰酒滿壺。回首樓臺花易落。春城誰賣夜遊圖。春風眺望大江間。天際孤雲去復還。垂柳藏烏迷遠岸。飛花逐鷰度前山。江河日下誰能駐。奎壁長懸我莫攀。是處猶堪入圖畫。疎林淡靄繞柴關。汀洲積氣晝常陰。回首村容若更深。無逕牛歸草間壠。未曛鴉返雨中林。半生未得文章力。一段難銷江海心。頓覺竆山精彩動。先生杖屨此來尋。離他宿處便知新。經說那同對塔輪。龍虎金爐宜鍊氣。牛羊山木尙回春。不妨嘿嘿容今世。猶自嘐嘐憶古人。更欲攜家棲地肺。雲深芝朮凈無塵。麥氣江村凉似秋。巾鞵堪向此中遊。延烏風在金烏下。退水源通洛水頭。一理鳶魚欣自得。雙淸風月浩難收。悠然回首醒塵夢。滄海東南紫氣浮。</text>
<title>駕鶴樓。次沈鍾山 英慶 板上韻。</title>,<text>黃溪東岸有高樓。騎鶴仙人昔日遊。冉冉白雲生石壁。蕭蕭木葉下汀洲。一年佳節重陽遇。長路征車半餉留。送酒無人堪賞景。憑欄獨自歌悠悠。</text>
<title>過錦山遷</title>,<text>地險也如此。重峯昔戰亡。騎師亦仗義。同時赴火湯。苟能先高據。何有蠻鋒強。此計偶不施。令人發慨慷。至今沙渚上。天陰鬼哭長。敗猶存忠節。堪書簡冊煌。</text>
<title>暮抵濟原</title>,<text>盡日行深峽。平郊忽眼中。諸川皆北去。一路直西通。驛樹秋煙白。魚梁夜火紅。晩投茅店歇。凉月入囪空。</text>
<title>錦山途中</title>,<text>禾堆累積塔形峨。蔘圃遮欄井字斜。一路溪南通郡市。板橋人跡曉霜多。</text>
<title>過珍山</title>,<text>萬山環一郡。欲斷復相連。有屋皆依樹。無峯不墾田。鹽綱紛織路。炭窖自生煙。氓俗錐刀競。淳風日變遷。</text>
<title>過外姑趙淑人墓。在連山熊峴南。</title>,<text>東出黃城亂峀靑。異鄕那可托魂靈。舊日舘甥今髮白。夕陽來過涕堪零。</text>
<title>雞龍山</title>,<text>一座雞山大洞天。中寬外險勢雙全。三州盤據金湯固。一水縈廻太極圓。羣嶂自成千雉列。神湫政有老龍眠。儘知勝地名難秘。已自先王定鼎年。</text>
<title>觀燭寺石彌勒</title>,<text>我聞毗盧遮那佛。頂上凡幾萬由旬。今此梵相雖云大。較他還居小兒倫。其高何似漢銅仙。其重孰多秦金人。昔時造成何以故。猶令觀者皆驚瞠。廣冠峨峨橫半空。兩耳垂垂盈一丈。口角含朱瞳黑白。恍若時時光氣放。寂寂山阿牢著腳。萬牛盡力毫不移。噫噫世人爭利途。輕趨妄行少閒時。苟能卓立如彼像。是謂大人名長垂。</text>
<title>江鏡</title>,<text>殘暉冉冉水生霞。江上帆高岸上家。鴻鴈秋聲連野市。魚龍腥氣動潮波。兩湖人物長干聚。百濟山河遠樹多。玉女爲誰臨寶鏡。荒臺夢斷暮雲賖。玉女。峯名。</text>
<title>暮泊盤珠院</title>,<text>暮泊嘉林江。南塘去不遙。芐杞諸先輩。當時議論高。四稿眞佳什。令人緬想勞。雲仍在何處。回首杳煙濤。</text>
<title>乘曉潮向長巖</title>,<text>雞鳴行客起。坐待潮頭至。扁舟載明月。去訪皋蘭寺。</text>
<title>窺巖舟中</title>,<text>蟹舍漁庄遠近洲。蕭蕭草木大荒秋。來時一宿期回駕。好處終年欲在舟。唐將兵聲流水去。濟王覇氣片雲收。胷中剩得江湖力。休道詩人已白頭。</text>
<title>淸風亭</title>,<text>義慈歌管昔經過。樂事難終柰破家。石壁翠翻明夕照。船旗紅濕滴秋霞。當時輦路餘荒草。昨夜潮痕上荻花。湖右諸州回首視。亂峯浮沒似羣鴉。</text>
<title>水北亭</title>,<text>危巖衝浪更無洲。自古名亭水上浮。煙雨霏霏鸕浦逈。風帆獵獵蛤灘流。樹陰交覆不知晝。江氣淸泠常若秋。行客何關前代事。凭欄四眺易生愁。</text>
<title>皋蘭寺。次洪荷衣 迪 板上韻。</title>,<text>繁華已改寺寥寥。遠客西風一繫橈。白馬沈來江始變。名花落盡石難銷。層崖答響鳴淸磬。老樹呈根落晩潮。采采皋蘭秋欲暮。騷人堪歎鬢先凋。</text>
<title>自蘭寺回棹。向鳳頭津。夜已三鼓。月色甚佳。</title>,<text>驚起沙頭白鷺眠。疎篷獨下月明天。扶蘇古岬渾如夢。鏡浦平蕪半入煙。歷歷衆星生水底。戎戎遠鼓落風前。茫茫牛渚如相接。逸興飄飄不羡仙。</text>
<title>慶雲齋</title>,<text>三年不見慶雲山。恰似情親久阻顔。政値微陽回地底。卻攜明月到松間。夜寒棟宇蒼蝙隱。歲暮梧桐老鳳還。海國如今多噩浪。煙霞獨自繞柴關。</text>
<title>過七山向陵洞</title>,<text>鳳凰臺外七山前。白葦黃蘆政杳然。淺雪江門移客棹。北風村落少人煙。浮橋古渡經殘日。廢堞遙峯憶戰年。回首荒陵何處是。九疑雲影滿長川。</text>
<title>宿陵洞</title>,<text>山光窈窕入柴扉。風景南來似此稀。奇石成峯嵐盡聚。長松臥澗鶴應歸。堪憐嶺路雲生屐。不妨天涯雪打衣。蓬萊仙子何時見。我欲驂鸞月裏飛。</text>
<title>長遊菴</title>,<text>長風吹動雪晴天。客到孤菴步步輕。萬劫巖軀分佛氣。六時松頂泛鐘聲。東南諸峀紛高下。滄海羣檣盡送迎。笙鶴千年如復返。此身知在閬風城。悠悠詩思滿虛空。平壓蒼溟一梵宮。憑欄可摘諸天宿。開戶常來萬里風。日本孤煙明沒裏。月支遺影信疑中。東南金碧多名刹。勝景元無此與同。孤菴寥寂閱千秋。一嶺岧嶢據兩州。石竇乳懸飛白蝠。松槎臃結隱玄䨲。苔痕細潤嵐圍塔。雲氣虛明日射樓。兩屐南來行樂遍。玆遊奇絶冠前遊。</text>
<title>曉坐鐘閣。觀滄海日出。</title>,<text>紅旂四散黑旂微。火浪溶溶霧始稀。一團鍊汞仙人鼎。五色文綃帝女機。欲移乍駐瑛盤重。纔出旋高絳轂飛。老繭扶桑抽作線。虞裳去補末光依。</text>
<title>臨歸。吟七絶三首。贈菴中釋子。</title>,<text>孤菴迢遰絶塵寰。萬里雲濤指顧間。黑霧遙橫空碧際。僧言日本日光山。殘燈焰焰畫幢開。老釋醮壇去未回。夜久山空風鐸定。九天星斗下樓臺。畫裏禪師自月支。浮浮滄海手紅旗。一千五百年前事。流水靑山我問之。</text>
<title>活川途中</title>,<text>海東門外北風寒。攜屐行將古寺看。驛樹蒼沈野煙起。蜒雲紅暎江日闌。天高北極回頭杳。地接南溟縱眼寬。狂劇秖緣探勝境。任他飛雪撲衣冠。</text>
<title>西林寺</title>,<text>山門衝雪此經過。浩劫茫茫竟若何。漢代年光流石火。金王覇氣落潮波。侵堦老竹風霜古。臥壑長松歲月多。惟有殘僧勤護佛。中宵梵唄響如歌。</text>
<title>翠雲樓。次板上韻。</title>,<text>金碧高樓霽景鮮。坐來渾若十洲仙。銅龍已冷經戈地。檐鷰初回設幔年。古樹雲餘羅代翠。空潭月似漢時圓。流眸更覺波光遠。一道銀河去杳然。按寺志。許后始來之時。首露王。設幔殿於海上以迎之。遂作此寺。爲祝釐之所。我朝宣祖之世。燬於島夷之燹。難平復修。今已累百年。而寺宇頹敗。甚可惜。</text>
<title>龜巖</title>,<text>矗矗層巖萬仞強。四時鐘磬落穹蒼。紛紛幢蓋羣仙殿。簇簇矛戈戰士場。棧道懸雲猱息脇。罡風打壁鶻停翔。小金剛景眞奇絶。將寫屛風置草堂。</text>
<title>崇善齋。與諸族共賦。</title>,<text>金粟堆前古木疎。嶙峋畫壁雜龍魚。烏號已墮雖邦舊。象設重新若葬初。世世祠官遺裔職。年年祝冊太常書。至今民物猶沾化。歌鼓相聞樂事餘。黃昏屐齒破蒼苔。陵樹深深一逕開。海市燈殘人影散。江城梅發笛聲來。茫然寶馬朝天去。宛復靈旗入夜回。行子天涯驚歲暮。愁情爲遣強含杯。虎溪西畔納陵林。把酒相憐歲暮心。天地蕭蕭風雪下。樓臺寂寂海山深。梅香已見催新臘。黍律還思破積陰。夜久塵喧都掃盡。風流回憶旵仙琴。</text>
<title>遠帆</title>,<text>煙與俱疎樹與微。平江熨貼去如飛。墊痕低黑衝寒雨。側影翻紅受落暉。杳杳波間殘蝀出。依依天際片雲歸。來來朅朅知無數。遠遠看時一一稀。</text>
<title>夕陽</title>,<text>紅亭一角另涵明。酒盡歌殘動別情。雨後平江高棹影。雲間古寺晩鐘聲。茜痕都是林梢在。金氣偏於鴉背生。畫角嗚嗚回首遠。餘暉不斷挂層城。</text>
<title>與族弟明五 燦，族叔聖旭 補。共吟。</title>,<text>回舟江上屢違期。夜雨燈前有所思。諸子靈芝泉上讀。故人禪石寺中詩。淹留太易經旬朔。歸去終當迫歲時。此地優遊緣底事。與君同醉我行遲。臘月陰雲浸鉅溟。要看蜃市乞波靈。淸流古宅梅花白。元氣荒村竹樹靑。人物何多汝南傳。江湖難盡酈元經。羇燈賴子開幽鬱。朗讀新詩齒頰馨。樹色峯光自不齊。亭亭日下大荒西。長江潮落魚龍靜。古郭天寒鳥雀悽。客到竆溟遊已遍。士生衰世價還低。故人不見成孤笑。羇枕悠悠聽虎溪。</text>
<title>賦別</title>,<text>殘燈抵曉澹無光。離緖空添兩鬢霜。歸日北風驢踏雪。來時南渚鴈隨陽。二陵樓閣回頭屢。古寺煙雲入夢長。更把綺琴爲君奏。海山生響月蒼蒼。</text>
<title>小除夕。與李應會 膺穆，族姪允華 。共吟。</title>,<text>詩律難成樂大全。秖堪遣興記雲煙。樓臺燈影餘殘夜。風雪梅花已一年。山館初濃迎臘酒。江門纔返載書船。悠悠一念空憂世。來歲如何仰視天。</text>
<title>人日 丙戌</title>,<text>人間好事每難幷。人日今年好友迎。玉笛聲飛梅盡發。金罇波瀲月初生。樓臺已覺春風動。墟里猶看夜雪明。花勝菜羹酬節物。龍鍾尙做舊風情。</text>
<title>輓張佑謙</title>,<text>玉峀嬋娟淑氣全。眞儒一出後承賢。當時牌拂新齋老。風範軒然有子傳。昂然千尺壑松姿。桃李繁華耻不爲。太學向來持論確。風裁操執衆咸推。西遊京國竟無成。白首年年上舍名。歸臥天山山下屋。泉聲嵐翠愜幽情。金烏南畔小溪村。歲暮行人款蓽門。留約名山看未到。也知禽尙笑空言。鷰子高樓四月天。楊花無數撲罇筵。曠衿始有叫奇地。碧海茫茫當眼前。靈壁名園我造於。疎松流水護精廬。趨庭諸子皆文雅。騎竹稺孫亦解書。婉容季婦是公嬌。前歲生兒浴佛朝。餠湯初度騎驢枉。關雨談諧閱屢宵。彌天劇疾扎生靈。賢者那知値氣獰。枉施祥殃天曷故。問天無語卻冥冥。秋江葭變露華滋。少別猶嗟矧永離。一曲薤歌兩行淚。西風東望送靈旗。</text>
<title>輓李寒洲</title>,<text>百歲高門積德崇。英賢挺出賦才豐。鉅樟秀擢鄧林裏。天馬飛來月窟中。泮水搴蓮名早動。長楊獻賦數還竆。凝翁宦達兼經術。遂勸阿咸做實工。仁智洋洋寓樂深。名山大澤遍行尋。海日生衣方丈嶽。冷風拂舃毗盧岑。高攀如到三淸界。遐矚難禁萬古心。別有形容眞竗處。天機流動短長吟。獲托葭莩二十年。閒中幾躡講劘筵。芝亭夜雨先天易。蕭寺秋燈太極篇。塵情每得追遊减。劣作時資點化圓。許多敗闕依然在。還媿霜華已滿顚。滄洲歲暮鷺盟堅。忽有郞銜降自天。已斷經營世間事。未休勘整篋中篇。金爐火宿遲成藥。玉井霜凄遽倒蓮。一去丹旌何日返。寒齋回首淚漣漣。</text>
<title>詠四方音 幷序</title>,<text>昔有娀氏二女。居九成之臺。得天鷰。覆以玉筐。旣而視之。鷰遺二卵。飛去不返。二女作歌。始爲北音。禹省南土。嵞山之女。令其媵候禹於嵞山之陽。女乃作歌。始爲南音。夏后孔甲田於東陽萯山。天大風晦冥。入民室。其主方乳。或曰。后來良日也。必吉。或曰。不勝之有殃。孔甲曰。以爲余子。誰敢殃之。後析橑斧斷其足。孔甲曰。嗚呼。有命矣。作破斧之歌。始爲東音。周昭王之右辛餘靡有功。封於西翟。徙家西河。追思故處而作歌。始爲西音。余遂拈爲四題。以詠其事。而若夫音調。則南北東西。寔厥不同。余不嫺聲律者。何可強爲之效哉。北方高出有娀臺。神鷰飛去不飛來。只留一雙五色卵。二女睠筐歌聲哀。弗子呱兒憂民劇。刊木隨山行未息。績用始成駕南來。嵞之陽兮今何夕。萯山兒作君王兒。躳析薪胡爾爲。兒傷兒莫歎命薄。君王有此破斧悲。逖矣西河鄕井非。徙家遠去無時歸。得國雖榮柰去國。翹首長望情依依。</text>
<title>君馬黃 懷朴晩醒作</title>,<text>君馬黃我馬蒼。馬色雖不同。人心無異腸。共作遠途遊。春日行翩翩。玉佩紛陸離。綺服自靚鮮。各有千金七。違時何所用。辭歸掩蓬蓽。皓髮垂種種。安能撿仙方。丹成與君食。壯氣如少年。驅馳遍八極。</text>
<title>九月旣朢。泛舟遊金官之南湖。</title>,<text>輕舠今始溯風煙。夢想曾勞十載前。蘆荻花飛雙島出。鴈鴻聲落一帆懸。寒蕪曠似靑徐野。夕照多於荊楚天。演漾縠文三萬頃。二分明月此中圓。汎汎長波向漕樓。蒼凉霜氣滿空流。百帆燈影三江夕。九月蘆花兩岸秋。水國疎煙生蟹舍。金官好月在漁舟。長洲積氣看無盡。嶺海東南第一州。衣帶依然薄太淸。仙風吹落玉簫聲。煙痕滿地汀葭合。霜氣連空島竹鳴。遠峀雲開紅月上。長江潮動素舲輕。臨風緩唱江南曲。莫謾沙鷗穩睡驚。</text>
<title>又賦六絶</title>,<text>古西門外日禺中。儔侶招招緩步同。度陌踰阡纔五里。漁帆高出葦花叢。杯罇筆硯與鐺錡。竝載扁舟任所之。泛泛未能移港口。七分詩已現雙眉。波間截網若長城。盈尺魚麗驀有聲。素手佳娥忙斫鱠。鸞刀篷底剨然鳴。殘暉苒苒逗雲端。一道紅痕散碧灣。疑是瑤池王母宴。桃花氣射水晶盤。忽漫暝煙一樣鋪。太痴新寫楚江圖。兩儀本色渾呈露。頓覺遊塵一點無。蘆花簇簇滿江隈。一望茫然不見涯。何似西泠三十里。萬株梅遍雪中開。</text>
<title>盆山鎭城</title>,<text>登登衣袂拂罡風。一片孤城倚碧空。佛宇幡幢紅樹裏。將壇笳角白雲中。煙江滿地荊門似。石棧連天蜀道同。關防南州焉用此。滄波近日百蠻通。舃底吹回萬里風。蕭蕭木葉下長空。居登片石江聲裏。徐福靑山霧氣中。天地東南形勢曠。干城籌策古今同。浮生白日如生翰。瓊闕銀臺信息通。高麗朴將軍葳。築城于此。我朝廢棄不修。鄭侯顯奭。因遺址重築。具廨舍。置軍校。爲陰雨之備。高臺擊劒倚西風。一曲長歌直上空。五伽人物銷沈後。萬里乾坤俛仰中。溟雲盡黑相磨盪。島嶼皆靑自混同。胷抱塵間常鬱鬱。回頭卻喜九閎通。縹緲峯頭曠漠風。雲璈象管響流空。樓臺高出三淸上。日月低回九道中。薩筑羣巒孤鳥沒。萊梁萬戶點煙同。吳閶白馬千秋後。此日悠悠眼力通。一嘯登臨落鴈風。回看下界轉成空。江流似帶斜陽裏。樹色如萍斷靄中。自是衆形無所異。較諸平地不相同。此來始有叫奇處。南贍之洲遠遠通。醉倚高樓草木風。流眸大陸夕陽空。茫茫世界無餘外。往往英雄老此中。地以長江門戶作。天留列嶂劒鋩同。斗南一點平安火。千里京師夜夜通。延烏大筆動勍風。藉此千秋山不空。陡壁礟弓堪禦下。層峯糧鎧可藏中。倒嶂槎松玄玃似。排雲粉堞素霓同。金寧鉅鎭加天險。萬丈高臺壓四通。鯨鯢息浪海無風。三百年間戰氣空。畫鼓長懸山影裏。譙樓半墊雨聲中。殘僧廢院郵亭似。戍卒耕畬野老同。惟有遊人來把酒。荒林四面逕皆通。</text>
<title>次敬止亭韻 幷引</title>,<text>月城北。有安氏庄。耻菴某當明廟時。疏斥尹元衡。用直道顯。又有櫟叟某。光海時。奸壬竊枋。廢擧終身。又有處士某。仁祖丙子。倡義赴南城急。及明亡。隱不仕。今其遺仍敎鉉。就先墓傍。構一亭。扁以敬止。詩云維桑與梓。必恭敬止。此其名亭之義也。夫所謂敬者。豈獨止於敬。祖先之封植乎。吾儒之學。貫動靜而成始終。惟敬是已。所以前聖賢苦口說與人。提醒不已。苟能於此用力。不亦善爲學者哉。其志可尙。乃次其韻以副囑。顧思致冗陋。無足以挂人眼。甚可媿也。何處瀧岡爲起亭。塵埃不染四山靑。春雲靄靄茅茨隱。秋柏深深洞壑靈。累世聯阡增感慕。四時將事薦芬馨。想應靜裏長棲者。念念存心卻喚醒。</text>
<title>性齋許先生輓</title>,<text>雲岡敍筆耀文垣。海外蕭盧證一門。古宅重生華國手。庭槐留得翠陰繁。龔雲岡用卿。敍陽川世稿云。許氏一門。固可謂東國之蕭，盧。晉陵吳希孟敍云。文敬之槐。未艾。眉翁力倡古詩書。星順相承又下廬。何幸斯文終不墜。盈箱庸語大鋪舒。先生所著書。名曰庸語。八座華班兩館崇。除書屢降聖恩隆。囊封哲命宗堯錄。白首彤墀拜獻忠。禮經殘缺聚羣疑。賈孔當年枉費辭。一洗疏箋眞面出。畢生精力在於斯。埽盡浮靡筆力勍。麤枝大葉漢西京。陽碑陰碣登門乞。片語堪爲百世榮。氣力康強大耋年。白頭丹輔望如仙。位躋一品同寒素。風雨城西屋數椽。何處佳城露草衰。迢迢鸞駕返無期。不遺一老天何意。國失蓍龜士失師。</text>
<title>次聽流臺韻 幷序</title>,<text>一善之西二十里。有山焉。山之巓。有石聳焉。其圓若甕。高可十餘丈。上有方蓋若屋帽。人屬耳而聽之。有風水笙竽聲出其中。是何理也。蓋高山之上。往往泉出。此山亦有泉瀵其頂。爲石所壅。其石虛中。虛故水激之。激故有聲爾耶。金君仁𤤟先世衣履之藏在其傍。嘗往來於是。因刻聽流臺三字於方蓋之下。要余一言。余素癖泉石者。遂次其韻以贈之。泠然澗響此中流。雲骨嵯峨竅穴幽。籥火紛紛丹鼎沸。罡風鬱鬱土囊收。彭湖大石聲傳夜。豐峀淸鐘氣感秋。淸白遺孫新刻字。令人遙憶一回頭。金君先世。有淸白吏。</text>
<title>游軒張尙書丈。垂示吳山諸詠。次韻敬呈。</title>,<text>金烏夕暉瀲瀲林梢浸夕暉。淺金深紫見依微。紅亭冠蓋紛將散。碧水帆檣摠若飛。羃羃寒光平野割。駸駸餘勢半峯圍。徐家粉本知難就。煙樹啼鴉點點歸。砥柱淸風讀此常回凜凜風。崇碑三丈洛之東。頹穹獨拄無遺力。濁浪長排得辦忠。厓老劖辭人紀賴。楊公劈字鬼剜同。雨淋日炙何須怕。湯制齊名永不竆。西厓柳先生。祭冶隱先生文云。求仁得仁。湯制誰賢。蘿堂明月蘿堂夜月月長明。明月長江現色聲。捲箔三更那可睡。停杯一問不勝情。冰輪皎皎光無盡。銀闕迢迢愁更生。六尺匡牀淸似水。此身疑在化人城。七灘漁翁細雨江干箬笠翁。苔磯兀坐寂如聾。竿垂直影岸橫日。浪起圓文蘋有風。豈爲纖鱗投巨犗。空將華髮媿非熊。玄眞去後煙波杳。漁戶高人未易逢。雙巖香娘千古寃魂一個娘。芳名共與大江長。詩書豈事猶知義。生死從心不墜綱。太守采謠添郡誌。遊人解詠富奚囊。至今汀草多枯了。凜凜冰霜五月凉。</text>
<title>送曺欽一南歸 欽。一名秉萬。居湖南之和順。攜其子晶煥。來訪。</title>,<text>高人遠過瀼西林。聽語如聽石室琴。傾蓋翻思縞帶贈。白頭湖海一論心。</text>
<title>戊子四月九日。到金官。作觀海之遊。自南浦乘舟而下。</title>,<text>淸遊重卜此湖邊。月色蘆花憶去年。帆影忽高紅返照。江身轉大碧連天。疎煙冄冄逢漁戶。遠樹亭亭記島田。滿載金陵書畫士。此行多似米家船。汎汎疑登廣漢庭。仙風兩腋自泠泠。羣山摠人營丘筆。衆水都成酈氏經。大鹵冥煙依樹黑。三洲芳杜接天靑。此來剩得江湖勝。曲曲漁灣合置亭。</text>
<title>鳴旨島</title>,<text>年年沙聚出洪波。根蒂堅牢浪柰何。滾滾貨源鹽似雪。茫茫陸勢草如羅。非時風雨來潮響。從古汀洲落棹歌。回首蓬山雲際出。孤帆此日好經過。</text>
<title>多大浦</title>,<text>海口滙波一鑑開。中流隱約見樓臺。有島似鳧殘郭護。使船如馬遠蠻來。魚龍寂寂彈孤劒。天地茫茫把一杯。萬族滄溟將欲賦。白頭何似木華才。</text>
<title>沒雲臺</title>,<text>愁雲菀結浪聲連。戰跡如新三百年。兵氣未銷餘草木。忠魂不死卽神仙。長歌痛飮堪爲地。完節流芳此亦天。宛若靈旗時復降。沙鷗不敢下空船。明沈練修岳王祠文。忠臣孝子。卽是神仙。</text>
<title>龍湫</title>,<text>大竅深無底。偉哉鑿破功。白蝙飛出外。蒼蜧蟄藏中。鐵壁常磨浪。瀵渦劇鬬風。幽幽太陰裏。一點受靑空。</text>
<title>鶴巢臺</title>,<text>東出東萊更望東。衣裳撲撲海天風。樓臺城郭玲瓏裏。草樹川原感慨中。平世奇男頭髮白。危時烈士血腔紅。翩然笙鶴飛何去。惟有高臺寂寂空。臺下。有宋公壇。壬辰之亂。宋公象賢。殉節于此。</text>
<title>宿萊府李基永家</title>,<text>家在蓬壺位置淸。庭前數笏百花明。碧椶高扇縈煙縷。石寒淙蓄雨聲。以有醉鄕輕萬戶。知應詩價重連城。名山遍閱癯仙遇。回視經行地盡平。麥氣苧衫薄有凉。城東今夜引杯長。月華深院生虛白。海色疎簾落遠蒼。秖有琴書無俗事。不離房闥亦仙鄕。瑤花采采眉如雪。分內名山入臥床。</text>
<title>梵魚寺</title>,<text>亂峀依依澹月天。行人晩到石幢前。數聲風碓來何處。一道穹林盡大年。下界回頭如昔夢。名山入手亦奇緣。卻疑五色雲猶在。丈室深深結篆煙。五色雲。用寺誌中語。</text>
<title>彌勒菴</title>,<text>蓮花幢裏一枝燈。人在諸天第幾層。衣帶泠泠金地冷。鬚眉歷歷玉泉澄。遠帆梁郡迷三浦。暮雨盆陽暗二陵。行遍東南無此景。煩君傳寫剡溪藤。</text>
<title>自彌勒菴。到東院。乘舟順流而下。與諸人分韻。作長篇以紀遊。</title>,<text>戊子維夏之初旬。金官城外解纜始。僊僊衣帶疎篷映。盡是一代風流士。兩岸靑靑蘆荻長。咿嘠輕橈行未已。張樂浦邊晩潮生。汎舫臺下冥煙起。羣山漸小江身大。縱眼悠悠不見涘。此是三江入海處。盪潏雲濤喧貝齒。本草經曰。貝子。一名貝齒。劉欣期交州記曰。小貝。貝齒也。 浮浮水面如荷葉。鳴島蒼茫舟子指。月色晃朗纖翳捲。遙汀遠嶼平如砥。詩句亂落蒼波上。陽侯海若爭歡喜。隔岸犬吠知何處。遠火點點殘星似。夜深來泊津亭下。濛濛瘴霧沾衣履。困眠茅店日晏醒。長街腥動魚蝦市。泱漭大鹵熬鹽積。往往白雪如山峙。居人見客言辭款。銀縷髹盤膾赤鯉。捩柁更向蓬萊去。盡日颶風吹不止。鉅浪直立坤維𥳽。扁舟利涉篙工恃。把酒諸人相賀語。下湍村前歇行李。薄暮投宿多大浦。參差戍堞臨淸沚。沒雲之臺陡入海。萬古汎汎衝瀧裏。極目無障南贍部。始知世界皆積水。霞旌澤旗紛來往。閃爍六丁䨓鞭紫。憶昔萬曆歲龍蛇。鄭公忠節辦於此。啾啾鬼哭靑燐泠。陰雨大壑常沈晷。當時鼠竄生何益。烈哉將軍名耀史。俯瞰古壁神龍窟。鑿盡恢竅混沌死。嵯峨削石爲門戶。瀵沸深渦似釜錡。黝黑直疑通地底。投之亂礫聲宮徵。霹靂刳痕如昨日。誰能到此不駴視。釜山大港遂經過。奇珍異貨咸萃是。廣布赤銅藏列肆。畫磁花㲲充高庋。大葉椶櫚同羽扇。恠査蘇鐵欺獸跱。琉璃廠內茶鑵傍。跣足黑衣雙雙跪。營營心筭刀錐競。我邦習俗耽華侈。識者寧不長嗟歎。有限財糓謾輸委。又是輪艦古所無。泰西巧匠殫厥技。秦漢樓船歸笨伯。頃刻飄然十更駛。海路七十里爲一更 叢叢電柱如帆竿。一線橫連一萬里。卓午暫憇華池寺。誰家名墓經千禩。我讀碑陰數行文。種德子孫宜多祉。行行轉到萇山邑。此間韻士迎倒屣。巢鶴臺巓晩披襟。彷彿鐵笛聲入耳。幾時淸淺東瀛水。褰裳往從安期子。萬年橋上萬年觀。傑構凌空壯邊鄙。階前廣𤳈容千騎。伊昔賢侯演武址。滿地苔碧遊塵宿。野鳥翩翩啄殘蘂。靑鞋緩踏芳菲去。此日遊人開墨壘。試探路傍檻泉出。熱湯紛涌難究理。餘興不盡招提訪。梵魚古刹山崱崺。洞天黃昏攜緉屐。萬綠中間徑邐迤。蕭蕭淸籟溪多樾。馥馥幽香岸有芷。彌勒孤菴在上頭。冒雨登登勞擧趾。規外星辰光錯落。夜半獨自禪樓倚。朝來舃杖齊飛下。東院前江覓舟艤。漁工擧網人爭聚。大鮎鉤登怒豞豕。五兩風旗鳴獵獵。順流蒲帆疾如矢。葦間蟹舍皆歷歷。棹前鳧浪何瀰瀰。令人還憶玄暉語。一道澄江淨練綺。蒜山杳杳俄來失。佛巖童童更覺邇。西日冄冄紅於茜。蒼然夕氣迷沙觜。渡頭山川斯慣眼。首露故墟煙雲美。此行周遊凡十日。風馭差如列禦氏。錢郞百絶堪嗣響。請君看我舟中紀。</text>
<title>慶雲齋卽事</title>,<text>雲間逗日漏纁黃。小雨旋晴山影長。芳杜萋迷江似帶。壽藤縈絡石爲牆。高居眼目通無碍。靜坐鬚眉澹有光。金屑盈盈三尺井。一瓢猶勝酒千觴。</text>
<title>納陵</title>,<text>楊柳垂垂千萬絲。有風吹捲有樓知。金鳧入地春蕪遍。玉馬朝天暮雨遲。旺氣如今潮落岸。雄圖伊昔海爲池。悠悠故國王孫恨。多在龜峯夕照時。</text>
<title>鳳凰臺</title>,<text>一躡高臺敵遠遊。羣山呈黛水分頭。紅亭半隱西陵樹。碧草相連何郡洲。海岳棕鞋成一夢。江城梅笛散千愁。鳳凰已去騷人到。此日風流萬古留。</text>
<title>李應晦至。共賦苦熱。</title>,<text>驟雨零零過樹頭。一凉猶辦小書樓。黑雲直立江山合。赤日旋生里閈愁。安得袁家河朔飮。還思王子剡溪舟。與君更欲出門去。濯足滄波萬里流。</text>
<title>李養中 根容 來訪</title>,<text>衡門寂寂樹蕭森。此日床書共諷吟。古簡山川分脈絡。新編律呂證聲音。蒹葭霜落知非病。松柏天寒自保心。更倚樓頭長笛弄。西風吹送武溪深。馬融送門生袁閎。作武溪深曲。以笛吹之。</text>
<title>喜朴晩醒歷訪</title>,<text>霜氣蕭蕭萬木鳴。行人匹馬下江城。漁村碧樹殘燈影。驛路黃花遠鴈聲。老去文章猶壯志。舊遊山澤若前生。歡歡把酒眠難就。抵曉星河屋角明。</text>
<title>輓金孟寅 濟東</title>,<text>雄飛傑句次楩詞。一第當年視摘髭。赤堇銅鐵成鋩久。滄海珊瑚入網遲。通家更重潘楊誼。對壘曾驚晉楚師。轉眄陶輪人世劇。黃山斜日淚霑頤。</text>
<title>冬夜與應晦作</title>,<text>虛送江村月色佳。閉門還似太常齋。未除懶散從吾好。久斷趨營與世乖。秖愛寒梅春信早。不愁衰鬢雪華皆。話長千古燈頻剪。每一逢君一遣懷。東林一面素淸佳。恰似倪生畫裏齋。直欲籋雲猶驥壯。未能行雨柰龍乖。棠溪寸鐵吾持但。甓社明珠爾唾皆。夜久燈殘人倚檻。梅花江笛動閒懷。</text>
<title>吟贈趙雅</title>,<text>看君跋履遠來尋。喜聽宏談坐夜深。滾滾濤瀧奔峽坼。舂舂鐘鼓破蟲吟。陽秋正義元尊夏。大易羣爻每抑陰。見到如今眞不易。餘時更合勑身心。</text>
<title>己丑夏。留慶雲齋。嚴君能汝 柱昊 來見。</title>,<text>無多夕雨雨霏微。雲葉蒼蒼半隱暉。已遣草香侵几席。不妨山氣潤巾衣。蔬飡苦憶江豚上。蘆箔欣迎海燕飛。不有故人來訪我。那堪遲日獨關扉。山色巃嵸石氣深。何如酈氏舊樓林。四時淸冷風泉響。萬劫堅貞竹柏心。得遇君平將講易。誤知鐘子卻拋琴。幽居縱好還多鬱。歸去名山取次尋。樓林。山名。酈元所居。好山多在郡城西。深樹流鸎恰恰啼。紅藥嬋娟明照屋。蒼藤蒙絡暗通溪。煙霞仙界千塵息。雞犬人聲萬戶低。爲遣閒情何所事。臨池醉墨有新題。丁橋此地每牽思。一鶴南飛歸去遲。紅壁泉鳴前夜雨。碧桐花發去年枝。客穿林逕欣相訪。我與山雲嬾不移。靜裏方看眞色相。玆遊肯許外人知。此是江南大洞天。人家城郭卽當前。鉅溟吹氣恒欺雨。遠樹浮空錯認煙。盡日巖扉心獨靜。有風湘簟夢常圓。泠然澗氣能消暑。如在滄波黃篾船。光陰枉費此間多。風景回頭更若何。野筍忽抽䨓夜動。江梅欲綻雨朝過。內坪鷺下田間水。外洞雞鳴樹裏家。一道紫金光灼爍。羣山政好夕陽斜。囪櫳流爽氣。夏夜似秋天。竹色藏苔逕。桐陰覆石泉。羇棲此有地。絃誦昔何年。爛熳亭頭月。將看影復圓。</text>
<title>題嚴能汝幽居</title>,<text>古七里灘今七山。姓嚴人隱此中間。卿家長物漁竿在。風雨前江釣未還。</text>
<title>復與能汝。拈韻遣憫。</title>,<text>憑欄俯視大江南。蘆渚漁歌起兩三。廣鹵風煙迷白晝。空山樹石濕靑嵐。千塵夐溯金官史。百恠欣聽海客談。休道齋居多趣味。備經辛辣不知甘。江雲散盡月華開。杉檜東頭泛泛來。句引竹陰侵几席。轉移山色上池臺。流輝澹灩通詩境。皎影𤫩瓏入酒杯。虛室生明濃道氣。仙人疑是駕鸞廻。錯落巖軀似簴鐘。風泉相薄響舂容。郊煙曠漠分秧馬。山雨淋浪長籜龍。杳若歸程千里遠。悠然詩思兩眉濃。眼中寂寂無奇士。猶幸雲林與子逢。金佛橋前碧玉湖。風煙不盡洛王都。潮頭蕩漾聲何壯。島角靑蒼勢不孤。覇跡侯塵空往牒。蠔山蜒霧儘奇圖。看君瘦骨淸於竹。一日吾知不可無。</text>
<title>石井</title>,<text>呀然苔甃水盈科。一樹冬靑晝日遮。道人親自銅甁汲。試煎金剛谷裏茶。</text>
<title>鴨腳樹</title>,<text>蒼翠亭亭繞屋陰。州城遮卻勢幽深。疎風宛似莊壇樹。一弄瑤琴萬古心。</text>
<title>新竹</title>,<text>夜雨龍孫脫錦䙀。新梢無數過高牆。漢皇親祀東郊日。簇立車前豹尾槍。</text>
<title>梧桐</title>,<text>孫桐生石最宜琴。如蓋如幢翠十尋。靜聽空山風雨夜。枝枝含得七絃音。</text>
<title>柿</title>,<text>夏日濃陰覆石床。柿花落盡葉蒼蒼。弟畜烏椑奴視橘。秋來虬卵政堪嘗。</text>
<title>木瓜</title>,<text>生老山阿不記春。枝枝臃腫若依神。斫成一杖雙眉過。扶我郊吟野醉身。</text>
<title>小檜</title>,<text>雙檜前年傍屋生。短柯層出尺纔盈。直勢已成無屈曲。會看脩榦翠穹擎。</text>
<title>松</title>,<text>參差松影滿庭皋。琴薦書床落翠濤。爽籟噓來消伏暑。不知山外熱炎驕。</text>
<title>百日紅</title>,<text>十日無紅百日紅。此花獨壽衆花中。疑是瑤池王母屋。萬年琪樹絳雲籠。</text>
<title>江村蟹燈</title>,<text>蘆荻無風雨過灣。漁家列炬四郊環。萬燈奪色開封市。大火無光陸渾山。底事芙蓉生地上。一時星斗下人間。更疑析木煙濤裏。百道紅光曉旭還。</text>
<title>申生致厚 永朝 來訪</title>,<text>不離房闥便成遊。俯視長江萬古流。落照纁黃多彼岸。亂峯蒼翠護玆州。蒸炎乍滌蟬鳴樹。遠水增明鷺下舟。此地逢君那遽別。吟情羇緖兩悠悠。眉髮翛然境寂然。三旬無事臥雲煙。寒泉一勺能消暑。古木千章不記年。風土已諳竆海澨。雨聲遙憶故山田。何時解纜長江上。歸思悠悠不得眠。</text>
<title>蚊</title>,<text>成羣來繞屋。山日欲冥時。利觜錐針似。喧聲管籥疑。攻熏眵更苦。揮扇腕增疲。安得凉風至。令渠羽族衰。</text>
<title>蝎</title>,<text>生生種下種。諸蝎政繁延。枕席宵行遍。囱籠晝伏全。杜翁愁自足。韓子喜胡然。一夕頻移臥。羇人未得眠。</text>
<title>苦雨</title>,<text>垕土乾何日。皇穹漏閱旬。逬階生紫菌。當逕臥蒼筠。山暗雲藏屋。郊明浪拍津。酸醪醭衣滿。病胃厭杯廵。</text>
<title>盧君士維 紀容，族弟見道  來留。仍與共賦。</title>,<text>坐境淸虛世慮消。林深城市近如遙。奇花可柰生閒地。高樹渾如抵碧霄。風起微凉回澗屋。雨過驟沫上山橋。常多蕭瑟泓崢氣。赤日炎炎不敢驕。長夏羇人不出門。風騷猶可與君論。籜龍滿地藏山舍。蒲鴿盈筐自野村。得失俱忘寧滯芥。竆通互換本無根。寥寥度日何須說。只愛幽居絶世喧。恰好山光接起居。南來風景此間餘。茅茨雞犬華岡隱。蘆荻煙雲笠澤漁。石籟渾如秋氣始。蟬聲多在夕陽初。江湖散逸元吾事。何必脩門去曳裾。金城西畔結茅菴。千古悠悠捫蝨談。天下名山多海上。人間好月在江南。前塵尙記摩銅狄。浩劫何愁吹石藍。知否雙雙沙渚鳥。滄溟垂約勝溪潭。</text>
<title>月夜。與族弟明五。乘舟南浦。過鳴湖。族弟 烜 隨至。</title>,<text>南大門前 三叉江入海處。謂南大門。 月上東。溶溶銀浪晩潮通。波心晃朗天無翳。帆腹平安夜不風。雲際不知何峀黑。葦間忽見有燈紅。蕭然凉籟先秋得。水氣能令暑氣空。</text>
<title>七月旣朢夜。與諸族。共話永慕齋。</title>,<text>霏霏玉露藕花天。凉意居然又一年。大火西流蟲語動。長江南去月輪圓。鄕關地逈雲橫嶺。父老村深樹鎖煙。如此良宵那可睡。風流遙憶子瞻船。</text>
<title>贈金達叟 逵</title>,<text>南望悠悠碧峀頭。君家何處占淸幽。伽倻古國知靈境。佔𠌫遺孫見勝流。美玉藍田元有種。明珠赤水可無求。年光政富前程遠。努力行行莫暫休。</text>
<title>壽母生朝</title>,<text>秋日暄姸似陽春。北堂此時和氣氤。堂中老人髮如銀。八十一歲回晬辰。兒癡且拙屋淸貧。門逕寥寥席滿塵。旣無簫管絃歌陳。又乏盤中殽饌珍。媿汗如漿遍沾身。母曰何傷誨語諄。世間侈夸寔累人。澹泊無求足養眞。至樂吾知在爲仁。益勉汝志常持循。薰起再拜謝慈親。天應佑善茀祿臻。年年此日開壽茵。瀲灩華觴手擎頻。</text>
<title>次小岡族叔  回甲韻</title>,<text>珍饌芳醪互勸醻。長筵賀客祝遐籌。仙家日月三千甲。君子康寧九五疇。玄度高風如復見。旌陽道骨可爲儔。閒中不作紅塵夢。無恙山光入臥幬。</text>
<title>題盧文翁 相夏 幽居</title>,<text>蓮峯之下碧溪頭。緬仰舂陵築小樓。父子看書山晝靜。賓朋命駕洞雲幽。照鄰妙句何須效。暗室眞工此可求。盧蘇齋。一號暗室。 爲作四箴屛面涴。陳言我媿不知休。</text>
<title>和族兄 燾 回甲韻</title>,<text>回甲於人始壽年。筋骸尙健鬢蒼然。起居自在圖書屋。康濟那無杞朮田。翠竹鸞庭趨一子。絳雲瑤席對雙仙。臘天和氣簾旌動。春信人間到得先。</text>
<title>月夜。登崇報齋。</title>,<text>夜山無數盡朝來。騩馭茫茫月滿臺。尙有遺靈禋合享。曾勤內助國初開。皇英跡託湘江竹。啓母魂尋禹廟梅。每歲中秋歌吹盛。一城紅粉此間回。</text>
<title>旅舍漫吟</title>,<text>瘴鄕常訝雨來天。雲似魚鱗水共連。地產蘆篁看處處。人隨鴻鴈到年年。孤篷南浦生殘照。雙樹西菴起暮煙。向晩羇愁頓消了。開門月色卽當前。</text>
<title>庚寅早春。李天如來訪。臨別吟贈。</title>,<text>玄機旋斡歲功新。峭料寒威尙妬春。萬事風塵堪涕泗。一燈湖海對情親。如尋地肺將終老。欲搭天涯共結鄰。內郡迢迢何處是。一行鴻鴈伴歸人。</text>
<title>二月晦。往金官。與諸益。遊涵虛亭。</title>,<text>客馬南來二月天。登臨差早賞風煙。但餘流水圍高閣。無復垂楊繫畫船。萬古山河多感慨。百忙人世此團圓。何時蓮葉田田大。游戲靈龜也引年。</text>
<title>竹島舟中</title>,<text>憑舷一唱大江東。煙渚茫茫接遠空。七郡人喧魚蟹市。百帆燈照蛟龍宮。連天雨色難分樹。滿地潮聲錯認風。岸上諸君應羡我。淸遊今夜在舟中。</text>
<title>舟向鳴湖。是日。乍雨乍晴。</title>,<text>江勢茫然萬里長。蓬萊煙樹晩蒼蒼。波回日腳天光漏。風掣雲旗雨點凉。鹽島羣生舟是宅。金官三面水爲鄕。回頭始覺人寰小。此日憑風一望洋。</text>
<title>泊鳴湖</title>,<text>天將積水以鳴鳴。摩盪無停衆響生。鵬翅盤空雲繖暗。鰌旗擘浪雪山明。始堪吐氣胷無滯。差可爭雄詩有聲。窄窄塵寰生長老。此來眼界得寬平。</text>
<title>聖祖菴</title>,<text>憶昔函纓始降天。緋帆又自海西邊。種功肇刱三間屋。薦福常升一炷煙。年代屢遷孤佛在。塵寰長照法燈懸。居僧傳說他無證。終恐空門未信然。</text>
<title>與小岡族叔。同賦。</title>,<text>江雨霏霏濕葦叢。行人未發係孤篷。𧃲蕪野渡魚吹浪。楊柳池亭燕拂風。遣興罇宜招月到。望晴箒欲掃雲空。紅燈夜夜多情話。花樹春深韋曲中。</text>
<title>題安進士景顔 鑽 江亭</title>,<text>我始乘舟訪草堂。依然人在水之央。到門何事琴聲寂。倚檻惟看峀色蒼。庭蘂啄殘山雀聚。床書濕盡石雲凉。如何交臂遂相失。怊悵荒原滿夕陽。</text>
<title>次安乃淑 欽 龜峯亭韻</title>,<text>負麓亭成適淺深。郊原煙樹可平臨。一翁似鶴甚淸瘦。七子如龍稀古今。仲長田園饒趣樂。陸生歌瑟送光陰。搘床靈骨資調息。世事升沉不役心。</text>
<title>和盧文翁東圃八詠</title>,<text>海棠初發豔妝仙品紫綿叢。一笑嫣然倚暖風。乞得春陰勤保護。綠章多辦養花功。羣芳譜。海棠一名紫綿。陸放翁詩。綠章夜奏通明殿。乞借春陰護海棠。芍藥遲開樓子芳華獨後時。緣渠園裏駐春遲。靑樓粉黛飄零盡。猶有紅娥第一眉。劉貢父芍藥譜中。有名疊英香。一名紫樓子。芭蕉長葉葉如席大翠如羅。種得囪前聽雨多。淇上彈文豈公語。不妨布影障荒坡。沈約作脩竹彈甘蕉文曰。淇園貞榦臣脩竹稽首言。甘蕉攢莖布影。障蔽臺隅。遂同幽谷云云。牡丹香朶赤英霞爛絳燈明。國色看來儘有情。朶朶穠華爭拂掠。遊蜂海燕趁天晴。白居易牡丹歌。千片赤英霞爛爛。一枝絳豔燈煌煌。紫檀淸風四時蒼翠保貞心。門逕橫遮晝易陰。時有香飆生座側。塵埃不入道人襟。梧桐霽月參差脩榦出高牆。蒲扇重重廣葉蒼。自此茅廬添價重。霽天明月倍澄光。蘇轍詩。桐葉蒲葵扇。霜菊晩香柴桑人去已千秋。惟有寒香晩圃留。金蘂摘飧能卻老。何愁霜雪白盈頭。歐陽修詩。共坐欄邊日欲斜。更將金蘂泛流霞。欲知卻老延年藥。百草衰時始見花。石榴團實朱花灼灼照堂前。霜後珠囊個個圓。不但嚼酸能止渴。玉津端合養丹田。</text>
<title>張監役其玉 琪遠 見過</title>,<text>雨壓庭柯盡可攀。筇鞋泥路莫催還。岸停煙蓋同高樹。風掣雲衣蛻遠山。搗麥杵聲深巷裏。分秧人語四郊間。客筵少一還多悵。棊響徒聞出晝關。時竹下丈。亦來圍棊。而不與同席。故篇末云云。天端雲是盡成峯。影落蒼屛作幾重。笠屐衝泥巷吠犬。雨風滿地江吟龍。隱囊鍊句堪消寂。岸幘看山爲放慵。白髮燈前兩相笑。那將大藥駐韶容。</text>
<title>初秋其玉復至</title>,<text>淸秋還似夏天初。一籟纔流暑尙餘。山色在眉詩就否。蟬聲入耳酒醒如。風來淥水荷間見。雨過閒雲木末居。何日思君不回首。紅衣城下一茅廬。離離棗實已爲秋。繞屋連枝洞氣幽。瑟碧江身生樹杪。纁黃日腳漏雲頭。欲將粉本蟲聲繪。已覺金箋鴈字流。與爾相逢胷盡吐。奇情古氣浩難收。</text>
<title>中秋夜。和族姪允華次兒墉，從姪咏月韻。</title>,<text>六丁擎出海輪沉。夜氣虛明霽後林。萬里宛回端正面。千家浮動喜歡心。金罇瓦酌光涵遍。畫閣茅廬影到深。解事凉風吹不已。碧天如水掃雲陰。</text>
<title>壽母生朝</title>,<text>敬獻高堂萬壽觴。垂垂鶴髮映秋陽。舊痾盡去筋骸健。笑弄兒孫繞一床。</text>
<title>嚴陵釣臺歌</title>,<text>諫議何官子陵辭。富春何山子陵歸。富春山下桐江畔。雙臺堪作釣魚磯。臺上之樹皆扶疎。臺前之水自漣漪。巖雲翳翳汀沙潔。籊籊長竿盡日垂。羊裘不熱林籟灑。釣魚豈樂樂自在。平生故人劉文叔。袞衣明堂天子乃。欲興禮樂知未易。只恐富貴於我凂。所以竹帛垂功名。輸與雲臺諸將帥。嗚呼卓卓先生節。得來山風上九義。豈但卓節輕軒冕。揚淸激濁扶人紀。此是先生大手段。一絲之力九鼎安。先生已去臺猶在。千丈石出暮雲端。煌煌輔義懷仁字。晦翁摩挲胡丈刻。彼貪壞滅獨何心。幸有山僧能誦說。痛哭登臨謝氏子。孤舟來泊淒風雪。宋瑞之魂招復招。竹如意碎楚歌咽。苟非此臺留千載。當日義士無地哭。屹立雲根竆宇宙。常有淸風吹畟畟。謝翺。字臯羽。南宋遺民。聞文天祥死。登子陵臺。取竹如意。擊石作楚些歌以招魂。因作西臺痛哭記。宋瑞。文天祥字也。</text>
<title>讀王陽明集</title>,<text>刪述宣尼比虐秦。朱門竆理亦狂嗔。覇儒莫掩禪腸肚。護法曇娘卻誤親。退溪云。陽明學術頗忒。欲排竆理之學。則斥朱說於洪水猛獸之害。欲除繁文之弊。則以始皇焚書。爲得孔子刪述之意。弇州集云。王錫爵議陽明從祀云。大夫覇儒也。外似儒。心似禪。其女晏陽仙師沮之。削草。心理云云不識心。由來此說禍人深。休言所指原頭異。畢竟迷途一轍尋。</text>
<title>詠菊二十韻</title>,<text>衆蘤今已殘。庭院繁霜集。吐穎金飆凌。袁嵩菊詩。擢穎凌寒飆。 汎香瑤斝執。酈滋壽以千。南陽酈縣。谷中有菊水。飮者皆壽。 嶺會月之十。東坡在嶺南。十月見菊花開。作重九會。 英取離騷原。芳收廣雅揖。張揖著廣雅。 醇精羞豔穠。孫楚菊賦。稟自然之醇精。 勁節肯衰澀。藥妙能治風。范至能菊序。黃白二花。入藥治頭風。 糗良卻勝粒。東坡賦。以菊爲糗。 坤裳色不渝。東坡菊詩。坤裳有正色。 畤墨字宜習。終南山五老洞碑曰。永壽。漢之好畤也。出墨菊。其色如墨。古用其汁以書。 荒逕舞鸞來。潘岳菊賦。馨達幽遠。光燭隰原。招仙致靈。儀鳳舞鸞。 幽叢瘦蝶入。元好問詩。瘦蝶寒螿晩景前。 堪追杞犬靈。寧譬檜龍蟄。見東坡咏檜詩。 冄冄凉煙依。陸龜蒙詩。衰菊臥凉煙。 漙漙曉露濕。劉灣詩。寒菊露偏滋。 范村族類多。范至能所居村。多種菊。 蒙譜姓名襲。劉蒙著菊譜 黃蘂明星羅。盧諶菊賦。黃蘂星羅。 紫莖新雨浥。本草經曰。菊有二種。紫莖氣香而味甘。爲眞菊。靑莖味苦。非眞菊。 春情長寂寥。秋飾獨收拾。甘蘂制頹齡。張南軒杞菊賦。又頹齡之可制。 騈枝沐晩霫。霫雨貌。陸龜蒙杞菊賦。或穎或苕。煙抹雨沐。 喬松貞可幷。苦薏味難及。抱朴子曰。菊與薏苡相似。以甘苦別之。菊甘而薏苦。 風子詣仙蹤。神仙傳曰。康風子服甘菊。乃得仙。 文賓慰嫗泣。列仙傳曰。文賓取嫗數十歲。棄之。後嫗老年九十餘。見賓年更壯。拜泣。賓令服菊花，地膚，桑寄生，松子以益氣。嫗亦更壯。 塵間淸士餘。物表高人立。綻朶籬還奢。沾根泉幾汲。馚馧透幕簾。鮮凈映衣笠。服此實長年。何須沆瀣吸。</text>
<title>古樂</title>,<text>昔在朱襄 炎帝別號。 世。積陽多㬥飃。士達 炎帝臣。 承帝命。迺造五絃瑟。按調采陰氣。區宇賴寧謐。葛天摻牛尾。八闋宣洋溢。敬天依地德。葛天氏作八闋。五曰敬天常。七曰依地德。 民物遂蕃茁。軒后鼓淳化。伶倫來掌律。茫茫阮隃陰。嶰篁孔無窒。吹之六六筒。聲與鳳凰一。伶倫自大夏之西。阮隃之陰。取竹於嶰谷。以制十二筒。聽鳳凰之鳴。 英韶又發鍾。仲春其日乙。渢渢奏咸池。是時治隆郅。黃帝又命伶倫與榮。將鎛十二鐘。以施英韶。仲春之月乙卯之日。日在奎。始奏之。命曰咸池。 亦粤空桑氏。顓頊處空桑。 聽風煕音述。顓頊聽八風。使飛龍作樂。 飛龍審聲遍。偃鱓效靈悉。上帝乃令鱓。先爲樂倡。鱓偃浸。以尾擊其腹。 帝嚳捻苓管。九招咸得秩。迺令天翟下。休徵來至畢。帝嚳令人鼓鼙擊鐘磬。吹苓展管。因令鳳鳥。天翟舞之。 大哉堯爲君。臨朝咨汝質。麋𩊚叩缶歌。節拍諧徐疾。堯命質爲樂。以麋𩊚置缶而鼓。 拊石叶天樂。蹌蹌獸舞率。拊石擊石。以象上帝玉磬之音。以致百獸之舞。 有虞操南熏。太龢隨指出。韶箾盡善美。祥禽儀瑞日。神禹勤導水。龍疏蕩潏。羣黎脫昏墊。上帝垂陰騭。夏籥昭厥功。萬世疇能匹。成湯造自亳。百姓安堵室。容容陳大濩。晨露歈良弼。湯使伊尹。作大濩。歌晨露。 周文起西岐。殷受事淫泆。彼惡雖貫盈。聖德未忍黜。武王達大權。六師仗戈鉍。姬公薦雅什。淸廟升薌苾。亦有大武曲。朱干爛映佾。初豈爲翫戲。彰明德之實。噫嘻千載下。樂經柰散失。古遠不可詳。徒勞漫詠筆。</text>
<title>自警</title>,<text>緬仰前修戒蕩情。防閑私欲似嚴城。嚥來丹粒顔宜渥。刮了金篦眼更明。積到涓流成海闊。居常淵默聽䨓聲。禪家一偈眞堪誦。那不吾身度此生。</text>
<title>送梁生範柱歸明川</title>,<text>直向吾家莫枉程。區區外物等毫輕。樸車久自淹寒谷。弊箒那堪贈遠行。持敬方能除妄念。治文祇是博虛名。譬如掘井泥沙盡。然後銀花歷歷明。</text>
<title>上元夜雨</title>,<text>循環兩曜互西東。赤黑靑黃九道通。天上陰晴何所似。人間治亂與之同。暈虹謾現新年首。凍雨旋垂此夜中。濟物天工應試手。撥雲頃刻動長風。</text>
<title>徐德一，張德老 昌遠 俱來。喜吟。</title>,<text>東風二客訪林居。罇硯重開久別餘。共爾援琴聲尙切。余與德老。皆新除喪。 待君懸榻跡何疎。德一久在京城。三年纔得一見。 出身政好存儒雅。處室尤宜讀聖書。我已無心當世事。竆山深閉草玄廬。</text>
<title>早春酬愼生</title>,<text>東風陣陣撲囪紗。鬆土陽阿動軟芽。鶴骨松精山北客。犬聲砧語水西家。無人可和君歌雪。有藥難治我病霞。滾滾塵愁都掃遣。圖書萬軸是生涯。堪憐華髮映巾紗。欲採深山金色芽。未害罇空無月夜。如何詩廢有梅家。淸笳吹落烏城雪。遠屐穿來鶴峀霞。朗士通人尋不絶。騷壇爲築瀼西涯。遙想深林闢小庭。高人常臥洞雲冥。巖間藥逕沾春雨。澗上魚梁照夜星。下得奇書傾大白。題來佳句等空靑。眉端道氣輕仙骨。莫歎流年去不停。松身常健竹身寒。粗得園林位置寬。老我江湖三板舫。諸賢臺閣兩梁冠。時平古壁龍泉冷。歲儉磽田鶴料殘。每念悠悠風雨夜。浮生名節晩尤難。今人難躡古人蹤。獨立昏衢意緖重。那可山林羣鳥獸。還思菹澤放蛇龍。卷中賢聖長勞夢。天下英雄更願逢。抱膝竆廬聊遣寂。一篇梁甫響舂容。</text>
<title>次英陽南氏旌閭韻</title>,<text>吁嗟貞烈貫高穹。潁水東頭綽楔紅。鳥雀裵徊不敢下。冰霜皎潔可無同。出來小學明倫上。合置三綱實錄中。花早飄零根聚氣。枝繁葉大翠無竆。</text>
<title>金休命 濟休 來訪</title>,<text>萬事無如一任緣。待他水到自行船。不知仲淹能忘世。底事靈均卻問天。大地堪憐舒化日。前村可柰少炊煙。靑山大學君應慣。我亦平生夢想懸。鄭新堂指冷山而問朴松堂曰。彼山外何如。對曰。未知也。新堂曰。汝不曾讀也。松堂。遂潛心大學。累年精熟後。往見新堂。新堂曰。汝見冷山外乎。松堂曰。外面只是前面。新堂笑曰。乃今知子讀書之功也。世以爲靑山大學。蓋冷山。卽松堂所居之前山也。今休命家。在松堂舊里。故末句云云。</text>
<title>小蘭亭。與尹侯 秉觀 同吟。</title>,<text>把酒憑欄感白頭。使君如鶴我如鷗。當庭石古堪呼丈。繞郭湖凉卻憶裘。豐兆已看三日雨。虛心常若四時秋。疎簾捲盡攜琴弄。檻外山光碧欲流。公退逍遙碧磵頭。金魚影散不驚鷗。韓詩。玉帶懸金魚。蓋銅符之類。 賢侯知是陶元亮。賤子慚非樂正裘。已老風情餘月露。相傳家學在春秋。澄江如帶山如畫。爲吏名區亦隱流。民憂溢目雪渾頭。無暇江湖狎鷺鷗。雅度咸推荒歲糓。羣情若襲大寒裘。已優四野秧沾雨。何幸千村麥有秋。應是天心酬美政。瀼瀼膏露此間流。州城南望鏡湖頭。岸有芳蕪水有鷗。鸕石怪奇參鴈宕。鳳山秀絶合菟裘。新松往躅渾如昨。冶畢淸芬幾閱秋。此日幸逢賢地主。留心興學溯源流。東華紅土倦回頭。人海浮沉我亦鷗。山澤徜徉雙蠟屐。風霜閱歷一麑裘。菲才終覺難需世。蒲質那堪易及秋。消卻塵愁何處是。開門滿地大江流。</text>
<title>六月廿四日。與張正夫 來遠，張公辰 斗遠，張仲由 有遠。會話于東洛精舍。</title>,<text>赤日炎炎獨得秋。樓前瑟碧大江流。煙篷古渡雙飛鷺。風笛平蕪四散牛。老樹政遮村一半。好山多在屋西頭。試看宇宙留眞帖。萬象如今可攬收。旅軒先生著宇宙要括帖。故結句借用。</text>
<title>訓蒙二十五則</title>,<text>志學志宜伊尹志。學宜顔子學。顔子大聖亞。伊尹天民覺。持敬暫敬何足貴。久敬乃有成。如何是久敬。主一無他情。正心如欲其心正。必先正威儀。不有威儀正。其心易有私。求放心心放不能求。一身便無主。常常操此心。莫向外處走。四宜視瞻宜端正。肩背宜直竦。言辭宜謹愼。手足宜恭重。竆理一事有一理。是處便是理。事事無不是。聖人只如是。身如器身如盛水器。器靜水常盈。其器若搖動。盛水必盡傾。孝孝爲百行源。不孝非人子。養志兼養體。常令父母喜。敬長坐不長者竝。行不長者先。長者有所敎。服膺常拳拳。友兄弟鴻鴈飛聯行。棣花開共萼。人而不如乎。相將和且樂。取友取友友其德。相觀以爲善。益友是端直。損友是柔輭。爲善爲善人爲人。爲惡人爲獸。進善如悅豢。去惡如除莠。勤學大禹寸陰惜。孔子韋編絶。聖人尙如此。况汝才鈍劣。好讀書好讀才日進。不讀才日减。才進爲賢達。才减爲愚暗。作字腕直筆亦直。心正字亦正。小畫如透堅。一點當存敬。早起早起日爲常。盥洗整衣裾。先適長者所。然後對案書。長者言如聽長者言。他日爲君子。不聽長者言。終歸下愚已。行立坐立不當門中。行不踐戶閾。足不履人影。背不貼屋壁。四莫書札莫亂抽。器用莫傷毁。囪壁莫點汚。杖屨莫遷徙。推仁螻蟻勿踐踏。草木勿摧折。推此不忍心。其亦爲仁術。務實有實謂之誠。無實謂之欺。言行苟虛僞。百殃摠由斯。重衣食如思一粒成。一食不可忽。如思一絲成。一衣須可惜。酒技嗜酒好雜技。家敗又亡身。終始不陷溺。斯可謂之人。貴賤貧賤諂富貴。人皆賤之矣。富貴驕貧賤。貧賤還其已。禁南草塗㯃人臟腑。昬黟人面目。傲態令渠長。元氣緣渠斲。豈是忘憂物。元非破痰材。百害無一利。此言毋忘哉。</text>
<title>與張其玉族弟士維，士心，從弟馨叔 苾 共吟。</title>,<text>林踈半露草堂顔。曲檻東頭聚遠山。殘月配星懸石郭。北風吹葉下江關。誰尋仲蔚蓬蒿下。宜置幼輿丘壑間。自笑平生緣苦癖。佃漁子墨未能閒。</text>
<title>輓李文擧 炳淵</title>,<text>詞華通敏性剛明。合置金閨玉署淸。有氣蟠胷銷不得。風霜北海布衣行。匹馬歸來嶺接天。北貲如凂槖枵然。京華宿趼渾如夢。惟有塤篪樂事全。芙蓉朶朶集爲裾。婥約風標衆所譽。靑鏡流年容易度。可憐國色老茅廬。何處靑山四尺墳。英靈應喜脫塵喧。掩却南州高士骨。大荒寒日欲黃昬。</text>
<title>送別尹侯之南原</title>,<text>君侯江海姿。白首屈郡章。翩翩雙鳧舃。去年莅我鄕。城東小蘭亭。花木暎罇觴。治規元魯山。詩篇孟襄陽。風雪歲將暮。軒帷指帶方。神仙方丈山。峩峩揷穹蒼。復有登臨興。高樓河漢凉。靑冥杳無極。翹首徒悵望。</text>
<title>輓盧文翁</title>,<text>磵上幽棲絶世喧。蓮峯秀色滿囪軒。心無名利竆何病。案有詩書樂自存。園詠謾遲呈和帖。文翁詠東園八景。以示余。余有和章。未及寄。文翁已逝。 屛箴還媿凂陳言。余嘗爲文翁。作寢屛四箴。 無徵仁壽天難信。遙望南雲涕泗繁。</text>
<title>移寓興丘 甲午</title>,<text>亂世攜家遠道行。興丘如畫愜幽情。嵯峨石壁雲屛展。演漾江流玉鏡明。滿壑煙霞回淑氣。長汀鷗鷺託堅盟。誰知赤手開山苦。六載經營始得成。</text>
<title>興丘諸詠</title>,<text>興丘圜丘平衍。淑氣融結。石屛隨水。抱廻無缺。中如地凹。外若月匡。幽深明麗。長發吉祥。一水一蒼壁。廻環束氣堅。靈區留待主。慳秘此千年。廣德山鉅麓東來。三峯隆特。峙于兌維。是曰廣德。作鎭玆土。高撑天宇。興雲降雨。功化斯普。美矣玆山號。人誰不仰之。移得吾身上。堪爲百世師。黃鶴山廣德一支。從空飛下。奕奕如生。仙翁欲駕。張翅控勢。遮卻虛谾。時聽古琴。滿壑松風。頂圓張兩胛。獨秀衆峯中。恰似天風夕。仙禽盤碧空。漢川兩川合流。畫成丫字。或淵或瀨。碧波西駛。一帶橫截。上應星河。澄光暎徹。如鏡新磨。仰看天漢亘。首艮尾坤維。三江流一樣。此水亦如斯。三江。卽鴨綠江，大同江，漢江。砥柱石一石當沚。凌空聳拔。攔卻濤瀧。野岸不齧。峨峨氣象。何所髣髴。眞儒拒詖。義士豎節。跟趺深莫測。頭角竦難攀。萬古長如此。亭亭獨障瀾。木齋臺漢川南沜。石峯崔嵬。故老相傳。木齋之臺。盡入耕犂。交錯稻塍。野人何知。鑿破形勝。有臺斗入水。木老此登臨。一一游魚見。悠然濠濮心。墨淵木老臺北。有潭瀰瀰。深黑如墨。而不見底。若逢大癡。濡毫其沚。溪山全面。寫來一紙。渟滀深無底。黝如墨潑濃。何人快染翰。寫出溪山容。木遷紫石層厓。中開小逕。如衣有緣。僅容一乘。酷近深湍。懔乎其臨。縱蹈平地。毋弛此心。側逕魚鹽駱。行行不覺危。空汀彼何叟。閒坐一竿垂。文巖峩峩古壁。若屛若幢。抱玆大阪。其下長江。或皴或劈。或翠或丹。天工試手。供我奇觀。石皆具五色。煥爛自成章。何似河橋畔。天孫曬七襄。日月山自然石文。日之月之。合以爲明。悠悠我思。兩曜迭行。曾不暫息。一理循環。庶可翫賾。日月山居後。日月石當前。中有白頭老。坐看大易篇。筆峯人道是筆。我看如帽。金闕曉開。侍臣趨造。文巖忽低。呈此朝峯。拓戶便見。常挹端容。依然靑玉案。彤管揷來兀。更似龍樓晨。仙官挺象笏。睡隱臺丘之東隅。小阜如拳。下臨淸流。影涵雲天。荒廢已久。寒烟草萊。昔賢遺躅。今安在哉。蒼厓臨水底。終日聽鳴湍。亦足稱奇絶。荒蕪不忍看。鐘巖有巖山腰。若簴懸鐘。蒲牢之響。恍若容容。蘚文縱橫便鱗之。而在洞之口。廣德東支。洪鐘鳧氏造。東序懸千石。何年移此間。贔屭鉅靈力。楊汀石屛盡處。有峯連峙。餘氣彎回。水不直駛。隔岸茅茨。向江柴門。沙觜漁梁。人語黃昬。石壁已堅抱。更添山嶻𡾦。重重作門戶。精氣蓄無洩。</text>
<title>輓朴晩醒</title>,<text>文星懸照海東天。藝苑宗工問幾賢。崔牧圃佔渾樸茂。權盧翠簡各弘淵。曇花未易眞香現。城乳還多淡味傳。何幸詞林回氣數。巴陵風月降騷仙。雄才虎步鴨江東。淹識兵森武庫中。源深江漢來無竭。野闊靑徐望不窮。豪竹哀絲燕客市。雕甍繡闥漢皇宮。南天每夜騰光怪。千丈峩峩五色虹。大東續樂語尤奇。追配西涯健筆枝。鋪張勢大頭流錄。證佐功深悉直碑。醫卜星經咸照燭。性情心說亦抽絲。雷龍亭畔高招建。執盝諸生揔質疑。愈郊當日譬龍雲。漢上罇筵始見欣。紅葉名亭花灼灼。黃驪古寺雨紛紛。貨船遠自波斯國。錦帳新開越卾君。㝡是雙潭移棹夕。依然笙鶴月中聞。幾度林樓倒屣迎。酡顔據席氣崢嶸。統會三才歸理藪。牢籠千古入評衡。神醫按脉詳知病。酷吏深文盡得情。喜聽宏談遲就睡。人寰寂寂一燈明。我馬行行嘉樹西。西峯亭上笑相攜。謀刊鉅集塵同掃。刊性齋文集。 請敍珍藏筆柰低。以家藏三寶墨。要余爲序。 丹老 金聖夫居丹溪。 參筵欣共討。斗翁守堊 許聖勳。居廬于梧斗村。 悵還齎。臨離未忍輕分手。兄弟扶筇遠渡溪。朱霞天末所思長。一別年華去太忙。皆骨約遊終未踐。虛舟贈說可能忘。嘗貽書於余曰。處世泛泛。如不繫之舟。我虛故觸之者。不忤。 危時堪恨頭成雪。暮氣猶能字挾霜。每欲乘閒更相會。許多胷裏合商量。季章亦自賦才淸。聯步騷壇可主盟。小美火攻常欲逼。子由木假與齊名。夢回春草池塘句。膓斷夜床風雨聲。五鳳樓空人已逝。白頭孤影柰阿兄。萬事傷心百六辰。不堪回首漲氛塵。江山窄窄三千里。鬢髮悤悤七十春。香歇芝莖霜落地。風生鶴背月橫旻。餘生何處牙琴奏。南望梅岑涕滿巾。</text>
<title>上元夜。獨坐書懷。</title>,<text>去年迎月洛江灣。徹夜歡遊未暫閒。今夕眞安對孤燭。故鄕何處隔羣山。逢新羇抱紛難理。依舊冰輪影自還。來歲淸光先得見。高樓將起此中間。</text>
<title>次鳳棲臺韻</title>,<text>醴地圖河膏露天。是時方是鳳來年。祁祁生國譽髦士。濟濟登廷勵翼賢。以後寂寥多歲月。此中融結好山川。斯臺豈直遊觀美。宛復歸昌瑞律傳。</text>
<title>次鄰居老人韻</title>,<text>眞州東北有平丘。丘上有村村更幽。冄冄蓮幢丹壁肚。盈盈藍淀綠江流。睡翁躅古知何處。木老臺荒問幾秋。君我縱離鄕井遠。此間奇勝可淹留。蒼屛如畫萬山峨。元化當年費力多。草木含榮春足雨。魚龍增氣水生波。異鄕家室終難著。故國風塵近若何。幸有溪南詩老住。藜筇日夕好經過。</text>
<title>述懷</title>,<text>飄泊荒隅阻六親。生逢亂代此何人。皇穹已示䨓霆警。品物將沾雨露仁。杳杳鄕園如萬里。悤悤時序屬三。春羇愁何處堪消。遣惟有澄江入眼新。</text>
<title>月城孫敬直 ▣▣。過余寓舍。遂與共賦。</title>,<text>峯作幡幢石作臺。靈區未必問瀛萊。眞州四阻雲林邃。月峽遙通雪水來。地肺棲蹤堪送老。天台賦手忽驚才。君歸試捻波波笛。海晏將看樂歲廻。客自層溟入我關。雙鞋行盡幾重山。東風颯颯吹野岸。北斗垂垂揷江灣。亂樾多聲禽譯巧。衆花添色蝶魂還。回燈敲句撚鬚斷。不是全忙亦不閒。雞林遠客唱新翻。共坐眞安江上村。白鷺閒情吾所與。黃鸎春事爾能言。兼旬雨色連苔巷。終日峯光在蓽門。山廚供薄君休訝。無計荒年酒滿罇。</text>
<title>閒居。謹次朱先生武夷九曲櫂歌韻。</title>,<text>六六峯巒萃淑靈。眞儒棲息境尤淸。飄然直欲褰裳往。千載洋洋九曲聲。一曲山光已滿船。峨峨天柱暎淸川。定知仙界超塵外。萬壑深深鎖暮煙。二曲娟娟玉削峯。佳娥臨鏡理花容。高唐雲雨渾閒事。只愛推囪翠色重。三曲懸崖艤古船。落帆停棹自年年。梢工副手終難遇。回視蒼生政可憐。四曲亭亭對峙巖。苔花含露碧毶毶。金雞啁哳空山曉。冄冄寒雲浸石潭。五曲山雄洞壑深。精廬隱約四環林。雲囪靜夜人誰聽。一闋瑤琴萬古心。六曲層崖抱一灣。道人無事掩茅關。落花如雨波如鏡。鷗鷺中流自在閒。七曲移篷又上灘。天壺秀色政堪看。仙人宴罷留靈液。淸曉漙漙玉露寒。八曲山隨水漸開。皷巖衝浪更旋洄。風煙亦足成佳境。何不遊人此上來。九曲雲開野廓然。禾麻桑柘傍長川。奇觀詎可求高遠。平地須看有別天。</text>
<title>興丘書塾。在江岸陡斷處。俯臨碧波渟滀。綠野平圓。隔水層壁。回抱若屛。儘可樂也。與李稺瞻 壽嵒 賦景。</title>,<text>蒼厓來坐若層城。欲雨山光更欲晴。老樹難藏平野色。虛欄常泛大江聲。芳辰冄冄渾如夢。故國迢迢易感情。杖策行吟歸去緩。人家西崦夕煙生。</text>
<title>次棲碧亭韻</title>,<text>蓮花峯下磵西頭。一屋重成六十秋。堂構塗茨勤繼述。圖書卉木好藏修。金丹石鼎應留訣。紺碧山泉可滌愁。炳燭工夫知更進。世間榮利也無求。</text>
<title>贈客</title>,<text>君家家在萬重山。細逕懸厓欲訪難。石广藤床詩草檢。雲囪樺燭道書看。靈區未露千年秘。古洞常陰五月寒。一見已知非俗客。依然嵐翠在眉端。</text>
<title>遣憫</title>,<text>離鄕未易得成家。叵耐殷憂似亂麻。虛市經過骨高馬。長程轉輾耳生車。疏渠不妨新移柳。築塢應如舊種花。卻愛此間謠俗古。不知人世有芬華。</text>
<title>次李殷祖 壽麟 蘆月幽居韻</title>,<text>憶昔南征海一陬。滿船蘆月辦淸遊。秋聲瑟瑟風來岸。夜氣蒼蒼煙斂洲。玉宇三更懸鏡面。銀山千疊上潮頭。爲將舊賞題新寓。移得江湖入洞幽。</text>
<title>墨竹 爲李德顯作</title>,<text>墨君迥出衆花芳。瘦節亭亭夙飽霜。政欲有聲回夜雨。如將成影遇朝陽。移來翠籜龍騰壁。添卻靑琅鳳入堂。數尺綃留千尺勢。主人淸趣與之長。</text>
<title>與金聖年 壽昇，李稺瞻。雨後共賦。</title>,<text>坡間隱約兩三家。戶外江聲走白沙。雲濕壑腔紅菌耳。雨淋牆角碧苔花。郭煕寫罷煙濃樹。郭君錫奎。爲我作煙村遠樹圖。 謝眺詩成綺散霞。老大相逢猶可樂。不愁華髮鏡中斜。</text>
<title>遊陶淵</title>,<text>嶙峋畫閣壓江流。三丈崇碑二百秋。峻壁參天巢鶻健。洪濤穿地窟龍幽。先生已豎堅牢腳。遺裔皆從朴實頭。幾疊雲屛蒼翠滴。奚囊還媿未全收。</text>
<title>仙刹</title>,<text>叢叢亂石石多林。洞氣常寒晝易陰。淰淰秋雲看潑墨。泠泠風瀨替鳴琴。仙遊亭勝塵埃迥。羅代庵殘歲月深。夜久囪前山吐月。神淸無睡獨沉吟。</text>
<title>次隱侯詩韻。贈別諸益。</title>,<text>秋日淸江上。相逢不素期。蕭然頭已白。非復少壯時。贈我瓊琚字。槖重不堪持。歸讀風簷下。聊以慰長思。</text>
<title>秋夕對月。書懷。</title>,<text>一年今夕月華淸。照遍世人人各情。遣興誰能辭滿酌。望鄕吾欲上高城。田廬秋熟蘇貧病。瓊闕天寒憶聖明。良夜易徂殘燭耿。白頭無寐坐江聲。</text>
<title>旗巖 在周王山口</title>,<text>行訪名山錦樹秋。旗巖一面映溪流。天龍鬐角揚雲半。旟隼文章出洞幽。壯勢猶堪扶敗寺。行人宛似倚邊樓。渾疑漢帝東廵日。羽葆金支泰畤留。</text>
<title>周王菴</title>,<text>雲根戌削欲衝天。元氣凝成太始年。噴薄懸流飛霰雹。嵌空大壑吐嵐煙。靑鞋布襪通幽徑。絳節星冠證宿緣。何代周王來此隱。空門誕說不堪傳。</text>
<title>靑鶴洞</title>,<text>靑鳧東境洞天淸。玄鶴雲間時一聲。有萬巖軀經霹裂。無多葉罅漏天明。霞標冉冉停幢蓋。風瀨泠泠奏瑟笙。未忍遽歸回首屢。何如潘閬倒騎情。</text>
<title>應晦遠寄五言四十韻。遂步其韻卻呈。</title>,<text>君在烏山下。門深仲蔚蓬。風泉空峽響。煙樹一坨籠。竆窶方干似。高棲何胤同。豪情資太白。妙句較三紅。盧馬情相重。裘羊徑寔通。乍離猶結戀。每握便傾衷。世値滔天浪。吾如失侶鴻。全家渡江左。半月費途中。緬憶桃源內。玆尋漢水東。交多新縞帶。調斷舊絲桐。劫運偏遭酷。天心似未公。吟呻如病鶴。跧伏似坏蟲。羇抱紛難理。年華去太悤。遣懷乘野艇。散憫賞厓楓。蠟理謝家屐。醪謀郫縣筒。陶淵蛟室瞰。周窟狖房竆。華嶽登韓子。巴陵遍杜翁。泠然風駕御。恍若寒門翀。嵐靄堪穿破。塵埃直掃空。幽深離衆甫。刻畫役神工。金塔臨無地。旗巖聳抵穹。金塔，旗巖。皆峯名。在周王山中。 壽藤千祀久。鉅檜百尋崇。虛牝應藏魅。蒼精倘化童。怪槎欺虎豹。奔峭訝驊驄。靈境君如到。騷壇我罔功。危岨皆動彩。亂樾可披蒙。非爾山情淺。柰何親齒隆。尙平縱招慶。拾得未儔豐。尙子平遊名山。與禽慶同行。豐干禪師。將遊五臺山。謂寒山拾得曰。汝與我遊。卽我同流。若不去。非我同流。曰。我不去。豐干曰。汝不是我同流。 獨往少歡樂。遙思起悵忡。寄玆聯牘詠。謂我賞音聰。鏗韻須驚眼。沈痾忽去躳。企深幾發夢。喜極還如聾。座落連城璧。江回貫月虹。悠悠貽阻恨。懇懇告人忠。到老休嗟惜。屬辭尙健雄。勢張還雅雅。格盛太熊熊。伐木聲求和。陽春曲未終。摩挲替面晤。諷讀似腸充。多荷瓊琚贈。卻刪懊惱叢。願言松柏質。無恙歲寒風。</text>
<title>記夢</title>,<text>乙未之初冬。旬有一日夜。興丘江上屋。燭殘看書罷。支枕仍就睡。神馬忽遠駕。行到故山第。阿弟來相迓。握手始無言。看看淚兩瀉。爾從何方來。答云自南荒。天邊朱鳥次。鉅海碧茫茫。一行那期返。溽暑經蠻鄕。橫罹會有脫。歸帆借秋風。聽語未及半。喜悲紛交衷。我媿爲人兄。爾行漠不知。去歲攜家室。蒼黃避亂離。竆陬久馽伏。身似楚囚悲。客土缾罍罄。妻子幷呼飢。玆猶不足說。所恨分弟兄。幸爾得生還。從此斷營營。同我入深林。烏犍石田耕。塤篪互唱酬。聊以送餘生。此事方商量。耳邊忽雞聲。翻身睫遂開。蘧蘧一夢乃。蕭凉僦舍裏。依舊我獨在。無乃逢期近。其兆遂如是。紙囪回曙色。程道坐屈指。</text>
<title>老牛歎</title>,<text>家有一老牛。色白如雪白。聖訓謂之祥。爾雅名曰𤜅。昨歲遭亂離。蒼黃去鄕陌。物物皆棄捨。爾背但書籍。行行數百里。眞安始泊歇。十三古經注。淵鑑大卷帙。以至諸子集。攜來資爾力。堆積如斗廬。忘憂渢渢讀。况復數畝田。賴爾得耕穫。主人素疎坦。廏寒不修飭。糠荳又不贍。未能充爾腹。付之頑僮手。但知加鞭策。日斫遠山木。滿駄爾瘦脊。皮穿血淋灕。腳病步躑躅。腸飢力不堪。道傍屢顚踣。都無舊時健。見者心慽慽。使爾疲如此。主人恩太薄。中夜坐長歎。還慚寗扣角。</text>
<title>丙申六月之朢。與鄰比諸友。會飮江齋。拈韻述懷。</title>,<text>長歌獨放海東州。布褐猶爲天下憂。此日無心河朔飮。衰年空負浣江流。神鋩藏用塵生匣。靑鏡添愁雪滿頭。閒界歸來如脫絆。茫然直欲御風遊。</text>
<title>贈李昌老，李子成 春英。</title>,<text>肅肅雙黃鵠。飛飛東復西。江門歲已晏。木落風凄凄。况値干戈世。行子路歧迷。才華夙苕穎。奇氣未肯低。六經如日月。大道在於斯。明誠乃其本。皓首以爲期。詞章是小技。君子薄不爲。願爾加努力。老夫無躗辭。</text>
<title>秋夜獨坐</title>,<text>靜夜瑤琴有所思。白頭容易感年時。露凉庭宇蟲聲急。天遠鄕園鴈到遲。紅秫山罇新熟酒。碧荷池館舊題詩。潭巖此處風埃少。猶幸鷦棲借一枝。</text>
<title>輓朴景燁 時翰</title>,<text>短髮東溟客。移家渡漢川。寡營寧忤物。不琢便全天。山澤枯臞質。杯罇唱和篇。胡爲乘化遽。寂寞異鄕阡。</text>
<title>丁酉人日</title>,<text>嬋姸新月照囪深。詩話山妻獲我心。金勝巧裁傳舊俗。玉杓移指送竆陰。雲晴碧落鴈初返。江坼玄冰龍一吟。何處春來看仔細。如煙一氣欲生林。</text>
<title>早春夜。與兒輩同吟。</title>,<text>蒼屛四匝畫圖然。中有平丘著數椽。每憶高情詢濟勝。還羞拙計汜求田。江湖夜冷孤燈外。蓬藋門深左海邊。悵望瓊䨓消息阻。何時風雨一床眠。</text>
<title>李致崇 壽岳。攜李公旒 壽冕 來到。</title>,<text>泥融粘屐草迷原。多謝諸朋款蓽門。險韻先成如奪寨。古書重討直竆源。灘聲挾雨遙還聒。雲葉無風靜不翻。明日雖晴君莫去。紅泉翠壁更攜罇。</text>
<title>趙可中 秉時 見過</title>,<text>相逢俱已鬢毛殘。底事平生可自寬。泉石爲家堪送老。兒孫能讀是遺安。款扉峒客攜棕屐。爭席村翁戴箬冠。此外塵愁都掃遣。名山更願與君看。</text>
<title>禹生大洛來見</title>,<text>香爇銅爐晝日遲。落花如雪一簾垂。山居寂寂無人過。時汝床頭問字奇。</text>
<title>柳賢七 璧鎬。贈我白羽扇。製極精巧。詩以謝之。</title>,<text>全身髣髴鶴儀形。知爾從來鐵笛亭。別有淸風生手裏。最宜吹著鬢星星。</text>
<title>李海卿 能基 見過</title>,<text>少日華宗幾盡逢。逢君此晩已衰容。籟生短袂來臨水。雲濕雙鞋遠踏峯。世盡昏昏獨自皎。交宜淡淡不須濃。側身南望高居近。願爾藜筇數過從。</text>
<title>輓李君宅 晩寅</title>,<text>冉冉東風吹。汀洲芳杜碧。回首不逢人。悵悵吾安適。憶曾羅浮村。梅飄雪晴夕。君子命駕至。鬚眉皓於鶴。張燈敍平生。文字遂商確。縱談兩忘形。千古此夜樂。水榭與山亭。旬日聯筇舃。少別旋相遻。孔林圖書宅。珠璣我敢揀。益歎分㫼晳。深園啼晩鸎。飛花撲案冊。抵掌朝野史。往古如目擊。噫噫元二遭。蠻塵漲方域。瑤琴匣已藏。無用匡時策。行驂未忍發。坐到林暉昃。歸來掩衡門。依舊此離索。時憑尺素寄。聊以慰幽獨。忽驚蘭使到。人世陶輪劇。法門誰扶敗。後生何考德。頹瀾日滔滔。無人能障卻。衆舌紛啾啁。雅響遂寂寂。皇穹不惜賢。厚壤空藏魄。嗟余病伏奧。一行不可作。秪將雙涕淚。臨風灑寥廓。</text>
<title>贈朴國三 台燦</title>,<text>學術當先辨覇王。陳言宜去疊加床。炯銅易翳須勤拭。強弩難開更力張。自是蘭芳生在谷。可無葭質病於霜。此心政好常提警。不著安排不著忙。</text>
<title>秋日。與禹生大洛。登柏湖亭。</title>,<text>如畫羣巒隔水橫。憑欄共爾遣塵情。已秋石氣偏多冷。入夜江光另動明。碧樹官樓煙外迥。平蕪牧笛雨中聲。昔賢不見猶餘韻。一撥瑤絃坐境淸。</text>
<title>次白進士 基東 海山亭韻</title>,<text>傍海坡陀起。此間築數椽。可追香社老。豈學竹林賢。眉碧峯呈秀。心寬地忘偏。未曾勞杖屨。勝賞直當前。</text>
<title>作金剛遊賞之行。四月十四日。離家。戊戌。</title>,<text>平生山澤志到老。猶不倦圖經縱慣。讀終非對眞面况。此坐竆廬沈憂莫。驅遣翩然上驢背。路長嶺東縣泠風。吹我袂行當陟絶巚。</text>
<title>白石津 寧海</title>,<text>行行踰鬱嶺。晩歇白石津。㶑㶑煙浪平。與天共無垠。挂帆欲往拾。波心生月輪。謝靈運詩。挂席拾明月。 纖翳盡掃空。兩儀露本眞。夜深仍不寐。緬想古之人。回首稼牧墟。滿逕生荒榛。白巖船何之。高風似隔晨。招招魂不歸。杜宇空訴春。</text>
<title>看日出</title>,<text>雲濤盪不定。大冶五金鎔。紅輪纔出水。光氣闢鴻濛。</text>
<title>越松亭 平海</title>,<text>名亭已廢海東頭。惆悵行人不可留。細逕只餘荒草合。空壇無復翠濤流。玄琴響斷溟雲杳。丹竈灰殘洞日愁。成毁相尋元物理。後人應更起高樓。</text>
<title>過望洋亭遺墟 蔚珍</title>,<text>藍淀盈盈夏日寒。茫茫不盡兩眸看。廣林奇石風吹落。析木層濤地載寬。採藥秦童終不返。乘槎漢客太無端。蔚珍舊號。仙槎。 望洋只此高臺足。何必新亭更倚欄。</text>
<title>新市店</title>,<text>穿出重岡一路微。藤花點點墜人衣。海岸如煙芳草遍。溪村欲雨黑雲圍。千里名山何日到。百年東道此行稀。枯驢太倦孱僮病。墟市停鞭未夕暉。</text>
<title>召公臺</title>,<text>七尺荒碑嶺上峨。行人立馬發勞歌。何事觀風今寂寂。甘棠無樹野棠多。我世宗元年。江原道十二邑歲飢。上命黃公喜。爲本道監司。發廩賑民。旣去。民愛慕之。築臺。名曰召公臺。</text>
<title>東海碑 三陟</title>,<text>三尺碑高百尺岡。金繩屈戌壓溟蒼。天吳遠遁鯨波伏。星斗齊名萬世長。</text>
<title>竹西樓</title>,<text>眉翁當日記西樓。歲月于今三百秋。斧劈餘痕丹壁壯。縠文重疊綠江流。如登閬苑淸虛界。頓失閻浮汗漫愁。行客那能遊盡意。羨渠沙上穩眠鷗。</text>
<title>羽溪 江陵。○諺傳。滄海力士。生于此。</title>,<text>匹馬來尋壯士村。蒼蒼老木雨黃昏。東韓今日如君少。空把杯罇酹古魂。</text>
<title>臨瀛館。與主倅鄭聖章 憲時。 共賦。</title>,<text>遠客憑欄一把觴。南閭城外水茫茫。彭吳古道浮雲杳。何瑟前塵過鳥忙。海上千峯初廣野。關東九郡此名鄕。風流太守詩爲政。題遍樓臺倍動光。江陵。古蘂國。南閭。蘂王名。漢武帝遣彭吳。開牛頭大關嶺路。春川。有彭吳碑。江陵。一名何瑟羅州。新羅訥祇王。以伊飡異斯夫。爲何瑟羅州軍主。伐于山國。</text>
<title>鏡浦臺三絶</title>,<text>二聖東廵歲月多。雙雙沙鳥管煙波。臺前古木蒼蒼立。猶似當時駐翠華。我太祖，世祖。嘗臨幸于此。長湖如鏡動澄光。羞照浮生鬢髮蒼。石鼎靈丹今在未。令人遙憶古仙郞。吾將鏡水喩於人。水不爲波鏡不塵。此心瀅澈元如許。靜夜方知本體眞。</text>
<title>將向明珠寺。路中口號。襄陽。</title>,<text>不見溪流響但聞。綠陰深處路難分。樵童遙指禪菴在。第一峯顚出白雲。</text>
<title>抵明珠寺</title>,<text>複嶺重關道路難。萬緣忽凈入松壇。林紅灼爍明僧衲。山翠空濛沁客冠。佛氣千年金地冷。經聲五夜玉燈寒。明星雙樹空回首。怊悵高禪不可看。</text>
<title>贈別寺僧</title>,<text>一宿雲囱下碧峯。臨分老釋意重重。笑過溪頭更回首。天風吹落白蓮鐘。</text>
<title>襄陽道中。望雪嶽山。</title>,<text>滄海東頭萬丈山。風䨓鬱鬱此中間。橫空雨腳如懸瀑。馬上遙看喜動顔。</text>
<title>宿襄陽</title>,<text>堤下春江綠漲波。堤上遊人日日過。千古相傳幾耆舊。東荒雖僻好山河。紅亭一角花間隱。碧海羣檣雨外多。最是惠翁遺化在。至今氓俗尙謠歌。</text>
<title>洛山寺</title>,<text>憑欄萬象自森橫。始信關東第一名。玉殿祥雲連樹合。金盤曉日劈波生。何方浮沒三神嶼。是岸蒼茫九郡城。忽漫泠風流兩腋。白頭不負遠遊情。</text>
<title>觀音窟</title>,<text>層甍雲濕盡如龍。下瞰谽谺散雪淙。鏜鎝噌吰深黑裏。周王無射魏歌鐘。</text>
<title>淸磵亭 杆城</title>,<text>杆城太守昔崔君。簡易 淸磵名亭世所聞。牛耳千秋誰復執。鴻溝當日未中分。遺墟寂寂餘荒草。往事茫茫空白雲。行客停驂長歎息。風流前輩不同羣。</text>
<title>凌波臺</title>,<text>雲根入海作層臺。多事䨓公此劈開。銀浦槎身餘骨在。天台螺殼幻形來。牢跟直入深汀據。虛窾長迎鉅浪豗。欲酌君山新熟酒。窪然大腹替罇杯。</text>
<title>乾鳳寺</title>,<text>佛土莊嚴歲月長。新羅古洞樹蒼蒼。經聲不斷天花室。御氣常留雲漢章。石竇鳴泉添凈偈。蓮幢結篆爇名香。伽藍東路斯爲最。一宿禪囱恨太忙。</text>
<title>寶琳菴</title>,<text>杖策穿深樾。回回路不竆。筧流喧木末。磬語落雲中。陟巘離玄壒。憑欄挹碧空。名藍堪入畫。吾欲倩良工。</text>
<title>出乾鳳洞口</title>,<text>纔出禪林日欲西。綠陰深峽路高低。回頭羽葆千重峀。入耳雲璈百折溪。霜翎水鶴陂間下。花項山禽槲裏啼。復向沙堤策驢去。江梅已熟草萋萋。</text>
<title>海金剛</title>,<text>乘晴蕩槳溯波流。萬二峯形兀兀浮。丹壁綺霞生面面。碧城琪樹出頭頭。神山蓋亦水中在。造物將爲劫後謀。未到東瀛淸淺日。吾儕堪作爽鳩遊。</text>
<title>三日浦</title>,<text>三日浦邊坐夕陽。無船可渡水茫茫。恰似蓬萊風引去。珠宮銀闕但相望。洞石依如千佛聚。沙鷗宛似四仙遊。丹書壁字今安在。雨泐風磨萬古愁。孤菴隱約樹中間。石隙幽泉夏亦寒。三十六峯生氣色。磬聲忽落碧雲端。右夢泉菴。</text>
<title>神溪寺</title>,<text>道是天仙道是神。凌空衆石削成眞。合圍矛戟具區藪。簇泛檣竿太液春。耿剛另著精神大。慘刻常如面目新。若到最高觀下界。紛紛塵裏豆行人。</text>
<title>金剛門</title>,<text>一竇纔通石腹間。不然無路踏名山。覽勝遊人來賈勇。還如壯士出重關。</text>
<title>九龍瀑</title>,<text>夏氣常寒晝易陰。垂垂玉索勢千尋。斜沾衆石皆生汗。撲破重坤直到深。縱以風掀無屈意。宛如瓴建少停心。盤渦黝黑時時沸。知有神龍抱子吟。</text>
<title>八潭</title>,<text>煞費神龍鑿破功。潭光瀲瀲接靑穹。火敦河出崑岡上。玉井波浮華頂中。常有風䨓聲不絶。元來山澤氣相通。滙瀾去作千尋瀑。蒼壁長懸白玉虹。</text>
<title>萬物草</title>,<text>疎不相離密不依。頭頭曾不隱纖微。靈山會裏諸幢拂。上苑林中幾走飛。此物旣生那物又。其然甚衆不然稀。森森萬象能容盡。須信乾坤大範圍。</text>
<title>將尋新萬物草。値雨未果。</title>,<text>人言新萬物。更勝舊萬物。妙諶尋奧區。蓬萊留大筆。新萬物。聞於世不久。僧妙諶。徧行深僻。得於百鼎峯之北。石上。有楊蓬萊大書。朝玄圃。暮蓬萊。山月鉢淵洞。香風桂樹臺。東臨大海揖麻姑。六六壺天歸去來。 剸厓懸細逕。石竇如門闑。努力欲穿行。南風忽送雨。悵望遂不前。竟失仙眞圃。何時重理屐。勝境恣探覩。</text>
<title>楡岾寺</title>,<text>檀根糾結自成嵌。立立金軀五十三。多事當年閔漬記。遂令釋子藉空談。</text>
<title>隱身臺 身一作仙</title>,<text>萬木中間細逕通。仙臺一角揷靑空。十二瀑成鍾律數。舂容日夜響何竆。</text>
<title>鴈門嶺 一云水岾</title>,<text>崔巍鴈門嶺。東韓大榦脊。羣巒似龍驤。嵂兀爭頭角。矯首仍遠眺。大海煉汞色。俯瞰疑無地。玄厓萬丈削。翠靄籠層壁。紫氣浮深谷。楓杉共森秀。芎芝自郁馥。流泉響琤琮。髣髴聞笙鶴。嵯峨衆春城。又復臨偪側。翩翩輕步武。去將招仙伯。</text>
<title>摩訶衍</title>,<text>阧絶名藍入碧霄。倚欄淸夜月迢迢。泉根雨過滋龍勺。巖穴風鳴咽鳳簫。萬象皆從空裏得。六塵都向此中消。依然畫境人來去。松桂陰陰覆石橋。</text>
<title>萬灰菴</title>,<text>不待玆菴到。名心已灰冷。卻恐事遊衍。靈臺未得靜。偶爾坐虛室。毣然發深省。回看巖上樹。不動高雲影。</text>
<title>白雲臺</title>,<text>高臺崔嵂接穹蒼。側逕難跟把繘長。極目天端游氣闇。不知何處是吾鄕。</text>
<title>毘盧峯</title>,<text>萬二千峯第一峯。雄崴不與衆峯同。丹霞縹緲生衡岳。赤日曨曈上岱宗。磅礴結成元氣始。崢嶸高出太虛中。此身忽在藤蘿外。永述仙人若可逢。</text>
<title>衆香城</title>,<text>攀躋古壁鐵紳橫。忽有琪林入眼明。玉井蓮開宵月冷。瑤池桃發曉霞生。老苔不作人間色。靈籟皆爲世外聲。衣袖紛紛沾異馥。璇風吹起妙高城。</text>
<title>普德窟</title>,<text>六時淸磬落靑天。一柱亭亭幾百年。俯瞰玄厓雙眼眩。危如木末鵲巢懸。</text>
<title>萬瀑洞歌</title>,<text>昔日我聞萬瀑勝。萬瀑如今寓之目。是何懸流多至萬。水凡遇石皆稱瀑。若觸大石爲鐘皷。雖逢小石爲簫笙。衆響合成樂大全。如奏韶頀與咸英。况復澂波多變相。靜若菱鑑瀅玖瓊。斜鋪宛似眞珠箔。直下便成長虹橋。有時風動鱗之而。卻疑潭底戲螭蛟。厥或文淪如熨貼。鮫娥宮裏曬冰綃。厥或怒湍生氣力。龍驤萬馬日千里。非石那現水之奇。雲根攢矗紛駴視。植立鬐鬣蒼猊走。突兀頭臚玄贙跪。金闕聽漏趨侍臣。蓮幢誦經坐胡僧。太古苔蝕添籒篆。先天霹過削觚棱。至素移來霜雪色。純剛幻出金鐵軀。廣隒橫聯九華帳。奇文錯列五嶽圖。或作仙人手談枰。或作玉女頭洗盆。或如天祿或辟邪。或如噴鯨或醉猿。穹背刳胷彌一溪。萬古恰受飛泉喧。大抵金剛以此鳴。康王谷簾何須論。</text>
<title>楊蓬萊石刻八大字</title>,<text>風湍不敢齧。山鬼亦皆驚。此石何時盡。長留士彥名。</text>
<title>穴望峯</title>,<text>萬二千峯本同根。拔一可以盡牽挐。我欲借得天吳手。鉤貫峯穴一呼邪。移置江南曠野間。去家無過百里賖。幅巾棕屐紫藜杖。一月一往管煙霞。</text>
<title>表訓寺</title>,<text>風鐸泠泠磬語凉。玲瓏金碧動輝光。有時雲氣生虛牝。終日松聲遶曲廊。政好靑鞋竆勝境。何須丹鼎檢仙方。名山始遂平生願。吾目常存不可忘。</text>
<title>歇惺樓</title>,<text>歇惺樓上我行停。到此羣峯盡獻形。萬朶芙蕖含露白。九閽冠珮入雲靑。陶鎔太巧勞元化。羅絡无餘集衆靈。最是夕陽如畫手。移來衆狀上空庭。</text>
<title>謹次退溪先生歇惺樓韻</title>,<text>不有金剛勝。那曾遠道出。玉立衆香城。雲晴普德窟。遂成大眼觀。少洩愁腸鬱。歸屐太悤悤。塵緣媿未畢。</text>
<title>歇惺樓。復吟五絶。</title>,<text>朝元殿上集羣仙。羽袂褷䙰絳節翩。象管雲璈齊作樂。紛紛萬舞百花前。三通鼓罷啓重營。歷亂龍蛇動繡旌。上將銀兜如雪色。千槍萬戟後前行。春風昨夜返瑤壇。開盡頭頭白牡丹。澹態奇姿看不厭。悠然倚立畫欄干。淸宵星斗動精光。高出瑤穹太乙煌。五緯熒熒經宿布。羽林天市摠成行。虞衡誌載桂州山。玉筍千峯不足攀。萬二金剛難具述。若干描寫卻慚顔。</text>
<title>鳴淵</title>,<text>溪廻石作坎。黛綠衆流停。危橋通客屧。腳下鬬風霆。</text>
<title>須彌塔</title>,<text>豐能離鈍秀離孤。特立亭亭不用扶。峻勢依然天柱補。圓軀更似極圈圖。衆峯莫與齊高也。萬劫何曾有盡乎。仰視窿標塵外現。四時光氣無時無。</text>
<title>長安寺</title>,<text>自此遊人漸入佳。蓬山一座大鋪排。瑤篸競秀開玄圃。雪浪爭奔裂碧厓。壁字還爲仙界累。峯名何事竺書皆。石枰棊散楊仙去。明月淸風寄所懷。斷除多少俗緣侵。萬二金剛爲一尋。壁繘崖梯懸度遍。天胎地肺恣探深。衰年尙有躋攀力。勝處方酬夢寐心。歸去詩裝驢背重。新聲添得海山琴。</text>
<title>靈源洞</title>,<text>一道川源鏡面澄。巨靈餘氣別區增。峯因形似傳奇話。笑視松間指點僧。萬事雞林葉盡黃。金宮一出入金剛。空門託跡寧耽佛。千古同心北地王。</text>
<title>玉鏡臺</title>,<text>雲根潔淨自𤫩瓏。恰似新磨炯炯銅。慧能一語尋常訝。明鏡無臺亦落空。吾家自有古方傳。明德能明拭鏡然。盡去塵昏光爍爍。纖毫不失辨媸姸。</text>
<title>望軍臺</title>,<text>峯如萬戟各呈豪。雄壓層溟占據高。欲把望軍將望美。登登遠望敢言勞。</text>
<title>百鼎峯</title>,<text>誰敎巧匠斲成功。外削中虛象火風。鉅靈或恐眞顔露。蒸出煙霞萬壑籠。爐中小鼎有何奇。痴絶彌明在費辭。楚喉高唱猶多拙。堪笑侯劉浪見欺。</text>
<title>叢石 通川</title>,<text>雲根面面聳嵯峨。造化當年費力多。似作室堂羣棟庀。不加繩斲六稜磨。亭亭直欲撑天極。立立皆能捍海波。遙想端門上元夜。燈竿叢簇較如何。</text>
<title>金幱窟</title>,<text>丹窟呀呀小檝通。仰看盎甕自懸空。那能採食長春草。老我凋顔更似童。窟口高處有草。世傳金光草。</text>
<title>卵島</title>,<text>石厓環似白帆浮。卵育羣禽集上頭。生成微物天應念。不使孱顔逐浪流。</text>
<title>乾鳳寺。逢黃州尹生 宗璇。仍隨余入金剛。凡遇危程。賴生扶護。至通川告別。書贈三絶。</title>,<text>不期相遻徧名藍。看閱丹厓與碧潭。歸坐齊安樓上月。知應回首望江南。江齋我亦坐悠悠。回想蓬萊此日遊。又有餘情向何處。知君家在海西州。名山踏盡槖垂殘。不別誠難別亦難。他日倘能來訪我。我家今在古眞安。</text>
<title>再到神溪寺</title>,<text>十日行行匝一山。短筇聊復扣禪關。九龍瀑壯雲霄際。萬物草奇天地間。奔走長程雖困惱。留連勝界亦淸閒。還慚拙手難開霧。立立羣巒未露顔。</text>
<title>動石</title>,<text>石靜其常動豈眞。靜中能動我看新。互根動靜元無定。始信千匀等一塵。</text>
<title>自磨石</title>,<text>元無樁鐵亦無機。片石如浮未有依。縱道轉旋看不識。世間傳說是耶非。</text>
<title>五臺山月精寺。吟示二同行。</title>,<text>琳宮繡戶眼雙明。緉屐渾如入化城。高檜年深齊塔影。空潭月冷泛鐘聲。長時寶牒紅雲擁。一道筒泉玉溜淸。共此名山恣遊賞。休言豐拾不同情。</text>
<title>史閣</title>,<text>玉笈芸函歷歲長。深封石室上苔蒼。鬼神共護諸謨訓。琬琰交輝大典章。滿地煙霞回瑞彩。環山草木浥天香。所嗟分黨無公筆。多少浮雲蔽日光。</text>
<title>上院寺</title>,<text>羣峯上接蔚藍天。古刹茫茫刱造年。羅王一去雲旂杳。世祖東廵玉座圓。萬樾陰深無逕入。高樓勢迥得山全。長途匹馬南歸客。借宿禪囪亦淨緣。</text>
<title>中臺</title>,<text>不咸山脈落來遙。秀出中臺占勢饒。錦帳雲屛諸洞邃。金支玉節萬峯朝。瑤都灝氣時常浥。寶殿祥光夜不消。應有仙官此來往。風淸月白弄瓊簫。</text>
<title>峽行</title>,<text>衣衫如染綠陰交。峽路繆連萬木梢。鹽駱紛紛通海市。畬煙漠漠隱溪郊。靑山過境渾如夢。白首長途卻自嘲。差喜此間氓俗古。樺皮矮屋似橧巢。</text>
<title>平昌途中</title>,<text>穿出羣巒地始平。碧江西畔見孤城。洞深常有暝煙色。樹密偏多驟雨聲。官道人稀玉薥繞。訟庭事簡蒼苔生。南望越峽知何處。尙隔重岡一日程。</text>
<title>子規樓 寧越</title>,<text>千里歸來一上樓。茫茫往劫涕堪流。杜鵑尙哭月明岸。神馬應遊花落洲。東民忍說當時事。越峽長留萬古愁。回首寢園何處是。蒼梧半出暮雲頭。</text>
<title>禁夢菴</title>,<text>一夢龍樓證後緣。世間無事不由天。魂招壽寺燈前夜。眼慣嘉陵馬首川。漢闕九重迷道路。越山千疊鎖雲煙。居僧豈識當時事。月下尋常聽杜鵑。</text>
<title>淸泠浦</title>,<text>淸泠浦口路難分。萬石嵯峨日欲曛。復繞千尋之碧水。猶浮一朶底紅雲。樵豎唱歌盡如哭。行人駐馬那可聞。千古難詳景泰事。空餘碑上數行文。</text>
<title>錦江亭。次板上韻。</title>,<text>終看天道好回還。象設崇嚴百粤間。芳草愁消春後岸。子規啼歇月中山。雲旗寢殿風常肅。錦浪州城夜不關。可惜弘光纔上號。海帆催渡未能閒。</text>
<title>留李天如麻谷寓庄</title>,<text>風萍吹散各殊鄕。此日那期對一牀。關心積雨愁程遠。抵掌名山坐夜長。蕭艾難藏孤萼秀。茅茨空隱萬林蒼。縱乖宿約何須恨。古寺名亭共把觴。曾與天如。有同遊金剛之約。而竟未果。故結句云云。</text>
<title>莊陵述感</title>,<text>金粟堆前夕照斜。拜鵑樓外萬山多。欲言先淚當年事。白幘遺民恨若何。粤在明陵歲戊寅。琅函投進外廷臣。嗣王盛德超千古。神理人情始得伸。肅考二十四年。因縣監申奎上疏。復位封陵。寒食祀官啓寢扃。香煙乙乙御爐升。異事每年將事夜。銀花枯井復泠泠。陵殿前。有一枯井。每年祭享時。水自生。以供祀用。銀花井水也。</text>
<title>彰節祠</title>,<text>宗臣廟近永安宮。彰節遺祠又越中。堂堂大義高穹貫。名與方黃共不竆。越山多蕨春雨長。越江如錦浪濤淸。我酌淸江採山蕨。齎誠幷薦六先生。麟澮千秋首惡名。六臣雖死死猶榮。山禽如讀秋江傳。月落荒祠未歇聲。</text>
<title>落花巖</title>,<text>紅顔不見水空波。落日江娥哭似歌。六宮脂粉今何在。千古香名獨也多。</text>
<title>過梅浦。望宋孝子廬墓有吟。</title>,<text>廬墓雖非古。認出至哀心。况乃良家子。卓行動紳襟。</text>
<title>訪李公旒幽居</title>,<text>重岡峻壁屢躋攀。匹馬行將嶺外還。人自衆香餘大眼。天開四郡亦名山。空敎宗炳遊圖上。何事幼輿棲壑間。白首閒居看大易。衡門兩板晝常關。</text>
<title>次李致榦 鼎九 回甲韻</title>,<text>逢君冰齒始鬚前。此日重逢已老年。白石泉聲長入戶。赤城霞彩共參筵。花香自保生閒地。洞氣常幽做別天。調病知爲延壽術。金丹莫戀古方傳。</text>
<title>過宋大中 源星 山庄。豐基茁浦。</title>,<text>皓首看書俗慮刪。林間寂寂掩柴關。孤燈夜雨雙靑眼。短箔朝嵐小白山。有士南州空抱玉。此行東界一循環。堪嗟塵世逢君晩。萬丈毘盧未共攀。</text>
<title>訪全汝明 奎炳</title>,<text>行屐登亭討勝緣。知君閒坐凈心天。看書髹几消淸晝。劖字雲根證大年。入戶鳴泉四時雨。當軒垂柳一渠煙。白頭分手前期杳。何日相逢更辴然。</text>
<title>過溫惠村</title>,<text>我母泉淇卽此間。門閭都變舊時看。人世滄桑如一夢。隔溪斜日悵盤桓。</text>
<title>望古溪亭感吟</title>,<text>夫子賢孫位望隆。晩年歸臥此亭中。萬山流水留佳句。物外高風尙不竆。古溪公。我外王考默窩公弟也。爲兄弟來往之便。構亭於西溪上。公詩吾道不竆流水在。此身無事萬山高。</text>
<title>陶山</title>,<text>一行三千里。海嶽恣遊屐。動靜驗仁智。胷中如有得。卻恐久勞攘。心爲景物役。衣裳忽齊整。仰瞻陶山卓。瑤琴宛餘韻。水木涵澄澤。圖書昭至象。如入孔林宅。小子生苦晩。傍走迷塗轍。䠥䠥始歸來。粗欲補黥刖。恭惟夫子靈。庶幾垂陰隲。</text>
<title>己亥六月晦。李天如。與金箕瑞 龜浩 來訪。</title>,<text>忽漫逢君宿病淸。車輪腸肚一時平。桃笙籟冷圓山夢。玉茗香濃滌暍情。綠秫鳥懸添雨重。靑林蟬噪促秋生。𧮯談又聽蒓湖老。律呂篇中證正聲。堤川義林池。出蒓菜。金友居是鄕。而精通鍾律。故結句云。</text>
<title>又拈韻共賦長霖</title>,<text>囪黑床書减舊看。峽江連雨動層瀾。蕭蕭漏屋如篷底。翳翳蒸雲在樹端。荒圃菌生紅耳大。空堦苔上碧窠團。閉門吟苦蟲鳴似。不是耽詩遣寂閒。</text>
<title>江口</title>,<text>一道淸江此到頭。風煙直接海門秋。長天漠漠如相合。大地盈盈不見流。碧樹燈光生蟹舍。黃昏人語在漁舟。試看萬里波濤靜。紫氣橫盤雨始收。</text>
<title>到直川。觀金庵，金癡軒二集。</title>,<text>撲撲仙風滿一襟。東瀛看盡入山深。先天圖象披箱讀。大雅篇章擊節吟。同甫當年空抱策。子雲後世可知心。海邦誰道寥寥久。白雪希音有古琴。</text>
<title>送箕瑞，天如南遊。</title>,<text>碧樹西風雨捲時。翩然雙屐去何之。我行不及櫧州別。怊悵臨歧問後期。何處雞林玉篴秋。行人拄杖一回頭。至今鮑石亭前水。嗚咽空添萬古愁。月塘西渡卽金州。鷰子樓凉菡萏秋。城西古宅人如遇。爲報斯翁白盡頭。</text>
<title>將向玉溪午抵周防</title>,<text>行行石逕互高低。重疊煙林百折溪。靈境深藏滄海左。好峯多在野城西。白雲依樹霖初捲。紅稻盈郊露已凄。洞穴先知秋氣到。蕭蕭泉籟似蟲啼。</text>
<title>過九龍潭</title>,<text>宛爾羣龍掉尾長。何年䨓雨劈巖蒼。蟠腰形凸波無齧。靈爪文深蘚不藏。古壁回遮天欲黯。濕雲常住夏猶凉。題詩詎讓明珠摘。歸橐熊熊也有光。</text>
<title>玉溪 溪上。有枕漱亭。孫星乙所構。洞口。有石。名華表柱。盧敬庵景任。爲盈德宰。刻詠歸臺於石上。</title>,<text>盧公遺刻蝕苔靑。漱石山翁昔此亭。半畝澂波開玉鏡。四時濃靄滴蒼屛。乙仙未返雲埋逕。丁柱猶存月滿汀。入戶寒泉瑤瑟響。神淸終夜夢頻醒。</text>
<title>行到梅里。訪申汝經 在錫 幽居。</title>,<text>行踏崎嶇磵路長。梅山一角晩蒼蒼。幽居何似林湖勝。高士還如樹屋藏。簾几多閒知地僻。琴書欲響忽秋凉。了無塵事來相逼。靜坐鬚眉澹有光。</text>
<title>次崔氏碧柳亭韻 亭在盈德新川</title>,<text>東風吹㬉豔陽天。綠柳含煙似輞川。飛絮亂粘深巷蘚。濃陰倒覆半池蓮。春光先到溪橋畔。雨色常留水閣邊。任爾黃鸝枝上囀。主人無事抱書眠。</text>
<title>次趙晦可 根容 幽居韻</title>,<text>一廬蕭灑枕溪邊。仙境依然小有天。常對碧山眉澹澹。能容黃卷腹便便。王維泉石塵無到。公理田園樂自全。雖晩相逢居不遠。筇鞋來往度餘年。</text>
<title>重陽日。與李稺瞻，金學淵 源植，李天如，李殷祖，朴繼舜 尙範，朴聖育 時澍，朴元如 煃鎭，李弘瑞 璧鎬。共登家後山。孫兒鐘。亦隨來。</title>,<text>登高萬象盡呈顔。詩境當前把管斑。蜿若游龍來二水。簇如羣佛繞千山。古人劇想遙如近。落日何愁去復還。欲得遠書回首屢。西風鴻鴈下江關。</text>
<title>輓都事族兄 燾</title>,<text>儀容沈靜性醇眞。林下端居七十春。晩暮郞銜非顯達。靑袍猶勝白衣身。床琴諧響絳雲樓。一子持家百不憂。閒中亦自經綸試。種樹蒔花小院幽。靑馬邪氛夢亦驚。一時同閈似風萍。公還故里吾羇土。別恨居然歲屢經。寒日迢迢下大荒。江空木落鴈聲長。何處靑山封四尺。憑風和淚寫哀章。</text>
<title>張公儒 承遠。宰靑松郡。新構望美亭。作詩求和。賦寄二律。</title>,<text>空潭來映萬峯靑。洞府深深萃淑靈。五夜回頭天北極。一區生色郡東亭。風傳簫響潛蛟舞。露滴松顚睡鶴醒。太守元非行樂取。民謠政好此間聽。冠珮曾趨瑣闥靑。分符峽郡訪仙靈。衝林度壑雙鳧舃。頫水臨崖一笠亭。紅袖翻風歌緩唱。絳燈抵曉酒遲醒。云誰之望西方美。一曲榛苓宛復聽。</text>
<title>立春 庚子</title>,<text>日輪紅輾曉雲開。爲答佳辰把酒杯。雪意山門風捲去。春聲江郡角吹回。弄珠煙渚梅呈萼。鬆土陽坡菜上臺。華帖自題仍自祝。新年新屋吉祥來。前冬。移寓於眞城西漢川之上。</text>
<title>金應輿 寅吉 來留縣衙。時時見過。拈韻聯唱。足可爲新年樂事。</title>,<text>剪燭高齋打話長。深杯柏葉尙餘香。逢君此日眞人日。久客殊鄕便我鄕。思霑鼎藥成金骨。縱賦龕梅自鐵腸。夜氣無塵春有信。仰看天上玉杓蒼。玄機轉斡又回春。物物皆新我亦新。懦散終難離下士。疾驅庶或及前人。長江自在源頭活。明月將還本面眞。翰墨深知猶是病。單方敬字可治身。把酒回燈夜已分。老槐庭畔月紛紛。銅坑蓄冷梅含雪。鐵笛流空鶴入雲。爽氣生襟邀古友。衰骸恃藥憶桐君。新年詩什堪消遣。猶勝床頭讀古文。桐君。古之隱者也。居山。採藥以食之。年高不衰。虛白江光入夜亭。端居常喚瑞巖惺。柳風蓋是中和氣。峯月依然太極形。芳草漢皋驚節序。白雲武峽憶仙靈。此身已隱文焉用。猶自竆廬獨抱經。寒岡鄭先生嘗築書室於武屹。金君所住在其近地。故六聯云。翛然眉髮澤臞淸。忽訝林間鶴氣橫。宇宙春回同快樂。文章年老易低平。一江抱郡樓光泛。千嶂當簾雪意晴。多謝筇鞋頻枉訪。麈談勝吸綠昌明。</text>
<title>臥龍巖。與應輿共賦。</title>,<text>阧削巖軀各挺頭。彤霞翠靉半空流。自然隙地成眞境。何不前人起小樓。嶄角依如層塔湧。蟠腰恰似鉅浮。異時倘遂誅茅計。不必桃源更覓幽。</text>
<title>登玉流亭故墟。感吟。</title>,<text>乘閒緩步水之陽。古郭人稀落照蒼。鴨樹扶疎春雨過。鳳山崔嵂暮雲凉。巖腰細逕纔通屐。沙觜虛潭不滿觴。亭廢猶傳陶老句。玆鄕知是婺源鄕。</text>
<title>次權性深 秀淵 回甲韻</title>,<text>日月如丸轉上天。桑蓬舊甲値今年。心無榮利身無事。居有池亭案有篇。高柳小桃藏洞壑。白雲靑嶂映罇筵。遐齡縱到無加老。視聽常如六十前。</text>
<title>次洪七何木假山韻</title>,<text>手裏長年綠玉閒。不須選勝費躋攀。奇根好作巑岏勢。傲骨羞爲媚嫵顔。斧霹刳來靈隱石。罡風吹落洞庭山。假形亦足添眞趣。雅癖知應未易刪。</text>
<title>柏湖亭重修韻</title>,<text>高閣重新映碧湖。遺芬緬仰士爭趨。陶山有卓垂弘軌。紫海曾淸降大儒。宇宙無竆洪範義。囪櫳如揭一元圖。何須晩學愁榛塞。先哲分明示坦途。</text>
<title>輓四未張丈</title>,<text>玉峀亭亭萃淑英。靈芝復見產高莖。靜中調息龜同壽。塵外臞形鶴共淸。箴辭集解常存警。禮說彙分煞入精。滿地風瀾深閉戶。向來官爵片雲輕。移家東渡隔山河。貽阻軒屛歲月多。乞靈大耋題先稿。時已韜毫恨柰何。壽曜南天斂彩輝。士林相吊失依歸。又復玉樓賢季赴。薤歌寫罷更沾衣。</text>
<title>輓張儀百</title>,<text>我家遠寓漢川濱。南望靑鳧壤與鄰。人自靑鳧來語我。使君去哭本生親。聞來不覺我心悲。舊日追遊歷歷思。平生公不修邊幅。快直言辭重厚姿。黃甲初年視摘髭。蔭途發跡亦隨時。皁葢雙旌三郡遍。白頭滯直惠郞司。濛濛山翠滴林樊。買屋閒居主屹村。一病支離終不起。魂兮歸些舊川原。江湖歸臥老尙書。圓餉優優晩景餘。珪組門欄融鬯日。鴒原悲淚柰沾裾。</text>
<title>輓李應晦</title>,<text>崢嶸白雪濟南樓。千古風流幷世遊。衆舌啾啁渾掃卻。雲璈鳳管響悠悠。隱約書齋澗上皋。梧桐秋夜雨蕭蕭。畫成案上新圖子。意匠經營獨自勞。千里雙鞋踏海雲。蓬萊萬疊出塵氛。我抱枯桐誰可和。一灣一石輒思君。龍飛風雨會無期。况復吳鴻折鍔悲。行過山門雙涕灑。笛聲悽絶夕陽時。</text>
<title>林隱故里。與諸族敍懷。張士元 錫基，柳公弼 寅奭，柳公學 寅燮。亦來會。</title>,<text>依如老鶴返遼城。遊子偏多感慨情。浩劫備經頭已白。故園稀到眼還生。卯橋樹老寒煙積。銅井苔荒夜雨聲。惟有親朋來把臂。相看直欲抵天明。</text>
<title>芝泉丙舍。同諸友作。</title>,<text>主人來到舊茅堂。惆悵凭欄對月光。逕暗藤蘿封錦石。囪虛鳥雀汚書床。靈芝古壁空徂歲。秋柏深山已降霜。多謝諸君勤訪我。遺篇共閱坐宵長。時。校閱張聽天堂集。</text>
<title>訪柳慈仁 道奭。共上溪亭。感吟。</title>,<text>一笠茅亭碧澗邊。先生已去閟瑤絃。前筵奉誨渾如昨。人世居然廿九年。</text>
<title>棲碧亭。酬申泗隱 鐘浩。</title>,<text>雲林宛似郭煕圖。試一憑欄世慮無。知有郢門餘白雪。可能赤水覓玄珠。臺邊奇石堪稱丈。戶外淸溪莫號愚。從此吾行頻到此。幅巾棕屐短筇扶。</text>
<title>娥林鄭聖中 鏞。遠道來訪。留連問字。與孫兒鐘拈韻共賦。因次其韻。示之。</title>,<text>東風吹月到罇前。見月歡情見友然。一道江光明似練。千林春氣暗於煙。淸吟政好逢良夜。遊學堪憐在竗年。花竹如何經歲後。聞君來日過銅川。鄭君來時。歷入林隱故里。故借用王無功見鄕人問。</text>
<title>送李士澄歸咸安</title>,<text>鄕園迢遰大江西。卻羡遊筇返故棲。使我長思惟好月。爲君遠送是淸溪。漁舟倘復尋源到。寶鍔還思剗嶺低。所貴此心兩相照。郵筒莫惜寄封題。</text>
<title>輓柳元伯 致斗</title>,<text>白首在山阿。冲襟保樸眞。雌黃不出口。儉約以持身。江河雖日下。猶見古之人。遂作忘形契。終託葭莩親。共寓眞安縣。地隔一由旬。謂言餘日月。筇鞋過從頻。忍說向來慘。相對兩傷神。高棲長入夢。我行自逡廵。胡爲嬰一疾。寂寞臥漳濱。方營摩室診。忽驚訃車臻。冉冉秋氣至。凉蟬咽山鄰。丹旐向何岡。萬事竟成陳。死者應不戚。游魂脫溷塵。徒令生者悲。揮淚送靈輴。</text>
<title>和裵君 慶鳳 敬庵韻</title>,<text>先哲分明旨訣餘。祇將一敬作輧車。防閑可使魔羣退。靜默眞堪塑像如。每事常思歸正直。此心還恐落玄虛。著圖撈索終何益。更就雲囪讀古書。裵君好作圖。要余置說。故結句如是爲勉。</text>
<title>讀史有感</title>,<text>看來寸土寸金同。爲主忠言左企弓。何事如今輕割與。彼貪溪壑本無竆。金史左企弓傳。太祖旣定燕。從初約。以與宋人。企弓獻詩曰。君王莫聽捐燕議。一寸山河一寸金。</text>
<title>次柳居叟 廣鎬 新亭韻</title>,<text>新築酉陽一小廬。整齊架上百家書。拙翁古洞煙雲在。林老遺墟竹石餘。嘉樹陰深看習鳥。淸池日㬉翫游魚。從今剩得幽居樂。無數山光入檻虛。</text>
<title>壬寅二月十三日夜。夢成二聯句。覺而想之。有若風月良宵。船遊淸江而作者也。遂綴成首尾。爲一篇。</title>,<text>良辰載酒泛煙濤。分外風流樂我曹。浮世百年今夜快。大江千里片帆高。金箋鴻鴈能成字。水府魚龍解聽簫。睡覺不知何處是。依然蘇子過臨皋。</text>
<title>輓金啓伯 宇洛</title>,<text>虛襟皎潔點塵無。老大淸標似澤臞。白首林泉全素志。靑氊詩禮襲遺模。竆廬誰信藏高士。衰世吾猶見雅儒。未了談經公已逝。空梁落月輒長吁。</text>
<title>輓金正伯 養鎭</title>,<text>虛舟曾不向要津。澹毣襟靈迥出塵。縱到衰齡常秉燭。誰知大雅寔扶輪。聞韶名閥多賢士。摩詰幽居臥逸民。一見遂成千古別。佳城草宿尙沾巾。</text>
<title>奉贈李恕卿 忠鎬 三絶 幷小序</title>,<text>壬寅之上元。恕卿來省眞城先隴。過余漢上寓舍。而語曰陶院變後。蒙朝家恩命。象設如舊。然懲前毖後。曷敢忘諸。願得一言。爲加勉之資。余曰。凡遇事變。恐懼修省。恕卿已知之悉。毋竢乎余言矣。近聞恕卿合族。胥勖以惇睦之方。今又遍尋鄰鄕各門。以謝向者有事時來往之勤。於是。人皆翕然稱誦矣。抑因此而吾黨百年之痼。一朝消融。言歸于好。則斯其爲幸也大矣。未知恕卿以爲如何。加藍山色鬱蒼蒼。人道眞鄕卽婺鄕。上元好月君攜到。捲盡雲陰露本光。草色恩袍白晳郞。宗門主鬯責非輕。萬事世間無不有。從今修省益殫誠。川蜀分門竊自嗟。淳風日降柰之何。百年窠臼如能破。蕭索儒林返太和。</text>
<title>喜芳叔至</title>,<text>爲君忙啓碧山扉。春氣猶寒透袷衣。顔髮看來渾似夢。光陰別後劇如飛。縱離鄕井吾何忘。偕隱雲林爾莫違。世事不須相對語。竆通只可任天機。</text>
<title>張德老爲讎校其先考小華遺稿。訪余漢川寓舍。</title>,<text>詩文間露本相豪。小華矗石題詠。金官諸作。種種有豪爽氣。 此似傳神頰上毛。藏得風騷蓬戶大。歸來叔季布衣高。可知藍玉終非碔。誰使霜鋩久處鞱。讀罷齒牙如湊響。篇篇皆作不平濤。我有芝泉泉上亭。鳳山崔嵂入欄靑。醒翁滾滾談前史。華老纚纚說古經。復看諸生游學海。須知此地聚文星。回思舊事難成睡。獨夜江城葉語聽。十年病臥漢川潯。蓬藋脩脩閉戶深。祇以著書饒白髮。曾因結客散黃金。仙厨鍊汞餘眞訣。朔野笞兵負素心。爲把圖經燈下讀。名山更欲遍行尋。</text>
<title>得季馨書</title>,<text>一坼書封眼亦開。把書仍想故園來。西亭已老曾㘽柳。東澨空餘舊釣臺。僮僕長時疲道路。弟兄何日共罇杯。此身非石終難轉。歲月殊鄕已十回。</text>
<title>次栗澗亭重建韻 李士澄先亭</title>,<text>山阿重結屋。竹樹翠蒙籠。栗里幽居好。茅仙隱趣同。塤篪如有響。絃誦未應空。澗氣登欄白。虛明似月中。</text>
<title>次安吉叟 禧遠 櫂淵亭韻</title>,<text>南州人說櫂淵亭。亭畔澄流愜性靈。釣艇虛閒沙鳥下。玉簫淸徹洞龍醒。塗茨始遂先人志。簾几常看古聖經。往跡銀臺渾似夢。憑欄四顧萬山靑。</text>
<title>卽事</title>,<text>世間非是說紛紛。我耳如聾摠不聞。推囪盡日悠然坐。惟見前山出白雲。</text>
<title>至月十四夜大雨。䨓電幷作。</title>,<text>冬雨喧簷似夏天。聲聲入耳未能眠。黑雲四合沈溪樹。白浪遙明上渚田。天道如今多失節。太陰何事獨司權。知應聖主因災警。念到竆民减稅錢。</text>
<title>鄭可範 建模 來訪</title>,<text>不覺宵光漸向晨。一燈相對意中人。尊前山月明於晝。笛裏江梅早得春。所學因疑方有悟。爲詩化腐便生新。桃源自在人間世。肯厭漁郞再問津。</text>
<title>春朝</title>,<text>推戶坐悠然。白雲山上起。園桃忽放紅。昨夜雨來矣。</text>
<title>遠望</title>,<text>松下支筇立。遙山夕陽紫。何峯雲欲雨。知是畬煙起。</text>
<title>卽事</title>,<text>山寒春雨足。不覺近淸明。天時播麥晩。四野叱牛聲。</text>
<title>大明紅</title>,<text>胡桃不願植。戎葵亦剪叢。王春在此地。獨對大明紅。</text>
<title>與李士澄。訪泗隱翁于中坪。書邀申靑松 觀朝。共遊棲碧亭。</title>,<text>詩霧南天近始晴。靑鳧士子誦先生。肩輿力疾穿花逕。倚杖偸閒聽磵聲。宇宙百年萍水合。樓臺遲日蕙風輕。主翁欵欵開罇硯。勝具兼之有勝情。爲停遊屐剔燈靑。惜夜相將坐小亭。墨氣全濃雲嶂對。琴聲替奏石淙聽。洞深林雀窺書几。客罕苔龍上石庭。有此幽居堪送老。移文莫怕北山靈。</text>
<title>與李明叔 壽萬，趙國賢 承基，李士澄，李學述 廷鎬，趙聖居 鎭容，趙聖益 友容。共入淸凉山。</title>,<text>淸凉國西土。落在海雲東。曇華一洗出。萬古灑淸風。</text>
<title>吾山堂。次原韻。</title>,<text>寰區三十六名山。又復名山在此間。河洛圖書雲結氣。殷周鍾鼎石呈顔。虹橋客屧煙常鎖。鶴背仙簫月共還。夫子精靈如在座。此行非是爲遊閒。</text>
<title>先王考入淸凉。次退陶先生集中詩。謹步其韻。</title>,<text>滿眼羣峯擢耿剛。名區宿債我今償。荒墟更闢囪欞煥。深壑長留草樹香。簷角宿雲如習靜。潭心印月尙傳光。先人題墨何巖在。此日來尋一振裳。曾聞王考題名。在外淸凉巖壁間。故結句云云。</text>
<title>復與諸朋拈韻</title>,<text>仙風撲撲袂生寒。眞面廬山畫亦難。峯石積剛純鐵黑。澗桃蒸氣晩霞丹。五丁古道懸雲棧。太乙靈壇樹羽竿。應接羣巒紛不暇。依依還似夢中看。勝日穿林舃杖連。松精鶴骨盡高年。嵌空古窟難消雪。㞳嶻層峯不墮蓮。愼老高風開混沌。崔仙往跡杳雲煙。玆遊始副平生願。題罷新詩一辴然。淸凉諸峯。皆冒竺書荒茫之號。周愼齋痛湔而歷改之。</text>
<title>蓮臺菴。敬次退陶先生韻。</title>,<text>鬱嵂仙鶴峯。卓立凌雲勢。中臺結梵宇。金碧何宏麗。庵殘經劫火。歲月紛更遞。忘疲此登臨。石籟生兩袂。緬憶陶老遊。羣英集濟濟。遺篇一朗誦。高懷月星揭。自慙昧仁智。至樂焉能契。才拙難賡韻。紀行徒循例。尙幸同來者。健筆多淸製。</text>
<title>喚仙臺。在蓮菴之前。處一山之中。平穩可坐。</title>,<text>步出蓮寺南。高臺名喚仙。披衿仍四顧。坐得一山全。無峯不聳石。無石不參天。眞宰所融結。亭亭植立堅。高棱霜鍔削。廣隒錦帳聯。况復蒼然壁。𥓂呀大窽穿。萬古留冰雪。四時吐雲煙。嵌空通地衇。禹斧鑿何年。層頂巢玄鶴。深广貼白蝙。頗疑玉笈貯。更訝鍾乳懸。自昔高蹈踪。來隱世慮捐。墨池今猶在。擎日峯西麓。有金生窟。金生習書於此。 木榻久相傳。記言云。極一庵北巖穴曰孤雲窟。窟有木榻殆千年。謂之孤雲榻。 陰厓凝沆瀣。瑤草政芊眠。聞道羽衣侶。往往來盤旋。我有琅玕管。試弄臨風前。一曲邀王喬。一曲招偓佺。佇立終不見。夕陽滿遙巓。矯首望寒棲。天降大儒賢。雲房一炷燈。靜夜坐超然。鹿洞餘芳躅。龍門有遺絃。空潭如拭鏡。長照印月圓。緬仰冞增慕。恍若侍函筵。妙訣同衢燭。煌煌垂簡篇。誓將餘日月。服膺常拳拳。</text>
<title>紫鸞峯 在淸凉北。爲一山最高。</title>,<text>虞簫響斷歲茫茫。桐老周岡已夕陽。也識祥禽東渡海。此山高處卻停翔。</text>
<title>硯滴峯 在紫鸞西</title>,<text>口鼻呀然體不棱。形容宛一水中丞。合置文房資染翰。珠璣呑吐老蟾膺。水中丞。硯滴也。見三才圖會。</text>
<title>卓筆峯 在硯滴西</title>,<text>削出雲端筆樣尖。墨緣豈但證崔金。留待文純傳道手。當年良苦化翁心。</text>
<title>仙鶴峯 在卓筆南</title>,<text>鶴背歸來閬苑仙。碧桃花發洞中天。夜冷雲壇吹玉笛。聲聲穿入太淸煙。</text>
<title>蓮花峯 在仙鶴西</title>,<text>太華高巓玉井通。亭亭船藕暎靑空。何年煞費天吳力。移置茫茫析木東。</text>
<title>紫霄峯 在紫鸞東南。卽吾山堂之後。</title>,<text>仰視翀霄一柱隆。令人發省著眞工。一超頓悟何須說。積累功深便到崇。</text>
<title>擎日峯 在紫霄南</title>,<text>金輪輾上曉霞東。贔屭峯靈迓六龍。深厓徧照光明燭。百魅奔藏不敢容。</text>
<title>金塔峯 在香爐南</title>,<text>七寶粧嚴十二層。種功阿育枉經營。武陵痛湔荒茫語。何事猶餘舊日名。西域阿育王。始造塔。○周愼齋。武陵人也。武陵。㓒原古號。</text>
<title>祝融峯 自紫霄東南行爲祝融。遙與紫鸞相望。</title>,<text>南望層巓躡未能。翩翩朱鳥勢騫騰。今行賸被峯雲笑。先躅難尋感慨增。先王考與李古溪，李太素，琴梅村諸公。登祝融峯。王考詩。有何來急雨中腰過。只有閒雲上面留之句。諸公皆歎賞。</text>
<title>內丈人峯 蓮花西疊起。爲內外丈人。</title>,<text>特立西峯出等夷。渾如函丈坐嚴師。衣冠整正容儀儼。直內工夫一敬持。</text>
<title>外丈人峯</title>,<text>出洞層峯擎碧霄。師行有丈建高招。牢守重關形勢壯。坐令外警自然消。</text>
<title>金生窟 見上</title>,<text>金字華經不蝕塵。風檐我昔展看頻。巖洞至今雲似墨。知君筆法妙通神。</text>
<title>元曉井 在擎日西</title>,<text>陰陰石隙夏生風。俯瞰深湫地底通。可憐一派漕溪水。未救諸天劫火紅。</text>
<title>義相窟 在蓮花峯</title>,<text>峻壁蒼蒼古窟呀。神僧一去暮雲多。朶朶陰崖餘素雪。南風催發石蓮花。</text>
<title>御風臺 金塔南崖</title>,<text>立腳層臺萬仞峨。流眸下界笑呵呵。四洲都在塵埃裏。人物多於雨點多。</text>
<title>致遠菴 在瑤草南</title>,<text>石窟雲沉榻已虧。風流仙伯杳何之。難尋甲子淸和筆。凈土狂炎足可悲。記言云。致遠庵北壁。有甲子淸和。退陶李先生題名。頃歲。庵爲兵燹所燬。</text>
<title>麗王山城 在祝融峯上</title>,<text>潘劉東出奮長戈。南渡君王事可嗟。八關祈福終無賴。一片孤城且柰何。麗史恭愍王十年冬。紅賊潘誠，沙劉，關先生。帥衆十萬。渡鴨江。冦朔州。王遣安祐，金得培以禦之。師潰奔還。十一月。王奉太后南狩。十二月。至福州。今安東府也。</text>
<title>渡廣石津。見南岸壁間。鶴方伏卵。</title>,<text>菢鶴巖間到每年。秋來挾子謁羣仙。仙家若問吾消息。笑答相逢廣石船。</text>
<title>過孤山亭。江上無舟。不得渡。悵吟一絶。</title>,<text>孤亭一角出林疎。宛似西泠處士廬。鶴睡梅陰人不見。隔江斜日悵廻車。</text>
<title>攜李士澄。過虎洞。宿李學述家。李殷叔 中岳 聞余至而來。共賦志感。</title>,<text>羅浮山下虎溪林。我馬重來歲月深。梧墅僑庄嗟未共。靑城仙舃杳何尋。適攜遠客同關雨。尙對高人一弄琴。明發行人回首屢。遺風古宅未全沈。西漢末。値王莽亂。陰嵩與叔父。避世蒼梧。頃歲東擾。叔父來寓此洞。而余未從。故三聯云云。○我季舅惠山公家于此。而公嘗屢典州郡。捐舘已久。故四聯。用杜甫送舅赴靑城詩中語。</text>
<title>次景陶壇韻 幷序</title>,<text>昔吳公碩福。卸宜寧縣紱。來寓咸安之茅谷竹齋。傍築三友臺。退陶先生嘗過。吳公爲賦竹齋及三友臺之詩。歲月綿邈。只有荒址。蓋茅谷者。安陵李氏之世也。李寢郞士澄。諗于衆曰。老先生杖屨所經之地。終不可蕪沒無表。於是遠邇合議。鳩貲結契。築壇遺墟。壇名景陶。拈韻詠其事。士澄要余和之。顧今諸院塾。皆鞠爲茂草。而斯壇特起。于以挹淸芬而習絃誦。恍若摳衣於隴雲巖栖之間。誠盛矣哉。非諸君子景慕之篤。士澄賢勞之勤。亦豈能辦此乎哉。余竊有感於心。廼敢忘拙而構呈焉。迢遰茅山隔海隅。先生當日戒車徒。綠苔門靜良宵永。翠竹風淸六月無。杯上曾成三影對。天端今見一輪孤。荒蕪更剪崇壇起。緬仰淸冰在玉壺。</text>
<title>次申能叟 浣 龜洞幽居韻</title>,<text>幽居無事可經營。碧嶂囪間只慣迎。客罕不須苔逕掃。家貧猶有石田耕。琴書贏得閒中樂。鐘鼎何關物外情。南望深深因樹屋。逃名知是也留名。</text>
<title>大明紅盛開</title>,<text>秀擢高莖一丈過。繁華猶帶舊紅羅。芳根汚染天應惜。移置東溟處士家。</text>
<title>次張竹下壽職韻</title>,<text>朝家優老廣推仁。三品官銜八耋人。竹樹深村堪避俗。蓬蒿古宅復回春。長楸曾恨霜蹄屈。華玉今看雪鬢新。更願金篦能刮膜。扶筇度陌訪情親。</text>
<title>與墉，𤦋兩兒及孫錞。登金烏山。</title>,<text>屧響紛紛落樹梢。披襟絶巘納凉颵。萬峯環外連千里。一嶽當中壓四郊。近日全疎陰雨策。長空獨出鉅靈標。也知險固終無用。側逕惟看獸跡交。</text>
<title>中山齋志感 在金海</title>,<text>幾世經營始得成。松杉增彩洞增明。疎梅月上留眞影。老竹霜鳴尙義聲。秋夢雲囪終夜冷。春風花樹四時生。程途迢遰今來晩。展拜楸岡倍愴情。</text>
<title>攜族弟明五，族姪景茂 埰。上興府菴。同賞秋景。李士澄訪余來此。喜劇共賦。</title>,<text>太平興國杳千秋。又復衣冠集梵樓。白衲那知文事重。丹經欲挽歲華流。塵煙不到空山裏。世界如浮大海頭。何况高朋勤命駕。平生歷數少玆遊。</text>
<title>與李士澄。往遊納陵。三從姪珏隨至。</title>,<text>神來神去肅然風。象設深嚴萬木中。麟馬崇岡秋草碧。魚龍古壁曉雲紅。金天玄遠靈苗降。弁洛偏荒伯業空。柳七郞來新度曲。古西門外海潮通。</text>
<title>山海亭。與士澄同吟。</title>,<text>萬品皆低到上峯。先生當日善形容。空庭客立如參鶴。靜室尸居亦見龍。此地猶傳鈴佩響。今人誰識鐵關封。直方遺訣交相勉。歧路悠悠莫浪從。西風杖策訪亭皋。緬仰遺芬敢說勞。大畜眞工林日永。少微精彩海天高。到頭層嶂參雲漢。入眼長江散雪濤。四勿旗揮強敵退。東方千載一英豪。列峀巃嵸遠水明。雲囪來宿道心生。游魚似聽瑤琴語。老鶴應回鐵笛聲。縱得風流今日盛。旋思海候幾時晴。願言皓首崇明德。毋負臨分繾綣情。</text>
<title>與士澄聯騎。到會賢齋室。族姪澤踵至。</title>,<text>多謝良朋枉駕尋。高齋挑燭坐深深。聯筇東峽穿苔逕。把手西菴賞錦林。今古迷茫發孤嘯。江山闊遠入長吟。罇醪將罄驪駒促。怊悵羇亭判袂心。</text>
<title>輓萬愚</title>,<text>回憶南遊少壯時。座中絶唱萬愚詩。宛似瓜洲秋月夜。一枝煙竹李牟吹。慶雲洞裏蒼苔路。老杏壇邊白竹扉。咫尺城西陵寢畔。啼鸎無數柳花飛。黃蘆南浦搴篷夕。紅樹西庵把酒秋。相攜處處張旗鼓。又復春風鷰子樓。苦癖宗生齧酒盞。纔能開口便驚人。工詩非罪竆何甚。如斗茅廬短褐身。羽散鱗沉過十霜。關河回首路茫茫。風流舊事何時續。中夜燈前不可忘。白首重尋海上鄕。碧天霜落鴈聲長。秋水一方人不見。如何我涕不沾裳。</text>
<title>輓辛亨伯 泳</title>,<text>靈鷲嵯峨淑氣盤。匏翁華秩六仙班。厚澤醇醲昌厥後。滿庭簪笏好門欄。牢確其衷重厚姿。優於接物涉文辭。閒中斂卻經綸手。一命纔霑老大時。扁舟今始下江漘。遙望高軒若有人。造室忽驚垂繐帳。定知浮世似陶輪。山水靈州我昔聞。滄巖明月法華雲。我來君在歡何極。到處詩歌到處醺。蘧蘧人事隔幽明。祇以哀章寫我情。身滯海山違執紼。空將雙涕灑靑冥。</text>
<title>孫文仲 翼鉉 來訪</title>,<text>南渡詩驢送盡秋。逢君又復判淸遊。一泓宛聽書聲落。唐詩。一泓孫楚讀書樓。 半嶺還驚嘯響流。孫登。隱蘇文山。嵇康往見。不與之言。及康行到半嶺。忽聞嘯響。林木震動。 大鹵煙生迷去舶。西陵葉脫出層樓。依如把臂深林入。萬戶紛紛一榻幽。</text>
<title>贈盧英振 萬容</title>,<text>看經肯蓄衆疑生。爲學先從此理明。季世安身資道力。英年害事在詩名。常持一敬如弘璧。盡防千邪若戍城。不逮空言眞可媿。知君庶諒老婆情。</text>
<title>次景茂萱堂回甲韻</title>,<text>簾屛和氣似春天。孝子稱觴祝萬年。甲一周回延壽始。日三商起效誠專。爲仁蓋自親親篤。受福知應世世連。風樹餘懷雖倍切。喜悲殊境舞華筵。</text>
<title>次陳重協壽親韻</title>,<text>生得堅貞鐵樹身。花開六十一回春。絳雲繞瑟偕良匹。綠酒盈罇速我賓。蠟屐倘能遊物外。漁舟不妨老江濱。曾無一面何須恨。見木知山若素親。</text>
<title>次杞泉韻</title>,<text>海上關柴獨養眞。逢君卻恨晩相親。欽欽氣色能終日。鼎鼎光陰已六旬。爽液愈冰政消夏。仙苗承露可長春。黃山谷題顯聖寺庭枸杞曰。仙苗壽日月。佛界承雨露。 自慚蕪語徒爲爾。那使堂顔更若新。</text>
<title>贈金成老 憲澤</title>,<text>寂寂高齋海上村。欣聽屧響到黃昏。澤臞忽遇消塵想。天籟纔流息衆喧。飭行還看齊魯士。工詩眞造謝陶門。白頭傾蓋何相晩。一夕靑燈未盡言。</text>
<title>輓金正言聖夫</title>,<text>英年黃甲擅聲華。齒較蘭成數歲差。匹馬歸來溪上屋。閉門努力讀書多。憶昔桃花洞裏春。寥寥旅館澹無塵。咫尺君門那得入。茫茫炎海獨歸人。丁巳春夏。余屢訪端溪於漢城之桃花洞。見壁上千里茫茫炎海路。君王那識布衣臣之句。未幾還山。朝籍何愁漏姓名。家居不願識公卿。天心未必憎賢者。緣重仙山作一行。丁卯。聖夫被直指使之誣構。責關東之通川。徧觀金剛內外山。雪滿丁橋夜欲分。關河歸客欵蓬門。挑燈抵曉論文史。千古風流酒一罇。戊辰冬。賜環。歸路。訪余芝泉別業。梅山秀色入簾靑。麗澤堂高似聚星。一散如雲那更合。陶輪歲月太無停。麗澤堂。在丹城北黃梅山下。庚寅春。余赴朴晩醒邀請校性齋老師集。聖夫亦至。毒霧腥霞漲海疆。忍看九宇晦三光。翩然高擧天門側。幾日河淸問紫皇。</text>
<title>贈宋舜佐 浚弼</title>,<text>捨舊方能到得新。雲囪相對講天人。盅襟恐著些兒滓。大宅常留一氣春。寧以碔珉欺了玉。無將銅鐵認爲銀。老婆何識心猶切。爲誦前言可質神。</text>
<title>輓李參奉 驥相○用進退格</title>,<text>金藏忠義北扉家。又復凝翁位望峨。人道丹山毛有肖。我看白璧點無瑕。一銜陵寢辭歸早。八耋經床翫閱多。更讀塵箱前歲札。幽明已隔涕橫斜。</text>
<title>漁父</title>,<text>烏帽還羞鬢似絲。漁家法服有煙簑。一江明月淸風夜。呼我玄眞故不辭。</text>
<title>輓李承宣 晩由 丈</title>,<text>已匣瑤琴萬慮捐。江湖高臥閉門堅。綰符紫海升平日。持被銀臺盛壯年。暮境那知天下事。臞形堪作世間仙。翩翩騎鶴朝元去。一脫塵寰正豁然。</text>
<title>吳姬祖 世泳。齎來。其先祖龍溪公遺集。往柏湖亭勘校。仍與共賦。</title>,<text>灣回如月石長年。先哲遺芬此宛然。一道平林遮野市。半簾凉籟泛江天。子雲經草人空待。乙老藜燈我豈懸。與爾攜罇良夜永。風塵不到海東邊。</text>
<title>述古風一篇。寄呈李士澄。</title>,<text>翹首望江南。江南在何處。冉冉秋已莫。鴻鴈下長渚。懷人人不見。天遠浮雲貯。非無案上琴。亦有甕間𨣦。彈之誰使聽。酌之誰可與。回憶去年游。御風追仙侶。嵯峨六六峯。彷彿懸鐘鐻。陶老留芳躅。山深路不阻。恍若趨函席。庶幾尋墜緖。靈籟流石壁。朱夏渾忘暑。危磴愁捷狖。古窟飛仙鼠。移筇登覽遍。衣裳共霞擧。終須一分手。悵如蟨失駏。多君重交誼。海館訪羇旅。雲停二陵樹。月滿三江嶼。挑燭欣相對。詩章雜笑語。冥翁有遺榭。南士皈依所。此間行古禮。諸生列次序。高唱白鹿規。整整設罇俎。歸鞭過野店。賖酒又膾鱮。微君惠然來。我懷那能去。高軒欲往謝。竟被百魔沮。遙想薇亭畔。故人謾虛佇。直緣行不得。乖約非儢拒。韻府。儢拒。心不欲爲也。 尙冀容人過。知君海量巨。</text>
<title>次溯錦壇韻 幷小序</title>,<text>葛庵李先生。自湖南光陽之配所。蒙赦。還花山之錦水寓庄。歷入咸州之茅谷。訪宗族省丘墓。蓋先生先世所居里也。先生歿後。花山士林。就錦水遺墟。築壇以表之。名曰錦陽壇。李寢郞壽瀅。居茅谷者也。諗于衆曰。先生杖屨之地。歲月寢遠。翳然無徵。吾輩安得無責乎。於是設壇。壇名溯錦。賦詩記其事。求和於余。乃忘陋而步其韻。扁舟遠遠自晞陽。入眼茅山卽故岡。萬事危程存定力。一生敬字服單方。瑤琴世曠猶傳響。花樹年深尙被光。新築崇壇長寓慕。錦川明月照江鄕。</text>
<title>金思魯 駉洛 來訪</title>,<text>孤城荒僻少詩流。深閉柴扉我榻幽。忽對衰容如夢裏。猶餘暮氣放歌頭。亂峯雲影隨筇到。靜夜江聲與耳謀。老去無心當墨壘。逢君漫興未全收。</text>
<title>李光彥 庭久 移寓眞安之花梅山。賦詩求和。遂步其韻。乙巳。</title>,<text>離鄕吾已十年餘。更喜君來擬共居。捲箔同看三逕月。挑燈互讀一床書。只緣湫市終難隱。得接芳鄰竟屬虛。卻羨高人深處住。梅山重疊武陵如。</text>
<title>輓李戚叔 晩鷹</title>,<text>一亭蕭灑傍江阿。管領煙雲髩髮皤。浮榮簪笏何須羨。韋布平生事業多。重創先廬志竟成。追刊祖集亦殫誠。萬事皆從勤愨做。一門依倚若長城。遙村花樹日周行。年過稀齡步履輕。固知厚稟如松柏。不服金丹體自寧。回憶前年奉別時。江梅已熟草離離。勞歌一曲舟行遠。隔岸公猶倚杖遲。噫噫世界入昏濛。耆宿凋零氣數竆。何處新墳崇四尺。終宵杜宇哭東風。</text>
<title>輓柳都正 止鎬</title>,<text>賢考難爲後。惟公繼述勤。理家遵懿範。布世壽遺文。樂地身常泰。卲年爵幷尊。靈旗飆遠擧。應喜脫昏氛。</text>
<title>次影波亭韻</title>,<text>聞道臨崖小築成。知應風物愜幽情。葦間蟹舍懸燈影。雨外漁舟出笛聲。析木寒濤包地盡。扶桑曉日入簾明。異時鳧舃南歸後。把酒憑欄樂太平。</text>
<title>端陽日。送許碩汝 潾 歸靈川。</title>,<text>節序悤悤似隙光。盤登角黍酒盈觴。榴花灼灼朱丹赤。柳色陰陰綠碧蒼。祇願桃源漁訪再。還愁琴峽鶴歸忙。江梅已落離歌動。翹首關河去路長。</text>
<title>宋繼祖寄詩。遂次其韻以謝。</title>,<text>瓊章讀罷爽塵裾。多感高人夢過余。更願淸秋雙屐理。翩然來訪漢川廬。</text>
<title>輓族弟士維</title>,<text>我行隔歲返鄕園。門墄諸親面面存。向來別語終成讖。花樹罇筵不見君。哦詩遣興不求奇。詩不求奇是好詩。回憶林樓開墨壘。遂成陳跡使人悲。</text>
<title>鑑湖堂重修韻 堂。在㓒谷梅院村。○丙午。</title>,<text>一曲名湖擅季眞。西泠梅樹又爲鄰。金波灩瀲常完月。玉蘂嬋娟早得春。巖老遺篇昭載號。漣翁大筆直驚神。虛明本狀元無物。卻恐風吹浪面新。</text>
<title>輓張景厚 完相</title>,<text>人生始定蓋棺評。難得如君好典形。厚質實符君子德。贍文優繼古家聲。坦疎處見剛明性。和易中藏謹勅情。榦蠱賢郞吾黨秀。他時門戶也重成。</text>
<title>哭金五衛將 佐斗</title>,<text>三品官銜九耋年。一身諸福餉之全。昬濛此世無餘戀。逝者欣然向九泉。林間路熟訪吾居。又復靈芝澗上廬。酒半茶初仍抵掌。詩評畫帖稗官書。茫茫竆道卽仙緣。入眼羣峯萬二千。歸來爲我談靈境。一座金剛宛在前。靑馬邪氛夢亦驚。我攜家室入眞城。程途綿邈那相見。秖以書封寫兩情。昨歲吾行過玉山。斜陽駐馬對衰顔。此日重來人不在。幽阡遙隔暮雲端。</text>
<title>輓族弟士賢 㷜</title>,<text>善州生長沒金州。添一新墳世葬丘。西陵煙柳南池藕。定有吟魂覓舊遊。憐君腸肚積珠璣。過目羣書久輒知。千古品家評不誤。三韓姓苑說無遺。布衣名字動詞場。不减驃騎第五郞。從今少一聯床話。我亦平生此恨長。門墄生輝一士存。那知南渡毁西垣。海雲如旐風如馬。應是孤魂返故園。</text>
<title>輓全汝明</title>,<text>憶昔西城始遇時。纔相傾蓋便深知。尙爾贈言留弊篋。披看如復對芝眉。白月遺碑遠搨寄。故人珍貺可能忘。索我楣間題一語。還慚劣作累林塘。名山踏盡短筇還。忽漫相逢廿載顔。風欄把酒談文史。千里間關一夕歡。天餉仁人福履綏。趨庭諸子似蘭芝。白頭司馬看書臥。山外塵紛摠不知。嗚呼今世問何時。生可爲羞死豈悲。忽聞過臘公長逝。不作哀辭作賀辭。</text>
<title>次處湖亭重建韻 在盈德</title>,<text>湖亭歸臥昔何年。尙有遺墟故老傳。跡斷東華多歲月。心懸北闕阻山川。孤忠玉宇新詞句。一夢金鑾舊講筵。爲賀諸孫重結屋。嶙峋華棟映波天。</text>
<title>次廿川亭重修韻 在寧海槐市。故南公鵬翼。知靈山縣。賦歸後所築。</title>,<text>廿洞深深結數椽。循除流水響泠然。峯光遮海如屛展。槐影當門似蓋圓。南郡何年民有頌。東溟從古士多賢。衰齡未倦登臨志。欲理扁舟遠涉川。</text>
<title>覽德亭新成 丙午</title>,<text>隨地安居一聽天。養閒繕性可長年。卽看飛鳳山前洞。如對靈芝岸上泉。長物詩書千軸在。何時兄弟一床連。林間晝永門常掩。卻恐人來世事傳。</text>
<title>復題亭壁</title>,<text>鳳山東畔小溪邊。一屋新成樂靜便。洞裏多藏文石異。檐前高出筆峯圓。才無可試羞烏帽。老不全忘愛蠧篇。毋負亭名堪作主。常將此義世相傳。</text>
<title>又吟一律。示李義鎬，權秀燁，秀鎬諸君。</title>,<text>坡坨四起小欄橫。十載經營一日成。古洞泉聲添雨大。前溪樹色與雲平。攜玆黃卷諸謨訓。招汝靑襟共講明。靜裏苟能眞著力。知應大雅此中生。</text>
<title>七月旣朢。李稺瞻，朴聖育來訪。</title>,<text>一籟流空忽覺秋。良宵與客倚欄頭。蘭盆政値中元節。桂棹難追旣朢遊。薄有罇醪成小會。更將書帙遣塵愁。虛襟共對眠遲就。峯角如盤大月浮。</text>
<title>中秋翫月</title>,<text>見月殊方十二秋。秋秋倍切望鄕愁。父子弟兄消息阻。如何不斷我膓柔。</text>
<title>輓申泗隱</title>,<text>碧穹如水早霜流。萬葉皆鳴鴈影浮。泗隱申公何處去。玄扃一閉便千秋。醇懿其衷重厚姿。古人吾幸得看之。繙書宴坐無機事。山外塵紛摠不知。一笠亭高碧澗邊。桃花如錦柳如煙。相逢白髮開罇硯。恰似睢陽五老筵。十年我寓漢川湄。每到仙庄始展眉。復有北鄰翁竝坐。𧮯談直抵曉雞遲。何人仰屋不長吁。世局如斯萬古無。化鶴高飛眞快活。腥氛應不上瑤都。</text>
<title>權性淳 翰模。訪我新亭。夜坐共賦。</title>,<text>眼霧旋消燈炯炯。緗篇共閱坐宵長。月華深院渾疑曙。霜氣重簾陡覺凉。尙幸罇前相笑語。不知山外這紛忙。卻將何物書之贈。勁節西風綻菊房。</text>
<title>內從姪李德謙 大鎬。徙居聞喜之葛坪。來言基址之勝。書贈七絶二首。</title>,<text>朶朶芙容立立嵬。中藏淑氣結爲臺。休言赤手開山苦。吉址終當萬福來。湖嶺中間地最高。松安昔日占神皋。詩成我亦非生客。從此名山借一巢。</text>
<title>次漁父亭韻 在昌寧</title>,<text>高踪當日隱於漁。葭柳深深護一廬。碧樹郊村堪入畫。紅塵京洛不通書。卸來簪笏身無累。吹以塤篪樂有餘。人坐虛舟鷗共泛。大江平穩縠紋舒。</text>
<title>贈河正中 大龍</title>,<text>昌山二妙遠來尋。卻喜塵氛不上襟。有志如君眞不易。更將黃卷著工深。正中。攜其族而來。</text>
<title>輓柳石湖 道性</title>,<text>喬木河之畔。奕奕大門楣。猗昔文忠公。遺澤曁洪支。仕宦兼經術。聯世襲裘箕。公生好家庭。卓犖出羣姿。名場早回駕。高臥水雲湄。靜裏元無累。常中自有規。義理持守確。威武莫能移。文詞自視欿。鞱晦不求知。仁善寧無佑。天乃錫之祺。官躋三品貴。壽到八旬奇。一方咸被照。炯炯曙星垂。噫噫逢元二。國步轉艱危。向來一封章。激切竟何爲。洋洋乘化去。公靈庶不悲。我爲斯世惻。後生失依毗。病軀違執紼。徒誦殄瘁詩。</text>
<title>輓金岡輝</title>,<text>居曾地近一由旬。靑歲相從到白紛。世交姻誼重重結。歷數朋儕少似君。風儀拔俗性醇良。况復詞華足擅場。先人積累終無驗。叔季歸來理失常。公歸故井我殊鄕。百里相望別恨長。前春訪我新亭上。忽對衰顔喜欲狂。江村遠到亦奇緣。鼎坐挑燈不肯眠。未周一歲驚雙訃。人世陶輪政可憐。不可死時死甚寃。白頭猶夭怨蒼旻。北堂其柰臨年老。床下哀哀失父孫。</text>
<title>輓鄭公善 翼煥。○改葬時。</title>,<text>眞安我來寓。人說鄭公賢。孝悌由天性。問學卽家傳。詞章亦浩博。滾滾似奔泉。一第非難事。胡乃命迍邅。仁善終無驗。而又壽不延。何處荒山阿。玄扃閉長年。衣柩復陽界。孝子改幽阡。靑烏寔叶吉。餘慶可綿綿。平生好賢心。和淚題此篇。</text>
<title>謙巖亭</title>,<text>前臨潭壁後穹林。粧占名區適淺深。鹿洞煙雲餘異馥。龍門絃誦有遺音。松風灑落疑天籟。江月澄鮮證道心。滾滾昏塵如脫卻。筇鞋勝日此來尋。</text>
<title>玉淵亭</title>,<text>幸値芳辰卜一遊。塵襟恍若濯淸流。穆陵往事思今日。退水眞源抵此洲。細雨漁歌生極浦。澄潭龍氣上虛樓。登臨縱喜才還拙。浩蕩風煙莫可收。</text>
<title>攜申學羽 翼浩。往覽德亭。拈韻共賦。</title>,<text>相思不見屢移書。竟荷高人枉我廬。對燭共商黃卷裏。攜筇更入碧山虛。松風滿屋疑笙瑟。藥草登盤勝果魚。細路江郊歸去緩。芳蕪如罽夕陽餘。</text>
<title>輓李尙州 晩胤</title>,<text>源深活水便長流。爀爀簪纓世不休。銅章花墨治聲遍。紈扇霜林本色優。白首山樊塵夢斷。靑氈淨几逸篇留。賢郞學士傳遺範。公逝知應百不憂。</text>
<title>輓李殷叔 中岳</title>,<text>心驚噩報涕潸然。孝子隨親向九泉。昏昏六沴遮天眼。不揀賢愚枉奪年。聲病何曾猛著工。自然襟韻與之通。從此羅浮山下屋。爲誰梅樹報春風。未畢華堂燕息安。何山丹旐去無還。願爾賢郞追父志。弔廬客退讀書勤。</text>
<title>唐詩類選序</title>,<text>於乎。風雅以後。正聲寢微。齊梁之間。嗣響寥寥。逮乎唐而大盛。是以譚詩者。必以唐爲首。抄輯紛然。品彙鼓吹。廣選正音等篇。皆是也。人各異見。刪採之寔相不同。或舍丹砂而珍溲勃。或貴箏琶而賤淸琴。識者以爲病。至全唐詩。而唐之以詩稱者。幾盡收矣。卷帙浩穰。若波斯之列貨。鄧林之產材。璀璨森羅。觀者飫焉。然其歌，行，律，絶，長篇，短句之不彙分類別。建章之千門萬戶。令人眼眩。不知從何入。則此余所以有唐詩類選之擧也。貞觀永徽之世。體尙臺閣。猶存六朝之風。所採從略防浮膚也。開元以來。至元和，長慶。雄深遒奘。大樂還魂。紀極盛也。太和，開成。至會昌。新調逸唱。各逞才情。志別裁也。咸通，乾符之交。繁音競作。除蕪就潔。表繩武也。光化，天佑之季。骩骳不振。十去八九。嚴刪薙也。南唐以下。比之自檜無譏焉。篇末。更付初唐諸家之樂詞者。復識古也。始端宗旨。繼審規格。終流神韻。三長備具。迺登斯卷。莢凡三十有二。視前人所選稍博矣。而龍蚓相雜。珷玉俱混之誚。安保其必無也。然月夕雪朝。酒醒睡罷之際。每諷讀一回。怳若舂容大響。在窓楹几席間。亦足以自怡也。</text>
<title>菊賦</title>,<text>覽天時之迭行。氣機運而無停。白帝忽其届節。風瑟瑟而霜零。蟬斷響而鴈唳。飄木葉於空庭。何昔日之芳蕪。今則變其靑靑。惟有砌菊。吐豓皇皇。歲華晼晩。獨保寒香。品列劉譜。種分范村。與同色於黃金。不願入於朱門。非自愛而晩開。恥及春而爭華。値山林之蕭索。顝亭亭而揚葩。修姱節於老圃。得一氣於中和。若耿介之高士。而不改其中情。又似乎忠臣烈婦。秉節守貞。肆前修之寄愛。久不渝其令名。江潭何處。餐英靈均。叶韻。諸盈切。 東籬日夕。采采淵明。惟淸芬之可悅。况能制乎頹齡。睠酈縣之黃髮。入不死之仙庭。嗟余生之寡儔。守東岡之一陂。伊寓趣之靡他。欣嗅馥於疎枝。時冉冉而向闌。山逕寂而苔荒。平生良友。貽阻一方。風流前輩。杳隔千秋。無誰可語。我思悠悠。忽回顧而辴然。若奇遇於名流。愛不欲其相捨。攬在手於寒叢。羌淸賞之未已。歌一闋於臨風。歌曰郁郁抽芽。斕金蕊兮。照耀丘壑。紛其可喜兮。凌寒吐穎。象勁直兮。澹泊自持。君子德兮。百卉彫零。爾獨壽兮。歲晏相守。爲我友兮。歌竟酌翁。翁之酒泛。燦燦之英。悠然醉臥。衣袖香生。</text>
<title>七喩</title>,<text>一日。余搜書簏。得此篇。嘗仿枚臯七發。而爲之者也。北地生曰。枚氏七。非心於七也。文渙而成七。後之作者。無七而必七。余所爲七喩。亦難免北地生之譏。然可戒可勉之最切於人者。有此七焉。則故避七與無七。而七何間哉。此七喩。所以爲七也。芝齋主人。索居荒閒之涯。抱痾習靜。澹泊寡營。㗳然忘形。兀然忘行。於一切芬華喜嬉。莫肯留情也。客有過而哂之曰。余聞智士。不違世而匿跡。達人。猶同塵而和光。與時推移。不滯一方。今吾子。貌之枯槁乎爾。心之儻恍乎爾。棲幽絶俗。廢人事而耽玄曠。細萬物而樂孤抗。葢亦末之思也。何所規之不廣。主人應之曰。洪鈞賦人。五官備而七情俱。遵乎理則全其天。徇乎氣則戕厥軀。與其役形骸而蹈危。寧澹壹而自守。混希夷而陶陶。秉初心而無負。客曰。夫辯言之豓。能使枯株復㽕。冷灰更熾。庶格神而感靈。况人心之相似。吾將導子以頤養之厚。侈子以聲色之娛。悅子以詞采之麗。極子以道德之腴。其願聞之乎。主人曰。僕誠無能爲矣。然先生欲有以敎之。敢不唯唯。客曰崑山美禾。沛原嘉黍。淅以金屑之泉。鑿以瓊臼之杵。釜令潔滌。薪不勞爇。晉書武帝。賜荀最食。最曰。此勞薪炊也。帝問果故車腳。 饙餾 飯氣蒸也。孫炎曰。蒸之曰饙。均之曰餾。 升氣。䰞熬適節。爾乃珍羞幷列。異膳咸庤。摯俎任割。牙刀呈技。猩唇，豹胎，獾 廣韻。獾野豚。 髀，鳳髓。東海文鮞。說文。鮞魚子也。呂氏春秋。魚之美者。東海之鮞。 玄圃胙麟。太湖銀鱄。家語。鱄。魚之大者。 九淵靈鱗。越駱香菌。雲渚嫰芹。上林露茈。具區霜菁。陸毛旣殫。海雋俱登。調以醎酸。糅以芳馨。爛炰紅炭之爐。細聶髹漆之盤。薄逾蟬腰之翼。疊若鮫市之紈。蜀主食經。蜀主孟昶。有食經百卷。 讓其珍品。衛公厨羹。李衛公德裕。一杯羹。費至二萬。 視若餘瀋。於是賖芳醪。設巨觥。佳名歡伯。雅號瓊漿。錢塘藥玉。豫北烏程。藥玉，烏程。皆美酒。 潞釀 潞州。出美酒。 馳上黨之輶。泉酤斟惠山之液。陸羽茶經。惠山無錫泉。爲第二水。 壯元紅購吳趨之里。秋露白泛海陵之舶。壯元紅，秋露白。皆酒名。 白墮嘗其旨否。劉白墮。善造酒。 玄石遴其美善。玄石。古之知酒味者。 百榼齊傾。千觚競獻。轟飮無算。觴政不苛。胷掃煩惱。鄕入無何。斯皆飮膳之嘉品。養生之良方也。子能從我而嘗之乎。主人曰。爲累於人。莫甚於口腹。况此腐腸伐性之腊毒哉。僕不願之也。客曰。齊都之紈。蜀市之帛。火浣越布。冰綃泉織。左思吳都賦。泉室潛織而卷綃。註。鮫人從水中出。寄食人家。積日賣綃。 綜䋴爲紋。䋴。雜色。 紌繏成彩。紌。音求。繏。音選。楊雄蜀都賦。自造奇錦。紌繏𦃄縿。 絢奪絳霞。縹儗翠靉。巧軼河機之章。窠添宮苑之萼。抨玉妃使理針。倩金母以操尺。製厥身章。爲襛 厚衣。 爲襠。釋名。裲襠。當胷當背。 爲襼 袂也。潘岳籍田賦。掎裳連襼。 爲𧟖。同衫。 爲𧝸 類篇襪袎。 爲𧟊。爲𧟞 方六切。絮衣也。 爲𧚫。音蒨。美衣也。 褼褼䙘䙘。裶裶衯衯。襜襜𧞛𧞛。皆衣好貌 裁時樣而稱體。紛麝蘭其熏澤。及玄冥而寒消。迓朱炎而暍釋。價减烏骨之簾。烏骨金能卻寒。故武后爲簾。 權移白龍之皮。李德裕。大暑。以白龍皮。浸水置坐側。滿堂皆寒。 若神仙其容𧘊。又髣髴乎長離。鳳也 爾乃姣服旣具。雜佩彌光。重▼(辵+邕)兏▼。見穆天子傳。重▼(辵+邕)地名。兏▼玉名。 懸圃斑琅。黑譬純漆。白如截肪。狀兩曜而懸眸。忽幻眵而增明。復有耶溪產鋌。歐冶鍊精。顔如雪霜。光干斗牛。花瑁飾鞘。文紃爲緱。揮空則浮翮斷。閃夜則妖魔愁。千金不足其價。八戎咸讋其威。純靈奇氣。流景揚輝。此亦身章之美飾也。子能從我而服之乎。主人曰。服之不衷。災必迨矣。如子所言。不亦殆哉。客曰。良杞產蜀。鉅樟出荊。班輸弄斧。離婁引繩。乃斷乃斲。乃構華觀。叶。古黃切。音光。見師曠歌。 樹厚祇而隆棟。歷倒景而飛甍。彩栭戢孴。王延壽魯靈光殿賦。芝栭攢。羅而戢。孴栭櫨也。孴。音擬。盛貌。戢。止也。 文㮰𩉾鞢。張衡西京賦。樓檻文㮰。㮰。音皮。連檐木也。何晏景福殿賦。紅葩𩉾鞢。李註。𩉾鞢。花相次比貌。 橫茄梁而紫蜺。削廣除以蒼𤫉。石次玉。 溫房則冬思綌絺。凉榭則夏生冰雪。長廊䢔遝。連閣庨豁。張衡西京賦。註。庨豁。高深貌。 廻軒邃檐。波詭雲譎。見揚雄甘泉宮賦。 囱塗文綺。席鋪花毹。蟠龍璧鏡。睡鴨金爐。珠翠複帳。四角流蘇。一切珍翫。充牣駭盱。若乃俯臨。環沼。淸漪紺碧。濈濈金鱗。簁簁玉尺。揚鬐掉尾。聚散無端。運靈壁之斧劈。起三島於波間。象𥓂砑之洞天。宛武陵與仇池。列嘉卉於其顚。連四序而葳蕤。水芽之荈。老茗 艾蒳之香。五色含桃。九節菖陽。仙筇 枸杞 鹿腸。堯韭禹粮。夜呼 蔏𦸐 紅蔻。羊躅馬蹄。晻薆苾茀。境近易迷。忽有妖哇。因風徐來。嘽嘽喈喈。囉囉𠴨𠴨。嚶嚶叮叮。疑天樂而復非。猶鼓吹之可聽。於是椉靑翰。溯流波。搴杜若。采芰荷。捻玉簫而嫋嫋。會瑤河之仙娥。忻奇遇於世間。醉雕觴之流霞。留靈約而遠別。皷蘭枻而淸歌。歌曰。霞帔擧兮白雲杳。懷佳人兮波渺渺。靑雀去兮何時來。我心惄兮首重回。斯皆宴居之浩麗也。子能從我而處之乎。主人曰。玆有數椽茅茨。以庇風雨。侈汰之居。非敢寓也。客曰。月窟之產。冀野之良。勁骨權奇。漢武帝天馬歌。志俶儻兮精權奇。 雙眼高匡。見伯樂相馬經 翠鬃翻霧。白肉垂雪。禽飛 拾遺記。有駿馬。名飛禽。 四蹄。龍媒七尺。𡇷𡇷 𡇤。音泰。𡇷。音丙。古之善御馬者。見穆天子傳。 加以美薦。紅陽 古之知馬者。 秣以薌粒。於是。絡金覊。駕飛軒。尾流星。足籋雲。鏤鎪 芒范切。馬首飾曰鎪。張衡西京賦。金鎪鏤錫。 流輝。繡韁生風。麟超螭騰。逸態凌空。過都歷塊。越溟踰池。楚子致雲夢之蒐。姬王赴金母之期。目無數瞚。萬里再匝。日不移辰。四表重蹀。爾乃出廣漠。騰天門。過雲將 莊子在宥篇云。雲將東遊。過扶搖之枝。 之所未遊。遍豎亥之所未跟。夸父趨塵而足蠒。飛廉逐影而脅息。杜讚難罄。其姿狀。幹畫徒寫其糟粕。斯固天下之儁椉也。子欲從我而馳騁乎。主人曰。雖有上駟。獨椉安之。僕又駑劣。玆不願騎也。客曰。臺榭畢陳。翫戲旣竆。放情縱志。爲樂未終。亦有釥嫽。楊子方言曰。釥嫽。好也。靑徐海岱之間曰釥。或謂嫽。 絶世紅顔。雙臉微渦。纖眉遠山。麗質削成。遍體綺羅。金市東頭。萬柳藏家。春風煗日。鸎囀高柯。靑絲絡馬。上客經過。爾乃進金。叵薦玉琴。寶撥鏗然。一曲千金。巫山雨夜。幽泉出林。李季蘭琴歌曰。妾家本在巫山雲。巫山流泉常自聞。玉琴彈出轉寥夐。直似當時夢裏聽。○琴曲。有三峽流泉。 花底綠塘。游魚不沈。手拍檀板。纖喉更戛。子夜淸歈。靑溪妙闋。五色蠻牋。復塡豔詞。臨風低唱。嫋嫋如絲。玉鏡之臺。金縷之衣。减字木蘭。鷰鷰雙飛。良宵向闌。月斜西廊。蓮步輕移。攜詣深房。退銀缸。整瑤床。布以䲶鴦之被。藉以駏蛩之氊。繡襠寶帶。爲解君前。此固聲色之極妙也。子欲從我而眄笑之乎。主人曰。淫詿妖冶。蕩性之旃。銷軀之鍋。苟荒樂於斯。何異走太行之坂。戲猛獸之爪牙哉。請子更語其他。客曰。方今邦域乂安。治理淸明。士冀發跡。俗喜賭榮。設科蒐髦。不一其名。夏課陞補。增廣大比。聖節應製。慶年別試。小則搴蓮璧沼。大則射策金門。錦奪東方之袍。恩濃九重之尊。淸珂流響。華簪動色。僕御亦其增輝。閭里爲之拭目。語未終。主人止之曰。此紛競之途耳。奚足稱揄也。客復作而進曰。游戲翰墨。朗士攸尙。結社招邀。同志酬唱。良辰美景。授几布席。香燒海外之奇。茗煑雨前之碧。劈澄心之華牋。紙品佳者。有澄心堂之製。 發廷珪之佳墨。李廷珪。善造墨。 分題角藝。鬮 音居求切。手取也。 韻爭姸。揮來斑管。片刻篇圓。摹象也工。寫意則深。璧坐璣馳。羽振宮沈。復抽架揷。評衡百氏。鴻寶之論。秘辛之志。虞初雋永。汲塚瑯環。齊諧楚杌。禪經稗官。蒙莊寓言。馬蹄秋水。木天煙波。一瀉千里。韓淳柳苦。歐婉蘇奇。遺山鐵厓。雪樓諸詩。彈指諷詠。宛如同時。金石搨本。蒼乎怪古。岣嶁神篆。岐陽大鼓。縣針垂露。夏鼎周彝。苦縣之刻。嶧山之碑。京口鶴瘞。陽冰蟲蝕。珊瑚碧樹。枝柯交錯。以至山陰。率更南宮松雪。董祝眞髓。斕然羅列。硬黃古帋。飛動靈活。風檐舒翫。亦足怡悅。子能從我而繙閱乎。主人曰。耽月露者心易蕩。癖緗素者志易喪。吾子所言。非樂伊病。僕不敢賞也。客曰。載籍極博。六萟是信。百家鳴喙。孔聖大振。遵木鐸而警世。唉時運之不當。乃返魯而刪贊。繹羣言以成章。涕郊麟而援筆。用衮鉞而扶綱。由是而天極立。由是而人彝彰。幈幪萬古。日月長夜。功遠過於唐虞。名洋溢乎夷夏。來汝諸子。時雨沐之。示我周行。瑤鏡握之。故其一貫深契。四勿從事。入孝出悌。逌仁行義。若江河之赴飮。各充量而饜足。嗟鳳德之已遠。道猶在乎方策。五緯斕其垂芒。圭璧蔚其含光。秦炎不能遏其傳。漢詁或反失其意。及夫洛閩挺賢。溯源洙泗。微言寔闡。奧旨咸備。不有先覺。程路誰示。不有來者。斯文曷寄。况自畫之聖誅。固私淑之可尙。苟遲回於傍歧。歲不與而將往。吾子生文明之域。世詩禮之學。豈亦有志而用力者乎。於是。主人斂袵而謝曰。忱哉言乎。其蔑有加矣。鄕者所述。誘以靡奢。非心所安。寧欲耳遮。至聞大道。豁然心開。如睡得覺。去聲 敬從明命。服膺慥慥。</text>
