<title>山居樂 四章</title>,<text>園有來禽。圃有肥韭。我殽旣備。我酒旣斗。我友來思。皷瑟皷缶。今我不樂。於焉其耉。園有穠荔。圃有肥芹。我殽旣嘉。我酒旣醺。我友來思。載悅載欣。今我不樂。歲將暮云。園有靑梅。圃有肥蔗。我殽旣多。我酒旣瀉。式燕以敖。我友迨暇。今我不樂。日月不假。瞻彼流水。汎汎其舟。匪風匪雨。使我不憂。胡爲老矣。我思悠悠。我有時曆。花春葉秋。</text>
<title>飮一章</title>,<text>春日咸州。先行大禮。載飮載射。聖人古制。言瞻靑海。我祖攸憇。舊址貞珉。斯道之衛。千秋山仰。俎豆牲醴。小子來審。粤惟九世。登斯講斯。于于千計。序以賓主。勖哉孝弟。梧老遺什。前承後啓。三樂育英。時習六藝。曰我章甫。聽我勉勵。月朔讀約。名行砥礪。于玆敬止。願言勿替。</text>
<title>大射一章</title>,<text>有儼澤宮。將行大射。我酒先飮。維仲之夏。我兮斯張。旅于南榭。讓以升之。揖以遜下。非直賓主。來汝不暇。周旋中節。聖人造化。源源其泉。巍巍其華。旣正旣直。若爾親灸。功爾福爾。吉祥新迓。靡燥靡濕。俾登我稼。吹笙舞勺。我心伊瀉。德隣不孤。墻立一舍。</text>
<title>南畒之什 二章</title>,<text>言瞻南畒。無燥無隰。我稼旣同。稌黍我粒。我粒離離。稂莠斯除。嘉穎穰穰。載好旣鋤。</text>
<title>山有鳥矣 三章</title>,<text>山有鳥矣。不罹于羅。胡爲下矣。啄彼嘉禾。啄彼禾矣。莫知其他。胡爲下矣。不如返窠。鳥兮鳥兮。窠之未返。云如之何。</text>
<title>摩之山 三章</title>,<text>摩之山可以棲止。摩之水可以療只。樂哉樂哉。有此山水。摩之山可以盤桓。摩之水可以游觀。樂哉樂哉。斯人之安。仰何愧兮。俯何怍兮。不歉于心兮。何用矍矍。我將終老兮樂其樂。</text>
<title>穴居 二章</title>,<text>狐之穴居兮。不如鳥之巢兮。鳥之巢兮。不如魚之呴泡。穴居深兮。巢居危兮。巢居危兮。不如江湖之游斯。</text>
<title>古樂府 三十一篇</title>,<text>上雲樂崑崙康老度流沙。獅子鳳雛鷄犬誇。上雲一曲九重動。桃核成山尙帶花。妾薄命君王何日顧。羅幙已生秋。白露三更夜。紅顔一片愁。卧聽銀漏滴。坐看火星流。寂寂長門殿。珠簾下玉鉤。東飛伯勞西飛燕謌東園百花西園柳。一年春色有先後。有女有女妬春色。花奪嬌艶柳無力。翠珮明璫紫羅裙。粧罷愁結遠山雲。美人十六十七年。佳期蹉跎月未圓。蝶粉已渝蜂腰瘦。爲誰憔悴願言覯。艶曲 二首紅瑪瑙屛碧玉臺。流蘇翡翠帳慵開。繡䲶染得相思淚。重疊雲山眉睫來。水晶簾捲玉欄干。月瀉琉璃雙寶珊。五夜無眠推角枕。銀河玉繩殘。將進酒長曲朝靑暮白雪。雪白亦俄頃。可憐騎鯨仙。芳園燭夜秉。可笑劉伶塚。不到一杯冷。盈盈金屈巵。駸入無何境。娟娟窈窕人。莫駐過隙景。今夕是何夕。於焉可以永。此時不飮何。有悔莫自省。朱戶笙謌咽。車馬闐市井。當時繁華子。齊齊又整整。而今安在哉。鴻爪無響影。秋草荒原上。孤猿獨自哽。所以將進酒。日日豪思逞。一日復一日。三萬六千傡。五色羅五雲燦爛一凾開。傳玩輕輕滿手堆。成都日進知無闕。不借宮人織組來。成都鞋尖尖窄窄成都鞋。分賜女官與少娃。朝來無數半弓㨾。印得香塵散玉堦。春意五侯池舘漢家䧺。桃紅李白管春風。粉壁相望椒房峙。金雕玉琢幾年工。四時韶光夜不寒。香煙裊繚曉曚曨。珠箔重重紫流蘓。雲母屛風互玲瓏。二八佳人嬌嬈姿。曲欄橫檻開別宮。下有綠池䲶鴦戲。七十二雙分西東。屬玉鵁鶄爭妬艶。空中亂落百花叢。翻手揚塵倒海水。穴産黃金山出銅。銀鞍繡轂盛繁華。不信人間寒士窮。華堂但識百年醉。一生杞憂罔在中。白紵詞曲彔欄干掩繡屛。象牙床頭萬壽馨。舞衣縫罷靑蛾裁。白紵薄薄輕雲堆。新翻歌曲唱一回。唱一回願君吟。錦瑟玉簫動哀音。斗杓初轉夜已深。烏夜啼夜鄕晨夜鄕晨。烏夜啼愁煞人。一聲短二聲長。聲聲發月已央。烏無心人有恨。遠別離思君怨。鷓鴣 二首江南落日鷓鴣啼。嶺上居人魂夢迷。雙鴈北飛霜信遠。春風習習百花低。孔雀相間翡翠羣。䲶鴦比翼錦文身。聲聲欲斷九膓曲。雁門何處有懷人。採蓮曲不襪女兒雙足白。如霜如玉踏淸水。荷花一枝手折贈。誰家少郞病纏髓。參差葉底水之涘。一曲嫋嫋兩兩起。長城行 二首長城是何長。長策是長城。在德不在險。衆心城可成。城是秦王驕。城是秦王亡。秦王以前世。未聞城遼陽。折楊柳謌 二首種柳渭城畔。慣識行人愁。生憎萬千絲。不繫車如流。種樹何種柳。烟籠似含愁。日日送客亭。繁陰掃地流。踏浪詞踏浪兒驚騎白馬。東門之眼有何知。夫差墓骨消磨盡。謾作風波潮汐時。子夜四時謌 四首薄寒遜輕熱。養花欲暮天。羅幃猶深掩。叵耐病未痊。玉手摘百卉。向衆開闘塲。一種宜男草。深深懷裏藏。葉褪荷子瘦。穗結蘭華芳。翠眉與紅臉。輸與一團香。人道肌如雪。儂謂雪如肌。手持一朶花。倩君較凝脂。從軍五更轉 五首一更罷會食。解脫紫綾袍。碧油帳裏燭。朗照讀六鞱。二更柝戒嚴。毳幙霜花凝。博山獸炭熾。烹醪濁不憎。三更月影斜。烈風吹朔氣。長安衣娘。膓斷疇與慰。四更萬籟寂。雪花大如席。須臾積丘山。戍卒不敢易。五更曙色曨。村閭燈火滅。元戎欲升壇。城頭角聲裂。長相思長相思。南望北。妾也守寒閨。君則後王國。越溪遙隔並州客。當時幾笑石。望夫今日。還羡鳥比翼。蘋花白如雪。采采若耶側。弄琶琶兮歌金縷。折楊柳兮愁緖織。長相思。春無色。長干行妾家在長干。夫婿水上商。夜半橈歌發。不禁斷妾膓。大堤曲朱戶綠窓盡酒家。家家金玉美人珈。白銅鞮唱聲聲咽。朝折楊枝暮送花。久別離悔送君兮天一方。腰何益兮金印煌。昔日少年今日非。十年不見舊面郞。阿郞如此妾亦何。楊柳桃李春風忙。當時與君南浦別。長洲折贈蘭蕙芳。關山何處望明月。月輪高兮照我床。雁聲遠兮來朔漠。遠復遠兮川無梁。靑娥愁靑蛾愁。夜未央夜未央。死生難遙度。歸期有誰量。秦雲漠漠紫塞長。猛乕行南山有隱乕。毛族爲君長。山獸日殺一。羅列供以養。赤豹與黃熊。頭頭又兩兩。所食綽有裕。長牙不讓象。狐兔何足論。一羣握諸掌。額雪雙目電。聲裂百獸慌。人間誰能敵。山中坐獨享。一朝出林外。誤落馮婦攘。砮機猶可避。阱陷非攸往。運窮罹舊羅。難逃卽天網。舞爪無所施。張口非復曩。低首千山眉。豚犬與之黨。軒野銅頭縮。秦殿釰士慷。壯志當時䧺。可憐今也罔。失勢夫如此。奚特猛乕彷。塞下曲朔風烈烈朔雲飛。狐兎天山凍欲饑。番將腰間弓似月。風毛吹送滿擔歸。靑樓曲靑衫白馬羽林郞。三月咸陽踏草芳。胡姬皷罷陌桑曲。一笑壚頭春恨長。少年行百年恨結過章臺。路上行人自去來。至今楊柳留春色。一縷黃金白馬催。楚宮詞 三首雁聲連夜向何歸。十里荒園白露晞。君王好獵輕裝束。秋入江南乕豹肥。楚江冷氣逼雲夢。蔽日㫌旗擁翠華。馬上蛾眉爭笑拍。時時誤拂錦琵琶。橘柚園中日色低。逶迤仙仗繞金堤。一聲胡哨前山應。壯士彈弓馬首齊。閨怨夢聞鼙皷到漁陽。幾疊雲山天外障。謾作他人迎婿服。誰家初返羽林郞。明妃怨 三首幾捲珠簾望漢天。未央明月隔甘泉。燕山春雪梨花落。不忍彈成胡語絃。玉門落日盡黃沙。觸目傷心感物華。聽得漢皇新詔下。幾番虗佇使還家。故鄕誰識在夔州。三峽歸雲滿眼愁。馬上琵琶多激切。楚聲聲罷楚人羞。俠客行 二首相逢大道盡肝膽。不待鷄燈話劍神。宋子堂中誰擊筑。無非落日彷徨人。紫騮馬上靑絲勒。鞭揖珊瑚向酒家。御溝流水心相照。不惜春風送落花。漢宮詞 十首百尺建章天際嵬。千門萬戶一時開。朝日衆官鳴釰珮。五雲深處山呼來。三春天旱意乾封。宮裏歡聲瑞氣濃。衛將軍祝萬千歲。塞外烟臺久不烽。百囀流鶯紫禁春。無邊芳草綠侵茵。杏花飛盡桃花發。宮女爭望御幸親。天子游觀日幾廵。人間歡樂住長春。宮中惡聽秋風曲。紫鳳牡丹翻調新。宮庭如水蹴毬塲。百戲前陳仙樂張。大宛善馬來飛舞。首蓿花開一道香。七月七日開承華。何來靑鳥向人譁。知是瑤池金母信。君王拂袖洗香車。射熊舘裏秋風深。天子旗高日下臨。衛士前驅皆踴躍。擒胡當若獲田禽。文成延壽鍊丹祈。曼倩多諧割肉歸。栢梁承露相交峙。海上何年褰涉衣。池成太液象蓬壺。翡翠鸕鷀與鴨鳧。無數成群日夜聚。越中貢獻白鷴俱。九華帳裏五枝燈。夜半無聲低玉繩。佳人憔悴支離病。不復君王舊日承。吳宮詞 三首凉風遅暮江南秋。白白蘋花滿石洲。舘娃一唱陽阿曲。驚起䲶鴦掠彩舟。姑蘇臺下水溶溶。苧羅山前草茸茸。月落星稀孤雁響。幾番减却西施容。心轉明珠難恃恩。今朝湖上昨花園。可憐湖上采蓮女。盡與吳王迷蕩魂。</text>
<title>海東樂府 百首</title>,<text>樂自箕聖始。逮本朝。皇明太宗賜樂器。聲不中律。八音未備。世宗朝。秬黍生於海州。磬石出於南陽。以朴堧爲慣習都監。使校正樂部。仍設二敎坊。左曰東京。右曰成都。卽古樂譜所傳也。其樂大同小異。合稱三韓樂府。後世亦或演而添增。其揆一也。初叙其始尾。繫時樂以備參看。箕子樂箕子東來人五千。八條設敎遺風傳。大同江曲西京曲。文獻猶餘二樂篇。箕子樂無徵。獨傳大同江曲。施八條之敎。民以大同江比黃河。永明嶺比嵩山。西京曲。民習於禮讓。尊君親上而作此歌。靑邱風雅河水之流潑潑兮。曷維其極萬山低。日月休光后德懿。敎民禮樂風騷稽。民美箕子之德。作頌演其辭。三韓樂仲夏初冬蹋地來。農功終始趁期回。鐸聲相和伽倻瑟。百鳥雙雙下舞臺。三韓之俗信鬼神。以五十月祭之。舞人應節。有猶鐸聲。伽倻王作瑟皷之。百鳥飛下。高句麗桃皮觱策鳳箜篌。暮夜相羣男女謳。越調夷賓傀儡雜。隋焬解笑進高句。大業九部樂。充高句越調夷賓曲。唐李勣破高麗。得而進之。百濟樂握槊弄珠大袖襦。紛紛箎笛與箏竽。智異禪雲無等闋。薛將軍得獻皇都。智異山歌，禪雲山曲，無等山曲。唐將薛仁貴得而獻之。渤海樂聚會歲時作樂先。滿城士女轉回旋。踏鎚歌舞何時刱。兼習工人金史傳。渤海俗歲時。先命歌舞人前行。士女隨之。號踏鎚。金史。工人習之。新羅樂三竹三絃舞二人。紅鞓金銙紫頭巾。中秋明月貞觀歲。會射宮庭女樂陳。三竹大笒，中笒，小笒。三絃玄琴，伽倻琴，琵琶。貞觀中秋獻之。萬波息笛兵退病痊雨雨晴。一吹呈異寶東京。小山浮到山生竹。萬萬波波息以名。神文王時。小山浮海上。有一竿竹。命作笛。吹則兵退病愈。旱雨雨晴。風定波平。因以名之。東京曲昇平日久政治淳。靈瑞重重感鬼神。月精橋畔白雲渡。卑悅其尊君悅臣。月精橋，白雲渡。皆王宮近地。世傳有鳳生巖。臣子之於君父。卑少之於尊長。婦之於夫通用。會蘇曲會蘇舞續會蘇歌。百戱嘉俳集舘娥。六部分朋紅績考。乙宵謝勝酒如駝。儒理王。分六部爲二。使王女二人。各卛部內。分朋績麻。自七月望。至八月望乙夜而罷。考其功。負者置酒食。以謝勝者。謂之嘉俳。是時負家一女子起舞歎曰。會蘇會蘇。其音哀雅。後人因其聲作歌。名曰會蘇曲。兜卛歌賑賙仁化感交隣。携負歸來無遠民。國俗歡康歌此曲。聲聲叶律始通神。儒理王廵行國內。存問賑給。隣國百姓。聞而來者衆。民俗懽康。作此歌。此歌樂之始。憂息樂二弟質隣勞我思。南蠻迢遞又句麗。郊迎六部悲歡地。王乃翻聲塤和箎。訥祗王弟未斯欣質於倭。卜好質於高句麗。王思見二弟。及還。命六部迎之。作歌以宣其志。謂之憂息曲。碓樂百結先生喜皷琴。空敎隣杵惱妻心。杵聲演作琴中譜。千載流傳歲暮音。慈悲王時。有人衣懸鶉。號百結先生。以琴自隨。宣其志。隣里舂粟。其妻嘆曰。人皆有粟我獨無。何以卒歲。先生乃皷琴作杵聲以慰之。鵄述嶺曲時際訥祗朴使臣。奉書日本楚囚身。望夫石立山崔兀。古廟秋風鵄述神。訥祗王時。朴堤上使倭不返。其妻上鵄述嶺。望倭哭死。仍爲鵄述嶺神母。怛忉歌上春子午亥兼辰。百事皆嫌禁令申。四日怛忉不敢動。東都流俗誤時人。炤智王時。有龍馬鼠豕之怪。每年正月上辰上亥上子上午。忌百事。目爲怛忉。陽山歌陽山松栢泣忠臣。半夜誰知百濟人。郞幢步騎今何在。齊唱哀詞野草蓁。太宗王二年。郞幢大監金歆運。伐百濟於陽山。濟人夜襲。歆運格闘而死。步騎幢主寶用那亦死之。時人哀之作此歌。在東都樂府。處容歌舞鶴城春日讌羅王。感動龍神一炷香。處容歌是霜髯舞。五色殊容處五方。憲康王出游鶴城。忽雲霧冥曀。日官奏此東海龍所變也。宜行勝事以解之。於是勑有司爲龍創佛寺。令出雲開。因以名其浦。龍喜。乃卛七子。現於駕前。讚德歌舞。其一子隨駕入京。名曰處容。一名霜髯。黃昌郞舞官昌訛誤黃昌郞。史傳無徵擊釰塲。八歲眇童謀釋憾。樽前驚起夫餘王。昌郞八歲。爲王謀釋憾於百濟。往濟市舞釰。王召入宮令舞。因揕殺之。後世作假面。昌郞乃官昌之訛也。宮庭栢相對圍碁老栢陰。指敎毋忘矢貞心。一榮一悴由天格。知是官家雨露深。孝成王在潛邸。與金信忠圍棋於栢樹下。曰他日我不忘汝。汝亦不改貞操。有負者有如此栢。未幾王卽位。錄功臣而遺信忠。信忠爲歌。貼於栢樹。樹忽枯。王聞之召賜爵。栢乃蘇。繁花曲美人啓齒祗園亭。白白紅紅靑復靑。調音悽咽回頭望。玉樹花開唱後庭。景哀王遊鮑石亭。令美人奏此曲。其詞云祗園實際兮二寺東。識者比玉樹後庭花。利見臺歌土城幾處閱王都。朝暮分離戒不虞。南國大人臺上會。錫名利見世相呼。羅王父子久相失。及得之。築斯臺相見。號曰利見。作此歌。木州歌木州少女孝於親。勤儉農桑晩謝貧。石窟老娘逾撫愛。怡顔和氣順人倫。木州有孝女。父惑後母之讒逐之。女至一山中見石窟。有老婆愛之。嫁以其子。勤儉致富。聞其父母貧甚。邀寘其家。供養備至。父母猶不悅。女作歌以自怨。半登山曲方登山語半登傳。日縣婆娘刺所天。寂寞水厓來救絶。枕根孤卧不成眠。羅末。盜賊大起。據高敞半登山。長日縣之女被掠。作歌以諷其夫不卽來救。曲名方登山。轉爲半登山云。鄕樂金丸舞袖月顚顚。縮項高肩闘酒仙。大面黃藍南北躍。狻猊束毒鬼霆鞭。東都有金丸，月顚，大面束毒，狻猊等戱。崔致遠月顚詩。肩高項縮髮崔巍。攘臂羣儒闘酒杯。大面詩。黃金面色是其人。手把珠鞭役鬼神。束毒詩。蓬頭藍面異人間。押隊來庭學舞鸞。高麗樂乾德四年來鎭州。彩衣銀帶皇恩優。今之樂亦古之樂。中國之音出海陬。宋乾德四年。鎭州進伶官。習高麗部樂。賜衣服銀帶歸之。今之樂。卽華之制也。敎坊女弟子楚英歌舞踏沙行。宴會燃燈鳳觀明。五十五人王母隊。君王萬歲字形成。文宗時。敎坊奏女弟子眞卿等所傳踏沙行歌舞。請用於燃燈會。從之。又設八關會。御神鳳樓觀樂。女弟子楚英奏王母隊歌五十五人。舞成四字。或君王萬歲。或天下太平。絃坊唐樂纔終鄕樂回。品分二部華東開。施朱傳粉百媚態。裝束衣巾上戲臺。麗樂無金石之音。分爲左右二部。左曰唐樂。中國之音也。右曰鄕樂。其故習也。所謂俗樂。娼妓之戱。傳粉施朱。百媚千態。恣淫褻之心。銷正雅之氣。莫此若也。壽星明太史觀星八月天。老人垂彩喜無眠。丹朝見奇祥奏。御手題詩被管絃。睿宗十五年。壽星見。王親題詩。使歌之。萬年懽萬年懽意萬年枝。忠肅王宮一妓兒。堪笑萬年猶不足。付他金石無窮垂。王嬖妓萬年懽。樂府有此曲。月華淸金屋樓臺靜月華。天開雨洗浩無涯。玉壺氣徹絶纖翳。極目蒼蒼白露葭。麗末作。其詞曰。雨洗天開。風將雲去。極目都無纖翳。仲秋夜靜。月華如水。金屋樓臺。淸氣徹玉壺。動動柳節制來合浦軍。望風南冦散如雲。憧憧人士爭相頌。喜動成歌動輒勤。倭冦順天長生浦。合浦萬戶柳濯赴援。倭望風潰。軍士悅之。作此以美之。無㝵金鈴垂綵帛爲粧。進退中音拊擊揚。元曉葫蘆游在市。佛言無碍出西方。元曉甞撫玩曲項葫蘆。歌舞於市。名曰無㝵。後好事者。綴金鈴垂彩帛爲餙。拊擊進退。皆中音節。樂志云出自西域。其詞多用佛語。五冠山文忠深隱五冠山。朝赴公堂趁暮還。老去悲傷西日薄。木鷄歌作慰慈顔。文忠事母至孝。居五冠山。距京三十里。爲養祿仕。朝出暮還。歎其母老。作木鷄歌。楊州曲運會楊州最富殷。背華臨漢柳之分。方春時節花心暖。男女相懽坌集雲。楊州北距華山。南臨漢水。富庶繁華。州人男女。方春好遊而歌之。月精花晉陽妓女月精花。鍾愛三生魏氏家。能使糟堂恚而死。官人狂惑邑人嗟。月精花晉州名妓。司錄魏齊萬惑之。令夫人憂恚而死。邑人哀之。作此以刺。伐谷鳥伐谷鳥鳴布糓聲。朝來櫪樹雨新晴。舊臣沾淚先王諭。勝似開元霓羽名。睿宗欲聞其過及時政得失。猶恐羣下不言。作此而諷之。伐谷或作布穀。聲轉互幻也。金富軾詩曰。佳人猶唱舊歌詞。布穀飛來櫪樹稀。還似霓裳羽衣曲。開元遺老淚沾衣。金剛城遼兵犯境燒王宮。敵退羅城復築崇。沁都歸後歌聲咽。甎甓堅剛金鐵同。遼兵入王城燒宮闕。顯宗收復築羅城。國人喜而歌之。或曰。高宗避蒙兵。入都江華。後還開京作歌。言其城堅如金之剛也。叢石亭歌大海東頭誰作歌。元朝天使臨瀛過。四仙踪跡惟綿邈。音響留餘竟碧波。奇轍仕元爲平章。奉使還至江陵。登此亭。覽四仙之迹。望大海作此歌。居士戀鵲兒籬際噪花枝。蟢子床頭引網絲。行役幾年苦不返。形容已盡先生詩。行役者之妻作歌。托鵲蟢以冀其歸。益齋作詩解之如此。沙裏花黃鳥飛來啄我梁。田間耗盡一年粮。疾苦民情誰得識。寡鱞孤獨自悲傷。賦斂繁重。豪强攘奪。民困財傷。托以黃鳥啄粟以怨之。益齋詩曰。黃鳥何方來去飛。一年農事不曾知。寡鱞孤獨耕耘了。耗盡田間禾黍爲。長巖歌老人誡進杜平章。賢相書譏鳥網張。何必古人今亦爾。老人何處已深藏。杜英哲流長巖鎭。與一老人相善。及還。老人戒其苟進。英哲後至平章事。果又陷罪。老人歌以譏之。益齋詩云眼孔元來在何許。可憐觸網雀兒痴。濟危寶濟危寶局濟人危。當世無人恨以遺。供役何來一婦女。無端含怨寓閒詞。光宗置濟危寶。爲濟人治疾病。有一婦人。以罪徒役於是局。恨其手爲人所執。歌以自怨。安東紫靑以身事一福州娘。女誡漫成敎義方。紅不綠兮靑不白。游辭反覆任行藏。婦人以身事人。一失其身。人所賤惡。故以絲之紅白靑綠。反覆比之。以致取舍之决。松山歌巖巖松岳開西京。累世相承王業成。如何晩葉荒淫亂。不念三韓入一枰。松山開京之鎭也。自太祖都開京。累世相承。國祚延長。此樂之所由作也。禮成江唐商賭婦禮成江。一局輸贏傾貨缸。婦去婦來江上月。頭綱驚膽落篷窓。唐商駕頭綱善棋。甞至江上。見一美人。與其夫賭之。載船而去。其夫悔作是歌。婦人去時。粧束甚固。頭綱欲亂之不得。舟至海中。盤旋不行。卜之。曰節婦所感。頭綱還之。婦亦作歌。冬栢木鯨浪千重復萬重。逐臣望美海山峯。德陵冬栢靑無盡。玉宇瓊樓感遠蹤。蔡弘哲流遠島。思德陵作是歌。王聞而召還。寒松亭曲終瑟漂到江南。翻調東臣張晉三。月白寒松秋鏡浦。沙鷗有信夢難甘。世傳此曲書於瑟底。漂至江南。居人未解其調。光宗時。張晉山奉使江南。人問之。晉作詩解之曰。月白寒松夜。波安鏡浦秋。哀鳴來又去。有信一沙鷗。鄭瓜亭種瓜餘力撫絃琴。曲曲悽哀撼樾林。亭上啼禽亭下月。春山疑是蜀規吟。鄭叙放歸田里。築亭種瓜。撫琴以寓意。號瓜亭。益齋詩云憶君無日不沾衣。正似春山蜀子規。風入松宮苑老柯葉葉鬆。仁風習習露華濃。布陽盛德如松茂。蒼翠千年秋又冬。頌禱之詞也。夜深詞風雲一代畵堂深。玉漏丁東月上林。旨酒盈盈皆我有。肆筵讌樂嘉賓心。君臣相樂之意。於終讌歌之。翰林別曲染翰朝朝任奉供。宿儒分掌做笙鏞。細氊講罷徐歸院。導燭金蓮聽曉鍾。翰林諸儒所撰。紫霞曲紅燭燒殘夜未央。自天仙樂中和堂。松山春日耆英會。一曲紫霞發秘章。蔡洪哲搆中和堂於紫霞洞。自製此曲。其詞曰。家在松山紫霞洞。雲烟相對中和堂。喜聞今日耆英會。來獻一杯延壽漿。其譜秘不傳人。一日邀諸耆老。酒半。忽女樂自屋上乘彩雲梯而降。似若自天而下。窮獸奔秋風弓勁上章年。追擊倭冦智異巓。天意有歸民永賴。明靈昭著鄭生篇。庚申秋。我太祖大王追擊倭寇于智異山。自是賊不敢登陸。民賴以安。鄭道傳作此歌。西湖曲景炎之族傷於貧。畵舫輕裝自買春。壯士千金誰肯擲。一朝難滌耽羅塵。鮮于樞所作。其詞曰。西湖畵舫誰家女。貪得纏頭強歌舞。安得壯士擲千金。坐令桑濮歌行露。益齋曰。宋亡。土族有以此自養者。故傷之也。耽羅此曲。極爲鄙陋。然可以觀民風知時變。延陽歌拔擢器成凡幾人。自知效力不知身。木之資火終灰燼。爲木寧辭火及薪。延陽人有爲人所收用者。以死自效。比之於木而爲之歌。盖木之資火。必有戕賊之禍。雖至於灰燼。所不辭也。迎仙樂國家典禮重尊宗。元服加時寶冊封。皷樂大庭軒架列。伶官六拍叶黃鍾。冊王妃王太子王姬及王太子加元服。幷奏此樂。太平簫一聲撼月孔雙星。金口淸商鳳管聆。萬古精忠鄭相國。終身不忘護王庭。圃隱詩云鳳管粧金口。淸商自此生。一聲高撼月。六孔巧鑽星。雅樂署麗季樂壞鄕與唐。混淆貿亂使人傷。樂中雅樂明禋祀。當時其誰解古章。恭讓王置雅樂署。習宗廟樂歌。時樂學貿亂。雖以趙浚之才智。亦未能講究樂理故耳。唐鄕樂直臣奸䆠攻分論。鄕妓唐矇各立門。明仲一䟽扶正大。天將啓我講新翻。崔承老上䟽。以喜觀鄕樂爲光宗之失德。毅宗聲妓之戲。皆䆠者白善淵等慫惥爲之。史臣書而爲戒。辛禑時。趙浚請毋令娼妓近前。其說正大不可棄也。昭代樂文德歌成闡武功。聖人敎化變民風。三十八年聖繼聖。樂師承命正和中。自太祖朝。至世宗朝十二年。爲三十八年。朴堧䟽請纂錄樂譜。有文德武功。後仍爲廟樂。皷吹樂祖功宗德善形容。後武先文聖際逢。無射羽音添軌範。御天此日譔飛龍。朴堧䟽云羽調乃無射宮也。今於纂錄。羽調不得削去。鄭麟趾撰。亦有龍飛御天歌。唐部皷月琴諧杖皷聲。唐琵琶對奚琴鳴。太平簫外洞簫間。觱篥笛兼牙太箏。唐樂有牙箏，太箏。鄕部嘈切玄琴太古心。鄕琵琶和伽倻琴。唐音爭似部中觱。大小中音三品笒。鄕樂有大笒，中笒，小笒。唐呈才第一念紅第二藍。兩行花竅山籠三。洞天景色東風暖。惜惜奴嬌繡帟南。六花隊有紅頭第一念，藍第二念。拋毬樂有兩行花竅，洞天景色。五羊山有縹緲三山，碧烟籠。曉曲破有惜奴嬌，誓無寐，席繡帟。鄕呈才引入渢渢九變登。宣威和泰命休應。華山朝日鳳凰下。善頌春亭猶足徵。昭武樂六變。宣威和泰。休命順應。右定大業。南呂秋分之律。煕文樂九變。右保太平。林鍾大暑之律。卞季良撰華山別曲鶴蓮花臺。有鳳凰吟。勝國樂洛陽花轉憶吹簫。淸水龍吟上六幺。太平年曲仍翻譜。古樂聊將今樂調。本朝因用之樂。有憶吹簫，洛陽春，轉花枝，黃河淸，水龍吟，太平年。養老宴內外宴開樂一章。昭陽養老進霞觴。元陵盛德浹肌厚。擊壤康衢翁髮霜。英宗朝癸巳。御製外宴內宴各一章。親耕樂天粒初章樂與民。耕臺臨御速嘉賓。游塲染履靑箱載。觀刈之時又吉辰。出大次與民樂。歌天粒。親蠶樂公桑蠶事威儀篇。講習如今幾許年。椲副繅三成黼黻。六宮和樂慶綿綿。王妃還大次與民樂。歌威儀章。大射禮思樂奏時於樂成。君王大射禮先行。周旋進退中䂓矩。畫布斯張繡鵠正。御射繹成。歌思樂。侍射繹成。歌於樂。俗部辛熱枝兒並突阿。東京思內舞依歌。先輩亦參燒尾宴。霜臺別曲陽村哦。新羅樂有辛熱，突阿，枝兒，思內等曲。霜臺別曲權近撰。憲府燒尾宴。令工人唱之。雅樂淸廟肅淸於緝煕。尊公上祀歲千斯。上號章同追上號。於皇詩與維皇辭。翼祖廟奏緝煕。太祖大宗上號時用於皇。仁元王后上號時用維皇。德宗追上。終獻維皇。亞獻於皇。進豊呈東海之東深固根。於千萬世聖賢孫。維周赤爵呈天瑞。經界正時禮樂存。御天歌。有海東根深赤爵維周。文德歌。有正經界定禮樂。進宴樂思政殿回慰北輈。耆英社御繪西樓。列朝宴樂多親製。雲漢於昭今古留。世祖朝庚辰。至自平壤。御思政殿。御製慰北征壯士。英宗朝甲子。御製入耆社一章。獻仙桃瑤池蟠結一千年。雙顆靑靑半紫臙。左袖才旋右袖合。高擡戴勝金盤傳。用西王母事。以侑樂。高麗崔滋詩云舊經仙劫渾肌碧。新醉皇恩半頰頳。壽延長四隊八人舞一行。回旋三匝換相望。南來北去聲聲拍。背向齊翻腔急章。唐德宗時。王景，高恬等。爲聖壽延長。鑄佛像獻之。疑卽昉此而因之。五羊仙瑤桃萬葉五雲開。一挾歸來二挾回。五色羊騎仙五子。菖蒲糓穗影枚枚。樂奏五雲開瑞朝及萬葉熾瑤桃。寰宇記。有五仙人騎五色羊。持穀穗遺州人。又南越志。姚成甫於菖蒲澗。遇丈人。曰此菖蒲安期生所種。合而觀之。五羊仙之戲。必起於此。拋毬樂宋敎坊名置第三。碧城老士夢魂酣。誤墮翻看腮點墨。衆中懽笑佳人慙。宋敎坊樂。三曰拋毬。海州人李愼言夢至水殿。觀宮女戲毬。山陽蔡純爲叙其事。今之此戲。必起於此。而毬墮地則樂師点墨於右腮而退。蓮花臺一對蓮花仙女藏。金鈴蛤笠帽衣裳。花神踏箇雙花劈。幻譜流傳拓跋王。蓮花臺者。本出拓跋魏。用二女童鮮衣帽。施金鈴。藏之蓮花箇。舞訖取蛤笠。盖用花神踏歌採蓮曲之類而爲之。夢金尺一夢丁寧天命歸。三千疆場萬年祈。黃盖錦旙金尺捧。唱詞十二重重圍。太祖大王潛邸時。夢神人授金尺。受命之祥也。六隊十二人。奉黃盖。唱金尺詞。受寶籙智異山人得異書。嵌空石壁千年餘。節㫌龍扇旋相對。先八仙歌後步虛。太祖潛邸時。人得異書於智異山石壁中以獻。樂奏八仙及步虛子。由龍扇㫌節之間而對舞。覲天庭帝眷東邦識聖眞。殊恩曠禮出臣隣。瞻天老幼懽欣慶。蹈舞忱誠頌紫宸。太宗大王潛邸時。入覲天庭。蒙被帝眷禮而遣還。國之老幼。懽欣慶忭而相與歌之。受明命金寶鏤文冕九章。大明天子開靑陽。東藩偏荷皇恩重。識喜先登式讌塲。太宗大王事大以禮。天子錫命。從以印章冕服。國之大夫士。懽欣歌之。荷皇恩於皇誥命自天來。擧國同驩舞萬回。攢手北望懸一念。東人誰不報涓埃。太宗大王。以父王之命。權攝國事。尋受皇帝誥命。賀聖明樂奏千年萬歲歌。感天帝德瑞應多。四方寧謐東方曁。山出器車海不波。皇帝御極以來。宇內寧謐。祥瑞荐臻。我東人作是詩頌禱之。澤聖帝命使臣遣海邦。褒嘉事大史無雙。敬賓惟是欽天德。下國羣工仰駿厖。聖澤慰朝廷使臣也。慰使臣欽上德也。太宗大王事大以誠。帝用嘉之。時遣使臣。國人歌之。六花隊問花心曲和胡笳。六隊成分奉一花。一拍聲終一拍起。紛紛花落剪輕霞。口號問花心詞。花隊六人。擊拍奉花而舞。立於巽离坤乾坎艮之方。曲破進惟小小退惟遅。或背或撞左右之。攧遍在中中衮亂。衣紋不定影披離。樂奏攧遍，中衮。兩妓舞進。或面或背。退復位。保太平雜餙丹粧六六人。繹成因出奏歸仁。貞明隆化龍光舞。盡在先今後古辰。三十六人。幷丹粧雜餙。奏歸仁，貞明，隆化，龍光而舞作。至釋成引出。定大業七十一人五色盔。中分五七四方來。曲圓銳直陣形變。大皷鼕鼕萬舞催。七十一人。幷着五色甲靑段冑。三十五人。各執儀物。三十六人。各執弓釰。大皷十通舞作。作曲陣，直陣，銳陣，圓陣。換位而舞。鳳來儀昔周舞對海東章。匝匝羅衣噴衆香。四隊回旋北隊定。及還五葉復初行。歌海東昔周章。四方作隊。北向而舞。換隊立定。至五葉。還作初列之狀。牙拍樂師足蹈由東楹。錦帶飄飄牙拍橫。十二腔詞隨月變。手中遅速應聲聲。樂師由東楹入。取牙拍掛揷於帶間。妓北向對舞。隨每月詞變。舞因節吹遅速。越一腔擊拍。響鈸左右鈸纓母指長。向前伸臂齊衣裳。高低隨拍挾相揖。三度將終兩手忙。八人繫響鉢於左右手母指長指。向前伸臂。相挾手而進。三度如上儀。揮兩手而斂之。舞皷彩槌齊繞聲闐淵。海上浮査降古仙。斂手跪來斂手起。二龍矯矯蝶翩翩。高麗侍中李混。謫宦寧海。得海上浮査。制爲舞皷。其聲宏壯。其舞變轉。翩翩然雙蝶繞花。矯矯然二龍爭珠。鶴舞靑靑白白鶴翺翔。分立西東向玉塘。皷嘴擧頭俛而啄。却逢童女驚飛揚。靑白鶴翺翔進池塘前。分東西而立。俛而啄。擧手皷嘴。樂將終。啄開蓮箇。兩童女乃出。兩鶴驚躍而退。敎坊歌謠鋪花甎路沉香山。謠軸瓊凾左右班。大駕至時齊奏樂。呈才盡著暗紗殷。設沈香山池塘具。於路中鋪花甓。於山前左右。設歌謠軸凾於卓。大駕至。前部皷吹。樂工分左右。奏與民樂。文德曲曲開言路保功臣。禮樂章章致語新。五百起來文物盛。太師觀德民風陳。樂始致語訖。唱文德曲開言路，保功臣，定禮樂等章。朝廷樂金殿淸平滿殿春。醉豊亨闋豊安申。鳳凰吟變龍吟水。王命詞臣增損因。我東樂府。有金殿淸平滿殿春醉豊亨豊安等曲。世宗朝。命尹淮改撰處容歌詞。名曰鳳凰吟。遂爲朝廷樂。三調調羽調平調後殿。東方曲調慢嗺羡。瑟中三節堪相倫。淸側餘音平又擅。選註云瑟有三調。平調，淸調，側調也。五聲。羽爲最淸。則羽爲淸調也。我國後殿之曲。音節激昂。與平調相反。疑古所謂側調也。眞勺一二音連三四音。四三二一濁淸吟。指一動時點一落。一心操縱不容針。樂府眞勺。有一二三四。乃聲音緩急之節也。一眞勺最緩。二三四又次之。</text>
<title>補製散樂 十六首</title>,<text>新羅八關會眞興王歲月中冬。棚結輪燈百戲從。祈福之時更觀美。花郞選入儀丰茸。眞興王每歲中冬。會僧徒於闕庭。置輪燈一座。列香燈四方。又結兩綵棚。呈百戲歌舞以祈福。玉笛天然竹色玉璘珣。踰嶺聲喑東史眞。尺寸無差鐵補缺。那知靈異自龍神。笛長尺有九寸。上枯下生。天然竹色。世傳踰鳥嶺聲喑。壬辰。爲倭人所碎。以鐵補缺。朝鮮志。海東龍所獻。高麗八關會四人之子選良家。衣羽裳霓羅俗誇。桃花流水尋眞迹。藐射仙姑披紫霞。麗太祖因羅俗。選良家子四人。被以霓裳羽衣。列舞于庭。待制郭東珣作賀表曰。自伏羲氏之王天下。莫高太祖之三韓。邈姑射山之有神人。宛是月城之四子。桃花流水杳然去。雖眞迹之難尋。古家遺俗。猶有存信。皇天之未喪。老人星南極壽星如月圓。煌煌瑞彩見東天。拈香設醮中原野。宴樂宮庭鍾皷懸。毅宗二十四年。忠州祭老人星。其夕壽星見。王親製樂章。宴百官以樂之。昭代散樂欽賜歌章目一千。王迎郊舘設儺筵。山棚野戱今停免。秤以償銀也貨泉。世宗大王戊戌。欽差䆠官陸善財奉勅書及欽賜名稱歌曲一千本來。結彩棚設儺禮。上幸慕華以迎。行禮如儀。除夕儺蓮花臺鶴處容神。大合宮庭進舞人。除祓赭鞭雜還地。明朝迎納一年春。晦前一日。設儺戲於宮庭。杖皷擊鞭以驅之。黃菊詞黃菊一枝賜玉堂。歌詞淸襲御前香。天顔有喜臣隣動。樂府猶傳宋侍郞。明廟朝折御苑黃菊。賜玉堂官。命撰進歌詞。玉堂官倉卒不能就。時宋純直捴府。仍借製以進。上知其由。命付樂府以寵之。觀音讚佛氏南無阿彌陁。編編如是誦維摩。雙花店曲猶難奏。况復深嚴念呪歌。魚叔權曰。內宴奏雙花店曲不可。况觀音讚乎。必麗世能文阿彌者所撰。每篇有南無阿彌陁佛。陶山九曲歌壁立陶山凾席開。先生遺躅九溪回。月明星槩凝然寂。春服成時弟子來。先生之言曰。月明星槩。江山寥廓。凝然寂然。有未判鴻濛底意。石潭九曲歌石潭水石碧城名。九曲層層一帶淸。後生尙說傳杯處。山仰門前霽月明。先生祠堂。有山仰門。關西別曲春山點點水溶溶。城上樓臺望幾重。綠窓歌咽梨園子。家在垂楊一色濃。白評事光弘作此曲。古人題詩曰。長城一面溶溶水。大野東頭點點山。爲着題。關西竹枝詞。綠窓朱戶笙歌咽。盡是梨園弟子家。關東別曲天下無雙八景奇。關東樂府世皆知。象一形時中一節。風流相國慨然詞。鄭松江關東樂。象一事。必應一節詞。論者曰。風流慷慨。思美人曲嶺高薛罕托生涯。松老何年說遠懷。天一方兮雲水邈。滄江高卧白𩿨偕。松江謫居詩。有生涯薛罕嶺。作感君恩曲。卽今白𩿨詞也。將進酒朝靑暮雪歎人生。到海奔流任去情。夢中若對劉伶說。一問何山隨鍤橫。松江將進酒詞。有朝靑絲暮成雪。奔流到海等句引用者。鐵嶺歌萬古綱常一嶺高。寒雲飛去我心忉。三百年來歌不盡。長令志士淚盈袍。白沙先生北遷錄。有鐵嶺歌寒雲飛去等語。山有花山上有花花下山。一腔欲斷淚潸潸。洛東江水無窮極。碧恨隨流去不還。肅宗戊寅年間。善山民女香娘早寡。父母欲奪志。娘作山有花歌。投洛東江。其辭有回首洛東江水碧等語。</text>
<title>訓民正音 五首</title>,<text>聖人製樂應時候。子母生生廿八副。轉換無窮叶七三。象形圓直倣姬籀。世宗朝製子母二十八字。名曰諺文。轉換無窮。象形而字倣古篆。因聲而音叶七調。三極之義。莫不該括。牙舌喉唇又變齒。初中終響自然起。次淸次濁不全淸。正反相須輕重以。五音有牙舌唇齒喉初聲中聲終聲。而唇聲有輕重之殊。舌聲自正反之別。字亦有全淸次淸全濁不濁不淸之差。律呂克諧無不備。鷄鳴狗吠書容易。入平去上點加無。似梵字還非梵字。樂歌則無所用而不備。律呂克諧。無所往而不達。雖風聲鶴唳。鷄鳴狗吠。皆可得而書。凡字必合而成音。左加一點則去聲。二則上聲。無則平聲。入聲加點同而促急。 宮商徵角皆分位。區別四方風土異。樂外樂聲付樂章。化機通竗無愚智。正音盡宮商角徵之調。盖非樂而樂也。四方風土區別。聲氣亦隨而異焉。人無智愚。事無巨細。皆得而解之。極造化之竗。通萬物之情。禁中開局斯民訓。崔鄭申黃刪正韻。往來遼野十三番。揔是先王心筭運。設局禁中。命鄭麟趾，申叔舟，崔恒，成三問等撰定之。中朝翰林學士黃瓚時謫遼東。命三問等見瓚質問音韻。凡往來遼東十三度。製字之妙。實白睿筭。</text>
<title>俗樂十六謌詞</title>,<text>楚漢歌絶人之力儘無用。漢順天心歸大宗。一曲思鄕落木秋。楚山月黑雁橫縱。舂杵歌年月庚申並日時。太公造作特書之。防遐胡幻役夫語。樁復樁兮樁復爲。漁父詞白鷺綠萍落浪淸。靑菰紅蓼凉風生。雪鬢漁翁眠正罷。水㞐勝似山居情。將進酒白髮黃河李謫仙。一盃傾後百盃連。換酒同消愁萬古。馬將花五裘金千。處士歌人間何用天生才。卽看雲林處士來。葛布九升三節杖。箕山穎水也徘徊。彈琴詞玉樓花月少年輩。莫笑翁彈綠綺琴。桑田碧海須臾變。白髮靑絲非古今。春眠曲春眠晩覺竹牕推。灼灼庭花去蝶回。欲訪冶遊何處是。金鞭白馬郞君來。關東別曲百年多病卧江湖。聖世優遊此一軀。鏡石洛松竹澗外。望洋三日接蓬壺。梅花詞梅花春節古査回。白雪紛紛開未開。五色鮮絲新結網。細鱗任去巨鱗來。白鷗詞白鷗片片莫驚飛。世棄吾將從汝歸。五六春光風景好。花明柳暗拂珠鞿。黃鷄詞一定不來之子氏。千重山外萬重水。屛風催曙黃鷄圖。兩翼開時倘報喜。道皷樂今日無聊沁沁何。且將皷樂向衢歌。漢宮之女斐君子。匪爾匪儂又匪他。名山詞言瞻萬丈齊天長。鎭國名山諸佛方。削出芙蓉三角特。千年王氣漢之陽。相思別曲一別阿郞消息絶。愛而不見我心切。慢彼擺斯散落懷。時眠時寤九腸折。勸酒歌君莫辭乎君莫辭。酒非酒也露莖欺。一盃把把不辭把。萬萬千千壽考宜。十二月歌三五月光長十二。日維三十序維四。日日思君君不來。一年何日不紅淚。</text>
<title>觀劇 八令</title>,<text>廣寒春。第一令。廣寒五月綠楊垂。娘子鞦韆絳碧絲。手折一枝橋上贈。風流御史不勝悲。燕子匏。第二令。江南社雨燕飛來。匏子如罌萬物胎。一富一貧元有定。難兄難弟莫相猜。艾如帳。第三令。雪積千山鳥不飛。華蟲亂落計全非。拋他兒女丁寧囑。口腹區區觸駭機。中山君。第四令。龍伯求仙遣主簿。水晶宮闢朝鱗部。月中搗藥兎神靈。底事凌波窺旱土。三絶一。第五令。天生天厄老阿瞞。夜雨華容衣甲寒。報怨酬恩同一例。將軍高義後人歎。阿英娘。第六令。耽羅兒女白天下。垂柳長亭綠褭馬。哭不哭眞笑不眞。麒麟楦對儡人假。花中兒。第七令。商船蝟集賽江神。天孝兒娘願賣身。貲貨能令參造化。死人活後開盲人。長亭堠。第八令。堪笑路傍一木人。可能呪疰百千神。莫非主媼緣奇薄。辭或是之不是眞。</text>
<title>靈山先聲 五章</title>,<text>歷代帝王諸傑豪。名山到處浪沙淘。一皷鼕鼕旋復止。細聲低引上聲高。瀟湘虗暎洞庭遙。春入江山展活綃。指頭歷數百花放。前柳搖搖後柳飄。雲南孔雀隴西鸚。百舌交爭一入評。頃刻五音唇齒變。鵓鳩淫洩鷅鶹輕。一扇打來百轉迴。毬場澒洞影枚枚。男非男也女非女。千變嘻嘻怒且哀。濯月良工先烘雲。欲挑眞境設虗文。庭軒衆目一齊屬。口未開時語自紛。</text>
<title>小樂府 四十五首</title>,<text>楊柳枝黃河遠上一孤城。雲白山靑萬仞橫。春光不到玉門柳。何處遙遙羌笛聲。荷葉柸玉顔相對月雲間。出水芙蓉一點斑。肯放他人獨管領。阿儂亦是意中還。更漏子香盡金爐風箭箭。輕寒尙陗鎖深院。月隨花影移闌干。愁煞春光一夢倦。蝶戀花白蝶團團黑蝶飛。偸香同逐靑山歸。今日花間宿未了。葉間一宿亦芳菲。竹枝百草之中不種竹。篴鳴箭去筆塗鴉。之鳴之去之塗煞。樹有相思謾自嗟。天仙子瞻彼前山片石嵬。太公昔日釣魚臺。聖人已矣水空在。鷰掠斜陽去復來。夢江南文讀春秋武偃月。華容狹路阿瞞歇。薄雲鏡日公爲心。萬古英䧺一卓越。八拍蠻子龍息馬休花槍。百萬曹兵沸一塲。隻手靑釭無不敵。着眠阿斗過當陽。歸國遙野服葛巾漢孔明。南屛壇屹周郞驚。莫歎一船山底泊。靑龍旗角已風聲。中興樂單騎劉郞走的盧。長江追將後前途。吸呼每憶常山子。遭厄英䧺立荻蘆。滿庭芳昨夜風風花滿庭。山童欲掃袖先馨。花之餘韵猶堪聞。開落無關玩性靈。生査子王祥氷鯉孟宗箰。白髮萊衣昔黑鬒。百行之源天下尊。一生養志事曾閔。憶少年半世人生已老何。老年難和少年歌。白髮那曾爲我惜。未聞時月與人多。酒泉子行人魂斷雨淸明。何處靑帘夕照橫。短笛牧童遙指點。杏花如雪一城傾。朝中措明月南薰夜未央。八元八凱八牎堂。五絃彈出聲聲協。解慍春臺化日長。西江月此夜月明落玉霜。洞庭何處隔瀟湘。寒燈旅舘忽驚起。隻雁聲哀憶故鄕。武陵春西塞桃花欲暮春。鱖魚肥大鷺相親。至今流水人何在。細雨斜風篛笠貧。問靑山靑山應識古今事。我欲言之爾莫秘。今古英䧺幾劫過。後人問我我無異。漁家傲取閒莫若白鷗閒。幾度淸江與碧山。謝了功名從爾去。鷺鷥不必共嘲訕。憶王孫我馬靑騘爾馬烏。爾前鷹鳥我前盧。空山伏雉追而搏。鷹犬同功無智愚。驀山溪靑山瀉出碧溪水。影入流雲去莫止。一到滄溟難復回。滿空明月古今是。探春令春日田園我事紛。藥畦花圃有誰耘。分付山童先斸竹。雨中擡笠織成紋。好事近橫笛佩壺雙䯻童。瑤池閬苑接瀛蓬。李張蘇杜羣仙會。一鶴前宵已駕風。春光好積雪已消㬉律遅。男兒到此感年時。卧柳動心歸鴈喜。醉餘欲唱迎春詞。尋芳洲峨嵋山月壁江秋。無限風光不盡留。謫仙去後蘇仙又。付與詩人取次遊。滴滴金金絲烏竹牡丹蕉。梅菊葡萄種得饒。更進一杯何所憶。紗窓影落月中宵。一剪梅故鄕來者故鄕知。窓外寒梅放幾枝。梅雖放也無人賞。愼莫違他月落時。誤佳期世上元無不死藥。何人能得敢延年。秦皇之塚漢皇墓。秋草黃時鎖暮烟。醜奴兒綠草淸江馬脫羇。老而安逸卧何爲。嶺上夕陽人不到。北風回首一聲悲。浪陶沙司馬文章萬古鳴。右軍筆法千人驚。此干忠烈曾賢孝。歷代英豪莫與爭。浣溪紗春晩淸溪草閣深。梨花白雪柳黃金。滿壑歸雲蜀魄怨。思君不見淚難禁。一葉索細雨瀟湘簑笠翁。扁舟一葉大江東。李白騎鯨天上去。載歸明月與淸風。憶秦娥三春澹蕩黃山谷。一朶嬋姸李白花。漉酒聲聲春雨滴。門前五柳先生家。山中曆花發爲春葉以夏。秋丹楓豔冬靑松。山中只有四時景。都是天根六六宮。訴衷情月上之時舟泛泛。去來無定惱人情。滄波萬斛儂愁貯。夜半橈歌夢不成。鷓鴣天洞僻柴桑五柳村。陶潛處士欲忘言。琴自無絃手自撫。知音鷴鳥舞蹲蹲。無價寶無語靑山汗漫水。淸風明月不論錢。閒中身世渾無事。無是無非便是仙。笑白髮靑春莫笑白頭翁。公道人間貴賤同。少年那得靑春駐。今白頭翁伊昔紅。分憂樂人生能得百年壽。憂樂中分未百年。三萬六千難若是。無如長醉此生前。小重山山是自然水自然。山水之間我自然。自然生長此身世。老了昇平亦自然。醉落魄古人無復落花風。歲歲年年人不同。人則不同花則似。佳人淚對落花紅。風流子花王大闢座靑陽。向日花開露赤腸。寒士老人詩客外。桃花紅白風流郞。鳳凰臺鳳凰飛去鳳臺空。晉代邱原吳氏宮。中分二水三山落。回首長安佳氣䓗。沅郞歸白馬靑娥長短亭。夕陽欲暮掛山扃。去路悠悠望不盡。把衫惜別約丁寧。南山壽南山嵂嵂千年山。漢水湯湯萬年水。聖主太平千萬斯。千千萬萬又千禩。余昨夏。作海東樂府百首。原於益齋先生小樂府法。今秋雨裏。見養硏山房俗樂府。倣以製之。皆東國忠臣志士。哲輔鴻匠。高明幽逸。才子佳人。詠嘆嚬呻之餘也。盖昭代歌謠無傳。惟益齋後。申象村，鄭東溟諸公。得唇齒輕重之法。墜之爲羽聲。抗之爲商音。然當時咀嚼者。今擧爲古調。人無知之。養硏所詠。全非古軆。而亦不免戛戛乎。難於繹解。民風之日異時變。於斯可見矣。余之所編。今則無人不誦。而如過幾年。與古調縱然有間。比時調。亦不無差等之殊。是古風雅變正之所由作也。</text>
<title>四時詞</title>,<text>正月五色土陳羲卦迎。百華燈設漢宮明。一枝楊柳指何處。元月元辰絳老生。正朝。鏤五色土於戶上。壓不祥。漢時。設百華燈於殿中以戲。荊楚之俗。以楊柳枝揷門。隨所指而祭之。絳縣老人。生於一日。二月大食幺琴雙笛腔。周宣石皷十夫扛。貞元天子風流足。朔日金錢宴曲江。大食國以此月朔爲歲首。幺琴吹笛。元時。徙大都路學所置周宣石皷於國子監。唐貞元時。賜金錢宴百僚於曲江。三月撲蜨觀毬戱御衢。盤珠朶翠出東都。萬春節届邇英閣。六六䂓箴事以圖。開元間。妃嬪撲蜨觀毬以爲戱。祐聖觀。東岳行宮。二聖生辰。游女盤珠朶翠以爲戲。舊史。以三月一日爲萬春節。元祐間。御邇英殿。呂大防奏仁宗所書三十六事。請圖寫座隅。四月朱櫻盤擎賜臣詞。金鏡頭卸思母兒。池上黃雲孚帝孝。南方七宿降天棋。唐時。內園進櫻桃。頒百官。宋劉敬宣八歲。見灌佛。乃下頭上金鏡。以爲毋灌。皇祐時。黃雲輪囷。此聖孝感天之應。是月一日。爲天棋節。南方七宿下降。五月釵賜廷僚玳瑁琱。簪分閨女榴花嬌。張家少婦忽驚夢。曼倩東方朔誕朝。隋時是月。賜百官玳瑁釵。家家姸餙小閨女。簪以榴花。曰女兒節。張少平妻田氏寡居。夢一人自天而下。因懷孕。徙於代。依東方。是朔生子。名曰東方朔。六月待漏仙門夜未央。波斯寶市日初長。華淸宮裏梨園樂。一笑千金丹荔香。唐元和間。置待漏院於建福門。波斯國以是朔爲歲首。楊妃以是朔生。上幸華淸宮。奏梨園新曲。會南海進荔枝。因名荔枝香。七月石硯一方竺嶺珍。玉壺十二海田塵。法文大誡天尊始。桐栢山人受道眞。唐時。光孝寺有古硯。天竺僧至視之。乃灘哥石也。王方平降蔡經家。持玉壺十二。與麻姑說海變桑田。開皇間。元始天尊。授太上大道君大誡法文。桐栢眞人。與許遠受眞道也。八月竹根移角醉瀟湘。柏葉承珠露華陽。祭罷天醫砂染箸。無人不佩五明囊。是月八日。爲竹醉日。鄧紹入華山。見童子承柏葉露皆如珠。問之。答曰。赤松先生。取以明目。古人作五明囊。盛百草頭露。洗目目明。又取樹葉露。硏辰砂。以牙筯點身上。以此朔爲天醫節。祭黃帝，岐伯。九月含譽祥星見紫微。辟邪香卉壽靑暉。儀文禮樂隨時變。漢世游衣唐薦衣。祥符間。司天奏紫微宮。合譽星見。古人以茱萸爲辟邪翁。天寶間。是朔薦衣于諸陵。十月菻域明珠來遠供。龜玆長樂窮三冬。穉川久視能人及。有味門前千歲松。元豊間。拂菻國貢文貝明珠。龜玆國每于是月作樂。至歲窮始罷。崔希眞是朔遇老父。獻松花酒。老父取懷中丸藥置酒中。味極美。此老父葛洪第三子。其藥乃午歲松膠也。十一月萼綠華游處士廬。榴紅露降舊唐書。聚星堂上雪吟客。知是王城禱雨餘。萼綠華者仙女也。晉時降于羊權家。唐時金吾左仗院石榴樹。有甘露。蘇軾禱雨。張龍公得小雪。與客會飮聚星堂。十二月傅帖天行楣上春。操壺年賽路傍神。八仙此日蓬萊會。不見人間餞歲人。宋時除夕。貼天行帖兒於門楣。具酒饌祭於門前。謂之賽路神。是朔。八仙聚會蓬萊。閏月三百六旬六日初。細推大衍積贏餘。十二朔朝無一闕。宋元諸史紀年書。宋泰始三年，乾道元年。有閏正月。宋煕寧二年。元至元二十二年。有閏十一月。漢陽嘉元年。宋乾德元年。有閏十二月。</text>
<title>詩餘二十六調五十四闋</title>,<text>御街行。雙中調。歌行題。紅雲一朶籠雙鳳。金碧玲瓏送。平明華盖望翩翩。瑞靄靄流蘇棟。奏遊仙曲。進步虛舞。玉版聲聲弄。○虬龍含寶靑天控。紅旭罘罳烘。君王千歲復千春。萬國來梯航貢。夜光雙壁。翡翠珍羽。羅列江南夢。長相思。雙小令春滿堂。月滿堂。花氣醲醲挹晩香。幽蘭風送芳。○憶玉郞。夢玉郞。萬里相思郞不忘。不忘怨恨長。又水靑靑。山靑靑。山水間儂在醉醒。懷人心未寧。○花婷婷。人婷婷。人拾花花照性靈。騁停空在庭。又萬枝紅。千枝紅。君見枝枝同不同。春光元至公。○君去西。我去東。道路平分橫逐風。孤舟一老翁。調笑。小令單調。令字題。儂在君何去。願作雙鳧淸水渚。君看淸水雙鳧擧。日夜泛波眠嶼。輕霞灑雨紛紛處。長做江心佳侶。如夢令夫婿夢中相見。玉面依俙如電。未倒瀉情懷。天曙明光一片。鸎囀鸎囀。驚起綺窓眠倦。相思兒。小令雙調。碧玉欄干春暇。睡罷折花紅。芳草綠生衣䄃。相暎怨東風。○楊柳拂拂烟籠。祥光繞建章宮。多情恩重無傷。六朝金粉玲瓏。木蘭花柳巷酒旗開繡舘。水面杏花過客喚。江南春色管無人。野渡虗舟禽語亂。○昨夢玉郞錦字看。說話分明難記半。欲裁凾答淚盈襟。山水屛風雲墨散。聲聲慢。雙長調。慢字題。西城弱柳。東閣肥梅。早春消息堂堂。白髮還羞。遠山翠黛鵝黃。臙脂鉛粉花葉。較看他傅色凝粧。昨夜雨。落繽紛無數。楚韈吳裳。○絶代佳人不見。被烟濃霧漲雨打風狂。搔首城隅躕躇。看彼䲶鴦。我心長爾心短。怱怱怱怱反遑遑。不怕是。佳期蹉跎怕逝光。紅林檎。近雙中調。簾外風蕭瑟。砌前霜冷淡。瘦柳拂墻近。寒花繞欄馣。佳人芳蘭手折。何處白馬奇男。流水兩岸紅橋。楊柳碧㲯毿。○相見膓欲斷。相別夢難甘。天胡生爾。天胡生我那堪。使爾看煞我。士兮女也。病纏骨髓猶可耽。花犯。雙長調。犯字題。我園中。千花萬種。繁華驗時節。暮朝朝暮。樓閣對春光。乍冷輕熱。柳繅金線。花凝麝香勝似兩淅。莫歎寂寞芳辰促。業同心帶結。○今年花如去年花紛紛。去去不乾猩猩血。心惆悵。斜依曲彔聽鶯舌。多情百鳥來遠樹。蝴蝶逐追翩翩纈纈。爾我我爾同生死。何須憂思惙。甘州遍。雙中調。遍字題。吳山遠。越水楚江深。杳難尋。佳人羽客。王孫公子。金鞭白馬唱低斟。○紅着樹。綠敷林。鷓鴣怨子䂓歇。烟雨滿江沉。回頭望。萬古淚涔涔。少知音。英䧺不見。壁上掛淸琴。胡蝶兒。雙調小令。兒字題。山外山。兩重重。瀋靑縈綠匝千峯。水雲鎖我儂。○春晩花開落。花間蝶粉封。時時香聞去相逢。夕陽紅滿濃。搗練子。單調小令。子字題。山疊疊。水茫茫。綠閤紅閨怨恨長。君去君來消息絶。錦絃無語惱人膓。杏花天。雙調小令。天字題。前宵庭院飛紅亂。雨雨打時風風渙。人生那不流光歎。共逐落花莫算。○糝紅無數雜愁看。院落寂寥弓鞋斷。珠搴雲箔珊瑚半。蟾影落靑蛾攢。浣溪沙。二軆並調。地理題。玉淚零零玉水香。柳橋人立近斜陽。收羅帕不理紅粧。○長短亭行人去去。行人去綠水洋洋。憶君時復我心傷。第二軆白鳥自飛飛自到。飛飛長在玉流中。碧空明月信天翁。○爾似水無窮去也。儂如鷗逐浪追風。朝雲暮雨楚王宮。洛陽春。雙調。時令題。習習東風西苑。春光將晩捲羅帷。雜進笙歌。朝日洞開金鍵。○繾綣郞心疇遠。憐淸揚婉髮靑絲。顔水芙蓉。何日見薰籠偃。臨江仙。雙調。人物題。巫山仙女乘雲至。帶裾露濕淸香。董雙成舞六銖。玉笙簧一曲風凉○玉搔頭刻酴醿朶。淸芬豔豔颺颺。明沙誰折海紅棠。碧波深日出扶桑。醉太平。雙調小令。人事題。金莖掌高。仙人玉膏。瑤池王母遊遨。送三千碧桃。○我登九臯。鶴鳴戾翺。思君無已心勞。太和生翠濤。鳳凰閣。雙中調。宮室題。遍樓臺篇幙。無非錦綉。週遭平巘抻高峀。掃却歸雲遼廓。欲望靑秀。最可恨飛花爭闘。○百花齊謝。可奈炎飊遙透。豈知天氣去還復。春寂寞。這般愁沒處探舊。怎奈聽丁東玉漏。荷葉盃。單調。器用題。荷葉大荷花落。風弱。濕臙脂。玉盈盈夜夜承露。香薄酒樓旗。風中柳。雙中調。花草題。憔悴容光。郞去不來來未。懶儂粧催催不旣。向誰言說。待郞來其謂。悔郞郞悔光陰費。○散落心懷。無意補屛金翡。摘紅櫻靑梅忘味。蘭薰眠了。語鸚何相慰。不如醺欝金香氣。一籮金。雙中調。珍寶題。秣陵桃葉何稠疊。欲渡無船。空煞斜陽葉。桂棹蘭檣粘浪蝶。花香自逐何隨妾。○峨嵋山月猜嬌靨。終夜怊怊。不得交雙睫。僝僽萬千千萬劫。郞君不返三生業。杏園芳。雙調。聲色題。杏爲臉柳爲眉。聲聲色色相欺。佳娘處處惜分離。稱花兒。○間芳草海棠花枝。草靑棠紫垂絲。郞君不到意悽悲。夕陽時。十二時。三疊長調。數目題。銀河聲轉凉風瑟。單幔飄飄宵永。萬里碧雲遙垂影。氷魄流光金井。桂樹香滋。梧桐露滴。感慨西隤景。無語了歎息人間。節序變遷。誰識炎天俄冷。○烈士悲。佳人惜別。可正是秋懷。蘭秀菊芳。何來故人使我初心警。刺刺風不定。燈花撩亂玉檠。○的皪堦花可愛。富貴繁華俄頃。世上何人。浮雲他視。能出紅塵境。我也逢爾也。滔滔熄停停靜。摘得新。單調。通用題。摘得新。深閨怨恨人。手中楊柳葉。可傳神。儂家花發落未掃。樂相親。漁父。單調。二字題。汀蓼花開兩岸紅。漁翁頭上雨空濛。歌欸乃。託淸風。一葉扁舟楚水東。感恩多。一軆雙調。三字題。憶千千萬萬。恩重銘方寸。願无疆壽多。太平歌。○陌上花開爛漫。雨紛紛。雨紛紛。幾箇遊人。得來春十分。詩餘者。古樂府之流別。而後世歌曲之濫觴也。始於淸平調。中州人著作平仄聲。字字分而唇齒協之。盖中州樂。以音登絃。長短促。我東全以言語咏之。或音或釋。混淪無適。所以東國小樂府。只擧其槩也。詞體二十六調。各製一闋。以備攷覽。</text>
<title>異域竹枝詞 三十首</title>,<text>余在旃蒙。奉使入燕。遍交名士。臨歸。贐以書籍中有皇淸職貢圖一凾八册。乃乾隆時所輯。外國人物服餙器械風俗。靡所不載。甚奇觀也。其序曰。統一區宇。內外苗夷。輪誠向化。其衣冠狀貌。各有不同。著沿邊各督撫於所屬苗猺黎獞。以及外夷番衆。仿其服餙繪圖。送軍機處。彙齊呈覽。以昭王會之盛。各該督撫於接壤處。俟公務往來。乘便圖寫。不必特派專員。可於奏事之便。傳諭知之。乃按圖訂見於海國圖誌，籌海圖誌等外洋諸書。不過十之二三。然其大去處。俱載詩以演之。以備攷据。琉球國三王姓尙以文雅。黥手勤農炎海潯。大帶圈冠衣覆足。高官等級金銀簪。國居東南海中。初有三王。皆以尙爲姓。其俗尙文。其候常溫。穀蔬盛。官級以金銀簪等差。用黃綾絹摺圈爲冠。寬衣大帶。婦人衣長覆足。民女以墨黥手。爲花鳥形。安南國四姓替傳肇宋時。農成歲二重喪祠。善治火器冠唐制。婦女金環貴賤知。安南古交趾地。本隷唐。宋時。丁氏，黎氏，李氏，陳氏相傳。土地一歲再稔。冠帶仍唐制。婦人耳帶金環。以大小分等。民人重喪祭。揦攤善火器。暹羅國羅斛倂暹建國號。品高銳頂嵌珠帽。民情善對卽除官。飼象之餘習水操。暹羅卽隋唐赤土國。後分羅斛暹二國。暹復爲羅斛所倂。品高人銳頂金帽。嵌以珠寶。選擧。以民事應對得當者。卽授官。其民習水戰。飼象取牙。蘇祿國夫刀剪髮蔗爲酤。婦錦披肩蚌摘珠。峒王分立東西主。永樂篚筐雍正輸。國在東南海中。永樂間來朝。雍正又入貢。民剪髮釀蔗。女幅錦披肩。取蚌珠爲業。南掌國十年一貢越裳氏。翡翠樓高尊貴子。白綾抹額老撾娥。全疋纏身入內市。南掌古越裳。部長居高樓。夷民呼爲老。撾疋布繞軆。白綾抹額。入內地貿易。緬甸國銀鈚綢布鍍金塔。將帥何年使貢納。束髮美媛爭取花。檳榔葉寫緬書答。國在永昌越州。古朱波。吳三桂傳諭入貢。乾隆時。金銀二鈚。篆刻表文。貢金寶塔緬布。婦人束髮愛花。其文字用檳榔葉。謂之緬書。大西洋肌膚雪白鼻高昂。帽折黑氊三角長。螺髮䰐鬖珠貫領。香山門澳僑夷洋。大西洋。一稱意大里亞。白晳鼻昂。以黑氊折三角爲帽。婦螺髮爲䯻。領懸金珠。僑居香山門澳。歲輸地租。合勒未祭亞省淳忠報德塾多學。貞質精工織不機。豆粒金珠糞土用。三冬作室禦寒威。國屬熱爾瑪尼亞。國人皆忠義。受德必報。公設學塾。地産金珠。山多冷。甚善造室。婦人貞靜質直。工作精巧。徒手交錯金絨。不用機杼。翁加里亞國蒙古儀形彷彿人。彎刀馳馬穎精神。文字能通娃亦解。不貪禮俗識金銀。國在波斯泥亞南。其人彷彿蒙古。極穎悟習馳馬。常帶彎刀。婦人能通文字。俗尙禮貌。金銀銅鐵。可供他州。波羅泥亞國持家井井婦人能。花落蜂林琥珀凝。晩春尙服前冬貉。擊釰且看熊子騰。國在熱爾瑪尼亞國東。其地寒冷。至初夏。皆衣狐貉。好擊釰。家豢熊羆供戲。婦人專持家務。內外井井。産蜂林琥珀。洋黑鬼奴黑奴唐代崑崙奴。明史荷蘭役鬼烏。饋以一槽如馬食。手提短棒自相呼。夷人所役黑鬼奴。卽唐時所謂崑崙奴。明史亦載荷蘭所役名烏鬼。夷以食餘傾之一器如馬槽。常握木棒而隨之。洋僧尼掌敎掌治分二王。緇衣靑斗盖旛張。僧雛扈衛婦男跪。曾入京師鬚髮長。洋有敎化治世二王。戴靑斗帽。衣緇衣。出入張盖樹旛。僧雛衛之。男女輒跪俟過。曾游京師者留髭髮。小西洋國中土遙遙萬里天。西洋大小互稱傳。長衣靑帕相交錯。摺袖惟看繡譜箋。國去中土萬里。屬於大西洋。婦靑帕蒙首。錦幅摺袖。執繡譜習針蕭。英吉利國重裙雜色哆囉絨。壺貯鼻煙金鏤中。未嫁女兒腰欲細。生來裝束夙成工。國屬荷蘭。男子多著哆囉絨。婦人未嫁。束腰欲其細。短衣重裙。出行。以金縷合貯鼻烟自隨。法蘭西國佛郞西卽佛郞機。美洛中分呂宋歸。合勢紅毛閩粤擅。爭䧺英吉近衰微。法蘭西。一名佛郞西。屢破呂宋。與紅毛中分美洛居。盡擅閩粤。近與英吉利爭䧺稍弱。𠿩國禮拜老尊輒脫帽。藤鞭一脚衛身好。衣外束裙雙袂卷。露胸方領金花倒。𠿩亦荷蘭屬國。脫帽爲禮。執藤鞭衛身。掃方領露胸。衣外束裙。日本國古昔倭奴唐日本。信巫崇釋性佻狠。此生如寄輕鴻毛。一釰隨身無邇遠。古倭奴。唐改日本。性狡狼輕生。信巫崇釋。出入佩刀釰。馬辰國馬辰國本馬神墟。漢士南征苗裔餘。夷酋居陸民居筏。採拾藤椒袒罽裾。國本文卽馬神。在東南海中。馬援南征。士卒之裔。其地多水。夷目陸居。夷人架筏。採藤拾椒。腰圍花罽。汶菜國惡殺喜施禁食豕。唐婆羅號西洋起。去鬚底事只留髯。永樂年間隨鄭氏。國本唐時婆羅。東洋盡處。西洋所自起也。永樂間入貢。隨鄭和往因居。惡殺喜施。禁食豕。去鬚留髯。柔佛國東竺山高西竺山。覆茅屋子木城環。不耕不收看星食。刀刺茭蘆葉葉斑。國在西南海中。有東西竺山。覆茅爲屋。列木爲城。地不産穀。常易於鄰壤。見星方食。刀刺茭葦葉。爲文字也。荷蘭國吉利紅毛一種番。佛郞地近是荷蘭。蔽山大艦輕於鴨。萬水看他陸地安。荷蘭一稱英吉利。又名紅毛番。地近佛郞機。常駕大艦。俄羅斯國漢代丁令唐戛斯。吉斯元世阿羅思。明三百後康煕貢。大小斯科極北陲。國在極北。漢之堅昆丁令。唐之黠戛斯骨利幹。元之阿羅思吉利吉斯等部。有明三百年。未通中國。至康煕入貢。有八道稱爲斯科。每一斯科。又各分小斯科。宋腒朥國雉尾雙分帛東腰。耕漁弄象暹羅徭。窄袴半身常佩釰。全拋履襪赤條條。國屬暹羅。耕漁飼象。首餙雉尾。腰束疋帛。短衣窄袴。無履襪。常佩刀釰。東埔寨國男衣下軆女衣乳。角取山𡱝象演舞。唐時眞臘此遺種。萬曆嘉名改古部。東埔寨。卽眞臘國。介安南暹羅間。初稱甘孛智。萬曆中改名。飼象演陣。入山取𡱝角。男衣僅蔽下軆。女惟蔽其乳。呂宋國猫睛鷹嘴鼻身高。裙裏藤圈三數遭。佛郞呑倂名仍在。地近漳閩倚險濤。國在南海中。去閩之漳州甚近。萬曆中。爲佛郞所倂而仍其名。其人長身高鼻。猫睛鷹嘴。裙裏襯藤圈二三層。咖喇吧國器精室麗集華人。木棒鐫頭表立身。髧䯻珥簪花布拖。美姝啖果事縫紉。國本瓜哇故士。華人多聚貿易。室宇壯麗。器具精緻。手持木棒。有爵者鐫字於上。以爲別。婦垂䯻施簪珥。花布纏上軆。善縫紉嗜啖果。嘛六甲國初在占城滿剌加。大明封國錫名嘉。性情機巧器精緻。短袴長衣服餙姱。國本滿剌加。永樂中入貢。封爲國王。其性情機巧。器用精緻。色布纏頭。長衣短袴。蘓喇國漢條支號唐波斯。繁餙金珠頷下垂。地接蘓門民俗厚。有禾無麥暖天時。國本回回。國在西南。漢之條支。唐之波斯。天時溫暖。無麥有禾。俗頗淳厚。頷下胸前。多餙金珠。亞利晩國西洋屬國近回回。錦帽峩峩八角裁。窄袖束腰持盥器。衣文裊娜柳條開。國在西洋。與回回相近。戴八角帽。著長衣。文如柳條。窄袖束腰。常持盥器。西藏諸番阿喀衛藏古吐蕃。轄城六十勢盤根。紅纓氊帽珠璣綴。達賴年徵賦稅煩。西藏古西南徼外諸羌。唐宋爲吐蕃部落。其地有四。曰衛曰藏曰阿爾曰喀木。共轄城六十餘。戴高頂紅纓氊帽。多綴珠璣。今皆皈依達賴喇嘛。其賦稅俱進之。</text>
<title>附 金石索 五十九首</title>,<text>崇川馮雲鵬晏海者。道光初人也。游吳越間。得諸家古器繪錄。成金石索。好古者之鴻寶也。粤稽湯盤孔鼎。肇自商周。迨夫蕫，薛諸家。備載周鼎秦權。類皆模範。吉金石墨尙少。夏禹有岣嶁之碑。周宣有岐陽之皷。宣尼有季子之銘。後人尙疑信參半。大抵三代以前。金爲多。迨秦斯刻石以來。漢世紀頌功德。多在樂石。梁元帝碑英一書。今不可見。自歐趙諸家。下至都穆趙崡輩。遞相著錄。考据益詳。往往訂經史之闕譌。非苟焉已也。近得闕里所庋及諸家所藏。圖成一部。參互博古考古兩圖，西淸古鑑積古齋欵識，漢隷字源，隷辨，隷釋等書。覃溪所訂隷韻。撮咏其最著者。何能跂及於金薤琳琅石墨編也。只可作長夏消受。而如有知者。書家之天球，河圖，大玉，赤刀。未始不踰於此矣。闕里銅器十事木鼎伯彜犧亞尊。甗鬲簠卣豆敦存。饕餮鳳夔撑四足。十干周范貽孫孫。乾隆以周范銅器十事陳聖廟。曰甲木鼎。乙亞尊。丙犧尊。丁伯彜。戊冊卣。己蟠夔敦。庚寶簠。辛夔鳳豆。壬饕餮甗。癸四足鬲。衍聖公昭煥世守之。鍾鼎之屬商爵曰三斧木名。無紋爲癸有銘庚。父辛二器形如一。索値千金蘇市衡。商器有斧木。癸父父。庚三爵。癸無紋。庚有銘。又有父辛二爵。形制如一。江南估客得一枚。貨于蘇州市。索値千金。大己旅車雙冊卣。父辛四品商爲首。功于王事持戈銘。可惜長山鋤破久。商四卣。大己，旅車，雙冊，父辛。盖有戰功于王事。銘曰持戈冊父。長山縣農民。鋤破其腹。大小之珠落玉盤。錯痕隱隱點砂丹。半截觚紋全象蠆。圈中魚字簡而殘。商觚有魚觚蠆觚。而魚觚又名半截觚。如大珠小珠落玉盤。圈之內有魚字。作觚者名。其文甚簡。蠆觚全象蠆。隱隱有金錯痕。己擧字存癸擧無。非惟爵屬鼎彜圖。製形字畫須詳審。商代鑲嵌宋代摹。商己擧彜有傳。癸擧無傳。爵屬往往有己擧二字。今人卛以鑲嵌爲商器。不知有宋嵌之別。合其形製字畫觀之。乃可定耳。右左林泉前後岡。之寧萬世玆焉藏。比干古宅餘盤器。殘字摹來衛北鄕。比干古宅。衛北古殿墟也。萬曆年間。得銅盤於其墓側。銘曰右林左泉。後岡前道。萬世之寧。玆焉是寶。卣角子孫彭女觶。厭舟三斝斕㻞器。一豆一升鄕飮揚。改觚爲觶考工記。周子孫卣九色斕㻞。又有子孫角，彭女乙觶。考工記梓人。飮器一升一豆。鄭註改觚爲觶。三斝一曰父舟。舟作厭。文鼎制方叔夜圓。太師太祝同無專。魯公文作登宗廟。點象米形粒粒千。周文王鼎其制方。魯公作文。點象米形。無專鼎，叔夜鼎，太師鼎，太祝鼎其制圓。考古乕彜博古乳。非三其制又非五。儲公伯海得任城。析子孫文闕里魯。周彜四品。皆稱伯彜。考古圖曰乕彜。博古圖曰乳彜。自任城來售。孔伯海儲公藏之闕里。又有析子孫彜。壽追叔遣孟邿蘓。衆制形形周七敦。古之用瓦今之金。與簋同盛黍稷刈。周敦有壽敦，追敦，叔臨敦，遣小子敦，孟姜敦，邿季敦，蘇公敦。敦之制上古用瓦。中古用金。小宰職曰。主婦敦盛黍稷。與簋同用。圓橢高深漢尺同。孟姜尊與南宮中。沂水千年神鬼秘。玉樵明府寶藏充。周孟姜尊，南宮中尊。皆準於漢尺。南宮其族。中其名也。玉樵明府宰沂水得之。呂及紀矦邢叔鍾。寶林徐子楚曾鏞。子昂大雅宜泉弆。題品政和翠蕫宗。周有齊及鏄鍾，紀侯鍾，鄭邢叔綏賓鍾，徐王子龢鍾，寶林鍾，楚曾鍾。而寶林翁宜泉比部。藏楚公鍾拓本。有政和字。又有趙孟頫圖章。豆匜盉觥鬲甔文。五同並列盡靁雲。太公伯服受周命。齊魯明禋薦苾芬。周有盥匜。魯伯服所作。又有齊太公豆。而五同。周書上宗奉同瑁。祭器也。兕觥，熊㭗，晉姬鬲，齊侯甔。皆周器也。高祖孝成立廟初。建平字繼定陶書。汾陰好畤神祗薦。百乳無徵嗜古餘。漢高祖廟鼎在定陶。共王廟孝成廟鼎。哀帝時造。汾陰好畤等鼎在甘泉。百乳鼎。殆漢物也。鐎尊王長曁搖鍾。興漢由來法例從。孝武西園四序至。欝人溫器十升容。漢有王長子鐎尊。漢印多有長子長兄之稱。廣韻云溫器。周官欝人以煮之。又有綏和搖鍾，安世搖鍾。銘曰孝武西園。四時嘉至。磬背斗星鼎腹牛。象形簠簋宋方周。迄用享神其永賴。釋宗釋厥字相侔。宋有銅磬。背刻七星。牛鼎銘曰迄用享。又曰其永賴。舊本。宋誤釋宗。眡誤釋厥。又有象物簋。盖倣周制也。大德簋兼天曆簠。龍興路在江西滸。年八月良日吉成。象蟬飮露居淸古。元有大德簋。以蟬爲餙。取居高飮淸。銘曰大德八年良月吉日。又有天曆簠在龍興路江西。戈戵之屬分形十九衆戈戵。商后姬周秦漢殊。癸馬琱舟芋子吉。良山龍伯太師邾。商有癸鑺，馬戈，琱戈，舟戈，周有芋子戈，邾太師戈，吉戈，良山戈，龍伯戟。秦漢亦有廿四年戈，正師戈之屬。子逞釰稱吳札是。立旗鐸號周官以。戚旄節鉞圖其形。漢弩鐖傳魏晉氏。周有龍乕節立旗鐸。古戚旄鉞。吳季札釰曰子逞。漢有延光鐖。其制傳于魏晉。元嘉刀㨾及凉夏。王彦章鞭報國寫。姑蘇肆上銅人車。霧氣初收涿鹿野。漢有元嘉刀。後凉後夏亦有。後梁王彦章鐵鞭。刻赤心報國字。姑蘓肆上。賣銅人車。量度之屬秦權漢甬律嘉量。冪積豪分斤石兩。建武太鍾永建同。缶區尺斗宋元倣。周有素缶。秦有二權。漢有谷曰銅甬及律嘉量，建武太官鍾，永建鍾，長區純素方斗，建初銅尺。晉宋元昏倣制。雜器之屬漢代洗鋗大吉昌。釜甑斗鍑壺鐙藏。林華觀上甘泉夜。槃奉車宮承燭光。漢有元康鋗之屬，二洗之屬三十三。其文多大吉昌三字。鐎斗鍑釜甑壺而鐙之屬七。林華觀，甘泉之用槃之屬二。其一車宮承燭槃。齊安爐對博山爐。漢後范文伯仲俱。宜子孫鉤銅瓦伴。銀槎有刻鐵獅無。漢有齊安宮熏爐，蓮勺宮博山爐，錢范之屬十六。宜子孫帶鉤二。僞漢有銅瓦。元有銀槎杯有刻。鐵獅子無刻。泉刀之屬按譜泉刀六十八。伏羲以後仰而察。汎覽佛仙夷狄之。形形色色盡謄札。泉刀之法。自太昊至元朝。至於梵唄壓勝。當今夷狄之文。幷入其中。共六十八目。璽印之屬秦漢隋唐迄宋元。印章大小百三繁。鐵筆用工法不一。西京共溯大淵源。秦璽二。秦漢小璽四十八。蜀漢十三。魏二十四。吳二。晉六十六。南宋二。南梁三。北魏十。東魏三。隋二。唐九。宋九。金十二。元六傳於世。而以西漢法爲宗。鏡鑑之屬古來鏡鑑漢朝多。百物咸鐫背范窠。姸醜不逃懸以照。千年流水正難磨。鏡鑑之屬。傳于世者漢最多。其數七十九。碑碣之屬禹氏字奇誰釋文。岣嶁絳帖參三墳。穆王壇上石苔綠。枚十岐陽新舊分。衡山岣嶁峯。有夏王碑。楊升菴摹釋。又有禹書十二字載絳帖。周穆王壇石刻。今置直隷。岐陽石皷。今在國子大成門。乾隆時新舊幷置。比干之墓延陵字。傳以聖人遺墨秘。隷法肇秦非肇周。後來傅會妄爲嗜。殷比干墓字。吳延陵君子墓字。世傳孔聖書。而比干字乃隷法。則非孔書必矣。詛楚文成秦惠王。泰山十字傳嬴皇。乾隆嵌壁碧霞廟。罘嶧琅瑘丞相章。秦詛楚文。惠文王與楚懷王成盟。泰山之罘。琅瑘鄒嶧四石刻。並始皇時李斯筆。泰山十字。乾隆嵌壁。碧霞宮藏之。五鳳建平西漢傳。靈光殿甓紫屛巓。甘泉惠照楊州石。好事芸臺得字全。漢五鳳石刻。在靈光殿。建平耶縣石刻。在紫屛二里。是西漢字。甘泉殘字。阮芸臺得於楊州惠照寺。亦西漢字。孝堂山像十三石。鳥獸層層人物亦。歷歷神描漢畵傳。今人安得跂疇昔。漢孝堂山畵像十石。在肥城石室。又有三石畵法以漢筆。稱爲第一。楗閣褒斜道石銘。永平建武永元型。四百里刓三十字。延袤南北谷成扃。東漢建武。蜀郡有尊楗閣道。永平。聞通褒斜道。長四百七十里爲一谷。益州東隱三十二字。永元有閣石三處。中嶽相望銘石闕。堂谿開母陽城兀。元初神道曁延光。泰室之東少室謁。東漢中嶽泰室神道石闕在陽城。元初造少室及開母廟。延光造堂谿嵩高廟銘在下層。敦煌太守紀功碑。篆隸相間字法奇。八分之軆肇於是。挑得何人尊厥師。東漢敦煌太守裴岑紀功碑。在篆隸之間。盖八分書也。後未有挑法者。魯國相瑛北海景。字形是似入眞境。石門禮器楊韓同。大玉天球衣鉢秉。東漢北海相景君碑。魯相乙瑛碑。字軆相似。楊君石門頌。韓勅 造禮器碑。爲書家之宗。孔宙孔謙魯史晨。先師廟宇後前陳。漢衰以降識尊聖。世祀春秋卒史人。東漢有孔宙，孔謙，史晨碑在曲阜。桓靈時。置卒史一人。典祀先聖。古奇恠譎淳于長。金鼎神牛魍魎象。鍾梁以外幾多人。知是中郞捥力養。東漢有淳于長，夏承碑。其軆奇恠。蔡中郞書也。嘉禾甘露木連枝。白鹿黃龍見澠池。五瑞圖傳德以致。嶔巖風雨周文時。東漢李翕澠池五瑞圖石在甘肅。漢之下辨也。公羊傳。嶔巖文王避風雨者。析橋惠表成陽臺。楊准摩崖魯峻該。西嶽華山其本貳。郭臨蔡刻小歐裁。李翕有惠安表，析橋頌。元和二年。祀唐堯於成陽臺。又有司隸校尉楊准魯峻二碑。西嶽華山碑。小歐陽以爲郭香察書非也。徐季海曰郭臨蔡書。衡方陽字玄儒陰。白石神君碑額尋。玄儒卽是名婁壽。居九參三夏禹岑。東漢衡方碑，白石碑陽字古。玄儒婁壽碑陰字古。白石碑云居九山之首。參三條之壹。禹貢北條之荊山是也。武氏闕祠際建和。紫雲山下十圖詑。聖賢遺像至游俠。車馬魚虫詭恠多。東漢武梁祠石闕。建和元年造。漢安仙集覃溪撫。隸帶篆形石窟樹。永壽殘同張壽殘。欹斜縱恣七題古。東漢安仙集題字。覃溪本也。在逍遙山石窟。永壽殘刻。與張壽殘碑同㨾。楊叔公碑側字。欹斜縱恣。大小不一。合七人所書也。字軆韓仁韓勑同。熹平年後靑龍中。永初六石雲烟錯。割裂成文非一工。東漢韓仁碑在熹平。韓勑碑在靑龍。永初六石。割裂成文。落落無以辨。定冊之勳安社稷。漢州輔字伯喈墨。汝帖宗資獸膊題。辟邪天祿不磨泐。東漢州輔碑曰。定册帷幕。有安社稷之勳。蔡書也。汝帖石獸膊。覃溪云天祿辟邪下。且題宗資石獸。鏤文竹葉字蠅頭。石立崚嶒樂圃求。孔宏碑辨朱君刻。時代隨徵書勢由。東漢竹葉碑在顔氏樂圃。孔宏碑本魯相謁廟碑。朱君長三字。覃溪曰不著時代。以書勢自定。侍中楊濟四川地。片石可言蜀漢識。魏國前年僭號尊。上題稽首臣歆字。四川有楊公闕。楊化濟也。蜀漢所傳只此。曹魏上尊號碑。首書臣歆。受禪初年孔廟修。鴻書植撰饗碑侔。太和刻泐飛龍頌。天璽紀功吳石頭。魏受禪碑。在黃初元年。修孔廟碑。曹植撰。梁鵠書。與大饗碑不相遠。太和景元字。子建飛龍篇在武城。又在泰安。吳天璽紀功碣。非隸非篆。齊太公文追刻表。陸機吟咏泰山峭。梁蕭石柱立花林。鄭墨相望魏北徼。晉有齊太公碑。陸機泰山吟石，梁蕭石柱在花林。北魏鄭道昭題字。在雲峯及大基山。北朝追造雀臺門。舘築雲居羅蜜尊。感孝隴東刺史像。陽文可與古人論。北魏造銅雀臺石軬門。又有雲居舘隴東感孝碑，羅蜜經摩崖，靑州刺史像。多陽文可玩。大空王佛大岡山。書法爭如兩漢間。隋立東阿子建石。隸楷參半曇雲攀。北周尖山大佛頂。有大空王佛四字。隋立曹子建碑於東阿縣。隸楷參半。唐朝鴻寶陽冰書。隍廟峿臺名不虛。德政庾公以後字。韓詩外傳二王如。唐有李陽氷城隍廟碑。峿臺刻庾公德政頌。皆以篆。韓詩外傳法二王。廣順二年四字跡。慈雲寺壁纔盈尺。如眞如隸篆如之。無處窮搜得正畫。後周廣順二年四字。其軆難以㱕定。在慈雲寺石壁。纔經尺。陽糓縣東悅性銘。琅瑘山下醉翁亭。唐卿申革歐陽子。淳化之時嘉祐丁。宋盧縣悅性亭。申革文幷書。醉翁亭記。蘇唐卿書。皆篆也。武夷九曲慕仙風。至魯荊人一范翁。登彼泰山八極望。大觀月正氣豪䧺。宋笵致君登泰山碑曰。自楚至魯。遂登泰山。以望八極。宋大觀正月。穆氏墓文黃氏評。其書李氏留其名。靈巖詩石朱君篆。正派相傳可弟兄。宋穆氏墓表李監書。黃山谷題曰。必是陽氷之苗裔。靈巖詩石。朱濟道篆。先聖像藏古杏壇。道玄神筆後人看。少鬚一本長康畵。上下千秋辨正難。金黨懷英書杏壇二字。藏吳道子畵杏壇小影。顧愷之畵行敎圖。少鬚髯。後人摹之者難之。荊公詩伴酒樓記。元代文人玉箸字。周秦漢魏蒐羅餘。以至隋唐宋刻止。王荊公詩懷英書。李白酒樓記。唐沈光撰。元楊桓書。瓦甎之屬周瓦二當秦十七。漢當七十六朱筆。方圓盡入燕譚中。長樂未央壽大吉。瓦當譜。多在澠水燕譚錄。長樂未央壽大吉。皆其朱文中語也。 漢魏晉吳遺舊甎。長方大小直尖圓。質厚姿豊銅雀瓦。文房添一永年傳。歷代甎制度各異。銅雀瓦屢入文房。其質可珍。</text>
<title>孝顯王妃輓章</title>,<text>奕世忠貞四相門。自天靈瑞誕邦媛。嗣徽正在遵家法。長樂宮中太母尊。渭涘舟梁冕服迎。金章玉度儼天成。鷄人報曉鳴璜珮。長侍萱闈荷至情。資生仁德藹春溫。芽卉蝡虫亦被恩。佇見寰區陰化遍。二南歌誦自閨門。揄揚二字讚坤元。不顯其光百行源。瑤牒千秋徵信在。史官編載聖人言。丹旌冉冉雪華雰。東出都門曙色分。垂淚宮人憑遠望。玉欄花發繞祥雲。</text>
<title>綏陵遷奉輓章</title>,<text>庚寅至慟慟無窮。十七年來一日同。更拜玄和攀鳳紼。忍將餘淚灑東風。於休睿德頌元良。舜孝堯明幷有光。摹畵千秋垂盛烈。方中新志字煌煌。九經嘉訓代聽初。一念憂勤四載餘。將就睿功猶勉勉。維正元日十行書。躬祼宗宮藹至誠。罇罍孔潔磬鍾淸。尊周尙切風泉感。每歲皇壇祀事明。玉冊瑤觴慶四旬。宮闈樂事兩年春。如何盛祿嗟中缺。甲午邦家慟愈新。船粟帑銀渙德言。北陲南徼遍春溫。須看八域含生類。泣說當年若保恩。往事傷心涕自零。吾王銜恤在冲齡。而今國勢同磐泰。庶慰雲鄕陟降靈。宸孝誠求宅兆安。鑾輿親審議遷灤。松風栢露靑郊路。輴幄陪從舊日官。佳氣隆隆護吉岡。天心應待聖人藏。仙遊幸近瞻依地。輦路東城十里強。</text>
<title>憲宗大王輓章</title>,<text>忍說庚年又甲年。至今寃恨尙如前。當年不死還今日。惟有長號愬彼天。列聖深仁後克昌。三慈至善福無疆。欲徵此理徵何處。只見人間血淚滂。天眷吾東降聖人。聦明睿哲又寬仁。誰知史氏揄揚筆。紀事纔終十五春。華觴玉牒奉萱闈。邦慶年年古亦稀。壽母喜隆王母福。宸心願着老萊衣。萬世喬岡吉地求。灤遷大計與神謀。冒炎鑾蹕陪廞紼。天感宸誠積雨收。文謨武烈闡徽光。寶鑑書成太廟藏。莊誦篇頭親撰序。三宗心法在吾王。興邦自有聖人言。惜福終爲養福源。玉食辛勤收一粒。未聞前代帝王尊。穆穆凝旒儼若居。眞工對越聖人書。洋邪不入淸明世。功邁鄒賢闢廓如。旱潦風雷儆自修。天心孚格捷於桴。百穀穰穰連十稔。何曾見得屢豊周。萬里階前八域民。賙窮詢瘼有恩綸。恭知若保如傷念。一視宮屛畵裏人。仁天霜露本無私。躬攬朝綱庶績煕。課儒蕫武隨張弛。動法先王一治規。丁寧天語近臣聞。經國弘猷說古文。陸奏幾回涵手澤。案頭芸帙有餘芬。寶籙重光景運丁。簾帷同莅萬機聽。卽今宗社安如故。庶慰雲鄕陟降靈。景陵象設鮒岡同。神理人情自感通。想像年年春到處。玉欄花似舊時紅。臣衷獨有上天監。不世隆恩又寵啣。金贉題來拚玉躞。墨香空復滿書凾。邊門重寄簡惟心。前席諄諄奉玉音。一出金閨千古恨。欲題哀輓淚盈襟。東門十里曙光開。竹馬行遅警蹕哀。北望長安終夜哭。滿天風雪繞邊臺。</text>
<title>哲宗大王輓章</title>,<text>屠維往事淚盈襟。呼噏安危萬慮深。代邸光承神理協。嬀闈同聽毋儀臨。滄桑閱劫渾如昨。苑柳呈祥復覩今。眷我宗枋磐泰奠。人心自是合天心。恭默淵襟踐阼元。四條家法奉徽言。壽觥愛日敦誠禮。盛服齋宵僾著存。墻慕揭虔雲漢閣。灤朝叶吉月遊原。今時秉筆誰班馬。一孝先書百行源。典學眞工措事爲。光前休烈後人貽。祖功丕闡尊親至。世獻僉詢繼序思。快雪璿誣刊謬史。勉膺瑤冊賁賞彜。稱揚慈德遵遺志。庶慰雲鄕陟降時。安民一念覆紘綖。二字親書座右偏。歲儉海輸移粟邑。春殷山絶種蔘田。五刑審恤嚴贓律。三政詢咨改敝絃。十有四年如夢覺。點雲無跡度堯天。歷事偏蒙雨露沾。西淸璧府地深嚴。大藩謬寄重持節。崇秩叨躋特去䄡。久荷殊知思隕首。那期至慟阻攀髯。曉風旌翣西郊路。哀輓空憑淚血添。</text>
<title>哲仁大妃輓章</title>,<text>嗚呼女中聖。騩馭賓于天。千行淚萬姓。六宮曁八埏。靈辰廞塗淨。西麓草芊芊。翰檜儀漸敻。旌㡛影式遷。防祔協遺命。象設仍舊阡。情理人天並。允藏永萬年。嗚呼女中聖。卓乎天縱姿。昔辛舟梁慶。寔我母臨時。軌贊先王政。徽嗣聖后儀。忠孝家法正。道學世範垂。立愛根於性。自幼動合䂓。典讀五倫行。禮盡三喪期。奉先蘋藻咏。逮下樛木詩。敦親戒盈盛。秉心祛偏私。崇儉德爲柄。好生物之資。澤流俱涵泳。孰非睿陵遺。嗚呼女中聖。理合壽無疆。不意巷哭競。大小縞衣裳。郊路臣舁病。沐雨泣滂滂。終事慟難更。琬琰敢揄揚。哲命親克敬。仁德對休光。嗚呼女中聖。陰化在人心。可奈限終竟。摧號玄扃臨。曩年虹倐逬。是夜雷胡祲。玉欄花相暎。銀海月空沈。霞輧風飈勁。璜珮寂寞音。白首憂思怲。瞻望松栢森。操觚慚不硬。紼辭未成吟。九月露輕淸。雲軸翳秋陰。嗚呼女中聖。慟矣千古深。又嗚呼天不吊。騩馭遽賓仙。五月旬之翌。一雷夜半連。王朝禮重統。臣庶慟猶前。倉卒舊廞具。無非仍癸年。又猗歟后德盛。忠孝故名門。壼範稱三聖。世庥溯一源。助深邦措泰。載厚物資坤。萬姓仰如母。長秋志養尊。又定祥維歲亥。京室配先王。學號漢儒博。治資唐佐良。別宮虹彩亘。慈殿春暉長。儉德成箴珮。薰腴沐媵嬙。又箕疇明作哲。羲象顯諸仁。冊謚援家法。旌銘泣史臣。受天宜大德。嗇壽未中身。惟有菲菲草。養和堂上春。又西郊秋色晩。鷖輅撲淸霜。兆吉攀喬舃。情孚合魯防。風餘丹鵲御。輝古素蟾藏。悽愴舊時輦。遲遲返夕陽。</text>
<title>延祥</title>,<text>金門桃帖煥新顔。元日彤庭引賀班。聖壽千年齊拜獻。蓬萊前殿對南山。三看喜雪臘之前。佳瑞穰穰降自天。堯曆甲辰元日屆。太平萬歲又今年。環珮丁東夜嚮晨。開陽門闢卽元辰。候班濟濟臣僚願。聖上千秋復萬春。彤管圖成獜趾章。紅雲一朶放祥光。舊歲慶仍新歲慶。天家鴻福降穰穰。慈殿寶齡躋四旬。從今海屋萬年春。賀儀是日天顔喜。南極祥光繞北宸。萬八門前淑景多。條風甘雨是中和。天公賁餙昇平象。一歲重春物物華。爆竹聲中曙色開。千官釰珮賀班催。彩雲深處瑤凾出。華祝嵩呼並進來。宸化潛孚不宰功。勸農書下代天工。休徵無待占三雪。維戊之年自古豊。天眷吾王愛日心。東朝華甲慶年今。從今海屋新添筭。筭到齊天聖母臨。千官簪佩賀班催。仁政門高曙色開。是日瑤凾呈玉殿。尙方應製綵衣來。</text>
<title>春帖</title>,<text>春日暄姸內苑東。庭萱階莢瑞光中。千官頭揷銀幡出。和氣融濃六六宮。銅壺暖漏入春遅。正是煕堂聽講時。接晝三筵猶不倦。更敎蓮燭下前墀。又 二首內園有靈芝。春雨又三秀。一獻吾王前。二爲慈聖壽。紫陽一統史。素王半部書。講對無停撤。遅遅此日舒。</text>
<title>臘月春帖</title>,<text>靄靄陽和滿北宸。舊年先立新年春。太平花是臘梅發。作瑞東方祝聖人。臘前瑞雪已占豊。出自吾王聖化中。斗米三錢知有驗。貞觀非獨擅仁風。花幡桃帖媚佳時。寒退瓊樓暖漏遅。大內融融和意遍。六宮爭誦二南詩。慈壽无疆百祿臻。瑤觴玉牒慶新春。欣瞻寶㜈臨南極。夜夜祥光繞紫宸。邦慶年年百祿臻。太平萬歲始今春。年豊自是人和像。已驗前冬瑞雪頻。椒香菜縷被恩頒。喜氣先騰玉筍班。西邑小臣偏戀結。每依北斗祝南山。</text>
<title>端午帖</title>,<text>節屆天中日正中。禁城佳氣欝葱葱。祥迎艾勝懸千戶。歌叶薰風和百工。紅綻榴房經雨潤。黃抽麥穗驗年豐。五絲願補山龍繡。萬壽无疆祝聖躬。化洽春臺玉燭煌。平分月令値端陽。扇開雉尾仁風動。漏報螭階瑞日長。蒲釀蘭湯傳舊俗。粽盤桃印迓新祥。三農慰滿須臾雨。聖世謳謠溢八方。又年年端午進淸詞。蘭帖靑闌堆玉墀。此日諸臣一例願。延英講對勉孜孜。綠雨初收紫籞東。中三佳氣動薰風。小臣祗受恩頒箑。寫麥垂垂一兩叢。又歷代帝王史。邃古聖賢言。孜孜勤講對。永日陪至尊。又盤登九子粽。墀暎萬年枝。綿綿邦國慶。齊祝端陽詞。又野色黃雲覆。樽光綠蒲明。從今千萬歲。無時不太平。又銅龍午漏報來初。玉案新工自有餘。孔思周情同一揆。聖人勤讀聖人書。丹榴結子惠風俱。靑艾抽莖瑞露濡。日御月神皆護衛。宮中何用赤靈符。五雨三風報候均。深知德化被生民。榴丹蒲綠皆凡品。最喜黃雲滿八垠。三朝寶鑑若稽成。繼述神工際一淸。雙隻講筵祖宗法。長瞻日月與幷明。佳辰偏喜慶年來。今月東朝壽甲回。願把菖華添壽酒。年年壽到萬年盃。槐陰濃綠覆宮垣。晝漏稀聞保定門。筵退侍臣傳吉語。天顔和粹玉音溫。楊子江中百鍊金。晶輝不遣點塵侵。爭如聖主無私鑑。明照人間萬善心。雙擎新箑耀恩光。竹葉淸生玉枋香。千里仁風吹到此。依然身帶上林凉。</text>
<title>酒聯句榻前製進</title>,<text>種秫成佳釀。徐憙淳。 新方自杜康。味甘垂禹戒。金興根。 德頌記劉狂。雅與詩人伴。尹致秀。 時求老婦藏。三盃通大道。南秉哲。 百觚仰無量。棜禁嫌盈滿。李裕元。 欝金取色香。謫仙眠在市。憙。 居士醉爲鄕。已喜愁城破。興。 端宜俗臼忘。五齊陳禮器。秀。 萬壽祝公堂。浹髓春風入。哲。 吸喉夜月凉。交醻賓主拜。元。 相替少長行。糟滴鵝偸眼。憙。 罐奇羊轉膓。白衣來栗里。興。 紅友渡潯陽。開甕霞熏繞。秀。 煑爐霧縠颺。禪遊蓮杜許。哲。 靈藥菊泉芳。酒史補餘韻。元。 陶然興趣長。憙。</text>
<title>聽蟬賡進</title>,<text>金碧重重望若天。一林綠漲蘸晴烟。何來雅樂宮商外。爭奏彔欄十二邊。初揀柳枝鸎妬舌。或粘壇石鶴驚眠。上淸午日識秋意。同和太平年又年。</text>
<title>春和賡進</title>,<text>東風賁餙太平春。芳草庭除漲綠塵。昨夜雨聲迎㬉律。花開渾是丹心人。</text>
<title>小酉齋揭板賡進</title>,<text>德如舜而無能名。命于周而於不已。拚楓宸兮被筦絃。皷萬物兮洋洋耳。</text>
<title>華城幸行時。承史閣臣七言絶句製進未老閑亭揭板。</title>,<text>花氣氤氳護彩亭。是時觀華翠華停。新豊賜米優遺老。盛事承先耀寫靑。</text>
<title>社稷祈糓大祭賡進</title>,<text>聖上躬禋祈穀年。千官玉佩拜壇前。昨雪已呈今日瑞。如花着樹現天然。</text>
<title>奉謨堂賡進</title>,<text>新年慶事重重回。匝域欣欣曁草萊。院閣祥雲仙樂奏。諸臣歡祝試筵陪。</text>
<title>大報壇賡進</title>,<text>齋殿頒詩日月明。歌騰千石世淸平。春氣東邦先北苑。壇花依舊萬年生。</text>
<title>華城廵城時賡進</title>,<text>虹門流水夙淸塵。隨柳亭邊瑞色新。幾幸躬陪觀華日。前春和氣又今春。</text>
<title>華城行宮賡進</title>,<text>先王遺制舊維新。仁德宣陽囿一春。宮殿瑞籠初射日。陵園路直不由旬。恩覃靑野涵濡物。心照丹花動植人。天意時行乘淑氣。宸遊不是重南廵。</text>
<title>辛未仲秋。上歷臨政院內閣玉堂。有御製三絶句。命侍臣賡進。臣以試事入侍景武臺。以曾經三處長官。使之一軆賡進。</title>,<text>政院親勞玉趾尙書堂。千載光輝日月長。恩綍如綸和氣導。太平有象我東方。內閣輦路日晴御玉轎。光臨摛院引羣僚。微臣幸際聖人世。巍德難名舜與堯。玉堂風雲際會一堂中。聖學光明今古通。日㬉詞臣催講步。誠勤三晝敢言功。</text>
<title>壬申。移摹太祖大王，元宗大王御眞。權奉泰元殿。以親行端午祭詩。命諸臣賡進。</title>,<text>舊邦新命亦吾東。影幀昭臨寶殿中。後聖誕承前聖揆。雲天瑞彩古今同。</text>
<title>春宮奏請冊禮。辭陛日御製賡韻。</title>,<text>燕塞任專對。秋風動使軒。恩榮光道路。敬奉聖人言。又不才偏荷眷。天日屢臨軒。無往非恩數。聖人贈以言。</text>
<title>楊山百老會圖</title>,<text>王考莅安岳郡二十四年。家大人又莅是郡。奉板輿。設七十七歲以上老人宴。小子繪圖識喜。敬次王考韻。兼得康寧九五福。以祈眉壽八千春。吾家晩慶重重至。識喜之餘饗老人。百老摹來綃一幅。梨顔鶴髮頓生輝。箇中彷彿羣仙集。八耋猶多七耋稀。</text>
<title>雨中遣懷。呈養硯山房。</title>,<text>潠雨驅風暗小扃。錦棠自落軟蕉靑。芡箋志怪方壺史。菌榻譚玄貝葉經。屋仿老蝸粘短壁。人如癯鶴步空庭。鼻觀物物偏多活。秋水精神月證靈。</text>
<title>紫霞老人賞牡丹拈詩</title>,<text>擅二宗名畵譜奢。魏黃姚紫競繁華。光陰枉惜三春暮。富貴堪專一圃花。仙女淡粧偏妬月。山人輕袂乍裁霞。霏微小雨因留飮。頃刻催開未展葩。</text>
<title>聞舅氏致仕有作</title>,<text>桑麻晩計退如仙。滿案縹緗書易編。五度封章恩綍擎。七旬踐約德車懸。獲瞻聖世尊賢重。無愧前人做業全。歷數朝廷公獨羡。惟吾四十有餘年。</text>
<title>降仙樓</title>,<text>層層欄曲望嵯峨。重疊垂簾烟雨和。十二奇峯開古畵。縈廻澄水曬輕羅。前身皓月環聲遠。兩腋淸風鶴影多。莫恨笙歌今寂寞。景光領略意中過。</text>
<title>滌暑樓</title>,<text>跂石纔臨水。看山更上樓。麥風黃浪蹙。荷葉綠錢抽。簾纈深迎月。欄高爽似秋。回頭多悵望。何日是仙遊。</text>
<title>海村</title>,<text>水雲石氣上簾凉。古墨輕斫滿几香。李花村落絲絲雨。偏惹詩人午睡長。</text>
<title>秋五詠。呈養硏山房。</title>,<text>山家種花多品。有春開有秋開。春花闌珊。秋花澹泊。盖緣天時不同。花之禀受。又各殊也。人之性情亦然。故其玩也異。或愛春或愛秋。讀書之暇。拈出五品。梧桐金井踈陰早識秋。滿簾碧意上寒鉤。不知何處轆轤響。偏帶西風一夜愁。落葉籬邊摵摵澗邊環。詩思禪心悵惘間。殘苔一線纔通徑。烏臼新紅屐齒班。秋草巷無人到草逾靑。透入吟牕一念惺。個中靜玩生生意。秋雨才過更滿庭。敗荷斜風白雨水之洲。敗葉聲中一㨾愁。仙人飮露盤何在。只見金莖獨倚秋。芭蕉秋夜天晴玉露零。當窓脆質冷心靈。堪憐若箇靑羅扇。閑背西風掩短扃。</text>
<title>春日七詠</title>,<text>杜鵑輕衫參社迓花神。天氣氤氳政惱人。誰料昨夜一番雨。驀地吾家先得春。楊柳撓風澹蕩纈烟橫。簇簇依依金穟明。莫恨街童攀折苦。三春爲入管絃聲。梨花不逐顚風渾軆潔。靚粧冷艶下晶簾。寂寂長門明月夜。粉痕浥露淚新添。杏花瞥眼繁華暮雨稀。娉姿艶態弄斜暉。雙成何日迎金毋。灑道崐山絳雪衣。辛夷望春花本是辛夷。紅燄紫苞滑膩脂。筆㨾尖開秋再發。臨塘更把芙蓉疑。丁香繡罷春衫倚玉床。丁香花發滿庭芳。簇簇花花成幷蒂。一花恨結二花長。芳草若烟細細猶堪掬。擬髮髼髼莫可名。定知無處不生地。一倍明鮮得雨晴。</text>
<title>有一老人抱古今遺墨。殆數百卷。示余請尾題。但道芝山而去。</title>,<text>芝山處士癖於書。今古珍藏堆五車。袖來一幅乞余墨。準備村樓飽蠧魚。</text>
<title>題武宗南廵圖</title>,<text>鄭𥠧承獻敎送錦褤一橫軸。求弁題。乃仇十洲所繪正德帝廵西湖圖。始見天子威儀。敢題其尾。正德武皇南狩廵。旖旎山水護金輪。欵識政須東土墨。神工應是厭胡塵。</text>
<title>紫霞老人。得余菊盆。有作見寄。</title>,<text>神妙誰能到管顚。光陰如駛意蕭然。秋風無奈淵明瘦。始覺人生又一年。踈籬暮雨淡如人。璞玉渾金自潔身。不是此花強自潔。此花本色素淸貧。</text>
<title>月夕</title>,<text>碧天璇月淡雲收。夜氣微凉架玉樓。獨立空堦無夢寐。惆然還似不勝愁。</text>
<title>擇蚕</title>,<text>桑葉靑靑少婦忙。更將玉笋檢籠筐。孤烟屋角時繅繭。約束隣兒製繡裳。</text>
<title>慵粧</title>,<text>畵閣日長天氣暖。花容瘦減首如蓬。舊時圓鏡尙懸壁。漫照堦庭金鳳紅。</text>
<title>題盜詩圖</title>,<text>子梅王鴻到平原東門。逸詩卷。仍成盜詩圖。徵詩於海內文士。亦及吾東。今古王郞李博士。綠林中有愛才情。捨身風雅能如此。勝我平生浪盜名。平原豪客無千古。欲盜君詩補逸詩。雪月茅簷燈影閃。文昌半夜一躔移。</text>
<title>別趙侍御 鳳夏 赴燕</title>,<text>輔行人後小行人。驛路梅花第六春。爲問燕人能識未。謝家池上鳳毛新。遙想星軺渡鴨江。鴨江之水響瀧瀧。草色仙袍凌虐雪。風流文采動殊邦。學士銜綸辭玉。楊花三月證前期。中原近日苔岑卷。添得行人唱和詩。</text>
<title>過長林渡浿江</title>,<text>長林垂柳嫰金黃。江水如油鏡裏光。十里濃陰無所見。忽然樓閣揷中央。</text>
<title>渡江都甲串津有感</title>,<text>海光慘憺浸孤城。短棹迎人去去情。當時無限傷心事。狂浪如今激不平。</text>
<title>鼎足山城</title>,<text>管絃忽斷續。巖路轉迂廻。鼎足山形邃。船頭浦色來。一宵槲葉醉。九月梨花開。節候殊如此。非緣歲律催。</text>
<title>春</title>,<text>東風本不私。亦到野人屋。日暖先栽桑。氷開始種穀。鳴鳩棲古枝。幽鳥出空谷。宅近終南山。相看似畵讀。</text>
<title>李禮叟 儒膺 大人邵齡躋八。識喜拈年字。</title>,<text>人生七十古稀年。又過十年平地仙。平地有仙爭覩先。鶴鳴芝田龜步蓮。余唱童謠鵲衣娟。老歌相和康衢烟。多君速我參壽筵。感君要我獻壽篇。愧我才拙懷槧鉛。敢爾解撰三達專。自是天翁佑于賢。七旬之前福已全。德車轉轉賜繡韉。星髮垂垂趨花甎。蘭馥芝秀雨露天。珠弄于掌玉種田。一紀之餘福猶然。聖世優老恩誥宣。我亦因此感懷纏。我家舊事留華箋。羡君識喜慶纚連。門外車駟來騈闐。同庚耆會畵圖傳。君今介眉春堂前。象兕爲觥觥作船。酌被春醴醴出泉。噉棗安期羹雉籛。知君此日祝於千。八座團團金月懸。願君折桂舞蹁躚。筮福仍如方至川。耄且期兮卲齡延。君服斑斕君髮鮮。海棠花下石公眠。子子孫孫永綿綿。郭令頷之而已焉。弧南瑞彩爛瑤躔。壽域春晷長暄姸。吟舫覔句致君邊。蕪語秪是烟火緣。</text>
<title>三十六洞</title>,<text>昨宿黃鶴樓之東。今乘鸚鵡洲之風。三十六洞次第路。洞外之洞洞不同。一洞出二洞出。指點靑山小舟通。之玄字廻縈江口。許多奇觀在此中。一旋二旋如相隔。暫閉暫明眼無窮。芳草綠柳展畵圖。沙堤斷岸入空濛。最是奇絶殘村落。矮籬一樹杏花紅。危巖如人復如獸。對峙或低而或崇。於是艤船絶壁下。萬事人間塵念空。此身胡爲奔走已。到處行裝恨匆匆。沸流聽鸎如隔夢。何妨浿上作飛鴻。</text>
<title>闕里古檜圖</title>,<text>表叔履坦亝公星槎之還。得闕里圖與古檜圖。重寶之尊閣之。使余題之。余因攷原銘。演成七字。㑭後人知檜之爲靈也已。哲人萎兮樑木折。敬王四十一年壬戌中。手澤一檜依舊在。一枯一榮關儒風。後學參證闕里志。珠衡玉斗耀墻宮。檜之爲物誠難測。歷周漢秦枝葉濃。永嘉三年一凋落。隋恭義寧復生叢。晉懷帝後三百九年。陏恭帝丁丑後生。唐興之兆也。 貞觀至治庶有驗。乾封再枯牝化䧺。後五十一年。唐高宗乾封三年丁卯再枯。武后竊政之兆也。 三百七十後四載。康定之榮儒運通。宋仁宗元年庚辰再榮。乃興九儒之兆也。 金胡兵燹無一葉。至元年間又童童。金宣帝貞佑二年甲戌。罹亂無枝葉。後八十一年甲午。爲元世祖至元三十一年。根重發。乃明興之兆也。 洪武廿載宿根活。與天地大元氣充。至洪武二十六年癸酉。凡九十六年。 高過三丈圍四尺。柯葉凌雲瑞旭紅。自周至明三千載。三枯三榮吾道崇。聖人手植有如此。何幸遺圖及我東。如探江海本源邈。如彼日月蘓蝕同。君不見元聖廟前有泉源。一涸一潤驗無窮。</text>
<title>題嗅梅道人指畵</title>,<text>丁酉。內舅入燕。嗅梅道人。求余隷書於公。葉笙林黃公子諸人已分去。無以副之。彼懇乞不已。後因使便。書送數紙。其回。嗅梅寫送二紙指畵。極神妙可愛。今作吟舫中物矣。時時披閱。起感千里墨緣。仍拈十三韻。畵有意畵而筆畵。意畵無際筆畵神。先會意中運於筆。意在虗空筆在眞。筆與意遇方可染。意外誰知指下春。指頭畵法傳來久。元明之際多能人。嗅梅道士淵源得。非意非筆全用皴。不似是似自然合。流水枯木尤可珍。見橋思行船思乘。心渲水墨平遠均。此之謂得意外法。胷次寬濶點點新。畵外之畵筆外筆。運會別意作別因。用筆之處指以用。指前身耶筆前身。䯻灑箒堊俱傳妙。舅氏使我厨不貧。敢言我筆濃堆墨。與嗅梅指共作親。君愛我書如我愛君畵。墨緣天涯同比隣。</text>
<title>壽鄭茂朱 始容 春堂回巹之禮</title>,<text>如是我聞聖人言。一與醮百福源。三十有室十五笄。嫁娶家家古禮存。此禮之常也。年長天合異姓門。今公白髮行巹禮。交拜錦席繡雙䲶。非三十非十五。郞兮婦兮八耋尊。傍人爭問此何禮。我以答之是回婚。回婚之禮。昔日之禮今日援。昔日盛歟今日盛歟。一般靑紅拖春軒。有子有孫然後識此慶。况公嘉祉行又蕃。專城供養今幾載。優老華誥又新元。壽而康寧曰仙耳。楚南大樹堂北萱。老萊奉觴春酒熟。德星垂垂和氣溫。願言作此畵。分與一門及一村。孰不永寶而。庸蘄于子子孫孫。</text>
<title>送客還京</title>,<text>君何遠送我。回首大江濆。寧作在家別。難爲中路分。</text>
<title>次經山相公就養韻。寄成都倅鄭周溪 基世。</title>,<text>關西六命幾經秋。恩沐成都又勝遊。養以專城賢子弟。名於一國好亭樓。德隆赤舃優閑占。蔭積靑棠老大留。掌試前春今奉使。年年浿上會同儔。</text>
<title>次經山相公韻。贈嘉山妓蓮紅。</title>,<text>死而不死生而榮。淅淅浪浪女俠聲。忠義烈貞非二致。生前死後捴芳名。</text>
<title>露宿</title>,<text>垂幕星辰曙尙遠。近床乕豹夜同寒。九連城外凰城路。從此行看所不看。</text>
<title>車中</title>,<text>輪痕雙帶一塗由。肢軆搖搖似蕩舟。右仄左傾隨地勢。前高後陷觸巖頭。艱時勞倍堅氷鑿。坦處神迷决水流。齊動金鈴雷乃發。㝡難堪是遇田疇。</text>
<title>遼野途中</title>,<text>高低難辨漲黃塵。遠近相逢盡繡輪。七百寬坪遼北地。三千餘里海東人。莫歎長道多辛苦。定識前身有種因。異域不嫌冬晷短。此過幾日可迎春。</text>
<title>塔上望嗚呼島</title>,<text>嗚呼島上欲招魂。曉色空濛漲海門。義士心虹驚水勢。英䧺膽斗孕天根。同來五百今何處。往事凄凉只古村。記得汎槎前度客。先吾幾載酹淸樽。</text>
<title>姜女廟</title>,<text>纖膓化一石。不泐千年來。後之兩截女。能不愧斯臺。</text>
<title>澄海樓玩月</title>,<text>何宵無月亦無水。海色蟾光兩得難。北地觀瀾兼看月。朗吟徐步玉欄干。</text>
<title>燕昭王廟</title>,<text>誰將駿骨賣涓人。易水金臺已劫塵。惟有昭王陵下樹。至今風雨怒強秦。</text>
<title>精忠祠</title>,<text>精忠廟下暫停輪。颯爽英姿嶽降神。䧺鞱北漠排金地。時事東窓弄橘人。丹靑不與星霜變。香火尙留蕉荔陳。志士空懷千古恨。短籤繙閱宋名臣。</text>
<title>歷代帝王廟</title>,<text>周秦明宋溯軒羲。廟宇穹然刱古時。事業興亡徵國史。股肱配侑儼朝儀。黍馨牲潔應無替。地老天荒永若斯。萬八千年如一日。今看何似昔聞之。</text>
<title>虎圈</title>,<text>周制爲王畜。今看漢圈儀。英䧺無勇地。壯士失羣時。坐有千山志。立垂八字眉。霧中誰欲隱。不見胡騎馳。</text>
<title>金臺</title>,<text>萬里靑邱客。千古黃金臺。夕陽猶不盡。沉吟獨徘徊。</text>
<title>蘆溝橋</title>,<text>太行山色照水來。茫茫灝灝大駭矚。忽有長橋橫一望。百四十間互連續。橋上十三省路通。橋下十二虹門曲。萬艘千帆容若梭。四馬兩軌相迎躅。象蹲獅踞何恠奇。神鬼千年工剜劚。八景補以蘆溝名。畵者書者抽管錄。</text>
<title>文丞相祠</title>,<text>丞相令名萬古傳。至今祠宇獨巍然。錄灰碑泐徵無處。近學街頭月可憐。</text>
<title>玉泉寺</title>,<text>西山之北十里前。山有玉泉寺玉泉。禁護不許人人入。非但我人渠亦然。一朝因人淸晨駕。車帷四垂不敢褰。樓上有樓千層塔。山外之山萬朶蓮。祖家石碑猶餘事。薊州卧佛眞可憐。一對碑龕三檐屋。通鑿白玉無粘聯。高可十丈圍可十。翼然崒然方且圓。掃綠按文崇禎字。第一大刹碧雲傳。嗟呼不見西山玉泉寺。何足謂以觀于燕。</text>
<title>薊門烟樹</title>,<text>德勝門西石獨留。遼陽野外又揩眸。疊紗暎日光難定。仄鏡搖花影自愁。撩亂浮嵐春意早。空明積水月輪秋。高低遠近迷濛裏。萬樹千林一色流。</text>
<title>別王梅初彦渠</title>,<text>聯棣吟房積五車。從知名下定無虛。別後想來淸意味。雪中梅萼動香初。</text>
<title>別李雨帆伯衡</title>,<text>邵亭學士廿年交。雨帆先生證漆膠。又是橘山參晩契。從知四海盡同胞。</text>
<title>別馮魯川志沂</title>,<text>一日論交勝十年。氷心相對玉壺懸。同庚萬里君爲長。差早紅榴白露前。</text>
<title>別王艧軒楚材</title>,<text>李橘山逢王艧軒。周彜漢鼎古書論。多謝意園記一統。園中有意意中園。</text>
<title>聘丈內外回甲届於連年。以一絶賀之。</title>,<text>傳世孝婣睦。居官淸愼勤。吉祥由積累。歲歲賀需雲。</text>
<title>家大人以年貢正使。來臨灣府。小子境上榮覲。翌年有賦識喜。</title>,<text>邊門父老歌謠登。玉節竹符恩彩增。燕簡承三緣北啓。鴨船覲再感西仍。中原有事。諺啓三出。賴而承信。又蒙特仍。翌年再覲。 公家盛事吾家慶。前世稀傳當世稱。回發太平花下拜。我裝旋理綠陰凝。家大人復命在三月。小子遞歸四月。</text>
<title>湖南畢讀鄒經。封章乞還。</title>,<text>封啓上章又畢讀。湖南歲暮一身輕。吾家大慶明春在。納節拜親是亦榮。</text>
<title>賀金尙書 學性 春堂七旬</title>,<text>康彊七十樂人間。詩禮家聲㢠莫攀。天報壽星承兩世。地超卿月動三班。芳齡馳譽槐陰宅。崇秩趨恭梓北山。追憶百年敦夙好。賀樽偏耀後生顔。</text>
<title>別申直學 錫禧 觀察海西</title>,<text>卿月從奎璧。福星照海山。春方行有脚。天亦喜爲顔。經術應多助。風流不少閑。十年如一日。威愛在民間。</text>
<title>壽藏</title>,<text>繭室眞堂虞不備。古人亦有豫營丘。我欲藏焉先種檟。天摩西宅可忘憂。李橘山翁新置標。可吾福地現眞顔。翁不願聞言可否。他人何必過吾山。</text>
<title>自題小像</title>,<text>意園人在意圖中。圖外橘山漢水東。漢東泉石吾園意。名室可吾李橘翁。</text>
<title>癸丑續蘭亭會圖。次王玄之韻</title>,<text>昔右軍蘭亭。觴詠而臨流。後千年此會。同樂不同憂。</text>
<title>秋潭趙尙書徽林熱河使歌</title>,<text>帝居遙在萬國上。瑞日中天正氣旺。一種邪類入中州。大淸天子何處向。皇城七百里熱河。玉帛朝覲嗟久曠。我東恭執事大禮。奔問行人簡地望。秋潭判樞膺是命。士友贈言家人悵。重光春孟揀吉辰。戒裝策馬公獨壯。崧陽浿江管綺羅。滻水龍灣閱關防。一帶鴨綠離船時。餉使出餞官妓唱。折柳樊圃謂之柵。開鑰遅遅鳳城將。慣耳鷄鳴與兒啼。惱煞馬鈴聒店炕。曉窓吹角起困睡。當廠張盖慰旅况。靑石會寧鑱天角。白塔遼陽豁雲嶂。最是瀋陽經過地。呼虜舊恨未懲創。天下第一關四通。不築而柵別意匠。淸聖忠孝特鐫刻。姜女情恨善形狀。恠底槖駝運石炭。歪項癭背腹膨脹。大壽牌樓踰常制。王室先衰外禍釀。大小凌河颶風晦。古戰塲墟塞烟瘴。盤山桃萼薊門路。醉仙縐衾倘無恙。通州石塗一舍指。綠窓笙歌咽畵舫。漢人屋子起無脊。唐女弓鞋繡幾緉。玻瓈玟琪波斯市。襍東西亦俱蓄藏。蓬首驅人折風冠。揚鞭得意前途訪。侍表官員上頭出。三价次第成輩行。雙角帽子一眼翎。文的武的形形㨾。東嶽廟前初齊整。正陽門外幾車兩。禮部侍郞開衙坐。胥班拾紙爭奪掠。三拜九叩先肄習。頭角參差濶袖颺。蹌蹌趨過玉河橋。疇敢侮余共揖讓。白飰頓喫靑鍮器。蟻馬百鞭衚衕傍。雲霞纚纚瑞采織。桷栱相撑盪瓦浪。簇簇忩忩眼欲花。三貧宿債我未償。話短貲乏文又澀。遊賞莫詑大跌宕。獨坐逾覺此身小。一粟搖搖萬頃漾。玉泉奇觀勸君探。別時吾言能不忘。大開蔘局許買賣。欽讚窰佛勅供養。海淀浪鑿火不滅。可惜勝國費心刱。正大光明水長閣。如今誰識百年王。閙熱凋殘頃刻在。乾運陽九龍悔亢。尖鼻深目犬羊群。鴉芙蓉銀猶㥘誑。遌着東人胡示懦。謂我國強不能抗。高麗風氣好自大。愼勿輕敵彼詐妄。痴獃蒙人無禁制。爛熳黃衣掛諸笐。新屯健兒納履宿。吉林將軍氣不喪。林沁琅凾日月貫。眞贋何辨語實讜。聞說江南勝保援。近日稍熄氛雨湯。朝陽匪徒果然殲。大處傳聞難必諒。士氣何如奇握溫。江蘓杭淛毅魂愴。風塵搖攘客懷悲。幾度艱危王靈仗。言還幸遄乾隆年。上國覃惠偏邦仰。兩國俱詡陪臣禮。子之呈文言甚當。多君膂力爲四方。一心誠勤非勉強。再傳平安公私幸。意外消息先證曏。使役告竣無他役。餘暇何事而摒擋。三慶演戱金難換。今古威儀各設張。天寧花肆神木廠。圃入于玄苑探閬。親王墓前架松街。百二十間如覆盎。白馬關帝最神靈。歷拜文相祠何妨。岳王殿庭秦檜縛。人來人去任一謗。石經石皷璧宮圓。雍和吾遊誰獨障。廛裏璣火連珠炮。上元已過東萊餉。虎圈已空恣狐兎。燕窩太澹費塩醬。蘆溝太行蒼雲劈。海亭明月仙鍾攩。於人幾處大方家。開拓胷襟萬古暢。事不踰法懸關和。人皆入規譬精鋼。童竪不欺言不貳。眞氣發於蓄五臟。星田老矣爲帝師。樹齋已與雨帆葬。葉君生沒杳難辨。只餘周友開畵帳。寶弆珍庋入摹仿。今人品藻古人伉。覃溪古鼎竹垞石。零金個個揀沙壙。倐忽光陰廿載間。心凾莫憑我悵悢。君結新契亦幾人。白頭傾盖多倜儻。五鳳樓上不見帝。但領賞賜心怏怏。何人備駕德勝門。復覩華夏際明亮。連山饌吏傳書日。較勝鴨船彼岸放。紛紛相賀若元朝。家國太平喜無量。反面仰副聖主眷。文綉玄豪奉天貺。當今夷務應善覘。備禦良籌達黈纊。歷歷山川皆舊顔。歸路日新相推盪。鸎製春衫鈴彯帶。蘭君迎拜麗暉鬯。同社我亦候郊亭。亭柳斜斜綠已漲。痛飮卧念中原事。淸水洞裏賢宰相。</text>
<title>上經山相公回榜</title>,<text>維戌之年王春孟。相國登第舊甲慶。法樂一等荷殊遇。恩綸十行宣敎命。是日聖上御紫極。重頒丹花儀節盛。烏几鳩杖仙童侍。香醞酌下國老敬。長君腰犀孫導朱。頷之而已衆子姓。天上上壽人間福。生老太平逮四聖。我贅公門同參列。官守若鐵百里敻。遙想御溝車馬闐。五雲垂垂祥暉暎。人瑞於國慶于家。故事合補周官政。憶昔未述重巹詩。留待今日二難幷。海産滷薄無爲壽。一雙仙鶴翅羽勁。嘹亮淸音花樹下。千六百年定形性。公今倚杖隱几坐。巍然二紀秉匀柄。文章儒雅靑邱誦。德業義理丹史正。煕朝盛事宜畵圖。畵圖不盡詩以詠。</text>
<title>柳判尹 和源 輓</title>,<text>輓今擬古汾陽郭。郭氏吾知不及公。壽富多男人所豔。惟公再戴御花紅。</text>
<title>七月初一日。上乞休䟽。有感作。</title>,<text>歐子乞休年未衰。矧玆亳蔡分憂時。今臣千里封章始。庶或仁天矜諒垂。急流勇退敢乎言。我亦紅塵不憚煩。先訓隔晨猶在耳。餘生移孝答君恩。將老眷隆荐讀批。寸心感激海之西。曲荷宸衷特簡北。路迎潘輿一家携。歲之己酉我先君。宗伯淸銜來止勤。小子時知西塞鑰。拜書曾復土風聞。北方尙武又崇儒。我本書生少遠謨。鄕飮先行鄕射次。人間那有不移愚。橘老會中七十人。同盃筭壽幾千春。鶴髮家家涵聖澤。慶辰瞻望五雲宸。</text>
<title>憶芙蓉堂。用宵字三疊。</title>,<text>壬戌之秋旣望宵。月明銀燭不勞銷。迢迢千里關山外。歇泊人間那得料。一年難得千金宵。使我濯淸萬歲橋。幾朶蓉堂開落末。扁舟若可星河招。碧城秋思卽今宵。北地繁華亦自饒。最是玉簫亭上夢。荷香寂寂月中遙。</text>
<title>東幷聖水歌</title>,<text>鴻濛肇判元氣瀜。混混無際乾坤同。大塊一噓尾閭壑。峻嵂特立謂之嵩。邱垤窪窿自分別。小者爲沱大海通。聖人畫九存界限。造化生成芸職葱。㝡是黋朗太陽氣。保合文明猗我東。東國名山豈勝數。龍興舊鄕曰沛豊。靑海縣東有聖水。國中爭慕誦兒童。余以刺史來半載。遘疾三月仍廢公。夢中忽憶東幷美。甔缸陸續勞僕僮。大碗盛來一飮盡。神精快爽倍厥功。水哉水兮奚獨取。滌我胷襟健我躬。世人莫道倉公訣。淸涼一氣滿腹充。是謂服正辟邪穢。大人醫世在其中。君不見涇濁渭淸不相合。萬古是非不自空。</text>
<title>山仰亭。次梧川先生韻。</title>,<text>山仰亭臨靑海城。雲孫歷謁北廵行。嶺歌猶有千人誦。倫紀尙扶萬古明。直節蒼松留舊址。照心丹葉挾長程。梧公審後年過百。宿願奚空老此生。</text>
<title>戊辰。力辭相職還鄕。到退朝院有作。</title>,<text>旗亭夏日夕陽遅。匹馬蕭蕭退水湄。卧念初心今我古。無階報答聖明時。</text>
<title>次鍾山侍郞韻</title>,<text>一理曚然卧僻村。十年虗了讀文言。心從未退同休致。志克遵先亦聖恩。金馬舊緣如夢寐。沙𩿨本色脫籠樊。此身渾與由翁化。歌詠康衢月滿樽。</text>
<title>追賦鍾山回甲韻</title>,<text>君曾藩節我荒村。千里雲山未贈言。琹席籌花先換甲。蘭庭簪筆又新恩。福厚文章兼富貴。志高城市便林樊。意園鐵樹春將近。六閱光陰共此樽。</text>
<title>追賦錦舲回甲韻</title>,<text>蓬門倒屣故人來。爲賀前春舊甲回。兩館貯名眞宰相。西湖修契好樓臺。身榮國慶同休日。賢子佳孫獻壽盃。惟我悵違姻黨列。帨弧次第盛筵開。</text>
<title>追賦秋潭回甲韻</title>,<text>君我生長山之南。居然六十鬢髮白。君甲先我六年早。倒算干支我爲伯。君居去我一舍遠。遙望天門我近尺。君是鄕氓我少年。噱噱大笑肩一拍。君今自居回甲老。福祿君家爲君摭。調瑟于床配設帨。橫經于筵子通籍。一門六柱三軒駟。宅相卿月又嬌客。是春含飴載弄璋。兆眹先見幾聯璧。家國同慶慈恩覃。犀鞓崇秩亞赤舃。外此淸福君知否。淸斯樓前一泓碧。人生世間兩難兼。非我之言自古昔。鑑湖一曲。奉勑秘監承恩澤。平泉甲乙。賜暇宰相品奇石。若彼之盛今安在。不如一日醉三百。三百日有六旬六。十萬八千開樽席。君不見東隣西社爭懸弧。朱門繁華列畵戟。多君高卧淸江上。遠峀彷彿謝眺宅。謝眺未聞毓吉祥。德門慶集而善積。華國文章掌邦禮。參籌雅望見石畫。有脚陽春何處是。嶠鎭遺愛湖南亦。擺脫科臼歸田園。國憂餘日資身策。暮景無如知心在。寒江釣魚一笠屐。坐卧不買惟風月。消遣猶賢是博奕。我今退居林下廬。所與友者惟襏襫。此去百年一瞬間。請君莫違叢桂夕。</text>
<title>追賦蕉坡回甲韻</title>,<text>蕉坡回甲在前年。悵未買函馳賀箋。昔日書生今準職。世間公道已華顚。黃翁四印閑心地。陸老千詩樂性天。脫臼八寰誰曠達。躍爐百鍊獨精堅。芝蘭蘊藉階庭色。琴瑟團圓五十絃。嬌客乘軒看玉潤。穉孫繞膝弄珠聯。嘉梧洞僻頻翹首。春樹樓高幾設筵。若算我庚餘六歲。懸弧同社憶羣賢。緣深翰墨苔岑重。夢隔林園蠟屐穿。聖主有恩如大海。此身無累卧平泉。居然自作村中老。笑矣人稱地上仙。璚瑰何慳投一字。錦潭已續第三篇。吉羊和氣添籌屋。鐵樹新香種福田。非久也應成古佛。晩來只可學靑蓮。山光水色遙相接。家住江南莾蒼邊。</text>
<title>上乞骸章有感</title>,<text>朝奏琅函夕奉綸。藹然德意一天仁。覃恩聖世無遺物。洞燭微情不忘親。廿載華膴答何日。五旬草䟽隔如晨。紅雲多處瞻宸極。白首江湖退卧臣。</text>
<title>追賀莘憇李公 敦榮 致政</title>,<text>謝靈運詩曰。雖非休憇地。聊取永日閒。陶淵明詩曰。相命隷農桑。日入從所憇。余甞誦此兩句。意作一園亭以名之。奉賀李公命余作莘憇堂三字扁。余曰莘卽信之音也。憇卽休之義也。公平生不以號稱。今此三字人呼之。則從而爲號。與李白之北宅偃憇。樂天之靑門行憇。有異矣。其書奉也。以一詩效七字頌軆。庸伸追賀之忱。而其未能知謝，陶詩韻。能合於公之所憇也。李公六十有八歲。致仕朝請聖明世。國人皆曰賢無儷。我則謂公得晩計。蹟公竗年折蟾桂。五朝舊臣盛遭際。六部三臬留威惠。冢宰一節存私諦。平素淡然養榮衛。仙骨瀅澈本淸脆。望若芙蓉出水蔕。卽之溫玉貯櫝礪。履信推心能普濟。隨處用工自通藝。鄕黨矜式者愷悌。弟兄友愛及妹娣。賢配偕老百年帨。嗣子承恩一命筮。未休之前車已稅。自修其內門常閉。白刃爵祿一言蔽。初非與世鑿而枘。一片虛舟如不繫。靈運何須益勉勵。中原山水夙有契。玉浦滚滚日夜逝。灘頭獨立尋𩿨誓。雲間高擧伴鶴唳。昌後繁枝成陰翳。貽厥稽田作菑蓺。蟬聲益淸積雨霽。百里凾書走髫隷。命我試作門楣揭。濃堆墨字曰莘憇。知公之志我自慧。我心如瀉滌泄泄。莘野遠矣悵莫逮。獻酬莘莘交不替。休文權憇后明睿。弘景移憇身委蛻。羡公先我遂意銳。我亦有志竟一例。斬釘截鐵結紆勢。爲公揮灑愧造詣。疥公壁上蘭與蕙。醜姸莫逃明光㫼。何時贈我璚琚製。往事一夢白玉砌。禁苑午日花氣麗。金門曉漏霜靴曳。卧念閱歷幾晴曀。餘生煩公莫相滯。吾輩俱是喬木裔。進退江湖勉相繼。西望觚稜雲迢遰。</text>
<title>憲宗誕辰有感</title>,<text>先王壽誕抄秋節。酌獻新宮聖慕增。舊日史官今白髮。鍾聲坐數㝡晨興。</text>
<title>自東陵還鄕。路遇鄕奴負梅花以去。</title>,<text>晩策匹驢漢水濱。何來梅樹若相親。早春驛路踟躕客。淡月林間邂逅人。借葉貯香留後約。謝塵踰嶺葆天眞。其將與我同寒㬉。爾亦明時已退身。</text>
<title>聞周溪諸公賞楓水落道峯。有贈。</title>,<text>昔我遊筇四十年。依然一夢屬先天。峯峯陶鑄千羅漢。石石瑰奇萬丈蓮。紅葉初堆班屐齒。白雲自悅罨華顚。滿窓皓月怊怊立。却恨踈緣未拍肩。</text>
<title>慶會樓宴羣臣。隨諸大夫後。參班退出。不勝慶忭之忱。</title>,<text>璧水四圍象辟雍。明堂九戶闢重重。都兪三百年餘又。聖后克臨南面恭。賜一國飢麥邱老。祝三聖壽華封人。微臣飽德同今古。願作太平堯舜民。</text>
<title>蓬萊歸路。題五百間亭。</title>,<text>移步蓬萊入此山。去仙不遠一身閒。迢迢萬二千峯外。管領淸風五百間。萬二金剛峯。五百淸風竹。竹靑峰削玉。彼潔我醫俗。</text>
<title>贈趙內翰 定煕 赴燕</title>,<text>二百三十強圉年。貢行六百九十員。一人皆得一人贈。歲與人同人同篇。今年三十之三年。君在乎九十九員。我亦贈君人共一。珷玞同混玟瑰篇。大閤此行已九年。前乎十七我充員。行臺持重君須勉。爲誦春王正月篇。</text>
<title>壽石居六十一歲</title>,<text>聖上己巳。石居金侍郞回甲也。侍郞素淸貧。禁家人洗腆之具。而一世士友多贈詩章騈儷之文。俾侈讌席之儉。侍郞尤厭溢。蹙蹙如也。橘山某曰。杯酒之豊悅於人。而文章之奇。造化之所係也。侍郞之意。亦自文章中出來。余豈忍飾其辭而負其意哉。畧綴平日心所欽服者數語。庸補軸末之缺云。古人之壽三有說。爲君一道長生訣。王澤之壽箕疇演。聲聞之壽正葩列。夫子雅言仁者壽。壽民旨義上下徹。太平之世多脩長。禀和氣兮正數迭。盖人正數百年是。聃籛寗卲何優劣。六十一歲石居翁。從此庶幾耄且耋。凍梨皺皺容色古。霜花點點頷毫結。箇中昂藏不老狀。匪謂齒金而牙鐵。眼如晨星氣堂堂。神凝秋水象朅朅。朝虀暮塩退之若。一斗百篇白也埒。燈下細字三千卷。織之以心耕以舌。跌宕風流能不挫。慷慨談論剩有屑。善與人交多欵曲。獨行己志尙高潔。壽必有道三說在。小別光陰又大別。經幄郡府佐貳卿。捴賴谷神亦卓絶。聲容朗緩擧朝服。一段愼謹自守拙。安心靜嘿得上壽。混跡塵間何所涅。固知福源有由來。詩禮名門積慶烈。從此蟬嫣優餘景。瑤琴玉樹相怡悅。耆英同甲五老會。旨酒湯餠次第設。是時四友最可親。人壽硯壽葆晩節。硯者石也石以居。南極老人頭似雪。悟來願學久視術。篋中無用作生碣。</text>
<title>申摠使 命淳 輓</title>,<text>諟躬一世愼兼淸。勞勩公家盡瘁誠。七袠崇班無貴氣。三朝宿將卽儒生。浹肌部曲投醪感。回首邱山墮淚情。節惠編摩何敢惜。蕪辭但恐累高名。</text>
<title>次心庵相公政府板上韻</title>,<text>台階重闢太垣傍。金膀煌煌御墨香。丹扆邇臨趨赤舃。黃封內出注瑤觴。經邦偉業推宏碩。澤物嘉猷慮遠長。荷雨槐風官晝永。慶樓朝退耀恩光。</text>
<title>次畿伯朴錦舲宣飰韻</title>,<text>君年已過六旬年。恩數翩繽曠後前。旄節隨塵陪玉駕。弧筵宣食自仁天。州閭咸頌治䂓整。經幄從看故事傳。吾輩幾人霑聖化。草堂坐閱張園篇。</text>
<title>賀趙星山 然昌 回甲</title>,<text>華甲重回舊設弧。天官崇秩亞公孤。瑤徽入室諧鸞侶。綵服趨庭帶鳳雛。榮壽世間眞可羡。神仙地上詎云無。二分明月鄕廬近。晩景逍遙與子俱。</text>
<title>李大司馬 景夏 回甲</title>,<text>元戎生日在元朝。辛未重回讌衆僚。一派酒泉無不到。邨夫胷礧亦同澆。北堂春壽福維遐。雙袖斑斕共棣華。誠孝感天今又古。顔家異事見君家。過庭玉樹已成人。家道於今始序倫。積德餘庥裕後地。幾看孔釋抱麒麟。</text>
<title>紅葉亭</title>,<text>排鋪小小捴依㨾。摘葉名菴憶老坡。從古名園無定主。主人來少客來多。</text>
<title>贈石儂回甲</title>,<text>余友石儂趙善卿。重光之歲春季生。寶瑟調和玉樹皎。白眉最良君家兄。和氣融融盈一室。擬古無减阮咸名。艶君重回生年月。設席紛紛獻壽觥。我是舊契遙莫致。援筆成章以寫情。髧髮如昨今白髮。十年重逢相對驚。君備諸福我不羡。君卜江南我未營。數椽屋子僅旋馬。門前楊柳大江橫。大江之上重疊巘。松柏欝蒼呑潮聲。半畒方塘香草暗。一望水田秧針明。棬竹爲籬槲爲架。碧梧陰凉柿葉赬。躑躅山茶與木筆。並入紙窓品藻評。草榻踞坐兒孫戱。瓦樽有酒無濁淸。二鶴迎賓茶童睡。主人自起一盞傾。壁上古琴醫人俗。案上眞書助人精。如是行樂六十載。七十八十福來成。寔是積累垂吉慶。亦由平素率心誠。淸福不與三公換。繄君於我疇輸贏。堪笑埋沒紅塵事。坐看雲烟心太平。毋擾毋勞抱而處。玄牝之理必有禎。從此衡宇載棲止。萬事人間自利亨。藥以爲欄花以徑。稻以爲飯魚以羹。家家機杼麻絲枲。女而織兮男以耕。江南産業稱第一。我欲從之末由行。愧我謏見守株兎。欽君卓識止隅鸎。昔與同君遊名勝。敦墅張園秋雨晴。張園雅集七士友。四友先見壽詞呈。今君生日那無語。更尋騷壇舊時盟。此去三載兩人又。我與周溪卽同庚。時當續修七老契。吾輩咸作聖人氓。</text>
<title>春盡聽鶯</title>,<text>小塘上種柳樹。夏初敷葉。垂陰淸凉。二鶯來遊。鎭日不去。若畵圖之展軒楣。如是有年不改。余無飼鶴之勞。有放鴿之趣。是鳥也豈前日之鳥也。慣熟則如逢故人耳。效六言軆識之。春盡夏初綠暗。朝晴午熱朱陽。門前垂柳老大。公子金衣載揚。身藏前樹後樹。巧轉一聲二聲。君子知隅止止。宵人饒舌輕輕。嬌偸繡幕鷰語。不識明廷鳳儀。金谷無人打起。玉樓何處相思。</text>
<title>方通津 禹叙 輓</title>,<text>關心憂樂契逾新。情好相傳夙昔親。崇秩榮名由閱世。積年勞勩著交鄰。強康不似遐齡老。圓滿眞成艶福人。斗酒隻鷄違一奠。空山秋草遠傷神。</text>
<title>聞穎樵迎婦有作</title>,<text>穎樵六十年。始作家中老。此日坐含咍。盤登榛栗棗。</text>
<title>壬申春。親行釋奠祭。召諸生講道。又下御製命賡進。臣在鄕廬。敬次原韻。</title>,<text>天下尊夫子。斯文集大成。聖王臨太學。萬古日星明。奎彩垂東國。天心化與成。上丁禋大聖。聖道聖王明。王化覃穹宙。使人學業成。縹緗臣拜受。袠袠五經明。</text>
<title>賀經山相公九十歲</title>,<text>聖上壬申。元老鄭經山相國九十歲也。月城李裕元獻言曰。壽者脩也。與金石同其脩也。昔劉太尉寔。篤學不倦。壽九十一。文忠烈彦博。出將入相。壽九十二。顔侍中含。以孝聞。壽九十三。劉文靖健。行淳履正。壽九十四。榮逸士啓朞。鹿裘帶索。鼓琴而歌。壽九十五。應尙書大猷。有子八人。孫曾六十人。壽九十六。蕭太史德言。裒百王事。贊帝德。壽九十七。高中書允。年漸期頤。知識無損。壽九十八。陳道人元植。好積陰德。壽九十九。皆周漢以後逮皇朝善人也。有其德故享其壽。今相國之壽將無窮也。先以九人之壽叙之。復以九十字。仰頌九五福之一。維經山老人。九十足歲壽。不倦篤于學。出入將相首。其孝則誠敬。其行也淳厚。鹿裘兮皷琴。疇與之爲友。曰子子孫孫。式克昌厥後。裒次百王事。日贊我聖后。期頤識無損。積德祉多受。而國之人瑞。在家之耆耉。視此九老德。古有今亦有。</text>
<title>朴西溪春帖詩云靑山不改色。流水不改聲。惟願主人翁。不改幽棲情。余慕其志。依其韻。書揭門楣。</title>,<text>山改春秋色。水改今古聲。四時不改者。惟有主人情。</text>
<title>詠十三經</title>,<text>周易大哉乎易準天地。一本循環非二致。乾震後先乃主宗。陰陽升降時成位。耦而以耦奇而奇。仁者爲仁智者智。夫子韋編三絶餘。邵雍能盡人間事。尙書一心受授帝王事。尙古渾渾六軆備。詰屈聲牙直以言。純元敦厚證之義。蔡經石字猶傳今。魯壁勝篇誰發秘。休道其文如詭奇。學來暢理制羣議。毛詩上取商周下取魯。鄕閭邦國樂全部。通靈達性屬聲言。寫氣圖形懲喜怒。帷幕紀功登太常。王庭傅彩綴朱黼。一人風動思無邪。日用倫彜正際五。周禮立政周官相表裏。太平治迹佐天子。瑞臻龍鳳握靈機。化洽雎麟綏福履。六德祇敷彰兆民。三壞難滌恨千禩。考工一記大文章。附會覃恩憶漢氏。儀禮二禮中分爲本末。冠昏條擧情文達。編摩十七楷模莊。儀立三千綱領撮。入室登山兩鑑空。去瑕取玖方塘活。若稽班史高堂隆。於是功多曾採掇。禮記緯地經天順大竇。醇醨斟酌三微究。紀綱萬事松筠貞。彫琢六情粉澤裦。璽畫印泥水性防。雲門拳石土音奏。異端漸扇戴論明。冠冕重光溯聖后。論語理序綸輪互答述。聖門子弟升堂室。色辭有待反諸三。忠恕無疑貫以一。齊魯篇章窺仞墻。沂雩氣像舍鏗瑟。危陳厄宋奏悲歌。夕照乾坤環轍日。孝經斯文要道民和睦。五孝人間根五福。十八編分尼坐閒。三千徒外參呼獨。則明因利有攸爲。易俗移風無不服。表裏春秋經籍參。循循大本英才育。左氏傳先師口授左丘聽。慮失眞傳乃撰定。雲月文章乾象明。河山笥籍蒙心瑩。後人膏肓一鍼加。當世浮誇古墨賸。二百年餘素史臣。有如楚杌晉之乘。公羊傳黜周王魯用言遜。避害何曾懲以勸。総辯三科塗說迂。背經二創餠家恨。裁還失俗鄕村蚩。讖欲行權門戶建。釋義漢儒許一頭。喜他往往有高論。糓梁傳西河傳授春秋義。後世紛紛漢殿議。膚淺莫逃儒匠衡。婉淸自立騷壇幟。十家訓釋皆敷陳。三子異同各意思。廢疾起來善用經。一長一短並驅轡。孟子堯舜必稱惟義理。齊梁往見可行止。尊王黜伯斷羣疑。遏欲存天闡大旨。屹立泰山夜氣淸。種來別樹彩花紫。觗排楊墨廓如辭。百歲師宗鄒孟氏。爾雅爾雅一書近取正。九流百氏指南柄。物名索隱輸包囊。經籍蒐珍歸握鏡。發德于衷傳卜商。納民於善倡元聖。涉津鈐鍵沈英儒。潭奧探摛華苑暎。</text>
<title>景召大祥日作</title>,<text>嗟爾得年纔識非。振山宿草露初晞。適來堪惜經酸苦。死後何關爵顯微。歲月再回誰挽駐。人情無限但歔欷。此生憂樂一般事。寓感詩篇艶大歸。</text>
<title>林下廬淘暑。鎭日所聞。只蟬聲。</title>,<text>蟪不知春秋。蛙不爲公私。流水猶聾耳。鳴蟬重我欺。</text>
<title>祈堂嘲余無事生病。戱吟 三絶。</title>,<text>久閒忘世事。疾病頻侵尋。自甘侵疾病。其奈已灰心。世事君擔負。疾病我自尋。多君奔走日。還忘疾病心。疾病與世事。時或幷相尋。疾病猶可耐。世事若爲心。</text>
<title>贈老妓</title>,<text>歌舞前身春夢長。覺來何處不悲傷。銷殘盛壯非人力。冷落繁華各一塲。樓榭無心歸夜月。英䧺枉惜淚斜陽。休君細筭生來事。容易名花滿鬂霜。</text>
<title>次韻李上舍 啓沼 述懷詩</title>,<text>長夜底心獨不眠。困窮本色還他堅。臨瀛山水大東聞。黌舍聲名當世賢。枯或復榮宜啓後。事皆有定總由前。忙忙歲月浮生夢。造化無如一信天。</text>
<title>愼言</title>,<text>愼言揭訓無今昔。十五於論十二易。卷舌長留觀象旋。反唇空敎取人嚇。金緘周廟質諸黃。圭玷孔門磨有白。出好興戎非不懲。聖賢然後口無擇。</text>
<title>次歸去來辭韻</title>,<text>歸去來兮歸去來兮。我林繁茂胡不歸。我心旣足身亦足。無所喜時無所悲。神仙何處降。不遠我欲追。春秋閱六十。𠅩先知吾非。近宅靑山屹。薛荔搴爲衣。不必問前路。朝暮滴翠微。水流還多事。迎我胡競奔。喬松閒覆垣。垂柳又對門。乃瞻彼室堂。而琴書尙存。僮僕卸山御。稚子携酒樽。老樹陰陰惟翳身。故園納納可解顔。昔年茅棟成。偏爲今日安。交苔石逕知無人。棲鷰蓬戶故不關。筇屐隨行止。春意回靜觀。閑花自落旋自開。山鳥飛去更飛還。登高一長嘯。忽憶龍山桓。歸去來兮歸去來兮。請與之子以遨遊。冥行而埴。何戀復何求。百年倐忽一瞬。間繄少樂多憂。祁寒暑雨皆怨咨。世情寄田疇。或駕小車。或乘虗舟。好說桑麻循彼野。先種檟杉樂斯丘。蒼蒼山環立。村村水抱流。盈虛物有數。流行感不休。已矣乎已矣乎。今我不歸待何時。曷不托跡吾所好。胡爲乎營營將安之。出處吾自知。理順不敢欺。初心負致澤。夙計遂耘耔。空窺經濟策。漫賦管蒯詩。其志已先定。何待聖人以質疑。</text>
<title>范蠡五湖圖。次益齋韻。</title>,<text>千古遺傳范蠡圖。生朝獨獻後人摹。我心自足身還足。何處淸流非五湖。</text>
<title>讀易。次鄭圃隱韻。</title>,<text>老人石上坐。風籟送炎紅。一理通天地。巽离六六宮。</text>
<title>詠古人。次徐四佳韻。</title>,<text>嗟矣我生晩。古人不見之。古人不見我。今古恨如其。</text>
<title>頭疼詩。次盧蘓齋韻。</title>,<text>自少善病莫如我。脚疼腰疼無虛月。最是難堪心腹疼。上升頭臚氣暴發。雙瞳瞠瞠口呯呯。慌惚神精罔時歇。或撞柱而或碎石。或縛麻兮或鑿骨。我肉非鐵何堪打。我皮非甲何捍伐。方其劇也天地霧。將軍空中驅萬卒。千道金光無從電。礫礫大斧閃閃鉞。羚角幾看羝觸藩。抱頭可憐鼠竄樾。少焉疼止詔六神。伏枕喘囈聲窸窣。此病種種有源委。世無良醫其敢曰。我病而今我自知。作噩昭陽慟倉猝。火烈地投心荒唐。白晝天崩神飛越。斗胸怔疼平生痼。萃而爲病入于顝。迄今二十四年間。無日無時無此暍。摟指歲月難痊却。祝手日夜速僵蹶。二竪控訐帝赫怒。愎汝膠固可以罰。薰沐山齋齎文告。願言鑑臨寬太扤。昔聞昌黎送窮鬼。亦有坡翁歎磨蝎。多爾辛苦宜從新。盪垢一身莫嗟咄。雖其盪垢我不赦。磨驢踏迹日汩汩。</text>
<title>慶會樓進豊呈詩。次金佔畢齋韻。</title>,<text>橋畔千官列。樓頭百戱陳。上祥同彼野。至樂曁無垠。宣德歎三唱。與民共八珍。中興聖主世。瑞日復寅賓。</text>
<title>池魚歎。次金河西韻。</title>,<text>憐爾呴嚅池底生。若爲江海盡形情。故事猶傳元日放。不須究問校人烹。</text>
<title>三老詩。次蘓陽谷韻。</title>,<text>老將許國幾年不有身。黃沙萬里飽風塵。回頭一世無人語。只向槽前老驥親。老儒埋沒鉛槧誤半生。不求自至雪千莖。洛陌年年花鳥恨。倦將宿藁更論評。老奴過腰褂㨾土黃衣。鬚奮門前謾作威。出穢墾田諸事業。羣僮日逐與之揮。</text>
<title>竹西樓詩。次申企齋韻。</title>,<text>灘聲連夜急。蟲語入秋深。蟲語灘聲和。高樓各吐心。</text>
<title>詠退川。次李退溪韻。</title>,<text>心退身亦退。先生悟學境。溪流逝如斯。百年塵慮省。</text>
<title>觀海詩。次李栗谷韻。</title>,<text>混沌何時破太淸。渺茫坤軸隔洲汀。鵬飛去去高翔擧。鷄子團團兩眼生。雨洗碧璃光不定。風翻白雪氣猶行。石頭潮落遠相盪。訝聽空中雷一聲。</text>
<title>自省詩。次鄭寒崗韻。</title>,<text>膽肝照白日。心事質蒼天。光氣人皆見。磊磊落落然。</text>
<title>詩酒歌。次權石洲韻。</title>,<text>李白百篇詩。陶令盈樽酒。而我何如人。詩酒相忘久。二仙誰可追。佳約愧自負。名者實之賓。何用浮華以圖後。其才不及志可及。李白陶令尙與友。妃子奉硯萬歲前。醉中脫靴筆在手。稚子候門五柳下。歸來漉巾濡其首。吾左萬卷書。吾右一口卣。此生如是復如是。何羡五斗而一斗。不問春夏秋冬嬗。不問雷霆風雨吼。不是王與霸。不非殤與壽。富貴貧賤不悲喜。孱弱豪健不薄厚。或山巓水涯。或月花烟柳。興來輒酒醉來吟。無非受賜我聖后。</text>
<title>問雲。次柳西厓韻</title>,<text>孤雲漠漠向何處。天際千里復萬里。一陣風來吹不已。或散或聚止於止。須臾變態朝暮異。休道有心作奇詭。片時過雨莫敢蔽。太陽烈烈臨尺咫。</text>
<title>聽澗。次尹梧陰韻</title>,<text>竹編籬落爽吹來。穿葉筇鞋踏瘦苔。簌簌潺潺空谷響。參之造化四時雷。</text>
<title>梳罷詩。次成牛溪韻。</title>,<text>行年五十九。頭上有何生。短髮霜猶早。深宵夢未成。雲山來入戶。風燕語黏楹。溪畔春花發。花香養性靈。</text>
<title>四時詞。次李漢陰韻。</title>,<text>萬山花紫草芽柔。午日薰風綠欲流。老穗垂垂霜信早。雪中人立釣魚鉤。</text>
<title>豚兒晝寢戱書。次李芝峯韻。</title>,<text>不讀一書十六年。銀根魚魯自任便。鴻鵠至時猶未暇。脫巾白晝懶甘眠。</text>
<title>四愁吟。次李月沙韻。</title>,<text>詩愁李杜苦。酒愁畢劉切。遊愁子長勞。歌愁慶卿傑。四愁是何愁。後人徒其說。我則皆幷兼。不掉恨唱舌。只把幽居懷。永言托晩節。</text>
<title>山中相。次申象村韻。</title>,<text>山中相。樂何樂。李廣不封侯。胡馬空肥秋。山中相。樂何樂。一年參政事。九年在虗位。山中相。樂何樂。可笑潭潭府。鄕村焉有護。山中相。樂何樂。虎跡替蹄輪。褦襶見縉紳。山中相。樂何樂。玄端綴䄡䄖。綠鋪班草茵。山中相。樂何樂。天長與地濶。步履物外脫。山中相。樂何樂。手按鍾呂律。緬憶山水音。山中相。樂何樂。樂何樂。山中託。</text>
<title>藍輿。次崔簡易韻。</title>,<text>留約名山六十年。蹄輪不及此山前。兩人擔擧兩杠去。非但千峯亦上天。</text>
<title>鑷白鬚。次李東岳韻。</title>,<text>明窓鑷白髮。無事閑居時。鑷白還多事。不如快染絲。</text>
<title>皓首吟。次張旅軒韻。</title>,<text>老來不改稚童心。闘草吹葱衖曲深。村兒羣聚揶揄笑。揮杖東西便却侵。</text>
<title>行路難。次鄭東溟韻。</title>,<text>山上石巖巖。山下藤離離。行步唯艱難。誰云路平夷。防口川爲甚。鑠口金可悲。君不見入宮見妬無美惡。從古志士幾歎咨。瘦馬亦得伯樂顧。頑璞不免卞和知。大海兕犀山之象。一任人間齒角皮。脫耒驅出文繡衣。山川不舍騂犂犧。周野尙父罷釣日。趙家將軍試甲時。俱是身老心不老。矍鑠反愧後人嗤。君不見不周山觸一角折。共工嚇怒亦堪癡。碨礧雜還橫復直。塡塞澒洞㠁而嵯。夸父逐日朞三周。列子御風旬五遅。竪亥投杖禹罡斗。神斧勒勒岣嶁碑。笑矣乎急走。顚躓必有罹。世人勿癖盤曲蹊。須向蕩蕩平平逵。</text>
<title>放雀詩。次崔遲川韻。</title>,<text>籠中鎖十載。孤寄跡同覊。飮啄隨人意。謾思北溟池。</text>
<title>志悔。次李澤堂韻</title>,<text>底事少閑多促忙。中宵點檢獨彷徨。鼎塩無地擔調和。斗醋曾年飽備嘗。金錯九州誰手做。圭磨三復我心藏。平生悔懊皆吾志。十載乞休居梓鄕。</text>
<title>癕瘇木。次趙龍洲韻。</title>,<text>山木何長壽。繁陰能四圍。其下閑人在。與之脫世鞿。</text>
<title>一字至十字詩。次張谿谷韻。</title>,<text>苦。苦。出行。冒雨。溪水肥。山石怒。秧針茁長。農夫皷舞。無風白日靜。披霧靑天覩。笑拍洪厓癯肩。摩弄姮娥媚嫵。爰居何妨樹爲隣。造化無禁花自吐。茸茸兮芳艸披前野。滚滚兮流水漲遠浦。翁抱殘卷芸香近襲衣。僮拾墮樵茶烟孤起戶。君莫道可大可小簡則從。我但願無德無才愚且鹵。</text>
<title>谿谷倣楚臣賦大言小言。晉人有危語了語。唐僧皎然與顔魯公。共作饞醉滑暗等語。廣而作二十四章。略次其韻。</title>,<text>大言言瞻星斗我兵數。丁甲魁罡風雨披。胡山大獵森嚴律。起例春秋墨滿地。小言蛸蝡皮裏春秋權。蚊蚋睫端塵刹域。杯水芥舟鏖戰塲。大兵三十甘文國。危語捉鱷一絲犯萬波。手攖虓虎鬚摩挲。嬴兒白晝博浪立。韓國遺臣狙伏過。安語聖王蕩蕩無偏側。稷契盈庭畫若石。老年休退少年進。老少康莊分得樂。了語百年汩汩慾無窮。欲盡塵情惕若夕。萬事句當一事餘。淸風明月債猶積。饞語割肉不多曼倩飢。東溟渴飮竪章癡。翳桑待食餓人坐。反笑齊墦又顧之。醉語酒國光陰恒未寧。囁嚅跼蹐幾多經。攪起湎沈知有日。矇瞳世夢苦無醒。滑語世路層層氷雪垂。捷行雖好亦多歧。琉璃盤上金膏溢。滿目偸光見不知。暗語萬卷書藏㨎翠銅。病中不得訓童蒙。漆室無如墻面立。書空咄咄責歸翁。</text>
<title>見子婦。次李白江韻。</title>,<text>撫髧辛酉秋。撫棗己巳秋。抱孫宜爾孝。福祿春復秋。</text>
<title>詠塵。次金淸陰韻。</title>,<text>燕山脩兮久不雨。風沙饒兮彌寰宇。㫌旗沒兮漲塞烟。車轂擊兮盪乾土。樓臺㢠兮雲冥冥。林木繁兮原膴膴。人民近兮暗衣帶。鳥獸止兮幻毛羽。昏日月兮錯東西。邈乾坤兮眩仰俯。疇昔輧兮歸越裳。善御馬兮惱造父。十丈軟兮人不見。萬緣化兮佛洗肚。安得來兮靈犀辟。相爲隣兮野馬聚。欲擧障兮茂弘扇。願從遊兮吳剛斧。昔我往兮楊柳依。今我老兮迷阿堵。</text>
<title>形影問答。次李西河韻。</title>,<text>我行爾亦行。我止爾亦止。行止不相離。蜩甲南華子。</text>
<title>左太冲招隱詩。次兪市南韻。</title>,<text>山中有一老。惟恐山不深。懷想杳茫外。烟霞濕空林。願言欲從之。不知何山岑。偶然松桂下。邂逅藉淸陰。肝膽如明月。不言撫玄琴。聖人非長往。志士或相尋。瞻彼箕山首。何如考槃吟。起而旋復止。躕躇愧山禽。</text>
<title>白鷺洲。次宋尤菴韻。</title>,<text>白鷺洲邊飛白鷺。白雲山上多白雲。雲住鷺眠山水靜。幽人無夢自成羣。</text>
<title>自訟詩。次尹明齋韻。</title>,<text>二萬千二百四日。五十九年直一心。除却公私千百事。一年無日不詩吟。</text>
<title>山日牗。次許眉叟韻。</title>,<text>風吹山雪捲。書戶旭如春。無事捫虱坐。自謂聖世人。</text>
<title>人問居答。次朴西溪韻。</title>,<text>退士之居不必問。天摩山僻送年華。三槐東畔一磎直。香聞四時花作家。</text>
<title>修眞圖。次南藥泉韻。</title>,<text>周穆蟠桃八駿馭。秦皇仙藥三山求。忙忙急景無人駐。歎息浮生獨自羞。</text>
<title>收蕎麥。次金文谷韻。</title>,<text>白花朱幹冒靑霜。黝實稜稜滿紺篝。酒泛黃英飥賽雪。嘉賓式讌於焉留。</text>
<title>謝人送酒。次閔老峯韻。</title>,<text>斜日山窓獨對花。十年病渴已顚華。督郵從事何須問。絶勝流涎逢麯車。</text>
<title>薊州歎息詩。次徐晩靜韻。</title>,<text>諸夏陸沉凡五遭。胡人重利數泉刀。器皆雕繪食羊酪。衣似鴉羣聲狗嘷。愛物尋常挑電目。稱量千百競秋毛。天回帝運其無奈。蠻滿互婚歸一曹。</text>
<title>聞家園諸花盡開。次金息菴進退韻。</title>,<text>昨夢舊書屋。今聞花盡開。無聲自落地。誰惜早廵階。雨雨風風日。年年歲歲來。明春應不客。料理數枝佳。</text>
<title>少睡詩。次金瑞石韻 二首。</title>,<text>逢秋怯夜永。耿耿憂隨生。憂至憂天下。何時心乃明。傍人睡。不省夜寒生。未曙我先覺。望鄕窓紙明。</text>
<title>觀稻莖含穗。次李靜觀齋韻。</title>,<text>陰陽二氣發生初。長短方圓各不如。終敎萬殊歸一本。成功惟待有秋歟。</text>
<title>嘲醫詩。次金三淵韻。</title>,<text>臟腑不言醫展顔。凡人疾病冷相看。靑囊頻試收牛溲。白髮漫驚拭馬肝。寶鑑景書甲乙競。靈蘭王訣絡經難。我生有命渠何管。一理無差進退觀。</text>
<title>是非歎。次朴久堂韻。</title>,<text>是非無定論。千古有其理。局着商周棋。角爭蠻觸氏。惡愛利趍情。異同眞混僞。一指萬端齊。漆仙稱達士。</text>
<title>古五雜組。次崔昆侖韻。</title>,<text>五雜組。煌煌紱。往復還。去年月。不得已。染鬂髮。</text>
<title>兩頭纖纖詩又次</title>,<text>兩頭纖纖大火心。半白半黑水邊禽。腷腷膊膊撥絃琴。磊磊落落壯士吟。</text>
<title>梅花詩。次李參奉韻。</title>,<text>不向羣芳襯一枝。春光特占上頭時。花開雪霽月初上。一色山窓渾不知。</text>
<title>勸農次趙后溪韻</title>,<text>維歲上辛王用祀。五推古禮爲斯民。濡塲染履荃心至。皷樂聲中蹈舞人。時殷東作日南陸。甘雨仁風惠萬民。廼遣近臣勞問摯。駕前傴僂老耆人。微臣歸里詑儀節。率敎勤勤老峽民。開元盛典渠何識。憑藉田翁做學人。嗟吾脆弱不能力。燥濕平夷賴野民。老農老圃何須請。退步當時亦聖人。溺沮其耦于南畒。荷篠而耘作逸民。行者無言拱手立。後來誰見古之人。村俗俚𠌯無可法。獨於穡事首伊民。少年莫謂之夷鄙。吾輩無非務本人。有子學書兼學稼。羲炎遺敎始生民。夜歸朝出其風古。後世尙傳耕讀人。牟耕未半靑苽種。約指分明詔社民。苽而爲菜牟而飯。饒我豊年皷腹人。九月築塲十月納。三時勤苦怨咨民。催租先勘門前索。祭賽從看醉飽人。世間樂事無逾此。皥皥煕煕壽域民。不知不識伊誰力。自謂唐虞以上人。</text>
<title>檀君祠</title>,<text>東海聖人出。戊辰堯並時。扶桑初降瑞。檀木以爲基。</text>
<title>箕子祠</title>,<text>庶民八條敎。君子九夷居。千載靈猶在。笙簧遺故墟。</text>
<title>東明王祠</title>,<text>行人王儉宅。謾說天孫宮。文武井邊月。至今照不窮。</text>
<title>屬南社諸公 八首</title>,<text>屬周溪白馬新郞三尺童。戱言尙記坦床東。于時學舞纔踰象。旋見占祥乃夢熊。山斗曾瞻公輔望。家庭夙炙大人風。明年六十光陰速。堪笑丰姿已老翁。屬秋潭高門百世講通家。六媾成因亦孔嘉。朝暮逢迎同里閈。東西追逐並軒車。仁爲澤物經綸博。德以承庥福祿遐。之子羣孫皆我杵。堦前共翫海棠花。屬霞山隔閈而居五十年。見君四世福攸全。叢篁逬砌孫枝擢。九棘超班卿月圓。史局周旋今一夢。鄕園棲息亦同緣。履聲窓外能相識。何日無君娓娓然。屬錦舲錦江春水泛虗舟。晩載詩仙向洛游。摛鳳編成張氏墅。捉魚記得幸州洲。海東樂府登三昧。薊北詞塲讓一頭。我有新吟君鑒定。披雲明月照書樓。屬鍾山所懷人在山之鍾。今日依依舊日容。十載杏庭花染筆。兩番楓嶽月隨筇。差池灣舘同游鴨。疇昔春塘共點龍。若話社筵殊品藻。推君端合做詞宗。屬石居南社同槧餘幾人。當時相對盡靑春。得魚愧我忘筌久。倚馬多君草檄新。一碣壽藏稱達士。三杈靈藥感明神。山樓永日何消遣。老去猶思若飮醇。屬蕉坡追憶前遊一夢蘧。苔岑星散巷無居。獨君不廢長吟詠。胡爾深藏事釣漁。後赤壁舟壬戌望。續蘭亭稧暮春初。惟吾二老優閒睡。交密之時髮漸踈。自屬六旬虛送迄無成。半在鄕山半在京。五夜鍾鳴醒舊夢。四時花發寓閒情。著書只爲堪消日。伴食還慚浪盜名。自顧君恩毫未報。居然白髮已千莖。</text>
<title>荷珠</title>,<text>荷塘急雨至。葉戰幾千頭。簾落水晶散。鼎欹銀汞流。碧天點點雪。蒼海輕輕漚。午睡朦朧罷。凝眸萬斛愁。</text>
<title>四時香舘雜詠 三十首</title>,<text>天機駄運肇於寅。三百星周有六旬。退士田園東峽宅。四時花發一年春。宸翰煌煌光燭霄。橘山五字錫嘉標。紛紛記跋爭題尾。曠古恩榮出衆僚。喫而睡了日無廵。聖代何人作逸民。淸風不盡羲皇世。不襪之時又不巾。時來隨手老人筇。水北田南到處逢。携幼乘凉田水聽。垂垂楊柳掠髼鬆。隔水丁丁漉酒殾。倒穿芒屩扣柴荊。綠陰滿地無人伴。擡笠時聽好鳥鳴。四月秧針疊綠氊。端陽節又種靑蓮。稚篁纔醉紅榴綻。準備村家眼福全。百本牧丹種砌前。一時齊綻照詩筵。衆中奪色天然白。玉骨氷心掃紫煙。紅薔薇間白薔薇。正色如今已半飛。木筆海棠人未辨。花僮怊悵晝關扉。碧梧陰漲小軒幽。夜合香濃簾幙留。藤架藥欄春已晩。任他欵欵蝶兒偸。山人貽我一枝花。紅暎前山山罨霞。非直暎山人亦醉。山家暴富入春奢。庭前手種一株松。十載長成己蟄龍。且將覆屋亦支廈。蒼欝其陰秋復冬。多種好花揜四檐。山花爛熳野花兼。前宵愛月遲吾睡。又惜殘花早捲簾。平生種樹若饑饞。寶晉長松對翠杉。小山叢桂移難得。招隱詩成笑拂衫。天竺先生偃蹇儀。藐姑仙女恠奇姿。何來風雨吹紅紫。亂撲眞顔積短籬。九天漠漠落銀河。洞劈芝岑曬匹羅。附石攀藤通一線。孤僧引導影婆娑。日長如少子西詩。雲出無心陶令辭。一片野心雲共住。何妨窓外日遲遲。悶來豪管有時抽。柳骨顔筋恨不侔。篆隷鼎彜其法古。碑摹婁壽畵雙鉤。李氏樓傳萬卷名。我藏萬卷樓無成。寶蘓又一覃溪寶。養硯山房欵識評。索素形同丘九州。皇三帝五典墳留。經經緯史咸裒集。玉躞金贉孰校讐。石殘漢魏視天球。眞本誰探二酉求。鍾蔡遺風今寂寞。王家一派卛更歐。蠧魚好食字三仙。上界眞人談屑玄。禹泉周布鑄金錯。脉望無聊架畔眠。覃宅曾評古蕫靑。東卿題字舊圖銘。圓當方瓦三分蝕。長樂朱文有典型。家人罕見我登樓。未試丹靑已艶秋。幅幅雲山成水墨。化翁難作我居幽。白蘋紅蓼水之洲。獨泛孤舟任自流。舟虗鷗鷺驚何起。却怕漁人不肯投。泠泠三尺動秋音。起懶詩人病裏吟。萬二千峰前夜夢。朝來消盡一樽斟。寒鴉一點雪千山。黑白分明容易覸。鴉非汚雪雪尤潔。而雪於鴉那有關。頭上花開歲律催。寒螿才謝菊芳回。看花飮水仙書讀。花不猜人人自猜。衰暮之年不自謀。六耆七耋復何求。星星踈髮日添白。明鏡高堂也自羞。三十年過一夢間。吸來斗醋備辛艱。傍人之說而相反。熟路平平走快轘。烏紗頂帽換黃冠。避坦趨磽步履跚。怪底翁何偏索隱。人其笑我我其安。</text>
<title>續題田園雜詠 十首</title>,<text>一身多病卧深山。只聽蟬聲鳥語閒。卧亦無妨何更起。經營細數苦無間。今年疾病去年如。疾病年年懶起居。非但病吾妻子病。病中歲月一蝸廬。倩人操管口呼詩。老去神精减昔時。生平不作窮愁語。白髮生時語自隨。窳碗飯登半熟麥。紛紛匙箸苟充膓。籬邊網得鷄兒大。誰識明年種子妨。南畒饁筐狵亦隨。踉蹡健婦抱孩兒。蓬頭藉草田謳作。或枕尖鋤待食時。門前一樹古槐陰。碨礧之臺磵水臨。老翁半捲單衣褌。賭博斜陽地局心。小兒蛛網捉蜻蜓。頭丱朱纓手扇靑。此戱於翁如昨日。對他自笑變吾形。小塘荷葉出田田。日長一莖滿眼前。花箇露房期有在。無多柄柄秋來天。鄕居滋味有誰知。樂在無窮各四時。寒暑燠凉吾自得。他人何必問吾爲。四時花發四時香。十載勞神摩嶽陽。許多嘉卉非無足。爲弄兒孫種海棠。</text>
<title>眞殿茶禮退後作</title>,<text>戊申七月。我憲廟誕辰。命近侍賡進聽蟬律詩。八月。賤臣辭陛出守龍灣。己酉後連値在外。參眞殿茶禮無幾次。壬申。力疾登途。仰瞻晬容。感而有作。二十五年昔著雍。七分樓上陪從容。景陵松栢幾成拱。不死微臣亦暮鍾。</text>
<title>追賦海左名勝</title>,<text>四時香舘。雨中錄雜咏三十首。以剩墨隨手題昔日游覽諸勝漏咏處。共五十三。龍門山山僻先秋色。楓林八月紅。土岡香蔌大。采采滿筐籠。金水亭石白波淸淺。孤欄對側峰。溪山無與敵。仙筆勢盤龍。禾積淵簌簌積禾穗。搖搖建寶幢。泡花輪碧沼。相激古鍾撞。三釜淵山上三停水。團團象月錡。一層層復二。飛沫共雲垂。道峰石氣侵膓腑。雲烟翳夕暉。混元鍾萬八。中立獨天機。南漢西臺忍言柔兆役。日落枕戈墟。千古英䧺淚。掬來灑尺書。懸燈寺石徑多幽閴。行人隔水呼。同尋玉液出。不借老僊壺。靑龍寺瑞雲山下路。風雨滿林迷。一曲來歌響。鼕鼕夜皷凄。杭眉亭綠波生𣿬曲。紅閣與雲齊。一棹菱歌晩。相逢落玉笄。朴淵神筆留丹壁。銀河天上來。氷虹掛五色。浪費王孫財。逝斯亭一座祠堂高。先生早自退。杖屨徜徉墟。淸流竟不背。丈人臺金陵吾不見。面目得其眞。山野與舟楫。叢叢負甲津。湧金樓早辭燕尾餞。晩駕龍頭雲。來宿空洲舍。金波萬道分。拱北樓明沙玉屑細。碧水錦花繁。一字孤城畔。儼然畵閣尊。白馬江自溫臺上石。對峴淸風寒。釣龍巖下水。淘盡古三韓。俗離山滿山隱注瀑。撲撲復潺潺。窮源無所見。何處是眞灣。玉笋峰龜島雙潭畔。金仙又四仙。峰峰抽玉笋。不是種藍田。舍人巖瀟灑淸流上。衝空一柱遙。奇文神鬼鏤。紅旭散平朝。邊山虗明菴上月。遍照菴前郊。何如看落照。海絮野雲交。松廣寺仙庵何處是。松廣放光毫。鉢屨兮神杖。百年付後曺。金山寺金身丈六佛。千劫呪波羅。至正三重葺。禪家亦蟻柯。凝香閣池塘春草綠。珠箔繡琪花。轉澁嬌鶯舌。一聲送浣紗。廣寒樓紅橋烏鵲是。垂柳一樓粧。樂府添新曲。風流御史郞。七山海水無邊闊。七山點點平。梅雨石魚上。漁燈兩㟁明。達城平野如城起。天藏最有靈。居人莫敢近。芳草年年靑。太白山古人拜兜卛。大小同其稱。遠見白雲起。包含功利弘。嶺南樓秋風洛北客。明月嶺南樓。誰傳斑竹怨。咽咽大江流。鳩峴天畔孤樓起。雲邊疊嶂深。膝底鳴滄海。誰知鍾伯音。結浦海門泓一水。圓折貯澄潭。漁人環小島。貫柳尺鱗擔。首陽山孤竹淸風▣。巍巍廟貌嚴。浿城箕聖蹟。百世共高瞻。玉溪亭至歡亭北水。同出玉溪巖。古人吟詠足。疥壁有餘劖。月波樓水底石文纈。常如月出東。竹樓通小徑。今古黃岡同。石洞壁蔪十里路。夏月寒如冬。皷樂前山應。懸庵亦有鍾。練光亭重重永濟樹。滚滚大同江。紅亭縹緲出。欄曲妓雙雙。乙密臺萬樹松林外。臺亭負郭奇。嬋姸洞裏草。春入女娘詞。淸流壁漁艇靑紗幔。相隨白鳥飛。釣得鱸魚大。夕陽換酒歸。聚勝亭勝地鍾王氣。幾年駐玉車。入門多曠感。楓葉舊時餘。樂民樓海嶽樓之北。虹橋樓以西。夕陽人獨立。草色漲長堤。馳馬臺聖祖治弓馬。山巓八駿馳。北樓層巘下。路濶平如砥。龜景臺俯海紅輪出。三登龜景臺。伊昔藥泉老。先吾霧眼開。石門海中石斗起。有竇蜿長虹。人說蛟龍鑿。知他造化功。長安寺纔渡百川口。肘過香爐峰。來訪神仙閣。板題重復重。摩訶淵駐筇萬瀑洞。晩宿摩訶淵。佛氏開坤腹。衆香未墮蓮。歇惺樓萬二千峰雪。飛來在眼前。得地斯爲最。內山入幅全。表訓寺楓葉何稠疊。能留客子忙。不飮顔猶醉。九秋二月芳。須彌塔疊石開方正。兀然百丈高。看來眞恠事。非鑄又非陶。楡店寺一根坐一佛。五十三彌陁。新刱西來閣。珍藏內賜多。九龍淵怒號日月晦。倒海又掀山。雪浪舂雲碓。巨靈掌力頑。三日浦夢泉庵一座。浮在水中央。三日仙游足。僧移小艇忙。叢石亭縫石六稜出。立奇卧亦奇。鯨波沈卵島。縹緲一拳危。鏡浦臺水平纔沒脛。璇月鏡中明。淸光照心冷。何處玉爲京。雪嶽雪花滿眼白。雙瀑掛山腰。蓬萊宜伯仲。一斗我胸澆。廣石洞週迴四十里。石壁自成城。壯觀前人墨。玉波洗蘚淸。</text>
<title>紫藤十五韻排律</title>,<text>藕船舊屋一枝藤。移種四時香舘堋。詩句相酬如昨日。夢魂頻接暗孤燈。莖抽中谷知扶老。葉拂西牕對好朋。纏木長生名石合。餙庭耀色曰金稜。墨人運筆書行草。上古繁文政結繩。依蔦蘿叢兄弟邇。傍葡萄架龍蛇騰。歌禽隱隱雨聲細。綵鳳翩翩霞氣蒸。憐爾山窓徒棄置。多君卉譜又新增。越悲橋渡庚歌歎。鄭諫蔓滋白句登。枯榦昔藏非一本。開花今見因三乘。山家暴富且休笑。故客遺情意不曾。行處盤桓住處倚。有時踞坐無時凭。老惟何事物相與。我則便身人謂憎。屈曲新虆諸慮種。披離古剡會稽謄。淸風受用來無盡。伯仲甜香聽紫菱。</text>
<title>南華經</title>,<text>古之南華老。著書六萬言。寓言不以已。重巵咸本原。三十三篇內。捭闔撗馳奔。章句無虗字。一理貞復元。憑虗捕象罔。赤手搏蛟黿。九河與三峽。倒流天地掀。譬之佛氏法。聲聞小乘尊。譬之老氏術。谷神衆妙門。有人贈我讀。謂如躡天根。一讀二三讀。音義稍可翻。荒誕人間世。志恠齊物論。躍然惕然起。喜惑各自存。醉醒縶者釋。自成一淵源。其言猶可擇。豈曰假借繁。塗龜郊廟犧。與夫烏鳶飧。生死而富貴。澹若雲無痕。文章變化欛。本色寂寞魂。左邱司馬子。筆杠難幷轅。悵望濠池上。乘風一魚鯤。大眼大心力。氣薄日月昏。忘我隱我几。醑我酌我樽。我恨不見古。藏槨於乾坤。古恨不見我。脫身于籠樊。古人以哀後。後人不能諼。後人詠古人。古人有漆園。</text>
<title>論史次洪祁堂韻</title>,<text>棠梅怨恨儘非今。抽律龍門鮮解琴。天地浮泡千劫幻。英䧺往轍一枰尋。詩成史語還多事。鑑入題評倘照心。衮鉞山窓吾不敢。是非付與早蟬吟。</text>
<title>吟病</title>,<text>十年日月老江湖。伊昔強剛今病軀。啜茗偏憐穀雨葉。採蓴忽憶秋風鱸。頹齡漸迫終難制。微恙俄經未易蘓。隨處調將非不足。餘生樂地是嘉梧。</text>
<title>史贊 十五首</title>,<text>秦乕視山河呑六鷄。咸陽風雨馬長嘶。何日欲同中國會。春秋不見舊盟題。漢網羅豪傑定天下。斬一丁公無義者。伏節之人從此生。功臣何事淚空灑。東漢恢弘大度同符高。講藝投戈德性陶。遠志宏儒方軌出。謾將圖讖視球刀。蜀漢落落襟懷水有魚。君臣師友南陽廬。荊襄坐失伊誰責。不遣參謀事極踈。魏亂世奸䧺治世能。古人評語今人徵。竟將天下遺孫子。皇漢臣名浪自稱。吳江東子弟盡英豪。天險長江列萬艘。尺素胡爲歸鄴下。不知臣陷罪難逃。晉晉代淸談劇誕荒。起於曺魏迄蕭梁。扶倫能復三年禮。武帝知爲不世王。六朝齊宋陳梁朝暮催。帝王幾處夢徘徊。後庭玉樹憑無地。悵望臺城酹一盃。北魏蹀血呑幷三十年。士風不節晩逃禪。孝文治行尙餘陋。選擧賢能門地先。隋隋氏維持出臆斷。先儒秉筆正森嚴。可憐金玉隱沙石。藉與唐皇文武兼。唐巨臣唐風俗一任奢。寶貝金珠繡錯花。三百年間春一夢。何人糾正一人家。五季沈沈長夜一乾坤。當世誰知天子尊。唯有朝堂馮太史。彌綸六姓應時存。宋陳橋夜半加黃袍。西嶽先生驢背高。治敎做成仁厚俗。奎華東聚瑞徵遭。元百年王氣有諸夏。元魏餘風復見今。公議昭然靑史在。尊封夫子重儒林。明春秋大義一王尊。洞闢江山日月昏。萬壽草生靑未了。四時蕉荔東林孫。</text>
<title>史詠 四十二首</title>,<text>詠史十五首。以寄興感。繼成人物咏。隨手隨錄。不論代數。又不論多少。略補上篇之闕。管仲天下交爭一局棋。未聞管子以仁爲。當時如有尊周義。何不䂓繩克自治。魯仲連東海之波淸且漣。一輪明月上秋天。鞲圈安能拘豹隼。高飛長嘯任盤旋。趙盾愛畏人情異夏冬。扈盟八月大夫從。謹其漸也邪心杜。書法嚴於勇士鋒。蘧伯玉五十方知四九非。老而篤實著光輝。不惟使者師門信。陋矣莊周敢發揮。屈原潔白醒淸不待辨。至方無以得其圓。過於忠者忠而過。細行何大節全。商鞅一政之行一令施。聖人敎外何其奇。當年不用商君策。未必強秦帝覇爲。季札貪廉爭讓聞其風。守節全名倘得中。不書公子稱吳使。辭國何如保國功。伍子胥雙瞳决掛吳門東。一馬奔騰楚水中。將軍處變胡斯極。父子君臣義則同。范蠡七百湖平一葉舟。英䧺鞱略更無求。日暮姑蘓春草綠。佳人何處積紅愁。樂毅黃金臺上月迢迢。黃金臺下雨蕭蕭。堂堂齊土爲州縣。誰報金臺擁篲昭。荊軻壯士悲歌易水寒。秋蓮尺八照心肝。讀史風生游俠傳。百年一笑古燕丹。范增謾將玉玦費多年。日落鴻門舞釰筵。千里東城疽背恨。枌楡何處鳥翩翩。田橫碣石斜陽一島橫。英䧺淚盡落潮聲。無死死爲傷勇者。猶餘枯樹不孤盟。張良侯卒特書惠六年。人間何處有神仙。君讐已報今無事。鳳擧鴻冥晩節全。韓信假王濫請化眞王。高祖心胸孰較量。仲達孔明若幷驅。百年未了干戈塲。四皓秦鴻漢鳳非眞儒。只用權謀贊帝謨。滅劉知在安劉世。杜牧之詩已見誅。賈誼戰國縱橫餘舊風。紫陽夫子確論公。表三餌五甞迂闊。非是朝廷絳灌䧺。李廣單于驚讋飛將軍。射石黃昏酒半醺。若使建功登畵閣。有誰揮淚濕邊雲。董仲舒誼道何曾計利功。學文逈出漢儒中。純乎孔孟陳堯舜。五伯羞稱五尺童。東方朔諧詼萬乘轢公卿。善說先生儉德成。縱識化民曾不聽。白頭無减愛君情。蘓武持節塞天十九年。仁人志士共相憐。官微屬國朝廷恥。輕重何關義卓然。䟽廣君子高標以自居。加人數等果無虗。見幾而作羲經著。先哲敷辭亦二䟽。楊䧺撰美新論莾大夫。何年投閣輕捐軀。捐軀未足此羞洗。書卒從看森鉞鈇。嚴光灘上一絲漢鼎扶。遺風不盡起頑夫。無言能助東京治。高卧春山莫縶駒。郭泰旅舍人皆宿處知。石碑無愧伯喈詞。漢四百年此一士。德冠八顧高明姿。諸葛亮草堂春睡日遲遲。荊益圖成帝胄咨。鞠躬盡瘁酬知遇。則遇其君不遇時。杜預餙緣經傳附人情。演入先儒著史評。漢水峴山碑一片。桑田誰識戰功成。陶淵明采采東籬菊露晞。草成晉史幾歔欷。點塵不到羲皇界。能使今人讀賦歸。陶弘景山中宰相盜虗名。數十年來何所成。謾把牛圖要避禍。後人譏刺非過情。崔浩北朝人物一崔君。浪費神精餙以文。非愛神仙黃老術。暫言造化議紛紛。魏徵今古夷吾鄭國公。形情事業異而同。生前竭盡忠良力。死後無知碑踣豊。顔眞卿顔氏門中有弟兄。杲卿死後又眞卿。奸臣用事忠臣逐。非直唐朝政不明。張廵如是義才如是功。堂堂振起古今風。治軍一事非惟職。天道人倫藻鑑同。李泌衣黃聖伴白衣人。直正誠言以處身。進退中央非不得。支離歲月困干賓。司空圖進退不汚惟一人。辭官韓渥莫相倫。季唐時節高賢在。跡近情踈遠要津。趙普論語何能半部分。泰平定業自任勳。太后簾前臣普記。千秋金櫃有其文。錢若水華山處士誤書生。道骨飄飄應上淸。欲做眞詮雖不得。去仙不遠後人評。呂夷簡才德諸公跅弛士。何嘗引拔置朝堂。弄得紛紛天下事。非惟不用反郞當。王安石見其事行觀其言。言則過情事則昏。介甫以前商鞅在。共留新法至今存。蘓軾平生功業惠儋黃。灰木浮舟春夢長。黨說亦由磨蝎誤。明時虗負大文章。岳飛十二金牌召帝宮。終令元帥未成功。南枝墓木風嘑怒。氣作山河捍北戎。文天祥南之揖亦北之跪。四十七年一宋士。張生背後駄孤魂。千古含寃漏正史。</text>
<title>皇明史咏 四十五首</title>,<text>徐達漢興以後大明開。韓信蕭何將相材。不妄殺人功不伐。中山叢桂好栽培。劉基爲時傑出四先生。誠意帷籌縱復橫。其學本於儒者用。人將讖緯妄論評。常遇春可惜名臣不假年。子孫零替賞無延。忠謙不在中山下。所向無前功業全。李文忠風雲契合莫如親。笠轂英材爲首人。說禮敦詩卻帥後。岐陽儒雅盡忠臣。湯和舊人莫若東甌王。卛子從軍我武揚。乞身歸第稱明哲。晩節卓然貽福長。沐英將軍一鼓下雲南。宣布恩威化遠覃。夷人亦感禮賢士。雅量浮於傅與藍。李善長官設中書丞相名。李胡汪後制紛更。晩來遭理公論在。鴻業初年疇贊成。花雲絶倫驍勇黑將軍。杖釰來從草昧君。斬首百千身不矢。死時聲壯一花雲。兪通海桃花塢上風蕭蕭。一矢飛來士膽消。建廟追焚忠烈誥。威名垂後壯皇朝。胡大海長身鐵面老先鋒。知遇滁陽參大封。不掠不焚而不殺。陣中三約衆軍從。廖永安遙授平章楚國公。八年淚灑吳江中。當時不撤耿軍戍。豈使將軍膠短篷。宋濂學術文章一世宗。首膺徵聘輔從容。佐命臣中聲獨卓。偉然不負弓旌蹤。方孝儒潛溪門下一書生。炯炯雙眸秋水明。九食三旬獨自笑。禮隆正學以廬名。鐵鉉忍說濟南大戰塲。屠維運蹇使人傷。廷中背坐不回顧。儒將當時死有光。黃子澄黃湜淸高以字行。子澄惟許先知明。儒林從古硎坑畏。當世誰專梁楚聲。景淸植立不殭死不朽。長安市上帝車停。一時攀染瓜延蔓。日者前宵奏異星。耿炳文建文老將六旬年。三十萬兵北拒燕。燕主亦知未易下。解圍越日不能前。姚廣孝道衍决裁戰守機。倘知天命有攸歸。臨行能乞讀書種。獨犯龍顔咫尺威。楊士奇杜房姚宋比三楊。史筆堂堂衆美芳。通達事機相藉力。一家靡懈四朝良。夏原吉原吉翺翔蹇義雙。哲人輔爾建家邦。太祖許知成祖又。仁宣繼軆委任厖。李東陽李老主文天下宗。扶傳善類明時逢。决去爲高蹈遠潔。史臣何事貶難容。李夢陽七才子號盛中州。嘉靖初年誰上頭。可惜陽春書院記。生平留作文垣羞。薛瑄統尊洙泗洛閩師。撰讀書編心性治。天下皆稱夫子薛。讐家僕亦知其非。陳獻章一謁孝陵卽告歸。顯官難起薜蘿衣。宗以自然忘己欲。公山落日獨關扉。王守仁陽明弟子盈天下。標異儒先學者譏。始之直節終平寇。制勝文臣當世稀。茅坤雅好談兵治古文。鹿門退老稱茅君。唐宋大家曾手鈔。順之心折共評勤。葉向高倚之以重葉初起。卒不能看匡救謨。政柄內移非一日。無如何奈勵精圖。顧憲成絶口不談孔孟道。自消正氣國家哀。東林一網惟員外。表準當時義理魁。左光斗爲善之人無近名。謾將古語詔書生。梯榮獵譽薰蕕雜。洛蜀甘陵浪惹爭。楊漣名盛附多未必賢。毁譽爭勝禍逾延。力抗兇鋒終不悔。黨傳楊左䀌相緣。文徵明遺傳往事却金亭。敝敝藍衫遭雨零。先進容蟠辭不就。楊君亦愧語家庭。戚繼光倜儻負奇好讀書。禦倭有術定無虛。紀效一編傳海左。八般遵襲百年餘。孫承宗牆壁聲殷髯戟張。文忠閣部鎭邊疆。繞城三喊守三應。壯氣先摧閹獗狂。楊鎬帝眷東邦急救危。藎臣承命渡江馳。治兵未半讒夫捷。荐控天庭邈聽卑。李如松天子曰咨李總兵。勖哉東援王師征。壯心付與弓彎月。落得長江白鷺橫。麻貴將才東李方西麻。沙嶺何如鐵嶺佳。列戟擁麾傳世業。皇家屛翰兩人家。徐光啓初學天文利瑪竇。晩成大器預樞機。諸般戎械皆心筭。萬曆年間始發揮。袁崇煥國步將移章法顚。軍門無用智謀全。天也何哉莊烈帝。巧簧讒間聽胡偏。李攀龍雪樓才士是其人。王李之中誰大賓。作詩成調文牙戟。一代詞宗泣鬼神。王世貞文柄獨操二十年。狂生去後鳳洲仙。西京之軆唐之韻。聲價高騰四部全。董其昌春明舊講董先生。記在荃心餘髮莖。邢舘來禽同日語。曲橋西畔數椽成。陳繼儒董宅新開來仲樓。三吳名士願同舟。閙熱城闉蹤跡罕。著書消盡幾春秋。楊一淸文章富貴兩相全。夙負英才鎭北邊。鑑照人倫情莫遁。鋤奸定難有經權。瞿式耜死而不死冠忠賢。白日雷聲撼凍天。百折不回夙養士。死時猶抱崇禎年。史可法痛哭窮城史督師。梅花嶺上宿雲悲。有臣一介何能挽。日月餘光影自隨。</text>
<title>太湖石歌</title>,<text>君不見四時香舘三石若。踞獅蹲乕將飛鶴。號令百獸崐崘馴。生憎無事嚇疾瘧。澤毛七日南山隱。或恐出林縶跳躍。養性千年丹邱棲。有時伸頸鳴寥廓。湖上風濤幾棄置。任他成形于槖鑰。一朝運致松杉下。上皇山樵寶晉約。八十一穴大如碗。偃蹇傴僂自天作。扛擡同力來百夫。駄載聯轡策十驝。㐫險可畏漢蔡虯。冥頑不靈唐韓鱷。土精之氣氣生核。彭蠡江中星亂落。顚老投杖丈人呼。機女齎裳銀河泊。不圖三奇山房侈。主人解顔破寂寞。日三廵兮復而始。移步幻形今非昨。按圖百昌經海山。探恠九疑志物博。崑崙南山與丹邱。巨靈神筆何處索。不似是似眞面目。石耶獸耶撫脈膜。石豈爲獸獸豈石。造化劖刻混竅鑿。他山一拳尤物是。瑪瑙琅玕黃金錯。洞庭仙下春波碧。騎獅驂鶴鞭虎躩。叱我唐突人間世。慾充谿壑奇怪涸。山窓永日忽驚夢。竦然而思栗然愕。我豈欲盡名山物。樵夫告異翁卽諾。可恨樵夫之多事。繄於我乎無所怍。峩洋化琴牙又鍾。光氣射斗干與鏌。庭前落落沒位置。物自隨我我何却。十八羅漢環寶塔。七百蓮花褰珠箔。踞者蹲者飛者外。大人先生別立脚。有石有石嘉梧庄。無卧無坐只且樂。石不能言人自識。初平白羊非陶削。人不笑石石笑人。笑矣乎笑矣乎我自噱。</text>
<title>退士潭十韻排律</title>,<text>林下廬邊水。呼爲退士潭。鄭鄕儒者表。嚴瀨後人談。醉白韓堂古。來蘓坡渡南。高標嗟不及。逸趣詎無耽。摭實君宜笑。顧名我自慙。濯纓淸可以。列鼎飮非甘。採菊不盈掬。拾樵未半擔。無絃摩弄慣。有酒任他酣。行止止於此。是非非所諳。去津不必問。長鎖盡山嵐。</text>
<title>夏夜長 三首</title>,<text>周詩冬夜永。唐詩秋夜長。如何苦夏夜。非憂又非傷。其二冬夜雱雱雪。秋夜颯颯風。夏夜一簷雨。泠泠起我聾。其三我聾天所賦。何來一雨聲。洗滌山中累。無時獨自驚。</text>
<title>先王考自銘成。小子敬書也。有議於養硯老人。今三十五年。閱老人藁。見紀實詩。愴感次原韻。</title>,<text>往事蒼茫曾握毫。當時塋役蕫工刀。執謙大父八旬卲。負字貞珉三尺高。小子追惟多起感。霞翁參證不言勞。吉岡春色同今古。花發年年似醉醪。</text>
<title>次韻三詩合軸</title>,<text>辛丑余登科。表叔坦齋公及經山鄭公，紫霞申公。俱以一律賀之。合成一軸。紫霞書也。藏之久矣。後三十二年。點檢舊蹟。得此軸。感而有作。次坦齋表叔韻登龍孰不以爲榮。五紀凾筵倚重名。實地九分期大器。海天萬里戒初程。少時奔走卽何事。老去公私無所成。奉軸巾笥恭拜讀。遺箴益敬暮年情。次經山相國韻唐時學士宋時卿。早有相公期待名。腹坦東床福履備。躡追西掖瓊琚聲。風雲夙契留先見。經術良箴啓遠程。後廿八年重入閣。不圖同卜際時明。次紫霞老人韻養硯山房睿賜年。記詑彊圉聖恩全。退廬感憶碧蘆舫。古軸儀圖掃葉禪。花市瓊田一部集。錦裝玉躞三詩傳。光陰四十想餘韵。珍重難諼舊雨緣。</text>
<title>嶠南一老人。扶杖來見。贈余一紅葫蘆曰。去仙不遠故遺之。戱謝一詩。</title>,<text>老人佩葫蘆。訪我山之僻。一顆瑪瑠色。愛玩如拱璧。贈之言以贈。謂我神仙亦。我本不羡仙。暮朝秘眞迹。何必乃如是。其隱反役役。可隱不可隱。素守從無易。老人意有在。微奧先我獲。無口一匏子。不害是長策。</text>
<title>朴錦舲輓</title>,<text>終南寂寞璇花枯。舊稧難尋養硯圖。那意靈園八學士。夫君先首大歸塗。公少時參養硯山房稧圖軸。爲入室之人。張園會稱爲八學士會。至今傳之。文章富貴兩茫然。聖世聞人事未全。玉佩笙鏞雲外響。十洲三島一腔傳。斗陵之水碧於藍。維峽之材美賽楠。非但君家棟樑折。吾人零落愴何堪。斗陵公之舊居鄕。維城公之楸鄕。日講催宣聖主知。幾番目送下丹墀。敷陳欵欵吾曾見。兩舘題名儘有辭。余曾與公屢登講席。詳知公欵欵之衷。鶉鵠十千仰哺勤。連仍賙賑布陽春。生朝賜食知恩數。能副年年方面巡。爲畿伯。兩年設賑。全活甚多。華城幸行。値公生朝。上宣飯于公故云。林下記成約訂評。山房舊話屬前生。碧梧樹下蛻仙夕。樂府猶看丌上橫。余成林下筆記。公來見。約以同訂。公之堂前。有碧梧兩樹。枝葉老大。濃陰滿簾。余有海東樂府。公易簀之時。猶在案頭。南社八詩一屬君。病中酬句落煙雲。認是詞塲遺絶筆。千帆利涉卽其文。余以南社八詠屬之。公病中和答。有千帆過日久沈舟。利涉無津况一游。此公絶筆。中原文士誦高名。玉樹歸來關塞程。錦江春水虗舟泛。夜月寒波向紼鳴。公奉使。多交名士。公之胤。今年以三行人纔還。公之靷行。當渡錦江。湖阡秋草未經霜。留待斯人萬古堂。輕裝不許從流俗。實壙惟餘舊錦囊。未把吾身哭寢門。鄕居情禮尙何論。淫淫一淚毫端濕。十首哀辭不盡言。</text>
<title>紅蓼</title>,<text>秋日池塘雨。夜深玉露輕。江湖身不到。紅蓼助閒情。</text>
<title>太倉廩粟有白色。作米飮最佳。</title>,<text>太倉廩粟白於雪。資是明朝惠老臣。山海梯航辛苦粒。無功濫受退居身。</text>
<title>眼昏耳聾歎</title>,<text>眼昏耳聾是何證。康壯之時無此病。四十五十曁此年。若水建瓴就深穽。空中金屑起虗紋。何處笙簧弄扣柄。不撲電掣不雨雷。非信潮落非花映。蟲行蟻看禦飛蚊。色色聲聲各奔競。傍人開口顧左言。寫字雙鉤本非性。仄首醜態倚南窓。隨手精神覔西鏡。癡人自作家中翁。內則嘲訕外則敬。天賦漸變復誰尤。可憐今日都是命。</text>
<title>述懷 二十五首</title>,<text>宦遊閱歷忩忩年。辛苦甘酸幾變遷。晩來始享山居樂。進退江湖一聽天。三十歲前司馬龍。四旬列鼎而鳴鍾。知命纔踰承赤舃。髮鬚猶帶舊時容。伴食居然十載間。曩之末至今頭班。少多時務先天付。倉卒參聞百疊山。善說疾疴與好名。前脩難免入論評。老去駸駸渾不覺。矯情無奈是眞情。少時無賴晩時懶。一物焉知世是非。忘是忘非因忘我。坐看嶺上白雲飛。遍觀國內好名山。附壁攀藤步步艱。疾行易躓徐行逸。止宿相逢若是班。顚倒紅塵非我長。愛他閑適卜摩陽。不徒杖屨生前樂。且置松杉萬古堂。聖朝幾靳許還鄕。非是東岡邁邁裝。鄭重王言尤感激。天顔每喜見常常。范君臨發賜石湖。魏野幽居進山圖。恩數罔非千古曠。前人無幾後人無。一生自足琴書娛。翡翠丹砂充畵厨。塗鴉點抹止於此。恨不當年作酒徒。林下小廬讀筆記。分流三十九餘編。集子史經以外語。齊諧文字古今玄。嘉梧藁略深深齎。壽以傳之誰以稽。九十老人八十老。卷顚不惜一言題。山中宰相是何官。弘景安之我不安。居是山中官豈以。江湖魚鳥一簑寒。翠竹碧梧長子孫。學言學步友金昆。停鸞峙鵠其焉望。棗栗山家養犬豚。平生不解博樗碁。取適時時只一絲。釣得小魚還放去。老翁心事也非私。種匏籬下任縱橫。或覆簷牙或覆甍。絫絫靑黃小大顆。山厨收入侈調羹。去歲耤田親穫種。頒諸府院共霑恩。微臣歸播山磽确。斗斛秋來大闢門。讀書經濟兩忘羊。石畫明時等望洋。中書做業稱何事。二字楣題曰廟堂。大笑相看夢一塲。朝衣猶溼御爐香。舊時舘閣隔天上。揚𥳽從前愧粃糠。山齋秋雨撲窓紗。起懶詩人弄野花。且酌金罍澆我膈。雜陳盤腹兼魚鰕。三宿釀成小甕酒。味雖不適何嫌醺。豪歌時發猶堪飮。鴉噪山林日已曛。鴉噪歌豪一任醉。人間誰是大男兒。去去留留何有我。夕陽芳草客懷悲。一年明月此宵多。山客無眠喜欲魔。藻荇交橫脩竹影。滿庭積水漾金波。我欲携筇披碧霞。海棠何處留明沙。鏡湖三十如相遇。驀地空光眼力奢。留約名山三十年。愧吾懶散晩周旋。可笑嬴童前殿坐。當時不得涉裳褰。</text>
<title>秋夕</title>,<text>積雨初晴山屋凉。秋花的皪滿籬香。須臾月上林烟散。宿鳥驚投野客床。節早山間八月凉。門前襲襲稻花香。達宵蟲語幾歎息。禿叟無眠掃石床。</text>
<title>龍津 二首</title>,<text>北江上流水。東去日不休。何來舟一片。迎我送棹謳。棹謳三兩聲。我已登高樓。樓下野無際。迷茫前渡頭。</text>
<title>楊根途中</title>,<text>好聚數椽成舘驛。行人指點去忩忩。蕎花未老頭先雪。槲葉逢秋臉半紅。凹壁鷰巢臨水屋。高崕蟻附拾樵童。伊來三度玆山路。物色年年自不同。</text>
<title>砥平途中</title>,<text>黔嶺朝陽塵慮醒。廣灘晩矚小車停。竪橫野糓陣成勢。圓曲山嵠字畫形。靑鐵入爐出鼎鬴。丹霞開錦護仙扃。硏耘榮養如晨隔。回首居然廿二星。</text>
<title>嶺上</title>,<text>山行有道戒徐行。先覺之論已得情。畢竟相逢止宿處。行行何必後先爭。</text>
<title>洪川衙軒。次鄭經山相國板上韻。</title>,<text>綠州暮日直投軒。忽憶經山卛子孫。廊廟紆籌衰益壯。旬宣遺愛去猶存。十三春度曾專養。九耋年高屢被恩。我亦今宵花樹會。兩人共對月中樽。</text>
<title>村女織 二首</title>,<text>高燥秋陽曝。早綿已繅絲。機頭少女坐。十指交相隨。其二三日成端疋。倩人刀尺完。捲入竹箱子。郞君秋不寒。</text>
<title>問路</title>,<text>逢爾山顚路。問路山之東。手指白雲間。雪嶽在此中。</text>
<title>麟蹄店</title>,<text>籬外虎狼來。行旅中宵喘。峽氓習與居。叱退如小犬。</text>
<title>店中所見</title>,<text>鑿壁通微逕。架溪橫仄橋。丹崕車馬倒。白晝兔狐驕。夢裡山川近。雲間家國遙。村房來獨宿。何異一枝鷦。</text>
<title>渡彴</title>,<text>一足遞一足。兩脚不能倂。寄語渡水者。涉危胡不省。</text>
<title>入峽</title>,<text>山僻鴻濛世。四圍只見天。松籬水色漏。板屋星光穿。坎壁爲榾柮。通厨塡炊烟。㢢笥架上在。料理賦公田。</text>
<title>合江亭</title>,<text>九回想武峽。兩岸疑仙源。白石孤舟遠。游魚急瀨呑。片時得我趣。何處是塵喧。坡老合江醉。誰傳眞一樽。</text>
<title>阻雨愁</title>,<text>五日路中愁。又添今夜雨。葉聲吼木魑。螢火疑山乕。委糓蔽低門。斷崗壓矮戶。鷄兒不已鳴。始覺日方午。</text>
<title>峽夫</title>,<text>擡額滑銅盤。奮髯撑鐵戟。五臟洞洞冥。兩脚條條赤。肆惡恃高年。視頑待過客。古槐樹下眠。呼博猛搶白。</text>
<title>峽婦</title>,<text>垂鬢飄亂蓬。宿垢若重甲。擧手柔荑剛。反唇羣鴨唼。時窺機杼功。素昧粉膏狎。歲歲生男兒。室家自悅洽。</text>
<title>峽童</title>,<text>雙跗半埴泥。下軆褰褌袴。哄食只充腸。荷鎌纔學步。賭錢時或欣。比力易生怒。山有花聲中。前村日已暮。</text>
<title>蝨</title>,<text>春日同抱書。饑時偏受賤。搔痒何客慵。唆血無人見。蝎墜善於宵。蚤跳疾若電。一生附已才。▼(虫+遲)外更誰戀。</text>
<title>蜂</title>,<text>一年輸入百花精。山屋秋深漉液淸。卒伍報衙潮海退。將軍施令翅鋩平。楚王性癖宮腰細。趙后衣裳舞掌輕。能制君臣分牖戶。莫言微物但營生。</text>
<title>尋路</title>,<text>亂石無人逕。終朝溯溪行。時逢乕豹迹。認得尋眞情。</text>
<title>寒溪瀑三百六十七言</title>,<text>天下有名廬山瀑。長川遙掛三千尺。膾灸古今人皆誦。靑蓮仙子先我獲。我乃尋瀑入雪嶽。如饞如飢山水癖。水聲遠聞十里路。東有一溪洞天僻。詩人吟咏餘幾篇。先輩品題留舊蹟。僂僂匐匐窮日力。攀藤架枝又附壁。暫歇叢林按喘息。暗想遊筇閱疇昔。朴淵尊嚴三釜穩。隱注吊詭首陽脊。邊山含包威鳳懸。白雲杳邈搜勝臺。最是蓬萊九龍淵。對峙寒溪誰是伯。九龍可畏寒溪愛。共是白頭派一脉。鐵嶺關嶺支幹延。霜嶽雪嶽門戶闢。衆瀑羅列八隅間。繄我壯觀歲年積。今日來坐大勝峰。山之黼黻水弘璧。往事蒼茫何必究。竟成留約我願適。撩空匹羅光捲舒。射日虹霓氣蒼赤。輕輕素花風吹絮。薄薄流影雲觸石。我欲抽毫描寫之。不似是似自合格。寶珠通明千劫幻。錦衣璀燦萬疊襞。此身疑在岷彭會。廬山之外東國亦。偶得半日浮生閒。浪淘千古英䧺惜。黃花將近落我帽。綠苔幾回斑我屐。我鄕亦有紫芝洞。橫石縮水洽丈百。几案淸音日夜送。憫來無時引大白。君不見妙香內院落來水。石竇崒崒人嘖嘖。名山宿債尙未了。何時復作關西客。</text>
<title>雙瀑</title>,<text>拍地歸同派。落天濶兩頭。人功非所致。造化與之謀。緣壁路傾仄。匝林洞狹幽。居僧亦罕到。過客焉能搜。佛書筭恒沙。齊諧詭方壺。何須舍正趨駭異。吾道源泗洙。半畒方塘亦足矣。誰爲之智誰爲愚。</text>
<title>水簾洞</title>,<text>人言怾怛勝雪嶽。怾怛水簾無。怾怛石黑水簾白。藐姑仙人氷雪膚。飛川布流天作地。徹底無點洿。月輪初破雲端時。一曲明鑑湖。霜葉倒下枝頭時。萬樹交珊瑚。時時滚流時時𣿬。不風有時平遠鋪。中有奇石往往見。或立或卧或跏趺。大者如伏乕。小者如沉鳧。激之貝宮逆神鱗。散之諸天弄寶珠。行旅駐脚山人指。好奇當時莫若吾。雨中披簑必窮源。左欹石倒植而扶。涉我揚揚淸流上。坐我磷磷白石隅。消盡苦海萬斛累。濯盡人間三生麤。水兮奚取哉。逝者如斯夫。</text>
<title>五歲庵</title>,<text>數椽五歲窟。萬古一東峰。托跡地相近。歸雲天上從。薦香尊廟宇。來拜愧衰慵。神影留于釋。存髯尙識容。</text>
<title>大藏經</title>,<text>人在西天法苑塲。夢魂長濕芸花香。板雕靈異遙伽嶽。卷帙完全庋正陽。五十凾成充一室。七千編富演三藏。沙門功德唐皇帝。萬物終歸種福鄕。</text>
<title>萬影臺。次洪冠巖韻。</title>,<text>絶顚雙屐到。秋雨萬山前。矛戟揷丹壁。笙簧朝碧天。可移鐵拐步。若拍洪厓肩。今日氣淸朗。家鄕夢正圓。</text>
<title>神興寺。次經山相公飯僧韻。</title>,<text>相公昔日買山田。廵路秋成好飯禪。後四十年遊客識。片時經過亦淸緣。</text>
<title>義湘臺觀日出</title>,<text>滄溟無隆濶。赤日湧其中。何物有遺照。大觀自理通。邇遐輸造化。頃刻闢鴻濛。莫敢擡頭仰。中天烈烈崇。</text>
<title>次趙東海日出韻</title>,<text>冥冥曉色望朝昕。一半浮生夢未分。奔奏風雲來拱護。洽如際會聖明君。</text>
<title>觀音窟</title>,<text>架石起僧舍。其下水往來。怒號日夜急。足底生風雷。</text>
<title>祥雲驛</title>,<text>我年已遅暮。忽作放浪蹤。東海無盡水。萬古拓心胷。利海居勝似。此江最從容。</text>
<title>塩盆</title>,<text>嶺外生涯薄。塩夫集海鄕。取醎墾土數。引水架橋長。結幕倣山碓。曬泡欺夜霜。西方鐵以用。味不合於腸。</text>
<title>浪花</title>,<text>浪花山立捲沙來。巨石彈丸大木摧。白地無端頃刻雨。靑天却訝空中雷。弄珠皪皪龍神闘。撒萼紛紛玉女催。變化靈機難可測。須臾風定暮雲開。</text>
<title>臨瀛竹枝詞 十首</title>,<text>五臺一脉作名區。松栢蒼蒼滿渡頭。知在王城甸服內。居人尙說古溟州。嶺東風氣嶺西殊。西惡東吹東不拘。北陲政與嶺東近。商旅交遷共轉輸。烏竹村深今古同。先生遺址想高風。尙揭名亭十歲賦。野歌登誦禿頭翁。梅鶴金亭沈海雲。相望屋角一波濆。百年人去留詩句。三可遺碑對古墳。苽子尙靑柿葉紅。石榴金枳弄秋風。香稻如雲一半穫。尺鱗打得隔篁叢。春溫秋燠老鯨游。海上行人莫駕舟。或三四十或雙一。聲動沿邊幾縣州。關北嶺南交界源。相逢那得辨聲言。轉一節時激一節。傍人認是滚泥喧。星星褌布染泥黃。長短參差我步蹌。窄袖半成米帒。四時常着無溫凉。天寒衣薄不知綿。長對壚前客子延。脂粉尙留嫁日靨。猛聲要覔小鵝錢。短裳爭揭淺流濱。隨去隨來日幾廵。匏子𥳽揚蝦子掬。甕飡準備接京人。</text>
<title>淸澗亭</title>,<text>萬松擁一亭。海色逼欄干。行人爭指點。只恨霧中看。</text>
<title>永郞湖</title>,<text>自從四仙亭。深入永郞湖。一望淸圓折。世間神仙無。</text>
<title>鏡浦臺</title>,<text>光明如可酬。蘊藉若將抱。今我來臨水。水應笑我老。夕陽滌湖深。湖氣助我浩。我心那有纍。湖我自相好。</text>
<title>江陵曉發</title>,<text>海雲漠漠曙光晴。臨發行人杖屨輕。馬前怊悵歸僧立。回首湖山一路橫。</text>
<title>竹西樓</title>,<text>陟州東畔竹西樓。八景圖傳最僻幽。月榭風欞官廨近。仙遊太守忘鄕愁。</text>
<title>大關嶺</title>,<text>訪道橋傍一路通。層層亂石架虗空。昔年踏遍諸山嶺。九十九回始見東。</text>
<title>五臺山</title>,<text>過山留後約。人謂必不見。後約我也無。只許露一面。</text>
<title>月精寺</title>,<text>名山勝地客來多。颯颯秋風染薜蘿。澗水臨淸無俗氣。峰巒有德不嵯峨。五臺秘跡藏金匱。七佛眞詮念釋迦。洞口幽深鍾磬遠。遊筇可惜片時過。</text>
<title>金剛淵</title>,<text>猩紅侵帶袖。雪白洗心膓。細雨前宵響。西風八月凉。啖松馥入鉢。坐石雲生床。肉眼何能識。大基天所藏。</text>
<title>見秋潭題名作</title>,<text>山雨洗蒼蘚。故人石上逢。欲摘一紅葉。持贈白頭翁。</text>
<title>中臺</title>,<text>中臺靈異僧之言。恠誕何甞有本原。溯水作行徒費日。空堂虛設常關門。三停法應高開帳。一國名傳按軸坤。分派尤筒東不盡。入爲江漢發爲源。</text>
<title>朿雲早發</title>,<text>虎哮千山裂。聞者皆竪髮。柴門向晩開。行客不早發。</text>
<title>山中</title>,<text>鳥啄紅棠實。墜落山人前。山人不知名。較看霜葉鮮。霜葉丹漆點。棠實珊瑚圓。山中一秋色。好與山人傳。</text>
<title>出山</title>,<text>入山世事遠。出山世事近。心忙渡急流。夢驚踏高嶾。霧豹或出林。櫝玉或藏韞。無非過境在。何有身上蘊。有若俗退僧。更若招來隱。回首雲千重。不覺笑听听。</text>
<title>摩橋逢平陵丞。舊日錄事也。戱吟一律。</title>,<text>夕陽傘馹動秋風。年少郵丞向嶺東。勇字笠擡雙牢子。藍紬帶繫一官童。衙門政在竹樓近。道路要知鏡浦通。橋左辟除吾避已。匹驢誰識舊三公。</text>
<title>獵夫 二首</title>,<text>黲巾首櫟皮衣。日暮成羣各自歸。狡兔此山何處在。古人亦晦見其機。靑山萬疊路依微。步屧輕輕走若飛。猛獸負隅還可笑。不知所向弩藏機。</text>
<title>門峴</title>,<text>一嶺俄踰又一嶺。日踰一嶺欲霜頭。世上但知踰嶺苦。不知苦海此生愁。</text>
<title>途中遙望</title>,<text>征馬蕭蕭度九秋。幾過舘驛壯吾遊。靠山村落多強戶。渡水樓臺盡峽州。爲吏仍兼間寂樂。尋行不免吟哦愁。斜陽暫憇稻巖店。百里長程已十周。</text>
<title>橫城邑</title>,<text>峯巒疊疊設重闉。一水環迴渡兩津。拓廨懸樓如梵宅。間原沃野牧鄕民。月生以朔月晦。葉落爲秋葉發春。世事芸芸都忘了。百年方可做居人。</text>
<title>宿原州境</title>,<text>山多野不廣。客稀店亦無。草花自開落。行人立平蕪。</text>
<title>憇黃郊店</title>,<text>強堪饑渴度天涯。遙望鄕山認不賖。秋風口誦公羊傳。直向街頭賣餠家。</text>
<title>塲市</title>,<text>竪橫狼藉滿塲頭。海味山蔬東北州。五日爲期皆利往。四時貿賤自通流。生涯知在千方出。物貨那從一處留。末技何如學稼未。早年兩忘我堪羞。</text>
<title>過楊根酒店</title>,<text>桃花流水此門前。非復春光舊日紅。酒香深處難憑問。夾路颼颼落葉風。</text>
<title>店室黑</title>,<text>暗則燈光待。漆爲憂者居。古人遺炯戒。後世讀其書。視異山之蝠。目暝水有魚。不知東旣白。長夜飮何如。</text>
<title>月溪</title>,<text>霧捲行人見。江淸秋色移。鴨船搖短嘴。瘦柳有餘枝。洛客便多遇。歸家不負期。孤村無準備。索米晏炊時。</text>
<title>泛波亭</title>,<text>泛波亭下水。年年逝湯湯。漁父名姓秘。濯淸歌滄浪。</text>
<title>綿花</title>,<text>家家花摘滿靑筐。輕賽於雲白賽霜。隨手玉膚爭妬艶。六稜薝蔔恨無香。</text>
<title>秋懷詩 八十二首</title>,<text>余不喜綺語。好看漢魏詩。至阮嗣宗詠懷篇。有擺脫覊絆。放曠人世之想。秋霖中染翰步韻。駸駸然不知至于末篇。間有疊韻通韻。異於時文。噫。嗣宗志多隱避。余則不然。只取風騷。寫其懷而已。或隨時覽物。不過是卽景。而援筆之際。雖有感古之意。無非聖世歌詠之餘也。古人看詩。有主其志者。有尙其格者。余變其志而尙其格之高古淸麗也。我乳閼逢歲。終鮮獨受琴。踈狂出天性。晩風披曠襟。鑿池緣以石。結廬傍于林。叉手空徘徊。悠然是何心。其二相彼鳥矣乎。遇順毛羽翔。雲逵環佩鳴。疇不艶年芳。仰觀天地大。浩蕩俾也忘。星辰掛巖㟼。幾時過羊膓。瀼瀼雨露恩。向榮芝蘭房。蕭蕭餘白髮。下臨有濯陽。一朝卧江湖。難爲我心傷。其三昔年豪傑士。天下盡桃李。大車載積中。吉利攸往始。畏切常履氷。憂深若居杞。倬彼甫田上。俶載勞擧趾。秪事竭心力。非爲畜妻子。歲暮莫挽執。人生復何已。其四荷蕢出靑門。非向賣苽道。貧富自有限。食息那不保。香聞臯上蘭。霜落田畔草。人事隨時改。朝少暮成老。我非學仙者。相貌豈常好。其五憶昔輕薄時。飮酒發浩歌。泉石膏肓久。風流水雲過。變化何有賴。歲月忽已跎。長嘯一顧眄。依然大山河。汪汪胸中海。萬斛不爲多。尋路將歸家。冥夜其何。其六萬物皆備我。何須求於外。碧山圍四面。黃河亦一帶。聖人在咫尺。何處凾席會。入室縱未能。藝苗不爲害。宇宙吾道重。異言焉用賴。其七夏秋炎凉交。穉鴈將欲移。刷翎稍肅肅。引頸自迤迤。叫起慷慨士。月落影參差。歸雲空自飛。浩浩若心知。可憐燕與鴻。浮沈各相離。其八西風催日隤。萬戶搗裳衣。老㹀力少歇。暮蛩聲相依。甔石糓粒粒。饞腸可充饑。倘知有此樂。胡不言旋歸。名譽使人非。汩沒揔可悲。寧爲野鶴癯。不隨幕燕飛。我身太不繫。微斯安如歸。原韻有疊押。其九笠屐日廵野。不問高卑岑。此地有鳴泉。何處非平林。荒草猶可坐。淸風開我襟。時節相推敓。忽晴復忽陰。司寒鶗鴂聲。催曙盍朝音。我欲學爾舌。游商動悲心。其十不見緱山子。焉知玉簫音。下有二鶴舞。一升一倒沈。一聲和二聲。聲聲淸不淫。戛玉中律呂。飛上閬風林。如有乘來人。與我可論心。其十一細流歸大海。平蕪成茂林。是豈一朝故。積累功駸駸。偬偬非人力。生生見天心。古昔達觀士。富貴不能淫。方圓本不適。鑿枘莫相尋。慷慨還多事。秋風淚不禁。其十二陶唐安厥宅。風水好平陽。蒼生就如雲。蓂晷耀輝光。夔樂鬯春和。臯法嚴秋霜。太虗雲無迹。一度花芬芳。我欲携手歸。瞻望垂衣裳。衆禽隨以舞。鳳凰來翺翔。百世長戴日。巍巍俾不忘。其十三山屋無一事。臨流復登阿。松栢依土長。魚鱉掠浪過。世味熟甘酸。懷緖量少多。壯士力拔山。遊客舌倒河。英䧺已塵埃。安用坐咄嗟。其十四登高望山河。岡麓繞帳帷。無情不足道。有心堪可悲。一身病根痼。四海知者誰。淸泉憐益潔。明月恐不輝。高樹鳴蟬催。野人荷鋤歸。其十五少時頗好學。不作五言詩。雕繪非所長。古人亦襟期。班馬與陶謝。善鳴各有思。萬代同歸土。休誇擅一時。不如擺而却。適意吾所之。任他笑與罵。何有人之媸。其十六山中有大木。拱抱可斲梁。工師求十年。榛莾繚迷茫。獸或騈足蟄。鳥不交翼翔。屹屹無攀援。人到杳瞻望。披棘焚茅茷。翻斤落靑霜。樗材優可壽。直木最堪傷。顯晦自不同。此固理之常。一入般輸巧。終見備五章。其十七有酒盈我樽。無與同飮者。出門自招招。路上稀鞍馬。登高望遠近。邈邈曠九野。我身小如粟。飄飄遍天下。旋復入我屋。述懷漫自寫。其十八奉身尙未退。西日其將傾。我戈欲西揮。流光奈冥冥。崦嵫對咸池。出沒不足榮。議論屬後人。憂樂此平生。昔日繁華子。光彩但輝熒。曠感千載淚。君子世不幷。晤言獨棲遲。流水寄遠情。其十九挽車我鮑宣。擧案誰孟光。湛樂在家室。髧髮弄珮璜。愧我鬢毛踈。憐爾丰姿芳。期望於斯厚。雛鳳鳴朝陽。步履將有驟。儀鴻雲路翔。後來如彼施。襟纓不離傍。所覔棗栗已。勸課空嗟傷。其二十漢金捐四萬。楊毛惜毫絲。惜何捐又何。千古殊志期。豁如志天下。小事不問之。孑孑秪爲我。斁倫騁淫辭。槩言此道理。大都使人欺。嗟嗟後來者。一心可裁持。其二十一一船載赤暑。終日雨冥冥。櫂歌送三兩。怳若埃風征。砭耳忽驚起。掀天急瀨聲。轟雷亦一霎。此聲不息鳴。無若歸我家。如水望中庭。其二十二至人駕蒼虬。學者向瓌林。無處不變化。有時或浮沈。鵷鶵與斥鷃。詎能高其音。一望洋洋浩。涯涘莫辨尋。古人縱未遇。能不照其心。其二十三東南匡廬勝。仙子遊其陽。霞盖而雲輧。縱橫摩維綱。朝飮瓊玉泉。暮宿碧蕙房。仰之探白月。俯則搗玄霜。沐罷華池出。身澤一放光。欲隨靑鳥去。孤鶴來自翔。其二十四纔歇朱明炎。新凉近床驚。非爲驚新凉。多感日隤傾。寒花交爭發。的皪在空庭。莫道逝光迅。又見一年情。蟲語休哀憐。爾亦秋以鳴。丹淵接瀛洲。遠遊延我生。其二十五白刃雖可畏。可蹈不人傷。暗箭誠可畏。不遠在爾旁。今古論賢愚。朝夕閱滄桑。千里莫尋路。傴僂頭欲霜。不若發浩歌。瀉我心懷長。其二十六心事無關係。開門對靑山。巨流魚游泳。千林鳥飛翩。樂亦在其中。物物理自然。不達大人觀。何醜何嬋娟。庭中老槐樹。交錯枝相連。其二十七我雖好笑笑。詎比淸黃河。我絶氣巖巖。無心種秋葩。不成一世業。玄髮已半華。眼前從吾好。後日安所誇。回憶三春節。跌宕事皆跎。都將多少慮。一例付無何。其二十八昔余遊四海。仙島在瀛洲。但見膜外回。酈經未校讐。何年秦漢皇。謾事神仙求。五利從徐福。携手山巓遊。莫追銀海畔。八月騫槎浮。徐福去海島。五利歸河洲。可笑於焉間。日月已奔流。後人何太愚。遠訪勞使輈。不如掛瓢子。生平無一憂。其二十九豈曰神仙無。我登霜嶽巓。移屐涉滄海。拂袖摩靑天。麻姑爲余言。宿緣誠可憐。癡情妄獨恃。自詑顔色姸。魚龍仰而笑。蜿蜒苦不眠。縱未得眞訣。足可永厥年。其三十門外我車停。征馬正欲行。行行爾所技。乘車我何名。孔子環一轍。行道天下情。蘓秦弊黑貂。但聽六鷄聲。誰知尊周義。斬蛇秦天冥。斯道歸聖人。口甁意防城。止固無足恨。行亦不爲榮。晨夕迭相促。殘骸俄幻形。可憐南華子。蜉蝤同寄生。其三十一玄鶴東南飛。戾止丹邱臺。仙人欲騎去。楊州何處哉。不帶十萬錢。猶可到蓬萊。梧葉落金井。行人去復來。璇花揷高䯻。縹緲絶浮埃。願言壽斯民。庭有燒丹灰。其三十二陰豈無陽曝。陽何不陰幽。朝候必然夜。春序迭代秋。人生無非寄。天道去益悠。帝歌鴈飛歸。聖歎水逝流。縱智物無競。養空一心浮。變者不變者。天地曾不留。願登崑崙山。子晉與之遊。俯視塵海漲。招招泛虗舟。其三十三藐姑有佳人。雪膚暮復朝。自倚容色好。不置世慮消。蘭麝久薰沐。瓊琚無意招。靈芝生醴泉。燁燁充飢饒。但恐頃刻間。隨風去飄飄。何處無物累。仙子亦心焦。其三十四昨日復今日。今晨復來晨。顔光一如嬋。奚歎久沈淪。哀楚卽此生。俛仰思古人。何物泄畜積。甘酸且苦辛。麂眼睨以視。一半汰天眞。百年經萬劫。四海輕一身。東里秋不貧。襏襫與爲隣。其三十五世情原無關。漁樵自不遑。有時種名花。偏愛菊重陽。羲和攬征轡。慇懃住風光。天階雖遙隔。下燾運陸梁。詎無一頭放。日夕玄圃傍。如投羣仙會。寶錄可添芳。眞人笑而去。望望璇飈翔。其三十六靜觀意自適。庭草翠交生。團和若親灸。玄虗見無形。一理無窮極。道源思窈冥。方塘心鏡開。盡得風煙情。其三十七休言萬事囏。一掃盡坌埃。來者若歸去。去者復還來。未聞聖人世。去來追而排。何有路險夷。吾道如斯哉。其三十八願作輕鷗身。飛去下湍瀨。翩翩倚月邊。皎皎游霞外。家鄕何處是。四時山色帶。漁者設鴻網。竟日不自賴。蘋蓼秋色多。往來還無害。不逢海上老。江湖滿地大。其三十九古之倜儻士。其志曠八荒。身落草莾中。王室詎能忘。彎月掛桑梢。秋霜倚斗光。昔日姜子牙。八十鷹飛揚。人老氣愈壯。名立是一塲。百世誦以傳。勳業與日彰。慷慨無盡意。請看紀干常。其四十混沌肇判後。兩儀斡衡璣。日輪朝闢晦。月精夜承輝。哀哉萬物中。芸職人生微。荏冉春光速。倐忽露華晞。修身方寸近。立命畏天威。夙約羡門子。功業與世違。往來太華間。不遠瑤海湄。非爲故避險。甘就事平夷。其四十一海上有一鳥。乘風逸翮舒。矰繳不相及。浮沒若輕鳧。人事難遙度。心腹有戒虞。列仙惜生命。詔以養冲虗。脩齡帝所賜。古今安有殊。世路多尖歧。管絃豈樂娛。雲日飄飄去。恬退護身符。赤松若將遇。望空自躊躇。其四十二四海逢志士。秋風淚英䧺。王業須良輔。元凱當世隆。瑞彩日月麗。和氣天地融。時光同人事。曠邈又淵冲。孔璋移北山。由余自西戎。貪榮百毁集。不仕一身崇。凡人靡不始。尠能有其終。瞻彼南壑松。欝蒼送天風。其四十三大鴻一張翼。須臾止荒裔。搏風直一般。何羡溟鵬逝。不戀餐琅玕。啣蘆過雲際。高飛已遠走。網弋不受制。壯士悲秋歌。激烈一言誓。其四十四欲入無窮門。冥漠沒向方。深淺有穽坎。高低辨陛堂。彷徨復踧踖。拄杖心悲傷。焉得赤丸轉。嚮明借末光。舜徒與跖徒。一種過尋常。其四十五燕趙有麗娃。入宮競寵榮。肯念他人色。一笑傾國城。綺樓春未晩。自喜百媚生。君王久不顧。玉琴凝怨情。安逐蕫雙成。吹笙遊太淸。其四十六雪藕百丈高。羽客戱天池。馨香留貝闕。遠宜不邇宜。自悼絶仙分。不得借一枝。手拾匏花落。日廵槿樹籬。我顔雖如槿。瓠落人不隨。其四十七放浪形骸外。欲披山海襟。射干臨蘭渚。朱草生桂林。悽愴窮遠睇。憔悴惱遐心。霜雪獨有爾。採竹漢川尋。其四十八古有一衲子。水窮坐看雲。悟道功無異。莫言獨出羣。生死無係戀。散落何紛紛。其四十九古人悲今人。今亦古人思。人生天地間。與爾同歸之。聖人百世尊。愚人百年期。繽紛何多事。怒罵且笑嬉。委蛻皆貉丘。古時若今時。其五十昔之丰茸草。秋來成蒿萊。山獸誇肥大。赤豹逐黃能。若人病欲痊。松喬庶追哉。其五十一演易澤簪盍。讀詩室家宜。杞瓜自天隕。葛藟中谷施。有鳥鳴上下。其羽正差池。五糓方穟穟。百果正離離。我有田園樂。晩計恐或隳。其五十二中身做閒氓。治圃城東里。人皆非笑之。我則悵濛汜。君子有所得。行何終日俟。十丈虬吟籜。千年狗化杞。古之志于學。不如爲一己。有消必百長。萬殊同歸理。廋斯關弓立。離絃詎能止。其五十三蟾蜍湧滄海。雲氣繞無常。出自扶桑東。終入于西方。其行時不差。兔口對鷄膓。廣寒氷成魄。銀河玉爲梁。姮娥拂羅衣。大開水晶房。明朝太陽見。隱約在其傍。其五十四明星何爛爛。照我一片心。我欲登高望。參天有鄧林。上有綠髮翁。無語卧雲岑。睥睨此身世。塵寰久沈淪。不授煉丹術。搔首悵難禁。其五十五齊王堂上坐。觳牛何之。是誠爲仁端。此心未易期。王道在斯夫。鄒聖請以思。惻隱人之常。中主亦自持。釁鍾將何擇。用舍彼一時。道心不在遠。勉勉其毋欺。其五十六古有魯連志。今非魯連時。莊周蝴蝶夢。蝴蝶莊周欺。抱絲謀美姝。衛氓何蚩蚩。三樂吾所有。鹿裘老啓期。營營彼何求。我身我護持。其五十七華堂酒如海。一人豈向隅。不醉言無歸。相携又相扶。莫歎涸轍枯。其功在收楡。松栢孤而直。肯敎屈曲如。人生亦若是。安可不擇居。只爲資身策。不要後日譽。其五十八岌冠齊山高。長袖拂雲外。豪氣貫于虹。危言傲於世。攘臂倚長釰。蹴步到避裔。空中翻海濤。渺視日月逝。碌碌蓬戶士。不堪與信誓。其五十九世人多偏猜。暗室莫投珠。庇寒思廣廈。容膝足一廬。中行履道坦。君子得其輿。芥舟泛勺水。覆盃坳堂隅。前脩悟解處。疇不歎欷歔。霜露無非敎。昏衢化旭舒。其六十學道不學祿。儒者休問干。人事見太玄。天理載文言。虞能遜招㫌。乞亦却蹴簞。緯蕭自有守。松栢知歲寒。非禮勿視聽。天地立軒軒。六行尊一義。伐檀不素餐。褒貶日月昭。左氏迄用歎。其六十一曩我遊關東。匹驢瀛洲城。瀛洲山水麗。詞客遺珮聲。有臺起突兀。跨視近遠坰。巨浪汪洋去。細流琮琤鳴。看到呑勝賞。別來留餘情。百年向人誇。不虗老此生。其六十二出門正衣冠。肅敬如見賓。賓客來自何。床簟落紅塵。巾幘皆同製。胷襟肯通神。園綺在南嶽。山深有其人。其六十三理裝欲首道。望塵心先憂。高車非我適。駕彼搖搖舟。坦路自在爾。胡向險濤游。其六十四郢門風斤運。仁樞信爲基。竹牖向陽開。爽塏可歡嬉。外人要同居。安土將安之。乃寢乃吉夢。詠詩緬蒼姬。其六十五秋露零素玉。溥溥西華濱。白鹿仰而吸。其質成天眞。靑虬來探窟。海濤驚樵人。須臾兩仙昇。孰知是前身。寄語世俗子。飮露勿嘗辛。其六十六白羊黃翁打。靑牛紫氣浮。二說皆荒唐。無人見陽侯。病多何所營。衰甚還自羞。曲阜身未到。無計拜尼丘。溯彼洙泗水。滚滚向東流。魯人贈我圖。一幅好卧遊。其六十七長安三月天。踏靑俗爲常。俗本餙泰平。去甚振頹綱。薰風來襲襲。不遠禮赤璋。琥珀盈欝金。瑪瑠飽膏粱。橋上餘月輝。環珮競菲芳。七十䲶鴦鳥。散落各一方。快船浣紗溪。䲭夷謾斷膓。其六十八巫山十二峰。楚王興不任。陽臺天中出。朝雨暮雲心。昔日穆天子。瑤池王母尋。雪凝黃竹澤。春入蟠桃林。穆王與楚王。豈或泥荒淫。後來好事者。浮誇莫之禁。其六十九人豈無友生。石交當世難。上有眉間氣。蒼蒼雲霄干。倚釰滄海倒。彈琴朱草餐。三益參於倫。繄有聖人言。其七十有悲有其情。無情無所思。我情何所寄。所思在王畿。蒼榛秋雨掃。嘉木曉露晞。鳳鳥覽德下。憐爾金玉姿。日月燭幽微。蒐賢野無遺。其七十一羽族中萬化。形形自爲色。五行分生成。二氣無偏側。珍禽棲椅桐。怪獸盤荊棘。喞喞蟋蟀族。近床鼓譙翼。悲爾久憔悴。安望再拂拭。內修必潤外。日隤益努力。其七十二有途馳以車。有水載之舟。脩路若巨川。因勢行有由。名高達人避。利重智者憂。嗟嗟浮薄子。朝蜜暮棘讐。泰華足底近。不如以遨遊。其七十三昔有王悅之。世家稱靑箱。後人箱也無。焉得亦世光。輕裘乘肥馬。市上行揚揚。兒童雖爲憐。智者豈無腸。悄悄思知己。把盃停雲望。其七十四玉食周王富。簞瓢魯賢貧。佛門運是劫。仙家世遷塵。上古道不同。盈向何詢。方聚物以分。勿勿各爲倫。行路泣多岐。染絲悲失眞。閻描戒子孫。蒼造感鬼神。惻惻哀哀哉。寂寞落荒濱。其七十五一足不爲悲。六翮不爲榮。滕君守褊壤。秦帝築長城。大固無可恃。小亦足以生。而今皆墟矣。但見遺其名。春日桑下女。採採筐筥傾。故郊出寶氣。夜識元無形。其七十六宋冠不用越。棄擲芭籬傍。海鳥止于魯。不向鍾皷翔。山澤採珠玉。聿是適所望。戰國兵戈紛。無思獨坐忘。笑璧歌黃金。婉孌見尋常。夢帶瑤宮月。蒼蒼夜未央。其七十七燕客重然諾。衛姬出瀉憂。易水與淇水。湯湯如彼流。伊古而伊今。一恩隨一讐。從前又從後。有喜必有羞。窮理反諸身。不覺歲月遒。莫言世嶮巇。心路我順遊。其七十八葵藿萎山澤。蘭蕙生汀阿。草木知時節。不催自繽華。噓噏白日舞。零落西風嗟。南國有美人。芙蓉春不加。湘水夜雨滴。佳期將若何。其七十九霞幕金翡翠。雲闕丹鳳凰。握籌北海屋。擧樽南山岡。明珠出深淵。異禽來大荒。瑞日無不照。民樂有盖藏。涵煦絶淰獝。鱗川羽雲翔。餘景遊煕臺。百年不自傷。其八十草堂開戶視。景物皆在玆。彼客者誰子。曼倩隨安期。向余所道言。惝慌莫與知。低迴一笑間。東南已去之。簷下聲喔喔。月明五更時。其八十一揮斧入深山。黃鳥鳴遷喬。坐聽黃鳥聲。忘斧望空霄。老人問我居。東溟碧遙遙。不知今日事。焉識朝復朝。少焉風籟吼。衣帶雲末飄。其八十二莫歎今羸瘠。昔日盛繁華。身頎爭榕樹。顔艶勝蕣葩。老而永投散。雨中學種禾。草木與爲隣。不忘詠卷阿。天祐無不利。童觀大耋嗟。</text>
<title>聞社中諸公作南漢賞楓之行。以詩寄之。</title>,<text>聞道軒車曉出東。重陽天氣轉秋風。南城高會諸君子。東里孤吟一老翁。何處不看今夜月。別區無過此山楓。仙遊我亦非生客。雪鏡歸來聽早鴻。</text>
<title>李台卿輓</title>,<text>吾輩同學人。生長南麓下。南麓諸君子。推君以大雅。巨擘泰山倒。建瓴黃河瀉。踵武蹈兩漢。聯臂舞大夏。哿矣不惑年。金榜御墨灑。一蹴到公卿。枋用見不捨。韞玉沽哉櫝。良金躍于冶。長卿之列駟。袁宏之倚馬。人孰能一之。君則兼二者。聖世一大紀。天驥騰玉踝。神鑑明秋月。文垣赤管把。雅操守氷蘗。嶠南紫綬若。士望與民望。藹蔚孰多寡。福祿其樂只。誠信而展也。少日相追逐。明珠照礫瓦。同年位漸亞。暮景我在野。槐棘誰委蛇。丘壑久聊且。秋來多懷人。八詠屬南社。不見醻唱到。遽有悲傷惹。錦舲未入土。君輓又呼寫。人生一瞬間。何論假不假。白髮我羡君。莫嫌風燈打。皎皎堦庭樹。已看錫純嘏。百尋爲良材。後當支巨廈。欝欝彼佳城。何年先種檟。悵違執紼禮。遙望淚一斝。</text>
<title>儒佛歎</title>,<text>儒兮佛兮各尊師。贍部天竺據其陲。分流南北大發源。天地廣濶種子遺。嗟哉浮俗蠱禍福。朝夕供佛迷慈悲。吾道何甞禍福無。聖人制法日月麗。善者福之淫者禍。其理不差于毫釐。百姓日用而不識。另求歧塗自惑癡。吾道何甞黷殖利。敎民耕食産業宜。禮樂維持刑政糾。棟宇以待婚姻時。藏富於民取無窮。公田貢賦不踰規。吾道何甞別占山。今人與居古人爲。無遠不届同四海。遂通卛服來九夷。先王端拱九級高。不出戶庭天下治。莫道儒佛其路殊。農家以一擧仰資。佛言極樂非別界。此生修道來生知。善哉言乎不可慢。似眞非眞在然疑。先民有訓吾之道。不言禍福與恠奇。竗境悟解一般工。治心治己同在玆。如何世人知尊佛。儒敎莫救駸駸衰。獨倚虹橋虗發噫。</text>
<title>德寺</title>,<text>老僧傴僂拾山果。半在巖頭半在筐。見客宜迎無力止。但言寺在水之陽。</text>
<title>萬丈峯歌</title>,<text>漢北名山諸嶽宗。有峰有峰萬丈峯。不咸落來鐵嶺峻。分水一脉白雲鍾。蜿蜒而行復回旋。神鳳翥舞挹老龍。中祖特立殿王京。天作高城壯垣墉。千里來勢精靈秘。萬古秀氣雲霄衝。猗乎根固枝幹列。玉以琢之金以鎔。眞相磅礴共媧柱。古色蒼健商周鐘。巨靈仙人壯大軀。天竺先生儼然容。有時起霧拂冠冕。如聞北闕鳴五琮。有時出雲作霖雨。須臾南畒慰三農。有時霞葆羽盖張。滿眼蒼翠揷杉松。過客魂夢有時驚。身遍金粟髮髼鬆。天送西風雲霧捲。空中欲墮玉芙蓉。緬惟渾然中處地。夫子端拱座和雍。屹屹其志巨人在。巖巖之像天下從。聖人大闢萬年基。壁立千仞道中庸。欝䓗佳氣帝王居。三角崒嵂望重重。千一休運民物育。五江縈抱來溶溶。文明肹蠁彬彬會。毓靈禀淑賁笙鏞。君不見七千七百七十丈。霍山之上無人逢。又不見泰山頂上已不屬泰山。道軆無窮拓心胷。</text>
<title>黃楓歌</title>,<text>世人但識丹楓好。不言山中樹葉黃。丹者黃者孰多少。揔爲玲瓏九月霜。黃是正色丹是間。五覇何敢抗于王。其象在耳鼎鉉大。其德在中軒轅皇。崑崙奇品雲母甲。漢宮元吉欝金裳。麥隴雲覆擘老蟹。鞭弰風生起石羊。梅花月色共淡昏。柳絲烟嫰近夕陽。洞庭秋林厥包貢。相州老圃晩節香。鵝兒始生四歲褓。魚褪衆疊二酉緗。頃刻繁華洛陽姚。倐忽富貴邸枕粱。千莖難免西崑髩。一點落來壽陽粧。黃兮黃兮我則貴。木葉馳黃勝草芳。芭蕉蔓菁皆渲染。駱駝麝香遍文章。凡眼那識黃髮婦。時人莫笑黃鬚郞。取丹拋黃胡爲爾。山家賞春亦一塲。桃杏躑躅以外觀。何甞廢却五尺薔。斗酒往聽栗留響。梅雨滴滴返照光。霜葉何如春花爛。雜雜還還無盡藏。羡君名山漢之南。紛郁氣禀離朱方。南漢古稱多楓葉。一洞彌滿耀煌煌。緗紺綺羅紅點點。繪事後素神筆忙。昔余投筇二十載。意匠齪齪獨彷徨。聞君盛遊神𨓏馳。雖欲從之苦無遑。我有竹枝愧白纘。珊瑚赤樹望紅洋。勸君更進南山酒。帝車五雲臨中央。滿城淑氣太平象。到處慶賞祝阜岡。凍梨無非耉造在。景桑誰慕君子疆。鞠衣用祀麻用官。在朝在野俱堂堂。五行之根五采首。區別草木黃爲良。看楓有術盍商量。</text>
<title>秋日。撰鄭錦南碑。見鄭東溟詠張玉城詩。語多慷慨。令人淚落。三公皆白沙先生門人也。依韻遂成一詩。以寓感懷。</title>,<text>副帥鄭忠武。元戎張玉城。東溟一世揭。北岳同門生。鞍峴燧誰感。漢江波夜鳴。秋來操觚役。不盡百年情。</text>
<title>又次原韻</title>,<text>天下文章士。百年遺一詩。夫誰不慕韻。惟我最多知。公昔留餘筆。伊今撫舊碑。夕陽歲暮淚。非但英䧺垂。</text>
<title>懷古人辭</title>,<text>秋入舫齋夜不眠。書懷穎穎古人賢。詩聲每憶紫霞老。文軆無過楓石仙。先覺慇懃後覺造。暮年惆悵壯年緣。慵才碌碌慙依舊。南麓遺風想邈然。</text>
<title>觀穫 三首</title>,<text>昨夜霜花白。水田稻穗黃。穧將升我屋。積乃動隣鄕。多爾十夫力。能充九月塲。汙邪無不熟。治世降嘉祥。其二纖纖寒霰密。落落曙星踈。大隨饁婦後。鷄啄打塲餘。放言要世遠。眞味在鄕居。料理昏炊事。臨溪復欲漁。其三老人跂石坐。三字是何官。藳草藉塲域。塵埃戰圃端。山家俄頃富。秋事居然完。遙想翟廷尉。應無寂寞歎。</text>
<title>野色</title>,<text>仄仄山疇漠漠田。眼前秋色望平平。風來垂穗如相揖。皆向靑天賀有年。</text>
<title>懷長老。倣古人軆 十九首。</title>,<text>古人有懷人詩。王漁洋以七絶。蔣心餘有五言。余從蔣詩。詠古昔長老之常時所景仰者。成幾編。南金陵 公轍昔公休退居。韶顔野人服。眇少新進士。欵曲勸勤讀。四十年前志。敢曰定筭夙。沈斗室 象奎蕭灑嘉聲閣。白髮平地仙。登拜非秋節。頭上簪一蓮。帶笑娓娓話。期待不問年。李桐漁 相璜潭府橋上高。相國坐㗳然。低語恐難解。每許近床前。以公一規模。亦歎新進賢。朴荳溪 宗薰平居不與笑。世人多敬憚。對我或善謔。無非後生讚。臨危精益強。篋中有遺翰。趙雲石 寅永高眼無許假。凡人不敢前。有時若心醉。來汝一少年。幸洲撰述役。名字猥與聯。權彜齋 敦仁正冠尊瞻視。威儀可模楷。有作必授我。大小幷使解。幾番壁上軸。相酬翰墨灑。金游觀 興根直言目所睹。君王亦憚之。湖上一灑淚。古今永有辭。曩年文圈席。言重我固癡。朴梧墅 永元遇事輒敎誨。不厭而孜孜。巨細皆入彀。至老肯易移。綠泉留舊題。宿契使人悲。趙心菴 斗淳追隨政本堂。居然已十年。公㱕道山後。班頭我爲先。一席未盡話。江上水涓涓。徐楓石 有榘萬卷山南屋。一椽斗北村。䂓制皆精緻。文章有淵源。大筆何人贈。遺集序不存。洪海居 顯周身不離文墨。世誦都尉賢。虹月照一門。蘇家有三仙。意園圖中題。已知我㱕田。李荷居 若愚有行必索言。詩文凡幾篇。杏庭交契始。文垣儲望先。陪後如昨日。朝班仰高年。李古東 翊會筆法王逸少。淸素范希文。錯愛心常愧。牖迷意愈勤。幾番副徵索。襪材寫八分。申紫霞 緯睿賜養硯銘。使我隷字書。此爲南社寶。書敢銘辭如。蘆舫添墨緣。一詩投瓊琚。趙東海 宗鎭瀛海多遺墨。幾處樓臺高。怳如南山屋。言論政超豪。瞻彼東流水。胸襟與滔滔。金秋史 正喜北院頭陀老。西淸古鑑圖。中州尙誦名。外物已捨軀。隸苑發秘見。踈冗愧我愚。尹褧堂 正鎭百篇刻燭就。碧城使人驚。文章爲禍祟。古今無異情。秋風索扇題。未見花再榮。趙晴沼 容和一日作一篇。暮年猶不廢。必將百家語。使人書諸佩。出入其門者。安有識未逮。金毅齋 啓泳虗老經綸腹。可惜文章手。記憶昔日事。猶餘忘年友。五斗那爲累。㱕無郭一畒。</text>
<title>贈趙菊人 耆永 重九生日</title>,<text>古人生朝適名節。得氣往往邦之傑。寒婆誕日誠荒唐。冬候冷暖占圭臬。歲首建寅北極天。眞武聖君日未昳。天目山下上元夜。道陵先生金胎裂。翊聖仙人中和正。單羅盛服迓輕熱。三月三日天氣新。陸修靚生貳其說。孝先葛翁浴佛日。羣仙寶錄無人閱。五五七七賢俊特。紋袴玳瑁貴近別。一年明月今宵多。李文定詞弧矢設。㝡是重九陽數旺。嘉會儲精秀而潔。霜花滿枝尙正色。捧出一朶晩香綴。是時何人受其英。福祿不待蓍營揲。荷之生日竹之醉。田有吉兮麥有蘖。養硯老叟偏悟解。愛菊亦復愛人切。文章幾繙驚修藳。墨緣珍重點犀徹。盛會先數篴樓句。我步艱難愧短拙。軒冕高擧康莊路。遙隔嶺雲自怡悅。漢南丹楓菊自隨。絶艶同社善勇决。我亦東遊尋眞跡。湖水如鏡嶽立雪。百篇之什徒貪得。餘光薄薄海上碣。見君嘉號奉君詩。良辰歷亂黃金屑。懵眼忽明人間世。拈筆欲贈不嫌褻。憶昔秀公陳升之。九九維降做賢哲。使相富貴管今古。漱芳何甞秋光洩。延筭齋供祈靈耋。</text>
<title>石居以黃楓歌韻。詠余遊山詩甚鉅觀。更以原韻和之。</title>,<text>此生性癖在山水。年年不虗楓菊黃。今年重九嶽之雪。去年重九嶽之霜。紫氣老人騎靑牛。江海受盈戒谷王。喜善歸重天下士。庄園樂事愧贊皇。擺却塵臼一袂投。到處磅礴雲滿裳。不追五仙吾獨游。或馭紅羊或黃羊。紅堪醺人黃爲貴。二二色色五五陽。朝涉珠散瀑垂簾。暮踏玉立城衆香。社庫郝笥大手筆。米厨顧樓半縑緗。蒐入囊中氣灝灝。望若高廩積稻粱。擲之于君灑天風。故敎名山一例粧。筇屐不出三五步。石齋晴窓坐漱芳。以詩爲詩以文詩。唐宋諸家各章章。南漢君何末至客。水落我是前度郞。少年莫笑老夫興。城市山林有其塲。從此文會讓一頭。韓作柳讀露盥薔。軸尾題名附驥已。不遐而和山人光。山人篋裏詩八篇。勝似僧門玉帶藏。武陵山僻周百里。波斯市開天一方。輕重已判星秤懸。醜姸難逃銅鏡煌。有意山海在几案。白髮休歎歲月忙。山資有無非關心。萬事湮汩沒暇遑。噓息呴嚅人間世。一身如粟萬頃洋。河日與君游物外。浮生酣夢夜未央。江上鳧鴈自去來。未甞膠固守東岡。山水宿僨償幾分。但願筋力長康強。我已忘我山不忘。病入碧痞卧草堂。奇聞壯觀何處是。我車膏兮我馬良。請君欲遂平生志。平生勿存細思量。</text>
<title>陳箚乞解兼務。到退溪院承批。投宿佛巖寺。</title>,<text>一年幾度過東山。僧俗無人不識顔。十行祗承草店畔。半宵投宿梵宮間。幽禽會意逢人慣。細雨多情淹客閒。霧罷將尋鄕社路。辭官此日喜輕還。往事忩忩一夢同。功名束縛幾英䧺。百三五詠誰觀海。四十八庵皆在東。未老方間退士句。先憂而樂古人風。居然踏破飛殘雪。不獨秋山萬葉紅。</text>
<title>紹川叔丈回甲。祀子行茶禮。聞而有作。以志追感。</title>,<text>公去光陰度卄春。吾門運否歲丁寅。於戲何地追先德。無用明時老此身。霜露應深宗子感。山陽亦在一堂親。兒孫羅列不容舍。箰脯那嫌家供貧。</text>
<title>山飯</title>,<text>生平餐素爲人咍。厭識甘酸問幾回。海帶油泡龜版縮。山蔬醬龍門來。八珍不出包囊外。三皛從知腥胃開。經濟禪家自有道。和羹焉用下塩梅。</text>
<title>次蹇道人韻</title>,<text>出門大笑費流光。冥何人正面墻。數蹇尋常皆觸諱。年衰無處不侵痒。立身中道恢餘地。回首西山易夕陽。一部南華甞讀了。君忘魚兔我忘羊。</text>
<title>自笑</title>,<text>按摩昔日健強軀。一半鷄皮半鶴癯。放溺橫奔袴底濕。對飧亂落案頭麤。胡爲爾狀如斯否。堪笑人生已矣乎。嗟亦室中諸侍御。紅顔空老作村姑。</text>
<title>林下廬。草成筆記。聞扈衛大將之命。推硯有吟。</title>,<text>人語馬聲閙巷前。著書間斷未成全。山中相作山中將。林下筆停林下編。有事無非消遣法。此身底箇去來緣。浮生有定何須問。鍾鼎山林一聽天。</text>
<title>景昌子輔榮登第。石坡公以詩賀之。余依韻屬之。</title>,<text>古佛之稱畏後生。居然繁價手中瓊。卧雪洛陽君莫歎。終敎弱植飮香名。</text>
<title>屬輔榮</title>,<text>不食餘陰曁晩生。吾家挺出一枝瓊。錦韉準備泥金貼。學術將何副爾名。</text>
<title>山居</title>,<text>家在深山寂寞村。橋前流水抱衡門。雲留斷嶺堪怡悅。月到空庭獨寤言。風裏茶鳴難辨響。雪中梅落渾無痕。此身自作淸閒老。素志元非厭世煩。</text>
<title>效張平子四愁詩軆 二首</title>,<text>我所思兮天一方。欲往從之路蒼茫。側身北望我心傷。美人遺我雲錦裳。何以報之雙䲶鴦。瓊樓玉宇不勝凉。愛而不見俾也忘。我所思兮倚北斗。欲往從之頻翹首。側身遠望登高阜。美人遺我黃金卣。何以報之雙玉綬。不去于身長在手。雲山萬疊空自守。</text>
<title>怪禽言</title>,<text>怪鳥怪鳥駭人聽。谷靜聲流萬山靑。舌端婭𡛥爭巧轉。有誰解得碎金鈴。山人驚罷曲肱眠。只聞其聲不見形。嗷嗷嘖嘖復喞喞。嘲𠹗柔哢喚憁惺。鳥矣乎鳥矣乎。自詑其▣以性靈。嗤笑鳳噦與鶴唳。睨視鵠峙而鸞停。海魚摶風胡爲爾。遙遙垂翼飛北溟。逵鴻順風胡爲爾。肅肅羽儀于王庭。翼乎沛乎徒爲爾。謾讀羲氏莊老經。恠鳥鳴兮恠鳥鳴。鳴鳴不離山水扃。鳴聲三兩吳興澗。鳴聲上下歐陽亭。聲聲技癢百般詭。一半浮生夢未醒。雪天不鳴松扉掩。東坡居士悟丁寧。荷塘獨鳴紗厨隔。表聖司空描典型。元雲曲幷山陽笛。淨瀉瀏亮遶虛欞。我欲和爾學不得。一聲纔續一聲零。歎息高堂思悠悠。欲卸山梮駕海舲。水禽苦啞急灘奔。憐爾玲瓏刷錦翎。寧爲聲激世人恠。莫敎虗僞餙嫂婷。君不見碧繼翁立碧溪上。平生心事雨冥冥。</text>
<title>枯樹行</title>,<text>道傍有一樹。覆陰似華蓋。上枝通豨韋。下枝連巖泰。凉雨驅溽暑。淸風掃坋壒。四時蒼葉茂。愛此長蓊藹。去來行人多。傴僂稅征旆。日日復日日。襍還集小大。白髮老夫梨。紅顔少女艾。追逐雀步兒。彳亍鶉衣丐。無貴而無賤。役役行道兌。樹非邀人憇。人憇無非賴。無人不傳呼。百年飽灸膾。一傳二傳間。如風送竿籟。荷擔提挈者。或恐一人昧。片時國人知。非郵不期會。可憐自生材。惱人凋漸汰。年積愈荒凉。衰煞木中最。露華不能濡。日光不能帶。奄成一枯楂。枝葉非舊薈。運訖歸嬴博。命屯厄陳蔡。銷鑠非人攻。索莫因人害。從此人不顧。何處鸞聲噦。寂寞掛錦繡。依俙玩寶貝。嗟誰肯培植。非久自顚伂。富貴非長計。翻覆可無奈。身瘠忘坤育。心灰忘天霈。樹則徒悲傷。於人豈狼狽。多言誠可畏。好莠不出外。千古曲阜廟。榮枯一株檜。卓立靈氣鍾。至今傳圖繪。笑爾何足道。不滿一小蕞。頑根猶蟠地。何日迴春靄。浩湯恩波覃。花稊堪汪濊。安得慷慨士。向他一樽酹。</text>
<title>山齋貯單葉紅梅。乃月沙先生廟前遺種也。喜吟一詩。</title>,<text>名相廟前一樹梅。百年不盡點紅開。淸香遍滿東方在。奇種猶傳萬里來。韻士新詩頻諷詠。山齋近日好移栽。殘縑政欲題花史。凡卉芬芳莫敢猜。</text>
<title>悲春梅</title>,<text>人愛雪中梅。不愛春日開。花則知其時。人則異其栽。早開頭百花。春氣已自回。人以非時香。徒事羯皷催。春風不人力。枝枝爭胚胎。花不雪中異。人不雪中來。牧丹擅富貴。嬌杏奪臉腮。可笑繁華子。肯與孤覊媒。日暖花自冷。堪作詩人哀。</text>
<title>江中石</title>,<text>君不見大江之中特立石。怒濤接天頑不動。水之流兮逝不息。千頃萬頃何倥偬。大石自奔倒。小石競掠攏。皆水之力也。元會萬八氣澒澒。恠哉石恠哉石。非山崒嵂非巃嵸。日夕相拍泐而蝕。容椀容指小大孔。急時一天雷轟轟。驅時千陣皷。進時雨脚打噌吰。退時雲氣散渤滃。胡爲偃蹇不隨衆。若顚若仆憂懵憧。堪笑堪笑造化翁。不能縛束入箱籠。江中石江中石。只知中流天心緫。</text>
<title>外孫趙重甲五歲生日。畢讀千字文。喜而有作。</title>,<text>五歲孫通千字文。初程萬里屬三分。表翁醉爾生朝酒。滋味知多晩景欣。</text>
<title>行年歎</title>,<text>行年二十橘山子。馳騁龍門愧簸粃。一轍坦然做倖人。春光無限詑靑齒。行年三十紅塵人。遭際明時夙用賓。惴惴一心如履薄。幾番風兩涉要津。行年四十嘉梧鄕。萬事無如酒一觴。龜毛兔角皆烏有。山水淸音日月長。行年五十乞休身。四十九非已老臣。知足誰知止處止。十年章牘徹重宸。行年六十白頭翁。灰冷金爐萬念空。從此幾年能享壽。未來過去盡忩忩。</text>
<title>樞府扈廳無公事。晩登雙檜亭。</title>,<text>高卧三春任倦慵。何人開拓我心胷。官閒長晝常封印。洞僻幽林或曳筇。好酒無妨千日醉。靑山不改四時容。思鄕一夢旋多悵。雨後槐陰幾樹濃。</text>
<title>覔花</title>,<text>覔花深山裏。春氣取次回。萬松交柯處。一枝分明開。海中珊瑚樹。光焰影枚枚。仙家卽此地。仙子胡不來。我鄕多種花。春來錦繡堆。大者幾成棟。小者足成材。橫者與竪者。不勞植而培。初綻娟娟色。漢宮雙露腮。晩綻爛爛㨾。琅苑六銖裁。簷前復庭除。無遠無近栽。二月三月間。和風政宕駘。一時遂爭發。何待羯皷催。卧而立而看。看看且徘徊。何須入山已。樂地自在哉。索恠必有禍。探奇易見猜。履險遠羊膓。無路問天台。寄語名利客。行藏以此裁。看花異於人。茫茫視八陔。</text>
<title>肅謝領樞啣。復登雙檜亭。</title>,<text>勤政殿高三月春。花甎趍入白鬚人。聲聲中節鴻臚唱。騎省郞傳紫誥新。裒然歷事三朝臣。幸際昌明化育身。四十年來何事業。徒沾厚祿愧無陳。憶昔經山位亞卿。旭朝甥舘鴈嗈鳴。二十四年公帶職。濫叨此日夢魂驚。名公碩德滿朝端。弘濟囏虞晩節完。糠粃如今還可笑。中書爲首是何官。歸卧終南雙檜亭。祖先手植尙靑靑。念昔登台須此地。必恭敬止幾周星。</text>
<title>癸酉春。花發不幾日。多風雨。雨收花猶未衰。感伯臣言有賦。</title>,<text>花發不幾風雨作。滿山紅紫色减却。風雨元是不繫情。夜夜號號滴滴着。山人戴笠彷徨久。恐或紛紛自飛落。叉手而廵頓足走。一乃汲汲且戄戄。八姨豈解山人意。三晝徒爲過客噱。一朝風捲雨又收。依舊春光怳如昨。我姑酌彼金罍酒。生平不虗英華嚼。樂哉樂哉復樂哉。君樂無限吾亦樂。以花喩人人堪嗟。爲君試一論大畧。凡於少壯氣血旺。美而秀兮容婥約。是時縱被貞痼疾。俄頃之間自勿藥。凡於衰暮氣血枯。耉而羸兮力綿弱。是時縱被吹霎祟。救療之間易作惡。昔之暴雨撼屋風。意謂殘屑滿地掠。花未萎也逢些厄。故葆天眞尙灼灼。使我坐卧花樹下。知心故人言以託。虗靈澹蕩脗於理。當世何人若是博。而君宏見以外事。我以我言非爲謔。花之早晩人老少。不必以言窮以索。久景久視何足較。畢竟與之歸寂寞。</text>
<title>寄上行人李判樞 根弼</title>,<text>春日遅遅花焰焰。行人立馬大同江。樓船尙有知常句。何處淸謌對一雙。灣州兒女善裝束。上馬橫彈半月弓。日暮長堤芳草綠。擁歸隊隊已胡風。我在深山君萬里。繁華寥寂不相同。驛亭柳色秋凉動。歸作鄕廬學稼翁。</text>
<title>春菜歌。呈梣溪老人。</title>,<text>天摩春菜國中奇。木魚千頭糓雨時。維箰及蒲何足數。滿山簇簇荊棘披。嘉樹碧色餘瞀隅。琅芽靑影金母池。山人帶笑命堆䯻。日摘一筐日遅遅。鹿角槎枒縮猫首。馬蹄縱橫踏鵞兒。倚杖散步脫靑衫。澗水之濱靠山籬。寒厨暴富香馥聞。特地雨聲生鼎鼒。洗箸鳴刀鹽鼓滑。齒頰津津涎沫垂。措大之咬百事做。無心玉手傳靑絲。仙子之菜三莖秀。時聽石逕歌紫芝。有酒醑我惠我好。我與之子同解頤。神農甞草莫如我。有巢食實曾敎誰。天摩菜天摩菜。深山奇品傳而馳。木魚頭木魚頭。暮春時節肥而脂。異於薇蕨戴土拳。異於薯蕷蔓葉皮。尖尖生木頭。早似脫穎囊之錐。鋒鋒着木頭。晩似揷管筆之枝。人棄我取無早晩。傾槖村家買山資。江豚海魚非不好。除却蔬蔌難做炊。擧案晩進水澆飯。紅椒屑醬色色欺。世人莫笑老翁癖。薤取其潔竹俗醫。士不可不知此味。莫敎天下之民此色爲。</text>
<title>還鄕寄伯臣</title>,<text>京闉花已晩。峽鄕花尙早。桃杏與躑躅。或綻或藏葆。一半屋角倚。一半池上倒。如何造化工。百里異寒燠。不讀古人書。於今始覺道。向陽易爲榮。紅紫天機抱。靑綠養靜陰。看彼芊芊草。理在斯矣乎。人生安不老。富貴不足樂。貧賤不足懊。冷固不足悲。熱亦不足好。脩短任彭殤。是非托白皁。若知此理明。伊心何有惱。見花游乾坤。廣大一浩浩。萼圓葉尖岐。箇箇各頭腦。我鄕春又盡。明日風雨掃。</text>
<title>踏落花</title>,<text>東君惜別恨匆匆。屐齒香生步步紅。無恠前宵聲撼屋。開花時節已多風。</text>
<title>李惠吉尙迪鴝鵒硯歌</title>,<text>李君嗜古賽米蘓。胸藏三代彜器圖。端州石硯此其一。潤點寒星金線紆。神品元是具眼雙。赤白黃色脉理敷。女媧踏雲遺一片。初平擲鞭欺萬夫。似鐵似竹訂今古。非岱非虢辨賢愚。貯水玩微茫。是之謂鵙鴝。琱光落發炯。此豈爲珷玞。海靜江澄地典型。浮津翰染釣丰珠。蓄之十年用不竭。知心何處燕齊儒。相如无術間道走。轉入山房㝡可吾。如蠅之字如杠筆。與之縱橫游五湖。見君石流落。想君一長吁。龍睛宛如生。半勺尙霑濡。如何人不見。微物充書厨。物之爲寶久愈奇。其奈人生在須臾。</text>
<title>喜還鄕</title>,<text>薄淹京師幾易朔。鄕園拋置思邈邈。放假歸來多荒廢。眞面難辨東之岳。斧斤不赦林木藂。大杗小隨手斲。圈而栲作由基弓。橫而直爲阿瞞槊。池塘半决僑魚逝。庭砌空留董鷄啄。五柳門關無人叩。九曲溪逈有誰學。我非艶高蹈。我非從先覺。我非屩之躡。我非纓斯濯。古我今亦我。我何負心太齷齪。賃人䟽拓不終日。泥土紛紛補蝕剝。非欲塗茨苟完美。不厭間架而質朴。廳可馬旋室容膝。村落之中猶超卓。蚩氓羣聚賀新成。眼目局局沒把捉。陶缶葦籥與土皷。焉得眞音合俗樂。主人含笑上堂坐。瓦罇盈盈大白濁。主人含笑下堂舞。長袖翩翩巾墊角。風來塵土塲邊暗。疇識昔年掌經幄。埋沒田間十年餘。不圖一朝穹拔擢。入而鍾鼎出山林。人皆謂我優恩渥。恩渥山重非不報。自悲衰冗徒存殼。日日登高賦遂初。似狂似痴似隘似滯非確確。</text>
<title>送春曲</title>,<text>送春送春何時送。三月晦日是送春。今日送春何時回。九易月朔又建寅。人皆以送多解惜。我則以送反迎新。芳草綠綠勝花節。霜葉紅紅勝花辰。雪華白白藏無盡。百花頭上已精神。一景遞一景。物物各別因。夏草而秋葉。一色同玉塵。看看無變幻。四月十月陽陰純。春爲少陽主發生。其德普施屬之仁。花禀火氣最英華。紅綠靑白包洪匀。有若佳人傳脂臙。有若君子酣醲醇。誰肯放他一任去。靑帝復始星輪廵。送兮送兮今日送。長不老兮一人。送兮送兮今日送。羣生啿兮九垠。壧處兮膏潤。我與太皥同其隣。人生人老皆化機。花發花落自天眞。其來其去何有我。去則怊悵來則親。我送春歟春別我。簾幙深掩醉倒身。</text>
<title>花神怨</title>,<text>花在深山裏。元非爲人栽。落非爲人落。開非爲人開。天機同禀受。紅白各枚枚。何甞自爲名。人自名以哉。或興或賦比。一筆句不猜。伊尊尹卑也。厥稱堪可咍。飛處禪家雨。姸時美人腮。千種加題目。玉糝復瓊瑰。有誰招招至。人逐香蝶來。謂早而謂晩。謂闌而謂堆。煑釀惟意摘。枕藉罔念摧。携入林間屋。揷去水之隈。愛固非我愛。頹固非我頹。人愛人爲癖。我衰我自哀。於今備經苦。俄頃春又回。強理脂與粉。老容奈羞媒。</text>
<title>答花神怨</title>,<text>花結非我工。花發非我督。天機本無私。爲紅或爲綠。醲郁滋曉露。氤氳向朝旭。精神百和香。光燄千山燭。人與花同歸。習習東風浴。春駐我亦留。春去我亦促。不關易盛衰。不怨迭榮辱。醉固不爲罪。醒固不爲贖。花瘦我當瘦。花足我當足。一年管三春。無盡我所欲。可憐路傍花。迎送慣裝束。可惜山中花。開落空斷續。短筇行處歇。荒逕步彳亍。一朶是可友。特出衆駭矚。花非避世者。遠人自不俗。所以從而游。山巓復水曲。爾則心無着。我則眈偏酷。有韞難久藏。櫝中見美玉。未聞樗櫟材。爲人灌而沃。來來去去間。有誰見不局。</text>
<title>寄松厓山人</title>,<text>聞道松厓病痞久。按方療治幾鍼灸。老去病生無蘇日。君之病添君知否。風行天地噓萬物。萬物各自被澤厚。一或壅塞流不順。結而爲病邪魔受。雙眼眩花蔽及耳。兩足氣麻衝亘手。診察厥源不在遠。上下膏肓詩與酒。痛哭阮郞狂窮途。長吸靑蓮眠一斗。勞我之神賈浪仙。憐爾太瘦杜工部。此亦可爲傷生事。君病如今何處有。若於觴詠祟成痼。古人貞疾亦无咎。</text>
<title>詠歸亭觀桃花 十首</title>,<text>十載栽紅樹。幾勞培植工。花開而葉落。造化四時同。其二桃源非別界。隔世卽桃源。憶昔栽桃日。經營我意園。其三意園纔半就。老我此間生。卓矣朱夫子。居然茅棟成。其四離披那有妨。爾老異吾儕。六六春猶在。何時非不佳。其五訪花今日好。春莫詠而歸。童子提壺至。前村不典衣。其六紅漲間濃綠。綠杉紅是桃。東風紅尙惜。吹入野人醪。其七一年十二節。偏待晩春來。李杏都除却。仙緣碧玉腮。其八卽看花灼灼。非久實離離。時序易遷迭。况如人事移。其九流水桃花落。挾津點點紅。鱖魚肥正好。料理一絲功。其十秣陵節已晩。幾渡行人船。坐我一枝下。時看蜂蝶顚。</text>
<title>金晩齋度支 世均。舊日蘭臺右僚也。其甲日。滯鄕廬。未得往參壽席。以詩記之。</title>,<text>與子結交四十年。眇少周旋聖君前。聖君嘉乃不卑鄙。置之左右而拳拳。屢閱滄桑寄生身。倐然三朝白髮翩。君生玄黓我閼逢。長我二歲君最賢。四知卽楊進止霍。多君學力夙入玄。愧我踈狂懶且病。六十虗送未精硏。埋沒紅塵隨命賦。匆匆一夢幾掣牽。速遅閒忙自時日。富貴貧賤各因緣。寂寂深深草堂晝。一聲黃鳥喚綿綿。蹶然而起是何聲。我已㱕來綠陰眠。曩我非爲役擔負。曩我非爲執弭鞭。如何莾忽復昏聵。一身頹唐若束纏。不瘧不癰又不痞。勞爾身形却難痊。聞道晩齋六旬二。五月十七湯餠筵。富春鰣魚金華麥。共登案頭珍味全。我姑酌彼我之酒。遙隔需雲謾流涎。半生宿契托金石。何以報之心常懸。贈君白雲雲不去。與君三峯峯不遷。我於此間取無禁。若君時時來惠然。何石不是平泉庄。何水不是赤壁船。到處相逢是洛社。悟解無非漁人筌。歌詠聖澤吾老矣。過眼物物皆雲烟。君其傒我我傒君。願作太平平地僊。</text>
<title>寄任尙書 百秀 致政</title>,<text>人道難難何事難。難中最難總若干。蜀山之難猶坦途。㶑澦之難猶淺灘。儒門弘道不難窺。釋家虗性不難觀。氣難於詩聲難畫。古人往往得其端。材難於釰音難知。志士滚滚得其歡。難三難五難十外。有難有難堪可嘆。立身旣難退又難。百難千難難一般。我之求退十二章。匠心難成筆華闌。這間閱歷言難盡。請君聽我我不瞞。游觀心庵京山後。嶺梅無難歸路漫。尹趙冢宰李判宗。一難未經辭急湍。十一春光不難送。獨我難難步蹣跚。如何任老誠孚格。二凾不難呈琅玕。不曾難難涉險巇。不曾難難甞醎酸。天下今古極難處。平地作仙容易看。聖世元多恬退士。所以我志迄難寬。嗟矣難哉復難哉。此難未成難自安。難煽金爐灰已冷。難挽玉山雪漸殘。遂初一計難如是。人間三字是何官。</text>
<title>奉先寺遇雨</title>,<text>我尋山寺必遇雨。雨師與我同一府。霜岳雪岳雲岳滯。聖寺德寺巖寺苦。七佛殿前繭足滑。五歲庵下蠟屐努。今日來宿奉先寺。如何風雨又號怒。淸凈道塲厭塵跡。故放商羊空中舞。一切隨喜都忘却。深深爇香閉蒭戶。生平不習入定法。一枝談柄有誰柱。披簑急出山扃外。雲末白日未當午。</text>
<title>紫岑綠蓴歌</title>,<text>紫岑蓴芽碧於玉。雨中移來梧溪曲。杖屨逶迤日廵溪。耘草揀沙詔僮僕。數夜茁長新蒓出。筐筥紛紛非一束。主翁叫奇褰袖掬。滑膩尖銳斷而續。若荷非荷箇箇圓。非菱若菱點點沃。芼之湘之盛以進。案頭狼藉伴脫粟。軟澁何如鼈脚採。澹凝絶勝鵞兒斸。地非泮水焉得茆。鮫紵龍涎波心浴。岑之距梧由旬地。二十年來胡未矚。曩日逐逐紅塵中。咫尺仙境遅我躅。野人解我秋風想。告我氷葉始繁縟。宦情平生水一杯。若海罪過使之贖。據床露胸浩然坐。鳴桌呼呼旨酒促。痛飮朗讀㱕去來。未聞東籬嘉菜綠。蔬本在山今於水。人不離臼我何局。轉敎風味憶江南。願充年年我所欲。靈餌莫道杞能壽。淸韻奚獨竹不俗。堪笑世人談龍肉。何曾林下忘榮辱。徹底腑臟池上菜。不求而至聊自足。夕陽放杖大笑歸。纈眼矇矓步彳亍。</text>
<title>舊篋得一紙。乃敕使瑞常贈余詩也。音韻淸新。追步書懷。</title>,<text>三十光陰形殼支。居然丰質已衰姿。君曾何處屛藩重。我亦長程雨雪馳。前到星軺難更到。昔時舘驛尙今時。蘇杭一路腥塵凈。弘節中州士女知。</text>
<title>余曾守灣州時。中州人贈一古軸。題云靑草坡前百萬兵。紅紗帳內一書生。而今始信文章貴。夜聽元戎報五更。欵識曰崇禎十二年雁門孫傳庭書。詩與筆雄健可敬。</title>,<text>西塞何年戍萬兵。東山歸卧隔前生。人間無用文章手。寂寞孤吟坐五更。</text>
<title>古槐濃曲</title>,<text>古槐濃古槐濃。山深四月鶯喚儂。喚儂胡爲古槐喚。古槐無用髮髼鬆。髮髼鬆松葉繁。重陰覆地草茸茸。坐於陰卧於陰。非栢之翠非蒼松。古槐濃柳絲長。中有黃鳥冶麗容。慇懃招我弄巧舌。大木不動坐如鍾。一囀濃濃再囀。勺蠡其奈溟渤溶。濃濃復囀囀。邱垤焉能泰山峯。古槐濃歌須莫唱。席不卷心茅不胸。古槐濃歌須莫唱。少而多病老而慵。深山僻處樂爲地。流水溪邊且莫從。</text>
<title>贈筇晩齋</title>,<text>我有便身杖。贈君任便身。便身非不好。蹇蹇奈王臣。</text>
<title>葛島石刻歌</title>,<text>嶺南岐城縣海上。有徐市過此四字。地與日本接也。燕人見搨本曰。徐市二字是而過此二字非也。以余見言過此二字之流傳千年。非可曰全然無據。以俟博古之士正之。有人手持海上刻。勸我解釋字之泐。嗜古之士今寂寞。宛丘去後阮堂憶。一紙榻出四字奇。金石攷訂有誰識。太古雪盡劫塵洗。石棧岌岌對傾仄。躋攀附貼援而踞。捫歷辛苦仰脅息。二千年前丹砂痕。上下蒼蒼同一色。嬴童惜死求神僊。急送徐市三山特。三山知在東海中。東海之東南海側。南海遙通西雍路。秦船風利茫無極。何日擧筆仰壁灑。交錯屈折淋漓墨。我釋不與凡人殊。燕士歧論偏滋惑。燕士原來好淹博。攷據之癖強哉北。嶧山古碑岐陽皷。音訓紛紜辨舊式。許氏說文何爲作。滕公槨銘斷以臆。非有定見各立門。此言亦或彼言或。人莫信夫我之言。未可自信愚一得。史佚伯喈不復起。咄咄無人入閫域。大都書法如觀海。浩浩澎澎深不測。後代剽竊章句徒。敢言秦漢石墨勒。不尋正畫事弔怪。失於元氣耽於蝕。小大本非泥䂓矩。剝落本非從典則。天然寫出宛然在。幾經風雨沉晦黑。世降莫可爲此法。倒薤枯藤千觔力。卽之凜凜鐵斬截。望之烈烈巖崱屴。噩浪不擊怒鯨鬐。積風不磨飛鵬翼。參造化者宜悠久。絮雩漠漠神鬼嗇。痴矣放去一男兒。任他表記水程直。非獨過去留纍纍。堪笑意思何忮忒。他人莫窺我山川。不恃其險恃其德。如今徒作紙上見。奇觀不貧海外國。</text>
<title>何不飮歎</title>,<text>翁不解飮酒。鎭日坐草草。少小徒存戒。不念駸駸老。酒德果何如。經籍按以攷。大禹飮而甘。善言亦爲寶。夫子惟無量。揭訓不亂道。後人有何知。猶稱儀狄造。子瞻胡不如。伯倫胡偏好。飮啖皆隨性。隨性莫煩惱。王卽惡酪醬。點也嗜羊棗。我何不飮否。却慚鬚髮皓。金樽幾空對。玉山謾自倒。麯車時汲泉。秫田反種稻。箰蒲不須簌。蓮花不須搗。寄語酒遊人。風流無晏早。間關黃鳥陌。空明白月藻。我欲飮不得。寂寞披胸抱。幽竹淸可憐。落花紅不掃。我欲飮不得。怊悵難裁懊。嫋嫋琴娥唱。娓娓詩伴討。我欲飮不得。悠然憂思懆。何事不得飮。一生心愺恅。何事不得學。渠已判頭腦。頭腦判以後。萬事付彼昊。富貴夢華胥。閒曠世太皥。如令早業嗜。醉無寒與燠。不徒忘形已。紅塵脫栲栳。榮辱同雲水。是非何白皁。我思古之人。古人去浩浩。多病渴馬卿。祭詩瘦賈島。束手酹一杯。向天某之禱。古人情何暢。今我形何槁。使我一長吸。與游元氣顥。托跡昏冥逃。養陽天眞保。聖人本不禁。洗腆誥于鎬。坳堂杯水借。循俗任霽潦。鼴腹遇長河。麂眼纈纖縞。一飮復一飮。日沒又日杲。邨畔問牧童。壚頭訪老媼。到處春色闌。遠近天香葆。所思惟在玆。何時不唇燥。不讀止酒詩。束閣淵明藁。</text>
<title>咏櫻桃。次白少傅十四韻排律。</title>,<text>櫻熟端陽節。先將獻北宸。傾筐雨後至。薦廟餕餘新。椒掖蒲爲釧。楓階甖下銀。虞園說異種。唐殿頒詞臣。砂鼎不堪煉。珠房非是眞。色同瑛碗子。時晩玉窓人。爭詑鄕村老。共分兒少倫。濯斯水是取。陟彼山之皴。枝重火星爛。葉翻瓊糝匀。外封箇箇甲。中抱生生仁。光奪肉偏暎。味酸齒自津。滋肥濡以露。信息華於春。黃鳥呑含實。朱門頃刻珍。廣栽墻角隅。幾處圃中身。</text>
<title>石蓴</title>,<text>世人但識水中蒓。不知石上菜有新。石上菜亦蓴以名。異於皮茸異拳菌。葉則差濶莖則縮。腹瀋嫰綠背飜銀。山人聞我氷蓴嗜。贈他一種說諄諄。君於蓴菜何取焉。于燥于濕自有因。秋風以前業已採。截彼高山石嶙峋。藜藿做羹膓熱熱。萵苣飯口津津。此皆寒畦摘來者。吾灸無異秦之唇。津可嚥矣熱可濯。方可適口而浴神。恠君胡爲水取已。采采不間秋與春。我聞此言不勝赧。解帶披衣又脫巾。白雲留心華山老。淸風入懷羲皇人。如令趣味適我願。水兮山兮無苦辛。我欲養性非養口。知趣何如知味眞。</text>
<title>夜雨</title>,<text>晝宵日日替相迎。無事山人入睡城。撼屋雨聲驚夢急。當窓燈火照心明。推窓浩浩流眞氣。開眼矒矒沒世情。莫道而今如混沌。朝來料理見天晴。</text>
<title>景陵忌辰 二首</title>,<text>年年此夕不腥葷。賤齒三分已二分。老病駸駸難固守。一心敢忘蒼梧雲。我居近在仙陵東。山麓蜿蜒氣脉通。歲時香火如陪過。死後生前一軆同。</text>
<title>詠六畜</title>,<text>馬駕輅駄柴各自技。揔爲人使役行李。蹈籋浮雲將若何。笑他伏櫪志千里。牛雨後高眠楊柳樊。夢中康濟播耕繁。本身騂角非渠願。誤落山川忘自尊。羊歌罷五羊覔五矦。金華消息望悠悠。天意多從人事合。平泉莫願十千頭。犬宋鵲韓盧善走行。塒鷄圈豨莫相爭。除却前山狡兔盡。三庚未免一任烹。豕剛鬣何人號做豪。莫逃霍霍木蘭刀。兒童投石中長喙。猛發聲時奮鐵毛。鷄啄之粒粒向人來。口腹焉知伏禍媒。趁夕必投前度宿。一心固守莫堪回。</text>
<title>縛鷄詩</title>,<text>邨舍客來具鷄黍。鷄兒已放出窠圉。匏花籬落自啄來。秫苗田疇自浴去。招招僮僕搏以取。僮僕相愁不知所。申命廣搜坊巷曲。或走郊畔或水渚。痴禽不識禍迫在。刷翎引頸避赤暑。擧杖猛聲長驅入。無用火德隊一旅。平生自詫朱翁力。絳幘靑緌黃金距。報晨爲信呼羣義。我功何甞負於汝。喔吚一號皷而奔。不戀粟粒落隣杵。兩岸含蘆冥鴻度。萬里垂雲大鵬擧。途窮可憐投林猿。穴拱堪嗟抱頭鼠。主人出門呵呵笑。對客相謝與之語。微物竄逃自惜命。人何不忍捕欲咀。君子遠庖生死念。聖人解網左右許。工於避害卽常情。孰不藹然惻隱處。悠洋可見畜池鄭。得失無關亡弓楚。客子犂犂拱手立。讚道仁德無纖巨。弋不射宿孔門訓。驅用失前易卦序。不思五膏踐籩豆。不思大臠登鼎俎。西隣不羡東隣富。君有旨酒爲我醑。有酒無肴且莫歎。一觴隨處亦暢叙。離離可口摘園林。采采自足傾筐管。休道鷄也逢着喫。惟君所需只我與。田舍落日話娓娓。氣淸逍遙散塵緖。何有何無心何繫。處世不復畏強禦。問爾鷄兒何處走。走處無非深山阻。深山之阻多猛獸。不塒不籠還齟齬。寧入高釜爲人食。莫作孤狸腹中貯。鷄乎勿以吾言誑。險巇橫罹誰識詎。風雨不已鳴喈皆。助我樂事寄鄕墅。</text>
<title>月夜見渭師寄詩</title>,<text>林雨初過月一彎。庭除散步屐苔斑。晴光如憶前生事。顥氣同遊此夜閒。肇判洪濛千劫界。空明積水四圍山。淸詩隨影樓頭落。松際泠泠碧磵灣。</text>
<title>木屐歌</title>,<text>嘉梧老人木爲屐。庭際縱橫雙齒跡。勢若吳陣逃百里。制倣蔡舘遺一尺。靡旱靡雨靡晝夜。足底聲聲送拍拍。龍尾梭化落機杼。鴨嘴船放乘潮汐。軆胖腹脹趫而仰。鼻尖口長斜而窄。廵嶺廵磵幽峻處。勞勞擾擾又役役。閨闥老婦顧之訝。衚衕小兒笑也啞。相語無非入嘲訕。君不見聖人簡冊。大禹治水成厥功。山行以梮陂九澤。後世紛紛其製殊。莫謂我着尋邪僻。或畫或刻或爲玉。于蠟于藍于以帛。人視榰危吾則便。形形色色各隨癖。休道麤屐但使令。玩之靈運皆名碩。嫁期束裝弊笥具。相門納刺破衣襞。祭酒價廉錢還靑。麻姑術竗波劈碧。早知此物若是長。絶彼哄堂聲言㗲。從此大讀高士傳。愼勿蹴蹋而排斥。芒屩何須羡珠履。靑絲不肯換赤舃。我自躡之我爲用。我自愛之我爲惜。請君愛惜無儉奢。古人之好今人亦。曷逐蛩蛩相倚走。莫墮猩猩迷藏席。投足容趾常存戒。羊膓太行視邱陌。一生心事做如此。陟巘步步雲起白。筇一笠一屐一兩。何處名山不我適。名山知在阿堵前。行行止止退士宅。</text>
<title>獵鹿</title>,<text>我園深在嘉梧谷。年年六月事卽鹿。赳赳佃夫不招至。何處溪壑曾攸伏。一隅纔過一岅越。所見叢雜皆林木。朱鬒鬖髽袒禓驅。伎伎兟兟逬羣族。走東走西乘風走。一塲空虗餘踏蹴。齊訴狼狽今日事。願言他時更獻卜。主人倚杖笑而答。山獸何甞爲若畜。山獸亦具一點明。常性其耐受衆戮。春秋戰國管氏子。願得其血不願肉。百金不惜一頭來。而熱而瀹充肚腹。管氏之子何太痴。可使靈藥延壽福。獸不爲人殺身者。肯出腔血使之服。何事取血自昔然。醫詫輭角不翅複。人皆貴角不貴血。今我靑囊秘方讀。朝來忽得血一盆。包之白茅赤漉漉。鴻門切㗖何其壯。粤宮卧甞何其黷。長吸不羡靑蓮酒。流歠還同安石粥。神氣酣醺通九竅。顔色滋潤明雙目。從此病軀快蘇健。五嶽可挾超四瀆。天降白鹿畀于我。麟髓鳳膏不足掬。赤城閬苑咫尺在。兩腋風生遺世獨。荒唐蕉隍愼勿信。似夢非夢堪愧忸。</text>
<title>南瓜行</title>,<text>南瓜種出南蠻邦。遍滿南閩入淅江。燕南諸處無不藝。二月田疇兒女雙。肇夏生苗蔓十丈。節節有根塡空谾。葉大於荷尖稜角。莖直如藤虗肚腔。黃花漫漫子結蒂。西瓜太奢冬瓜厖。野人紛紛朝暮摘。狼藉市肆不翅扛。少年荷擔下泥岡。老人傴僂度石矼。無貴無賤同一味。玉糝紅醬傾甁缸。切綠斫靑霜雪落。片時湘出鐇舂撞。或盛瑠盤或瓦缶。不擇荊蓽與綺牕。做聲無聞咬根口。過田不嫌納履跫。村家如無一種物。肯使童𥠧兩眼𢥠。七月八月新稻熟。柴扉大開眠老狵。籬落纍纍皮膚厚。將敎羸婦赤手降。折葵自樂輞川詰。採桑貽安鹿門龐。我亦今日不羡彼。無辨人間語棼哤。天之所施地之産。歲歲年年信悾悾。一瓢汲泉開蕙帳。七佛放光染金幢。耽玆入山恐不深。非爲故避急奔瀧。滿駄落來黃無數。百夫不能挽我艭。歸蓄我鄕枕藉卧。小槽眞珠滴滴淙。啜香不借烹新茗。對月何須擁寒釭。勿令多食傷脚氣。堪笑我老惟朽樁。撫我膨腹淸風坐。誦古人詞玉潤摐。我欲摸寫寫不得。留俟他日筆抽杠。</text>
<title>竹露茶</title>,<text>普林寺在康津縣。縣屬湖南貢楛箭。寺傍有田田有竹。竹間生草露華濺。世人眼眵尋常視。年年春到任蒨蒨。何來博物丁洌水。敎他寺僧芽針選。千莖種種交纖髮。一掬團團縈細線。蒸九曝九按古法。銅甑竹篩替相碾。天竺佛尊肉九淨。天台仙姑丹九煉。筐之筥之籤紙貼。雨前標題殊品擅。將軍戟門王孫家。異香繽紛凝寢讌。誰說丁翁洗其髓。但見竹露山寺薦。湖南希寶稱四種。阮髯識鑑當世彥。海橽眈蒜檳榔葉。與之相埒無貴賤。草衣上人齎以送。山房緘字尊養硯。我曾眇少從老長。波分一椀意眷眷。後遊完山求不得。幾載林下留餘戀。鏡釋忽投一包。圓非蔗餹餠非茜。貫之以索疊而疊。纍纍薄薄百十片。岸幘褰袖快開凾。床前散落曾所眄。石鼎撑煑新汲水。立命童竪促火扇。百沸千沸蟹眼湧。一點二點雀舌揀。胸膈淸爽齒齦甘。知心友人恨不遍。山谷詩送坡老歸。未聞普茶一盞餞。鴻漸經爲瓷人沽。未聞普茶參入撰。瀋肆普茶價最高。一封換取一疋絹。薊北酪漿魚汁腴。呼茗爲奴俱供膳。最是海左普林寺。雲脚不憂聚乳面。除煩去膩世固不可無。我産自足彼不羡。</text>
<title>雨中撥憫 二十五首</title>,<text>昨夏做詩殆近千。今年所得未成篇。老人筋力隨時變。莫恨神思不及前。終日雨聲眩暈生。簾紋搖萬耗神精。蚤年倘有如如證。苦海千重肯利征。少年莫笑此翁衰。昔日婢娟頃刻媸。往時我亦不知老。慙愧平生心自欺。開門大笑水漫漫。屋子依山彈小丸。蘸去蘸來田壠畔。一竿簑笠避驚湍。前夜薰蒸儘未經。朝來雨水滿溪汀。倚杖聽回推戶卧。心神愺恅少安寧。隄防田水設踈罾。冀得魚苗早膳增。急雨無端川瀆漲。忘筌無奈忘魚仍。大雨頻霑六月天。天時流動占年年。加之一陣風斯起。凈掃方塘未墮蓮。紅塵貴客少知心。謂我邨居福分深。村居亦有邨居苦。屋漏前宵滿壁淋。穿林燁燁一燈火。知是門前乕豹來。田家無食休歎息。餒雨離山亦可哀。人生不過百年間。喜怒甘酸又謗訕。畢竟同歸一笑已。何人促促何人閒。風雨有時疾復遅。况如人事亦贏奇。人從天道相迴薄。半夜山窓月一眉。天作之雲雨一犂。均霑四海本無私。燥濕原來因地勢。何曾稌黍辨高卑。一年測雨有低高。多少平分不謬毫。黃塵淸水三山遠。千古英䧺盡浪淘。濕氣濛濛四野茫。料知人糓易生痒。須臾雲破靑天覩。烈烈中天耀太陽。一點晩紅穿樾斜。百花已謝是何花。雨打風摧猶向日。不堪培養野人家。有時佔畢元非性。老去消愁謾自詠。杜苦莫嘲賈瘦生。詩人俱是浩然病。滿架倒橫石墨疊。幾年藏在山人篋。雨中點檢紙無完。可惜當時裝玉躞。已矣當時知者少。草萊同腐一生了。滄江不返米家船。虹月空敎夜夜皎。雨點縹緗紫綠生。脉望得意自橫行。秦篆蝕餘侵漢畵。主人痴立不勝瞠。閉戶自憐身世寒。平生聚積盡歸殘。三十年間何等棄。至今臨庋只長歎。京凾時到起吾慵。若有人兮池上逢。手中摺紙淸香在。餘韻泠泠聞遞鍾。祁堂大手與經臺。萬古心胷尙拓開。事業文章當世特。未聞毛褐入天台。千萬人中挺一身。莫言草野已沈淪。誦君之句羡君着。局外看棋我是賓。世上何曾無兩閒。君詩於我未全覸。咫尺故人猶不識。遠求於水遠求山。萬事人間何事艱。塵纓解縛坐靑山。官啣三字不能忘。心逐奔流休挽還。</text>
<title>怪聵聾曲</title>,<text>鶯初夏之鳴滑而軟。深夏則澁而短。余演之曰。初也古槐濃。其晩也怪聵聾。鸎豈自呼名乎。余之解如是也。所以前有古槐篇。後有怪聵詩。我家六月猶聽鸎。其聲短澁變初鳴。怪爾何事聲促急。世人莫解間關情。春柳依依籠梁堤。夏本陰陰暗秦京。隔葉穿林囀喉舌。工爾藏身未藏聲。靑蛾美人推枕起。白馬公子挾彈行。危哉危。咫尺羃羅縈。止於止。圓轉和且平。聲出乎爾爾自晦。綿綿不絶繞綺城。身在幽深聲則遠。千人萬人耳爭傾。怪聵聾怪聵聾。前聲後聲但聲成。前聲訴後聲悲。乍斷乍續性靈淸。我欲相和招隱操。愧乎錦箏與玉笙。我解怪我解怪。我言聾聵爾莫驚。天機潑潑自作音。豈欲勒爾名爾名。君不見鳴蟬不知蜣螂窺。萬古伯皆聽獨明。</text>
<title>聞鏡浦臺重修有作</title>,<text>余前秋。從雪嶽轉入鏡浦。行色草草。人無知者。留一日。摘竹葉題詩數十首。不見主人而去。聞今秋樓臺改觀。不覺馳神。漫成一詩。一驢一僕俶輕裝。偶入溟州戀宿桑。玄觀前來劉夢得。洞庭不識呂純陽。海山無改猶依舊。臺榭增修始拓荒。太守今秋聲價重。我遊差早恨偏長。</text>
<title>養硯老人墨竹歌</title>,<text>先生贈我一頁冊。自道墨竹手以灑。八幅之幅卷舒看。愈出愈奇反訝怪。蓬萊浮筠鍾磬鳴。漢川脩榦金鐵介。或茂沙水或挺巖陸。條暢紛敷森肅界。惟其有之是以好。誰爲此君一悟解。氷雹根霜雪節上。凝玉露無日不曬。戴凱博士飮水墨。香山老人餐沆瀣。後一千年紫霞老。半生未了磨蝎債。幾番風雨山房下。壁間不惜爲人疥。胷中逸氣耳食久。雲林遺事試一話。爲蘆爲麻人之評。不爲強辨秪笑煞。是竹非竹天機發。一日一掃百稱快。有求之者欣然應。景迫八耋不示憊。恒言于我也。寫竹胡爲性靈壞。寫竹期欲肖。蟲蝕風葉敗。寫竹期欲移。土着巖石隘。病在乎根人不識。人不識胡太聵。我於少時學先生。見竹輒思丁寧戒。凡人寫竹不能特地起。蹙蹙跼跼何誤註。安得一張紙。凈掃千畒雲外掛。色紫色綠易失眞。墨備五色群品邁。先生之竹天下無。猜妬常情尙睚眦。金刀交錯撑戟枝。古篆屈曲倒穗薤。非松大夫揖。非石襄陽拜。片縑殘墨皆可寶。俗子莫放視草芥。免起鶻落以外法。錙量銖較沒等差。節節縱橫靑篴玉。點點散落蒼筤封。我今十年復得之。風塵埋沒始再邂。我亦老且病。庋弆書畫心已懈。無人知其眞。疇償厚價山田賣。遑遑謀婦換宿釀。林舘淸風回首喟。何處高山仰嵯峨。何處流水聞澎湃。我家非彭城。近日亦一派。恨不見東坡翁。珷玞莫辨種稊稗。君不見古人寫竹如寫書。寫書何不如寫畵。</text>
<title>褚本聖敎序歌</title>,<text>大唐貞觀聖敎序。集羲之字天下貯。蘭亭餘韻猶可挹。風流變態足暢叙。帝遣神僧覈三藏。光陰浪費十七距。二儀有象顯覆載。四時無形潛寒暑。永徽四年月之陽。中書令臣遂良褚。欽遵勑旨貞珉拓。新字縱橫椽筆擧。是年嘉平重開局。粤自春宮另本佇。此爲雁墖頌德文。上千年來下千去。憶曾翻譯弘福寺。六百五十七部語。大海法流智燈燄。六度綱紀慧燭炬。鷲峯鹿苑雪嶺下。朝鍾夕磬二音緖。高宗作記承太宗。申命手寫登善汝。一揮精姸二揮遒。腕弱勢強沛莫禦。璿花亂落千蒂並。綺霞斗起十丈許。來萬文韶鐵筆運。十日丁亥建得所。照古騰今金石聲。流傳後世庸識詎。搨之登登蠟㓒舂。五色光奪會稽楮。裝以錦縹池以縑。萬家棼棼搗石杵。中州有人贈眞本。展卷觀之亦一巨。𢈢樓收聚壁雙聯。市肆交擲金累鉅。携入行槖一倍重。虹月生光我鄕墅。千古有契鍾家子。當時不顧蔡氏女。襲襲蘭麝辟魚褪。我得之而我寶弆。嗜古之士秪嗜書。好佛莫似王英楚。</text>
<title>次祁堂韻 三首</title>,<text>南郭子綦㗳㗳然。何來風雨暗窓邊。流金處處人俱暍。食素年年我亦禪。相對可憐蒼鬢染。自怡莫贈白雲緣。勸君入峽知難得。謾說名山海嶽編。淵明種菊悠悠然。早待秋風籬落邊。家在深山隣乕豹。人於愁海坐僧禪。去來有定空三界。得失無關息萬緣。知是門前稀客到。莫言蛛網但牙編。季老據梧然。諦觀物物空無邊。百年慷慨悲秋士。一種淸閒結夏禪。短岸白鷗此世約。晴天明月前身緣。敝齋塵硯爲君洗。君贈詩文補我編。</text>
<title>寄尹直學士 滋悳</title>,<text>曩日余入都。以嘉梧藁略十五卷。示尹學士。歎曰。余十年鄕居。浪費歲月。顧今老白首矣。耳聾眼昬。行步且不利。非久當作永退人。回憶疇昔。未知做甚事業。不覺一咲。學士曰。做事業。政在此卷耳。余曰。學士果知我。而亦不知我也。此卷何甞爲傳後而作乎。隨意隨寫。消遣而已。學士曰。事業何限。而間中消遣。是無上事業矣。余曰。學士不聞乎。富貴消遣而有富貴之苦。貪賤消遣而有貧賤之苦。閒中消遣。安得無閒中之苦乎。以此見之。百年亦苦。學士年富。焉知此生之苦也。賦一篇以述之。人間容易送歲月。今日明日去倐忽。我思古人恨不見。日甚一日心思竭。古人亦恨不見我。契託千古讀乘杌。我以而今視以古。若醍醐灌病暑暍。混混纚纚洋洋爾。君言如是我亦曰。我言痼滯君言通。君莫笑我太強訥。逢塲盡是瀉肝膽。悟境無非換胎骨。已矣我作六旬翁。十年碞峽卽宅窟。山中何有時曆在。春以花發夏葉發。獨寐寤言矢不諼。風月前樊又後樾。非爲濯斯水瀯瀯。非爲瞻彼山硉硉。何處聯翩司馬帶。何時追逐魏公笏。古人已寂餘今人。泠泠遺調響淸越。今人何可古人跂。跣不視地徒趨蹶。歎息朒朓如斯逝。老無用身夙泊歇。北斗每依田氓家。寒月不勝聖人闕。耳雷目霧步蹣跚。形殼惟存夢怳惚。終日端坐何所思。參禪談柄一枝兀。與其參禪芻戶僧。莫作漭瀁迷津筏。與其風筏迷遠津。莫學倥偬不黔突。罔非閒中苦海耳。富貴貧賤皆白髮。職職芸芸一臼塵。英䧺從古盡埋沒。逃之文墨是一道。忘形忘慮忘臲卼。塵簏日富爲人役。詩文或徵銘或謁。我書我名我藏之。牛溲並畜俱馬渤。是豈傳後作事業。子孫箕裘只貽厥。苦哉苦哉苦哉苦。此生良苦胡汩汩。汩非爲公汩非私。苦吟苦思苦矻矻。葉葉政合瓿之覆。無望他日入剞劂。昌黎有子莫辨字。謾向知者語咄咄。</text>
<title>蛛網</title>,<text>我屋無人到。亂蛛縱且橫。游絲封短棙。結罟罨雕杗。自作一身事。非知浮世情。鳥蟲入網利。朝日覸陰晴。</text>
<title>舞鶴</title>,<text>野鶴爲人。不榮不以飢。仙胎久塵寰。滔滔忘喧卑。歲暮心惆悵。有誰肯哀離。箕風吹凉沙。氷雪接天涯。是時皇月朗。俄頃落影移。霜雁叫凄凉。寒鷄報喔吚。淸夜聲容發。驚風動遠思。一唳徹雲霄。金閣嵬丹墀。連軒終宛轉。龍躍鳳來儀。躑躅徘徊間。騰推振迅馳。奔機翔合緖。離綱步臨歧。若住若而歸。延遷變繁姿。鳴鸞衣容裔。飛燕羽差池。角睞或分影。連聲交相悲。我見起興感。推窓發一嗟。微禽戀故鄕。而人焉不知。旣脫樊籠鎖。浩然復何疑。不願衛國軒。欲過赤壁湄。平生長如是。魚網豈橫罹。</text>
<title>庖丁解牛</title>,<text>齊王堂下過。陳孺社中分。割肉廉仁倂。一偸曼倩醺。</text>
<title>復次經臺韻</title>,<text>經臺余舊契也。今夏雨裏。以詩相酬。叙阻閡之懷。經臺見余所作倣白少傳池上篇。認爲余鄕莊無减香山社。多有品題。此可謂盡信書。不如無書者也。經臺詩格。絶東人口氣。每讀之。如聞空中樂。余屢煩郵筒。實欲鉤經臺句。而經臺不知暑中甚苦之至云。自今以後。投戈息馬。抑要待秋風馬肥而鐵利歟。又用三截句。代羽檄之馳。橫吹晩弄感年催。篁韻凄凄秋已來。故人不見淸風至。我有靑山君有臺。百花多種四時催。盡入君詩題品來。池上安排須莫信。一篇秪在望鄕臺。白戰羽書日夕催。中原誰是並驅來。兵力如今三皷竭。投戈息馬下金臺。</text>
<title>贈別松禾倅朴用簡</title>,<text>聞君出宰嘉禾縣。我滯深山悵未餞。人皆賀君我獨憂。縣之瘠薄曾所見。非山非海處一隅。吏民交惡善閧戰。採礦弊源伊昔然。有氣中夜疇能卞。前人擧皆却步立。莫道政簡又通鍊。我言此槩君試聽。欲說蹺蹊不得遍。整欹補袽無多術。正我身復存我面。遇事不須問於人。先執其端心樞轉。一竇通明自就緖。箇中取舍有方便。世人比多泥于私。知莫行者沒後先。君能勇斷闢碍滯。萬里初程今日選。中立東决西决流。擺却千條萬條線。夫如是後方剸理。武絃蜀學仁風衍。導之以義歸王化。遠若潮惠猶畿甸。至愚亦神謂之嵒。似忠而姦卽是掾。夷處易忽濶易漏。大人爲治不沽衒。有司禮嚴宜恭敬。隣城誼重毋專擅。珠翠笙歌非不樂。名山水石非不羡。旨好事必有吝悔。且莫追逐遨式讌。官如僧舍門如水。不畏細人暗窺眄。愧我不才曾未郡。郡治良法裒充瑱。或見乎古方策記。或聞乎昔先輩彦。鋤梗束濕寬猛間。濟以勞來敎不倦。是皆出自實心上。要令上下服眷眷。春堂遺愛知近境。不待勸勉申申荐。百里無非吾赤子。何必區區家累戀。勿施不欲己推人。大得其心貴下賤。期望斯厚將何副。弗撓乃可厥居奠。豊山樂哉父老安。喜雨慶也農夫忭。我贐不以詩以文。一部西京循吏傳。</text>
<title>買瓜十韻排律</title>,<text>山田犖确夏無瓜。甜苦安知村老家。投來蔀屋片時富。走送筠藍百里賖。誰傳玄圃三仙種。不揀靑門五色奢。處士槿籬籠鐵蔓。佳人玉臂動金花。滴滴寒香需燕飮。津津甘味報蜂衙。蘇水柘漿奇品異。瓊缸翠甒一拳斜。氷桃和露華山室。碧樹交柯滄海沙。林下初看能破暑。人間亦有學養霞。擲銅過巷爲消渴。彎月盈盤與闘誇。浮動紅塵妃子笑。荔枝除却涎生牙。</text>
<title>次韻韓魏公喜雨詩</title>,<text>仁德洋洋皷捷桴。崇朝喜雨溢寰區。種之黃茂三春注。勃也靑苗四野蘇。天意不私周以洽。民情久渴漑其枯。沛然神化形難得。擊壤康衢帝力無。</text>
<title>山中吟</title>,<text>山中疇學老蟬枯。風雨田原𦺥橡無。村老雜居樽是瓦。野歌相和簣爲桴。雲心長逐閒人住。秋氣先知病客蘇。鼎胾塩虀同一味。笏園蝸舍亦安吾。</text>
<title>秋興</title>,<text>居然七月天。已謝三庚暑。無跡曉山雲。多情秋夜杵。雁嘶悲戍兒。蛩織促機女。琴語獨知心。淸風送逸緖。其二前宵雨一簑。山屋秋風至。荒圃菜花黃。短籬匏葉翠。寒燈稍可親。殘暑不要避。莫歎遞炎凉。循環天所致。其三一年又一秋。老去添宣髮。迅邁不須憂。榮枯元有歇。懶吟緣習閒。病卧非傷暍。忙了市朝人。何如田事汩。其四點點燈千家。蕭蕭雪兩鬢。人生自有涯。時序無違信。出處關身名。繁華過眼瞬。今年差早凉。積剩認成閏。其五人謂春秋同。春羞秋色潔。照心梧月寒。醒胃石泉冽。候屬方來氷。劫餘過去熱。入山我耳裒。萬樹蟬聲裂。其六得失坐觀棋。正欹立射鵠。性踈何緊忙。居僻遠榮辱。剷跡宜光韜。轉喉易諱觸。試看水益淸。淘洗紅塵慾。其七潘郞投緩時。歐子讀書夜。今日無其人。當年孰並駕。形從魚樂忘。口與鳥聲啞。進退易言哉。前脩有定價。其八志士獨悲秋。難禁慷慨淚。那堪千古愁。尤歎一枝寄。原是激嶒崚。非爲改糓燧。白堂飮不如。何日樂天醉。</text>
<title>中嶽泰室石闕帖</title>,<text>漢武求仙登泰室。呵靈噤神祭太乙。若有言者牽黃日。其說荒唐誠難質。先王盛典天叙秩。蒼穹降隲上朔吉。朅來後辟相繼述。陟彼絶巓厥寧遹。白玉城邈扳兜率。嶺巆崱峛籠瑞霱。曼倩大隱已屈膝。文成將軍甘衒術。空洞石竇中嶽昵。廟南百步地不失。貞珉滑膩留鐵筆。三闕之中分損七。好古人顚浴黑漆。理頭碾搥目眶眣。耽索如可此生畢。拉拉䌨䌨幾汩汩。長安市肆芎臭溢。來而去而購不一。莾渺𨓏蹟多所逸。搜眞改正或闕實。顧亭林反吳夫恤。王虗舟遌牛空怵。四家紛紛爭陟黜。覃溪老人證法律。一手所作一時出。方員茂滿神氣瑟。朱寵薛政載紀悉。陳脩馮寶來汝叱。飛雉𦑮𦑮挺支茁。降雨滂滂興雲密。千秋萬祀功鮮匹。漢印繆篆直百鎰。我亦混得燕書袠。大少室啓毋廟謐。按圖今在河南佚。登封縣東陽文栗。堪笑不費馳驛馹。坐收鴻寶天球軼。噫嘻進禮泰畤挹芬苾。</text>
<title>岣嶁碑歌</title>,<text>君不見衡山絶頂禹王碑。千年莓苔蟲蝕奇。字靑石赤蝌拳鸞漂。世人但誦昌黎詩。升庵作謌昈無遺。發揮稱贊不下石皷岐。今闕其石靑山空。不是季文楚本曷以知。參身洪流明發興。翼輔佐卿帝曰咨。華嶽泰衡難分象。堙欝塞昏不辨時。鬾符獝讖秘神斧。天書洛圖揲靈蓍。若稽集古錄。趙鄭金石何參差。自昔好古罕見已。不似是似猶存疑。嘉定壬申何子一。隅然得來蘿葛披。當時執契曺轉運。詈之咍之狂之。嶽麓書院一片弆。白尾狐爭綠髮龜。今人摹刻陳𪔆䵻。大孔小孔緊毫氂。洞庭友生贈蟬翅。疊疊摺摺入裝池。姬穆壇書吳札字。同庋西廳鏤棗梨。釋文無非皆臆度。與其從他人臆解。無寧從升庵之臆辭。</text>
<title>四月初一日聽鶯</title>,<text>山深四月始聞鶯。先我詩人隻句成。雨過荒園敷草煖。風淸老樹展陰輕。人間節序無今昔。方外逍遙共性情。昨日餞春怊悵甚。何來公子送新聲。</text>
<title>林下廬。牡丹盛開。</title>,<text>繁華無當此山居。頃刻津津滿我除。曉月天香風送遠。夕陽霞氣雨過餘。愛蓮愛菊元殊愛。虗氣虛心捴自虛。春盡夏初消寂寞。草堂坐閱衆芳書。</text>
<title>玉獅子</title>,<text>海嶽帖云丹陽米貴。以百斛船。換玉獅子筆架。余近得一玉獅。因歲儉投賣者也。怳憶米帖語。成一詩。非以此品謂眞品也。丹陽米貴換雕獅。船上秋心晩聽颸。眞贋無關誰買櫝。古今同癖競尊丌。玄壇霧罷游天鹿。翠渚沙明翥雪鷥。半畞水淸湛濯洗。龍鬐螭鬣共躨跜。</text>
<title>又憶芙蓉詞</title>,<text>癸亥。余自海移北。作憶芙蓉堂詞。乙亥。以奏請行過境。時正仲秋。又作憶芙蓉詩。丁丑夏。一海妓來訪。使之誦讀。寫寄李都廵汝諧。庸博一粲。一別芙蓉十五年。夢魂頻入碧城天。寶光繞日扁楣照。月色宜秋樂府傳。鴻爪餘痕留跡雪。泡花流景褪腮臙。乘槎何處銀河到。萬里風飊憶老仙。</text>
<title>咏花史</title>,<text>東郊僻處有一屋。依山臨水多卉木。主人無事蕫濯蒔。朝暮奔走役廝僕。樹樹花花相對時。分之以羣聚以族。上頭春色雪中奇。古楂新梢紅映肉。二月天氣齊放香。輕寒乍退養輕燠。西府海棠東園桃。杜鵑花護滿山簇。三月天氣催㬉律。造化仁愛轉朓朒。木筆纔吐薔薇尖。山茶未半䕽速。四月天氣風南至。雨露無私遍潤沐。花王儼臨土堦尊。佛頭初謝芍藥夙。五月天氣節届中。裙腰芳草收刷馥。石榴墻角朱明促。菖蒲溪面寒光伏。六月天氣大雨行。火雲高壓虐炎蓄。潘靑綉毬繭秋百。晏白簷蔔花出六。七月天氣凉入郊。金𩗹颯麗陽曝。方塘曉月思君子。半砌輕陰敷石竹。八月天氣星河潔。門前野水香稻熟。若霰欲唱太冲操。剪羅恰作秋娘服。九月天氣靑女降。圓靈杳杳商灝肅。籬落淸風誰能挹。五斗難換淵明菊。十月至月臘月天。江山蕭索掃丹槲。林下復見美人來。飮水獨坐仙書讀。開門一笑水仙落。江南大雪橫千斛。四時花發四時同。多種人倦奢眼福。境與人遇藏無盡。山水名區爰居卜。我看我有我自樂。鷦鷯一枝鼴鼠腹。三百六十廿四番。百年復始三十幅。飛遯澄逈安守株。瓌富忲溢亦覆餗。處中晉公居于午。踏實溫公老于涑。東郊何處僻維揚之谷。</text>
<title>漸漸詩。戱題壁上。</title>,<text>月色漸漸晴。曙光漸漸明。綠陰漸漸淸。流暉漸漸傾。林園漸漸成。爵祿漸漸輕。書味漸漸生。疾病漸漸嬰。缺陷莫歎驚。事難盡我情。紅顔何太榮。白髮何太嬴。位尸空代耕。實賓半盜名。靑山重宿盟。耳畔小溪聲。</text>
<title>山中</title>,<text>蓬門依斷麓。峽裏亦人家。客子踏新蘚。兒童拾落花。踽凉非棄置。孤寂莫咨嗟。蒼翠簾間滴。朝朝濕素霞。</text>
<title>朴瓛齋政府致奠日作</title>,<text>朴瓛齋喪。余倡言當引閣䂓勳例。宜有政府致奠。山響相國議于諸公。涓日亟行之。仍成儀節祭式。金晩齋三宰序而示余。余添入鄕外條百里以內。司錄當奉誄替行。笑曰。是余自道也。戱成一絶。生共周旋死共哀。人生到此一心灰。百年起義瓛齋哭。何日吾鄕司錄來。</text>
<title>效放翁軆</title>,<text>無事閒翁號退士。氣衰全忘毁譽間。雲來雲去矮簷暮。花落花開小戶關。畏約莫非千仞岸。冥行盡是九疑山。北窓永日眠初起。坐數殘莖幾箇斑。草堂睡起伴無人。一半甜鄕潦倒辰。案牘縱橫書散帙。衣衫攞脫頂拋巾。朽枯容易成隆老。少長非難做逸民。幾日夕厨登麥飯。村家自此不愁貧。</text>
<title>鄕園</title>,<text>都門一出事皆虛。晩計鄕園樂有餘。農器前陳非棨戟。草床高倚豈軒車。栽成時務培羣卉。涵泳天機畜小魚。四顧靑山環我屋。醉翁何苦日遊滁。</text>
<title>偸閒。次放翁韵。</title>,<text>病客沈吟懶理衣。老僧無事久忘機。日長簷角禽聲亂。草沒庭心馬跡稀。飯糲齒牙偏受苦。俸踈廝役半辭歸。御風旬五將安適。螘垤蝸休計不非。</text>
<title>平生</title>,<text>平生誤讀南華經。身世無當惱性靈。浩爾八𡉞恢大字。渺然一粟泛滄溟。博書窓畔俱忘穀。花葉山中自在蓂。萬古不凋光日月。笑他明滅點殘螢。</text>
<title>種玉簪</title>,<text>玉簪一盆置堂前。灌培無缺。其葉漸枯。換植堦上小叢。傍人笑曰。盆本歸賤。堦叢登貴也。余微哂曰。歸土其性。登盆非願。乃作詩謌之。我聞種樹者。種樹各適性。曷欲適性分。俾遂賦天命。所以郭槖駞。順天任茁盛。長不可以短。弱不可以勁。苟失其所養。枝葉俱受病。雕籠禽翮摧。繡勒馬眼𥋇。彩盆雖極麗。於渠落阬穽。高堂雖儼巍。於渠非吉慶。嫗育本是源。朝野自涵泳。拘束豈所願。春秋殊溫凊。托根固有常。其克天年竟。君莫笑矣乎。勞逸難與並。瞿然想此理。無時不怲怲。栽培因材篤。須讀古昔聖。</text>
<title>睡起</title>,<text>山居簡事晝眠長。花落無聲但聽香。野蝶飜飛庭上下。隣鷄遅唱日中央。心平魂夢俱隨穩。病痼床幮易怯凉。除却豆蠅搖大扇。梧桐小雨滴茅堂。</text>
<title>自笑</title>,<text>氣縮居安難屈伸。身枯不病自吟呻。傳家秉笏猶存匣。舊日乘軒盡借人。謾說雨暘憂溢目。頻招僮僕恐反唇。鄕村䟽糲那扶胃。對卓眉嚬厭苦辛。</text>
<title>雨中酌未熟酒</title>,<text>對瓮難堪酒熟時。人間何事不支離。雲樓明月初斜壁。石逕閒花半蘀枝。偸飮莫嘲畢吏部。解酲聊挹習家池。村中索得新醅味。第一名香甘似飴。</text>
<title>解官</title>,<text>臣門如水臣心淸。其卸其縻俱是榮。晩得郞中知巷遇。朝辭廷尉卽人情。棲遅荒野甘沉老。磊落明時共理貞。對飮惟看月入室。原來天道自虧盈。</text>
<title>自訟</title>,<text>分外公私蛙自鳴。到頭鑿枘器難成。九天閶闔懸孤夢。十載鄕山寄此生。心若虛舟身不繫。少違學圃老還耕。居然齒髮將稀古。進匪干求退非名。</text>
<title>聽雨</title>,<text>曉床耿不眠。驟雨落簷前。流氣餘晡暑。虛光近曙天。踈蕭侵夢冷。滴歷伴憂纏。須待前溪漲。一竿理我船。</text>
<title>暑</title>,<text>昨年酷暑復今來。堦上丹榴未盡開。堪笑吳牛猶氣喘。誰知蜀鼠尙心灰。難追飊駕雲端駛。謾憶氷山海畔堆。莫道淸凉世界遠。西方未幾初秋回。</text>
<title>待人</title>,<text>待君不見獨廵園。山日遅遅欲暮村。占刻暗思經某處。逢人輒問到衡門。跫音頻起窓間夢。椷信非要世上言。石路崎嶇風雨至。床頭虛佇未盈尊。</text>
<title>夏日</title>,<text>擺脫生涯反可憎。無官亦笑藍田丞。草蟲入室知山近。野雀喧籬見麥登。一枕㚷黃思道士。三時食素似枯僧。䌨衣欲掛旋拋寘。暑雨頻仍午氣蒸。</text>
<title>贈童</title>,<text>宿垢不湔兩丱高。半褰犢鼻屐雙豪。庭前雨過來禽熟。無待人敎自學猱。兩盂腹果興陶陶。無慮無思日事遨。灌花時至水車促。雙手交加頭髮搔。堂隅羣聚互相嘈。計筭無非廝役逃。落日西山風自足。一鞭得意下羊羔。主人堂上憂思忉。暘雨關心費自勞。粒粒辛苦渠不識。厨頭冷笑薄飡餻。一生應諾睡中嗸。陰慢陽勤凡幾遭。藉使衆人如若懶。老翁可與獨醒曹。</text>
<title>齒疼</title>,<text>搖動立危竿。嵯峨聳列巒。軟菘猶怕硬。煖臠亦驚寒。促老誠難免。將身太不安。支頤斟世味。六十四旬歎。</text>
<title>偶成 十五首</title>,<text>晩步高堂上。無人問起居。時看𥠧子輩。相對詑新梳。其二門外打新麥。盤中登熟瓜。兒童爭拾取。箇箇石榴花。其三茅簷交樹陰。先得早蟬吟。翁抱琴三尺。泠泠和爾音。其四鳴鶴已歸澤。飛蛾何撲燈。長天九萬里。堪笑逍遙鵬。其五人生度幾秋。流水逝無盡。朝暮觀昇霏。瓏瓏一道蜃。其六昨晴今又雨。久雨少晴時。移種淵明菊。漉醪喜有期。其七豪歌我自發。坐睡君胡爲。我調睡中聽。高低能復知。其八靑靑松栢樹。繞屋自成籬。十載全吾性。東西任所之。其九離離枝上實。翳翳嶺頭雲。秋日多仙果。晦明時序分。其十今日於焉暮。明朝復幾何。百年如此已。飛鳥眼前過。其十一樹枯實不結。花老香無聞。白髮蕭然坐。前山日已曛。其十二月掛碧天端。明光在地上。徘徊自顧影。同我蒼生仰。其十三飢至飰須飽。凉生衣必更。山中閒日月。憶昔聖人氓。其十四堂前千柳盪。枕下一泉鳴。無限罨扉影。有心激石聲。其十五山深獸以往。惟恐不深之。匪霧身將澤。何須七日期。</text>
<title>子鹿歌</title>,<text>樵夫以鹿告。大如新豹子。種種方圓點。齓齓巨細齒。人謂天鹿種。𠅩非𠅩謂是。但聞黃鞭石。荒唐白獲畤。昔爾游天衢。不離茝蘭沚。胡爲落荒園。與我棲尺咫。坐卧艸茵上。飮齕石澗涘。爾貴今非我。我賤元非爾。可行可以行。可止可以止。行止非其地。出生易入死。知幾哲人爲。知足君子以。請看用舍義。宜從先儒氏。</text>
<title>放鹿歌</title>,<text>君不見山家馴鹿善隨人。身世踽凉依以慰。不揀童叟牽衣袂。日廵門庭經復緯。遌我輒避不肎從。訝怪其意或怯畏。我自不識我自疑。我欲自解君聽未。鹿之爲物于山野。生長林木之蓊蔚。山野人來狃於擾。性情無異征以彙。我則退居退無實。十年經營慮空費。吁嗟乎獸兮獸兮。愧爾反嗤受爾誹。爾焉知夫我平生。不釋爾蠢試一謂。爾不知我有山野心。爾徒見我無山野氣。我何嘗山野間與爾友。心氣元不同趣味。九軌塡街非一轍。萬香共臭分百卉。放爾歸兮爾不顧。千山萬水可驕貴。歔欷一誦放鶴歌。且歔欷。</text>
<title>續題放鹿招鹿詞</title>,<text>爾何他獸異。我獨衆人同。雨露均沾澤。並生東海東。其二穴居與築居。勞逸一般寄。爾則自能食。我胡須以饋。其三歸山我自放。尋巷爾須招。來去無常定。何人說夢蕉。其四癯殼爾身賽。斑痕我髮猜。靑苔留點跡。一是此生哀。其五我不從爾去。爾不從我來。相逢曠邈野。焉得有良媒。其六我坐茅堂看。爾鳴呦不已。胡爲不已鳴。性本愛山水。其七躍躍淸晨起。伎伎薄暮游。一朝投圈柵。豢養同羊牛。</text>
<title>贈友人</title>,<text>風前相對詑茶甘。笠屐邨廬來兩三。半釜蒸粱閒世界。六時聒耳盡農談。琴書自遣猶餘事。哀樂俱空是大男。鏡面溶溶如月照。林園新雨一澄潭。</text>
<title>酒史</title>,<text>余少時作酒史。入於焚稿中。後見袁中郞觴政編。忽復起想。因其編名。援其辭意。各製一編。以是見之。好酒無過余上。一之吏醉鄕令甲比州治。懦冷何如猛熱爲。善令知音大戶擇。三材糾正是明司。二之徒十二徒中聞令行。當杯不議是通情。長夜興高勃勃者。睨看席上踴飛觥。三之容節喜靜勞倦善詼。容儀井井七條裁。襍揉場中先却退。雅閒繩約新知來。四之宜畵襲花光夜雪消。離筵擊鉢壯神迢。樓宜醉月舟宜暑。吳女微酡檀板挑。五之遇五合十乖各有時。飮人到此似臨歧。偶爾逢塲澆宿渴。客佳妓促莫他期。六之候歡情第一得其時。不進觥罍謳不悲。病葉狂花當害馬。目眠目睚使人欺。七之戰百戰誰人能百勝。不如無累知能定。氣才神趣莫相難。大戶譚鋒殊感興。八之祭聖人無量飮爲宗。四配升堂十哲從。玉斝金罍欝鬯滿。春秋福飮執思恭。九之典刑歡塲繩尺作宗工。寄托元非一派中。三唐兩漢多豪傑。自飮醉人皆爲公。十之掌故飮流所着誦而傳。內典旁▦外典編。逸史撮奇皆熟讀。甕腸保面是凡緣。十一之刑書械宮墨劓律森嚴。虐使托狂盡沒廉。歡未闌時先乞去。着菲對屨莫存嫌。十二之品第冽聖醇賢酸是愚。小人君子可言趨。品第如今入圈票。醉鄕日月無窮需。十三之杯杓古窰蒼健古瓷靑。瑪瑠文犀有典型。黃白金羅題品地。尋常銳曲碧螺形。十四之飮儲下酒宿儲五品具。糟蚶入採箰新吐。西施乳白子鵞黃。寒士家中賓不顧。十五之飮餙明窓裴几畵堂深。冬幕陽榮夏日陰。繡裙何處慇懃約。藤席圍罏憶短琴。十六之歡具楸枰落子響丁丁。古鼎崑山鷓茗烹。宋硯吳箋自有待。何人佔筆壯元卿。</text>
<title>花史</title>,<text>袁中郞作觴政。又作甁史。盖其所云幽人韵士。屛絶聲色。其嗜好不得不鍾於山水花竹名之所不在。奔競之所不至故也。倣其目傚其軆。以詩代之。揭四時香舘。一花目寒梅早放首先光。管領春風又海棠。牧丹芍藥爭榴熱。蓮菊木犀近臈香。二品第三千第一漢宮姊。俛首蛾眉尤物耻。自詑艶色東隣嚬。並駕凡才與吉士。三器具玉環飛燕貯荒茨。阮老嵆仙邀短榱。可憐此等非其地。江淛靑銅土氣宜。四擇水甁水須經風日佳。王媽媽對高梁街。甘而不茂苦尤忌。煤土投沉未沒埋。五宜稱太繁太瘦自違格。北苑毫端妙入神。李不爲拘蘓斷續。省墓表有何新。六屛俗天然几畔一藤床。屛俗中間滑厚良。㓒卓描金螺鈿具。寘而無用四時香。七花祟眞香最忌贋香襲。燥氣何殊釰刃加。笋中夾肉元非雅。屛祛烟煤護以紗。八洗沐花喜之時花亦怒。澹雲薄日過濃寒。欹枝夢斷醒光溢。自是花刑香國寬。九使令嬪御媵嬙爾亦然。弄烟惹雨各呈姸。纖巧佞柔難比像。花房何似閨房緣。十好事臭葉莫言㸤大小。見根能辨色紅黃。單枝亦當千株植。眞愛花人眞識香。十一淸賞茗賞㝡優譚賞次。禁條酒後惱花神。風日無關地不擇。何殊妓舍少高賓。十二監戒戒花條有辱花無。辱豈眞情戒豈謏。犯者難逃金谷罰。虛心點檢揭書厨。</text>
<title>歎老</title>,<text>人生此世極堪哀。一度回來復一回。舊日繁華今寂寞。少時康壯老衰頹。難消長夜空吟句。爲對名花強引杯。無與立談麋鹿友。苔庭深處謾徘徊。</text>
<title>效濂洛軆</title>,<text>不識不知太古世。無思無慮聖人氓。山中日月渾誰記。洞裏烟霞莫與爭。白傅猶堪十畞拓。靑蓮何獨百杯傾。奧區佳賞皆吾有。花竹淸幽漏俗名。</text>
<title>雨霽</title>,<text>山氣近瀟灑。林樊積雨晴。蟬聲堪下淚。鳥語若通情。薄執猶餘㥘。秋風惱此生。塵琹扶病掃。今夜月將明。</text>
<title>贈少年</title>,<text>今日老人昔少年。起居飮食樂生前。光陰枉費英雄恨。風雨空撩病客眠。氣力何時超北海。繁華自是屬先天。莫詑春色長相駐。世事無非泣畵仙。</text>
<title>少年答</title>,<text>不見人間恒少年。君之以後君之前。寒厨薄暮宜充肚。高閣淸風合着眠。曩日康強何足道。浮生缺陷莫非天。休求分外喬松福。萬事無關地上仙。</text>
<title>老狂</title>,<text>少年休笑老年痴。昏憒其何若見欺。鎭日細談皆厭聽。侵晨蚤起擧頻眉。無端觸怒尋常事。過境遺忘索莫思。我亦往時如爾壯。到今難學鼎蹄兒。</text>
<title>自道</title>,<text>少也眼眶窺寸管。老來足跡遍名山。花心全活春秋節。琹響長流小大灣。身或兼奴何有累。志如奔馬亦無關。嬾携篛笠頭邊侈。過雨田間帶月還。</text>
<title>朝起</title>,<text>滋味人間獨享余。飯充蒸麮南苽蔬。書稀故友心無忮。草滿空庭手自除。林屋先凉知雨後。翠爐微煖覺香初。一杯收拾矇矓睡。料理風前晩沐梳。高樓寂寂似僧庵。榮辱無關流水淡。秋氣乍生山亦老。蟬聲益裂我何堪。培蓮石海扶筋杻。摘果林園挈竹籃。近日新添隨意㯓。淸陰深處任西南。</text>
<title>朴瓛齋在浿城。書詑簇洞鄕廬。約以相尋。丁丑。瓛齋靈筵搬于此。不禁舊日之懷。齎一詩哭而還。</title>,<text>斗陵雨歇一船風。石逕逶迱向水東。此地相望舂宿舍。故人何日郵傳筒。黃昏冥尋邨馬。白首悲凉失侶鴻。忍過武昌西去路。慶川嗚咽逝無窮。</text>
<title>渡石林津</title>,<text>便輿尋訪趁天明。受用淸風衣帶輕。江上嘉魚多舊産。山中奇草半無名。耽行長路忘庚暑。蹔憇平林喜午晴。一棹搖搖依絶壁。故人眠起晩蟬聲。</text>
<title>贈灣府尹林吏部 翰洙</title>,<text>關西去處擅䧺州。兩國之交一極陬。恩命若承東出綬。行裝重理北來輈。鐵鍼將見蒼螭背。石鏡遙懸綠鴨頭。近日軍民彫攰甚。賴君威惠少邊憂。</text>
<title>魚盆</title>,<text>波市購魚缸。玻璃倣海椀。大魚大於劍。小魚小於卵。小魚水底伏。大魚水上散。其伏其散也。尋常知者罕。位置屢易處。依舊自急緩。歷日翁強解。一言可以斷。大者難容身。向明欲赴坦。小者局其見。呴嚅心自滿。游散非本性。潛伏亦由亶。嗟嗟爾小子。莫謂翁窺管。吾從小魚耳。何必取所短。河南盆池養。自得說讀盥。</text>
<title>立秋</title>,<text>三庚垂盡六秋先。今夏炎威若老年。景物無非催化蟺。人生那不感時遷。思藏斯馬曾求牧。未得其魚已忘筌。風送淸音消點悶。床頭玉磬欲成編。</text>
<title>除草壽藏</title>,<text>十載壽藏尙未開。支離人世不相催。檟材日積敷蒼蔭。象設風磨被綠苔。先輩皆營衣履貯。後時難禁牧樵來。少年莫笑翁謀遠。野繭能知自作㙜。</text>
<title>抄秋</title>,<text>山中七月讀詩豳。雨露風霜自有辰。午氣薰蒸蛙閉口。朝陰濃郁鳥藏身。家謀徧重衰殘境。公事無當放浪人。驢跡蟻行只在此。名花奇石作芳隣。乍晴乍雨新秋節。旋起旋退老病人。身世天時同一㨾。門玄室白少相隣。經營枉費懸車日。棲息遙思隱几倫。何自凉風來攪我。引杯暗數備甘辛。</text>
<title>嘉梧別業。三十韻排律。</title>,<text>嘉梧別業在東岡。衆美成吟紀大綱。五百間亭環曲水。四時香舘集羣芳。楓林瑟瑟沿丹沼。荷葉田田護碧堂。石洞芝泉懸疋練。鏡天花海泛詩航。南窓斜對紫藤壁。西府移來錦海棠。退士無眠潭影白。丈人宜拜石紋蒼。千株夾路森靑柏。萬頃如流蕩綠楊。日耀雲章瞻墨寶。虹垂芸架貫文昌。咏歸亭僻淸風古。晩悔庵悠慧月凉。鹿柴伎奔千歲老。鶴壇淸唳九臯長。半庭抽綠芭蕉雨。十里堆紅䕽香。數點霰飄蟾窟冷。一枝金落洞庭黃。磵邊茶屋延嘉客。林下琹床喚少娘。栗里深邨三逕闢。桃源何處片舟颺。物惟於此藏無盡。翁在其間樂未央。耕食有餘還鑿飮。說麻纔了又談桑。凡人但道辛夷塢。而後焉知碎錦坊。意夢相同兼趣味。畵圖未盡亦文章。獨歌獨宿世皆棄。日往日來誰得障。水水山山仁智樂。風風雨雨古今忙。龜毛兎角歸過境。燕語鶯聲惱一塲。等輩莫嘲泥似醉。男兒安得面于墻。漢銅宋硯列文几。川月峰雲近簟床。園後果林收萬顆。門前場圃積千箱。寓心蕫植春長在。努力監農歲不荒。憂樂百年消日月。管藏一理玩陰陽。帝靑難染千莖髮。點穢無關九曲膓。調病政須懷遠志。寄生何異惜餘光。已知聖澤濡枯朽。秪願身家迪吉康。距國都餘三舍地。天摩山邃是吾鄕。</text>
<title>秋山</title>,<text>秋山復秋山。所見何寥廓。不寒旹云暮。未霜氣已鑠。生衣風欲折。禿毫雪漸着。山中說山事。懷緖秋幾作。秋山復秋水。捴是甘寂寞。</text>
<title>謝南漢留守惠來禽</title>,<text>南城産果甲於東。甘熟禽來數點紅。貧士筠籠滋異液。將軍樓閣送香風。千年仙摘楊梅實。一種鸚偸石栗叢。堪笑我居如仲叔。明春擬客沛之中。</text>
<title>吟病</title>,<text>老來無意佩韋絃。終日沉吟卧㯓邊。山水名鄕猶苦海。春秋佳節亦陰天。莫言晩熱三更夜。難做西風八月仙。萬事人間都却掃。不如脫帽一高眠。</text>
<title>送妓</title>,<text>爾來意表爾歸常。老蝶無情花晩香。此去關山三百里。路中心事或難忘。</text>
<title>古女樂詞</title>,<text>女樂之興由周官。上古神任用國觀。以巫以覡辨男女。女是陳珠與章丹。雲雨巫山流傳久。裝服雅麗使人歡。迄于後世優倡進。恒舞酣歌風袖寒。元代敎坊演新譜。環佩玲瓏響珊珊。玉指雙鉤草字兒。三絃天下誦一般。二妃傷靈湘洒竹。九歌悅神楚紉蘭。津外二變史氏證。閏徵閏宮變非難。水溢於平雨過節。鄭音豈盡淫不完。逖成滌濫勞病腔。今俗花字古聲曼。登歌暗合晉人曠。絲竹不如肉自然之空中旋盤。</text>
<title>擊壤圖</title>,<text>我居深山中。不識平陽路。初生漸漸長。學語又學步。但知怙恃恩。七十猶永慕。暘谷與柳谷。賓餞記朝暮。䈿莢復朱草。春秋徵雨露。昬作勤腁胝。宴息獨寐寤。陶唐是何世。千古幸躬遇。氣調磨蟻迹。律協儀鳳羽。都兪明廷外。誰識有含晡。含晡者鼓腹。行歌相答互。行歌擊壤翁。在在欣與遌。黧面支枯膝。赤足曳草屨。笑傲掀禿髯。醉倒褰單袴。于于卧襏襫。不醜邨態度。帝力何有我。共道莫相悟。虛雲任卷舒。觸石膚寸吐。樂業元無求。安居自有素。生涯畇原溼。蹤跡小鄕聚。羣動煕其養。陽春德已布。此翁百不憂。性如山野痼。棄置癕腫木。無用濩落瓠。紅顔伊昔年。白首是天賦。華老康衢兒。其樂綽裕裕。化日莫云長。韶光不常駐。聖人八千歲。瞻彼大春樹。一身忘造化。百年被陶鑄。風過知偃草。水墮謂甘澍。丁丁伐幽山。采采走荒圃。日用尋常事。耕鑿爲本務。荷鋤暮而歸。提甕渴以赴。飮啄皆自得。飽煖曷其故。蚩蠢同跂喙。大鴻遍煦嫗。肖小亦能遂。驥尾疇肯附。嗟嗟世上人。視翁莫泥塑。大海八荒雲。南山七日霧。此豈待價者。出處關氣數。彙征那盡拔。獨立儘不懼。聖賢之羣黎。天地間一蠧。無言成四時。不敎運六腑。環宇盡同胞。入宮不見妒。旱田黃麥收。穀雨綠秧注。西疇將有事。茫昧帝眷顧。大野設網羅。一面脫若兎。自逸自爲身。恂恂能自護。涵泳天機囿。動作彜性具。俗貿尙知禮。祭祖分餘胙。壬林籩豆踐。俾爾遐錫祚。瓦樽播農謳。萬邦豊年屢。坎坎同亞旅。蹲蹲罔婦孺。君我皆鴻濛。九州瑞旭昫。可以圖畵傳。命工好排鋪。手運移神妙。耳提捴善喩。硯田濃墨醉。壁畔和氣濩。玉躞金錦贉。裱𧚌後人付。蜀西楊升菴。先我題詩句。</text>
<title>午憩聽蟬</title>,<text>鳴蟬何嘒嘒。若裂又若曳。北岸南陌間。同聲相應勢。或低或高昂。忽長忽短細。驛亭秋風至。行人平林憇。曠懷脫塵纓。浩氣拂仙袂。何來夕陽聲。千百不勝計。嫋嫋竹管通。泠泠桐絲霽。啞然驚怪起。恍惚傍視睨。我鄕有此響。年年而歲歲。此響胡乃爾。一聽心有契。積雨新洗好。流水不捨逝。身軆宜康強。名行亦砥礪。最是皭然物。不滓濁淤蛻。亂聒羣鵲噪。嘹亮一鶴唳。爾則獨不然。衆中無所係。夜凉淸露吸。日午繁陰蔽。懦夫猶可惺。恨者猶可誓。草堂睡初起。篁舘嘯未滯。不避火焰爍。不畏金矢噬。先得天氣寒。超出翩翩世。璇宮蚤寄托。玄門極造詣。我聽異於人。與爾講竗諦。莫促濘汀鱗。不知春秋蟪。天地自然性。安有一竇慧。賦形化臭腐。隨候善啓閉。其理有如是。視彼明星㫼。休讀烈士傳。掩卷堪一涕。</text>
<title>碧城女</title>,<text>白雪碧城女。七歲通律呂。八歲彈箜篌。九歲歌白紵。常敎樂官服。檀板調籥黍。盼目雙星流。纖指一寸許。選入將軍府。衣繡金屋貯。英聲今昔昔。佳句古楚楚。霞袂因風輕。敎坊莫與序。忽然落荒塢。悠悠作覊旅。無功邯鄲嫁。非老潯江去。胸中萬斛水。難瀉窮僻處。雜還短布帬。迎送鹿蓬侶。一日綠陰原。徐步避虐暑。妙興驀地發。不禁懷暢叙。擊石三歎怨。繞樑一抹緖。婆娘賣眼走。兒童携手與。相道何聲是。異乎耕謳擧。高低妄自評。淸濁庸識詎。噪噪復聒聒。蛾眉不色拒。老翁坐搔首。俯視解齟齬。倚杖畦路尋。促屐豀畔佇。招招爾來者。隨我歸我墅。邨桌非爲奢。相對猶可語。指路問遠近。整襟吐細巨。淸徽拂宿塵。舊譜繙敗楮。我亦邨中人。豈曰得其所。章甫只宋資。尸祝不越俎。嗟哉語氷虫。眇爾馳海蚷。爾本璇宮種。秋風動翠渚。處士薄峽雲。使君驚桑筥。縱魚歸大壑。洋洋不圉圉。一船疾如矢。沛然𠅩能禦。入幕做艶客。假枕游華胥。落日催征馬。臨歧莫首鼠。菡萏紅未褪。葡萄綠已醑。寥律自如我。繁華屬之汝。瞻彼天一方。山蘓水有鱮。月夜霜落影。雁嘶關山阻。</text>
<title>余在鄕廬。看花頗足。因公入城。少滯未還。寂寞太甚。偶得日本移來百日花檀，特仙，翠雀，蝴蝶等種。列於軒檻。依然有山林之趣。作詩謝之。</title>,<text>萬里淸香送。旅窓忽暴奢。寧爲別美姬。不可無奇花。其二性本愛栽花。鄕園開萬樹。常欲不相離。一枝到處遇。其三古之一度春。何處非和氣。多謝主人勤。乞隣更不費。</text>
<title>次游藏園九月八日回甲韻</title>,<text>藏園老叟鬂如霜。六十一年隙駛忙。天上三奇知後甲。人間八日便重陽。文章皆誦滕王閣。圖畵誰傳范蠡檣。左海舊交遙獻祝。黃花酒熟賸淸香。飄蕭斑髩老風霜。轉眄周星度紀忙。一府壺觴仍渤海。二郞車馬早衡陽。菊燈流影燕中舘。藥市縈烟漢上檣。每到玆辰懷思遠。願言同酌百和香。</text>
<title>洪祁堂判樞訪余於鄕第。半日陪話。翌日以詩問還節。</title>,<text>山中寂寞少人來。偶得高賓一席陪。塵篋離披叢話訂。寒厨顚倒午飡催。平生契合形骸外。半日逍遙水石隈。今夜月光偏晃朗。不知何處旅窓開。</text>
<title>玄君昔運。昨年歸自江戶。駄鳳尾草以遺。瀟灑可賞。</title>,<text>非竹非梧鳳尾搖。草堂深處半橫橋。昨年信息來今日。萬里風濤借一條。碨礌剛腸延鐵石。森嚴綠氣上雲霄。淸標可與同君象。不厭相看對暮朝。</text>
<title>修德山</title>,<text>戛過嘉陵邑。暮尋修德山。大川滙復散。斷逕逸而艱。堤堰天工力。衣冠太古顔。莫言人世近。濟救在其間。</text>
<title>尋谷雲洞</title>,<text>氣藏上古畫區年。全局陶鎔兩岳前。翠谷四圍中白石。仙雲一道外人烟。經營不費名東海。造化無窮屬後天。弱水蓬萊飛可度。世間莫笑我狂顚。</text>
<title>淸聖廟忠孝碑歌</title>,<text>旃蒙我謁孤竹聖。二像儼然墨胎姓。叩馬高節尊君義。讓國淸風重父命。忠臣孝子四文銘。一片貞珉萬古敬。我拓一紙歸東邦。爭覩喝采於戱盛。摺疊蘭麝箱篋深。竟作魚褪自爲政。三十年來卷舒間。憂思無日不怲怲。又値乙載乘燕槎。我家自有我家慶。行路迤迤右北平。重尋墨蹟痼癖性。舊石屹立巖巖高。滑膩洞澈掛磨鏡。再拜摩挲起曠感。不覺搨本勞黃硬。屈銕交錯三漢源。枯藤棼糾二王勁。細審傍刻大小字。陳泰來書癸未孟。竪石日時亦不泐。甲申三月十八敻。是年是月是日也。大明崇禎寶祚竟。謹按奧翼莊烈帝。煤山落照君臣倂。恠哉京師板蕩日。里隔八百縋綆競。意者萬年枝上紅。猶有餘輝未泯映。我看上都風俗靜。枕者安枕穽者穽。忠信可以行蠻貊。孝悌曷由交周鄭。躊躇不去山日暮。一看再看兩眼𥊼。種種風雨字分明。能使行人歸而詠。今我白首重行役。追閱函藏想前聘。屛障紛紛妥山齋。從此可蘓渴書病。往事偶合月日紀。大義不忒天人柄。萬折必東重來墨。何異常戴春王正。</text>
<title>幽居</title>,<text>老去耗榮衛。閒爲頤養方。少眠茶不輟。無事日偏長。蓬戶僧時到。荒畦稻自香。名山咫尺在。林下一茅堂。</text>
<title>華岳</title>,<text>洞深絶壁岳名華。咫尺桃源跡不賖。石逕多危如閱世。山村稍穩若還家。秖看半夜雲中月。留約明春水上花。十里溪聲浮棧道。一回才度一回遮。</text>
<title>丁丑重九。梦遂初志還鄕有吟。翌朝明明可記。</title>,<text>如僧退院幾春秋。白髮蕭蕭辭紫宸。不廢衣冠▣拜廟。必儲茶碗或迎賓。一窓紅葉知佳節。半甔黃租趁夕辰。山裏生涯無別事。晒書塵架蠧魚親。</text>
<title>九月少晦。潁樵相公贈盆菊。以一絶謝之。</title>,<text>正逢三九亦重陽。幸得芳隣晩聽香。莫恨餞秋多悵望。旅窓從此賴生光。</text>
<title>潁樵惠菊未衰。余還鄕。作還菊詩請正。</title>,<text>潁樵贈盆菊。一枝知三秋。旅窓月光冷。忘寢廵幾周。金色洞庭岸。玉香合浦洲。感激主人意。盥露謝椷修。忽欲梅爲友。鄕思莫禁留。淸晨僕夫催。輦菊將同舟。玉輭金太重。難與作行儔。撤排還本主。頓解愛惜愁。寒影猶依依。餘懷尙惆惆。我梅亦蓓蕾。陡覺歲月流。先生籬下存。處士園中幽。去留皆雲烟。相對不相羞。</text>
<title>倭使入京有日。不得還鄕。夜坐偶成。</title>,<text>有官身已老。無事心空嗟。聽漏不成寢。看書忘啜茶。歲華催㬉律。鄕思隔天涯。對我一梅樹。寒燈踈影斜。</text>
<title>送晩齋伯關北</title>,<text>晩齋尙書出關北。承流宣化仗聖德。枌楡古社人物盛。松柏先陵山氣崱。鐵嶺之外風土殊。長白雪花撲征軾。萬歲橋頭六轡沃。一行鴈齒五程植。閣連紀惠貞珉古。樓高樂民雕甍翼。勳勞王家張玉城。曾使錦南粉堞特。大道如砥直抵衙。刺史堂深珠翠餙。朱門畵戟燕寢香。覺𣕆淋漓文淸墨。㓒榻繡屛中間排。威儀肅嚴其不忒。介冑壯士齊赴令。螺黛美女亦出色。乾鰈凍梨生瑤珧。高盤擡進方丈食。親上事長奔走者。未免頭頭錯刑式。厥俗質實誰者然。關西嬝娜匪爾則。甲乙有論先輩語。適性過眼各自得。淸朝委寄方面重。不徒榮身尊官職。邇來積瘼入膏肓。鼓鑄以後器已仄。訛誤餘習自是癢。刁騰舊焰尙不熄。可惜是時侈風煽。十年難變一朝惑。闘草小竪紅錦褂。射獵健兒靑絲勒。狼藉鑠金腁胝採。尋常截尺辛苦織。一夫擺落十夫産。伊日疇記曩日嗇。此乃咸山以內事。朴反淳回在着力。㝡是南北虞憂地。島夷洋醜計叵測。事有未知借與間。跡涉殊常去留或。興言世讐那恩道。至今傷痛古玄黓。兩嶺險固不可恃。流民盡是做媒賊。俄着我衣旋彼服。朝還本境暮異域。一帶水縮氷腹堅。火猛飊疾不瞬息。獅子澤畔一片石。定界虛勞劃兩國。樹柵橫亘字宛在。風雨百年猶未泐。何故氛邪天下遍。浸漬無津莫可塞。忠孝名門君去矣。海左何人不靑拭。威惠幷濟由綱紀。尺寸不踰踐閫閾。灣西遺愛誦氷蘗。嶠南宿績力稼穡。燁燁福星今北路。聖人垂拱御紫極。千里傳命速置郵。一心圖報輸悃愊。於變無如經術治。原泉有本淸湜湜。莫謂會鍾太荒逖。文東湖學松庵克。鄕射鄕飮皆揖讓。儒服儒冠儘謹勅。褰帷以章躬率敎。維德之隅見抑抑。六藝圃中久無主。梧檟宜養去樲棘。緬我往跡如鴻爪。草堂雪月獨卧憶。華胥枕經春夢霎。過去佛顧塵劫億。君將遠于起遐想。臨風操觚豈含默。白髮相對前史官。靑綾共說舊儤直。我榻常隨君榻懸。暮境不衰吐胸臆。暫別芝宇何惆悵。竣事回轅言式亟。穩享泰平受積累。不待靈蓍歸于扐。石畫井井牛毛祛。鐵筆紛紛螭頭刻。瑾瑜莫掩光氣朗。棠謠遠播知者識。</text>
<title>寄李君俊養回甲</title>,<text>秦帝築長城。巢父掛一瓢。久計元非久。超羣反不超。暮境逃淸凈。天地亦蕭蕭。玄門臺起土。㓒園菌生朝。瞽者與聾者。豈眞視聽昭。絶源用師倍。其機內不遙。庸頤五倉神。爾形愼勿搖。脫略害馬去。三幅一無消。無恩生大恩。靜樂藐松喬。</text>
<title>余少時。見宋製鸚鵡硯於養硏山房。是梣溪物也。老霞作詩記之。後四十年。流落市肆。仍感賦舊日之緣。</title>,<text>幾閱長安博古家。梣溪以後老年霞。華淸一夕聽經鳥。艮嶽當時戱墨鴉。尤物從前滋惑衆。浮生到處曠懷賖。未央燒甓銅㙜瓦。俱作今人謾發嗟。</text>
<title>司馬鍾號繡谷。善寫生。名於道光年間。余購一紙於燕市。歸使改裝。裝家火。此紙幸得全。喜題其尾。</title>,<text>繡谷寫生流海東。天機活潑逼神工。䲶鴦睡熟雙雙曉。萱草香微葉葉風。行槖壞鈔心不惜。殘縑收寶癖相同。褾家幸免欝攸厄。珍重奇緣係此翁。</text>
<title>退溪詩。有打鐵成針欲作醫。作醫那復問黃歧。十分鍼法從康節。刺得人心百疾夷。有感隨筆書之。</title>,<text>打鐵成針無古今。誰將神法刺人心。黃歧世遠難憑問。其奈吾身百病侵。病入膏肓政可醫。醫言疾病莫攸爲。世間那乏方垣術。百段啣辛恨不知。駸駸癥癖十分奇。康節先生亦罔窺。休道如今無我病。居安猶可不忘危。病自病爲鍼自鍼。良醫無用自呻吟。穴分三百須投手。手與心違莫淺深。居常說病頗支離。旁者安知我獨悲。滿腔煩惱都䟽滌。頌挽滄瀛做上池。</text>
<title>次祁堂謝揔菜韻</title>,<text>午枕乍眠已熟粱。山中臭味鼻徒嘗。今年寒食頻頻雨。養得尖頭一擔芳。</text>
<title>四月一日</title>,<text>迎春作雨仍過春。花事迷離若老人。輕熱稍遅寒尙在。殘紅未謝綠先新。身閒鑷髮流光歎。山靜披襟宿契親。灌水窖壺自然沸。坐聽簷鳥倦眠頻。杜蟄兼旬政可憐。平分晷刻半頹然。詩如病鑠多▣語。顔對花殘捴宿硏。愚者性霛窺以管。聖人興感在於川。澗槐庭柳深成屋。萬木森森自聽天。學禪無累此心安。日富荒邨春事完。東峽晩花頻入話。西園肥菜早供歡。千篇引作華山睡。一勺何如陋巷簞。強病起來携短杖。廵庭朝暮步跚跚。</text>
<title>丁香樹下聽香。憶名茶。</title>,<text>篋中藏舊茗。塵土十年昬。洗滌淸流下。元䂓莫自尊。其二茗豈原來斯。頹廊棄寘久。鼠虫跡互成。西突又東走。其三我其憐茗朽。舀蘸藤籭兒。一服換形殼。再烹潤膚肌。其四春風㙜榭高。茗氣花香雜。灑落人間緣。聲聲松韵颯。其五歐陽洗垢硯。沈約潔癯身。癖好無今古。茗胡累以塵。</text>
<title>養硏山房屢易主。感而有作。</title>,<text>憶昔芳年綠髮時。輕衫躡履日相追。山房易主幾番見。詩社虛心無處期。舊物飄零誰復惜。老人皈寂不勝悲。弇園覃宅餘香歇。俱是文昌運氣衰。入公舊宅想公風。間架如何古不同。病竹荒園歸瑞鳳。殘蘆敗砌斷孤鴻。人情默數頭堪白。歲月偏忙酒易紅。蹙蹙移時那忍去。西山落照半庭空。</text>
<title>冒雨宿知琴邨</title>,<text>昨秋行役今春同。俱是鄕居簡事中。一宿荒邨分水北。三踰峻嶺卽關東。田間漸漲新生綠。巖隙猶明未盡紅。小雨霏微終不止。奚囊恐濕戒稚童。</text>
<title>室雲九曲歌。次武夷韵。</title>,<text>谷雲山水秘仙靈。山樂於高水樂淸。遍踏名區緣業重。有其勝也有其聲。傍花溪一曲傍花似駕船。海東名勝好山川。仙雲長在難尋路。兩岸迷離纈紫烟。神女峽二曲娟娟神女峰。臙脂臨水玉爲容。人間何處前生夢。一望深深翠萬重。籠水亭三曲水籠不見船。武陵漁子杳歸年。居人不識翁來意。謾自嗤嘲謾自憐。飛雪潭四曲分流盡缺巖。巖間花老落毿毿。晩春猶看經冬雪。不辨筇前是古潭。白雲潭五曲皓光一色深。四時流氣護雲林。喜看石壁新題刻。開拓胸中今古心。卧龍潭六曲卧龍匯一灣。鳴猿飛鳥每相關。非惟主老心無繫。過去行人亦暫閒。明月橋七曲橫橋卧石灘。出林明月最先看。水淸沙白無塵累。摩弄姮娥上廣寒。疊石㙜八曲高㙜疊石開。逍遙筇屐溯溪洄。春秋佳節藏無盡。紫槲丹花自送來。隆義淵九曲將窮捴自然。復聽仙磬泛長川。名傳隆義憑無處。淵水渟流共一天。</text>
<title>魚獵</title>,<text>皎潔白雲潭。小魚自老大。一朝貪餌香。不覺致狼狽。其二落花入唫沫。非渴亦非飢。若處水深處。漁人安得窺。其三滄溟一粟身。漂蕩渺無洦。避禍綽優優。胡爲自就落。其四魚矣復魚矣。生涯何切悲。舍他萬斛水。呴吸一淸斯。其五不遇公孫僑。惟嫌姜子牙。孔昭潛在藻。南國詠汕嘉。</text>
<title>七星亭</title>,<text>三股溪頭一鑑開。百年指點古星㙜。家家春晩桃花落。壠壠風薰麥穗催。問路誰期仙分重。入山漸覺俗心灰。煌煌曜彩長垂照。不見遺墟孟氏來。</text>
<title>水丹花</title>,<text>暎山紫本水丹花。石壁叢生蟠古楂。兩岸溪聲三十里。四圍春色半千家。無端虹螮長腰亘。散彩瓊瑤老眼奢。便覺前身因果定。諸天雨過誦禪迦。</text>
<title>滯雨</title>,<text>粤彊圉秋甘灘路。滿山楓葉山日暮。今年春季傍花溪。照水明光盡紅樹。桃岸相夾一線通。蔗境浸佳九曲渡。室雲水石甲於東。蓬萊仙子早善喩。洞天開豁白雲馳。蓮花映發華嶽護。陽納東西深郛郭。區分十二小落聚。讀書少年兼讀畫。學稼老翁亦學圃。醇謹俗態百年古。鷄覆乳狗烏反哺。機上陸續治桑麻。園中爛熳種栗芋。不識不知聖人氓。無事天地做一蠧。伊昔太史拓荒蕪。好基址占屋椽數。荔墻湫隘庭旋馬。蘚壁圖寫墨起兎。人事翻覆浮雲變。十載倐忽易主屢。今屬於人亦不來。茅棟泉石蹔余寓。逆旅從來相遞過。名山那可有定住。我來三宿飽春色。將發未發山雨雨。雲影欲墮濕芳烟。㬉氣不散鬯和煦。堆窓頓忘客中愁。其雨其晴俱有趣。晴須理網打銀鱗。雨則下簾爇香炷。有酒輒醉無不可。隨時消遣自餘裕。據床伸臂豪興發。或歌或嘯或能賦。倚壁垂眉倦睡來。而坐而卧而習步。日日如是足此生。遯世何憫復何惧。古人寄處今人寄。今兮古兮寄相互。豪士莫恃籋雲驥。浮生無非涸轍鮒。咫尺難尋元化壁。可笑元化浪傳句。有仙有仙何處在。未聞秦漢有所遇。古之養生學道者。秪苦于心平生誤。君不見至人無想。因是以無夢無喜怒。</text>
<title>三絃</title>,<text>打鼓初章政聳神。一庭不動宿樑塵。蟠時宛入千林夜。伸處如翻萬斛春。投節合離專信手。應機噓噏捴關脣。靈山會罷彌陀續。宜笑西施復好嚬。</text>
<title>客苦</title>,<text>世間㝡甚客中貧。阻雨三朝備苦辛。嘆息厨夫缾甔罄。冷唫詩伴墨觚親。一生那忘盈觴日。萬事無非缺界人。只喜菜肥溪益漲。自來受用賴春仁。</text>
<title>面㙜邨</title>,<text>奧區自作亂峯巉。窄窄難容拂短衫。古蹟重尋梅月寺。宿鐫新掃洛書巖。百廻草逕懸丹壁。一壑風濤號碧杉。暫憇行人窮脚力。西岑落照半邊銜。</text>
<title>重遊白雲潭</title>,<text>雨過平林景愈添。行車那妨幾宵淹。沿溪芳艸圍裙帶。挾水紅霞照玉簾。凡物每爲來後管。一人難得勝遊兼。澄渾渟滀深無底。日受傍流也不嫌。</text>
<title>憶谷雲山水</title>,<text>古之陶靖節。性本愛邱山。其性非所愛。至趣適于閒。當世無此人。空老山水間。東方山水鄕。室雲無人覸。不憚百里路。我才一廻還。幾窮洞口深。屢經石齒艱。歸卧數易天。胸中水一灣。人道別離難。西津又陽關。我謂難忘處。峯秀澗潺湲。依依望暮雲。黯黯聽鳴環。悠哉兩岸花。尙餘宿醉顔。爪印俄頃留。仙緣終始慳。暫住童叟親。遄返魚鳥訕。自顧不勝嗟。俗累胡未刪。所以靖節子。自起放白鷴。</text>
<title>戱吟</title>,<text>十載鄕居面目憎。衣冠齟齬不相稱。自甘邱垤封羣蟻。莫識滄溟擧大鵬。俗有似然非近似。事無能可或爲能。人生歇泊知何處。今日如斯復憶曾。</text>
<title>洛陽道</title>,<text>傍溪柳雨暗。夾岸松陰淸。梧葉虹橋掩。行車洛水程。其二墨溪十里路。種種故人家。欝欝三槐樹。一望春氣佳。其三嶺上白雲起。行人衣袂寒。板橋朝日湧。靑入幾峯巒。其四蒼蒼松柏樹。盡向天之東。夜半子規鳥。一聲血淚紅。其五野色退朝院。水聲王宿灘。往來如入室。孤店二哥韓。其六二陵王氣淑。如砥道塗平。暫憇旗亭柳。馬嘶春雨晴。其七木官呈道里。鑾御曾臨塲。昔日臣隨駕。幾番徑悚惶。其八戛過農壇口。遙望蚕麓頭。千秋英烈氣。知是古亭侯。其九甕城車轂擊。表櫓簷牙高。晏宅僕夫子。寒閨遭責豪。</text>
<title>四月霖</title>,<text>舊雨未晴新雨連。今年雨事異前年。窓間曬藥看無盡。庭畔乾泥踏不便。驀地陰陽雲變幻。逼人冷暖病沈綿。田夫奔走有鋤鍤。我且秋來鼓腹先。</text>
<title>中州人士贈古墨二笏。卽表氏阮氏物也。題其凾頁。</title>,<text>輕膠萬杵隨園製。古瓦千金阮氏藏。貯馥幾年游海嶽。潑雲到處吐文章。時人徒襲新安産。神品宜求易水良。舊物終歸齋上玩。中山穎脫石攻瑯。</text>
<title>自弇贈印章。三方篆文可敬。</title>,<text>元輔稱慚加太師。嘉梧室字篆文垂。國恩偏重天爲大。交道逾堅石亦奇。月印三潭驚遠照。犀通一點荷相知。錦函瓷盒藏光氣。暴富山齋似忘飢。</text>
<title>繼兵部鍾式硯</title>,<text>鑲邊鍾式古。琢硯文房尤。銘隱荷錢貼。聲藏舊匣幽。君吾交莫逆。金石性同由。心貺無輕重。木瓜也自羞。</text>
<title>藏園金橘咏</title>,<text>五千里地廿三灘。樹樹黃來金橘團。聊贈故人分氣味。幾勞君子瀝心肝。午牎止渴還忘暍。夜枕寧精不怯寒。安得身隨南鴈去。平湖秋月坐同歡。</text>
<title>吳彭年茶題</title>,<text>吳君鐵筆古今奇。蘆舫曾看竹上辭。口廣尾長新品製。外緗內白好窯瓷。半欹癡畵糢糊缺。三字鈔題博雅師。隨手量茶多少啜。床頭香聞銀針兒。</text>
<title>乕惺上人薦藥見效。詩以謝之。</title>,<text>寺通度住乕惺師。錫杖飛空出世遅。引導十方誰活佛。調將六氣見良醫。前生宿果推明證。正法神藏荷大慈。夏日山門雲衲遠。一枝堪贈萬花奇。</text>
<title>初夏</title>,<text>雨拍編簾落翠微。迷離病眼望依依。桑枝重茂知蚕結。花影初踈認蝶稀。時事有先而有後。山中無是亦無非。溪邊白鳥來相狎。高擧雲霄似見幾。</text>
<title>老</title>,<text>五綵眼光纈。八音耳朶諧。將皈先疾病。無用但形骸。遇事羞新澁。觸情感舊懷。凄凄風雨屋。不已鷄鳴喈。</text>
<title>睡罷</title>,<text>林園欲雨晝陰陰。睡起靑爐香未沈。遅日尙啣虛室壁。淸風自動半床琴。耽奇每覔生顔卷。病渴頻嘆不學斟。倦引瘐筇廵小圃。兒童灌水種人蔘。</text>
<title>次游天愚摩山四詠韻</title>,<text>聲敎訖無壃。曁南又漸海。洞庭君宅賖。摩岳我鄕在。其二眇身藏海東。知己同天下。雲外椷如梭。無非有志者。其三贈我雙魚甁。交情何到底。一杯復一杯。臭味在於此。其四荒林一勺潭。拋寘樂何樂。十載孤君恩。自漸蚤入閣。</text>
<title>一品紅</title>,<text>藏園老臾善釀酒。洞庭春色一品紅。小槽滴滴珍珠滑。淸都冽冽華地通。征轅載回舊香聞。千里杯傳橘山翁。數點梅落濕臙脂。一枝燭開照玲瓏。寂寞山中暴富奢。高興不待旗亭風。不知何處春先到。千樹萬樹花氣瀜。茂陵渴愁何足病。雲安麯米難爲功。前日蕭寺今草廬。一色明月在其中。酒不醉人心醉人。兩人襟抱信相同。好酒好酒無余上。從此名流東海東。</text>
<title>山響相國見余車具之弊。惠一新絛。立伻謝之。</title>,<text>山中老相廢凡公。弊弊車絛笑衖童。賴有黃扉寮意重。趁分新織頓生風。</text>
<title>還鄕</title>,<text>旅食五旬歸有期。靑山重疊馬前奇。身如病葉秋先識。心似高峯日尙遲。林下圃成紅藥在。橋邊石落綠苔滋。搬來舊籍追從衆。邨漢知他好爵縻。</text>
<title>寄吉林將軍銘鼎臣</title>,<text>直北春州一帶長。將軍高壘隔封疆。規存廉謹氷壺潔。治著文章寶璐光。不伐漢功稱大樹。廼宣周化憇甘棠。偏邦舊損垂昏聵。尙挹仁風喜欲狂。</text>
<title>曉窓蟬聲</title>,<text>蟬聲最富此山中。無北無南一例同。夢不夢間雙耳朶。長留斷續也朦朧。</text>
<title>留都所。次石坡大老贈別詩韻。</title>,<text>邨氓何用備冠簪。到處班荊不擇林。箇中一葉紅題字。能繫行人去後心。</text>
<title>還鄕。又次早梅韻。</title>,<text>見雪思梅戶闢東。枝枝點檢渺初紅。知是壽陽粧玉額。落來無數暮春同。其二翠羽不來山鎖羅。寒天初雪動仙歌。美人夜夜無消息。寂寞虗窓月色多。</text>
<title>又次原韻</title>,<text>茅屋架松晩景依。老狵不吠晝關扉。梅胎矮閤迎春信。雪積平沙賽月輝。坐數千莖公道在。將過五載我年稀。視他萬法空空也。多事淵明悟昨非。</text>
<title>春宮內講日。書示諸公。</title>,<text>聖上十五年。王世子五歲也。冬十一月七日壬子。上令自內受學。臨春㙜試士。仍命諸大臣會于侍講院。賜珍饌。裕元及金穎樵，洪祁堂，李山響，金穎漁諸公與焉。是日天氣不甚寒。靑衿咸集。山響以太師主文。爲其餙喜也。開塲。諸大臣進前齊祝無疆之辭。榻前世子侍。祥雲瑞彩靄靄乎殿陛之間。上命退待。少焉又頒內饍。及試券坼封。踵召參見。伊日擧大。小大僚所未見之所初覩也。猗歟盛矣。命題曰樂正司業。父師司成。一有元良。萬國以貞。押以有字。有是大有爲之義也。筵退。謹以有字成七言四句。呈山響太師。庸請斤正。更乞諸閤下均和。司業司成古禮有。离筵講學內先受。詩書德行邦爲貞。秉筆天圍師造耉。</text>
<title>抄冬朝起</title>,<text>順行天氣少炎凉。山屋寒梅早放香。呼酒不來氷綴硯。睨看石鼎倚塵床。</text>
<title>冬夜</title>,<text>作詩啜茗復看梅。窓雪紛紛撲硯㙜。短僕胡爲寒躑躅。老翁自是病徘徊。苔殘石稀來轍。香謝銅爐撥宿灰。聞說前邨新酒熟。葫蘆解下遠鷄催。</text>
<title>次韻贈上勅繼述堂</title>,<text>別後參商幾閱秋。逢時記得別時愁。已將晩契輸肝膽。又是浮生惜去留。摛藻瓌林今獨擅。畫葫玉薤敢言遒。照心瓊月明如舊。洌上流輝耀十洲。</text>
<title>次上勅韻。贈副勅恩仁峯。</title>,<text>難於相合易於離。他日重逢未定期。西塞歸鴻將有信。北風嘶馬不勝悲。尺箋增彩雲花落。雙鏡輸情月影欺。薩水忙忙流莫住。半窓積雪撼懷思。</text>
<title>致仕疏承批後還鄕</title>,<text>年年歲首一凾書。初藁聯編已蠧魚。知止此心猶未遂。東都還愧大夫疏。</text>
<title>東里丈人回榜詩韵</title>,<text>飭慶三回自昔然。高門食德必乎天。爲卿爲相崇階位。難弟難兄上壽年。事曠後前先世蔭。恩覃外內衆孫緜。今之士類於公見。淸白家聲孝友傳。</text>
<title>嘉梧老人還鄕。置水仙花一盆於車前。命僕夫掛茶壺。遇野店溪舍。輒啜一盞水。睨視盆景。</title>,<text>携他花盎共歸輪。隨到茶壺火乞隣。閑劇那關鄕外地。去來無係老年身。蒼葮在水云誰溯。殘雪留簷使我廵。眼福不能長入夢。邨容依舊數椽貧。</text>
<title>湖州羊鬚筆至寶也。余近得一枝。摩挲歎曰老無用也。遂題閣頭。</title>,<text>吳剛月斧郢人手。俱是堂堂少壯時。如今難見子牙達。堪笑蘭亭餘一枝。</text>
<title>正陽寺僧巨淵來訪</title>,<text>金剛百里少沙彌。來叩山扉何太遅。眉宇蒼蒼前日記。腔天淡淡兩人知。白華松子空中落。萬瀑溪聲咫尺移。傳鉢淵源樓尙在。嚬容盛說退雲師。</text>
<title>早春</title>,<text>柳眼欲醒花甲滋。早春天氣此山知。老人倦睡南窓暖。童子爭耕北岸凘。自是品章咸有感。莫非造化本無私。林扃深邃今猶昔。我曆年年信四時。</text>
<title>早發</title>,<text>靑門一出駕如飛。無暑無寒竟日暉。磨杖已毛憐宿伴。病驂欲蹇憶前肥。退川纔渡忘官職。摩岳相望幸甸畿。萬樹蒼松十里路。兒童佇立開山扉。</text>
<title>啜茶吟</title>,<text>居若僧寮訝有髮。隱如處子愧無鉛。閱盡窖世寒暖味。衰年何妨喚茶顚。其二靑山捫虱抱書遲。睡裏生涯也自知。水厄此間猶不到。枯膓縮縮未堪飢。其三老去原來少氣岸。尋常家冗並無關。猶有一端專力處。烹茶飼鶴未全閒。</text>
<title>淸明節。點檢花盆。</title>,<text>桃杏芙蓉摩詰畵。宅園竽竹樂天篇。翁乎於此其將老。山亦炎凉節序遷。其二古楂梅樹賽頑石。枝頭輭葉客冬生。備經夜夜風霜氣。始向陽和欲發榮。其三春雨頻來種麥田。我園同得澤無邊。彼界此疆寧有限。上天仁愛曲垂憐。</text>
<title>晝眠</title>,<text>寂寂林廬晝再眠。推窓看到日中天。消過永晷非容易。先聖夫何感在川。其二有是地分有是人。靜山長日互相鄰。少年不及休歎息。心若將遊太古辰。其三學語小兒又學書。歲年易得是閒居。無何將見冠其首。我髮焉能黑有餘。</text>
<title>震元赴覆試歸訪</title>,<text>白戰歸來但瘦驢。靑囊帶到掃塵魚。回首長安花未發。石田春雨種新蔬。</text>
<title>閒坐</title>,<text>除非茶具無他物。不置花盆少雅容。引蔓補墻樊蔽邃。穿池疊石勺流溶。閒中事業誰過此。山外炎凉詎識庸。坐卧便身心未掣。居居端合養衰慵。</text>
<title>水仙經冬不花。暮春始發。其香尤奇。</title>,<text>出門一笑眼前斜。我亦江南水上家。香貯三冬今始放。寒風不畏暖風奢。</text>
<title>欲少年行</title>,<text>欲少年欲少年。眼前萬殊皆一理。有意莫遂此身世。訢天訢地不知止。一日所食一掬也。一夜所眠一時已。如此人何成人道。自愧於是自哀是。凡人安有生卽老。未老之前紅顔美。紅顔實爲白髮漸。堅氷將至霜先履。欲少年欲少年。秦皇漢武急方士。海中靈藥何處得。節食差可言近似。如令剛弱任與奪。世上何人不久視。欲少年欲少年。有欲其奈天所使。戲述一篇呵呵笑。諸君莫謂言耄矣。觀我生進退之象。八八卦上聖人以。</text>
<title>詠山本園茶種</title>,<text>日本東京。有山本園。産茶處也。其品不一。其名亦多。余或見或不見。取其佳者品題。綾森鮫人杼柚曬淸霜。夜夜瑤池襯玉牀。一帶流雲歸斂迹。去尋春雨野丁筐。鷹瓜龍團揀綠雀生舌。獸炭吹紅蠏吐涎。臂上秋韝鷹爪健。幻他之乙採中田。柳露賽線賽金梭曉風。若輕若重枕南宮。繁華且置前身事。却向深山綠茁叢。梅露美人高士共爭先。濃湛明珠雨雪天。生涯澹泊貧家事。擧白何須辨聖賢。菊露楚辭影落三閭村。晉史淸傳五柳門。一掬誰分泉水積。千年靈壽問眞源。初摘白尖尖白白向新陽。穀雨之前不滿箱。若箇銀針千萬縷。經來九轉煉金光。明月中天月上見虛明。燃點金爐氣益淸。一錢不費買如許。十二樓高白玉京。淸風誰道三庚天氣炎。輕淸受用近莊嚴。響送玎璫人不見。姮娥手捲水晶簾。薄紅葉石上仙薑紫吐芽。輕霜初過野人家。春葉爭如秋葉染。較來厚薄𠅩多嘉。老樂樂事殘年睡與食。睡餘味在食餘留。矮箱弊篚藏香久。供給時時却忘憂。友白髮星星我髮黑無餘。天下親朋少尺書。一烹二啜三宜漱。知己於今固莫如。南山壽酌斗南山祝聖人。奚徒以酒陋誠伸。征稅關門斯亦一。搖搖船泊洛城津。</text>
<title>淸明雨</title>,<text>一樹花開足償春。何須長做卧遊人。暗窓霡霂淸明雨。靜聽無聲三月仙。</text>
<title>病起</title>,<text>病起兼旬努力加。廵階午日檢新芽。名花奇石深山在。盡向長安富貴家。</text>
<title>向退川憇廬</title>,<text>溪水淸淸朝雨過。柳枝暗暗宿煙多。樵人坐卧新茸艸。行客提携半側陂。居則苟完而已矣。身將終老不求他。由旬大小中間在。康節何煩十二窩。</text>
<title>書給兒子少艸二字</title>,<text>嵩東少室壽榮草。春駐金山長不老。當年鶴髮荷天休。六一文章善頌禱。</text>
<title>次伯臣雙檜亭韻</title>,<text>老來何必費商量。春事居然過半強。賾理須思君子豹。幻形休學道人羊。花前題石醒仍醉。松下聽濤午亦凉。日涉園亭還覺累。卧遊元是不閒忙。</text>
<title>山陵陪香</title>,<text>三月東風柳色新。前宵微雨宿淸塵。陪香十里馳單騎。買飯孤村問憇人。梧野不忘先聖澤。蘭臺已老舊班臣。路傍廞具猶遺在。觸處傷心淚滿巾。</text>
<title>留都翌日還鄕</title>,<text>俄然金壘忽山林。人世閒忙異昨今。足繭走童單褂卸。肩茶歸僕故園尋。行雲掃跡苔三逕。流水知音月一琴。深坐爇香披古史。入簾細雨久沈吟。</text>
<title>四月八日</title>,<text>烏菽登盤槐餠香。長安舊俗設燈忙。薄韉驕馬靑絲勒。細紐輕衫白裳。俱是前身行樂事。若何此日掃愁方。滿山黃鳥濃陰轉。流水斜陽洗我觴。</text>
<title>陳疏在鄕。京洛無一字來問。笑以拈韻。</title>,<text>一字寥寥阻洛京。莫高惟有上天明。言雖不中全吾道。事到於危識世情。今歲雨聲春後大。半宵秋氣暑餘輕。靑門十里黃泥坂。安有人衣汚此行。</text>
<title>立秋</title>,<text>晝寢多於夜寢長。秋生山屋午天凉。初拈茶氣經晨雨。一隊蟬聲近夕陽。短僕荷柴來數漢。穉童束角誦三唐。門前黍秫將新熟。香滿箱筐足我糧。</text>
<title>早秋</title>,<text>閒中吟病送迎忙。幾歎人間閱歷塲。暑氣猶餘三朔雨。秋心易得半床凉。畦花點點難分色。園果離離已帶黃。臨水每思君子潔。鑿池堂畔迄無遑。</text>
<title>憶北固樓</title>,<text>我胸欲滌石川淸。北固樓邊積雨晴。無累主人曾幾醉。經年過客最多情。路分海嶽東西濶。天掃埃氛上下明。朝暮朅來歌舞地。走童亦識此山名。</text>
<title>答石居</title>,<text>是何聲也讀歐陽。俄頃銷磨夏日長。睡後茶湯能代酒。病餘藥褁半爲糧。迨晴谷鳥今逾壯。當午山雲氣已凉。莫謂秋風蘓易得。少年頻笑老頹唐。</text>
<title>戱成</title>,<text>老去百千身外無。一時勘疾一時扶。狂吟只爲疏煩想。樂事何如做至愚。深處白雲知在此。古人流水恨同吾。秋風容易頭邊又。悄倚闌干扣玉壺。</text>
<title>睡起</title>,<text>瀋綠映紗穩晝眠。如烟細細雨篩天。須臾驚起欠呻坐。池上香敷未墮蓮。</text>
<title>七夕</title>,<text>銀漢無聲玉露沈。微凉初動帳幮深。吹笙仙子千年隺。乞巧宮娥九孔針。舊恨誰知天上約。佳辰不廢月中斟。搴簾忽觸新晴色。樹樹前山政欝森。</text>
<title>咏紅蕉。次漁洋山人韻。</title>,<text>唐主宮奢漢帝宮。福州金箰海珊紅。欄干深處凉風至。蓮燭尖尖造化工。</text>
<title>試新茶</title>,<text>蜀州雀舌名今古。烏嘴無多麥顆香。漆牌金字瀋陽路。一盞聲增二盞良。</text>
<title>贈人</title>,<text>寂寂山扃午睡餘。何來消息洛城居。誰知溪北騎驢客。袖帶些封軍國書。</text>
<title>秋懷</title>,<text>秋光忽入屋。我想悠悠餘。見水心猶淡。讀書事幾疎。作農農未習。學釰釰歸虗。深處求安已。那能爲釣譽。</text>
<title>題畫。效李義山軆。</title>,<text>長簷車子隱囊香。錯落棋文錦褥方。端坐王孫紗搭帽。六朝物采綺羅坊。</text>
<title>題道人山居圖</title>,<text>杉皮屋子薜蘿門。叢竹斑斑殿後樊。溪水一灣橫砌右。明沙亂石捍前村。種樹無方盡野屋。蓄書不袠是寒家。鯈人曬網提籃返。薄紫前山纈暮霞。山賽張帷水熨羅。秋光晃朗接琉玻。玄琹倚壁如生響。隱几何人寂聽歌。高山如壓短山親。俱是山人托一身。步步殊形移幻境。俄然朝雨暮晴新。貴家排布倣山林。高士生涯同古今。指墨淋漓心水活。神機往往入知音。</text>
<title>無眠</title>,<text>不憂夜無眠。曉月山頭政下弦。遠近村鷄齊唱盡。未成半枕已明天。</text>
<title>餞暑</title>,<text>晝永懶成習。身閒病數侵。秋風山色變。夜雨斗光沈。避冷重紗幔。嫌輕謝布衾。人生皆若是。虐暑更難諶。</text>
<title>看近代筆記。隨意成句。</title>,<text>紫薑肧出白蓴膴。柳拂金絲蟬萼敷。前宵經過江南夢。秋日晴窓按蜀圖。</text>
<title>秋風。憶藏園主人。</title>,<text>東西五十洞庭秋。白露蒼葭在彼洲。獨坐遙看雲去處。莫釐峯下畵仙樓。</text>
<title>書示鄭誾朝及第</title>,<text>一陽碩果大昌門。非但吾言擧世言。翰苑淸班新學士。文忠故宅又賢孫。春秋夏節修經術。八十三籤擢壯元。簷雨松燈看邸報。老翁魔喜卧荒邨。</text>
<title>七月十八日。將赴眞殿茶禮。有感。</title>,<text>昔年此日芙蓉亭。賡進聽蟬批墨馨。疊疊詩箋經乙覽。琅琅天語下丁寧。流光又是三秋屆。往事無非一淚零。聖代收簪餘舊老。趁他明燎拜彤庭。</text>
<title>承批退川歸</title>,<text>於心不愧氣昂然。來去凉風秋意先。天道公平無物我。人和愚智入陶甄。中宵茆屋龍光爛。半路砯崕馬足穿。從此雌黃歸耳外。虛窓寄傲做酣眠。</text>
<title>賀石坡公得丹桂黃橘兩樹</title>,<text>小山霰白洞庭黃。盡入茶厨剩助香。不是仙家丹煉術。詎能九轉餌昌陽。</text>
<title>賜惠橘茶</title>,<text>橘老橘茶滿竈堆。天樞光散楚江隈。玉川舊譜添新品。千里奇香咫尺來。</text>
<title>呈乞退十七疏。還鄕。</title>,<text>九秋尋洛路。斷續幾巓涯。白雨驅寒急。黃花促景欺。年添齒更落。位極身逾卑。乞退胡無已。徒然荷聖慈。</text>
<title>呈仁川不可開港疏。到退川承批。冒雨還鄕。</title>,<text>路淸凉扇不勞。中庚天氣接風濤。半生浪費塵埃苦。一日優占溽暑逃。易地邱陵今絶壁。長亭畧彴擧輕舠。蟬聲以外無公事。睡到山窓霽旭高。</text>
<title>次石坡公雨中韻</title>,<text>霖雨不愁積晝宵。淸吟可助詩魂招。半床筆硯餘生托。萬樹烟雲故洞遙。矮屋藉糊留破紙。前村買酒望空橋。枯桐石上風無盡。有底淵明謾折腰。節近烏頭遍漲流。山風滿袖喜登樓。紅籤賜欵消朱暑。玉版留題賽素秋。一卷睡魔渾竹醉。千家生活緫萍浮。去來無定其休笑。我亦淸江已老鷗。</text>
<title>潁樵金公輓</title>,<text>平昔論交三十年。一朝那意隔重泉。前筵遽缺良臣輔。當世皆稱宰相賢。生碣貽勞心尙愧。誄文齎拙慟新纏。此身多病餘生幾。部署時過憶比肩。</text>
<title>感秋</title>,<text>深居茅棟下。秋意政悠哉。遙笛山將暮。寒砧歲共催。庭空黃葉墜。簷靜白雲來。宋玉何時賦。人生莫此哀。</text>
<title>壽榮特除同副承旨</title>,<text>生老泰平七十年。兒承榮寵拜庭前。軟腰結紫紳垂悸。雙鬂生輝玉對圓。一命從知先蔭藉。常時幸賴素心全。三朝恩渥偏無極。得坻乘流但聽天。</text>
<title>坐雪</title>,<text>見雪見梅宜啜茶。况乎寒重鎖山家。獵風躑躅橫雙鶴。落照飛飜點一鴉。覔卷塵函揮玉塵。揷香古鼎撒烟花。養閒何處非消遣。我樂平生我自誇。</text>
<title>種樹</title>,<text>種樹土階畔。蒼蒼覆短墻。樹老人同老。如何歲月忙。</text>
<title>聞姜奉賀休致作</title>,<text>廿年積懇愧無功。浪費文辭瀆聖聡。天道洪纖元一視。人間難易不相同。孤高那得攀明月。銳進還爲走下風。誤我紅塵三斗撲。梅香虛飽雪山中。</text>
<title>還鄕</title>,<text>髧髮瘐童背荷擔。靑門朝日訪詩庵。生涯澹泊茶爲命。事業糊塗睡以酣。拜歲鄕村春晩後。耕氷畦隴磵流南。胸襟踈曠眞俄頃。座上無非野老談。</text>
<title>春雨</title>,<text>草堂寂寂罨山霞。卧聽谿頭樵牧笳。昨日東風今夜雨。催開庭畔未開花。</text>
<title>惜春</title>,<text>詩餘多病少滋怡。草榻携來到處移。看月勝看知己遇。惜花如惜美人衰。可憐景物隨時變。幾歎光陰過隙馳。情思茫然春去後。栽楊料理聽黃鸝。</text>
<title>看春</title>,<text>今年花續去年花。年復年看漸入佳。我髮星星無盡白。耽花性癖比年加。</text>
<title>消遣</title>,<text>此爲消遣彼爲消。都是閒中破寂寥。人間何處非消遣。消遣無非不自聊。</text>
<title>買菜</title>,<text>昨夜雨聲春菜肥。携筐兒女滿村扉。木頭魚落山人味。始覺平生肉食非。</text>
<title>睡起</title>,<text>竹欄閴靜薍簾垂。無累山人事事遅。晏起晩飡霎睡頃。滿園花影半庭移。</text>
<title>四庚日偶作</title>,<text>鄕邨無主此翁尊。管領東風杖屨煩。晩圃隔籬翻菜種。小塘貯水護蓮根。閒中飮啄餘生足。塵外奔忙竟日喧。樹翳前山花不見。斫枝多少喚童猿。</text>
<title>閒</title>,<text>虗窓晝永定無思。滴瀝飛嵐上睡眉。寂寂林園春去後。深深靑綠雨來時。於山靈運常穿屐。不酒東坡可引巵。我亦更張風調外。枯桐斲出貿新絲。</text>
<title>晩碧堂</title>,<text>小塘春水碧於油。一席渾忘此白頭。穉子釣魚相顧笑。靑娥賣菜乍含羞。老年棲息山俱靜。浮世閒忙日以流。竟夕苦吟枵腹瘐。歸來覔酒屋中謀。</text>
<title>金薇西尙書嘗稱庭前白暎山。約余同賞。余久滯鄕山。見花開。斗憶薇西之約。</title>,<text>淡於梨李賽於梅。睡起晴窓訝雪來。遠近無私春氣足。君花將發我花開。</text>
<title>憫老</title>,<text>此生果幾餘。七十數年隔。不病身常疲。無端足自躄。懸車知有期。圖像復何益。種樹山之陽。其心猶往昔。</text>
<title>喚童</title>,<text>退居乏喚坐凉凉。羣聚邨童俾侍傍。饁婦馴狵常逐後。老僧上佐每同房。厭梳蓬勢凌風雨。不襪塵痕汚㯓床。飼鶴灌花餘事業。拾樵燃火護茶鐺。</text>
<title>謝貞隱相公贈密陽黃茶</title>,<text>幽竹窓陰待我歸。洛城春夢轉依微。何來一葉淸凉味。滌了胸襟悟昨非。其二短童奔走汲名泉。竪罐橫鐺錯後前。瀋肆川箱猶退步。從知貞老以延年。</text>
<title>贈修信使金承宣弘集</title>,<text>朝議擬差修信使。此翁無筭坐而視。千重江戶東南舟。一望天池上下水。財力寡多難計於。島夷來去不關是。今行豈謂榮其身。在昔僧歸亦免耻。</text>
<title>窮語</title>,<text>辛甞習性復何酸。昨日已看今亦看。鄕曲生涯多細瑣。老年身世坐孤單。泉聲林下茅猶濕。暑氣人間峽尙寒。除是靑囊良藥在。一任聾聵㝡平安。韓子作文多事已。身頗安穩莫如窮。娟娟無奈千莖白。薄薄猶當一品紅。客去空堂禽上下。舟橫秋水岸西東。靑鞋布襪何人備。我欲從之列禦風。鳥語蟬聲共爾催。松簷長日影枚枚。病軀困暑常須夜。聾耳因風或聽雷。碧樹煗花寒欲襲。靑山朝雨暮還來。乍眠旋起簾波動。一炷名香已作灰。窮人謀事每相違。買酒前村獨自歸。此坐那堪長寂寞。傍觀莫笑但歔欷。暮三不識朝何四。今是原無昨豈非。簷水合流如彼海。忽思濯足振岡衣。沛傷鼻角顚傷頭。此語從前上俚謳。如一有終曾有始。隨流無喜亦無憂。三傳命道宮磨蝎。五鬼文章軶繫牛。春日雩壇風自足。窮乎於我豈長留。能言經句康成婢。不識尊稱君實僮。器禀分來癡黠見。天眞任處古今同。自慚身世居相伴。却歎人間理莫窮。事在偶然傳已久。有其學也有其風。山中六月値長霖。流水洋洋爽披襟。顧我非無靑玉案。爲君莫贈白雲岑。一枝棲借千尋壑。九曲歌傳萬古心。圖作百帆壁上響。欠伸起坐碧蘆衾。芭蕉葉上起西風。秋氣無多響碧空。墻角夤緣藤蔓結。石間料理蓼花紅。若驚踔踔將飛鳥。帶睡沈沈已老翁。大笑不言人莫怪。四時香在月明中。</text>
<title>每端午。油扇懸玉樞恩賜。今年在鄕廬祗受。</title>,<text>寶箑年年襲御香。帶晴紫袖又窮鄕。昔涵恩海今仍泳。父奉仁風子亦揚。弊袴宜推功必待。弨弓多感受言藏。句驪舊貢猶傳制。老物同添五月凉。</text>
<title>山中</title>,<text>朝聽鶯語暮聽蟬。夜則狐狸任後先。山中亦有山中閙。物外難成物外緣。此日村間同學究。何人地上作神仙。雨餘羣動渾俱息。高枕風窓一夢全。</text>
<title>還鄕之路。觀濬川。</title>,<text>王命有司濬大川。唐虞美制未堪專。紛紛畚鍤衝晨雨。簇簇軍民浴暮烟。一日造成看白峙。萬家編錄覔靑錢。孝經橋柱幾年度。多愧長卿題墨先。</text>
<title>秋意</title>,<text>積雨才收虐暑驅。愁看蒲柳伴彫梧。少時經歷無非悔。客裡情懷一例孤。鬂髮蕭森窓畔鏡。海山慘憺壁間圖。呼童出視星河潔。惟喜床衾我病蘓。</text>
<title>林下孤吟</title>,<text>陰濃庭畔獨徘徊。不覺閒居歲色催。雨後山開疑帳捲。月中花落似仙來。題詩高閣牛腰大。覔藥深林鹿角堆。明月將尋京洛路。恠禽窺戶也嘲詼。</text>
<title>和寄永平府</title>,<text>相逢俱是鬢鬚蒼。珍貺年年几案光。記著室名囊印篆。環鐫心誡手珠香。何人好結三生石。今日難忘一宿桑。罄曲對椷千里近。秋風驛路我懷長。</text>
<title>乞退二十一䟽準請。書呈貞隱奉賀。</title>,<text>三字新啣我亦爲。人間何較事差池。廿凾積悃修初服。一轍同歸有夙期。黃閣淸風都是夢。靑門舊雨政相思。看他魔喜須無怪。醉眼才醒白髮痴。</text>
<title>致仕日作</title>,<text>致仕時如擢第時。其行其止一般喜。手持瓢子掠淸流。冷煖經來知我自。</text>
<title>受月致</title>,<text>庖人繼肉廩人粟。遠及窮鄕老退臣。婦女謾稱縻好爵。朋儕或有賀全身。禮存大防先師訓。恩養餘年聖主仁。編錄遂初圖攷據。愧吾末至不孤鄰。</text>
<title>十一月二十六日</title>,<text>窄窄階庭短短垣。一區荒僻半畦園。休身部署無公事。着意林樊課幼孫。歲暮花香春在閤。天寒風色晝關門。居常文墨終歸倦。卧聽虛窓野鳥喧。</text>
<title>壽石坡公回甲</title>,<text>嘉平令節獻金巵。遙祝孤筵我有辭。義理森嚴爭日月。德光昭耀慴華夷。卲齡鬂髮春長駐。歷代圖書晩自怡。爲把梅花籌絳甲。團團珠結萬千枝。</text>
<title>恩賜瓊玉膏</title>,<text>陽春濡露再噓枯。垂盡疲癃幸得蘓。老馬縱思餘粟豆。不堪驅策卧郊隅。</text>
<title>夜寒</title>,<text>虐雪乘風寒。高低盡驅送。共房一樹梅。終夜與人冷。</text>
<title>退川次祁堂韵</title>,<text>聯佩承明四十年。我痴君逸隔相懸。盈顚白雪無君我。遅速同歸是浩然。寂寥溪店一椷臨。如聽峨洋壁上音。欲眠驚起孤燈起。當世何人說宿襟。此生良苦歎支離。至老回思少壯時。心則有餘力不及。已灰枯佛一尊痴。</text>
<title>次石坡公玉沼韻</title>,<text>仙人玉井水。元氣萬八積。鴻濛雲霞中。化出一拳石。鑿池置几案。淸淸何人適。挹彼源頭活。無朝又無夕。倒垂崑峀碧。移來洞庭白。莫言蠡勺小。同照一片月。</text>
<title>竹圃，蓉山聯訪。依韻答之。</title>,<text>竹圃蓉山聯袂過。故人勤意匪今何。夾程煖草迎鞭醉。隔樹嬌鶯喚友歌。一團和氣逢時展。三日香熏去後多。料理歸裝初卸店。橋橫鴈齒弄輕波。</text>
<title>次竹圃午憩韻</title>,<text>茅屋數椽倚碧山。四時淸趣此中間。去來暫憇無君我。自足生平半日閑。</text>
<title>乞茶申判樞</title>,<text>草衣老釋揀名茶。自足殊邦移種芽。風末孤雲子玉譜。雨前靑雪毗陵家。竹皮套緊知新製。書面毛生感不遐。病暍三庚回白首。淸香應貯將軍衙。</text>
<title>夏晝</title>,<text>山屋捲簾坐。長霖或暫陽。病何無貴賤。藥本有炎凉。過境誰非悔。餘年不足光。一心同晝寂。三夏任頹唐。</text>
<title>七月之望。漁人送一尺鱸魚。韻事也。題碧蘆渠石柱。</title>,<text>旣望風淸積雨收。細鱗自到不須求。吹簫何處客從過。有酒如今婦與謀。江上卧游曾入想。山中氣味一銷愁。碧蘆被冷欠伸起。休道登仙赤壁舟。</text>
<title>申㰔疏有逼語</title>,<text>賦有逐賓文送窮。何人能脫蝎磨宮。按圖莫索將奔驥。設網胡罹已擧鴻。溪上喧聲前夜雨。簷端凉意早秋風。世間事變原無極。對月頻頻却怕弓。</text>
<title>矗石樓</title>,<text>天下名聞有此樓。晉陽風月一江秋。祠傳義妓朱巖立。筆健文人墨板留。村落無家不種竹。汀洲底處盡眠鷗。孤舟欲渡敲黃葉。眉睫徧凝去國愁。</text>
<title>蒙赦日。敬審先世遺碑。感而有作。</title>,<text>逐臣覊食荒凉邨。四朔沈吟形殼存。啓處▣▣▣▣國。聽人易識學方言。晩風殘市船雙颿。曉磬孤城佛一尊。路左始尋先世蹟。夢中囈語亦詑恩。</text>
<title>忠烈祠</title>,<text>山島屹然遠海呑。堂堂忠義古祠存。百年壯氣舟師在。三道威聲壁壘尊。金肅門高風半夜。冬靑花發雪黃昏。歸裝草草前塗濶。立馬回頭酒一罇。</text>
<title>過智異山</title>,<text>智異名山居帶方。淵源萬里與天長。聲聲靑隺雲烟秘。樹樹黃袖歲月忙。平巘蘊藏仁善氣。窈堂皆作佛仙塲。我行有繫誰隨喜。戛過今朝恨未遑。</text>
<title>鎭海別諸君</title>,<text>別話紛紛夜向晨。歸檣猶在海南濱。君皆島邑親知者。我則朝廷辜負人。四朔冷杯相對久。前宵覊夢爲誰頻。匹驢始識山間路。草動穉芽已早春。</text>
<title>星州遇除夕</title>,<text>人皆守此夕。我獨感時辰。來日京城路。帶歸歲色新。</text>
<title>望岐城</title>,<text>一點旅燈夢亦踈。行人俱是南來餘。霧中看水疑層海。桌上陳殽怯臭魚。聚首時時談往事。歇身暗暗記前廬。東方風俗無遐邇。打餠邨家餙歲初。</text>
<title>望伽倻山</title>,<text>遠視光明近視陰。芙蓉朶朶揷天岑。千年不盡神仙氣。半日如聞太古音。壁見紅流多識面。海藏綠印業通心。世間難得窮源客。雨雪紛紛一洞沈。</text>
<title>鳥嶺</title>,<text>三踰此嶺再登樓。歎息人間萬事休。懸路滑氷難着足。枯松飛雪謾侵頭。龜交有信亭留字。龍去無憑石作湫。從陸莫言辰歲過。年年海舶已成憂。</text>
<title>春宮冠禮後廟謁日作</title>,<text>老臣不死守孤村。半載鯨波渡海門。蒙赦歸來有何恨。幸逢慶日想前恩。</text>
<title>致範造送小麵機</title>,<text>麵屑欺霜復賽雪。經營小小合輕機。轉如團餖指頭滑。吐出新絲鍋底歸。一夕話間情可見。千重山外夢相依。綿綿不絶猶宗誼。同室周旋莫與違。</text>
<title>題耆社帖</title>,<text>少也友生盡老人。同看耆社畫圖眞。聖朝優老於斯盛。耉德還慚與有鄰。</text>
<title>夢中作</title>,<text>老人玉笛夢中吹。技癢平生也自知。靈運舊塘春草長。江淹神筆彩花遅。半宵月影空庭過。一度鉛華弊壁欺。緣業何須因想起。暯年謾說少年時。</text>
<title>歧城拾紙</title>,<text>朝別西州暮海邊。微臣積罪合重遷。一身孤寄今千里。萬死猶存已半年。鯨鯢何妨爲儔侶。韓柳無非誤槧鉛。便軆莫憑靈壽杖。當時康健有誰憐。</text>
<title>歧城錄</title>,<text>歧城錄續龍城錄。柳子投荒倍感傷。今古人同才不若。賢愚品異事無常。天靑曠野疑停水。雲黑叢林訝繫檣。行路多艱招物議。休將踈陋學文章。</text>
<title>靈壽杖</title>,<text>龍城靈壽杖。詳見柳文中。歧城亦種植。何處非河東。</text>
<title>辛巳。往倭船路中。次河東韻。</title>,<text>一兩年間南謫客。千層浪上北歸人。海外宿緣猶未盡。今朝啣命恩惟新。</text>
<title>余謫居也。游藏園披輿地圖。作一絶。近始流出。不知游君今在何處。甚恨。</title>,<text>北是燕京東是鮮。兩居落落一心連。多君何事輿圖指。人在天涯獨惘然。附 原韻 藏園游智開輿圖歷歷指朝鮮。俄北倭南界傡連。看到橘山遷謫處。不禁却立意悽然。</text>
<title>石鼓歌</title>,<text>九天星精化爲石。墜落平地三千霜。纍纍十鼓列戟門。迄今太學森寒芒。籕文蝌蝌形髣髴。強尋跟肘推偏傍。車攻馬同建旄旐。東都氣象何焜煌。蛟龍觺觺牙角厲。羣靈荒忽驂鸞凰。字傳三百三十四。其餘齾缺難推詳。始從陳倉歷鳳翔。輦來燕京由靖康。飄零遷徏閱兵火。石刻直欲關興亡。周秦眞蹟多漫滅。穆滿馬磴傳荒唐。嶧山古碑遭野火。之罘片石付渺茫。中興獵碣獨無恙。歷代磊落遙相望。神明鬼物永呵護。天應春念歧西王。聖賢法物理不朽。豈以世遠淪滄桑。聞說禹碑在岣嶁。紅文綠字垂琳琅。昌黎搜索不相遇。咨嗟涕淚流滂滂。後人尋山得踪跡。恍惚雲際摩靑蒼。安得移載置一處。臯益中甫陪同堂。方今海內崇道術。辟雍鍾鼓紛趨蹌。圜橋聽講日千計。何止觀者如堵墻。討蒐遺文補殘缺。驂騝䟆𧾨煩校量。長楊從獵撰詞賦。敷陳功德追歧陽。自慙行色太草草。仰望無路排天閶。</text>
<title>鄭周溪自京來訪。後數日。李台源命又自德沼來訪。用耆社韻。成一詩。分送兩處。</title>,<text>之子俱躋稀古䄵。水涯不足又山顚。南江蘭友由旬至。西洛周溪數日先。促膝挑燈梅雨夜。充飢洗甕麥秋天。草床病卧無生氣。只有蛆詩郵筒傳。</text>
<title>祁堂相公調病石泉亭。余亦周年唫病適少可。還鄕路。歷叙阻懷。說病相慰。公誦近作一詩。音韵淸亮。非珍攝中所得也。追步原韻以呈。</title>,<text>彼此沉疴送此生。今朝相對性靈淸。溪亭秋暮移公枕。山路雲橫劈我行。嘗酪堪詑餘䆠味。拈茶不倦十年情。何須更卜林塘築。繪像西樓畢竟成。</text>
<title>受耆社酪粥</title>,<text>官人帶碗入窮鄕。耆社新頒酪粥香。四十五年今復見。吾家世世詑恩光。</text>
<title>唐豆舍遇雪</title>,<text>窓明思食窓昏眠。老去生涯在兩邊。萬里山川雲外夢。一時功業醉中賢。大都此事曾何事。莫道今年異昔年。白雪峽村云歲暯。愁看乕跡過門前。</text>
<title>甲申歲首作</title>,<text>我年望八感懷深。歲首何人踏雪尋。學禮猶趍庭際鯉。斷絃難續室中琴。寒威逼骨非衣薄。世事無心覺病侵。朝起借陽先墓拜。松楸挾路古于今。挾路松楸畫不如。無非手植十年餘。子孫謹護傳遺業。樵牧皆停賴近居。宿雪橋頭微線在。曉霜屋脊午睴舒。歸來將揭新春帖。從此偏勞花外車。</text>
<title>聞祁堂久疾之餘。出肅樞銜。書賀尾題。</title>,<text>邸報來何晩。祁堂入紫籞。新春方見喜。宿祟夬言去。西府有依賴。東鄕致賀語。我疴終不洗。無日阻懷叙。</text>
<title>見藥泉集。公八月配巨濟。賞柚實。作二十首詩。余亦八月到配。得見此物。三年後。居人寄一箱來。因次藥泉韵。</title>,<text>八月歧城秋色遅。滿庭柚實半黃皮。藏身翠葉仙人掌。擁鼻酥香妃子肥。憶昔風霜今已老。感公音韵我爲師。甘酸何必箱中覔。千里辛勤亦此時。</text>
<title>遣地方官存問</title>,<text>太守奉王命。歲初存問來。擔夫與載馬。食物兼衣材。恩數偏何重。私心愧未裁。塞充將破屋。優置上元盃。</text>
<title>亡室朞日。贈五台。</title>,<text>亡室小朞卽大祥。靈筵撤去見尋常。吾身已缺先歸土。孤魄無依肯在堂。後日有誰能講義。平時儲用尙遺光。一經此劫誠難遣。至再于三必鑠膓。</text>
<title>立春</title>,<text>新春帖子揭千門。幾日差過又上元。佳節每逢興舊感。此生許久費隆恩。亥囊內下常拕軆。歲畫分頒好給絲。一樹梅花經臈綻。先頭陽氣得和溫。</text>
<title>曉起</title>,<text>曉起窓冥月欲沉。終宵楮幃深。幾番昏寢還忘寢。底事無心似有心。理服燈前思赴院。煎茶枕畔勝耽斟。曙光催至頻頻問。傾聽簷端鳥雀音。</text>
<title>咏僮</title>,<text>招來松下許同居。髧髮儀容五尺餘。依影暗眠疑兎子。見泥夬走等鰍魚。諄諄善誘吾從聖。咄咄逼人爾昧書。暮境只嘆稀使喚。近何爲褻遠何踈。</text>
<title>偶題</title>,<text>早起抱書共鳥唫。人間樂事做詩淫。是非寧到三緘口。榮辱無關一定心。東唱高歌西肯答。我藏斗酒爾將斟。披塵獨立元無懼。何必尋山恐不深。</text>
<title>自歧城恩宥。正月十日還家。遇伊日感舊有詩。</title>,<text>南海三千里。東林一介身。休云蕩滌早。曾是放流人。生死無非罪。去留必有因。年光何迅速。今見故鄕春。其二先祖遷靑海。靈車五朔間。吾身秋入島。是歲早還山。不及古名節。徒占今爵班。興懷三百載。手自松楸攀。其三從衆吾聞聖。見猜誰入宮。何須特固滯。只自暴愚衷。笑罵任他外。安危亦在中。胡爲如坐塑。臨水與山聾。其四四朔謫居時。不吟一句詩。轉喉猶可畏。寫志自生悲。戶外絶人跡。窓間識日移。市塲緣壁閙。何處見男兒。其五緬憶怙先輩。臨歧凡幾回。學惟賴得力。禍則轉爲胎。病痼醫無術。厄來事作媒。衰慵何吝悔。興感歲悠哉。</text>
<title>岐城竹枝詞</title>,<text>辛巳閏七月。恩譴配中和。未一望。移配巨濟。八月晦到。十二月宥還。壬午正月還家。于今四載之間。思之黯然。追述其事。效竹枝詞軆。隨思隨書。南州移配自西州。草草行裝被放流。千里脩程知不遠。抄秋移發到中秋。六十一年渡錦江。山城遙望樹雙雙。兒時𥠧卒今頭白。以爾看吾恨一腔。聖天門店尙依然。匹馬蕭蕭奈可憐。玉玦任他人指點。西來遠客又南遷。完山城外市橋連。慙愧題名南大川。父老歡迎如昨日。威儀不是舊旬宣。智異伽倻翠接光。望望厚繐出尋常。從此迨迨嶠外路。始看高低長樷篁。咸陽市上柿新紅。言語衣冠異土風。喚鵝亭子緣蒼壁。神筆猶傳韓石翁。晉陽城下水東流。矗石䧺盛一巨樓。波激義岩紅不泐。乍看靑黛雨中愁。行行纔入固城府。童叟遮前不可數。復邑於吾何有頌。笑他片石路傍樹。三道舟師統制營。空中櫓出大船橫。將軍暇日行過路。十里轅門闐甲兵。內洋初渡可投鞭。山徑回回遮後前。水環如島還非島。一幅岐城望裏全。先輩幾人謫此土。遺祠已毁石猶覩。後進百年今與榮。蟄居頓忘三秋苦。料外審看一鐵碑。先君曾是棠陰迷。另囑官民勤灑掃。歸時瞻仰故遅遅。葛島奇觀遠莫致。搨來石刻墨光秘。可疑千載秦徐船。其果投毫過去誌。家家綠竹紫薇花。半熟黃柚滿眼奢。五日市船門港泊。傾筐換取雜魚鰕。菜田臈月雪中奇。纖手靑絲送女兒。褰裳每向胸中揷。老少同愁尊曁卑。罟網縱橫海面張。靑鱗巨口散漁塲。不計萬錢投水盡。從玆出沒富家商。放牛散牧尊獐鹿。疊石爲墻在谷谷。風雨畫宵避莫知。夕陽不見下閑宿。米舶重重蔽海門。萊州消息日相喧。厚利爭先如不獲。漫充官長攫爲飧。錫土無非河姓尊。一經安有敎兒孫。魚農以外藷農務。或上山前採葛根。里門不閉虗人行。風俗淳淳歲少康。多服土蔘元氣健。居民凌瘴老於鄕。</text>
<title>鄭禹書尙書來訪鄕廬。冒雪還到退川憇廬。題詩而去。甚合作。</title>,<text>林下何曾見一廬。萬山松雪是吾居。梅花已落詩人去。壁上留看凍筆書。</text>
<title>春宮誕日。有病不進。</title>,<text>慶辰獨阻入脩門。寂寂空庭一峽村。卧病周年人事絶。廢書三月道心昏。泉聲巖氷初解。鳥語簷端日漸暄。白髮莫嘆時序變。山中捿息亦天恩。</text>
<title>李友石尙書望九之年。卽其胤回甲。而特躋正卿。甚稀貴。以一詩賀之。</title>,<text>上下證交豈重輕。十年相隔後先庚。九旬邵齒七旬侍。犀帶穹階金帶榮。聖世祥光方照耀。高門福力廼流亨。令辰獻壽皆爭覩。弧席斑衣戱作嬰。</text>
<title>金判書翊鎭輓</title>,<text>結交史局卽靑春。白髮相看到七旬。忠孝傳家兼友睦。子孫守業盡良循。邸宮特拜安胎使。耆社同隣繪像人。可惜僚緣何太薄。望雲一哭出城闉。</text>
<title>病卧</title>,<text>余自壬午秋。得病卧床。至甲申春。終無見差。乖症間發。生不得死不得。只苦楚而已。又逢簷晷稍長。消遣無方。日呼一韵。做忘病之資云。暮境沉疴已脫眞。恐難復作惺惺人。一匙加飯寧扶胃。數語到賓亦耗神。老劫暑寒悲白髮。輕身坐卧憶靑春。世間莫嘆光陰促。生計無多死計因。生死無關萬事輕。七旬作別幾同庚。田宅私營何足戀。功名外物素非榮。病勢衰相交極困。天時人理否而亨。寒燈寂寂呻吟卧。扶護有誰若保嬰。此身棄世病隨無。先輩哀詞援用吾。壽福莫非先蔭德。公私何數一庸夫。頹唐半夜惟支枕。苦楚三年浪竢符。寄語後生休躁進。試看翁退益衰愚。山藭罔效河魚疾。門蓽宜張野雀羅。閉目常多開口少。問東其奈答西何。不圖便作疲癃物。底故無時慷慨歌。我則欲殊人歇視。釀成火氣等風魔。今余不復舊時余。許久經營已退居。風霜歷歷芳年事。疾病駸駸篤老餘。做常或誤人何笑。料亦多違世與踈。峽俗休嫌元貿貿。托交近日盡樵漁。或發小痒認末證。遠裝點檢慮微罄。此心薀結常沉吟。人語丁寧每泛聽。隨節火痰旋似磨。貼床肢軆折如磬。平生從事寓於文。不計敲推只感興。祁閤舊交同病憐。周溪切戚冀年延。始知友道無如管。後有何人果學籛。百世是非歸後事。一時哀樂付先天。半醲春酒臨風酌。掃雪松壇月已圓。衰翁筋力等嬰兒。微滯纔經倍薾凘。行必靠人常恐仆。食無傾器易爲飢。欲論此事橫言彼。曾識其顔反謂誰。一老是身難更少。漸成痼祟用何醫。一病支離殆不輕。送人頻作問醫行。三年難得七年劑。今日須思明日情。但誦炯箴加或愈。雖逢良手奈於貞。腹中煎入宜車載。分效寸功未見成。春雨春風春氣回。千家萬病盡消來。人間安有眞靈草。窓下秪留已落梅。乖症多端求櫃術。閒愁無賴撥爐灰。床頭轉輾恒爲法。事到無心歲月催。</text>
<title>補題延壽方 二首</title>,<text>質本淸羸倍攝養。八旬老物至今生。無眠假寐皆衰相。不病微吟自痛聲。例症何須深歎息。常居未必久經營。少年欲學難如意。長晷山窓獨醉醒。無慮無思延壽方。至人煉術問何嘗。靑囊金櫃寧爲秘。漢武秦皇竟自忙。身入春臺璇燭照。夢遊閬苑紫芝香。淸心寡欲非徒已。節食平生認最良。</text>
<title>癸未入耆社</title>,<text>我乳居然七十年。流光浪費已華顚。賜衣北闕偏優老。留帖西樓敢紹先。疾病不離能養性。閒忙無定一聽天。餘生自幸依尊閣。列祖芸香手澤傳。</text>
<title>成都事冕鎬冒雨來訪</title>,<text>三千里外三生緣。今日重逢豈偶然。春後一塲留客雨。滿天遍霔亦吾鄕。</text>
<title>早起吟</title>,<text>南人不見雪。北人不見梅。今冬在吾鄕。梅發雪花猜。其二吾鄕僻一隅。無物可詑人。惟獨雪中梅。明珠箇箇眞。其三出門放一笑。大江不在前。何來水仙花。貯香伴我眠。</text>
<title>悼亡詩</title>,<text>壽藏十載爲君開。象設重新掃舊苔。幽顯一般家母事。先吾整頓若相催。稀年心事冷於灰。做客家中獨覔盃。丹旌寂寂依空壁。良友其何永不回。三棘齊號聲動雷。惟靈默照想憐哀。匪久我同今日事。明從何去暗何來。</text>
<title>甲申臘月二十一日作</title>,<text>兒子率來期。今餘四十日。風霜白髮催。懷抱新春吉。繼世大倫成。托家能事畢。籯金何羡哉。敎爾莫如一。</text>
<title>乙酉二月初一日。書示家人。</title>,<text>七旬以後得佳男。家事從今爾可擔。百世同根陰隲厚。九重降綍聖恩覃。弟兄已據先儒定。忠孝無遺我祖慙。人欲不窮生界樂。飴餹準備卧將含。</text>
<title>關北伯鄭栗山求樂民樓額字。此政余曾遊處。欣然應之。尾題一絶。</title>,<text>名山諸處好樓觀。未盡䧺心在此間。渺然豆蟻虹橋路。輸入毫端月一彎。</text>
<title>聞經㙜致仕。歎余之積苦。</title>,<text>幾歎廿年休退艱。鬚眉盡白草䟽間。遂初早晩無非定。畢竟同歸野外閒。</text>
<title>聞石榮榜聲入城</title>,<text>家兒通桂籍。世世繼簪纓。名姓街坊誦。恩光草木榮。西岡祥鳳仞。北海大鵬程。門戶如新建。莫非化囿成。</text>
<title>暮投水原北門外</title>,<text>隋城暮店冷風吹。行李蕭蕭白髮垂。舊日將軍無足恃。當時丞相有誰知。黏垣紅葉迷南郭。挾路蒼松護北池。坐待平明尋榟里。秪聽法樂卛榮兒。</text>
<title>次趙玉垂詠水仙梅花韻</title>,<text>身世踽凉故舊無。峽村猶喜伴農夫。鄕風貿貿心全化。已忘銀臺弄玉珠。滿庭虐雪廢登樓。塵管蕭條不手頭。欲畵老人呵凍狀。意中自恨拙風流。關西盲客贈香菸。分與故人此莫如。無花時節堪消遣。氣味猶留坐席餘。</text>
<title>雪中作</title>,<text>白雪窮山鳥跡稀。虐風終日不開扉。幽居忘俗尤聾啞。靜坐如僧欲倚歸。久病蠲來知藥性。積謗止後見機非。寒梅亦有炎凉氣。近戶一枝猶借暉。</text>
<title>淡巴菰行</title>,<text>呂宋地界産烟艸。其名曰淡巴菰。漳州莆田始落種。能辟瘴氣海外沽。相思若烟草。詩句傳唐儒。茶飯稱烟葉。瑣語出閩都。邊人寒痰非此難治。一觔之貴易一駒。崇禎年間爲禁物。柔兆以前東土無。淸帝陣中嗅異香。菸邑流來浿之隅。南郡北郡宜風土。上品中品分賢愚。稱兩則兩計日則日。大小作塊爭錙銖。以楮以絹重重褁。爲苞爲凾匝匝紆。桃李朱門大都𣿬。塗路絡繹車馬輸。此時僻巷貧寒士。但讀古書按輿圖。莫歎此種由南國。唐代曾是一家胡。昔者啣命登海舶。呂宋一葉見贈吾。非東非北近乎南。無貴無賤毒於茶。何人口吐烟火氣。康節先生已腐膚天津橋杜鵑聲。已矣乎已矣乎。</text>
<title>石榮初入堂后</title>,<text>六十年間等隔晨。家兒今作繼聲人。愧吾白首無餘地。托付申申利用賓。</text>
<title>挹淸樓</title>,<text>八旬初見挹淸樓。山色蒼蒼水穩流。遠近名區曾領畧。晩來乘興此年秋。</text>
<title>答玉垂</title>,<text>世情從此薄於紗。退老門前但落花。春後餘香無處問。懶歸蝴蝶一園賖。</text>
<title>回巹日尋夫人墓</title>,<text>緬惟缺偶倍傷悲。此歲重逢有熟知。六十一年如昨日。紅顔白髮異前時。人間快事君先去。分外流情我自痴。空酹霞觴荒草宿。踽凉身世亦支離。</text>
<title>萬二千峯賦</title>,<text>大衍之數五十兮。夙翫味於讀易。三極立而闡理兮。五行五而藏宅。一三五而七九兮。二四六八十策。陰陽紐而主宰兮。野箕尾而疆場。蒼龍煌而正位兮。嶽特秀而祖長白。若大星之間小星兮。或百或五或三之界畫。呵醇化而斡運兮。儲精液而充膈。氤氳氣也如是兮。自出雲而雨亦。滿天地而生物兮。腔子外而何役。幾春秋而人到兮。迺寄旺於土脊。山外山而峯外兮。托前蹟而編籍。賦乎身則具軆兮。各成質而尋繹。旣穹窿而圓崇兮。象日月之朝夕。雷萬峯而噓息兮。聽五音於擊石。天九重而秤麗兮。磑有臍而樞闢。曰萬二千兮。疇爲仲而疇伯。推九九而成數兮。扐八八而演百。攛聚遠而環線兮。道濶濶而圖赤。散爲萬而爲千兮。箇箇歸於一脉。見理明於五色兮。對頭頭而何擇。繄左旋而右旋兮。天所使而氣積。嶽鎭方而不動兮。儼中處而含澤。橫亘壯於郛郭兮。絡繹合於珠璧。接二氣而剖淸濁兮。萬六千而上下隔。降太一之大帝兮。執七曜於空碧。行惟健而不息兮。詔玄牝使窮索。備三軆而莾蒼兮。擎八柱而跼蹐。匡廬屹而三十兮。蘭若去而百尺。禹刊勞而斧爍兮。章步渴而杖擲。撑巉巉而西傾兮。流灝灝而東坼。弔詭訝於二酉兮。蒙險止於大翮。秦皇後而漢武兮。岱宗壓夫鄒嶧。金泥鏤以玉檢兮。來迂怪之仙客。名山五千三百兮。書難信於今昔。七千七百七十兮。吾道尊而探賾。夫子不以天文語顔閔兮。何必歸此山於摩訶釋。</text>
