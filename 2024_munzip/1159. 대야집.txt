<title>澗水</title>,<text>澗水出於谷。盡日不盈科。人功開險塞。天雨又滂沱。涓涓自岷嶺。浩浩就江河。江河達于海。汪汪萬頃波。</text>
<title>夜與弟子儀 韶休。偶看桐溪集。次明字韻。</title>,<text>夜來塵慮息。心體澹虛明。鏡面神光燭。源頭活水淸。濂翁主靜法。元聖待朝情。保養常如此。何憂擿埴行。</text>
<title>刊東巖先生文集於黃山寺。用板上韻寓感。</title>,<text>墜緖茫茫誰復尋。摩挲遺卷謾悲吟。春風永閟一團氣。秋月長懸千載心。帝虎欲分迷去取。管蠡那得測高深。尙多未了鋟書役。公議百年在士林。</text>
<title>白雲洞景濂亭。次板上韻。</title>,<text>前輩遺風遠。竹溪留正聲。洗心求道志。來上景濂亭。</text>
<title>次李士希 魯賢 韻</title>,<text>今年節氣晩。梅雨動微寒。鼎坐心期澹。無言對碧巒。</text>
<title>謹次退溪先生詠懷韻</title>,<text>平生擬讀五車書。鑽紙工夫卅載餘。依舊荒疎無寸進。學非實踐摠成虛。</text>
<title>與子儀夜坐呼韻。得休字。</title>,<text>儒家事業元無盡。一息尙存那得休。分內工夫猶未了。世間榮利不須求。</text>
<title>訥隱李公和陶靖節形影神三篇。寄意高古。有會于心。因步其韻以自警。</title>,<text>行年四十四。非復役物時。與君相結束。遑遑欲何之。俯仰以取容。雅志不在玆。開口謗已隨。頓足禍與期。軒冕非所求。肥甘安足思。愧負淵冰戒。回首涕漣洏。噬臍尙何及。硬脊勿遲疑。我藏君且閟。竆餓不須辭。右形贈影隨人不自遂。我性一任拙。趨營豈不羞。未始與君絶。幸有遂初志。還是我所悅。羊腸世路險。猪肉滋味別。何必學修鍊。未須探寂滅。存察恒日夕。理欲本冷熱。莫言高且堅。在君力旣竭。回看射利子。所獲誰優劣。右影答形道在日用間。只爲行不著。出入雖無定。收來卽如效。我實爲汝主。使汝皆臣附。動靜及云爲。一一聽吾語。謹愼幽獨地。操存顚沛處。浩浩兩間塞。惺惺腔裏住。孝友獨吾分。升沈關天數。莫躐登山級。且修濟川具。行己自無玷。莫問訾與譽。惟患志不牢。須臾莫放去。寂感無將迎。貫徹恒戒懼。徘徊歲云暮。猛進勿顧慮。右神釋○嘗見學蔀通辨。謂淵明淪於老莊。作此詩言養神之道。余只論操存寂感之實。</text>
<title>松堤上流。有仙人巖。金丈士毅 弘喆 欲構亭其下。巖面刻仙人巖三大字。又刻主晩隱翁四字。余欣然有分山之願。題詩爲志。</title>,<text>仙人何處杳難攀。古址依然水石間。勝界元來無定主。行從晩隱乞分山。</text>
<title>閒中寓吟</title>,<text>閒中長事理殘書。不問前頭歲月餘。毁譽非關雲起滅。竆通都付月盈虛。也須傷虎方知虎。且莫騎驢更覓驢。日用常行皆有則。沛然熟路駕輕車。</text>
<title>至日偶吟</title>,<text>貞元機軸際。萬理正森然。也識先天白。元非老子玄。</text>
<title>次族姪公晦 徽文 遊淸凉山韻</title>,<text>世人謾說有蓬萊。瓊草瑤花何處開。獨愛淸凉眞景在。不須糚撰海鰲來。元韻。千里黃池通海氣。靈鰲一角上江來。</text>
<title>校常變通攷。與公晦族孫誠伯 致明 同始終。族姪仲虎 炳文，晦則 鼎文 或往或來。公晦因事暫歸。吟贈促還。</title>,<text>白首門生在。相邀六月中。那忍感手澤。猶疑坐春風。聚訟從難決。探囊賴子通。儀文常變錯。至理古今同。縱有銀車誚。猶多麗澤功。工夫貴汲汲。別意太悤悤。我非恨勞逸。願君徹始終。儀禮經傳通解。公晦有宿工。戲謂如探囊中物。故因及之。</text>
<title>仲虎以眼疾謝去。寄詩三絶道意。次韻卻寄。</title>,<text>漢晉禮儀多闕疎。諸家聚訟又盈車。先師當日編成意。千古支離爲一梳。整頓遺書屬後生。三年道舍怕難成。良工把得規模定。多愧吾人著手輕。力弱那堪事役强。也應高眼出尋常。埽塵塵去塵仍在。莫惜頻來細細詳。</text>
<title>次公晦錦浦新居韻</title>,<text>江頭卜築淸疎計。不作藩籬又不扉。月漏便宜照膽澈。風來何恨捲茅飛。篋中渾象調元術。畫裏琴心解慍詩。莫道斯翁未解事。應須後世子雲知。</text>
<title>次子儀韻</title>,<text>君看松栢戰霜雪。爲有貞心耐歲寒。吾輩異時得力處。須從今日嘗鹹酸。</text>
<title>輓生員族兄 川休○遷葬時</title>,<text>我生不及古之人。何處彷彿見古人。殘篇斷簡無尋處。風詠臺下坐了春。先生家政律小學。滿室和氣正融融。翠竹馬少傅。白首石郞中。言溫而色愉。深愛由心衷。甘旨溫凊貧不匱。灑埽應對如幼蒙。左右承順不少懈。餘力經文細討商。百行由玆一原生。日用應酬周且詳。周旋朋友兼直諒。泛愛宗黨極恭莊。千萬人譟牢腳跟。百十斤擔硬脊梁。作事謀始要其終。透金徹石用心强。迺知天分剛毅不屈者。濟以寬和遵義方。何難不可做。何遠不可希。欿然不以賢知居。古之君子殆庶幾。嗟我慕古天所畸。得見古人旋失之。倀倀暮途迷所適。不暇悲公哭吾私。非惟不暇抑不忍。墳前何事又一墳。可惜螟孫夭無兒。堪輿禍福更云云。僉孝追成同穴願。神理人情兩得伸。自此衣履終允臧。垂休錫羨定振振。臨風爲奏虞殯曲。師門寥落最傷神。</text>
<title>次公晦詩筒韻 幷序</title>,<text>公晦周觀東海之勝。得詩筒以歸。稱蔚陵葭。自爲詩誇詡奬飾。諸賢和者。一辭揄揚。至比之石鼓玉笛。余惟自古奇物玩好。未有不喪志者。非儒者所宜有也。况公晦自少喜遊。足跡殆徧東土名山勝地。而所爲詩凡幾百篇。南嶽唱酬序所謂荒於詩者。恐不可不戒也。如是筒者。斷當以上蔡先生捨去所愛硯爲法。追步其韻。聊比他山之石。物理未易明。誰辨竹與葭。海賈眩奇怪。托言是浮槎。異物能遷志。不合儒素家。况有南嶽戒。何必工詩歌。吾道不外求。隨在足烟霞。從今休遠遊。須學豫章羅。朱子曰。羅先生入羅浮山。住三兩年。心靜看得道理透。</text>
<title>偶成 二首</title>,<text>百尺棧頭屐。千層浪裏船。須臾那敢忽。努力葢棺前。聖學貴居敬。存心常戰兢。通衢與暗室。平地履春冰。</text>
<title>除夜有感 二首</title>,<text>老去光陰若奔川。纔經今夜又新年。年年此夜無竆恨。幾處明朝彩舞筵。悠悠虛度幾何年。每値新年更惕然。未到葢棺猶可勉。試看衛武琢磨篇。</text>
<title>輓族姪景範 洛文</title>,<text>先師唱道日。多士出其門。非無英達者。實地鮮著跟。獨有冰雪姿。灑落迥迢羣。涵泳溪湖派。遡迴洛滄源。彝倫性情上。容貌辭氣間。理入絲毫析。德由銖寸攀。畏利如畏虎。避名如避箭。竆山咬菜根。腸飢道義䬼。編著非急務。交遊渾閒事。慥慥平生志。惟患學未至。譬彼連城玉。追琢已成章。可以充瑚璉。可以需琮璜。玉人誰知者。投碎任埋光。又如合抱樹。鬱鬱干天長。濟川宜舟楫。作室宜棟梁。匠石不曾過。摧折委北邙。嗚呼命矣夫。歎惜將柰何。悠悠千古恨。師門事役多。已刊猶未精。未刊儘多訛。豈無具眼人。莫如公所訂。悔未蚤下手。細與討肯綮。抑有私痛者。愚魯無與匹。自失依歸後。又被塵冗汩。索居習慵懶。冥行多過失。不草絶交書。許入芝蘭室。有書輒有警。斂華而就實。蕭寺聯衾夜。巖亭對榻日。亹亹語不倦。箇箇砭我疾。庶幾終補刖。那知今喪質。欲向長公語。未語涕先溢。願言奉遺規。觀省入與出。哭送靈輀罷。寒風爲蕭瑟。</text>
<title>科擧歎</title>,<text>先王育羣才。五典及三物。鄕飮擧以禮。澤射觀其德。漢代壞古制。始試賢良策。馴致詞華盛。隋唐轉雕刻。承訛數千年。至今莫能革。詩賦竟何用。疑義專趨末。奔馳天下士。衒耀一夫目。導率失其方。士風日浮薄。豈徒文體陋。幷與心術梏。荊圍不待聘。苞苴又成俗。看經事剽竊。專意圖利祿。父兄以爲常。子弟宜胥溺。旣不能修身。又焉知經國。所以古先哲。於此屢歎息。程子比操舟。不異胡與越。文公序大學。無間老與佛。救弊各有說。古今有斟酌。誰能擧而措。漸復三代法。念此不成眠。漆室空咄咄。</text>
<title>次白雲亭韻</title>,<text>白雲高閣枕江頭。萬象森羅一擧眸。別界烟霞松桂老。太平雨露桑麻稠。滿山淸趣藏無盡。放海眞源逝不休。須識當年垂裕意。風流何必醉如劉。</text>
<title>黃山講會。次族兄玄瑞 龜休 韻。示李愼可 秉遠，姜擎廈 橒 諸人。</title>,<text>古人千里駕。幾處講筵開。如今識此意。珍重小車來。一理貫萬事。關鎖重重開。戒謹硬著力。循循向上來。</text>
<title>次公晦紫極宮感秋詩韻 幷序</title>,<text>獨坐無聊。忽憶前秋公晦以所和紫極宮詩見示。余謂君年適滿四十九。余已差過五歲。不必追賦。今更思之。昔李季章年未衰暮。而猶愛沈隱矦同衰暮之句。况余年過四十九。摧頹已甚。尤有感於斯也。因次韻寄謝。雅樂久不作。嶰谷猶有竹。掘井不憚勞。有泉甘可掬。長對卷中人。索居未爲獨。嗟我不早勉。歲晩無歸宿。枯木不復華。自知焉用卜。躋攀趕不上。猶勝迷不復。心放求便在。易如手反覆。非高亦非遠。要在日用熟。</text>
<title>偶吟</title>,<text>善利關頭人鬼歧。須從一念辨毫釐。惟知反己日乾惕。何問人知與不知。</text>
<title>輓李廣瀨健之 野淳○三首</title>,<text>問酬函丈日。要旨蚤融通。遊眼全牛裏。著跟萬馬中。十圖重指掌。復得先生孫。當日自銘意。妙承千聖源。江閣秋風晩。蕭條木落聲。寂歷疎簾下。惟聞谷鳥嚶。</text>
<title>輓族姪燁如 晦文</title>,<text>武庫一寸鐵。秋蓮發新英。酆城分紫氣。辥門失靑萍。湖上大爐鞴。陶鑄利器成。淬以南澗水。磨以東巖硎。釯寒斬馬雲。刃恢解牛丁。提出上騷壇。擲地有金聲。威武不可折。誰弄萬車兵。使置廊廟上。應染豺狼腥。且試舘閣間。剖破渭與涇。世無風胡子。空敎匣中鳴。忽夢蛇虺血。白地風浪驚。衆口何能鑠。延津故有情。平生一片心。虛負百鍊精。尙有掌中寶。熒熒留典刑。斂鍔成金椎。重價逾連城。嗟我一割鉛。永擬推主盟。居然失所仗。爲歌寸鐵行。歲寒誰砥礪。歌罷淚縱橫。</text>
<title>輓雨臯金丈 道行</title>,<text>昔侍巖齋日。幾度迎小車。南山再月彀。寒泉春日舒。自以常調處。愈見學有餘。戲笑若無檢。其檢不曾疎。簡默若無知。其知如決瀦。綢繆對床罷。丈席爲語余。今日南州士。鮮有此老如。霽翁父子家。薰陶乃有渠。謙卑拓基址。講學勤菑畬。相知七十年。此言非諛譽。嗟我哭山梁。枝葉失爬梳。景仰倍平素。拜門非飾虛。避名如避仇。不以師道居。雖然賜顔色。容我質古書。極知良工意。不棄櫟與樗。忽報雞夢驚。儒林共欷歔。平生多少感。歌此送行轝。</text>
<title>輓李爾成 敬綱○二首</title>,<text>寥落后山亭。阿咸獨典刑。循循飭素履。兀兀對前經。舊學能傳習。遺文得稱停。汗靑嗟未了。何以慰英靈。斯文百世役。容我一紬繹。徹夜桂村燈。經旬湖社席。還慚菅蒯材。猥襲芝蘭馥。歲晏竟誰從。重聽白雪曲。</text>
<title>輓仲虎 三首</title>,<text>敬服天資厚。相從六十霜。虛舟觸不忤。醇酒味何長。擬破杯盎淺。願依丹漆藏。如今瞽失相。暮道獨彷徨。塤篪唱絶響。瑤匣峩洋徽。淵靜深無際。伯氏。 絲分細入微。仲氏。 明招留子約。華表歸丁威。叵耐高秋夜。哀鴻喚侶飛。對勘常變禮。僅得一旬餘。下筆怕丁乙。發言愼魯魚。化兒猜隻眼。吾輩任銀車。歸報先師語。板行歲月徐。</text>
<title>輓族兄時若 鼎休</title>,<text>岐山厚重壓衆堆。高川之水關鎖密。自古鍾靈多耆德。乖翁蘿老相繼出。四益齋中稱家兒。不事浮華全素質。恬靜寡默公綽亞。敦厚周愼伯高匹。屋下孝弟唯盡分。世間訾譽何足說。渡灞歸來守巖扃。課童養蒙供優逸。愛看蚌胎箇箇珠。空使猿腸寸寸裂。人生七十未爲嗇。忍見稺孫仍堊室。十里相望診病晩。爲我呼酒語移日。嗟惜寒翁及孟博。廬江公案何時決。因言此病不可毉。權辭慰解徑告別。那知此別成千古。哀歌一聲聲咽咽。</text>
<title>輓金孟厚 坤壽</title>,<text>世德南州選。妙年譽望尊。明珠洞表裏。高屋去籬藩。追逐皆名士。依歸盡法門。才成不見試。零落在邱園。淸福世稀有。斑衣六十年。韋家花樹會。楊寢幔幃連。門外多車轍。座間錯豆籩。惟憂催急景。此理問蒼天。</text>
<title>輓護軍族兄 星休</title>,<text>淳風久已喪。厚德有斯翁。玄酒大羹味。巨川喬嶽功。家傳蓮桂籍。庭茁芝蘭䕺。撞著適然數。繁華一夕空。</text>
<title>病中書懷</title>,<text>滾滾光陰逝。悠悠志業荒。百年餘幾日。慚愧負靑陽。</text>
<title>高山會。次晦則韻。</title>,<text>高山講道地。暇日集靑衿。滿壑烟霞裏。護門松桂陰。鶴歸華表遠。鷺浴盤渦深。早晩頒經籍。儒風樹自今。</text>
<title>晦則有吟高山水月歌。用鄭南屛天下無之句。韻强難和。遂不次其韻而和其意。</title>,<text>何處水非高山水。何處月非高山月。南屛誇說天下無。非眞無也看得別。開牕近月光更多。憑檻近水淸益澈。何况先生水月襟。天高海闊通八極。君不見陶山明月天下同其明。又不見滄洲活水天下同其活。如何分別高山與天下。謾使後人較甲乙。分明此意從何質。海鶴一去無消息。川沙先生祭南屛文。有海鶴渾溝鳧之語。</text>
<title>次金亨萬 會運 梧臺寓居韻</title>,<text>君子何曾長咄咄。志吾益勵才吾竭。煉丹要得成金華。挹水未須守土窟。萬變雲浮隨處安。百年電邁何時歇。廓開境界無畦畛。月也是梧梧是月。語類。天下更有大江大河。不可守箇土窟子謂水專在是。</text>
<title>敬次族叔 浩源 舍人臺韻 公嘗於鶴峯先生遺墟築臺</title>,<text>緬仰僑居日。陶山承鉢衣。百年遺影響。一壑帶光輝。理韻憑誰聽。見牆增我唏。冥行迷路徑。歎息將安歸。</text>
<title>北行過溫溪。南世英 祖陽 適至。小款卽別。約會浮浦。阻雨失期。吟呈二絶。</title>,<text>邂逅溫溪村。相期浮浦宿。無端阻小𩁺。咫尺成南北。理欲初分路。端情互發機。書中不盡意。相對共硏微。</text>
<title>輓壺谷族兄 範休○遷葬時</title>,<text>英姿妙諦秀同門。抱鼓蹈繩銖寸攀。四句單傳心畫在。三州遺愛口碑存。依然復見精神面。已矣重聽骨髓論。無限後生安仰痛。於今吾道寄空言。</text>
<title>輓金稺吉 虎運</title>,<text>川上故多賢。德行兼文騷。冀野仍駿骨。丹穴無凡毛。公爲後輩秀。巨鞴得薰陶。行源植大本。筆勢驅奔濤。澤宮擅華聞。桂籍壓衆髦。倚伏何常有。朝榮夕已凋。頃年聯衾日。試效一言癡。利祿未易覬。簡編有餘師。欣然不以忤。爲謝惠箴規。但恐徑係籍。枉被俗人嗤。此言猶在耳。徒增後死悲。一曲薤露唱。凄風拂素帷。</text>
<title>次族兄幼承 趾休 種菊韻</title>,<text>繁華世所艶。桃李媚三陽。何事東籬下。超然擷晩芳。</text>
<title>次權仲擧 載綱 贈別二首</title>,<text>衰晩仍多病。故人車馬疎。慇懃再顧意。更願數寄書。不患人情薄。秪憂學力疎。髦年寒檠下。溫理舊聞書。</text>
<title>與誠伯論中庸莫見莫顯之義不合。適値冬至日。吟成二絶。幷序</title>,<text>或問莫見莫顯。何所指也。誠伯曰。機動則己必知之。己知則人必知之。故曰莫見莫顯。又問所知。卽事之是非否。誠伯曰。機之初動。未有事在。恐未說到是非之處。余曰。然則知是知箇甚。纔思便是有事。葢以思慮必因事物而萌。且孟子曰。是非之心。智之端也。智之初動。便是是非。性情之間。焉有莫見莫顯一等地頭。誠伯曰。是非自是善惡發後事。隱微只是人所未覩聞。而己獨覩聞處。余曰。朱子明言事之是與非。衆人皆未見得。自家先見得分明。又論復見天地之心。曰天地生物之心。布在萬物倒多了。一陽初動處。卻見得端的。以此爲證。尤似分明。誠伯曰。此與復見天地之心。各是一義。恐不可牽合爲說。終不爲然。因錄其問答之語。詩以識之。性情交際處。便是是非心。隱微特昭著。莫於別處尋。微陽生地底。端的見天心。此理元無間。莫疑驢背尋。</text>
<title>設門講。余與公晦，誠伯課其勤慢。口占四絶。示諸君。</title>,<text>集賢邃學拓基址。岐祖論心下種深。是蔉是穮俱努力。年年此會每如今。小德川流千萬派。頭頭處處竆其源。肯敎體用遺毫髮。隨擇隨明隨得存。聖域雖云高且遠。彝倫日用無他功。銖積寸攀向上去。光風霽月滿晴空。泛彼虛舟垂七耋。無邊學海尙迷津。後生監此以爲戒。三百六旬日日新。</text>
<title>輓族兄 洛休</title>,<text>巖亭門下多才儁。宿德如公孰與同。坐鎭頹風山岳重。不須運動見其功。千里送兄爲祿養。怡愉朝夕適寒溫。如今守宰停申狀。百世誰旌孝子門。巖亭先生嘗稱公事親。雖古之孝子。無以過之。</text>
<title>大埜亭 幷序</title>,<text>己丑二月。占亭基於居第之北百餘步。據上下村之中。庚寅二月亭成。其制霤兩下。後三間。前半之。西室一間有半。東房一間。堂通中而連東半間。誠伯爲作上梁文。至六偉之首章而止。公晦足成之。主人自爲記。閏四月十日入處。西室曰省愆。東房曰觀善。合而扁之曰大埜亭。邨閭中半小宮牆。滿目郊原一色蒼。栗里祇堪親野老。桃源何必羨漁郞。栽培花木經綸拙。咀嚼詩書滋味長。莫道前頭如隔紙。工夫要在用心强。省愆齋七十知非晩。差先抑戒詩。寡之寡又寡。屬纊以爲期。觀善齋及人無一善。無善又何觀。萬善本無欠。何人無善端。蒙泉 亭後山下有泉。名曰蒙泉。寒泉山下出。晝夜無時休。疏導本無術。不肯出山流。汲井 蒙泉之下有汲井。深不過容瓢。一線涓涓水。盈科待酌蠡。秪能給里巷。安得決江河。方塘 亭前鑿方塘。引井水灌之。開鑿小塘淨。爲貯秋月來。披襟向水月。肯使著纖埃。老巖 蒙泉之左山麓。有麤巖錯鋪。名曰老巖。頑然無寸長。巖老不知年。終古無人賞。若相感遇然。</text>
<title>輓族姪景韓 斗文</title>,<text>沙林深處白雲濃。抱膝長吟對碧松。世事都輸華胥夢。機心不入漢陰胷。課農非爲篝車滿。應擧何曾關節容。異日周房遯世窟。傷心無路躡遊筇。公曾有試圍謝卻關節事。故第六句及之。</text>
<title>輓族兄幼承</title>,<text>吾宗累世岐山下。高川一曲饒桑麻。乖翁碩德昌熾慶。蘿爺遺風謹厚家。四益齋中養得成。磨礱圭角入腔窠。平居每見衣帶飭。宗黨不曾車馬過。葩藻詎在流輩後。其柰風花落淤泥。老驥猶存萬里心。寒鴉誰借一枝栖。竆山歲暮詩料足。有酒盈樽菊盈畦。昨年要我咏菊塢。菊塢之名香入牙。洛陽桃李誰家玩。廣陵芍藥頃刻花。何如籬下數䕺菊。獨葆春色傲秋霜。知公有意勵晩節。不愛名花愛寒香。流腋擬嘗甘谷水。採根未學王子玦。女夷忽報歸閬苑。浪尋冥花綠蘿月。空中一陣打麥聲。蒿里悲歌動四鄰。可憐異日花樹會。風流减卻幾箇人。</text>
<title>輓李幼定 宗休</title>,<text>花山枕洛水。几席仍烟霞。有味咀茶飯。無心衒寶花。虞庠聯棣萼。謝砌幾蘭芽。祖道秋霖老。隔江唱露葭。</text>
<title>輓族姪孟博 約文 四絶</title>,<text>美質今難得。奇才古罕兼。况生詩禮宅。朝夕受鎚鉗。少負凌雲志。眼空左海埏。豈知廊廟器。終屈澤宮賢。蚤躡輕車後。何曾十駕追。如今相失道。擿埴將安之。寥落巖齋裏。遺書誰復硏。斯文無盡恨。和淚灑新阡。</text>
<title>輓南子容 景默</title>,<text>傾葢十載前。通家纔一年。誼深交更淺。僅窺管中天。家政人無間。百行孝爲先。雅性去雕飾。閒趣足田園。淳實眞古老。冲澹似高禪。塤篪迭相唱。融融和氣圓。丹穴多瑞毛。翩翩梧竹邊。淸福罕與比。肉羶蟻所屯。造物苦相猜。六旬遽九原。祇念願附意。來往互源源。玉石雖異質。韋弦庶矯偏。冥栖與海曲。攜手共周旋。將倚歲寒松。飜驚弱草塵。素車相送罷。何心復東輪。</text>
<title>輓公晦</title>,<text>玉椀冰甌表裏淸。戰兢臨履度平生。躳行心契誰能會。象緯章程枉得名。箏竽叢裏理韺䪫。一洗澆風歸正聲。靈運詩成空自咏。堯夫書出竟誰呈。遺書珍重尙埋塵。牕外梅花不耐春。疏薙已精看更好。後來隻眼屬何人。三山翁易解參攷。有功於後學。而公勘定未卒業。恐爲千古之恨。十載鉛朱共一堂。三千三百細推詳。重重未了師門事。忍送斯人歸北邙。衰暮人間獨倚欄。思來不覺涕汍瀾。猶疑夜夜塘心月。依舊團團照膽寒。</text>
<title>次晦則遊小白山韻 幷序</title>,<text>戊子四月。姜擎廈以紹修洞主。邀遠近士友。遊小白山。晦則要余同行。余辭以足病。晦則獨往。與諸名勝。追躡退陶先生舊迹。迤入喜方僧舍。參校貞窩黃公遺藁。獨與姜文瑞。由栢川梨花洞。登臨穿川而歸。嗟乎余素無山水之癖。然於太小白。每有一見之願。乃爲二豎子所錮。失此良遇。其得爲淮南雞犬。亦有數存耶。晦則津津說穿川之勝。當甲於天下。猶有不盡之興。使晦則再窺山門。如古人所謂前日見其面。今日識其心者。則余亦有願從之意。不知造物者果肯許也否乎。乃拈其軸中易和者。略道其意。千秋悵仰錦城壇。往事傷心著語難。何處子規啼夜月。長歌一曲玉樓寒。右錦城壇我聞小白山。山上多枯竹。鳳去有餘實。採之應滿掬。滿掬把贈誰。愛此吾輩獨。會見江上梧。簉羽有栖宿。我老嗟未及。來者尙可卜。遊山渾閒事。經旨且反復。莫望千仞頭。須從一簣覆。自有園中桃。何羨醋李熟。右石崙寺○次李供奉聞說穿川勝。望如雲漢飜。幾層多鴈蕩。不鑿自龍門。誰測地中妙。也知天下尊。化工難狀處。何必費詩魂。鴈蕩有二層龍湫。○右穿川遊山自有妙。峻處莫停行。不畏擡頭壓。方能著腳平。誰言高且遠。安問側兼橫。未到山竆處。徒然負此生。</text>
<title>亭居有感</title>,<text>存亡易老少。造化太無情。古谷空春草。何心獨此亭。構亭。本家弟宿計。而古谷其葬處。</text>
<title>秋懷</title>,<text>綠竹斐然子。蒼葭所謂人。懷哉不可見。何以輔吾仁。</text>
<title>上仙庵。贈別族弟用汝 奎休。</title>,<text>一旬山寺會。爲愛林壑幽。壁聳千層立。瀑落萬丈流。微雨送朱夏。凉風迎素秋。境好時亦好。攜手上仙遊。老檜先生澤。長松處士邱。閒聽鳴栖鶴。靜對集翔鷗。願言同此樂。歲寒共夷猶。朝來出別語。相對兩搔頭。君去應戀戀。我懷正悠悠。速踐重臨約。毋使長相愁。</text>
<title>輓詞[李秉運]</title>,<text>葭霜萎大埜。薤露送靈輈。摑血追濂洛。蕝綿遡殷周。竆居無怨悔。篤行寡愆尤。小同隨後去。造物竟何讎。七十竆措大。三千大鋪排。翼輪須俱進。日月不云來。蠧字圭三復。蠶絲繹十回。人亡道隨廢。誄子於乎哀。</text>
<title>輓詞[金羲壽]</title>,<text>無媒逕草裏。有美埜亭幽。茶飯曾思傳。羹牆洛建叟。東巖高足在。南國皋比優。玉樹春光暮。吾林氣色秋。未乾公晦淚。又哭子强喪。匹似無天道。胡然奪我良。羣蒙誰奬誨。雅韻孰商量。荐禍一時酷。小同同北邙。</text>
<title>輓詞[李羲發]</title>,<text>幽蘭賸馥玉含輝。名利關頭蚤決幾。直接湖巖門路正。講明濂洛緖言微。衿紳北海宵懸帳。桂樹南山夕掩扉。二野同歸時運否。空敎後死涕沾衣。</text>
<title>輓詞[李家淳]</title>,<text>三載匡廬獨抱書。古人境界會心餘。龍菴錦社年年慟。陽九那堪大埜虛。</text>
<title>輓詞[李家發]</title>,<text>天挺偉姿若可爲。吾儕雅望屬明時。邦無君子斯焉取。野有遺賢柰莫知。昔日聯籤推畏友。晩年豎拂見尊師。此生謾負規箴意。冥途悵悵失所之。</text>
<title>輓詞[李秉夏]</title>,<text>東巖亭下埜亭開。贏得當年典則來。精力常持千弩滿。脊梁難用萬牛回。積辛苦後言逾確。實體認時理自該。餘恨尙多商量事。那堪此日掩泉臺。晝永淸齋宴坐深。六旬慥慥好光陰。契心不住牆頭筆。切己常如箚頂鍼。眼外千般都不見。面前一事好推尋。偏憐海內知音寡。惟許芳鄰共話襟。世事悲歡一轉頭。追遊時節儘風流。令儀久仰冲霄鵠。謏見還慚撼樹蜉。情溢寒暄書束筍。業憂荒墜敎砭疣。古翁逝矣公今又。那得人間志更酬。</text>
<title>輓詞[徐成烈]</title>,<text>大埜伊人在。遺賢爲世唏。巖翁曾印許。嶺士正依歸。牆壁牛能字。汀洲鷺不飛。斯文丁百六。孤月照瑤徽。</text>
<title>輓詞[族姪鼎文]</title>,<text>巖翁振敎鐸。之子蚤升堂。學禮基忠信。蹈繩描直方。工夫終魯得。身世等凡亡。了沒妨奪在。七旬一意强。白首西林後。玄亭大埜中。徵君比舍至。學士兌簪同。不惡薑生樹。彌看玉就礱。初平時末席。星聚幸躳逢。舊學長憐拙。常看硯北身。絲蠶剖更晣。筆蟻入無倫。自貶維持好。從知涵養純。今情那識貴。祿位每輕人。鴈聽孤枕夜。琴斷古窩春。缺陷身無賴。提攜意轉親。竊嘆這地位。欲學柰天眞。此哭何曾料。今年不在辰。</text>
<title>輓詞[李秀弼]</title>,<text>大埜亭翁不出亭。血心吾道六旬零。步竆竿尺由征日。工就秤衡以聚星。稟性受姿多訥木。談情說理始垂瓴。書非關洛無停案。訣受湖巖試闢扃。掌血摑來成點點。頂鍼箚著喚惺惺。工夫盡在時磨蟻。學子從知夜拾螢。素地方宜功受采。蒼天可徹志竆經。頤閒政倚龜藏甲。乘化那堪鶴返丁。宛在床頭大慧麈。可憐座右張公銘。靑山傾盡儒林淚。無復斯文舊典刑。</text>
<title>輓詞[族姪聖文]</title>,<text>先生爲學日孜孜。七十年無少歇時。孔道分明傳魯鈍。謝工容易去矜持。凝窻篆煙薰如醉。積案蠅頭細若絲。不幸斯文衰敗際。埜亭門閉益凄其。</text>
<title>輓詞[族孫致皜]</title>,<text>少小承師敎。孶孶六十春。筆書堆卷袠。銖累得全眞。學積神逾旺。工臻氣更淳。自憐愚魯質。空負誨諄諄。衰顔凝道氣。誨語溢中誠。陳烈書常讀。東萊意已平。幾年蒙奬誨。今日隔幽明。秋草寒塘外。徘徊淚滿纓。平生依往哲。寂寞老山林。著地工夫密。回天學力深。魯能終得道。强故耐持心。滿室塵編在。餘音更孰尋。</text>
<title>輓詞[族孫致敎]</title>,<text>湖學淵源百世賖。巖亭衣鉢也生花。明時禮樂河汾薛。白首玄經鉅鹿芭。大義微言七十後。同堂私淑兩三家。行看大史觀星日。應奏高陽列宿華。爲學須要變化來。先生無愧呂東萊。徵君博雅頻商確。學士雍容更琢追。行且到頭應快活。尋常牢腳肯低徊。試看盡日端危處。兩膝如膠不暫開。七尺頎然任百斤。季方衛道亦斯文。卽今學者皆三寸。誰識先生獨十分。自哭古翁仍忽忽。叵堪世道劇紛紛。休將祿位輕揚子。良貴由來官不聞。</text>
