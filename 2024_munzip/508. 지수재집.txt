<title>題釣魚圖</title>,<text>閑把漁竿臨碧流。蘆花深處繫孤舟。一聲欸乃靑山暮。眠鷺雙雙水國秋。</text>
<title>天馬行</title>,<text>君家槽櫪上。長鳴有老驥。錦韉黃金勒。絲韁白玉轡。逸足躡空滅。朝兗晡秣冀。一朝老棄之。伏櫪銜寃淚。時時躑躅鳴。其志在千里。放彼北園草。低回困憔悴。請獻周穆王。騎向崑崙試。</text>
<title>西隣樂</title>,<text>西隣樂。歌舞讙笑咢。伐皷何鏜鏜。鼓鏜鏜樂未央。春風九陌花作泥。十二橋頭信馬蹄。西隣主人中司馬。妙年聲華動高價。白日垂鞭意揚揚。嬌顔半酡自生光。路傍觀者如堵墻。爭道謫仙不死子安生。何物老媼胎寧馨。我聞之長歎息。人情翻覆那可測。人情翻覆那可測。</text>
<title>滿月臺感吟</title>,<text>繁華勝跡水雲空。石礎荒臺倚晩風。惟有天公無世態。獨留寒月滿如弓。</text>
<title>大興山城歸路</title>,<text>步出南城外。行行度絶巓。層峰迷海霧。古木集村烟。橋斷人携杖。山危馬㥘鞭。夕陽歸意急。相率渡前川。</text>
<title>辛卯春帖</title>,<text>對人休開口。無事可嚬眉。一年三百日。秖會賦新詩。其二願言積米三千囷。願得靑銅十萬緡。散與域中寒乞丏。長年暖飽不憂貧。</text>
<title>次李夢與 英輔 韻。送成夢良歸鄕。</title>,<text>知人知貌貴知心。相識風塵托契深。意氣平生看古劒。聲名宿昔重南金。堪嗟老驥捐中道。欲逐飛禽返舊林。莫說郢人今朽骨。他年留待作知音。</text>
<title>獨靑亭口占 自此至燕休堂春帖。隨家君在開寧時。</title>,<text>薄暮羣動息。明星出天東。登臨小亭上。俛仰濯淸風。方塘止水靜。遙山暝靄籠。白鵝泛泛浮。唼喋荇藻中。引吭時長號。爽然塵慮空。孤松當道立。偃蹇作奇容。默觀各異態。造化信無窮。荷葉釀綠醑。水面浮香濃。明朝成獨酌。陶然一盪胷。</text>
<title>夢見李持平丈。覺後記感。次夢中所見刀上忠字韻。足成一律。</title>,<text>五載幽明別。三更夢寐中。儀容今不變。談笑昔仍同。有母人間恨。憂君地下忠。起看梁月掛。微雨灑秋風。</text>
<title>獨靑亭月夜口號</title>,<text>池閣中宵臥。秋風動弊袍。鳥飛驚月出。蟬噪覺天高。穩睡身全懶。微醺氣欲豪。仰看星歷亂。怊悵撫龍刀。</text>
<title>靑巖歸後夜吟</title>,<text>雙溪古寺道塲深。閴寂禪房萬籟沉。半夜星河光歷亂。一山松檜氣蕭森。且吹橫笛醒塵慮。强把柔毫費苦吟。動靜細看俱有意。數聲淸磬默參心。</text>
<title>休侃上人軸中。有余三從兄守甫 受基 十篇詩。次其一贈少釋義湘。年二十。秀媚可愛。</title>,<text>悤悤相別杳前期。立馬寺門判袂遲。他日重逢何處是。毗盧峰上月明時。</text>
<title>次伯堂兄送示韻</title>,<text>波寒洛東水。霜落金烏山。悄然忘夜久。雲外隔重巒。</text>
<title>燕休堂春帖</title>,<text>異地迎春興轉孤。將何所祝寫桃符。無情歲月難相待。及早功名可自圖。開口莫談閑說話。着心須做實工夫。閉門却掃無他事。滿壁詩書豈負吾。</text>
<title>夜拈唐人詩韻。口呼。</title>,<text>寒燈耿耿近書幃。中夜無眠獨掩扉。末路惟期全素履。囂塵或恐化緇衣。敢希溫飽爲身計。恨乏謀猷振國威。有約靑山那忍負。休官異日定言歸。</text>
<title>琴湖江上。留贈諸人。</title>,<text>倦馬遲遲過達城。一杯江上倍傷情。春深大野渾元氣。日暖游禽摠好聲。始覺風光方晼晩。堪憐歲月秖崢嶸。別來無限心中事。寄與諸君君莫輕。</text>
<title>送尹僕正 陽來 以書狀赴燕</title>,<text>歲暮北風急。天寒霰雪多。雲凝九連山。氷結三叉河。脩塗望未極。游子意如何。其二棄捐勿復道王事未可盬。努力尙自愛。毋使狄人侮。忠信與篤敬。聖訓昭千古。其三三復匪風詩。北望聲暗呑。皇矣大明恩。嗚呼不可諼。長夜漸漫漫。玆義向誰論。其四燕市古多俠。荊卿此其尤。烈氣猶昨日。英風死不休。此去試相問。于今亦有不。</text>
<title>次趙國甫 觀彬 寄示韻</title>,<text>睡日常多覺日稀。希夷妙訣識玄機。任他春盡禽聲暖。莫管花殘柳絮飛。皓月當空明小榻。輕風入樹襲單衣。名韁脫却還容易。深谷高山誰與歸。</text>
<title>次軸中韻。贈敏上人。並序</title>,<text>向余以曬史住太白三日。性敏上人與同寢食。甚相熟也。及歸。出示前人詩軸。索和甚勤。顧懶吟且行忙未暇焉。至竹溪留侍親側者久。一夢依依。未嘗不往來於月樓蓮臺之間也。今上人百里飛錫。慇懃遠訪。餉以崖蜜山果。意鄭重不可孤。强次以爲謝。蓮仙臺寂曉鍾鳴。太白山高雪月明。是處吾曾留數夜。敏公相對一燈淸。其二三宿猶多桑下戀。重逢如見故鄕人。一筇我欲隨君去。何用浮名絆此身。</text>
<title>牛川舟中</title>,<text>關山望未極。游子意怦怦。積水連天廣。孤舟盡日行。時危懷𨓏哲。頭白見交情。睡罷篷窓下。遙看暝靄生。</text>
<title>贐崔內翰君敍 守範 曬史之行</title>,<text>江陵歸後又江華。內翰風流問若何。何似竹溪無事客。一窓霜月對梅花。其二五臺秋晩葉紛紛。歸上摩尼望海雲。却愧仙區逋宿債。淸遊今日摠輸君。</text>
<title>端懿嬪挽詞</title>,<text>紫鳳奇徵叶。靑鳧積慶緜。毓祥生碩媛。簡德在髫年。懿質持恭儉。端儀秉塞淵。怡愉誠不匱。承事禮無愆。離照方齊耀。婺輝遽晦躔。芳華摧短景。珩珮掩幽泉。貳極沉哀切。重宸永悼纏。螽詵羣望缺。烏卜五陵連。徽範瑤章煥。芳猷竹冊鐫。荒詞寧記美。再拜涕空漣。</text>
<title>肅宗大王挽詞</title>,<text>馮翼承天則。煌煌四紀臨。化推敦孝悌。治急別賢壬。霜露無非敎。乾坤豈有心。貽謨存大法。看取十篇箴。其二孜孜勤政意。穆穆視朝儀。英斷雷爭厲。沉機鬼莫窺。定知不世出。方仰大猷爲。淹疾緣憂瘁。遐齡失耄期。其三天日難模畫。高明尙可言。皇壇名大報。寧廟有神孫。倫炳壼闈復。義隆祧室尊。方喪循古道。周禮此中存。其四觀理歸公溥。於煕睿學醇。尙賢隮聖廡。衛道煥恩綸。一代人文朗。千年制作新。平均功未半。無祿萬東民。其五欲報天無極。君親恩義同。罪深慚不孝。誠切願移忠。銜索餘殘喘。攀髯遽至恫。此生今已矣。何日拜重瞳。</text>
<title>趙應敎 尙健 挽</title>,<text>一慟人間世。已矣無見期。凄風引素紼。霰雪集繐帷。故山知幾許。川原渺逶迤。忼慨傷時意。沖澹絶俗姿。居然戢一木。天道竟何爲。尙憶候病日。憂國淚暗滋。紛紛彼其者。反省能無怩。人生非金石。早暮各一時。完名良不易。短年安足悲。後死猶堪羡。持此送靈輀。</text>
<title>李參判 澤 挽</title>,<text>坦蕩襟懷掇膜皮。通才偉識似公誰。卽看末路完人少。可耐同朝善類悲。世故漫漫堪疾首。孤生踽踽倍沾頤。雙旌好向巢雲去。仙鶴何年返玉墀。</text>
<title>李領府事 濡 挽</title>,<text>一代推元輔。三朝仗老臣。秉匀參制作。論道贊經綸。體國心如惄。傷時眉不伸。憂虞方溢目。無福卽丘民。其二得御承深愛。丁憂荷眷私。瞻依如仰斗。慟哭遽乘箕。不謂三淸拜。飜成千古悲。西樓霜月白。雪涕送靈輀。</text>
<title>次副使 尹公陽來 韻。自此至遼東韻。燕行道中作。</title>,<text>霜風吹動黑貂裘。壯歲飄然賦遠遊。中土文明興廢地。西京形勝帝王州。支離去路殊難極。感慨吾生苦未休。睡罷虛窓寒雨散。起看殘月數更籌。</text>
<title>統軍亭歸後。錄呈副使。</title>,<text>邊城笳角動。落日統軍亭。地接幽燕濶。雲橫磧漠平。密縫思母淚。危坂叱驅誠。會待春歸後。西疇樂耦耕。</text>
<title>靑石嶺。志感呈副使。</title>,<text>橫空大嶺石陂陀。直北脩程萬里賖。今日微臣偏感慨。當年聖祖此經過。中途遺恨虛神算。後代流傳尙短歌。冠蓋年年長結轍。淸風羞濯古灤河。</text>
<title>次正使 李公健命 會石二嶺韻</title>,<text>雪坂危途二嶺間。征車北上苦難攀。寧王歌曲人猶誦。泣向旄頭倚劒看。</text>
<title>遼陽感懷呈副使</title>,<text>斜陽驅馬古遼城。往事傷心說大明。誰道皇王能駕馭。忍敎戎狄此縱橫。頹郛敗壘今猶在。廢塹堙壕半已平。憐彼千年華表柱。興亡閱盡秖崢嶸。</text>
<title>次副使遼東志懷韻</title>,<text>鎖鑰前朝壯北門。秖今全盛更誰存。衣冠寂寞遺黎盡。臺榭摧殘牧馬喧。舊刹空餘無竭相。國殤何限未招魂。歸來太子河頭宿。易水歌中感涕飜。</text>
<title>敬次仲父下示韻 自此至次李承旨韻。在東萊匪所時。</title>,<text>默算吾行止。悽然自感傷。單車過北漠。匹馬竄南荒。缺養慚人子。寬誅荷聖王。孤蘭旁小砌。三嗅泣馨香。其二寥寥虛室坐。悄悄發嘆傷。苦竹回風摵。遙岑落日荒。深秋悲逐客。淸曉哭先王。憐彼遲霜菊。含英帶晩香。是日以國禫曉行望哭。故篇內云。○遲霜一作籬東。</text>
<title>蓬瀛行一篇。呈安定窩。時寒竹申公竄大靜。扁所居曰安定。</title>,<text>海外云有三神山。瀛洲其一蓬萊二。可笑秦皇及漢武。妄想區區竟何爲。東陽夫子髮如霜。世上浮榮同脫屣。滄波萬頃視康莊。大帆長風鵬翼駛。蛟鰐瑟縮海若逃。雪山斂却濤贔屭。安定窩中坐隱几。撫掌埃壒紛萬吹。壽星煌煌光照地。仙人白鹿共遊戲。我欲從之不可攀。臨風太息三歎喟。圓嶠舊儷爲相呼。桂樹秋晩紆余轡。海山迢遞遙相望。風水汨盪杳盈視。靈源固應有所待。天地于今發慳秘。全家道氣卽在玆。拔宅飛昇焉足議。俗間誇詡眞陋哉。爛盈朱紫劇恥愧。我向先生更有祝。丹成一粒倘相寄。</text>
<title>敬次仲父示盆城鄭丈韻</title>,<text>强抑牢騷作散閑。暗中雙髩半凋斑。夜長覊抱鴻啼冷。歲暮鄕音鳥道艱。夢裏依依瞻日角。天涯杳杳隔慈顔。無端負杖巡簷步。春色梅梢已報還。</text>
<title>戲次李承旨 喬岳 韻。時李承旨疏卞宋文正。受誣謫是土。與余越陌相對。畏約不敢往來。惟時時以詩相寄示。</title>,<text>逐客離親歲再更。小窓孤坐百愁生。家書久斷平安字。默卜南枝喜鵲聲。其二淸朝起坐到深更。歲月催人白髮生。偏荷東鄰多厚意。一詩相擲作金聲。其三湯餠饅頭作歲更。堪誇百結老先生。就中渴夢誰能喚。恨乏槽間滴瀝聲。其四自悔初心易變更。眞同野草燒還生。伯倫祝語元非善。慚愧婦人讁我聲。</text>
<title>寒竹申忠景公 銋 挽</title>,<text>維嶽鍾元氣。天迺降偉人。崇深卽氣像。磊落見精神。此老何處得。丈席失儒珍。他時良史筆。故應贊藎臣。其二憲憲化堂公。邃學自坡翁。早服過庭訓。淵源一脉通。發而爲言議。蹇蹇卽匪躬。裂麻與批鱗。端不忝家風。其三受恩兩朝深。義當死儲君。身家遑暇恤。忍若不覩聞。一言折奸萌。忠憤直排雲。哀哉彼讒人。皷發千蚋蚊。其四巨海連天濶。一身似葉輕。視之如平地。若將終吾生。安定二字扁。煌煌揭楣楹。千秋斗以南。朱鳥懸大名。其五咸池昇瑞旭。赦書千里下。都人走相告。指日加額迓。邦之方扤捏。天胡不憖借。撫時百憂集。風雨萃大廈。其六仙棹纔回泊。箕精遽上列。聖心失虛佇。天語屢忉怛。以欲生時命。哀贈賁台秩。請看太常議。猶足識餘烈。其七始余十四冠。公實賓堦祝。歸以令孫女。二紀恩義篤。提誨勤撫頂。稚昧愧坦腹。終古寧忘德。緘髓庶無斁。</text>
<title>判府事趙忠翼公 泰采 遷葬挽</title>,<text>簡拔由寧考。扶持畀後人。餘干眞報國。平仲竟捐身。不有危疑際。誰知社稷臣。千秋文老廟。名德定相鄰。其二殄瘁遺篇在。悲吟淚滿纓。如無公一死。那得日重明。泉路回新照。前和啓舊塋。艱難今轉甚。叵耐叔譽情。</text>
<title>呈史院僉座</title>,<text>一別迢迢滯嶺藩。勝遊長憶舊詞垣。驅馳水陸三千里。編述皇王十萬言。簾燭影中仙儷集。簿書堆裏吏人喧。秋來洗草須相待。擬趁春臺醉賜樽。</text>
<title>黃判書 龜河 挽</title>,<text>省闥追隨躡後蹤。幾多風味醉醇醲。時渝獨絶夸毗態。官盛羞爲富貴容。言議不慚眞學士。簡廉誰繼大司農。憂虞溢目驚先逝。慟惜公私涕滿胷。</text>
<title>趙參判 榮福 挽</title>,<text>亞卿班秩五旬優。浮世悲歡劇謬悠。吾榜最稱張刺史。疲氓咸頌富靑州。烏山萊海曾同謫。鳳掖春坊憶並游。秖是蒼茫湖嶺濶。鶺鴒飛斷暮雲愁。</text>
<title>黃監司 璿 挽</title>,<text>浮雲自古今。逝水自晝夜。雲歸水復去。忽忽長代謝。人生亮如此。年命露電乍。惻惻撫疇曩。悽然涕自瀉。其二先子曁尊公。少小交誼敦。追隨聯筆硏。招邀對棋樽。施及兩家子。斯義其敢諼。相逢但一笑。目擊心已存。其三自我識君面。居然十五歲。春坊午漏永。銀臺夜雨細。笑談間諧謔。俯仰發佗傺。往跡渾如昨。人事一何戾。其四鳥嶺高岧嶢。於焉交印節。不謂移晷話。遂成千古別。遺民紛雨泣。丹旐飛孑孑。弱子攀歸櫬。哀哀淚爲血。其五生死理之常。脩短命亦然。考終猶忉怛。非命又可言。直緣時運否。難窮神理玄。嗟嗟那忍說。擧頭欲問天。其六萬口已成碑。膚功自不朽。區區麟閣畫。於君復奚有。秖是無公道。何以勸來後。尙有上書者。非親亦非友。其七憂虞方溢目。似君那更得。百行源孝友。偉器仍才識。一木今已戢。泉塗渺無極。淹疾違執紼。揮淚題白幅。</text>
<title>申庶尹 思奭 挽</title>,<text>粤余十四而取婦。謂公兄者我謂舅。自從辟咡承掖誘。識公長德敦孝友。襟懷澹蕩少塵垢。與物平生無薄厚。驩然可親不可負。大家儀範公獨守。便嫺脩飾利進取。世方營營公則否。薄宦棲遲終墨綬。流光倏忽嗇上壽。玄宰芒芴邈難叩。赫赫其復知在後。我昔燕路馳四牡。公時西邑屈五斗。雪裏談笑箕城酒。春日逢迎浿江柳。中間人事劇紛糺。往跡如雲復何有。孑孑丹旐向仙阜。天寒十月風𩗠𩗠。竹堂故宅掩軒牖。注山新塋長栲杻。彈指歲月幾許久。俛仰今昔空搔首。公歸如見氷淸叟。爲傳吾生半凋朽。</text>
<title>李參判 縡 大夫人挽</title>,<text>聖后稱賢姊。嘉姻仰相門。悲歡中幾閱。福履晩更敦。鶴髮含飴樂。鸞書命服尊。春萱忽以瘁。驚却婺星昏。其二猥從婣誼托。彌審德儀全。不有三遷敎。那能一子賢。別崗殊白水。佳兆叶寒泉。梱範寧無述。應傳女士編。</text>
<title>趙承旨 榮世 挽</title>,<text>歲暮氷江獨悄然。舊游凋落半重泉。交情末路如公少。才具當時果孰全。趁漏銀臺猶昨日。鳴琴梅閣憶前年。秖看寶樹三枝秀。天意應敎積慶緜。</text>
<title>趙判府事 道彬 挽</title>,<text>雍容雅望鎭台司。平步靑雲際盛時。廊廟艱難心獨苦。江湖憂愛涕頻垂。滄桑閱去完人少。木稼灾成善類悲。先輩風儀今寂寞。孤生踽踽倍悽其。</text>
<title>黃判敦寧 欽 挽</title>,<text>雲臺夜奏壽星沉。頒出綸音愴悼深。身閱滄桑貞素履。班聯槐棘保初心。三朝耆德嗟餘幾。四海艱虞獨奈今。聞說延津雙劒會。湖山渺邈涕難禁。</text>
<title>同朴士洙 聖源 李毅甫 濟遠 遊普門菴。次農巖集韻。自此至又次農巖集韻。留守沁都時。</title>,<text>籃輿上上海峰高。倚醉微吟氣欲豪。勝地千年經幾輩。淸遊今日屬吾曹。石龕坐佛藏金眼。丈室參僧放白毫。興到直思投紱去。一江烟月臥漁舠。</text>
<title>又次農巖集韻。示同遊。</title>,<text>喬桐煤島薄言過。落日高秋意若何。終古晉陽須保障。元來魏國美山河。亭臺羅絡周遭壯。雲海蒼茫感慨多。指點昇天知幾許。篷窓孤坐聽漁歌。</text>
<title>同鄭亞使 玉 遊結城。歸次其韻。此下至淸聖廟韻。按海藩時。</title>,<text>一騎遵平陸。長風駕晩潮。魚龍遊戲壯。雲物吐呑遙。秋色歸尊俎。淸興集鼓簫。無荒今日意。一語勖諸僚。</text>
<title>又寄求次</title>,<text>暇日臨西海。秋風望遠潮。敢思耽宴樂。秖擬暫逍遙。欹落龍山帽。悲吟赤壁簫。堪咍羊太傅。垂泣語羣僚。</text>
<title>次朴徵士 弼周 所示石潭韻</title>,<text>上有丹崖下碧亭。幾人經歷漫題評。欲知幽眇難傳妙。鑽仰千秋在後生。其二九曲煙霞深復深。高齋寥廓俯淸潯。虛明霽月三更夜。誰識先生未發心。</text>
<title>元夕。兒輩與諸宗人拈韻賦詩。强步以寓意。</title>,<text>忽忽驚徂歲。對燈空搔首。海曲回春色。異鄕殊氣候。游絲動古柳。螺髻露雪峀。卽事偏多慨。撫時仍感舊。菲才最在下。高位忝居右。素餐顔欲騂。道殣眉頻皺。肥遯懷前脩。夙志緬窮宙。何時可休歇。二紀長奔走。襪線慚補衮。霜靴幾聽漏。嗟哉名利關。千古果孰透。耿耿藏心曲。有志倘一就。翩然返初服。脫然謝塵陋。茅茨書一架。偃仰永淸晝。病牛欣草豐。歸鳥喜林茂。野老聊同携。陶然一杯又。</text>
<title>又次諸生芙蓉堂小集韻</title>,<text>暖律吹琯灰。淑氣天地遍。漸看麗景遲。已覺條風轉。良辰固可惜。荒樂又奚羡。緩帶思元凱。鳴琴挹子賤。俯仰華閣上。感慨時物變。杖策聊信步。徙倚且忘倦。雕欄白玉柱。繡戶金雀扇。翠華昔蒙塵。鑾蹕淹玆院。深誠控萬折。大勳收一箭。神州久陸沉。北望淸淚濺。尙憶分朝日。陪扈盛才彥。遙指誕聖墟。龜頭屹一片。舊跡歸冥搜。勝賞窮睇眄。傑句映綺樑。詞華動彩硯。往事如隔晨。徂歲同掣電。老槐留明月。敗荷集輕霰。古堂雖長在。古人那復見。所以三不朽。死久名猶擅。且停深杯進。且莫纖歌囀。願君各努力。佚游休着戀。</text>
<title>淸聖廟共賦</title>,<text>歲新春意動。雪消麗景霽。時物榮悴色。川陸逶迤勢。何地可出游。於焉寫悁滯。便擬追沮溺。耦耕聊避世。忽思隨磬襄。渺渺入海逝。拂策登首陽。淸風振我袂。俯視澗水綠。活活流揭厲。巋然三字扁。寶墨煌煌揭。尸祝亦無數。玆祠異凡例。北海歸大老。周命新泰誓。烈烈採薇節。凜凜叩馬際。昭明一陽德。撥開羣陰閉。山名偶相似。所以立廟祭。非惟慕義遠。秖爲扶倫計。先朝崇報意。炳烺留聖製。丹靑肅廟貌。翬革儼堂砌。虞夏生苦晩。羲軒邈難逮。幾激懦夫立。長掩志士涕。嗟爾西土人。芬苾永無替。地莫距萬里。人莫後千歲。巍乎天地大。昭乎日月麗。後凋知松栢。老辢驗薑桂。較玆猶爲小。卓矣誰復繼。傴僂且再拜。一瓣爐煙細。</text>
<title>自驪江舟下。投宿二水頭許家。次杜律韻。</title>,<text>江濶三更月。天空萬里雲。未論窮勝矚。便覺絶塵紛。石瀨千尋急。烟汀二水分。草堂聊借宿。許氏又曾聞。</text>
<title>朴判書 師益 挽</title>,<text>簡穆恬淸近道姿。朝端特立儼風儀。下簾盡日稀車馬。泣栢衰年慕孺兒。雅操終須看進退。冲襟定不受磷緇。翛然乘化公何憾。秖是艱危後死悲。其二髫齡承誨到華顚。人亦知公莫我偏。蓬海德城同謫去。蘭臺禁掖幾周旋。舊游歷落渾如夢。神理蒼茫欲問天。丹旐悠揚浮漢水。履聲何日聽花甎。</text>
<title>澄淸閣夜集。拈杜律韻共賦。此再按嶺藩時</title>,<text>踏遍嶠南七十州。十年重到雪盈頭。團欒諸族開情話。邂逅他鄕作勝游。松老淸詞留一闋。大娘雙劒動千秋。深杯取醉君休却。明日東西又別愁。</text>
<title>李台君範 箕鎭 方歸驪江。舟行當過此。待之不至。有吟。</title>,<text>卬友來何暮。今朝倘啓程。疎星雲際出。一火柳邊明。露草流螢影。秋江遠棹聲。小樓延佇久。河漢欲西傾。</text>
<title>任參奉 選 挽</title>,<text>豐姿脩幹任天眞。末路公非草草人。從古材良悲短造。蕭條一宦限中身。其二尙憶停橈望北亭。夜闌談笑撼風欞。可堪氷雪長江上。哭送丹旌載小舲。</text>
<title>次尹南原 得莘 見示韻</title>,<text>屛野携殘卷。臨江臥小樓。非忘秉燭喩。其奈采薪憂。征鴈三洲月。歸雲斗峽秋。更深仍不寐。漁唱聽孤舟。</text>
<title>次權都憲 䙗 昨夏惠韻。仍贐巡察湖南之行。</title>,<text>千里湖山託重憂。丹墀朝日下詞頭。輕裘不淺登樓興。攬轡應先固圉謀。原隰風光馳駟馬。江湖衰疾繫漁舟。相思一夢憑誰寄。嘶月霜鴻度別洲。</text>
<title>李應敎 度遠 挽</title>,<text>襟期簡潔又恬冲。標格超然善類中。講席雍容眞學士。臺端剴切古人風。棲遲民社官仍拙。補拾王廷願已空。末路秖今那易得。公私慟惜涕沾曈。</text>
<title>宋掌令 思胤 挽</title>,<text>歸臥鄕園十六年。君平與世兩相捐。淸時言議留臺閣。老去光陰付簡編。餘慶佇看雙璧秀。遐齡猶欠八旬延。湖山隔濶驚哀訃。舊好懷來倍涕漣。</text>
<title>蘆原道中</title>,<text>突兀三峰出。欣然我馬前。逶遲川野曠。晼晩物華遷。棲畝殘緜滯。迎霜遠樹鮮。淸寒香火地。西望渺雲烟。</text>
<title>次李夢與寄示韻</title>,<text>微雪疎疎點弊裘。悄然西望倚江樓。故人不見年光暮。何日能來訪釣舟。</text>
<title>次金伯春 元行 韻</title>,<text>江樓講席儼摳趨。老僕今猶上舍呼。多謝枉臨風雨夕。明朝修刺謁堯夫。</text>
<title>疊前韻謝伯春</title>,<text>延篤書。偶檢塵篋而得之。不能記見處。聊以呈覽。非有它耳。自感與奉勖。俱非始料。此承所諭。眞似郢書迤及。荷賜多矣。唯懼未易遵守。敢不益思自勉。仍口占俚語。步前韻博粲。容易邯鄲失步趍。如何能不動招呼。故人珍重勤提警。倘可迷塗立懦夫。</text>
<title>孝純嬪挽詞</title>,<text>琬琰芳徽百世徵。知心孝婦賁宸稱。怡愉肯以哀容見。洞屬仍追睿意承。三殿深恩那忍訣。廿年遺跡永無憑。下從一夕方諧願。倘可淸都共陟陞。其二冲齡德選賀儀纔。忍說加笄在襲縗。緱嶺蒼茫笙鶴遠。桂宮悽絶鏡鸞哀。膏肓已祟窮天恨。時序頻驚至月來。從此祠官仙寢路。年年隔日上香廻。其三忽又新春遠日臨。重悲物色舊如今。風凄禁樹霜天迥。漏咽宮壼曉月陰。畫翣低徊辭北闕。玄輴迢遞向西岑。依依孝思將何慰。勿永悼傷在聖心。</text>
<title>懿昭世孫挽詞</title>,<text>俶誕靑宮胄。光開紫氣祥。珠庭標峻嶷。星眼儼淸揚。建號邦基鞏。膺封景運長。未言猶辨字。在抱已分方。聳色聆天語。勸餐旁御牀。亶聰因質異。幼孝發知良。錫羡祈逾遠。詒謨佇益昌。殤齡胡太促。神理莫能詳。休說羣情慟。難裁聖念傷。徽稱宣寶冊。玉淚漬雲章。舊仗依丹陛。靈輴背畫堂。龜諏從近壤。象設啓新岡。尙憶崇文侍。欣瞻出日光。天時自回薄。哀慶劇微茫。何語寬三殿。無堦籲彼蒼。紼謳那忍奏。掩抑秖摧腸。</text>
<title>煕政堂賜對宣醞。退出感吟。自此至通遠堡。瀋行時。</title>,<text>恩波瀲灔紫霞杯。天語慇懃好往來。遙想遼河秋月夜。夢魂長自繞蓬萊。</text>
<title>臨湍歷哭尹景平 心衡 新墳</title>,<text>雅操淸名卅載間。完人一世復誰攀。新阡苦霧迷秋色。獨立蒼茫對遠山。</text>
<title>戲吟</title>,<text>隨處賓筵列綺羅。關西從古說繁華。東湖老叟眞堪恨。物色分留太不多。</text>
<title>渡江</title>,<text>秋日平沙祖帳開。三江如帶大縈廻。雲邊極目胡山出。天際回頭候鴈來。驗裹卽今歸大尹。搜銀從古屬行臺。驅馳白髮殊堪愧。且爲鄕愁强一杯。</text>
<title>通遠堡路中</title>,<text>朝朝驅馬去。行子意如何。興廢嗟無奈。醉醒孰管他。山容霜後改。寒意雨餘多。到處堪攀折。朱實滿高柯。</text>
<title>貞聖王后挽詞</title>,<text>聖掄嬪漢邸。陰敎佐周藩。洞屬誠逾切。婉愉敬益敦。三朝天帶笑。百行孝爲源。履險含章吉。儷乾正號尊。徽音承太母。壼則體坤元。忠養馨饘酏。明禋潔藻蘩。靈籌方晼晩。鳴珮尙晨昏。翼子勤明德。含飴弄聖孫。宮庭敷惠化。戚里戒私恩。德播岐南遠。詩徵女史惇。正欣齊壽曜。遽報晦星軒。兆卜先陵近。右虛聖意存。幽銘宸藻煥。高諡太常言。後代何曾有。終天詎敢諼。那知踰月後。又哭端暉門。未死孤臣在。白頭聲暗呑。</text>
<title>仁元王后挽詞</title>,<text>篤慶華宗駿發祥。俔天作配我寧王。兩朝慈覆今明德。一亂功高古邑姜。十冊徽稱猶不盡。八旬遐祝自无疆。欲知懿烈無前盛。琬琰宸章耀四方。其二天崩當日哭湘筠。四十年來志事遵。淵穆嬀幃參造化。憂虞京室儼彌綸。三宗赫業仍長鞏。萬世陰功復孰倫。金綺內頒鉶豆減。末音昭儉涕窮民。其三會下橋山昔歲冬。秖今中夜泣沾胷。忽驚武帳虛褕翟。不復徽音誡濯龍。密邇二陵鄰象設。葱蘢一氣護鸎峰。曾聞虞舜蒼梧葬。云有三妃盖未從。其四翼瘳纔喜賀儀開。軒祲胡然遽報灾。忍仰滕廬深墨色。應多漢寢舊奩哀。十年尙濕宮綃淚。齋日偏霑內膳廻。恩賜又承遺眷及。悲懷奚待社辰來。</text>
<title>出城。次杜律韻。此下至漫題。游金剛時。</title>,<text>出門無別語。但道各平安。近郭秋容滿。遙岑霧氣殘。直須幽興發。寧憚遠行難。何日仙山到。高深盡意看。</text>
<title>路中戲吟</title>,<text>陸續魚商自北廻。人多黧憊馬虺隤。衰翁八耋尋山去。爲利爲名摠可咍。</text>
<title>入山</title>,<text>巖巖八耋華陽翁。飛上毗盧萬仞峰。今我七旬纔又一。茫然矯首末由從。</text>
<title>萬瀑洞</title>,<text>化翁何事施奇工。萬壑千峰特地雄。聞却如雷看似雪。松江歌曲最形容。</text>
<title>漫題</title>,<text>四十年前守淮府。臥治軒上望金剛。時當遏密游觀廢。歸復公私滚冗忙。垂老如今方了債。解嘲從此可成章。一塵不染地藏社。耿耿餘懷未易忘。</text>
<title>肅廟丙申秋。以隱庵李尙書大科回榜歲。命賜花如初。公帽花奉箋。詣延英門謝恩。不佞時直翰苑聳觀焉。至今五十一年。歷歷如昨日事。玆伏覩當時御製。不勝愴懷。敢庸追賡。</title>,<text>大耋崇資衆所希。曾瞻霜髮戴花歸。追拚御藻偏多感。當日從班亦已稀。</text>
<title>景福宮親蠶賀班口占</title>,<text>聖祖初營度。神孫幾幸臨。階臺存舊制。松櫪長新陰。羽衛三宮仗。笙簫九奏音。侍臣齊蹈舞。應復進忠箴。</text>
<title>謹賡御製鳩杖銘韻</title>,<text>臘月念間。尙方造進鳩杖。御製杖銘以下。仍命大臣及承旨玉堂賡進。越一日。又命備堂及曾經文任曾經玉署長耆社堂上編次人。一體製進。下吏持示。令當日製進。方在眩倒中。而不敢言病。卒卒潦草以進。後聞或有二日三日後。方始書納者云。恨未能從容搆思。追成一本。后德格天。寶齡啓耋。御玆鳩杖。興居以節。制取樸素。工謝雕琢。依仁立禮。焉往匪學。無偏無側。王道是燭。造次操舍。臨履屬屬。殷盤周几。儷媺簡冊。臣拜稽首。敢諷晨夕。</text>
