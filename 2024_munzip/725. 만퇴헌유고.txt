<title>挽詞[左議政尹昉]</title>,<text>少日師門聞道早。平生敬義用功深。喬松正似長輿表。千頃爭看叔度心。灑落光風兼霽月。粹然良玉與精金。危途良友俄相失。衰白臨歧涕滿襟。</text>
<title>挽詞[右議政申欽]</title>,<text>俗物吾何有。風流世所宗。去來元一理。生死竟安窮。灑落形骸外。從容禮法中。餘年泣鳳髓。無處着衰翁。</text>
<title>挽詞[西平府院君韓浚謙]</title>,<text>慟哭靈川老。相知四紀間。誠明初進業。游夏是爲班。師友心常篤。榮枯志未刪。司喉暫西掖。奠夢已東關。恩贈隆新典。佳城閉故山。平生文會地。蕭颯只摧顔。</text>
<title>挽詞[延陵府院君李好閔]</title>,<text>海岸杜門成白首。銀臺啓沃贊明時。向日朝廷惜君去。秪今誰與作蓍龜。龍山亭上曾相訪。各有沉病視我强。今日春州傳惡耗。君猶如此我何長。</text>
<title>挽詞[晉原府院君柳根]</title>,<text>牛溪得高弟。二樂有賢孫。濁世辭勳府。淸朝擢代言。白頭爲邑宰。丹旐返丘原。告別曾留札。追思倍斷魂。</text>
<title>挽詞[行禮曹判書李廷龜]</title>,<text>此老今亡矣。斯文益悵然。宸情惜未用。筵中。以未及大用爲敎。故云。 士望慟無傳。骯髒寧違俗。行休只任天。滔滔皆一死。名下幾人全。抗疏休官後。攜家入海時。寧知有今日。誰使遽長辭。語語先公碣。書書慶壽詩。衰慵稽宿約。那忍此哀詞。</text>
<title>挽詞[左贊成徐渻]</title>,<text>早托師門勵志堅。咸推篤學在人先。儒林選重初爲傅。吏道才高且好賢。耻受勳封歸海曲。恭承徵命侍經筵。方期養疾嗟無路。欲寫哀詞淚自漣。</text>
<title>挽詞[副提學鄭經世]</title>,<text>四十年前慣識名。心肝千里爲君傾。淸朝文石相從地。白髮蒼顔各暮齡。風裁別來懷玉樹。鶴姿何處閉佳城。分明記得筵中語。正論端宜入墓銘。</text>
<title>挽詞[工曹參判李睟光]</title>,<text>藉甚靈川胄。公惟嶽降精。談經師孔孟。篤學慕周程。禮樂推先進。方嚴訓後生。金貂中歲渥。喉舌暮年榮。偶作三刀夢。還催五馬行。我懷偏惜別。誰料此呑聲。意氣空千古。音容隔九京。攀呼民吏泣。惻愴士林驚。道義交曾密。公私慟實幷。斯文孤付托。吾黨失宗盟。斷隴風傳薤。寒江月送旌。素車違赴葬。無限故人情。</text>
<title>挽詞[大司諫鄭曄]</title>,<text>學從思辨得。功驗隱微知。拔擢蒙先主。淵源自老師。江湖觀行日。夙夜勵精時。豈意東門別。仍成永隔悲。</text>
<title>挽詞[右承旨洪瑞鳳]</title>,<text>忠孝家聲大。淵源學問臻。始終存業履。凝遠更風神。辭醴知幾日。登筵訪道辰。遽承天不憗。私慟豈吾人。</text>
<title>挽詞[工曹參議韓孝仲]</title>,<text>平生交契許心情。半世從遊托弟兄。經術大猷今標準。學文精業古工程。銀臺異渥何偏洽。蜀郡儒風佇可行。一曲袴謠和未闋。九霄仙勑夢初驚。深悲豈獨吾儕輩。遺慟終貽我聖明。去去高才誰復得。蒼蒼天理固難評。魂隨嶺樹歸千里。旌逐關雲返九京。餘慶應留陳子室。盛名還入伯喈銘。自憐白首亡良友。那忍黃泉隔此生。臨別戲言猶在耳。哀詞題罷淚凝睛。</text>
<title>挽詞[加平郡守李麟奇]</title>,<text>憶得使君東去路。兩翁攜手上超然。昨日送生今送死。老夫何忍向前川。天磨山立中天碧。正似賢人平日容。松溪老客傷心處。日夕招魂向此中。</text>
<title>挽詞[執義尹煌]</title>,<text>美質如公眞間世。奇才天挺是人豪。頎頎涑水風姿秀。凜凜伊川氣像高。堪恨雲衢維驥足。空敎下邑試牛刀。東門摻手渾疑夢。拭淚題詞但一號。</text>
<title>挽詞[吏曹參判崔鳴吉]</title>,<text>天敎美質託賢師。學問淵源世共推。流落暮途仍苦節。遭逢今日復昌時。分符暫領湖山勝。臥轍俄纏父老悲。最是百年提挈地。九原無路拜芝眉。</text>
<title>挽詞[吏曹佐郞李敬輿]</title>,<text>學術詩書就。神明孝悌通。循良餘事業。絃誦尙遺風。未久淮陽臥。還驚穎水空。凄凉白虎觀。無復講異同。</text>
<title>挽詞[兵曹佐郞尹順之]</title>,<text>表海龍升日月輝。一時鸞鵠刺天飛。靑門尙惜斯人別。素幔那堪去路歸。誰識高才終至此。向來吾道却疑非。儒林共切云亡慟。休說浮生七十稀。</text>
<title>挽詞[正言姜碩期]</title>,<text>早就坡山學。親薰座上春。平生存妙契。末路任天眞。仁得從心壽。廷無稽古臣。丹旌今出峽。回首涕沾巾。曾謁沙溪宅。承公眷意長。每思趍杖屨。猶未及門墻。琴閣沉痾亟。銀臺故事忙。傳經有一子。身後更流芳。</text>
