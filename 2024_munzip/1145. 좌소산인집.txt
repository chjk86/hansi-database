<title>雨後同諸益登南山</title>,<text>晴景延遐眺。鳴筇路轉遙。水聲飛漱壑。林翠靜參霄。藉艸頻淹坐。依巖各見招。微茫殘照外。歸逕裊山橋。</text>
<title>金剛一萬二千峯應製 代舍仲</title>,<text>靈區須向上都求。玉立三峯聳十洲。九萬路脩超碧落。三千里敻秘丹丘。異聞終古傳荒詭。奇賞如今恣攬搜。大地淑靈偏結毓。化翁神巧費鑱鎪。威稜峭拔飄如翥。元氣淋漓灝不收。勝境如從天下數。奇觀唯是海東尤。躔分箕析環靑海。山祖崑崙起白頭。三角浮鬟隆上國。漢挐磨黛鎭南陬。文章賢俊神維降。道釋仙靈蹟幾留。貊國遊觀傳自古。伊溪形勝寡其仇。沙頭漭漭蓬壺淺。雲際亭亭雪嶽浮。奇石攢瑤千佛立。平湖拖練四仙遊。琳宮前路淸磎轉。玉洞西頭別界幽。遠樹干雲鋪錦繡。寒流觸石奏琳璆。荒唐永述游眞說。靈詭金同刻佛謀。全軆欲尋皆骨境。遊人須上歇惺樓。峯巒崱屴相環拱。巖石𥓂砑自拔抽。高處巖巖臨后辟。齊來簇簇挈朋儔。露蓮出水何姸媚。霜鶻摶風任健遒。長夜虛明留皓白。夕陽凌亂纈紺緅。棧危架壑飛鼯落。石矗排空去鳥愁。歷歷鏡中眞面露。依依天半畵眉脩。千尋聳出塵寰窄。一抹長留浩劫悠。遂有雲霞俄頃異。却看林木四邊周。遙看匝沓遮屛障。忽訝崢嶸揷劒矛。大界名區疇可敵。終朝游矚不能休。羣峯列立俱堪賞。厥數何多且細籌。屢徙危欄眸幾騁。秪憑禪杖指頻摟。計來一二仍忘失。較得參差奈疊稠。俗語欲徵神佛躅。山經仍向老僧諏。明光夢裏冥冥感。現像峯頭箇箇侔。十二巫山那足比。半千羅漢較來優。數成號物先爲唱。計倍淸河更作述。海上仙區傳異蹟。齊東野說豈同流。華人詩結來生願。禪氏書傳戒行修。一域士民奇翫競。四時筇屐宿逋酬。花深玉鏡騷人榼。月印金幱刺史舟。從古淸遊多選日。箇中佳節最宜秋。山高一夜嚴霜下。楓染千林背日颼。葉密穹林圍帟幕。根蟠巨壑卧龍虯。良遊獨有玆時可。勝界誰爭此地不。佳景發揮須健筆。幾人游賞且停輈。詩成廬嶽追蘓老。記就鈷潭想柳侯。老石𡾓崚明似雪。淸溪彎曲淨如油。衆香城逈雲千匝。明鏡㙜高月半鉤。凉露衣沾巢鶴洞。晴雷耳亂蟄龍湫。月宮樹老攀香桂。道子啚傳悶苾蒭。渺渺樽前來遠黛。悠悠簾半縱游眸。觀碁不覺經年歲。登岱方知小垤坏。泉醴芝靈呈異瑞。敢將嵩祝徹宸旒。</text>
<title>高麗國陵懷古</title>,<text>麗朝陵墓一坏堆。王氣凄凉滿月臺。珠玉消磨仙寢冷。松杉憔悴石欄摧。空山細雨猉獜卧。斷壑淸霜鸛鶴哀。行答樵歌聊悵望。澹烟衰艸恨難裁。</text>
<title>金經庵贈璀絢上人</title>,<text>上人茅屋在三峯。管領希夷舊賜封。鎭日談經禽聽法。有時飛錫鹿尋蹤。霜多佛閣春陰重。雨歇禪階樹影濃。東社倘招陶處士。𣱃巾絲履好相從。山名華岳。上人號三峯。</text>
<title>華藏寺</title>,<text>萬疊松蘿一線通。何來淸磬白雲中。忽看金碧連天涌。尙想西僧締構功。寺本西域僧指空道士所刱云。</text>
<title>文孝世子挽章 代家大人</title>,<text>震邸休徵叶。靑邱景命新。流虹符二聖。嘉樹驗重春。宗祏如磐固。謳歌卛土均。人心方有係。天意豈無因。其二匝域同延頸。欣瞻歧嶷儀。溫文根睿質。仁孝挺生知。繞膝開宸笑。含飴悅聖慈。堂名有嘉錫。休運屬重煕。其三旃蒙回舊甲。衣尺儼离筵。禮盛三朝暇。書開百行先。丕承思烈祖。重潤仰冲年。精一傳心訣。宸章日月懸。其四睿候初康復。神人保護同。呼嵩方在卽。禱璧意無功。雨泣連街巷。風凄遶殿宮。臣民嗟不祿。何以慰宸衷。其五吉日開玄隧。凄凉羽衛長。銅龍虛夜月。笙鶴杳雲鄕。講孝芸香冷。揚徽竹冊煌。笑咷俄頃換。神理劇蒼茫。其六憶忝賓僚列。頻趍貳極門。睿工期日就。冲德頌春溫。政仰前星耀。旋驚少海翻。摩挲新賜扇。哀挽忍成言。</text>
<title>黃判府事 景源 挽 代王考</title>,<text>妙歲詞林士望傾。谿農以後許專盟。宮商彈出歐三昧。繩尺摸來漢二京。星斗忽收文苑彩。江河長帶大家聲。翛然歸化公何憾。贏得人間不朽名。黃公自號江漢。</text>
<title>惠慶宮周甲誕辰。恭和御製志喜詩韵。代家大人</title>,<text>六紀虹流節。君王奉壽觴。瑤桃千歲結。仙樂九韶張。環海敷箕福。如岡頌魯章。文孫承篤慶。天眷受多方。</text>
<title>堂叔殿侍君竹泠草堂作 三首</title>,<text>斜日照虛落。歷歷原上村。馬首蟬聲亂。雙槐翳柴門。匏蔓走杉杪。雜花映籬根。農夫候多時。上堂具盤飧。鰻魚旣登俎。秫酒亦盈樽。陶然共一醉。放歌望乾坤。悠悠滄洲興。且向前池論。其二前池曖入望。步屧追凉風。池雲澹余思。池水鑒余容。朗唫兼葭詩。目送孤飛鴻。操網何村客。捲釣此溪翁。相逢便相親。談山復談農。卽事堪怡悅。逝將理歸篷。問君胡爲乎。長時田園空。其三田園久無主。主人今何如。平明揷豸角。去伴霜臺烏。潛郞凡幾載。日與幽事踈。蠨蛸掛虛牖。堀堁揚前除。對此一喟然。况復秋景徂。返淵魚隊靜。投林鳥羣呼。平分瀼東西。行矣與君俱。</text>
<title>寄贈再從叔報恩守 洛修</title>,<text>文城及報恩。一麾歲幾翻。春月姸姸照我舍。知君彈琴縣齋夜。秋風獵獵吹我襟。知君讀書松桂林。彈琴讀書無餘事。喜君官庭澹如水。惠澤人歌下車雨。氷蘗家傳理縣譜。法住獅菴訪仙眞。風巖水穴作比隣。唐州緊望何足云。宣城吏隱可同羣。何日了債風塵裏。歸歟耦耕松南里。昨夜嚴霜下庭艸。思君不見令人老。</text>
<title>偶吟</title>,<text>坎止流行摠任天。雲山容我卧超然。莊生曉枕來虛白。揚子微言滿太玄。避世誰成因樹屋。課農吾有卓錐田。囊空不是翻羞澁。只欠床頭買笑錢。其二蕭齋晴日卷書帷。玉海珠林取次窺。歷落崎𡼲還我輩。風流儒雅竟誰師。一生衿契須黃嬭。半世行藏做白癡。極目神州人不見。紀公文筆子才詩。</text>
<title>敬次御製詩韻 代家大人</title>,<text>戊午三月十九日。上詣皇壇。行望拜禮。是日卽烈皇帝諱辰也。上敬曰。文正公尹煌。首倡大義。名節卓然。昨年伻酹。畧致愾念之意。而今聞尙闕不祧之典。甚是欠事。其令勿遷。皇朝封贈遼東伯忠武公金應河深河赴戰之三回甲。其孫宅基中武科。事若有待。豈勝愴舊。仍下御製五七言各一章。令閣臣依韻賡進。文正尊周義。心肝皎日如。一絲嚴子鼎。千古澹庵書。執靮忠彌著。論兵策豈踈。精靈長似水。殊典酹祠餘。將軍威畧震華夷。想像鷹揚虎視姿。最是戰深三甲子。肖孫弓劒策明時。</text>
<title>敬次御製賜奉朝賀具允明詩韵 代家大人</title>,<text>吾王盛德懋尊年。壽城初開化日邊。九耋懸車稀世事。朝端今復見眞仙。</text>
<title>貞純王后輓章 代舍仲</title>,<text>京室徽音又海東。宗祊永賴奠安功。承乾再浴扶桑日。儷極重回大練風。鍾瑟二南王道始。簾幃長樂母儀隆。賀班纔撤旋廞衛。攀紼千官倍䀌恫。其二裘冕東朝故事追。四年神化配貞熹。絲綸動闡寧王志。謨烈惟承聖祖規。闢廓人無洪水患。扶持國措泰山基。撤簾不待鸞司進。百世應知永有辭。其三海屋籌忝聖壽長。君王親捧萬年觴。如何瑞甲旃蒙紀。却斂中天寶婺光。殯殿那堪瑤册薦。寢園空泣鏡奩藏。欲知壼德均慈覆。看取窮山雪涕滂。</text>
<title>江居漫興</title>,<text>淨綠湖山上。沈酣理數微。縱橫圖象秘。要眇管蠡窺。車笠交情見。園林俗事稀。簞瓢眞可樂。但使願無違。</text>
<title>江居雜詠十五首</title>,<text>空濛水氣半籠山。漁火村燈掩映間。一曲棹謳齊漾櫓。估船應自杏洲還。二月東風草似茵。山光水色一時新。花飄錦浪歸何處。莫敎漁郞枉問津。公子湖邊別業成。翠華當日此廵行。玄都千樹生顔色。洞府猶傳御賜名。故老相傳。今龍山別營。卽古月山大君別墅。成廟臨幸。望見此地桃花盛開。賜號桃花洞。至今稱之云。梅雨初收麥穗芃。龍驤萬斛水漕通。海門咫尺來帆影。一陣長噓舶趠風。疇平如陸岸如坊。麥畒瓜田蔭綠楊。無象太平還有象。萬家煙樹帶斜陽。芳草洲邊繡幕開。六宮歌舞賞荷來。繁華往跡憑誰問。唯有高臺鎖碧苔。世傳龍湖在麗時未通潮。每夏月荷花盛間。麗主率公主妃嬪。登高張幕遊賞。余家後山脊。有御幕峴舊基。平曠可坐數百人。豚𡊢鷄塒共四隣。可憐風物劇厖淳。夜來村鼓時時急。知是前山賽土神。山氣蕭森積雨收。數聲柔櫓狎輕鷗。紅蘺葉悴芳蘭萎。水國蘆花又一秋。朝朝暮暮雨還風。去去來來官渡中。腐儒自笑成何事。却羡長年濟物功。老杏踈槐風瑟然。洞門深鎖白雲巓。澆書攤飯無餘事。簾閣香殘日似年。鴨脚樹高遮短墻。樛枝爲盖石爲床。科頭箕踞消長夏。不羡鑑湖五月凉。景明景靄變山窓。急雨翻盆駭浪舂。却憶停雲陶令句。眼前平陸忽成江。山妻亦解注蟲魚。經濟村家也不踈。明月蘆洲同夢在。逝從笠澤續叢書。余內子抄輯羣書。各分門目。無非山居日用之要。而尤詳於草木鳥獸之性味。余爲命其名曰閨閤叢書。歷代叢書。裒輯一家書。謂之叢書。始自陸天隨笠澤叢書故云。千章喬木庇衡門。幾閱東皇長養恩。風雨不驚春不管。四隣猶識故家存。江南江北水如油。沙鳥風帆一目收。潮退潮生記弦望。花開花落驗春秋。</text>
<title>秋夜觀星</title>,<text>微月西傾雁拖羣。遙瞻王宇淨纖雲。星躔錯落三垣位。斗建勾連列舍文。觸地寒芒天尺五。滿襟凉籟夜三分。長歌且答丹元子。甘石灾祥詎敢云。</text>
<title>百花酒新熟。喜而賦長句。</title>,<text>大宛葡萄酒。廬山桑落酒。君不見壺中洞庭羅浮春色媚。亦有松醅菊湑種種風味厚。儀狄已遠社康去。酒經誰續羣芳譜。仙人貽我却老方。百種名花傾筐取。釀爲淸醪試引滿。春風拍拍鳴丹田。一勺使我牙頰爽。再勺使我顔色鮮。三勺翻然氣如虹。眼花歷亂凌蒼空。飢不竊飮君山酤。渴不思霑上林露。頹然欹枕無何鄕。嚼盡芳林四時香。芳林四時駐長春。常令美味入吾唇。左蟹右盃拍浮酒。船裏放歌一聲彌天地。君不見鑾坡學士承恩寵。黃封內醞日三斗。又不見柴桑處士甘寂寞。白衣提壺慰重九。人生適意眞可樂。貴賤榮苦安足論。但願胷中無俗累。三百六旬長傾樽。</text>
<title>送金君泳赴燕</title>,<text>石井子眞奇士。不隨經師硏章句。肯伴詞客騁文字。專門絶藝獨倡明。白首沈潛象數秘。句弦角度指掌紋。三垣列舍羅胷次。太初四分曁授時。若思去後繼者誰。亦有梅定九。積學乃參微。逖矣西士刱新法。疇人緖業今在玆。割圜八線分周天。正餘相求洵絶奇。躔離朓朒符。辟若燭照而手探之。可憐東方俗椎魯。誰哉褰裳涉斯流。子兮靈襟透。勇往獨溟搜。卓識恒超行墨外。妙解嘿運方寸中。城西破屋數三間。世人誰識草玄雄。澤豹皋鶴理不爽。一藝必錄吾先王。縻再星臺銜。卛職繼馮章。赤道單儀旣刱造。中星度分更扢揚。白衣郞階世有幾。頂戴恩褒於不忘。羡君展布亦已多。喜君遭逢亦已光。古來才高多棄捐。末路坎坷庸何傷。斗祿已絶生理索。寒厨十日九不煬。手把羲經翫爻象。兀兀覃思窮朝暮。時憲曆度久已差。西法不傳失推步。癸酉南至十之晦。月前中氣古未睹。春秋晦食尙貽譏。何况節氣紛錯互。王睠監臣僉擧君。往質中華正厥誤。一朝銜命觀上國。錦衣馹騎溢光榮。揚鞭指薊門。走馬出長城。觸境皆可資素學。萬象歷歷眼中明。山水高深且測量。律尺長短宜精硏。知君此行擔負重。治曆明時王政先。和仲宅西眞可擬。張騫窮河安足論。南戴朝京骨已霜。中間作者久不聞。欽天監裏星曆林。有誰推明甲子元。四十年來辛苦業。相逢便應囷廩倒。積分奇贏細截筭。舊法新測縱探討。編成吾東萬歲曆。歸歟再拜獻禁扃。故人病卧江湖上。向風長歌寄遠情。雨雪楊柳遄往返。請君珍重護行旌。</text>
<title>尹士應 鍾烈 室內挽</title>,<text>世級日以降。淳風邈難追。尙矣九世居。骨肉且析離。只緣閨閤間。相競及刀錐。先正已發歎。薄俗匪今斯。賢哉李孺人。溫溫德之基。無違夫子言。洞屬勤倡隨。家徒四壁立。田乏寸秉資。俯仰營事育。竭力靡不爲。經冬長苦寒。傡日恒忍飢。仲舅老無室。奉養娛崦嵫。滫瀡曁免薧。柔色以承之。昔聞內則訓。今見孺人儀。同爨累十口。經理及銖錙。孤姪依慈母。衆姒得賢師。何有亦何亡。恂恂復怡怡。義犬應共牢。慈烏且棲枝。內和家可久。聖言豈我欺。庶幾天降監。門闌福慶綏。佐膳來新婦。幹蠱有佳兒。况復榮途闢。早晩褰襜帷。云胡不少須。翻然與世辭。我忝通家賓。閨徽夙聞知。薤歌替哀誄。非敢一字私。</text>
<title>與友人乘月泛舟。拈韻共賦。</title>,<text>綠野澄江繡錯如。愛君高蹈此幽居。靑眸忽拭傾樽後。白髮翻驚照水初。擺霧峯巒寒逼座。漫天星斗影涵虛。沿洄不恨晨光早。取次前期截網漁。其二一葦長江意豁如。沙提歷歷見人居。樓臺影落飛帆處。絲管風高過岸初。極目澄波流不盡。到頭明月坐凌虛。棹謳細和滄浪曲。且把光陰付釣漁。</text>
<title>紫霞洞</title>,<text>秋日澹晴暉。亭午靄游氛。杖策入洞口。緩步窮川源。雲碓水無聲。沙豁石露齦。山楓遞遠近。澗菊吐芳芬。游目愜幽賞。散襟滌塵煩。茅茨帶踈籬。烟火自成村。主人何須問。偶來叩荊門。胡麻曬前庭。紫房拾後園。山家少徑過。翁媼見客欣。炊黍間黃粱。折蔬佐匏樽。勸我此淹留。爲嘗盤中飧。自言象此洞。少小長兒孫。食力不敢怠。耕稼夙所敦。今年雖云歉。秋熟亦盈囷。悠悠山外事。何曾及見聞。話久心神靜。稍忘俗累紛。我亦求田者。結廬願從君。擧袂別依依。回首惟白雲。</text>
<title>冠岳山望海</title>,<text>蒼山如髮映泓流。天水微茫接素秋。極目神京何處是。滄溟一帶走萊州。</text>
<title>謁忠賢祠</title>,<text>衿陽古名邑。山嶽毓精英。𨓏在麗中葉。名賢此挺生。太師秉尊攘。隻手障河傾。狂鋒斂北塞。昏祲豁東溟。于今民受賜。文物煥章程。亦粤徐掌憲。義不朝周京。千秋冠岳岑。高與首陽幷。完平欝匡時。馳驅翊聖明。運籌恢廟畧。詰戎壯邊聲。再贊中興業。寰區永輯寧。嵬勳耀竹帛。淸名皎日星。異代可同調。殊途一忠貞。釣遊記某水。托軆隣兆塋。勞烈報永世。祀典揭禮經。三賢傡腏享。廟貌肅且淸。講堂羅絃歌。泡序列豆鉶。我來瞻遺躅。肅容奉戶扃。周旋簾戺間。髣髴覿公靈。九原如可作。邦國賴幹楨。俛仰千載下。感歎有餘情。</text>
<title>三幕寺</title>,<text>白墖駕林抄。風便粥鼓吟。危樓憑蜃氣。幽澗寫琴心。三佛遊何去。孤峯悄獨臨。夜闌聞梵誦。蘿月照靈襟。寺有望海樓。僧言無學大師與異釋二人。結草幕于寺後主峯。故寺名三幕。</text>
<title>落星洞</title>,<text>帝睠靑邱百六辰。仙官弭節下蒼旻。文星一點斂斗躔。光彩倒射析木津。篤生三韓濟時豪。華使起拜穪天人。槖駞橋北竪降旛。羯鼓聲急迷腥塵。指麾六丁彎天弧。旄頭逬落山河新。春秋首明尊攘義。聖人亦許管仲仁。冠岳山下洞壑奇。地靈人傑兩相宜。麗朝事業鳥過目。樵牧猶知太師基。白塔亭亭表厥里。天荒地老石不移。公昔騎箕返玉京。月駕風幢剡揚靈。南渡乾坤冠屨倒。神州陸沈今幾齡。胡不翩然下大荒。迅掃氛祲扶天經。我來千載緬遺風。古洞無人水自鳴。</text>
<title>秋日峽行</title>,<text>紫翠無邊峽路長。澹雲踈雨近重陽。田頭睡鸛驚人去。十里秋風稻黍香。其二峽戶逢秋十室盈。繅車鳴處打租聲。我行都是豳風畵。何事征驂去不停。其三亭亭孤墖槲籬前。豚柵牛宮草露邊。蕭寺遺墟何處覓。定知蓬海變桑田。</text>
<title>早發大霧</title>,<text>似煙能障日。非雨亦籠山。多少冥行者。光陰送此間。其二空濛深處滿。曳水邊飛。陰沴那能久。須臾日逬暉。</text>
<title>踰嶺</title>,<text>繚繞白雲巓。登臨忽砑然。石泉林杪灑。山果馬頭懸。蕭颯秋聲眇。縈廻野望延。僊邱應不遠。何處燒丹煙</text>
<title>仙遊洞</title>,<text>羽化橋東洞壑幽。溪石湱然鳴琳球。綵雲飛盡玉枰老。欄柯臺下樵歌愁。仙駕迢遙何日返。洞鶴一眠三千秋。巖上有石枰。</text>
<title>雲仙九曲詠</title>,<text>泠泠水雲洞。洞門深幾重。風湍渺無際。導余躡仙蹤。右一曲雲仙洞水漾琉璃堆。山圍錦繡帳。九秋楓菊賞。勝似桃花浪。右二曲桃花潭傑壁橫千仞。飛雲逗絶頂。舍人不可見。遺風獨箕穎。右三曲舍人巖玲瓏白玉臺。離立兩岸涘。飛川瀉其中。珠沫隨風起。右四曲四僊臺蒼崖間紅碧。日射光眩晃。非徒壁立奇。愛此文藻朗。右五曲道光壁嵌空太初穴。中有偃月鼎。我來受圖籙。佇立雲豁逈。右六曲鍊丹窟人去亭猶在。山空水自流。浮榮鳥過目。風韻此長留。西崖柳相舊亭。右七曲水雲亭仙客昔弭節。彤霞鎖洞天。誤讀一字來。何年謫恨圓。右八曲黃庭洞衆流滙爲潭。蒼巖闖然俯。趺坐弄淸漪。游鯈如可數。右九曲大隱潭</text>
<title>水雲亭又賦</title>,<text>崖老亭臨九曲灣。標峯置嶺白雲間。江湖晩景魚千里。鐘鼎勳名豹一班。華屋剩添游子感。楓巖長帶舊時顔。翛然獨立淸凉界。風珮聲中弄月還。</text>
<title>三仙巖</title>,<text>行尋白雲豁。杖策弄晴川。晴川渺不極。輕霞曳洞天。秋高山骨瘦。岸明楓景姸。風湍鳴砰磕。珠沫紛洄漩。泠泠去何之。蹲蹲興屢牽。水石暎空靑。幽思澹無邊。老釋鬚眉古。逍遙蔭山巓。見客叉手拜。前導窮三仙。盤陀白石㙜。鸞鶴夜飛旋。羽觴披葳蕤。燦若靑瑤鐫。仙人不可見。遺跡徒空筌。世界儘空濶。人生足靜便。冥鴻振羽翮。那由啄腥羶。我秊已半百。何用更拘攣。平生一邱想。萬鍾浮雲然。羊膓易摧轅。瞿塘多誤船。巖穴雖云僻。所貴物累捐。女蘿紉余佩。芳菊充余饘。暝棲宜養性。服食可延秊。永謝樽犧斲。長學木雞全。寄言素心子。願葆此林泉。中仙㙜。刻羽觴。</text>
<title>守一庵</title>,<text>遊覽倦登陟。肩輿憇小菴。泉聲隨梵唄。山翠護瞿曇。飛棧跨尋丈。樵歌忽兩三。回看蘿逕杳。斜日隱龍潭。菴上有卧龍潭</text>
<title>泛舟島潭。主倅載歌妓具酒饌以勞之。</title>,<text>矗立三峯縱纜初。平湖秋色鏡中如。嵌巖洞壁鐫劖巧。岸菊汀霞點綴踈。聲戛飛雲紅妓唱。影涵留棹碧潭虛。金華咫尺仙源隔。極目孤蘸蜃墟。潭上有門巖，穴巖。距潭一里許。有窟名金華。中有石室一間。制極精巧云。而余以日寒不果訪。其二容與孤蓬任溯洄。灘聲氣轉雄哉。三山宛在蓬萊渚。百丈疑牽灎澦堆。古渡橫漁子戶。行厨秋入使君盃。可憐靈境無人管。秪有仙簫月下來。其三蹴浪驚濤日夜忙。五臺泉脉發源長。崖門鬼斧何年劈。玉圃仙禾自古香。攢簇雲巒天一握。徘徊風筑水中央。深潭恐破蛟龍睡。且向舟巖艤短檣。潭上絶頂。有仙人田。中流有隱舟巖。其四杖策捫蘿石逕幽。白雲深處弄潺流。仇池定有通天穴。寰海應無此島洲。傲骨凌風飛絶壑。名山許我恣窮搜。三盃軟飽長歌發。林月姸姸掛帆頭。仙人田。有石如鼓。簇立流水。周匝環繞。余獨自窮源至絶頂。</text>
<title>過龜潭</title>,<text>峽傖使船如使馬。秋風縱纜龜潭下。龜潭之水連天碧。飛灘淅瀝耳邊瀉。縈靑繚白紛入望。面面層巖氣勢壯。翻疑渴虹吸長川。却似快鶻橫秋嶂。箇中一峯尤奇傑。玉筍矗立千萬丈。仰視崪峍俯澒洞。令我心目雙眩怳。是時秋晩江楓老。洲渚水落天宇朗。蘆雁羣飛野鴨呼。中流鼓枻棹歌唱。村醪一甌不成醉。嘯傲江天恣跌宕。倚岸架屋者誰子。柴扉半掩臨江水。若非物外參禪客。定是山中鍊丹士。仙鶴迢迢不可攀。倒景㓕沒浮雲裏。蒼霞亭屹俯林杪。壺天臺古縈蘿蔦。倦客歸心風帆駛。那由躡屐窮要眇。今宵且向沙熱郡。碧樓寒月迎人笑。</text>
<title>寒碧樓</title>,<text>蹋倒丹邱石。名樓又薄遊。飛灘夜愈駛。危檻月同浮。風御衣冠冷。雲棲枕簟幽。共斟仙吏酒。吟眺失千愁。</text>
<title>代人輓</title>,<text>寧鄕派別本同源。綴食應知百世敦。詩禮相承先範在。典型孔邇屬行尊。公車久屈非才罪。仙桂重攀荷聖恩。瀛館新啣丹旐煥。薤歌一曲暗消魂。</text>
<title>放蝶</title>,<text>尋春蝴蝶劇顚狂。誤落蛛絲鼓翅忙。放爾晴空恣意去。亂山深處百花香。</text>
<title>早春途中</title>,<text>駕言出西郭。風物媚新晴。靄靄山含態。欣欣木向榮。隔籬村鼓急。倚隴射帿明。慣踏臨湍路。篙工解纜迎。</text>
<title>卽事</title>,<text>山翠湖光遶檻凉。北窓遲日夢羲皇。胷藏龍虎參同訣。手疏蟲魚爾雅章。文杏風來琴度曲。疎槐花落酒生香。安閑最是長年術。不向倉公覓禁方。</text>
<title>排悶</title>,<text>蟫蠧生涯老不休。憂中有樂樂中憂。書空咄咄緣何事。任運騰騰莫謾愁。五夜雞聲風雨曉。一年鴻信水雲秋。離騷讀罷長歌發。名士須從痛飮求。</text>
<title>復疊前韻示內子</title>,<text>斗杓東指露華凉。蒼陸春光已發皇。雞曉將翔儀鄭士。牛衣對泣笑王章。蠶功節届三繅候。麴味花濃百種香。莫道寒閨多懊惱。淸心眞箇是仙方。內子每歲養蠶斷匹帛。採百花釀酒以供余。</text>
<title>碧蹄店懷古</title>,<text>山脚坡陀野望晴。數區茅店夕橫。飛騰戰伐渾如夢。衰柳寒蟬過客情。其二鐵馬追奔戰血殷。殲倭壯畧氣如山。稻畦漠漠風沙靜。一着那知誤此間。其三蝴蝶陳驅馭死綏。臨風哭殺好男兒。軍容不逐狂氛亂。嶺上猶全大將旗。</text>
<title>西湖亭。小酌賞春。</title>,<text>選勝集西園。層臺野望賖。葱倩牛山翠。熹微栗島霞。旖旎柳翻風。參差樹交花。飛甍帶茅屋。火自千家。豆人及寸馬。歷歷浦邊沙。斜陽忽蘸水。萬頃皺金波。蕭散滌煩襟。偃息依巖阿。主人冰玉姿。邀賓韻事多。西琴按宮羽。匏管弄巢和。石鼎炊香稻。蕭羹摘新芽。衰顔借酒力。白髮映韶華。觴詠間淸談。欹枕或短歌。吾廬隔一阜。阡陌連桑麻。更俟月明夕。鳴筇復來過。</text>
<title>途中</title>,<text>年年西崦路。霜露怵深情。高館金莎淨。層巖石佛迎。樹扶官店直。花罨野橋明。笑指梓鄕近。羅山一抹橫。</text>
<title>讀放翁詩</title>,<text>用可重九鼎。窮寧直一錢。誠哉放翁句。三復意凄然。</text>
<title>再從叔富平衙中。拈唐詩韻共賦。</title>,<text>海色蒼茫接郡城。曉衙鼓角報新晴。池淸茅榭觀魚躍。風㬉槐庭散鳥聲。卧治眞成仙吏隱。使無能服小民情。年豊邑務猶關念。不是吟詩太瘦生。主倅昨冬京察有病。不妨務卧而治之之句。衙軒扁以使無。故第二聯及之。</text>
<title>桂陽山望海</title>,<text>泠然遐擧挹剛風。積水剗山四望通。襟帶形便畿輔壯。西南控制海防䧺。迷茫平楚殘霞絢。浩淼滄波夕照紅。目力有窮心不極。勝遊如在十洲中。其二雙峯陡絶揷天開。雲海蒼茫脚底廻。風力迅如羊角上。帆形遙似鴨頭來。水鄕火千村靜。浦戶魚鹽萬井堆。西走滄波連楚越。夕陽騁眺轉悠哉。</text>
<title>將訪白雲寺。山中作。</title>,<text>縈廻棧路水雲中。西走長川忽映東。幾曲堆砂明似雪。有時飛瀑噴成虹。霞洞府諸天逈。文藻江山老屋空。極目滄洲人不見。商歌一曲倚秋風。山中有農巖古宅。其二緣崖跨壑杳何窮。流水聲中薥黍風。秋晩磵芳猶馥郁。日斜林翠更冥濛。畬田縹緲山腰闢。村逕崎嶇石角通。怊悵仙源何處覓。上方孤月萬川同。</text>
<title>贈桃里坪李生 幷序</title>,<text>余夙聞永平白雲山之勝而未暇尋也。戊寅季秋。一驢一童。飄然作行。纔入洞口。連岡疊嶂。紫翠千重。飛流亂沫。一望無際。眞物外仙境也。縱轡延賞。不覺日已曛黑。距山寺五里許。投宿桃里坪士人家。乃李姓大村。門臨絶壑。田園墾闢。桑麻翳然。主人名麟淳。年可四十餘。衣冠古樸。有山野風。具雞黍延接甚欵。自言此基乃五世相傳之地。嗟夫。大家別墅。林園相望。孰不以爲子孫延世之基。而曾不旋踵。他人入室。蓋寬饒所謂閱如傳舍者。滔滔是也。若生者生老深山。世作名區主人。豈非無上淸福也哉。感歎之餘。爲賦十三絶以貽之。桃里坪前巷陌連。洞天花石卽靑氊。人間淸福如君小。領取名區五世傳。其二蘿衣荷帶卧超然。太古山靑日抵年。回首洛陽名勝地。幾家先業保平泉。其三泠泠飛澗遶階賖。薥黍踈籬鎖晩霞。山外世緣都不管。枕流漱石是生涯。其四絶壑層巒畵裏如。三灾不到此山居。白雲籬落雞豚散。疑是仙家䑛鼎餘。其五女績桑麻男服田。主翁無事日高眠。人生若得長如此。不羡楊州跨鶴仙。其六禾納堆尖切半空。胡麻香曬荳籬風。村歈社缶嬉遊地。只願長如今歲豐。其七禪龕迢遞竹林西。時伴高僧杖錫携。遙想寺前相送處。仙遊潭是乕鳴溪。其八燈火踈籬夜飯牛。田功初蕆役車休。川深草茂閒閒在。誰把金籠絡到頭。其九塒雞圈豕四隣聲。㓸雪耕雲老此生。吾卧吾廬經濟足。世間何物是榮名。其十雞窠村叟不知齡。從古名山映壽星。井底枸根聞犬吠。巖間石髓作虬形。其十一山中景物問如何。佳節逍遙樂事多。綠漲前溪春雨足。水仙花畔網魚歌。其十二黃粱飯熟蔬馨。留客松明照壁淸。多謝田家生業苦。隔窓終夜女舂聲。其十三村居環擁水聲中。迤左雲山貊國通。擬把長鑱尋絶巘。與君分占瀼西東。</text>
<title>白雲寺</title>,<text>步出桃源洞。行尋兜率天。古藤文鼠竄。虗閣木魚懸。仙侶今安在。澄潭坐渺然。悠悠霞外想。垂老欲參禪。</text>
<title>出山</title>,<text>罡風吹袂步翩翩。短策征驂競後前。不是先生行脚健。也能修煉學飛仙。出山時。余舍驢步行幾三十里。寺僧隨後謂余曰。如公步法。可日行百里。</text>
<title>金水亭。次朴貞蕤 齊家 韻。</title>,<text>峽坼淸溪駛。亭臨官道東。緬懷幽棲客。結構倚雲松。挐石篷箂字。氣爭秋山䧺。游目數游鯈。散襟來長風。於焉讀道經。高揖河上公。</text>
<title>寄呈百花酒于富平衙中。仍求紅柹二首。</title>,<text>秋露春風挈滿甁。百和香帶四時精。緘封寄與使君飮。何似官厨秫酒傾。桂嶺秋雲接海風。火齊磊落綴林中。文園近日添消渴。乞與仙山萬顆紅。附 次韻[寓軒]桂湑松醅滿甕甁。更憐香泛百花精。遨頭婪尾嬉遊地。取次仙醪盡意傾。烏椑朱實帶霜風。色味偏佳百果中。病暍何須仙掌露。赬虬巨卵滿筐紅。</text>
<title>次李生祖默詠雪詩韻</title>,<text>雲陰釀雪惜乾餘。遠勢漫空撒塩如。復見淸霜扮木稼。千條萬柯花扶踈。仲冬風日㬉似春。江水無澌如練明。會事天公催滕六。北風颼颼飛霰聲。滋液滲漉元精固。萬品默斡貞復情。江雲黯淡燈生暈。老人擁絮眠不成。映閤偏助梅蘂香。透簾時聞鳥棲驚。令嚴不許玉月字。敺蘓狎主騷壇盟。我筆將續聚星篇。醉後風流劇顚狂。拂手琴笙調太古。放眼江山接混茫。乘興欲駕山陰棹。謀婦催呼斗酒藏。西湖少年富藻思。劈箋長吟飛羽觴。墨妙詩情兩絶倫。翩翩逸翮凌詞塲。手摘紅豆寄相思。所謂伊人天一方。萬里論交世有幾。古道如今嗟不亡。卜居平分瀼西東。投瓊報瓜我思長。李生與燕京翁學士方綱。有往復書。</text>
<title>再疊</title>,<text>霜花散漫丈雪餘。玉臺瑤林鏡中如。却疑孤山千樹梅。影蘸淸波密復踈。快望偏憐心界淨。注視旋怕眼羞明。萬屋魚鱗沈不辨。三江鳧鷺寂無聲。溫如雨露冷如霜。滕六偏管陰陽情。春秋特書冬無雪。無雪無麥農不成。朝來忽得賀雪詩。妙處令人刮目驚。綺情玄理粲可掬。歲晏重證江湖盟。君如蘓晉醉逃禪。我是次公醒而狂。耳熱叩缶歌楚聲。歌竟四顧天茫茫。臘白縱驗嗣歲徵。冬㬉其如洩地藏。生涯都付百末香。頹然欹枕引壺觴。知君才氣逈不羣。肯敎局促聲利塲。萬二千峯遍踏來。尋仙禮佛游無方。平生皎皎霞外志。豈與窮達俱存亡。明春更和海岳詩。我髮雖短心猶長。李生詩多用禪語。今秋入金剛山。游賞而歸。</text>
<title>讀佛經有感</title>,<text>孟氏指大本。程張繼疏明。論性復論氣。微言炳日星。如何克治功。千載少人行。水中和塩味。色裏雜膠淸。阿誰桃剔來。却返本性靈。靑燈掩卷歎。旨哉禪家評。</text>
<title>西湖放舟拈韻</title>,<text>十里平野錯溝封。蠶頭東畔是仙峯。微風浩蕩鳴柔櫓。淺浦泓澄沒短筇。千斛龍驤驅海氣。一聲漁唱杳雲蹤。白鷗證我江湖約。篛笠簑衣載酒從。</text>
<title>卽事</title>,<text>天色溟濛水氣昏。疾風驅雨過江村。須臾雲捲氷輪上。碧落都無一點痕。</text>
<title>留宿牛溪。題贈主人成士亨 載淳。</title>,<text>赫世名賢宅。天應聚德星。溪山濃紫翠。院宇儼丹靑。詩禮承先範。琴笙冶性靈。願言崇令節。粹白保家聲。</text>
<title>主人夜吹鶴脛笛。令歌者和之。</title>,<text>曼歌一曲倚前楹。七孔泠泠隴水鳴。龍管鳳簫爭得似。九霄淸徹戛雲聲。</text>
<title>鶴脛笛歌。爲賁園成士亨老兄作。</title>,<text>脰鳴注鳴各天機。玄圃道人以股鳴。道人神遊八極外。翩然蛻骨升太淸。玄裳縞衣隨風散。雙脛墮地聲鍧鏗。賁園居士忻得之。磨礲洗發光熒熒。金絲絡節玉爲餙。七孔錯落如晨星。一弄劃然山竹裂。再弄戛然麟介驚。龍管鸞笙摠下風。此曲秪應天上聽。居士平生癖於樂。兀兀揮絃窮朝冥。牛溪山水甲東國。天毓其精地炳靈。萬株喬木十里川。洞門突兀川上坪。講堂深靚絃誦作。廟貌森嚴芬苾馨。水坨溪村自映帶。書聲櫓唱相紆縈。綠樹陰中橫略彴。紅欄側畔維漁舲。勸農歌曲自先世。牛溪先生撰勸農歌。至今傳之。 豳風圖裏我稼盈。左圖右史碧瀾館。玉貌氷心尙典刑。分內簪纓掉頭辭。吾卧吾廬釣且耕。沿流溯源樂觀深。三十年來獨硏精。古器新制燦盈架。賁琴，隔八琴，石琴。皆居士刱造。 琴笛方響笙簫箏。一六相和百度得。宮調歷歷指端明。倫淸氣和沈痾痊。居士少嬰奇疾。遂專治樂律而得痊。 康濟一身功莫京。專門絶藝有誰賞。君平棄世世棄平。我家金陵莾蒼地。鶴山松嵐隔蘆汀。過君溪上輒信宿。雞黍欵欵留客情。牙期知音謬相許。談屑泠然燈火靑。庚辰中秋月旣望。憑軒四顧天宇晶。緩節徐吹淸商發。餘音縹緲雲間橫。却疑笙鶴來緱山。怳聞簫鳳鳴虞庭。飄搖我思忽凌霄。把酒相看澹忘形。君不見範銅琢玉爲長笛。又不聞柯亭竹笛天下名。玉鐵太剛竹枯澁。那得天地間中聲。黃鍾故是子方律。胎禽本感水精生。九皋淸唳徹彼天。自然中聲當韶韺。長脛雖長斷不得。尺度中律眞天成。天成定非人間物。仙家絶寶落東溟。請君什襲護此器。繪圖題評登樂經。笛乎鶴乎長歌闋。溪風颯颯水泠泠。</text>
<title>寄贈牛溪主人</title>,<text>天作名區靚。森嚴廟貌尊。溪山偏秀色。風月又還魂。冠冕雲仍遠。農桑世業敦。明禋享一軆。花石隔林樊。</text>
<title>感舊詩 十首○幷序</title>,<text>余弱冠治詞章。所與遊多知名士。于今三十餘年。太半作泉下人。余亦垂老窮巷。杜門自守。溯念疇昔從遊。得十人焉。是十人者。雖其所學有高下。所造有淺深。而要不失爲當世之聞人也。作感舊十絶句以誌之。玉貌氷心逈絶倫。風流王謝是前身。竟陵詩格南宮筆。一與東人洗俗塵。右堂叔笏園龍岡公諱 潞修氏鵠立承明待講班。纚纚經說動天顔。他年石室誰題品。竹坨亭林伯仲間。右愚山李侍郞 義駿氏結交中夏盡詞英。萬口爭傳朴楚亭。剩把詩名驚海內。頭銜不愧應奎星。右貞蕤朴永平齊家蚤歲沈酣象數林。晩從潘李共題襟。誰知野鶴摧殘翮。尙抱飛揚萬里心。右幾何子柳布衣璉符彩爭看席上珍。更憐媚嫵鳥依人。淸詞百疊摹詩史。樂府腔調又一新。右泠齋柳豊川得恭圖典修明曆象幽。白衣登仕聖恩優。靑臺若有麒麟閣。合遣癯形繪上頭。右石井金引儀泳讀破羲繇抵萬千。褐衣懷玉最堪憐。知來不向君平卜。默驗餘光展八年。君年七十二。嘗病語諸子曰。我餘年尙有八箇春秋。爾曹毋憂也。疾果瘉。因以八年名其堂。壽八十果沒。右八年堂沈易師瑬靑衫白髮上齋生。詩社羣英倒屣迎。詞翰傳家三世盛。肖孫頭角又揚聲。右晩悟金上舍安基靑城哆口縱論文。酒後風流更軼羣。刊落浮華門路正。恩褒頂戴聖人言。右靑城成渭原大中十載中華夢想牽。征鞭三指薊門煙。評詩讀畫饒風韻。何可無君雅集筵。右綸菴李布衣喜經</text>
<title>贈吳生榮邦</title>,<text>少從俠冶寄風情。揮手千金一擲輕。折節中年詩禮業。峩冠博帶上齋生。</text>
<title>楊花渡</title>,<text>往事悠悠逐逝波。平泉花石盡消磨。半山秋壑風人旨。落日征帆估客歌。咫尺海門潮信大。兩三漁戶水村斜。孤蓬緩溯投金渡。煙柳長洲噪晩鴉。中廟朝權宰沈貞起大第於楊花渡。遍求當世知名士詩若文以揭之。有一名官新登第有文名。許爲求詩。名官不敢辭。題寄一律。有曰落葉藏秋壑。斜陽隱半山。盖以王介甫，賈似道爲比也。磁初不覺。刻而揭之。久乃覺之。撤其板而焚之。又有人兄弟渡楊花津。得金數錠分齎之。中流弟忽謂兄曰。我平日愛兄甚篤。今日分金。忽萌忌兄之心。此乃不祥之物也。仍投金于水。兄曰。汝言果是。亦投之。後人名之爲投金渡。見華人所撰朝鮮史畧。東人無紀之者。姓名亦不傳。甚可惜也。</text>
<title>漕船行</title>,<text>昔我光陵誕受命。經文緯武訏謨盛。浮渭達河著于書。有國自古重漕政。昇平不忘陰雨備。因漕習戰申軍令。雲委雪堆秔稻香。三南上膄供惟正。帕首長吏躬坐船。黃頭小郞齊引榜。蛟龍帖息海若伏。層濤萬里明如鏡。楊花渡頭舶趠風。舳艫相㘅笳鼓競。八鑾鼂嚴羽衛長。飛廉先驅輦路淨。萬丈布帆直干雲。紅旗片片曹隊分。瞥若輕鳧浴春波。鶱如快鶻颺秋旻。上臺一聲吶喊起。列壁齊應掀天地。劍氣森森鴟尾冷。陣勢蜿蜿魚麗似。左旋右抽翼如進。鐃歌曲闌臨江涘。漕功戰功一擧得。百僚庭賀天顔喜。飛輓不愁長淮險。操練安用昆明水。時和歲豊萬億倉。海晏河淸三千里。君不見周家四時蒐岐陽。春鐸秋旗武功揚。寓兵於漕其揆一。巍巍盛烈千古光。我今作歌歌漕船。擬續周詩車攻章。</text>
<title>夢有人贈銀管大毫一枝。旣覺戱題一首。</title>,<text>揚子吐白鳳。雄辭賦甘泉。江淹得彩毫。藻思霈如川。精祲感宵寐。有開必有先。我性常鈍滯。覔句苦遲延。神人默相贈。花筆大如椽。圓管朱提産。尖頭鼠鬚編。揷我珊瑚架。光彩動四筵。興來試拈弄。颯颯驚風旋。燁若春華敷。迅如秋鴻鶱。馳騁百氏林。上下誰與肩。瘦生杜工部。敲椎賈浪仙。酸寒何足道。驚人未必賢。願從騎鯨子。一斗飛百篇。</text>
<title>自嘲</title>,<text>問君緣何太癡絶。不耕不賈徒哺餟。厭事眞同氷魚懶。謀生恰似林鳩拙。伶仃彳亍可憐生。猶把殘篇恒兀兀。岸有芳蘭汀有芷。美人一去云誰寄。撑膓三禮十萬言。飢來不堪煑一字。窮老盡氣句弦術。哆口高談律曆秘。入海師襄安在哉。步天竪亥眞狂耳。當閨老婦坐長歎。強拈好語作歡喜。驅擠窮鬼西江波。賣與癡獃東家子。八蠶再稻歲歲登。千箱萬倉伊今始。回語卿卿莫謾愁。世上功名半幅紙。</text>
<title>梅花詩。次東坡韻。</title>,<text>氷滿江干雪滿村。何來羅浮山下魂。玉貌檀心絶點塵。相看不厭窮朝昏。的皪獨秀松栢林。嬌夭羞逐桃李園。誰言孤標太冷淡。我愛仙品淸而溫。氷蘂團團裛淸露。霜枝㶑㶑浮朝暾。縞袂雪鬢兩相宜。肯敎俗子來叩門。澹如山齋對高宿。拈香淸坐無一言。會待簷月成三影。共倒床頭綠蟻樽。</text>
<title>再疊</title>,<text>孤山山下西湖村。綠衣公子招芳魂。澹月流輝水淸淺。佳期脉脉指黃昏。朝來大雪深丈餘。凍雀飢鴉愁荒園。天香國色惠然顧。翻驚四座廻春溫。玉臉氷簟睡初醒。笑捲紗帕迎朝暾。任他蜂蝶撩春風。惟許白鶴來窺門。朝灌暮培緣底忙。人自成蹊花不言。獨漏騷經君莫恨。好伴仙翁弄琴罇。</text>
<title>三疊</title>,<text>大庾嶺接明妃村。誰識瓊花是返魂。獨占春光百花頭。天然不受瘴嵐昏。倒垂單葉品更奇。結根幸托君子園。南枝纔謝北枝開。土品咫尺殊寒溫。來春滿栽水邊植。卧看紅白含晴暾。論梅最賞瘦而疎。莫放繁英爛盈門。橫斜一枝看更好。嗟歎不足又長言。復有此君助佳興。花下長傾竹葉罇。</text>
<title>至月晦大雪</title>,<text>山齋終夜風怒號。朝來積雪三丈高。乾端坤倪豁然露。滄海萬頃堆銀濤。凍雀無聲飢鴉竄。松枝倒垂竹埋梢。臨復之交雨澤閟。微霰瀌瀌見晛消。也應天公催三白。火急一夜飛瓊瑤。未怕寒威折綿嚴。且喜靈液滋土膏。飛蝗入地麥連雲。把盞一唱豊年謠。</text>
<title>酒熟</title>,<text>甕底春波活活鳴。盎然滓汁泛新淸。未嚌先覺枯膓潤。卧聽漕牀滴瀝聲。</text>
<title>綵棚圖歌</title>,<text>君不見乾隆天子御寰區。昇平四葉窮歡娛。紅兜辮髮坐法宮。指麾八荒如旋樞。五紀當宁壽躋八。百院振振曾玄趍。高枕肆志百不憂。幻戱仙樂忘朝晡。仲秋旬三萬壽節。萬國梯航來皇都。省撫繽紛輦奇翫。海藩絡繹貢犀珠。香車寶馬圓明門。迎鑾祝嘏彌通衢。剪綵結綺作樓觀。輦路十里金翠鋪。卍字雕墻虹霓橋。重檐複閣相縈紆。飛甍面面黃琉璃。層欄曲曲紅𣰽毺。縹緲亭臺勢更奇。或爲圓形或方觚。照壁庋牀皆寶器。宣和古銅博山鑪。仙官羽客競踏歌。星冠月佩靑霞裾。有跨鸞鳳吹笙篴。有馴猴鹿掛葫蘆。侲童六十弄鞦韆。飛舞長竿捷如狙。碧海遙接瀛洲色。五嶽秀拔眞形圖。紫芝瑤草紛掩映。珍禽怪獸相啼呼。曲沼波跳籠碧巒。西洋龍骨鳴轆轤。更看一抹平遠山。白雲霏霏捲復舒。荷花萬朶傍林亭。天然不受塗泥汚。炫晃要眇千萬狀。天下瓌觀絶代無。黃籤箇箇標作者。閣部貴臣豪商徒。逞奇呈巧爭恐後。要得君王一駐輿。好事何人爲此畵。生絹百尺蛟龍拏。風簷遲日細把翫。光恠直射牛斗墟。錯疑身在瑤池宴。復訝神遊長房壺。讀畵先考時與事。令我喟然長歎吁。可惜滿洲老。作事一何愚。持盈履滿古先哲。一日二日愈兢瞿。三風十愆講之熟。恒舞酣歌胡爲乎。漢文猶惜露臺金。爲是中人十家須。那將天地有限財。一朝糜散投尾閭。君不見隋家迷樓唐驪宮。金階玉戺成榛蕪。盛衰隆替俄頃事。天運况無百年胡。試將一幅欹器圖。寄與滿皇置座隅。</text>
<title>題沈生 達秀 霞亭</title>,<text>落霞孤西江浦。風流少年來作主。五湖月遍踏來。高齋手拓留春塢。草龍架下老瓦盆。紛紅駭綠媚晴晝。坡老仇池一拳小。與可篔簹千尋瘦。花底狂歌山鳥譍。酒後落筆驚蛇走。閉門不省槐黃節。曳裾肯尋桃李園。科頭箕踞松桂林。花神夜呼祁孔賓。</text>
<title>沈生送示釣魚羅雀二詩。次韻却寄。</title>,<text>暫停剡溪棹。聊把釣竿來。佐鱠金橙爛。敲氷玉鏡開。靜觀陽氣喣。愁怕雪花催。寢右登賓俎。江醪又發醅。右釣魚荒村迷雪徑。暝雀自何來。縱獵三驅合。張羅一面開。鴻冥那可慕。鸇敺莫相催。小炙充庖肉。椒樽泛臘醅。右羅雀</text>
<title>近日久不作近軆詩。今成二短律。頗費吟哦。戱題一絶以自解。</title>,<text>懶作騈花儷葉詞。傍人恠我劈箋遲。也應坡老屠龍手。愁卷波瀾入小詩。</text>
<title>謹次王考文靖公西湖十景詩韻 幷序</title>,<text>記昔王考文靖公休官卜居于西湖之籠巖亭舍。著述之暇。定西湖十景。以古今各體分賦以記之。後六十餘年。余居麻湖之杏亭。距籠巖不數里而近。雲煙入望。愴念疇昔。謹步原韻以和之云。曉枕晴雷動。長湖送怒潮。勢呑江口濶。聲泛海門遙。水族歡方舞。河神氣正驕。光分星漢上。候應月天寥。奔逬飄流梗。摧殘卷澤蕭。綱維孰主是。盈縮暮還朝。轉眄平沙失。憑凌傑閣搖。細推消息理。將叩百原樵。右白石早潮亭亭斜日逗湖岑。搖曳長洲泛翠嵐。淸似仙都飛沆瀣。濃如佛宇現瞿曇。疎林寂歷工粧點。深谷空濛半吐含。低放輕雲龍戱海。平鋪薄霧蜃噓潭。遙瞻掛斗分乾北。誰刱飛車指日南。聯絡峯巒看未了。彌綸天水淨相涵。悠揚散逐風吹萬。掩翳難尋月影三。晨夕虗簾供變態。化工神妙靜中探。右靑谿夕嵐鳴鳩催喚雨。佃客報春耕。靄靄江雲合。迢迢隴水淸。叱牛山欲響。堆墢岸疑傾。我願從君耦。悠悠荷篠情。右栗嶼雨耕蟹舍牛欄傍岸斜。潮頭帆影落晴沙。綱船曉角吹驚浪。估客歸歌泊晩霞。飽挈長風雲作盖。飛騰滄海水爲家。昇平萬里鯨濤息。越榜吳檣接一涯。右麻浦雲帆裊娜江村柳。霏微鎖翠煙。仙人碧紗障。綠髮映春天。右鳥洲煙柳勾連方罫繞前汀。的皪珠光映曙星。萬古寒潮陶洗過。定知良玉出滄溟。右鶴汀朙沙稍稍林壑暝。輕嵐斂夕峯。素魄流淸輝。豁然開天容。紫翠濃一抹。金波漾萬重。薄言理輕楫。長嘯倚短筇。虗朙見羽毛。掀舞起魚龍。高挹閬苑風。永懷安期蹤。三山渺何許。滄海水自溶。飛帆過蠶頭。俛仰想詩宗。月留人已去。誰能溯廻從。我歌嗣絶響。千載如可逢。右仙峯泛月龍公行雨雨跨旬。掀天雪浪彌長干。奔流逬觸山谷豗。懸崖仄壁咸摧殘。我欲駕風乘破浪。憑高延望百憂寬。四野愁聞蛙蠅閙。中庭厭見蛩蚓蟠。冠岳山高呑不嘬。鰲頭隱約橫雲端。可憐一沫浪頭漚。浮游起滅千萬般。游子孤館愁霖唱。估客歸船行路難。搴筊沈玉禮水神。隄河使者臨河嘆。犖确旱田得甘霔。引渠揷秧千耦歡。至人獨保四時樂。我心無損亦無完。天爲幕地爲席兮拍浮酒船中。穩跨滄波倚帆看。右籠巖觀漲童子開籠放鶴。老夫倚杖觀漁。時哉漸喜機息。逖矣將遊物初。右鷺梁漁釣原有茂卉。山有穹林。是刈是椓。十千其任。晨披行露。夕憇繁陰。前唱後喁。和彼鳴禽。幽幽蠶頭。菀菀牛岑。重趼陟險。赬背荷擔。歸偃篷廬。山月掛簷。我勞我力。食不愧心。薪之槱之。其利遐覃。晝爾燃釜。宵爾喣衾。睠彼千材。跂予實深。言邁言售。遠近與咸。右牛岑採樵</text>
<title>鐵面將軍歌。爲尹兵使 郁烈 作。</title>,<text>嘉山城中天拘墮。白虹亘天碧血灑。戴頭游魂干斧鉞。炎炎倐驚燎原火。鼔聲直震薩水北。劍氣晝晦松林野。鐵面將軍提孤軍。飛舞雙矟從天下。望風孤鼠已破膽。鏖殺一陣如掣電。小尉遲戴鐵幞頭。狄宣徽假銅鑄面。至今西塞村婆叟。指呼鐵面怖啼兒。功成不掛雲臺像。賊退翻遭上司笞。勉君益勵忠義操。古來人事恒乖違。廟議以君松林之捷。加一資。而定州之役。失援隣師。功過不相掩。令箕伯拿致决杖。時論頗爲君穪屈。</text>
<title>黃眞墓三絶 黃眞國初名倡也。墓在長湍。距余丙舍十餘里。隣人爲余言墓上有一坏泉脉。甘冽異常。游客皆以手掬飮。俗傳黃眞葬後。此泉忽湧云。</title>,<text>玉質香塵逐逝波。獨留靑塚向山阿。松陽雪月無今古。愁唱南樓感舊歌。春到空山遍綠蕪。野花無主鳥相呼。多情一掬甘泉水。長與騷人弄口珠。虎丘寺下吊眞娘。月魄芳魂竟渺茫。莫遣譚生譏重色。傾城自古少剛膓。</text>
<title>次韻贈吳生</title>,<text>省闈得失莫高談。大好應知便大慚。渡㶚征驂愁戰北。摶風迅翮且圖南。待時藏器眞良賈。鑽穴踰墻是妄男。靑幸廣奇皆定命。勉君辛苦齧荼甘。吳生詩。有天幸數奇之語。</text>
<title>路中記所見</title>,<text>沿江彩鷁盛遨遊。刺史行春水站悠。悵望千秋何令去。有誰腰笏挽征舟。唐何易于爲益昌令。刺史崔朴乘春。與賓屬泛舟。索民挽繂。易于腰笏身挽。朴驚問狀。對曰。民方業耕桑不可役。縣令當任其勞。朴愧疾驅去。</text>
<title>辛巳三月。土木水火四緯星。聚于璧宿度內。太白次于奎躔。卽宋乾德以後初有之瑞也。感而作長句以識之。</title>,<text>日月合璧如。五星聯珠似。上元甲子子夜半。治曆布籌從此起。此時此景誰睹記。曠千百代纔一遇。元年東井興炎運。丁卯奎躔啓宋祚。營室之東璧二宿。號穪天上圖書府。時維辛巳月建辰。四緯行度恰相聚。霧豁雲披尺五天。纍纍寒茫燦可數。儼若彙征衆君子。濟濟揖讓升朙堂。又如上淸羣僊綴班行。霞冠月佩朝玉皇。降婁之次奎宿分。大白相距六度強。我時推勘星土記。奎璧下臨魯衛疆。顧瞻中夏纏腥氛。上天曷爲啓此祥。定知胡運竆百年。眞人挺生先聖鄕。亦粤天祐我東土。太平萬歲自今始。有開必先理不爽。敬聽此歌司曆士。</text>
<title>又賦</title>,<text>嶺東山水甲三韓。天地精靈蘊此間。乾德星文今再覩。七賢高躅有誰攀。南師古盛東分野記。以嶺東狼川，歙谷，通川，淮陽，金城，金化，平康，安峽，伊川九郡。當璧宿之分故云。</text>
<title>霞亭沈生。餉杜鵑酒一壺。又云旬後松笋酒當發醅。走筆爲詩以求之。</title>,<text>東老庵中十八仙。松笋新釀冽且甘。五鬣蒼公迎春風。枝枝擢出碧玉簪。傾筐摘來充酒材。兼旬發醅靑於藍。龍精入隨調六脉。鴨綠澆胷失千愁。千金難買此靈液。一斗眞堪博凉州。羡君生涯寓醉鄕。笑捲白波輕酒令。滿甕花醅許分嘗。知我酒庫甁之罄。莫嫌隴蜀不知足。更乞仙漿駐飛景。</text>
<title>初夏卽事</title>,<text>初夏雨暘適。風日淸且美。幢幢樹成盖。芒芒稻鍼水。花殘蜂蝶懶。波暖鷗鴨戱。端居翫物華。萬象紛可喜。破睡繙禮經。排閒課穉子。聊以送流年。何慮復何思。</text>
<title>家居五物詠</title>,<text>杏鴨脚樹高高十尋。偃蹇護我西南墻。翠黛平挹牛山雲。匹練遙拖長湖光。四隣婆叟紛賽禱。歲時燈火椒湑香。君看虬根走十里。定有神物化靑羊。槐老槐杈枒傍文杏。樛枝側榦相撑拄。蔽日繁陰橫百畒。風動翠幔交龍舞。昂然挺立不可狎。留與江村作洞主。好伴高人松桂林。笑他南省聲音樹。牧丹道人山居厭枯淡。愛花偏愛時世粧。馬肝千葉品絶奇。火齊瓔珞燭地光。漫山桃李作輿臺。百花頭上含天香。擬貯金盤薦華屋。風流遙憶棠棣坊。芍藥維楊芍藥天下名。玉帶宮錦色色新。栽培不惜千頭直。臨風一笑殿殘春。解語定知傾城國。無情偏能惱騷人。嗅香欲致溱洧贈。我思悠悠南浦濱。枸杞枸杞䕺生滿庭除。靑荑絳珠接春秋。走蔓皆作虬龍形。托根幸無牛羊憂。四時仙方釀花實。可以玄鬢朙雙眸。會待井底靈狗吠。採藥何須尋羅浮。</text>
<title>霖雨。次室人韻。</title>,<text>積雨兼旬碧漲川。平疇淼淼大江連。翻驚片月雲間照。疑是仇池小有天。</text>
<title>雨稍歇。走筆次李生祖默步杜韻。</title>,<text>滄江十日雨。門巷綠苔生。樹拖披離影。溪喧洴澼聲。殘霞澹似抹。孤月翳還朙。曉枕鍾聲駛。淸風自漢城。</text>
<title>次李生喜晴詩韻二首</title>,<text>陣陣風高掃積雲。萊田水落出菰芹。星圍老屋鍾聲遠。煙抹平林野色分。西浦漁歌收曬網。東菑饁唱餉烝饙。村村秧馬衝泥去。共說騂剛化埴墳。漏天今始覩披雲。落盡山花肥水芹。佳景一年能幾度。長霖三夏恰平分。光風泛翠媚蘭蕙。潢潦揚淸薦饎饙。時止時行吾有受。男兒須是讀邱墳。</text>
<title>題蠶野圖</title>,<text>西郊十里菀公桑。和雨籠煙一色蒼。風戾飼蠶繭似罋。滿城都是綺羅香。</text>
<title>苦雨</title>,<text>雨脚如麻屋漏牀。三旬遲似一年強。漫山積霧愁昏墊。駕壑洪濤接淼茫。殘照乍騰驚蜀犬。薰風旋作舞商羊。稻畦漢漠禾生耳。獨坐燒香意未央。</text>
<title>雨不止。又走筆爲長篇。</title>,<text>雲者爲雨雨爲雲。孰居無事淫樂是。一月二十九日雨。漏天長漏何時已。乾端坤倪不復辨。三江五湖無涯涘。挐石漂崖勢轉駛。纛島十里浦村圮。愆陽伏陰古所歎。野老關心惟穡事。秪怕浸淫嘉穀損。未愁裛爛崇蘭委。首夏暘雨頗均適。庶幾豐年占上瑞。云胡長霖浹三旬。無乃乖龍作魔戱。我願天公罰乖龍。分付雷神割左耳。積陰逬散和風扇。秋熟穰穰積京坻。</text>
<title>謙齋畫帖歌 幷序</title>,<text>余從人得閱謙齋畫帖。歷寫江湖名勝。終之以漢城朝霞，西郊餞別凡十二帖。帖大不盈尺。而遠勢近形。各極其妙。淋漓淡蕩。神韻溢發。眞絶品也。每圖有豹庵小評。卷尾自題云巴陵守七十翁。把火潦草。其事尤奇。爲作長歌以還之。巴陵太守年七十。夜草淡畫如掃葉。五湖風景縮紙摹。尺幅淋漓元氣濕。落筆先從上流起。鷗亭翼然臨江涘。剗山遠樹渺長洲。林端一髮箭橋是。滄波淼淼愁殺人。極目不見皇華使。濟川官亭西江滸。飛甍縹緲凌空舞。拂樹軒櫺摠名亭。倚岸茅茨半漁戶。龍山山逈挹鷺洲。繚白縈靑指端浮。溯流飛帆者誰子。夕陽漁唱自悠悠。麻浦風檣森如髮。杏湖雲樹蒼而濶。蠶郊十里雨和煙。萬株公桑靑一抹。仙遊峯頂獨樹籠。叢石臺古鐫鑱工。估客歸歌漾柔櫓。投金渡頭來淸風。縣齋似舫宗海軒。官渡如天銅雀津。山廻岸逈小岳樓。萬頃玻瓈碧粼粼。漢城飛霞烘春曉。疑是彤雲泛瓊島。萬屋魚鱗沈不見。小東門樓秋毫小。岧嶤華館俯官途。飮餞何人臨交衢。淡靄平蕪莾蒼際。去馬來牛有也無。良工畫意不畫物。形摸色肖誠區區。遠水無波樹無枝。較看此圖猶麤疎。想當盤礴運意匝。應須閣筆還操觚。豹翁題評更絶奇。風韻颯動蠅頭書。風簷遲日供卧遊。寓矚令我心神愉。緘封或恐通靈去。愛翫寧將寒具洿。君不聞畫家三昧奪造化。煙雲供養壽齊華。大癡九十工細畫。謙翁神筆此其亞。我作長歌歌一闋。耳邊淅瀝風濤瀉。</text>
<title>送別姜生 彜大 燕行</title>,<text>捋荼譙尾幾秋春。門戶榰傾賴一身。可但詞華承祖武。劇憐風義篤人倫。名山遍歷靑萍老。遼野重來白髮新。良驥豈終轅下局。遠遊眞不負弧辰。其二筵排千叟獸樽淸。匹馬曾陪萬里旌。風韻長留華國藻。典刑尙帶大家聲。關山幾處班荊話。歌筑深秋吊古情。何日中州天運復。五星東璧瑞輝明。</text>
<title>讀參同契</title>,<text>垂簾塞兌喚惺惺。火候初匀藥物成。莫笑山翁貧契活。寸田尺宅可治生。</text>
<title>尹士應輓十四韻</title>,<text>名門世德久潛光。承藉如公合再昌。孟氏風流雙璧照。馬家毘季白眉良。通才博識綜今古。稗史遺乘遍扢揚。鼔篋幾登周璧沼。蒞民三綰漢銅章。下車初政修黌舍。捐禀仁風活翳桑。薤水淸䂓彌粹白。井閭輿誦比龔黃。班聯雷肆塤箎唱。榮動周行劍佩蹌。姻婭情深分苦樂。芝蘭契密挹芬芳。赫𨂜音墨朝兼夕。羅雀門庭夜對床。一日不詹三月久。寸心相保百䄵長。七旬乘化公何憾。三益云亡我獨傷。藐爾孤孫承統緖。纍然當室服衰裳。轉頭人事悲凉甚。觸目塵踪涕淚滂。一曲薤歌遙相紼。魚龍浦逈送歸檣。</text>
<title>咸關老人歌 幷序</title>,<text>往歲戊寅。族兄有膺氏通判咸興。有言境內有三百三十歲老人。族兄卽招致于衙中。而詳叩其跟脚。則姓金名某。本是濟州村氓。而中年隨商舶。轉徙於本州。初隷某鎭軍伍。鎭罷後爲土民某家傭。今已閱其五世。而自其祖父以來。不給傭雇。積逋當索者。今爲三百餘緡云云。族兄卽推某民詰之。則果如其言。仍嚴治其虐使老人之罪。雇錢十分之一三十金。使之當刻備納。分俵於老人所在隣近父老。曰彭祖八百年。亦有歸盡之日。彼老人豈能長生乎。此金卽老人身自資生之物。保授於汝等。留作老人身後葬埋之費可也。老人僕僕稱謝。某鎭卽國初刱設之鎭。而革罷已近百年。軍案尙在於營門。取考之則鎭卒名下。盡書故字。獨老人名下無故字。通計爲軍爲傭之年條。恰過三百餘歲。而所謂三百三十云者。實非冒占也。初入官庭。觀者如堵。老人恐怖作嬰兒啼。族兄慰諭而延升於公堂。饋之酒食。自言平生不近女色。自量筋力。可日行五十里。翌年己卯。族兄卒於官。老人來伏哭甚哀。族侄炯輔在衙中目睹。而爲余傳之如此。且云近詢諸北人。則老人尙今無恙云。異哉。世傳濟州素稱壽鄕。老人星照臨於漢拏山。故年過百歲者甚多。趙東溪龜命紀耽羅異聞。有曰牧使某行養老宴。上座者七百餘歲。引飮數大觥。翩然起舞。親聽於其時州牧云。是域不惟風土深厚。足以養人之壽命。僻處海外。事簡民淳。七情不鑿。自然壽考悠久。如中國菊潭之民。世享遐齡。容或有此理也。今玆咸關老人。亦是耽羅之產。故能延年久視。幾幾乎登眞度世者歟。爲作長歌以識之。老人今年幾春秋。三百三十有餘籌。自言生長漢拏鄕。偶登商舶來咸州。轉徙飄泊無常業。寄寓天地同浮漚。初隨估客資興販。旋隷軍伍荷殳矛。晩從土豪作雇傭。閱人五世如蜉蝣。白髮還黑齒三毁。六尺昂藏肩高耳。避色如仇恒獨宿。一脉眞陽煉精髓。赤鼠虜氛龍蛇劫。歷歷指陳避兵地。衆中故作嬰兒啼。聲音短澁乳鷇似。延升公堂饋酒饌。問君何術能致此。野人安知修煉方。分外遐籌天所賜。吾聞王政先尙年。人生滿百稱人瑞。萬乘廵狩必就見。從以常珍復諸子。矧伊年齡近半千。如此稀瑞實曠前。咄哉方伯等閒看。胡不馳驛令朝天。上祝楓宸於萬春。下翼兆民頤期年。半資不及天爵身。坐令竆枯埋北邊。君不聞淸都眞人。游戱下界漁樵中。安知此老定非天上謫降仙。嗚呼安知此老定非天上謫降仙。</text>
<title>齋居感興 四十二首</title>,<text>康成紹絶學。三禮燦微言。箋註遞相述。疑義競毫分。操戈或入室。麾旗各立門。譬如揚頹波。蕩潏迷本源。祀典析郊丘。名物錯罍樽。向非王氏徒。古義終莫聞。大哉喪服經。萬古立人文。二戴各疏記。時或攙異論。賈孔苟彌縫。論說如絲棼。而我十年來。潛心窺籬樊。力竭道愈遠。何異負山蚊。區區管蠡測。留俟後子雲。其二忠質遞相嬗。周文一何繁。聖人立人紀。治敎本叙惇。如何五服制。尊降義厭恩。宣聖從先進。微意諒斯存。君看洙泗俗。魯衰已齗齗。其三神禹治洪水。勾股御方圓。周衰疇人散。絶學有誰傳。官失守在夷。西士獨鉤玄。伸明八線術。推測七曜躔。精微竆毫芒。廣大包天淵。邈矣千載下。逸典復燦然。顯晦各有時。三歎撫遺編。其四大樂何渢渢。感人天下平。周官二三策。萬古垂日星。器度失其傳。旨義終晦暝。諸儒競摸撈。如夢復如醒。淮南及班呂。稍稍能蜚英。西山命世才。新書集大成。尙恨瑕瑜雜。識者或譏評。周鬴數法舛。管絃律度幷。夔襄去已久。誰能假以鳴。我生生苦晩。那由聞正聲。橫琴不忍御。惻惻懷古情。其五羅麗尙戰爭。夷風何陋哉。我鮮掃屯荒。經綸菀雲雷。英陵實天縱。禮樂燦繼開。天降秬黍種。地效石磬材。法樂分雅俗。方音洗淫哇。成章奏郊廟。神人允協諧。所嗟承佐臣。俱非夔龍才。如何蠟爲黍。硏求律度裁。舜德雖制韶。儀鳳竟不來。我思西方美。悲歌獨徘徊。其六太陽躔黃道。金水輔而行。離合不相衝。東出又西傾。漢史元年冬。東井聚五星。吾觀日周天。孟冬次析木。井宿距析木。邈若限越蜀。云何此二緯。背日趨井域。馬遷作律曆。此理豈不測。特揭興王瑞。夸耀欺萬國。武成二三策。孟氏先我得。寄語稽古子。愼勿耽耳食。其七勾股切圓周。屢求終有摩。至平莫若水。無風尙微波。天理本如此。古聖已發嗟。否泰迭相承。寒暑遞相過。萬事有定命。休將智力劘。此言如不信。請問安樂窩。其八北辰居天中。衆星如旋磨。大地仰高度。南北以爲差。節氣隨早晩。晝夜遞短長。是知測極高。實爲治曆綱。我東雖褊小。地方亦三千。如何從古來。此理都茫然。其九有女顔如玉。芳年二八強。生長千金閨。行步施珩璜。幸奉君子眄。信誓指皦陽。紈縠爲君裁。蘭茝爲君香。頭上靑霞帔。耳邊明月璫。文綺合歡被。雙雙繡鴛鴦。迨我標梅吉。遲君百兩將。時節忽不與。鶗鴂鳴秋霜。白雲在中天。道路阻且長。河漢隔一帶。欲渡川無梁。願爲牛與女。夜夜遙相望。願爲蔦與蘿。長依喬木傍。滄海尙可酌。君恩那可量。金石尙可泐。君恩那可忘。長歌感君恩。千載同悲傷。其十寸苗蔭長松。居勢使之然。大小遞相役。孰辨愚與賢。朝爲宗廟犧。暮爲𤱶畒勤。物化人尤甚。感彼昔賢言。棄置勿復道。逝從靑牛君。其十一蟭螟集蚊睫。羣飛自成隊。李赤入圊溷。甘心死糞穢。嗟嗟爾微物。豈識天壤大。貨色牿人性。榮名椓人窮。靜觀林林者。何限可憐蟲。其十二子房東求士。奮椎擊祖龍。匹夫逞萬乘。無乃荊聶風。感激赫世遇。破家不狐疑。蛇雀尙銜恩。何况帝者師。其十三七雄相紛爭。嬴秦據關河。虎視日耽耽。殺人如亂麻。雖然重本業。導民殖麻禾。山東列國地。豈止十倍加。四豪三千客。珠履以相誇。奢縱乃如此。生民將奈何。所以天下勢。西折若流波。至今千載下。長悲共栢歌。其十四阿房纔成灰。迷樓復干天。桑霍旣顚覆。許史又招權。古今同一轍。滔滔東逝川。願借光明鏡。照後以監前。其十五三公坐論道。六典挈綱維。大哉元聖作。萬古垂鴻謨。如何一再試。治效邈難圖。介甫誠曲學。遜志非通儒。徒法不能行。古訓豈欺余。休將管蠡見。妄疑先聖書。區區諸子學。那得大䂓模。其十六漢文修玄嘿。躬師河上公。端扆拱穆淸。海內自嚮風。懷綏及百粤。振貸先四窮。屢蠲天下租。藏富與民同。大哉文始舞。宗德配祖功。禮樂雖未興。三代可比隆。莫以金鐵混。譏笑龍川翁。其十七陰陽包大地。冷熱分五帶。嵩洛居其中。冲氣乃和會。土圭測日影。人文此鍾毓。荒哉成光子。四至竆天竺。其十八避世仍索居。索居豈不好。靜嘿窺圖史。俛仰寄幽抱。牕掩文杏樹。庭秀書帶草。知希我方貴。無名以爲寶。其十九微月倐西傾。衆星燦揚光。攝衣下前庭。草露侵我裳。懷哉蒹葭詩。誦彼叢桂章。所憂非我力。勞歌獨傍徨。其二十陋室纔如斗。偃仰一蒲團。燕居常闔眼。湛然浮慮刪。四體若橜株。冥心以內觀。微睇鼻端白。嘿運腔內丹。時引華池水。注下轆轤關。一氣自升降。浩浩朝泥丸。養性兼却老。遐齡齊南山。何用伴仙侶。翀擧雲霞餐。其二十一大易乾之坤。羣龍見無首。老氏得其體。謙謙爲物後。道在水善下。溥施不自有。軸空能運轉。谷虗乃翕受。治己可治人。其言約而富。不見西京治。出自柱下叟。其二十二歷觀靑史林。攀附幾英䧺。時來奮屠狗。運去悲伏龍。悠悠成敗數。難以智力竆。僨事非爾拙。得雋豈乃功。君看沙丘石。久已書靈公。其二十三吾愛陽翟翁。端坐三十年。冥心太始初。寓跡羲皇前。吾方希高蹤。而以全吾天。書卷亦累人。得魚已忘筌。其二十四唐代張九齡。皎皎仙鶴姿。龜鑑折亂萌。金鏡獻良䂓。爕理開元世。端委鎭百司。長吟海燕賦。超然避駭機。至今曲江祠。千載挹餘輝。其二十五牛李相分爭。恩怨何微哉。睚眦起丘山。戈戟森喧豗。蜀洛競標榜。衆賢亦暌乖。爰曁明德衰。東林爲厲階。磯激勢轉橫。派別浩無涯。鬼車迷國論。董筆失史材。我時閱靑史。茫然使心哀。器久蟲蛀生。物盛釁蘖媒。氣數參其間。實是邦國災。門戶旣分裂。棟極詎不摧。歎息箕疇化。千載邈難回。寄語需世士。懲前以毖來。願取淫朋者。投畀彼虎豺。其二十六禮樂偩天地。聖人秉化權。流離或畔道。進反捄其偏。姬周盛述作。聲明振古先。要眇調六十。委曲儀三千。云何文掩質。滔滔逐逝川。君看太古世。𥦠葦亦逌然。其二十七壁經最晩出。漢儒所不傳。周玉混宋璞。眞僞孰能權。紫陽三致疑。微辭啓後賢。廿八應列宿。卓哉草廬編。其二十八我耕雖少地。長嘯已多天。風月可批抹。沂崿可攀沿。曳履歌商聲。嘐嘐千載前。室陋榮觀足。燕居常超然。其二十九嘉靖議大禮。庭杖半廷空。濟濟述作林。張桂是夔龍。祀典分丘澤。廟制儼都宮。儀文悉改觀。燦然成周風。譬如土木偶。冠冕餙其躬。國脉日以戕。天祿遂永終。我亦明遺黎。感古涕泫瞳。其三十枯桐中琴瑟。勺水興蛟龍。淵嘿復雷動。寧極以固躬。眇爾參三者。事業豈有終。咄哉楊朱氏。胡爲泣路竆。其三十一溟渤還四周。大地一彈丸。邵子十二會。迅若飄驚瀾。况茲遐僻鄕。𥺀米不盈看。胡爲浪自苦。營營百年間。逆境非我憂。快事豈余歡。得酒須縱飮。逌然散襟顔。其三十二穴處能占雨。巢居亦知風。漢儒推五行。時或億則中。垂象非不明。機緘渺難竆。京房肆喙鳴。適足喪其躬。其三十三周衰少寒歲。秦末無暖年。殃慶以類應。精祲上摩天。長平及歷陽。豈皆賦命偏。大浸呑平野。奚擇丘與川。人爲天地心。心定氣乃全。聖作以財成。萬世仰陶甄。其三十四魏晉分流品。隋唐尙藻詞。古今升降機。厲階實自茲。非天降才殊。培導失其宜。尙矣周賓興。悠哉帝疇咨。下逮宋明來。尙有前代䂓。黥涅位將相。遐陬起台司。豈若我偏邦。區別限澠淄。螗沸一彀中。峩峩世卿儀。宛駒產南島。文貂貢北陲。如何枳人物。邈若華與夷。棄才徇樂服。所以歎秦斯。願賜頃刻間。竭我毣毣思。其三十五譙樓鳴畫角。三弄難又難。音節何悠揚。使我激心肝。爲君旣不易。爲臣良亦艱。矛淅劍頭炊。百戰奠河山。皸瘃手足病。馳驅心力殫。基業雖草刱。撫跡足辛酸。子孫承厥緖。勿謂是遺安。眇爾臨億兆。何異海揭竿。祖功不可恃。天命不可攀。存亡視丘民。向背毫忽間。亦粤彼賢達。奮身起單寒。文學拾靑紫。虀鹽常苦顔。勳名析圭組。衣袍腥血斑。位盛人忌集。羿彀時或彎。相彼鳥捋荼。辛勤締構完。誰哉能塗墍。先業保舊觀。安泰易驕溢。豪富恒饕殘。一念或縱弛。勢若坂走丸。不見叔孫兒。負薪行蹣跚。世路千萬歧。孰非瞿塘灘。長歌難又難。一唱發三歎。言近旨自遠。足以警淫頑。我詩述此曲。擬繫國風端。世傳譙樓畫角曲。卽曹子建所作。第一弄曰。爲君難。爲臣難。難又難。第二弄曰。創業難。守成難。難又難。第三弄曰。起家難。保家難。難又難。其三十六金谷誇豪富。飛蚊聚成雷。五侯競鴟張。累卵臨高臺。貨財卽糞臭。榮名是禍胎。扁舟鴟夷子。掛帆逝悠哉。其三十七至靜能禦動。至柔能制剛。堅忍若無爲。發處凜鋒芒。漢文得其要。神權縱翕張。素服哭帝舅。黃鉞奮戎行。晉代尙玄虗。淸談託老莊。居然運祚促。胡羯紛搶攘。淸談豈聞道。彼哉徒粃糠。其三十八日月政相望。地影遮其曦。時刻異早晩。東西分里差。布籌一縱橫。皎若數鬚眉。天象幽且遠。西士發玄機。月體本坳突。河漢是星輝。專門各曹習。新測出愈奇。雖然朞三百。不出古範圍。其三十九關隴據上流。自古帝王畿。漢唐得地利。綿曆配周姬。五德迭相承。地氣遞盛衰。渺爾東西區。六朝始耘菑。天水都汴梁。輿圖漏北陲。元明宅幽燕。長策鎭胡夷。醫巫以爲城。大海以爲池。萬乘親彈壓。聲光震荒綏。建虜入中國。堂宇不改茨。亦粤避暑莊。監彼上都儀。層城闢四門。飛甍列百司。殷富埒燕京。兵衛盛設施。來往草靑枯。有如鴈陽隨。我相今天下。大勢浸北迤。一陰萌已久。胡羯日猖披。所以控制策。歷代常在茲。關洛文明地。誰能更卜龜。引領望故都。長歌一噓唏。其四十燕昭築金臺。郭隗爲之兆。勿以我巍巍。低視彼藐藐。何限草萊間。欝鬱奇器抱。南陽不遇漢。定應躬耕老。其四十一革囊盛臭血。枯骴餙粉脂。目挑魂已迷。擧世爭奔馳。禍水滅炎精。龍漦亂周姬。靜思此尤物。何異彼狐魑。四勿首視箴。諄複申戒辭。色觀皆障醫。禪家刮全篦。古來至人言。炳若丹靑垂。多少沈冥客。曷不觀於斯。其四十二玉馬昔東來。浿水爲一淸。皇矣八條敎。萬世揭章程。區田七十畒。殷制以授耕。至今毬門外。遺址尙縱橫。變我侏𠌯俗。華夏比文明。環東三千里。孰非化餘氓。云何崇奉典。只限舊王京。</text>
<title>題漢宮行樂圖</title>,<text>虹橋彩欄跨空起。離宮垂柳秋景媚。是時君王在昭陽。縱遣宮人扮水戱。額抹靑巾腰似束。步步香風颺珠翠。或按琴徽坐匡牀。或撾水鼔臨淸泚。玉膚絳臉映蓮花。爭道蓮花似娘子。金釧繫臂凡幾人。不獨飛燕是禍水。</text>
<title>漫吟</title>,<text>地僻村深洞府寬。幽人天許此盤桓。一生摠少開心處。萬事那堪着眼看。數笏田園供佚老。四時花竹足怡閒。多情古杏當軒立。吹送緇塵不到關。</text>
