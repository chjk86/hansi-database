<title>偶吟</title>,<text>水自源頭發。山因絶頂高。欲尋仁智樂。到此便雄豪。</text>
<title>說樂堂</title>,<text>學而時習遠朋來。夫子工夫在繼開。願學箇中說樂義。堂扁常目告靈臺。</text>
<title>立春</title>,<text>天道斡流遷。陰剝陽更新。繼善純一理。人物賦予均。偏全由氣化。林葱自繽紛。遠而曁飛潛。細而入刹塵。人爲萬物靈。渾然無極眞。禀得貞元理。蘊成肺腑春。屈伸呼吸間。乾坤備一身。仰觀俯而察。一理自相因。歲除前三夕。立春日在寅。乾元首庶物。天氣初早晨。體此立字義。孜孜學聖人。以之立其心。滿腔惻隱仁。以之立於禮。長長又親親。竆理以立本。知行如車輪。進學以立綱。明德及新民。天君統百體。有如居北辰。苟致化育妙。瑞鳳復祥麟。値此陽回泰。心和氣亦氤。占斗知軒甲。有草記堯旬。料理斟酌久。屠蘇酒幾巡。</text>
<title>遊北漢 七首○壬戌四月</title>,<text>北漢之勝。願一遊覽者久矣。今此留京之暇。與同道二人伴行。過平倉村遇雨。入旅舍小憇謾吟。客從層壁下。倉畔有柴門。溪響迎雷吼。山容帶霧昏。聯衿憑石榻。携手擧匏樽。此會猶仙分。那從俗子言。自倉村緣厓過山腰。有水出盤石間。作卧瀑十餘步。過蒼壁然後作飛瀑。見甚奇絶。空中飛瀑雨。碎碎玉繩懸。霞散蒼苔壁。雷生白日天。巖危疑虎踞。波落訝珠圓。此日登臨樂。神淸骨欲仙。自瀑布將踰嶺。而望其頂若上天。意謂過此則必有城門。及過其頂則又有絶頂。可謂泰山頂上又屬泰山。眞天塹之地也。其巓有奇巖矗起。巖間數椽屋。若燕巢之寄。所謂文殊菴。因留宿。層巒峍屼揷天高。俯視羣峰不敢豪。雲際浮光澄似鏡。霧中遙樹細生濤。山童煑進香蔬饌。老釋斟來大椀醪。坐石劃然長嘯發。尋眞遊子却忘勞。早發入山城門。過鍊武亭。貰飮濁醪。仍午饒于重興寺。小闍梨供進藥草菜。因感孔毅父藥名詩。以吟而每句用藥名二焉。微逕穿山入。靑皮竹一筇。巖紅花作繡。水滑石爲舂。隴麥芽抽夏。谷梔子結冬。當歸斜日路。靈露滴甘松。暮投龍巖寺。林木之間。禽聲上下。足敵絲竹之樂。因感韓昌黎禽名詩。每句用禽名二焉。喚起同鄕伴。提壺入峽中。石田看麥熟。庭樹聽晨風。刹古爰居釋。巖罅側掛楓。今來快活趣。百舌亂西東。午後小雨而晴。因向白雲臺。所謂雲臺。卽三角山第一上峰也。半生平地客。今上白雲臺。林雨留人宿。山樓待我開。爲觀廬山瀑。痛飮祝融盃。勝地多詩債。歸情未遽催。暮宿太古寺石路層層溯澗流。山如太古更幽幽。雲含返照移樓角。風送飛花泛水頭。洗去塵心方是快。覺來人事揔如浮。滿城紅綠紛紜裏。吾輩團欒卽勝遊。</text>
<title>老人亭。次荳溪相公韻。</title>,<text>蕭灑山亭逈出塵。名區曾擅漢南津。老星遙夜芒杓爛。耆會當年杖屨親。松引琴調猶愛古。苔生石字不分眞。今來誰獨吾遊障。暇日吟歸五六人。</text>
<title>謹次族兄悔老堂 海能 回甲韻 癸亥</title>,<text>華甲重回六十年。賓朋宗族賀相傳。瑤桃春滿華觴酒。寶樹風來彩舞筵。獨享康寧身每健。咸稱仁壽福能全。兒孫繞膝參差立。白首含飴任自便。</text>
<title>朴參奉 海淳 壽親韻 幷小序</title>,<text>歲乙丑夏。卽石然朴兄春府丈回甲也。朴兄之英郞除拜。適値於慶燕之際。此無乃誠孝所格。而其於悅親之道如何哉。及其歸也。洛之搢紳章甫競以詩賀之。遂成一時勝事。余以同井之誼。不勝栢悅之私。遂次韻以尾之。古家懿範在經床。六十年來迪吉康。白首塤箎懷孔樂。靑氊詩禮敎多方。賀謄洛社花箋集。壽獻仙醪玉液香。舊甲回時稱慶疊。趨庭簪笏卽齋郞。</text>
<title>家親壽辰韵 丁卯</title>,<text>晬日重回六十旬。高堂壽酌娛今辰。碧桃花信春長駐。南極星芒夜更新。供喜慚無毛義檄。舞班願作老萊身。寸心只切陽輝報。歲歲康疆白首親。</text>
<title>次黃監役秋塘韻 幷小序○辛未</title>,<text>秋塘卽巴下黃公之所卜築也。其山水之勝。園林之美。余昔聞知而恨未得一見者久矣。歲辛未春。自京歸鄕。路由巴下。薄揖秋塘主人。則其左右屛障。卽十二月成歲之圖。而案上有心學圖說。得二程傳心之要訣。且考訂語類而編帙旣成。論解律呂而分寸不差。於此可見其精工邃學。則乃知巴下壯觀。在乎人而不在乎物。若其山水園林之勝。今不盡述焉。壁上有四韻詩。忘拙謹步。花園歸客溯秋塘。人在芙蓉水一方。好月桐陰堪賞價。恬風鏡面更磨光。浣心亭畔漁樵樂。太歲屛中翰墨香。欲識天機流動處。金鱗養得尺餘長。</text>
<title>與趙小荷 成夏 夜話 壬申</title>,<text>翰垣相對揔刮目。文瀾汪汪秋江綠。有樽且可無量醉。猗猗氣凌睢園竹。一觴一詠聊暢叙。以永此夜無相宿。惟此二者誰可兼。魚與熊掌俱所欲。此地禮數寬且厚。我巾已脫帶無束。自愧巴音難和處。陽春白雪摠新曲。我思悄悄何所在。道峰蓮花花續續。</text>
<title>詠懷 壬申</title>,<text>小春三五夜。霽天淸如水。停盃欲問月。捲簾推窓起。九衢人初定。亂碪來聒耳。徘徊忽反顧。家山今幾里。遠遊多怊悵。此責只任己。相離跨五朔。流光急如矢。拈著安分字。用工須到底。有餘與不足。奚論人譽毁。無口亦不妨。堪將匏與比。盥讀春秋義。所學吾夫子。</text>
<title>警俗吟贈小荷</title>,<text>鍾漏長安夜。行人猶載路。長歌兼短調。問渠何意趣。旣無詩書業。不識農桑務。所習只投博。所着猶紈素。高䯻仍拍掌。爛唱銅鞮句。固知本性善。贒愚均天賦。安將如此類。朝益又習暮。去莠爲嘉糓。培根成大樹。先師曾有訓。爲我說屢屢。賢公擔負重。何幸聖明遇。庶幾扶頹俗。皇猷恢舊度。</text>
<title>贈李卓遠 根秀○三首</title>,<text>年光冉冉若奔波。逆旅相逢問幾何。渭樹江雲添我思。巴音郢曲屬誰歌。四時舘裏花香淡。萬丈樓邊月影多。一售瑰琦知有日。如今休運頌淸河。冽江流動汪洋波。視子詞源更若何。是日旗亭聊定價。後人石皷復爲歌。麗京幾處觀遊壯。洛士曾年奬詡多。惟有澹寧知己在。行臺征旆渡關河。千尺桃潭也自波。人生離合奈之何。知音鍾子琴中遇。贈別昌黎酒後歌。千里思家明月在。一筇踰嶺白雲多。別懷娓娓言無已。半夜傾來萬斛河。</text>
<title>龍田八景 甲戌</title>,<text>曉風吹霧捲蒼蒼。羅列羣巒短復長。恰似千官朝王帝。銀袍牙笏向靑陽。右主屹朝陽風輕雲淡訪前林。花氣氤氳聽午禽。爲是幽人藏不市。芙蓉簇簇作濃陰。右花枝午陰嘡㗳噌吰似石鍾。子瞻能復善形容。名區似有神靈護。雷雨時時起卧龍。右龍湫飛瀑麻姑曉出白雲家。飄拂霓裳渾體斜。千尺虹橋如可接。仙方應是夕餐霞。右布巖初霞水複山回俗事稀。多時沙鷺覸魚歸。子陵臺古應如許。雨滿靑簑月滿磯。右牛巖漁磯露菊霜楓暮復朝。閒隨牧笛入雲遙。試看塵世錦衣客。幾是買臣前日樵。右馬嶺樵歌松盖浮浮蟾影還。此身疑在畫圖間。姮娥欲拾蒼龍卵。鏡裏雙眉掃遠山。右嵋山松月種德貽孫庶可圖。卧龍岡下卜靈區。方當聖代希聞鳳。喜雨年年養碧梧。右龍岡梧雨排雲主屹接花枝。闢破天荒自有時。飛瀑空林雷響轉。初霞暎日錦文奇。漁人正結臨淵綱。樵客還吟伐木詩。試看龍岡梧雨霽。松間明月上遅遅。右緫八景</text>
<title>卜居葛坪 甲戌</title>,<text>三臺皆卜吉。五氣共調元。蘊藉山當戶。縈回洞闢門。琴書同栗里。鷄犬似桃源。土瘠還無妨。勞勤戒子孫。古人以燕安比於鴆毒。故余以勞勤二字。爲謹守之戒。</text>
<title>送小荷趙侍郞赴箕營 三首○幷小序</title>,<text>鄒夫子嘗言吾聞用夏變夷。未聞用夷變夏者。盖以諸夏之禮。能變夷狄之俗。不可以諸夏之俗。反見變於夷狄也。昔箕子當殷之末周之初。佯狂爲奴。所以示自靖之心也。白馬朝周。所以示不服之義也。至若洪範九疇則武王之訪。非得已之事。而箕子之言。亦不得已也。於是乎惟皇建極。彜倫攸叙。爲萬世法程。逮夫東出朝鮮之日。設八條以敎民。畫井地以立制。椎䯻箕踞之俗。被髮左袵之風。丕變爲禮義之邦。迄于今三千餘年。而國有學州有序。春而絃夏而誦。冠儒冠服儒服。而禮樂文物燦然極備者。卽箕子之化。所以用夏變夷。而其遺風餘韵。漸致禮俗。無復用夷而變夏矣。小荷趙侍郞以特恩巡察西藩。西藩卽箕子舊都也。八條之敎。想必有遺韻。井地之制。想必有遺址。則巡察此藩。觀察此俗。而詎無隔晨觀感之心耶。正風俗立紀綱。不惟公自任爲己責。世亦以此望於公。今當禮俗創始之地。必有因俗利噵之化。竊賀公宣化之得其地。而因賀西民之得賢巡相也。西藩巡察際昇平。牙纛於公不足榮。廊廟江湖俱係戀。進退如今兩難情。朝旭初生驛路催。離懷漠漠悵徘徊。搴帷一視均情款。撫服西民自此推。每望京華工部忱。難忘魏闕晦翁心。也知一片靈臺上。日下長安咫尺臨。</text>
<title>送李進士 喆鉉 歸忠州</title>,<text>兩心相照十年餘。旅榻雍容並起居。聲價已增冀北馬。羇懷忽憶江東魚。莫將韓子開雲手。歸學陶翁帶月鋤。剪燭三更詩有感。離情漠漠不堪書。</text>
<title>與龍岡倅韓 章錫 遊三登三十六洞 乙亥</title>,<text>三登道中一路沿江再駕船。行塵衝拂柳林烟。輕風颯若生肘掖。遠峀居然迫眼前。最喜粱苞黃滿地。却憐雲葉暗垂天。名樓黃鶴知無遠。椎碎人歸問幾年。高峙店雨中晩發路向名區入翠微。如今夙約始無違。輕風最可徐徐旆。細雨何妨濺濺衣。太古螺鬟千萬疊。夕陽牧笛兩三歸。努攀從此多奇觀。快滌胷襟物累稀。黃鶴樓。次崔顥韻。練光之上降仙外。芳草晴川又一樓。誰待晉卿盃艶艶。我思太白意悠悠。淸風帆楫通幽壑。明月絃歌在別洲。烟景雖佳非我土。商聲一曲動鄕愁。自鸚鵡洲。順流下三十六洞。六六洞在鳳山外。石罅往往水渟滙。疊矗有似㙮連層。彫彩或如花結蔕。假使喚起王摩詰。畫筆亦難移三昧。似屛者是丹邱巫。厥恠多於靑州岱。漸入蔗境看不厭。來蘇洞上卽斜界。繚白縈靑經過地。一棹搖蕩探靈恠。兩岸楓菊鮮如錦。九秋令節今將届。忽見老仙刷羽衣。儼然坐在雙獅背。且見夸娥駕雲輧。嬋姸粧出千螺黛。行到石鍾噌吰處。水師漁工不能對。萬壑砯厓雷訇轉。或如怒奔或衝碎。却愛澄潭淨無滓。鏡面相對如見肺。達士騷人時往來。僻在遐徼名不晦。曲曲移舟隨點檢。萬象縈紆心之內。按使題名留石壁。峽俗亦能知愛戴。贒公是遊誰能學。汪洋文瀾從此倍。旣見嵩華兼見歐。子由何幸觀已大。早發蘆灘。掛帆西下。曉日催舟向柳京。林霏乍過洞烟晴。舷頭遠峀千鬟出。櫓下鳴灘萬斛傾。小飮酒如歐老醉。餘音簫若壁江聲。牧丹峰色看相近。滿幅綺羅窈窕明。浮碧樓。敬次牧隱李先生板上韻。大同江水碧。上有縹渺樓。簷端雲萬里。檻外月千秋。往事憑誰問。佳辰屬我遊。滿船簫管載。搖蕩在中流。賦梅花。以暗香浮動踈影橫斜。分韻得香字。瓊枝黯淡葆眞香。閱盡冰霜到一陽。寄友驛亭懷范子。呼妻閨閤見林郞。需才可使調鹽白。獻巧何須鏤蠟黃。月落參橫參悟境。最憐仙夢曉來長。</text>
<title>與水巖南 廷煥 迴綾島而歸。各賦十絶。丙子</title>,<text>浿江從古饒風烟。極目迷茫水接天。上有名亭飄似舶。年年歌舞醉瑤絃。右練光亭僊娥何日下三淸。織出綾羅掛碧城。長時欲浣澄江上。堆積波中一望平。右綾羅島江風山月此樓多。簾影千秋漾碧波。前輩遨遊無處證。臨風一問月中娥。右浮碧樓巖阿春釀百花開。玉乳淙淙酒味回。古有醴泉今見此。呼兒洗酌試斟來。右酒巖從古西城擅衆香。鴉黃粉白倍生光。知緣一朶𦱒丹峀。鍾得精靈在此鄕。右牧丹峰城市山林俗事稀。曇雲寂寂月熹微。數聲鍾磬花間路。釋子聯翩採藥歸。右永明亭高臺眺望物華新。城樹巖花共一春。乙密仙蹤何處見。臨風怊悵後來人。右乙密臺大堤十里樹陰陰。下有長江江水深。春來幾送東歸客。白馬蕭蕭舊路尋。右長林一田百畒界西東。仁賢遺法在其中。治䂓自此推而廣。左海如今一變風。右井田錦繡峰前春水生。乘風搖蕩桂舟行。第見恩波流溢處。滿街伊軋轆轤聲。右大同江</text>
<title>送崔竹塢歸肯州 乙亥</title>,<text>浿柳絲絲意緖新。一旬同醉酒中春。知應後夜相思夢。千里吳洲月向人。</text>
<title>箕營春夜。與小荷共吟。</title>,<text>柳眼梅腮各禀姿。東城來坐好春時。眞機可證方塘水。世事從看石路岐。范老轡車懷素志。蜀民襦袴頌新詞。東風解我留連意。噓送霏霏細雨絲。</text>
<title>贈芝湖，鶴臯二友。二首</title>,<text>唐虞心法有嘉謨。千聖相傳若合符。鏡必待磨塵可祛。田如不耨草應蕪。反躳實得方爲樂。欺世虗名肯忍沽。涵養致知須兩進。孜孜積久是工夫。陰陽動靜極精微。玩索須從善惡機。臨水終朝奚所取。登山竟日却忘歸。盈虛有數來林月。開闔從便見竹扉。萬理雖殊同一本。心常持敬愼無違。</text>
<title>己卯五月。獵鹿於鐵原龍潭。與李進士 景章 共賦。二首</title>,<text>匹馬來尋碧峀東。詩情酒癖與君同。逐原未返虞人獵。占雨還愁少女風。山藉草輝侈美錦。村因楡葉富靑銅。斜陽簑笠臨溪立。也識田翁樂在中。弓王故國鎖靑烟。往事悠悠問水邊。巖畔繫舟惟此地。宮墟遺礎果何年。或霏或驟三朝雨。半石半灰一歲田。太古山深無語對。騷人亦自等參禪。</text>
<title>尙衣院直中 三首○甲申</title>,<text>尙衣院裏遇今年。簪珮趍班惹篆烟。鳥欲鳴春成管響。柳將吐縷學蚕眠。看書所以存心地。干祿徒然爲食天。願借藍田丞壁記。傍吾高揭此樓邊。入直以後。書吏屢以報狀來謂著署。實莫知其所由。正與藍田事相合。末句及之。雪消冰解際新年。御柳金絲織翠烟。繙閱琴書朝有事。靜聽鷄漏夜無眠。微官非繫尋常地。寶衮如臨咫尺天。此日儲宮齊獻壽。退公踧踖鳳池邊。豹直支離日抵年。天門瑞色淡如烟。當窓老樹迎風舞。夾路輕塵帶雨眠。泛應事機棼若緖。靜存心境廓乎天。傍人莫說衣衫薄。儒素元來不餙邊。</text>
<title>楊根道中。敬用先祖暎湖樓韵賦二律。</title>,<text>靑門曉出雨聲多。春意氤氳一倍加。麥翠含萌巖下壠。柳黃生耀澗邊家。旣攀高嶺衝雲黛。更駕扁舟激浪花。此與河源相接否。悠悠千古憶張槎。回首楊江春戀多。馬前山色鬱葱加。去時雨笠巖邊店。歸路風衿柳下家。曠久心懸溫室樹。尋常夢入建章花。頹波擧世滔滔是。兼濟誰同涉險槎。</text>
<title>尙衣院。訪花到玉流泉。</title>,<text>花擁天門一色明。朝袍乘暇作閒行。詩能入妙因成畫。雨且爲佳况趁晴。繡戶重重交纈影。玉流㶁㶁漸聞聲。先王扁詠茅亭上。草木精光賁若生。</text>
<title>和彜堂趙監役 四絶</title>,<text>莠能妨稼幾多年。我欲鋤之日往田。苟不深除應復盛。餘根莫使托那邊。莠之害糓。不徒如人欲之害夫理。異端之害正道。亦猶是焉。苟不牢着脚硬着梁。鮮能超脫於窠臼中。可不戒哉。却怕踈慵到晩年。耘人之畒舍其田。知非補復無他術。收拾經編積案邊。學不爲己而歸於爲人。則眞所謂舍其田而耘人之田。自顧鹵莾。向晩回頭。恐無以補復前非。庸寓自反瞿瞿之意。西園移接已經年。松畔蘭畦共一田。紉珮奏笙幽趣足。隱居何妨市塵邊。蒼松有特立之節。幽蘭有同心之臭。適在於日陟成趣之園。雖謂之城市山林。未爲不可。春無私意遍家家。淡碧深紅爛吐花。却怕狂蜂貪這馥。紛紛掠去任橫斜。上句言天理之渾然純善。品彙萬類。物各付物之意。下句言人心之流於人欲。縱恣難制之意。</text>
<title>與社友共賦 三首</title>,<text>浮世塵冗一切刪。巢書攤飯養吾閒。種桃便是劉郞觀。卜宅堪同謝氏山。燕蹴芹泥歸屋角。蝶隨花馥繞簾間。箇中動靜眞機在。付與川雲自往還。俯仰茫茫誰與先。山蒼水白摠由天。周遊海嶽雲生屐。歸卧巖扃日抵年。鳥語支離芳草際。農歌互答茂林邊。開襟時有淸風至。凈滌塵氛自爽然。僻處田園欲法蕭。閒來萬念湛然消。開簾拜月堪宜夜。繞砌看花每趁朝。山日暎雲光曄曄。壑風撼樹響遙遙。樵歌牧笛時相和。賴此巖窓不寂寥。</text>
<title>題玄風太古軒 丙戌</title>,<text>太古軒窓靜。卧聽皷角鳴。庭花春旭永。院樹午風生。賢範山凝立。忠靈水激聲。悠悠多曠感。付與五言城。</text>
<title>和坪隱族兄 鼎文</title>,<text>微才何幸忝朝紳。翠盖歸來白首人。七事棼棼時急日。一心耿耿夜將晨。梅軒聽訟非佳况。花樹論情最吉辰。庶幾跫音天借便。苞山深處共探春。</text>
<title>和再從弟聖最 海纜</title>,<text>榮親一念積年營。怙恃俱違愧薄誠。河海恩深非素分。風霜苦閱此平生。心盟洛水沙𩿨白。志在苞山夜月明。可愛瓊篇多警切。周庠殷序最關情。</text>
<title>丙戌夏。以稅米裝載次留熊川薺浦。與昌寧倅鄭 基雨 共賦。六首</title>,<text>遅留薺浦歲華催。誰謂薺甘酸若梅。踈雨聲中紅荳曲。淸風灑處綠菖盃。二君從此先歸去。三老緣何尙不來。日夕論衿成雅契。如今同異證岑苔。林霖乍捲洞雲歸。海峽終朝坐翠微。烟柳千絲交帶暎。榴花數樹獨生輝。新蒭醱醅春盈座。細葛飄輕夏適衣。每事無如安所遇。此行遅速任天機。此去玄都路幾重。奇緣偶到照華峰。幽香野圃來花蝶。宿雨巖墻起籜龍。我酒方醺塵念息。君詩先就墨痕濃。異時明月相思夜。却話萍遊此地逢。稅裝浮載大洋中。一棹誠能萬里通。長樂鍾鳴心上的。建章花發夢邊紅。留連蓬戶經旬朔。喚得稍工占雨風。酒一巡餘詩一則。如今趣味未全空。柳似緗簾草似茵。海山風物話津津。蟻盃更進堪逃暑。犀點相通可辟塵。雨後苔紋斑篆額。日邊雲影駁魚鱗。看花偶感遊蜂役。此亦有君亦有臣。稅船裝泊趁庚炎。占雨候風日戒嚴。曠久自然休訟牒。偸閒堪可硏書籤。民天只切豊年願。海屋惟祈 聖壽添。何幸旅窓心寓處。魚香竹氣兩能兼。</text>
<title>金海道中 二首</title>,<text>裝稅有期趁麥秋。僕夫催路未能休。君恩何以纖毫答。民隱常爲一種愁。細雨前村朝秣馬。大江東畔夕維舟。鵬溟於此無多遠。一見扶搖亦壯遊。我欲尋盟沙上𩿨。海窓多日故遅留。白鷗嫌我縻於爵。拳足悠然却似愁。</text>
<title>和族從老啞 東範</title>,<text>爲吏須先辨濁淸。民巖可畏利交征。自慚淟劣斗筲比。却怕廉貪毫釐爭。紫詁移除新邑號。丹山追慕舊家聲。多君雅契相思處。一幅詩章動海城。</text>
<title>題卧龍亭</title>,<text>卧龍亭下卧龍溪。漁釣忘機日欲西。宿霧廓晴奇石出。曲欄迢遞衆山低。登盤葱麥能安分。滿案詩書卽穩棲。努力躋攀君解否。層層雲葉自成梯。</text>
<title>題島峰齋 幷小序</title>,<text>歲丙戌秋。余因盈德赴任之路。歷訪族人善若於島峰齋。嘉植繞垣。碧澗臨門。蕭灑可愛。穩叙情話。韋家花樹之會。罔美於前。因次板上韵。兩水之間一境幽。小亭新築卽名區。詩楹背峽來樵笛。經案臨郊聽里謳。蕭灑精神寒月朗。文明氣像霽霞浮。把箋欲記玆遊勝。花樹風前彩翰流。</text>
<title>題盈德東軒 幷小序</title>,<text>寧海，盈德。便是一境也。昔我先祖文僖公莅寧海府。化行俗美。至今流芳。而余以不肖孫繼莅盈德。追慕先蹟。不勝感愴。謹用先祖暎湖樓韻而庸寓感慕之懷。揭于廳事之壁。此去丹邱路幾多。連天海色望中加。桑麻務本閒閒俗。漁釣沿邊曲曲家。歲久桐鄕因積蔭。春回梅閣更看花。如何濟險能承武。萬里鵬溟艤小槎。</text>
<title>次追慕齋蓮塘韻</title>,<text>手植塘蓮愛賞秋。根芽相繼永傳休。知應芳㓗同君子。何必嬋娟較莫愁。釀葉堪成酬客燕。開花須着降仙舟。曾年一覽渾如夢。爲待佳辰更卜遊。</text>
<title>知三宜遺址。用暎湖樓韻。丁亥</title>,<text>梓鄕五百閱年多。此日雲仍愴倍加。歷歷大江臨洞壑。依依遺井傍村家。新梅東閣方生蔕。叢桂南山幾度花。望裏鼎原隣近在。楸行朝艤渡頭槎。</text>
<title>祭退溪先生墓。和痴翁韵。</title>,<text>微才知縣猥新榮。得拜先師小展誠。元禮門前通舊好。王倫潭上見深情。十年共賞山花發。此日同憐鬢雪明。流水古松終繫戀。却望聞喜便如幷。</text>
<title>次近民堂板上韻</title>,<text>宣城吾梓鄕。麗水又佳山。至今知三里。遺躅尙可攀。退陶夫子宅。赫赫又此間。習俗能知禮。遺風可廉頑。微才猥知縣。洞屬整容顔。土瘠民惟儉。邑小事亦閒。遙夜望美樓。月色漲前灣。陽春製錦軒。風光正相關。滁水甘如此。忘却世路艱。短驪淸凉路。信足任往還。</text>
<title>登南漢山城</title>,<text>寶籙王家久久遅。終南雄鎭賴扶持。冠山列若壘前戟。松渡還爲城下池。往事已歸風靜浪。忠心尙激蕙歎芝。今其功罪難形說。強把花前酒一巵。</text>
<title>敬次退溪先生仙巖韻 三首</title>,<text>翠壁丹崖繪素氊。如琢如磨又如鐫。澄泓復有臺前水。雲影徘徊霽後天。靈境三巖曲曲深。一經杖屨已超凡。卽自先生題品後。佛巖終改作仙巖。僊巖奇賞古今同。從此能超佛界中。地必待人能擅勝。賀渠得遇退陶翁。</text>
<title>敬次退溪先生龜潭韻</title>,<text>先生莅邑玉筍東。杖屨逍遙石逕通。草木欣欣精彩裏。江山歷歷畫圖中。寒水留看今夜月。遺氓來說往時風。晩生繼作丹邱吏。潭上優遊庶幾同。</text>
<title>次李參判莞爾 寅龜 元朝韻 幷小序○戊子</title>,<text>丹山卽我桑梓舊鄕也。山水之勝。擅於域內。而莞爾先生隱居行義於其中。余自少時。飽聞聲華。願附下風。而縻於仕路。納刺尙遅。今適來守玆土。源源晉候於經床之下。夙昔之願。於是乎遂矣。元朝韻一則。盥手三復。令人消胷中鄙吝。遂忘拙謹次。心學精微見得眞。八旬休養泰平辰。簞瓢至樂勤孜業。緋玉優恩蘊藉身。向仰高風曾幾歲。叨承警誨幸今春。梅軒莊讀元朝詠。花馥詩香共逼人。</text>
<title>題寧越聽流軒</title>,<text>山東梅閣枕江流。公暇吟觴足暢幽。地僻凡氓居友鹿。官閒老卒伴眠鷗。微風畫角頻醒耳。新月緗簾半上鉤。莫問丹砂存與否。我於句漏不曾求。</text>
<title>揭平近堂 二首</title>,<text>昔讀莊陵誌。今行適此州。寒霜彰節院。微月子䂓樓。往事留靑嶂。幽懷付碧流。肅廟徽典擧。輿誦亘千秋。關東名勝擅玆州。碧水蒼山拱一樓。郡港蛟稀猶可幸。官厨肉乏亦非愁。如何徵斂休無日。祗此耕耘望有秋。莫道前灣多壯觀。民憂不暇任風流。</text>
<title>與兪光州 致▣，吳承旨 德泳 會莊寢共賦。</title>,<text>寢樹迷茫夕照時。行人到此故遅遅。宜乎冬乙山無語。其或淸凉水有知。依舊鶯聲生柳岸。至今鵑夢繞花枝。詩膓曠感皆同操。節物悠悠幾換移。復位以前。越谷無鶯聲。六臣伸寃之前。牛避鷺梁之沙矣。復位伸寃之後。皆依舊。故後人有詩曰鸎啼寧越谷。牛踏𪆽梁沙。</text>
<title>次莊陵令柳小溪 道夔 生朝韵</title>,<text>庚友弧辰此日回。蒼顔白髮鏡中催。詩成一格花生軸。夢繞三刀月滿臺。齋舍今朝雖獨酌。官厨來歲有深盃。願言是際同隣境。吾且往之君又來。</text>
<title>居官自警 十首</title>,<text>才微責重典符金。想古循良懿蹟尋。報答昇平惟在此。玉樓高處繞丹心。推明覇鐵與王金。偏邑何妨古制尋。羣黎安業無他術。養老慈孤各盡心。十産民家直百金。租錢又復日徵尋。急時公貨收將刷。不得已刑不忍心。爲官苟討一繦金。民害百千也自尋。哀哀赤子號無告。是豈吾君博施心。牧民如欲奪民金。放辟侈奢次第尋。悖入之財應悖出。伊時無及悔追心。吏奸事事蠧民金。團束無如杖日尋。愧我禀姿柔太妨。立字工夫佩一心。一經斷案重千金。纖毫曲直可推尋。若於此處多翻覆。其奈輿民㤪懟心。賢賢無或爾音金。諮得方便道理尋。欲使吏民不欺我。宜先自我不欺心。詩書滿案騰籯金。名敎之中樂地尋。鄕居飮約遵成法。興起斯民禮讓心。吾將永矢矢貞金。賢聖遺謨何處尋。操舍之間興替繫。相傳要訣在治心。</text>
<title>鄕飮禮韻</title>,<text>棠梅釀得太和春。三代威儀更見眞。禮俗相交風自動。德門初入日惟新。絃歌互發洋洋地。䂓步同歸濟濟人。擧以措之知有𧗱。斯民仁壽比成隣。</text>
<title>與柳小溪共賦</title>,<text>舊雨相逢此日情。滿庭芳樹午陰淸。風霜閱歷塵機息。山水峩洋韻事生。靑玉案頭看亥字。黃柑酒後聽鸝聲。滄浪自取堪爲戒。留待何時可濯纓。</text>
<title>陰竹梨亭逢權上舍 濬</title>,<text>吾儕邂逅艶陽天。晩契欣然便忘年。百世淸風寒水後。三塲元試曲江邊。幽情不妨緣詩瘦。雅會還嫌帶酒眠。白雪巴音聊屬和。悲歌何必古稱燕。</text>
<title>歲庚寅夏。守莒城府。値回甲日。長兒自京師下來。而洛中知舊多寄贈壽韵。故余亦續而和之。庸寓素懷。</title>,<text>六旬心事聽于天。隨處瞿瞿戒滿圓。十載宦遊只祿仕。一生尊慕是仁賢。痛吾父母劬勞日。笑爾兒孫獻壽筵。却猥官厨餼廩繼。無巡賓酌互相傳。</text>
<title>用前韻戒兒孫</title>,<text>愛吾諸子祝于天。花未開時月未圓。每事憂勤方做業。後生師儉庶希賢。操身莫近娼優戱。涉世無參酒披筵。敎以詩書修以禮。一家模範永相傳。</text>
<title>泗陽書堂。行庭揖禮後。用鹿峰板上韻贈會中。</title>,<text>庭揖彬彬禮有名。泗陽今日始觀成。操心勿失遵繩步。正己咸聽讀法聲。進退周旋同軌範。歡欣感發注輿情。名區藹藹多佳士。儘覺人才鍾地靈。</text>
<title>步前韻。贈錦湖李兄炳淵。</title>,<text>眞儒實踐不浮名。白鹿遺䂓今復成。棐几恒留疑禮說。巖窓時聞讀書聲。簞瓢巷裏勤孜業。風雨床前友愛情。心學精微知有得。滿腔春意一虗靈。</text>
<title>次暎碧亭韻</title>,<text>水碧沙明暎一汀。牙翁當日築斯亭。至今全擅東南勝。長使遊人去馬停。</text>
<title>次有華堂韻</title>,<text>名區蕭灑屋初成。九九秋容澹且淸。隱逸中花同趣味。炳靈氏葉繼家聲。農桑事業安吾分。詩禮䂓模啓後程。多賀邇來開講席。彬彬韋布會羣英。</text>
<title>和聞慶倅李 寅冕</title>,<text>我愛賢侯犀鑑明。萍鄕晩契見眞情。往年惠顧新蒭醱。此夜忻逢皓月生。峽邑交承知善政。衡門咫尺溢治聲。大材小用誠堪惜。誰作邦家萬里城。</text>
<title>架山軍器飜檢</title>,<text>微才忝守架南城。地利人和際聖明。可惜古弰雲氣濕。尙看神鍔電光生。千巒繞堞成金湯。五邑分倉備癸庚。險阻崎嶇尤益好。休嫌竿步不平平。</text>
<title>觀魚臺船遊</title>,<text>天削層巖自作臺。大江平挹汪洋來。山川有彩賢人躅。風月無邊客子盃。扁帆凌波飄若擧。塵衿滌累豁然開。最憐魚種汕汕隊。牣躍之餘跋剌回。</text>
<title>悅樂堂花樹會日。徐都事景襄 贊奎，許進士聖礪 鉐，都進士基碩 錫基 適來。拈韻共賦。</title>,<text>花樹春回雲樹天。一遊兼得碧山前。西湖後約淸流上。赤峴雙筇午影邊。麥氣增生林外雨。柳眠纔覺渡頭烟。架南風物君知否。留待良辰又此筵。</text>
<title>和沈▣▣ 相馹</title>,<text>主人風箔爽猶秋。傾盖欣然暫得休。鳳峀雲生當戶白。檀溪水活抱村流。多君有若溫溫玉。勸我當如泛泛鷗。詩香梅淡俱淸絶。消却塵間百種愁。</text>
<title>次族從晩樵 世東 壽韵 幷小序</title>,<text>惟我同庚兩人。從幼及長。動輒相隨。殆若蛩蟨之依。自我僑寓。會少離多。每切燕鴻之歎。人生離合固如是耶。今適守隣邑。又値甲年。丕擬一往一來。迭參宴席。以悅情話矣。當我甲日。則前二日承普痛之奇。又一日當推檢之役。所謂甲日。未免虗度。及君甲日則一門團欒。穩成慶會。其視虗度之人。優劣顧如何哉。余以營站事。又不得晉參。悵缺之私。如何可旣。謹次壽韻二則。一以賀蘊藉安享之福。一以叙自少追隨之情。仁山深處福源長。花甲重回奉壽觴。風雨床前聯棣樂。晨昏庭下葆蘭香。鏡中華髮白如雪。篋裏新衣朱孔陽。蘊藉一生疇可比。昭昭屈指計吾鄕。憶昔同遊春日長。葱笛竹騎葉爲觴。山房伴讀堆書帙。荊屋同塲潑墨香。顧我弧辰初夏日。見君壽席仲秋陽。時時躳枉誠多感。自愧無情滯異鄕。</text>
<title>思君亭成。謹用退溪主屹韻。與李響山 晩燾 簡和。三絶</title>,<text>主屹山花香馥馥。觀音院水響浪浪。杖屨一經行道坦。遺風藹若滌塵膓。思君亭起屹山下。依昔雲深雨亦浪。剔盡巖蹊荊棘茂。名區非復舊羊膓。逖矣響山瓊韻至。淸斯可見濯滄浪。錫我百朋難敵此。愛吟終日敲詩膓。</text>
<title>過紅流洞 幷小序</title>,<text>辛卯二月慶科監試時。余以右道副試赴陜川。試役旣畢。與上試尹校理 達泳，參試山淸倅吳 榮錫，割封官知禮倅鄭 箕東，主倅任穉 宰。會于海印之紅流洞。于斯時。鵑花方發。處處錦繡也。飛瀑喧流。曲曲石鍾也。石壁上有刻詩一絶曰。狂奔疊石吼重巒。人語難分咫尺間。常恐是非聲到耳。故敎流水盡籠山。此卽崔孤雲所作也。尤菴先生手書也。余亦有感而謹步其韻。曲曲紅流繞碧巒。孤雲詩句在斯間。尤翁一筆題歸後。精彩增高萬丈山。</text>
<title>次新道亭韻</title>,<text>新道亭高卜築新。山容水色倍生新。主人於此尋眞樂。動靜無違德日新。</text>
<title>次䬴𩿨亭韻</title>,<text>主人亭榭狎江鷗。何事盟鷗又䬴鷗。因物寓心知有適。淸閒皎白亦如鷗。</text>
<title>次晩守堂韵</title>,<text>數畦杞菊一床書。高士南州里上廬。屢世貽模基已密。一生養拙計非踈。春風花柳時携酒。朝雨桑麻或决渠。富貴如雲機事少。時時馴雀在階除。</text>
<title>次錦湖李兄鄕約韻</title>,<text>莒城條約砭塵聾。鎭日黌堂老少同。進退無違三讓際。賢愚盡入一䂓中。威儀秩秩今如此。德業孜孜庶有終。願與同歸堯舜域。安仁服義各修躳。</text>
<title>辛卯臘月。巡相李 𨯶永 設詩會于玉靈樓。達判李 憙翼，淸道倅申 㮋，比安倅金 商鉉，靈山倅申 觀朝，義興倅吳 榮錫，玄風倅尹 秉，㓒原倅李 承達 齊會。余亦參席。拈韻共賦。二首</title>,<text>玉節營前皁盖傾。淡然如水見交情。梅紅堪作陽春曲。月白還同不夜城。自愧微官猶字牧。仰觀魁閣是澄淸。宴酣之樂非絲竹。新語登詩放厥聲。</text>
<title>和許聖礪</title>,<text>交道無如久久欽。只看犀點照于心。村居每見吳洲月。夜話惟期巴雨岑。自有熊魚分義理。肯隨鳧鷺共浮沉。名家雅範垂眞的。粤自愚堂寔至今。</text>
<title>酬李響山</title>,<text>宣城有學士。義氣誠磊落。易東陞廡䟽。挺身自擔着。冀蒙日月鑑。不避風雨惡。事巨力惟綿。傾心共揣度。自愧鹵莾學。只得古人粕。一麾忝守土。知三舊洞壑。陶山仰彌高。萬古芙蓉削。遺集沈潛味。心悅勝口臄。旋訪丹邱路。驒驒駕我駱。玉筍綠猗猗。仙巖白。先生芬馥地。島潭流不涸。緬昔觀音詩。英華咀且嚼。主屹山漠漠。雲物今猶昔。寒水流决决。風恬月生魄。杖屨經過處。鳶戾魚牣躍。嘐然寓我慕。蕩蕩無涯廓。響山淸絶韵。流動架南閣。綣綣相勉意。字字示勤托。身微責任重。瞿然驚且愕。第當辭簪笏。隨機團束縛。藩籬大剖破。棟宇繼述作。菊畦與蘭畹。次第有經略。澗苔宜馴鹿。園林可飼鶴。莫愁厨薪貴。桂叢今可斫。莫歎行路險。荊棘今可拓。禮俗宜相交。鄕飮與鄕約。敬佩程朱訓。追尋孔顔樂。賴此一屋子。靈區不寂寞。扁額思君字。光彩倍爍爍。一念慕仰切。蹈刃可辭爵。學古遵繩墨。庶幾無愧怍。詩成屋未就。還發一大噱。幸賴頂一針。神效勝越鵲。他日盍簪席。茶烟繞鴨脚。</text>
<title>壬辰仲春。巡相又設詩筵。指日期會。達判與淸道，比安，義興。亦來會共賦。</title>,<text>劇務之中得暇閒。詞壇雅集數宵還。虛明月色三千界。澹靄風光百五間。知縣盃樽深似海。駐營節鉞鎭如山。遅遅莫唱驪駒曲。別意怊然一倍關。</text>
<title>張甪旅 心澤 輓</title>,<text>洛江出太白。千里不舍流。甪山跨仁界。一氣淸淑浮。江山毓精靈。詎無才德優。旅翁遺馥在。竹老舊氊留。詩禮古家中。賢兄又其尤。學溯濂洛閩。工在誠正修。異言喧豗日。大義讀春秋。蕙帳無㤪鶴。蘆渚有盟鷗。以子系孀嫂。和悅釋其憂。兄之齊家法。有誰可能侔。命子從師友。泛彼學海舟。兄之裕後謨。於斯可知由。有此簞瓢樂。無復聞達求。頃年策短驪。訪我雲林幽。論道該費隱。語性證剛柔。本然與氣質。剖析運心籌。我欲質疑處。兄言不盾矛。兄或叩問時。釋然我心休。挑燈促膝坐。不覺夜悠悠。聞喜相阻久。無路更拭眸。實音胡爲至。其或夢寐不。幾年論膠漆。一朝付沫漚。痛哭寫哀誄。迢遞玉京樓。</text>
<title>李校理 臣榮 輓</title>,<text>梅社有學士。特立鷄羣鶴。曲江歌鹿鳴。龍門點魚躍。玉署霜臺上。歷敭淸顯爵。繼述名家閥。閭里光爍爍。於我爲益友。偲偲交契托。俱以靑年客。泮橋欣逢着。我事公悉燭。公心我忖度。一往一來聞。盃酒聊相樂。自公還鄕後。音信久落落。適來守是邦。驒驒駕彼駱。珍重瓊凾到。的歷話疇昔。重襲芝蘭臭。更證梅月約。爲佇花外車。時捲郡樓箔。慇懃來顧日。簷端報喜鵲。吾且訪高居。疋馬渡林壑。字牧圖報地。娓娓設方略。以若鹵莾質。賴公解糟粕。念公平生事。俯仰宜無怍。事親殫誠孝。甘旨供肥臄。敎子勤課業。英華任咀嚼。賙貧恤竆義。幾多救轍涸。鹿舍鄕契議。鳳巖書棟縛。臨事存大軆。勉勉詢謀博。如何康健身。九原遽難作。漠漠江雲暮。心懷不禁惡。牙琴流水曲。從此付束閣。往事渾如夢。一哭還一噱。薤歌風凄切。兆卜山戌削。嗚乎寫哀誄。乾坤正寥廓。</text>
<title>許聖礪輓 八絶○幷小序</title>,<text>守東徐兄，三然許兄。俱與余心同契合之友。而三然兄先逝矣。乙未冬。余從聞喜歸。徐兄以七絶八首示余曰三然兄今已矣。吾將以此追挽。余曰此兄旣逝。悲痛之懷。兄與我一般。因次韻而挽焉。靑春素契托金蘭。眞實之心是信端。洛下幾年花柳節。聯翩筇屐訪林巒。硏經世世不窺園。昆季雙蓮耀聖恩。愚堂厚蔭垂于後。是祖誠宜有是孫。玉溫金粹禀乎天。鄒魯芳隣好結緣。勉進後生勤學業。盈科混混有如泉。早歲璜聲遠且長。巴山淑氣倍蒼蒼。立言行己遵繩墨。能使令名滿耳香。櫂歌九曲善賡音。秋月寒溪萬古心。欲識洋洋流動理。幽篁舘裏抱牙琴。雙蘭四彧有前期。積善家中慶自隨。荀龍馬鵠罔專美。詩禮䂓模世共知。昨春相對兩衰翁。白鹿講䂓積用工。已矣今來只一哭。璀瓊山寂水雲空。生死人間有定期。參差或速或爲遅。餘生不幸逢時險。先逝如公豈足悲。</text>
<title>贈李雲坡 直運○幷小序</title>,<text>雲坡李兄卜築於禮溪上。不求聞達。以吟弄自娛。眞聖代之逸民也。溪之錫名。未知創自何時。而夫禮者天理之節文。人事之儀則也。溪之得此名。固不偶然。而苟非忠信好禮之士居於其間。則安得與溪之名孚其實哉。旣賀卜築之得其地。而兼賀玆溪之得賢主人。靈區有主物華新。松友竹君日與親。活水源頭堪察理。白雲嶺上可怡神。佳篇時動鏗鏘韻。僻巷今非寂寞濱。爲卜一遊留後約。九秋楓菊正良辰。</text>
<title>壬辰解紱後。自故庄作聞慶之行。道中拈杜韻述懷。十首</title>,<text>我居爰卜上仁里。世業相傳數百年。德峀崔㟴琵瑟北。福坪開濶洛江邊。願從莘野先民覺。借得雲窓靜夜眠。名敎之中惟樂地。休言迂恠古齊燕。禮樂東方數千里。吾生遽爾白頭年。程朱大訓冊丌上。退栗遺書燭照邊。路遠力微時忘食。心長髮禿夜無眠。最憐箕子仁賢後。底事見欺衛滿燕。右兩首扶正。吾道綱常亘萬里。詭言喧聒幾千年。墨楊有甚申韓害。蘇陸終歸佛老邊。燄燄東西皆異學。駸駸上下混酣眠。權謀無實非長策。却笑儀秦說趙燕。此去中州幾萬里。孟韓以後亦多年。古人誣惑猶稀尠。今日滋蔓自遠邊。爲斥異端扶正學。誰能先覺喚羣眠。雜于覇術惟賢佐。管仲於齊樂毅燕。右兩首斥邪。勉汝兒孫擇美里。成人之道在英年。忠良姱節交修內。詩禮淳風不餙邊。百行源頭惟則孝。十年燈下莫成眠。背公死黨非吾道。愼勿追隨慷慨燕。戒兒篤敬行州里。忠孝相全少壯年。絶口不言長短事。謹身莫近是非邊。意先誠處心歸宿。食不浮時鼻息眠。但願吾君惟善寶。如今復見祭門燕。右兩首。戒子孫。字牧元來宰百里。君恩許住四三年。蒲鞭信受斯爲本。鉤鉅神明反主邊。治若鮮烹誠有理。夜無狗吠各安眠。如何近日爭權利。擧世便同燕伐燕。此心放處謬千里。遊騎遠行積有年。盈海歸帆凉浦外。苞山翫屐玉筍邊。秋風架屋楓同醉。春日宣城柳共眠。今幸歸田收拾得。百徵不往築臺燕。右兩首。解官歸田園。聞喜北望數百里。自吾不見已三年。田園漠漠來心上。童穉森森在眼邊。盡日竹筇巖逕踏。中宵葛簟酒家眠。困行思騎情惟切。良馬宜求買骨燕。倦步日行七十里。那能捷健似靑年。巧逢喝道休巖畔。爲避荷擔傍柳邊。店飯趁朝飢易食。鄕懷入夜苦難眠。如斯進進無停息。非但之京可適燕。右兩首。訪葛坪舊寓。</text>
<title>次全進士 奎炳 逸愚臺韵</title>,<text>逸愚谷口逸愚臺。石字斑斑繡碧苔。秋月精神巖下水。陽春消息檻前梅。竹溪六逸同聲應。柳子八愚尙友來。詩禮家風傳世世。名亭盡日講帷開。</text>
<title>和張士極 錫五</title>,<text>苦海茫茫處世難。心宜轉小不宜寬。樓前萬樹隨風偃。庭畔孤松冒雪寒。跬步安詳寧或忽。冥行擿塡許多般。與君共陟西山上。知己相逢是一歡。</text>
<title>次朴承旨 海哲 鼻巖韻 三絶</title>,<text>鼻巖勝日擅風流。人在蒼葭白露洲。我欲溯從末由已。惝然回首動幽愁。巖下狂瀾汩㶁流。東西分裂激寒洲。誰能障此東之海。一望滔滔使我愁。主屹山高絶俗流。仙區靜閴似瀛洲。招招隱伴同携手。聊以樂飢澹忘愁。</text>
<title>和朴致明 海祐</title>,<text>昔從聞喜卜隣俱。未幾分張千里區。我欲踐言歸與𤃡。君應談笑卧猶蘇。霞亭歷路雖欣握。架鎭優遊尙未圖。珍重藜筇虗枉後。相思月色滿西湖。</text>
<title>用武夷棹歌韻。賦雲林九曲。</title>,<text>天護雲林儘異靈。山明曲曲水澄淸。扁舟欲覓滄洲路。賡和棹歌九曲聲。右緫論一曲龍巖繫葉舟。梢工副手溯長川。問津往事憑無處。惟見朝霞與暮烟。右龍山朝霞二曲移船繞碧峰。魚臺花木燁春容。江流浪息微雲捲。帆外山光翠萬重。右魚臺春水三曲松風滿載船。蒼髯赤甲幾經年。超然特立荊榛裏。寒後貞姿正自隣。右松亭晩風四曲孤桐傍石巖。風枝露葉碧𣰦𣯶。瑤琴古操誰能解。流水洋洋月滿潭。右梧谷霽月五曲行舟入洞深。巍然石楫出踈林。此間儘有瑰奇士。爵祿平生不入心。右江亭石楫六曲釣磯在碧灣。世間榮辱不相關。臨淵像想扁齋意。綠水悠悠白日閒。右淵齋釣磯七曲沿回又一灘。雲中鶴舞正堪看。箇中倘有仙人否。笑指巖間白屋寒。右鶴舞春雲八曲巖高妙境開。羣峰羅列衆波洄。滿山佳氣禽先得。翼翼朝陽鳳下來。右鳳巖朝陽九曲書林藹藹然。春來花柳滿前川。岡翁潭老遺芬地。一理昭昭靜裏天。右泗陽書堂</text>
<title>謹用退陶郡齋移竹韻。爲雲林排律。</title>,<text>峻嶺兼脩竹。名區也不俗。羣流幷拱包。衆嶂咸匍匐。溫雅尙儒風。寬偉裁野服。崎嶇訪峽徑。蕭灑通巖曲。川勢吸長鯨。文䂓摹白鹿。花巖鎭大基。印石叢高隩。俊彩動星辰。精光衣草木。茅亭想舊芬。蔀屋多新築。野沃土如金。谷空人似玉。境深愛閴幽。局大包庸碌。苾香共師生。桂榮同侄叔。苟能飭爾躳。何患枵其腹。土美李君盤。民興文化蜀。披雲問藥師。灌水來花僕。龍峀詠而歸。魚臺遊亦續。松風拂滿衣。梧月明生屋。楫石影崔嵬。磯花光熠煜。漁歌起野舟。葱笛歸村牧。詩榭浪吟餘。書樓閒坐獨。暮雲鶴舞雙。朝旭鳳鳴六。松嶺急濤生。麥阡甘雨宿。縕袍自有華。晩食猶當肉。藉草席因成。盥薇書每讀。賦歸作逸民。我愛淵明菊。</text>
<title>五印石</title>,<text>菁川世閥不曾寒。五印同來石榻團。此日證看苔髮碧。當年署着篆書丹。名區擅勝斯多助。野老傳言不一端。從後幾人能拕紱。玄玄天理實諶難。</text>
<title>乙未除夜。守歲于盖陰蝸屋之中。穉孫時讀三國史。歷論昭烈三顧之恩。孔明六出之事。娓娓不覺夜半矣。因拈古人除夕韻。祖孫各賦一絶。</title>,<text>守歲穉孫能不眠。談今論古便天然。冉冉光陰雖可惜。爲渠成就喜添年。</text>
<title>丁酉除夕</title>,<text>一理循環貞復元。除舊生新在此夕。天道如斯當獻發。人事從玆平朔易。家家釀得屠蘇酒。歡欣對處浮大白。村村競出爆竹聲。吉祥會處除咎厄。習俗如此同樂衆。明朝正是攝提格。冉冉歲暮蛇赴壑。蘧蘧物換駒過隙。我思悠悠守歲夜。除字工夫細紬繹。除去塵垢能㓗身。振衣彈冠無汚迹。淘滓便見淸泉出。磨鏡方知舊染革。除去怠惰能養心。誠正遺謨布在冊。閒邪戒懼若臨淵。持敬洞屬如拱壁。除去躁妄能愼樞。一語一嘿須可擇。金緘其口方是謹。圭玷斯言眞可惜。除去嗜慾能循理。聲色當戒臭味亦。放逸胡爲尙雕琢。偸閒豈宜賭博奕。除去荊榛能入道。義爲正路仁安宅。竭力勉勉陰惜寸。跬步孜孜竿進尺。聊將舊日纏繞習。付與臘尾歸疇昔。驕奢幷歸臘雪消。悔吝俱入春冰釋。懲忿窒慾觀損象。此義分明證羲畫。正己而後咸與正。責人之心宜自責。費吟除夕多感懷。強把春醪酬且酢。</text>
<title>花樹會吟</title>,<text>花樹春風會族親。稱兄呼叔叙天倫。上仁村裏梅心暖。大德山陽麥氣新。百世不忘修舊誼。一樽相對樂佳辰。六旬以下難參入。四座無非大耋人。</text>
<title>寒泉途中 三絶○幷小序</title>,<text>十五歲孫夏容勝冠。作再邀之行。余亦爲見孫婦。與之偕行。而見其在轎往往有睡意。余曰汝之睡。只緣心不能主一。而昏惰不得惺惺故也。若拈得一韻敲椎若月下之門。則睡魔何能來侵乎。遂使賦絶句。余亦因其韵而述懷焉。濯纓當日紫溪淸。三世相傳謹獨行。此日蒹葭依玉樹。舊情歡洽又新情。寒泉來飮石流淸。爲護孫兒作此行。試看源源長不息。何如乃祖愛孫情。綠樹陰陰挾路淸。孫枝祖蔭鬱成行。人家繼述亦如此。觀物何能無感情。</text>
<title>次李士郁 根永 壽韻</title>,<text>高門積善久連綿。鳧藻龜蓮兩得全。弧席追懷應倍痛。琴床舊誼想牽憐。翩翩舞彩趍庭下。眷眷含飴在膝邊。宗族賓朋齊攢祝。如今歡樂願年年。</text>
<title>次朴雲岡 時默 萬和亭韻</title>,<text>雲老亭楣揭萬和。羣和皆應一心和。溪山千古開靈境。花柳三春釀太和。處族居家何最樂。止慈供孝自冲和。孜孜懋學立於禮。以節其和方是和。</text>
<title>洛江船遊分韻得三字</title>,<text>芳洲有約歲經三。是日登舟興轉酣。明月遅遅舷上待。澄波渺渺鏡中涵。瑟希曾點誰同浴。琴遇鍾期我不慚。學海眞源從此覓。孤棹泛彼大江南。</text>
<title>和孫聖誾 廷誾</title>,<text>泰山有明復。琴書問幾年。幽蘭貞自保。叢桂興復牽。有時放杖嘯。水涯山之巓。操心有旨訣。洞洞如冰淵。飭躳有準的。嘐嘐古聖賢。至理探賾處。上下察魚鳶。朋友以輔仁。人倫方備專。鹵姿猥托契。鄕禮共周旋。江雲與渭樹。幾登相思篇。霎奉雲林社。悵別鹿洞川。一嶺嵯峩隔。頻握奈無緣。此會曾有約。泛彼洛江船。兄行遅一日。佇望九曲阡。華旆光臨路。翩翩鶴報傳。顚倒欣相迓。團圓開四筵。愛吟同堯夫。談經似鄭玄。適有婚姻故。我行中路還。離情似燕鴻。來去何推遷。珍重瓊韻至。莊誦心爽然。淸風澄光句。如登太乙舷。那剪西窓燭。話雨共留連。無遐金玉音。捲箔爲佇延。吾且訪梅溪。一棹可溯沿。</text>
<title>次洛東精舍韻 癸卯</title>,<text>精舍䂓模始創初。英賢髦譽所宜居。東榮西序須行禮。棐几晴窓可讀書。野色茫茫沙岸遠。江光隱隱樹林踈。從此吾儕同志士。精工刻苦做三餘。</text>
<title>次酉湖精舍韻</title>,<text>酉田一闢是良田。種德培仁積幾年。有志未成雲谷屋。無端久鎖傅巖烟。僉謀章甫西河會。拋擧脩樑東洛漣。多賀渼江賢且孝。彬彬繼述舊凾筵。</text>
<title>次李戴堯 億祥 日新亭韻</title>,<text>西坪有主卜新居。宏遠䂓模創立初。德可爲基安且吉。善能集慶綽猶餘。琴湖水活開心鏡。望日山明對性書。繞膝雙蓮來餙喜。高軒白髮坐怡如。</text>
<title>登喚惺亭</title>,<text>喚惺亭挹錦江平。仁李派分也自明。恭度家中遺舊蔭。苔巖門下仰高名。國庠鄕解承前榜。春禮冬詩啓後程。此日山行初入處。高居疑是近三淸。</text>
<title>次尹文七 殷普 回甲韵</title>,<text>六十康疆際盛時。壽仁天理乃今知。捐金西部賙竆戶。舞彩南陔戱小兒。老宿光明和滿室。瑤桃香熟酒盈巵。令孫令婦承賢範。吉慶緜綿卜後期。</text>
<title>登盛才堂</title>,<text>盛才堂外八公巒。蘊藉如入手拱端。樓得幽深暑猶爽。境多奇勝窄如寬。靑年榴夏曾臨水。白首楓辰更倚欄。伊昔先生兩傳義。摩挲石面屢回看。</text>
<title>登親睦堂</title>,<text>敦睦親親呂氏堂。年年花樹駐春光。仁培義植惟深厚。子葉孫枝正鬱蒼。風雨對床湛旣翕。雲林隔世利深藏。如今遊伴來相會。說禮談詩午夜長。</text>
<title>次鶴山齋板上韻</title>,<text>前眺平郊後背山。一樓蕭灑翠微間。海棠砌列蒼苔畔。細柳門深白石灣。戒子有方須學范。讀書爲樂每尋顔。大峰家裏紹修業。花樹春風瑞色還。</text>
<title>次德陽齋韻</title>,<text>數間茅舍德山陽。剩得文風一格長。繞屋峰巒成筆勢。隔墻林木帶書香。若能敦尙程朱學。庶幾同歸鄒魯鄕。九九佳辰章甫會。強將盃酒勿相忘。</text>
<title>贈崔君弼 鉉述</title>,<text>惟君賢孝喜從師。刮目相看意有怡。啼鳥斗山踈雨夜。歸雲隱寺聽鍾時。老何惜寸書勤讀。自愧戒三酒又巵。談柳評花因不寐。待僧巖下月遅遅。</text>
<title>題瞻栢堂</title>,<text>瞻栢堂高功告成。風軒蕭灑月窓明。松踈檜老仙靈境。露怵霜悽孝子誠。日闢講帷多士會。時行飮禮衆賓迎。門欄從此宜昌大。勉使兒孫繼舊聲。</text>
<title>次勿川齋韻 幷小序</title>,<text>勿川坊名也。坊之以勿得名。未知其始於何時。而蔡君定汝來寓於此。築書塾于川上。扁之曰勿川。非直因坊名。竊取顔子非禮四勿之義。大矣哉。勿之時義也。己所不欲則勿施於人。勿以善小而不爲。勿以惡小而爲之。凡鄙吝之萌非辟之干。一切以勿字旗麾之。使吾胷次灑然無一點塵累然後。乃可以學顔淵之所學。惟定汝勉乎哉。坊名從古擅甘勿。川上玆扁揭以勿。主人於此學顔學。視聽言動非禮勿。</text>
<title>勿川齋講會席。贈蔡定汝 憲植。</title>,<text>筇屐聯翩後且先。新齋蕭灑共留連。斷金雅契俱隆老。鍊玉精工揔妙年。講樹塵晴前夜雨。緇林風捲一空烟。多君課試良䂓在。誘掖羣蒙得萬全。</text>
<title>遊武陵齋</title>,<text>行到桃源便是仙。雲林寂寂洞中天。大峰舊蹟山千疊。溪叟遺芬地百年。九老會成何似昔。三長筆健莫之先。主人投轄慇懃意。夕爨巖厨起翠烟。</text>
<title>次新安齋韻</title>,<text>杜村始卜此山陽。仁宅新安福祿長。三世豆籩傳緖業。百年絃誦育才良。柳如靖節先生里。峰似晦菴夫子鄕。棟宇累遷芬馥地。雲仍相繼景行行。</text>
<title>龜巖齋講會</title>,<text>勝日龜齋午影遅。羣賢衿珮共相隨。治心若鏡重磨垢。爲學如農勿失時。有分必須安汝止。其要猶在致吾知。循循勉勉遵繩墨。希聖希賢自此期。</text>
<title>次洗心亭韻</title>,<text>洛水逶迤繞亭深。澄淸可見主人心。秋宵皎皎迎新月。春雨霏霏潤萬林。浩蕩無涯皆壯觀。峩洋有孰可知音。如今幸遂登臨願。花柳佳辰擬再尋。</text>
<title>東溪書堂重修韻</title>,<text>東溪堂在碧山陽。先哲遺芬久益長。杖屨登臨追溯迹。襟紳揖讓更生光。烟雲水石皆呈賀。禮樂詩書可守藏。此日重修開講席。文風何似鄭公鄕。</text>
<title>贈李都事 種杞○庚子</title>,<text>洛江遙遙馳。從古毓淸淑。逶迤到星界。排結爲上谷。德基仁爲宅。主人勤卜築。世業守靑氊。學䂓遵白鹿。證古評今世。何許大眼目。膏肓由泉石。精光及草木。樂道竆益堅。一心辭爵祿。義理悅芻豢。縕袍勝綺縠。浴沂風雩際。童七冠五六。仁聲及令譽。滿耳香馥馥。隔江相望地。弊居有蔀屋。洞僻尙撫松。園深猶種竹。客夏金玉音。惠我垂華牘。字字箴䂓誨。言言敬佩服。一帶水何濶。阻我頻往復。竊幸門屛下。紹介有吾族。以若傾慕心。率爾裁片幅。書能亞於面。犀燭猶可卜。時事那忍說。駸駸歸禽犢。各隱江左右。大義春秋讀。或歌西山薇。或採東籬菊。庶幾無愧怍。何論塞倚伏。如令一盍簪。歡欣情可掬。文史共咀英。花柳同醉麴。此計也不易。如何做淸福。西望江浦上。春容畫林麓。高居入指點。歷歷東歸舶。第待春三月。擬問前路僕。前言猶未踐。於我心蹙蹙。</text>
<title>登李善烱永慕亭</title>,<text>剗斸搆亭慳秘餘。石稜瓦翼架空虗。香林舊有胡僧社。楸壠今爲孝子廬。弘遠䂓模丌上帙。幽閒志趣澗邊漁。多君努力能成業。百事綢繆創設初。</text>
<title>用朱夫子拜張魏公墓二十四韻。輓族從愼默齋。啓東○辛丑</title>,<text>大德上仁間。山嵬水湯湯。猗我護軍公。兩世肯搆堂。公繼靑氊緖。隨事補巾裳。敎子有義方。展也父爲綱。負笈從師返。藝林鬱蒼蒼。達邱儒風振。羣彦幷成行。有子旣如此。雙鴈叫瀟湘。頃日膝下慽。不必拖張皇。謹身有常則。䂓圓矩自方。論事不出口。意馬必彷徨。七十五年間。林屋利深藏。敎子兼課農。田園不就荒。宗中香火資。竭力使滋長。族內浮浪少。峻辭必擯攘。及到易簀時。言笑不失常。朝飯整巾櫛。端坐入僊鄕。一生蘊藉福。到此尤益彰。行路咸咨嗟。宗族俱失望。憶昔巾履隨。涉險兼越岡。雲擁鳥嶺樹。風翻鷺湖梁。暮年失良伴。此懷尤倍傷。世事何足喩。跋胡嗟如狼。遠月薤露曲。熹微噵晨光。先兆卜協吉。神佑俾無疆。</text>
<title>輯要成有感</title>,<text>噫我平生願。廓然秉大公。立身四色外。着意五經中。十一先生在。三千弟子同。輯要時盥讀。庶幾發愚蒙。</text>
<title>贈朴致明</title>,<text>卄載悠悠歲月遅。依然若夢昔追隨。葛坪靈谷盤旋地。妙巷雲林往返時。顧此衰慵誰可警。惟君康健我曾知。花臺訪落應無遠。一語慇懃有後期。</text>
<title>姜士綱▣▣輓</title>,<text>雲林有高士。氣邁儀整肅。昆鄕傳舊閥。莒城擅華族。接人主忠信。處家兼耕讀。抱器未得售。如玉蘊在櫝。積善古家中。穰穰有景祿。一弟登桂籍。天香春馥馥。二子聯金榜。華表立簇簇。鳧藻一家肥。仁天恩雨沐。杜簟奕碁看。陶葛春酒漉。君家千里駒。昂昂在彼谷。皓首含飴弄。鍾愛如舐犢。泰然貧且安。麥飯兼豆粥。便身不願繡。晩食猶當肉。萬事無求外。世間一淸福。顧余晩托契。自謂知己獨。暇日架南樓。握手喜可掬。三歲芳隣接。巾屐相追逐。山深攀棲鶴。峰秀聽呦鹿。協力偕種藪。危巖擎矗矗。分張今幾載。漠然阻書牘。一朝訃書至。驚愕宜匍匐。周燧忽爲改。羲御何太速。終祥知不遠。尙遅殯筵哭。以若同庚誼。辜負心自忸。嗚乎揮淚寫。薤露盈一幅。</text>
<title>哀崔君仲武 相鎬</title>,<text>崔君誠雅士。世居河之陽。其性淡如水。其質美如璋。泉石臨翁宅。十四妙年郞。臨翁勤提耳。輔翼而直匡。自是志于學。習與智俱長。不近奢華物。不屑榮利塲。時然後乃可。語默各得當。嗜書如茶飯。慕賢寓羹墻。男姨同硏誼。知己惟徐庠。謹愼圭無玷。溫恭玉含章。如斯成就去。崔門豈不昌。胡然嗇其壽。不得免夭殤。此理雖太玄。難諶詰穹蒼。其奈西河淚。漣漣在高堂。其奈伯道寃。悠悠纏閨房。有志終未就。宇宙何洪荒。</text>
<title>次尹玄風 羲淳 壽韵</title>,<text>苞山太守政聲淸。有志年來事竟成。六十生朝開壽宴。九旬慈母養專城。班衣趨舞蘭香襲。瑤瑟調和極彩明。永夕團欒歌酒席。賓朋親戚共歡情。</text>
<title>臨齋徐兄以除夕韻因叙別意。故余亦有感而和。</title>,<text>吾友守東齋。來寓里上仁。交隣自有道。風味漸至淳。禮讓旣知方。經界自成畛。由此一洞俗。能免誶語秦。每歲說樂堂。除夕話津津。東風賞花臺。倦驢共尋春。從古朱陳村。舊戚兼新姻。邇來七八載。况復接芳鄰。戌羹巖下店。三庚正幾旬。木菜臨休菴。老少聯衣巾。談詩因說禮。瑾瑜留席珍。剩得吾師表。麗澤以資身。䂓矩兼繩墨。動輒古人遵。促膝論時事。勺水豈救薪。風聲與雨色。離情正惱人。屈指計搬移。歲寅月亦寅。靑春好作伴。梅柳更精神。贈鞭因寄語。惟愼路嶙峋。年年梅岑下。花樹會族親。幷州猶故鄕。應復憶今辰。</text>
<title>敬次尤菴先生自警韻</title>,<text>行年七十三。至今做甚事。講義義不精。讀書書不記。惟思古之人。空抱嘐嘐志。不學便已衰。俯仰多慚愧。事親靡逮痛。永負終身累。愛君恩未答。亦欠事一義。身心多壞損。有若皷蠡鎚。奄及桑楡景。區區何所止。此心未發時。明鏡與止水。程氏有大訓。聖可學而至。修己苟能敬。洞洞心常惴。推己苟能恕。人人好是懿。氣質苟變化。聖賢歸一致。耳目口鼻私。莫爲物所累。喜怒哀樂發。莫爲氣所使。衛武年九十。尙有箴警事。尤爺年八十。尙切自警義。玆承先哲訓。克念在造次。</text>
<title>敬次栗谷先生至夜書懷韻</title>,<text>靜觀陰陽化。玄妙詎可議。二氣循環處。重天又重地。動極靜復動。猶人有寤寐。變合布五氣。至著還至秘。春夏利生養。秋冬還凋瘁。竆陰到亥月。疑若無陽意。剝上還生下。的信誰所使。恐或傷穉陽。閉戶當惴惴。默料貞復元。人生亦此類。本然純善體。均受天所畀。外物觸其形。七情轉益熾。公不勝其私。眞或汩於僞。理弱氣用事。如夢還如醉。我今痛自警。念念生驚怖。隱微莫見顯。十指十目視。苟能涵養熟。焉用有邪思。苟能省察精。鄙吝何所自。衣取掩身可。紋繡何足事。食取充腹可。珍羞奚暇嗜。無或自私智。以至安排置。居仁而由義。廣胖無與比。遷善而改過。所處自坦易。隨事踏實地。衆善於斯萃。容止必謹飭。焉用善謔戱。言語必謹愼。邪遁徒勞費。正心先誠意。衆慝豈窺覬。莫或因循過。歲月流如駛。用工宜專一。操心愼勿貳。博文以約禮。聖功於斯至。所以君子心。道不須臾離。表裏交相正。俯仰自無愧。集義生浩氣。立志以爲帥。百尺更進步。九仞無虧簣。無信豈能立。不願宜勿施。若不存天理。便是自㬥棄。感此天行健。內訟言累累。</text>
<title>追慕齋閒居十詠</title>,<text>山齋閴寂日相尋。霽色淸佳趁午陰。古籍芸香棐几靜。新春草樹洞門深。交人可愛芝蘭臭。守己孰如松栢心。勉勉兒童勤讀業。誰知一字勝千金。蕭灑茅堂傍翠巒。石稜雲葉自生寒。松絃瑟瑟風微動。麥浪漓漓雨不乾。日往月來人事劇。天高地逈我心寬。聖賢旨訣如啖蔗。皓首竆經意未闌。桑柘深深禾黍長。山南壠畒是吾鄕。書香靜几須尋繹。雲物高臺可眺望。花雨纔經林動色。麥秋將近日生凉。自聞回祿 壬寅四月。宗廟失火。 葵忱切。日下遙遙是洛陽。花謝枝頭葉更繁。天時代序此中看。灘聲近處逢淵寂。極熱前頭有大寒。竹醉幸同幽士酌。松琴付與造翁彈。門前一步猶堪惜。誰識世間行路難。修竹靑松繞石床。主人無語自巡行。有時長飮淸泉冽。隨處仍茵細草香。澗戶無人何待鍵。石梁有水勿濡裳。浮榮世事無關涉。靜對琴書白日長。宦遊舊事正堪憐。禁樹光風御柳烟。起拜南山遐壽祝。遙瞻北闕一忱懸。幾年役役心馳外。此日登登圃築前。天地自然成雅樂。滿園松籟奏無絃。堂在靑山綠水涯。樹影參差入戶斜。隴麥迎風將發穗。石榴含雨未開花。求仁講義甘吾分。蓄史貯書富我家。名敎之中惟樂地。休從世路競紛華。一理昭昭宇宙寬。求源莫若溯流瀾。夔蚿共戀寧無足。蟬范相資自有冠。向日花叢春易發。積陰山谷夏猶寒。人生恒用無非妙。朝旣炊餐夕又餐。雨餘綠漲亂山隅。意馬縱橫放九衢。解我民憂啼麥熟。助吾詩興聽提壺。儉宜金價還同土。善則珍藏不在珠。酌彼流泉淸且淡。惟玆一味可歡娛。龍門迢遞有遺歌。牖得穉蒙羣飮河。時習自同飛鳥數。分陰當惜隙駒過。磨塵刮垢方成彩。積寸累銖乃致多。戒爾兒童因自警。無令此事或蹉跎。</text>
<title>族從老啞壽爵韻 幷小序</title>,<text>天爵人爵。均是爵也。而人爵則雖曰有命。猶是人爲也。天爵則壽然後方得也。壽夭在天。是豈人爲之所可及哉。昔我仁村公以林下隱逸。白衣承召。入侍經筵。眷眷以誠敬二字勉聖學。除寢郞不赴。杜門竆經。遠近章甫聞風坌集。稱之以仁村先生。享年八十一而陞資通政。今其曾孫老啞。受詩禮之訓。繼謹飭之行。敎子課農。不求聞達。收拾文遺。刊行于世。繼述之事已畢。時年八十有三也。適値聖壽入耆社之年。其孫纘基足千里。奉歸通政帖。以其一生爲先之誠。又得天爵而繼述之。銀纓玉圈。于有光於祖先。豈不休哉。爵祿初不入心。而自然壽自然爵。則自然者天也。是所謂天爵反不重於人爵耶。若子若孫。設酌會族親。拈得易東先祖暎湖樓韻。迭相酬唱。歌詠聖恩。余亦叙其事而繼之以詩。吾君今入耆英社。恩渥均添士庶多。遺逸一人仁德厚。康疆八耋子孫佳。蓬萊方丈羣仙伴。知足仁村古法家。皓首緋衣懸玉圈。恰如老木更生花。</text>
<title>次混泉齋韻 幷小序</title>,<text>角縣內有七山。臺山卽其一也。孝寧大君一裔派。南來奠居于此。世傳孝悌之行。家成敦睦之風。時人以此多之。余於此家。世好也。姻誼也。因時享省楸之行。前到而今又來。見其新亭翼然蕭灑。扁之曰混泉。卽村秀才子隷業之所也。有記而叙其事。有詩而詠其事。仍搆拙辭以屬焉。雙嶺崔嵬筇步尋。臺山之下混泉深。朱陳世誼由來舊。詩禮家風復見今。寶派綿聯歸學海。新亭蕭灑闢緇林。終宵欵欵渾忘睡。窓月分明照兩心。</text>
