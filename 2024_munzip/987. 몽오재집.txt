<title>聘君出宰安城。病違拚別。擬以詩替。手戰不能書。今始錄呈。用寓病情。</title>,<text>孤懷悄悄入支頤。坐想魚軒出郭時。官樹日斜蟬噪歇。野田霜晩鴈來遲。手忙吏牒應妨酌。眉蹙民憂豈暇詩。作郡荒年眞謬筭。定因親老也難辭。非海非山且不妨。近畿風味最玆鄕。路迂客廨還村態。地逈公亭自野光。秋後縣厨雞雉簇。日中虗市馬牛忙。他宵暖酌燈前雨。倘憶疎慵病在床。</text>
<title>病中次澤堂集韻。示李友 巨源 而準。</title>,<text>病骨眞如許。長腰减舊圍。兼旬仍絶粒。五月尙重衣。服藥功全少。抄書計又非。寂無同抱問。深掩夕陽扉。</text>
<title>除夕前一日。而準來過。閱文谷詩。拈七律五韻。約抵暮盡賦。適客來敗興。只以安排卒篇爲主。無可觀。</title>,<text>須把身心靜處收。莫敎隨俗任沉浮。夢回詩裏江山闊。笑罷尊前歲月流。賴藥枝梧人漸徤。被棊牽挽客常留。逢塲酒賦吾儕事。不向朱門羡貴遊。木枕蒲團卧看書。寂寥誰問子雲居。詩雖有癖還聊爾。心自無營本淡如。閑裏與山顔漸熟。病餘於酒分全疎。何人畵出瓠山子。倒着綸巾午睡餘。烹羊且可作佳辰。栢酒椒盤次第陳。崖雪欲消山濯濯。澗氷將拆水津津。轉頭便覺梅花老。揩眼留看歲色新。閑客有詩徒自詠。玉樓春帖屬詞臣。</text>
<title>到漢江。暫憇村舍。</title>,<text>二月湖山氣色溫。東風破雪忽無痕。輕鷗倦鷺春波闊。去馬來牛夕渡喧。江女賣糕邀客慣。海商裝舶賽神繁。紛紛世事征鞭外。且復哦詩憇水村。</text>
<title>拱北樓。用板上韻。</title>,<text>蒼壁周遭壓渡頭。南來奇勝得玆州。郭危高浪聲掀堞。臺迥晴天影抱樓。草木靑浮春靄積。江山紅暈夕陽流。不妨半日淹歸路。且辦今宵月下遊。</text>
<title>洪督郵 舜衍 命九來見。留供午飯。仍拈韻。得然字同賦。</title>,<text>木枕書床共寂然。閑吟懶睡送流年。半簷山色看棊外。一壑泉聲柱杖前。園竹可能當萬戶。庭梧元自直千錢。不須浪作閑功業。且學歸宗一味禪。</text>
<title>宿白雲庵。用前韻。</title>,<text>庵居生活太蕭然。木枕蒲團了百年。新月吐呑方樹抄。遠燈明滅忽林前。徑沽村女盈匏酒。旋乞隣翁賣藥錢。且喜靈通徵舊令。詩家免作啞羊禪。</text>
<title>晩歸疊前</title>,<text>居士風流不索然。雞豚隨意樂豐年。千山夕照呼鷹外。十里春蕪立馬前。村逕微黃飄柳絮。野池新綠漾苔錢。垂鞭歸去還怊悵。一壑雲霞屬老禪。</text>
<title>用花字韻酬逋債</title>,<text>二月東風欲杏花。急搜詩句答年華。蒼崖白石樵夫路。翠竹靑梧隱者家。日落村光明野水。雨餘林氣潤溪霞。無人畵得瓠泉子。亭角看山醉帽斜。</text>
<title>席上呼韻。呈金進士 鎤。</title>,<text>皓髮脩眉偃蹇身。昂然瘦鶴出風塵。高歌一曲重陽節。悵望東籬採菊人。看雲數岫足娛身。石井苔蹊不受塵。六尺繩床松樹底。無人畵得着棊人。狂歌爛醉百年身。郢客遺音一洗塵。尙記東山明月裏。風流專屬隔林人。</text>
<title>大殿延祥詩 七律</title>,<text>燕寢端居攝養時。新春氣色正相宜。病根雪盡紅爐火。心體氷開活水池。品物昭蘇皆得意。乾坤化育本無私。羣臣競賀天和復。猶見民憂上彩眉。</text>
<title>[大殿延祥詩] 五律</title>,<text>臘逐窮陰盡。陽隨泰運回。寬書春早下。講幄日應開。布澤從三始。治痾戒五裁。太平知有象。禎瑞驗靑臺。</text>
<title>[大殿延祥詩] 七絶</title>,<text>淑氣氤氳滿禁林。九門祥旭五雲深。敢將藥誦呈宸扆。治疾元知在攝心。</text>
<title>次林校理 象德 彝好韻</title>,<text>斜飛露脚欲沾衣。十二橋欄燭影微。君乞酒來能取醉。我尋詩去便忘歸。隨風遠笛深深聽。避月羣星稍稍稀。餘興更謀他夜會。一樽西掖莫相違。</text>
<title>李參奉 弘蕃 挽</title>,<text>每見風流篤。深知氣味眞。才名唐進士。家世漢宗親。短景如駒過。微官豈蠖伸。傷心閨閤裏。孀媍卽新人。</text>
<title>呂注書 必禧 受卿自龍鄕歸。示以律絶十數首。俱有山林意想。頗喜之。次韻以還。用村居韻。</title>,<text>病中高掩雨中扉。盥櫛全休懶整衣。歲月怱怱吾輩老。江湖杳杳幾人歸。征鴻盡意遠空度。棲鵲無言深樹依。世事萬端欹枕外。嘿看山氣暮霏微。</text>
<title>夜坐。用曉起韻。</title>,<text>隨風何處笛。帶雨隔鄰砧。畏醉春斟淺。嫌寒夜坐深。村稠煙火接。霧重月星沉。眼底忽奇句。悠然抱膝吟。</text>
<title>次草堂基韻。用寓思鄕之意。</title>,<text>茅廬依藥圃。幽澗入籬鳴。松露鶴頻警。竹風禽自驚。玆鄕眞可隱。微祿豈如耕。感此坐嘆息。歸雲空復情。</text>
<title>黔南歌子瞻濟河中秋詩 課製</title>,<text>去歲長樂聞曉鍾。今年夔峽繫孤舟。天敎看盡江湖月。我身如波不停流。坡翁有詩先獲之。說曾見月濟河秋。已嘆良景常短促。復愁身世任漂浮。當時吟賞有餘恨。至今牽動遷客愁。桂嶺迢迢瓊海闊。今宵明月何處樓。五溪秋生寒夜閴。愁聞山木呼軥輈。試向此時歌一聲。其歌有思哀音稠。聽曲彷徨向明月。問爾曾照坡翁不。餘韻颼飀悄林樾。令人白盡三分頭。浩浩秋風吹客子。明年對月知何州。南來坐席暖不暇。木寮灰庵亦一郵。巴江竹枝赤璧簫。共是閻浮夢中遊。玉堂和詩隔前生。湖山月色空悠悠。手攬素輝欲有贈。浮雲在天山川脩。曲終悄然不成寐。但聞▣落猿啾啾。</text>
<title>藏篋扇</title>,<text>竗制工裁月。奇功解引凉。徼恩須畏日。割愛有嚴霜。覽物佳人泣。逢秋志士傷。棄捐非獨爾。休怨篋中藏。</text>
<title>渡大灘口占</title>,<text>扁舟繫纜大灘東。鷗鷺驚人翻水風。野氣浮春遙展綠。川華受日亂搖紅。自來供雉此村叟。獨去釣魚何處童。一幅綸巾雙酒榼。分明着我畵圖中。有一村叟。聞吾輩作山行。饋以一雉。遂及之。</text>
<title>漣川衙。次柳從思叔氏韻。</title>,<text>山深官是隱。邑小地仍偏。短棘補墻缺。老槐支屋顚。吏稀唯怪鳥。客至或殘鮮。五斗縻人住。功名眞可憐。</text>
<title>鐵原途中</title>,<text>名區敎我不停鞭。走過漳州又鐵圓。日動峽光明雜卉。霧收天影落澄川。野翁耕水牛蹄沒。山客看雲馬首聯。此去北寬無十里。行人回指亂峰前。</text>
<title>聽笛</title>,<text>夜坐山樓月意淸。何人鐵笛兩三聲。明朝携上毗盧頂。擬和僊人紫玉笙。</text>
<title>過新羅太子闕臺</title>,<text>山河舊物一朝捐。痛哭歸來此托禪。當日危忱同北地。何年隻履向西天。松杉夜鎖空臺月。薜荔春深廢郭煙。往迹卽今無處問。隔林風佩落瑤泉。</text>
<title>正陽寺歇惺樓。次西坡韻。</title>,<text>變態須臾自萬千。金剛眞面眩樓前。雪封冬嶺森森檜。露洗秋池淡淡蓮。遠影斜臨滄海倒。孤標逈櫬紫霄懸。紅霞一道毗盧頂。倘有東來跨鶴僊。</text>
<title>又得分字</title>,<text>歷歷峰巒眼底分。都無一點着塵氛。精神元自凝秋水。色態唯應刻曉雲。日照僊人氷縷帳。風翻神女雪花裙。僧言大小香爐頂。往往笙簫月裏聞。</text>
<title>又得腰字</title>,<text>高樓百尺着山腰。人在危欄近九霄。諸岫似毫僧指亂。他山如塊客眸驕。日光射作金銀爛。雲氣薰成紫翠搖。怊悵永郞消息暮。桂花猶自月中飄。</text>
<title>乘月上歇惺樓</title>,<text>客遍千峰萬壑來。廬山眞面此橫開。霞擁高標天外竦。月搖淸影檻前頹。渾疑急浪將翻去。忽似浮雲欲捲回。怳惚靈山僊佛會。九霄幢節降瑤臺。</text>
<title>天逸臺</title>,<text>層臺南畔岸綸巾。快覩僊山面目眞。夜雨過來新氣色。曉霏收盡更精神。千秋國士擎天手。幾箇高人蹈海身。坐數峰巒心眼豁。胸中一洗十年塵。</text>
<title>憇表訓山映樓</title>,<text>踏盡三川又八原。蓬萊洞府捴靈源。都無塵土可麗附。只有雲煙相吐呑。秦漢之君終未到。衡廬以下莫須論。僊山一入歸心懶。未害連宵宿祗園。</text>
<title>雨不止。留宿表訓。次東州韻。</title>,<text>香爐峰底一筇廻。落日歸雲冉冉催。風引鍾聲穿洞去。雨和泉響入樓來。林霏半濕畵龍壁。壑霧四圍棲鶴臺。興到題詩詩更好。對僧連倒兩三杯。</text>
<title>高城海山亭。次迂齋韻。</title>,<text>十里明沙屐齒鳴。春風又上此名亭。山晴雪色長搖箔。海凸雲濤欲浸城。竹杖筠筒遊客興。香醪畵燭使君情。自憐多病妨宵坐。恐負欄頭月笛橫。</text>
<title>三日浦。次西坡韻。</title>,<text>一曲名湖載酒過。女娘猶唱四僊歌。晴峰映日搖雲海。錦纜翻風動雪沙。丹筆字明春蘚少。玉簫聲遠暮雲多。超然鼓枻蓬瀛志。目盡滄洲萬里波。</text>
<title>送趙侍郞 泰億 大年奉使日本</title>,<text>君行欲贈遠遊篇。一望滄溟意惘然。勢接日墟遙撼震。氣通星漢直浮乾。海童俯壑心魂盪。河伯臨洋面目旋。天外祗應無物耳。島間盖亦有邦焉。文身漆齒殊模㨾。銅穴金田大幅𢄙。怳惚魚龍移窟日。滄茫劒璽降神年。地遺禹貢山川陋。俗襲秦餘禮義捐。種是蠻夷還自別。氣於天地此爲偏。人煙元與吾邦隔。海路還聞一水連。豺豕凶圖從駭突。龍蛇厄運屬迍邅。喬山玉椀悲零落。浿水金輿窘播遷。萬里溟洋迷舴艋。八年湖嶺盡戈鋋。天兵雷厲俄驅除。海國雲空一洗湔。鯨遁餘腥消鰈域。鵝沉驚血溢蛟淵。晉秦搆禍寧忘怨。吳蜀連和盖用權。路許通槎頻漢節。市聽交貨或商船。時頒絲粒元存信。歲貢椒柑自致虔。欵塞卽今邀使价。出疆從古揀才賢。淸朝鵠立平泉子。少日鵬騫翰苑僊。藍玉生煙看潤澤。越金凌燄認剛堅。八蘭散馥談叢秀。雙桂流芳筆萼姸。臺柏風霜騰白簡。道山雲霧擁靑編。憂時讜論人多忌。許國危忠上獨憐。伴鶴孤琴淸韻致。倚樓長笛好詩聯。雲雷奮志堪經國。風月供談合佐銓。蓬矢桑弧心自壯。火山湯海節應全。廷紳孰是居君右。宸鑑終然以子先。一國重輕知有責。百年忠信保無愆。氣呑溟渤思遐矚。夢驗樓船悟宿緣。載稛裝奢輸百種。交鄰幣腆擁千純。威儀周制雕龍節。服色唐朝繡鳳韀。華嶽豪禽毛纈錦。渥洼神駿鐵連錢。溪藤聯軸霜花凈。湘箑盈箱月㨾圓。麾下褊裨皆赳赳。帳中書記本翩翩。虎頭筆掃千端絹。猨臂弓彎六尺弦。樂選梨園僊譜秘。兵分武庫紫光纏。人材盖取秦良具。物貨兼將楚産騈。魏闕曉辭丹扆儼。漢臯朝餞翠輪塡。香浮宮醞需雲洽。雨洗炎途吉日涓。木覓山光離鬢外。萊州海色節旄前。賓軒月笛和淸瑟。妓席雲鬟擁翠鈿。水面候風旗颭颭。船頭賽鬼鼓𪔱𪔱。使乎已誦詩三百。去矣寧論路四千。把酒棹歌搖落日。解舟帆影入冥煙。眼前漠漠乾坤大。頭上昭昭日月懸。威令正能逃海若。精誠元自感風祓。茫洋此去三過海。舍達從來一聽天。破浪雄圖曾慕愨。窮源遐躅欲追騫。腥風驅雨應驚鰐。火日蒸雲欲砧鳶。劒可斬妖時自吼。犀能燭怪且須燃。三韓消息星辰上。百粤雲煙鼓角邊。天色暈紅看蜃氣。水紋浮白認蛟涎。道經何用空投水。羲繇終符利涉川。鍾島迹奇同泗鼎。琶湖名古想湓絃。竹松環屋村村凈。橙橘連林樹樹鮮。忠海渡時心更勖。文城過處句堪傳。長碕物色帆千幅。大坂繁華市百廛。民俗大都類烏鬼。文詞强半出狐禪。饋餐每進塗金案。潤筆還貽貼粉牋。負弩先行皆洗足。塡街爭覩欲磨肩。籌謨須覘夷情得。恩信仍將聖意宣。整笏風流瞻玉樹。擎書星彩動奎躔。持心高潔辭金槖。擧趾雍容上玳筵。詞令也應堪護璧。文章豈用但提鉛。元來獸性難爲養。却恐鶚音尙未悛。醜俗豈知盟義重。甘言休信幣儀蠲。舊讐不敢忘薪膽。驕虜要令受箠鞭。心許報君寧避險。事如利國不妨專。船無南物還容易。裾記西征可勉旃。國計於君輸一半。聖朝憂越更憂燕。</text>
<title>兪持平 命咸 挽</title>,<text>姱節脩名仰翠軒。氷壺遺韻見賢孫。全無媚骨從羣謗。只有剛腸許敢言。突兀鐵冠纔殿陛。凄凉雲翣忽丘原。平生鬱鬱靑霞氣。秋草高陽冷雨昏。左手持𩪋右手觴。仲翔疎節次公狂。難於隘世容身得。故向重泉葬骨忙。壯志已乖鵬擊海。直聲終負鳳鳴岡。應知諫疏多遺草。試檢朝天舊佩囊。東城明月扣門時。不遣樵靑報客遲。一笑燈前看弊帽。相留雪裏促深巵。可堪往事隨彈指。無復眞情見掇皮。點檢他時槐院錄。姓名看到淚先滋。</text>
<title>擬孟浩然與諸子登峴山 課製</title>,<text>今古登臨地。乾坤俯仰間。秋風吹漢水。落日動吳山。一代英豪盡。千年物色閑。短碑荒草裏。感慨此頹顔。</text>
<title>擬劉長卿經漂母墓</title>,<text>迹已千年遠。名因一飯馨。窮途看意氣。舊墓想精靈。漠漠湖雲白。萋萋野草靑。英豪今古感。幾箇此中經。</text>
<title>擬崔署九日登僊臺。呈劉明府。</title>,<text>天寒木落鴈悲鳴。九月荒臺風霧淸。晉地山川空雨色。漢陵松栢自秋聲。故人遠隔江楓晩。客子孤吟野菊明。彭澤近聞開秫釀。速宜相就倒深觥。</text>
<title>擬許渾咸陽城東樓</title>,<text>地逈天虗風物淸。蒼茫倚杖背孤城。野荒無處尋金狄。池廢何年卧石鯨。鴈下秦川秋水遠。鴉歸漢苑夕陰生。興亡今古浮雲色。悄倚危樓一愴情。</text>
<title>大殿延祥詩七律</title>,<text>禁苑蔥籠淑氣新。競將椒頌獻楓宸。臨筵疏鬱仁恩普。降詔蠲逋賦役均。方劭農功徇扈正。欲聞工誦戒遒人。重回再造吾東歲。尙憶王正一統春。</text>
<title>大殿端午帖七律</title>,<text>微微瑞露浥千林。長養元知聖澤深。講幄豈嫌當畏日。窮閻惟願遍淸陰。揭來楊鏡仍明目。浴去蘭湯更澡心。聞說九重方憫旱。責躬應見降溫音。</text>
<title>次復志齋李丈寄示韻</title>,<text>睡起新凉覺滿懷。蟬聲忽已到林齋。字形稍喜從心正。棊勢俄驚失手乖。隱几孤雲移晩岫。捲簾疎雨滴空階。吾廬莫說囂塵近。意自幽時境自佳。萬事悠悠已忘懷。閉門終日卧書齋。蕉隍夢鹿浮榮幻。枌社盟鷗晩計乖。風送樹凉時到枕。雨牽苔意欲緣階。着身閑處容吾老。靜味年來似蔗佳。</text>
<title>又疊</title>,<text>風雨蕭蕭撼病懷。擁衾深卧寂寥齋。一官自笑塵緣縛。五字元知世用乖。性懶謀身寧有策。才疎報主恐無階。籬邊種菊辛勤意。會見秋花發色佳。黃媼靑奴可托懷。携渠同此數椽齋。畸踪與世終難合。舊契於詩獨未乖。濃淡山光屛繞屋。橫斜鳥迹字留階。徑裁隱服須歸去。宦意年來漸不佳。</text>
<title>與沈內翰 珙 共甫。訪李注書 必重 鼎叔。仍次其韻。</title>,<text>小築深深寄瀼東。疎籬老木一園空。閑人騎馬滿山雪。病客閉門終日風。酒後詩成看舊習。床頭易在認新功。千般世事歸鴉外。祗合全身藥中。</text>
<title>鼎叔林亭。用唐人韻各賦。</title>,<text>水流雲在兩無違。卧聽山鍾出洞微。勸酒林禽窺戶語。餉田村婦隔溪歸。巖花欲笑作春意。客子無言看夕暉。一幅紗巾人不識。綠槐陰裏坐苔衣。盡日看山山不違。入簾林氣晩霏微。荀葵供客爾能辦。松竹留人吾豈歸。野闊村煙孤冉冉。溪暄沙日凈暉暉。也知城郭方多事。看我層巖一振衣。入洞窮源計却違。孫家庄上路熹微。柱筇尋句臨溪立。委轡看山信馬歸。煙暝川原紛衆態。日沉林木澹餘暉。昏昏燈火城東路。誰識雲霞滿我衣。</text>
<title>文泉李尙書 墪 丈挽</title>,<text>閑居非似熱官身。老木疎花自一園。都屛鶴琴元取寂。略談風月却嫌煩。苔痕只着朝天轍。柳色空藏謝客門。浮世毁譽供一笑。小塘秋水照心源。貝錦詩成淚自淫。圓扉半載閉陰陰。巧言可忍憑黃口。幽憤徒思剖赤心。短日浮雲城闕逈。回飈急雪海門深。明知泉下留餘恨。未遂當年乞老忱。先生堅卧死灰寮。笑看浮雲在泬寥。閱世松心終是直。冲霄鶴性本來高。雪霜不到涪江鬢。風月全輸赤壁簫。尙喜危途憑定力。天公何意不曾饒。先契凋零獨此翁。十年門下忝登龍。百憂天地殘生在。萬事風波一夢空。簾幕春風餘舊燕。樓臺夜雨有寒蛬。黔州一訪丁寧約。痛哭荒原馬鬣封。</text>
<title>金金山 重禹 挽</title>,<text>三世牙旗十丈高。獨持詩禮敎兒曹。將軍舊讀春秋傳。豈必傳家但寶刀。半世無廬可庇身。斂時唯有賜衣陳。試看華屋輕裾客。盡是當年典郡人。</text>
<title>李說書鼎叔挽</title>,<text>衣冠衮衮是非叢。只爲榮通與醜窮。今世得君功利外。晩途知我毁譽中。志因素講終期一。言不曾謀輒見同。此漢從今須閉口。眼前何限世人聾。冷骨疎姿本色癯。夢休餘韻傲氷壺。片雲獨鶴高孤意。老木蒼苔寂寞居。一死從來均毅豹。雖生終不羡螬蜍。元知良貴官無與。莫恨丹旌寫說書。共受談君口不離。久知吾輩讓頭宜。廣川文學天人策。永叔箴規帖子詩。千里騁蹄纔半路。一抔藏骨忽荒陂。向來無限商量事。悔挽前春草疏時。倂將沙礫欲澄陶。積毁紛紛任爾曹。不肯回頭容一錯。終須寘脚得全牢。我憂銳者易爲缺。人謂卑之無甚高。倘使天公數年假。他時事業豈寥寥。自哭君亡月再虧。音容如昨夢猶疑。石崖永負看楓約。舊篋空餘賞菊詩。山閣雪深論易夜。野亭花落把杯時。從今不向東村路。短柳疎槐獨自悲。</text>
<title>癸巳八月初九日。陪御眞往沁都。十一日奉安于長寧殿。大臣有詩記其事。屬一行諸公和之。不佞以堂后與焉。不敢以不文辭。謹次。</title>,<text>綘袍玄紞再摹新。玉色淸光認是眞。鳳輦徐回香泛路。黿梁穩駕浪平津。祥雲一道通天闕。御氣千年鎭海神。咫尺怳疑瞻座。摩尼紅日耀龍鱗。</text>
<title>明齋先生挽</title>,<text>松老危忠似澹菴。魯西門路又河南。眞儒繼作百年未。正學相承三世今。靜退之間高着眼。溪潭以後獨傳心。他時更續淵源錄。元定家聲可幷參。濁世抽身早自持。平生信道不磷緇。名根雪點紅爐火。心體天光活水池。博大巖峩幾地負。和平純粹卽天資。休疑薄俗還饒舌。只是墻高未易窺。百年分不入興仁。家國讐深欲竄身。果忘豈嘗甘遯世。謙虗非直避師臣。大明日月三間屋。東魯山川一幅巾。試看粉旌徵士字。陶潛元是義煕人。養德丘樊八十年。景星威鳳覩爭先。泰山不運猶餘澤。砥柱今摧奈百川。閑草自生觀物地。春風空暖浴沂天。聽松堂下無從涕。千古同傷殄瘁篇。酉峰東畔一茅茨。老竹疎梧也自怡。雲去水流渾不競。天高海闊有誰窺。千秋月照題詩處。三日山鳴易簀時。身後恩章辭不得。石羊空見賁荒陂。龍門山色武夷川。晩占香芝小洞天。六七冠童曾絶境。三千車乘忽新阡。瑤琴曲絶空流水。銕笛聲遙但暮煙。欲識先生眞氣像。白雲靑嶂自穹然。丈席曾攀謦咳音。茅堂留宿夜燈深。氤氳洛社春風座。洒落濂溪霽月襟。浹背自生三日汗。回頭方悟十年心。他時卒業違初計。不復西林歲一尋。</text>
<title>與趙注書 鎖禧 伯純，李注書 獻英 彥和，趙內翰 文命 叔章，李注書 獻章 彥明共甫。會松壇拈韻各賦。</title>,<text>地僻誰來叩我關。只應閑客要看山。相迎鶴唳蟬聲外。一笑荷香竹色間。出岫雲遲聊試眼。懸厓樹古自怡顔。園林縱好猶城郭。江海何當拂袖還。客來休怪不開關。盡日相看只有山。拄杖村煙生屐底。移床林露滴杯間。蟬知秋近仍哀響。鶴閱年多亦老顔。世事紛紛搔首外。片雲孤鳥各知還。都削塵緣百不關。只堪談水更評山。好詩輸爾聲名下。眞態容吾笑謔間。老栢自存難改節。衰荷猶作可憐顔。板扉莫遣園丁閉。林月高時客始還。</text>
<title>疊前韻</title>,<text>不許尋常浪啓關。恐敎樵子斸靑山。問誰繫馬柳陰下。邀我聽蟬松樹間。俗物都空高士眼。憂端豈着達人顔。喜君能解陶潛意。醉欲眠時却自還。高一作豪多病心唯藥關。茯苓消息更何山。歡時常少百年內。快士元稀今世間。問石與人誰傲骨。憐松同我亦癯顔。秋風颯颯吹雙鬢。幾日金丹報九還。世路元知劇劒關。何人能得辦歸山。江湖無限衣冠外。歲月不饒鍾漏間。悄悄烏鴉渾暮意。蕭蕭蒲柳已秋顔。孤吟岸幘茅簷下。天際高雲薄未還。雲遮樹護散人關。豈有輪蹄得到山。敢議可兼無可際。欲居材與不材間。憐貧天故餉閑味。見懶世仍嗔傲顔。一醉亦知能溷我。隣婆時索酒錢還。靜界元知在閉關。何須去買沃州山。暮光羣鳥方林杪。凉意孤螢忽草間。黃卷喜開千古眼。靑衫羞抏六年顔。却將憂世無窮意。數遍溪西亂樹還。茅堂睡起自推關。雲木玲瓏月動山。井氣濛濛生石竇。天容澹澹落池間。虀葵便適飢時口。杞菊能回少日顔。一幅綸巾人不識。高岡獨自振衣還。槐柳深藏謝客關。病夫褊性合棲山。囊中詩括煙霞界。案上書開宇宙間。高鳥自回天際翼。遠峰新露雨餘顔。芙蓉檻外垂垂落。盡夜臨池未忍還。新凉忽已入林關。爽氣仍添雨後山。怪鵲何驚翻樹杪。憐蛩誰喚到窓間。秋風易犯騷人鬢。落日偏摧志士顔。安得當年曼倩手。蟠桃一顆去偸還。剪樹排巖僅着關。短籬圍却幾層山。看棊簾雨疎疎外。點易爐煙細細間。風肅松含中散韻。露濃荷洗六郞顔。丁寧寄囑庭前鶴。會待丹成駕爾還。千塗一轍競津關。不受招麾只碧山。詩就白雲搖筆下。酒醒疎雨滴簷間。百般禽有蘇張舌。獨立松如綺皓顔。知是菜畦鋤得盡。園丁閑趁夕陽還。雲去雲來孰得關。纔看出岫便歸山。吾方着眼圖書內。婦亦低眉井臼間。歲月不情憐短髮。功名無分笑魋顔。鹿門曾有龎公約。會駕柴車隱不還。地逈高雲自觸關。半棲簷角半依山。詩眉正皺推敲際。棊手差遲殺活間。白氅欲渾僊鶴羽。丹巖猶帶醉猿顔。秋來準備靑芒屩。去踏江湖盡意還。來牛去馬豈吾關。逋債從他負似山。幽抱自開淸士側。冷踪難着熱官間。往時飛動雲霄氣。末路浮沉土木顔。江海秋風無限意。夢中空作白鷗還。卧聽凉風乍動關。急搜詩句報秋山。夕窓虫語燒芋外。晨檻禽窺曬藥間。林下只堪收倦脚。夢中猶自近威顔。片雲天際知何意。却作疎疎小雨還。罷官深掩雀羅關。稍喜交情晩托山。槐國夢回呵欠外。杞天憂在嘯歌間。綠簑便有漁舟興。烏帽何宜野客顔。他日經綸須爾輩。不妨林下放吾還。蒼苔雨後欲封關。行藥西林屐響山。曉靄溶溶猶屋角。秋花耿耿獨叢間。偶逢凉日狂梳髮。自汲淸泉淨沃顔。欲畵竹陰雙立鶴。顧癡安得可招還。祗容風月入吾關。豈有氛埃敢汚山。木葉俱鳴聞雨外。藜床半濕卧雲間。菜荒只任鋤丁手。薪貴難舒竈婢顔。萬事一身雙鬢髮。且榰筇竹數禽還。淡淡池塘寂寂關。茅齋終日岸方山。殘生藥竈茶爐內。老氣陰符寶劒間。夜樹影端收亂籟。秋花色凈洗嬌顔。却愁酒醒眠回後。無計高樓喚月還。</text>
<title>李僉知 任漢 挽</title>,<text>坐閱滄桑互變遷。童顔鶴髮老神僊。無求於世隱乎酒。不遇者時官以年。手每持螯元勝液。身能跨馬便如船。太平生死堯夫樂。莫把哀詞歎逝川。</text>
<title>南玉果 磐 挽</title>,<text>老去還爲縣印欺。南方不與北人宜。山谿瘴暗招魂地。塞徼天長望子時。古屋荒郊空自掩。孤墳絶峽更誰移。蕭條飛雪明旌外。不似春風馬五之。</text>
<title>明谷崔相國 錫鼎 挽</title>,<text>詩書禮樂闊規模。繡衮明廷國有儒。氣象留春常滿座。精神將月却添壺。能持范廓齊朝論。稍用姚通斷廟謨。晩節須看千仞壁。誰言六尺藐身軀。門前老大幾圍槐。政事堂中坐十回。絃恐不調須力改。網嫌多密欲規恢。民忘水旱鋤耰樂。士聳吹噓褐屨才。千載遭逢三代志。不知誰遣半途乖。谿淳澤悍酌斟均。更得傳家品格神。稍涉左莊歸典誥。終回韓柳入關閩。心裁萬物如提尺。肚着千年似取囷。文苑繼盟三世事。詎將衣鉢向他人。三封力大欲回穹。國脉潛扶不睹中。微意盖於遲老得。苦心元與藥翁同。神功雨霽天還寂。聖度雷收日未終。且置長源閑事業。興唐只在片言忠。咫尺脩門進步難。蒼苔老木一柴關。葵雖傾日奈雲翳。菊自耐霜從歲寒。問鬼席虗應有召。騎箕天遠遂無還。試看臨歿嘔心血。盡是平生戀主丹。尼岫新傾元氣亡。鳳飛麟逝又何忙。士將安仰失模範。天未欲治撓棟梁。物態藪林從百怪。聲名江漢自千霜。陳三暇得吾廬愛。只爲蒼生一痛長。</text>
<title>李進士 眞鼎 重叔挽</title>,<text>吾道未應妨坦率。末流元不貴眞淳。紛紛蠟貌梔言裏。獨得天全爾一人。高談扼腕無難事。一笑掀髯有好詩。如此奇才與傲骨。忍於荒壤便埋爲。鐵硯穿來眞積苦。瓊樓歸去忽成忙。童烏非必修文預。何惜留渠慰未亡。潸潸病眼破琴淚。箇箇襄髯投杖悲。哀誄才成還自毁。忍將玆事報君知。抄詩病後猶能細。覓句窮來稍向深。此事未敎君卒業。分明天意厄詞林。每憂脾渴淫於水。誰意身痱祟在風。君健吾孱前語戱。吾還後死哭君終。春吟跌宕爭拈筆。夜酌留連各盡巵。歡謔向來渾一夢。此身生死亦堪疑。荒郊飛雪明旌外。冷屋孤燈病枕邊。臨壙永違千古訣。送君唯有八哀篇。</text>
<title>泗川縣舍感懷。次簡齋陳留韻。丙申七月。公承恩譴。外補是邑。</title>,<text>秋風吹泗水。木葉已紛紛。不見西北人。但見西北雲。迢迢嶺海夢。長在浿江柳。風波閱憂畏。顔鬢成老醜。平生屋三間。與兄樂在中。如何各分張。轉蓬隨天風。文章解誤身。我欲焚硯筆。來時誓墓前。此心有如日。會待恩赦下。約束取歸程。茅宇竹林下。共聽風雨聲。</text>
<title>又用簡齋韻遣懷</title>,<text>關河無限路。嶺海未歸人。旅病秋仍劇。離愁夜轉新。音容如隔歲。齒髮各非春。共勉殘年飯。須全末路身。</text>
<title>與固城倅嚴 漢重 子鼎。拈韻各賦。</title>,<text>祗愁松桂負幽期。敢恨天涯一宦微。客思謾敎蛩與說。鄕心難及鴈同歸。夢隨長樂曉鍾去。身作洞庭秋葉飛。江海無窮憂世意。一宵相照有燈輝。玉樓前夜報秋期。已覺南荒暑氣微。歉歲分憂難逭責。明時負累敢懷歸。簾通海霧成霏滴。筧引山泉作瀑飛。恰有朝來蘇病意。竹梢晴日凈輝輝。</text>
<title>晩憇百泉寺。用簡齋韻。</title>,<text>肩輿度深澗。山色滿樓隅。無數樓西松。冥冥鳥相呼。問僧何福緣。百年坐晏如。今宵此樓月。容我與爾俱。明朝出山路。定欲倒跨驢。且復卧繩床。有詩還慵書。悠悠世界事。到此一掃除。</text>
<title>又次</title>,<text>我材本樗散。我貌非肉食。自笑功名計。難藉文章力。久已判此生。且復到今日。從今便歸去。豈待婚嫁畢。茅屋在林泉。勝似淵明室。</text>
<title>次洪太常命九韻遣閑 十月。公承恩赦。還嘉林鄕廬。</title>,<text>紛紛世事閱來新。嚴譴蒼黃記往辰。臣罪自甘編黨籍。主恩猶許作閑身。却辭嶺海炎蒸地。且就鄕園骨肉親。畎畆無階酬盛德。欲憑歌咏寸忱伸。顚毛種種九分新。日覺初心枉盛辰。孤學敢言高着眼。晩途猶喜急收身。溪山與雪俱堪賞。草樹唯梅最是親。矮屋也勝浮世窄。夜來雙脚盡情伸。園亭睡起臘醅新。正是畸翁得意辰。溪石瘦如多病骨。岫雲閑似不官身。村狵迎客旋旋喜。林鳥窺人恰恰親。雪後梅花應有怨。也回松色稍求伸。茅簷納旭紙窓新。曉睡蓇騰過卯辰。詩外自知難着力。酒中方信可容身。生涯藥鼎茶爐足。契分蒲團竹枕親。從古江湖吾道在。本應無屈亦無伸。里巷歌謠迓歲新。餘生翹首太平辰。梅高韻可强人意。樗老材還似我身。諸癖盡除惟石在。舊交皆絶獨山親。耕樵恰有殘年樂。宿願從今始得伸。稍覺園林氣色新。岸梅門柳各逢辰。空懷後樂先憂志。自笑多癡少黠身。荒歲村閭多盜賊。暮年江海少朋親。茫茫萬事蒲團夢。日午山窓一欠伸。盡把諸緣鏟削新。生朝不恨値三辰。農書乍閱差開眼。隱服初裁恰稱身。白髮驚心如寇警。靑山當面似交親。腐儒憂世無窮意。難遣愁眉醉裏伸。文彩憐君老轉新。劒氛中夜欲衝辰。飄飄少日凌雲賦。寂寂殘年卧雪身。微祿可將佳句博。冷談難與熱官親。囊中萬首東槎錄。壯志猶誇海外伸。</text>
<title>夜坐與洪太常。用唐人韻各賦。</title>,<text>山下荊扉閉夕陰。何人騎馬忽穿林。小蹊微雪有過虎。高樹急風無定禽。飣餖蕭條春餉薄。圖書跌宕夜燈深。君家只在牛鳴地。杖屨閑時倘再尋。</text>
<title>十三夜。月色皎然可喜。仍疊前遣閑。</title>,<text>老木疎籬薜荔陰。數家煙火共依林。無端自吠暮村犬。有底時鳴春澗禽。簷月橫分梅影淡。檻雲留鎖竹光深。柴門莫遣園丁閉。倘有高人雪後尋。頗喜全家着峒陰。百年吾判了中林。睡能警夜眞同鶴。詩欲鳴春却似禽。移杖一溪明月動。閉門千嶂白雲深。僊源與世非無路。只是遊人不解尋。儂家奇絶似山陰。曲曲淸流更茂林。千卷光陰甘死蠧。一枝天地足棲禽。山昏薄靄浮春早。石凍幽泉滴夜深。西崦病夫人不識。只容風月與相尋。向夕溪光漾閣陰。板扉依約出疎林。都刪俗韻貪看竹。自得天機愛聽禽。微釋硯氷知日暖。尙留巖雪認山深。却嫌遊賞妨閑事。野寺湖亭亦懶尋。夕吹連山破宿陰。十分奇事月生林。桂光欲動難分兎。竹影全疎不庇禽。天上玉樓瞻杳杳。雪中茅屋卧深深。新詩的在梅花裏。盡夜廵簷百遍尋。</text>
<title>夜坐口號</title>,<text>輕陰漠漠釀花天。石竇新添雨後泉。始信化翁私意在。敎春先着柳梅邊。隔樹鳩鳴小雨天。籬根潑潑已新泉。明朝試覓春痕迹。定在梅鬚柳眼邊。</text>
<title>登聖興山。次王荊公韻。</title>,<text>蒼巖百丈似蟠虬。屐底江南幾箇州。雲氣晩噓林色起。日華晴射野光浮。遙山直與天俱盡。積水疑幷地欲流。濁酒兩甌峰絶頂。旁人能會此心不。</text>
<title>食松皮偶成</title>,<text>咬得松皮勝紫芝。病夫從此不憂饑。淸臣可笑曾多事。枉爲妻孥乞米歸。</text>
<title>燈日。次唐人韻。</title>,<text>山閣尋常不啓扉。水流雲在自天機。花光欲老紅全淡。草意方濃綠漸肥。蔬荀也堪供客得。竹松應不放君歸。林泉只是容身地。入峽躬耕計未非。槐柳深藏謝客扉。狎來禽鳥已忘機。微風乍度岫雲活。小雨初過溪水肥。眠隴野童牛蹴起。饁田村婦犬迎歸。紛紛觸目皆詩料。纔得安排忽覺非。了却殘書靜掩扉。略無忙事况危機。林飡細煮松皮滑。野菜新燒竹筍肥。不有前年南海謫。那成今日北山歸。回頭江漢風波地。深怪淵明晩悟非。纖塵不着竹間扉。掃室焚香翫道機。石老憐同貧士瘦。花繁嫌似美人肥。孤筇每喜登山去。短帖猶慚乞米歸。自笑十年遲見事。閱來憂患始知非。</text>
<title>燈夕口呼</title>,<text>危欄悄悄晩來憑。夜氣天光一㨾澄。蝸屋獨看千嶂月。鳳城遙隔九街燈。松聲意外忽琴曲。樹勢空中如㙮層。欲買村醪酬勝日。宮壺却憶舊恩承。</text>
<title>夜坐次侄輩聯句韻遣懷</title>,<text>雲彩離離月倒流。夜深風露颯如秋。山容淡掃修眉黛。樹色濃添綠髮油。閑愛夕池魚潑剌。倦憐晨枕蝶遲留。心魂着在虗明界。一洗塵中十載愁。林花溪柳亦風流。况有鶯歌勝杜秋。新掇麥奴煎作粥。舊收桐子擣成油。狂思縮地移山至。醉擬箋天借月留。笑撫床頭竹根枕。夢中都忘世間愁。行止要宜任坎流。季鷹歸去豈須秋。登山屐有新裝蠟。障雨衣無舊漬油。稍稍上簾明月到。深深依檻白雲留。藜羹一飽吾生足。餘事悠悠百不愁。光陰無那水東流。詩鬢蕭騷已欲秋。殘卷蠧生三日雨。弊帷煤着十年油。催耕課訖閑桑扈。勸酒情疎老栗留。風色未應妨麥熟。痴情却爲海棠愁。夕枕凄淸簟欲流。竹風留得四時秋。深深墮草螢黏露。暗暗緣燈鼠舐油。閑手只堪杯酒用。病眸猶向簡編留。年來莫怪尋詩懶。恐到推敲枉作愁。躬耕未必不淸流。老向田間祝有秋。漸减詩情春廢酒。稍增書課夜焚油。急風高樹螢難着。明月虗林魍不留。世事萬般欹枕外。卧聽農話破閑愁。</text>
<title>次姪輩聯句韻。與洪太常酬酢。</title>,<text>酒醒花氣藥香中。閑把離騷誦一通。冉冉溪雲低覆屋。茫茫野樹遠浮空。新裁隱服誇山態。自製農謳說土風。久信天公眞會事。江湖只許屬詩翁。每猜塵客到林中。休怪深山路不通。苔壁白雲縈夢重。石床明月照心空。百年詩酒還今日。餘子文章盡下風。木枕蒲團茅屋內。天敎卧着愛眠翁。布被藜羹樂在中。吾生那復問窮通。書能滿腹身還瘦。事不縈心夢亦空。愛竹韻高常逗雨。憐花力弱未禁風。官稱恐作山家累。自號西湖一散翁。疎簾淸簟樹凉中。澗靄爐煙細細通。稍覺一身閑處健。尙容雙眼醉時空。陰晴乍變應梅雨。冷暖平分正麥風。詩句偶成人不解。有時翻說向田翁。晩年經濟在閑中。遠引流泉竹裏通。人迹苔痕深處斷。客心潭影靜時空。琴經偶閱梧桐雨。藥譜時抄菡萏風。屋角尋詩巾一幅。誰能畵得悟齋翁。一笑相看竹色中。不將名刺扣門通。深深樵唱林蹊暝。寂寂碁聲院落空。廢沼亂鳴蛙讖雨。低枝深坐鵲占風。糾紛眼底無窮事。頭白江湖卧病翁。穩着全家水石中。荊扉不遣俗人通。竹床便體忘氊弊。松葉充腸任槖空。輕薄野雲多障日。陰森溪樹易生風。鬅鬙短髮看如許。莫怪詩成自道翁。</text>
<title>次聯句韻</title>,<text>茶煙向夕觸簾靑。竹韻泉聲擁一亭。野火獨明雲漠漠。村舂忽急雨冥冥。畦栽菊遍纔通逕。檻對山多不礙扃。晩睡醒來仍悄坐。亂螢無數度空庭。</text>
<title>寄書責陳同父盛治園亭</title>,<text>試將鍾鼎較丘樊。穴處樓居問孰尊。安宅合從身上覓。好田須信眼中存。園亭誤爾爲形役。鍼砭容吾說病根。氣像空中樓閣在。機關局上奕棋翻。零金乍撥殘爐火。一鑑難開活水源。義利中間雙佩劒。經綸前後六排閽。風期漢祖唐宗合。契分夷吾景略敦。楊子玄亭嫌寂寞。梁家畵閣羡飛鶱。却回龍虎風雲手。剩占煙花水竹園。把得名樞兼利戶。排成月檻與風軒。規模宛是公侯宅。物色殊非釣稼村。千載恐爲豪傑笑。一書聊引古今論。草堂遲日供長嘯。沂水春風入永言。後世留看高士傳。當時見許聖人門。雲林一洗紛華氣。風月猶存洒落痕。此意卽今難倣像。吾心何事枉勞煩。兩歧本自分端的。一塊寧容做混圇。正坐自家疎結搆。却於他界浪馳奔。樓臺燕子空相閙。草木牛山更不蕃。大臠只應甘一飽。寶藏猶恐便長昏。銕金終是難成器。膠漆由來易着盆。舊說高人譏問舍。近聞名相戒修垣。暫時黃屋眞狐假。昔日朱門但雀喧。不老靑山須雨洗。將鶱大廈易風掀。稍回燕處悠揚夢。穩着閑中淡泊魂。明月梨花難把玩。秋風桂樹可攀援。一枝亦足容棲鳥。虗室終須制放猿。吾道本宜存警策。此書奚止問寒暄。元知以石能攻玉。却恐非膠莫救渾。請看武夷溪上屋。翠岑屛障白雲藩。</text>
<title>五月覲伯氏於永淸縣舍。殷山倅金 東弼 子直聞余至。自箕城迤過。與之聯枕一宵而罷。子直歸寄四律。依韻以謝之。</title>,<text>夢中關月與湖雲。誰意西來却對君。世事靑泥仍九折。年華白髮各三分。面前書史好消息。胸裏江山新見聞。只恨天涯今夜短。翻翻何樹曉鴉羣。人生聚散劇浮雲。一笑持杯爲向君。嶺外篇章囊底出。天涯形貌燭前分。月高梧影僛僛轉。風遠荷香續續聞。江海無窮憂世意。毁冠端欲去人羣。梨花亭北看歸雲。客裏孤懷倍憶君。夢去山川知不隔。詩來風月與相分。天邊倦翼常慵數。雨後凉蟬却悄聞。莫問怱怱歸去意。故山魚鳥怨離羣。榮名把作太空雲。松桂林中醉使君。倘有神僊消息到。都無人世是非分。官樓嶽色杯前見。妓席琴聲燭底聞。夢悟散人高一着。金華山下叱羊羣。</text>
<title>官池荷花盛開。折八柄置甁間。適得平壤桂糖酒成小酌。戱題一絶。</title>,<text>天上瓊漿平壤酒。人間國色永淸蓮。西來莫道風情少。醉擁瑤宮八女僊。</text>
<title>自永將歸。留詩慰伯氏。</title>,<text>未死相逢亦寵私。敢嘆離別又天涯。前年謫去南荒路。不道今宵共此巵。</text>
<title>臨行走草上伯氏</title>,<text>嶺海歸來此夜同。離愁明日又秋風。江山縱美難爲客。齒髮俱衰各及翁。此別緣他簪紱始。餘生悔不布韋終。花源擬築三間屋。虗却東頭爲待公。</text>
<title>自練光亭步下。循江看月。抵長慶門而還。</title>,<text>坐閱風煙略不閑。雙眸持與做亭顔。漫漫浸郭平鋪水。點點浮空活動山。客路不窮靑草野。人家無數綠楊灣。紗巾一幅無人識。長慶門前看月還。</text>
<title>又成一絶</title>,<text>去年矗石樓前笛。今日練光亭上巵。南邁西征元不恨。吾詩賦盡域中奇。</text>
<title>浮碧樓口占</title>,<text>大野只應天際盡。危臺直欲水中浮。人間無限誇張事。不負渠名獨此樓。</text>
<title>朴 乃貞 直卿席上。次趙大年韻。贐理山之行。</title>,<text>朝端無地可投身。次第分符捴侍臣。君又出關迎鴈去。吾曾到海與鮫隣。莫論先就歸田賦。也是均爲去國人。塞樹蒼茫湖日晩。窮秋誰慰索居貧。皓首戎衫出塞身。鐵冠誰識舊臺臣。蒙獒吏與狙猴類。掘鼠民將鹿豕隣。千里嶺雲遮故國。五更關月照覊人。窮愁只得憑詩遣。歸日吟囊判不貧。莫說靑蝸繫在身。關河萬里一孤臣。只敎僮僕留看屋。盡把琴書借與隣。浮世苦多離別日。殘年悔作宦遊人。放翁晩羡田家樂。端怪楊雄枉逐貧。儒冠去作靺韋身。要鎭邊垣輟近臣。土思已敎靑鬢改。官居况與白頭隣。行裝略似流遷客。戱語眞成把守人。見說山田難種秫。淵明應恨酒資貧。</text>
<title>送安唐津 時相 君弼</title>,<text>漢水連天闊。唐津入海遙。秋風歧路意。離鬢兩蕭蕭。</text>
<title>金進士 鎤 挽</title>,<text>八十人間世。垂垂髮及肩。早登司馬榜。重見委禽年。凡楚看碁外。滄桑把酒前。太平生死樂。邵子有遺篇。又僊風誇鶴氅。俗物傲烏紗。歲月了高卧。乾坤入浩歌。無求於世者。不遇也時耶。乘化脩然去。何曾悼逝波。</text>
<title>夜到平澤口占</title>,<text>凉月蒼茫野。孤煙寂寞村。風便聞殘角。方知是縣門。</text>
<title>夜坐口號</title>,<text>秋陰慘慘作黃昏。晩雨連山凈滌原。鴈度天寒忙就暖。蛩搖夜寂巧生喧。荒蹊亂葉客通屐。小屋疎燈人掩門。世事萬般雙鬢外。爐灰書盡默無言。</text>
<title>再從兄 尙廉 士行氏過訪留宿。題示一律。仍次其韻贈行。</title>,<text>深居意外忽君行。驚喜還疑醉夢醒。盡夜不眠溪月素。明朝相送海山靑。飢寒豈以文章救。歲月空於道路經。怊悵洞門分袂後。凍雲殘雪閉茅亭。</text>
<title>寄一絶嘲洪太常</title>,<text>偶逢村子問洪厓。半夜歌呼聚郡齋。西崦病夫人不識。卧聽松雪落空階。</text>
<title>同洪太常拈慵字各賦</title>,<text>愛山眞箇似吾慵。耻向人間作媚容。映雪籬新編白竹。着煙窓暗爇靑松。蒼茫天意非時霧。寥落村愁盡日舂。筇屐會須料理得。約君江寺去相從。嵇康性分本來慵。一任人嗔不撿容。節食終年唯喫菜。觀書徹夜每燃松。溪薪暝雜雲痕刈。巷杵寒侵月色舂。避世花源猶恐淺。碧城行與羽人從。危途無地着疎慵。稍喜吾廬此膝容。山客盤飧多煨芋。野人籬落半圍松。泉霞冉冉生晨汲。峽月搖搖落夜舂。林下不嫌游舊少。水禽巖鹿與過從。事外輸身恣放慵。憂端不着靜中容。澗邊行藥時穿竹。林下題詩或削松。富貴憐君歸瓮筭。文章笑我費戈舂。藍輿擬賞南臺雪。只許冠童六七從。手板頭啣意已慵。眼明山態與雲容。衣追古㨾初編芰。酒得新方別漬松。危磴有氷難試屐。荒村無食不聞舂。殘生未了書生分。黃嬭靑奴在處從。風月天敎餉我慵。一間茅屋與相容。頹齡身健緣餐菊。晩節詩寒爲說松。村舞淋浪虗日酒。里謠嘔啞糴時舂。爛思人世無窮事。富貴何如所好從。空谷蛩音起病慵。梅前一笑看癯容。鳥情寂寂依深竹。月意遲遲戀好松。客語乍排仍急雪。吾詩欲就忽孤舂。西枝覓地商量事。來歲何山與子從。百遍看山未覺慵。雲霞粧點畵中容。隣僧送米煙生竈。野客尋詩雪落松。驢避拆氷危度彴。鳥偸零粒恣窺舂。梅花約在前村月。準備筇枝欲往從。卧着林扉宦興慵。塵埃一洗十年容。天時已欲蘇梅柳。世事那能溷竹松。小屋燈深方暖酌。何村月落尙寒舂。剡中回棹非奇事。有雪須君每夜從。幽事頗忙應俗慵。野情林氣在言容。斧斤本貸不材櫟。歲月何關難老松。度壑雲翻風乍簸。當溪石罅水應舂。蕭條獨掩揚雄宅。問字無人載酒從。萬緣都削未除慵。瘦骨眞成老鶴容。謝客門深依古柳。藏書閣靜傍疎松。羹新澗艾誇濃煮。飯軟湖粳喜細舂。酒炙朱門非我事。古來榮與辱相從。</text>
<title>洪太常示桃溪三首。遂用其韻書懷。</title>,<text>溪深魚恣戱。林密鳥貪棲。我本非魚鳥。如何愛林溪。長安車轍邊。不宜靜者居。桃花洞名好。水樹淸有餘。樂哉此遠俗。曠然遂吾情。澗屋不受塵。容我了此生。西窓一爐煙。細讀淵明詩。一慵縛兩脚。不踏山外歧。東里有野老。時來問幽懷。相看但一笑。白雲生翠厓。其二我策三十六。休官最奇事。山居不寂寞。觸目浩幽思。激激溪自響。嚶嚶鳥相和。春氣浮山木。前夜雨新過。預借隣家牛。欲耕早稻田。幽事亦相關。稍覺妨學禪。置此且孤嘯。明月生池水。披衣凉露下。岸幘高雲起。虬龍忽滿地。肅然風動林。朗詠左思詩。山水有淸音。其三曉日明疎籬。林光耿宿露。鳥雀鳴繞屋。幽人夢始悟。病眼妨劇讀。默坐觀物理。蒲團着身寬。不願有餘地。隣翁强解事。笑我慵不出。閉門是佳境。此計未爲失。嶺雲遲不去。愛渠閑自在。修鍊亦勞心。苓朮未須採。書床與筆架。百年聊取適。悠悠世紛外。無爲乃至德。</text>
<title>又用遷字韻</title>,<text>梅影橫斜竹色鮮。溪亭選勝座頻遷。鳩呼山雨蒼茫內。鴈度湖雲泱漭邊。林客斸苓充歲計。野翁移柳結春緣。吾窓三尺寬如許。盡納江南萬里天。</text>
<title>又用番字韻</title>,<text>林泉一卧閱寒暄。題遍山詩紙百番。巢鵲却於危處穩。語禽還向寂中喧。梅身老去猶花意。髩色春來獨雪痕。溪閣夢回奇事在。一簑煙雨客敲門。</text>
<title>雨中用遐字韻</title>,<text>雨子稀稀映晩霞。西湖春色未全遐。漸看山氣融殘雪。已報溪流潰凍沙。餘潤分明通匣硯。亂霏容易折巾紗。幽人作意揩雙眼。擬賞園中第一花。</text>
<title>寄海累李 世德 伯卲</title>,<text>志節千椎後。聲名一鼓餘。自期天下士。人讀獄中書。大樹方遭斧。孤蘭可免鋤。春風湖海闊。愛惜鬢毛疎。其二七年再去國。萬事一聽天。沽酒漁歌外。騎驢畵扇前。雷霆終薄怒。日月本高懸。水調新翻在。瓊樓早晩傳。其三百六斯文厄。三千此路危。向來忠自許。今日義難辭。鳳逝秋霄暮。蛩鳴夜雨悲。心香餘一瓣。灑淚寄商芝。其四島中非死地。頭上有寬天。淡泊存吾道。冲虗謝衆緣。忘懷魑魅側。用力聖賢前。一部參同契。師門舊法傳。其五久識人如鐵。休憂地似瓊。那將過海謫。可博重山名。漁父滄浪闊。樵翁灧澦平。丁寧存警策。或恐損邦衡。其六莫浪憂炎瘴。要須愼寢餐。水泉穿竹覓。風霧閉門欄。意定驚濤晏。神舒小島寬。他時看鬢色。免使索詩還。</text>
<title>寄務安倅尹 聖時 季成</title>,<text>眼中游舊半南遷。笑領銅章犯瘴煙。嶺嶠春生移桂地。湖園雲落訪梅天。古今島外船如馬。雲錦樓中燭似椽。回憶閉門西郭日。席間那得着羣賢。</text>
<title>次元日聯句韻。呈李丈。</title>,<text>莫怪全家着在山。宦情吾已十分刪。拋來衫笏身差健。踏盡江湖脚轉頑。浮世肯容疎懶迹。流年俱作老蒼顔。怱怱明發南歸意。春及西疇事稍關。</text>
<title>洪太常來訪晩谷寓舍。仍留宿。拈韻同賦。</title>,<text>淡月微雲爾許淸。草根凉意又宵行。樹間乍出績燈影。籬外自鳴田水聲。茅屋似簑聞雨大。葛衣如羽受風輕。尋詩却笑陳三躁。閉戶胡爲白髮生。北窓高枕有餘淸。冷笑炎天褦襶行。掃逕未容排樹影。閉門猶得納泉聲。雨疎宿鷺無多濕。風急流螢太劇輕。久信一詩勝萬戶。文章休恨枉平生。水樹微凉几案淸。卧聽田叟叱牛行。怒蛙爭叫不餘力。嬌鳥欲鳴還惜聲。客借簑衣披雨好。僧分草屩踄雲輕。囑君料理漁舟得。約趁江樓明月生。是日與諸友約江行。</text>
<title>五月十七日。與洪太常命九，鄭斯文 泰吾，文斯文 敬敎 及家侄三人，童蒙柳夢參。登海陵亭。向夕借商船。乘潮而上。過羅巖黃山到頒詔院。宿四佳亭。翌日曉發。過鳳頭亭到雙巖。江淺舟不能行。遂捨舟騎馬而還。舟中用挹翠軒韻各賦。</title>,<text>騎馬野橋初出日。買魚湖市已回潮。扶頭兩榼淋漓酒。散髮孤舟浩蕩謠。柁底浪平龍卧穩。席前沙闊鷺飛遙。今宵擬看白巖月。只恐微陰生遠霄。七山祠畔理孤棹。八卦亭前看晩潮。渺渺山雲浮寺磬。亭亭湖日下漁謠。乘風舴艋欹斜疾。傍岸樓臺欻忽遙。擡眼十分奇事在。落霞孤鳥更晴霄。</text>
<title>白巖舟中。又用挹翠軒韻。</title>,<text>寺磬却於帆外失。村燈忽復棹前生。水天相蕩日初落。洲渚皆平潮欲盈。千里海山吾土勝。百年風月此宵晴。夜深繫纜巖楓側。隔岸猶聞砧杵鳴。漁人撑艇晩潮落。醉客扣舷明月生。塵土十年吾髮短。江山千古此杯盈。魚龍氣逼炎天爽。星漢光垂澤國晴。暝裏數聲何處笛。一時驚起渚禽鳴。</text>
<title>過八忠暮歸。馬上口占。</title>,<text>十里靑山一蹇驢。偶然來訪野人居。棊殘酒盡便歸去。日落林風吹客裾。</text>
<title>鴻山虎巖道中口占</title>,<text>森森欲動石疑虎。矯矯將飛山似鴻。川平野闊驢兒快。未信人間此路窮。</text>
<title>沙橋雨中。與洪太常聯句。</title>,<text>驕陽彌月涸川原。一夜西郊雨氣昏。九。 江海久蒸先潤礎。谷山俱震忽翻盆。燒空電尾金蛇掣。掩日雲頭鐵馬奔。𥳽去地維方自盪。撼來天柱更能存。凝。 鸛鳴鳩喚皆先兆。蛙竈魚錡此一番。徹曉沙梁漂宿笱。崇朝湖岸沒前痕。窓間飮墨容神叟。馬上傾瓢藉鬼媛。九。 捲野風旋排宋鷁。連天水擊偃莊鯤。橫斜却似顚張旭。拂戾還如勇孟賁。細濕錦衾籠楚峽。淸和瑤瑟落湘沅。凝。 乍來簾際聞茅溜。急掠籬邊覺竹喧。平陸水高難辨壠。小庭潦凸欲侵樊。九。 野中牛馬寒無色。樹杪烏鴉寂不言。江倂濁渾誰別渭。地皆低濕却疑湓。凝。 飛流屈注川成海。巨浪狂奔峽倒源。林象走應驚陣潰。石犀沉豈鎭江掀。九。 乘時陂澤喧蛙蟈。得意汀洲飽鼈黿。勢急河魚庭畔落。聲高巢燕幕中翻。岸沙欲潰先崩觜。溪柳將顚已露根。凝。 漠漠四望渾水浸。茫茫一色獨山鶱。潛蛟莫倚重淵窟。汲虎何愁古井眢。已見灌川河伯室。無勞抱甕漢陰園。九。 野人門巷停吟屐。村子衢街沒稅轅。紗潤何緣禁透牖。土融無計護頹垣。雞當晦處能分曉。犬到晴來定吠暾。凝。 桑里變洋誠可怕。寃禽塡石詎堪論。墊昏忽憶湮洪禹。訇磕如聽奏樂軒。淼淼鋪來平地盡。漫漫捲去半天呑。九。 簡編奈此方生蠧。沮澤從渠自肆蚖。工部豈堪憂屋漏。子桑猶不廢琴援。陶君撫酒壞朋友。坡老連床感弟昆。凝。 閑客愛看江浦鷺。逐臣愁聽洞庭猿。狂心欲喚當樓月。衰骨難承炙背晅。九。 欲着纖絺還自㥘。乍搖輕箑謾相煩。易霑石丈龍睛硯。難曝田翁犢鼻褌。凝。 蘆際獨明翹白鳥。草間全濕卧烏犍。湖迂浪欲浮漁戶。漲急潮難逆水門。九。 海賈逗檣倚蜃鰐。浦氓乘屋並雞豚。巖泉亂噴常牛吼。山石孤撑獨狠蹲。凝。 湯后代犧千里霈。嬴皇休駕八公尊。詞人頭上催詩句。滯客燈前費夢魂。九。 甑爲炊稀塵欲宿。衣因澣久蝨堪捫。滴梧淸韻曾聞孟。被草新聲更憶孫。稍廢尋山閑欵段。仍停採藥睡昆崙。凝。 不妨沾折高人帽。且喜行隨太守轓。襏襫功高逾紱冕。薪蒭價重壓璵璠。水田耕罷憐寒島。溪閣吟成想濕渾。九。 四壁事違愁客子。三農望叶慰黎元。判知已洽移秧節。却恐還妨打麥村。貧女莫論三日苦。病夫偏感一凉恩。凝。 堯謠堪聽蒸民粒。箕範將徵庶草蕃。憫旱不緣勞黼扆。感天那得捷箎壎。九。 禱時江瀆沉羊豕。賀日軒墀簇鷺鵷。宣室自憐違問鬼。明庭敢恨阻分膰。凝。 長年幾歎空甔石。今歲懸知飫饔飡。已免周郊祈魃虐。何煩鄭國訴尪寃。九。 新謳自製酬農鼓。小釀初開屬賀樽。凝。 下土生靈知不困。上天膏澤豈終屯。且須擊缶聊娛惲。不復祈田見笑髡。九。 畎畆無階酬聖德。擬將豐頌獻天閽。凝。</text>
<title>林亭次東岳韻</title>,<text>卧着溪山領菊杉。急流差喜早收帆。遊魚自樂寧趨餌。放馬多閑不受銜。竹影分靑添淺酌。荷光送綠入凉衫。客來未害無氊席。笑指林間一座巖。故園歸興在筠杉。不待秋蓴便掛帆。嫌與世通辭客刺。怕爲人識諱官銜。花前酒意看欹帽。林下棊痕驗摺衫。却喜吾詩添一料。怪禽啼在屋頭巖。晩眺溪西倚老杉。劃空飛鳥似湖帆。流雲繞作山腰帶。列樹橫成谷口銜。枯竹自誇新斸杖。破荷還笑舊穿衫。松煤葛筆皆眞意。興到題詩遍澗巖。老去形骸似古杉。人間歲月劇飛帆。懶收桐子容鼯摘。勤護榴花畏鳥銜。苔意夤緣偏染屐。樹霏容易欲欺衫。晩來詩裏商量事。柱杖無言面翠巖。三年卧看北山杉。不管西江足破帆。舊與高僧翻脚偈。新稱居士洗頭銜。林窓睡起雲生枕。磵檻詩成雨點衫。堪笑魚頭老參政。退朝空對畵中巖。傑氣憐渠百仞杉。功名眞箇逆風帆。詩篇論細心如秤。世事談稀口似銜。老亦嗜書關晝戶。貧猶耽酒典朝衫。浮名判作高官障。休恨明時卧穴巖。</text>
<title>七月十五日夜。乘月上郡樓。次聯句韻。</title>,<text>淸秋仍快笛。獨夜更危樓。露鵲翻翻墜。風螢閃閃流澗凉生野酌。林月照村謳。玉宇欄干北。迢迢客子愁。又偶得王弘酒。仍登謝眺樓。野光將月動。溪影帶星流。夜靜深深笛。天長浩浩謳。吾鄕眞廣漠。無地着閑愁。</text>
<title>八月入都下。與彥明，而準同賦。</title>,<text>偶然到城郭。終是戀雲林。搖落仍秋序。蒼茫又夕陰。流年吾髮短。浮世此杯深。倚杖見歸鳥。明朝江海心。</text>
<title>淸溪聽民堂。聞老妓彈琴。與李參奉 重觀 國賓拈韻同賦。戊戌八月。覲家兄于淸溪。國賓亦在衙中。</title>,<text>琴韻偏宜靜夜聞。畵堂高燭又淸樽。佳人向老風情减。志士逢秋雪鬢繁。江海十年憂國淚。關河一曲感君恩。瓊樓北望西風急。水調詞成獨永言。梅妓琴名愜舊聞。解將新譜侑詩樽。秋陰生壑崩雲急。夜雨連山落木繁。烈士唾壺悲壯志。佳人團扇戀前恩。湓江千古琵琶恨。頭白關河老正言。琴妓名有梅</text>
<title>又用前韻。排憫示國賓索和。</title>,<text>霜前候鴈客先聞。要撥覊愁便置樽。詩就關河秋日短。夢回江國暮雲繁。欵醫只爲偏多病。揮妓非緣本少恩。世事萬端搔首外。爐灰畫盡默無言。</text>
<title>用后山韻。與國賓同賦。</title>,<text>江湖終古少危機。自笑淵明晩悟非。香嶽遊裝新草屩。月山歸計舊荷衣。百廵亂酌初刪令。一着危棋忽解圍。莫怪吾行還着急。故園雞蟹入秋肥。炎凉迭換自天機。日覺芳華八九非。愁外海雲搖畵角。夢中江雨打簑衣。閉門庭葉蕭蕭下。憑几屛山矗矗圍。稍喜官厨秋不冷。峽蔬猶軟海鮮肥。免敎閑脚落塵機。問水尋山計未非。邑吏偏疑朝士步。宮娥爭笑野人衣。行宮老大梨千樹。故廟陰森栢幾圍。昨日妙香消息在。白雲菴北紫蔘肥。</text>
<title>又用后山韻示國賓</title>,<text>靑猿銕獺兩關情。踏遍江山得得行。箕子故墟秋月在。武侯遺廟暮雲生。鄕愁每怕蛩吟引。客夢偏猜鴈叫驚。明日欲尋香嶽去。百祥樓上眺新晴。</text>
<title>夜坐次后山韻示國賓</title>,<text>桐疎槐冷耿秋陰。院落蕭蕭積葉深。歲月却於詩裏費。江山空向夢中尋。賓鴻忽叫海雲闊。郡角初鳴山月沉。歌曲自成還自唱。不關人世少知音。</text>
<title>閏八月十三日。往慈募山城。忽有一客携琴來訪於寓舍。問之則陽川李進士 渘 云。遂與乘月上將臺。李生成五律示之。口占以次。</title>,<text>秉燭眞奇事。携琴豈素期。才須名下覓。面不暗中疑。短笛秋逾快。高樓夜更危。百年書劒意。寥落海西涯。</text>
<title>十四朝。約李生登西城江東寺。使金生 台望 呼韻各賦。</title>,<text>竹輿藜杖此行奇。秋日西城共赴期。山似浪翻僧指眩。海如雲凸客看疑。橋門捍水知功大。寺屋懸空怕勢危。霜鴈一聲搔首外。玉樓消息杳天涯。</text>
<title>宿鐵甕城天柱寺。次壁上韻。</title>,<text>筇枝終日踏雲行。八月林楓照眼明。千里關河聊作客。百年書劒獨憑城。連山暮雨琴中潤。滿壑秋陰笛外生。鄕國自遙難入望。不關重疊亂峰橫。</text>
<title>東臺用壁上韻</title>,<text>山河萬里一望中。鐵甕東臺域內雄。妄擬擎天吾手隻。狂思拓地此眸空。中原日落城樓動。大海雲來佛殿通。自笑書生千摺額。當年不解抹成紅。</text>
<title>暮宿香山普賢寺。口占示南叔 世雲 公八。</title>,<text>樓當峰缺月來先。晴罷秋星沸峽天。域內名山吾屐底。人間閑界此杯前。瑤琴乍澁咽流水。鐵笛忽高開紫煙。不到毗盧猶有恨。與僧聊復約明年。</text>
<title>香爐中峰</title>,<text>一筇飛躡玉嶙峋。岫態峰形面面新。樹被風盤皆帶。巖因雲潄欲生鱗。他山細瑣不盈目。此界寬閑堪置身。詩句偶成仍寫壁。不妨留與後來人。</text>
<title>香爐上峰</title>,<text>香爐今見愜曾聞。浩劫高撑獨不羣。萬里山河皆下視。兩儀淸濁此中分。精神一一含氷雪。力量多多畜雨雲。安得柳州奇峭筆。盡將峰壑屬爲文。</text>
<title>南叔爲迎使先歸。盡遣歌妓隨去。戱成追寄索和。</title>,<text>好事東山謝妓携。管絃翻恐閙招提。只容螺䯻映驢背。盡遣蛾眉隨馹蹄。松院古音和水聽。蒲團本色與雲棲。此中別段風流在。看我詩成倚醉題。</text>
<title>賓鉢次壁上韻。示守戒僧。</title>,<text>僧燒栢葉細翻經。竹枇聲中倦睡醒。山爲楓多都暈赤。石緣苔積寢滋靑。禪心夜靜同歸寂。客意天虗欲御泠。聞說香爐峰頂月。有時笙鶴降僊靈。</text>
<title>金僊臺得扉字</title>,<text>紫霞深鎖半天扉。僧去庵空鶴未歸。栢不斷香常滿院。楓能生暈却侵衣。笛高雲觸翻成咽。臺逈風搖忽欲飛。金僊海上無消息。醉倚層峰看夕暉。</text>
<title>上院小樓聽笛</title>,<text>落日危樓獨倚時。碧峰雲盡玉參差。笛高却恐蒼厓裂。莫向欄頭盡意吹。</text>
<title>上院遇箕伯李 肇 子始台同賦</title>,<text>筇屐相隨上梵宮。百年浮世此杯同。蕭蕭落木杪秋後。矗矗羣巒元氣中。巖色洞雲蒸欲爛。瀑流山月照還空。平生濩落神僊想。徒倚層臺萬里風。</text>
<title>歸路。用前韻。錄呈箕伯台。</title>,<text>藍輿一再上琳宮。雲物朝曛態不同。裘帶逢君雙樹下。屐筇留我萬楓中。泉流石觸哀鳴壑。嶽勢雲搖活泛空。莫遣瓊簫吹滿意。龍湫咫尺易雷風。</text>
<title>送通信上使洪令 致中 士能</title>,<text>雪衣曾上白山雄。大帆如雲又日東。萬里眼前無險路。百年頭上有高穹。融通流峙存諸內。損益剛柔用厥中。博望未曾南過海。僊槎纔到月支窮。不信君身六尺孱。扶桑萬丈欲躋攀。乾坤側畔無窮眼。鯨鰐前頭自若顔。度量伏人聲色外。機謀覘國笑談間。詩文長格渾閑事。會做姚通范廓還。</text>
<title>送通信從事李 明彦 季通</title>,<text>久信危途置脚難。滄溟豈獨易風瀾。舟因偏重元多覆。軸以羣輕或不完。機事却於微處愼。語言須向快時慳。詩篇亦是蠻中得。倂與金投莫載還。</text>
<title>洪山陰 九采 輓</title>,<text>怪殺生才爾許奇。公然黃壤便埋之。蒼茫峽月鵑啼曉。寂寞江春雉雊時。桂欲吐花羅隱塚。竹應抽筍寇公祠。槐陰留與諸兒做。鶴谷家聲未遽衰。尙憶南遷過峽源。換鵝亭上挹淸芬。渾忘嶺海艱關路。且聽溪山欵曲言。久羡流觴臨曲水。忽驚飛舃躡孤雲。西風吹盡藤州淚。夢裏空江但月痕。</text>
<title>己亥季夏二十五日。與趙說書 最壽 季良，沈進士 餘慶 誠甫，金正字 弘錫 胤甫，李注書 獻英 彥和，李注書 獻章 彥明，金正言 尙奎 士昌，李佐郞 巨源 而準。會于呂文學 必禧 受卿宅。酒後聯句。拈願韻。以齒序依字次分押。沒韻而止。座有先起者。故得句有多少。</title>,<text>晩乘持被暇。偶成盍簪願。良。 淳風見里仁。狂態絶鄕愿。誠。 新逢乍欵欵。久坐終謜謜。胤。 騫騰他自好。落拓吾豈怨。和。 歎息觀世事。翻覆類市販。受。 携手將問舍。把犂欲畊畈。明。 詩盟歃銅盤。酒功銘鐵卷。凝。 健筆輸君聘。深杯爲我勸。昌。 眞率盤行五。淹該書積萬。準。 小園桃綴實。晩圃瓜吐蔓。良。 凉閣避炎爀。文楸消景曼。誠。 秋泉爽替茗。午糕飽當飯。胤。 岫雲似絮披。庭檜如纛建。和。 雷鳴殷在山。雨急快决堰。受。 鴉羣煙裏噪。岳色晴後獻。明。 凉風開樂國。畏日弛嚴憲。凝。 浮榮歎鮎竿。末俗誇麟楦。昌。 肅穆園陰重。薈蔚洞霞噴。準。 省身宜矯輕。體道可行健。良。 寡慾養性靈。遵禮固筋腱。誠。 混迹城市閙。寄意山林遠。胤。 滑稽任笑囮。斂退逃譖圈。和。 宿鳥知棲息。鳴蟬無耽卛。受。 遲留傔從倦。供設主人慁。明。 玄經笑覆瓿。白詩耻登溷。凝。 高談動淸爽。豪氣起頹頓。昌。 醉秉君子乾。凉引少女巽。準。 文思看泉湧。酒面待水潠。良。 會與蘭亭幷。遊豈竹溪遜。誠。 角藝語轉險。善交心愈愻。胤。 避繳慕鴻冥。服車憐驥困。和。 已將毛皮掇。肯作骨體嫰。受。 大懷忌褚小。强呑嗟肉腝。明。 秉直寧有怍。處屯本無悶。凝。 燈蛾眞自誤。砌蛩亦何懣。準。 老猶守鉛槧。生不識戈鐏。誠。 終當卧江湖。相與汕魴鱒。胤。 老櫟元自散。鉛刀何害鈍。和。 世方工淫諑。我欲距詖遁。受。 塵途厭冥。雲壑甘肥遯。明。 道須戒枉尺。官豈希進寸。凝。 魚樂在縱壑。鶴思欲超坌。誠。 士固輕富貴。時不重名論。胤。 競舟指可掬。趨市手爭捘。和。 處下思趾賁。止所體背良。受。 擺落簪組累。盤礴衣裳褪。明。 才陋慙似鄶。令嚴怕徵郾。凝。 共結陶社遊。都忘阮途恨。誠。 且喜飽蟫蠧。何羡飫肥腯。胤。 凉螢露氣濕。短燭風燄焌。和。 忽聞狂烏囈。已覺顧兎嬎。受。</text>
<title>文淸安 德龜 挽</title>,<text>名士江南富昔聞。丹淵近日又空羣。平時解讀孫吳法。季世能爲秦漢文。林鹿射回衝急雪。島駒騎出矯浮雲。區區斗大淸安縣。那得奇才展半分。儂家住在小桃源。喜子新居與對門。蓮社花明春酌細。竹窩燈靜夜碁翻。亂蟬秦樹纔離夢。獨鳥吳天忽旅魂。他日重尋湖外路。藍輿忍過瀼東村。</text>
<title>晩春。與胤甫，而準同賦。</title>,<text>睡起西窓對晩暉。慵痕浪藉皴生衣。疎花細柳春城遠。斷靄輕煙夕岫微。海鷰怱怱隨暖到。林禽稍稍望昏歸。故園消息支頤外。無數筠梅擁石扉。</text>
<title>胤甫自溫陽來。寄寓於隣舍。與彥明，而準。日相往還。仍與酬唱。爲遣閑之資。次李文順集中韻。</title>,<text>高雲晩作小霏還。留與微凉几案間。諸癖盡除唯愛石。舊交皆絶獨親山。病眸常怕看書眩。愁髩偏憐得句斑。長日閉門無事睡。世人誰解不官閑。誰喚空齋午睡還。亂鶯啼在樹中間。每愁簷短難遮雨。偏喜窓寬盡納山。正字功名驢踏迹。壯元文彩豹成斑。吾儕用力今無地。未害將詩與破閑。</text>
<title>得干字</title>,<text>龍光每夜斗牛干。正字詩聲逼建安。吾避此公甘弟畜。爾輕餘子輒孩看。精神風月應添爽。力量江河與較寬。只恨凌雲人不識。祼邦終古笑衣冠。</text>
<title>得曹字</title>,<text>有手偏嫌揖俗曹。得君眞似飮醇醪。蛙乘淫雨爲生富。鴟順剛風自得高。末路久知家食吉。閑身寧怕屋嗔遭。陳三枉笑昌黎躁。閉戶渠還白盡毛。麤官不用乞南曹。且把淸歡寄濁醪。宿雨乍收山氣凈。頑雲忽破月輪高。何人福與才兼備。自古榮將辱兩遭。卧笑炎天褦襶子。侯門刺紙欲生毛。老廣文憐病水曹。百年同此兩甌醪。君方着眼書中穩。我已收身事外高。滿意凉風將睡至。不期明月與詩遭。晩知文字工無益。枉禿人間千兎毛。莫把賢愚較藺曹。浮名不直一杯醪。禽聲薄暮鳴箏亂。雲勢虗空聳㙮高。待月心如高士速。看山眼似故人遭。留君終夕聞淸話。簾閣微風落塵毛。吾榻端須置汝曹。雨中同酌樂天醪。淸名晩節多難保。俗學初程或易高。委質山林應契合。潛心書史便神遭。元知良貴官無與。已把浮榮視一毛。蓬壺何日躡僊曹。聊復將身隱賣醪。庭樹與人無事老。岫雲同我不官高。詩眉乍展新材得。棊手差慳大敵遭。世上難窮惟義理。蠶絲盡處又牛毛。</text>
<title>移寓墨洞後。荷社中諸益聯轡來過。盡日酣觴。用劒南韻同賦。</title>,<text>羲皇日月夢中長。卧笑炎天褦襶忙。院靜泉聲生閉戶。樓虗山影落燒香。明霞閃閃翻斜雨。高樹亭亭立晩凉。門逕不妨苔蘚合。了無車馬到溪堂。閑中日晷抵年長。運水搬柴不作忙。雨細斑斑林着色。風熏冉冉草吹香。車塡馬簇何門熱。竹凈松深此座凉。泉石與吾眞有分。借居猶得素閑堂。老覺山林味漸長。微官端悔十年忙。幽禽忽散驚碁響。晩蝶頻來覓篆香。心靜自知能滅惱。室虗方信却生凉。園亭信美猶城郭。終憶花溪舊草堂。東臯恣意嘯歌長。鳥度雲移兩不忙。羣木媚晴皆活色。疎花照夏獨生香。山容靄靄稍含晩。澗響淙淙時送凉。客子從今差快意。蟬聲昨日到茆堂。未老求閑策最長。浮生日覺百年忙。睡鄕已具安身榻。詩社仍修結願香。水石何曾關理亂。竹松元不受炎凉。靑山滿眼皆堪隱。莫漫經營綠野堂。酣酣一枕午眠長。免被旁人號最忙。山雨細添苔壁翠。澗風微泄藥畦香。遙空鳥度林亭晩。落日蟬鳴水樹凉。老去萬緣都凈盡。擬將無字扁吾堂。詩愁只得鬢絲長。品石題花亦管忙。半死梅査多怪相。初生蕉葉已奇香。高槐不管人間事。疎竹能生分外凉。却恨金丹消息暮。頭邊歲月去堂堂。</text>
<title>次席上韻。贐尹學士 惠敎 汝廸金池之行。</title>,<text>史筆今將作吏文。縣監曾是翰林云。世態且看今故雨。離愁同指北南雲。莫論舊夢三刀叶。須就前期半華分。湖上釣磯閑地在。此中容着我兼君。</text>
<title>敬讀李尙書 善溥 下示除夕絶句。有减年之願。遂敢攀和。反釋戱意。</title>,<text>七十加飡更穩眠。不妨鬚髩已皤然。端能氣旺身仍健。便是人間最少年。鼻雷呼起醉來眠。老去神精不索然。試聽憂時談扼腕。壯心猶似請纓年。千日雲臺自在眠。蟪蛄墟外便超然。不須枉想花籌减。尙少籛翁七百年。</text>
<title>敬次呈瀼東几下 瀼東。李先生諱鳳年所居。</title>,<text>先生琴瑟草堂深。得意風來與月臨。萬馬競途能住足。千蛇纏座獨持心。胸包二酉貧何害。腹印三壬老不侵。自在詩兼歡喜酒。中和天地送光陰。</text>
<title>而準適至。留與拈韻同賦。</title>,<text>倚遍松杉日幾回。水流雲在不相催。池淨有時山鳥浴。林明無數海棠開。境深也豈容車轍。茶熟猶堪當酒杯。休笑病餘腰脚軟。筇枝扶我上高臺。</text>
<title>臘之三日夜。拈韻賦梅。刻燭爲令。</title>,<text>未怕氷霜略不饒。暗勾春意上寒條。飄零曉月天涯笛。掩映斜陽雪後橋。乍襲自疑蘭室入。初逢翻恐竹宮招。幽人障護辛勤意。爲是香心死未消。滿面春心雪裏饒。亭亭玉立兩三條。暗愁直恐隨殘角。奇格偏宜傍斷橋。孤絶只應容鶴伴。冷嚴端不受蜂招。悅卿詩句耘之畵。那寫幽香不盡消。</text>
<title>吳尙書 道一 遷葬挽</title>,<text>玉局僊歸閬苑西。玄都春物十年迷。偶曾龍戱莽雲海。忽已鴻飛餘雪泥。天上無羅能礙鳳。人間有鏃不遺麑。牛眠也豈關蟬蛻。只得新阡映寶奎。</text>
<title>趙新恩 顯命 穉晦賀席。次大年韻。是日新恩李國賓，宋聖賓，宋雲擧來會。適値進宴。畧有絲管之娛。</title>,<text>堯樽流澤浩無央。得意瓊林赴宴郞。太史正看雲繞日。詩人方頌露晞陽。國生多士需斯世。天與遐齡眷我王。粧點太平須此日。不妨絲管醉華堂。詩書種福未曾央。留得槐陰與阿郞。爭喜大鵬初擊水。共期高鳳且鳴陽。治安有策方推賈。溫飽非心早識王。明日紫雲聞獵俊。白眉那獨久黃堂。</text>
<title>送金江界 始煥。次酒席聯句韻。</title>,<text>未怪幽期負峽村。白頭乘障要酬恩。風流南國曾裘帶。籌略西州又俎樽。去日應看關月靜。當年不遣海濤喧。郵程省識方輿誌。塞俗憑諳舊令言。荒歲人煙踰嶺闊。窮冬朔氣出關昏。虜驕須以威容莅。民瘠難將峻法論。四郡山川終古廢。三河種落至今繁。天時正屬先征葛。國耻寧甘久事昆。軍令夜嚴元帥帳。政聲春逐使君軒。胡箏乍急庭獅躍。獵鼓新雄穴獸翻。釵釧排成雲鳥陣。戟矛交作虎龍門。酸寒洗却儒冠舊。肅靜居然將領尊。燒燭自携兵誌閱。擊壺時把劒絛捫。厨餘熊鹿羣奴啄。市積狐貂衆僧奔。苦蘖久知存志節。名花猶恐累情根。稅寬蔘戶流民復。刑止蒲鞭悍俗敦。邊邑應緣吾輩設。邇班今有幾人存。翻翻苑樹鴉投瞑。杳杳湖雲鴈就溫。歲暮客懷梅欲吐。時危人事棗堪呑。男兒報主須今日。莫漫聞笳憶故園。</text>
<title>八谷聯句</title>,<text>深谷何人問寂寥。年。 雪中騎馬未嫌遙。臘梅冬栢俱春意。凝。 酒病詩愁各瘦腰。且以寬閑供暮境。年。 那將疎懶補淸朝。剡溪回棹非奇事。凝。 過訪休辭折簡招。年。</text>
<title>李江西 師亮 挽</title>,<text>氷姿端不受磷緇。半世身如處子持。錦水浪高回棹地。花潭燈靜玩圖時。微官只爲攀輿喜。一死終因抱扇悲。試看北印多大塚。誰將孝字得題碑。</text>
<title>將歸林庄。次山亭聯句韻。</title>,<text>雙眸只得向山開。早辨將身卧碧苔。隣舊每傷連歲別。野農應喜及春來。雲林得意須吾屐。人世關心獨此杯。萬事糾紛鞭轡外。玄都花樹捴新栽。</text>
<title>林居雜詠。次東坡韻。</title>,<text>竹色松陰遍洞門。數家煙火與爲村。草靡籬有奔鼯迹。花亞林餘繫馬痕。防疾每收殘藥曬。破閑時取故書溫。夢中不識槐安路。牢着蒲團妥帖魂。晩駕柴車入鹿門。不妨耕稼學山村。人心杯裏疑弓影。世俗舟邊記劒痕。高士襟懷憐月朗。故交顔貌喜春溫。酒中無限寬閑界。卧笑湘潭獨醒魂。竹梢藤蔓與爲門。車馬終年不到村。几案尋常留嶽色。衣巾一半着雲痕。蔬畦土潤新苗軟。藥竈灰深宿火溫。癡想絶憐春事盡。擧杯聊自酹花魂。</text>
<title>臯蘭寺。次劉中山金陵懷古韻。</title>,<text>覇祖山河數十州。公然坐遣定方收。靑蛾墜盡巖留迹。白馬沉來浪殺頭。蘭寺雨聲聞戰伐。蘇堤春色想風流。憐渠歌舞樓臺地。不念吳宮草露秋。</text>
<title>明陵挽詞</title>,<text>洋洋文物賁治平。祖德宗功大闡明。幹旋乾坤歸捴攬。調均霜露與生成。百年俎豆將興禮。八域耝耰不識兵。制作猷爲無曠古。尙持恭儉戒豐亨。四紀勤勞一日如。天和潛鑠萬幾餘。圍寬帶玉猶忘食。視减旒珠不廢書。憂稼數詢風起處。恤囚恒軫雪寒初。試看山谷哀號遍。損却堯年捴爲渠。皇王非是闕治功。餘憾猶多往牒中。至德未躋周太廟。薄諐終閉宋離宮。超然聖哲難能地。廓以英明獨斷衷。一着只應光百世。天經地義古今通。寧陵松栢有餘愁。貽厥孫謀是復讐。萬國無天瞻日月。三韓有地讀春秋。半途未就中原計。千歲翻成上界遊。風烈尙堪天下暴。帝壇親祀似朝周。</text>
<title>香林寺。與尹季成，李 衡坤 載方，洪命九同賦。</title>,<text>野人奇賞在林齋。筇屐來時與雪偕。佛屋燒香晨梵發。僧厨煮荳晩飡排。米鹽終恐妨幽事。泉石差欣愜曠懷。閑裏着忙端取怪。百回吟哢獨循堦。亂樹中間寂寂齋。蒲團分與老禪偕。泉通古竈誰敎引。山入虗樓不受排。隱几爐煙縈睡思。停杯簷月觸吟懷。祗園未許留塵躅。客去沙彌便掃堦。</text>
<title>拈門字韻</title>,<text>老子尋常不啓門。稍脩香火削塵根。空山雪霰書燈靜。古洞雲霞佛殿昏。澗近晴窓聞雨滴。松多夜壑見濤翻。詩中無限商量事。坐畫爐灰默不言。未怪山僧不設門。齋菴面面繞雲根。細泉依石初含凍。纖月生林忽破昏。爾傲形骸同叔夜。吾疎骨節似虞翻。官啣恐作閑身累。莫向緇徒說正言。鴉歸鍾動閉山門。睡意瞢騰枕竹根。壁襯雲痕强半凍。窓通雪暈不全昏。字形稍喜從心正。碁勢俄驚失手翻。桑下尙存三宿戀。後期留與老僧言。雪岫差差繞石門。庵高細路礙藤根。客爬蒼蘚碑文碎。僧爇靑松壁畵昏。瞑壑風盤應虎伏。疎林月動忽禽翻。閑吟懶睡無窮味。難與忙人一一言。收身歸着捴持門。老去猶堪喫菜根。憂國十年吾髮短。讀書千卷爾眸昏。局中散雹棋爭下。筆底生雲字欲翻。客到休疑深閉口。不言猶自勝名言。</text>
<title>拈長字韻</title>,<text>孤寺聞鍾坐夜長。讀書仍借佛燈光。雲霞自足貧僧鉢。天地偏寬退士床。休着屐穿憐砌雪。不開簾放惜爐香。齋居斷俗猶煙火。運水搬柴也作忙。磬聲和月出林長。墮樹孤鴉閃有光。步處澗雲生客屐。眠時山雪落僧床。醉鄕已占收身地。詩社同修發願香。卧笑飛鴻老太守。簿書終日只成忙。</text>
<title>次洪太常元日送示干支韻。八句皆用耦語。</title>,<text>山翁不識人間甲。歲律唯憑斗柄寅。將學僧齋常飯午。任敎彭訴却眠申。酒方與婦謀三亥。盤品從隣乞五辛。修稧未須論上巳。頌椒聊自答元辰。寒雞送響宵分子。老木生心臘盡寅。竹馬舊嬉今永己。土牛新令此重申。韮根欺雪微排甲。桃葉和泉亂沸辛。休把五行推太乙。久知三宿直生辰。江市買魚常趁亥。峽村逢虎或徵寅。嫁梨僮賀應房午。穰糓翁言每複申。僊竈有方齋五卯。佛床無地着千辛。却喜隣釋同吾甲。解摘園蔬餉此辰。喜字似誤魚鳥豈知排異己。圃農猶得與同寅。逢塲把酒寧論卯。隨意安床不忌申。奇石擁堦呈甲乙。好樓當麓挹庚辛。山家淸事君知未。小雪新梅客到辰。門外溪橋新號卯。夢中天陛舊攀寅。宦情身老輕三巳。詩令才衰怕五申。學宄詎能分豕亥。醫師猶不辦蛇辛。休嗟絳縣消泥甲。且把玄經待後辰。年高背上徵三甲。識博胸中洞八寅。施達慙吾爲學未。送窮憐爾以辭申。文生怒罵同瞋亥。詩泄憂愁似哭辛。也信溪山容老子。且偕花鳥作佳辰。身同開府曾窮戌。命似三閭奈降寅。局裏看棋忘甲子。爐中留火記庚申。常關門豈嫌題午。乍讀碑能辨受辛。憐爾竹松唯直巳。笑他桃李各逢辰。</text>
<title>吳參判 命峻 大夫人挽</title>,<text>故畵靑獅幾幅存。絳紗帷下卽師門。笏袍聯席三聞喜。旌棨隨輿再被恩。培得庭槐曾種德。洩殘墳桂舊含寃。問誰今世張林手。大筆楡揚女範尊。</text>
