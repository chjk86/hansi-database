<title>題雙城館</title>,<text>墻陰柳拂絲。島古松疏影。高館闃無人。雙塘荷色淨。</text>
<title>岳麓要鶴林正及諸客。欲守庚申。値大雪。鶴林不赴。余亦不得往。深夜獨坐戲作。一首。</title>,<text>官燭大如椽。三彭盡帖然。雪深公子路。春滿使君筵。窓局爭新勢。軒琴動舊絃。孤吟獨夜客。猶待子初眠。</text>
<title>臘後二日。大風始止。日氣稍舒。登後園作。</title>,<text>北嶺白雪少。南嶺白雪多。今朝風力微。日氣漸敷和。杖策上後麓。徘徊陽之阿。鳥散林影動。樵歸谷口歌。悠然見山意。何日棲雲蘿。</text>
<title>臘月望前二日。自上衙夜深返廬。月色如晝。馬上作。是夜。岳麓宴於龍興江上。故第十句及之。</title>,<text>溪凍水有聲。斷岸低復高。雪月滿長郊。澄輝辨纖毫。蒼松立寥寂。村犬遙相嘷。蕭蕭驅馬去。輕霜集寒袍。翛然淸興發。美人在江皐。停鞭欲回向。氷塞難容舠。惆悵返吾廬。孤燈暗更挑。</text>
<title>次楊萬世題旅窓韻</title>,<text>大茅遺訣小茅傳。鍊魄眞區已有年。鶴背簫笙時獨聽。鼇頭紫翠遠相連。邀來玉女曾携手。逢着洪厓幾拍肩。爲訪雙城老太守。孤吟白雪海雲邊。</text>
<title>氷燈詩</title>,<text>水中焚大槐。聞之蒙莊氏。今日使君堂。火燃懸氷裏。物理固難測。錯愕久乃已。誰能作此奇。襄陽楊居士。</text>
<title>禫後送二弟還家 次弟名禊。末弟名禟。彭城卽平澤別號。月岳在忠州。</title>,<text>治任今朝事。同居昔日聞。烏聲悲返哺。雁影惜離群。日落彭城海。天遙月嶽雲。鬱陶思汝意。終歲掩荊門。</text>
<title>新霽</title>,<text>落日漏雲外。輕風乘夕涼。澹蕩物像靜。悄若新秋光。紅白忽滿眼。始覺是春陽。綺麗陌上草。麴漾澗邊楊。我思自悠悠。攬景增歎傷。不是閨中女。遙懷薄情郞。終非遊宦子。望雲憶家鄕。物至必有動。自然感我腸。倩蔥林木色。間關雙鳥翔。欣欣物自得。可歎吾人忙。徘徊轉鬱邑。遠色來蒼蒼。倚杖流我涕。慷慨思羲皇。</text>
<title>遣懷</title>,<text>靑萍心膽白雲歌。日月崢嶸天地多。世事本非吾輩了。蒼生今亦汝曹何。滿庭空翠因朝雨。一壑松聲起暮波。有耳莫聞名利語。會將琴鶴老山阿。</text>
<title>幽居遣懷</title>,<text>草沒幽庭故不鋤。白雲松樹自怡如。心機已息天無暑。生計雖疏腹有書。苒苒遠看山上雨。洋洋時翫水中魚。紛遑塵裏成何事。一夢纔驚總是虛。又半生契闊薪爲桂。十載艱虞米浙矛。聖世已能收雋傑。不才端合老林丘。淸風朗月應無主。流水高山覺自由。日暮扶筇下階立。岫雲歸鳥野情幽。又人皆西笑我西顰。末路風塵惱此身。無數笙歌喧白日。幾多桃李耀靑春。犧樽不比溝中斷。圭篳還藏席上珍。千載神交彭澤令。一區松竹任天眞。又不學飛仙在世間。秋風今又夢中還。空隨浪跡抛靑歲。爲抗塵容負碧山。霜雪夜零丹桂老。煙霞波靜白鷗閑。百年奔走爲形役。逢着高人却厚顏。</text>
<title>良宵</title>,<text>幾時庭草碧萋萋。此夕林光已慘悽。月爲良宵無限好。蛬催寒事盡情啼。舂糧亂杵鳴籬外。送雨餘雲在嶺西。料得百年今日勝。一壺秋露可提携。</text>
<title>晩晴</title>,<text>積陰幽谷恨難裁。岸上奔瀧壑底雷。聖世不應恒雨若。今朝還有好風來。層霄雲捲千峯靜。小閣涼多一夢廻。輕屐短筇須拂拭。綠槐深處可徘徊。</text>
<title>雨中作</title>,<text>霏微麥壟雨。來自遠山岑。粉蝶棲芳草。黃鸝坐綠陰。釰蟠千古色。琴動百年心。淅瀝茅簷下。新詩只自吟。</text>
<title>無題</title>,<text>橋頭春色正氤氳。橋下春流漾錦紋。荇葉疊錢浮點點。楊花飛雪亂紛紛。佳人遊佩明斜日。騷客歸橈隔暮雲。草綠江南消息斷。淚痕應滿碧羅裙。又昨見相思字。佳辰恨別離。不眠殘月曉。多病落花時。宛轉陳幽怨。殷懃問後期。行行濃淡墨。都是淚痕滋。</text>
<title>渡漢江</title>,<text>天開兩峽長。一水其中由。奔放自太古。滔滔無時休。我來秋雨後。波漲瀰長洲。駃廣津涉艱。兩涯屯馬牛。聊將一片舟。試向波中浮。穩如天上坐。風便無停留。俯壓千丈深。睥睨觀龍虯。始知刳木功。萬世何其優。長嘯傲乾坤。豉枻凌中流。荏苒江上山。縹緲江上樓。須臾泊沙際。浮査在岸頭。上馬一回顧。煙波浩悠悠。</text>
<title>無題</title>,<text>一封題寄淚痕盈。病起催書字半成。枕上孤吟無限思。夢中相見若爲情。秋風長路金鞭影。明月深閨玉漏聲。寄語翩翩靑鳥道。幾時飛去報卿卿。</text>
<title>題窟庵</title>,<text>秋草荒涼樵徑深。短筇遙上白雲岑。霜飛嶺樹紅初艶。煙起村林翠欲沈。遠望長堤松下坐。高攀危磴霧中尋。行行方到巖邊寺。淸磬一聲山鳥吟。又危巖峭壁碧山傍。小刹重修草樹荒。戶外森羅千嶂立。階前縈繞一川長。朅來淨界諸緣盡。歸去塵寰萬事忙。落日西風回首望。英陵松柏遠蒼蒼。又尋山歸去日斜時。閑拖靑黎步步遲。幽草閑雲敎客住。鳴泉啼鳥使人悲。楓林蘭若秋光晩。松樹芝田夕影移。一笑方成還惜別。老僧相送到前陂。</text>
<title>日暮投宿龍仁縣</title>,<text>松嶺犖确馬行遲。龍仁縣前西日微。樹木扶疏館舍靜。村墟寥闃牛羊歸。征鴻接翅向何處。倦客停驂無所依。遙想閨中翠袖冷。嚬哦呵手製寒衣。</text>
<title>途中口號</title>,<text>蘆花如雪蓼花紅。碧玉溪流落照中。獨立秋風無限恨。美人遙在鳳城東。</text>
<title>還渡漢江</title>,<text>昔日南渡去。今日北渡來。悠悠一水間。往來空相催。昔去秋水漲。放舟山之隈。今來漲已縮。盪槳恣沿洄。人事有來往。水波有縮漲。自有乾坤來。消息本不爽。胡爲浪自苦。憧憧老甕盎。江秋霜未摧。樹綠罨樓臺。落日沙渚闊。輕風波浪開。凌波壓天碧。心淨無氛埃。萬事默自數。一理了可悟。誓將去塵土。結廬江之滸。坐觀縮漲時。且無往來苦。</text>
<title>再向竹山。板橋途中作。</title>,<text>朝來氷滑暮泥融。行路間關朝暮同。茅店晩煙成活畫。板橋寒水有奇功。雪峯邐迤圍平野。雲樹微茫接遠空。日落長堤人語絶。蒹葭叢裏叫孤鴻。</text>
<title>曉發枝山</title>,<text>群峯岑寂月徘徊。遠近鷄聲斷續來。星斗映空明耿耿。霜華着地白皚皚。鼻酸寒液凝雙眥。髥凍輕氷擁兩顋。佇看扶桑飛瑞日。宿雲開盡曙光催。</text>
<title>金嶺驛前口號</title>,<text>纔經危磴復深溪。行路今朝苦不齊。短日長亭從遠近。小童羸馬任高低。輕雲欲掩輝輝日。凍雪猶生淺淺泥。佐贊尙餘三十里。揮鞭須及早鴉棲。</text>
<title>夜吟</title>,<text>臥聽疏雨滴簷聲。旋覺風威起四更。喬木振柯驅甲馬。破窓敲紙奏簫笙。滿天明月村舂急。一榻寒衾客夢驚。默數虧成仍展轉。隣鷄催曙似多情。</text>
<title>孤村</title>,<text>山下孤村絶世塵。牧兒樵叟接爲隣。空庭老檜煙中靜。晩嶺靑松雪後新。犬吠寒籬驚遠客。鳥窺幽戶狎閑人。柴門不掩還成望。西日前山沒半輪。</text>
<title>感古</title>,<text>鄒叟見齊君。雪宮池上春。不遠千里至。靡靡仁義陳。一變可至道。堯舜亦猶人。奈何水投石。日疏不日親。一言邈其聽。再言惛其神。方與鳥獸樂。不顧聖賢仁。大道遂淪昧。哀哀天下民。</text>
<title>敍志</title>,<text>晤言一室內。放浪形骸外。鸞鳳不我期。風雲不我會。琴樽久廢曠。詩書靜相對。俛仰理自遣。旋覺胸中泰。方灰隱几心。萬物齊小大。藜藿充朝飢。笑看群戲兒。不常喜怒情。歌哭俱一時。却想始離胞。太極同煕煕。稍知飮食爭。人欲溷良知。先聖故垂訓。赤子心不移。賢愚本無殊。日省秪在吾。冥寂混萬累。遊心於太初。小窓覻天宇。風至氣和敷。一榻淨無塵。鷦棲尙有餘。可歎夸毗子。華榱與禍俱。</text>
<title>晩出城西。到城山作。</title>,<text>雲雨久冥冥。今朝始快晴。羸馬路泥濘。晩日出西城。新景淨輝輝。野鳥鳴嚶嚶。始登大峴上。頓覺形神爽。高岑峙縹緲。大江奔泱漭。田原浩䍙䍙。遠近搖麥浪。回首望京都。形勢殊鬱紆。雉堞迤山麓。闤闠通中衢。紅塵匝地起。車馬相奔趨。伊余是閑人。放浪無愁辛。卸鞍高山頂。逍遙久怡神。淸飆擧兩袂。飄然想仙眞。又日暮到城山。暝色迷林巒。野人罷鋤歸。牛羊各已還。村厖吠草逕。獨行形影單。下馬立衡闈。寂寥人語稀。兒童怪客至。走入窺柴扉。踟蹰蓬蓽中。夕露沾我衣。入室見老妻。擧案與眉齊。縷縷中夜語。稂莠滿田畦。女奴慢不從。無意把鋤犁。默思我生涯。天賦一何乖。官祿屢已剝。營爲事不諧。耘耔亦如此。豐饒焉可懷。又忽聞山鳥鳴。驚覺紙窓明。起來梳我頭。盥洗魂骨淸。推戶下階去。閑尋小徑行。菜花滿眼開。一池荷葉生。逍遙枯柳下。遙見大江橫。日出霧露晴。風前片帆輕。是知山野居。自覺形神舒。平生長往志。鬱鬱未始攄。緇塵長役役。幾日休田廬。神旺且不樂。況乃徒煩紆。今朝恣閑佚。不羨山澤癯。匆匆策馬去。明日還馳驅。</text>
<title>構小屋</title>,<text>開鑿山麓平。數日乃經營。斫松扶樑棟。裂竹緝簷楹。雖無瑱璫列。亦有栭楣幷。載土塗墍完。覆茅淸涼生。結搆大小同。三間一字橫。還同樹屋居。不羨瑤搆成。偃仰寬有餘。何必思渠渠。坐臥對琴樽。左右列圖書。我頭打何傷。爾漏愧則無。王子開甲第。剝床且及膚。相公起高樓。僅以身免誅。豈如我屋小。棲遲竟無虞。</text>
<title>五川驛途中作</title>,<text>浮雲靉霴掩朝暉。草沒長堤一逕微。碧樹秋深人北去。淸霜夜落雁南飛。黃鷄白酒家家樂。短髮凋顏事事違。虛送百年奔走裏。故山松月夢依依。</text>
<title>重到涵碧亭</title>,<text>亭前綠水鎖寒煙。舊客來遊隔數年。雙嶺雲霞秋雨後。二橋楊柳夕陽邊。多情物色猶留待。好事風流尙話傳。日暮親朋競來集。更張明燭夜無眠。</text>
<title>雙橋雨中</title>,<text>雲霧沈沈鎖洞門。茅簷終日雨翻盆。野田水亂鳥飛絶。溪路波高人語喧。樹合暝煙迷店舍。天連秋草沒郊原。欲尋前逕知無那。默坐危軒只斷魂。</text>
<title>雙橋記事</title>,<text>風吹昨夜雨。雨晴山色新。曉日出朣朧。雲霞捲淸晨。杖藜恣逍遙。徐步過北隣。枝間餘濕懸。霑灑墊我巾。扣扉呼小童。升堂拜舅親。園桃有佳實。赬膚含玉津。鷄黍競來饋。果見敦睦仁。相隨登後麓。松檜蔭秋旻。巖楓紫未深。崖菊黃初均。物色紛滿眼。煥若三月春。頗慰客子懷。玩賞開形神。商飆忽振柯。薄寒時中人。裌衣猶未御。廻旋下山垠。招邀不見寬。危軒肴酒陳。叔姪兄弟行。喧呼酬酢頻。留連至日暮。歡笑見天眞。氣酣視天地。心豁無愁辛。我志與世違。有屈未有伸。平生丘壑想。汩沒隨埃塵。願分一畝地。新搆問綠筠。耦耕白雲隈。共釣淸江濱。麤糲不願餘。嘯傲終吾身。</text>
<title>過景安驛</title>,<text>長程繚繞碧山隈。秋雨初晴匹馬廻。人影遠連林影沒。蟲聲偏傍澗聲哀。嶺雲護日開還合。野鳥迎風去又來。寥落暮天愁思絶。夕陽衰草獨徘徊。</text>
<title>望三田渡</title>,<text>渺渺平蕪獨鳥飛。蒹葭楊柳遠依依。二江流水澄秋色。三角浮雲靄夕暉。身逐紅塵歸紫陌。夢隨蘿月到松扉。早知腹背毛無補。葵藿心多未拂衣。</text>
<title>渡三田渡</title>,<text>秋色正蕭然。雁聲來遠天。聞鷄發雙嶺。驅馬到三田。樹外孤帆出。雲邊落日懸。重城應早閉。催喚刺輕船。</text>
<title>傷歌行</title>,<text>節序易推遷。孟冬倏已來。霜露草木零。薄暮風聲哀。寒日忽西頹。陰雲正崔嵬。蘭蕙不自保。時菊亦已摧。幽人感暮節。撫此庭徘徊。佳期杳無涯。憂思浩難裁。又西日隱山椒。天地漸蒼茫。煙樹遠依依。歸鴉相接翔。暝色入荒園。物象凄以涼。望望懷所思。惻惻感我腸。悠悠情不已。欲往道路長。向夜悄獨立。寒颸動我裳。又入夜萬象昏。晻慘天四圍。星斗高錯落。微光照我衣。曖曖還黯黯。四顧迷所歸。明月沈海底。何由揚其輝。衆籟俱岑寂。霜露下霏霏。徊徨可奈可。歎息倚荊扉。</text>
<title>曉日望宗廟。亂後重修。宣宗昇遐。今上繼修。</title>,<text>城雲曉開褰。廟園展朝暾。甍宇煥參差。樹木靑翠繁。靄靄祥光浮。鬱鬱佳氣存。重修克丕承。吾王孝德尊。至洽自是興。景象難容言。逍遙靜中士。棋局窮朝矄。寄語當路子。懋哉承上恩。</text>
<title>爲金安岳。作閔玉郞挽歌。</title>,<text>崑崙長白俗離宗。走駐黃驪氣勢雄。融結眞氣蘊羆熊。千年孕育生神童。骨靑髓綠紫雙瞳。口歕珠玉光玲瓏。手揮龍蛇振長風。妙年一試壓衆工。聲名赫赫雄海東。倏如滄海駕長虹。人間甲子已悤悤。二十年事須臾空。霓裳鶴馭蕊珠宮。下視九土黃土瞢。精凝一團丹田中。留成玉樹芝蘭叢。攀號不及丈人翁。淚成飛雨洒濛濛。此生怨恨何時窮。</text>
<title>送柳由正赴槐山</title>,<text>獨將琴鶴向槐城。千里那堪遠別情。最是客程腸斷處。暮雲斜日塞鴻聲。又暮江月白寒波靜。哀壑風高落葉聲。惆悵此時南北去。登山臨水若爲情。又上馬相看脈脈啼。一麾行色却凄凄。懸知今夜魂飛苦。嶺樹湖雲路易迷。</text>
<title>水晶山歌。送雄師之俗離。</title>,<text>水晶之山在竹州。廻麓抱野盤綢繆。梓櫟楓枏松檜稠。日出紫翠半空浮。玄豹白鹿來相求。我嘗獨往上上頭。其傍穹石枝撑脩。扳緣危磴瞰其陬。離樓疊襞相拏揫。巃嵸岌嶪成重樓。豃谺巖窔洞穴幽。延袤百人可蔭庥。六月寒慄風颼飀。石線懸溜鳴琅璆。南臺敞豁誰與侔。下睇長流縈綠疇。平楚渺渺接沙洲。北臺欹仄如懸球。坐對群山波濤流。龍門雉岳俯可收。中有一庵占眞丘。萬象森羅與目謀。不必遠詣窮冥搜。子今去此俗離遊。泉壑帶憤山靈羞。我欲挽子子不留。天長水闊雲悠悠。況復子去値淸秋。水晶山光披錦裯。我愛水晶山無儔。俗離之說子且休。春來飛錫向北投。</text>
<title>途中作</title>,<text>晩出東郭門。縈繞傍南山。漢水淸且廣。輕舠漾微瀾。是時秋風高。草樹已衰顏。遠山霽蒼靄。高鳥浮雲端。長程接遙空。微茫杳靄間。尋溪復緣崖。羸馬行間關。旅懷何處寫。今宵月欲團。又下馬登斷岸。放馬靑松林。解衣挂松枝。倚鞍臥松陰。商飆動高枝。爽氣生我襟。燦燦露菊華。泠泠寒螿音。離離畦壟黃。秋氣日彌深。覽物感中腸。憂來不可禁。京國一水隔。尙有千里心。起坐復長嘯。遙望靑山岑。浮雲蔽天衢。萬像遂陰沈。惝怳未能發。征夫逝駸駸。</text>
<title>途中作</title>,<text>日落西嶺邊。月出東岑上。垂鞭草逕中。靜聽溪流響。又蒼茫秋月輝。逶迤長堤上。枝間泫露光。草裏悲蟲響。</text>
<title>宿李生家</title>,<text>遠客秋風裏。孤村落照邊。相迎具鷄黍。明月草堂眠。</text>
<title>聽溪流響</title>,<text>遊女鳴環佩。玲瓏水石間。騷人爲延行。終日不知還。</text>
<title>明月歌</title>,<text>明月皎皎出東方。白露團團草樹光。涼颸飋飋動金聲。蟋蟀入我床下鳴。節序荏苒易移更。朱火已徂代金商。昔日葳蕤今萎黃。佳期遲暮私自傷。丹渥幾時鬢髮蒼。質非金石安能常。耿耿不寐夜何長。悲從中來不可當。攬衣曳帶起彷徨。激烈慷慨而自卬。壯氣衝霄不摧藏。手中長鋏光鍠鋩。</text>
<title>秋夜長</title>,<text>秋夜長夜未央。星斗低昂素月光。鴻雁群飛草色黃。梧桐葉落啼寒螿。玲瓏玉階飛輕霜。美人寂寂坐空堂。畫屛銀燭映洞房。金爐氤氳蘭麝香。床頭錦衾帖鴛鴦。相思日夜斷柔腸。哀歌一曲繞飛樑。欲奏雲和淚浪浪。蛾眉攢綠裛紅娤。雲鬟斜亞低鳴璫。珠簾乍卷北風涼。曳帶屣履起彷徨。徘徊南軒下東廂。徙倚簷楹遙相望。雲天浩浩山蒼蒼。秋夜長夜茫茫。</text>
<title>題再從弟新居</title>,<text>心宅自安全。身居任變遷。處仁寧惡濕。觀物却憐蚿。對柳思仙肘。擎蓮想佛拳。從他門外客。車馬日騈闐。</text>
<title>卽墨歌</title>,<text>崇墉屹屹地道通。火牛夜奔燕軍空。漑園傭來擁千官。綴旒之危盤石安。嗟哉單單亡國言。貂勃貫珠不可諠。</text>
<title>聊城歌</title>,<text>玉貌昔在危城中。箭書今又收奇功。幢幢往往兵塵裏。却笑洛陽蘇季子。東望紫氣滿函關。靑牛一去竟不還。</text>
<title>句注歌</title>,<text>金斗斟羹君王樂。金斗碎首君王惡。髦倪鍾簴邯鄲遷。宮裏佳人哭號天。無窮之門盡頹殘。至今不崩摩笄山。</text>
<title>長平歌</title>,<text>洶洶血流平原赤。趙氏宗社危日夕。家家號哭望秦雲。謍厲上天天日昏。坑肉未腐君王怒。杜郵劍頭血如縷。</text>
<title>澠池歌</title>,<text>坎坎擊缶臨淸池。雄風凜凜動旌旗。豎髮按劍立壇下。曾是持璧睨柱者。嗚呼兩虎一朝逝。咸陽宮裏邯鄲女。</text>
<title>武關歌</title>,<text>秦中鼓起震楚山。昔日去轍今不還。令尹宮中日歌舞。澤畔遷臣哭楓樹。冤氣雲屯鶉首野。化作阿房三月火。</text>
<title>湘水歌</title>,<text>粼粼夕波秋風起。遙望脩門蒼茫裏。汀洲宿莽迷歸路。落日獨逢漁父語。章華草沒郢城廢。湘浦千載生蘭蕙。</text>
<title>易水歌</title>,<text>田光先生刎首死。於期將軍扼腕起。倚柱而罵豈亡秦。嗟咨曹沫眞欺人。變徵歌空白虹消。寒水祇今風蕭蕭。</text>
<title>次芝山韻。呈松泉丈。兼示芝山。</title>,<text>莫愁何日入盧家。鸞鏡春濃瀨畫蛾。祇恐狂風吹落去。徘徊空嘆昔年花。又古槐深巷是儂家。阿閣重重鎖翠蛾。珠箔玲瓏望秋月。悲歌一曲落梅花。又新詩飛入美人家。暗記幽情幾歛蛾。詠罷蘭窓無限恨。一宵春雨濕梨花。又擬將今日死君家。魂化春閨箔上蛾。長在玉人纖手下。不辭軀殼似蟬花。</text>
<title>偶題</title>,<text>朝鞭款段跋泥途。繞出南宮日已晡。相國小心重閣閉。舍人多病一庭蕪。世間軒冕紛榮辱。雨後江山當畫圖。明日芒鞋竹杖去。魚蝦麋鹿與爲徒。</text>
<title>一域</title>,<text>一域秋冬萬象渝。望中光景覺淸殊。風飛落木山客瘦。雨打疏林野色枯。斷雁迷雲猶獨去。飢烏傍岸自相呼。可憐日暮衡門下。頭白空悲歲月徂。</text>
<title>三面</title>,<text>三面頹垣一畝宮。幽居寥寂似山中。深秋門掩連宵雨。落日窓開滿樹風。短髮衝冠心激越。長歌曳履氣豪雄。邇來忽覺邯鄲夢。却向塵間萬慮空。</text>
<title>孟冬</title>,<text>孟冬二日雨初晴。負杖逍遙晩興淸。風定園林孤鳥泊。煙沈宮樹亂鴉鳴。駱山巖壑寒光動。鞍嶺雲霞夕照明。窮達任天唯自適。朱門何事苦營營。</text>
<title>過西山洞</title>,<text>西山山水未曾知。今日偶來如有期。萬重巖壑悄而靜。數曲溪流淸且猗。楓林葉赤柏林翠。䜿石形奇邪石危。涼飆蕭瑟落日紫。疲馬不歸還躕踟。</text>
<title>湘水驛道中馬上作</title>,<text>原壄蒼茫月色寒。垂鞭歸去路漫漫。眠鳧驚起還衝岸。夕露繁飛已墊冠。煙鎖村林人語靜。風微溪澗水聲殘。縈廻長薄崎嶇岸。纔到山家夜已闌。</text>
<title>夕郊晴望</title>,<text>郊原漠漠起煙霞。蘆荻離披雪作花。秋水近縈笠巖去。夕陽遙帶道峯斜。望中極浦無邊樹。亂後殘村有幾家。百里京城非遠別。客懷猶似在天涯。</text>
<title>山中月夜</title>,<text>雲捲層霄月正明。風吹淅瀝露華淸。輕煙冉冉連霞氣。落葉蕭蕭作雨聲。平楚脩岑迷遠望。斷鴻孤鶴引高情。悠然忽發蘇門嘯。河漢西流北斗橫。</text>
<title>望漢城</title>,<text>三角晴雲藹遠空。郊畿霽色漾微風。遙瞻城闕疑天上。轉眄山川似畫中。黃屋深憂知道泰。蒼生多事願年豐。杖藜獨立蒼茫裏。梁甫哀吟淚不窮。</text>
<title>返照</title>,<text>西嶺餘暉射半空。翔雲斐亹落霞紅。丹靑照耀千峯上。錦繡離披萬壑中。渺渺長程無去馬。茫茫遠塞有征鴻。纁黃漸近佳期曠。一曲商歌遡夕風。</text>
<title>憶再從弟。余在湘水驛前村。</title>,<text>藹藹停雲西日沈。棲鴉啼盡斷鴻吟。蒼茫暝色生遙野。蕭瑟寒聲在近林。白雪誰知孤客詠。氷壺難比故人心。空山無限相思意。日夜東流湘水深。又淸宵苦憶蚊門子。幾得新篇月下吟。雪鍔霜鋒開玉匣。高山流水奏瑤琴。唯將春草添詩思。誰把瓊枝慰客心。起拓寒窓聊悵望。茫茫雲樹曉星沈。</text>
<title>微雨</title>,<text>昨日微雲起夕陰。今朝凁雨灑空林。日光罅漏垂平地。霧氣蒸生羃遠岑。漠漠野田看過鶴。寥寥墟里聽啼禽。晩來更覺寒聲急。可耐淋浪到夜深。</text>
<title>磵</title>,<text>碧磵潺湲遶岸隈。翠崖丹洞兩邊開。洄爲小沼遊魚樂。激作輕灘瀉浪哀。洗藥仙翁應日到。濯纓孺子幾時來。斜陽倒落靑山影。■鳥歸雲鏡裏廻。</text>
<title>題具而正東郊別業</title>,<text>行行遙指故人家。踏盡荒郊道里賖。牛耳溪邊秋已老。馬頭山上日初斜。淨掃茅簷羅酒食。徐移班杖看雲霞。更將舊意兼新興。談笑殷勤待月華。又曾從鄭丈約同遊。孤負佳期度九秋。今日偶然成歷賞。玆區信是足淹留。群峯縹渺芙蓉出。小澗玲瓏碧玉流。若得與君分一半。不須迢遞訪丹丘。又五峯三角共崔嵬。嶽鎭神京實壯哉。金碧崢嶸雲外出。波濤起伏海中來。元成天府關防勝。翻向君家畫障開。強欲濡毫模氣象。雄豪愧乏馬卿才。又盈虛迭代歲將陰。明暗相催日已沈。黯黯重雲低近樹。蕭蕭輕雨過前林。晦合乾坤同一色。潛藏飛走寂群音。獨將中夜元和氣。都付冷冷三尺琴。又幽居靜寂傍山崖。柳拂前池竹滿階。寒雨勸人留信宿。淸談敎客豁襟懷。年華苒苒隨川逝。世道悠悠與日乖。身外浮雲何足戀。從君且欲結茅齋。</text>
<title>題李汝一草堂</title>,<text>茅齋新構小庭隈。沙版松欒妙製裁。四壁內寬堪穩臥。兩楹前架僅低廻。窓中偃蹇邀山入。階上徘徊引月來。更對東籬霜落後。一壺相對菊花開。又秋山窅窅接荊扉。草屋依依入翠微。寒影滿簾紅樹靜。晴光繞戶白雲飛。幽人佳境元相合。秀色沖襟自不違。只尺世氛如遠隔。一庭苔竹淨朝暉。</text>
<title>曉出東門。向積城。</title>,<text>凝霜如雪北風涼。曉日曈曨野色黃。水合輕氷雕篆妙。山披微霧畫圖光。蒼茫煙樹村居遠。繚繞川原客路長。躱鞚垂鞭寒縮袖。任從羸馬自徬徨。</text>
<title>徑出故楊州山城下</title>,<text>盤廻磴道故城隈。洞霧峯霞向晩開。磵水泠泠如度曲。風林瑟瑟自生哀。朝分岐路暮還合。昔去疲驂今又來。西日已頹飛鳥盡。揮鞭呼僕更相催。</text>
<title>歇馬澗邊</title>,<text>遠客停驂碧澗隈。攀崖倚石坐蒼苔。松間翠鳥鳴相和。水底鯈魚去又來。小雨欲晴山霧捲。微風纔動野煙開。逍遙不盡林丘賞。班馬長嘶僕御催。</text>
<title>投贈天官冢宰閤下</title>,<text>不才何幸得推譽。屢仄時髦入薦書。縱有王陽收貢禹。誰敎漢武識相如。彈冠宿願行將就。題柱初心尙未攄。共道鵬摶雲路近。更齊毛翮聽吹噓。</text>
<title>與韓司果圍棋。遂題詩。投贈鄭陽川。</title>,<text>朔吹宵翻屋。玄氷曉滿塘。茅簷朝日下。石堗晩煙颺。對局韓司果。吟詩許正郞。遙憐首陽子。縮瑟坐深房。</text>
<title>夜月。自再從弟所。還家道中作。</title>,<text>禁街晴雪馬行驕。踏月徐驅路便遙。龍巷西連公主洞。鍾樓南接廣通橋。閭閻雜沓闐金陌。宮闕岧嶢入紫霄。更對明年春雨霽。煙花隨處管絃調。</text>
<title>松泉許會諸友夕飮</title>,<text>歲暮高臺宴。嘉賓四五同。醇醪皆自醉。和氣更相融。捲箔邀西月。披襟遡北風。歡情殊未已。歸馭莫匆匆。</text>
<title>途中作</title>,<text>溦茫山下村。遙在淸溪上。暝樹鎖寒煙。但聞人語響。</text>
<title>過鐵嶺 以高山察訪。赴咸鏡道。</title>,<text>朝發銀溪驛。晩登鐵嶺關。北風吹客鬢。西日照山顏。鳥道崢嶸上。人家杳靄間。昔年歸去路。重到淚潸潸。</text>
<title>客中卽事</title>,<text>原頭草色正莓莓。忽見寒梅隔水開。可是好風能解意。淸香時繞枕邊來。</text>
<title>三月六日</title>,<text>三月六日雨初晴。和原驛裏春風生。滿街垂柳金絲散。遶郭長江白練橫。花畏餘寒猶未發。月憐新夜却還明。沙汀獨立蒼茫詠。寥落羈懷自不平。</text>
<title>郵亭偶吟。投贈閔克和。</title>,<text>公館郵亭兩悄然。旅懷孤寂據梧眠。門前流水生春浪。窓外垂楊拂晩煙。共是客中憔悴日。更逢江上艶陽天。如何只尺猶相憶。淸晝悠悠似小手。</text>
<title>子夜歌 二首</title>,<text>角聲繞柳堤。凝粧久佇立。遙見馹騎來。喜極翻成泣。又初披紫羅幃。肅拜嬌羞濃。坐當靑玉案。闖然昔日容。</text>
<title>登樂民樓 監司洛西張公改築城。仍樂民亭舊基。建砲樓。自城連登危欄。縹緲爲遊觀之勝。在咸興。</title>,<text>臺隍多廢此增修。千仞城連百尺樓。危堞正當天北極。飛薨直壓海東頭。茫茫大野雲邊盡。緲緲群峯水上浮。獨立眼窮孤鳥外。鄕關何處思悠悠。又高樓突兀枕江城。炎暑登臨爽氣生。月色波光渾蕩漾。山嵐海霧忽微明。中天笑語驚塵世。半夜笙歌接太淸。手拍危欄飛逸興。飄然直欲到蓬瀛。又出郭陰雲已滿空。登樓月色更矇矓。不分林逕隨山轉。唯見江流與海通。檻外橫橋遙蜿蜿。沙邊列樹近童童。夜深下土囂聲絶。身在鴻濛混沌中。</text>
<title>雨中</title>,<text>細雨晩濛濛。茅齋晝有風。淸涼今日勝。暄暑此時空。楊柳垂垂碧。芙蕖苒苒紅。幽情殊快恰。不似客居中。</text>
<title>夜坐池邊小閣</title>,<text>露草蟲鳴宿鳥號。淸宵月色辨纖毫。悄然獨坐前池上。碧藕參差菡萏高。又圓月初窺嶺。長風已捲雲。遠山增霽色。虛閣絶炎氛。影入蓮池亂。明從柳逕分。良宵多感慨。孤詠與誰聞。</text>
<title>高原途中</title>,<text>秋水沒靑草。曉霞生白虹。客行殊未歇。時序已成功。處處蒹葭秀。村村禾黍豐。民夷多自樂。何事獨悤悤。</text>
<title>永興途中逢雨</title>,<text>薄暮風吹急。雲興四野陰。霏微作輕雨。蕭颯灑空林。秔稻花侵路。煙霞氣滿襟。川原窈冥裏。驅馬遠駸駸。</text>
<title>秋夜</title>,<text>風聲在高樹。鴻雁已低飛。雲捲露華泠。月明星宿稀。深更愁獨坐。壯志惜多違。遙憶家鄕事。天寒未寄衣。</text>
<title>咸山途中作</title>,<text>秋日咸山路。平蕪接海堧。孤城猶渺渺。遠客且翩翩。微雨千峯裏。斜暉一雁邊。長橋抵飛閣。歌鼓下中天。</text>
<title>次柳川見寄韻。還呈柳川。</title>,<text>久饑思瓊蕊。久渴思瓊漿。積玆饑渴懷。豈曰來一鄕。沈痾窮歲律。寂寞掩中堂。展轉心煩惋。夢寐笑語香。聊將薄物獻。反感君子腸。酬以慰渴實。爽豁在一嘗。妙詩申惠好。璨璨金玉章。見眷愧譾劣。投翰起徊徨。</text>
<title>次洪原客館李實之韻 名春英。善詩能文。早卒。</title>,<text>春日咸關路。蒼茫旅思多。陰蹊猶覆雪。寒樹未開花。節候殊方異。山川故國賖。再來生白髮。勳業已蹉跎。右關路又穿島曾遊地。洪濤齧小山。更尋春草綠。還覺鬢毛斑。西日雲天遠。東風水國寒。去來俱物役。那得此身閑。右穿島</text>
<title>馬上口號</title>,<text>亂風斜日渡金津。江面波生岸起塵。灘上鳧鷖聲已暖。渚邊楊柳綠初均。他鄕爲客曾多感。遠路逢春更損神。暯入龍興孤館宿。勞歌一曲和無人。</text>
<title>三月三日。永興府使會定平，高原，文川射帿。仍留宴數日。余往觀焉。遂有詩。</title>,<text>永興大府冠北方。雙城高峙一水長。士女精姸財產優。雄豪佳麗無與儔。昔我來此今又來。舊時物色生七哀。況値韶華三月三。東風駘蕩萬象酣。夾路垂楊漾麴塵。兩池奫淪玉鏡新。是時太守張高宴。三州之宰相與見。分耦序賓獻功畢。揖讓揚觶咸秩秩。一堂笑語方氤氳。觥籌交錯接殷懃。琴歌悲動簫管鳴。一隊紅粉新粧明。新羅聖代處容舞。巨海風濤發船鼓。衆樂鏗鍧白日夕。醉起娑娑天地窄。號呶且嫌歡樂淺。綺席別向池上展。池上和風此日多。池中綠水生微波。一島紅綠敷葳蕤。下上涵泳光景奇。傳觴不羨流觴飮。孰知此樂最爲甚。山陰之楔洛濱遊。昔人風流庶可侔。異域羈宦鬢髮衰。良辰佳會增傷悲。平生一勺今數斗。數斗不醉至八九。舍坐携挽步中庭。初月纖纖掛西柳。</text>
<title>客裏</title>,<text>客裏歲華晩。愁中群物榮。靑煙羃岸柳。白雪披山櫻。遠浦鳥雙去。荒陂▣獨耕。簷楹久徙倚。迢遞鄕關情。</text>
<title>睡起</title>,<text>睡起開窓坐。林亭雨霽時。碧滋濃草色。紅露裛花枝。後澗水來急。前山雲去遲。還吟平子賦。歸思遶東菑。</text>
<title>登侍中臺</title>,<text>絶岸登臨處。滄溟眺望時。波濤連崿嶂。松檜接蛟螭。聖闢妖氛地。天開赫業基。相羊不歸去。落日下雲涯。</text>
<title>登摩天嶺</title>,<text>峻嶺重岡絶地垠。登玆眺覽百憂新。群峯雜畓藏風雨。衆壑陰森聚鬼神。浩浩乾坤元氣合。悠悠身世太初隣。俯臨巨海無窮極。欲問三山杳莫因。</text>
<title>過吉州他村許氏居。會諸族有感。</title>,<text>飛驂落日到沙垠。畫閣春風壓海門。叔姪弟兄分序列。歡呼酬酢接殷懃。南州北塞雖殊土。萬葉千枝木一根。此會世間眞盛事。却歎遺烈襲仍雲。</text>
<title>次吉州客舍李子敏韻</title>,<text>梨花如雪滿庭中。小雨霏微自遠峯。高館寂寥春晝永。悄然深坐下簾重。</text>
<title>吉州途中作</title>,<text>瀰迤平原曲曲溪。遠山高列近山低。天連海上腥雲滿。地接胡中白草迷。入夏朔風吹不止。經春塞柳綠初齊。幸逢聖化覃無外。蔽野農桑偃鼓鼙。</text>
<title>遊七寶山</title>,<text>一路初緣萬木中。開心臺上對群峯。夕陽更向金剛窟。飛下林巒雲霧重。又行遍千巖萬壑中。夜深殘月掛西峯。招提夢罷雲窓曉。海日玲瓏樹影重。又仙山縹緲海雲中。金碧崢嶸幾萬峯。試叩巖扃窺石室。彩霞瓊樹路重重。又一入眞區隔世中。月明長嘯倚高峯。翛然欲馭泠風去。遙指瓊樓十二重。</text>
<title>利城南軒</title>,<text>雨餘庭院有微風。幽澗泠泠靜夜中。長嘯一聲仍不寐。滿天明月小軒東。</text>
<title>利城松汀</title>,<text>十里蒼松碧海隈。暖沙汀草淨無埃。長程風日征驂倦。手拂懸蘿坐綠苔。</text>
<title>侍中臺。翦伐松枝。坐松下望海。</title>,<text>翦開林翳久徘徊。且就松陰懶上臺。日暮滄溟波浪闊。不知何處是蓬萊。</text>
<title>洪原途中</title>,<text>積水長天外。群山落日邊。馬嘶靑草岸。人渡白沙川。道上年華晩。愁中鬢髮鮮。今宵孤館月。客思轉悽然。</text>
<title>聽琴歌賦詩</title>,<text>日落天氣淸。虛館琴聲壯。復有美人歌。歌響何瀏亮。輕風泛楊柳。暝色迷林莽。張燈進肴醑。促膝欣相向。天涯少相識。客意多悽愴。催絃且高唱。玆焉庶遊放。</text>
<title>霧中登鉄嶺。至頂上。天日霽明。顧視白雲瀰漫原野。</title>,<text>遠樹亭亭近樹低。林巒掩靄客行迷。須臾忽出崢山上。下視晴雲萬壑齊。</text>
<title>送二姪往省再從弟</title>,<text>昆侖渾沌一氣元。兩儀上下淸濁分。靜旣有動聲始聞。撲散而華自成文。聲音文章賁乾坤。俱非僞爲本是眞。雷轟風鼓蟲鳥喧。波瀾泮渙花卉芬。聖人則之音律原。詩以言志歌永言。王風大雅道德存。善心逸志性情論。至治不興大明昏。靡慢哇咬相與群。屯屯昧昧衆心惛。大樂古調孰能尊。夥爾蛟山出吾門。起衰返淳亨世屯。迥立千古乃自欣。餘子啾啾競聚蚊。大材難容衆口燻。抱玉獨臥湘江雲。伊余慢愚樹志敦。誓將追隨力趨奔。南望嶺海心似焚。日夜思之勞夢魂。嗟汝二姪情殷懃。遠省跋涉潦雨繁。欣逢不思樹背萱。切劘必得芝蘭薰。唯人一心是天君。與天爲一絶邪棼。收放操存澄不渾。然後立言始宏賁。古聖純粹此道循。出口成章乃得醇。汝其愼旃返本源。吾不取汝徒糾紛。先叔有訓貽子孫。有德有言不可諼。往哉汝勉宜日新。</text>
<title>題抱川客舍 受由上京還下。來宿抱川。南北俱有情人。</title>,<text>千山縈抱一川流。渚柳村桑映綠疇。雲日蒼茫知近夕。林坰蕭爽覺迎秋。去來行色猶黧面。南北離懷欲白頭。獨倚小窓聊悵望。棲鴉歸盡暝煙浮。</text>
<title>題張處士林居</title>,<text>籬落寂寥夏日長。園林簫灑晝陰涼。煙收桑柘千條綠。風動蘼蕪一畹香。峽裏幽居如太古。閑中眞趣到羲皇。主人高逸終難竝。塵世奔忙却自傷。</text>
<title>以分兵曹正郞。乘隙下鄕。本曹入啓請推。余還來入直戲題。</title>,<text>塵纓數月爵猶縻。松壑多年性不羈。退臥寧嫌官長罵。往來應被逸人嗤。催鞭跋涉經泥路。束帶趨蹌上玉墀。閱盡軍兵深闕閉。寂寥還似在山時。</text>
<title>題堅上人詩軸。次岳麓韻。</title>,<text>荒山秋雨後。閑館夕陽時。濃翠橫嵐帶。輕紅墜藕衣。逢君談妙法。今我起遐思。何日棲蘿月。孤琴且手揮。又松簷秋月入。孤客不眠時。淸露侵輕幘。涼風動裌衣。年光愁裏閱。丘壑靜中思。偶値山人語。塵紛愧未揮。又秋夜何寥寂。池亭對坐時。荷風涼客榻。松月皎禪衣。亹亹林中語。悠悠家外思。明朝莫辭去。蔬糲與君揮。</text>
<title>靜勝堂。與金正卿，洪潛甫二兄。夕宴題贈。</title>,<text>會坐高堂晩。蒼茫眼不窮。江村秋雨裏。山郭暝煙中。關塞光陰變。琴樽故舊同。興來情境遠。雲海轉空濛。</text>
<title>夜獨登樂民樓。用靜勝堂韻。寄諸友。</title>,<text>長江流不盡。平海浩無窮。獨倚高樓上。遙瞻明月中。澄輝雖可掇。淸賞與誰同。惆悵循階下。汀洲煙霧濛。</text>
<title>夜登樂民樓</title>,<text>浮雲靉霴綴長空。暝色蒼蒼遠近同。江上高樓危百尺。坐看明月出天東。又長橋蜿蜿臥龍虯。橋下澄江淨不流。始覺晩來秋水落。浦中處處露沙洲。又一天風露倚欄干。城郭沈沈煙樹寒。忽見江華水上滿。玉輪飛出海雲端。</text>
<title>贈別金正卿還京</title>,<text>連鑣行役到天涯。曉夕歡娛罄舊懷。華燭夜堂嬌戲錯。雅琴秋閣正聲諧。他鄕秪喜成佳會。此日那堪作遠乖。却恨龍鍾羈薄宦。歸途不得與君偕。</text>
<title>次金正卿留別韻以重贈</title>,<text>故園南望路悠悠。送子先歸耐値秋。三更把酒增惆悵。嶺海風霜倦旅遊。</text>
<title>登樂民樓</title>,<text>城川江上樂民樓。滿目風煙帶素秋。漢水終南一千里。望鄕孤客不勝愁。又危樓迢遞迥凌空。三面煙波四面風。雲盡海天秋色淨。倚欄人在夕陽中。</text>
<title>送金正卿至龍興江上。用前韻以贈別。</title>,<text>執手躕踟綠水涯。弦歌那可喩中懷。留連共飮歡猶淺。夙昔相求願始諧。皎皎氷心無變易。紛紛塵世有睽乖。牛頭潭上煙蘿月。白首逍遙庶得偕。</text>
<title>雨夜</title>,<text>秋宵黯黯雨浪浪。遠客不眠思故鄕。坐對殘釭腸已斷。蟲鳴何事更催忙。</text>
<title>解嗔</title>,<text>況吟不語到三更。欹枕臥聞山雨鳴。豈向佳人恩意薄。由來遠客自傷情。</text>
<title>聞新雁</title>,<text>爽氣涼風澈翠虛。南飛鴻雁一聲初。遙憐明月樓中望。儻有關河尺素書。</text>
<title>赴咸營馬上作。呈柳川節下。</title>,<text>嶺外秋風起。天邊霽景新。數聲違北雁。千里望南人。雲影移平楚。波光動遠津。悠悠狐塞路。汩汩馬跡塵。老樹荒城暮。孤村大海濱。田原驚滌滌。溝壑憫逡逡。已見蒼鷹摯。翻傷紫蕙陳。他鄕對搖落。何處問仙眞。幕府幸同調。帲幪殊異倫。淸芬來襲久。明月往投頻。豈作途中哭。徒懷坐上春。行行抵華館。寒日下山垠。</text>
<title>秋夜作</title>,<text>忽忽深秋客。悠悠永夜情。攬衣窓下起。屣履月中行。望樹高低影。聽鷄遠近聲。山寒轉蒼翠。煙薄更微明。獨立雲霄靜。沈吟河漢傾。關山猶北阻。鴻雁已南征。異域羈遊久。蕭辰旅思盈。朝來明鏡裏。髮白幾千莖。</text>
<title>龍興江上。送郭挺夫，洪潛甫還京。挺夫名天豪。以都事。有老親遞來。潛甫以柳川之甥來覲。送柳川北巡還京。二人偕行。余送至雙城。</title>,<text>龍興江水流泱泱。西風吹水洪波楊。白露夜零水天靜。兩岸蒹葭晩蒼蒼。桂櫂蘭枻汎中流。晴日瀲灎動江光。芳筵樽酒恣歡賞。京國故舊會他鄕。雖無絲竹管絃聲。調笑諧謔樂無央。顏酡耳熱情興狂。樂極哀來有離傷。經年關嶺頻遠將。二子又往摧我腸。寧親令子赴北堂。似舅賢甥歌渭陽。咄嗟許丞何遑遑。頭塵衣焦道路傍。欣趨顧戀送行忙。停橈日暮上河梁。原野闃寂莽茫茫。目送天南浮雲翔。心隨流水悠悠長。鴻雁哀吟暝色荒。執手躕踟雙涕滂。</text>
<title>卽席走筆。送洪潛甫。咸山情人。送至雙城。</title>,<text>初日照林端。荒城秋色寒。白露凋芙蓉。楊柳葉已殘。此時送將歸。迢遞向長安。去去道路長。臨水復登山。美人倚翠屛。揄袂涕汍瀾。莫辭盈觴酒。醒別難爲顏。</text>
<title>宿德源館</title>,<text>飛雨灑纁黃。客行戾孤館。炎雲鬱四興。須臾蔽星漢。就寢燈曖壁。垂幔隔女粲。悒悒少歡情。沈吟度夜半。長夜何漫漫。永懷甯子嘆。鴻雁遙鳴啼。助予心悽惋。展轉以反側。登壇鷄爭喚。乾坤動曙色。幽昏復渙散。日出離海底。牕牖照燦爛。熀朗天下朝。起來進梳盥。凜慄氣中肌。陰陽易互換。勁風吹梧子。零落滿庭畔。嘯歌誰與晤。悠哉懷親串。</text>
<title>夜遊金江津</title>,<text>冽冽朔風鳴。輝輝素月生。煙消四山淺。波靜一江平。牛渚追秋詠。笴陂續夜行。賞心今古接。聊慰客遊情。</text>
<title>次利城客舍壁上韻</title>,<text>嶺海冥搜千里來。淸秋騁望侍中臺。陰霞澄霽碧天遠。落景輝煌銀浪開。正覩端倪露氣象。却愁咫尺生風雷。乘槎採藥俱無那。坐狎沙鷗久不廻。是日夕。雷雨作。右海路入沙汀暝色蒼。松陰遙接海雲長。蕭蕭雖帶三秋雨。鬱鬱寧凋半夜霜。繁茂百年誰翦伐。元和一氣此留藏。須知聖世栽培意。只在艅艎不在樑。右松朅來孤館日將昏。翠嶽巑岏擁縣門。秀色橫秋明可攬。高標凌碧杳難捫。地連蓬島邀仙侶。路遠梧山隔帝魂。坐見纖雲膚寸起。夜深風雨海濤飜。國禫初過。故六句及之。右山出塞征鞭幾度持。頻經堤柳鬢成絲。心傷煙雨迷新葉。腸斷風霜脆舊枝。客路已驚流節序。香閨應惜損容姿。遙憐攀折庭邊樹。泣向秋天怨別離。右柳</text>
<title>醉過松汀</title>,<text>醉扶驅馬入松林。松林東畔秋海陰。倒着烏紗躱鞚去。一塵不動蒼翠深。</text>
<title>紀行一首</title>,<text>詰朝同雲平。日晏飛雪零。颹飋北風吹。天宇正窈冥。策馬登長途。長途繞林坰。蒹葭鳴淅瀝。鴻雁飛廻汀。昏霧羃列岫。陰霞沈滄溟。端倪不可辨。焉睹日華晶。原野闃莽蒼。客行何營營。憫彼赴閱士。貿貿荷戈行。邊圉日有警。豈不蒐繕精。但歲荒且寒。飢凍迫死生。惻惻路岐中。嗟嗟傷我情。搖搖征邁遲。薄暮屆孤城。何以紓我懷。商歌三兩聲。</text>
<title>慶筵罷。遂與諸公步月萬歲橋。幷序</title>,<text>巡使壻鄭百昌登科。來設慶筵于咸興高原，定平，利城，端川倅。舞劍以侑酒。是夜。兵使朴叔夜，安邊黃一之，北靑尹正平，咸興尹而，前洪川尹而聖，先達鄭德與，永興安玏，定平柳舜懋，端川趙暄，高原李時英，文川鄭汝麟，利城柳琳及余。會飮于橋上。令壻乘龍日。賓僚賀慶成。堂前劍舞罷。橋上踏歌行。海月連江白。城雲映水明。回看幕府邃。難共賞遊情。又橋上明月素。橋下澄江流。共上空虛地。聊成汗漫遊。衣裳涼露濕。歌曲白雲留。且盡樽中酒。淸歡殊未休。</text>
<title>暮發草原驛</title>,<text>朔雲翳西日。曖曖將就夕。古木號悲風。衰草連沙白。鳥棲牛羊歸。我車始舝脂。征馬踡跼顧。山原路逶迤。橋渡金江津。兩崖揚沙塵。孟冬天氣溫。淥水波粼粼。登頓黑石嶺。乾坤色已暝。林椒寂無見。但覺溪流聽。明月出東方。朦朧不舒光。雖有列炬迎。前途但焜煌。夜到古城雙。已過龍興江。雨中高館闃。空房凝寒釭。征役疲形神。欹枕四體伸。遙思去來程。客行多苦辛。俛仰懷故丘。田園樂事優。行當稅我駕。放情以逍遊。</text>
<title>曉發德源府</title>,<text>東方曙光開。客子車馬催。整駕出故城。崿嶂高崔嵬。月華時未戢。樹石排瓊瑰。朔風中夜厲。溪渡寒氷堆。渡溪且登岸。田原迥䍙䍙。䍙䍙行不已。遙遵碧海隈。雲斂巨魚偃。髣髴睹蓬萊。神仙或可遌。何爲老塵埃。夙昔志未諧。年齡易催頹。棲棲道途中。撫己良足咍。日出乾坤泰。泰和滿九垓。孰謂沍寒節。燦若春陽廻。神融舒鬱悒。駐馬爲徘徊。</text>
<title>朝登鐵嶺</title>,<text>孟冬風以寒。我行凌淸晨。道路何太艱。嗟哉難重陳。驅馬復登嶺。迢迢詣蒼旻。詰屈羊腸危。板陟傷我神。霽雪黏傾崖。朱碧間琳珉。足躡埃壒上。擧手捫北辰。停策頫原陸。浺瀜一氣屯。群峯上嶄巖。衆壑下嶙峋。孰爲主張是。融結何勤辛。我觀類望洋。渺渺無涯垠。始知宇內小。孔聖不欺人。</text>
<title>代鄭時若作李慶千挽歌</title>,<text>我有表姊夫。才德優而彰。不屑就有司。簡薦乃一嘗。束脩列王子。鳴琴臥巫陽。夙蘊豈盡展。慟矣今則亡。五十非夭折。未浹我之望。克懷敦睦情。嗚呼不可忘。執紼揮我涕。觀彼哭踊行。長子珥貂貴。次子簪筆郞。少子升俊士。三子名聲颺。公去且暝目。吉慶方未央。</text>
<title>送李仲集令公按節湖西 名慶全</title>,<text>涼飆詰朝起。陰雲始開霽。天宇邈寥廓。豁達露四際。軒楹納初景。披拂晒巾袂。逍遙秪自適。偃仰舒支體。方思我友行。涂涂無揭厲。旌旆何葳蕤。軒蓋何容裔。淸風披鬱蒸。秋陽曝霾曀。庶蘇一方民。歡忻究年歲。聖心且虛佇。旋軫應無滯。蔽芾有嘉樹。封植瞻所憩。</text>
<title>送尹翼世赴湖南幕下 名民獻我以郵官罷來家居</title>,<text>我業郵官拙。君名幕佐優。才華爲世棄。身命與窮謀。暮雨終南外。斜暉漢北洲。臨流一揮涕。寂寞掩門秋。</text>
<title>與鄭欽哉太虛出東郊 欽哉名欽太虛名鑑</title>,<text>聯騎出東城。郊坰秋氣生。殘村數屋靜。枯樹一蟬鳴。遂盡丘中賞。仍舒物外情。不須催馬去。留聽步虛聲。又前村飛雨過。雨後夕陽明。路接松溪直。山圍石峴平。涼風起林薄。暝色入簷楹。莫恐歸程晩。城頭新月生。</text>
<title>次沈宗立茅舍壁上韻</title>,<text>隔林茅屋暮煙生。入戶靑山晩靄橫。獨倚小窓聊寄傲。孤高豈是世中情。又廣通橋畔訪幽人。城市沈冥孰比倫。小雨欲晴山日晩。一堂詩酒會朋親。</text>
<title>次趙別坐小軒壁上韻 名廷顯</title>,<text>梧桐小園芙蓉塘。列以嘉樹間脩篁。戶庭自有石巖趣。風雨逍遙炎暑涼。又一畝之宮三尺墻。閉門高臥但焚香。逢迎親友成幽討。更置淸樽發興長。</text>
<title>兄弟禊席上口號。贈鄭時若之任木川。名暘</title>,<text>淸秋高閣管絃聲。送爾湖西五馬行。聚散本來塵世事。去留無那故人情。行裝草草辭京國。樽酒依依別弟兄。醉後殷勤還促膝。終南日落暝煙生。</text>
<title>題屛風四時畫</title>,<text>獨立小橋上。悠然恣幽賞。花竹開春顏。江水增波瀾。萬物欣得時。我心亦怡怡。樽酒與棋局。放浪聊自足。右春初柳綠桃花紅。煙水春江空。風光正蕩漾。庶足幽情暢。況復佳客來。携琴久徘徊。悠然共忘機。鷗鷺不驚飛。右春晩小艇得魚廻。野人携酒來。松下一茅齋。獨倚開好懷。回首望靑山。身閑心亦閑。疊嶺白日暮。滄江渺煙樹。右夏山寺石路危。野村煙逕微。聯袂渡橋行。遂造幽人庭。後崖楓林赤。前巖叢篁碧。主人心想愜。開門掃落葉。右秋松柏蔭空谷。茅屋倚喬木。積雪滿群山。柴扉猶不關。竹外數枝梅。似爲幽人開。呼童掃前逕。邀客共淸興。右冬</text>
<title>病中偶吟</title>,<text>寂寞守窮廬。簞瓢常晏如。賦詩羞羨鳥。彈鋏笑歌魚。淸吹來空際。浮雲遊太虛。沈痾萬慮絶。臥看古人書。又沈綿一病彌旬月。獨臥空齋展轉時。來助笑談猶有客。往求方藥耐無醫。呻吟遣悶成詩句。機格關心廢奕棋。玉宇崢嶸秋日晩。涼風颯爽動巾帷。</text>
<title>過十貂亭有感 卽堂兄岳麓之亭</title>,<text>病裏經營知幾年。新開臺榭綠江邊。往來人事成今古。碧樹朱門鎖暮煙。</text>
<title>雨中紀事 幷序</title>,<text>全昌尉柳廷亮謫湖南。翁主追往。無帳具露。置幰於雨中。仍入宿村裏。焚名香。余感而作此詩。珠箔雲車秋雨中。鵲橋歸路浩濛濛。豈知蘭麝金爐氣。飄散荒村一逕風。</text>
<title>曉發</title>,<text>靑溪山上宿雲收。山木蒼蒼谿水流。阻雨脩程今始發。泥深石出馬行愁。</text>
<title>途上作</title>,<text>雨後雲山共渺茫。秋風匹馬客行長。行行遙入孤村去。蕎麥花開滿路香。</text>
<title>八月十七日夜</title>,<text>秋風百草衰。遊子心悽楚。月色滿乾坤。垂幔中夜擧。寒蟲床下吟。宿鳥林中語。觸物動悲懷。倏忽驚節序。壯心已摧頹。仙遊迷處所。擾擾塵土中。百年餘幾許。</text>
<title>發竹山。向平澤途中作。</title>,<text>茫茫平野接遙岑。路繞長林草樹深。雙嶺曉雲含小雨。九峯秋日罩輕陰。鴂鵜鳴早衆芳歇。款段行遲孤客吟。更舋風霜轉搖落。靑松方見歲寒心。又溪邊歇馬傍溪行。秋草萋萋遍去程。頭上雨雲濃復薄。望中煙樹暗還明。靑山送客偏相戀。白鳥迎人故不驚。一別紅塵魂夢斷。將携書帙偃柴荊。</text>
<title>秋雨篇 時在平澤奴子家。彭城卽平澤舊號。靑龍。山名。在稷山。素雀橋在陽城。</title>,<text>秋雲冉冉靑龍標。秋陰朧朧素雀橋。秋風瀏瀏起將夕。秋雨冷冷下中宵。中宵雨下至天明。陰霞瘴霧沈彭城。彭城宿客停歸鞅。起望前途雲雨平。雨迷墟里鳥聚樹。雨漲浦涂鷺起汀。日晏雨歇雲歸▒。日晩雲重雨注霤。雲歸雨注紛無已。淋淋霂霂且窮晝。竈中藁秸濕不燃。壟上禾黍漂不收。疲僮聽雨恐行役。豪奴見雨苦宿留。宿留心愁行役難。出門入門秋雨看。何處華堂雨中酌。此日茅屋雨中歎。華堂茅屋哀樂異。秋雨霪霖終不乾。別有深閨秋雨悲。又有孤戍秋雨寒。佳人停瑟▒瀟瀟。征夫吹笳望漫漫。繡帳苔斑離別久。鐵衣寒生時歲闌。歲闌別久秋雨多。秋雨敎人多怨嗟。多怨嗟可柰何。雨聲連滄海。雨勢漂廬舍。秋風客行阻秋雨。秋雨攪思又入夜。</text>
<title>路中紀事</title>,<text>鴉䯱嫋嫋躡靑牛。流水跳波羅襪濺。白馬金鞍路傍情。芳洲落日遙相見。</text>
<title>天安道中</title>,<text>落日下雲海。暮煙生野村。悲秋無限思。驅馬上高原。</text>
<title>車峴詩</title>,<text>曉發天安郡。遠詣公州城。嶇嶔車峴躙。登陟白德平。樹木鬱參差。岑岫峭崢嶸。陰昏氣凄慄。八月寒蟬鳴。鉅防二界中。阻險天所成。遙遙自檀君。山河紛戰爭。朱蒙昔雄強。此地拒敵兵。王氏混三國。遺訓戒不寧。逮我聖祖禪。收攬由至誠。嗚呼海寇躪。固守誰忠貞。保敗今古然。感歎有餘情。縈廻出谿谷。日朗雲霞淸。</text>
<title>與族姪共濟錦江 明日。族姪向湖南。</title>,<text>秋江渺渺夕波生。寒雨蕭蕭暗故城。落日輕舟共濟去。明朝分手若爲情。</text>
<title>送人</title>,<text>錦江自古傷心地。況復秋天搖落時。却向客中還送客。悲歌一曲淚如絲。</text>
<title>錦江</title>,<text>西風吹雨過長津。城郭荒涼草樹新。楊柳江頭春已盡。如今不見斷腸人。</text>
<title>到公州。監司及牧使不在。遂成絶句。監司李慶全。牧使呂祐吉。</title>,<text>扁舟夜入錦江城。盡日旅窓聽雨聲。玉節影遙琴閣閉。無人來慰遠遊情。</text>
<title>題公州城樓</title>,<text>山上高城城上樓。樓前江水繞山流。長洲煙起滄波夕。碧樹寒生白露秋。形勝千年爭戰苦。繁華幾度別離愁。今來人事蕭條盡。獨凭危欄欲白頭。</text>
<title>題披香堂</title>,<text>古槐衰柳夕陽殘。池上芙蓉白露寒。無限客中寥落意。披香堂北倚欄干。</text>
<title>次拱北樓韻</title>,<text>錦江城上拱北樓。望鄕人倚曲欄頭。西風日夕白波起。楓葉蘆花迷去舟。又澄江如鍊繞山樓。滿目風煙勝石頭。明月白雲空水闊。夜深長笛下孤舟。</text>
<title>次東軒韻。呈呂使君。名祐吉。字尙天。</title>,<text>露寒蒲柳脆枝莖。遠客悲秋白髮生。櫪上羸驂憐驥老。匣中雄劍謾龍鳴。流離不見家鄕信。貧賤偏知故舊情。向夕憑高聊極目。山川雲霧似巴荊。</text>
<title>錦江詞</title>,<text>錦江秋水收煙霏。錦江秋月揚光輝。錦江水月相明媚。美人容姿差可比。美人家住錦江頭。浣紗濯錦錦江流。春風楊柳別離頻。秋日芙蓉歌舞新。楊花桃葉口氤氳。北鋌南巴袖繽紛。繽紛宛轉驚人目。含情含態鳴羅縠。環佩鏗鏘蘭麝香。粉汗流膩濕紅玉。此日輕盈得歡情。此時嬌妖可傾城。阿誰空結相思夢。何人不作腸斷聲。腸斷相思俱黯然。況復相見更相憐。行雲今夜陽臺裏。解佩明朝洛浦邊。行雲解佩不停晷。百年愁怨無窮已。魂飛不離錦江月。淚流還添錦江水。江月高高江水長。美人千里遙相望。</text>
<title>旅窓</title>,<text>旅窓眠覺早。起視曙光分。重霧仍成雨。輕風不散雲。客懷孤榻靜。人語四隣聞。惆悵關心事。深秋錦水濆。</text>
<title>晩登拱北樓。次前韻呈呂使君。</title>,<text>岧嶢獨上夕陽樓。俯視長江湛湛流。故國風煙三百里。興王文物幾千秋。使君地主傾深眷。遊子天邊慰遠愁。漠漠沙汀飛鳥盡。歸人爭渡滿津頭。</text>
<title>斷石爲橋。乃宮殿平磩舊物。有感作詩。</title>,<text>斷石溪橋雕琢成。雲螭花卉尙分明。龍輿鳳輦曾留迹。今日尋常牛馬行。</text>
<title>水北亭 三首</title>,<text>煙水微茫翠黛愁。行人認古幾回頭。千年風雨花飛盡。唯見朝朝嵐氣浮。右落花朝嵐落木蕭蕭落照明。荒城寥寂暮江淸。落花巖畔前朝寺。時有殘僧送磬聲。右高蘭暮磬雨後湖山霽色鮮。秋風倚棹古臺邊。可憐灘上娟娟月。曾照龍舟歌舞筵。右蛤灘霽月</text>
<title>九日雨。在景仁水北軒。題贈。</title>,<text>九日雨蕭騷。寒江風起濤。茅軒留宿客。瓦缶出新醪。近看松篁翠。遙聞鴻雁號。戶庭延賞洽。何必更登高。</text>
<title>泛舟遡流。上高蘭寺。</title>,<text>淸晨理舟楫。遠指高蘭期。沄沄泝逆浪。風急舟行遲。隱隱洲渚遙。離離蘆荻披。溫臺豎不奇。丹綠紛參差。浮山勢若浮。浮來自何時。上有古檜陰。舊刹今存基。停橈上山麓。眺望久躕踟。疏篁夾茂林。足用開茅茨。歸舟日已午。催行遵水湄。半月得民和。天政爲臣欺。危巖松蘚古。花落堪嗟嗞。深淵沈白馬。釣龍事亦奇。孱王不嗣德。天塹誠何爲。金商方按節。寒風草木萎。粼粼起晩波。江日光陸離。楓林葉未丹。松翠亦可怡。懸崖看陡絶。金碧燦交輝。扳緣遂登陟。下臨淸漣漪。憑窓列岫近。俯階古木危。暮天風雨至。鴻雁鳴聲悲。秋行本多慼。玆遊益悽其。代謝感時序。聖狂徵興衰。殷勤寫新篇。聊以貽相知。</text>
<title>高蘭寺。逢暮雨。</title>,<text>倦客獨登樓。江天暮雨愁。風聲振幽壑。雲氣晦長洲。舊國荒涼地。孤軒寂寞秋。虧成仍默數。身世總悠悠。</text>
<title>登後樂亭。憶舊使朴公。仍留宿。名彛叙</title>,<text>斜景照荒堞。疏煙橫暮江。長空飛鳥獨。深浦落帆雙。村靜遙鳴杵。人歸亂吠狵。波光連枕席。山色入軒窓。覽古臨郊甸。寬懷酌酒缸。秋聲正憀慄。愁唱不成腔。又山中宿霧捲。江上曉霞蒸。斐舋雲初綴。曈曨日欲昇。庭枝風響靜。岸葉露華凝。久客愁憑望。沈痾倦寢興。流年身已老。暮節恨彌增。向晩當軒坐。亭前一水澄。</text>
<title>留滯</title>,<text>留滯三旬久。將闌季月還。秋風吹錦水。落日滿公山。繾綣佳人語。殷勤地主顏。雖能寬客恨。鬢髮已成斑。</text>
<title>旅舍菊開有感</title>,<text>蒼茫日將夕。搖落秋已深。客意轉悽切。行期猶滯淫。紫花開菊塢。黃葉隕桑林。愁絶與誰晤。空敎霜鬢侵。</text>
<title>未歸</title>,<text>秋仲始爲期。季秋猶未歸。坐看霜葉盡。行見雪花飛。日冷衣裳薄。天長鴻雁稀。明燈悄無寐。心事已多違。</text>
<title>無題</title>,<text>莫是有前緣。相逢非偶然。情深逾一笑。歡淺未三年。夜幌燈光曖。秋窓月色姸。慇懃多少語。都在兩心邊。</text>
<title>獨坐</title>,<text>獨坐對殘缸。月光明紙窓。巷中聞犬吠。門外絶人跫。怨積齊車峴。愁深似錦江。方知天欲曙。村語漸喧㕱。</text>
<title>題月先亭卽石陽正村墅</title>,<text>公子亭高得月先。一丘淸絶淨塵煙。平臨雲岫湖南地。遙望星河漢北天。林外暮光初霮䨴。窓中寒影已嬋姸。逍遙若在瑤池上。不必飛昇始作仙。</text>
<title>次壁上韻。呈灘隱。卽石陽正別號。</title>,<text>高閣新晴秋日西。亂雲飛盡遠岑低。叢篁繞岸野煙合。落葉滿庭山鳥啼。</text>
<title>與灘隱往遊鷄龍山。路上作。</title>,<text>挽携灘隱出郊扉。遙指秋山緩緩歸。驟雨亂風同過嶺。滿天紅葉馬前飛。</text>
<title>又次灘隱韻 十月初四日。雨快晴。天無片雲。夜深又下雨。</title>,<text>共尋秋寺晩。林壑稍迎曛。風起葉辭樹。雨晴山出雲。殘霞餘一片。新月已三分。忽聽遊仙詠。知公思不群。</text>
<title>在錦江南。遙寄尹翼世。名民獻。時赴全羅都事。</title>,<text>故人消息問如何。秋盡曾無一雁過。行到江南更南望。雲山渺渺夕陽多。</text>
<title>次前韻贈別</title>,<text>惜別其如遙路何。愁將明月夢中過。悠悠怨恨涓涓淚。車峴山長錦水多。又歡會情深奈別何。秋江落日不堪過。廣程煙樹天安雨。遠客悲懷十倍多。</text>
<title>發公州</title>,<text>數月客遊今始歸。荒城初日照征衣。來時煙渚靑菰秀。去日霜林赤葉飛。</text>
<title>發平澤有懷</title>,<text>路分南北去來情。雲日微茫晩吹生。行到溪流嗚咽處。停驂便作斷腸聲。又南去未經愁歇院。北來纔到振威城。秋空今夜懸明月。應照悠悠兩地情。</text>
<title>夜吟</title>,<text>半壁靑燈暗復明。客衾涼冷夢難成。村隣夜寂無人語。時聽遙汀鶴唳聲。</text>
<title>夜行</title>,<text>前路蒼茫中夜尋。凄凄霜露滿衣襟。雲彩天上星沈水。山斷村邊火出林。人語鷄鳥知遠近。灘聲樹杪辨高深。幽棲不作團圓夢。信馬空成長短吟。</text>
<title>夕風</title>,<text>夕風悽切暝煙銷。星漢縱橫月色饒。步下空庭頻悵望。江南嶺北玉人遙。</text>
<title>哭岳麓堂兄 名筬。仕至判書。</title>,<text>吉慶吾門奕世來。堂兄德業更巍巍。自承詩禮家庭訓。共許棟梁廊廟材。經濟未酬司馬志。彌留竟被伯牛災。十貂亭下滔滔水。日夜西流無重廻。</text>
<title>哭李生竘</title>,<text>三世隔隣居。情融兄弟如。容華君最少。齒髮我先疏。脩短無衰壯。存亡有疾徐。忍看談笑地。風月一庭虛。</text>
<title>哭崔別坐琛 余妻外三寸叔母夫</title>,<text>國俗重聯姻。厚逾骨肉親。玆我與夫君。眷眷情義敦。追遊兩相忘。談謔歡無央。欣然對奕戲。爭道至嗔恚。筮仕成則虧。終未得一麾。去秋我遠適。送別殊戚戚。往來未經時。人事已成非。儀容入脩夜。遺宅南山下。下馬上空階。繐帳風凄凄。塵埋窓下局。覽之熬心曲。驚呼竟無聞。肅然其孰云。昔日處高堂。今日歸山岡。人情多忽忽。我哀殊未歇。執紼送至郊。哭向東門月。</text>
<title>雙碧軒卽事 在梁山</title>,<text>曉雨未晴雲四垂。雨晴雲散衆峯奇。風吹溪水倒流去。脩竹緣溪碧玉披。</text>
<title>祈雨宿通度寺。遙寄白生受繪。在梁山</title>,<text>淸齋宿佛宇。曉祈晏得雨。冥然息心機。鳥雀自入戶。蒼蒼樹木深。紅萼艶荒塢。閑適若無事。攻誨對章甫。此時憶夫君。臥幽呻吟苦。會須勿藥喜。勝賞來共取。</text>
<title>留通度寺。與諸生夜吟。</title>,<text>纖月隱西岑。餘輝映松林。冷冷蟲響急。凄凄露氣侵。聊與二三子。共坐成幽吟。古殿一燈微。千峯秋夜深。</text>
<title>題通度寺 在鷲棲山下。倭亂後重修。傳言佛骨自天竺出來。藏於此寺云。</title>,<text>始轄金天外。重營碧海東。千年留骨在。萬里賴誠通。妙法今難聽。眞形昔已空。神扶如有異。人護自無同。寶地來遊愜。冥筌探討窮。泉岩開鷲嶺。金壁興龍宮。花裛諸天雨。鍾傳遠壑風。梵音秋月下。爐氣曉雲中。淨念塵緣盡。淸談夜漏終。相羊聊信宿。感嘆憶韓公。</text>
<title>通度寺題志 淸流洞。卽寺洞口。</title>,<text>悠悠塵世上。萬事都是妄。得意孰歡悅。失志孰惆悵。禍福相倚伏。富貴莫兼兩。所以達士觀。昒昧居幽曠。體靜却臥遊。心虛已坐忘。滔滔役外物。此道知孰尙。我生志濩落。夙抱紫霞想。至老未獨往。殉祿滯海瘴。煦蘇本無術。哺歠閱弦望。幸因禱雨事。眞境試一訪。淸流洞府深。松檜鬱相望。金璧輝層空。樓殿模大壯。雲氣出萬壑。日光射千嶂。遙覿林靄迷。幽尋崖竹傍。怡怡遣煩慮。數日得頤養。顧慙牽絲久。擬欲垂蕙帳。胡然終自苦。疲薾隨俗狀。迷道實未遠。庶追陶元亮。</text>
<title>夕遊至理潭 在淸流洞通度寺前</title>,<text>巖洞深深樹木稠。玲瓏泉壑水聲幽。高低樓殿寒煙鎖。遠近峯巒晩靄浮。偶逐淺沙成緩步。更逢盤石得遲留。坐來暝色渾群象。却喜中天素月流。</text>
<title>自通度寺還郡</title>,<text>病裏煩囂三月餘。偶尋雲壑到禪居。淹留數日還歸去。依舊銅章對簿書。</text>
<title>宿雙碧軒。朝起偶吟。</title>,<text>睡起開窓宿雨晴。川原竹樹畫圖明。公庭寂寂吏人少。坐看前山雲霧生。</text>
<title>次東萊客館東嶽李令公韻 是日。倭館宴享。妓樂器俱盡往釜山。</title>,<text>寂寥空館類淸齋。琴酒無因慰客懷。海日滿軒成睡穩。山雲繞戶得詩佳。向來世亂餘殘郭。此去時平有泰階。遙望紫宸千里外。秋風憂悶更難排。</text>
<title>雙碧軒夕吟</title>,<text>悠悠古城上。嫋嫋秋風吹。多雨水聲急。亂山雲影遲。日斜疏竹外。煙起遠林時。獨坐空堂暮。沈吟有所思。</text>
<title>雙碧軒夜吟</title>,<text>淸秋夜向深。處處亂蛬吟。溪水涵虛白。筠叢接野陰。海雲籠遠岫。村語出疏林。獨立看星斗。那堪拱北心。</text>
<title>雙碧軒卽事</title>,<text>白鷺下靑草。淸流浸綠篁。秋風起庭樹。殘日在山岡。鬢髮坐蕭颯。鄕園何渺茫。羞將數尺組。形役滯殊方。</text>
<title>遙酬黃昌原 幷序</title>,<text>昌原府使黃汝一。以才聞於世。余神交久矣。遞任還鄕。歷訪余於䨥碧軒。値余往東萊。不遇而去。留詩一首以贈余。余感嘆不已。遂步韻以遙寄。攢念詠臨海。消憂賦登樓。孤唱秪自寬。共和無詩流。枉篇實麗藻。始覺名不浮。瑤華耀瓊波。玉磬鳴淸秋。明月自至前。欣然得眞儔。臨況成睽乖。恨莫與同遊。飄然捨之去。渺渺指滄洲。展閱宛英眄。足慰幽獨愁。</text>
<title>酬金晦仲 名憲。以本道都事。來宿雙碧軒。</title>,<text>旅食京華共固窮。幾年形役各西東。蕭蕭余髮將成素。悄悄君顏已謝紅。二水澄波秋雨後。一叢脩竹夕煙中。茫然偶坐茅軒久。却詑玄天也不公。</text>
<title>雙碧軒觀雨漲</title>,<text>壁間燈焰靜。窓外風雨亂。勢蹙山岳倒。聲歕江海散。默默混萬象。理究陰陽半。宇宙方寸裏。怡然起染翰。其二外物忽來侵。情緖何紛亂。澄淵已溷撓。逸馬遂奔散。操捨在一瞬。出入常居半。鴻洞隨風雨。整理賴觚翰。其三淸濁各歸定。天君判治亂。一中極團圓。群外旋消散。淫溢歎皇天。雨暘恒過半。欲排閶閤問。恨無凌風翰。其四崩摧天柱傾。簸揚地維亂。陰昏塞兩間。陽氣莫能散。淋浪自崇朝。澎湃過夜半。樹木沈已埋。幾將跕飛翰。其五竊恐宵晝錯。遂致陰陽亂。澹澹東方色。離離雲霧散。雄聲稍欲歇。壯勢已挫半。林篁漸可辨。宿禽時振翰。其六兩涯川流大。波濤浩凌亂。秋稼盡墊沒。蕩析居民散。目窮湖海連。滔滔乾坤半。魚上恣跳浪。鳥過懼斂翰。其七懷山復沈城。滉瀁生眩亂。亭皐成廣澤。平陸魚龍散。江流失地中。銀河落天半。擬欲乘槎去。庶見鵬垂翰。其八陰氛霽端倪。林壑晴霞亂。朝旭轉新景。海嶠雲錦散。墟落漾水光。鏡明荒城半。矯然若飛越。兩腋生羽翰。其九旱熯復霪霖。天道苦棼亂。始疑二氣舛。復恐元和散。悠悠閱今昔。災孼固三半。欲隨任公釣。誓不弄柔翰。其十坐嘯郡齋空。民殘經世亂。宦遊類梗泛。賦村成樗散。役役北又南。百年已過半。秋風波浪闊。掛帆追張翰。</text>
<title>舟行泝黃山江</title>,<text>秋風江水闊。落日片帆輕。松壑蒼煙密。蘆洲白雪明。悠悠與誰晤。渺渺此孤征。半世五湖願。滄波空復情。其二雨多秋水滿。風起夕煙輕。兩岸平林闃。千峯返照明。扁舟今北上。五馬昔南征。迢遰鄕關路。凄其旅宦情。</text>
<title>夜泛伽倻津。用前韻。</title>,<text>凄凄朔吹緊。嫋嫋白雲輕。靜夜天逾遠。高秋月正明。林柯哀夕響。蟋蟀苦宵征。倚棹沙汀畔。江湖萬里情。</text>
<title>登臨鏡臺。用前韻。崔孤雲所遊處</title>,<text>登高俯江水。身似一舟輕。壁擁秋陰合。峯開旭日明。眞區惟草沒。仙賞已鴻征。覽古兼傷暮。悲歌獨愴情。</text>
<title>遊七點山歌 在梁山黃山江大渚島中。蓬萊主人。卽東萊府使尹公守謙。字鳴益。與之同遊。</title>,<text>大渚瀰迤三十里。其外回環大江水。環江接海平如砥。葭菼荻葦蒼茫裏。中有奇峯列七點。或迤或豎或如剡。後無起伏前無奔。峭截竦擢勢非漸。吾聞神眼傳神術。觀象尋龍是第一。氣騰上玄垂光耀。精淪下土成形質。天垣之尊北斗星。輔佑神化干冥冥。回斡符應旣不僭。融凝鍾聚宜其宏。山來西北盡東南。眞元一脈此中函。上落下結造化妙。仰觀俯視實相參。貪祿破武皆眞容。五形粲然無異同。又有輔星特巧小。奇祕不敢語世中。我觀正値仲秋月。天高海闊陰霞沒。崷崒玲瓏露氣象。登臨玩賞神魂越。蓬萊主人海平子。與我嘖嘖歎不已。擬向千年作眞宅。傍人聞之皆啓齒。旵仙去後我輩來。碧海桑田今幾回。三山十洲眼底空。六鼇跌宕扶桑摧。天風浩浩雲漫漫。日月朗耀氛埃斷。琤然玉子對玉局。倏忽且看斧柯爛。</text>
<title>自七點山還。泛舟泝黃山江。</title>,<text>七點躋攀久。三叉臨泛遙。行舟依草岸。牽纜泝風潮。曠野寒蕭瑟。秋天迥泬寥。且從江海志。無奈聖明朝。</text>
<title>雙碧軒月夜聞篴</title>,<text>水竹凄淸乍有風。淡雲輕霧滿秋空。良宵小閣盈觴酒。一篴聲高月正中。</text>
<title>晩泛三叉江 在梁山</title>,<text>出峽湖平似洞庭。扁舟晩泛浩冥冥。蘆花黏雪長洲白。竹葉縈煙孤嶼靑。鼓枻微風緣岸阞。揚帆落日向滄溟。飄然若有凌雲志。擬上銀河作客星。又孤舟暮泊大渚島。落日蒼茫雲海間。銀潢二派注正地。北斗七星成小山。汀洲風起荻花亂。津渡人稀鷗鳥閑。今宵皓月未能寢。擊汰凌空須往還。又跨馬渡危矼。行舟遵大江。濤聲侵柁尾。月色滿蓬窓。凌碧興無極。過灘心自愯。夜深依岸泊。墟落吠寒尨。又衆水赴東南。湖江樓海涵。讙聲聚魚鳥。深翠引松枏。浩大知難揭。澄深豈可探。垂綸非意適。破浪是心甘。</text>
<title>謁首露王陵 是余始祖</title>,<text>舊國龜峯下。荒阡蟒澤邊。本支猶百世。餘澤已千年。城郭周遭在。山谿陵谷遷。生民與來嫁。遺事至今傳。又鼻祖當年開大邑。耳孫今日奠荒墳。寒煙漠漠迷衰草。古木蒼蒼入斷雲。咺赫威儀難可覩。神明事績但空聞。披搸稽拜還延佇。碧海蒼茫秋日曛。又龜峯紫氣已千秋。民俗猶看聖澤流。朝市荒蕪寒葉聚。山河寂寞暝煙浮。亂岑斜照憑城堞。深浦歸潮倚舵樓。始覺神休餘慶遠。至今遺裔滿靑丘。</text>
<title>題新山書院 在金海。卽曹南溟舊居。</title>,<text>三峯嶢兀大江隈。丹碧依然廟宇開。聞昔先生考槃處。看今諸子抱經來。是非未定論雖貳。遐邇猶尊道不回。暫駐歸橈徒仰止。風松一壑暮聲哀。</text>
<title>雨夜</title>,<text>秋來鬢髮轉蕭蕭。雨夜空齋坐寂寥。明日一帆滄海去。涓埃無路報淸朝。</text>
<title>過鵲院 在密陽</title>,<text>路廻深峽出平蕪。地豁天開浸巨湖。萬疊雲岑紛窈窕。千重煙渚互縈紆。風生輕浪搖環佩。日倒澄輝動火珠。匹馬長汀來又去。棲棲還愧水中鳧。</text>
<title>登凌波堂 在密陽。卽嶺南樓。</title>,<text>平林漠漠繞長流。林外千峯翠黛浮。高閣危欄斜景逼。荒城老樹晩風遒。山河重鎖嶺南地。驛路遙連漢北洲。臨眺正逢搖落日。暮天蕭瑟自生愁。又高樓迢遞暮來登。坐待松岑皓月升。空水澄鮮渾一色。雲山輝映幾千層。玉簫仙鶴今焉托。羅襪輕波此可凌。永夜憑欄無夢寐。灘聲寒咽露華凝。</text>
<title>題濯纓書院 在淸道。節孝，濯纓，三足俱配享。</title>,<text>高岡起伏下平田。兩翼齊張擁大川。鳳翥龍蟠豪俊出。蘭焚玉折古今憐。後人丹雘開祠宇。諸士焄蒿設講筵。更覩家傳操守美。儼然三世奠楹連。</text>
<title>贈琴兒桂華 在淸道</title>,<text>茅簷寒雨晩霏霏。坐聽佳兒弄玉徽。枯樹空林涼吹動。群峯千壑濕雲飛。黃鶯學語聲猶澁。碧澗流澌響轉微。若待數年成就極。姱容妙曲世間稀。</text>
<title>宿夫谷 在淸道</title>,<text>暮宿星州夫谷里。孤村犬吠人聲稀。疏庸屢被士師黜。蕭灑還同陶令歸。野老殷勤美酒煖。山齋寂寞寒釭微。夜深霜月轉松上。光影離離流入扉。</text>
<title>過長林村。坐松下。在淸道</title>,<text>容路轉山野。馬行低復高。陰雲起岑岫。寒日下亭皐。幽壑水嗚咽。長郊風怒號。朅來松樹下。端坐聽波濤。</text>
<title>訪崔年兄季昇不遇 名晛</title>,<text>吾兄名譽冠鯷岑。蕭灑園林洛水潯。菜甲自鋤供晩食。筠叢手植作淸陰。紅塵紫陌三年夢。白鳥滄波萬里心。匹馬遠尋題鳳去。滿山松柏曉雲深。</text>
<title>月波亭</title>,<text>江上孤亭勢若浮。亭前波月共淸幽。千霜灩灩可憐色。萬古滔滔無盡流。桂棹蘭舟長蕩漾。金樽玉笛幾遨遊。我來復値寒天暮。照耀斜輝亦足留。</text>
<title>觀水樓</title>,<text>扶光遙射耀林柯。樓影參差倒碧波。浦樹陰陰寒霧重。汀沙皎皎曉霜多。洛東村靜孤煙起。漢北人歸一棹過。且待春風氷雪盡。桃花綠水更如何。</text>
<title>早發洛原驛</title>,<text>霜多如雪氷如玉。朝日照之光陸離。早發洛原到松院。未行十里人馬疲。又路邊枯樹森森立。朝旭輝光鳥雀集。行色凌凌遡北風。時聞氷底泉流澁。</text>
<title>鳩巖峽 卽兔竄遷</title>,<text>遠峯晴旭曉霞紅。陰壑深深且有風。峽束驚湍千仞起。路懸危嶂一條通。松杉影倒臨無地。人馬聲遙在半空。駐策便尋奇絶處。翠屛丹壁更玲瓏。又生平性癖耽山水。已入膏肓久未醫。曉策疲驂歷深峽。陰崖霜雪坐吟詩。</text>
<title>幽谷驛</title>,<text>山中古驛深。數屋傍煙林。細逕緣溪岸。疏簷接樹陰。寒天爲遠客。落日伴棲禽。秪喜家鄕近。明朝過鳥岑。</text>
<title>飛鴻亭</title>,<text>昔人已逐飛鴻去。遺跡空餘溪上亭。古木寒天風淅淅。荒原落日煙冥冥。蒼巖壁立臨明鏡。碧水環流擁翠屛。倚石沈吟林色暝。遙看孤鶴下沙汀。</text>
<title>鳥嶺</title>,<text>路轉回▒沓嶂通。峻峯危嶺更𡹗崇。地分南北重關固。勢擘乾坤一氣雄。陰壑神湫森邃裏。玉臺瓊閣窈冥中。世人只覩躋攀險。誰識辛勤造化功。</text>
<title>龍湫</title>,<text>何年怒起號風雷。劃破重巖兩壁開。倒瀉奔泉遙振壑。分排疊石逼成臺。俯臨玄洞疑飛動。仰看陰崖欲壓摧。潛躍有時難可見。却慙長路去還來。</text>
<title>留住竹山村舍</title>,<text>解紱歸來歲暯天。數間茅屋小溪邊。東隣豆豉逾和酪。南舍菁菹勝擊鮮。明燭竹床耽夜讀。添薪石堗穩朝眠。過逢更喜親朋在。日暖前簷笑語姸。又靜夜遙天月色殘。空庭無伴獨盤桓。風生一壑松林響。雪滿群山草屋寒。形影向來悲汩沒。神魂此日覺閑安。美人猶在浮雲外。更倚柴門正北看。</text>
<title>高蘭寺。雨霽翫月。</title>,<text>野闊江流靜。山高月出遲。近灘金瀲灩。遙渚雪逶迤。悄悄危樓望。悠悠故國思。坐來光影遍。還似上瑤池。</text>
<title>北風行</title>,<text>北風來。樹折山欲摧。天光泱漭雲崔嵬。飛雪散漫而徘徊。始灑林皐開李梅。旋滿原濕堆瓊瑰。瓊瑰堆李梅開。天造傾刻何奇哉。水色之眞人。怡然放天眞。鶴氅衣接罹巾。獨倚窓牖久凝神。歌楚曲酌吳醇。氣回天地春。心與太初隣。欲躡鶴翎朝太淸。欲騎白鹿訪仙城。姑射神人將爾遇。瑤池王母儻我迎。不然。蘭薰華燈寶瑟陳。低帷披幄携佳人。</text>
<title>長歌行。寄尹生應澤。慰喪二子。</title>,<text>尹生沈冥在鄕里。家雖貧窶有二子。長子琅琅讀古書。次子騎竹戲庭際。蚌胎初剖二珠明。菡萏始發雙蔕生。掌中之寶家中慶。指日長大名聲競。懷玉未售鬢毛蒼。每以二子無憂傷。傷哉一朝疹疾罹。蒸鬱閉結命皆危。丹砂瑞腦本不儲。禱神祈佛終歸虛。波逝花枯火消煙。胡來胡去號蒼天。平生營度一時替。已矣無復人間世。天賦數奇事多屯。無怪枝實彫不繁。嗟爾尹生可奈何。收爾血淚聽我歌。萬物盈屯天地間。熾盛何優絶何慳。水流長短木秀折。或然之値奚悲悅。偶得偶失誰使之。昔有今無非我爲。陰陽之化孰能違。煢獨繁行同一歸。我亦昔年遭此患。始則有慟終自寬。尹生胡爲徒自傷。傷之無益羞大方。聞道應識消長理。觀物亦能一生死。哀樂災祥皆外物。壹氣孔神胡可拂。君其聽我歌有則。須以恬愉紓軫鬱。</text>
<title>春日行</title>,<text>獻歲肇春陽。玉衡貞孟陬。東風吹積雪。日影和舒野氣游。吾與弟姪二三人。消搖相羊步林丘。丰茸渚柳黃。涓涓泉水流。萬物生成此焉始。乾坤之德何其優。進德修業當及時。吾亦有爲豈宜休。</text>
<title>與鄕中老少五六人。登水精山小刹。夜飮。</title>,<text>東風吹散峯頭雪。試覓林中芳草生。靄靄高煙連晩氣。嚶嚶幽鳥作春聲。遂與親朋拚勝會。更緣丘壑恣閑行。留連蘭若終宵飮。坐對長郊曉月明。</text>
<title>感遇詩</title>,<text>東國節候殊。季春春始敷。今年雨澤遲。土脈少膏腴。惟天仁且慈。窮谷亦昭蘇。試策扶老行。中丘步踟蹰。朝日射紫霞。輕煙冒林蕪。蔥倩松樹間。丹葩媚山隅。草綠已萋萋。鳥鳴喧相呼。萬物旣得時。民生亦怡愉。昏作向西疇。飯牛耒耜俱。余雖不易畝。覽此心自娛。幸逢聖明世。四境且無虞。髦俊盡彙征。愚庸免罪辜。復値陽和節。疾病憂患無。逍遙可自樂。身外何所圖。</text>
<title>記聞</title>,<text>昨日帥爾陰。今日霅然陽。其雨日又出。仰視天茫茫。溝塍盡龜拆。壟畝塵飛揚。耒耜無所施。望絶秋登場。老農相與語。玆理安能詳。冬雪後多風。春來必恒暘。野鵲巢低枝。至夏難移秧。朝霧夕凄吹。熯乾固其常。唯幸上甲日。不雨終無傷。三龍且治水。未必旱爲祥。上元月高昇。古來歲不荒。玆邑無苛政。居民亦不遑。天心本仁愛。吾君軼成湯。各自勸作農。未久惠澤霶。</text>
<title>春山</title>,<text>春山曖將夕。山頂明月圓。杏萼白如雪。松樹含蒼煙。萬籟此俱寂。一鳥鳴可憐。茅軒塊獨處。淸賞心悠然。</text>
<title>感遇詩</title>,<text>解紱歸山中。寂寞冬春居。陰岡積雪消。陽林錦花舒。東方暾欲出。璀璨曜我廬。光風紛披拂。芳菲來襲予。流月降澄輝。炫熀迷琴書。對此自怡悅。兀坐前楹虛。冥觀天地仁。遠探元和初。混然頤吾眞。日與塵世疏。</text>
<title>春夜歌</title>,<text>春山皓月昇。花枝淸露凝。美人傷春心。步月芳春林。遙聞笑語譁。況復揚淸歌。感此不能寐。徘徊庭之阿。</text>
<title>感遇詩</title>,<text>雉鳴陵陂麥。烏啼楊柳樹。夭桃灼灼華。飛燕差池羽。遊人喜載陽。農夫咨其雨。覽時悲子懷。嘯歌至日暮。又後園桃李花。前堤楊柳絲。灼爍西日輝。演漾東風時。天地敷陽和。群卉紛葳蕤。佳人感時物。妸娜媚容姿。明眸流淸眄。丹脣吐芳詞。珊珊霧縠動。盈盈羅襪移。勃窣緣幽蹊。攀條而引枝。妖艶相輝映。觀者皆嗟咨。芳華徒自恃。相與娛佳期。獨有玄眞客。空谷蔭松柏。</text>
<title>題族姪山莊</title>,<text>新築開山麓。長郊入望平。雲煙護軒砌。嵐翠接簷楹。日出千林影。風來萬壑聲。閑安有餘趣。何事更營營。其五東皐耕早作。南畝饁朝催。荷鍤尋源去。腰鋤帶月回。秋禾積場圃。春酒滿樽罍。卒歲優游樂。功名何有哉。</text>
<title>回猋</title>,<text>上玄久密雲。今日雲亦無。寒霜集草木。顦顇不能敷。回猋起墟落。塵氣漲道途。花萼盡飄揚。翔舞薄天衢。天心諒難測。氣候與昔殊。東作旣已誤。西成焉可圖。</text>
<title>送尹翼世赴槐山</title>,<text>昔年君往湖南地。我赴梁山君始還。今日我來君又去。一生長在別離間。</text>
<title>曉吟</title>,<text>素月縈窓促曙光。鷄鳴犬吠競催忙。池邊鼓吹轟千部。枕上功名失一場。臥聽街衢聲始動。起看籬落色猶荒。披衣蹝履中庭步。風露凄淸肌骨涼。</text>
<title>芝山日晩不來。復寄一首。</title>,<text>獨坐茅軒上。閑敲冷玉棋。應嫌官長罵。却負故人期。微日映雲葉。輕風飛雨絲。車音望不至。已到夕陽時。</text>
<title>戲題松泉</title>,<text>追遊君子宅。竝坐蔭重簷。小雨能留客。輕雲剩却炎。杯行鬱金酒。盤薦水精鹽。款曲終今夕。頻來且莫嫌。</text>
<title>漫興一首示諸益</title>,<text>中宵佳雨洗炎氛。起視南山已捲雲。墻外垂楊光瀲灩。庭前芳草氣氤氳。脫巾露髮迎淸吹。隱几灰心到夕曛。滿路蓬蒿絶來往。幽深還似出人群。</text>
<title>喜晴</title>,<text>旱乾累月逢佳雨。雲霧連朝得快晴。金映遠岑看日透。絲搖垂柳覺風生。炎氛洗盡乾坤爽。午睡醒來枕簟淸。最幸田原膏澤洽。黎氓翹首望西成。</text>
<title>永日</title>,<text>永日遙逍小院中。開襟時遡一林風。高堞縈紆藏翠岫。浮雲罅缺露靑空。墻角蛛絲粘戲蝶。草頭燕子掠飛蟲。此間閑賞誰能識。門外埃塵滿眼紅。</text>
<title>曉寒</title>,<text>曉氣凌凌寒霧浮。朱明失序似涼秋。風從丑上吹無歇。日到天中景轉幽。行客只怡炎熱少。居民還懼雪霜稠。今朝莫索輕紈服。肌慄端宜襲弊裘。</text>
<title>題松泉草堂</title>,<text>獨掩柴扉臥草堂。頤神何必覓仙方。朝揮牙櫛梳風快。曉汲松泉漱玉涼。揷竹籬邊扶偃菊。榰筇階下起僵楊。蕭然一榻無塵事。哦詠閑消晝日長。</text>
<title>昨夜。會話于松泉家。曉起雨中作。</title>,<text>閑庭芳草雨凄凄。獨坐空齋聽鳥啼。却憶前宵談笑興。一眉新月在窓西。</text>
<title>大雨示松泉 時往松泉草堂</title>,<text>雲雨晦天地。還如未判時。山川渾不辨。遠近杳難知。陌上輪蹄絶。園中樹木披。焚香一室靜。心想到軒羲。</text>
<title>用前韻。贈松泉。</title>,<text>谷口來相訪。前山雨歇時。跫音纔遠聽。謦欬已先知。樽酒須頻酌。襟懷試一披。謳吟聊度日。世運屬包羲。</text>
<title>又用前韻。贈松泉。兼示李皥如。通星曆談人命。名舜民。文科。終于蔚山府使。</title>,<text>旣乏才鳴世。還非道濟時。狂疏爲衆棄。濩落賴君知。三徑從前掃。孤齋向晩披。況逢詹尹至。終日說周羲。</text>
<title>題寄伊峯李皥如。以質平生吉凶。</title>,<text>詳題四柱問伊老。癸亥年春是降吾。半世支離徒取訾。一生緘默欲安愚。功名富貴疑非有。道德才華儻不無。自識升沈應已定。須看疾病與憂虞。又降衷無忒賦形全。有識兼才豈偶然。壯志四方弧矢得。殊庸千載鼎彝傳。驪珠未索泉淵裏。劍氣空蟠牛斗邊。畢竟浮雲何足問。向君勤懇是疑年。又人情天意問如何。徒使英豪汩沒多。元亮荷鋤悲楚調。曾參曳履樂商歌。寸苗況是蔭松柏。尺璧終非隨涅磨。守道安貧先蔽志。從知龜策斷無阿。</text>
<title>晴夜</title>,<text>雨餘氛霧尙崔嵬。碧落今宵始豁開。明月忽從雲裏見。好風還自樹邊來。澄輝藹藹煩襟徹。爽氣泠泠逸興催。坐久簷楹猶未洽。起尋藜杖步庭隈。</text>
<title>雨</title>,<text>昨日乍晴今日雨。晴時怡悅雨時愁。庭泥受曝纔通逕。簷溜成潨已滿溝。屨杖出門深洞晩。琴書閉戶小齋幽。同襟鄭老期曾赴。此夕無梁悵莫求。</text>
<title>夜坐</title>,<text>雲霧彌空逗月明。小堂岑寂坐深更。雨多蔓草盈庭色。風靜飛蚊繞鬢聲。蒸鬱未堪支體倦。陰沈那得枕衾淸。懶搖白羽仍無寐。意氣嶙峋自不平。</text>
<title>苦雨</title>,<text>驕陽亢極作愁霖。竟日翻盆到夜深。雲霧晦暝群岫沒。潢流潏汩一庭沈。聲隨壯勢訇天地。色混幽氛失尺尋。坐度鷄鳴猶漆黑。還憂日御陷重險。</text>
<title>屋漏</title>,<text>數間茅屋秪容身。雨注床床滲漏均。浸潤衣巾燻燎苦。沾濡箱篋轉移頻。陰陽未燮憂明主。昏墊其咨憶下民。聊得一團乾淨地。倚窓吟詠自怡神。</text>
<title>積雨</title>,<text>連朝積雨掩柴扉。坐聽通衢車馬稀。籬外蛙鳴無客禁。庭中蚓出倩兒揮。獨排棋勢料成敗。更閱篇章校是非。向晩風生天欲霽。遊禽戲蝶滿園飛。</text>
<title>翫月</title>,<text>日暮喜雨晴。微月窺我楹。未及展淸輝。澹素若有情。久曠不得見。今日欣相迎。扶策循階降。踔跳泥淤行。行行涉前榭。相對心神淸。願言托深契。自玆無虧盈。夜深轉淸朗。炯然天地明。惜彼光景晩。復恐雲霞生。徊徨未忍去。山西奄已傾。</text>
<title>霽月</title>,<text>玉漏聲遙夜稍長。霽天明月又舒光。朣朧淡霧群峯露。披拂輕風一院涼。竟夕炎蒸知己失。連旬雷雨豈無央。屛箑解紳頤放極。凌霄逸氣自悠揚。</text>
<title>月夜次人韻</title>,<text>昨夜蟾光滿霽天。一時情境絶塵煙。搜成數句終難得。才子題詩已在前。</text>
<title>流頭日。次人韻。</title>,<text>擾擾綠雲飛瀑下。人爭濯熱事遨遊。自憐短髮渾霜雪。不願淸冷灑我頭。</text>
<title>偶題示李明瑞，沈士中。李名文蓂。沈名宗立。</title>,<text>雨晴餘濕滴茅簷。盥櫛危冠閱玉籤。風靜炊煙迷小巷。雲收山翠映疏簾。舊氈睡罷臨窓卷。老筆吟來信手拈。日晩進飧藜藿美。盤中珍味不須兼。</text>
<title>送李仁憲赴別害僉使</title>,<text>曾披姦究盡誅擒。更領貔貅直禁林。餘勇三軍何敢賈。先鳴諸子莫能侵。還將壯略臨邊塞。已識威風懾虜心。丈八蛇矛二龍劍。城頭獨立望秋陰。</text>
<title>次李韶應卽偶題韻</title>,<text>朋親高會蔭疏簷。炎景輝光映綠籤。炯炯氷壺開廣座。霏霏玉屑閉重簾。唯將戲謔供頤解。莫以功名擬指拈。況復年來情淡泊。眼前杯鏡恐難兼。</text>
<title>又酬李明瑞前韻</title>,<text>靑歲紅蓮映帽簷。窮年螢雪對書籤。徒能篤行調銓鏡。未得題名近御簾。華髮心悲土牛滯。斑衣誠祝木鷄拈。一雲山水聞多趣。吏隱從來不可兼。</text>
<title>又酬李秀才縉前韻</title>,<text>遲遲夏日緩經簷。坐對書齋簇萬籤。須整靑衿趨絳帳。休騎白馬傍珠簾。科名妙歲如髭摘。金紫他年信手拈。犀角已看殊骨法。傳家福祿定能兼。</text>
<title>又酬沈士中韻</title>,<text>居巷連延接屋簷。牛鳴無待報郵籤。淸宵苦憶頻推枕。永日欣迎幾捲簾。雲孫往往題詩展。骰子時時賭酒拈。相逢莫厭歡娛極。塵世常多憂疾兼。</text>
<title>次李明瑞一雲幽居韻</title>,<text>知君心與太初隣。傲視乾坤比一塵。矯首遙興紫霞想。投簪高臥綠蘿春。魚蝦麋鹿皆爲侶。江月山雲亦屬人。自嘆低回城市裏。尻輪何日往尋眞。又數畝田園雲水隣。心希植杖接遺塵。庭窓夜映波頭月。軒砌花飛洞裏春。幽逕依依來野客。孤舟汎汎値漁人。如今親老還縻爵。擧世誰知是子眞。</text>
<title>秋風</title>,<text>歲月如丸轉。秋風又䬃然。山寒初淡翠。柳脆已疏煙。坐覺功名晩。還驚鬢髮鮮。滄洲饒逸趣。明日一帆懸。</text>
<title>醉時歌。贈醉吃。姓柳名潚。</title>,<text>坡平公子高閣敞。宿雨初晴秋日朗。愛弟新爲協律郞。來趨法部與敎坊。佳冶窈窕粉黛行。琴瑟笙簧衆樂張。金盤璀錯嘉肴烝。玉壺秋露傾如澠。遂與四三同襟人。把臂接膝觥籌頻。門前遙有呵喝聲。佳賓忽至欣相迎。諫議大夫醉吃公。風流氣槩壓世中。丹墀奏章淑景移。靑門送客涼飆吹。九衢潦盡馬蹄驕。垂鞭朗詠情興饒。廻鑣爲訪我惠好。宮路何似剡溪道。邂逅佳期不速成。矧又妙姬至音幷。更進罍斝笑語諧。披豁肺肝遺形骸。酒中樂酣日欲晡。等色齊顏競戲娛。金師吹笳駐行雲。彭俠狂言駭醉聞。悠悠百歲世塵裏。自少至老幾啓齒。榮華富貴徒紛紜。且向樽前窮醉醺。舍坐叫呶爲太康。睥睨宇宙都茫茫。伊余老醜仄鳴儔。強題長句記勝遊。已識主人多意氣。明宵更上月下樓。</text>
<title>秋思</title>,<text>秋風入漢陽。木覓山色蒼。水寒夕波急。天高白雲揚。蘭蕙欲衰歇。時菊猶未芳。佳期忽遲暮。美人遙相望。</text>
<title>石竹花</title>,<text>階下石竹花。翠枝發紅葩。嫋嫋秋風吹。夭夭西日斜。群卉皆已腓。孤艶更纖姱。采采欲遺誰。望望雲之涯。</text>
<title>寄柳泰宇 名活</title>,<text>貧賤人皆厭。富貴吾不慕。肉食受羈馽。藿食從樸素。禍福紛倚伏。榮枯竟難數。去去山之中。攀援桂之樹。</text>
<title>出東門。登原望城郭。次人韻。</title>,<text>寒煙起野村。荒樹迷山郭。斜陽橫玉笛。吹徹梅花落。又秋原臨眺罷。歸路傍山壇。重城藏霧裏。孤月出林端。</text>
<title>柳氏挽歌 柳參判寅吉之女</title>,<text>蘭芳隕瓊枝摧。昔日繡戶今夜臺。堂上鶴髮涕漣洏。床頭鳳琴聲悲哀。窓下玉雪兒纔見。岐嶷時伊昔曾和。五噫歌秪今猶傳。詠雪詩流芳未歇。遺掛在荏苒。光陰易遞代。朧朧曉月光。烈烈朔風涼。載發中閨。遙指山岡。鏗鏘佩環。灼爍容顏。一閉重泉。千春不還。又秀質徵蛇虺。淸徽叶鳳凰。喜聞瑤樹茁。驚見玉奩藏。永隔蓬山路。難求聚窟香。乾坤恩莫報。憂疾竟哀亡。又素女人間住。姮娥月裏奔。餘香猶未滅。遺掛豈堪捫。鳳結琴中怨。珠辭掌上恩。春來桃李雨。寂寞鎖重門。</text>
<title>子夜吳歌。嘲任茂叔。號疏庵。疏庵有意於一妓。是日相逢。與之狎坐。仍與入房。未幾。妓誑而逃走。</title>,<text>夜深芳酒闌。綺筵華燈翳。合樽紛促坐。弊袍聯香袂。又腹中陰憶久。夜半深情敍。不識羅裳解。暗聞雙笑語。又皎皎曉霜飛。淅淅涼風吹。靑鸞忽飛去。孤鳳棲空枝。</text>
<title>次鄭欽哉，任茂叔韻。送尹昌寧赴縣。名民哲。</title>,<text>更酌盈觴酒。殷勤惜遠離。相看寂無語。斜日照寒枝。</text>
<title>李參奉世良及妻金氏挽歌 一時俱逝。同日引窆。</title>,<text>完城李公子。花山金夫人。溫溫風儀具。婉婉淑德純。同降惟己酉。俱升惟甲寅。結髮友琴瑟。和樂五十春。平生厭梁肉。日日長飮醇。爵位雖未享。家裏無苦辛。況復五男子。二女才德均。二男桂枝榮。一壻貂蟬新。有孫及曾孫。成列何兟兟。喪明雖一慟。繁毓孰比倫。偕老膺多福。倏返天地眞。昔無異室思。今爲同穴堙。預知泉臺樂。不減在世塵。雙旐飄茀茀。兩轜驅轔轔。悠悠逝川路。風雪露梁津。</text>
<title>戲贈尹秀才 名喜元</title>,<text>臥聽隣鷄登壇喚。晨光熹微侵寒幔。起坐欠伸未梳盥。柴扉剝啄尨吠亂。女奴出應兒走看。有客頎頎立庭畔。單袍颯纚風吹散。雙屐朴斲溝中斷。延之不怡揮不惋。山立玉色儼侃侃。僂傴致辭無惰慢。敢請臨況薦盤案。身披衣服頭欹冠。出門逢迎欣一粲。先行爲道度里閈。逾閡歷階登高館。成行拜揖羅衆伴。推引上坐色無難。須臾肴胾陳爛熳。傳觴飛斝飮無算。殷勤勸留更炊㸑。斂袖高拱若張翰。發口出言軒氣岸。文辭談論極豪悍。拉脅晉宋凌魏漢。曠蕩瑰奇蒐剖判。山岳震頹河注灌。耳聵心駭驚出汗。讋慄囁嚅莫敢贊。生平製作亦汗漫。剽略風雅取象彖。睢盱叫嘯屢鍊鍛。入伏暗室徒自玩。人或求索極力捍。若將衣冠立塗炭。隋候明月不用彈。韶護豈可混里諺。欣欣適適終無憚。世莫窺測敢欺謾。我亦孤唱南山矸。今日逢君還扼腕。▣宜移張毋懾竄。至寶可藏亦可翫。諄諭反覆至日旰。牢守愈堅若狴犴。我雖至誠難可貫。咄唶吾子何疲愞。日就湫隘謝浩瀚。妙曲流傳多轉換。美玉拂拭益璀璨。胡爲藏匿甚纏絆。吾知姸媸癡黠半。須以會友遊伴奐。切磋琢磨致炳煥。內服吾言外若叛。耿對不語還成歎。落景蒼茫映樓觀。</text>
<title>李僉知挽歌 年七十餘食牛肉夫妻俱歿</title>,<text>甲子方看四百周。含飴恃粥度春秋。曾經喪亂身猶健。更闢榛蕪業自優。得失幾年輸塞馬。凶災一夕起隣牛。唯能偕老還同穴。莫向人間有怨尤。又生男生女且偕老。卒歲優游無是非。塒上有鷄園有菜。盎中餘粟篋餘衣。茅茨日暖眠方起。溪澗風微浴始歸。自古人生皆一死。似公時順世間稀。又寂寂柴扉郊野居。耕前耘後樂何如。身隨魚鳥忘機巧。路隔鵷鸞絶毀譽。幾歲如賓偕白首。千春爲友共玄廬。雙旐迢遞寒山曉。一曲薤歌星斗疏。</text>
<title>敍志。贈尹秀才喜元</title>,<text>寛閑一畝宅。斗壓南山脈。東臨靑鶴洞。西對蠶頭石。深沈隱巖窔。皓皛露岡脊。崖壞五丁拔。壁削巨靈擘。峯挺頗屈強。勢走何逼迫。金城憑高設。雉堞壯頟頟。喬木秀其巓。離立得地窄。蔚然識舊國。經年知幾百。神靈盻響在。鎭京祠宇闕。蔥蔥氣象佳。靄靄蒼翠積。變態異陰晴。秀色同朝夕。飽得林壑趣。臥遊非遠適。門庭不出久。安用登山屐。象外煙霞近。世裏塵氛隔。是時金風高。月律中無射。淸霜半夜飛。曉看林葉赤。群卉日振落。葳蕤成宿昔。目瞻容瞿瞿。耳聆聲摵摵。百感緣物至。衆慼令心阨。凭軒偃楹間。循階步簷隙。庭園勢最迥。俯臨東西陌。天邑是壯麗。營建宏赫赫。天啓聖祖基。人惎神孫籍。廟社鬱森邃。宮闕敞煥赫。閭閻接仄鱗。逵達連織帛。府署呀䆗窱。第宅耀金碧。歌鍾競喧沸。軒蓋紛絡繹。徒觀富庶容。不見兵燹跡。況屬中興運。丹扆儼明辟。內脩克外攘。峯煙靜彊場。耕田遍亭障。毳幕遙沙磧。民騰擊壤歌。時戢荷戈役。威風讋靑海。膏澤霑黃馘。姦究盡誅夷。名寶極綜覈。髦俊登廟廊。遺賢起草澤。遊民就南畂。連畦靡宿麥。陳腐委都廩。貨賄塡市舶。灌輸隆上都。轉運窮遠僻。區分金帛肆。排仄鷄豚柵。逍遙富觀覽。亦足怡神魄。伊余志濩落。狂疏徒自惜。氣質乏魁岸。才貌非嚄唶。岌岌冠章甫。襜襜衣逢腋。旣愧席上珍。何言褐中璧。蓬蓽甘隱淪。藜藿從衰瘠。晩食當梁肉。安步舍衡軛。曳履士常貧。考槃人豈碩。專心園裏灌。無意幕中畫。半世泥水蟠。久戢風雲翮。聲遙鄭崇履。影斷王喬舃。天衢邈九萬。君門看咫尺。莫營狻免窟。不受腐鼠嚇。爭輝羞桃李。後凋慕松柏。義利戰克勝。得喪幾遠斥。觀化已無閡。順生知莫逆。心淸皎如玉。室虛澹生白。聞籟臥隱几。亡羊遊挾策。竅謝渾沌鑿。珠憑罔象索。射雀目已中。奏刀聲又砉。冥寂入無垠。長嘯時一劃。養性耽謳吟。究妙排棋奕。叩鍾誨群生。披霧延諸益。乾坤靜裏探。往昔閑中覛。紛紜物難齊。玄微理至賾。人事哂盛衰。年華驚遞易。人間不可托。去去鍊金液。麻姑爪或爬。洪崖肩可拍。遙思吹簫女。倘遇驂鸞客。麒麟堪作脯。蟠桃試留核。難期鶴上遊。尙爲塵中謫。蓬壺邈無路。日月如梭擲。寧將恣遊衍。歡樂靡不獲。絃歌徵燕趙。佳冶招秦虢。鏗鏘又訇隱。妸娜復姽嫿。佳肴蒸蘭蕙。春酒凝琥珀。流霜破金橘。飛雪膾銀鯽。翠釜駝峯出。玉盤熊蟠炙。溲滫芍藥和。飮歠無所擇。起舞屢𥁲盤。笑謔常啞啞。留連窮日夜。放達同八伯。荒淫聖所戒。太康詩人責。玆道吾豈取。思之還愬愬。默坐靜天機。萬慮如氷釋。有時遊藝苑。跌宕乎書籍。一元若手探。九瀛如足拓。乾坤隨一指。雲夢納腦膈。文章粲星月。聲音龤瓠 匏 革。詩追蘇屬國。賦拉楊執戟。峭勁建安骨。淸逸鮑謝格。明月擢沙礫。和璞辨鼠貂。妙響磬浮泗。古調同出嶧。敷蕊紛馥郁。句萌抽甲拆。泉流導滭潑。淸波起漰湱。巖壑互嶙峋。山岳竝奕奕。粉黛艶嬌妭。雲錦張幕帟。膩滑潤肌膚。骯髒露骨骼。晃朗丹雘塗。璀璨繡文刺。宛轉群龍遊。崩騰六駁驀。風飆起稍稍。雷霆轟虩虩。高深盡羅絡。細大咸取擭。潛移化工妙。不但章句摘。欣欣秪自得。厭厭成老癖。沈潛久閉戶。呻吟聊岸幘。世路極險巇。人情多辛螫。有悔舌可捫。追尤指已咋。恥隨曳裾徒。敢要崇勳冊。將尋掛冠逄。且效張羅翟。天爵輕趙孟。縕袍傲狐腋。至樂在簞瓢。忠信無蠻貊。擧世趨軟脆。誰與共氷檗。東隣有異士。屈縮同蠖蚇。下惟亦多時。揮葦應無斁。屢空甑生赤。多病衣長襞。睥睨俗中士。逌然臥床簀。往往佳句出。令余驚䠞踖。過逢邇不遐。步履寧置驛。勿藥在披豁。無悶賴戲劇。賡酬旣不惡。言語宜㗲㗲。胡爲塊獨處。疲薾待窆穸。時菊淨艶艶。寒雨晩霢霢。一來倘肯否。下榻更設席。</text>
<title>元日題寄松泉</title>,<text>朝來驚換節。老去惜流年。世道悠悠極。光陰苒苒遷。愁經寒沍日。喜遇艶陽天。却憶東隣老。題詩慰寂然。</text>
<title>春晴</title>,<text>林園闃寂喜春晴。日暖風微啼鳥聲。一樹小桃紅欲綻。千絲弱柳綠初縈。東城未赴尋芳約。南陌空懸解佩情。靜掃門庭人不到。徐移筇杖作閑行。</text>
<title>尹判書夫人李氏挽詞 卽再從姊</title>,<text>吾先才德播後昆。宅相亦及諸女孫。夫人鍾美淸拔尤。比蹤英傑亦無羞。早歸華族宜家室。婦道閨範推第一。尙書勳業紀鼎彝。富貴繁華冠一時。時移事變値陽九。死生契闊兵燹後。哭撫諸孤守舊基。昔日丹雘今茅茨。頃余移宅接垣墻。每見流漣增惋傷。悲歡歌曲雪月中。重遊未遂人事空。孝子指血竟無賴。孰不徂謝斯悲最。邇來親從盡凋亡。山陰岳麓隴樹荒。觀居人世更何如。年年涕淚隨靈輿。蒼茫曉月三田渡。長旌爲旆引前路。廣宵廖廓亦可樂。玄廬側近尙書墓。</text>
<title>寂寞</title>,<text>塵紛不到散人家。咫尺金堤萬里賖。啼鳥數聲供寂寞。繁英一樹與芬華。棟樑未缺蒼松老。丘壑難忘白日斜。靜裏逍遙何事業。謾將佳句向人誇。</text>
<title>題華紙印畫</title>,<text>日暖晴江雙燕飛。風帆片片去依微。一竿垂釣游魚出。百尺危橋匹馬歸。槐柳村邊籠翠靄。岑巒洲上斂煙霏。暸然一幅苔牋裏。坐對融神眩是非。</text>
<title>送柳正由赴平壤庶尹 名塗</title>,<text>年年剖竹得膏腴。況此箕城舊上都。不敢出郊成遠送。恐遭中路鬼歈。</text>
<title>白生尙賓妻挽歌</title>,<text>昔我喪我妻。我時行年二十二。今君喪君室。聞君今年二十四。才愚姸醜各言婦。以我揣知君心事。靑廬纔入素轜出。琴瑟未龤含贈備。芳槿開落不可言。少年哀慟情何比。薤歌一曲助君悲。潸然還垂昔日淚。</text>
<title>題閔頤吉幽軒八景 名有慶</title>,<text>積素夕未虧。淸質悠悠上。九逵浮埃盡。千林灝氣爽。誰言紫陌裏。獲此瑤池賞。炯然無夢寐。憑軒披鶴氅。右長安雪月綿蠻曉風輕。葳蕤朝日輝。春光與佳氣。蔥瓏繞紫微。時泰志怡悅。笑傲偃山扉。優游元和中。却忘與世違。右上林鶯花興雲自西郊。飛雨過東岑。瓊流下丹壑。翠靄籠錦林。還將淫溢氣。助我憯悽心。寂寂澹容與。空堂鳴素琴。右酪峯秋雨白日忽西匿。餘輝在山椒。斐舋矞雲飛。玲瓏彩霞飄。靡靡觀不窮。奈此襲重宵。佳期悵已誤。獨立望煙霄。右鞍嶺夕陽上都佳麗地。繁華晝繼夜。燦爛界逵路。炫熀聯臺榭。陰崖坐岑寂。眺覽娛閑暇。虛室自生白。餘光不須借。右九街燈火井竈溢金郭。匝地起絪縕。雨迷接郊霧。風颺連山雲。成聚極富庶。是知聖化敦。且隨擊壤老。含哺歌吾君。右萬井炊煙俯眺東門外。朝暮送別頻。帳連靑草際。樂動蒼山垠。征馬去逶迤。返軫來紛繽。爲問遠行者。誰似二疏人。右東郊送客久絶寵辱驚。山齋睡自足。曉起望閶闔。軒蓋紛相續。離離排玉珂。煌煌列銀燭。藹藹斯爲盛。何人能啓沃。右北闕朝天</text>
<title>釋王寺。次壁上韻。贈靜師。在安邊。</title>,<text>西崿秋光淨。南樓月色賖。高僧下懸榻。遠客駐征車。耿對氷壺澈。淸談銀漢斜。曉看霜葉爛。疑是赤城霞。又淨域西天近。歸途北塞賖。崇朝留駟馬。終夕聽三車。翠岫當軒立。瓊流遶砌斜。慇懃靜師意。相送出雲霞。</text>
<title>次高山驛芝峯韻 在安邊</title>,<text>絶頂登臨落日懸。北關歸路浩無邊。川原䆗窱連巖洞。雲霧彌漫接海天。古戍荒林生晩吹。殘村疏樹起寒煙。三踰危棧身將老。王事驅馳笑獨賢。又露洗長空明月懸。深秋靜夜在窮邊。寒聲嗚咽嶺頭水。朔氣蕭森塞上天。携劍十年辭鳳闕。運籌千里熄狼煙。雲山綿邈家鄕遠。且欲寬愁飮聖賢。</text>
<title>送金孝誠自北道移配嶺南</title>,<text>如山臣罪大。似海聖恩深。却返黃沙磧。旋投靑桂林。會合皆關數。分離莫損心。氷壺相映處。霜月滿雲岑。</text>
<title>遙寄李評事 名植。字汝固。以北評事將赴任。見余于咸興。汝固居驪州。號澤風。</title>,<text>未遡驪江上。相迎雁塞中。傾心忘老少。托契愼初終。高閣汀洲雨。幽軒菡萏風。良宵繼淸晝。談詠興難窮。又遠別情何極。新知樂未饒。俱踰鐵嶺險。更赴鏡城邊。幕府臨沙磧。征途傍海潮。預知籌策妙。安坐懾天驕。又忽覺相思夢。還驚夏夜長。松風吹淅瀝。雲月照蒼茫。寂寂群聲息。亭亭遠色荒。遙憐孤館裏。覓句獨徊徨。附李評事次酬韻憶昔携袂地。觴詠畫樓中。魯酒多還醉。燕歌咽未終。拍天江漲海。吹野雨兼風。物色牽豪興。毋勞惜道窮。又舊挹才華盛。新傾意氣饒。別離俱草草。開海極遙遙。俗物狙爭芋。功名鷁退潮。便思楡照暖。更耐朔風驕。又抱病靑幛靜。憂親白巙長。塞山秋憭慄。海霧畫迷茫。宦拙甘身遠。氓逋念歲荒。知公相領略。歎我謾彷徨。</text>
<title>又次前寄李評事 余登樂民樓。李公酬詩適至。</title>,<text>望美寒山外。憑危夕照中。睽乖今日始。憂患幾時終。征蓋霑關雨。行輈帶朔風。不須歌落拓。吾道信奇窮。又塞北音書斷。秋風客思饒。炎涼時荏苒。雲水路迢遙。杜子曾僚蜀。韓公久刺潮。古人皆違命。蟠屈氣猶驕。</text>
<title>次定平客舍韻</title>,<text>京國寒山外。歸程落照中。秋容生野霽。夕響起林風。留滯形神悴。支離事業空。登臨殊鬱邑。披割賴詩工。</text>
<title>次永興客館。李東嶽府伯朴令公席上韻。</title>,<text>芙蓉零落二池空。松影婆娑小島中。獨倚朱闌深夜後。滿天涼露洗蟾宮。附東嶽元韻雙池水滿碧涵空。人在芙蓉玉露中。松月漸高棲鶴起。洞簫聲徹廣寒宮。</text>
<title>哭挽柳僉正夢彪 與公弟夢寅少時友。公長子淵。進士同年。次子。及第同年。</title>,<text>少因令弟拜儀容。晩接坊閭笑語濃。旣與元方竝司馬。還將仲智共乘龍。情同尊屬庭闈間。禮異高年几杖從。嗟今憂病違牽紼。哭望駝山曉霧重。</text>
<title>次朴卓爾秋山別業 名弘立。中進士後。改名弘中。</title>,<text>小齋新結水雲中。靜對山僧與野翁。虛白夜迎池面月。淸涼晩送樹頭風。東菑畦畝泉流碧。西嶺煙霞日射紅。樂志頤神瀟灑地。笑他塵世哭途窮。又多君耿介臥丘中。憂喜悠悠類塞翁。賣奙肯談當世務。抽簪欲繼古人風。霜披菊蕊秋光紫。岸夾桃花春浪紅。隱几灰心觀物化。由來天地亦薪窮。</text>
<title>訪秋山不遇。遂次壁上韻以題。卽朴卓爾</title>,<text>綠水靑山杳靄中。雲遊何處訪仙翁。寒塘影倒三竿日。疏樹涼生一榻風。童引鳧雛浮浪碧。僧披書架閱籤紅。鶴盤空際飆輪遠。坐到曛黃意未窮。</text>
<title>在竹山。斫松枝以爲籬。戲題。</title>,<text>遠斫松樹枝。列揷小庭邊。密緻防犬入。寬敞容馬旋。跂眡度高低。動搖試固堅。脩條以夾束。飛蔓以編連。內外分隔絶。籬落卽儼然。村農裸跣行。經過跼迍邅。▒婦無障蔽。閑戶坐炎煙。及玆各忻愉。彼此得所便。況我寂寞居。且復有所憐。風道濤聲細。日映翠色鮮。遊蟲晝飛揚。棲鳥夕蹁躚。足供閑適具。不必恣陟緣。俯覽几上簡。仰望蒼山巓。棲遲趣有餘。庶以究歲年。</text>
<title>次許汝厚林居壁上韻 五首○名坤。家在利川。與吾所居十里許。</title>,<text>命駕追遊眼爲靑。披軒展席俯前汀。語來自洽林泉興。坐久相忘土木形。竹翠梧陰迷几案。野風山雨入窓櫺。留連且莫愁曛黑。歸路纔徑二短亭。又雲臺不用畫丹靑。閑把漁竿下晩汀。已見山禽來集掌。更逢村老却忘形。淸晨披簡雲生榻。靜夜鳴琴月滿櫺。但願乾坤調玉燭。隨時饘粥偃林亭。又數聲啼鳥竹林靑。徙倚前楹眺遠汀。長楚路廻隨水勢。遙空霞沒露山形。雨餘濃翠連虛室。靜裏鮮飆激曲櫺。門巷淸幽苔草淨。坐看西日下亭亭。又餘春門逕草靑靑。步出蝸廬向鷺汀。不悔隈摧頭責羽。無心來往影隨形。高天厚地還爲宅。綠竹蒼松遞作櫺。可笑季鷹幾誤事。聞琴空自下閶亭。又壟雲飄白嶺松靑。鷗鷺翔煙鶴下汀。偃仰林中猶樂志。逍遙塵外已遺形。宿酲未解春迷塢。尸寢初驚日射櫺。莫道紛紛名利事。古人遺轍是華亭。</text>
<title>自憐</title>,<text>自憐衰病日侵尋。歸臥田廬雲樹深。枕石漱流方有趣。紆靑拖紫已無心。蓬蒿藹藹迷三徑。籬落寥寥響一禽。只是不才爲世棄。殊非獨往事冥沈。</text>
<title>丘壑</title>,<text>坐看雲物欲迎秋。林臥還驚歲月遒。匣裏寶刀苔繡滿。鏡中衰髮雪霜稠。寄身丘壑如遺世。寓志琴書已絶遊。秪喜岷峨容仲道。可能濠濮老莊周。</text>
<title>曉起</title>,<text>曉起園林宿霧收。披襟散髮步庭幽。野煙荏苒連山靄。泉水玲瓏入澗流。戴筥村姑還抱子。荷鋤田叟且驅牛。朝暉遠射隣居靜。獨倚柴扉望綠疇。</text>
<title>遣懷</title>,<text>舒嘯東皐心已委。題詩南澗淚先垂。古人哀樂猶爲戒。今日行藏秪自知。暮雀爭飛集寒砌。秋蟬疏引響高枝。黃昏獨坐空齋裏。靜翳無言多所思。</text>
<title>次許生山池韻 立秋節。隔數日。</title>,<text>良宵佳會樂無央。水月玲瓏菡萏香。坐到三更無夢寐。滿天風露近秋涼。</text>
<title>次許景履山池韻</title>,<text>談詠悠悠殊未央。荷花風泛小軒香。纖雲捲盡碧天淨。月色泉聲生夜涼。</text>
<title>次愼士豪韻 是日。初見士豪。</title>,<text>土谷追遊本不期。開樽展席俯芳池。秋風白藕迷淸渚。落日金杯映翠眉。客裏相逢如舊契。人中最樂是新知。重歡共指山前寺。石徑雲深臘屐隨。</text>
<title>姪孫婦翁趙公挽章</title>,<text>摩訶灘畔趙公子。是我族孫之婦翁。觀婦雍容多壼則。知公操守有家風。耕雲釣月淸江上。返璞莊輝濁世中。今日忽聞閨裏哭。悲深還與舊交同。</text>
<title>送朴仲吉巡察嶺南</title>,<text>一臥林皐歲月遒。聞君巡察向南州。搖搖旌節門前路。正是商歌戛玉秋。</text>
<title>初秋。遊玉谷寺。以遂前約。諸公皆來。沈士中，愼士豪不來。走書以招士中。冒雨而來。士豪終不至。書示諸公。士中嗜飮而無酒。思之甚切。</title>,<text>空山秋雨晩蕭蕭。小刹尋遊石路遙。稷下先生期不至。東陽太守遠能招。庭前古樹聲號怒。壁上寒釭影動搖。取樂何須求酒醑。團圝嘯詠可終宵。</text>
<title>遊玉谷寺。愼士豪期而不至。次前韻以遙寄。</title>,<text>山寺秋風遠赴期。亂雲深樹影差池。階前鳳萼紅開靨。天外螺岑翠蹙眉。竟夕高蹤終不到。中宵佳興有誰知。▒多想極披佳什。何日琴棋得更隨。</text>
<title>玉谷寺雨後。書示沈士中。</title>,<text>曉起雲霞散。晩來山色佳。瓊流侵草逕。丹蕊映苔階。信宿幽情暢。棲遲夙願偕。今宵又可住。秋水沒川涯。</text>
<title>下玉谷寺。到許汝厚山亭。隣居張家婦餽酒。座中沈士中，朴忠伯喜飮。題以戲之。</title>,<text>張家娘子風流甚。爲漉松醪餽客來。各引大觥鯨飮罷。瓠公沈子好顏開。</text>
<title>雲山歌。贈朴雲山。名葵英。少年登武科。宣宗朝擢用。至全州府尹。旋見刊改。今以雲山舊守。居士谷。</title>,<text>雲山居在雲山裏。雲山一面開邐迤。秔稻盈疇。槐柳陰中。有一間茅亭子。亭下鑿小池。菡萏白離披。亭前植衆芳。間以梧桐與叢篁。亭中合沓會衆賓。美酒盈樽佳肴陳。復有美人絶代歌。逸響飛樑塵。樑塵飛樂未休。日暮不歸還淹留。留賓款款意態眞。感歎風流賢主人。主人自是豪俊者。妙年拔身由弓馬。忠懃亟被聖主知。簡擢超升還屈卑。蹉跎十年餘。自覺功名疏。暫莅雲山郡。却返雲山居。官罷人稱雲山號。棲幽自道雲山好。雲山好那可道。東風吹兮綠蘿春。飛雨過兮巖壑新。況秋水兮芙蓉。復冬雪兮靑松。閱四時兮臥此亭。醒復醉兮詩又成。良辰美景兮遊樂無窮。嘯侶鳴儔兮與之同。紛紛世事總不知。但願一生長如斯。雲山雲山勿復陳。君豈雲山虛老人。用捨屈伸自有時。夫君才藝固絶倫。雲中北平皆復用。肯使夫君竟堙淪。君看風塵已驚遼水涘。登壇受鉞從此始。</text>
<title>七夕</title>,<text>縹緲雲輧度鵲橋。銀河南渚不曾遙。曉來環佩鳴歸路。玉殿秋愁瑣寂寥。</text>
<title>次朴雲山小齋壁上韻</title>,<text>雲山谷裏一茅堂。不羨東坡住武昌。詩句偶成援舊筆。醁醽初熟試新方。雖耽泉石風情揚。猶想沙場俠骨香。閑逸秪勤耕穫事。春來晨起看農祥。又將軍意氣自堂堂。奈値邦家德業昌。寶劍時看射南斗。美人遙望隔西方。雲岑日照芙蓉秀。花塢風生錦繡香。歲晩不須龍額貴。身安家足是休祥。又雨後秋陰夕滿堂。落霞孤鶩勝南昌。座中詞客傾西蜀。席上歌兒冠北方。竹翠遙侵珠佩冷。荷風時汎玉杯香。主人歡樂多和氣。花卉敷榮亦致祥。又老子山中臥草堂。夜看雲霧罩文昌。素無殷鼎調鹽術。唯有仙囊餐玉方。穿壑每尋林墅靜。臨池閑對藕花香。時危但保幽居樂。莫向傍人問咎祥。又早振聲名貢士堂。心雄肯數段文昌。屠龍昔日師朱漫。斬馬何時借尙方。霧霽園林茅屋靜。露寒畦畝稻花香。閑居幽獨宜修業。視履從來可考祥。又不願升君白玉堂。唯欣時運屬明昌。泥塗半世羞微祿。泉壑殘年慕大方。行藥遠遊猶挾筴。閉門高臥且焚香。須藏利器宜珍襲。肯躍爐中作不祥。又傳聞天老侍明堂。治道煕煕已再昌。只喜桷杗收細大。誰憐鑿枘異圓方。時從李廣田間飮。還詠林逋雪裏香。篆刻雕蟲非適用。唯將歌頌贊禎祥。</text>
<title>次酬愼松陰 名三俊</title>,<text>商風振林木。蟋蟀近床吟。玉露芳蘭殞。浮雲白日陰。懷珠已攬涕。擊拆更傷心。愧爾巖居二。逍遙寄好音。</text>
<title>次尹上舍韻。贈姜秀才宗悅。</title>,<text>朋來自遠値秋天。嘶馬遙穿谷口田。晦迹年多驚有客。空言日晩愧無錢。呦呦野草時聞鹿。潑潑潭流共看鱣。更待寒宵松月滿。行尋蔣逕對床眠。又遙望白雲在碧天。俯看滄海變桑田。恒携袖裏驚人句。長挂筇頭買酒錢。誰識鸞皇異鷄鶩。只憐螻蟻制鯨鱣。今朝幸遇孤吟子。期向林中共醉眠。又悠悠窮達付蒼天。世亂歸耕溪上田。負郭寧饒六國印。腹書誰羨一囊錢。已知守社同樗櫟。更喜潛淵類鮪鱣。滿眼山樽春酒綠。夜深酣暢日高眠。又偃蹇衡門裏。堂堂七尺軀。早知分義利。猶未定肥癯。德愧成君子。年踰命大夫。感君來遠訪。鷄黍爲供廚。</text>
<title>夜雨</title>,<text>漠漠秋陰蔽月明。颼颼寒雨帶風聲。水生遠壑泉流亂。草沒寒階蟋蟀鳴。賈傅憂時曾有淚。潘郞傷暮更多情。深山靜夜無人晤。獨坐悲吟欲五更。</text>
<title>與休上人。約翫月於文殊寺。以雨不果行。題寄。</title>,<text>擬上仙扃看月明。連宵風雨四愁生。談空虛負道林約。濟勝那堪玄度情。獨坐茅簷憂后土。應攀天柱望三淸。他時會待雲霞捲。謝屐高臨衆壑晴。</text>
<title>與鄕中諸友。上翁主庵翫月。次申濟甫韻。</title>,<text>淸秋月滿深山裏。靜夜燈明古寺中。少長團圝談笑興。翛然還欲馭冷風。</text>
<title>上翁主庵翫月。諸公以夜深就寢。余獨立峯前口占。</title>,<text>下界人初靜。中天月正圓。俱登蒼嶺上。獨倚碧峯前。吹鬢金風爽。侵衣玉露鮮。逍遙發長嘯。心賞更悠然。</text>
<title>戊午秋。陪宣宗實錄。向太白山途中作。奉安使李公惺。曾與余假注書同任。余時任良才察訪。</title>,<text>恭陪寶典向名山。道路遙連湖嶺間。勤苦敢辭隨馬足。趨蹌還憶侍龍顏。秋風荒樹迷長薄。落日浮雲接遠巒。惻楚衷情誰共說。聯鑣幸遇舊同班。</text>
<title>余以馬官。陪實錄而行。中途見辱於人。棄官還家。戲題。</title>,<text>奔遑數月馬蹄塵。衣曝秋陽卷不申。齟齬可堪逢彼怒。飄翩端合返吾眞。歸雲倦鳥蒼茫裏。茅屋松扉寂寞濱。寵辱已驚還自恧。是非猶覺倘能新。又歸來園野覺閑寬。滿室琴書帶笑看。雖乏於陵三日食。猶存元亮十年冠。露滋幽逕苔還綠。秋滿深林葉已丹。夢寐亦驚奔走事。顰眉無復望長安。又寂寞掩柴荊。千林落照明。山光看漸紫。天氣望逾淸。製芰初年願。投簪此日情。空庭聊散步。墟里暮煙生。又心閑方對局。興罷更看書。樹動微風始。溪鳴驟雨餘。朝舂收水稻。晩飯摘園蔬。却悔長程上。風埃逐傳車。</text>
<title>夜坐翁主庵南亭上</title>,<text>獨坐南亭久。中宵月色涼。披襟淸灝入。楡袂白雲揚。玉宇瞻寥郭。塵寰瞰渺茫。憑虛吸風露。疑躡彩鸞翔。</text>
<title>次愼士豪見贈韻</title>,<text>峨洋妙響久已沈。夫子更彈徽黃金。悠悠壟上白雲趣。寂寞溪頭明月心。縹緲但看鸞鶴至。淸泠豈受塵氛侵。從來余意在山水。聽此拂衣還舊林。</text>
<title>諸友會玉谷寺留宿。送詩以僧。誚負約。余卽往口號。</title>,<text>柴門朝旭錫飛空。驚見投詩自谷中。違約雖因昨日雨。赴期還愧古人風。催驅果下尋眞境。繞出林間到梵宮。淸水離離聯袂興。坐看松月透玲瓏。</text>
<title>投宿李甥家題贈</title>,<text>松嶺斜暉倦客程。鍾淵暝色叩柴荊。殺鷄爲黍多歡意。白飯靑蒭感厚情。爲閱詩囊千首遍。更添書幌一釭明。終宵不盡兼秋恨。坐對東林曉月生。</text>
<title>上水晶山小庵</title>,<text>深秋遙上峯頭寺。霜重前林樹葉稀。芳杜幽蘭共衰歇。蒼松翠石獨因依。天低雲影留僧榻。日冷風威襲客衣。坐看田原收穫盡。村人寂寞掩柴扉。</text>
<title>贈休上人</title>,<text>園林曉露霑。初日映疏簷。氣爽堪梳髮。心閑更鑷髥。藜床靑蒻席。白粥水精鹽。賴有名僧在。過逢閱玉籤。</text>
<title>遣興</title>,<text>風露曉凄淸。草木憔悴容。覺來氣益凜。輕衣還索重。循階步庭除。遙望蒼山峯。疏雲綴遠空。旭日明寒松。悶雨已七月。焦土愁三農。流宂不暇言。糊口知何從。擧嬴時已屈。軍興年必凶。沈思默無語。中腸邪氣攻。躑躅可奈何。台階有夔龍。偃息衡闈下。庶以保疏庸。又商飆振北林。爽氣生西岑。玄蟬號簷前。蟋蟀鳴砌間。淸霜染愁鬢。丹渥彫衰顏。覽物感我懷。萬事俱是閑。所以冥玄上。傲睨超塵寰。采秀臥松雲。垂釣弄潺湲。胡爲百年內。屑屑長往還。永守丘壑志。古人庶可攀。</text>
<title>題柳希發漢江亭子</title>,<text>高樓新架層岩上。俯壓平湖澹不流。楮島初暉浮遠渚。桑林晩靄鎖長洲。却疑眞境區中在。始信朝英物外求。靜對煙波伴魚鳥。世間榮樂總悠悠。又歸橈晩駐漢江洲。獨上危樓俯碧流。風急氷夷檛鼓舞。日斜神女弄珠遊。西山紫翠寒光㬇。北渚雲煙暝色浮。回首鳳城人擾擾。綠窓寥寂鎖深秋。</text>
<title>淸夜</title>,<text>瀲灎松間月。玲瓏石底泉。園林起靈籟。籬落帶寒煙。又悲風鳴淅淅。寒葉下蕭蕭。獨立空庭月。長吟望九霄。</text>
<title>靜夜</title>,<text>靜夜月娟娟。庭柯玉露懸。涼飆起林末。孤雁叫雲邊。川逝佳期暮。巖居世事捐。徒吟白雪曲。餘響入遙天。</text>
<title>雨後</title>,<text>雨後餘雲在。雲邊缺月明。潤添庭草色。流漲澗泉聲。半夜天機靜。千林地籟生。沈冥存一氣。幽妙洞群情。</text>
<title>雨後。尋蟹越寺。</title>,<text>雨歇郊原宿霧收。白雲紅樹滿山秋。孤筇晩向林中寺。衰草荒蹊水亂流。</text>
<title>踰秋嶺。坐溪邊口號。</title>,<text>攀嶺踰溪逕路遙。黃茅赤葉共蕭蕭。村林日晏荒煙斷。松樹寒深翠色饒。秔稻已收猶灌水。氷霜交積未成橋。停驂獨上亭皐望。翳日陰雲滿九霄。又斜陽歇馬小溪邊。渺渺歸程草樹連。爲避風寒尋岸曲。且依暄暖坐林前。啼烏噪鵲迷荒野。亂岫凝雲接遠天。倚石嘯吟忘就路。遙村處處起炊煙。</text>
<title>晩入崇禮門 卽京城南大門</title>,<text>南門晩入馬行遲。廛市旁流廣路披。松峴輕風珠履步。雲街斜日玉珂馳。聲名文物斯爲盛。道德才華豈有遺。可嘆迷途來又去。空將素服染塵緇。</text>
<title>入京。寓宿靑寧尉橋邊。月夜獨吟。</title>,<text>中宵不寐獨徊徨。霜露霏微月色涼。長慶山頭雲苒苒。靑寧橋畔樹蒼蒼。沙堤紫陌蹄輪絶。銀箭金壺刻漏長。風送數聲何處笛。不堪凄切斷人腸。又犬吠鷄鳴遠近聞。風傳金闕漏聲繁。窓前皓月驚孤寢。雲外哀鴻斷客魂。遠別柴荊出丹壑。強隨槐柳列朱門。心爲形役緣荒歲。不是爭名赴世喧。</text>
<title>謁聖日取士</title>,<text>金壺催箭外班齊。燈燭輝煌璧水西。鳴蹕鑾輿端冕肅。焚香玉殿羽旄低。環橋竝聳臣民聽。近榻新開甲乙題。日暮天旋簫鼓振。祥煙瑞霧滿途迷。又 是日。取文科三人。帳殿前開羽衛齊。臚傳龍虎列東西。月中仙桂三枝秀。日下祥雲五色低。勑賜飛龍珠勒馬。親頒彩鳳紫泥題。鴻恩欲報身宜瘁。莫使心情被物迷。</text>
<title>夜渡美吟江。寄雪蓑。雪蓑名南以恭。字子安原任參判。被譴在外。今放歸田里。未寓江上亭。卽公舊居。有美姬數人。</title>,<text>高閣滄江上。危欄古木邊。浦雲朝灎灎。波月夕娟娟。蘭蕙芳雖歇。鯈魚樂自全。孤舟獨夜客。延想意茫然。又群峭簷邊秀。長流檻外斜。幾年悲去國。今日喜還家。秪玩凌波襪。空留上漢槎。廻橈瞻縹緲。水月浩無涯。又 余客遊累月雪蓑家。有少姬。故末句及之。月邊移短棹。霧裏渡長川。人語漁村路。燈明賈客船。玲瓏洲渚繞。浩渺水雲連。遙羨紅塘上。鴛鴦相對眠。</text>
<title>孟冬。大雨連日。過小雪。日氣和暖。偶成二首。</title>,<text>寒林宿雨足煙嵐。奧室冬溫晝夢酣。幽壑泉流來屋北。古査烏鵲在籬南。芽抽遺穗將成穎。湍瀉閑階欲作潭。旣致大無還極備。茫茫天意竟難探。又連朝終夕苦翻盆。雲霧冥冥日月昏。大雨已能經小雪。冬嚴無那換春溫。庭前碧草侵階長。林外丹葩滿樹繁。秪喜流氓還一葛。陰陽顚錯不須論。</text>
<title>雪</title>,<text>雲容風色晩來殊。凍雨中宵與雪俱。臥覺紙窓明晃朗。起看松樹白糢糊。傍林村靜柴荊掩。遶渚田空雁鶩呼。自顧簞瓢難卒歲。猶吟郢曲據枯梧。</text>
<title>過景安驛</title>,<text>叢薄風悲野雪深。平原極目接脩岑。寒天落日行人絶。荒草幽蹊匹馬尋。山際亂雲浮片片。村邊枯樹立森森。垂鞭躱鞚孤吟去。不覺棲禽已滿林。</text>
<title>送月沙赴京 名李廷龜。字聖徵。時遼將相以■和奴賊。遣使辨誣。公方有罪。待命門外。特召遣之。原任判書。</title>,<text>聖主罹讒極。明公起廢中。掞天樆麗藻。貫日暴誠忠。事急寧辭疾。恩深合匪躬。妖氛迷薊北。征旆度遼東。悵望千山路。還藏一畝宮。更堅松柏志。佇待鼎彝功。</text>
<title>送亡妻表弟兪湜赴任井邑 余退居山林。偶入京。</title>,<text>悼亡情轉劇。敦族意彌深。未共一宵被。況分千里襟。雙鳧遙海邑。孤鶴返雲岑。數寄相思字。令寬幽獨心。</text>
<title>與雪蓑玩小閣梅花。仍設小酌。</title>,<text>高齋歲暮盈觴酒。共對寒梅一樹香。詩老襟期合淸操。美人歌曲慰孤芳。繁花直欲頭邊揷。落蕊還宜額上粧。醉引疏枝聊悵望。河氷山雪北風涼。</text>
<title>發美吟江向竹山</title>,<text>曉策疲驂向故園。氷堅江路接荒原。林風吹雪塡幽磵。洞霧連煙暗遠村。弊盡貂裘還自笑。朅來圭實更何言。寒天橡栗春山蕨。卒歲優游謝世喧。</text>
<title>雙橋途中作</title>,<text>亂山晴雪耀斜暉。林薄風號鳥不飛。長路無人獨歸去。村村寥寂掩柴扉。</text>
<title>病中作</title>,<text>彌疾閱昏曉。展仄眠食少。疲臥肩脰酸。起坐腰支掉。小妾備饌陳。口爽先生嗔。重縟雖畏寒。溫多不安身。老來尠歡心。況此久呻吟。靜默百慮起。驅車還侵尋。隱几寂自守。落日明戶牖。葆和卽有喜。鍼砭何須取。</text>
<title>次金道源韻以爲寄。名世濂。卽再從兄荷谷之外孫。初受學於余。少捷巍科。歷敭淸顯。以言官不撓於時。遂被遠謫。今則放歸。旅次于江上。讀秦漢詩文以自娛。作俠客行以視余。余步韻以寄。時年二十八。</title>,<text>君不見嶺上孤松冒霜雪。靑靑獨抱歲寒節。君不見匣裏雙劍埋塵土。凜凜精光久不滅。男兒氣槩本宏賁。豈以否泰有盛歇。時違矯夭玉山步。時至楡楊金門謁。鑿圓枘方多齟齬。明農曾返五畝宅。豈知耕也餒在中。躡蹻復作秦京客。九關難通徒扣額。十書不行更瀝血。朱門諂笑病夏畦。却向家人示吾舌。甁粟已空甑生塵。俯仰宇宙愈激烈。今君枉篇慨以慷。憤叫直欲心膽裂。少年善養乃如此。却與老夫將相埒。眼底海岳蘊融結。頭上日星儼森列。噫吁嚱。黃昏已迫佳期暮。獨立雲霄心自苦。南山之歌梁甫吟。幾時商家作霖雨。附元韻金道源俠客行君不見太華嶺上三尺雪。白日照之難爲節。又不見漢水江頭十丈氷。靑春受謝終應滅。世間翻覆亦如此。萬事有盛還有歇。千鍾取醉欲自適。誰能碌碌事干謁。有目不見七貴面。有足不入五侯宅。猖狂一世掉頭行。會是悲歌燕趙客。袖裏空餘朱亥鐵。銅盤未歃毛生血。澠池昔日會秦趙。披却相如三寸舌。惜哉時無雄俊士。坐令豎子收奇烈。海內卽今何言平。壯士相逢膽欲裂。百駟於我何有哉。富貴莫道黃金埒。低頭乃與噲等伍。裂冠不作兒曹列。一片中原白日暮。何人識得心中苦。大笑出門不知處。六日衡山晦風雨。</text>
<title>途中作</title>,<text>花紅柳條綠。春色望中迷。東作民生樂。西遊客意悽。林煙藏小店。野燒露幽蹊。吟賞渾忘遠。遙岑日已低。</text>
<title>夜直分曹</title>,<text>虛閣迎風夏夜淸。疏簾對月旅懷盈。荒年糊口神何壬。薄宦縻身夢亦驚。冠劍強將隨禁直。奕棋那得事巖耕。坐來玉漏繁聲盡。宮樹沈沈曉霧橫。</text>
<title>宿李生家。不遇曉發。</title>,<text>靄靄桑麻繞石田。依依村巷俯平川。宿雲欲散山容淡。新旭初敷野色鮮。客子催車披草露。牧兒驅犢入林煙。尋遊未遂連床穩。回首衡門倍黯然。</text>
<title>松嶺溪邊作</title>,<text>水漲溪流溢小橋。傍山歸路碧迢遙。雨晴林壑霧初散。日出岑巒雲未銷。漂梗行裝何泛泛。懸旌心緖劇搖搖。晩來歇馬枯楊下。幽草閑花野趣饒。</text>
<title>返廬作</title>,<text>昔去花始紅。今來葉已綠。朱明代靑陽。時序遞何速。人事隨化變。居然互歌哭。胡爲世塵裏。匆匆自跼蹙。蹇予値歲荒。僶勉徇微祿。肅肅深闕閉。寂寂分曹宿。休暇巾征車。行行屆舊築。衡宇欣漸近。松檜蔭幽谷。苔草被石逕。鳥雀繞茅屋。入室倚南窓。抽閱古書讀。琴棋拂塵埃。籬落葺傾伏。逍遙日成趣。佳賞藹盈目。田中苗已興。壟上麥向熟。猶足繼家食。奈何曠公餗。不可久遲留。明日理余軸。雲蘿姑舍去。軒蓋還相逐。又曉起開窓坐。長吟望遠空。傍山飛鷺白。映日落霞紅。才薄難供仕。身安任固窮。今朝有奇事。魚躍菜園中。又林泉淸晝永。處處綠陰多。獨立耽魚樂。閑吟和鳥歌。荷裳笑簪紱。塵網隔雲蘿。盡日逍遙極。柴扉人不過。</text>
<title>陪祭宣陵。自獻陵分脈。</title>,<text>聖主千年宅。嶐湖水傍。龍騰分大脈。象設擁高岡。瞻慕疑如對。焄蒿若不亡。還思劫玉日。涕淚自霶霶。</text>
<title>與許汝厚諸友。會話溪邊。</title>,<text>苧衫鬃帽穩相宜。幽趣閑情只自知。獨步中庭起遐想。催驅下澤赴佳期。臨流展席濃陰裏。膾鯽炊粳薄暮時。共指盈疇牟麥熟。登場猶可救民飢。又孤鞭日晩傍山行。穿壑沿溪十里程。草色迷空野煙碧。雲陰滿壟麥風淸。靑眼相逢林下士。沖襟俱遣世中情。垂綸濯足無窮趣。更結幽盟畢此生。</text>
<title>送九畹李令公赴聖節使 名春元。時天子崩逝。而傳訃差官未來。故仍送之。</title>,<text>宗周朝聘禮無隳。況是鴻休誕聖期。電繞虹流千載慶。天崩地拆萬方悲。龍池灰劫嗟今日。鳳記瑤編想舊時。起死存亡恩莫報。送君哀淚自交頤。</text>
<title>次李典籍韻。余入直分曹。名景義</title>,<text>庭前楊柳拂煙絲。虛館寥寥薄暮時。雨歇禁林溝水漲。蛙鳴處處爲官私。</text>
<title>夏日。許水使客堂戲題。余族姪。名完。</title>,<text>高閣多淸風。朱炎戢其威。偃蹇止窓下。當午御裌衣。神爽氣益道。閑佚靜心機。眺望岑岫列。周觀宮室巍。甍桷間林樹。玲瓏映晴暉。塡塡車馬音。靄靄雲煙霏。古塔半空出。危堞四面圍。闤闠擁靑樓。街術連金扉。煇赫似畫圖。美哉邦之畿。況復聖澤流。荒歲民不饑。玆余保庸衰。供職免是非。暇日以逍遙。披襟逸興飛。擬欲脫塵累。松喬其庶希。</text>
<title>次雪蓑韻以還寄。</title>,<text>纔見迎霜芳蕙零。更聞承月吐仙蓂。年光空閱禁中直。物色應留川上亭。銀鑰金壺愁不寐。菱歌漁笛醉還醒。相思日夕披華翰。悵望雲天意杳冥。</text>
<title>遙寄雪蓑 雪蓑初不留意於詩。及至遷謫。力爲之。</title>,<text>由來凡物不平鳴。夫子新詩最有情。中允聲名少無敵。蜀州詞翰老能成。行吟已得江山助。揮灑還看風雨驚。從此陽春和人在。可能酬唱送餘生。又</text>
<title>雪蓑邀余。余托還家。故未果往</title>,<text>忽起歸廬興。還孤解榻情。長途泥漉漉。虛谷鳥嚶嚶。桑柘舊林綠。江湖新水生。悠悠夢想極。幾日笑談成。</text>
<title>禁直次人韻</title>,<text>樓殿參差煙樹深。憑軒晩日秪傷心。重來鎖直三年後。人事摧頹老病侵。</text>
<title>寄金道源</title>,<text>園林秋氣夜來多。獨對蒼山倚蒻阿。耿耿簷楹橫玉斗。離離庭砌泛金波。炎蒸已散還舒泰。疢疾將蘇欲詠歌。遙憶西江金學士。索居觀物意如何。又霽月澄輝此夜多。思君不寐步庭阿。遙憐極浦逢秋色。獨倚高樓對夕波。蘭蕙百年同臭味。峨洋一曲和琴歌。尋遊卽欲成歡賞。長路嚴城可奈何。</text>
<title>獨臥寄鶴谷 名洪瑞鳳。字輝世。前任承旨。</title>,<text>蕭然茅屋下。獨臥看星辰。露洗天光淨。煙銷月色新。漏聲傳北闕。琴曲動西隣。無限靜中趣。寥寥誰與陳。</text>
<title>寄金駙馬三友堂</title>,<text>翩翩金駙馬。遙在碧山阿。逸翰驅風雨。幽棲近薜蘿。相逢聚玄石。共酌俯淸波。不盡新知樂。纁黃無奈何。</text>
<title>西亭子</title>,<text>北岑隆崛岉。南趾廻縈紆。龍蟠廣野際。衆麓迎奔趨。左睎松嶺秀。右眄林煙鋪。谿谷紛相依。墟落延其隅。爽塏據高脊。結構容設席。薄覆益淸涼。無障自虛白。餘炎去埃鬱。登眺匪朝夕。畦壟曠以緜。禾黍靑黃赤。而余志閑放。生平慕獨往。幸寓丘壟側。獲此廣延賞。猶爲逐微祿。役役縻塵鞅。明日金陌上。回首雲泱漭。</text>
<title>途中作</title>,<text>曉發枝山西。朝及懸川東。晴暉映翠林。泫露猶玲瓏。玄蟬號樹間。巖石鳴流淙。窈窕壑谷邃。薈蔚蔭蒼松。驅馬泝流上。下馬披芳叢。跳躍躡溜石。投身別島中。解衣掛樹枝。坐韉依陰濃。木葉有瘀黃。林花發靑紅。氣朗氛霞霽。白雲揚遠空。幽賞雖晷刻。怡悅若歲窮。塵纓濯澄瀾。煩襟遡涼風。淸音爽心耳。不假竹與桐。坐久遂忘機。戲遊魚鳥同。日晏上馬去。塵路還悤悤。</text>
<title>尹都事商衡挽歌</title>,<text>人生何倏忽。百年驚飆迅。況此三分一。瞥然猶一瞬。方見子之丰。朱顏與綠鬢。話別未旬日。奄忽已就殯。曾聞有微疾。吾謂子可愼。豈意仍遽亡。不及相問訊。吾與子嚴君。盛年俱無胤。及見子與季。貌秀且才俊。自顧嘆煢獨。羨子門運振。未強子今亡。未弱季先殣。不如吾本無。掐掌情何忍。嗚呼大化中。人事同朝蕣。頤期孰可喜。夭折更何憖。已矣勿復道。安時而處順。</text>
<title>歸廬作</title>,<text>茅屋蕭條草樹中。泉流聒聒遶西東。庭窓忽過千峯雨。籬落還生▣陣風。村起夕煙迷近野。雲連斜照映遙空。怡然獨坐融心想。耕餒官寒任道窮。</text>
<title>幽齋待月</title>,<text>崔巍東嶺雲霄半。獨坐深更月上遲。忽見澄輝映林杪。漸看寒影滿松籬。淸宵耿耿仍無寐。暗室昭昭自不欺。直到泉巖渾晃朗。却疑身世在瑤池。</text>
<title>望水精寺。憶舊遊。題寄鄕中親友。</title>,<text>經年未陟山頭寺。遙見飛甍橫翠微。落日鳥還雙樹去。孤峯雲逐一僧歸。風霜荏苒淸秋過。詩酒留連勝事稀。擾擾復尋京路遠。閑遊惜與故人違。</text>
<title>遣懷</title>,<text>爲農荒歲空勞力。費廩淸朝多厚顏。司馬成都家四壁。士龍京洛屋三間。風塵霜雪形容老。棋局詩篇日月閑。鼴飮鷦棲聊自足。華榱玉案更何關。</text>
<title>途中雨後作</title>,<text>旬朔連陰雨復晴。長程泥滑馬難行。靑黃朱綠林花色。遠近高低野水聲。雲影漸移看日透。樹梢時動覺風生。催鞭未暮須投宿。月黑山村路不平。</text>
<title>客夜</title>,<text>客榻寒燈夜向深。疏簷雨滴亂蛬吟。心愁覓句微微詠。眼澁大書細細尋。勳業未成常道路。涓埃無補合冥沈。隣鷄已叫猶匡坐。靜對窓櫳曉月侵。</text>
<title>客夜贈李生氣悍</title>,<text>蟲鳴床下秋強半。燈翳窓間夜向分。撩亂客懷眠不得。連衾談笑喜逢君。</text>
<title>早發</title>,<text>宿霧微茫曙色遲。秋林蒼翠露華滋。衝泥匹馬凌晨發。踰嶺孤村趁早炊。風靜蟲聲喧草岸。水深人跡在荒陂。棲遑來去成何事。剩得飄蕭兩鬢絲。</text>
<title>夜直分曹。聞新雁。</title>,<text>朝見辭巢燕影催。夜聞違塞雁聲哀。翻驚天上淸霜落。却怕林中紫蕙摧。身世蹉跎衰又病。炎涼荏苒去還來。空房獨對孤燈照。流響歸時萬慮灰。</text>
<title>寓直偶吟</title>,<text>林居累歲任疏慵。禁直經旬百病攻。入籍趨呈還出號。深更坐度自高舂。欣迎駝駱山頭月。苦待雲從街裏鍾。秩滿纔餘三十日。田園歸去更明農。</text>
<title>秋日禁直。雨中得家書。</title>,<text>禁林寒雨晩霪霖。簾幕沈沈省宇深。三逕園荒徒費夢。萬金書至更傷心。羈孤遊官年光暮。疾病憂愁鬢雪侵。鎖直經時猶未脫。家鄕遙望隔雲岑。</text>
<title>次太醫鄭正枏壽九日直中偶吟投呈韻</title>,<text>生涯殊濩落。詩興轉淸狂。孤唱酬佳節。長吟到夕陽。菊花猶寂寞。蟲響更悽傷。坐待西樓月。澄輝皎夜霜。又寂寂深宮閉。無緣醉興狂。人情殊老少。時序迭陰陽。爽氣氛霞霽。寒風草木傷。鄕山今夕會。歌吹繞飛霜。</text>
<title>寓直遣懷</title>,<text>秋陽照耀紙窓明。就暖癡蠅飛又鳴。疏影婆娑墻柳颺。淸陰荏苒嶺雲生。陳編試閱還欹枕。新句纔成更對枰。閑佚不須林藪隱。始知方朔漫藏名。又煙巒岑寂繞宮墻。苑樹蕭森帶夕陽。歸燕簷前猶就日。斷鴻雲外已驚霜。數旬寓直拘如縶。一病沈緜臥在床。遙想林園秋興足。滿樽醽醁菊花香。又偏勞鎖直無時已。弦望連仍晦朔同。坐覺風霜催節候。更看烏兔迭東西。衰毛休鑷爭抽白。病眼頻揩漸爛紅。身老何堪供職事。不如歸臥舊林中。</text>
<title>點軍罷口號</title>,<text>逐名呼點入。衰老雜中男。服飾皆殘破。行裝盡荷擔。疲慵知已極。巡徼恐難堪。日晏周廬靜。相依晝夢酣。</text>
<title>禁直翫月</title>,<text>玉露金風夜氣淸。中天涼月十分明。彤墀紫闕澄輝滿。碧樹靑岑素露橫。將老微官來遠客。不眠孤榻坐深更。悄然萬戶塵囂息。靜聽遙砧處處聲。</text>
<title>禁直夕望</title>,<text>茫茫寒日下西城。閶闔秋聲薄暮生。雲斂翠虛上寥廓。氛消蒼岫近崢嶸。空堂獨坐還多感。遠地相思倍愴情。暝色漸采簾幕靜。階前蛬響自凄淸。又秋來多病轉悽其。寓直連旬出未期。小砌黃花霜落後。禁林紅葉日斜時。長空漠漠看雲遠。高閣寥寥報漏遲。宋玉悲憂潘岳老。可堪簪笏強逶迤。</text>
<title>分曹夜直。與省中諸友翫月。還房獨坐口號。</title>,<text>談詠南樓興不窮。歸來獨自倚窓櫳。樹林蔥蒨淡煙外。殿▒參差明月中。鎖合千門人語絶。風連雙闕漏聲通。鷄鳴就寢仍無寐。坐對寒燈懸玉蟲。</text>
<title>夜直翫月。翌日得寒疾。</title>,<text>淸遊昨夜偏怜月。寒疾今朝故避風。扶侍無人鄕思劇。呻吟度日官情空。深秋孤館眠常獨。荒歲微班祿未豐。秪得新詩餘百首。尙多庸拙竟難工。</text>
<title>次前韻。復寄三友堂。卽金駙馬。金次前詩以寄。余復次。</title>,<text>藻翰美無比。吾言不至阿。高標出埃壒。幽趣入雲蘿。彪炳初窺豹。汪洋竟挹波。妙英眞可畏。老拙更如何。</text>
<title>禁中秋晩</title>,<text>曉來微雨散輕陰。雨後秋光滿禁林。階上疏英香冉冉。樓頭老柏翠森森。裌衣初御新寒重。藥餌難求舊疾深。坐閱朝曛空館裏。安排徒費短長吟。又斜陽無語倚雙扉。秋館寥寥人吏稀。樹色煙中紅葉滿。天光日下白雲飛。年來未覺淵明是。老去方知伯玉非。羈絆此身歸不得。林泉魚鳥已爭譏。</text>
<title>與三友堂竝轡。訪金道源于西江。仍留宿。是夜雷雨</title>,<text>連鑣向夕出西郊。爲訪騷人到漢皐。笑罷離懷遂披豁。醉來詩興覺雄豪。三更書榻燭明滅。十月江天雷怒號。感暮傷時嗟嘆極。曉窓寒夢未成牢。</text>
<title>翌日。又次前韻。贈道源。</title>,<text>雲霧微茫滿遠郊。美人相對在江皐。摧頹共惜年光晩。蟠屈還驚意氣豪。極浦寒波檣出沒。長洲宿莽雁飛號。淸歡不盡旋歸去。後約慇懃恐未牢。</text>
<title>送漢南君以進香使赴京 名李必榮。字而實。時正二品。</title>,<text>天王下席震遐方。夫子乘軺赴帝鄕。拱北君臣卽如喪。環東民物昔忘亡。衣冠月出燕臺下。松柏風悲易水傍。號慟群情寧有極。皇皇都付一焚香。</text>
<title>還家作</title>,<text>仲秋赴洛孟冬廻。頓覺人間歲月催。畦隴曾看禾黍遍。園林今被雪霜摧。形同枯木眞堪嘆。名是浮雲秪可咍。從此巖邊牢置屋。松關長掩不須開。</text>
<title>次李子方禁直韻 卽景義字。號倦遊。</title>,<text>老去宦情少。秋來鄕夢長。更聲到高枕。雨氣襲寒床。落落安吾分。悠悠付彼蒼。何時謝簪笏。雲壑試靑囊。</text>
<title>遞任後。自京下來。投宿李進士元龍家不遇。遂題壁上。</title>,<text>邯鄲夢罷却驚廻。古逕還尋雪裏來。聞說主人京路去。慣看兒女蓽門開。盈場禾黍知財阜。堆案詩書認學該。永夜不眠思想極。滿庭松月獨徘徊。</text>
<title>夢烏亭。次李實之韻。贈主人雪蓑翁。</title>,<text>川上巖居在百層。尋遊暮節試來憑。寒洲初駐雪中棹。高閣仍懸雲外燈。荏苒如流驚歲月。崔嵬自出羨丘陵。杳然相對徵前夢。却訝微言飛鳥能。</text>
<title>次幽閨怨</title>,<text>曉起春風透碧紗。桃花綠水更如何。雲鬟掠削均殘淚。謾把金刀翦越羅。</text>
<title>無題</title>,<text>獨奏瑤琴向月明。數聲哀怨曉風淸。美人何在佳期晩。誰識悠悠此夜情。又半世靑鸞伴木鷄。更將殘燭泣空閨。誰知孤鳳求凰意。悵望紅樓春思迷。</text>
<title>月夜泛舟東湖夢烏亭下。聞彈瑟觀懸燈。又次壁上韻。寄主人雪蓑翁。</title>,<text>停橈仰望紫岩層。却想幽人翠檻憑。雲月靜時鳴寶瑟樹林深處映華燈。煙連衆嶼渾如畫。魚出重淵恍若陵。欲記情懷遙寄贈。終宵哦詠嘆無能。</text>
<title>與諸少友上水晶庵夜宿。曉題。</title>,<text>秋風起長薄。秋雲橫遠山。志士感秋懷。悵然望林巒。携筇穿壑薄暮時。遙尋蘭若雲之端。煙迷石逕上。蟬鳴松樹間。昇堂倚楹日已暝。樹色蒼蒼風露寒。儒生三四僧五六。與之笑語何團欒。小殿寥闃佛燈明。夜深轉覺心魂淸。坐看戶牖漸瑩瑩。乃知皓月東峯生。開窓送遠目。郊野素靄橫。高天眇眇迥空闊。玉斗銀漢掩光晶。遒然一嘯長。宇宙何茫茫。蓬壺在何許。吾欲乘雲翔。憂愁鬱邑此時豁。朗詠高歌遠明發。</text>
<title>秋日吟</title>,<text>我有紫霞想。蹉跎六十齡。金丹久未成。毛髮還星星。秋風今又至。颯爽霜露零。卉木隨節氣。堅脆皆變形。況非金石質。安得恒如一。百感集中腸。恍然若有失。晩日稍溫暖。登陟恣遊佚。瘀黃亞野桑。滋紅罅山栗。逍遙靡所適。駐策倚穹石。渚田禾黍熟。收穫紛絡繹。顧慙無二頃。秋登猶戚戚。歸來返茅屋。曖曖日將夕。團團存一氣。淫液對古冊。心遊今古瞬。氣軒乾坤窄。終期守吾眞。矢不爲物役。</text>
<title>秋曉吟</title>,<text>秋至宵漏永。老去憂病侵。展轉不安寐。明發仍悲吟。起來步前除。寒颸襲我襟。缺月有餘輝。晨光豁遠岑。村煙連野霧。羃䍥東西林。隣舂侵早急。驚聒起棲禽。接耳與觸目。轉覺林棲深。緇塵永遠隔。已斷西笑音。尙有葵藿性。暾出自傾心。</text>
<title>登翁主庵</title>,<text>雨後秋光徹翠虛。夜深林壑月華舒。形容眇眇超塵界。神氣悠悠接太初。天地端倪望無極。雲巒繚繞畫難如。長吟獨立蒼巖畔。直到參橫興有餘。</text>
<title>壬戌春帖字</title>,<text>北磵氷初解。西涯草欲生。孤琴動一曲。早得春風情。又今朝新旭轉。昨夜東風次。白雪點梅萼。黃金粧柳枝。又就列孫弘少。知非伯玉多。逍遙丘壑裏。高詠復長歌。</text>
<title>微雪中。李生來訪。題贈。駒城卽龍仁別號。李生居龍仁。</title>,<text>薄雲掩殘日。微雪舞輕風。獻歲寒威在。幽居世慮空。逕通疏樹外。家住亂山中。偶値駒城客。襟期暫與同。</text>
<title>深山</title>,<text>深山春晝有微風。坐對圖書一室中。林景漸暄禽語滑。溪氷初解水聲通。村翁就問菑畬地。鄕士來資學問功。但願廟堂多石畫。四郊無壘樂年豐。</text>
<title>春日口號</title>,<text>春還林壑靜。遠近起樵歌。秪有幽僧約。都無俗子過。陽崖初覓草。氷澗欲生波。獨倚閑窓晩。鳴琴奏泰和。</text>
<title>春日。與金生好文，休上人。談詠講論。</title>,<text>共坐小齋奧。潛心討古文。餘寒春尙在。殘火晝猶薰。晩雪還成雨。凄風未捲雲。今宵且留宿。泥路恐難分。又小雨和輕雪。晩來猶未晴。林中春鳥語。籬下午鷄鳴。舊簡憑窓閱。新詩望遠成。休公與金子。酬唱共幽情。</text>
<title>次休公韻</title>,<text>春雨林園靜。新詩與爾裁。傷時悲感集。觸物興情來。商嶺歌三秀。西湖詠八梅。神交千載上。吾意不催頹。</text>
<title>觀物吟</title>,<text>倚戶久怡顏。寂寥春晝閑。園林初霽雨。雲霧尙含山。幽磵緣谿瀉。濃花滿目班。悠然觀物趣。坐到暮禽還。</text>
<title>遙寄金道源</title>,<text>靈原春日雁飛廻。短札披來涕滿顋。只謂遊從水中沚。那知飄轉海東隈。茫茫雲月寒松寺。渺渺煙波鏡浦臺。嶺外風光徒夢想。憑人須寄一枝梅。又亂後生涯類轉蓬。羨君遙向海山中。兵塵嶺徼應難到。世路滄洲定不通。北極雲橫迷遠望。東方暾出照深衷。形分萬里情逾合。夢裏依然笑語同。又佔俾呻吟五十年。邯鄲匍匐自堪憐。才超晉魏何能爾。律比蘇黃更艴然。衆岳排雲瞻突兀。百花含露覺嬋姸。須存一氣加涵養。風格還防俗俚遷。又恥隨腝脆賭時名。骨格森嚴俗眼驚。獨抱眞元能運化。猶存大撲更希聲。風行水上湍波起。春至山中草木榮。顧視群咻堪一笑。會將吾子共先鳴。</text>
<title>赴李子新之邀到山莊題贈</title>,<text>巖耕暫輟赴鳴儔。路轉淸溪繞綠疇。門外幽林迷宿雨。庭中落蕊泛殘流。傾情款曲終今夕。托契慇勤共一丘。醉酒欲歸餘興在。碧桃花下更淹留。</text>
<title>雨霽</title>,<text>巖泉雨霽水聲來。林逕煙消日影廻。坐聽簷前幽鳥語。風吹竹戶閉還開。</text>
<title>偶題</title>,<text>宿雨朝來歇。群峯半入雲。野田流浩渺。庭草色氤氳。曬藥迎新旭。抽籤閱古文。寥寥丘壑裏。樵唱有時聞。又一室林園靜。松扉向野開。鳥銜櫻實去。蜂趁草花來。微雨山前過。輕飆樹裏廻。閑中多逸趣。浩蕩信難裁。</text>
<title>過美吟江月夜。泛舟雪蓑夢烏亭下。次前韻。雪蓑時仕在朝。</title>,<text>危欄江上碧層層。一抗塵容更不憑。落日寒風動虛幌。中宵明月替華燈。憂愁秪欲流爲枕。歡樂都忘谷變陵。夢裏烏言猶在耳。臨危勇退是誰能。</text>
<title>許生渾挽詞</title>,<text>昔年相見李生齋。各說林居笑語諧。秋晩稻粱登後圃。春深苔草沒前階。同宗契曠情猶篤。兩地棲幽志不乖。今日重來哭歸櫬。獨持初服返陰崖。</text>
<title>自美吟江。移寓龍仁李進士雲長家。欲買溪亭而未得。戲題以贈。</title>,<text>落日風林靜。懸燈雪屋明。引杯挑醉興。披帙動詩情。更約同巖築。仍成偶壟耕。悠然出塵想。談詠到鷄鳴。</text>
<title>將尋隱寂庵。天欲雪。口號。</title>,<text>昨夕雲容盛。今朝雪意多。鷄豚散墟落。鳥雀聚林柯。獨坐蒼山靜。遙看野客過。晩尋崖寺去。委積路如何。</text>
<title>幽閨怨 幷序</title>,<text>李雲長卜妾于某處。而畏獅子吼。自秋經冬至春。一不往見。妾寄書致怨。書辭悲楚。覽之不覺淚下。遂作此詩。年光荏苒自相催。何事情人去不來。草木凋零氷雪積。東風又發一枝梅。</text>
<title>寄疏庵 任博士叔英</title>,<text>李公惺之子得怪疾。自言遊於紫府。與群仙相語語曰。任某卽天上仙官。以事謫下人間。而其代尙不差出云。爲問謫仙子。驂鸞幾歲歸。淸都尙虛佇。塵世足訕誹。落日蒼江遠。春天雨露稀。還怜許椽老。猶採北山薇。</text>
<title>三月三日。渡漢江。路上口號。</title>,<text>艶陽佳節値三三。浩蕩春愁日不堪。況是客行長路上。可怜風物大江南。萋萋堤草芳初遍。瀲瀲溪流綠正涵。遙羨山陰與洛涘。羽觴藻翰樂方酣。</text>
<title>與鄭僉知欽哉，鄭通禮養一，尹正翼世，尹東萊顯世。逐日會話。皆不喜飮。爲設餠餌。遂名之曰餠會。顯世先賦近體一首。諸友和之。余亦步韻以酬。</title>,<text>四五畸人居對門。優游度日亦天恩。相迎杖屨披荒逕。競設餦餭替綠樽。璀璨數甌逾瀲瀲。芳香五內勝昏昏。仍成佳賞襟懷暢。更賦新詩意氣存。</text>
<title>九日。與鄭僉知欽哉，鄭通禮養一，尹東萊顯世，金正士懼，鄭生員孝俊。出東大門。登高觴詠。呼韻賦詩。</title>,<text>城中無處覓丹楓。來陟東岑萬壑通。更折一枝巖下菊。徘徊落日意何窮。又人生不必強求仙。獨往雲中與海邊。爭似盍簪成勝會。秋山斜照笑談姸。</text>
<title>秋夕偶吟</title>,<text>薄宦纏身久。幽居入夢遙。世情逾忽忽。心事轉寥寥。落日千山靜。深秋萬木凋。胡爲不歸去。汩沒老塵囂。</text>
<title>任疏庵挽詞 疏庵姓任。名叔永。字茂叔。</title>,<text>昔余往問疾。疾瘳體舒泰。翌明見奏章。正氣鬱靄靄。余謂神明佑。邪祟莫能害。日夕哀訃至。奄已就冥昧。奔哭啓帷堂。容姿儼覆蓋。舊痾倘留內。新疹或襲外。忠貞天不憖。正直人無賴。邂逅嶺北遇。慇懃廟南會。七載水晶野。悵望奉安瀨。氛昏始開朗。京洛共冠帶。雲泥趣雖異。相晤心情忲。文辭互激厲。氣像相掩藹。謦欬一云隔。摧慟無可奈。是知歲月促。孰云乾坤大。靑天邈雲披。朝陽闃鳳噦。倀倀瞽無相。聵聵國失蔡。嘈嘈引靈輀。長旌以爲旆。魂氣去何之。骨肉藏蔚薈。僾乎尙無見。泠然言甚太。已矣勿復道。萬事同埃壒。</text>
<title>上元日。與鄕友約會于蟹越寺。余先至。與老僧話。</title>,<text>二年京洛厭緇塵。舊築歸來値早春。坐臥空齋披簡帙。招遊寶地賴朋親。山深氷雪寒威在。風靜簷楹日色新。却與老僧談寂妙。還將西笑作西顰。</text>
<title>習讀玄禮祥赴京。余令貿書冊。</title>,<text>玄生家住接隣閭。累世情深骨肉如。偃蹇長身猶識禮。呻吟佳句更能書。備員自幸陪行役。下士何妨廁起居。況復圍棋頗得妙。從今投分未應疏。</text>
<title>題永平山城</title>,<text>昔日抱川今永平。何年誰子此經營。靈岩欲效李公井。南漢將追溫祚城。邑裏村墟尙磊落。山頭雉堞空崢嶸。人和終古勝天險。版築不須勞我氓。</text>
<title>初到生昌驛</title>,<text>曉霞捲遙汀。驅馬到郵亭。庭畔孤松翠。窓前列岫靑。閱騶中上下。點卒老殘丁。向夕殊閑寂。秋林對數螢。又郵督人皆厭。求除笑我庸。偸閑頤疢疾。辭富保衰慵。廨宇依靑嶂。箠鞭掛碧松。怡然甘晩食。魚菜足廚供。</text>
<title>午睡後口號</title>,<text>案上抛書帙。風來自卷舒。都忘官務在。秪覺世塵疏。疲倚朝飧後。閑吟午睡餘。悠然渾喪我。疑是白雲居。</text>
<title>雨後拱翠亭偶吟</title>,<text>新秋坐高閣。悽惻客愁生。雨裏千山暗。村邊一水明。思家頻有夢。戀闕更多情。遙望秦城遠。雲霞接眼平。又荒城秋日雨。村靜夕煙生。野鳥來還去。山雲暗復明。他鄕仍感物。遠客轉傷情。坐覺前溪漲。波流接岸平。又長風驅驟雨。庭樹晩涼生。向夕雲初散。中宵月正明。宦遊今日事。羈旅古人情。寂寂空齋裏。悲今志不平。又客亭雨初霽。微月映遙岑。風轉灘聲聒。煙迷野色沈。靜同林鳥息。閑與草蟲吟。外事俱消遣。煕煕太古心。</text>
<title>早發昌道驛</title>,<text>宿雨曉來歇。陰雲晩不歸。郵亭客子發。荒樹亂鴉飛。濃淡霜林潤。空濛野逕微。名區看咫尺。驅馬且騑騑。</text>
<title>自通溝霧中發。向斷髮嶺。</title>,<text>冥搜貪取程。十里霧中行。谷暗愁無路。溪深喜有聲。村扉近難辨。楓樹遠還明。日午涼飆發。殘霞片片輕。</text>
<title>發斷髮嶺</title>,<text>髮嶺初登却駭盱。瓊峯珠岫接雲衢。曾聞祕錄三山記。宛對眞形五岳圖。秦帝樓船空浩渺。周王綠駬謾馳驅。乘風直向淸都去。不羨長房白玉壺。</text>
<title>過長楊縣有感</title>,<text>此地奔亡三十年。山川原隰尙依然。途中古樹應相識。亂後餘生却自憐。負米摘椹炎雨裏。停驂躱鞚夕陽邊。低回欲訪休棲處。寥落荒墟灌莽連。</text>
<title>入長安寺</title>,<text>欲授長生籙。遙尋不死庭。眞形匿千嶺。秀色倒重溟。凌歷瓊瑤窟。回翔鸞鶴翎。還嗤列子善。有待御風泠。</text>
<title>過鳴淵</title>,<text>淸晨向百川。亭午到鳴淵。遠壑奔流瀉。深潭駭浪旋。雷霆喧白日。琴瑟韻秋天。獨立危巖上。高情益渺然。</text>
<title>入表訓寺</title>,<text>昔觀太史名山錄。方丈蓬萊東海中。秦帝射魚將架石。安期留舃且乘風。丹霞晻靄黃金闕。紫氣蔥籠玉藥宮。今日眞形宛相對。雲遊羽化更何功。</text>
<title>登正陽寺</title>,<text>昔遊七點尋曇氏。今陟千燈訪永郞。瓊閣玉臺森縹緲。鸞驂鶴馭儼翶翔。戲偸桃樹千年實。笑看桑枝萬里長。倏忽東南無不可。幾時金節拜眞皇。</text>
<title>登天逸臺</title>,<text>崢嶸天外萬千峯。戌削巉巖各異容。玉塞淸霜排劍戟。瑤池浩月秀芙蓉。玄冥定是神仙宅。靜散應無罔兩逢。顧我平生長往志。將携琴鶴寄雲松。</text>
<title>下正陽寺。入萬瀑洞。</title>,<text>曉吸峯霞嗽正陽。心懷琬琰氣芬芳。坐邀王子流沙上。更接仙郞月出傍。龍頖雨晴白虹起。鶴巢風靜綵雲長。羽衣虯杖逍遙久。塵世紛昏益可傷。又香爐峯色映天街。萬瀑飛流繞紫崖。誰謂眞區難可到。自憐仙賞始能諧。泥丸已透雲霞氣。蟬蛻將遺土木骸。從此永忘塵世事。羨門王子遠遊偕。</text>
<title>萬瀑洞逢雨</title>,<text>香爐峯上片雲飛。萬瀑洞中山日微。知是三龍歡客至。故敎靈雨灑行衣。</text>
<title>題寶德窟</title>,<text>天風嫋嫋雨冥冥。白玉樓開雲錦屛。寶座寂寥珠佩遠。深山何處訪幽靈。</text>
<title>雨後向摩訶衍</title>,<text>洞天疏雨晩蕭騷。傍水緣崖石路高。頻住肩輿尋絶境。白雲紅葉共遊遨。</text>
<title>暮登摩訶衍龍頭巖</title>,<text>攢玉群峯立。鳴雷萬壑流。登臨意不盡。落日更淹留。</text>
<title>遊黑龍潭</title>,<text>手携綠玉杖。晩過黑龍潭。飛瀑水聲壯。映空雲影涵。巖逕蒼苔滑。林巒赤葉酣。更看群岫拔。氷雪半天參。</text>
<title>龜巖</title>,<text>千歲神龜化爲石。昂然擧首截奔流。疑逃廟裏刳腸厄。宛作塗中曳尾遊。蓮葉蓍叢雖已遠。搘床入網更何憂。狂瀾駭浪終難動。穩過年年風雨秋。</text>
<title>自摩訶衍向水岾</title>,<text>平處肩輿險處筇。每逢佳處坐從容。深潭鳴瀨連飛瀑。翠柏丹楓間碧松。</text>
<title>上水岾望群峯 是日。雲霧蔽塞。不見山形。</title>,<text>仙遊未洽向塵寰。顧望遲回不忍還。知是山靈嗔我去。故敎雲霧蔽岑巒。</text>
<title>過水岾寄堅師</title>,<text>連裯夜宿正陽庵。分袂朝經萬瀑南。銅柱攀登寶德窟。瓊流坐翫火龍潭。摩訶衍閉塵埋佛。妙吉祥空草沒龕。七日遲回過水岾。更題餘興報瞿曇。</text>
<title>登佛頂臺</title>,<text>縈回磴道出林端。忽見奇巖斗結蟠。俯視絶冥危慄慄。遙觀巨海淼漫漫。十層飛瀑輕紈展。萬丈懸崖白玉攢。探勝不堪無盡興。秋天落日更盤桓。</text>
<title>到楡岾寺</title>,<text>欲別眞區去復留。更逢金刹出林幽。千條翠柏連丹壑。一派瓊流架彩樓。風鐸玲瓏驚落葉。庬眉邂逅喜聯裯。明朝又下曹溪路。度壑穿林步步愁。</text>
<title>遊仙詞</title>,<text>縹緲仙山碧海中。黃金爲闕玉爲宮。曉來日出扶桑上。瑞霧祥雲郁郁紅。又獨上瓊峯吸正陽。黃芽已長綠瞳光。丹霞冉冉祥風起。姹女河車謁紫皇。又龍杖騎來楡樹前。峯頭無竭盡欣然。招邀泛海鍾中佛。五十三人對一仙。又衆香城上獨翶翔。玉髓瓊漿迓述郞。共看東海三淸淺。蛟窟龍宮已種桑。又身浴蘭湯又沐芳。浮遊雲外入仙鄕。狗獐却笑盧偆苦。便駕鸞凰訪永郞。</text>
<title>早發楡岾</title>,<text>曩辭高秩出秦關。寄跡郵官臥峽間。自是尙遐多逸興。聊將濟勝入名山。棲遲擬作餘年托。登覽纔成數日閑。明月白雲橋下水。終朝嗚咽送人還。</text>
<title>過百川橋</title>,<text>纔過上臺又下臺。俯臨深壑下山來。瓊峯面面如相別。紅樹重重秪獨廻。萬瀑洞中頻顧望。百川橋畔久徘徊。停輿跨馬悤悤去。復入塵寰亦可咍。</text>
<title>贈妙玄上人</title>,<text>師在靑龍寺。住持來洛伽。拂衣碧岫月。洗鉢滄溟波。流水別幽壑。遊禽思舊柯。我曾九峯隱。對語鄕情多。</text>
<title>洛山寺。再次壁上韻。</title>,<text>靈峯連雪岳。淨域接寒溪。昔過探幽境。今來訪舊蹊。門臨滄海闊。樓迥碧天低。雪浪長風捲。霜空斷雁啼。陽侯方鼓舞。素女正含睇。盈視停金策。凝神類木鷄。地諳猶自識。僧老更相携。喜再登龍頂。愁還逐馬蹄。遲回出林麓。汩沒入塗泥。畢竟歸棲隱。何能事突梯。</text>
<title>附戊戌年初次韻</title>,<text>昨日離獅島。今朝訪虎溪。煙霞迷古殿。松檜覆幽蹊。憭慄鍾聲迥。纁黃塔影低。老僧迎客拜。鳩婦隔林啼。借榻還忘倦。憑窓試遠睇。玲瓏瞻貝闕。啁哳聽金鷄。此夜三山近。淸秋一劍携。奔龍猶壓頂。得兔已忘蹄。舊業傳靑鳥。遺書襲紫泥。天香飄兩袂。擬欲上雲梯。</text>
<title>目含春到方川驛</title>,<text>溪水縈紆出峽來。層巖面面畫屛開。紛紛赤葉涼飆動。冉冉丹霞落照廻。自別仙區頻悵望。偶逢佳境卽徘徊。尋眞逸趣終無盡。更駐征鑣坐碧苔。</text>
<title>春帖字</title>,<text>北塞烽煙熄。東溟波浪平。郵傳無警急。人卒樂春耕。又今日新春節。羈懷倍黯然。欲尋芳草去。氷雪滿山川。又客亭驚節換。衰病又添年。官靜無多事。明窓閱古編。</text>
<title>張參奉匡國挽詞</title>,<text>到驛人人說姓名。知君家住一牛鳴。雖非相見如曾見。似是無情却有情。雲霧未披塵滿榻。川流忽逝淚添纓。秪聞道蘊繁蘭玉。會待他年宅相成。</text>
<title>陪監司到金城。尋白鷺洲。</title>,<text>忙裏偸閑作勝遊。緣溪深入到汀洲。行尋斷岸連芳草。坐對危巖擁碧流。一樹繁花山店靜。數聲啼鳥水林幽。明朝復逐華軺去。回首雲霞更起愁。</text>
<title>監司陪送後。還本驛偶吟。</title>,<text>山館寥寥禽鳥歌。晩來風日轉淸和。近憐林樹初敷綠。遙望溪流乍起波。點閱舊書臨几席。曬乾新藥就庭阿。還思長路追隨苦。兩日閑忙竟若何。</text>
<title>訪黃一之令公水亭。不遇。題寄一之。名謹中。原任監司。</title>,<text>故人不見十年餘。久脫塵鞿林下居。更搆小亭臨曲渚。獨憑危檻翫遊魚。丹崖翠壁雲屛繞。碧水澄潭玉鏡虛。蘭徑遠尋還不遇。夕陽回轡意何如。</text>
<title>題母津江亭</title>,<text>母津江上獨徘徊。碧水無風鏡面開。沓嶂圍天纔有路。危巖臨渚忽成臺。縈廻出峽羈懷豁。蕩漾中流逸興催。欲向懸崖牢置屋。幽棲何必買山來。</text>
<title>苦雨中。酬前韻。寄岳老。</title>,<text>岳老今安否。音書滯一鄕。多時逢夏雨。幾日見秋陽。託興詩千首。寬愁酒十觴。行看宣室召。不必弔淸湘。附岳老元韻 前參判李安訥字子敏。遠謫鏡城。量移洪川。號東岳。白草連胡地。靑山繞貊鄕。明時一逐客。殊俗兩端陽。艾葉雖懸戶。菖華未泛觴。懷沙賦空在。獨詠望淸湘。</text>
<title>拱翠亭口號</title>,<text>綠水滄波晩。靑山白露秋。歸雲飛片片。棲鷺去悠悠。望極長空靜。憑高遠樹浮。吾能兼吏隱。不必覓林丘。又列岫秋光淨。孤亭夜氣凄。村煙迷遠樹。林靄覆長堤。景物殊蕭爽。心情轉憯悽。沈吟仍不寐。山月向人低。又黍稷盈疇熟。桃梨滿樹酣。秋風今又半。時序已經三。跡寄金剛下。心懸白岳南。流年空嘆惜。素髮日毿毿。</text>
<title>八月七日。夜坐翠亭待月。</title>,<text>待月憑軒久。前峯雲霧收。疏燈村店夕。寒露驛亭秋。素質悠悠上。淸輝灎灎流。坐來魂骨爽。疑入玉京遊。</text>
<title>題原川驛</title>,<text>孤驛千山裏。殘村一水邊。地偏人性塞。路險馬蹄穿。饘粥添新蜜。盤飧煮小鮮。幽深隔塵世。擬欲托殘年。又秋宵山館雨新晴。岑岫微茫星斗明。籬樹風生孤犬吠。庭莎露濕亂蛬鳴。燈光素髮羞相照。丹液黃金嘆未成。壯節已抛愁病裏。馬曹何更苦營營。</text>
<title>綠礬巖 在金城</title>,<text>千峯萬壑路縈廻。竟日崎嶇信馬來。忽見奇巖臨水渚。却披幽草坐山隈。白雲紅樹斜光逼。瀉瀨鳴湍晩響哀。最愛潭心銜壁面。錦紋丹彩鏡中開。</text>
<title>暮投山陽驛</title>,<text>暮入山陽驛。殘村秪數家。林園多老樹。籬落有寒花。館古茅聯瓦。垣頹石戴査。巡簷仍倚柱。暝色帶煙霞。</text>
<title>入宿村家</title>,<text>避寒入蝸室。茅覆席爲門。石突欹難臥。松椽坐可捫。懸衣防戶隙。拂壁去塵痕。纔足經今夕。華不必論。</text>
<title>客夜</title>,<text>客亭秋夜永。夢覺未天明。黯黯窓帷色。寥寥遠近聲。盈虛推氣序。得失算平生。展轉衾裯冷。隣鷄始亂鳴。</text>
<title>渡大利津 在狼川</title>,<text>大利江邊一業舟。秋風移櫂泛中流。靑山兩岸曉霞捲。綠樹長洲朝日浮。濟勝寧須厭遠涉。問津庶可窮冥搜。從玆漸入玄眞境。萬瀑鳴淵路轉幽。</text>
<title>登漂華臺 在楊口。巖上有古松。爲人所斫。</title>,<text>誰伐靑松樹。玆臺顏色無。溪廻山擁立。岸闊水平鋪。岫影明紅錦。波光動火珠。危巖悄獨坐。遙望白雲衢。</text>
<title>題頭陀寺石門</title>,<text>鑿龍餘力及靑丘。劈斷層巖放急流。屹立兩崖元氣裂。奔騰一壑百靈搜。淸秋人上神魂慓。白日龍藏洞穴幽。夙想瑰奇今始愜。翰林詩句子長遊。</text>
<title>入長安寺</title>,<text>逍遙汗漫遠尋眞。瓊樹瑤林陟降頻。入洞已將塵世隔。登霞應與太初隣。朝遊群玉衆神衛。夜宿諸天一氣新。方朔平生還可笑。金門何事託吾身。</text>
<title>遊鳴淵</title>,<text>衆峯群峭玉摩天。環擁飛流貯作淵。噴石呑崖深莫測。援蘿搏壁杳難緣。奔揚勢壯千林振。屈注聲雄萬壑連。却恨於微閭外在。靈區不入遠遊篇。</text>
<title>入百川洞</title>,<text>危崖石巃嵸。哀壑水喧豗。故國城池廢。名區徑路廻。圍天屛縹緲。拔地玉崔嵬。搜對雖盈願。凌雲愧之才。</text>
<title>到顯佛庵</title>,<text>晩發靈源到顯佛。岑巒迭出將無同。瑤姬秀項容姿佚。虎士張拳氣力雄。坐看前楹猶不厭。起登西嶺更無窮。明朝又向松蘿去。異相殊形滿眼中。</text>
<title>遊顯佛後嶺外城上高頂。</title>,<text>攀擠峻嶺復緣崖。直上瓊岩錦樹排。絶壑深沈迷霧術。危峯森列入雲街。來尋萬古眞人宅。自信平生曠士懷。已躡空虛遊汗漫。誰言天路邈難階。</text>
<title>入表訓寺</title>,<text>不向松蘿去。還尋表訓來。岩崖丹彩煥。泉壑玉聲哀。紺殿千層走。瓊岑數疊開。高情殊未暢。日暮更登臺。</text>
<title>登天逸臺</title>,<text>幾年天逸爲人得。始信楊公目力神。高下衆峯紛序列。淺深群壑摠羅陳。元來造物多奇巧。何事坤靈欲祕珍。從此眞形無隱蔽。秋天氣像益淸新。</text>
<title>登正陽寺</title>,<text>菲薄今朝始托乘。高高遙指白雲層。爭來溪壑咸凝紫。自出岑巒類削氷。無竭永郞還可接。毗盧彌勒倏能升。超然已在靑冥上。不是人間老許丞。</text>
<title>登天德庵</title>,<text>曉攀天德碧雲西。環拱群巒白玉齊。日出遙將月出秀。大爐還與小爐低。衆香城外祥煙合。二望峯前彩霧迷。更向高臺聊極目。朝眞儻有上天梯。</text>
<title>留天德庵。贈奇岩老師。</title>,<text>尋山偶相値。再見情依然。明燭坐深夜。開襟話舊年。雖云異趣向。庶可長周旋。一榻篆煙細。千峯雲月姸。又塵囂非我好。岑寂是師居。筇屐來相訪。襟懷坐共攄。靈峯秋月白。禪室夜窓虛。耿對氷壺澈。還疑躡太初。</text>
<title>次奇岩見贈韻</title>,<text>若英纔沒繼蘭膏。晤對無言見白毫。永夜鍾聲香榻靜。深秋月色玉峯高。遙思塵路行多梗。坐聽風松起遠濤。從此共棲眞境裏。絳宮金闕壓靈鼇。</text>
<title>經圓通庵</title>,<text>松檜陰中一逕斜。秋風來到梵王家。窓前雲岫排瓊萼。階下霜林繞赤霞。却愛淸流盤白石。更尋幽壑步枯査。催歸未得終棲託。遙想三天夢亦賖。</text>
<title>自圓通過庵下洞壑</title>,<text>唯聞萬瀑百川名。豈識圓通洞壑淸。累日遲廻將遍踏。今朝遠枉不虛行。瓊岩琪樹重重見。碧磵瑤泉處處鳴。欲寫祕奇誇下界。恨無詩句鬼神驚。</text>
<title>百丈湫 在圓通洞口</title>,<text>層岩中拆深難測。倒注飛流百丈餘。隱隱還驚驟雨至。沈沈應有老龍居。松都淵大猶無讓。鳥嶺湫孱定不如。況復環峯瓊玉立。往來疑見紫鸞車。</text>
<title>萬瀑洞。次玄洲韻。卽淮陽府使趙纘韓善述。</title>,<text>懸崖豎壁擁山門。錯落龍鱗與虎蟠。盤石坡陀瑤席展。飛流迅激素車奔。尋遊却訝風雷壯。延佇都忘海日昏。自是契誠幽昧裏。疑氷難對俗人言。</text>
<title>鶴巢</title>,<text>常聞仙鶴此生成。不憚煙霞千里程。却見空巢留絶壁。翻驚藻質入三淸。依俙華表中天影。寂寞緱山半夜聲。自識吾身有眞骨。蹁躚雲際儻相迎。</text>
<title>靑龍潭</title>,<text>共道深潭裏。龍蟠在此中。那知岩下窟。不與海中通。錯石疑鱗甲。驚湍似雨風。人間有久臥。譬爾倘無同。</text>
<title>黑龍潭</title>,<text>驪龍何日徙緹岑。據此金剛窟穴深。玄甲波中徒自保。明珠頷下有誰侵。千年睡起興雲雨。一怒山空破石林。自顧最靈寧羨爾。隨時潛見在吾心。</text>
<title>眞珠潭</title>,<text>一曲澄潭碧磵隅。何年神女採明珠。風生飛沫疑眞贗。日動輕波怳有無。鄭子漢濱曾授受。陳王洛浦共踟蹰。淸輝素質今寥寂。獨步空山秪自虞。長門賦曰。步逍遙而自虞。</text>
<title>寶德窟</title>,<text>共說神姝此遁形。後人追慕架丹靑。短長金石排雙柱。上下寒溫設兩櫺。縹緲龕中留塑像。深沈窟裏貯幽靈。攀援強陟雲霄半。秪恐吾人非所寧。</text>
<title>碧霞潭</title>,<text>神山眞脈聚玆潭。形勢精英盡蓄涵。玉井瑤池中上下。瓊臺珠閣北東南。靑霞掩映知蓬島。紫氣徘徊是老聃。已識靈光通碧落。翶翔鸞鶴可能驂。</text>
<title>火龍潭 傳說。昔有金同長老。收佛像佛器。欲作私刹于山外。此潭火龍。驅入于鳴淵六。</title>,<text>火龍來據最高頭。靑黑雙潭在下流。不向寒門放光耀。懶過炎海作浮遊。電雷乍起飛湍處。輝焰還成赤葉秋。金老已亡靈境寂。威聲無復振林丘。</text>
<title>宿摩訶衍</title>,<text>萬玉叢中一梵宮。門前回住兩爐峯。禪床塵積香煙絶。片月中宵掛碧松。</text>
<title>早發摩訶衍</title>,<text>曉發摩訶向水岾。滿林霜露濕人衣。經丘度壑還忘遠。坐愛飛湍灑石磯。又蒼崖紅樹路登登。樹外岑巒玉萬層。今日寒霜昨日雪。溪流處處有輕氷。</text>
<title>踰水岾</title>,<text>去年回策踰玆嶺。顧視山中雲霧重。今日幸逢秋氣朗。滿天森列玉芙蓉。</text>
<title>登萬景臺</title>,<text>數日攀援松柏叢。歸來還欲跨穹嶐。岧嶢直上雲霄半。縹緲浮遊沆瀣中。山似波濤渾不盡。海連天地浩無窮。回瞻紫府煙霞裏。日暮泠然更御風。</text>
<title>題雲水庵 庵主應常師。赴南漢山城董役。</title>,<text>蘭若蕭條雲水間。塵埃滿榻戶長關。山僧亦被聲名誤。一出松門久未還。</text>
<title>夜登楡岾山映樓</title>,<text>斜陽遙下白雲丘。向夕還登明月樓。十日冥搜意不盡。夜深嘯詠曲欄頭。</text>
<title>百川橋。與山僧別。</title>,<text>久向眞區作遠遊。怳然遺世在丹丘。橋邊却與山僧別。依舊銀溪老督郵。</text>
<title>懸鍾庵</title>,<text>奇岩圓覆是天成。仙佛何年扣有聲。曉日摩挲空佇立。寥寥深省豈能生。</text>
<title>題鑑湖御風亭。卽鄭佃家。</title>,<text>不向仙亭去。還尋鄭谷來。湖平天影落。沙遠日光廻。楓岳群峯出。滄溟萬里開。此間多逸趣。何必上蓬萊。</text>
<title>夜宿烈山縣</title>,<text>黃昏投古縣。永夜坐前楹。海上秋將晩。山中月正明。難堪多遠思。況復有離情。更下空庭步。遙天一雁聲。又感爲淸秋至。愁因永夜生。無眠猶悄悄。不語更盈盈。月滿金天迥。雲消玉露橫。悠然東海望。何處是蓬瀛。</text>
<title>烈山湖 卽花津浦。昔縣陷爲此浦。</title>,<text>駐馬松陰下。平臨十里湖。波瀾連海上。浦淑繞山隅。淸影涵雲日。遙聲起雁鳧。還思陵谷變。佇立更長吁。</text>
<title>仙遊潭</title>,<text>群峯環立平湖開。松翠波光相映廻。前水不留後水續。昔仙已去今仙來。蒼苔曰石▣筇住。碧海靑天孤鶴哀。眞境尋遊任所適。回瞻塵世何悠哉。</text>
<title>扶餘途中作</title>,<text>風俗山川舊國餘。樓臺宮闕盡丘墟。昔年佳麗今蕭索。白馬江寒古木疏。</text>
<title>凌波臺</title>,<text>天風漎漎雲裔裔。獨立縹緲之高臺。頭上崢嶸玉宇廓。眼前浩渺滄溟開。蓬萊方丈此相接。漢武秦皇還可咍。萬古須臾九土小。逍遙逸興何悠哉。</text>
<title>淸澗亭觀月出</title>,<text>岩下孤亭碧海東。憑欄獨坐思無窮。風吹大壑褰遊氣。月破重陰上遠空。銀浪遙連十洲外。霜輝遍滿九瀛中。氛昏變作光明界。疑在三淸玉蕊宮。</text>
<title>永郞湖 楓岳。有永郞湖。</title>,<text>曾遊楓岳未相從。今到玆潭擬一逢。落日滿山秋水闊。廻遑何處訪靈蹤。</text>
<title>到襄陽洛山寺有懷。上年來遊。與一妓有約。今來則爲盧氏子所據。不得見。</title>,<text>古寺秋林夕響哀。含情無語獨徘徊。莫愁已入盧家去。萼綠寧知許子來。惆悵玉簫聲已斷。殷勤靑鳥影空廻。三生石上緣猶在。豈待昆明有劫灰。</text>
<title>留洛山寺。與襄陽府使，祥雲察訪。同宿。襄。趙緯韓。祥。李錞。</title>,<text>重尋寶地海山阿。鮫室依然接女蘿。曉對陽烏翔瑞霧。夜看銀闕湧金波。踟蹰羅襪佳期阻。邂逅淸樽逸興多。況値淹留連日雨。賞心歸思更如何。又海寺逢秋雨。遲留心事乖。波濤掀地軸。雲霧塞天街。遂作連宵宿。還將二子偕。尋山有牢約。泥水恐難諧。</text>
<title>洛山寺阻雨。贈素翁。翁卽襄陽府使趙緯韓也。</title>,<text>遠遊到古寺。脩路阻秋霖。地主罄歡樂。天邊忘滯淫。唱歌海雲駐。吹笛老龍吟。秪恨蓬山隔。飛仙不可尋。</text>
<title>到圓岩驛。以蜂蜜。送贈克隆。</title>,<text>昨日遽相別。去留未盡言。夜深宿岩驛。曉起望山門。聊將百花汁。遠寄雙樹園。澆胸可解渴。瓊液不須論。</text>
<title>入天吼山</title>,<text>崎嶇逕路騎纔通。赤葉玲瓏碧篠叢。削立峯巒雲霧外。環流溪澗石岩中。欲尋奇絶知難盡。更討幽深定不窮。向晩遙投蕭寺憩。滿天寒雨漸濛濛。</text>
<title>禪定寺滯雨</title>,<text>驟雨兼風振佛堂。焚香不語坐禪床。群峯衆壑渾雲氣。近樹遙林摠水光。累月尋遊猶未盡。經旬留滯更無央。明朝欲向堂岩去。溪路波深滑石妨。</text>
<title>留禪定寺。大雨數日。因下雪。</title>,<text>積雨仍成雪。山深寒氣多。登樓獨臨眺。倚戶更吟哦。疊嶺珠爲岫。千林玉作柯。下來禪榻穩。端坐守天和。又欲看名區秋色濃。天敎騰六換眞容。却將紫府成銀界。更取丹丘作玉峯。玄圃神人疑可見。藐姑仙子儻相逢。晩來獨上層岩望。璧岫珠林重復重。</text>
<title>禪定寺雪晴後偶吟</title>,<text>山雪初晴海日昇。起看岩壑摠瓏玲。樵童踏破瓊瑤窟。宿鳥翻飛白玉屛。皎潔寒輝連崿嶂。淸英灝氣接靑冥。翛然迥立危樓上。欲逐王喬躡鶴翎。</text>
<title>登繼祖窟。因坐場岩。</title>,<text>遙登窟庵去。崖滑路崎嶇。叢石開玄牝。深房奉佛軀。樹林風淅瀝。岑岫雪糢糊。更欲聞山吼。場岩坐日晡。</text>
<title>發天吼山。卽事題寄襄陽府使。</title>,<text>曉發圓岩驛。遙登天吼山。峯頭雲苒苒。岩下水潺潺。又禪定岩前寺。老僧迎客來。瓊流繞禪室。紅葉散香臺。又客到松門外。雲陰日色微。升堂與僧話。寒雨下霏霏。又雲雨迷岩洞。湍流漲澗泉。連宵仍竟夕。客思轉悽然。又寒雨夜成雪。朝來已滿山。遊人迷去逕。寂寞掩禪關。又風吹雪雲去。雲盡碧天高。坐我瓊樓上。悠悠詩興豪。又晩尋山路行。矗矗望穹石。後竇陷成龕。前岩平似席。又欲向堂岩去。溪氷山雪深。且待春風至。孤筇更遠尋。又曰笑何須惜。夜來亦可憐。殷勤付地主。保護到明年。又落葉和飛雪。尋山歸去遲。寄語絃歌宰。春風有後期。</text>
<title>九月。登彌時坡。大雪滿嶺。杆城，襄陽，麟蹄之界。</title>,<text>岧嶢危嶺接秋空。樹木摧殘大雪中。鬼鑿羊腸開地險。人攀馬尾遡天風。聖人岩下東溟闊。繼祖窟前西日紅。神疲暫憩高標上。若木扶桑目力窮。</text>
<title>窓岩 在麟蹄</title>,<text>危岩一片立崔嵬。疏作明窓霧裏開。安得置余墻壁下。凭吟好引月光來。</text>
<title>渡馬奴驛前溪</title>,<text>昨日山中雪。今朝溪水多。肩輿徐渡去。石瀨起寒波。</text>
<title>途中作</title>,<text>行遍名區今始歸。風吹落葉滿征衣。摩訶霜霰時坡雪。前後遊人見亦稀。</text>
<title>春帖子</title>,<text>庭松增翠色。渚柳動金枝。復値陽春節。閑齋閱舊詩。</text>
<title>寄東岳 時在洪川</title>,<text>不見歲已徂。寧無戀思積。去秋自山廻。氷雪脩路隔。及冬赴嶺上。復見墜馬厄。尋遊素有志。輿疾難遠歷。豈無一伻候。多爲事故隘。驚見星紀改。遙望悲遠客。才大世難容。明時還遷謫。而我來督郵。吏隱甘所適。期與子逍遙。道途非只尺。聊將三死雉。客廚充炰炙。豈謂乏膳膏。用輸情無斁。近來廢吟詩。援筆忘抽繹。尺牘我不好。強題塵淸覿。附東岳次酬詩楊州出餞日。芳草綠如積。遠候瑞雲驛。共嘆歲月隔。銀溪老督郵。終始念窮厄。天星今又改。雪屋坐寂歷。人情喜機巧。世路多艱隘。靑雲舊同寀。誰肯問孤客。忽枉一紙書。却忘三年謫。華蟲登俎味。正與病口適。古體過黃初。白璧獲盈尺。寒。炰久無肉。始。得飽燔炙。薔薇露盥手。逐字煩尋繹。再拜謝知己。何時辰良覿。</text>
<title>題南宮氏溪亭</title>,<text>萬疊靑山一派流。小亭臨水壓層丘。主人偃蹇超塵累。客子攀登失旅愁。曲渚春風輕浪起。遙岑落照翠煙浮。嘯吟未洽忙歸去。魂夢還應續勝遊。</text>
<title>以迎逢監司。馳往原川驛。過馬峴口號。時與張上舍渾夫同行。</title>,<text>監郵行役每相催。馬峴嶇嶔幾度廻。今日又迎巡使去。好時還與故人來。滿山躑躅丹霞映。夾路梨花白雪堆。延賞都忘官事急。溪邊駐策更徘徊。</text>
<title>發山陽驛。向狼川馬上口號。示張渾夫。</title>,<text>長程芳草綠萋萋。深樹幽禽自在啼。送雨餘風吹水過。逗雲殘日映岑低。久爲旅官多懷抱。不是離人易慘悽。秪喜民生逢世泰。家家猶得把鋤犁。</text>
<title>再登龍頭岩 在狼川</title>,<text>高岡走入斗臨溪。斷麓來趨繞作堤。白石粼粼灘玦玦。長松落落草萋萋。躋攀秪恐驪龍怒。俯聽還憐寶瑟悽。勝境重尋猶未洽。淹留直到夕陽低。</text>
<title>迎監司。先到母津江泛舟。在春川</title>,<text>列嶂雲屛繞。長江碧玉流。微風移桂棹。晴日泝芳洲。幽賞忘官事。閑吟失客愁。乘桴吾有志。從此覓蓬丘。</text>
<title>次趙善述病中見寄韻。罷官後作。</title>,<text>爾來殊阻隔。悶默度春風。念子漳濱客。嘆吾塞上翁。音塵憑驛馬。心事付雕蟲。何日琴樽會。論文更侍童。</text>
<title>題金化裛香堂。時在生昌驛山亭。</title>,<text>縣居與郵館。分占一山靑。鑿岸開危閣。臨池架小亭。松風迎爽氣。荷雨裛淸馨。笑問絃歌宰。高深較孰寧。</text>
<title>龍頭岩。與金化諸生留別。岩在金化</title>,<text>列坐長松下。俯臨溪水流。連洲芳草合。圍野碧山稠。勝槩千年賞。睽離此日愁。深情兼古意。欲去更遲留。</text>
<title>遊三釜落 在鐵原</title>,<text>翠璧分排兩面開。流川倒瀉百尋來。飛騰素沫炎天雪。奔放雄聲白日雷。探勝豈無玄度具。題詩寧乏謫仙才。未窮三釜林光暮。獨倚危岩一嘯廻。</text>
<title>遊萬石潭 幷序。在鐵原</title>,<text>潭在鐵原。余宿豐曰驛。曉起向孤石亭。行五里許。路邊見石壁擁溪左右。蒼岩丹壑。玲瓏可賞。溪水泗流渟滀。瀦爲深潭。余卽下馬遊覽。溪邊衆石粼粼。丹葩掩映。境象灑落。興趣飄逸。余降望泝瞻。久而不忍去。遂命名曰萬石潭。以貽後人之遊觀者焉。曉來跨馬向孤石。偶得遞邊萬石潭。錯落高低瓊閣繞。淵淪上下碧天涵。傾崖丹萼粧群玉。絶壁蒼松陰兩龕。耽勝不知歸去晩。坐看波日映山嵐。</text>
<title>孤石亭 在鐵原</title>,<text>長溪繞山流泱泱。巨石屹立出水長。我陟其上聊相羊。恍若鶴飛而鸞翔。丹崖翠壁環其傍。其底潭心龍必藏。隱隱有窟穿其腸。我欲入之心魂揚。却立岹嶢俯蒼茫。若墜復稽仍徊偟。奇形異相狀無方。此地盤遊何代王。有碑記刻今則亡。泰封高麗迭興昌。緣溪長麓有城隍。人事代謝豈有常。山川遊覽應無央。俯仰今古情內傷。我來復値月純陽。紅葩翠葉映波光。異境幽趣却相忘。縱欲歌之安能詳。長嘯獨倚松樹蒼。</text>
<title>丘壑</title>,<text>丘壑卜居深。逍遙物外心。披襟遡淸吹。移席就濃陰。自抱靑霞志。誰知白雪吟。悠悠終永日。矯首望雲岑。</text>
<title>次晩川戲贈韻</title>,<text>新秋書閣早涼生。隱几寥寥罷舌耕。雲散群峯空翠色。日斜疏樹亂蟬聲。泉岩晦跡饒閑趣。魚鳥忘機絶世情。興在欲酬林友贈。恨無風雨筆端驚。</text>
<title>病中偶吟。寄澤風。</title>,<text>寂寞荒墟裏。茅齋數木支。寒風透虛幌。斜日映疏籬。抱病誰相問。纏愁只自知。故山歸計定。慙負聖明時。附澤風次酬韻抱病官從遞。投閑力尙支。更無人款戶。惟見菊依籬。世味酸甜飽。詩家得失知。誰如許司藝。同趣又同時。</text>
<title>返廬途中作</title>,<text>霜露滿原野。客行凌淸晨。疲驂下斷岸。輕舟渡長津。島嶼霧氣宿。林樾風力新。草腓錯壟畝。木落排村隣。泥塗掀鞅急。嶇嶔頓轡頻。秪是適莽蒼。行役多苦辛。伊余守丘園。久作逍遙身。胡然入靑門。復染京洛塵。自顧衰朽質。僶勉隨仄鱗。敎胄豈宂務。訓迪慙非人。況値聖明代。俊彥聯簪紳。徇公不顧私。忠直以上陳。不才亦見孜。悶默聽陶匀。休暇返舊廬。喜得來道循。行行越澗壑。望望指松筠。庶將懸吾車。偃蹇怡心神。</text>
<title>途中作</title>,<text>斜陽猶遠行。疲馬倦長程。雪後寒松色。風前落葉聲。靑霞變初志。白首逐浮名。明日長安道。緇塵撲面生。又千峯日色盡。鳥雀已棲林。長路猶孤往。前村更遠尋。朧朧新月吐。噭噭斷鴻吟。凍滑兼泥沒。辛勤到夜深。</text>
<title>聞虜陷關西</title>,<text>關西精銳擅東陲。豈意胡來若草披。薄伐有師聞古語。橫行無敵嘆斯時。廷臣只用檀公策。野客徒懷杜子悲。雄釰長纓終未試。漫山風雪獨支頤。</text>
<title>送晩川避亂歸嶺南</title>,<text>世亂各奔竄。君南我向東。江干餘臘雪。嶺外已春風。袖襲神籌祕。腰鳴寶釰雄。羈離人莫識。揮涕道途中。</text>
<title>題元副正吉生辰壽筵。時年八十一。居竹山。</title>,<text>元翁降日敞華筵。㡩幕高張五月天。歌舞催時彩服艶。笑談諧處皓鬚鮮。康寧壽考家祥洽。少長歡娛俗美全。勝事欲摹傳後裔。世間何地有龍眠。</text>
<title>愁霖</title>,<text>經旬殊悶雨。連日更愁霖。莫測陰陽理。寧知天地心。泉侵岩逕滑。流漲渚田深。坐覺雲霞捲。淸風滿樹林。</text>
<title>雨中</title>,<text>雨中寥寂臥空齋。靜看前山氣色佳。讀盡古書慵不卷。搜成新句拙難排。飛烏將子穿深樹。流澗揚湍壞小階。身閑尙有憂時念。漢虜交侵浿水涯。</text>
<title>次主人韻。題許子厚東湖乃分亭。名㥏。先擢進士。後中武科。功名未達。位今四品。卜居于東湖美吟江上。自號乃分。</title>,<text>不必臥遊對尺縑。雲生樑棟水飛簷。俯臨洲渚天低樹。徙倚軒階地遠廉。勳業未成知乃分。江山獨占更何嫌。紛吾亦脫塵鞿者。好趁淸秋共捲簾。又雙挾氷肌映翠縑。愛聽歌響繞前簷。妙年詞賦輕溫李。晩歲才籌少藺廉。偃蹇豈能隨俗狀。狂疏全不顧人嫌。終然身世交相棄。歸臥風軒對月簾。</text>
<title>題黃丈復初酒席 名性元。年七十餘。居竹山。</title>,<text>高閣留連飮。月明夜向深。琵琶作胡語。孤管學龍吟。復有纖歌唱。仍催玉斝斟。歡娛情興極。不覺已橫參。</text>
<title>戲題</title>,<text>老子風流老更狂。來披重幄宿林塘。松岑雨霽靑霞氣。荷葉風翻白露光。笑看蛾眉臨時鏡。閑梳鶴髮對朝陽。扶筇晩步泉岩上。衣袂猶沾粉黛香。</text>
<title>贈友人</title>,<text>偶與幽人會。淹留逸興多。窮曛對棋局。連夜共吟哦。草裏蟲催響。窓前月泛波。情懷殊未暢。其奈別離何。</text>
<title>次驪洲淸心樓壁上韻</title>,<text>瀲灎浮光映柱端。蔥瓏秀氣接玄顏。秋風曲渚停歸棹。落日危欄對遠山。駭矚却疑遊畫裏。淸心還似出塵間。諸賢題壁分留在。使我呻吟不塹閑。</text>
<title>宿淸心樓。曉向神勒寺。次壁上韻。書呈牧伯。兼示趙氏二秀才。</title>,<text>陰雲捲盡呈乾端。宿客開窓初破顏。曙色纔分檻外水。秋光已染階前山。輕搖短棹碧波上。遙指幽蹊紅樹間。儒宦漁商俱物役。浮遊那似此身閑。</text>
<title>重到淸心樓。招任正字有後。不在。次壁上韻以留寄。</title>,<text>江上逢迎容色端。樓中談笑好開顏。吟詩盡日臨孤嶼。把酒深秋對衆山。一去每尋魂夢裏。重來還在別離間。憑軒寂寞無歡趣。物色盈眸摠是閑。</text>
<title>月夜。與趙氏二秀才。坐淸心樓上。次壁上韻。</title>,<text>嬋姸娥月露雲端。影落澄波恍玉顏。共對淸光縱談笑。却將幽興報江山。星河掩映岑巒外。煙霧微茫島嶼間。坐久融神俱喪我。百年那得此時閑。</text>
<title>訪李汝一原州幽居。題贈。月峯。家後高峯。</title>,<text>聞子幽棲水上頭。年來多病未相求。阻懷却命秋風駕。乘興何須雪夜舟。翠岫遙連紅樹靜。小溪廻合大江流。靑眸耿對月峯久。落日蒼茫雲霧浮。</text>
<title>題神勒寺東臺</title>,<text>雁叫汀洲鴉噪樹。漁村煙起夕陽頹。來投水北千年寺。徙倚山南百尺臺。攢石岧嶢玄圃秀。停流滉瀁玉池開。飄然若出人間世。坐度纁黃猶未廻。</text>
<title>過亡友許汝厚宅</title>,<text>寂寞故人宅。茅齋鎖竹扉。園林寒吹動。門巷夕陽微。款曲情猶在。歡娛事已非。重吟壁間句。不覺淚霏霏。又我昔有行役。君言無滯留。往來纔十日。存沒似千秋。豈但同宗眷。尤多共榻遊。茶川寒日暮。逝水自悠悠。又每說深山隱。那知泉路歸。爾音猶在耳。吾淚已沾衣。竹外新蓮沼。溪邊舊釣磯。荒涼非昔日。衰草映斜暉。</text>
<title>重九日。獨坐偶吟。</title>,<text>九秋佳節是重陽。老去頻來只自傷。默坐無心採菊蕊。歡遊何處薦萸房。風生萬木調刀響。霧霽群峯錦繡光。隱几看書幽興足。登高不必引杯長。</text>
<title>寓興 三首</title>,<text>前山秋晩錦屛開。霧散雲飛日影廻。獨倚小窓歌復嘯。閑尋幽逕去還來。悠然自得淵明趣。率爾寧生阮籍哀。幸有南隣棋酒伴。招邀對局更銜杯。又錦樹玲瓏西日明。荒原蕭瑟夕風鳴。山蜂就暖緣簷集。林鳥侵寒傍砌行。學遁未成多慕想。安貧已久少經營。牲川山水知佳勝。採藥垂綸托此生。又黃昏客散坐空堂。谿谷荒涼草樹蒼。洞霧和煙多變態。山雲護月未舒光。棲遲自有林泉樂。蘊抱寧儲籌策良。入夜炯然無夢寐。陶陶逸興傲羲皇。</text>
<title>哭許汝厚</title>,<text>玉谷蟹南翁主庵。嶺雲松月與山嵐。携筇盡日同遊覽。連榻終宵恣笑談。人事已隨秋水逝。梵林空帶曉霜酣。斂衾執紼情無極。隣笛床琴淚不堪。</text>
<title>有所思</title>,<text>涼颸動樹裏。寒日照林間。悵望佳期曠。寥寥獨閉關。又望君君已去。待君君不來。山齋秋月白。庭樹秋風哀。又美人來何遲。西山寒日沒。莫愁林逕昏。今宵有明月。</text>
<title>秋詞</title>,<text>深秋旅雁哀。薄暮村舂急。獨倚庭樹間。情懷殊鬱邑。又落日照紅樹。玲瓏窓戶間。幽人隱几臥。目送浮雲還。</text>
<title>雨後作</title>,<text>日晏幽棲尙掩扉。坐看山色靉秋暉。片雲暗逐征鴻度。小雨仍隨落葉飛。庭砌生香知灑急。泉流少纈覺行稀。須臾開霽乾坤朗。錦繡千林更發輝。又村塢寥寥禽鳥聲。雨晴雲散夕陽明。小兒號叫隨孃去。老犬嘷鳴傍主行。收穫已空難粒食。兵塵未熄尙郊耕。深山芝朮應無禁。倘得棲遲寄此生。</text>
<title>林泉</title>,<text>林泉高臥此身閑。倦鳥遊雲笑往還。松下石田南北畝。溪邊茅屋兩三間。尙平婚娶初無累。范蠡功名竟不開。世亂更嫌居止淺。欲尋楓岳萬重山。余無子。棄官而狹卑。故下聯及之。</text>
<title>溪上作</title>,<text>疲驂暫駐下溪沙。緩步苔磯倚古査。衰草晩煙迷去馬。遠林寒照亂飛鴉。征途杳杳蒼山外。客興悠悠綠水涯。從此便成長往志。永超塵路臥雲霞。</text>
<title>訪金進士㙉。不遇。金居軍長里。余在禿音江上。相去十里許。</title>,<text>林藪江湖十里餘。秋天來訪到幽居。主人命駕知何向。客子停鑣問所如。日午柴扉喧鳥雀。風淸竹室靜琴書。兒童錯見呼爺至。笑指霜髭却返車。</text>
<title>江上作</title>,<text>日落滄波外。煙橫古渡邊。帆檣依岸泊。鳧雁傍沙眠。獨立蒼茫地。遙臨汗漫天。澄鮮徹上下。心賞更悠然。</text>
<title>風霜</title>,<text>風霜萬木盡凋零。露出林中孤草亭。寒葉飄颻迷井逕。晴暉荏苒照窓櫺。龜藏自分依南郭。鵬擊無心起北溟。蘭蕙已將桃李歇。寂寥猶對嶺松靑。</text>
<title>溪上作</title>,<text>一曲瓊沙碧玉流。停驂晩日爲遲留。千林草樹看皆隕。百畝稻粱覺盡收。孤與微茫群雁叫。碧天寥廓白雲浮。臨川每冀如斯逝。役役征途尙未休。</text>
<title>及第尹汝徵慶筵題贈</title>,<text>江上芙蓉高氏怨。月中丹桂荊生榮。古人白首猶求試。今子靑春已有成。淫液三經守螢榻。翶翔萬里上鵬程。須知易得遠憂失。確志無爲寵辱驚。</text>
<title>水晶山詞</title>,<text>妾家住何所。水晶山之垠。穠姿似桃李。操節比松筠。爺孃鍾愛憐。生長無苦辛。敖戲山中月。嬌艶山中春。其二春風復秋月。荏苒二八年。肌膚極美潤。姿態多嬋姸。爺孃求壻郞。選美不論錢。嫁與鄭氏子。年少且才賢。其三朝入蘭芝室。夕披鴛鴦衾。嬌羞且婉孌。綢繆結同心。誓言山岳重。恩情江海深。盡我承順志。毋違戒自今。其四數月始于歸。遙遙指薪谷。備禮以脩栗。前導以花燭。下馬入君門。豐富潤其屋。膳美服又華。不必要官祿。其五升堂謁姑氏。褰惟拜大家。復有前妾美。與我同庖廚。二女不同行。況北三女居。爲粲勿爲姦。矢不失歡娛。其六飮食隨豐嗇。紡績隨重輕。豈無騷擾時。惟恃郞君情。每爲開口容。不作攢眉形。家裏多少人。皆言彼女貞。其七唶我少女僕。隨我離家鄕。思親逃走至。鑄言誑爺孃。爺孃謂我苦。大叫便搥床。翌朝俱鞍馬。載我還閨房。其八昔爲同室居。今爲異鄕思。君言猶在耳。生死不相離。妾身無變易。君情有轉移。胡不爲一來。見我泣涕時。其九江海今爲淺。山岳今爲輕。妾首如飛蓬。妾心如搖旌。朝朝出門望。不聞君馬鳴。日夕遂頹床。枯槁難爲形。其十夢裏有好時。怳若君在傍。夢覺塊獨處。廷廷若有亡。夢時長相親。覺後遙相望。願將晝爲夜。令我夢時長。其十一君子慕少艾。初不由婦翁。豈擇爺孃心。但求妾美容。生嗔是爺孃。罪不在吾躬。仁人固多怨。何不察我中。</text>
<title>述懷</title>,<text>滿鬢霜華滿面埃。便携書釰賦歸來。幾年壟上思雲臥。此日林中逐鳥廻。茅屋未成風雨揭。渚田纔穫稅租催。安貪自擬終身樂。一曲商聲向晩哀。又萬事人間已掉頭。經年潇灑臥林丘。文章司馬千金賦。豪氣元龍百尺樓。山月滿窓無夢寐。野風吹袂獨夷猶。蔡生躍馬羊公石。身後身前總是浮。又山下孤村生事微。寒天晩日倚松扉。風摧落木偏多響。鳥度斜陽故弄輝。見客猧兒藏竇吠。迎神羯鼓隔籬揮。綿裘饘粥安吾分。不向人中校是非。</text>
<title>無題</title>,<text>籬邊高柳晩風鳴。門外長江夕浪生。騷客遠來孤棹至。美人相對兩眸明。可憐洛浦神宵蔽。誰羨陽臺暮雨行。淸月滿空良夜永。低帷昵枕有餘情。</text>
<title>中梁浦途中作</title>,<text>渺渺長郊驅客車。森森枯樹亂飛鴉。負兒岳立寒風轉。牧馬場平落日斜。遶水崎嶇高下路。傍山寥落兩三家。行行且趁嚴城閉。滿眼塵埃撲面沙。</text>
<title>余定居於美吟江上。與許子厚乃分亭相對。余卽往訪。步前韻以贈之。</title>,<text>贈我題詩重束縑。與君臨渚對飛簷。同遊不羨公侯伯。競取還忘禮義廉。南北江山誰勝負。往來舟杻絶猜嫌。嘯吟莫嘆功名薄。猶勝宗元詠水簾。又盈盈一水靜如縑。望美寒洲仄帽簷。遂傍沙頭乘快鷁。正逢波面戢飛廉。分江一半初無惜。沽酒十千定不嫌。握手相歡忘日夕。雪峯斜照映疏簾。</text>
<title>黃丈酒席贈</title>,<text>亂山晴雪北風涼。歲律將窮夜正長。四五佳期拚勝賞。十千美酒會高堂。爭呈香臉當春色。更把華燈替月光。醉後狂歌天地窄。任從時序自催忙。</text>
<title>與柳亨叔，朴馨叔。約往黃丈家。亨叔入郡。獨與馨叔往。題贈酒席。</title>,<text>題鳳中宵思舊識。登龍今日樂新知。澹臺遠詣琴軒裏。孟祖初逢酒席時。一入靑雲寧赴約。孤吟白雪怨違期。從玆感念應無已。把酒濡毫倘更隨。又十里聯鑣度石矼。來遊綺席壁釭雙。遏雲歌雜生風曲。紅碯盤連白玉缸。晩歲交情傾海嶽。醉時豪氣揭竿杠。分携未盡新知樂。何日吟哦更倚窓。</text>
<title>自黃丈家宴罷歸。次前韻寄。</title>,<text>黃壚昨日開華宴。石友四三玉女雙。花鳥影搖雲母籠。蒲桃香溢水晶缸。撚挑妙曲金爲撥。揮寫新詩筆似杠。今夜寂寥蓬蓽裏。臥聞風雪打寒窓。</text>
<title>次朴馨叔見寄韻 以溫陽郡守遞來</title>,<text>閣夜開筵値赭鞭。君非靑歲我衰年。光陰易謝須歡樂。愁病交侵合醉眠。野馬塵埃徒以息。河車姹女更何緣。壚頭歌曲燈前舞。若待他時定不然。又富貴可求吾執鞭。浮雲敝屣已多年。且看役役朱門謁。爭似閑閑雪屋眠。姑與交遊謀一醉。更將佳冶結三緣。薰爐明燭宜窮樂。得失哀榮孰使然。</text>
<title>赴洛僑居偶吟。呈諸友。</title>,<text>京鄕俱是一茅廬。朝市林丘摠晏如。北苑淸風吹杖屨。東城疏雨潤琴書。倘來勳業心無那。自在逍遙趣有餘。更與村翁對棋局。靜閑遠似在山居。右呈月沙扶疏樹木繞吾廬。林裏城中兩宛如。秪愛幽園依綠水。無心微績記丹書。方圓齟齬衰庸極。進退從容寵辱餘。磵石松門常在眼。終然歸去且閑居。右呈北渚是非得喪吾何與。丹轂黃冠意自如。蔬糲還同林下食。聖賢長對案頭書。迢遙泉壑脩岑外。瀟灑襟懷小雨餘。世事紛紛無日了。誓將初服返幽居。右呈鶴谷細雨東風楊柳舒。故林春意問何如。白頭未厭幽棲樂。碧嶺無移竦誚書。富貴浮雲非所願。優游度日不須餘。看花採藥眞吾事。從此孤筇訪舊居。右呈谿谷</text>
<title>詠懷</title>,<text>春風應自故園來。落盡閑階幾樹梅。鄕思惱人眠不得。滿庭花月獨徘徊。又小齋寥寂似山家。睡起開窓玩物華。宿雨初晴春晝靜。自移書榻近桃花。</text>
<title>送姜順天之任</title>,<text>一病沈綿久未蘇。聞君五馬向南湖。春風楊柳東門外。無那靑絲繫玉壼。</text>
<title>送閔參判以登極使赴京。名聖徵。字上尙。</title>,<text>䧹塞胡塵起。鯨波木道通。路經三島月。天借一帆風。其二映水鼇身黑。橫空鯨鬣長。停舟倚孤嶼。初日照扶桑。</text>
<title>登松京南門樓。次金相國 貴榮 韻。</title>,<text>流水啼禽助客悲。獨憑危檻起遙思。操鷄搏鴨興王日。鳳舞龍飛赫業基。年代凄涼傳野老。城池蕪沒付樵兒。却嘆聖祖勤營室。更惜孱孫忽漏巵。又人事蕭條觸目悲。更尋遺跡益嘆思。紫霞洞廢管絃地。滿月臺荒丹雘基。創始當年開大邑。垂成累世乏佳兒。低問却想興隆日。故老傳言豈是巵。</text>
<title>祈雨松嶽。得雨。雨晴。渡落花津。休村舍。</title>,<text>喜雨初晴物色新。揚舲晩渡落花津。行投村舍休官馬。來設廚供拜邑人。柳幕風微鶯語亂。茅簷日靜燕飛頻。坐看膚寸生雲氣。從此成霖澤下民。</text>
<title>進士李慶林挽詞</title>,<text>去年連榻宿茅堂。笑語團欒徹夜長。嘆我老來甘寂寞。憐君寇至苦奔忙。相分只願無愁疾。一別那知到喪亡。路遠未成牽靷哭。遙歌薤露涕霶霶。</text>
<title>李忠義挽詞 名惟幾。字子新。居竹山。</title>,<text>沙田梅谷兩幽棲。山寺林亭幾挽携。京洛暫來多慕戀。幽明永隔極悲悽。可憐諸女依秦贅。誰約群僮服夏畦。故宅荒涼那更過。碧桃花落小墻西。</text>
<title>許經歷挽詞 幷序</title>,<text>名㙉。字子厚。卽坤汝厚之兄也。子厚與余俱癸亥生。自少忘形。到老不乖。又與汝厚接境居。亦與之相從甚歡。去丁卯秋。汝厚卒。今年子厚又卒。慟矣。情見乎詞。孤帆憶昔過江亭。岸幘歡迎兩眼靑。齟齬一生俱棄世。團圝數日各忘形。襟情未洽趨塵陌。魂夢猶尋對月櫺。慟矣卽今泉石隔。灘頭那忍更掦舲。又子之兄弟是同宗。況我生年與子同。丘壑江湖共來往。峨洋雲雨愼初終。茶溪昔去悲西日。岩寺今來哭曉風。歲歲親朋凋喪盡。老翁何意在人中。</text>
<title>送全州府尹李公 名尙吉</title>,<text>裁割紅雲錦。來求佳句新。遍分諸學士。亦及老勳臣。暫輟刀圭餌。還披筆硯塵。深情兼別恨。哦詠惱心神。又深宮同鎖直。遠塞作睽離。復喜聯班語。還題贈別詩。去來雖有數。聚散苦無期。旋旆應須早。無令久夢思。</text>
<title>送趙善述赴任善山</title>,<text>一爲老勳臣。疲庸人事屛。不復出門庭。拘拘保形影。送行鬼揶揄。干謁人榛梗。忽投黃雲牋。贈言子有請。始知驅五馬。遙遙踰鳥嶺。昔守東關險。今赴南路永。去來數歲中。役役無安靜。神旺且不樂。矧復多災眚。余方負薪憂。舊筆莫能秉。臥蓐未摻裾。悵望空延頸。況又無一言。舊情知難領。搜索強題之。吟哦輒悲哽。龍湫與鳩岩。脩程歷異境。春風拂征袂。客愁應不整。余又與世違。幽屛尋箕穎。平生同抱穩。徒成一夢耿。</text>
<title>靑廬</title>,<text>綠陰芳草繞靑廬。睡起開窓日色舒。窈窕定膺瓜秩慶。雍容將見鵲鳩居。今朝閶闔頒花軸。明日雲林挽鹿車。自幸老夫無不利。棲遲鼓瑟意何如。</text>
<title>與柳亨叔訪黃復初。因與之飮樂留宿。</title>,<text>黃壚燕集已三年。重到風流尙宛然。更聽新聲吹玉笛。還尋舊曲撥鯤絃。深春危閣催飛斝。落日華筵競綴篇。勝會續成眞美事。後來應得萬人傳。</text>
<title>赴安老溪亭設宴。次其韻。名澍。年八十餘。</title>,<text>好向林亭小酌開。暮天飛雨霽還來。留連更待雲間月。競取淸光入酒杯。</text>
<title>次梧岩朴馨叔幽居韻</title>,<text>羨子逍遙地。依山結構初。還同林下隱。却與世中疏。篇什聊頻寄。襟懷試共攄。從今分一半。連壑卜幽居。又林壑誰相伴。書籤與酒巵。還鄕非暮節。耕野是明時。醉臥松間石。吟攀竹外枝。悠然得佳句。題寄慰相思。又遣興排詩句。寬懷倒酒巵。深林經雨後。高閣納涼時。白水迷田野。斜暉映樹枝。幽情同彼此。遙想美人思。又共住牛鳴地。俱爲樗散人。從來同臭味。老去比居隣。自笑溝中斷。還依座上春。欣迎酬唱穩。不必語酸辛。</text>
<title>初入受賜柳希亮家。</title>,<text>危樓高壓蠶頭脈。城市閭閻袵席間。曾見連雲藏貴戚。那知披草受恩頒。平臨駝駱雲從路。直視峨嵯水落山。獨倚曲欄仍默數。去來衰盛若循環。</text>
<title>族會日。次金道源韻。</title>,<text>祖先昆裔繼聲名。烜赫寧慙世上英。紱冕朱輪當路盛。芝蘭玉樹滿庭生。邇來喪亂悲前事。此日追尋續舊情。秪幸吾儕猶不墜。會須敦勉共扶傾。又出入連鑣居接甍。追隨歡會樂時淸。兵戈幾歲離鄕土。簪組今朝集禁城。愧我承家非令子。多君似舅是賢甥。初筵摛藻摹佳賞。數疊瓊章勝玉笙。附道源元韻積德吾門濟大名。道山今日集宗英。敢成宅相光先烈。愧乏家聲屬後生。老去形容驚久別。興來詩酒爲多情。人間此會知誰及。觸目琳琅一座傾。又元勳賜第聳飛甍。複檻脩簷暑氣淸。北望山河壯京國。西來風雨滿都城。一時歡會盡尊戚。何處羈孤來此甥。酒闌忽憶十年事。長興洞裏起簫笙。</text>
<title>入柳家戲題</title>,<text>初年爲富屋。今日作貧家。廳舍無門戶。庭階長草芽。飆風來不禁。炎景射難遮。四壁雖懸磬。高明尙可嗟。又臥看長天際。群峯紫翠開。茫茫孤鳥沒。嫋嫋遠風來。遂滌煩痾盡。還將逸興催。不須方外去。淸爽卽仙臺。</text>
<title>韓知事挽歌 名德源。文科歷敭。年八十餘。曾爲竹山府使。</title>,<text>五福人間一曰壽。九階朝列二爲卿。傳家況有三龍秀。繼業先看五馬榮。川逝如斯夫子順。山頹安放舊民情。未成賻弔緣貧病。涕淚無從更滿纓。</text>
<title>明月</title>,<text>東峯明月出。流影滿前楹。隱几此時興。鳴砧何處聲。山空暝煙盡。天迥夕風淸。夜久轉無寐。衣裳涼露生。</text>
<title>曉望</title>,<text>盥櫛憑軒坐。高樓爽氣秋。天晴丹日出。風靜翠靄浮。甲第甍簷接。名園樹木稠。居然成大隱。卒歲可遨遊。</text>
<title>驟雨</title>,<text>亂風驅驟雨。霑灑滿前楹。飛瀑緣簷下。流湍遶砌橫。已滌炎威盡。還多爽氣生。向夕陰雲捲。披襟對月明。</text>
<title>穆陵遷葬挽章</title>,<text>古昔聖哲莅喪葬。必誠必愼勿有悔。修之非古尙泫然。況此玄宮卜必改。雖無水齧切近災。彼安此安不其殆。陟降之靈斯震怒。隱忍威遲若有待。粤我於皇聖神孫。定社明倫年癸亥。有訹誠有神若符應。天啓人甚則斯乃。不必觀象望氣得。亟畀神宅嗟冥宰。張朝累日覲巨民。若喪考妣逾初載。微臣昔年仄末班。猥承龍光接神彩。是時喪亂甫定初。宵衣旰食終不怠。特蒙褒命超四階。謂臣匪懈勤采采。未報之德抱弓號。不蓐螻蟻臣有罪。那知今日復瞻望。擗踊哀痛淚漼漼。於戲聖德天覆燾。光國之中東至海。遺賢畢起盡登庸。嘉言罔伏咸俯採。構堂丹雘不日成。桑土綢繆未雨迨。德洽邦民播馨香。誠動天兵救葅醢。謳吟未已遽遏密。哭望山㟠空㟪磊。昔穴之凶民憤齊。今穴之吉民喜倍。已下復啓雖罔極。捨假就眞應無紿。出彼隧外僾其樂。入此隧中儼如在。永保無疆億萬世。旭卉斯同上天縡。</text>
<title>次金舍人 世濂 以御史歷湖南。贈外舅許寀監察韻。時許流落湖南。</title>,<text>仳儷徒悲餒若敖。過逢應慰獨賢勞。形容羸悴盈顚雪。世事凄涼滿目蒿。似舅貴甥成宅相。傳家令子合門高。傷離秪可賡詩什。遣悶何須戒酒螯。附金世濂元韻他鄕豈料此留敖。握手還悲久別勞。今日一家唯叔姪。昔年遺跡已蓬蒿。天寒水國魚龍伏。秋盡山城鼓角高。努力明時各自保。不須沈醉喜持螯。附許寀次韻繡衣行色少遊敖。巡歷湖山跋踄勞。窮巷偶成開咲語。貧居莫歎供藜蒿。夜深茅屋靑燈暗。雲捲霜空素月高。明日分携更相憶。不知何處共持螯。</text>
<title>下鄕出都城</title>,<text>草草辭京輦。悠悠去國情。遙空寒日下。平楚晩風生。樸直宜招謗。庸疏未見誠。黃昏投野店。不寐到鷄鳴。又落日尋幽逕。孤村一犬嘷。寒聲生樹杪。暝色入林皐。人靜溪流響。山深星斗高。客懷難可遣。殘燭暗還挑。又斜暉冉冉夕風鳴。羸馬間關出漢城。地氣上升山雪盡。天光下落水波明。屈原旣放猶憂國。夫子何先必正名。世棄不辭荒野遯。遲遲空軫戀君情。</text>
<title>發京城。向水原雙阜縣。</title>,<text>晩出都門向海居。廻瞻城闕意何如。龍山大窖千層上。雀浦平沙十里餘。風暖江流皆泮凍。春晴道路少泥淤。停舟跨馬踰前峴。却喜塵囂日漸疏。又梁鴻前引孟光隨。遙指微茫碧海涯。處處蒼松迷店舍。行行宿麥靄陵陂。潮來浦漵滔天勢。雲捲岑巒落日時。自古聖賢浮且蹈。更堅初志庶無移。</text>
<title>遣興</title>,<text>日暖風微鳥雀喧。茅簷獨坐對林園。圓方齟齬知難入。名實暌乖更莫論。旣捨簪裾去京闕。且將書帙老丘樊。春還紫陌韶光滿。桃李朱門幾處繁。</text>
<title>登高望海</title>,<text>扶筇徐步出松林。獨立山椒望海潯。洲渚縈廻潮已落。波濤浩渺日初沈。琅瑘却笑秦皇樂。赤石還成謝客吟。破浪探珠非所願。謾將垂釣欲隨任。</text>
<title>贈李處士子廣 名浩中</title>,<text>海畔相逢本不期。人間最樂是新知。靑眸終日茅簷下。共對滄波理釣絲。</text>
<title>遣興</title>,<text>桐花未落牡丹開。柹葉初敷竹筍胎。日午幽軒新睡足。坐看潮水去還來。又翠柏蒼松遶海堤。綠陰芳草覆山蹊。幽園獨涉時流憩。渚鳥林鶯自在啼。又椒園竹塢白蘋洲。鷗鷺倉庾黃栗留。何幸老身爲世棄。棲遲遊衍海山陬。又海雲消盡碧天長。獨倚脩篁立渺茫。正値淸和明月夜。梧桐花落滿庭香。又庭院無風月正明。離離花樹露華淸。忽聞海鳥和鳴過。殊勝臨皐一鶴聲。</text>
<title>乘漁舟。遙寄洛中諸友。</title>,<text>萬頃滄波一葉舟。漁翁身世勝公侯。連紘集網垂鵬翼。橫木爲機架鷁頭。敏手翩翻爭轉軸。潛鱗撥刺已盈篝。侈盤却笑馮讙苦。彈鋏胡爲事客遊。又五月羊裘坐小舟。穩如天上傲陽侯。垂綸沈罟方成趣。馳轂鳴珂已掉頭。只取逍遙逃世網。寧求呀呷滿吾篝。夜深催棹乘潮返。高枕藜床化蝶遊。又海舠寧羨五湖舟。吳詠還輕萬戶侯。誠乏匡君辭輦下。情深望美送槎頭。因聲玉軫風生席。却瀉銀盤雪滿篝。對此須思漁釣客。相違今欲絶交遊。</text>
<title>偶吟</title>,<text>紅藥花翻綠筍齊。古槐陰薄碧梧低。黃鶯似解幽人意。偏傍茅簷盡日啼。</text>
<title>投宿萬義寺</title>,<text>嶇嶔逾後嶺。杳窱入前林。萬木濃陰合。千岑積翠深。老僧開古殿。倦客豁煩襟。倚柱嘯吟久。遙看西日沈。又長夏脩程客倦行。暮投山寺倚前楹。群峯靉霴斜暉盡。叢木陰森晩吹生。却與老僧談舊事。更聆孤鐸起遐情。多年困惱塵囂裏。喜得襟懷一日淸。又簷椽後屈兼前屈。楹柱南彎復北彎。尙設塵筵致精楚。更塗丹雘極堅完。風鈴振響驚魂夢。月幌通輝爽肺肝。外視樸麤中穩洽。今宵旅憩覺閑安。</text>
<title>遣興</title>,<text>嶧桐梁梯蔭茅簷。蒲席藜床葦作簾。臥聽潮聲風送遠。起看山翠雨來添。竹間小逕紅英爛。槐裏閑庭碧草纖。物色催人詩興發。老夫多病筆慵拈。</text>
<title>潮至</title>,<text>竹外海潮至。群峯水上浮。親知來集網。僮僕去移舟。却喜塵紛遠。還憐境象幽。逍遙有仙趣。着處是瀛洲。</text>
<title>次安老韻 名澍</title>,<text>近住嘗嗟會面稀。他鄕況復久暌離。月明漁艇遙思夜。日暮林亭獨坐時。莫恨顧雍曾喪子。寧如伯道尙無兒。何當皓首長相對。洛社商顏豈擅奇。</text>
<title>次韓處士 伯男 韻</title>,<text>幾年離恨積。今日好懷開。共嘆形容老。還悲歲月催。孤筇沙際去。短棹雪中廻。從此頻相訪。披牋且覆杯。又赤葉今朝落。紅英昨日開。春風忙裏過。秋色暗中催。況對滄溟闊。頻看潮汐廻。無論衰盛事。共盡淺深杯。又土木形骸志。乾坤雨露恩。光陰同逝水。富貴似浮雲。鵷列衰年別。鷗鳴靜夜聞。蓬丘看只尺。擬欲躡仙群。又後浦潮初落。沙頭網罟開。漁人來共語。艇子去相催。戢戢潛鱗出。洋洋鼓枻廻。興中齊小大。巨壑若坳杯。</text>
<title>次金處士信邦韻</title>,<text>斜陽下遙嶺。初月映淸灣。釣渚遊魚躍。漁村宿鳥還。心遊汗漫上。身寄水雲間。忽得幽人贈。耽吟不暫閑。又橘隱圍棋老。壼藏賣藥翁。蘭亭觴少長。沂水詠冠童。自有寬閑地。寧投局束中。賢愚與貴賤。俱逐逝川空。又靑鳥翩翩海上來。瓊章展玩興情催。春風訪子仙翁島。桂棹同遊王母臺。</text>
<title>獨坐</title>,<text>獨坐空齋百感生。遙林號怒起風聲。只憐疏竹供閑趣。影入晴窓暗復明。</text>
<title>元日</title>,<text>壬申元日日初長。獨坐閑窓對綠篁。天上炎涼輸七十。人間得失付尋常。疏籬風靜禽聲滑。遠岸煙消樹色蒼。千首新詩一棋局。却將丹壑傲岩廊。</text>
<title>偶吟</title>,<text>棲遲物外傲軒羲。隱几開窓閱舊詩。晴雪滿林輕吹動。竹西斜日映松籬。</text>
<title>夜宿棲鳳庵</title>,<text>朝發虎兒谷。暮投棲鳳庵。淺泥生水北。殘雪在山南。下馬迎僧五。升堂揖客三。進餐仍借榻。終夜得眠酣。</text>
<title>與諸友。重尋舊會于蟹越寺。</title>,<text>舊寺依俙已十年。重來不覺淚潸然。寺經災厄纔修葺。僧値歉凶更徙遷。對酒雪峯終日話。聯衾禪榻度宵眠。仍思石友曾凋裘。遙望茶川鎖暝煙。</text>
<title>再到萬義寺。贈戒元師。</title>,<text>去年曾過宿。今日復來投。尙認禪房穩。還看佛殿修。風林生夕響。石澗漲春流。更感元師意。殷動語不休。</text>
<title>宿萬義寺。次前韻。</title>,<text>遠客暝投山下寺。簷前新月正彎彎。靈峯再到渾如舊。佛殿重修尙未完。借榻穩眠蘇疢疾。逢僧恣語豁心肝。明朝又向滄洲去。象外浮遊勝幼安。</text>
<title>路中作</title>,<text>風柔日暖春將半。禽鳥和鳴地氣舒。村女提筐挑野菜。田翁荷臿引山渠。孤鞭款段斜陽裏。長路淤泥小雨餘。行邁閑閑非物役。滄洲南畔是吾居。</text>
<title>雨中作</title>,<text>山雲連海霧。飛雨雜飄風。岸草抽新綠。林柯振舊紅。遙看平野淨。獨坐小堂空。僮僕忘沾濕。罾魚後浦中。</text>
<title>前別坐李士星挽 古相李浚慶之孫。許筠之壻。卒于水原中牟。</title>,<text>憶君來贅吾門中。一見心知繼祖風。秪道雄豪能致位。豈期災眚未成功。倚閭鶴髮猶憂疾。分蝨髧髦竟愼終。昔看氷殘今玉折。老生哀慟更無窮。又君因病痼我年深。來住同鄕未一尋。屢得話言知戀戀。每思風骨却森森。彌留竟至華輴引。衰憊難成白馬臨。彼此情懷終莫展。哀歌那得豁胸襟。</text>
<title>記見</title>,<text>女兒手折山花開。忽見遊蜂何處來。香臉丹葩渾不辨。飛飛還繞鬢邊廻。</text>
<title>留別李處士 浩中</title>,<text>二載追隨久。情逾骨肉親。東西門巷接。朝夕往來頻。共對滄波月。同遊岩壑春。居然成此別。不覺淚沾巾。</text>
<title>移家戲題</title>,<text>三年京洛三移宅。二載江湖二換舟。托跡謀生無定計。老翁身世似雲浮。</text>
<title>鷄林府院君李守一挽詞</title>,<text>雁門旄纛揖淸光。麟閣丹靑接末行。外禦祕籌班定遠。中興偉績郭汾陽。平生慕想情何極。此日悲傷涕自霶。更睹周阿蘭玉秀。纘承家業定無疆。</text>
<title>許巑妻▣氏挽詞</title>,<text>弱質嬰沈痼。貞姿就窆堙。餘香猶未滅。遺掛尙如新。忍見孤鸞夕。難聞遠雁晨。況無蘭玉植。傳守付何人。又未遇鴻都客。難求聚窟香。中宵無伴寢。千里獨還鄕。曉露紅旌濕。斜暉畫翣光。舊廬荒樹裏。回顧涕霶霶。</text>
<title>冬還雙阜。時氷君歿而來葬。</title>,<text>春遊冬始歸。物在嘆人非。冒雪叢筠翠。經霜百卉腓。網收抛土室。舟繫傍苔磯。漁釣今誰伴。徊偟老淚霏。</text>
<title>至夜</title>,<text>遙夜幽齋裏。明燈閱古書。親朋二三集。編帙百千餘。子半今應過。心中已覺舒。整襟仍兀坐。探賾一元初。</text>
<title>朔風</title>,<text>朔風亂射穿疏屋。窸窣終宵動紙天。聾耳有聲羸頰冷。呼兒驚問更無眠。</text>
<title>堰外</title>,<text>堰外平郊郊外浦。浦邊列岫接遙空。斜暉倒映寒潮滿。宛在丹靑粉繪中。</text>
<title>月夜</title>,<text>寒氷晴雪映松陰。皓月涼風滿竹林。獨步閑庭良夜永。澄鮮顥氣澈幽襟。又階前風竹聲。階下月梧影。屣履步空階。中宵山海靜。</text>
<title>朝望</title>,<text>獨立梧陰望遠空。宿雲初捲日曈曨。去來潮汐川成陸。遠近林巒翠接紅。違世已能棲海嶠。尋眞將欲訪壼蓬。逍遙閑趣無人會。一嘯聲連碧篠風。</text>
<title>夕望</title>,<text>庭窓夕照紅。扶杖倚筠叢。翠岫連平楚。滄波接遠空。逍遙山海畔。嘯傲水雲中。更覺塵紛隔。甘爲遯世翁。又岑寂步庭阿。幽懷薄暮多。暝煙迷井巷。寒雀聚林柯。海近潮常至。山深客不過。東峯明月出。心賞更如何。</text>
<title>獨坐</title>,<text>松聲動晩吹。竹影亂斜暉。獨坐明窓裏。無人來叩扉。</text>
<title>諸溪</title>,<text>諸溪近海漲無垠。高浪氷生鏡面新。向晩寒潮來又去。玉鱗銀甲更嶙峋。</text>
<title>大雪</title>,<text>藹藹浮浮一望中。松筠低壓靜無風。須臾開霽乾坤朗。瓊岫瑤林接遠空。</text>
<title>曉月</title>,<text>曉月當窓白。幽人愁不眠。榮將杜俱去。病與老相纏。未試金丹訣。徒吟玉蕊篇。披衾仍展轉。初日照簷前。</text>
<title>宵長</title>,<text>年老兼多病。宵長更小眠。江湖猶戀主。丘壑尙籌邊。預慮邠郊地。長憂杞國天。風聲與月色。心想轉茫然。</text>
<title>夜雪</title>,<text>寒雲籠月塞天街。亂雪經宵沒土階。積素便姸埋岸竹。殘霙淅瀝落庭槐。手籃隣女妨挑菜。腰索家僮苦採柴。簷暉稍暖簾風靜。玩賞怡然倚小齋。又積雪遍原野。連山到海涯。乾坤同顥氣。草木盡瓊蕤。庭際兒童戲。林中鳥雀飢。須臾朝日上。光景更添奇。</text>
<title>雨來</title>,<text>昨夜雨來雪已盡。今朝日出凍全消。流澌不下遊魚上。集網移舟可逆潮。</text>
<title>重經棲鳳庵。次前韻。</title>,<text>暮入雪峯裏。蕭條有小庵。勁風來屋北。缺月在簷南。觱栗連春孟。呻吟度漏三。方知行役苦。到曉未眠酣。又 史記大宛傳註。正義心佛上天靑梯。今變爲石。沒入地。唯餘十二蹬。蹬間二尺餘。彼耆老言。梯入地盡佛法滅。慈悲惑衆甚。處處盡僧庵。梵唄連遐邇。樓臺接北南。汝梯將沒十。吾道本參三。秪喜塵氛隔。尋遊敍暢酣。</text>
<title>重到萬義寺。次前韻。</title>,<text>去年春暖此春寒。山雪溪氷道路彎。委積岩崖珪未缺。凝堅湍瀨璧猶完。兩遭物色殊觀覽。累度吟哦苦腎肝。竟日間關纔偃息。閉門高臥愧袁安。又羸驂踏雪孤鞭躱。短袖懷氷兩手彎。澗道來尋僧舊識。丹靑照爛寺新完。還悲屈子投魚腹。却笑文成食馬肝。爭似浮遊超物累。雖衝寒沍覺身安。</text>
<title>贈法洞上人 卽畫師丹靑萬義寺。</title>,<text>手持一片雲孫來。求我新詩取次裁。情意殷勤雖僶俛。文辭老耄轉摧頹。風搖雪樹飛瓊蕊。日照氷簷剖蚌胎。凍筆頻呵隨手寫。却慙開士善敲推。又梵宮修畢我重來。驚見群工盡意裁。秪喜丹靑今煥爛。却嘆棆桷昔崩頹。黃龍騰壁非流血。文豹蹲楹豈煮胎。妙筆功成皆贊美。蒲團高臥孰擠推。</text>
<title>贈別海湔上人 幷序</title>,<text>上人初住竹山水晶庵。與余爲方外之交。往在癸丑年。余赴任梁山。上人以通度寺住持。與之俱往。余罷還竹山。而上人因留於慶州蔚山等地山寺。遂迥隔千里。而水晶庵亦頹毀久矣。今者。余移居水原而適往竹山。上人亦到京輔。値余于萬義寺。怳如夢寐。隨余而來。庵亦重刱。因留住水晶山窟庵。訪余于村莊。團圝者數三日。余還水原。上人亦返蔚山。歡會未洽。旋又傷別。悲感之至。題詩以贈。水晶庵裏好相隨。通度寺中惜遠離。堂砌崩頹難後會。山川脩敻杳前期。忽逢旅榻驚纔定。重扣衡門喜可知。語笑未闌還告去。頻成聚散益悽其。又訪水尋山我不羈。錫飛杯渡爾無期。中年歡會情何極。晩歲傷離淚自垂。嶺海徒憑千里夢。林丘更敍十年思。萍逢葉散知難定。聊贈殷勤一首詩。</text>
<title>贈慧一上人 幷序</title>,<text>水晶山有窟。窟前有庵。號窟庵。五六十年間破毀。修刱者非止二三。今又重造。而舊僧皆化。上人來居。上人姓郭氏。名家子。能文章。索詩於余。余感而題贈焉。山頭有窟窟頭庵。興廢年多已四三。昔日老僧皆化去。今朝妙士獨來參。虧成物理終難度。存歿人情更不堪。寄語殷勤須久住。護持無使草埋龕。</text>
<title>到京差祭。過湯春臺。詣北郊。</title>,<text>遠別滄洲月。長迷紫陌煙。今朝因俎豆。春日傍岩泉。更欲尋眞境。何當擺俗緣。投簪從此去。披髮棹漁船。又欲知東國勝。須看北郊春。雲捲岑巒秀。雪消岩壑新。淸泉流玦玦。白石臥粼粼。祀罷仍留賞。絲毫荷聖仁。又曉出西門過古臺。亂峯稠疊水縈廻。瓊流珠沫朝輝射。翠壁丹崖宿霧開。曲抱靈壇深窈窕。雄盤神岳鬱崔嵬。疏松細草尋無盡。獨傍頹垣去又來。</text>
<title>延平府院君挽詞 姓李。名貴。靖社元勳。</title>,<text>大倉洞裏過逢日。岳麓堂中笑語時。勘亂勳庸叨接跡。明倫論議幸同辭。襟懷披豁丹心罄。簪笏追攀素髮垂。慟矣卽今泉戶隔。此生無復對容儀。又高軒停廢靈輀挽。列戟收藏畫翣翻。赫赫風儀難復睹。巍巍勳業更何論。盈庭盆柏春煙羃。滿院墻花曉雪繁。物色依然人事改。百夫行去掩重門。</text>
<title>雨後憶鄕園</title>,<text>終日雨霏霏。門前車馬稀。綠楊生晩吹。紅杏帶斜輝。却喜芳菲滿。還瞻雲霧飛。春光添霽色。鄕思轉依依。</text>
<title>以武科試官。試取後題示同參試官蘇峯金同知。名大德。字得之。</title>,<text>曉雨初晴敞試堂。群才齊會競登場。輕弓月彀飛菆發。重鏃星流大弩張。疾鳥四蹄纔射革。疑人三首更施槍。且加炮楛臨韜略。甲乙題名摠俊良。</text>
<title>送韓右尹 仁及 以冬至使赴京。余時爲左尹。</title>,<text>賀節輸琛萬里程。吾僚忠信我王誠。揚帆直渡將橋海。整轡仍經欲漆城。馬絆當蹊應自避。犬戎衝塞定遙驚。預知蹈舞龍庭上。五色雲開瑞日生。</text>
<title>五月晦。以六月朔祭獻官。奉香祝詣宗廟淸齋。是日薦新杏。</title>,<text>恭陪香祝詣祠宮。奠享無違孝敬隆。愛禮存羊思孔聖。隨時獻果感孫通。淸齋炎暑高樓上。靜對豐林大雨中。五夜趨蹌明薦罷。欣瞻丹雘更穹崇。又雨餘端坐小樓中。整服欣迎萬樹風。楊柳階前爭拂綠。芙蕖池上亂抽紅。淸心爽氣無煩惱。壹志團誠庶感通。明曉徹籩歸去後。遙瞻雲霧鎖靑蔥。又省牲書祝享儀修。却脫玄端隱几休。樹裏長風來北苑。雲邊晴日照西樓。仍成栩栩莊周蝶。怳似憀憀宋玉秋。向晩欠伸搔首坐。始驚齋宿閟宮幽。</text>
<title>以摠管命牌肅拜。因入直。漢城右尹兼摠管</title>,<text>命牌朝始詣。軍號夕仍淹。質已衰慵極。官猶文武兼。經宵數更鼓。度日閱時籤。況坐重墻下。三更値酷炎。又默坐周廬裏。厭聞人語諠。鬱蒸三壁擁。低壓一簷昏。自視同年縶。誰知領虎賁。淸飆終不入。唯望樹陰繁。又昔去伴魚鳥。今來侍冕旈。難堪尹京輔。何況摠貔貅。鎖直經朱夏。沈痾迓素秋。蓴鱸頻入夢。歸興在扁舟。</text>
<title>摠府。與尹同知令公夜話。名暉。爲副摠。同入直。</title>,<text>鎖合宮門夜氣凄。纖纖初月在簷西。空堂對坐閑談詠。不是林泉意已迷。</text>
<title>摠府。與鄭同知令公夜話口號。名文翼。爲副摠。同直宿。</title>,<text>鬱鬱南山當北闕。峨峨鳳翼對蠶頭。天成面勢宏規起。地蘊靈奇佳氣浮。道泰才良聯紱冕。時平老拙領貔貅。逍遙永日軒墀側。一物偏霑聖澤優。又人靜泉流響御溝。天晴月色映龍樓。丹霞餘熱猶殘暑。碧樹微涼已早秋。玉漏聲傳千戶肅。金門鎖合九重幽。悠然對坐松簷下。談詠還忘五夜遒。</text>
<title>直宿摠府夜吟</title>,<text>深更岑寂坐南隈。直宿戎廬愧匪才。雲散觚稜高突兀。雨餘溝水漲喧豗。交修今日承綸綍。相感前宵有震雷。默數沈思仍不寐。丁東玉漏自相催。又高閣疏鍾纔報晨。重門徼卒已停巡。臥聞砌下蟲聲切。起視天東曙色新。年貌摧頹宜引養。軍民監守豈因循。明朝便掛孤帆去。更向滄洲理釣緡。</text>
<title>昌慶宮修理。移御後入直摠府口號。</title>,<text>舊闕重修敞外廷。中開摠府豁軒櫺。朱樓隔樹弘文館。畫閣臨流扈衛廳。葉底涼飆吹颯颯。橋邊淺瀨響泠泠。且停弧矢徒吟詠。秪幸治平遠邇寧。又寂寞倚南窓。投簷棲鳥雙。竈煙凝似霧。庭潦漲如江。坐待纁黃至。仍聞更鼓撞。悄然默不語。溝水聽淙淙。又入夜雨如注。深更獨坐愁。挑燈作良友。披簡代冥搜。身在金門側。心遊碧海陬。乾坤恩未報。聊且暫淹留。又秋霖苦不霽。竟日又連宵。木末懸飛瀑。溝中起怒潮。皆恣陷昏墊。何幸直岧嶢。始識天仁愛。咎徵戒聖朝。又宿雨晩來歇。前山雲霧飛。樹林風淅淅。樓殿日輝輝。霽色浮黃道。晴煙繞紫微。微臣一何幸。書釰侍彤闈。</text>
<title>送池寧海赴府 名德海</title>,<text>東巷我先廬。西隣子贅居。垣籬交蔽障。樹木接扶疏。步履時相訪。腦襟幾共攄。今朝成遠別。揮涕更摻裾。又暫捨一驄馬。重乘雙鹿輈。昔臨塞西畔。今向海東陬。補闕心應戀。蘇殘政必優。徵書知不遠。旋旆定無留。</text>
<title>入直摠府口吟</title>,<text>苑樹陰陰暝色沈。獨憑前檻自長吟。參差殿閣迷遐邇。繚繞垣墻失淺深。銀箭金壺報高閣。絳河珠斗掛遙岑。唯將苦調操齊瑟。不是賡歌和舜琴。又淸夜沈沈星斗明。寂寥戎府坐深更。年踰致仕猶宜去。志切憂時未忍行。白髮漸疏無可耐。黃金雖帶竟何成。宸居只尺如千里。睿鑑何由照血誠。</text>
<title>題小屛</title>,<text>一驪矯首一騂行。兩鶴閑眠兩鶴鳴。岩上白鷹松下鷲。都憑繪事奪天成。</text>
<title>入直摠府口吟</title>,<text>薄雲映寒日。涼吹動疏林。墻外山凝黛。庭邊菊散金。塞鴻連遠響。午鼓殷餘音。大隱周廬裏。逍遙逸興深。又禁林紅葉淨嬋姸。秋日寥寥似小年。獨對黃花倚朱戶。遙聞催喚紫泥宣。又無眠開戶坐。落月泛金波。漏閣鍾鳴罷。村閭犬吠多。瑞彩扶光接。祥煙宿霧和。須臾飛日馭。淑景滿層阿。</text>
<title>送洪伯久赴任康津 名處厚。卒京畿監司命元之子也。余四寸同壻鄭賜湖之壻也。</title>,<text>雄才支廈悲先逝。餘慶高門屬後來。且看鴛鸞棲枳棘。須知鼎鼐待鹽梅。三牲日用北堂上。五馬朝驅南海隈。一自叩盆情軫鬱。別君姻婭更生哀。</text>
<title>朴▣▣知訓挽詞</title>,<text>金玉之聲蘭蕙芬。曾因令伯熟聽聞。心誠硏道甘嘉遯。志切明倫籲聖君。驥步未施千里路。鳳鳴徒振萬人群。音容此日幽明隔。一曲薤歌五內焚。</text>
<title>尹生應澤挽詞</title>,<text>梅谷里連粉店村。踰溪越峴歷平原。聯衾款曲迎春曉。把酒殷勤到日昏。聚散向來猶不耐。存亡此去更何言。素車未迓華輴哭。遙望南天只斷魂。又水精庵裏秋風會。蟹越寺中月夜逢。皎皎氷霜肝膽照。離離水石笑談濃。歡餘把臂臨淸澗。醉後交肱依碧松。昔日勝遊成一夢。荒原唯見若堂封。</text>
<title>送睦江陵赴府 名大欽</title>,<text>江陵都護古溟洲。大嶺之垠東海陬。崑閬雲霞窓裏接。蓬壺鸞鶴檻前留。生年我願單車赴。今日君能五馬遊。恐値椰楡中路鬼。靑門不敢送行輈。</text>
<title>次程副摠 龍 贈接伴使詩</title>,<text>東溟獨泛不辭勞。南漢遙登未厭高。急景窮陰山裏過。淸商流徵客中操。詞源浩浩追潘陸。武庫森森邁鄂褒。書劍老生猶和唱。偏邦莫道少人豪。又虯躍秋濤撫孟勞。鶻橫溟渤掣琴高。幄中籌策心常運。堂上干戈手自操。睿旨來傳能誕告。天顏歸對定榮褒。韜鈐文藻俱超詣。遐邇欣瞻一代豪。又截海東飛等伯勞。經巡遼薊到新高。鯨鯢未見今夷戮。鷄鴨應聞舊搏操。智士承綸逾陸賈。賢臣獻頌待王褒。更將佳什傳人口。諷誦偏驚意氣豪。</text>
<title>偶吟</title>,<text>辭祿就淸貧。居官厭苦辛。床頭披積帙。門外絶來賓。舊歲無多日。新春只隔旬。今宵土堗冷。何處得京薪。</text>
<title>入直摠府望見酒肆旗</title>,<text>同官催替直。扶病入深宮。數月呻吟際。千門寂寞中。坐消戎幕日。遙望酒旗風。却羨豪遊子。携錢作醉翁。</text>
<title>禁直逢除夜</title>,<text>盈虛消長暗中催。春夏秋冬往復廻。荏苒萬千百刻過。須臾七十二年來。朱輪華轂叨非器。白髮蒼顏愧不才。家合老傳朝致仕。且行臣意莫徘徊。又舊歲今宵去。新年明曉來。陰陽頻互換。節序自巡廻。吐覺芳華至。還驚齒髮摧。衰庸宜引養。何事困風埃。</text>
<title>暫憩陽智縣</title>,<text>古縣蕭條大路邊。寒聽寥落小山前。泥塗跋涉投將歇。几席欹傾坐暫眠。門外羸驂猶驛遞。盤中惡草尙廚傳。主人不在官人少。過客心懷便索然。</text>
<title>行到龍仁次客舍韻</title>,<text>勁風吹徹夜。亂雪舞歸程。旭日明還暗。陰雲重復輕。出門愁跋涉。閉戶鬱心情。停駕須留宿。來晨向漢京。</text>
<title>日暮大風。投入良才驛。與李都事同宿題贈。名景恒。字士常</title>,<text>驅馬到郵亭。斜暉映曲櫺。浮雲起岑岫。涼吹振林坰。路上輪蹄絶。江頭舟楫停。逢君成夜話。共對一燈靑。</text>
<title>病中。寄公淸監司東嶽李公。因以爲別。名安訥。字子敏。余自鄕上來而病臥。公來訪。</title>,<text>長程風雪勞行役。體困神疲臥曲房。忽報軒車入墟落。却披衾枕攬衣裳。蹲楹默坐儀容肅。正席欣迎拜跪忙。一語不酬旋起去。去來聞見異尋常。又電揖容光似夢驚。心懷婉戀卽旋伻。連催綠幘兼紅袖。更趁扶光與若英。累日追隨猶不値。盈旬曠闕豈無情。沈綿一病仍呈告。悵望都門未送行。</text>
<title>寄西所趙僉知 名國賓。文科堂上。余時入直摠府。公入直衛將所。</title>,<text>共領貔貅夾玉墀。東西遼敻只相思。星河渺渺春宵永。煙樹茫茫夕景遲。新句偶成難與和。舊懷雖積竟誰知。徊徨寤寐還飢渴。却羨他鄕悵望時。</text>
<title>重寄西所趙僉知。謝昨夜來訪。</title>,<text>斜暉苒苒下瑤墀。遙望西墉有所思。于撫絲桐風送遠。口銜雲錦鳥來遲。三春軫念添新恨。五夜忘疲訪舊知。語笑未闌還徼道。明缸獨對曙鍾時。</text>
<title>入直摠府。題寄鄭太醫。</title>,<text>鎖直寥寥都摠府。淸朝凭几自吟詩。蒼涼初日迷窓牖。凄切餘風動幔帷。雪盡庭階猶凍色。霜多林岫未春姿。峨洋獨奏知音少。聊寄隣司鄭太醫。又爲問殷勤鄭判事。朝來此老寄新詩。彤庭每點貔貅簿。石室空垂薜荔帷。不耐羈縻舒逸氣。寧將衰醜幻姸姿。遨遊嘯詠還成癖。已入膏盲未可醫。</text>
<title>又次寄鄭太醫</title>,<text>朝投明月疑抽釰。晩報瓊琚喜得詩。不事鍼砭披藥譜。唯耽詞翰下書帷。侵尋已見雲虹氣。磨琢應成金玉姿。從此沈潛須入妙。無恒難可作巫醫。</text>
<title>直廬。酬朴參判大瓠韻 名𥶇。字魯直。文科。時任刑曹參判。兼副摠管。與余俱入直。</title>,<text>落景霏微外。春空香靄間。優遊忘地近。淸切覺身閑。衰質悲霜鬢。幽盟負碧山。何時隨豹隱。披霧更成斑。又匪才容聖世。叨廁俊英間。職摠三千旅。廬隣十二閑。憂深逾蠡海。負重若蚊山。況此窺佳什。何能見一斑。又虎拳橫偃月。猿臂彀黃間。每鍊軍容整。常調武藝閑。雄豪超北地。勇銳眇西山。從此胡塵靜。轅門野蘚斑。</text>
<title>直廬贈朴參判大瓠</title>,<text>春還久未訪消息。荏苒已經三月三。楊柳金絲御溝北。杜鵑丹萼廣庭南。觸眸秪可挑情興。縻跡那能得樂酣。幸與群英同玩賞。瓊琚酬唱更難堪。</text>
<title>又次前韻。贈大瓠，雪竹二公。雪竹卽趙僉知國賓。</title>,<text>處世常多中散七。居官幸少士師三。趨蹌煥赫金貂後。直宿深嚴殿陛南。務簡吏人朝仕慢。時平衛卒晝眠酣。負乘寇至垂爻象。弓劍非才恐不堪。</text>
<title>又次贈大瓠</title>,<text>素耽詞翰更多慙。閱盡千言記二三。上泝淵源至堯典。下尋聲律自周南。軒墀夜月吟哦久。花柳春風興趣酣。聊向諸公問姸醜。峨洋將托意何堪。又顧視吾身更發慙。降衷修業本參三。未成泝水魚遊北。敢望摶風鳥徙南。萬卷經書心已着。十年丘壑意方酣。逢君嘯詠金門側。若縶樊籠自不堪。</text>
<title>久旱得雨喜題</title>,<text>昨夕陰雲滿太空。今朝甘雨正濛濛。連階庭草爭交翠。遶屋林花已放紅。野叟漫勞看出日。山翁徒解相來風。須將休咎修人事。莫指陰陽測化工。</text>
<title>重創舊基。有感作。</title>,<text>漢原賜弟舊基傳。世代相承二百年。木覓仁王三角擁。雲從圓覺兩橋連。遙瞻鳳闕雲煙裏。直視金城崿嶂邊。自幸老身猶不棄。重營一半未亡前。</text>
<title>坐小齋。看靑山遠繞。花木亂開。偶吟。</title>,<text>繞廬岑岫與花叢。身在輕濃罨畫中。日出雲霞連紫翠。春深黃白間靑紅。臥遊物我都相忘。坐翫心神秪自融。稍慰緇塵形役苦。宛尋珠樹到壺蓬。</text>
<title>入直摠府。觀鑿小池種蓮。</title>,<text>穿鑿南庭作小池。疊甎聯板製新奇。一坳澄碧須頻灌。數尺芳根自遠移。佇見翠莖風嫋娜。更看紅萼雨離披。能成仙賞彤墀側。不羨淸都月樹枝。</text>
<title>四月望日。上往祭孝思殿。余以摠管陪行。</title>,<text>哀誠來展屆齋宮。摠領鉤陳扈聖躬。夾路戎衣兼練服。入門肩劍且腰弓。違顏只尺瞻悲慕。曳踵車輪盡敬忠。自顧白頭叨羽衛。却慙靑歲昧桑蓬。</text>
<title>端午日。奉香祝。詣祭獻陵。</title>,<text>我邦最重天中節。奠享丘塋上下同。曉整玄端趨魏闕。朝陪香祝詣齋宮。擬瞻幽室焄蒿氣。靜聽崇岡松柏風。庶竭誠忱致如在。凝神對越替宸衷。</text>
<title>復入直摠府。見小池修粧。次前韻。</title>,<text>曾看前月鑿玆池。已過三旬且有奇。外被綠莎防壞缺。中排白石免推移。水多一勺天光映。荷少千莖翠色披。若待芙蕖紅爛熳。未知開落幾蓂枝。又靑錢入夏始鋪池。羞與群芳競鬪奇。受氣潔精徒自保。賦形通直更誰移。孤莖此日亭亭立。衆萼何時苒苒披。冒綠敷紅鶗鴂後。笑他桃李滿春枝。</text>
<title>寄趙衛將僉知</title>,<text>昔日直南今直西。俱令摠府遠乖暌。人中會合元難定。世上悲歡苦不齊。欲動林風初閃閃。乍晴山雨更凄凄。憑窓獨坐懷思極。却寄新詞盡意題。又十旬不雨憂無比。三日爲霖喜可知。綠樹濃陰迷後苑。碧荷敷葉滿前池。上天浩浩應同視。群物欣欣各自私。共直禁中難共賞。寥寥獨坐秪相思。</text>
<title>夜坐偶吟</title>,<text>雨歇園林未有風。蛙聲蛬響滿庭中。幽軒獨坐黃昏後。雲霧微茫接遠空。又庭柯稍稍乍生風。虛閣微涼靜夜中。欲與親朋成勝會。團圝無那酒樽空。</text>
<title>送閔監司赴北關 名聖徽</title>,<text>籌謀圖略勝長城。黑水白山眼底平。去歲旌旄西塞返。今朝鎖鑰北門行。江樓夜靜煙波闊。海樹秋深霜月明。歌管投壺有餘興。更依珠斗望神京。又麗初經界限雙城。爾後恢荒自定平。聖祖龍飛能廓掃。謀臣虎拜重橫行。先春嶺外塵氛靜。長白山頭日月明。夫子雄才今按節。蠢玆餘醜莫之京。又公爲佐幕赴龍城。我是監郵住定平。籌筆邊頭少無敵。風塵馬足老難行。承宣重往顏猶渥。退蟄由來鬢益明。若到舊遊應遠想。須憑旅雁報秦京。</text>
<title>送南監司赴黃海道 名銑。以海州牧使。陞堂上拜監司。</title>,<text>昨爲牧使今觀察。黑綬金章異寵榮。六歲絃歌唯卒歲。一城桃李却連城。仁風惠雨瘡痍起。紫電淸霜蒐繕精。已識軍民俱得所。佇聞他日播佳聲。又憶昔同遊林壑間。追隨流水白雲閑。跨驢携杖頻相訪。把酒論文久不還。一別多年勞夢想。相逢此日展容顏。君今按節旋歸去。獨向城南復掩關。</text>
<title>次金秀才松坡江舍韻 名起海</title>,<text>去年居茂谷。今歲寓松村。已熟緣江路。頻移向水門。芳洲消日月。紫陌奉晨昏。飽得煙霞趣。茅簷勝翠軒。</text>
<title>閏八月十五夜。月色如晝。偶吟。</title>,<text>遙林夕吹起。碧落夜雲收。圓魄如氷淨。澄輝似水流。坐來魂骨爽。吟罷興情遒。何幸逢餘閏。優游兩仲秋。</text>
<title>閏八月下弦。復拜摠管入直。池蓮盡敗。次前韻。</title>,<text>重來摠府對蓮池。往復纔經三朔奇。已見莖枯兼葉謝。還驚物換與星移。同遊舊伴知誰在。共和前詩只自披。幸有庭南霜下菊。金葩粲粲滿寒枝。</text>
<title>直廬夜吟</title>,<text>直廬深夜對明缸。窓外秋霖似倒江。流漲禁川鳴聒聒。聲連宮漏聽逄逄。眵昏無那披書帙。懶拙何能酌酒缸。賴得新詩舒逸氣。明朝揮灑筆如杠。</text>
<title>摠府菊花滿階。雨中口占。</title>,<text>雨中寥寂對黃花。公府還如野老家。魯望潭邊寧足羨。淵明籬下不須誇。千枝沃翠娟娟亞。萬朶淘金苒苒斜。趣逸悠然回首見。禁林煙樹已棲鴉。</text>
<title>摠府曉雨。對菊偶吟</title>,<text>三面周墻繞菊叢。黃華開遍映簾櫳。淸香馥郁斜陽裏。疏艶離披曉雨中。誰把芳根植戎府。天敎佳卉伴詩翁。殷勤更待歸廬日。共結幽盟保始終。</text>
<title>直所口占</title>,<text>朝旭正氤氳。晴空無片雲。苑松增翠色。庭菊播淸芬。奧室嘗新粥。明窓閱古文。逍遙饒逸趣。忘却摠三軍。又寂寞坐空館。閑吟暝色斜。長空收返照。深苑集棲鴉。藹藹前山氣。離離北砌花。端闈金鎖合。遙望碧雲涯。</text>
<title>詠摠府庭菊</title>,<text>脆質猶能保。風霜已自堪。芬華迎九九。寂寞度三三。暮雨楊妃浴。朝陽越女酣。老夫多意趣。相對廣庭南。</text>
<title>李同知挽詞 名春元</title>,<text>昔我長年公妙歲。公能馳驟我盤跚。初陞上舍推先輩。後入分曹嘆下官。衰老卽今猶保護。英髦自古易摧殘。臥漳日久還遊岱。問疾哀亡涕淚瀾。又昨披摠管先生錄。忽見公名在上頭。婉婉英姿如對面。漣漣老淚自盈眸。膏育兩豎終難却。藥餌千方更莫求。永隔幽明知已矣。從來富貴等雲浮。</text>
<title>柳生員 奉元 妻▣氏挽詞 余前妻。卽柳公之表從姊。後妻。柳公之族孫女。</title>,<text>東邦好贅重姻親。眷戀情逾骨肉人。賤子再聯夫子族。吾家每說大家仁。雍容平昔臨閨閫。奄忽如今就窆窀。脩墓未能趨執紼。哀詞遙唱淚盈巾。</text>
<title>夕到松坡串金秀才幽居。次前韻。</title>,<text>主人迎宿客。携挽入孤村。黃紫菊交逕。丹靑楓掩門。雀棲高柳噪。煙羃大江昏。鷄黍且衾枕。團欒臥月軒。又秋月連江白。澄輝漾水村。黃花明後砌。翠柳蔭前門。洲渚煙波闊。郊原霧樹昏。剡溪與玄圃。爭似此幽軒。又燈火照疏屋。鷄聲來遠村。行人已戒軸。野叟尙開門。磊落天星散。蒼茫水霧昏。綢繆今夜宿。終歲憶君軒。</text>
<title>過故李秀才家 名▒</title>,<text>門巷蕭條古逕微。溪山皆是主人非。秋風落日重經過。下馬升堂老淚霏。</text>
<title>秋日路中吟</title>,<text>荻花楓葉映斜陽。極目川原錦繡光。十里長程歸去晩。不堪秋思攪詩腸。</text>
<title>與諸友會蟹越寺夜話。坐中有思佳姬及吹笛。</title>,<text>落日千山暗。燃燈一殿明。團欒今夜會。款曲故人情。老衲逾妖色。新詩勝笛聲。成歡須不寐。直待曉鍾鳴。</text>
<title>又次</title>,<text>聯衾臥禪榻。談詠到天明。幽境饒眞趣。澄懷擺俗情。涼蟾將死魄。靈籟自生聲。未盡綢繆意。棲鴉已亂鳴。</text>
<title>與諸友。會宿梨樹洞奉天寺。</title>,<text>梨花洞裏奉天寺。昔日聞之今始來。紅樹紛披松繚繞。靑山重疊水縈廻。黃昏下馬花宮敞。靜夜明燈玉軫開。幽境良辰難再遇。會須歡謔莫停杯。</text>
<title>拜辭闕下。到廣州先塋下。還送驛馬呈病。退歸竹山村莊。仍向水原海居。</title>,<text>東門朝日掛冠來。南漢秋風送馹廻。身返九峯山下憩。心歸雙阜海邊催。林泉有約遙相悅。鷗鷺忘機近不猜。只恨聖明恩未報。雲天北望淚盈顋。</text>
<title>坐茅簷偶吟</title>,<text>日晏茅簷獨負暄。山村寥寂絶塵喧。柴扉風撼疑人至。草逕霜深似雪繁。自幸散材同櫟樹。誰知蔀屋勝華軒。終成獨往平生志。直掛雲帆到海門。</text>
<title>別申濟甫 名瑞民。前參奉。卽竹山棊伴</title>,<text>數日相忘一局。中幽居眞趣與君同。今朝分手長程去。回首游雲橫遠空。</text>
<title>自竹山向安城。歷訪安僉知。名澍。年八十五。▣何寺，此▣岩。皆所經地名。</title>,<text>路經何寺此岩賖。來訪花山處士家。二老相逢談笑極。前林不覺已棲鴉。</text>
<title>到安城留一日。安僉知乘夕來訪。仍留夜話。</title>,<text>昨我訪君忙未穩。今君尋我遠猶能。殷勤談詠良宵半。窓外蟾光壁上燈。</text>
<title>到雙阜</title>,<text>幽逕閑尋到海堧。井泉林壑尙依然。諸生塗墍修書室。群僕釘裝理釣船。紫陌塵埃新夢斷。滄波魚鳥舊盟堅。千株松翠千竿竹。雪後蔥瓏繞屋邊。</text>
<title>雙阜失稔無食。就祿京師。</title>,<text>狼狽去來無豫立。邯鄲匍匐向神州。庭前獨立羞蒼柏。海上群飛愧白鷗。有食苟從君子患。無衣何卒古人憂。明年會待春風至。歸泛滄波舊釣舟。</text>
<title>自雙阜還。卽入直摠府。</title>,<text>間關強自海居廻。復聽戎廬入直催。群吏門迎已顏厚。同官堂揖更心摧。軒窓靜對朝暉映。苑樹遙聞晩吹哀。却顧疲庸又衰老。胡爲屑屑去還來。</text>
<title>入直。贈同直大瓠朴令公。</title>,<text>書劍風塵久未休。老聯英妙摠貔貅。公旋承綍馳關外。我欲投簪逸海陬。自謂餘年爲遠別。那知今日復同遊。明燈耿對渾如夢。坐到鷄人報曉籌。</text>
<title>具思▣妻尹氏挽詞 十七。寡居無子。養夫之妹子李生。又早逝。平生依李生之子二人而居。九十四卒。</title>,<text>纔經二八三從失。孑孑靡依八十秋。孤獨降災天莫問。頤朞膺福理難求。螟蛉強負還捐背。芽茁勤培得蔭庥。今日黃泉共爲友。歡愉始覺此生浮。</text>
<title>睡起</title>,<text>宿雨乍晴風未起。園林煙霧尙朦朧。幽人睡罷推窓坐。山鳥和鳴叢竹中。</text>
<title>親朋來集題贈</title>,<text>遠近親朋會。林亭秋夜深。風籬孤犬吠。露草亂蛬吟。白雪聊相和。流霞與共斟。殷勤肝膽照。更結百年心。</text>
<title>次安僉知見寄韻</title>,<text>居山居水兩無嫌。碧海蒼岑豈可兼。萬頃滄波應遠想。千重雲岫幾遙瞻。洲邊落月憑船尾。嶺上初暉仄帽簷。敢獻魚蝦助蔬筍。手竿從古勝腰鎌。</text>
<title>淸夜吟</title>,<text>園樹蟬聲息。庭莎蛬響多。暝煙橫素練。秋月泛金波。獨據胡床坐。還抽楚調歌。平生長往志。白首賞山阿。</text>
<title>朝起</title>,<text>紅旭初昇碧樹高。衆禽喧噪百蟲號。園林露洽知秋至。軒砌風淸覺暑鏖。推枕欠伸神已爽。倚窓嘯詠氣偏豪。前汀望見潮來早。漁艇催撑綠竹篙。</text>
<title>鄭陽川欽挽</title>,<text>百練太虛皆已逝。兩家兄弟六存三。公嬰沈痼唯朝夕。余坐狂愚每北南。忙未問聞訃先至。遠難臨哭慟何堪。疏林斜照空樑月。耿耿眉眸與笑談。</text>
<title>九日。與鄕友登海上最高峯。</title>,<text>深秋佳節値陽重。携挽遙登海上峯。銀浪涵紅日色盡。氷輪輾碧露華濃。纖歌數曲叫征雁。長笛一聲吟臥龍。白酒黃花須極樂。世間歡會更難逢。</text>
<title>送金僉知還古阜舊居 名地粹</title>,<text>文學傳家祖子孫。摳衣聯席得攀援。梁摧川逝情何極。蘭茁瓊枝意更敦。湖海十年勞遠夢。京華數月接歡言。團欒未洽還成別。遙望南天秪斷魂。</text>
<title>送吳羅州 名竣</title>,<text>周廬共直纔三夜。五馬朝驅向海陬。萬壑赴南成錦水。千山拱北作羅州。春風揮翰傷今別。秋月鳴琴憶舊遊。秀質英十寧久屈。佇看翔鳳上瀛洲。</text>
<title>送金正赴日本 名世濂。字道源。以通信使赴日本。</title>,<text>安危夷險聖賢訓。臨水登山故舊情。雲霧微茫迷遠島。濤波浩渺接環瀛。高桅利楫天風靜。玉節金函海日明。遙望儀容應水慄。州閭平素已能行。</text>
<title>朴挺元妻金氏挽章 卽朴之賢母。之賢以獨子。多產子女。後孫幷三四十人。</title>,<text>旣極人間壽。還遺世代繁。百齡無十歲。一子有三孫。時順乘神化。休祥托後昆。雖悲暫孤枕。終喜竟同原。</text>
<title>潤德泉</title>,<text>幽郊鬱鬱。西周舊疆。岐山奕奕。鎖峙一方。有侐斯廟。惟山之陽。有毖斯泉。惟廟之傍。爰肸蠁而有徵兮。異尋常之潺湲。有時滌滌兮有時涓涓。或見或隱兮若或使然。觀夫明明后辟。濟濟臣工。馨德登聞。萬邦從風。天地斯和。品物斯豐。祥飆翕翕。瑞雨濛濛。卽乃觱沸而出。潏汨而流。始盈科而潗潗。終遠逝而浟浟。樹草是滋。禾黍是油。蒸黎悅豫。魚鳥戲游。至若昏庸據位。諛佞專事。穢德彰聞。萬邦殄瘁。二氣舛戾群生未沸。旱熯爲災。氛霧示異。卽乃斯收混混。斯絶綿綿。漸洑流而涸涯。竟縮脈而枯源。泥淤盡坼。榛蕪相連。生民咨嘆。狐鼠延緣。伊玆泉之出伏。隨一世之治亂。究厥由之所自。非淺識之可貫。余嘗陟岡巒薦蘋藻。循根堮。訪耆老。曰我元聖。保乂玆土。民懷其德。爰立祠宇。惟德川流。終古不息。溥博淵泉。象見不忒。轉就下而上湧。寔神靈之攸激。是純佑之遺澤。故所潤者惟德。苟不明則不畀。斂玄液而藏匿。惟時出之不爽。儼如在而降陟。不顯其光。我公不死。謂余不信。視此泉水。余於是乃疏其溜。導其派。流潑潑揚濊濊。而喟然歎曰。昔公居東。搖漂風雨。惟室翹翹。下民其侮。衮衣繡裳。公歸無所。斯乃周德之有疵而公德之遜也。豈非玆泉之涸而塕坌者耶。昔公歸周。丕冒多方。揚武之烈。覲文之光。破斧缺斨。四國是皇。斯乃周德之克敷。而公德之彰也。豈非玆泉之達而滂洋者耶。想當年之勤毖。驗玆泉之異常。諒神聖之不測。肆丕顯於存亡。留不泯之遺烈。付水德之靈長。將滔滔之不竭。變有無於渺茫。著明象於衰盛。示深戒於聖狂。迄今古而若一流。至化於無疆。嗚呼。茫茫宇宙。昏明迭紹。否德者多。昭德者少。玆泉枯潤。何時可了。玆泉之枯兮。我民其痡。玆泉之潤兮。我民其蘇。吾安得決湧湍而不絶不歇兮。作長流而沃八區也哉。</text>
<title>臥遊名山 賦</title>,<text>吾何遊兮。吾將遊乎名山。名山兮邈其遼隔。羌不可倏而躋攀。惟冥搜而遐賞兮。而不出乎戶庭之間。乃與管城子謀兮。聚奇挺之岑巒。於是乃磅礴揮霍。雜畓糾繆。崢嶸㠝岏。窈窕重複。行雲之臺。歕雷之峽。蔽日之岫。驟馳奔赴。騈闐輻輳而入室兮。迾迤乎左右。忽萬壑之爭流兮。奄千巖之競秀。目擊而指點兮。宛昔日之所覯。昔遐而今邇兮。欣余遊之多又。於是乃偃桃笙隱枯梧。體寧靜色敷腴。凝遐想兮魂佚。炎遠擧兮道俱。尻輪不動。神馬載驅。閱萬狀於咫尺。歷千里於須臾。飄飄然若馭冷風。恍恍乎若入仙壺。於是乃晞層巓睋疊嶂。覰幽邃眺綿曠。眇森林睇奔浪遡雲翔迷霧漲。騁望乎桂術。廻矚乎蕙帳。瞭丹碧之玲瓏。眩瓊綠之茂鬯。髣髴乎猿猱之嘯號。縹緲乎鸞鶴之飛颺。歙欻乎翠羽之或拾。肸蠁乎赤松之相訪。洞府寂寂而蔽虧。石門窅窅而竝向。紅泉迋迋而沿洄。紫崖歷歷而下上。窮幽深之微渺。極巍峨之奇壯。倏而去兮忽而來。曾不滿夫一餉。何轉眄之未半。殫一生之遊放。融心神而不自覺兮。付形字於相忘。於是乃輾然而笑。蹶然而興。世事都捐。萬慮俱澄。身留一榻。神棲百層。賞已惬於平素。事堪謗於來仍。笑戶外之雙屐。詑床前之孤藤。抱幽眞兮誰與適。有雅琴之時援。奏古調兮俛仰。響虛駃之若聞。忽變操而自感。乃喟然而興嘆曰。道無垠兮而不可觀。至人淵默兮內視團團。形不可罷兮神不可刓。胡爲自勞兮汩道之元。盍收視而冥沈兮。謝外物之繽紛。唯峨洋之在心兮。師伯牙之不煩。</text>
