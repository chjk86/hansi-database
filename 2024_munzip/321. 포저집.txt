<title>偶吟 少時作</title>,<text>諸葛功名世上稀。風雲相感帝王師。千秋遙想前身事。叔子探鉤我庶幾。</text>
<title>讀書 二首</title>,<text>寒夜山村靜。床書只自親。卷中千古意。燈下十年人。理透欣尋緖。行難愧省身。但愁精力淺。那敢厭勤辛。閉戶窮經旨。幽居歲月新。識通人亦我。心靜物皆春。溯本知元善。沿流歎未純。但能斯道在。今古卽爲隣。</text>
<title>效朱子訓蒙絶句。就大學作。三首</title>,<text>爲善須皆極處臻。不然自小棄其身。此德元來與舜似。如何只作九分人。右。在止於至善。革非成善若爲機。三句盤銘是要規。貴在朝朝能自勵。凡人作聖實由斯。右。苟日新。日日新。又日新。善必爲之惡不爲。是皆天命我人斯。無有顯微常顧此。莫敎終日一毫違。右。顧諟天之明命。</text>
<title>讀論語</title>,<text>發憤忘飧又廢眠。學韶三月味全捐。勤苦聖人猶若此。凡人何可自安然。</text>
<title>偶閱唐詩六言絶句。效作。</title>,<text>靜夜燃燈獨居。閑房左右圖書。遊心杳杳千古。索理冥冥太虛。</text>
<title>偶吟</title>,<text>自憐鄙拙恥趨時。所學從來是勿欺。千古聖賢惟遠慕。一生經傳獨尋窺。深潛本不蘄人合。乍出旋看與世違。堪笑塵寰難久處。靑山依舊可棲遲。</text>
<title>春日山中卽事</title>,<text>梨萼纔生白。桃花已放紅。庭槐初落影。門柳正斜風。四面山光別。前瞻野色同。幽禽喧永日。戲蝶亂晴空。次第芳辰景。紛紜造化工。炎涼單裌適。世界畫圖中。動息歡愉足。天人上下通。如何百物好。獨此庶民窮。滿目雖堪悅。關心反有忡。隆衰知素定。憂樂任蒼穹。</text>
<title>禁中春松</title>,<text>春歸御苑樹。特立一株松。托植依丹禁。移來自碧峯。葉深堪宿鶴。鱗老久成龍。雪苦靑無改。陽和翠更濃。風生籟自遠。月出影仍重。露滴新苔細。香連雜卉穠。光搖九天仗。聲動五更鍾。長帶瑤臺賞。全勝岱岳封。千山固一種。唯此爲先容。貴賤良如此。由來只在逢。</text>
<title>春雨</title>,<text>漠漠江天雨。霏霏滿水村。郊原殘雪盡。溝洫亂流奔。田父憂牟種。書生喜菜根。無人慰窮寂。終日閉柴門。</text>
<title>詠四月雨中衰老晩桃</title>,<text>園中桃樹綠陰堆。紅白階前最後開。殘色一枝誠異矣。芳姿獨在亦奇哉。榮華無奈薰風晩。衰歇仍逢密雨催。定是明朝飄落盡。臨軒嗟惜意難裁。</text>
<title>偶閱陳簡齋集。得次張迪功詩。</title>,<text>田園春色屬將闌。病客關門尙畏寒。數畝草深無力斸。一堂花好共誰看。懶繙經籍空盈案。晩食山蔬不滿盤。惆悵芳辰歡意少。綠樽何處解憂端。</text>
<title>咸興曲 五首</title>,<text>萬歲橋頭煙柳斜。行人渡盡水空波。薄暮歌聲無數發。向江多是女郞家。相公餞客樂民樓。歌管紛紛水國秋。烏帽紅粧高縹緲。行人橋上盡回頭。春盡邊州花滿城。南方賈客不勝情。將錢却向娼樓宿。處處月明絲管聲。轅門晨啓角聲哀。州郡諸公受事來。向晩城樓紛宴集。銀鞍各載翠娥回。薄暮遊人相與還。城中城外百花殘。如今沙塞風塵絶。明月營門夜不關。</text>
<title>偶題</title>,<text>古者陶君常苦饑。招尋猶自醉多時。如今顑頷還難飮。不及前人益可知。</text>
<title>春和議賑貸 課製</title>,<text>漢帝昔明聖。政今除繁苛。仁心覆萬物。四海無札瘥。歲換春氣回。融融天地和。杳靄羃遠山。煙芳被長坡。幽禽咽林麓。嫩葉生庭柯。覽此時物變。柰我生民何。田家舊穀盡。何以事稼禾。惻念民疾若。有若纏痒痾。渙然下明詔。四海皆恩波。省耕聞晏子。發棠師鄒軻。振施周困窮。存問及皤皤。天春與主仁。溥博無偏頗。聖王沒已久。緬想增悲哦。我幸逢聖明。東風又來過。發政及春時。願與此同科。</text>
<title>浴沂 課製</title>,<text>暮春天氣和。日暖風亦微。沂水方浩浩。卉木紛芳菲。冠童十數人。便體皆春衣。祓除浴淸流。詠歌乘風歸。初無出位想。浩然順天機。氣象似天地。唐虞其庶幾。點也志在茲。乃捨鼓瑟希。獨異諸子撰。不與聖心違。此理本自在。鳶魚觀躍飛。苟非人欲盡。孰能此發揮。如得此心樂。足以忘渴饑。孔顏樂簞瓢。曾氏言浴沂。其樂本同調。知音終古稀。歷觀前聖賢。千秋仰餘輝。嘉言激幽賞。微斯誰可依。</text>
<title>端午帖</title>,<text>榴花初發映靑蒲。令節天恩賜玉壺。蹈舞後班深有感。此生何意際唐虞。</text>
<title>重陽日。詠政院階上山菊。四首</title>,<text>尋芳不恥品名卑。移取應從衆草披。莫怪微花登玉殿。由來榮辱自當時。種菊階邊爲採英。和煙浥露擢寒莖。如何蹉過重陽節。却使山花獨擅榮。禁城秋色滿林園。爲惜佳辰強對樽。但取寒香無取格。不妨泛酒醉昏昏。山花於菊本非奇。敢向名園較早遲。可識世間公道在。却從疏外進丹墀。</text>
<title>詠芭蕉</title>,<text>舊見橫渠先生芭蕉詩。猶未知其親切。今年栽芭蕉一本於堂前。見其葉旣舒暢四垂。而又有新葉自裏卷束如鞭。抽出直上。又漸如前。則又更有新葉抽出。如此者不止。於是始知橫渠之詩其意甚切。遂感而作。前葉纔舒後葉抽。旋抽旋暢不曾休。吾人進學須看此。勉勉新功日日求。</text>
<title>春日</title>,<text>風和野老來爭席。日暖兒童戲滿庭。春至山家多勝事。閑中自可娛殘齡。</text>
<title>夏日</title>,<text>村人皆出散田疇。長日山中靜且幽。庭樹唯聞鳥音鬧。滿床經籍細尋求。</text>
<title>野牧亭舍春帖 四首</title>,<text>春來喜氣滿乾坤。疆埸淸寧國勢尊。更願田疇禾黍熟。老人含哺弄兒孫。和風淑氣報新春。自此乾坤生意均。黃髮老臣奚所望。只祈聖德一於仁。兒童傳說早春回。便覺乾坤淑氣催。更喜林亭多勝事。老人能盡十千杯。忽覺丘園春氣回。岸花溪柳暗相催。老人只願豐年樂。田野相從醉百杯。</text>
<title>題野牧亭舍</title>,<text>矮室如元亮。湖山似洞庭。煙霞眞異境。老病一殘生。衆岫簷前列。長川眼底橫。三公不可換。此語豈非誠。</text>
<title>鐵嶺道中</title>,<text>大嶺橫天一路通。山梨開遍水無窮。鞍馬去來今幾度。可憐身世道途中。</text>
<title>次題洪原壁上</title>,<text>驅馬咸關道。群山望更多。渚晴頻見柳。春晩尙無花。溟海天邊盡。長安日下賖。三年去國淚。時命任蹉跎。</text>
<title>次題要路院柱</title>,<text>羸馬投山店。崎嶇石路延。幽花發古砌。綠樹蔭平川。世亂多堪涕。人飢盡可憐。客行無限意。聊賦夕陽前。</text>
<title>葛院途中作</title>,<text>野店臨岐路。靑山繞屋連。村邊垂柳細。原上雜花鮮。處處休征馬。家家起夕煙。客行還有興。沽酒恨無錢。</text>
<title>七月十五夜。登所沙橋上卽事。三首</title>,<text>浩浩澄江淨且平。淡雲微月倒空明。無邊風露危橋上。頓覺身心一倍淸。月留波裏爲金地。橋在空中是木天。岐路卽今成異境。塵蹤偶此似登仙。水面平如鏡。橋形曲似鉤。夜深人過盡。明月滿江流。</text>
<title>重陽日。與林僉知會飮。</title>,<text>偶爾相徵逐。驩然卽比隣。山家重九日。茅榭四三人。紅葉經霜後。黃花冒雨新。深杯宜滿酌。聊此樂良辰。</text>
<title>贈南子受</title>,<text>多謝蹇驢訪。開樽酒復淸。慇懃一夜話。珍重十年情。孤燭禪齋冷。千林積雪明。憐君久攻苦。猶作老書生。</text>
<title>別後春暮。寄李茂伯 潤雨。</title>,<text>春山處處聽流鶯。惆悵邊州送獨行。關月別來虧又滿。計程今已到輸城。</text>
<title>發高山驛。寄德源尹府使。</title>,<text>天涯一別倍悽然。羸馬今朝蜀棧懸。却說前宵分手處。刺桐花落古城邊。</text>
<title>南陽酒席口號</title>,<text>雲物凄然屬暮秋。一樽相遇碧江頭。杯行到處皆須盡。明日醒來更有愁。</text>
<title>贈辛子仁</title>,<text>野老招尋語更淸。一杯相屬到深更。醉看座下芝蘭聚。天上應須動德星。</text>
<title>贈林僉知</title>,<text>勤厚鄕隣老。開筵俯碧灣。光陰俱白首。賓主對黃冠。征賦終年苦。杯盤一日懽。人生大不樂。醉裏且爲寬。</text>
<title>過訪李兄。云往于田。從之取酒以飮。因贈以詩。是日。初聞遼東陷沒。</title>,<text>聞子治田去。相從野路迂。疲牛耕白水。征馬駐靑蕪。偶坐畝間地。共傾沙上壺。寰中無樂處。從此欲乘桴。</text>
<title>溪上酒席。贈林僉知竝在座諸賢。二首</title>,<text>曾有林中約。相携十畝間。淸霜凋碧樹。白水繞靑山。蟋蟀流年暮。浮生半日閑。醉歌喧四座。各待夜深還。相將靑眼客。俱是白頭翁。節序三秋過。風煙四野空。溪聲鳴座下。山色落杯中。觴詠自爲樂。何須奏綠桐。</text>
<title>敬贈程副摠 龍</title>,<text>仡仡匡時略。來觀屬國兵。流人望已協。驕虜膽應驚。海路層波闊。山城積雪明。從來男子事。萬里立功名。</text>
<title>次酬柳同知 永詢</title>,<text>空歌古之人。千載如見之。知音世所稀。悄悄無與期。一室沒蓬蒿。空簾垂敝床。白雲宿靑山。終歲閉幽墻。忽驚車馬至。拜迎茅茨下。山花未吐芳。梁燕初辭社。終朝復竟夕。款款承誨語。還羞貧病甚。對案惟飯黍。窮居貴客臨。圭蓽自生彩。況聞未曾聞。豁若觀溟海。驩然兩不厭。但恐白日沈。從今倘不遺。尺書頻招尋。</text>
<title>次李子陵 景嚴 斜川韻</title>,<text>陶令辭彭澤。田園爰歸休。時動物外興。常爲川上遊。緬懷千載上。知君非俗流。林川開異境。冥機閑似鷗。川名與之同。古今如一丘。碧山爲屛障。麋鹿爲朋儔。溪翁與村老。白酒相與酬。不知古斜川。其樂如今不。人生百歲內。曠然何所憂。覽圖愜幽賞。秣馬將往求。</text>
<title>次崔孤峯韻</title>,<text>窮居惟是閉門宜。滿壁經書與古詩。聊取目前閑趣足。豈求身外令名垂。乘時射利人皆巧。守拙甘貧我獨癡。暮靄朝煙看不厭。靑山紫陌本殊岐。</text>
<title>次爛石亭韻 二首</title>,<text>急雨何年怒震霆。峯巒摧倒滿平庭。溪山自是添奇勝。神化無端賦衆形。却似蜀江遺舊壘。還疑漢世隕恒星。幽人築室當斯境。水月松風更覺玲。蒼山崩角走雷霆。勢似軒皇伐不庭。點點平鋪同一巷。峨峨儼立各殊形。炯如仙洞羅群玉。森若天衢列衆星。摠爲幽居增色相。水光雲影共瓏玲。</text>
<title>崔大容 有海 以統禦從事行湖西。過新昌來訪留宿。示以與李天章 明漢 唱酬韻。次以贈之。</title>,<text>蓬門閑掩碧峯東。深巷寧期舊友同。離合十年情轉苦。討論千古辯何雄。湖山客路秋雲外。草屋孤燈夜雨中。話到曉天愁又別。數聲歸雁度寒空。</text>
<title>次大容絶句及律詩韻</title>,<text>邂逅俱靑眼。平生共赤心。圖書窮理氣。微意轉深沈。幽巷無人到。嗟君乃獨尋。前期指白首。相照卽丹心。雨霽寒霄迥。霜多落葉深。窮途幾年別。把酒一長吟。</text>
<title>次贈宋子深 淵</title>,<text>境靜囂塵遠。機忘進取遲。望非關出處。身豈係安危。白璧終難報。靑雲本不期。隣家春酒熟。期與野翁隨。</text>
<title>奉次巡察相公祭濬源殿之作</title>,<text>龍顏日角帝王眞。豐沛遺基卽紫宸。宇宙百年功旣遠。農桑萬里澤猶新。黎民沒世思何極。相國臨戎祭必親。陟降洋洋如在上。想應從古福斯人。</text>
<title>偶得慵齋和詔使韻。次之。二首</title>,<text>湖山春景愜幽情。草色花光兩岸明。削立三峯當北望。奔流一水自東橫。蒹葭浦口潮初漲。煙樹城頭月欲生。簫鼓怳疑天上坐。新詩又使俗塵淸。水國春光惱客情。岸花汀草過淸明。參差遠岫天邊列。洶湧長江郭外橫。仙樂喧訇波浪動。錦帆搖蕩海風生。腐儒何幸陪高宴。疑是乘槎入太淸。</text>
<title>次權生爲己</title>,<text>屢空非五柳。多病似相如。賴有同心友。頻勞一字書。那堪千里別。況在九秋餘。明日周京道。悽然賦匪車。</text>
<title>中秋鵂巖賞月。次閔遠卿韻。</title>,<text>巖下鳴川淸且長。峯頭明月正流光。醉興夜來猶未厭。更期餘酒待重陽。</text>
<title>次南龜庵詠吉冶隱韻</title>,<text>斯人重義甚於生。此道何如爵祿榮。千載秉彝誰勿喪。至今夫子有芳聲。君臣父子及師生。道盡心安是最榮。只要當時無所愧。豈期身後更流聲。鳳水烏山度一生。世間軒冕豈爲榮。當年行義人誰繼。宇宙空留萬古聲。國亡誰是肯捐生。鍾鼎紛紛佐命榮。一片烏山麗士在。獨將倫紀樹風聲。麗朝運訖有先生。竹帛千秋姓字榮。尋得古人同調者。西山楚澤共垂聲。</text>
<title>月沙李相公 廷龜 以詩別孤峯。末句幸見問。此詩未及傳而孤峯乃奄忽。今四年矣。其甥尹倬。得之遺籍中以示余。反覆悲嘆。含淚以次。二首</title>,<text>二公酬唱語。勤懇見交情。射斗曾埋楚。連城舊隱荊。光輝忽爛目。悲咽自呑聲。惆悵山陽笛。誰能一死生。相國曾相問。孤翁已溘然。存亡俱是別。歲月幾回遷。往事成悲涕。今來得此牋。雲林隔城市。重拜在何年。</text>
<title>敬次都令公端午受賜感懷之作</title>,<text>謬忝諸賢後。叨承錫賚榮。紫霞杯裏滿。白羽手中輕。恩大知身小。人微愧職淸。幸逢千載會。圖報激深情。</text>
<title>敬次柳同知叉溪勝會之作。兼呈主人尹尙州令公。五言律。二首</title>,<text>幽居臨碧澗。五月自生寒。久厭塵中鬧。相携物外閑。亭陰交檜柏。池草雜芝蘭。世事何須問。淸樽且盡歡。佳境終南下。池臺晩景淸。莫嫌朝市近。已絶利名爭。但是宜觴詠。何煩奏管笙。醉歸山徑轉。返照透林明。</text>
<title>政院。次沈承旨韻。二首</title>,<text>久廢含杯與賦詩。簿書叢裏漏籌遲。園花落盡無由賞。一日經來鬢欲絲。自參機密罕吟詩。白首王門笑太遲。身被渥恩歸不得。朝朝染翰草如絲。</text>
<title>政院。次李汝固 植 韻。</title>,<text>輕陰不散鳳凰臺。雲物依依暮色催。霜後已驚林葉落。月中更聽雁聲哀。華簪鬒髮愁仍換。舊業靑山夢獨回。衰病偶同淸署直。瓊琚酬唱愧非材。</text>
<title>政院。次諸僚韻。</title>,<text>自憐補衮寸誠微。猥忝諸賢跡禁扉。金殿曉趨燈影過。玉階朝下佩聲歸。病將衰鬢羞縻祿。身爲殊恩未振衣。遙憶滄浪舊釣侶。近來書信到全稀。</text>
<title>奉次諸老先生韻。伏呈大丞相門下。完平。</title>,<text>時當五百歲。際遇一千年。元老今無匹。三尊孰有前。恩光優異數。耆舊盛初筵。世代稱爲聖。衣冠望若仙。御樽中使送。寵綍侍臣宣。何獨傳方冊。端宜被管絃。台躔耀南極。德澤遍東堧。守在封疆外。功存造化先。遠追隆古蹟。永息小民肩。盤石安宗杜。從茲豈畏顚。</text>
<title>次淸陰金相 尙憲 韻</title>,<text>傳聞大老起江瀕。擧世咸觀國有賓。聖主方興隆古治。應知顧問日煩頻。附元韻誰知石室山中老。還作耆英會上賓。白頭蹤跡眞堪笑。來往風塵不憚頻。</text>
<title>次珍山使君宋子深韻</title>,<text>故人爲吏赤城傍。歲暮離居正斷腸。一札遠來猶可慰。邑中山水是仙鄕。</text>
<title>次芚庵宋子深韻</title>,<text>八十衰翁無世情。不眠長夜聽鷄鳴。何時更得同床席。一一評論古事明。附元韻數日連衾討故情。相公心似不平鳴。何須展盡胸中蘊。但保忠貞奉聖明。</text>
<title>次海崇尉 尹新之 見寄韻</title>,<text>老病歸田勢自然。敢言遐想出塵緣。湖山物色皆閑趣。聊且逍遙送歲年。</text>
<title>次徐掌令 挺然 所寄韻</title>,<text>丘壑多年萬念虛。靑苔黃葉滿貧居。江潮有信來還去。雲物無心捲復舒。好是優閑遣日月。猶餘習氣愛詩書。慇懃昔歲金蘭友。爲寄新篇到弊廬。</text>
<title>次尹掌令贈裵生韻</title>,<text>孝忠全美德。旌表樹風聲。景仰懷前躅。交遊托後生。今觀佳士句。乃見古人情。方信公侯貴。眞如一芥輕。</text>
<title>族叔張同知 泳 年九十陞嘉善。閔二相 馨男 老爺以詩賀之。張同知次答。兩詩皆在壁上。於其壽筵。謹次以呈。九首</title>,<text>草草世間人。稀年指七旬。誰能過九十。端宜寵賢仁。資秩紆天眷。康寧覺日新。三尊宇宙內。不愧藐然身。聞說古仙人。長生過百旬。聖言惟可信。壽考在爲仁。但保沖和久。何須吐納新。自憐踰七十。已作病殘身。昔者絳縣人。其生二萬旬。曾聞趙武謝。今被聖君仁。氷雪仙肌潤。金貂主澤新。雲林城市遠。長保不貲身。我昔拜幽人。歸來日已旬。從知慶在善。信是壽由仁。園林秋色暮。松菊歲華新。惟願桃源裏。長娛不老身。年光惱殺人。秋盡只餘旬。歲熟由天悶。時淸荷主仁。澗邊松樹老。籬畔菊花新。爭仰高堂上。三尊備一身。煕煕太古人。長日似經旬。戚戚家庭睦。循循里俗仁。期頤享更遠。甘旨養逾新。何幸干戈後。猶看彩服身。吾叔眞天人。行年踰九旬。容顏常悅豫。情性自溫仁。道味貧猶樂。淸修老更新。幽居阻已久。只歎漳濱身。望望眼中人。離違纔兩旬。淸詩寫情素。投寄出深仁。海雨炎氛洗。江亭氣象新。園林秋月好。更擬致吾身。林泉有逸人。懽樂度時旬。年壽天偏厚。安恬性本仁。耽書老不倦。慕古意彌新。理亂都休問。沖和保此身。</text>
<title>春盡南還。留別定平府伯。</title>,<text>天涯再見定州春。鈴閣郵軒偶是隣。今日去留樽酒別。落花還似惜離人。</text>
<title>留別德源尹明府</title>,<text>靑山欲暮水東流。南客懷歸道路悠。盡日離筵猶惜別。刺桐花下更淹留。</text>
<title>咸興。別趙仁甫 廷虎。歸到草原作。</title>,<text>關河春盡客情催。又別心知碧海隈。征馬翩翩各南北。古城殘日獨歸來。</text>
<title>送僧聖隱還智異</title>,<text>淸秋多病掩柴扉。世事傷心涕獨揮。却羨山僧無所累。飄然南北好來歸。</text>
<title>送書狀尹張卿 弘國 韻 二首</title>,<text>春寒水國雪初晴。聞子西征向玉京。遼塞燕山千萬里。可憐多病若爲行。悠悠離別閱年華。況是君行萬里賖。中夜封書愁不寐。一窓風雪落燈花。</text>
<title>送金生巨源</title>,<text>夜酌醺醺度幾巡。乍逢旋別共悲辛。明日可憐南浦路。千山萬水一歸人。</text>
<title>送姜判校 弘重 使日本</title>,<text>卉服方來王。同仁及遠夷。交隣遵古道。奉使重當時。客路扶桑迥。離亭落木悲。揮鞭去不顧。知子是男兒。</text>
<title>送辛持平 啓榮 使日本</title>,<text>暫輟彈文草。還乘奉使船。客程唯指日。溟漲遠浮天。忠信鯨波伏。才華卉服傳。從知史氏記。不獨美張鶱。</text>
<title>送李子時 敏求 赴林川</title>,<text>詞苑曾同選。中書共直廬。竝遊懽不厭。恨別意何如。海上寒雲夕。江城落葉初。相思渺天末。音信未應疏。</text>
<title>送李子時出按嶺南</title>,<text>三十才名七十州。卽今方伯古諸侯。淸猷早擅簪紳右。惠澤遙宣嶺海陬。漢北煙花開祖席。洛東雲樹引鳴騶。南人想望如飢渴。征旆翩翩莫少留。</text>
<title>送任僉知 絖 使日本</title>,<text>杳杳扶桑域。茫茫積水隈。干戈往歲事。文德此時來。建節風波靜。揚帆瘴霧開。南金知自至。專對得賢才。</text>
<title>送海崇尉延慰詔使</title>,<text>紫鳳銜書到海陬。星軺迎勞道途脩。暫移主第林間趣。遙指淸川城上樓。隨處煙花皆勝賞。一江島嶼可消憂。西京又作連枝會。榮耀當年孰與儔。</text>
<title>送閔參判朝京</title>,<text>少年聲績著方州。千里湖山惠政優。中國聖神開泰運。小邦朝賀簡名流。銜恩但覺天威近。出境寧知海路悠。從古吾東偏帝眷。紫泥應降鳳凰樓。</text>
<title>送關東李觀察</title>,<text>關東自昔號仙區。玉立峯巒列海陬。嘆我平生夢想地。喜君今日旆旌遊。金剛秋色供詩料。鏡浦春波泛小舟。瘦病倘從瓜後代。會尋遐躅滌煩愁。</text>
<title>送尹仲素 履之 按湖西</title>,<text>丞相經邦日。監司問俗年。忠勤家世續。事蹟史臣傳。錦水樓前白。鷄山郭外連。勞人佇新澤。到處望旌旃。</text>
<title>送尹仲素按關東</title>,<text>一病經時臥。雙旌此日行。未成臨路送。徒結惜離情。民事秋來簡。溪山海內名。仙區應遍到。心骨自能淸。</text>
<title>政院。送李承旨天章閱武關西。</title>,<text>分離雖不久。臨別自傷情。風雨收殘暑。關河問幾程。旌旗臨玉塞。貅虎集金城。從此胡奴頸。吾知繫以纓。</text>
<title>送同年宋參議 克訒 赴京</title>,<text>憶昔同金榜。風流動洛城。如何衰暮日。送此帝京行。雙闕雲間迥。孤帆海上輕。知君善應對。定作小邦榮。</text>
<title>送權按使 怗 赴海西</title>,<text>念子經年別。嗟吾臥病時。未能躬祖餞。徒此惜分離。客路炎雲裏。荒城瘴海湄。咨詢王事急。應不憚驅馳。</text>
<title>送李順天 德洙 赴任</title>,<text>一夜芳樽酒。經年去國心。榮親計已遂。別友恨何深。雨歇風生砌。更多月隱林。相看語不厭。城上曉雲沈。</text>
<title>送權副使 啓 朝天</title>,<text>王化今無外。胡塵阻薊門。衣冠朝北闕。玉帛出東藩。客路通溟渤。鄕心度塞垣。佇看恩詔返。春意滿平原。</text>
<title>送義士車君仲轍還平壤詩 幷序</title>,<text>車君仲轍。平壤人也。甲津之潰。脫我父子於兵鋒。於我實有死生之恩焉。觀其爲人。忠實朴直。無巧僞之態。篤於孝。與人信。重義輕利。至於緩急。奮不顧生死。勇力又出人。誠難得之士也。相別一年。忽千里來訪。此又有古人之風焉。余於詩素所不學。不作亦久矣。今特感其義。作一篇以贈之。使詩人見之。必哂之。然只以言志爾。辭之工拙。何足論也。憶昨江都日。腥羶迷甲津。倉卒出殘兵。聵聵羅江濱。樓船塞上下。突兀如鯨鱗。連鷄不得前。旌旆徒紛繽。小船僅類盤。飛渡如無人。須臾岸上空。瓦解隨風塵。我時觀戰場。獨立氣如岷。計將不返踵。鴻毛輕此身。兩兒在我傍。悶我語諄諄。君亦不忍去。與之同逡巡。奔突勢相逼。牽我趨江漘。豺虎恣縱橫。有溪阻邅屯。途窮無所往。有若籠中鶉。游泳挐舟來。載我如涉溱。追者已不及。却立止西垠。當時若微君。父子俱沈淪。得出萬死中。命豈係蒼旻。長江波洶湧。天實限界畛。任用得下中。百萬將何因。一朝失其險。白骨齊城闉。我無一旅衆。忠憤何由伸。眼看宗社陷。涕淚空盈巾。和成氛氣收。幸見寰宇新。讒舌變白黑。下機驚慈親。忠誠反爲罪。摧藏偶農民。躬耕不救餒。生事日窘貧。君去訪庭闈。家鄕在西秦。新城望箕城。雲山緬嶙峋。相思隔天涯。程期餘一旬。音書杳莫憑。歲序逾冬春。山樊喜鵲喧。遠客忽來臻。驚愕走至門。延之坐堂茵。事出萬不意。還疑夢非眞。喜極至欲狂。茫然失所詢。于時三月暮。天氣屬芳辰。山花欲飛盡。綠陰生松筠。門外澗水轉。園中鳥音匀。顧我是何人。能致千里賓。薄酒相慰勉。款款窮昏晨。山中無異味。愧乏鱸與蓴。惟君關西秀。壯略超常倫。深衷篤孝愛。貴義輕金銀。穿楊登殿前。期門爲虎臣。干城棄草萊。是何乖選掄。意氣重山岳。誠信感鬼神。思來卽命駕。視遠如比隣。只爲謝相知。跋涉忘勤辛。此義古所罕。叔世聞豈頻。於今親見之。感激難俱陳。懽欣未十日。恨別愁眉嚬。去路雲陰遠。離亭草色均。相贈欲何言。努力須自珍。深耕古井地。閑垂浿江綸。如君忠義士。豈終群麋麕。時來倏奮迅。聲譽達紫宸。早晩淸塞垣。功名畫麒麟。</text>
<title>右相李公 時白 北京之行。日期已迫。敢擬進江上。握手以別。大雨連下。道路不通。無由得遂此計。因寄兩絶道此懷。</title>,<text>衰年非是別離時。相送河橋計又差。却算歸程應歲暮。薊門風雪愼驅馳。水滿川原雨不休。一壺相送恨無由。男兒蓬矢平生志。豈憚燕山萬里脩。</text>
<title>宣宗大王遷陵挽詞</title>,<text>曆服承先聖。聰明冠百王。存心師舜禹。駿德繼堯湯。廊廟登耆舊。周行引俊良。臣隣待以禮。民物視如傷。逸士搜巖穴。人才育序庠。行看恩溥洽。馴致德馨香。天步何中否。倭夷乃陸梁。蒼黃楚氛惡。巡狩蜀山長。多難元天數。重恢復日光。已全寰宇謐。益見聖功彰。鼎水煙雲暗。梧山草樹荒。百年悲過隙。萬姓痛摧腸。典則今猶在。賢親沒不忘。离明旣兩作。大業自重昌。善繼遵謨訓。純誠奉禴嘗。水侵周季墓。人議宋皇堂。追孝思無極。安靈恐有妨。蓍龜得吉兆。松柏近先岡。象設營新邑。衣冠改舊藏。宸情期勿悔。福地協諸祥。寶祚綿千祀。群生獲永康。微臣思昔日。瞻拜涕盈眶。</text>
<title>仁祖大王挽詞</title>,<text>聰明出庶物。懋德繼三王。艱大嗣先業。仁恩覃八方。彝倫曾斁廢。宗社阽危亡。萬姓罹凶害。群奸恣陸梁。天心眷聖德。影附聚忠良。不日妖氛豁。崇朝大義張。飛廉就顯戮。昌邑放遐荒。聖母迎宮壼。賢臣進廟堂。憂勞除弊瘼。治化復平康。德被蒲蘆速。恩行霔雨霶。朝紳見肅穆。民庶樂田疆。否泰元相代。兵荒屢作殃。艱難屬世運。惕勵振王綱。天警堯湯遇。苗頑舜禹當。至誠參造化。勤恤起痍瘡。願戴群情洽。咸祈聖算長。鼎湖龍影遠。濛汜日光藏。羽衛移空谷。雲韶香帝鄕。昔臣從草野。何幸際時昌。致位叨卿宰。淸班盡歷揚。從來蒙眷寵。無路報毫芒。慟哭思前日。那堪裂肺腸。</text>
<title>哭權佐郞 得己</title>,<text>高風峻節傲公卿。世混由來見獨淸。已喜辭榮追尙子。旋聞入海效逢萌。同時每嘆如殊代。一疾那知隔此生。遙想寰中諸善類。幾人嗟悼似吾情。</text>
<title>啓運宮挽章</title>,<text>流慶垂休遠自麗。于歸王室德咸宜。篤生賢聖傾時否。邁志唐虞致世煕。大孝方隆一國養。沈痾遽促百年期。邦人爭仰情文盡。風草應知俗自移。</text>
<title>哭鄭守夢 曄</title>,<text>聖作千年會。朝登二八才。弦歌興泮璧。綱紀振霜臺。未極長途騁。俄摧大廈材。掃門曾遂願。薤露寫悲哀。</text>
<title>挽成永同 文濬</title>,<text>吾道東來久。坡山兩世傳。淵源自家學。德譽動諸賢。未試唐虞志。終摧耆艾年。遇知曾不淺。薤露涕漣漣。</text>
<title>哭元右尹 鎤</title>,<text>直節良如矢。窮通竟不移。乃知天下士。豈效世間兒。與善眞虛語。孤忠遽止斯。吾何泣無數。從此失鍾期。</text>
<title>挽吳知事</title>,<text>仡仡臨戎日。桓桓老將名。尊年踰七秩。樞府列孤卿。緖業歸孫子。文章動洛京。世間奚所憾。瞑目就佳城。</text>
<title>哭成茂朱 浹</title>,<text>夫子世中奇。持心惠且夷。早歲鄙流俗。好古無不窺。絶學繼自宋。其言浩無涯。沈潛涉其流。精義窮所歸。達識旣高世。肯從名利岐。枘鑿竟不合。皓首甘塗泥。平生濟人志。反托醫方施。所活幾千人。范老誠一規。道尊人莫知。但知深於醫。末學抱微尙。與世相背馳。涼涼誰與偶。講習無所資。獨蒙長者顧。幸煩誨且提。念昔初承顏。尊年實倍之。目擊道斯存。肝膽相爲披。知音古來少。遂忘年差池。慙非鄭莊賢。猥被賢達推。日月豈不久。于今廿載垂。憶昔十年間。相聚在洛師。有友一二生。俱是超人姿。談論或竟夕。鞍馬頻追隨。探源極天人。析義分銖錙。有得共論討。有疑同思惟。同心臭如蘭。此樂世間稀。盛事不可久。星散忽分離。分離各異地。嶺路尤阻脩。几杖隔千里。音信傳憑誰。速貧理固宜。窮山忍寒饑。未諧命駕志。徒積瓊樹思。寧知訃書至。當食驚且咨。發封見月日。長呼涕漣洏。爲位哭僧廬。風雨杳南陲。曾見氣貌壯。髭髮不少衰。如何奄至此。壽者誠難知。別來七八年。無乃異前時。嘗言死生理。聚散非吾私。於今已觀化。想應恬如遺。憶昔城西廬。交跖同衾帷。一別遂今古。茲遊已莫追。莊生哀惠子。伯牙悲鍾期。知心復何得。此慟寧不宜。平生乏詞藻。筆硯久廢委。今爲哭夫子。可無抽蕪辭。聊爾寫吾情。豈是能爲詩。</text>
<title>閔重卿挽</title>,<text>昔我蹈林壑。與子同里社。仙莊盤谷中。敝廬道峯下。是時天地閉。絶跡車已舍。唯幸同心人。忘形在田野。有酒常共傾。招尋無冬夏。或開雪中缸。或把花間斝。賢子才出群。穎悟誠爲寡。從吾冀有聞。立心期儒雅。講道泝洙泗。論文及班馬。君家父子間。情好寧外假。相從十數年。懽然兩不捨。龍飛寰宇淸。草澤群賢起。我從茅茹征。君隨麋鹿止。一別幾寒暑。雲山隔城市。王事日鞅掌。勞悴何時已。風塵顏髮改。頹暮覺漸邇。回思昔日遊。高興眞可喜。邈然難復得。自嘆浮名累。好音久未聞。訃書胡乃至。嗟哉不可見。臨風洒哀淚。朋知日凋喪。此生還如寄。嗟君沖淡性。與物無崖異。平生守一丘。不向身外冀。有子能自立。志行古人比。人生眞蜉蝣。萬事皆一致。壽夭尙可齊。窮達況致意。悠悠更何爲。永歸松下地。路遠官又係。何由得歸視。聊此綴哀詞。寫我無限思。</text>
<title>具主簿挽</title>,<text>人生願爲壽。七十稀於古。雖云賤且貧。猶主長興簿。雖無一男子。外孫多至五。悠悠天地間。一氣紛散聚。賦物有萬類。偶爾誰是主。貴賤與壽夭。奚足爲喜怒。如君亦自足。不如者何數。達人安所遇。隨化歸於土。自從婚媾來。屢幸接眉宇。邇年各星散。音塵隔南浦。慇懃閔司議。忽傳摧玉樹。怛然驚且悲。南天暗風雨。幽明倏已分。一生那復覩。聊爾寄哀詞。此懷寧盡吐。</text>
<title>挽人</title>,<text>麟閣勳名屬白眉。攀龍事蹟出倫夷。家庭養出英雄手。社稷扶成億萬基。方見牛刀裁小邑。柰何鷄夢促脩期。太醫送藥中官弔。前後恩榮孰似之。</text>
<title>柳晦甫 燦 遷葬挽</title>,<text>憶昔受學李相國。君居乃與同井里。是時與子俱少年。粉面一見知佳士。相從晤語時未幾。相別悠悠隔雲水。如今皓首思曩日。屈指倏忽經三紀。向來天地屬晦暝。綱常淪亡絶人理。群凶逞虐酷周來。殘滅人生類草薙。君家婦翁稱長者。作尹首陽施政美。無端羅織如網加。其禍連延及之子。芝焚玉碎竟何訴。白日慘慘無光晷。我時埋蹤在江湖。默默傷心草莽裏。由來穢德天所厭。洗滌乾坤聖人起。姦兇伏罪寰宇淸。悼悶無辜紛贈祀。崇班泉下耀恩榮。收錄遺孤登顯仕。誰言天道漠難憑。到此方知理可恃。當時窀穸事蒼黃。葬故有闕徵左氏。靑烏載卜得新阡。山川鬱紆宜祥祉。眞宅從茲萬世安。可憐子道其畢矣。孤子知吾實有舊。一幅慇懃求作誄。茫然追記昔年事。備寫始終悲且喜。</text>
<title>仁烈王后挽詞 二首</title>,<text>運値中興盛。治因十亂才。閨闈儀已正。風草俗能回。共祝長椿壽。翻驚素柰災。恩仁入人遠。窮谷盡銜哀。西原餘慶遠。王室嗣音徽。坤極方流慶。軒星忽隱輝。儀刑垂女訓。儉德見遺衣。南國關雎詠。千秋美后妃。</text>
<title>故河師傅 洛 遷葬挽</title>,<text>壯元第二一人身。千百年來見豈頻。抗疏紫宸伸正議。捐軀白刃植彝倫。森嚴辭氣傳方冊。忠孝家聲聳四隣。窀穸故山今有日。名稱沒世永無垠。</text>
<title>挽洪生</title>,<text>我與洪良宰。兒時實接隣。有男眞汗血。絶調比陽春。未折林中桂。翻摧席上珍。去來還一夢。何必涕沾巾。</text>
<title>李兵判夫人挽</title>,<text>望族三韓甲。于歸積德門。崇封光紫誥。榮享歷雄藩。何意嬰秦豎。翻驚復楚魂。悲涼蒿里路。白日閉荒原。</text>
<title>淸陰金判書叔母挽</title>,<text>四世三公族。門闌赫赫輝。王恩屢郡邑。婦德冾庭闈。縱有碩人恨。猶從宅相依。古今誰九十。七秩亦云稀。</text>
<title>睦參議夫人挽</title>,<text>閥閱三韓舊。桃夭之子宜。郞君曳裾早。詞藻搢紳推。琴瑟歡方協。鸞凰影忽離。丹旌東郭路。殘日白楊悲。</text>
<title>姜左尹 絪 挽</title>,<text>混跡隨塵世。存心慕古賢。窮經玄理邃。爲郡政聲傳。宰列趨黃髮。康衢倒酒仙。達人無不可。來去信悠然。</text>
<title>吳承旨 䎘 挽</title>,<text>可惜吳承旨。文章四海傳。功名三按節。使事再朝天。方見長途騁。翻摧強仕年。哀詞寫寄遠。風雨杳南阡。</text>
<title>李芝峯 睟光 挽</title>,<text>派出天潢岳降神。盛唐詩調玉其人。淸脩標望傾宸眷。家世文章動搢紳。秉軸當時稱藻鑑。游魂何遽化星辰。曾陪席末親儀範。手寫哀詞淚滿巾。</text>
<title>西平府院君韓公 浚謙 挽</title>,<text>雅量恢恢河海深。巍然富貴豈能淫。由來慶福天申佑。一夕凶音命可諶。間氣英靈還列宿。仁聲厚德在人心。自惟知顧誠非偶。慟哭從茲欲破琴。</text>
<title>完平李相國 元翼 挽</title>,<text>曾作商霖澤四方。兒童君實誦何忘。兩朝事業三尊備。十載丘園一畝荒。間氣倏驚歸宇宙。邦人無奈痛山樑。愚蒙幸忝門生後。此日題詞淚滿裳。</text>
<title>金知事先生 繼燾 挽</title>,<text>童年挾冊忝門人。屈指今餘四十春。環顧虛名都是敎。從來竊位豈無因。當時學子多重壤。高世遐齡過九旬。梁木泰山嗟已矣。茫然天地獨傷神。</text>
<title>延陵府院君李公 好閔 挽</title>,<text>早擅騷壇獨步名。推先瀛島主文盟。行朝敎草軍民泣。儐館詩成使价驚。八秩高年古來少。崇班峻級世間榮。憶曾門下叨期許。此日哀歌倍愴情。</text>
<title>鄭判府事 光績 挽</title>,<text>靑春雅望聞吾東。釋褐年來甲子窮。齒爵兩尊朝野仰。淸脩一節始終同。孤舟遠避風塵際。遐算仍摧旅泊中。曾忝下僚親德範。哀辭題寄涕無從。</text>
<title>鄭愚伏 經世 挽</title>,<text>陶山遺躅考亭心。幾歲林泉玩索深。出佐聖君光黼黻。久專文敎化靑衿。俄然爽氣歸天地。獨有新篇照古今。悵望南雲空洒淚。此生無復聽徽音。</text>
<title>月沙李相國 延龜 挽 二首</title>,<text>仙源遠自大唐來。早歲文章播九垓。已在先朝依日月。晩逢明聖作鹽梅。昭昭事業兒童誦。一一門闌汗血才。爽氣忽遺塵世去。人間謾有哭如雷。憶昔摳衣日。如今四十春。僭踰官序進。倏忽鬢毛新。恩顧終何忘。徽音更莫親。丹旌江外路。洒涕慟無垠。</text>
<title>申進士 光樞 挽</title>,<text>與子相從歲幾遷。姻親朋友義俱全。文辭暢達超群士。志行端方慕古賢。常謂美才當有用。柰何奇蹇竟無年。窮通脩短知皆命。到此那堪涕自漣。</text>
<title>金別生挽</title>,<text>與子隣居餘十載。鬢毛如雪長兒童。憂哀離合情相恤。貧病疏迂事亦同。不見僅旬聞臥疾。那知浮世遽長終。可憐歸旐江南路。涕淚空流伏枕中。</text>
<title>鄭監司 百昌 挽</title>,<text>敏妙兼人質。文章四海傳。高才誠所愛。蹇劣亦相憐。塵世茫如夢。浮生逝若川。追思平昔意。哀淚自漣漣。</text>
<title>從叔母禹佐郞室內挽</title>,<text>昔歲公山就食辰。每思吾母愛諸親。分散一生難再覿。驚聞下世倍悲辛。</text>
<title>朴鐵原 𥶷 挽</title>,<text>生爲親黨且同年。學又同門愛實專。瓜葛共稱敦睦義。桐鄕更說惠聲傳。如何暮景翻相失。顧我殘骸獨自憐。長慟從茲那復見。一篇哀挽涕如泉。</text>
<title>李金化 震行 挽</title>,<text>嗟君少我八年間。幼長相隨幾往還。二母終天腸已絶。兩兒於世鬢皆斑。風塵末宦多酸苦。瘴癘蠻鄕備險艱。可惜浮生其止此。雪中看葬涕潸潸。</text>
<title>李判書天章 明漢 挽</title>,<text>相門曾見茁蘭芽。少小英聲稱乃家。兩世文衡前未有。當時冢宰孰能加。平生情義天倫比。晩歲音塵地角遐。何意遽聞雙璧隕。茫然江海獨傷嗟。</text>
<title>李參判道章 昭漢 挽</title>,<text>吾爲丞相舊門生。曾識奇才自夙成。家業文章名海宇。弟兄班序列公卿。一朝何意棠華盡。浮世眞如木槿榮。白首故人山野遠。忍題薤露寄哀情。</text>
<title>金監察 濤 挽</title>,<text>昔吾求道衆皆嗤。唯子從遊最信之。談討杳微看悅懌。洞開肝膽幾追隨。十年闊別空相憶。千里凶音豈所期。可惜善人那復見。臨風洒涕痛無涯。</text>
<title>李同知 元得 挽</title>,<text>兒時曾見丈人行。逮結姻親齒亦忘。早歲盛名傳泮壁。至今遺愛在桐鄕。逢來每寫心肝盡。問及常欣體力強。何意高年還有限。臨風洒泣獨悲傷。</text>
<title>黃參奉 宗海 挽</title>,<text>早謝科場藉甚名。棲遲林壑度平生。遺經有味簞瓢樂。天爵爲尊祿位輕。世外長留高士傳。雲間忽晦少微精。終孤一見嗟何及。謾寫哀詞寄此情。</text>
<title>尹參議 煌 夫人挽</title>,<text>卓卓宗儒世。振振直士名。門庭望一國。壼範記平生。諸子詩書業。三從德義明。高年又八秩。斯可沒而寧。</text>
<title>朴豐德 大華 母夫人挽</title>,<text>仙系唐家苗裔延。閨門懿範共稱賢。鴒原位望華夷慕。烏鳥恩榮郡邑連。壽考九旬尊旣達。孫曾十數慶將綿。天年歸盡終何憾。深閉松楸萬事捐。</text>
<title>金平昌 正立 挽</title>,<text>兒時同井又同庚。蔥竹交遊若弟兄。每恨萍蹤長作別。共憐霜髮已殘生。前月書來勤問訊。一朝音至間幽明。駱東舊友今殆盡。慟哭寒原雪滿城。</text>
<title>南政丞 以雄 挽</title>,<text>可惜南丞相。頎然長者風。一生逃酒域。萬事付天公。方幸明時遇。俄驚大限窮。今來不相見。洒淚向秋空。</text>
<title>兪參議挽</title>,<text>昔在龍飛日。翺翔鵷鷺行。幾年同一署。晩歲隔他鄕。離合何能定。幽明倏爾忙。今來聞大葬。西望獨悲傷。</text>
<title>趙知事 緯韓 挽</title>,<text>自獲肩隨後。如今四十年。淸談思宿昔。離闊隔山川。及此桑楡暮。何知霧露先。可嗟那復見。徒爾涕漣漣。</text>
<title>兪參議挽</title>,<text>與子遊從歲幾遷。半生情好豈徒然。相逢每倒心肝吐。久別頻勞手字傳。問疾前冬顏莫接。臨柩此日涕空漣。年年連哭親朋逝。白首人間獨自憐。</text>
<title>淸陰金相國挽</title>,<text>玉質溫溫望若仙。一時淸論孰能前。堂堂節義華夷見。炳炳文章海宇傳。極位遐齡人所仰。高名懿行美尤專。音容自此長相隔。慟哭秋天涕似泉。</text>
<title>哭宋僉正 子深</title>,<text>與子交遊五十秋。居然俱至雪盈頭。身潛詩酒遣時日。志尙淸高遠俗流。今世知心誰似我。此生懽遇更無由。北望慟哭情何極。風雨蕭蕭滿海陬。</text>
<title>李參判 景憲 挽</title>,<text>與公兄弟舊相親。爲是門闌早托姻。離闊每愁音信斷。逢來俱是鬢毛新。慇懃眷厚思前日。倏忽幽明隔此辰。丹旐翩翩廣陵道。哀詞書寄獨沾巾。</text>
<title>鄭判書 廣成 挽</title>,<text>積善仁聲世共傳。五公四代慶連延。中年高蹈棲雲海。晩歲殊恩返日邊。三子大科聞亦少。首台榮養見無前。遐齡八十聊乘化。福祿人間孰比肩。</text>
<title>黃庶尹 暐 挽</title>,<text>精忠大節晉陽城。海內長垂萬古名。餘慶後孫才出類。詞科第一遂馳聲。方期盡瘁追先志。何意中身隕此生。天道如斯誰可問。空將哀挽寄吾情。</text>
<title>永嘉府夫人挽</title>,<text>姆敎宜家摠相門。當時名閥更誰尊。篤生聖女徽音遠。正德坤宮俗化敦。共謂深仁遐壽享。奈何人世逝川奔。胡爲此日悲無已。曾與明公義弟昆。</text>
<title>哭慶洗馬 大後</title>,<text>憶君姻好在靑春。已見衰顏近六旬。信向一生惟照膽。離違兩地幾勞神。相逢懽笑纔經月。豈意凶音遽此辰。天與善人何若是。却思平日獨沾巾。</text>
<title>鄭參判 弘溟 挽</title>,<text>我識文章士。交遊在昔年。張公已窀穸。李子亦寒阡。獨有畸翁老。相思嶺海邊。凶音今又至。南望淚如泉。</text>
<title>哭金淸州 孝誠</title>,<text>落地爲親戚。相從共赤心。如何衰病日。聞此永歸音。抗疏聲名遠。分憂惠澤深。浮雲萬事已。慟哭涕沾襟。</text>
<title>玄生偉挽</title>,<text>昔吾迎歸入新鄕。見子髫年立在傍。往歲繁華皆寂寞。當時親戚盡凋亡。磨肌遠記平生舊。棄我何期一夕忙。白首人間無限淚。北風吹日照前岡。</text>
<title>鄭生琮挽</title>,<text>生世旣同年。舊廬又一里。徙居雖異鄕。相望亦自邇。有時來相訪。眷眷情無已。於今共白首。筋力非我比。謂當至期順。一疾奄不起。芝蘭滿眼前。二郞登顯仕。兒孫至難卞。鄕黨尊其齒。光輝照閭巷。高堂享多祉。紛然生及死。幾人能若是。想君無所憾。怡然泉壤裏。唯是親與舊。戚戚悲不止。同甲去倏爾。我亦豈久此。今聞柳車行。此情書作誄。</text>
<title>李生格挽</title>,<text>靜庵行義表吾東。後裔於人自不同。澹澹高懷知遠俗。溫溫惠意喜周窮。有時命駕開靑眼。幾度含杯話赤衷。可惜自今那復見。哀辭題寄涕無從。</text>
<title>哭裴生宗度</title>,<text>天生美質世間稀。父子相仍益見奇。百里勤勞誠旣竭。一瓢空匱色常怡。乍離時月如三歲。何意幽明遽永辭。已矣更無懸榻下。臨風洒涕寄哀詞。</text>
<title>哭從弟翯</title>,<text>去日同堂懽笑人。何爲今夕見無因。吾生已迫西山暮。在世傷懷亦幾辰。</text>
