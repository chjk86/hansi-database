<title>偶吟 兒時作</title>,<text>西峯日落漸黃昏。葉盡秋山獨閉門。雲散晴空溪月白。靑煙飛去作天痕。</text>
<title>秋夜西湖泛月</title>,<text>曉潮初上曉河橫。風露凄凄爽氣淸。扁舟更向江西去。落月滿江江水明。</text>
<title>讀史有感</title>,<text>獨憑靑史括玄微。千疊山中晝掩扉。興廢由來天地久。賢愚俱是土塵歸。唐虞世遠吾何晩。鄒魯經殘道已非。萬古悠悠空逝水。乾坤回首一沾衣。</text>
<title>春日浦居。卽事。</title>,<text>病起孤吟擁敝裘。一春光景度牢愁。煙花着處皆吾事。富貴從來豈可求。屋漏不妨穿月色。籬疏正好見滄洲。床頭小瓮松醪熟。爲報漁郞理釣舟。</text>
<title>初夏浦村卽事</title>,<text>節序居然四月初。風光猶是暮春餘。落花階上何曾掃。芳草窓前自不除。浮世功名半枕夢。晩塗心事一床書。閑情更被風流使。叩枻滄洲縱所如。</text>
<title>敬次永安都尉 洪柱元 之作</title>,<text>金門冠蓋盡英豪。春殿晴雲雉尾高。顧蔑涓埃酬聖主。惟將疏懶寄官曹。開襟賴有新詩在。抵掌時從綺席叨。臺省卽今無一事。不妨邀月醉香醪。</text>
<title>次酬兪學士武仲 棨 見寄之作</title>,<text>秋風憀慄歲華忙。哀壑凋傷碧蕙芳。澤畔誰憐身皜皜。塵中贏得髮蒼蒼。陽春白雪元高妙。渭樹江雲更渺茫。獨夜沈吟不成寐。禁林寒葉雨聲長。四壁蟲聲促節忙。歲寒孤抱惜幽芳。年來俗眼從他白。自是危蹤信彼蒼。人事到頭空咄咄。路岐今日極茫茫。江湖余樂行將去。滿地煙波一夢長。</text>
<title>送鄭禮卿 知和 舍人赴燕</title>,<text>沙塵撲面夕風寒。弘濟橋頭簇馬鞍。天下幾時氛祲定。世間今日別離難。堯封舊俗無從覓。秦帝長城自在完。東土安危憑寸舌。鄭公遺烈待君看。</text>
<title>夜對後罷官。次曹守而 漢英 見寄韻。</title>,<text>昨夜陪前席。風雲正一堂。愚忠翻寵辱。奇迹自徊徨。忽似辭條葉。猶留滿袖香。丹心終耿耿。庶改日予望。</text>
<title>聞兪學士武仲謫行過東路。馳至楊州常水驛。相失不得見而歸。途中悵然有作。庚寅十月。</title>,<text>聞君北渡廣陵津。東出靑門問去塵。岐路蒼黃瞻不及。河橋送別杳無因。文章自古多憎命。嶺海何曾獨死人。努力加飧深自愛。佇看寒谷變陽春。</text>
<title>寄兪武仲穩城謫所</title>,<text>苦言無賴畜君誠。由我誰知有子行。蕭寺未成談笑別。藍田還負故交情。士師自合逢三黜。漁父何須問獨醒。關塞極天風雪惡。此時相憶倍沾纓。</text>
<title>次李咸卿 一相 諸君懷武仲之作。並寄。</title>,<text>短髮蕭蕭不滿簪。北風回望百憂侵。人間地有摩雲嶺。頭上天臨向日心。窮阨固知能自得。離懷到底若爲禁。邇來世事無誰語。沽酒時時且獨斟。</text>
<title>又寄武仲</title>,<text>別後茫茫嶺外音。逐臣何處動悲吟。胡山積雪連天白。朔漠頑雲接地陰。要是剛腸堅寸鐵。從他衆口鑠黃金。祗應萬里平安火。長送窮荒戀闕心。</text>
<title>又次武仲見寄韻</title>,<text>百年心事有天知。何恨明時作楚纍。不謂龍鍾蒙放赦。獨憐氈塞隔恩私。孤忠豈爲風霜改。一別渾驚歲月移。欲和瓊詞增涕淚。那堪北望更憑危。</text>
<title>次閔二相 馨男 韻。奉壽張同知 詠 九十一歲。</title>,<text>地上見仙人。遐年過九旬。遠尊鄕黨敬。優秩聖朝仁。梯几烏皮故。斑衣鶴髮新。古來誰得似。錢老是前身。長年聞古人。壽席敞今旬。井菊元生水。蟠桃欲結仁。洞天秋色老。樽裏月華新。重獻喬松祝。還慙土木身。</text>
<title>壽席。又疊前韻。</title>,<text>星文動老人。盛會續前旬。丹井傳臨沆。靑牛聞曲仁。堂萱秋後綠。籬菊雨餘新。甲子泥塗混。誰論亥六身。床下拜眞人。華筵再浹旬。一堂開壽域。千室化淳仁。北海淸樽滿。南天瑞曜新。更申難老詠。先賀綵衣身。江海一閑人。風煙九月旬。靑城忝勝會。黃耇仰純仁。洞裏笙歌咽。樽前綵舞新。會分丹井水。仙里托吾身。佳節屬閑人。重陽卽此旬。高筵大老壽。盛禮使君仁。紅樹含秋晩。黃花作意新。願將千日酒。長醉百年身。</text>
<title>送鄭侍郞禮卿按節海西</title>,<text>相門華望聳當時。更道才名最白眉。北闕幾年鳴劍佩。西門千里擁旌麾。首陽山嶽疑孤竹。石洞溪潭似武夷。簿領餘閑淸製富。郵筒莫使寄來遲。</text>
<title>簡李副學咸卿求和</title>,<text>皎然玉樹在風前。卿月班中最少年。今代詞垣推武庫。半生交道擬牙絃。春來尺牘偏多意。別後新詩更幾篇。龍象當觀第一義。東關纍客也應先。</text>
<title>癸巳元日迎祥詩</title>,<text>綺陌東風拂曙吹。午門環佩早朝時。靑臺已奏妖星滅。黃道方瞻瑞日遲。志切憂勤穹昊格。書頒寬大庶民知。宸心不許陳歌頌。進帖何人有諫詩。玉曆開三始。瑤墀又一春。進規聞故事。祝聖有封人。瑞雪豐登驗。仁風發育新。微才慙補衮。徒望屬車塵。瑞旭初升玉殿東。鑪煙細細逐和風。從今佇見昇平樂。聖主憂勞乙夜中。玉座祥雲繞。金門曙色微。三陽回泰運。聖業日光輝。</text>
<title>送別李學士一卿 廷夔 出守恩山。兼簡兪學士武仲，尹徵君吉甫 宣擧。</title>,<text>玉堂金馬摠從他。榮養專城孰此過。斗大一州吾未得。綬幷三邑子何多。官廚飣餖饒魚蟹。壽席笙歌匝綺羅。相送莫須愁遠別。恩津眞覺是恩波。臨別憑君寄一言。故人南土隔寒暄。放臣江畔傷蘭佩。徵士山中老菜根。皁帽懸知聯管搨。白衣頻想過陶園。相逢若問秦中客。爲道風塵鬢雪繁。</text>
<title>癸巳秋七月。仁祖大王實錄成。十一日。命賜史局諸臣宴于議政府。十九日。洗草于遮日巖。又命賜宴。皆賜樂一等。白軒李相公在局外。賦七言近體一首。以詠其事。與宴諸公。皆和之。不量鄙拙。謹次其韻。以寓悲感之意。</title>,<text>孤臣淚盡鼎湖天。東觀同修閱歲年。三紀神功光列祖。千秋實錄看長編。書成金匱名山祕。寵溢蘭臺御醞宣。法曲聞來重起感。就中誰得不悽然。史臣方策詎摹天。聖烈昭森在紀年。草藁如今沈碧澗。芸香終古煥靑編。微勞亦預洪恩被。仙樂重聞法酒宣。感念寸衷增涕淚。此生圖報更茫然。</text>
<title>送趙胤之 錫胤 貶鍾城</title>,<text>臨岐相見但銷魂。世事如今不可論。唐室易除河北賊。孔門難與互鄕言。歲寒寧改孤松節。風疾終知勁草根。努力加飧須自愛。愁州此去雪霜繁。</text>
<title>送李君瑞 應蓍 按北關</title>,<text>北關遷謫幾何時。寵渥今看使節持。要是盤根利器別。從來勁草疾風知。帳中歌舞爭姸態。麾下刀槍擁健兒。遙想邊民加額處。棠陰惠化遍荒陲。</text>
<title>秋日遊鳳仙臺</title>,<text>萬里長風送釣舟。百年吾道在滄洲。高臺怳是金陵境。逸氣寧論白雪樓。浩蕩波濤天外闊。微茫島嶼望中浮。他時若說遊觀勝。癸巳何如壬戌秋。仙臺暇日辦淸游。湖海千年有此丘。歸夢懶尋紅藥院。舊盟重結白鷗洲。玄暉恨不携搔首。崔顥何須問在頭。大醉高吟無限興。更邀明月上漁舟。</text>
<title>送趙胤之鍾城</title>,<text>無賴淸名可激頑。孤忠正坐惠文冠。西江波浪何時定。北塞風霜此別難。放逐頻年心不悔。姦諛當日骨應寒。臨分致意惟珍重。未用田生勉志完。轉喉隨處觸危機。親愛同憂衆所嗤。任是疏蹤宜棄逐。那知善類及收司。天涯積雪音書斷。海曲窮冬疾病縻。榮落悲懽渾外事。寸心惟有歲寒期。附樂靜和韻常媿沙鷗笑我頑。白頭猶未掛塵冠。頻年且被窮荒謫。末路方知處世難。老馬已無蒭豆戀。枯柯定避雪霜寒。紛紛榮辱何須說。一箇身名貴得完。歎子高懷早息機。嘵嘵一任俗人嗤。幽居已占寬閑野。忠悃元宜獻納司。風月無邊錢不費。鷺鷗爲伴迹誰縻。塞瓜三熟吾當去。漁釣相從會有期。</text>
<title>次宜春尹良宰 舜擧 韻。寄贈。</title>,<text>環堵蕭然枕海濆。幽棲且喜隔塵紛。漁舟泛泛潮聲近。渚鳥飛飛野色分。浮世芬華看草芥。晩年身事付鋤耘。故人佳什偏多意。倚柱沈吟到夕曛。獨臥茅齋萬念虛。塵寰得喪竟何如。當年不作侯門客。此日仍焚學士魚。賈傅非無憂國淚。嵇生自有絶交書。靜中淸味誰能識。斜月江天夢覺初。鄧州屬疾誤逢醫。吳子停杯老作癡。疏性已無當世念。浮名一任衆人嗤。知音賴有山南宰。感興遙傳渭北詩。松柏林泉存晩計。幸君思我莫愁疑。千里相思一夢遙。別來雙鬢已全凋。遒遒爽氣秋霜峻。咢咢奇文北斗超。鸞鳳誰憐棲枳棘。鯤鵬欲望接雲霄。幾時樽酒開靑眼。天畔峨眉首獨翹。本來王式不要來。從此逢萌入海隈。見說封丘多苦況。遙憐梅叟亦淹徊。陽城撫字心應瘁。劉向憂時志未灰。遣悶長吟老杜句。后山何日好懷開。附原韻居然濩落楚江濆。一疾淹沈萬慮紛。雲外故山歸鳥倦。眼中親友曉星分。漁樵留與挐舟語。沮溺相期植杖耘。頭白如何翻作吏。漫持朱墨費朝曛。案上簿書無日虛。鑑中鬢髮白紛如。數箱古帖生蛛網。一部前經落蠹魚。視隔縰縭難細讀。契疏鉛槧怯楷書。頹然坐久成何事。只合歸尋得遂初。十分民疵一未醫。向來官事了全癡。心存愛物知何濟。政拙催租諒見嗤。首疾涔涔剛制酒。胸煩忽忽摠休詩。窮途迷復應非遠。投紱歸耕定不疑。見說秦城萬里遙。還聞蜀道朱顏凋。旅遊自古稱其險。羈思如今覺共迢。已歎龍蛇歸大澤。還憐孔翠望淸霄。玉人何處憑高閣。心似征鴻日夜翹。陶公未得賦歸來。屈子行吟楚澤隈。聖世梁鴻猶潦倒。明時賈誼亦遲徊。傾壺莫黑馮唐髮。吹律誰燃長孺灰。端復神交知有道。靑眸阮籍幾時開。</text>
<title>張同知酒席。復用前韻。</title>,<text>節物惱幽人。芳樽置十旬。倦遊非馬令。秋興類安仁。洞裏風煙別。壺中日月新。當筵起爲壽。怳接廣成身。乾坤百歲人。初度又今旬。積善知天報。餘風看里仁。池荷嬌欲笑。墻竹嫩還新。此日懽須盡。樽前見在身。</text>
<title>夏日。村居卽事。</title>,<text>濃陰滿地日如年。靜裡渾忘節物遷。疏雨不妨南澗釣。涼風最愛北窓眠。此身已分農夫伍。幽趣寧敎俗子傳。惟有寸丹消未得。夢魂時繞五雲邊。</text>
<title>寄洪大而 命夏 參判</title>,<text>索居何處滌煩襟。長夏窮村漫苦吟。薊北行人還已久。周南滯客病猶深。親朋落落疏星望。世事悠悠白髮侵。兩地孤臣悲楚澤。一言誰復悟荃心。</text>
<title>送朴仲久 長遠 承旨赴謫興海</title>,<text>中宵宣對履聲紓。誰料翻爲棄帚如。嶺海眞成不落莫。朝廷無乃太空虛。劉郞幸得連州易。永叔寧淹楚邑居。素守非能一謫奪。歲寒功業莫相疏。</text>
<title>浦亭卽事</title>,<text>一帶長洲素練平。亭前景物萬千幷。渚禽人立知何意。野鶴風鳴若有情。疏雨乍收新月上。輕嵐欲盡暮煙生。獨憑危檻看無盡。輸入詩篇未易成。</text>
<title>行到廣陵村舍有懷</title>,<text>匹馬遲遲去漸賖。故園歸思海天涯。長安不見浮雲遠。野渡無人落日斜。三黜敢言行直道。一心終是繫王家。林翁却說來何晩。南浦春生好物華。</text>
<title>廣陵途中</title>,<text>羸馬投孤店。寒鴉噪古林。欲尋孫綽賦。還切子牟心。悵望南山遠。遙憐漢水深。不才宜見棄。休作澤邊吟。</text>
<title>到丹陽</title>,<text>千里崎嶇度峽行。但看黃草繞新塋。中宵舊約原鴒恨。落日酸嘶斷雁聲。滿目江山惟有淚。叩心天地欲無生。桐鄕遺愛猶堪記。爲謝丹丘父老情。</text>
<title>島潭</title>,<text>怪來三石立潭中。萬劫亭亭作島雄。力捍橫流爲砥柱。形分奇數學方蓬。靈區定有神仙護。物理誰窮造化工。憂世從來如杞國。將茲欲效補天功。</text>
<title>舟中。次洪元九 錫箕 送余韻。</title>,<text>江頭送客故人來。此地遊仙有古臺。解纜君從淮瀨上。呼舟我向漢京廻。龜潭鶴寺參差出。靑嶂丹崖次第開。自是浮生恒聚散。臨分且可盡情杯。</text>
<title>舟行</title>,<text>江疑天上下。舟向畫中前。此日丹丘客。何渠不若仙。</text>
<title>次沂川 洪公命夏號 寧陵感懷韻</title>,<text>園陵物色望中寒。白首孤臣涕獨潸。聖德祗應長浹骨。天威猶似不違顏。玉欄花事行將晩。鼎水仙遊杳莫攀。何路此生酬眷遇。匪才仍愧忝朝班。</text>
<title>與靑湖 李公一相號 同在禁直。李學士長卿 殷相 寄詩來。永安都尉又次其韻。見寄。奉次錄呈。</title>,<text>少小交遊一代豪。祗今流輩共推高。詞臣俊語馳靑瑣。公子華牋帶玉醪。已識文心皆錦繡。正看春意競梅桃。良辰樂事逢難又。且向名園醉紫袍。疏慵不復少年豪。徵逐猶憐氣意高。晴夜五軍都摠府。深杯百罰主家醪。門前每憶淵明柳。館裏休嗟夢得桃。廁迹淸時無寸補。祗今身上愧靑袍。</text>
<title>又次靑湖詞伯，無何 洪公柱元號。 都尉見寄韻。</title>,<text>小吏携筒去又來。衛軍詩思一何催。明朝有意春遊好。前夜休嫌興盡廻。芳草新經微雨染。雜花爭逐惠風開。秦樓更出驚人語。勝事惟須日百杯。</text>
<title>病裏有懷。錄呈無何都尉。兼贈靑湖。</title>,<text>一番芳約負沈痾。公子華筵聞再過。浮世光陰能有幾。今春節物已無多。良辰樂事非吾分。亂蝶飛花不奈何。日夕西園空悵望。枕邊啼鳥伴吟哦。病起渾驚節序忙。客心春事共茫茫。入唇已斷杯中物。苦口惟尋肘後方。微雨染生芳草色。曉風吹送落花香。湖山舊業今何似。白首思歸一夢長。</text>
<title>次酬沂川西關見寄之作</title>,<text>郵筒綺語卽驚人。頓失沈痾擊節頻。少別却愁千里遠。流光已送一年春。吾儕眞閱無窮事。末路惟看見在身。正想西民赬尾困。佇聞深慮徹重宸。</text>
<title>送宋叔保 時喆 書狀</title>,<text>尊公昔歲赴京師。尙憶先人送別詩。家世交情仍我輩。大夫行李異當時。火雲蒸雨長程苦。燕市金臺往迹悲。自是男兒有壯志。相看不用恨相離。</text>
<title>講武驪山 春塘臺親臨庭試四首。</title>,<text>軍容十月講驪山。帳殿高開嵽嵲間。閃日旌旗連渭水。沸天金鼓動秦關。已敎師律嚴三令。坐遣皇威震百蠻。何似聖王先耀德。雨階干羽格苗頑。</text>
<title>親策紫雲樓</title>,<text>中天瑞日耀神州。玉色凝旒御紫樓。親策賢良徵昔漢。賓興俊士見今周。縱橫共對三千字。鑑別須登第一流。四海文明逢盛際。布衣誰是煥皇猷。</text>
<title>春塘臺</title>,<text>上林淸曉彩雲開。仙仗晴聞白日雷。觀稼從來塘貯水。惜財還見土爲臺。戎臣角射烏號滿。學士題詩玉漏催。聖主如今求俊傑。問誰文武是全才。</text>
<title>歸院柳邊迷</title>,<text>朝罷爐香滿袖携。御溝楊柳路東西。龍池日轉陰初合。鸞掖風和翠欲迷。密葉暗籠煙縷重。纖枝偏帶露華低。黃鸝似識昇平樂。故向詞臣盡意啼。</text>
<title>春塘臺卽事</title>,<text>巍然百尺夾城隈。靈囿曾聞詠子來。下有方塘流漑澤。高因累土重民財。君王一豫眞爲度。文武群英各售才。草木禽魚咸自得。佇將東土入春臺。</text>
<title>送姜叔久 柏年 令公按節關東</title>,<text>東郡今持玉節廻。幕蓮符竹舊淹徊。名區眞有登仙分。妙韻元知濟勝才。八景樓臺皆閬苑。萬峯雲霧卽蓬萊。江山力取文章手。送賀遙飛酒一杯。</text>
<title>泛舟東湖。將見同春。宋公浚吉號。 舟中。次圻伯韻。</title>,<text>淸江薄暮小舟催。一陣西風送雨來。欲向江頭留好客。玉壺仍有故人杯。</text>
<title>送冬至副使姜公獻 瑜 令公如燕京</title>,<text>朔庭冠蓋幾時旋。風雪關河正暮年。莫問遼東城郭是。寧論薊北道塗綿。鄭僑輕幣昌辭在。杜使埋金苦節傳。吾輩尙爲天地着。此行相贈豈徒然。</text>
<title>次圻伯李咸卿令公展謁長陵之作</title>,<text>仙馭乘雲已九天。玉欄消息更茫然。羽儀想像寒山裏。寶座依俙北斗邊。社稷靈長知必賴。勛華心法見相傳。小臣今日偏多感。香案當年載筆前。</text>
<title>又次瞻拜玉屛書院之作</title>,<text>丞相遺墟白鷺濱。玉屛名院揭虔新。儒林永想春風座。御札猶傳水月神。平昔仰欽嗟我晩。茲辰瞻禮喜君伸。九原可作吾誰與。聖主方思一德臣。</text>
<title>永安第。醉次席上韻。</title>,<text>畫燭中宵秉。寒梅近臘開。翩翩公子宅。衮衮故人杯。定識文星聚。休愁客歲催。呼兒且進酒。他夜好重來。</text>
<title>追寄平安節度金敦美 徽 令公。兼簡任通判</title>,<text>聖朝頗牧出鑾坡。千里關西節度牙。男子功名當若是。故人離恨更如何。新詩定續晴川樹。歸夢應尋紫禁花。幕府判官無恙否。別來雙鬢想全皤。</text>
<title>次閔明允 晉亮 令兄平山草堂韻</title>,<text>聞子菟裘地。崇山更茂林。非無芳榭敞。自有曲池深。樂志徵前論。耽閑見古心。賦歸吾未得。柱笏獨沈吟。當世須才俊。如何戀舊林。窪池燕喜美。盤谷太行深。暮境幽棲計。先丘永慕心。平生遂初賦。聊復爲君吟。</text>
<title>送益平尉 洪得箕 使北</title>,<text>翩翩冠劍映靑春。玉貌何爲是役臣。結轍惟知王事重。臨岐偏覺別愁新。燕臺攬涕仍今日。狗市悲歌更幾人。想得中原舊父老。擁途爭望使車塵。</text>
<title>送鄭一運 萬和 按節海西</title>,<text>世家公輔卽袁楊。更見才名聳鷺行。此日西藩觀察使。去年東省考功郞。從來聚散知情素。況是交遊到老蒼。瀛海陳玄天下妙。不妨頻寄賁文房。少日西行賞覽窮。只今回憶意憧憧。金沙景物無天下。石院溪山是建中。君去好須留使節。吾衰那復策吟筇。阿誰工畫摸奇勝。轉寫新詩佇驛筒。</text>
<title>太天上人將還關東。次卷中韻以贈。</title>,<text>東飛一錫欲凌虛。老子於斯興不疏。試從仙境曾遊處。看我題名六字書。少日東遊歲幾回。至今楓嶽夢中來。憶上毗盧峯上望。扶桑萬里海如杯。</text>
<title>東溟 鄭公斗卿號。 草堂。同安州通判賦。</title>,<text>池面的的紅蕖。墻頭猗猗綠竹。詩翁兀坐此間。通判小酌相屬。</text>
<title>送靑湖太學士李咸卿實錄奉安之行</title>,<text>天外蒼蒼倚白山。征軺去去出南關。靑編自古分藏地。紫氣居然指點間。勝賞正當秋事晩。新詩佇待驛筒還。仙區又作連枝會。無限江楓對醉顏。</text>
<title>奉次諸宰元子誕生志喜韻</title>,<text>喜氣懽聲塞大庭。上穹垂眷聖儲生。重輪彩徹中秋月。半夜祥徵北斗星。不盡臣民今日慶。卽知皇考在天情。東方自此同盤石。社稷靈長更億齡。帝錫元良降紫庭。祥開蘭殿異香生。人間令節端正月。天上重輝太子星。保傅方論三代事。懽欣可見兆民情。微臣願獻嵩岡壽。歌頌康衢送暮齡。</text>
<title>華陽亭。次市南 兪公棨號。 韻。</title>,<text>紅旗十丈映寒雲。沙苑秋光紫翠分。虎旅亭前趨百隊。龍駒柵裏擁千群。淸江變作將軍酒。華嶽高齊學士文。邂逅佳辰成勝會。不妨歸騎醉醺醺。</text>
<title>九日。會飮沂翁宅。次韻。</title>,<text>天家慶溢主恩深。爲辦芳樽樂共斟。佳節仍欹九日帽。故人相對百年襟。豪情肯被黃花笑。妙曲難酬白雪吟。月隱西城更漏促。暫時猶惱去留心。</text>
<title>送李子高 後山 令公之任淮陽</title>,<text>屬從寒碧按關東。旋擁淮陽太守幢。故是仙緣異凡骨。元知勝具叶高風。雲皐且採金光草。雪頂應尋綠髮翁。楓嶽舊遊長入夢。送君今日意無窮。</text>
<title>送江陵李使君</title>,<text>異域征車幹事回。君恩旋許臥蓬萊。關東最是江陵府。天下無如鏡浦臺。世業先賢鄕里古。家庭名郡近隣陪。遙知樂譜增新曲。彩服還兼晝錦來。</text>
<title>次靑湖寄贈韻</title>,<text>雪裏寒梅趁臘開。案頭時送暗香來。疏襟轉憶湖山勝。壯志空悲歲月催。良晤好違長是病。新詩欲和奈非才。閑愁觸處無誰語。會向西園醉百杯。</text>
<title>次湖翁送別韻</title>,<text>南出都門曙色新。白頭歸去謝簪紳。天公餉我良非少。無限湖山爛熳春。</text>
<title>次軸中韻。贈楓嶽玄正上人。</title>,<text>久負名區約。沈淪苦海中。遊山思謝傅。避世愧陶公。楓嶽千峯月。東溟萬里風。何當與爾去。搔首問仙翁。</text>
<title>板門橋馬上偶吟</title>,<text>板門橋前軍校迎。故都煙樹望中生。一雨滂沱收旱氣。庶將天澤慰疲氓。</text>
<title>書圓扇面。寄趙尙書君獻 珩 平山謫所。</title>,<text>矮屋炎蒸不可居。平原逐客問何如。聊將大扇遙相贈。搖得差堪伏熱餘。</text>
<title>題李生順迪山臺巖新居</title>,<text>丹壁立靑嶂。淸川繞白沙。前朝留勝地。今日屬君家。</text>
<title>送幽谷權督郵 垕 還驛</title>,<text>幽谷郵亭嶺路危。故人歸騎歲寒時。休嗟白首功名薄。他日鶯遷未爲遲。</text>
<title>謝歸鷗浦舊居</title>,<text>年來志願在休官。遯野非關困一彈。閑處倍思忙處苦。說時元識做時難。江湖有主吾將老。風月無邊興獨闌。莫道此間村酒薄。煖斟猶足禦朝寒。</text>
<title>次酬湖翁送別韻</title>,<text>謝歸田里計初成。誰意龍鍾又此行。只爲主恩前後重。極知人世利名輕。逢嗔不管升沈事。惜別偏憐故舊情。鎭海樓頭回首望。孤吟坐到日西傾。</text>
<title>謝歸鷗浦洪元九。與館官出送漢江。次贈。</title>,<text>繫舟江漢一長吟。薄晩西風吹客襟。不向淸波羞素鬢。須知白日照丹心。沙頭別恨元非淺。醉後情杯莫厭深。爲謝故人珍重意。月明鷗浦幸相尋。</text>
<title>上塹城壇。次牧隱韻。</title>,<text>藍輿直上海山臺。天半懸崖石逕開。秋後嚴霜猶未遍。似留紅葉待人來。</text>
<title>自京舟下江都</title>,<text>西望沁都夕照陰。南山已遠祖江深。飆風三日留歸棹。似解孤臣戀闕心。</text>
<title>登摩尼壇</title>,<text>目極滄溟萬里長。古壇高出白雲傍。天地中間何曠蕩。山河今古幾興亡。森森列島如棋置。簇簇群峯似錦張。岳老洲翁俱異物。不堪搔首對斜陽。</text>
<title>送呂郞中 聖齊 赴北營戎幕</title>,<text>陰雲漠漠朔風寒。歲暮關山道路難。相送慇懃重有贈。好參軍事且加飧。</text>
<title>內醫以上命。夜來看病。明日命賜藥材。不勝感激。枕上口占。</title>,<text>一病沈綿度五旬。廈氈論議隔君臣。中醫夜致天閽命。上藥朝擎御府珍。微物豈知紆聖眷。此身無路答深仁。徒將感激難窮意。更向蓬萊祝萬春。</text>
<title>次淸悟師軸中韻</title>,<text>問師何處住。蕭寺漢江陰。仍想巖間勝。曾勞夢裏尋。葉飛秋欲盡。山靜月初沈。安得超然去。閑吟瀉我心。</text>
<title>送洪評事 柱國 赴北幕</title>,<text>少年常有遠遊情。最愛詩人出塞行。吾老堪憐守委巷。君今好去向關城。胡山積雪吟邊色。渤海驚濤夢裏聲。寄語轅門李節度。勉將參佐樹功名。</text>
<title>白軒李相公辱賜一絶。寓文苑傳硯之意。敬次原韻。伏呈門下。</title>,<text>擎得宗門擲地文。不才何意附靑雲。詞垣故事眞知忝。惟幸提撕荷相君。昭代群英際右文。騷壇旗鼓看如雲。誰知白首叨盟主。祗恐微才負聖君。驚傳寶硯出弘文。怳帶蓬萊五色雲。安得中山大不律。罄吾衷赤奉明君。附原韻強疾揩眼。奉賀大宗伯松谷爲太學士。白首金門薦主文。翰林封入紫宸雲。蓬山大硯歸宗伯。寫盡丹忱報聖君。</text>
<title>白軒相公又疊前韻。辱賜二絶。敢以拙語。伏呈門下。以求斤敎。</title>,<text>曾聞沂國薦希文。敢儗侯生贊子雲。重辱瓊琚何以報。佩銘徒自語天君。聖世方須黼黻文。自慙才謝賦凌雲。宗師一字踰華衮。喜甚當年御李君。一代休明炳質文。千年際會蔚風雲。愚蒙此日無能役。惟有丹忱願致君。附原韻大宗伯爲大學士。投以一瓜。瓊報至三。珍玩之餘。敢次以酬。詞林早歲擅高文。詩似春空藹藹雲。彩筆豈徒題繡句。且箴丹扆獻吾君。吾衰已久廢論文。隱几惟親一穗雲。今幸薦賢宜退去。西湖十頃當封君。</text>
<title>白軒相公又賜一絶。敬次伏呈。</title>,<text>皓首紅塵事事非。昨宵歸夢落山扉。却從城市尋眞隱。相國淸風在古稀。附原韻大學士松谷。再枉報章。隋珠爛然。且吟且玩。無以效顰。只將一絶拙語。略寓謝意。如瞽如聾昧是非。碧苔深巷掩柴扉。瓊章欲報還投筆。郢曲由來和者稀。</text>
<title>奉賀白軒李相公賜几杖宴詩。幷序。</title>,<text>我聖上之十年戊申冬十一月。筵臣言領中樞府事臣李景奭。國之宗臣。年今七十有四歲。宜加優異之典。上命賜几杖。於是李公累上疏懇辭。不獲命。以是月二十七日。史官齎敎書。工官具烏几，鳩杖。陳鼓吹以至公之第。中貴人，知申事宣內外上尊酒。特賜一等樂。公卿非有疾病與公事。咸來預宴。禮曹則長，貳三官。皆預焉。古例然也。寒威戢退。天氣和舒。法酒迭行。衆樂幷張。公侈上賜。感聖恩。擧著引滿。且舞且蹈。擧坐客無不盡懽。夜分乃罷。誠曠世茂典也。古者。大夫七十致仕。若不得謝。則錫以几杖。後世此禮漸廢。國朝惟三公年至者。有是賜。亦甚稀闊。仁祖在祚之初。賜完平李相几杖。當時繪畫歌詠。至今照人耳目。其後名相耇德可膺斯禮。而以時之多故。莫之行焉。今公之碩望尊年。又當方內少事。克擧完相後五十年未行之典。其亦盛矣哉。夫以區域之廣。人類之衆。拔出於其間。至台鼎之位者。至鮮矣。位至台鼎。而能享久壽者。尤鮮矣。得其位。得其壽。而能以德業名世。爲擧國所瞻仰者。又幾人哉。公早年擢巍科。魁重試。結知明主。歷遍淸華。高文雅量。冠冕一時。由太學士大冢宰。登三事至上相。當今人臣之位。無居公右者。爵已極矣。自庚寅變故之後。優遊散秩。以書籍筆硏自娛。備享淸閑之福。年踰七望八。視聽不衰。起居隨意。韶顏若仙。首居耆英之席。齒亦高矣。身爲三朝元老。數進見。議國家事。凡有大小得失。每盡忠規。其言皆主仁厚惻怛。朝廷恃公如蓍龜。國人望公如喬嶽。則其於輔世之德。何如也。古所謂三達尊。公皆有之矣。筵臣之請。聖主之賜。中外瞻聆。率皆欣喜。贊歎之不已。若是者。其可以智力致哉。公以復陽忝長禮官。且塵藝苑。屬以文詞。俾記其事。有不敢以不文辭者。茲敢略爲敍述。願公專精神親藥物。保養眞元。長有喬松之壽。復入黃閣。陶鑄馨香之治。以相我聖上億萬年無彊之業。豈不休哉。請以是說爲獻。仍成七言長律一篇。以伸抃賀之意云爾。天年人爵一身都。碩德如公又孰踰。當日黑頭登上相。幾時黃髮老西樞。高標獨似靈光殿。好事宜尋洛社圖。眷遇宸衷誠自篤。授鋪邦禮寵偏殊。鵷行競賀輪蹄合。鳳綍催宣几杖俱。凭處燕居惟所適。携來螭陛亦無趨。已敎備物紆嘉惠。申命疏筵侈讌娛。法部悠揚喧廣坐。香醪瀲灎溢宮壺。榮光上徹台躔煥。喜氣旁排朔雪驅。勝會世間那復有。眞仙天下未應無。昇平故典欣親見。壽域仁風佇遠敷。更願遐齡增鶴算。長春日日贊明謨。</text>
<title>將事寧陵。次抱川李君韻。</title>,<text>早朝猶似法宮晨。象設森然左右陳。此日小臣無限淚。乘雲倏已十經春。</text>
<title>扈駕溫泉。次太學士韻。</title>,<text>靈泉法駕奉慈儀。水殿祥雲繞翠旗。萬壽祝來丹液涌。百官朝罷佩聲隨。熏風已解虞民慍。喜雨眞知夏稼期。至道難名猶不暇。緇衣更賦好賢詩。</text>
<title>又疊前韻</title>,<text>奕奕聲名動兩儀。雲高太甲耀鸞旗。靈源自是群龍暖。礐石仍傳百鳳隨。應製華淸何足道。奉觴長樂卽今期。此間慶喜誰能寫。最有詞臣大手詩。又靈泉消疹若犀塵。洗滌神功日覺神。周寢休煩湯藥侍。秦醫且莫技方陳。思將沐浴沾濡澤。兼濟閭閻疾苦人。學士淸文揚盛事。詞源自是貯儒珍。</text>
<title>次東里 李公殷相號 李侍郞韻</title>,<text>蔥籠佳氣繞行宮。劍佩朝朝會百工。環海共深難老詠。靈泉獨任去痾功。慈儀聖孝垂無極。惠澤恩波沐不窮。看取雨暘時若處。君心眞是合天公。</text>
<title>又次東里歎尤春兩公中路還歸韻</title>,<text>招隱誠勤駕幸初。一旬三降十行書。田間乍改囂然志。日下咸隨使者車。渭獵俱歸方有望。漢宮前對竟成虛。聖朝方建隆平業。豈得終淹處士廬。</text>
<title>車駕渡江時卽事</title>,<text>車駕平朝渡漢津。雨師前夜恰淸塵。綠波如練樓舡穩。彩仗連雲羽衛陳。溫液效靈知有待。黎氓頌德更無垠。兩宮萬福千千歲。壽域長看孝理新。</text>
<title>送靈光守洪元九于漢江。次元九留別韻。贈之。</title>,<text>沙汀落日一搔頭。君向南州我獨留。卽事相看愁別路。何人解道望仙舟。深情更覺長江淺。壯氣寧辭太白浮。自謂平生能制淚。老懷今夕任他流。吾儕昨日少壯。誰知髮白顏蒼。何況此別千里。難禁老淚數行。</text>
<title>仁祖大王挽</title>,<text>太陽暉赫上扶桑。五百休期啓聖王。夾馬奇祥同藝祖。眞龍異表類高皇。塵埃半世潛光耀。邦國當年阽亂亡。奮發雄圖興義旅。盪淸凶穢正彝常。風飛電掣天人合。秋殺春生宇宙匡。咸仰少康能祀夏。從知亶父欲傳昌。東朝問寢愉愉色。南面凝旒穆穆光。游意太平回世道。勞精政事運乾剛。中興盛業超周漢。至治徽猷並禹湯。疇敢蘖芽皆翦戮。向時苛暴摠除攘。于于吉士彈冠起。諤諤嘉言稽首颺。星斗文章翔館閣。鹽梅耆舊踵巖廊。慇懃晝日頻三接。灑落風雲會一堂。家法最嚴人自化。大綱先正目隨張。經綸密勿規模遠。綜理周詳品物康。侯度罔愆誠更篤。廢人無恙古何嘗。典墳探賾窮千載。雲漢昭回煥十行。戒切華奢躬節儉。動由繩律盡齊莊。懼災每損珍羞御。望道曾無玉食遑。愼獄仁深伸枉屈。勤民惠洽恤飢荒。惟懷謙挹恒如隕。幾致雍煕益自強。行出百王誰比擬。功光列祖信輝煌。崇基且謂同盤石。否運寧知値復隍。惻怛至誠天實鑑。經權隨處道彌章。孤城義激三軍泣。大帛恩蘇八路瘡。舊物復全憂卽聖。遺氓再奠禍非殃。西瞻關塞中朝歎。北望神州半夜傷。申儆日聞軍實討。丁寧要使廟謨臧。宸衷却少爲君樂。恨淚長流志士眶。艱險百罹仍畏約。焦勞一疾轉膏盲。齊嵩共祝延遐算。厭世飜驚至帝鄕。民戴億齡猶恨速。曆窮三紀若爲忙。玉欄消息傳冥漠。黼座音容隔杳茫。遙想仙遊無復返。欲模徽烈詎能量。由來聖哲多屯厄。顧乏賢才莫對揚。天下不知明主意。人間秪有史臣良。諱辰重見太宗雨。今歲仍成正觀穰。蠲弊至勤頮水夕。服卑尤著褶衾床。情均窮谷悲號遍。惠節深仁禮諡彰。社稷靈長終必賴。臣隣孺慕竟何忘。寒原草樹連空暗。盛德衣冠卽此藏。萬代珠丘神鬼護。九功淸廟詠歌長。离明繼照思光宅。達孝終天瞹見墻。啓佑宏謨眞罔缺。宗祊餘慶永無疆。末光幸得依堯日。寸線那由補舜裳。靑瑣纔霑端午扇。彤墀幾惹御爐香。瞽言頻荷垂財擇。洪造偏深庇戇狂。魂斷喬山雲縹緲。夢迷嵕岫月荒涼。廞儀慘慘辭丹闕。節序看看屬素商。圖報渥恩今已矣。叩心空復怨蒼蒼。</text>
<title>尹大司諫 煌 夫人挽</title>,<text>女中君子配名臣。先正門楣德範新。申國夫人元有法。荀家兄弟摠超倫。魚軒嶺邑無多日。龍劍延津卽此辰。險釁餘生不盡痛。未堪題挽涕盈巾。</text>
<title>鄭直長挽</title>,<text>午枕仍長夜。浮生草露棲。誰知莊叟蝶。忽是謝家鷄。薄宦名徒在。新阡路已迷。哀詞不忍寫。爲卜瀼東西。</text>
<title>張別坐季遇挽</title>,<text>炯然風骨絶凡流。半百塵寰亦久留。寒瘦舊聞京兆客。潔淸元是校書儔。人間祗見傳瓊句。天上應須記玉樓。大叔平生知我感。不堪揮涕漢江秋。</text>
<title>李僉知 元得 挽</title>,<text>早時名行聞王庭。氷玉淸標野鶴形。異績西京循吏傳。大年南極老人星。恩加不及生前拜。厚德終看歿後銘。門戶從來知愛感。一哀今日負幽冥。</text>
<title>申大司成 敏一 挽</title>,<text>函丈摳衣早。儒宮講座尊。直詞瞻萬代。精議折群言。荀郭兒孫盛。崔韓孝義敦。西門餘感在。慟哭向坡原。無華惟悃愊。有道出軒羲。不改平生樂。從他俗子嗤。王庭思拂士。國學喪賢師。今代儒林傳。須看太史詞。</text>
<title>表從叔玄生 偉 挽</title>,<text>吾生積禍釁。失恃呼蒼旻。皇皇人代間。情事何從伸。每見外黨族。親愛一倍新。實我母從弟。何況如公親。少小在新鄕。仁宅卽一隣。提携同寢處。愛我淸議純。及長來京師。闊焉如參辰。亂後歸故居。團圓又十春。無時不追隨。相對通曛晨。風花道山曲。煙月淸溪濱。長歌引巨觥。忘形見天眞。悲懽曾幾度。離合轉相因。北闕係官在。西湖回首頻。春間邂逅時。晤言何申申。一別未數月。倏爲千古人。魁然八尺脩。軒豁好風神。蔚有長者氣。肯與流輩倫。書劍竟無成。蹉跎鬢如銀。未霑一命祿。有甚簞瓢貧。窮困亂其心。飢寒苦其身。尙謂享遐壽。那知欠七旬。堂留九十親。行路亦酸辛。有子皆秀俊。有孫簇麒麟。猶足慰泉塗。可見餘慶臻。追思舊遊地。此情難重陳。他時某水丘。誰與同鱸蓴。鬱鬱閉佳城。萬事已成塵。落日渭水陽。涕泗盈衣巾。</text>
<title>申氏女挽</title>,<text>草草人間夢。哀哀慧女魂。梅標纔叶吉。花落遽無言。牀悼孤鳴鳳。堂悲寸斷猿。門楣一掬淚。灑向暮山原。</text>
<title>張修撰 次周 挽</title>,<text>日我湘潭謫。當君臥病時。應留江樹恨。遂作夜臺辭。浮世眞漚沫。餘生只涕洟。他年過舊宅。那忍笛聲悲。</text>
<title>金淸州 孝誠 挽</title>,<text>盛代循良吏。昏朝抗節章。通才宜大受。末路竟棲遑。觀化聞前哲。收神謝世韁。風流那復見。北望淚千行。</text>
<title>宋僉正 淵 挽</title>,<text>道出羲皇上。身超濁淖中。生涯玉川屋。心事石洲翁。地下脩文遠。人間酒肆空。千秋高士傳。應不愧林宗。</text>
<title>李參判 景憲 挽</title>,<text>家風推德水。國器挺天姿。詩禮承嚴訓。聲華出等夷。策名逢聖際。通籍歷淸資。棣萼爭輝日。萱闈奉養時。恩榮爲世艶。忠孝本身基。位列卿孤亞。才稱外內宜。百年風燭迅。半夜壑舟移。寂寞尙書履。凄涼少監巵。諸郞能濟美。餘慶庶徵斯。幸在姻親後。深蒙長者知。凋零今略盡。存歿不堪悲。隆盛嗟何及。風規詎可追。晤言猶在耳。哀淚獨交頤。厚德終須記。行看幼婦辭。</text>
<title>淸陰金相國 尙憲 挽</title>,<text>光嶽千年應間期。名賢一代挺東陲。純剛正氣惟全稟。卓行高才摠絶離。白玉未堪淸操擬。靑松共識後凋姿。楷模元禮神仙望。風度張公江海思。犖落文章前漢法。鏗鏘音韻盛唐詩。鸞翔聖祖平明日。蟬蛻昏朝濁穢時。景運中興登正士。忠謨直道盡明規。氷霜苦節朝廷憚。星斗脩名婦孺知。銓部持衡留藻鑑。騷壇執耳得宗師。開封一笑河淸比。御史剛腸鐵壁彌。高義固難時世合。群情每恨廟廊遲。煙塵一夕生遼塞。風雨重圍暗鄭陴。慟哭朝堂昭大義。誓心穹昊揭民彝。捐生始擬劉資政。避賞還同介子推。小白山中高蹈遠。大明天下隻身遺。當年忍說庚辰事。讜議尤深戊午危。軀命已知看草芥。精誠自可質神祗。盜言罔極仍群吠。奇禍無端遂百罹。齊國先生東海躅。南朝參政北行詞。乾坤震蕩顏無變。鼎鑊森羅志不移。雪窖旃毛餘一息。陰房鬼火閱三朞。元人不殺文丞相。胡叟眞爲宋伯夷。取義成仁寧待死。完名全節孰如斯。中天一柱終無缺。萬世三韓永有辭。歸臥菟裘辭鼎軸。入當离日出咸池。巋然獨似靈光在。仰止爭如泰岳維。殊俗異時猶敬服。何人此日敢嗤疵。不容然後知君子。吾道那由覬有爲。黃耇翻嗟還草澤。蒼生尙復望蓍龜。賢人自古亡辰巳。良弼翻驚上尾箕。身厭棼澆塵世謝。芳留天壤汗靑垂。人無矜式將安放。國有難疑更孰咨。尺疏臨終陳戒切。宸衷震悼渥恩滋。三尊備極公何憾。一老未遺衆所悲。石室峯巒高崒嵂。斗谿江水漾淸漪。長公相國墳塋並。烈魄忠魂窀穸隨。片語輝光蒙奬許。平生景慕入肝脾。方期重拜承函丈。豈謂今來哭繐帷。握手丁寧言在耳。傷心疇昔淚交頤。誰將大手如椽筆。摸出淸風億載吹。</text>
<title>李正 井男 挽</title>,<text>相國高名宇宙軒。承家共說典刑存。郡中淸淨西京吏。座上風流北海樽。誰料芳辰花柳會。奄驚浮世草塵翻。薤歌摠路情難禁。孝子生平若弟昆。</text>
<title>安同知 大恒 夫人挽</title>,<text>坡山高弟士林知。鍾德閨門懿範垂。夫子遐齡金玉貴。平生偕老瑟琴詩。諸孫滿眼何論外。一女承顏實作楣。早托連姻同患難。哀詞此日涕沾頤。</text>
<title>裵生 宗度 挽</title>,<text>報善徒虛語。裵君乃至斯。傳家推篤行。好德出人彝。室有梁鴻婦。庭無伯道兒。音容那復得。掩涕寄哀詞。</text>
<title>黃庶尹子輝 暐 挽</title>,<text>汝南江夏妙譽喧。忠烈名家喜有孫。及第壯元初發軔。剝床讒舌久銜冤。風塵薄宦仍千里。泡沫浮生奄九原。吾榜人才零落盡。舊遊回首獨銷魂。</text>
<title>閔仁甫 祺壽 挽</title>,<text>今年何運氣。死了許好人。惟君最可哀。彼天眞不仁。生平讀古書。妙譽自靑春。朱紫謂拾芥。佇爲席上珍。抱玉終莫售。蹉跎難重陳。芳蘭谷底幽。褐衣蓬室貧。薦拔亦云屢。障礙苦相因。一命且未霑。坎壈纏其身。尺蠖豈長屈。尙冀有所伸。孰謂年又嗇。奄忽歸穸窀。良士卒窮死。漠漠其無神。先子昔遇遯。及門君最頻。自我少小日。相視弟兄均。屈指四十年。交誼無緇磷。相思隔雲樹。空歎子邅迍。前秋訪草廬。晤語何申申。一朝爲異物。別來曾幾辰。驚聞失聲哭。夢也疑非眞。傳家有兩兒。績文俱出倫。在身旣無祿。食報知有隣。撫孤是吾責。敢不書諸紳。聞子葬有時。一奠無由親。嗟嗟不復見。萬事皆成塵。不忍寫哀詞。惟有涕盈巾。</text>
<title>趙掌令 克善 挽</title>,<text>伽山鬱磅礴。淑氣鍾賢良。美玉元無玷。幽蘭自有香。先人昔遯野。吾子早升堂。問學工程篤。修家行誼彰。彙征逢聖際。標擧動朝行。令望三曹著。仁風四邑揚。守身操古道。嫉惡見剛腸。璧沼初推轂。霜臺晩握綱。胄筵陳勸切。經席奏論詳。特絶殊知渥。便蕃寵錫章。瘁躬惟職事。嬰疾卽膏盲。御藥交醫院。珍裘出尙方。存亡紆惻念。賻襚極恩光。備盡哀榮典。均深殄瘁傷。平生如骨肉。末路喜翺翔。共得依堯日。相期補舜裳。人生遽至此。天意信難量。旅櫬鄕關遠。歸魂窀穸長。今年何運氣。吾道益凄涼。一慟腸先絶。千行淚獨滂。眞衷那可得。知己更誰將。孝秀諸郞在。惟看後事昌。</text>
<title>永嘉府夫人挽</title>,<text>舅甥昭代兩宗臣。懿德三從有婦人。大府增封光楚晉。長秋毓慶繼塗莘。靑臺忽報星沈婺。黃壤仍同劍合津。忝在通家情義篤。遙瞻摠路涕盈巾。</text>
<title>綾川府院君 具相仁垕 挽</title>,<text>閥閱聲名肺腑親。首先扶義正彝倫。身都將相安危繫。功在旂常帶礪新。郭令秉忠聞不疾。西平慕直識爲臣。長城堞掃台躔折。重爲邦家涕滿巾。魁傑風標類北平。早將忠略任干城。崇勳再入雲臺畫。重柄常提宿衛兵。白首台階眞相業。朱門戚里更淸名。材官起土輕車送。聖代哀榮備死生。</text>
<title>崔生挽</title>,<text>草堂瀟灑水雲邊。淸坐疏襟瘦鶴然。南郡共嗟元伯老。東溪空詠杜陵賢。一樽分袂今三歲。半夜移舟奄九泉。湖海舊遊磨滅盡。春風回首涕漣漣。</text>
<title>孝宗大王挽</title>,<text>聖人生不數。邦運否宜治。幸會重華作。方將大有爲。圖功曾未半。厭世倏如遺。至痛流千載。鴻名並兩儀。聰明元首出。英武寔天資。朱邸歌麟趾。髫齡識鳳姿。瑞光徵夾馬。靈命錫神龜。降任先增益。遭時瘼亂離。遼陽非舊土。羑里是明夷。笳鼓燕山路。風沙碣石陲。幾年當險阻。一德素危巇。遽値商儲喪。難容宋嗣辭。星輝明少海。日轂上咸池。大孝終身慕。前經錫類詩。倚廬踰毀瘠。長信盡愉怡。疏節親湯藥。春光繞壽巵。情融花萼枕。夢感鶺鴒枝。處變惟親愛。齊家摠訓彝。園陵虔掃灑。宗廟肅時祠。是謂人倫至。都將此道推。履端光纘禹。敷敎法治岐。百度要咸正。群工俾允釐。良猷登碩輔。明斷仰隆施。政擧猶蒲敏。風行見草靡。飭躬遵節儉。恭己執謙卑。酒止千鍾量。宮無六寢私。戰兢凝大命。豁達樹宏規。家法傳心授。眞功造敬持。克治兼隱顯。精一闡微危。悠久誠無息。勞勤樂不疲。動容均度律。申命渙綸絲。堂陛何憂隔。襟懷每見披。用才收小善。興學置明師。邑里儒先祀。泉塗義烈碑。循良咨長吏。綜理訓諸司。均賦行周徹。輕徭勸鄭菑。萬機煩乙丙。一念在黔黎。疾苦猶身痛。饑荒視己飢。寵章優篤老。賙卹及惸嫠。伸枉仁流骨。平囚感浹肌。懼災深罪己。悶旱效爲犧。甘雨隨言霈。妖星應晷移。化隆孚動植。道積格神祗。永念遺憂大。常懷舊業隳。儆申神策將。恩字羽林兒。慨切中朝歎。傷深日暮思。豪英恒寤寐。經濟幾詢諮。契遇侔逢渭。誠心邁賦緇。討論明義理。奮發攬綱維。治具張斯畢。沈機妙莫窺。庶回三代轍。擬建萬年基。世道當來復。天心合寵綏。云胡降大割。奄見促脩期。末命揚無及。仙遊邈不追。勝人天未定。壽德理難知。寧考捐弓劍。窮埏尙涕洟。十朞如昨日。五月又今罹。寶算當方盛。微疴未始彌。蒼穹高莫問。白日慘無曦。德軼三宗峻。名高百行宜。詎能摸蕩蕩。猶見感蚩蚩。煕政訏謨地。春塘講閱時。燕臺空古築。漢闕但虛帷。天下難平事。人間不盡悲。雄圖推孝武。大志屈淳煕。壹惠還同揆。群哀卽此滋。因山爰協卜。先寢實當茲。盤舞叢諸吉。連綿似九嶷。玉欄應共賞。金粟永相隨。列祖增光耀。洪休敻本支。丕基惟聖繼。睿志夙謀貽。踐位哀無極。居憂禮罔虧。小心循典則。至治望軒羲。啓佑咸如是。興隆允在斯。陋才蒙翦拂。圖報蔑絲裨。經旨硏前席。宮壺降玉墀。洪私容戇妄。邇列得委蛇。罷對携香滿。陳辭出殿遲。玉音猶在耳。血淚漫交頤。孤露餘殘喘。生成秪聖慈。嗚呼胡不弔。叩叫更如疑。送往崩腸迫。凋年急景馳。愁雲迷彩仗。寒月暗靈旗。老相中途恨。遺臣半夜詞。何當回舜狩。空復想堯眉。盛烈摹難罄。留看簡冊垂。</text>
<title>延陽府院君 李相時白 挽</title>,<text>百年名世應休期。宏偉風猷重厚姿。孝友元來根稟賦。忠精自可質神祗。親扶日轂旋乾軸。迅掃昏氛揭義旗。父子弟兄遭遇際。山河帶礪始終詞。知兵早識希文略。謀帥咸歸郤穀詩。仁結軍民曾保障。身當矢石獨登埤。梯橫汴堞鋒誰禦。兵䜈唐官事更危。已辦奇勳殲敵夜。須看大節整軍時。韜靲一代聲名冠。師友當年道義推。常握兵權嚴宿衛。遂持銓柄上台司。嘉謨幾入君陳告。大體仍傳丙吉知。將相身都如窶士。安危望係作蓍龜。迹奇巇險人無間。功蓋寰區主不疑。白首三朝山斗重。丹霄一夜尾箕騎。溫公夢語深憂切。裵相忠言半藁遺。八路傷心邦國瘁。九重垂泣聖君悲。玉欄歸作風雲會。黃壤留偏襚賵私。厚德淸規無復見。餘生此慟更何涯。先人交誼如昆弟。小子深情托肺脾。萬事人間長已矣。叩心惟有涕交頤。</text>
<title>申參判 翊全 挽</title>,<text>相國高名世莫京。白眉爭道濟家聲。詞華自是靑氈舊。謹勑能全素履貞。晩景方看膺厚祿。脩期遽促閉佳城。可憐南麓過從地。無復他時倒屣迎。</text>
<title>金益山 壽仁 挽</title>,<text>兒郞股血感皇天。危疾當時得再延。纔見湖中旌旆去。誰知夜半壑舟遷。書生有力能扛鼎。防禦開營舊着鞭。慈母臨年孤子病。路人那得不潸然。</text>
<title>朴豐德 大華 挽</title>,<text>赤城煙月醉官樓。勝會回思歲幾遒。治行復看朱邑傳。淸姿自是庾郞儔。柴扉寂寞郊居晩。薤露凄涼故壟秋。人事轉頭渾若夢。亂山遙望涕橫流。</text>
<title>金大憲 德諴 遷葬挽</title>,<text>隻字能抉萬世倫。大名終始見完人。賢關久仰宗師重。先契深知道義親。離亂當時葬故闕。經營此日宅云眞。平生弼老佳城近。一片忱仍九地隣。</text>
<title>李同知 馨益 挽</title>,<text>秦孫曠世祕方傳。鍼石神功活幾千。恩極累朝金帶煥。惠留三邑翠珉鐫。眞心最愛殊凡俗。善報誰知靳永年。情義生平何可盡。薤歌長訣淚如泉。</text>
<title>趙黃澗內挽</title>,<text>平生趙黃澗。情義最同宗。善士曾無祿。令人又報凶。十年喪食苦。雙劍夜臺逢。今昔增悽感。題詞涕濕胸。</text>
<title>宋師傅內挽</title>,<text>篤厚平生友。存亡二十年。孤孀餘隻影。一疾又重泉。喪禍仍隨續。塗人亦涕漣。向來瓜葛義。不忍寫哀篇。</text>
<title>權安城 儆己 挽</title>,<text>行能當日在人先。暮境幽襟更淡然。官歷淸風江上郡。宅專靑鶴洞中天。遐齡尙歎期頤靳。遺業咸稱子姓賢。丹旐遙飛湖外路。薤歌長訣涕漣漣。</text>
<title>宋師傅遷葬挽</title>,<text>名父淸風凜海隅。賢兄節義動寰區。惟君行業承前烈。有蔚聲華冠衆儒。孤塚幾悲埋玉樹。雙龍今見改靑烏。交情世誼終何忘。臨挽難禁涕再濡。</text>
<title>柳昌平 暄 挽</title>,<text>善人何不祿。遐壽亦非歡。淚盡多男喪。官休一吏寒。蕭條餘故宅。奄忽卽空山。感念連親日。嗟嗟欲說難。</text>
<title>沈進士 若沂 挽</title>,<text>乃家奇禍欲言酸。牢犴窮荒淚不乾。誠孝未能冤狀暴。憂傷固道永年難。靑山埋玉蒼穹邈。丹旐沿江白日寒。最是阿翁何罪痛。身累楚澤膽如剜。</text>
<title>閔判書 應亨 挽</title>,<text>白髮三朝骨鯁臣。丹心一節始終均。居家行誼言誰間。憂國精忠涕獨頻。位到卿孤難稱德。年尊耄耋未酬仁。生平東里相知感。哭向秋江倍愴神。</text>
<title>谿谷張相國 維 遷葬挽</title>,<text>歷數煕朝耆舊臣。大名終始更何人。文章異代韓歐並。德業當時范富倫。慶毓長秋綿聖祚。神歸崧岳謝黃塵。承家有子新幽宅。從此餘休卜萬春。一代爭言四友俱。公於先子誼偏殊。世間交道曾無二。泉下從遊倘不孤。二紀星移儀鳳遠。兩家兒老索魚枯。靑烏此日開玄宅。獨向秋空涕自濡。</text>
<title>兪參判 棨 挽</title>,<text>通才邃學冠金閨。間出元來應聚奎。寵辱平生翻是幻。君民宿志竟云齎。交親義篤胡劉匹。薄劣名慙李杜齊。雅望英姿那復見。白頭呼慟暮江西。朝野同嗟殄瘁詩。辰年果見哲人萎。忠誠不盡匡君志。事業纔看濟衆時。元伯已留臨絶恨。議曺那忍獨生悲。可憐吾道今誰托。遙送丹旌涕滿頤。</text>
<title>趙僉知挽</title>,<text>八十遐齡千首詩。放翁身世是心期。靑溪水石吟哦遍。紫洞煙霞杖屨隨。方賀新資榮宿衛。翻驚故里哭靈帷。小亭花柳知誰主。滿室芝蘭更道奇。</text>
<title>李判書 一相 挽</title>,<text>童年擢第已無肩。三世文衡見未前。自是盛名符士望。從知淸議得家傳。誣辭豈累玄成節。聖眷偏深白傅賢。榮辱向來渾一夢。可憐舟楫寄重泉。天下兒童誦月沙。白洲文彩更誰加。弓裘舊業歸庭訓。黼黻鴻才見國華。北海佳賓常滿座。臨川群季摠名家。竹亭勝會今難又。隣笛悲涼落日斜。世義交情骨肉均。少年徵逐鬢毛新。深杯幾處淋漓興。佳句相酬跌宕辰。一代風流於此盡。滿城花柳爲誰春。殘生伏枕空垂淚。孤負靑門祖道晨。</text>
<title>權留守 堣 夫人挽</title>,<text>天家元自出。佳耦又名門。丹誥恩封貴。瓊枝子姓繁。光留彤管筆。恨入漆園盆。遙望坡山道。哀歌倍愴魂。</text>
<title>金司藝 克和 挽</title>,<text>前冬太學屈爲郞。夙昔知君省署良。幾苦夜薪勤照字。每憐朝薤乏盈腸。寒郊遇疾嗟難汗。旅舍招魂慘不暘。淸操芳姿那復得。暮山西望更沾裳。</text>
<title>崔僉知 益 挽</title>,<text>剛腸苦節一窮身。映雪攻書志古人。抗疏昏朝何激烈。著名昭代尙邅迍。寄蹤湖海遐齡盡。歸葬松楸宿願伸。相別十年仍永訣。向來情義獨悲辛。</text>
<title>金判書 佐明 夫人挽</title>,<text>相公爲舅相公孫。自出天家令範尊。嘉耦當朝大司馬。兒郞學士兩場元。人生不盡榮華事。神理難知夭壽原。燕賀堂前鸞影斷。凄風缺月繐帷昏。</text>
<title>尹判書 絳 挽</title>,<text>眞儒厚德老尙書。物累元來也泊如。誰向鵷雛嚇腐鼠。自將軒冕視蘧蒢。超然海上貧爲樂。倏爾人間夢已虛。不鄙生平蒙許與。暮雲西望涕盈裾。往年銓部得聯襟。斷斷當官見赤心。駭浪忽從平地起。故丘同幸遂初尋。何公復返吾常愧。范老終辭世共欽。前席恭聞褒峻節。遺風猶足聳來今。</text>
<title>鄭弼善 雷卿 大夫人挽</title>,<text>禍亂當年尙忍言。忠臣血碧瀋河濆。猶餘鶴髮延遐算。能見蚌胎大舊門。天道豈終慳報施。主恩尤復侈亡存。山陽故友今誰在。哭向高堂更愴魂。</text>
<title>金判書 南重 挽</title>,<text>通家幾歲後塵參。悃愊平生實最諳。雅望常從人上議。風流每見酒中談。懸車日近香山九。躍馬年加蔡澤三。世事祗今成一夢。不堪揮涕過終南。</text>
<title>沂川洪相公 命夏 挽</title>,<text>天球拱璧絶纖疵。雅量淸名冠一時。德業久爲輿論屬。忠貞獨結聖君知。位居黃閣家徒壁。憂切蒼生鬢欲絲。大澤深山龍虎逝。更從何處責安危。前年運氣是何年。慟哭沂翁遽溘然。民瘁方看思濟溺。時危誰復任扶顚。周旋半世如投▦。牢落餘生欲斷絃。儒雅風流難再得。哀歌忍送上江舡。</text>
<title>金同知 光燦 挽</title>,<text>尊翁石室老先生。少子金貂兩上卿。水部多年優晩景。銅章幾處播仁聲。恩承北闕班仍峻。祕出東園歿亦榮。福祿向來誰得似。薤歌前道更沾纓。</text>
<title>任僉知挽</title>,<text>身事期頤壽。科名子姓聯。浮生此爲足。餘慶更看綿。京洛速床地。湖山對酒年。舊遊磨滅盡。回首涕雙漣。</text>
<title>趙掌令 涑 挽</title>,<text>吾宗多善士。夫子更淸名。從義倫常正。辭勳志節明。絶才偏技癢。奇疾豈心盲。寥寂如僧定。孤高異俗情。寒飢知皎潔。衰暮見神精。故是浮生薄。居然大夢驚。霜臺曾雅望。花縣舊芳聲。嗣胤靑氈在。兒孫寶樹盈。流風留後傳。泉路卽先塋。同巷招尋計。空消涕淚傾。</text>
<title>錦平尉 朴弼成 翁主挽</title>,<text>生從柘館育楓宸。執饋名門淑範新。長樂久分公主愛。沁園偏得上林春。誰知彩鳳仙簫曲。奄見靑鸞寶鏡塵。最是深宮天只痛。獨將孩抱叩蒼旻。</text>
<title>辛判府事 啓榮 挽</title>,<text>行宮往歲入朝回。恩禮偏隆御席開。壽滿百年除七算。班超一品近三台。早時聲望靑雲上。晩景風流綠野隈。南極老星翻晦彩。故園花柳摠含哀。</text>
<title>魯西尹執義 宣擧 挽</title>,<text>眞實天姿刻苦功。沈潛晩景德彌崇。矜嚴更就寬平地。澆俗猶欽峻潔風。樹立可尋身本末。行藏自係道窮通。賢人竟死蓬蒿下。爽氣長留宇宙中。聘召丘園禮愈勤。超然不肯謝耕耘。存身豈若龍蛇蟄。遯世非同鳥獸群。獨抱幽貞全素節。長敎濁世仰淸芬。宸情最是追傷處。前席終孤一見君。道學坡山太嶽尊。爭言宅相闡眞源。蒲輪玉帛聯窮巷。棣萼芝蘭耀一門。不改生平簞食樂。誰知一夕少微昏。他時太史儒林傳。半是君家緖業論。兩家曾道似陳荀。少小論交鬢已銀。自痛殘生餘隻影。獨從良友托天倫。襟期四海惟吾輩。志節千秋更幾人。世界茫茫鸞鳳去。朱絃永斷慟無垠。</text>
<title>金參判 光炫 夫人挽</title>,<text>仙源相國是尊章。夫子淸名更炳烺。夙抱人間鸞鏡痛。重看湖外板輿將。壼儀彤管徽光遠。彩舞黃堂壽席張。一夕星躔昏寶婺。後昆餘慶佇無央。</text>
<title>李副提學 端相 挽</title>,<text>聰明氣質潔淸姿。獨抱遺經謝世羈。顏巷春風貧亦樂。茂陵秋雨病仍羸。斯人不祿天何意。吾道無依古所悲。淹識微言那復得。吟來絶筆淚千絲。湖翁死別幾經年。尙幸名家有惠連。奚但深情相引重。庶將斯道共周旋。英才不世今何處。奇志空埋更可憐。末路知音磨滅盡。白頭長慟叩蒼天。</text>
<title>韓尙州 壽遠 挽</title>,<text>宗儒宅相相公孫。少日聲名衆口喧。重看朱幡踰鳥嶺。曾憐白首阻龍門。殘年別恨仍千里。一夕浮生奄九原。尙識高門餘慶遠。階庭茁茁摠蘭蓀。</text>
<title>成主簿挽</title>,<text>此世誰知有古人。滿腔渾是貯天眞。傳家不替前修緖。博物兼通衆妙津。甲子泥塗仍大耋。兒孫庭戶摠殊倫。生平慕用今何及。遙望南雲涕濕巾。</text>
<title>陽原君挽</title>,<text>器宇休休長者風。久從隣閈托深衷。功勳不讓金安上。謹恪還同石侍中。厚祿榮封終老享。重泉哀贈渥恩隆。城南勝會渾如夢。獨向秋江涕靡窮。</text>
<title>族叔 䋫 挽</title>,<text>積善宜餘慶。純明佇業家。人生遽至此。天道竟如何。客土妻孥哭。新阡峽路賖。吾宗情愛切。不忍寫哀歌。</text>
<title>金副學 慶餘 挽</title>,<text>元亮田園季次貧。逸民心迹達官身。歲寒終保蒼松節。人世翻同弱草塵。纔見除書徵白社。豈知遺疏聞丹宸。可憐行路皆垂涕。堂上哀呼八十親。</text>
<title>挽詞[白軒李景奭]</title>,<text>丞相之庭丞相風。文衡再主見吾公。胄筵進講誠無倦。荒歲哀饑且擊蒙。孝子孫曾餘慶在。九重泉路聖恩隆。交河此日三春暮。西望江雲泣老翁。</text>
<title>挽詞[判府事鄭致和]</title>,<text>身際風雲最受知。幾年前席任論思。騷壇久典文衡日。聖眷偏隆冢宰時。淸儉始終氷蘗苦。老成名節士林推。爭看白璧方徵慶。俄報黃梁已熟炊。無復爲民蠲賦役。有誰憂國進箴規。巖廊未展經綸志。閭巷相傳殄瘁詩。念舊宸情深悼惜。助哀殊賵亦恩私。平生早托金蘭契。不忍靈筵奠一巵。</text>
<title>挽詞[右相洪重普]</title>,<text>相國淸名炳日星。承家冢宰主文盟。和仍有礭持風裁。淡若無華見典刑。一念何嘗非國事。先憂摠是爲民生。恩綸字字悲亡鑑。不獨親知感涕零。</text>
<title>挽詞[永安尉洪柱元]</title>,<text>銓柄文衡付倘來。自然名位近三台。傳家行誼忠移孝。經世猷爲德勝才。久識姚崇居乏第。最憐懷愼葬無財。知君感泣泉臺下。震悼絲綸字字哀。評人豈以所親阿。悃愊如君見未多。元祐風聲還可並。西京篤厚亦堪誇。言當論事持堅礭。政在寬民滌細苛。國失藎臣私失友。白頭雙淚漫橫斜。纔聞承召詣楓宸。忽報凶音僅隔晨。浮世寓形眞一夢。暮途知己更何人。過從可忍成陳跡。痛惜還如割半身。元伯靈車應有待。巨卿淹病哭無因。</text>
<title>挽詞[吏曹判書金壽恒]</title>,<text>才局詞華不乏人。掇皮誰復似公眞。平生孝友承家訓。一節忠勤報國身。蔀屋悲號民喪父。胄筵誠懇主知臣。傳心大硯渾如昨。撫跡那堪愴後塵。</text>
<title>挽詞[吏曹參判洪處亮]</title>,<text>丞相曾陪奉誨頻。尙書仍與托姻親。文章華國推宗匠。孝友傳家識善人。巷哭爲緣民失哺。綸音更見聖傷神。籌司永絶論機務。朝右無多盡瘁臣。</text>
<title>挽詞[大司成姜柏年]</title>,<text>浦相遺芬動士林。尙書忠孝守規箴。天官太史權衡正。經幄賓筵雨露深。膝下纔看登第慶。人間猶想倚樓吟。哀綸懇惻堪揮涕。忍說朋知戀舊心。</text>
<title>挽詞 三首 [戶曹參判李殷相]</title>,<text>名相佳兒冢宰尊。今亡無復典刑存。盟壇再主文餘事。宗伯三居禮雅言。痛切溫綸從北闕。恩頒祕器出東園。春飢振貸追思處。老弱哀均泣涕痕。靜沒滄亡又哭兪。湖兄沂老並嗚呼。公今逝矣吾何托。天實爲之道益孤。與奪莫非關氣數。廟堂其奈失訏謨。玉闌陪賞修文會。同樂眞如此世無。</text>
<title>挽詞[尤齋宋時烈]</title>,<text>名父傳詩禮。淸朝任渭涇。鹽梅方有契。貝錦詎能成。雅望如喬嶽。疲氓仰歲星。如今殄瘁痛。豈獨念交情。</text>
<title>挽詞[兵曹參判南龍翼]</title>,<text>丞相先朝有大名。公承庭訓振家聲。風流篤厚根忠孝。位望崇華繼老成。執憲秉銓籌廟略。登筵游肆掌文盟。春曹曳履司三禮。泮水橫經後五更。諸葛股肱期竭力。李膺論議任揚淸。身勞已抱難醫疾。命召猶勤不俟行。忽報凶音疑幻夢。纔携令嗣賀新榮。親朋尙記諄諄語。聖主追思眷眷誠。蠲賦實封留御案。發棠遺澤泣飢氓。貲無甔石樓無地。士失蓍龜國失楨。延壽恨違齊潞鄭。襲官嗟欠踵韋平。疏才蔑學偏蒙奬。酒社詩場輒盡情。前輩向來俱寂寞。此生何處更逢迎。披看試院聯衾錄。忍淚題詞淚自傾。</text>
<title>挽詞 二首 [石湖尹文擧]</title>,<text>涑水非無樂。希文未盡憂。存心終有濟。好善孰知優。獨被吾君痛。其如大道休。應同市老傳。志業照千秋。忍說琴亡日。同悲國瘁詩。如何不耇耋。恨莫代癃疲。舊學眞無忝。餘風幸未衰。東阡連右麓。終古有交期。</text>
<title>挽詞[工曹參判任有後]</title>,<text>傾都蒿里餞。素蓋翳層颸。公輔三朝望。文章一代推。未成黃閣老。長結紫宸悲。最是云亡痛。飢氓哭路岐。</text>
<title>挽詞[大司諫南二星]</title>,<text>德禮名門世共推。文章經術繼裘箕。誠深爲國忘家事。念切憂民若已飢。惠愛可徵流丐泣。勤勞終荷聖明知。菲才愧乏揄揚筆。哀諭還慙代撰辭。</text>
<title>挽詞[前郡守洪錫箕]</title>,<text>我昔南征公送之。江頭相別涕漣洏。秪期早晩重逢日。誰道存亡永訣時。卿月忽收丹陛影。文星虛照夜臺悲。三朝三十年來事。唯是淸忠聖主知。</text>
<title>挽詞[前府使權諿]</title>,<text>玉立淸班擅大名。相門經術舊家聲。居留兩府遺風化。遭遇三朝上月卿。啓沃書筵薰德性。陶甄銓席盡公明。周庠敎育人趨正。燕國文章世典衡。時論佇望台漸近。士林俱喜道將行。歲當飢饉凋餘喘。辰告謀猷出至誠。病裏焦勞憂社稷。手中封奏念孤惸。九重楓陛身纔退。一枕槐安夢忽驚。痛切絲綸亡魏鑑。悲纏子女泣秦氓。却收華嶽千年氣。歸作雲鄕列宿精。賜弔優恩超等級。送終殊錫備哀榮。髫齡早結升堂約。晩節偏蒙解榻迎。佐幕麗京叨禮數。抱冤梁獄荷生成。窮途幾賴吹噓力。絶塞難忘眷戀情。存沒卽今違宿計。江湖他日負前盟。茫茫宇宙吾誰仗。獨撫諸郞涕滿纓。</text>
<title>挽詞[兵曹參議朴世堅]</title>,<text>殄瘁如今淚滿巾。晩生空憶里依仁。文包舊史歸宗匠。志補明時仗藎臣。嘉澤未終敎潤槁。頹波誰復許廻淳。到公不愧稱遺愛。都市須看雨泣民。</text>
<title>挽詞[禮曹參議洪萬容]</title>,<text>相門詩禮繼箕裘。銓部文衡望實優。憂國念如袁太尉。賑民誠切富靑州。淸貧豈有財餘庫。僑寓曾無地起樓。扶病竟違前席對。空將尺疏進嘉猷。</text>
<title>挽詞[高陽郡守李敏敍]</title>,<text>名賢終古世凌遲。夫子家聲冠一時。少日愛君言感激。暮年憂國涕流離。漢庭篤厚今誰見。天柱摧傾士共悲。人物渺然邦殄瘁。後思空在洛河湄。</text>
<title>挽詞[舍人李端夏]</title>,<text>已矣今之世。那能復有公。家庭聞道早。朝著擅名雄。賢路飛騰遍。明時際遇隆。文章乃餘事。匡濟秪孤忠。藝苑名重押。銓衡位更崇。賓師翊震邸。廊廟替天工。臺閣恢淸議。皐比振士風。直詞寧僇辱。和氣自沖瀜。衆望星瞻斗。宏姿岳鎭嵩。有山懷野外。無宅住都中。國計同家事。民飢若已恫。先憂文正志。盡瘁武侯躬。尺疏纔論事。微痾遽告終。哀傷頒御札。悼念軫春宮。賻賵常儀過。咨嗟走卒同。顚連失父母。惸獨輟屛幪。幸見蘭芽茁。纔攀桂蕊紅。仁人宜有後。遺祚定無窮。小子因依久。連家眷意通。陪歡常命酒。承誨幾披衷。自愧同樗散。何曾備藥籠。公私今日慟。只有淚濛濛。</text>
<title>挽詞[修撰崔後尙]</title>,<text>四家交誼一家均。兄事于今數十春。德業雅承先相國。聲名無讓古儒臣。飢氓政急呼庚癸。遺惠皆能說戊申。況屬儲闈勤學日。彼蒼何不憖斯人。</text>
<title>挽詞[應敎洪柱國]</title>,<text>渚老家庭繼盛名。台垣咫尺秉銓衡。平居孝友元因性。餘事文章亦主盟。歷仕三朝符士望。先憂一念在民生。云亡宸慟絲綸切。終始殊知荷聖明。</text>
<title>挽詞[執義李翊相]</title>,<text>襲訓家庭際盛時。文衡選部並優爲。和中有確操持見。名下無虛抱負奇。雅量本來歸世美。眞淸自是畏人知。云亡不獨絲綸切。聞道春宮弔祭悲。</text>
<title>挽詞[校理金萬重]</title>,<text>滿目艱虞日。傷心殄瘁詩。適來夫豈偶。繼出復云誰。幹父經綸志。匡君樸直辭。文源義理正。學捨事功卑。周禮天官長。騷壇大將旗。聖情偏倚重。輿望尙嫌遲。入告皆民瘼。顚連若己推。發棠心未已。憂國病還隨。大澤驚龍逝。高岡失鳳儀。朝廷亡鑑痛。閭巷輟舂悲。寂寞風流盡。蕭條涕淚垂。平生得御感。非獨爲吾私。</text>
<title>挽詞[正金得臣]</title>,<text>此老曾親串。論交四十年。詼諧逢處劇。肝膽照余偏。旣掌天官柄。兼專藝苑權。棘人何忍對。哀淚注如泉。昨年聯枕宿。正屬九秋期。君病那呼酒。吾聾強聽詩。一冬書信隔。每夜夢魂隨。素紼今春執。潸然涕下頤。</text>
