<title>偶吟感懷</title>,<text>丹心懸日月。白髮際風塵。欲報君恩重。腰間有劒神。</text>
<title>題韓平李相公畫扇釣臺</title>,<text>地則桐江是。人非嚴子誰。羊裘嫌物色。換著綠簑衣。</text>
<title>送兒京江</title>,<text>春雨朝來晩。行人已啓程。途中應滯苦。未耐送歸情。</text>
<title>偶吟感懷 三首</title>,<text>爭道三春興。吾何獨自傷。回瞻西塞遠。鶴駕帶鵷行。九萬誰云遠。聽卑咫尺臨。驕姿吾竊笑。天道爾何諶。五斗誰知耻。陶潛獨一人。如何未歸老。役役又今春。</text>
<title>蕭寺 二首</title>,<text>谷轉山逾邃。穿林一徑微。斜陽投古寺。雲衲拜巖扉。鍾逐松風遠。香隨宿靄飛。玄談忘去路。寒角莫催歸。</text>
<title>臨亭卽事 三首</title>,<text>俯壑身如翼。憑天眼欲迷。登臨終日興。取醉不辭泥。生晩丁多事。風塵四十年。武陵何必問。東海在門前。郵亭日欲落。望望客來遲。如何遽伯玉。五十始知非。</text>
<title>有懷口占</title>,<text>險涉千層浪。須知唾自乾。橫來如直受。煩惱卽閒安。</text>
<title>偶吟 二首</title>,<text>落日半遙岑。寒鴉號北林。松窓驚困睡。抱膝獨長吟。世亂身何暇。頭邊雪更侵。誰知蔀屋下。獨抱戀君心。</text>
<title>舟行抵彌串</title>,<text>博望那可擬。定遠愧非儔。鯨海楫空擊。狼烟報未休。明王思耀武。義國自同仇。係得單于頸。相將拜帝州。</text>
<title>彌串堡宴作。余先行。裁革侈靡。供帳果得如約。故以詩贈之。</title>,<text>使節星臨部。行帷駐遠坰。席柔堪當褥。墻畫擬張屛。引酌惟陶器。飯餐半海腥。朴風愜野性。非是獨淸醒。</text>
<title>登陸</title>,<text>離家已間歲。登岸始今朝。舟楫原非據。風波本自招。星槎浮日遠。雲舍望逾遙。弧矢男兒志。蕭蕭匹馬驕。</text>
<title>宿車輦館</title>,<text>客路春愁重。支床憇野亭。枕傳松壑韻。窓納雨山靑。不寐翻成趣。憂時自獨醒。甘泉音信隔。烽火可曾寧。</text>
<title>大同江泛舟</title>,<text>暇日供遊興。良辰惜物華。晴烟連野水。春色染山花。城郭江心影。樓臺月下笳。中流浮畫舫。汎汎斗牛槎。</text>
<title>黃州卽事</title>,<text>松嶺高開鎭。淸幽景足嘉。山林作城市。樓閣畫烟霞。雲裏聞鷄犬。天邊奏鼓笳。石門烟火絶。對望卽仙家。</text>
<title>憇太虛樓</title>,<text>州名如楚地。官况似蘇公。山翠凝飛閣。江霞綴遠空。淸歡宜對月。狂舞卽乘風。壬戌憑虛處。高蹤髣髴同。</text>
<title>金郊有懷 二首</title>,<text>一見情相合。誠如舊約存。忘羞墜夙操。冒雨逐征軒。枕上香雖斷。窓前履若聞。郵亭今獨上。拭淚更生痕。馹騎投郵館。遙思卄載前。縣人新面目。山水舊風烟。壁古蜂成穴。庭荒草蔓甎。斜陽聞畫角。吟罷更催鞭。</text>
<title>龍泉舘。逢李摠兵。次杜律韻。</title>,<text>客路去逾遠。行塵起晩風。一塲三夜夢。千里五雲宮。幾日參商別。如今枕席同。還將抵兒字。憑送洛城中。</text>
<title>鳳山館感古。次杜律韻。</title>,<text>吏隱堂猶舊。如何無故人。羈愁偏甚夜。庭樹獨欣春。頑俗皆知化。愚民亦至神。踈慵無適用。何恨困風塵。</text>
<title>浮碧樓。次杜律韻。</title>,<text>住馬登浮碧。江天日正斜。窓虛含遠岫。潮去露平沙。古寺傳寒磬。危巖雜暮花。箕都名勝地。今古一長嗟。</text>
<title>嘉平館</title>,<text>星行將到館。門外吏成羣。簷短風掀戶。天低樹隱雲。路隨山勢轉。江割地形分。佳節當今夕。懸燈強勸醺。</text>
<title>劒山城</title>,<text>地形成積石。天勢壓尖山。城繞霧雲外。樓橫牛斗間。鳥飛猶阻道。猿度亦愁攀。控扼關門壯。何難破伯顔。</text>
<title>望海亭。次杜律韻二首。</title>,<text>北岸移舟泊。晩登望海亭。驚波萬里白。遠岫一眉靑。細柳垂來久。皇華問幾經。我無三百誦。關外忝爲星。風光呈萬態。朝暮變陰暉。怒濤驚商舶。霞蒸濕客衣。丹崖臨浦立。白鳥帶烟歸。世念都消遣。如將羽化飛。</text>
<title>陪天使 三首</title>,<text>仙槎待不至。落日眼寒時。風靜帆無效。天長棹更遲。懸旗報遠近。脩路役公私。儐使誠何事。明窓只詠詩。斜陽已度嶺。羣壑倐藏暉。帶月鴻何處。候霜信不違。西來時屢換。南望眼長微。江漢猶千里。空敎夢獨歸。春盡仍經夏。歡娛問幾時。新凉來旣早。遊子去何遲。夢逐歸鴻遠。心緣暮角悲。年光催客裏。雙鬢白如絲。</text>
<title>望龍灣作</title>,<text>驕虜平何日。頻年未解兵。只知吹虺毒。寧識畏皇明。落日凄龍窟。寒烟慘馬城。孤臣坐海島。瞻想淚縱橫。</text>
<title>次張翠崖閱波亭韻</title>,<text>危磴縈回處。臨江百尺亭。波光侵戶白。山色入簾靑。鳧鴈翔還集。魚龍隱復形。憑欄沉詠久。寒日下烟汀。</text>
<title>次翠厓韻。題成川降仙樓二首。</title>,<text>早發江東縣。成都向晩尋。水回源更遠。山轉路逾深。畫閣連天起。朝雲入戶侵。陽臺夢初罷。斜月半遙岑。千載東明迹。誰言杳莫尋。館留仙馭過。江匝古臺深。天柱雲猶鎖。蓬萊月尙侵。客來仍賞雪。軒外攢銀岑。</text>
<title>贈達川金琂 三首</title>,<text>馹騎廻松壤。慇懃故舊尋。相逢傷別久。共酌討情深。才劣時宜棄。蹤孤衆所侵。羡君衙罷後。僊閣對山岑。共是遊關外。如何久未尋。風塵遼海遠。雲樹楚山深。兩地魚書斷。千莖鬢雪侵。仙樓幸此會。醉倒望遙岑。早聞靈境勝。今日幸來尋。天柱朝雲散。陽臺暮雪深。將期道骨幻。寧受俗情侵。樓外山形拱。人傳十二岑。</text>
<title>題永保亭</title>,<text>地勝山河壯。淵深物有神。安眠遙作眼。鐵島近成鄰。畫角催登路。樓船早艤津。中流更勸酌。摠是慰征人。</text>
<title>忠州彈琴臺</title>,<text>客自東湖至。烟汀繫小船。春風古道柳。踈雨暮江天。灘咽臺前月。琴隨鶴上僊。誰憑問往事。寂寞舊山川。</text>
<title>蘂城呼韻</title>,<text>山擁長江轉。城臨大野孤。行雲斷復續。落日出還無。古柏自春色。嬌鶯若夢呼。客來追往事。且嘯且長吁。</text>
<title>登藥山寺</title>,<text>試訪招提境。飄然遠向東。水流蓬海接。山與武陵通。鶴背千秋月。鵬程萬里風。開窓香暗聞。知是野棠紅。</text>
<title>觀音佛</title>,<text>如日在中天。寶光萬億年。慈悲惟是念。導引不須仙。殃禍將懲後。禎祥可驗前。世人趨勸善。財産摠浮烟。</text>
<title>贈山人</title>,<text>僧自關東來。言言說景淸。山容春更麗。水色夜猶明。獨鶴歸栖晩。孤雲渡海輕。却慙蝸角上。白首尙功名。</text>
<title>贈友</title>,<text>世事君知否。囂囂不足傷。名塲偏物色。交道逐炎凉。吹覓人無備。談鋒孰敢當。莫言天地大。難得一身藏。</text>
<title>贈朴觀察</title>,<text>長城推國輔。保障宜邊陲。山割鴈門壁。江環漢水池。智謀廉范火。鎭定謝安棊。請有長纓在。同君係叛夷。</text>
<title>和贈閔上舍</title>,<text>相逢卄載後。面目始依微。夜坐宜挑火。樽空可典衣。題詩君擅妙。處世我知非。早有江湖約。終當返石扉。</text>
<title>贈睡雨</title>,<text>詩名傾一世。人不謂專門。中歲分江渭。今宵共酒樽。書懷重握筆。論舊更留軒。離合皆緣數。憑君慰客魂。</text>
<title>寄諸兒</title>,<text>趨庭聞古訓。勉汝十年功。養志曾能孝。衣斑老尙童。名揚是子職。魁捷乃家風。莫念吾衰病。猶支逆旅中。</text>
<title>次翠厓冬雨韻</title>,<text>冬雨如春雨。天際霧亦仍。村姑愁汲井。行客怯臨氷。節候何相失。時憂更覺增。會看勤爕理。灾轉卽祥徵。</text>
<title>正月雨</title>,<text>春元三夜雨。七十見無多。川咽潦成漲。田膏麥吐芽。山經新沐碧。竹倚古墻斜。梅柳爭何事。東風本不阿。</text>
<title>苦雨</title>,<text>虛閣坐無睡。簷溜達五更。川奔萬馬勢。河覆九天聲。石亂人述路。沙頹野失靑。春乾仍夏水。何日得休禎。</text>
<title>詠雪</title>,<text>一夜乾坤老。千山盡白頭。吳塩堆亂壑。楚練鋪空洲。竹壓栖鴉散。松摧睡鶴愁。騎驪橋上客。無影日中遊。</text>
<title>悶旱</title>,<text>大亂纔經後。何愆曰雨時。春耕各早晩。苗長有參差。隴麥猶知節。田翁不耐飢。擲鋤休樹下。相對攢愁眉。</text>
<title>種菊</title>,<text>世人論植物。更道好花王。誰識三秋暮。方看數朶黃。臨風香滿座。開酌色侵觴。衰落羣芳盡。籬邊獨傲霜。</text>
<title>芍藥</title>,<text>客窓誰作友。惟爾日相親。爛漫雖當夏。芽萌最早春。迎風晩馥遠。浥露曉粧新。物我情何間。缺 吾視俗人。</text>
<title>偶吟 四首</title>,<text>世變物隨變。時移事亦移。吏多新面目。風異舊淳煕。郭外人蹤斷。門前雀網垂。邇來無樂土。還切故國思。自我來東邑。無憑可緩愁。身閒仍懶拙。巷陋絶交遊。命信有窮達。行難决去留。葵忱尙耿耿。歸夢逐西流。地僻誰來訪。山僧獨有期。荷鋤宜學圃。垂釣正逢時。老早緣貧苦。眠閑得日遲。覊懷何所遣。自詠古人詩。世遠羲皇世。人非太古人。論交無漆契。卜宅鮮仁鄰。面背心同異。親踈計富貧。傷心多少事。一一向誰陳。</text>
<title>感懷</title>,<text>江上數間廬。來尋喪亂餘。盤無三月味。床但一篇書。破壁風聲徹。空庭樹影踈。窮愁成白首。誰恤病相如。</text>
<title>客寓</title>,<text>僻寓南川上。穿林一徑開。窓虛透雨露。簟破積塵埃。世亂宜歸數。覊愁可付杯。迹孤無所賴。何處故人來。</text>
<title>有感</title>,<text>帝王之御夷。不伐則和講。月暈久孤城。沙禽啄老蚌。帥臣竟甲投。士卒誰弦控。鶴駕遠遼陽。傷心九渡港。</text>
<title>入椵島。次勅建寺壁上韻。</title>,<text>蘭若在孤島。高僧居上方。窓前兩虎解。床下一龍藏。業自彌陀念。禮成奉請塲。儒門雖異路。同趣水雲鄕。</text>
<title>坡平館</title>,<text>催馹投山館。嚴程漸遠家。愁添薄暮雨。腸斷毁垣花。摠是思親切。元非作客嗟。行行誰逐我。明月共天涯。</text>
<title>松京</title>,<text>落葉風光妒。羈愁鬢易知。朝窓慙照鏡。夜燭強携巵。月送遺墟恨。鍾添故國悲。行人不早發。回首更躕踟。</text>
<title>慶州六宜堂 二首</title>,<text>慳秘千年久。幽居待子開。山形飛鳳舞。水勢卧龍回。石老松宜古。沙明鷺亦來。忘歸更把酒。休道日西頹。羣巒重坼處。一壑抱村開。鄰近詩仙築。庭無俗駕廻。透簾雲影落。侵幔水光來。只有林泉興。何知世道頹。</text>
<title>再入椵島。次杜律八韻。</title>,<text>拜命丹墀日。東風已暮春。誰憐衰病客。今作遠征人。馹騎催西塞。覊魂返北辰。心因憂國赤。鬢爲戀君銀。何恨鵷行阻。惟嗟虎穴鄰。鯨波險渤海。鰲島壯咸秦。不到三圓月。那知再渡津。商飈一夕起。歸思夜來新。</text>
<title>又次杜韻</title>,<text>客裏有何得。三千白髮長。風光猶故國。水土惡殊方。對食惟彈鋏。沉疴任委床。人多隴斷業。誰識壯元郞。談道尋仙老。寬心把酒觴。家書將欲作。萬重寫行行。</text>
<title>渡淸川江</title>,<text>秋霖彌半旬。淸川變濁河。歧路合一勢。浩浩奔驚波。孤舟疾若飛。未暇發棹歌。日晏軍半渡。其險如滹沱。弓㫌催遠征。何處是朝那。龍灣尙杳杳。燕山望嵯峨。連城積枯骨。田原蕪沒多。鄰好信使通。從此戢金戈。</text>
<title>宿定州</title>,<text>玆城古雄州。金侯來節制。魚失白龍神。被射號天帝。鼙鼓動地軸。誰恃金湯勢。全城落虎口。萬命爲呑噬。保障委拙儒。廟謨吾未諦。</text>
<title>過凌漢城</title>,<text>誰謂險可恃。卒怯無勇賈。重修役萬夫。到今皆虛苦。可憐宣城節。荒原骨已土。遺氓說年前。哀哀淚如雨。冤魂化作水。嗚咽達海滸。君看凌漢山。慘色橫千古。</text>
<title>思南陽田舍</title>,<text>新卜在南陽。隣近卧龍臺。竹爲垣籬栽。門臨浦口開。居閒未彌年。承綸鳳城回。專對非所堪。黽勉出關來。故人慰遠征。處處勸離杯。離杯未慰懷。一日腸九廻。倚閭有鶴髮。幾多愁徘徊。王事縱靡盬。絶裾心還摧。白雲長入望。觸物皆成哀。何以供甘旨。家貧無寸財。室人又在病。亦念乳下孩。回頭望東路。漢山橫崔嵬。所經多舊館。蕩然皆燼灰。剃髮作同行。強語非偲偲。區區假外貌。可嗟還可咍。途中已半秋。還期安在哉。遼陽尙杳杳。羈愁不自裁。丹墀復命後。庶云効涓埃。定辭紫陌塵。將身歸海隈。烏情始可遂。萱闈得長陪。進退亦君恩。所樂無他灾。</text>
<title>梧木院</title>,<text>亭長拜津頭。謂已理輕楫。偶無石尤風。舟人爭掛席。其疾若飛電。千里在頃刻。吾兒候沙汀。相逢共喜極。主人李令公。邇來久阻隔。寒暄問纔畢。慰我遠行役。從容一塲叙。殷勤露心曲。中飯顧王程。薄暮投梧木。明府舊相知。滿盤羅珍錯。朝來又催旆。二兒臨歧惜。松岳行漸近。更覺離懷惡。悲歡凡幾何。百年如過隙。不如得美酒。世事醉不識。</text>
<title>宿鳳山</title>,<text>晩憇劒水館。暮投吏隱堂。主人舊比鄰。心期托峨洋。而來阻幾年。相思如十霜。入室共啓齒。握手披心腸。仍說亂離事。相看共悲傷。主人謂我言。不必辭酒觴。離懷何以慰。鄕思何由忘。呼童更挑燈。旅窓夜不長。慇懃強挽行。一日復連床。回瞻薊北路。山川何渺茫。王程不可淹。遼陽歸思忙。臨分莫更惜。聚散本無常。當竢竣事還。共醉黃花香。</text>
<title>安興館。次杜律二十韻。</title>,<text>我性非作者。忠憤本自然。床頭萬軸書。袖裏一龍泉。富貴不能動。窮居知所便。淸班是機穽。奸兇釀禍延。南荒瘴厲地。禦魅何多年。天恩許蕩滌。葵忱老彌堅。否極泰循來。冠帶還秦川。西關忽把麾。却喚大同船。于時有邊警。何能安枕眠。賊臣據鐵甕。提兵謀逆天。安興遂空城。城中無望全。徘徊者誰子。執殳無敢先。顧惟魯鈍質。盡瘁期生前。質鬼亦無愧。魏闕心長懸。殊寵實踰分。感珮思身捐。今來十年後。人事誠堪憐。父老多識面。歎我霜滿顚。城南第一家。忍看蔓草纏。獨上百祥樓。猶餘舊風烟。憑欄一長嘯。默想心如燃。</text>
<title>肅寧館。次杜律十韻。</title>,<text>朱明受節晏。四月二月寒。馹行不暫駐。一日愁萬端。肅寧是舊莅。經亂尤凋殘。父老爭來集。慇懃問平安。平安不須問。世路如登竿。霜鬢亦何怪。白日忙奔湍。生涯尙未著。何處可考槃。賴君春酒美。覊懷方自寬。珍羞滿盤堆。煩君莫可餐。人事孰非數。幸此三日歡。</text>
<title>新安邑里</title>,<text>憶昔全盛時。千家連碧瓦。被山鋪平陸。魚鱗雜上下。高城抱地勢。城外長川瀉。龍灣一失險。關河腥血灑。萬落皆無主。一宿亦難假。垣頹積白骨。荒墟任牧馬。觸物摠成悲。哀淚空盈把。寒衾一半空。誰道風流者。</text>
<title>新安館</title>,<text>山形北而南。野勢杵當臼。逶迤互相抱。龍虎控谷口。壯搆起空中。重門復疊牖。畫欄繞雲日。飛甍出牛斗。虜騎入雲中。戍卒驚呼走。衣冠盡汚塵。萬姓竄林藪。垣頹不足說。棟宇皆將朽。一城盡荊棘。繁華不復有。重脩是何人。可笑誇功守。雖無禦敵策。執殳我不後。周星是天道。物極胡此久。斜陽獨佇立。噫噓堪白首。</text>
<title>鐵山舘</title>,<text>早發劒山城。驅馬出空谷。雲巖問遠近。及到日應夕。長浦去無極。郵卒走不得。山下八九家。指言是舊邑。官人駿奔迎。雙童兼畫角。橫坡有草堂。云是安使客。公廨盡灰燼。無主梨花白。論舊忽餘悲。相逢卽新識。淹留仍數日。津頭待過涉。不緣事靡盬。衰年何役役。悍吏休白眼。可不畏鞭扑。平朝指島路。主客皆快樂。</text>
<title>留都督府。詠懷五十九韻。</title>,<text>胡元穢中夏。文物變夷俗。皇天命眞主。大明統六合。梯航爭奉表。闕下趨匍匐。聖神世承承。逮于我萬曆。威靈益遠振。四夷咸慴伏。黑齒莫敢肆。捲兵歸日域。東藩賴再造。同仁感聖澤。太平五十年。邊城閒夜柝。如何建州虜。乃敢肆凶逆。豺牙密礪久。狺然吹虺毒。長驅十萬兵。巨鎭連波坼。豈是籌不良。否運會泰極。當時耕鑿地。戰骨如山積。雄斷自天啓。大畧駕古昔。拊髀赫斯怒。出將三十六。寧遠扼北吭。椵島成東腋。赳赳毛將軍。妙思傳黃石。開營鰈海中。形勢無敢敵。遼民萬千命。得保將軍德。軍容賴而壯。義聲振漠北。堂堂復井井。陣法何整肅。千家與萬井。被山彌溪谷。珍寶委市肆。登糧常接舳。藩邦亦供需。萬姓爭竭力。大樹更何人。策馬復難覿。奬典幾東下。便宜又賜勅。二聖忽遺弓。東民喪考哭。欽惟今我皇。英武繼前辟。宜雪西喪耻。更講平戎策。幄中籌無遺。強虜在吾目。督府喪其元。島中咸歎惜。劉俘竟釀禍。密謀相戕賊。凶徒亦膏斧。天道信不忒。安知隴斷上。有此百夫特。何關混魚魯。不必謾自惑。九重再降褒。威名更赫赫。踈慵乏誦詩。初非專對責。叨拜汝往命。頹顔任行役。所經多舊舘。年來殊物色。孤舟艤井津。乘潮高掛席。泊岸正衣冠。廵海何獰惡。過盡列肆前。觀者爭來集。衙門自此大。見官稽屢夕。四日始呈帖。禮數困衰骨。繼而設宴床。滿前堆珍錯。從容說話間。俳優頗浪謔。慇懃強勸酒。向晩許停酌。府下廝隷賤。亦來恣徵索。行裝淡如僧。將何應谿壑。呶呶日盈庭。拱手徒眉蹙。此時有誰者。爲公能救急。人心與世降。咄咄終何益。盤中饌日减。只自歎長鋏。偸閑一登樓。要得散愁寂。詔行邈無奇。望望空佇立。一自出都門。家信尙阻隔。茫茫雲海外。誰識孤臣愊。胸中戀君丹。鬢上憂時白。蓏期時屈指。歲季猶渺漠。天寵旣踰分。時也宜知足。早有鷗鳥約。林泉當卜築。</text>
<title>納淸亭較射未果</title>,<text>小亭洞虛朗。四山瞰窓紫。行倚老松扶。跬步澄芳沚。兒童指近麓。道是射夫壘。余所愛張弓。徵兵今奉使。亟呼决拾者。正鵠久亡矣。噓嗟震鄰國。武備云胡弛。豈將示不能。爰玆托櫜矢。</text>
<title>責人</title>,<text>仁門接寺洞。寺洞亦仁門。爾今繼前轍。一麾妄自尊。惟恃炙手熱。掛頤九天閽。不嫌薏苡謗。莫憚霜臺論。包苴得善策。任他生民冤。鼠腸實叵測。薄情非所言。天道信不冥。可驗爾後昆。山東有長者。掩口笑酸昏。</text>
<title>贈朴觀察幼子 二首。幷引。</title>,<text>東國人物之盛。聞於海內。朴觀察忠恭淸惠。爲國名臣。而道骨飄然。有靑蓮風致。一見傾倒。若生平出。其子鳳毛夙慧。四歲能二尺大書。遒勁可觀。不覺愛翫。因自忘拙陋。漫吟以贈。英物生成氣食牛。銀鉤斗大蛇龍遒。寧馨若對明堂問。不讓談棊李鄴侯。七歲屬文古所奇。四齡今更擅臨池。德星獨聚江山秀。吾道東來識在玆。</text>
<title>箕子墓 二首</title>,<text>敷陳洪範闡斯文。遠作東偏海外君。黍稷殷墟何處是。只今人過拜箕墳。三仁翊運未云終。留得人文化海東。聲敎五常存聖澤。車書萬載共華風。</text>
<title>舟中聽琶琵</title>,<text>不敎簫鼓閙樓船。一曲琵琶撥玉絃。衫濕江州司馬淚。憂懷幾欲問倉天。</text>
<title>葱秀嶺 二首</title>,<text>烟樹懸崖逈絶塵。溪流雲掩武陵津。輞川巧思詩能畫。摹寫天工亦苦辛。蔥翠當窓列錦屛。澹濃誰與繪丹靑。認爲圖畫還多韻。鳥語泉聲近可聽。</text>
<title>遊八仙臺滯雨</title>,<text>八仙去後五僊遊。臺下淸川今古流。山靈亦會春風興。留各要令雨不收。</text>
<title>平壤風月樓蓮堂</title>,<text>君子堂前君子花。波中綠葉間紅葩。淸風正値高秋月。香滿箕城數萬家。</text>
<title>莅慈山。贈肅川府民。</title>,<text>慈州館裏眼初開。挑盡靑燈意未裁。別袖悤悤留不得。問民西去幾時廻。</text>
<title>次翠厓獵歸</title>,<text>走狗如飛上下山。蒼鷹掣翮雪花斑。獵火連江明十里。鞘橫馬後劒腰間。</text>
<title>有懷口占</title>,<text>人間毁譽聽何偏。一口成訛十口傳。若使據情論實跡。未應今世混愚賢。</text>
<title>警詩口占</title>,<text>外物來侵輒自寬。咈情須作愜心看。初似煩惱終快活。向來方寸自閒安。</text>
<title>到蜜城偶吟</title>,<text>淸川江上三淸閣。却倚朱欄十二危。七佛老僧如舊識。長洲孤鳥似前期。</text>
<title>偶吟</title>,<text>溪柳風驚落絮狂。探春便覺百憂忘。方知令節挑淸興。更欲將身醉裏藏。</text>
<title>次永保亭韻</title>,<text>兩岸桃花夾小溪。雲藏亂岫月埋西。獨有山窓沉睡客。仙禽何事數聲啼。</text>
<title>次林年兄壁上韻 四首</title>,<text>世醉何嫌子獨醒。郵官勇退出塵情。江山自是生豪傑。長卧松窓夢赤城。牢睡華仙不自醒。是知人世本無情。一生林下烟霞趣。應笑塵冠入市城。酒爲忘憂不願醒。殊方行樂豈牽情。頭邊忽覺添新雪。夜夜覊魂返洛城。知足年來俗慮醒。從玆世路不縈情。如何晩景承專對。自笑從戎白馬城。</text>
<title>述懷 四首</title>,<text>長浦潮平兩岸連。草堂孤客坐凄然。草堂景物增傷抱。寒雨如何更暮天。茅簷獨坐思何事。世亂將身無處歸。聞道桃源東海地。落花流水夢依依。江柳山花共媚春。賞來偏使客愁新。無心物色依前歲。人事如何異昔辰。原田雨足抽靑麥。江岸風多舞綠楊。莫道詩翁方得意。願將春酒慰愁腸。</text>
<title>次達川韻 三首</title>,<text>鴛衾宵半夢初驚。細語慇勤挽我行。不有三生緣早結。陽臺雲雨豈牽情。雪擁關河去路難。郵人催發日將殘。殷懃強把留行酒。別後相思萬重山。萬事人間底處難。情朋相對別離難。莫言寒日低西嶺。到手心杯不飮難。</text>
<title>觀漲</title>,<text>大風駕海捲天來。平陸成江絶四隈。田家憂樂殊前後。初道甘霖更道灾。</text>
<title>王京卽事</title>,<text>海東化國古朝鮮。百世箕封德澤緜。冠冕人人存禮俗。詩書戶戶聽歌絃。漢家文獻河間派。晉代風流江左傳。允武更今思魯頌。獲夷好共勒燕然。</text>
<title>有懷口占</title>,<text>堪嗟世故終難料。方驗人心各不同。一念兢兢如履薄。三春咄咄但書空。相他林鳥猶求友。聞彼池蛙似爲公。拍手仰天時大笑。還傷阮籍哭途窮。</text>
<title>感懷</title>,<text>嗟吾身世至於斯。萬事如今不耐悲。白髮蕭森無怪矣。靑雲豪放復何之。風塵疆域丁衰季。烟月康衢憶盛時。聖主恩深臣未死。孤忠終守向陽葵。</text>
<title>呼韻</title>,<text>山村日永閑無事。高枕明窓穩晝眠。喚客流鶯啼巷柳。送凉微雨滿江天。鄕心感物尤難慰。塗說多訛不願傳。自分衰年無處用。餘生只欲卧林泉。</text>
<title>次韓平韻題永保亭 三首</title>,<text>凌虛形勝有誰評。竹影松陰共送淸。簾近天心風易捲。窓涵鏡面月偏明。憑欄便覺多仙分。把酒休言慰客情。今古詩篇吟已遍。更將荒句次韓平。崢嶸粉堞戴高樓。今古仙人作勝遊。山勢北來圍大野。地形西坼引長流。潮生孤嶼侵沙岸。客倚危欄聘醉眸。更喜將軍擔國事。他時應飮月氏頭。輿地名區領畧多。山形水勢此無加。雙鬟小島分洲峙。十里延岡障海遐。畫棟飛空攀斗極。紋窓壓渚媚春霞。登臨終日灰塵念。誰識人間有九華。</text>
<title>次鷄林懷古韻</title>,<text>古國千年一鳥過。金城王氣但山河。鷄林有意今猶碧。蚊水無心只自波。鵠嶺松靑誰早見。殷墟麥秀更悲歌。石屛頹落將軍墓。徒想英靈可奈何。</text>
<title>次浮碧樓韻</title>,<text>登臨此日幸相同。共是關河萬里蹤。縹緲朱欄形壓水。逶迤粉堞勢蟠龍。侵篇素影川原雪。入戶靑光遠近峯。何處寒鍾來客耳。千年古寺倚孤墉。</text>
<title>書懷 三首○此下八首。戊辰使行。</title>,<text>將身甘寓海隅跧。何意承綸出玉關。萬里歸心雲岫外。百年豪氣酒杯間。吳山立馬常懷憤。瀚海無波庶格頑。會待丹墀還命後。白頭南隴得便閑。宸心恢示樂天仁。交臂新盟許北鄰。虞帝舞干緣化蠢。漢文馳价爲便民。瘡夷甫起猶如鬼。舘廨皆頹但掃塵。自此邊庭刁斗絶。九重應展彩眉嚬。王人必待誦詩能。專對元非小器稱。仲淹書成明逆順。賈生䟽奏諫金繒。辱深氈幕心徒碎。辭傲天驕憤不勝。縱愧終軍覊致計。庶令灣上絶憑陵。</text>
<title>過金郊驛</title>,<text>平原十里草連天。官道成林異昔年。山館荒凉頹石砌。郵村冷落斷人烟。行厨已絶飢將耐。候卒終無令不傳。更將一行催倦馬。晩風殘日共凄然。</text>
<title>平山 時副使在後。有留待之命。故末句及之。</title>,<text>㫌旆平明發故都。晩投空館促官厨。粉墻頹處新泥重。庭草長來舊路無。地是經兵誰忍淚。酒能寬抱客堪酤。主人莫厭停征駕。留待綸音降老夫。</text>
<title>葱秀</title>,<text>暫駐征驂碧澗瀕。水光山影共侵茵。崖陰松古留春色。石落矼欹逗路人。空館丹靑渾作土。民家三兩不成鄰。亂來何處非傷抱。暮雨寒烟恨更新。</text>
<title>龍泉館</title>,<text>邑里蕭條控一溪。空汀草沒小橋迷。公門烏集知人散。官樹烟濃覺日低。府吏同嗟離舊倅。村娥相賀結新樓。簷前飛燕如迎客。時近身邊故落花。</text>
<title>太虛樓</title>,<text>遠客來憑十二欄。城南咫尺聽風湍。長廊經雨無全土。殘日穿雲掛半竿。鬢上新添憂國雪。胸中獨抱戀君丹。忘身已許驅馳役。莫說燕山道路難。</text>
<title>弘濟院。次杜律韻。此下四十首。甲戌使行。</title>,<text>一別都門意更長。驛村官樹晩蒼蒼。葵忱耿耿懸螭陛。祖席寥寥奏鳳章。儐使何憚千里道。征衫猶惹九重香。將身已許驅馳役。白首惟知報聖王。</text>
<title>碧蹄館。又次杜韻。</title>,<text>東風旅館夜來雨。十分春光已着桃。路熱成酣眠未覺。山窓驚起日方高。將離阿姪重携手。欲作家書更握毫。長路驅馳經半世。頭邊何怪有霜毛。</text>
<title>坡平館</title>,<text>三月東風尙峭寒。西歸倦客睡回欄。何多州吏年前面。咸歎衰顔馬上官。曉雨催花紅欲綻。朝暾曝葉露初乾。情人珮酒來相勸。更把征衫作別難。</text>
<title>梧木院。次杜律退朝韻。</title>,<text>舟人早艤臨津口。水伯迎船風拂旗。樗葉空慙沾雨露。襪線又乏補毫絲。驅馳自任何辭苦。道路爲家問幾時。邑吏來迎皆白眼。官厨淡泊又遲遲。</text>
<title>松都 二首</title>,<text>橋號槖駞細柳垂。古都何處見官儀。山河不與時多變。人事空隨世屢移。師振鴨江眞有命。松摧鵠嶺始誰知。麗家赫業今安在。草蔓沙塡舊液池。自古王都似奕棊。年來五百事堪悲。繁華功業誰長在。文物衣冠只一時。城上寒鍾驚睡早。臺前明月策驢遲。行人莫唱殷禾黍。一曲聞來無限思。</text>
<title>猪灘村</title>,<text>客程西指聖居山。暫住征鞭水石間。儐使元來爲分職。驅馳何必問間關。江橋晩渡知誰訪。柴戶欣迎卽舊顔。雲網懸簷春酒美。愧吾塵世鬢毛斑。</text>
<title>平山山城 二首</title>,<text>粉堞崢嶸壓水頭。籌邊計策在防秋。靑霜紫電方磨待。積粟峙蒭有底愁。虜騎將看機穽豕。民心獨奈海翁鷗。凶鋒未接爭波坼。誰是眞卿報北州。却虜雖難第一功。治民君最海西中。河陽李雪新粧艶。彭澤楊花落晩風。客鬢只緣王事白。姝顔添得酒杯紅。馬蹄穿盡征衫弊。却羡苔磯坐釣翁。</text>
<title>蔥秀山</title>,<text>屛巖百尺碧逶迤。巖下長川繞斷陂。軟草不齊深淺色。寒花初發兩三枝。石橋喧起行人渡。畫角聲催曉月移。早撤官厨鞍已具。短鞭還向馬頭垂。</text>
<title>黃州城</title>,<text>增築高墉幾十尋。西流一帶引城陰。廊連列堞求重險。地割崇岡恐不深。効死無如堅素守。忠君誰是抱丹心。吾嗟忘義偸生輩。只識將身等萬金。</text>
<title>中山舘懷友</title>,<text>地近關山風日寒。途中未覺屬春殘。故人天末別來久。今夜燈前誰共看。客路迢迢去不極。鄕書杳杳傳猶難。素心只在辭塵世。何處江湖可卜安。</text>
<title>練光亭</title>,<text>縹緲飛樓 缺 太淸。江流一帶抱高城。風光不與年前異。客恨何從亂後生。遠渚沙痕潮已退。長堤柳嫩雨初晴。大同館裏多相識。愧我衰顔接伴名。</text>
<title>定安館</title>,<text>朝出箕城向晩尋。東風官樹碧森森。吏民羅拜多知面。紅粉爭來問好音。人事十年惟白髮。王程千里只丹心。靑燈旅榻宵將半。却把芝香更襲衿。</text>
<title>入島。次勅建寺壁上韻。</title>,<text>中海孤峯出半天。玲瓏金殿刱何年。轅門 缺 降皇朝勅。藩國寧臨上界仙。寶篆香消三夜後。恒河世在一燈前。澄心默祝靈應會。定見邊城息狼烟。</text>
<title>陪天使。次杜律韻。</title>,<text>玉帳高褰大海瀕。將軍下令肅威新。風旗乍動龍蛇彩。雲物纔經九十春。充隊貔㹯多北卒。迷津舸艦半南人。仙槎杳漠期連誤。抱病陪臣只費神。</text>
<title>雲巖山城 二首</title>,<text>粉堞縈回萬仞山。猿猱欲度亦難攀。村砧疑在蟾宮裏。夜犬如從牛斗間。只恃眞卿忠膽大。誰嫌廉將鬢毛斑。男兒生世終何用。莫使強胡隻騎還。雲間誰識人間在。砧作鳴雷虹作橋。天半曉鷄聞更遠。簷頭新月望非遙。身緣老病慵登眺。景爲靈區幻夕朝。天利天時皆已得。居民獨奈日蕭條。</text>
<title>車輦松</title>,<text>落落亭亭萬丈姿。千年嶺上翠髯垂。貞心自與羣芳異。勁節寧爲凍雪移。不怕狂風摧老榦。惟歎毒蠧剝新皮。鳥中長觜須來早。大廈良材可護持。</text>
<title>立巖</title>,<text>從知造化神工巧。碧玉奇巖大海邊。削立何曾經禹斧。驅來亦不見秦鞭。千層怒浪走衝壁。萬丈尖頭擬戴天。氣象巍然看更愛。心期誰識暗同堅。</text>
<title>次遠接使韻。題制勝堂。</title>,<text>安知形勝自天開。更有危樓壓水隈。山勢北馳平野大。海門西坼彩帆來。風光不逐時相變。衰盛何從世互廻。可惜當年歌管處。惟聞夜夜柝聲催。</text>
<title>再入椵島</title>,<text>平生僻在水雲間。物外靑山拄笏看。千尺塵埃危鬢老。十年鷗鳥舊盟寒。衝星紫氣要雷掘。秣馬淸商待伯彈。世路崎嶇何足道。江東張翰去無難。</text>
<title>苦熱</title>,<text>三月衣裘尙覺寒。夏來猶重戴紗冠。火烘腔裏心如煎。熱上頭門眼未看。願作蒼松陰峻嶺。寧從白鷺入淸湍。傍人莫問身平否。得返吾家卽是安。</text>
<title>望華使船 二首</title>,<text>砲聲掀島起長烟。忽見前洋凍彩船。劒戟森羅休示壯。虜兵充斥掃無緣。埋金事業羞前哲。載石行裝頌昔賢。迹自宮闈知已矣。心無廉耻耻當然。謀身莫念平生計。奉箒猶多月俸錢。角鬣鉗人何不戒。謙恭鄭重保長年。萍蹤之北復之東。臂病難差又耳聾。杯爲寬心長入手。身無營事但書空。軍門持重情相阻。衆楚咻齊語不通。征馬初嘶三月草。歸期須及九秋楓。年光偏促覊遊裏。情抱尤傷海島中。莫近汀洲歌棹曲。寒窓未睡白頭翁。</text>
<title>贈浙江吳上舍</title>,<text>自古神交無近遠。今朝萍水是前緣。靑春覊旅君千里。白首軍僚我一年。蜃樓丹霞粧遠岫。鯨海碧浪接遙天。秋風歸思應同切。枕上孤魂更杳然。</text>
<title>次胡秀才韻 四首</title>,<text>將軍承詔九重天。佐幕爭趨一代賢。草檄轅門才獨步。參謀王帳策居先。陰山定見弓終掛。靑海何憂箭更傳。白髮陪臣成底事。今來自幸覩羣仙。山河景物入秋天。沽酒何論聖與賢。月冷汀沙鴻叫早。風鳴庭樹客聞先。寒燈耿耿愁無夢。鄕路迢迢信不傳。自分踈慵衰病棄。靑油羞接玉京仙。自遊關外歲華遒。春夏經來未返轍。一夕金風萬壑秋。三更玉宇孤輪月。季孫西舘憶狐丘。庾子南樓戀象闕。觸眼成悲慰莫由。頭邊剩得千莖雪。囊乏緡錢一自量。數間茅屋始經營。只緣藩使無容所。莫謂周民不日成。節換授衣寒未耐。星移去國恨常萌。破窓風撼頻驚睡。何處歸鴻又一聲。</text>
<title>次箕伯張翠厓至日韻</title>,<text>自從承命瘴河瀕。末路交情未見眞。玉管移灰窮歲律。鵷班阻拜病覊人。心懸日下勞孤夢。雪滿頭邊老一身。此夜寬懷惟是酒。寒窓明燭共斟頻。</text>
<title>又次練光亭賞雪韻</title>,<text>日軸埋光積晩霞。湖山慘淡接天賖。園林花發春何待。草屋銀埋富可誇。萬徑無人風正緊。千村不夜月猶斜。歸來江路明如晝。莫遣靑燈點絳紗。</text>
<title>又次贈睡雨</title>,<text>夜來飛雪壓千林。虛館偏傷遠客心。萬里行裝餘短褐。一年時序屬窮陰。論文爲愛才猶妙。剪燭還忘夜已深。俱是故園歸思切。莫辭罇酒穩同斟。</text>
<title>和翠崖見贈</title>,<text>嵬嵬勳業振東溟。何幸如今眼忽靑。義重公私常感惠。心傾詩酒共忘形。方看北漠威風動。幾憤西河戰血腥。自愧踈慵成底事。一年虛帶使君星。</text>
<title>又次贈都上舍</title>,<text>三十年前見壯心。恨君猶未戴華簪。南中士流多聲價。江上仙庄帶竹林。衣彩萱闈懽老舞。鴈連荊樹樂姜衾。他鄕邂逅誠難得。細酌淸樽續 缺 吟。</text>
<title>曹亭</title>,<text>箕城南畔大江潯。積雪層氷接岸深。畫閣飛空開綺席。淸歌列竹弄瑤琴。提毫共和雲烟句。把酒同披水月襟。此夜團圓皆遠客。興闌忘却故園心。</text>
<title>次翠崖韻。送順川太守 二首。</title>,<text>西來未幾又南奔。半世空消路上魂。守拙遲歸元亮宅。登龍懶訪李膺門。是非身上何須辨。容默心中不足煩。日暮離筵相送罷。城頭獨立望征軒。江城短日若雷奔。征馬悲嘶惱別魂。前指南程連海界。回瞻西塞隔關門。一生浮謗君休歎。半世偏勞我不煩。百里分憂重委寄。今歸且莫滯行軒。</text>
<title>次武烈祠韻</title>,<text>共承皇命發遼東。再造藩邦孰首功。千里勝籌資廟畧。三京克復藉羣雄。丹靑祠宇欽神像。香火春秋慕烈風。不冺英靈應有會。終令虎穴一朝空。</text>
<title>次箕子井韻</title>,<text>古井沉沈幾百尋。千年甁甕碧苔深。孤輪石色連墻面。一鏡天光落水心。村綆亦知餘澤及。祠陰空向舊欄侵。仍思當日初開鑿。盛德洪疇化到今。</text>
<title>感懷 二首</title>,<text>自此文筆愧孤峯。誰謂詞塲萬里空。半世功名蝸角上。一生榮辱蝶魂中。淵明歸卧雖云晩。張翰孤帆正値風。莫使沖天千里鶴。淸宵明月唳樊籠。天數誰知有盛衰。亂來人事最堪悲。山河不是殊前見。文物如何異昔時。千里王基渾廢野。百年京洛半空棊。孤臣底處尤難忍。回首龍灣老淚垂。</text>
<title>彈琴臺</title>,<text>地脉東來鎭遠坰。蜿蜒自作卧龍形。丫流合勢環山咽。列壁成圍護岸靑。臺寂琴聲猶舊迹。灘無落月只空汀。僊人去後尋何處。獨客徘徊到日暝。</text>
<title>望洋亭 二首</title>,<text>瀕海何亭不望洋。奇形此地獨超常。石門啓路羊腸轉。山勢飛空鳳翼張。日出簷前金躍浪。鯨噴庭下雪成岡。憑欄始覺乾坤大。極目天邊更杳茫。鬢邊休道有霜毛。一上高亭老氣豪。地坼扶桑賓日早。鰲攀欝島接天高。巖形走海雄蹲虎。風勢衝汀壯怒濤。寒角莫催歸路晩。行厨尙有滿樽醪。</text>
<title>次平海鳳仙亭韻</title>,<text>山勢逶迤護小亭。郊廛平曠作前庭。長松繞渚寒侵席。脩竹環墻碧入欞。鳳去千年梧獨老。客來萬里眼同靑。壁間今古騷人韻。欲效提毫窘畫屛。</text>
<title>蔚珍贈沈都事 二首</title>,<text>年來七十始東遊。仙分雖存雪滿頭。海湧金波千里月。霜凋楓葉萬山秋。一塲詩酒情無盡。五馬行裝路更留。此後佳期何處是。越松亭下有高樓。晩好名區作遠遊。來凭仙館曲欄頭。寒鴉返壑知殘照。旅鴈驚霜覺暮秋。地盡東溟雲若斷。山攀北極月如留。此行未遍臨瀛勝。一夢猶尋鏡浦樓。</text>
<title>或人輓</title>,<text>文名早世擅南中。投筆方知盖世雄。百里分憂馳妙譽。三軍受律振威風。鷄林酒席今如夢。鶴背仙游事已空。賴有承家多寶樹。永看天祿享無窮。</text>
<title>申得淵夫人鄭氏輓</title>,<text>閨儀夙著送門時。相國家庭訓有垂。明喪三兒疴入骨。封尊二品案齊眉。丁憂不覺哀踰禮。際亂偏傷數遇奇。半百光陰眞一夢。忍看丹旐曉風吹。</text>
<title>留別翠崖</title>,<text>撥亂之才廟堂姿。平生忠悃自天彜。周麟幾嘆非時出。魯鳳多傷何德衰。不許淸氷混炭器。誰知蘊玉待堯時。北辰昏黑懷長痛。西內凄凉淚獨垂。心德不期同八百。倫常何幸賴扶持。功存宗社多神策。世致淸明見博施。不啻寰中歌樂業。無敎澤畔詠悲詞。楡關仗節山河固。玉塞宣威草木知。黜陟嚴加狐屛跡。伏奸神摘更無疑。踈慵曾切思相接。儐使今來荷不遺。河海深情銘骨髓。丘山高義感公私。棠軒多暇頻斟酒。油幕挑燈每咏詩。客裏光陰嗟已暮。人間聚散亦無期。一編荒句惟言志。別後時時儻記思。</text>
<title>贈海伯南銑</title>,<text>南金聲價擅明時。容量恢弘衆所推。鳳骨初非栖棘質。牛刀焉用割鷄爲。珠還合浦看新化。績著徐州效古治。桂殿攀枝休恨晩。薇垣言事却忘危。大夫補郡非嫌直。馮翊陞階爲蘊奇。氷雪弘農持雅操。謙撝胡質避人知。柳營按節緣嘉奬。蓏限增期出異規。公義丘山思報效。聖恩河海想銘肌。名聯蓮榜交曾固。迹共鵷班意更怡。竹館開樽眞邂逅。星軺臨路更躕踟。情遺藤杖猶扶老。誠索詩篇實愧遲。江漢西流連碧海。風帆來往幸相思。</text>
<title>次哀江頭十韻</title>,<text>昔我茅廬在何處。華山之南江漢曲。平沙漠漠十里白。春水沉沈千丈綠。銅津西走勢縱橫。冠岳南控攢黛色。烟霞蹤跡落塵網。玉佩濫近龍座側。苔磯久寒白鷗盟。馳烟未免鍾山勒。淸氷不與炭同器。病鶴籠中摧兩翼。年來雖計急流退。爲感天恩歸未得。自從離家歲將半。秦雲杳杳無消息。西河舘裏季孫留。毒霧厲瘴愁何極。莫道楡關一身遠。耿耿丹忱恒拱北。</text>
<title>四愁詩。幷引。</title>,<text>從古稱解愁者。曰詩曰酒曰遊曰歌。皆無可奈何中作排遣法。不知可解非愁。大愁不解。余今班生之志未成。杞人之憂益切。每於解愁事。輒復增愁。謾吟俚語。以寄深懷。深愁逢人不可說。吟詠惟憑筆上舌。得句每矜軼昔賢。苦吟必欲驚時傑。撚斷長鬚語不工。推敲頓使諸念絶。我將詩作送愁符。把管空敎悲轉切。覓韻幾回思不通。寸心如絲縈萬結。一字一淚黯然流。流向案頭盡成血。退虜何曾在賦詩。請纓痛恨遼西折。負心僕固引虜來。誰似汾陽重建節。良士如可百身贖。相從共搗虎狼穴。右詩愁淸濁聖賢漫平章。風流人皆愛醉鄕。身世盡拋杯酒外。陶然天地足相忘。那管愁懷如山重。荷鍤高致尙可方。尋得山中千日酒。將期睡裏隙駒忙。豈知假寐愁更急。夢魂直去謁明光。不論蒼生與神鬼。席前借箸籌邊疆。獻策未已頓首哭。大呼開眼却在床。酒醒遲兮夢醒速。誰謂醉眠不以長。愁深非關酒力淺。爭如獨醒任踈狂。右酒愁古人願看好山川。况此佳麗世所傳。疊翠峯嵐皆北拱。朝宗江水盡西纏。登臨更偕冶城士。淸淡語出驚四筵。振衣江上生翰羽。御空兩腋風翩翩。驀然擧目山河異。未可將愁明問天。白雲杳茫望不見。海霧迷離眼底連。復歎擧頭惟日近。長安遙遠隔天邊。佇立如酲淚雨下。夕陽歸步肯俄延。晩霞籠山月生浦。留憑豪士記雄篇。右遊愁歌嘯紓憂見往躅。天籟寧論何調曲。聲韻悠揚高遏雲。鼓吹瀟灑振林木。憤憫寫於不語中。那須擊磬與擊筑。行唫澤畔古人愁。我今愁 缺 千萬斛。中國聖人有外憂。征夫何日忘身辱。開喉哽咽已斷聲。果然長歌過痛哭。拭淚起看霜刃在。射人炯炯光如燭。彈之一曲轉長懷。飢時欲噉胡兒肉。右歌愁</text>
<title>古屛時展看漁磯</title>,<text>我家何在江之頭。竹籬松徑臨郊圻。山光水色別來久。白首東華空憶歸。幽居摹入古屛間。數疊時展看依依。平生夙慕渭上風。半世烟霞塵跡稀。忘機鷗鳥不易慮。一竿長荷芙蓉衣。堆盤玉尺足生涯。逸興自與千鍾違。虛名誤達九重天。玉帛戔戔來山扉。還將野性走俗狀。十載簪笏遊皇畿。寒生蕙帳夜鶴怨。勒移愧被鍾山譏。覊心雖切拄笏看。未脫名韁徒夢飛。歸思何處見遊迹。畫裏風景眞依俙。摩挲認是舊吾居。指點宛然沙邊磯。蒼苔白石摠髣髴。滿汀蘭芷猶芳菲。鄕關歷歷尺素中。卧游名山追庶幾。看來還似昔日閑。忘却身近黃金闈。空洲久聞浪打聲。便覺家山眞面非。噫吁戱。何當掛冠浩然歸。更着烟蓑閑坐漁梁。濕盡江雨寒霏霏。</text>
<title>輓章[李慶全]</title>,<text>與君相對卽相傾。只爲東村感舊情。少日飛騰公議在。晩途桐竹等閑行。萍蓬漠漠空南北。山水迢迢隔死生。恨唱哀些魂獨返。斷雲何處見箕城。韓平君李慶全</text>
<title>輓章[李德泂]</title>,<text>早把金蘭契。相離歲月遒。情緘看去夏。哀辭到今秋。每恨親朋逝。還驚世亂稠。正當歌哭日。好向碧山休。竹泉李德泂</text>
<title>輓章[李景奭]</title>,<text>夙歲魁星動九天。向來鵷列得隨肩。名區左海稱平海。浮世稀年少一年。谷口重尋嗟已矣。棠陰舊跡夢依然。高門積慶知何恨。兒在庭前八影聯。白軒李景奭</text>
<title>輓章[李溟]</title>,<text>屈指庚申長一年。宦情榮辱亦同緣。方竢蓏秩今秋晩。誰遣凶音此日傳。玉署龍頭俱片夢。風襟騏骨已重泉。棠軒竹馬曾經地。泣血諸郞慘叫天。龜村李溟</text>
<title>輓章[南以恭]</title>,<text>嶺外經年得見書。深情珍重問興居。歸來不待新秋後。會合相期久別餘。那料金章淹海色。忍看丹旐返鄕廬。全湖棠化孤城守。萬事如今一濕裾。雪簑南以恭</text>
<title>輓章[柳廷亮]</title>,<text>半歲欣戚摠無涯。寫幾哀篇哭幾家。聞子軒車今又逝。想余心事復如何。朋知豈但悲冥漠。聖主誰憑責撫摩。尙憶唐城同榻夜。可堪殘月獨西斜。全昌君柳廷亮</text>
<title>輓章[李顯英]</title>,<text>世分交情兩不淺。蒼顔白髮慣從遊。鑾坡銓部還如夢。楚水楓林秪喚愁。棠茇風流錦江上。仙鳧影落月松秋。悠悠萬事君休恨。蘭玉盈庭摠勝流。蒼谷李顯英</text>
<title>輓章[李景稷]</title>,<text>頭白從遊久。愛君天性眞。化成湖外俗。恩被海瀕民。㫌旐淸霜濕。屋梁曉月新。故人數行淚。非獨爲情親。石門李景稷</text>
<title>輓章[金壽賢]</title>,<text>三載名區作地仙。向來淸福羡君全。尙嫌腰下懸金重。永謝人間食火緣。他日荀龍家慶遠。當年范轡主恩偏。門闌厚義從先世。千里緘詞却泫然。同知成均金壽賢</text>
<title>輓章[鄭廣敬]</title>,<text>氣得雄豪擅宇宏。物無違忤共和平。半生螢雪曾忘食。八斗文詞早擅名。鵬翼飛騰眞自致。龍頭聲價有誰爭。靑雲望峻天曹選。雨露恩深玉節榮。身老却嫌金帶重。跡踈還佩郡符行。吟梅東閣詩囊富。炊黍邯鄲旅夢驚。傾盖遠思當日好。漬綿孤負故人情。淸樽永斷朋知展。風軌猶看寶樹明。峴首豐碑懷叔子。桐鄕歸櫬泣遺氓。傷心梁月依然照。夢覺秋宵涕滿纓。大司諫鄭廣敬</text>
<title>輓章[卞三近]</title>,<text>憶昔同題鴈塔名。壯元聲價振羣英。官躋二品榮藩臬。壽到稀齡厭世情。鳧舃幾年留葉縣。鸞驂今日向蓬瀛。八龍餘慶應無艾。高大門閭待後生。副摠管卞三近</text>
<title>輓章[曺文秀]</title>,<text>風霜幾經亂。嶺海共分憂。欲數當時輩。誰爲此老儔。聲名冠十六。寵辱升春秋。水鑑持全節。江蘺詠沃州。官纔張按轡。年上陸知涪。世變嗟何已。才高惜未收。論交常恨晩。見許卽心投。已矣歸黃壤。依然獨白頭。空思平近晤。無復月松遊。喜覩盈庭玉。猶徵積善優。雪汀曺文秀</text>
<title>輓章[金蓍國]</title>,<text>纔得平安信。那知惡耗來。朝廷失國器。郡邑失良才。夕笛他年淚。寒笳今日哀。親朋餘白首。世念已全灰。東村金蓍國</text>
<title>輓章[鄭廣成]</title>,<text>桂籍居魁日。靑雲得路時。銅章聲政績。金帶煥光輝。蘭葉芳初盛。槐柯夢已悲。白頭吟獨立。霜月淚沾衣。濟谷鄭廣成</text>
<title>輓章[南斗瞻]</title>,<text>東方文史足三冬。魁斗聲名滿九重。濁世風霜甘貶逐。淸朝日月見登庸。官經廵察因諸邑。壽迫稀齡更八龍。萬事卽今成一夢。白頭誰與瀉心胸。猥將心契托忘形。樽酒過從眼幾靑。離別當年孤竹府。夢魂三載月松亭。蓏期漸近欣相待。薤露先晞淚自零。關嶺極天飛旐返。九原何處閉玄扃。醒窩南斗瞻</text>
<title>輓章[尹順之]</title>,<text>黃金橫帶鬢絲鮮。風度魁殊儼若仙。白主堂中曾識面。紅蓮幕下共隨肩。天涯凶 缺 那今日。篋裏傳書未半年。萊竹召棠歸葬地。素車無計赴新阡。涬溟尹順之</text>
<title>輓章[李俔]</title>,<text>歲寒松柏與君同。歷險丹心萬折東。獨守孤城安市日。全歸故國子卿忠。早攀仙桂文聲振。晩憇甘棠德化隆。未撫稀年嬰二竪。八龍餘慶定無窮。同副承旨李俔</text>
<title>輓章[鄭世規]</title>,<text>中原相會幾經霜。此別幽明夢一塲。追憶舊遊堪痛哭。欲題哀輓轉凄傷。甲科美譽傳龍榜。二品崇班冠鵷行。中歲棠陰遺愛遠。暮年桐邑政聲長。得名得壽身膺福。多女多男後必昌。扶病在官吾甚苦。羡君乘化返牛岡。安東府使鄭世規</text>
<title>輓章[崔繼勳]</title>,<text>壯頭科甲聲名藉。玉署天官早歷敭。往昔嗟傷經慘禍。卽今酬報足榮光。辛勤塞北持蘓節。廵察湖西憇召棠。鳧舃未還塵夢斷。仙區烟月摠悲凉。興海郡守崔繼勳</text>
<title>輓章[鄭復吉]</title>,<text>籍甚香名第一人。玉堂詞藻舊儒臣。孤城屬鞬忘身日。百里憑熊有脚春。許可初歡知我厚。升沉末路與誰親。新阡落景丹旐返。棠樹飄零泣舊民。縣監鄭復吉</text>
<title>輓章[李袤]</title>,<text>靑陂乍見翻如夢。嶺外相離更杳然。意謂玆行甘隱吏。誰知此去竟登仙。桐鄕五馬留遺愛。葉縣雙鳧返幾年。賴有太常風骨似。他時應保緖餘傳。果庵李袤</text>
<title>輓章[趙珩]</title>,<text>曾蒙夫子許心知。眉宇之間情素披。早攝崇班荷百祿。更敎餘慶屬諸兒。湖西尙有甘棠化。海上應看墮淚碑。回看月松遊賞地。不堪揮涕爲題詞。翠屛趙珩</text>
<title>輓章[李得養]</title>,<text>昔我遊翰墨。先輩多追揖。麻浦會三友。荊州仍一識。常從尙甫語。樂道文章伯。龍頭先著鞭。虎口恣呑噬。幾日北扉幽。十載南海謫。金鷄召夏省。涸魚游春澤。忠信行蠻貊。湖甸咏棠茇。所願在甘旨。朱幡歷幾邑。曾爲竹山宰。偶逢草土客。哀情聞吉語。婚媾片言决。從來義益深。與許情彌篤。廣陵枉征軺。高軒頻掃榻。縻官東洛下。把酒終南夕。白首憂國心。靑雲舊遊跡。世路兩蹭蹬。蘂城居同卜。聚散固無常。江渭還相隔。杖屨計反差。手札看猶數。蓏期定今秋。凶音忽此日。傳聞疑信半。驚悼心如失。二品誰謂高。位不滿賢德。七旬縱云稀。壽亦疇仁哲。天胡不憖遺。公私俱痛惜。國步尙屯邅。未濟失利涉。不得且太平。嗚呼就窀穸。器識想何處。錦江深無極。風襟怳在斯。月松寒月白。遺業一經書。餘慶荀龍八。諸孫皆秀朗。永耀雲霄閥。萬事無遺恨。三魂返僊籙。終天孝子痛。叩地千行血。途窮仗是誰。重覺吾儕厄。家貧稽賻儀。路遠違執紼。悵望牛眠地。堪悲馬融笛。一別間黃泉。題詞更痛哭。都事李得養</text>
<title>輓章[朴安孝]</title>,<text>昔共淸溪榻。交情指白頭。兵塵星散久。天地歲華遒。我病吟僑舍。君歸記玉樓。悲凉舊園壑。淚灑菊花秋。縣監朴安孝</text>
