<title>雨餘</title>,<text>漢廣百川會。樓高五月凉。觀瀾仍濯暑。卧聽棹相將。</text>
<title>月樓漫興</title>,<text>玉宇如攀月。銀河可摘星。醉仙堪度世。高閣倚靑冥。</text>
<title>宋家蓮堂</title>,<text>一丈高荷影。淸凝小閣香。藤床容客睡。爲謝午風凉。</text>
<title>寄尹使君而正 弼殷。任龍安時。</title>,<text>客有雙柑興。晴林聽晩鶯。佳期一水隔。載酒幾時迎。</text>
<title>舟中作</title>,<text>冉冉春雲薄。蕭蕭暮雨寒。孤舟如有約。白鷺立淸灘。</text>
<title>詩癖</title>,<text>靜者元無事。耽詩一癖存。風花灑筆硯。春去不窺園。</text>
<title>雲浦</title>,<text>雲浦孤舟起。風㙜一笛高。江南醉司馬。泰岳視秋毫。</text>
<title>贈權愼卿 誡</title>,<text>厭看河縣花。休道錦城樂。寄語宿心親。西湖有舊約。</text>
<title>馬上次都興陽 擧元 韵</title>,<text>花鳥滿春山。行人躍馬去。遙知入定僧。住在雲深處。</text>
<title>西之涯。別尹而正。</title>,<text>忽似看梅客。騎驢踏雪來。那知訪戴興。興盡餞君杯。</text>
<title>舟中待客</title>,<text>待客久延佇。斜日下孤嶼。船舷戛蘭渚。水鳥驚人語。</text>
<title>次權至伯韵</title>,<text>木落江波白。天寒獨上樓。淸樽人不到。斷送菊花秋。</text>
<title>詠橘 萊山接慰時</title>,<text>橘舶呈新貢。金團萬顆黃。思親江海永。懷裡自淸香。</text>
<title>憶道明</title>,<text>家在北山北。客來東海東。蓬萊一片月。千里此心同。</text>
<title>朝窓</title>,<text>白日三竿影。黃雲一穟香。客心明似鏡。開卷近窓光。</text>
<title>舘中漫書</title>,<text>誰詶靑玉案。自檢白雲篇。海內論文友。何時在眼前。記馬官曹漫。元龍習氣豪。揮毫南極動。倚劒塞雲高。掃室明如鏡。看書興有神。千年疑昨日。宛對卷中人。山河忠烈廟。風月海雲㙜。節義文章古。千秋獨自哀。橫海樓船壯。參天關嶺䧺。日南銅柱績。誰是伏波翁。</text>
<title>書欄上</title>,<text>日出東瀛近。雲開南岳明。詩中吳楚色。倂占一樓晴。</text>
<title>江上逢朴承旨 吉應 令丈。座中次韻。</title>,<text>曉罷金門謁。春江躍馬來。明朝歸院興。應道看花回。曉雨春江濶。前峯翠欲來。持竿與拄笏。客意兩忘回。閉戶靑春晩。人誰載酒來。偶成花下飮。不放客先回。</text>
<title>桃仁酒一壺呈久堂 朴公長遠號</title>,<text>蟠桃千歲核。王母九霞觴。春日壺中永。仙家住醉鄕。</text>
<title>笠巖城。呈方伯趙禹瑞 龜錫。笠巖居謫時。</title>,<text>飮馬長城窟。揚旗大將㙜。高歌出師表。明月獨停杯。</text>
<title>送客</title>,<text>送客出山門。暝雲低嶺樹。翛然醉夢醒。一霎淸溪雨。</text>
<title>用前韻</title>,<text>淚逬楚山鶯。魂迷湘浦樹。天陰閣晩晴。望望田家雨。一別故山遙。春來長玉樹。虛窓客枕凉。夢落荷塘雨。若聞鳳凰鳴。庭有梧桐樹。美人隔丹霄。楚澤黃昏雨。</text>
<title>次申元澤 混 詩山曲水韻 曲水崔孤雲舊遊處</title>,<text>別後蓬萊淺。詩仙鶴不回。千年流水曲。泛我白雲杯。</text>
<title>次權進士韻</title>,<text>嶺雪梅初動。相思月下樓。江湘見春色。客意似悲秋。</text>
<title>次林周卿 楨 記夢詩</title>,<text>酌我樽中玉。看君夢後詩。楚醒誰有問。持此慰相思。周卿詩云爲問楚山客。秋來能幾詩。前宵一片夢。把酒話相思。</text>
<title>牧童</title>,<text>軟草高低隴。白雲淸淺溪。天機三弄笛。牛背夕陽西。</text>
<title>別孟休徵 胄瑞 書狀</title>,<text>節序經重九。山川度幾千。那堪故人別。聊贈遠遊篇。</text>
<title>贈蓮坡 李公翊漢號</title>,<text>星月照碧波。樽空客初起。城南杜韋天。室遠人則邇。</text>
<title>寄久堂山齋</title>,<text>久雨漢之廣。伊人望如玉。白駒不可縶。胡爲在空谷。</text>
<title>漫吟用前韻</title>,<text>滄浪歌濯纓。一笛吹圓玉。垂釣是嚴灘。歸耕有鄭谷。覺是陶淵明。知非蘧伯玉。休休便卽休。將老王官谷。江色自橫練。碧峯如削玉。白雲依遠渚。黃鳥出幽谷。躍鑪豈祥金。韞櫝自美玉。季世信行藏。幽人在彼谷。</text>
<title>江漲</title>,<text>我觀秋水篇。風動鎭書玉。河伯望洋歎。滄溟納百谷。</text>
<title>喜晴</title>,<text>宿雨爽樓居。晴波如拭玉。浮雲卷太虛。白日拂暘谷。</text>
<title>題水鏡堂</title>,<text>寂寥水鏡堂。冠岳千峯玉。月白卽瑤㙜。花開是繡谷。柳幕擲金梭。荷塘飛屬玉。樵歌出白雲。互答響巖谷。</text>
<title>琴</title>,<text>天骨嶧陽桐。朱絃韻碧玉。試彈風入松。萬籟寂虛谷。</text>
<title>劒</title>,<text>寶劒氣如虹。神光可截玉。時聞龍一吟。風雨起深谷。</text>
<title>馬</title>,<text>天馬自西極。汗溝猶噴玉。我騎騁萬里。長風越陵谷。</text>
<title>復酬久堂 久堂又有天官之命。在外玄兔。</title>,<text>衡物正懸衡。玉人能琢玉。天高幾叫雲。進退皆維谷。詠君詩上語。酌我樽中玉。若贈翠琅玕。相尋子午谷。水府探龍珠。崑山抵鵲玉。詩籌不滿百。罰數依金谷。次韻 久堂將身解帝懸。有脚比崑玉。願尋冠岳山。如入車箱谷。</text>
<title>簡邀錦山倅李斐仲 敏章。茂朱縣省覲時。</title>,<text>春色山爲錦。風流吏是仙。相思便命駕。一醉落花前。錦守俗號坐仙。</text>
<title>沿溪漫行</title>,<text>春岸桃花水。仙源路不迷。白雲鷄犬響。疑是武陵溪。</text>
<title>訪稷山宰金聲伯 弘振 不遇</title>,<text>太守雙鳧出。行人匹馬還。溪雲相望恨。秪隔數重山。</text>
<title>荷塘</title>,<text>愛看愛蓮說。君子與花俱。一席方塘外。無心乞鏡湖。晴凝金掌露。雨瀉玉盤珠。庭際鶯巢柳。塘中鷺摘蒲。</text>
<title>孤松</title>,<text>白雪徂徠頂。蒼然一古松。孤雲與獨鶴。相伴度玄冬。</text>
<title>夜坐</title>,<text>碧落秋聲動。虛堂夜氣澄。寸心游萬古。黃卷對靑燈。</text>
<title>題扇上浮槎圖</title>,<text>八月銀河淺。雲間一客星。長風麾羽扇。槎影送靑冥。</text>
<title>秋懷</title>,<text>渚淸賓鴈翔。葉墜秋江朗。撫景感行休。獨存遺世想。</text>
<title>十月望夜</title>,<text>江空山月小。磯畔繫蘭舟。可賦蘇仙興。何從二客遊。</text>
<title>春坊直廬</title>,<text>鶴禁書筵後。宮官緩步歸。啜茶澆講舌。何處典朝衣。</text>
<title>寄院僚李弼卿 翊相</title>,<text>學士朝參懶。書筵晝講勤。春坊兼養病。人隔駱峯雲。</text>
<title>出直</title>,<text>禁直連宵雨。新晴出郭遊。炎雲凉似水。露頂卧滄洲。</text>
<title>霽月</title>,<text>霽月初生魄。踈簾自上鉤。如何江漢客。尙憶鳳凰樓。是日靑平都尉來過。</text>
<title>早春 任安邊時</title>,<text>嶺雪初通路。江梅欲放春。幾行回鴈外。獨立望鄕人。</text>
<title>普賢寺。贈法演老禪。</title>,<text>春盡花猶在。雲深嶂幾重。佛香淸一縷。移榻綠陰濃。寺住鸎花界。客逢文字禪。吾能題八詠。爾可說重玄。</text>
<title>龍淵祈雨</title>,<text>露宿金沙畔。淸齋繡佛前。眞檀香一炷。乞雨九龍淵。</text>
<title>過海畔</title>,<text>照海三山色。兼天萬里靑。仙槎如可泛。直上斗牛星。</text>
<title>次文川李太守 郁 示韵。約遊鶴湖。</title>,<text>赤壁蘓仙舫。奇遊宇宙來。新秋鶴湖月。邀客最高㙜。</text>
<title>溪上</title>,<text>童子隔溪喚。白雲誰氏廬。斷橋添夜雨。沙岸駐靑驢。</text>
<title>次詶李太守韻 李自號說劒翁</title>,<text>酒肆藏名久。詩壇待價高。風塵休說劒。監郡笑徒勞。</text>
<title>鶴湖。次李樂甫 藼 韻。</title>,<text>雨霽秋光麗。澄湖凈碧鮮。忽看群鷺起。沙際打魚船。</text>
<title>月下謠</title>,<text>月光不假燭。綺席流金波。酌我永今夕。美人揚翠蛾。</text>
<title>曉雨</title>,<text>曉雨浪翻江。高樓人獨宿。卧聞紫淵雷。喚起魚龍伏。</text>
<title>擊柁</title>,<text>石樓江撼夢。星月動沙虛。擊柁誰家子。頻抽丙穴魚。</text>
<title>次謝隣友送菊韻</title>,<text>數叢秋後菊。霜艶映江扉。持贈憐同好。何人送白衣。</text>
<title>江中新月</title>,<text>月上初弦影。銀鉤照水芒。游魚休怕釣。不是渭川璜。</text>
<title>看書</title>,<text>獨學無新友。前賢有古書。硏丹時點檢。花下子雲居。</text>
<title>次泛翁韻 洪公柱國號</title>,<text>鶴湖詩上語。看我錦囊收。笑別洪厓子。相思明月樓。</text>
<title>卽事和李郞世禎</title>,<text>遙山猶雪色。近渚自江聲。𩿨鷺底心性。爾曹渾眼明。宿鷺依沙觜。流雲學水聲。忽逢新玉潤。留待月華明。</text>
<title>和李郞世禎呼韻</title>,<text>題柱凌雲氣。乘舟破浪風。愛郞眉最白。求志讀書中。爾姿秀而雅。翁意懶於雲。文史燈前詠。偏宜倚枕聞。</text>
<title>簡泛翁</title>,<text>爛醉耆卿酒。高吟洪老詩。江湖靜散地。此樂少人知。倦遊江漢客。斗酒百篇詩。世事深藏舌。相逢揔不知。</text>
<title>遣閑</title>,<text>小技同雕篆。休心且廢詩。翛然無一事。閑興白鷗知。</text>
<title>簡寄洪泛翁，柳起之。</title>,<text>悔我江中送。誰知發興奇。一杯君不擧。惆悵解舟時。</text>
<title>次泛翁韻</title>,<text>陸橘潘輿喜。人間似我稀。看君詩上語。淚落老萊衣。</text>
<title>次許仲玉 珽 韻</title>,<text>輕薄丹陽尹。西湖有釣舟。待君重出郭。邀我日遨遊。</text>
<title>寄泛翁</title>,<text>捲簾賞新秋。雲濕前山雨。漫憶竹齋翁。談詩香一炷。</text>
<title>寄泛翁</title>,<text>碧樹關心句。淸樽滿眼沽。掩門三日雨。欹枕夢西湖。</text>
<title>次泛翁絶句</title>,<text>獨醒異湘浦。我欲餔其糟。與爾醉千日。此江變作醪。</text>
<title>次泛翁韻走酬</title>,<text>笑余非賀老。呼爾謫仙人。筆下詩無敵。樽前興有神。</text>
<title>秋夜</title>,<text>隱几聆天籟。燒香契道心。澄江秋月白。客有郢中音。</text>
<title>月下對菊</title>,<text>高秋江動石。淸夜月移花。漫興題新詠。前村酒可賖。</text>
<title>次泛翁韻 是日泛翁冠其子</title>,<text>高秋江舘會。細雨菊花時。有美如冠玉。君家詠鳳兒。正好留人雨。渾忘上馬時。醉來遺白㲲。拍手任街兒。歸路江風欹笠。凉雨灑頂。始覺㲲巾之遺。</text>
<title>流頭日偶吟</title>,<text>雨後三淸瀑。風湍白練飛。少時逢節興。濯髮詠而歸。</text>
<title>李次山 嵇 來寓竹舘。次泛翁韻寄贈。</title>,<text>每憶竹林會。白雲空舊棲。重逢嵇阮飮。起我泛翁題。</text>
<title>次酬泛翁</title>,<text>不識侯鯖味。平生負腹孤。秋風憶東走。更恐後蓴鱸。</text>
<title>次泛翁朴仲八 世柱 第。聞琴笛韻。</title>,<text>崔九堂前客。詞翻筆上花。長安歌吹地。回望雪峯賖。</text>
<title>走次泛翁其胤進士家。賞梅之韻。</title>,<text>壽酒梅花下。春藏小謝家。畸人不同賞。風雪隔東華。</text>
<title>次泛翁醉寄之韻</title>,<text>醉別仙人舘。風流憶侍郞。新春梅柳句。詠罷鬂蒼浪。右記竹舘之會。前度玄都觀。先朝白髮郞。看花春又隔。江漢自聊浪。右自詠。</text>
<title>藏琴</title>,<text>我有朱絲桐。古音誰共賞。藏之久不彈。匣裡生蛛網。</text>
<title>春江氷泮。寄泛翁。</title>,<text>忽送春江雨。渾添雪水波。漁翁初起柁。重約理烟簑。</text>
<title>逢柳欽仲 寔。座中呼韻。</title>,<text>江色兼花映。春光共酒濃。舊遊重對面。不是九疑峯。客度長安陌。烟花萬井春。應憐江漢上。憔悴一畸人。洞友半凋亡。相逢惟柳子。良辰不可孤。瞻彼江之水。</text>
<title>漁火呼韻</title>,<text>網戶春雲暗。燈明一葉舟。光搖沙際月。影落水中流。宿客開樓望。江中幾點燈。踈星相錯落。不辨亂雲層。魚兒聚丙穴。把炬滄浪淸。取雋收筒去。翁無盡物情。</text>
<title>逢林周卿戚兄。次其贈韻。別朗城還鄕之行。</title>,<text>月出山中月。相思一望之。昭琴鼓不鼓。其道有成虧。</text>
<title>因周卿之行。寄意文谷相公。金公壽恒號。</title>,<text>道屈朱崖相。名懸北斗高。蒼生逢歲旱。霖雨望徒勞。</text>
<title>小雨未洽。次㙜山寄示之韻。李公柙號。</title>,<text>好雨過西疇。一樽聊寫憂。田家最解惜。旋覺晩風收。</text>
<title>題孫兒扇</title>,<text>席下江如練。樽前筆似鴉。稚兒能解惜。團月黑雲遮。</text>
<title>羅生 碩佐 誦文谷相公詩韻。時文谷有東原量移之恩。行過畿內。次其韻擬贈。</title>,<text>日近長安路。秋高石室山。恩環仍澤畔。憔悴楚臣顔。</text>
<title>過至不見曆</title>,<text>不見靑㙜曆。寒江度小春。花開葉落處。擬作武陵人。</text>
<title>題新曆</title>,<text>歲事陰晴裡。天機代謝間。滄江高卧客。三百六旬閑。</text>
<title>崔弟汝胤 天錫 携酒來訪。抽韻。二絶</title>,<text>雪峯群玉立。爽氣渡江來。亭伯一樽酒。風窓醉後開。達士無何飮。畸翁自在閑。暮年同社約。不負此江山。</text>
<title>壽樂堂春帖</title>,<text>幾誦蘭陔詠。春盤有潔羞。綵衣花樹下。壽酌共相酬。萊舞承歡久。潘輿送喜頻。淸朝孝理下。同樂太平春。春添海屋筭。醉挹九霞觴。綵筆迎新帖。慈天壽樂堂。王母瑤池桃。摘來堦上植。天孫雲錦章。衣作機中織。紫極星回斗。靑陽月建寅。恩波江漢濶。慶壽戴慈親。壽爲五福最。孝爲百行先。子職宜深省。長看養老編。養老編。卽壽親養老書。</text>
<title>次泛翁謝饋魚韻</title>,<text>擧網桃花浪。穿魚楊柳枝。懷人春晼晩。誰與侑深巵。</text>
<title>初夏</title>,<text>百鳥嚶其鳴。風前如度曲。淸樽也不空。色奪江波綠。綠陰乍隱洲。江雨新晴後。飛度蜻蜓舟。輕搖童子手。出谷鸎呼友。開巢燕引雛。澆書成午倦。睡起已西晡。</text>
<title>孫兒懶讀書。戱題。</title>,<text>爾讀數行書。淸如鸎舌囀。乍聽一兩聲。飛去忽風便。</text>
<title>新凉</title>,<text>殘暑鏖風急。高雲滿壑凉。捲簾江色裡。閑却讀書床。</text>
<title>秋雨歎</title>,<text>漠漠秋郊雨。翻思夏旱時。水田遺穗盡。野哭散而之。</text>
<title>登江臯賞秋</title>,<text>木落洞庭波。曠然移楚望。山如偃蹇人。獨立秋江上。扶策一長嘯。怳登華子崗。水流雲起處。秋興入新章。</text>
<title>任楊州文仲 奎 罷官歸來。不見久矣。詩以邀之。</title>,<text>楊州跨鶴人。落羽驚彈後。東閣看梅興。西湖驢上有。</text>
<title>有懷泛翁</title>,<text>歲暮雪霜集。夜闌星斗移。停雲懷我友。忽在海西陲。</text>
<title>謝李使君文瑞 奎齡 寄官樽秋露紅</title>,<text>風味須紅友。蘓家勝碧香。西湖梅雪畔。忽挹九霞觴。</text>
<title>嘉平日。簡寄梅澗知申事。李公翊相號。</title>,<text>臘味浮仙醴。春光洩柳條。壽親新藥。題寄可能饒。</text>
<title>次泛翁韻。寄李諫議次山。</title>,<text>客有廣陵謫。同時三黜多。獨醒應自苦。從我飮無何。淸溪通一道。泛出落花多。欲向子陵瀨。客如風雨何。</text>
<title>柳子美 椐 令兄自西江離寓。以詩告別。走酬其韻。</title>,<text>白露秋江冷。沙禽近客舟。一樽違勝會。君去重回頭。江漢辭巢去。人隨社燕飛。能思石堂醉。秉燭共談霏。</text>
<title>泛翁過飮生病。止酒則難。節飮爲宜。詩以柬之。</title>,<text>老逼騷人病。休耽麴味酣。淸愁醒亦苦。和藥進蕉三。</text>
<title>康翎倅鄭 尙樸 欲解官而去。座中戱示一絶。</title>,<text>笏外西山爽。門前碧海漫。問君耕谷日。何事勝於官。</text>
<title>擬古</title>,<text>黃流月不涴。叢棘蘭猶芳。濁世見淸士。高懷聊激昂。</text>
<title>次金華書示絶句 洪公萬容號</title>,<text>幾憶金華伯。看花對月時。良辰湖上興。何負故人期。</text>
<title>樓中逢趙兵判公擧 師錫。呼韻走和。</title>,<text>客有高軒過。江山爽氣新。倚樓長笛詠。誰是賞音人。</text>
<title>野席</title>,<text>晩照千峯轉。高雲一席凉。危橋淸淺水。泛出澗花香。</text>
<title>題畫 李甥世禎家藏帖</title>,<text>山樓乍隱翳。江樹初芳蕤。自有迎船曲。吳儂拍浪詞。借問誰氏廬。獨藏高樹下。遙看出浦舟。泛泛流如馬。一闋漁家傲。高吟俯碧瀾。遊鱗多潑剌。左網右垂竿。恰受三人航。中流四顧眄。玄暉若可携。解道澄江練。秀色浮仙嶠。淸流繞玉㙜。步虛雲影裡。羽客度蓬萊。漭沆浮仙舫。飄颻卓酒旗。何山蒼玉色。天半露脩眉。半渡騎驢客。長橋不霽虹。水雲秋萬里。歸思鴈聲中。玉嶂凍雲高。雪堂藏酒否。顚崖古木風。獨眺雙帆走。渡橋家近遠。風露灑人衣。籊籊一竿影。行隨纖月輝。翠壁雙松下。携樽童子後。逍遙樂天放。學道南華叟。老樹滄波上。草堂顔色新。別時相對語。能復繫舟頻。坐壓金鰲頂。天成太古㙜。可聽流水曲。童子抱琴來。維舟蘆葦叢。釣罷容高卧。忽撼曲肱眠。波聲空外大。楓艶錦屛明。秋聲金奏淸。詩翁馬上得。新句渡橋成。秋雲藏半樹。仙舘鎖雙扉。臨流不盡興。獨立憺忘歸。笑殺騎驢客。吟肩聳雪峯。村厖鳴似豹。閉戶卧如龍。獨跨呦呦鹿。輕乘冉冉雲。綠苹春澗曲。仙駕自超群。紫氣度關後。玄眞失所在。忽逢千歲翁。神光射牛背。琅然水仙調。琴奏聳淵魚。忽跨赤龍子。玄間風雨噓。誰步凌波襪。那乘貫月槎。玄夫引歸路。坦腹水仙姱。金華紫烟客。白石鞭羊訛。臧糓俱亡處。世間歧路多。手持綠王杖。久伴藏壺翁。忽學延津劒。靑龍放水中。八月浮槎影。銀河一葦橫。客星逢織女。機石問君平。綴佩荷爲製。周流藕是船。沛然遊八極。壺裡酒星天。</text>
<title>秋夜</title>,<text>月上懸帆外。江淸把釣前。病翁秋興淺。詩罷背燈眠。</text>
<title>謝晩橋金丈 敬文 書贈風雲二大字 丈在巴陵</title>,<text>大筆風雲字。龍門鼎可扛。墨池春浪動。曉雨夢巴江。</text>
<title>雪景。有懷壺谷。南公龍翼號。</title>,<text>藹藹新春日。一談一笑看。玉山瑤水畔。誰與共凭欄。</text>
<title>謝南抱川 正重 惠當歸菜。次其大台韻。更求絲蓴。</title>,<text>露菜承嘉惠。辛甘氣味殊。蓴羹敵羊酪。更寄老翁無。</text>
<title>訪壺谷於典醫局。與金華同和。</title>,<text>拄笏南山色。超然意境殊。翁乎壺隱者。能了世緣無。</text>
<title>古長城。別李思晦 震昉。未釋褐時作。</title>,<text>落日臨歧別。寒雲傍馬飛。靑山孤客淚。點點濕征衣。</text>
<title>興天嶺 在月出山</title>,<text>嶽色自鴻濛。孤雲天一握。驂鸞忽飛來。長揖浮丘伯。</text>
<title>奉禪菴</title>,<text>一菴白團團。高僧冬不襪。禪心寂滅時。看取澄潭月。</text>
<title>次周卿韻。贈玉習上人。</title>,<text>寺隱金沙界。經翻貝葉書。芙蓉千朶玉。有興入匡廬。</text>
<title>次泉谷居士草堂韻</title>,<text>開簾西岳爽。欹枕北窓凉。自是忘機客。輕鷗下晩塘。</text>
<title>靈川祠宇。次李司書 枝茂 韻。</title>,<text>落日風乎舞。冠童六七遊。長寧一帶水。派接道山流。</text>
<title>訪盧老不遇</title>,<text>逸興違同賞。高歌和者誰。題詩獨歸去。溪月上梅枝。</text>
<title>遣興</title>,<text>雪峯寒月無影。風瀨飛湍有聲。百尺樓橫歲暮。元龍豪氣崢嶸。胷中水鏡澄淸。脚底銀橋宛轉。落雪時驚醉眠。敲氷自滴詩硯。</text>
<title>次都興陽韻</title>,<text>榮辱亦云倘來。田園胡不歸去。朱墨少開眼時。雲山是會心處。河陽縣看花來。廣寒樓賞月去。因官或成勝緣。遇興亦有佳處。</text>
<title>酒令</title>,<text>生當封酒泉郡。死欲葬陶家上。囚酒星焚醉籍。殺風景笑此虜。</text>
<title>中秋月。次李汝言 綸 韻。</title>,<text>一道澄江素練。氷輪冉冉中秋。美人遙隔霄漢。聊酌金罍寫憂。</text>
<title>復用前韻</title>,<text>詞賦空懸日月。江山幾閱春秋。靈均獨醒衆醉。范老後樂先憂。司馬胷中水鏡。褚公皮裡陽秋。端居得江湖樂。治世有君子憂。孤舟獨釣明月。落木淸江素秋。採彼幽蘭綴佩。逍遙可以消憂。</text>
<title>春日偶占</title>,<text>簾㫌撲撲杏花飛。抱病深居不啓扉。處處江村春社會。遊人吹笛月中歸。</text>
<title>西湖泛舟。與權正叔 格，尹泰升 堦 同賦。</title>,<text>水府魚龍鼓舞之。天風吹送玉參差。橫江白露東山月。欲喚蘓仙酹一巵。</text>
<title>同李惠仲 敏迪，趙享久 禧錫 泛舟呼韻。</title>,<text>天風奕奕漾輕舟。人語江聲落晩洲。遇興三杯逢二友。白沙玄石重淹留。</text>
<title>瞻護齋感懷 伯氏舊居</title>,<text>春日空山掩舊棲。百花開落小塘西。東風蜀魄聲聲血。一與愁人盡意啼。</text>
<title>次金晦之 炫文 寄韻</title>,<text>江湖一約墮風塵。重遆詩筒寄興頻。客子不來春已晩。閉門愁絶草玄人。</text>
<title>戱簡隣友</title>,<text>酸儒肝腎困雕鐫。盡日吟哦句未圓。花發鳥啼春晝永。承文正字枕書眠。</text>
<title>翠屛山下江中石</title>,<text>江心盤石鎭江流。平濶能容十客遊。勝似詩翁天上坐。白鷗春水穩扁舟。</text>
<title>未赴漁所之約。寄權至叔 尙矩。</title>,<text>巴陵美酒太官魚。膾可登盤酒可釃。幾趁槐陰聞午鼓。一帆江浦未歸歟。</text>
<title>大殿端午帖</title>,<text>天近蓬萊晝漏微。詞臣綵筆白雲飛。詩成共祝靈長筭。堯日長新萬歲輝。</text>
<title>雨中醉書</title>,<text>魚龍吹雨暗江灘。風颭船旗上上竿。忽有淸詩生眼底。正酣春酌寫絲闌。</text>
<title>寒食前一日。夢伯氏。</title>,<text>逝波嗚咽曉星稀。枕夢分明淚未晞。明是故山寒食節。孤魂應伴子䂓歸。</text>
<title>久堂宅。遇雪呼韻。</title>,<text>詠雪才高不道塩。長風健筆勒飛廉。蔡鵝滕蝶爭奇語。江閣開樽少長咸。</text>
<title>復用前韻。呈久堂。</title>,<text>東家刻畫哂無塩。占盡湖山獨不廉。淸濁滄浪吾自取。行藏誰復問巫咸。</text>
<title>江水欲凍。贈漁者。</title>,<text>天鵝聲亂雪中灘。一夜漁翁獨受寒。直恐凍侵河伯室。魚潛深藪上竿難。</text>
<title>酬久堂。用灘字韻。</title>,<text>江窓蕭瑟聽風灘。客夢三更枕席寒。若下春如金帳暖。百壺相送莫辭難。曉來風力凍洄灘。雪後千峯玉槊寒。縱借肖生三昧手。眼中奇景畫應難。樓外纖雲傍小灘。香殘睡鴨篆烟寒。寸情愧乏驚人語。百尺竿頭進步難。有客騎驢過石灘。暮江風雪小童寒。東林相送還惆悵。孤燭殘樽度夜難。</text>
<title>權先達 讓 酒席醉號 任龍安時</title>,<text>錦瑟佳人雲母屛。曲終巫峽幾峯靑。平生快意如澠酒。莫向湘潭學楚醒。</text>
<title>鷲山座席呼韻</title>,<text>紛紛朱墨爲誰忙。團樂同分此日光。不厭官樽深似海。小梅春色又江鄕。</text>
<title>圍棋賭藥。用前韻。</title>,<text>橘裡仙翁一局忙。海中靈藥閟金光。人間別有醫民術。化育群生到壽鄕。</text>
<title>登縣北山麓。次都興陽韻。</title>,<text>四野蒼蒼望眼分。天風不動海門雲。親朋京洛書難寄。秋日開樽獨對君。西南湖界此橫分。何郡靑山何嶺雲。遇興自來還自去。相隨羽客與桐君。</text>
<title>別宋進士 民古</title>,<text>遇興狂歌醉帽低。暝雲歸盡亂峯齊。君家知在北山北。他日訪君還杖藜。</text>
<title>謝壺山，鷲山兩使君餞行。</title>,<text>封印黃堂客欲行。江城跋馬故人情。陽關曲是歸來引。誰畫慇懃意外聲。</text>
<title>次許仲玉韻</title>,<text>千尺銀橋截碧流。玉山如畫暎江樓。新春故友逢塲日。斗酒高歌有底愁。</text>
<title>次兪市南 棨 贈韻</title>,<text>靑燈白髮笑談新。街鼓鼕鼕已報晨。約到花時容出郭。一樽江漢賞深春。</text>
<title>江上口號</title>,<text>花暖江城黃鳥啼。彩雲如夢隔窓迷。仙棋一局無餘事。獨占風光取次題。</text>
<title>次李馨叔 葂 韻</title>,<text>紅霞一抹武陵花。白日山翁政在家。湖海故人重枉駕。淸樽相暎髩絲斜。</text>
<title>春興</title>,<text>春睡書齋白日高。世間金紫小秋毫。長看綉谷花如海。不憶玄都千樹桃。</text>
<title>春池卽事</title>,<text>雨後靑錢點點浮。乘春魚隊得天遊。何時水閣淸香動。政待紅衣白露秋。</text>
<title>春暮</title>,<text>月地雲堦花亂飛。綠陰千丈見紅稀。多情尙有風流伴。一曲鸎簧金縷衣。</text>
<title>閏春戱吟</title>,<text>九十春光百二遅。天敎閑客管芳時。端居獨有黃楊厄。添却空齋一月飢。</text>
<title>春興</title>,<text>千樹桃花爲我籌。百壺𨤍醁寫余憂。近來老子風流作。不是山房是水樓。</text>
<title>碧筒飮</title>,<text>彎如象鼻吸如虹。露氣天香共一中。朱夏座間凉似水。洞庭春色碧雲宮。</text>
<title>大洞契飮。次席上韻。</title>,<text>百花香浥九霞杯。春日山陰野席開。更待松間三五月。夜闌橫笛最高㙜。</text>
<title>次蔡湖洲 裕後 詞丈韻</title>,<text>相逢跌宕花間飮。相別依依月下樓。月轉花斜樽欲盡。一番淸興一番愁。</text>
<title>聞笛</title>,<text>新詩詠罷水西樓。和者何人玉案酬。解意滄浪橫篴子。天機三弄碧雲秋。</text>
<title>次蓮坡李令公韻 編配笠巖城時</title>,<text>碧海樓船萬里來。春風看盡漢挐廻。三生綺語靑蓮士。應向群仙一笑開。</text>
<title>村人有餉。戱示和叔。</title>,<text>嶺海窮途意氣豪。世間何處着吾曹。與君爛醉村翁酒。坦腹風亭卧自高。</text>
<title>又疊豪韻</title>,<text>風塵自笑老兵豪。傲吏何知記馬曹。壯志百年空倚劒。溟波不動嶺雲高。風流江漢自稱豪。白首編兵笑爾曹。寶書玉劒遊南國。泰岳如毫醉眼高。</text>
<title>夜坐呼韻</title>,<text>野霧川雲不放晴。碧峯南畔鎖孤城。落梅長笛關山月。遊子愁添遠戍情。客袖龍鍾淚不晴。暮年書劒戍長城。楚山春盡花開落。獨採文無贈遠情。</text>
<title>酬舍弟韻</title>,<text>江漢迢迢客路分。潘輿愛日屬諸君。經春遊子藍關恨。閶闔門高未叫雲。白鷺洲前二水分。烟簑月笛幾携君。扁舟孤負江鄕興。夢落梧灘雨後雲。碧山風月欲平分。晩景婆娑吾與君。遠戍江關違宿約。天涯遙望暮歸雲。</text>
<title>楚山倅餉蓴與酒。次酬和叔。</title>,<text>風味江東已十分。季鷹豪興未勝君。三吳只在孤帆外。目送飛鴻萬里雲。一榼瓊醪誰見分。吾當擧白更浮君。人間多少不平事。相對無心出峀雲。</text>
<title>睡起示座客</title>,<text>綠樹鸎啼日似年。北窓淸夢一蘧然。端居久屛紛華想。悟後幽觀白已玄。</text>
<title>晩景㙜。用古韻。</title>,<text>白雲丹嶂畫中疑。劉阮仙蹤問幾時。欲採金光留晩景。一山花鳥卽新知。</text>
<title>又用前韻</title>,<text>浮世人情盡九疑。竹林淸晝閉門時。江南碧水多漁伴。不管靑雲隔故知。</text>
<title>答和叔。又用前韻。</title>,<text>白壁從來按劒疑。靑霞奇意偃明時。忘形痛飮如澠酒。湖海風流野老知。</text>
<title>久雨川漲。次霄字韻。</title>,<text>百川奔壑勢干霄。洶若吳門白馬潮。山日漏雲開小霽。竹林餘滴更蕭蕭。</text>
<title>又用消字韻</title>,<text>山雨虛堂酒暈消。晩來風笛隔溪遙。客間詩興渾無賴。帶眼今看剩瘦腰。英䧺老去髀還消。看鏡勳名暮景遙。壯志猶誇秦嶺戍。騎弓白羽漫橫腰。</text>
<title>次林周卿韻</title>,<text>白首覊愁閉古城。淸宵不寐筭歸程。碧梧新月秋期近。家在江山萬里情。</text>
<title>七夕</title>,<text>卧看銀河落曉山。鵲橋明滅彩雲間。年年一度來還去。天上雙星亦未閑。楚客秋來卧楚山。月槎誰送斗牛間。爲文乞巧難藏拙。曬腹中庭白日閑。</text>
<title>月夜偶吟</title>,<text>江海相思月幾盈。忽聞回鴈又春聲。開窓獨對千峯雪。一與愁人鬢色明。</text>
<title>除夜。次柳鄕長韻。</title>,<text>天涯守歲野人家。愁對寒釭白髮斜。正憶故園今夜會。梅花壽酒迓年華。</text>
<title>畫鶴。次李生韻。</title>,<text>初疑赤壁夢中來。宛似緱山月下廻。我是瑤㙜前度客。碧雲湘畔共徘徊。</text>
<title>夜坐呼韻</title>,<text>三更渴夢欲呑江。風竹翛翛動客窓。不信豪家羔酒暖。也添春雪煑茶缸。雪簑淸興憶寒江。客夢初回月滿窓。君說海山壺石勝。南翁巴曲酒盈缸。</text>
<title>虛字韻</title>,<text>軟風吹雨竹簾虛。寂寞玄亭混野居。病着春愁增我懶。綠塵空滿一床書。自悔平生賦子虛。江南未卜碧山居。可憐遊子逢春恨。頭白纔傳一紙書。</text>
<title>詩字韻</title>,<text>蘭陔惜誦古人詩。喜惧門閭鶴髮衰。昨夢分明江墅會。春盤壽席侑深巵。</text>
<title>微字韻</title>,<text>晴窓玩易識玄微。傲吏行藏悟昨非。江國漫思漁釣約。白鷗春浪繞苔磯。春陰不放雪霏微。嶽寺淸遊夢也非。直待仙山花發後。與君垂釣白雲磯。</text>
<title>待家信</title>,<text>梅花欲動雪霏霏。江海春來尺素稀。直待衡陽回鴈信。行人共與日邊歸。</text>
<title>酬愼生泰叔 元萬 贈韻</title>,<text>兩三遊騎管韶華。山市靑帘幾酒家。時向玄亭娛寂寞。花牋醉墨字橫斜。玉削芙蓉宛九華。海山南望是君家。名園隨節看花興。最愛梅枝竹外斜。烟花零落感春華。客在江南野老家。客裡春光如絆駐。柳條輕颺碧斜斜。</text>
<title>又次泰叔臨別韻</title>,<text>天涯節序幾回新。危坐臨臯見在身。已覺春來高興盡。彩毫無復弄精神。客恨愔愔鬂雪新。遠遊憐我百年身。近郭風帘知酒重。杖頭誰掛孔方神。一尊留客寫烏絲。政是雲山發興時。安得隨君聯袂去。草堂花鳥賦新詩。不整烏紗露鬂絲。淸樽酒盡客回時。無端一陣前溪雨。似是留人似促詩。</text>
<title>題三聖菴</title>,<text>蓮峯一朶對花龕。陸地蓬壺近蔚藍。寄語祗園諸長老。倦遊愁聽望江南。春盡登山搘一筇。古松流水白雲重。天機靜處發深省。僧在竹房鳴暮鐘。</text>
<title>天中日。用兒輩韻。</title>,<text>白首飄零久客間。二年香火隔先山。詩成楚調無人和。永憶江鄕匹馬還。酒暖蒲香野席間。田翁擊鼓動靑山。自憐湘畔獨醒客。日望鄕關猶未還。</text>
<title>次湖西伯李稚欽 翊漢 贈兒詩韻</title>,<text>綺席淸尊錦燭燃。北樓詩思自飄然。偏憐楚客雲中戍。嶺壁登來幾屐穿。</text>
<title>次韻漫書</title>,<text>旅舘寒釭一炷燃。春江歸意忽超然。淸宵拄杖思家立。庭樹扶踈落月穿。客心遙替夕烽燃。一點終南照耿然。望子亦知思母處。山靑雲白眼長穿。玉何爲粒桂何燃。未把生涯效計然。西遊季子裘還弊。東郭先生履已穿。土銼烟熏榾柮燃。荒城斗屋正蕭然。愁邊物色還詩料。時見鸎梭織柳穿。石鼎烹茶山竹燃。道人風味太泠然。黃庭玉字前生誤。淸坐忘言一榻穿。學海奇觀𡱝可燃。文壇勒石紀燕然。平生剩有凌雲氣。鳳咮硏磨漫欲穿。</text>
<title>逢都和叔</title>,<text>雨晴風暖澗花香。野席山樽軟語長。千里巨卿還策駕。幾回靑眼是他鄕。山蹊微雨燕泥香。野老門前碧柳長。苒苒江南閑日月。華胥建德是何鄕。山雨霏微不滿空。竹間凉籟細隨風。相忘身世杯中物。癡漢何妨對禿翁。</text>
<title>別和叔</title>,<text>相逢相別又今日。一去一留如去年。駐馬銜杯無限意。嶺雲溪月捴依然。</text>
<title>九月菴</title>,<text>靑嶂雨晴生白烟。老僧迎客寺門前。尋眞晩赴東蒙約。攀得丹梯百丈懸。石堂斜點佛燈昏。落月踈松翳寺門。試問禪心淸凈境。碧潭如鏡瑩無痕。野客談詩鎭日來。一床黃卷爲君開。天涯頗有新知樂。共把松醪淺淺杯。雨晴山閣聽風泉。淸籟泠泠破客眠。僧飯佛香朝又暮。一旬高卧翠微巓。</text>
<title>待恩書</title>,<text>恩書日望日邊回。天雨初晴嶺路開。慈母應占烏鵲喜。江山待我舊亭㙜。</text>
<title>寄湖西伯李稚欽</title>,<text>白露楓林卧病時。瓊樓一闋戀君詞。漢江烟艇長歸計。自笑平生見事遅。聚散飛鴻踏雪蹤。杜門長嶺對千峯。天恩萬一除丹籍。錦水蘭舟倘可逢。</text>
<title>寄李郞藎伯 弘廷</title>,<text>佳期正待月盈時。玉雪淸標詠鳳詞。湖路雨晴宜跋馬。客懷惆悵會偏遅。蓬門秋雨斷人蹤。客裡開懷是碧峯。昨夢淸樽對瓊樹。白頭吟望幾時逢。</text>
<title>贈性澄上人</title>,<text>高僧約我渡溪來。松桂淸陰滿石㙜。飛瀑可觀秋雨後。銀河一道碧山開。玉峯秋色眼中來。僧在諸天第幾㙜。帶雨下山乘月去。徐飛杖錫白雲開。</text>
<title>次林周卿寄韻</title>,<text>靑梧葉脫火西流。臨水登山恨未休。千里呂安應命駕。一尊留待賞淸秋。</text>
<title>秋夜聽赤壁賦。用前韻。</title>,<text>玉簫吹月放中流。赤壁仙翁去已休。詞賦定非烟火語。金聲瀏亮碧雲秋。</text>
<title>與藎伯同賦</title>,<text>孤臣白首戴天明。幽縶南冠奏楚聲。永夜客窓眠不得。碧峯初月易西傾。楚山殘日闖雲明。竹下觀碁落子聲。斗酒高歌愁處樂。窮途意氣爲誰傾。幾點秋霜照鬂明。兒童吳語半音聲。東床玉潤重逢日。相對淸樽盡意傾。</text>
<title>別李郞</title>,<text>去住離愁較短長。楚歌終古斷人膓。故園千里今宵月。夢落金波水鏡堂。</text>
<title>寄呈朴尙書台案</title>,<text>靑簾白舫近江樓。八座榮親感昔遊。小子尙淹湖嶺謫。南陔一詠淚雙流。聞朴尙書奉大夫人。泛舟秋江。門黨咸集。獨憐城障畸人未預斯會。望雲之愁。歲再秋矣。且感念先世故事。情見于詞。幸冀和敎。</text>
<title>重陽日無酒獨醒</title>,<text>再逢南菊綻重陽。酒熟隣家隔壁香。誰送白衣成一醉。暮齋淸坐客愁長。</text>
<title>村人談虎。詩以戱答。</title>,<text>楚峽雪深豺虎驕。漫山罟穽動民勞。今宵欲放藍田獵。醉尉猶能識我豪。</text>
<title>秋夜與兒同賦</title>,<text>彩雲遙隔玉皇家。簾外星河一道斜。十二瓊樓霜氣重。願隨明月寄瑤華。</text>
<title>朴魯叔 鑌 與客泛舟過樓前。邀我同遊。</title>,<text>童子敲門喚我眠。秋江如鏡客回船。船中搖扇樓中見。指點空明宛是仙。</text>
<title>次李郞詩扇韻。寄蓮坡謫。</title>,<text>楚客秋懷髩欲絲。應知春日贈將離。黃河白首相思意。臨水登山不盡悲。</text>
<title>敬次默拙堂韻 丁公彦璜號</title>,<text>冥觀一室生虛白。漫笑千言著太玄。試問先生淸淨業。鏡潭雲盡月輪圓。</text>
<title>次金晦之韻</title>,<text>春城遊騎踏香塵。君獨愁居寂寞濱。何似山窓梅月下。一樽相對兩閑人。</text>
<title>簡謝聲伯</title>,<text>躍馬春江載酒來。風流可遣玉山頹。自憐抱病才情少。花外斜陽放客廻。</text>
<title>酬久堂韻</title>,<text>擊碎珊瑚心莫違。微公知我我誰歸。平生惜誦林烏詠。共是西山愛夕暉。</text>
<title>寄都和叔</title>,<text>寒風樓躡白雲梯。楚塞遊蹤夢也迷。惆悵一尊相憶處。故人猶隔海山西。次韻獨上高樓百尺梯。赤城東望白雲迷。若爲化得冲天鶴。飛入仙㙜日未西。</text>
<title>奉酬蓮坡</title>,<text>客懷憀慄掩郊扉。木落江寒鴈影稀。應憶繫舟沽酒處。漢南淸夢繞漁磯。</text>
<title>奉呈蓮坡</title>,<text>一江風雪掩重門。地僻而無車馬喧。點檢閑中淸淨業。詩書猶可敎諸孫。恩許班超入玉門。中山休道謗書喧。重來定似令威鶴。城郭千年訪子孫。長裾玉珮入天門。金榜名聲洛下喧。莫道江潭憔悴甚。五陵豪氣識王孫。蓮坡擢第第一。直授通政資。</text>
<title>蓮坡來訪。復用前韻。</title>,<text>淸江一道客敲門。秉燭開樽笑語喧。欲奏將雛新樂府。兩翁同抱繡襦孫。</text>
<title>又步前韻</title>,<text>白沙靑嶂繞江門。俯聽波濤日夜喧。自是端居宜百拙。誰將乞巧向天孫。</text>
<title>次久堂座中示韻</title>,<text>缾水凝氷識歲寒。藏淵自可審鯢桓。尙書秀句開心賞。最愛叢篁雪後看。</text>
<title>逢都和叔。夜坐呼韻。</title>,<text>事如春夢跡如雲。秉燭談霏夜欲分。這裡天機誰解得。成虧從古有昭文。</text>
<title>又示和叔</title>,<text>悠悠萬事太虛雲。榮辱悲歡捴不分。堪笑子雲諧太枉。尙玄何用解嘲文。</text>
<title>赤城林尙書 墰 亭。小飮呼韻。</title>,<text>碧亭搖漾鏡中天。客坐渾疑春水船。獻納雲㙜還似夢。野花啼鳥此芳筵。</text>
<title>寄順天宰都和叔。用前日同和韻。</title>,<text>相思天末賦停雲。時序鴻溝已半分。遙想海山千里雨。亭中志喜有新文。</text>
<title>謝柳定平 椐 來訪。次其贈韻。</title>,<text>綠陰江國雨晴初。沙步移舟逸興餘。早識使君殊不俗。載醪時過子雲居。</text>
<title>渡漢江 萊山接慰官時作。追錄。</title>,<text>白雲梅嶺獨行時。春日江樓再會期。帶雪孤帆南渡漢。淚滋衣袖此相離。醉別高樓已夕暉。漢江風雪灑征衣。津翁約我重來日。艤待孤舟柳下磯。</text>
<title>廣陵道中</title>,<text>南夷欵塞慕同仁。使者星軺降紫綸。行過二陵翻逬涕。漢廷誰是請纓人。驪駒一闋日西曛。湖嶺山川此路分。雪後終南看翠色。飛鴉千點閃江雲。</text>
<title>龍湫</title>,<text>石破天驚岳峀欹。風雷白日老龍移。水珠飛濺銀河色。留向坤靈慰去思。</text>
<title>拱辰舘。略設御仗。日本吊差進香。</title>,<text>白雲仙仗肅淸高。古舘燒香想赭袍。東海蠻臣三稽首。漢恩當日醉葡萄。</text>
<title>詠雪</title>,<text>十二樓㙜飛萬鶴。天開群玉鎭仙區。朝來點綴詩中畫。山是蓬萊水鏡湖。唐詩蓬萊雪作山。</text>
<title>五更轉</title>,<text>一更笳鼓動城樓。黃嶺寒烽對客愁。暫取官尊聊引興。獨斟梅下有誰酬。二更孤嘯看吳刀。碧海層城聽怒濤。忠烈祠前凝夜紫。長虹直射斗間高。三更月出海山寒。滿地瓊瑤繞畫欄。羅代詩仙應化鶴。戛然遺響碧雲端。四更關吏拓窓開。忽報釜山小牒來。未辨唐蠻何處舶。夜風吹落沒雲㙜。五更官燭隔簾淸。遙唱天鷄第幾聲。海近扶桑迎曙色。萬方紅旭最先明。</text>
<title>晝夢</title>,<text>梅窓飛雪浥淸香。午枕拋書睡味長。不信天涯身是客。夢隨春鴈返江鄕。</text>
<title>次東嶽吟詩遣懷韻</title>,<text>世事螳蟬較黠痴。客程鴻燕若爲期。蓬萊閣上梅花嶺。自詠畸人醉後詩。</text>
<title>次東軒韻。題池堂。</title>,<text>春塘水暖鷺飛廻。畫閣凌虛玉鏡開。更待花開留綺語。詩翁猶自卧東萊。碧桃春色海山廻。花外樓㙜縹緲開。此是江南好風日。幾家屛障畫蓬萊。</text>
<title>寅賓軒之南。有小閣臨池。尙無扁名。余取山谷當官借景不傷民。恰似𨰢池取明月詩語。名以借景。書示府伯鄭東望 泰齊。</title>,<text>月影池光漾碧虛。畫堂長護水仙居。當官借景觀爲政。肇錫嘉名意有餘。</text>
<title>梵魚寺。贈覺上人。</title>,<text>高僧相對白雲間。千里驅馳一日閑。領略東南湖海勝。鳥聲花影又春山。</text>
<title>瞻護齋。口號呈久堂。</title>,<text>雨露春光桑榟鄕。諫官淸世信行藏。蘭橈晩倚江南岸。欲典朝衣換酒甞。松楸表裡是同鄕。諫議尙書合退藏。急取惠泉澆講舌。向來山味飽曾甞。久堂</text>
<title>不雨</title>,<text>智者訏謨昧者疑。皇天不雨自春時。平生憂樂君民意。千載悠悠范老知。</text>
<title>記風樓之會。寄道明。</title>,<text>一道淸流數朶山。官樓飛出白雲間。長思壽席聯歌舞。穩侍潘輿帶月還。</text>
<title>次李幼能 端相 韻</title>,<text>瀛洲萬里片帆來。海客初傳帝業開。西去定過華表柱。爾生那似鶴飛廻。原韻南國浮槎海上來。紅雲一朶日邊開。千秋大義無人識。石室山前痛哭廻。幼能</text>
<title>寄丁君翊 時翰</title>,<text>盈盈秋水美人遙。江峽相思剩帶腰。桂月佳期應有待。幾時能赴小山招。</text>
<title>秋夜</title>,<text>江南江北早鴻飛。桂魄團團星斗稀。可掇秋波明似練。石欄東畔淨書幃。</text>
<title>韓慄挽 高陽人</title>,<text>爾是高陽舊酒徒。百年憂樂醉如愚。蘧然大夢別人世。誰勸花前雙玉壺。</text>
<title>寄金龍岡晦之 晦之以病解官。時住江西。</title>,<text>客有休官病未歸。陽關一闋故人稀。追思里社童遊日。點檢尊前事事非。</text>
<title>君翊不和詩。又寄一絶。</title>,<text>前宵雪月滿孤山。鶴夢梅香伴客閑。不是錦囊無秀句。應嫌文字落人間。</text>
<title>久堂示以夢中詠菊詩。余用其韻詠栢。</title>,<text>老栢昂霄飽百霜。若逢匠石柱明堂。縱然自植徂徠頂。獨也靑靑晩節香。</text>
<title>偶題</title>,<text>達士行藏早見幾。完名從古世間稀。白雲華嶽秋光晩。司諫胡爲未拂衣。</text>
<title>晴景</title>,<text>杏花籬落雨初晴。鷺曬江磯夕照明。要識此翁癡絶處。輞川詩得畫中聲。</text>
<title>題蘇小小圖</title>,<text>蘇小門前楊柳垂。可憐春色闘雙眉。靑𩣭客過錢塘曲。偶似檀郞問是誰。古樂府蘇小小歌。妾乘油碧車。郞騎靑𩣭馬。檀郞亦蘇小歌中語。</text>
<title>望冠嶽</title>,<text>一峯高聳似峨冠。佛頂靈珠最上壇。千仞振衣誰解道。朝來秀色捲簾看。</text>
<title>睡後漫書</title>,<text>書史娛心一室中。我除搜句百無功。等看浮世邯鄲枕。夢罷閑雲過太空。</text>
<title>卽事</title>,<text>江雲欲雨漏殘星。漁子維舟宿柳汀。倦倚胡床成小夢。一簾如洗篆烟靑。</text>
<title>詠白鷗</title>,<text>白鷗雙立碧苔磯。影落淸波曬夕暉。客有遯湖閑似爾。天機相狎不驚飛。</text>
<title>用兒輩韻</title>,<text>爽氣朝朝對碧山。春來理棹水雲間。誰嗔陌上鳴珂客。獨占江湖一半閑。</text>
<title>奉呈蓮坡。步李郞韻。</title>,<text>華山蒼翠滿簾來。漢水晴波可泛杯。賴是新詩分物色。淸閑心境一般開。三淸前度看花來。曾醉春風白玉杯。寶玦王孫顦顇久。樂園何日綺筵開。蓮坡住三凊洞。江濤捲白雪山來。觀雨東樓不放杯。可占天晴同睡望。仙峯斜日闖雲開。庭院蒼苔客不來。獨醒誰與細斟杯。仙舟江漢重臨約。留待蓮翁一笑開。簾外靑山爽氣來。江雲野雨落深杯。今朝再荷風流作。勝似金篦刮眼開。綠簑風雨可重來。漫興浮君大白杯。淸簟踈簾碁罷後。烟波一道釣船開。碧峯飛雨過江來。急掃風軒可引杯。惆悵故人期不至。病懷寥落向誰開。江門人語夜深來。風雨匡床獨擧杯。客有佳期知早晩。一尊留待月華開。華南詞客可招來。明月樓中醉我杯。棠社薇垣同畫餠。江山一笑最難開。朝雨江山洗眼來。忽看佳句敵銀杯。遊仙一闋書三昧。碧樹珊瑚海上開。君從瀛海泛槎來。天渥彤庭雨露杯。蘭佩已遺湘畔怨。春風長遣召棠開。漢水淸光潑眼來。風吹綠浪也添杯。與君千日醒還醉。對月看花樓自開。</text>
<title>和遊仙詞</title>,<text>黃竹瑤池八馬來。醉翻金母九霞杯。劉郞亦是仙家子。留與承華夜宴開。金狄摩挲薊子來。蓬萊淸淺海如杯。歸時逢着崑崙使。閬苑蟠桃幾度開。</text>
<title>和艶體</title>,<text>簾幙微風燕子來。落花如雪點瓊杯。春愁懶把粧㙜鏡。八字眉山畫未開。</text>
<title>江上遣興</title>,<text>壯心誰道醉中來。暮景浮歡寄酒杯。遍倚西湖臨水榭。綺窓遙對鏡光開。身外浮名寄倘來。性靈通道是三杯。睡鄕新得西山訣。日午江扉開未開。漫翁江漢幾回來。一病愔愔久覆杯。綺語未忘猶結習。詩情長向碧山開。誰借長風送月來。仙人遙勸白雲杯。夜窓未辨瀟湘色。雨逗重陰撥不開。右雨夜。長卿詞賦漢庭來。最憶金莖露一杯。自憐消渴遊江漢。直欲胷呑九夢開。右病渴。嶺湖漕舶一時來。迎送江神酹酒杯。西崦斜暉南浦雨。棹歌齊唱亂帆開。漁舟蕩槳去還來。晩篴初酣江市杯。細雨淸簑奇絶處。天機誰倩畫圖開。碧落纖雲霽月來。山河淸影動金杯。天公侈我詩中景。銀闕瓊樓麗迤開。右霽月。江洲誰送白衣來。睡渴頻澆茗一杯。看到閑雲飛作雨。風簾終日面江開。閑雲倦鳥共歸來。寂歷江山㶑灧杯。自是黃楊逢閏厄。堦花爭似四時開。今歲値閏。堦上有四季花。漫成戱語。雲㙜獻納諫書來。白獸誰霑第一杯。恠底滄江前夜夢。朝簪又趁午門開。筆花誰復夢中來。暈頰紅潮暫凸杯。除却百年湖海氣。黃庭玉字對床開。底心鷗鷺近人來。笑倚長江江作杯。若畫前灘烟雨景。一簑須着老儂開。洞仙三過岳陽來。昨醉君山翫月杯。喚起邯鄲浮世夢。幾人能得透關開。右題呂純陽集。集中有君山翫月詩。</text>
<title>呈朴尙書台案</title>,<text>雲霄縹緲履聲來。江漢長思把一杯。莫墮樓前三五月。金門猶趁曙鐘開。次韻蟬鳴庭樹認秋來。漸喜新凉入酒杯。忽解天弢江漢去。風生蘋末片帆開。久堂</text>
<title>與久堂泛舟。復用前韻。</title>,<text>仙遊峯轉二江來。晩興移舟勸客杯。風露滿空寧動色。滄浪燈燭爛星開。</text>
<title>題茂朱客舘 茂朱縣省覲時</title>,<text>客自長安躍馬來。赤城東閣暫徘徊。前溪花鳥渾相識。重把春風白玉杯。</text>
<title>寄順天宰都和叔</title>,<text>故人遙在小江南。佳節初廻三月三。客路烟花空爛熳。獨斟官酒共誰酣。</text>
<title>次久堂尙書臨別贈韻</title>,<text>漁釣江湖度十春。此心元自繫君親。明時諫議眞非分。贏得天恩一笥珍。</text>
<title>旗峯呼韻</title>,<text>赤幟峯高可拄天。仰捫星斗俯雲烟。戍樓梅笛春無事。都尉何妨號卧仙。茂兼城將。官𨳲稱以卧仙。</text>
<title>醉登赤城最高峯</title>,<text>醉看南嶽小秋毫。逸氣凌雲放筆豪。安得謫仙携謝眺。詩名爭敵華山高。</text>
<title>春火</title>,<text>峒戶燒菑春火移。官城吹角颭風旗。爲嫌樓外靑山色。减却濃光拄笏時。風樓對峀有火。吹角揚旗而撲之。</text>
<title>柳枝詞</title>,<text>官橋楊柳織烟絲。搖蕩春風拂地垂。不管相離纖手折。繫郞遊騎駐花時。</text>
<title>夜坐</title>,<text>燭光能似我心明。彈却朱絲坐二更。誰唱關東詞一闋。金剛秀色鏡湖淸。</text>
<title>宿栢谷。次金子公 得臣 贈韻。任沃川時。</title>,<text>名利何人早透關。新詩可賁草堂顔。天敎之子長寒餓。飽看湖中大小山。</text>
<title>別黃海都事尹泰升酒席口號</title>,<text>朝罷行宮歷上都。秋風快馹騁長途。芙蓉堂上中宵月。錦瑟淸樽憶我無。</text>
<title>陪尤菴相公。遊赤裳山。敬次相公詩韻。宋公時烈號。</title>,<text>客登南嶽最高樓。一散乾坤萬古愁。赤岸遙通銀漢水。神山疑是戴鰲頭。赤城層壁架危樓。平楚微茫落日愁。忽看片雲隨杖屨。化爲飛雨過峯頭。原韻 尤菴星斗參差近古樓。陣雲呑壁鬼應愁。時平不管關防峻。任却中權雪滿頭。</text>
<title>復用相公韻</title>,<text>玉峯千疊倚僧樓。天際輕陰客暗愁。更誦梅㙜風雨句。長安西日幾回頭。</text>
<title>次善義詩軸</title>,<text>倦客春遊竹院時。鬂絲禪榻睡相宜。諸天花雨出山別。淸水名香應我思。</text>
<title>唐陽試院。李都事示其家傳石門詩帖。走次卷中韻。</title>,<text>白雪詞高和者稀。石門秋色上征衣。丹崖桂樹有明月。惆悵遊人歸不歸。三韓方丈羽人稀。千仞高岡獨振衣。漫把石門詩一帖。海亭春日詠而歸。</text>
<title>次燕喜樓板上韻</title>,<text>燕寢淸香擁畫樓。雪消山澗聽春流。東陽瘦盡休奇語。八詠無心壁上留。</text>
<title>途中逢雨。用聯句韻。寄金道常 宇亨。</title>,<text>淸明時節雨如期。春入家園客夢知。君向長安相憶否。孤雲西望策驢遅。</text>
<title>藍田試院。呈同席。</title>,<text>考筆如椽握化機。文堂白戰解重圍。龍門九級桃花浪。好送恩魚點額歸。</text>
<title>李都事遊臯蘭寺。詩以送行。</title>,<text>勝國山河覇氣收。龍亡花落捴閑愁。騷人今過水西寺。吊古詩成欲白頭。</text>
<title>獨渡石城江。柬李都事。</title>,<text>一道春江隔彩霞。石城西望片帆斜。金山秀句無人和。物色應留滿壁紗。</text>
<title>喚仙樓。次南雲卿韻。</title>,<text>橫江白鶴翅如輪。赤壁前宵夢羽人。我有鑑湖移棹興。黃庭不博好鵝賓。天如碧笠月如輪。冉冉蓬壺鶴上人。借問群仙能駐景。扶桑曉日又東賓。</text>
<title>寄道明</title>,<text>朱溪相別綠陰初。江國歸來待一書。自是休詩仍戒飮。北窓淸夢午風餘。江閣鉤簾月上初。白雲南國少音書。聯城壽席渾如夢。陟屺空勞賦興餘。</text>
<title>哭尹徵君美村 宣擧</title>,<text>天下無人識此心。千秋孤竹是知音。高名不廢朝宗水。淚滴西風望魯岑。尹居尼山。</text>
<title>奉次東州詞伯韻</title>,<text>洛社優遊屬暮年。百壺爲壽酒如泉。風流占盡昇平樂。喚醒邯鄲一枕眠。</text>
<title>次晩橋丈觀漲韻</title>,<text>水泛靑天不辨涯。蒼然楚望興何奇。橫瀾砥柱凌雲字。學得公孫舞劒時。丈曾書砥柱字。尙揭吾廬壁間。</text>
<title>次蟠松韻</title>,<text>最愛虬蟠聳壑姿。凉陰上透夏雲奇。阮生休擬論高許。霜雪靑靑子獨知。</text>
<title>夢醉屛山。寄李伯圭 震瑗。</title>,<text>碧海浮來問化翁。蓬萊秀色墮湖中。屛風九疊開雲錦。時許仙遊一夢通。山在鶴城蟾江上流。伯圭居近此山。撞破烟樓喜乃翁。龍駒出自渥洼中。東鄕樂事新恩席。心遣靈犀一點通。賢胤壯元歸榮。戱語兼賀。</text>
<title>用兒輩韻</title>,<text>夕陽江色滿樓明。碧樹淸蟬喚晩晴。何處漁郞回棹緩。上灘時送竹枝聲。沙渚微茫羃暮烟。櫓聲搖蕩水中天。夜闌不放西湖客。刻燭催詩一粲然。</text>
<title>逢尹而正座中口號</title>,<text>一樽江漢賞晴秋。二水三山對案留。君說西關那擅勝。練光浮碧下斯樓。淸溪，冠岳，黔黛爲三山。北樹東雲問幾秋。海山鳧舃久淹留。能思訪客嘉林日。雙盖飄然上渚樓。憶昔兪市南居嘉林。與而正同訪相會於渚亭。</text>
<title>別舍季覲行。用前韻。</title>,<text>淸詞一闋感庭秋。歲晏離愁惜去留。鴻鴈不來江漢濶。白雲南望獨登樓。</text>
<title>偶閱箱篋。得伯氏二絶一律將蕪沒於破卷中。移書新紙。感涕而次。</title>,<text>千古修文地下深。有魂能返舊園林。碧塘留照靑天月。卽是平生一片心。憶昔荷堂共倚闌。彭城風雨夜床寒。依然二十年間夢。宰樹霜彫夕照殘。次沈休文韻 休文名休。同宗佳士。亦蚤卒。孤懷兢業若臨深。每恐身名遠士林。夜伴靑燈閑讀禮。靜中方識聖賢心。獨鴈明月天虛十二闌。叫霜孤鴈數聲寒。片影隨風何處落。水淸沙岸荻花殘。伯氏</text>
<title>寄李可久 壽翼</title>,<text>玄石江寒樹影稀。水西相望思依依。佳期已墮中秋月。約待重陽上翠微。</text>
<title>朝日</title>,<text>碧巘紅濤漲一江。水光浮日漾軒窓。道人獨對黃庭案。卯酒無心酌玉缸。</text>
<title>夕陽</title>,<text>一道烟波接渺茫。客帆和鴈落沙梁。秋光濃淡詩中畫。兩岸漁家共夕陽。</text>
<title>更步可久 五絶</title>,<text>秋來華髮鏡中稀。抱病端居一榻依。湖上碧山唯不負。世間行止早知微。眼中頗覺俗人稀。漁戶東西各自依。卽事江山容一醉。隍間蕉鹿夢來微。石壇秋冷桂花稀。獨鶴歸巢影自依。風露入窓須早閉。一樓淸坐篆烟微。秋花寒艶雨中稀。歲暮孤蘭石上依。衮衮天機榮落理。床頭玩易識玄微。江門烟雨客帆稀。蘆渚漁翁鴈共依。誰畫一簑添一景。秋光點綴入毫微。</text>
<title>龍山九日。病未赴會。呈久堂台案。</title>,<text>龍山九日最高㙜。上客風流落帽來。細菊香醪行樂處。病懷孤負一樽開。</text>
<title>復和久堂</title>,<text>落日初霞閃石㙜。秋山爽氣渡江來。登高客散重陽後。黃菊何須滿意開。桂樹婆娑月滿㙜。淸光如待玉人來。禮成綿蕝應無暇。能憶滄洲一棹開。</text>
<title>次聲伯示韻</title>,<text>傲吏行藏與世違。江湖逸興少人知。風流忽荷尋常債。醉謗何嫌一笑資。江東歸興片帆違。病枕秋來夢獨知。莫道靑門瓜地在。囊空未辦買山資。</text>
<title>李伯圭詠翠屛詩來。次韻却寄。</title>,<text>急瀨撑舟轉石屛。昔年留醉是誰亭。江東只隔飛鴻外。一抹脩眉夢裡靑。宛是巫山入綵屛。石磯東畔記孤亭。滄波木落天霜後。白鶴來巢古栢靑。老去無心雲母屛。投閑高卧水明亭。秋光不盡江湖白。爽氣朝來冠嶽靑。</text>
<title>奉久堂</title>,<text>忽聽滄江十月雷。停杯投箸久徘徊。希文白首憂君意。閶闔明朝奏䟽來。</text>
<title>寄聲伯</title>,<text>江氷夜色玉壺明。獨卧寒房客夢淸。誰識石樓孤燭畔。煖鑪添酒待君情。</text>
<title>次聲伯韻 二絶○是夜聲伯宿挹淸樓</title>,<text>銀濤瑩滑凍深淵。四望江山政皎然。一夜相思兩處宿。淸愁贏得雪盈顚。郞曹直宿挹淸樓。官酒江魚美可求。明燭筭籌應自苦。雪窓何奈獨醒愁。</text>
<title>聲伯雪中來過。更次前韻。</title>,<text>貝闕寒光射紫淵。瑤㙜萬鶴舞翩然。試看江上騎驢客。不是詩豪卽醉顚。爽氣橫江百尺樓。暮年襟韻有誰求。雪中放客重城隔。夢破梅窓一夜愁。</text>
<title>夜吟前韻。有懷聲伯。</title>,<text>獨宿高樓雪月明。偏憐酒渴愛江淸。夢中猶憶城南客。剪燭談詩別有情。</text>
<title>夜坐</title>,<text>雪屋風燈晻映間。談詩讀史未全閑。搜腸茗椀應嫌冷。童僕城中得酒還。燈前象戱任輸贏。兒女啞咿笑語淸。好是雪窓供爾樂。何關柳絮詠才情。</text>
<title>復用明字韻</title>,<text>江湖歲晩隔春明。一夢時時上紫淸。雪後瓊樓寒更重。新聲寫出戀君情。</text>
<title>春江卽事</title>,<text>春回南浦動離歌。五兩風輕生綠波。賈客初從江市集。來帆不似去帆多。</text>
<title>漁舟前韻</title>,<text>乍聽春聲入棹歌。蒲帆一幅試輕波。潮平月滿三更後。得雋江門笑語多。</text>
<title>對酒次久堂韻</title>,<text>別浦鳧鷖起晩波。亂峯晴翠上樓多。春江載酒逢迎慣。樂事關心奈老何。</text>
<title>次酬久堂</title>,<text>嶺北封陵使節遙。金剛東路不崇朝。仙遊淨盡三生債。歸卧孤舟漢水潮。原韻白首遊方道路遙。狂歌猶托聖明朝。東溟北海經行遍。歸對梧灘早晩潮。</text>
<title>與金大玉 必振 同坐澗邊石口號 纔別聲伯</title>,<text>一溪流處數峯靑。石上松風吹客醒。酒盡應知情不盡。天西片月帶三星。</text>
<title>洞庭秋月。與瑞兒同賦。</title>,<text>楚濶吳空萬里明。金波影動岳陽城。洞仙飛過無人識。簾外流雲學水聲。月湧秋波霽景明。澄湖秀色勝傾城。君山一點浮雲外。銀燭紗籠畫有聲。君山月出霽湖明。楚客鳴榔浪拍城。三過洞仙如一遇。天風吹送步虛聲。漢瑞</text>
<title>題天下地圖呼韻</title>,<text>九河䟽禹功高。四極何時立斷鰲。看取乾坤蠻觸戰。黃圖定屬一人豪。</text>
<title>壁圖靈隱寺。呼韻與規兒同賦。</title>,<text>鷲嶺龍宮浩劫前。桂香飄落月中天。銀山堆裡看紅旭。也勝香爐照紫烟。桂香奇句在盧前。樓壓東吳日出天。白馬潮來山欲動。毫端但覺掃雲烟。紅濤浴日寺樓前。赤氣敲磨上下天。桂子月中時自落。石堂香篆濕秋烟。漢規</text>
<title>次酬金晦之</title>,<text>霜外秋山雨後容。白雲紅樹錦屛重。故人不負滄洲約。載酒蘭舟倘可逢。</text>
<title>月中倚樓。江色正麗。更步前韻。</title>,<text>明湖西子鏡中容。遠峀脩眉翠幾重。濃抹淡粧皆秀色。瑤㙜月下似相逢。</text>
<title>開窓</title>,<text>踈星落落伴漁燈。雪後開窓爽氣澄。漫道移梅須健步。灞橋驢背興堪乘。開樓同賞滿江燈。白小登盤色味澄。政待臈醪新潑瓮。邀君雪馬更相乘。右示李郞。</text>
<title>解官歸江上</title>,<text>飛騰要路壯心頹。淸世浮名寄倘來。自愧諫書無補衮。退憂江漢久徘徊。</text>
<title>寒食。渡露津。</title>,<text>春山一逕雨中微。寒食人家上冢稀。不是禁烟烟自斷。幾村寥落鎖荊扉。辛亥大饑。上墓人稀。炊烟不起。臨渡記實。介山烟雨晩霏微。江上逢辰見客稀。綠鬂春官新謝事。渡頭楊柳掩柴扉。右過李尙書。慶億。</text>
<title>和酬金子公</title>,<text>春流漾碧染人衣。客有新詞和者稀。花外銀鞍霑濕好。候晴誰許過江扉。</text>
<title>奉酬洪學士國卿</title>,<text>走馬章㙜奈老何。詩盟江漢白鷗多。玄亭寂寞靑春晩。好事須君載酒過。春事闌珊不啓扉。一江烟浪雨添肥。聯翩出郭須乘興。已繫孤舟柳下磯。原韻君居春事近如何。江漢垂綸興轉多。只爲官曹似是馬。時時騎向禁城過。桃花春浪浸前扉。糓雨來時魚政肥。待得永嘉休浣日。可能携手共漁磯。</text>
<title>奉和申學士元瑞 命圭</title>,<text>五兩春風吹幾何。綠波南浦客帆多。良辰易邁佳期隔。遊騎臨江倘一過。故人詩札枉郊扉。墨帶春波泛硯肥。閑却玉堂揮翰手。持竿猶可上漁磯。</text>
<title>寄聲伯</title>,<text>卽事難逢令弟俱。看花把酒興還孤。應知峒縣春無稅。寧有流民可獻圖。</text>
<title>又和南侍郞雲卿</title>,<text>月白花開良夜何。樽前病起酌無多。春遊漫信西曹約。寥落江門客不過。補闕其如衮職何。薇垣新月紫霄多。春來尙憶騎天駟。陌上看花幾度過。自太僕移入薇垣。落句及之。暮春江岸掩閑扉。鏡裡衰容問瘦肥。誰識明時老諫議。一竿餘興在烟磯。落花如雪點窓扉。沙渚春晴水减肥。薄暮漁舟齊蕩槳。白鷗飛散白雲磯。江樓日日飮無何。不信人間萬事多。苔逕落花須莫掃。月邊應有櫓聲過。逐江新啓向陽扉。春晩汀洲草色肥。堪笑馬曹空拄笏。綠簑風雨夢漁磯。雲卿</text>
<title>㙜廳口號。又和雲卿。</title>,<text>上苑春光問幾何。蓬萊移仗五雲多。午門朝退留封事。不覺花甎日影過。花外樓㙜近水扉。漁人抽網玉鱗肥。仙舟更約遊江漢。風月誰誇采石磯。</text>
<title>更和申元瑞</title>,<text>望歲蒼生奈爾何。麥田芽動曉霜多。春城虛度芳菲節。不見遊人酒肆過。春興仍看夏景何。雨晴江色上樓多。黃鸝喚友睡初起。柳渚微風帆影過。山家童子候荊扉。齕草春郊欵段肥。容自東華歸去晩。江花落盡坐空磯。護堤垂柳隱山扉。綠暗林巢乳雀肥。客子不來春已餞。空敎烟月滿江磯。</text>
<title>更酬聲伯，大玉見和前韻。</title>,<text>渭陽鍾慶二難俱。王謝風流自不孤。會見天池鵬擊水。扶搖九萬壯南圖。江水西流別恨俱。峽天雲盡月輪孤。君思彭澤歸來賦。我寫玄眞獨釣圖。</text>
<title>贈栢谷 金子公號</title>,<text>春後閑愁不下堂。綠陰低戶燕泥香。槐南詞客時相過。對案看書白髮長。</text>
<title>漁村暮景。用前韻。</title>,<text>撩亂楊花似雪何。漁家兩岸夕陽多。長竿曬網烟猶濕。更被歸雲帶雨過。一兩漁家竹下扉。江村風味當甘肥。烟簑晩景詩兼畫。花落沙汀月滿磯。</text>
<title>題鶴城東閣 任安邊時</title>,<text>四紀重來宛海山。吏民能復記童顔。猶思二祖聯城日。爲政風流伯仲間。</text>
<title>用兒輩遊釋王寺韻</title>,<text>桂月松雲滿寺樓。病拋遊屐暗生愁。兒曹漫有寒山語。載酒尋僧雪逕幽。枕席烟霞昨夢間。玉峯晴雪露孱顔。高僧入定天機靜。莫學流雲浪出山。</text>
<title>浪城曉望</title>,<text>雪盡千山翠欲濃。北溟春浪變魚龍。客窓曉掛扶桑旭。一盪平生磊磈胷。</text>
<title>和李郞</title>,<text>漢陽行客趁梅開。白雪關山匹馬來。從我遠遊情不淺。却嫌憂歲細傾杯。客懷時向雪山開。拄笏高樓爽氣來。關外暮年悲壯意。安排唯有淺深杯。郢曲從來和者難。官樓遙對雪峯寒。休文病後才情少。誰道新詩逼建安。鐵嶺峩峩蜀道難。關河雪暗北風寒。遙知此夕雲中火。傳報蓬萊一點安。</text>
<title>有客自洛山寺來。誦鄭君平詩。次其韻。</title>,<text>洛山觀日最高亭。金柱紅盆破紫冥。笑彼人間簾肆客。扶桑晞髮讀仙經。</text>
<title>復用洛山韻</title>,<text>白雲東指海山亭。千朶芙蓉入窅冥。貪佛求仙皆妄想。須宜痛飮讀騷經。</text>
<title>壬子立春</title>,<text>雪裡春盤細菜新。官醪一酌卽醺人。天邊梅柳休題句。早乞江湖憶季眞。</text>
<title>曉雪</title>,<text>獨卧官齋燭影深。曉窓風雪逗玄陰。誰將鄒律吹寒谷。共和陽春郢客吟。</text>
<title>復用前韻</title>,<text>瀚海風瀾萬里深。黃雲沙磧晝常陰。戍樓西望金星動。古匣蒼龍漫一吟。</text>
<title>悼聲伯寄淮陽使君任文仲</title>,<text>雲橫大嶺日西曛。我哭天邊爾不聞。同榻故人文仲在。束蒭何處吊孤墳。淮州詞翰可招魂。能憶終南共一樽。再哭謝家埋玉樹。羊曇不忍過西門。</text>
<title>獵虎</title>,<text>官樓四望雪山圍。近郭縱橫百步威。曉發健兒雙箭殪。專車恨未縛生歸。</text>
<title>曉起</title>,<text>塞天回鴈耳偏聡。春曉無眠起病翁。落月在西開戶視。雪峯高揷海雲中。黃細小夢背銀釭。童子敲氷煑茗缸。不辨晨光東嶺白。但看庭雪暈虛窓。</text>
<title>迎赦 敎書中官▦民役。歲飢蕩减。</title>,<text>昇平城邑萬家藏。水旱餘民半在亡。雷雨遍行寬大詔。守臣稽首北辰傍。</text>
<title>送兒輩之京前一日。北堂小酌。</title>,<text>春風聯轡上長安。漢水烟花送尒看。最是良辰開壽酒。將雛一曲別離難。</text>
<title>次鎭岑弟韻</title>,<text>高樹黃鸝掠晩花。滿樓歌管惜春華。如何送喜潘輿日。湖嶠離愁各一涯。柳颺官橋嫰色新。風光不管倦遊人。無端把酒看花恨。漫向關山度一春。</text>
<title>別鍾城府伯鄭西望 華齊</title>,<text>直北關山漢月高。戍樓吹笛醉蒲萄。書生有志封龍額。幾望伊吾撫孟勞。一曲勞歌去住間。南官北守鬂俱斑。雲中寄我相思字。直待淸秋候鴈還。六鎭炎天見雪山。樽前一笑贈刀環。倦遊不厭承明直。應遣征軺早入關。</text>
<title>新燕</title>,<text>一庭苔色上人衣。淸坐燒香對翠微。卽見客堂春後燕。似曾相識繞簾飛。</text>
<title>晝眠</title>,<text>小夢瞢騰午倦餘。竹風吹動一床書。北窓淸趣誰先覺。也信陶潛勝宰予。</text>
<title>題李生草堂</title>,<text>海山如畫日如年。地僻人閑便覺仙。好是草堂碁罷後。綠陰黃鳥抱書眠。</text>
<title>湖上値雨</title>,<text>海山烟雨晩相和。一陣蘋風白鳥多。別浦回看漁艇亂。畫堪簑笠興如何。</text>
<title>鶴湖</title>,<text>鶴汀烟月滿仙㙜。國島浮空羽客來。何似休文天際想。玉霄峯上望蓬萊。沈約登玉霄峯日。蓬萊亦應非遠。蓬山一別似千年。紫府名編第幾仙。醉後留看瑤海月。笛聲驚破老龍眠。醉踏仙翁碧玉壺。鸞笙吹徹白雲衢。三山誰指三韓外。不是金剛是鶴湖。</text>
<title>海上醉言</title>,<text>雲海茫茫島嶼微。釣鰲磯上浪吹衣。吾生未了人間事。訪道求仙一笑非。</text>
<title>浪浦舟中</title>,<text>海棠沙岸繫蘭舟。橫笛休敎起白鷗。應識西湖詩社客。吏情猶自寄滄洲。</text>
<title>別尹獻納養一 敬敎 甲山之謫</title>,<text>長安回望夕陽西。垣竹埤梧隔鳳棲。爽氣炎天窮髮北。高名直與雪山齊。諫草曾留獻納司。五雲遙望隔彤。提携袖裡凌霜筆。馬首陰山漫入詩。</text>
<title>鶴樓餞席。醉贈尹養一。</title>,<text>駕鶴樓中遇謫仙。淸樽新曲奏湘絃。歸程冉冉關山月。誰喚嬋姸侑別筵。</text>
<title>南溪曲</title>,<text>南溪春水欲勝船。越女明粧載管絃。笑喚垂虹橋畔客。隔花遙擲買魚錢。</text>
<title>卽事呼韻</title>,<text>千家籬落少人烟。望歲憂民有彼天。報道新秋風雨順。黃紬高卧送流年。</text>
<title>用前韻。簡寄穩城府伯柳子美。</title>,<text>佳人錦瑟玉生烟。彈罷高樓落月天。惆悵一樽人不會。北關秋思夜如年。</text>
<title>重逢尹養一。書贈于駕鶴樓中。</title>,<text>謫官迎送再登樓。一笑樽前破別愁。客路如期秋七望。鶴湖無負泛仙舟。直北維南萬里長。火雲秋雨判年忙。春明門外逡廵日。猶戴君恩返故鄕。養一思放安置。而尙有門黜之罰。</text>
<title>次法演詩軸</title>,<text>千朶芙蓉海上峯。碧雲中有學仙翁。逢僧又負尋眞約。醉倚官樓一笛風。儒釋元求一字師。看梅要得品題奇。秋來嶽寺書紅葉。約我臨流共賦詩。使鄭谷齊已評梅詩語。</text>
<title>次永興蓮堂板上韻。贈北靑李判官。</title>,<text>淸宵相酌一樽空。勝集仍成客路中。更値雙塘端正月。明河影落水仙宮。</text>
<title>復用板韻</title>,<text>嶺樹霜淸鴈度空。碧荷零落小塘中。秋懷攬古難盈掬。誰和詩仙紫極宮。</text>
<title>釣渚戱題</title>,<text>晩倚漁舟理一簑。南川新雨綠添波。使君不是磻溪叟。照水何其白髮多。</text>
<title>逢德源李太守 必馨 夜酌</title>,<text>秉燭官樓紅袖圍。軟風微雪透羅幃。落梅新曲離鸞恨。醉後參橫客未歸。樽前誰唱丁都護。塞上應傳李北平。雪落海山思騁獵。春寒不厭數飛觥。</text>
<title>贈別李判官 李以下考去官歸完山</title>,<text>三考何曾寵辱驚。解官應覺一身輕。江南雪盡春流碧。北幙緇塵可濯纓。</text>
<title>次趙嶷望 世煥 見寄之韻</title>,<text>梅柳頻驚歲色新。幾思長笛倚樓人。楚醒從古悲憔悴。須醉湖山爛熳春。</text>
<title>戱贈沈九潤叔 光澤</title>,<text>新詞翻與雪兒歌。不御淸觴奈客何。楚夢欲隨雲共斷。六銖衣薄曉寒多。聽盡秦聲又楚歌。樽前數問夜如何。丈夫亦有紅顔薄。娘子休嫌白髮多。歌妓楚雲使之薦枕。而以楚妓年老見踈。叔平生有羅隱之恨。以紅顔薄命。有客嘲之云。秦亦歌妓名。</text>
<title>野酌呼韻。示九潤叔。</title>,<text>繞指流絃白雪淸。碧溪鷗鷺和春聲。如何老守逢辰興。却似憨娘見客情。席下春流滚白沙。竹厨邀客駐行車。相逢捴似長安樂。何恨鄕關嶺樹遮。</text>
<title>點兵暮罷</title>,<text>繫鼓吹笳月滿城。北山烽火報新晴。戟門千騎雲屯夜。禁得誰家百甕淸。是日禁酒。</text>
<title>春後</title>,<text>柳暗官樓聽晩鶯。倦來高枕午陰淸。三春度盡閑風日。不見西疇帶雨耕。</text>
<title>龍淵祈雨</title>,<text>州官齋沐薦精禋。龍在深淵自有神。牲幣投之三日約。若非興雨是凡鱗。</text>
<title>靈隱菴</title>,<text>江西秀色鷲峯高。紅日輪囷白馬濤。認是寺名疑此境。天香奇句憶詩豪。三吳風景九江潮。欲剪幷刀左海遙。爭似此山雲出頂。洞龍飛雨羾丹霄。</text>
<title>途中逢雨</title>,<text>龍淵祈罷看天容。稅鞅林間野叟逢。東指鷲峯雲片起。散爲飛雨慰三農。</text>
<title>海上謠</title>,<text>若木扶桑迭曉晡。銀㙜金闕隱蓬壺。倦遊不是求仙客。秦望依然碧海隅。海上群仙若可招。玉簫吹和白雲謠。曉來淸夢瑤㙜客。筆底三山影動搖。洪溟一雨舞群龍。曉日敲磨紫氣濃。便有褰裳濡足意。蓬山秪隔霱雲重。北海淸樽一笑開。醉看鯨浪噴風雷。棠沙坐待新晴月。碧落三更送影來。</text>
<title>自浪城。移舟入南川。</title>,<text>滄海安流天不風。畫船簫鼓夕陽中。逢辰老守須行樂。我亦滁山一醉翁。海棠洲畔一帆風。轉眼雲山似畫中。官裡簿書渾不管。烟簑晩興逐漁翁。</text>
<title>過萬歲橋</title>,<text>萬歲橋橫不霽虹。長流一道海門通。暮年誰賞凌雲氣。題柱䧺心尙此翁。</text>
<title>題叢石</title>,<text>駕以秦鞭觀日橋。遺之媧鍊補天石。不然公子釣鰲磯。我欲問於東海若。</text>
<title>文川沙渚。逢李太守。約以同翫中秋月。及至離郡。是夕獨酌留詩。</title>,<text>沙上佳期白鳥知。世間歧路忽參差。中秋玉女峯頭月。一詠南樓和者誰。</text>
<title>哭孫兒</title>,<text>前夜之夢。余倚江樓。有童子飛過石欄外。呼之則回顧。悽然如有惜別之色。俄聞鳳聖之病而未幾云亡。今纔四歲矣。記夢題詩。增余之悲。玉雪音容喚若譍。樓前飛去夢何徵。老夫未制鍾情淚。淚盡秋宵雨翳燈。爾未生時尒是誰。情根繫我自天慈。歸來早晩思携尒。何負門前候我期。</text>
<title>次閔尙書 鼎重 韻。贈覺敏兩禪。</title>,<text>北秀南能捴可師。行藏應許白雲知。雪峯秋景霜溪月。我自㘅杯爾賦詩。雪峯山名。</text>
<title>醉贈高山李督郵大裕 益泰 東賞侍中㙜 仍向南鄕</title>,<text>客隨南鴈等閑回。爲摘黃花侑別杯。惆悵重陽餘幾日。海山留我獨登㙜。六丁挽客不能回。投轄休嗔勸百杯。觀我胷中雲夢濶。鶴林須上侍中㙜。</text>
<title>次朴評事 泰尙 途中見寄之韻</title>,<text>潘南學士出關遊。一笑樽前挽不留。紅樹白雲知我恨。酒醒人遠下西樓。</text>
<title>重陽前一日。寄盈鎭兩弟。道明宰盈德。戒休宰鎭岑。</title>,<text>明朝不覺是重陽。誰把官醪泛菊香。目逆孤鴻湖嶠外。龍山高會憶吾鄕。</text>
<title>更酬朴評事韻</title>,<text>直北關山萬里遊。嚴程躍馬肯淹留。行逢朔雪知秋盡。不見南鴻過戍樓。</text>
<title>與吳郞中 得天 校院諸儒。夜酌呼韻。</title>,<text>看花三閱鶴湖春。識面幷鄕是故人。笑接郞中淸夜飮。朱絃彈罷月華新。雪嶺雲偸碧海春。參橫梅閣醉留人。儒冠莫怕圍紅袖。刻燭催詩思更新。</text>
<title>杵山送客 村名</title>,<text>催租一帖自官門。急杵寒聲閙幾村。搗破別愁山不動。舂歌欲代贈人言。</text>
<title>浪城泛海。舟中呼韻。</title>,<text>遊仙詞曲和陽春。欲泛孤槎析木津。靑鳥不來瑤水遠。碧雲猶隔獻桃人。</text>
<title>移舟入浦。醉贈元進士 次山。用前韻。</title>,<text>浪浦曾遊已隔春。觀漁再會似東津。此行非爲江中鱠。笑接樽前漫浪人。</text>
<title>對東隣李生 河 呼韻</title>,<text>岸幘江樓待月華。暮霞零落白鷗沙。東陽病瘦初行藥。對客樽空酒未賖。</text>
<title>待月呼韻</title>,<text>滄江五月火雲凉。露頂閑翁卧石堂。最好前山微雨過。霽光浮月入淸觴。</text>
<title>晩晴</title>,<text>雲開疊嶂賞新晴。靜聽汀沙水落聲。望裡漁村渾似畫。長竿曬網夕陽明。雨霽澄湖湧晩波。盤渦飛集白鷗多。閑中好事無人會。不見玄亭載酒過。</text>
<title>估客樂</title>,<text>百丈遙牽萬里檣。漢洲來集嶺湖商。滄江翠峽半雲雨。擊皷酣歌殊未央。</text>
<title>贈沈九潤叔</title>,<text>胷蟠千古氣凌雲。抱玉明時未獻君。借問鑾坡揮翰客。何甞萬讀子長文。</text>
<title>十月望醉題</title>,<text>月小江橫赤壁磯。蘇仙詞賦筆如飛。千秋豪擧無人續。我輩風流一笑非。</text>
<title>題史</title>,<text>仲連不顧千金壽。季子方誇六印還。耻彼帝秦遊說客。爭如從約破凾關。</text>
<title>春興</title>,<text>千金不惜買春芳。勸我流霞醉一觴。最是樓㙜江色裡。看花人在釣魚航。</text>
<title>題廣庄</title>,<text>山澗爲農小築完。逍遙道服竹皮冠。幼輿合着巖崖裡。應被長康入畫看。</text>
<title>客有問余江居之趣。詩以答之。</title>,<text>遊居寢卧一樓宜。雪月烟花自四時。全被江山閑物色。也知難畫亦難詩。</text>
<title>靜居</title>,<text>雀噪空庭葉擁門。寥天落日淡孤村。白頭文字多生習。客有披帷我獨存。</text>
<title>醉和戒休</title>,<text>左角南柯有底爭。樽前一笑大江橫。白鷗波上垂綸客。猶愧丹書列姓名。</text>
<title>船唱</title>,<text>舟人爭唱望江南。貰酒漁村樂意酣。家在江南胡不去。風波求利尙饞貪。</text>
<title>次李正郞座中示韻</title>,<text>湖山喚我白雲翁。獨立高樓滿袖風。忽憶扁舟吳詠在。秋期應待季鷹東。</text>
<title>晩橋金丈誦其詩題劒匣曰。芙蓉匣裡藏秋水。明月環中動雪花。安得此身還少壯。腰間橫帶踏龍沙。是翁矍鑠。氣豪語健。遂次其韻。</title>,<text>壯心磊落句聱牙。出匣煌煌照劒花。試聽風雷龍一吼。神鋒幾日蕩胡沙。</text>
<title>對酒口號</title>,<text>浩蕩江湖萬里春。閑來魚鳥自親人。北檣誤逐南風競。賭得尊前一笑新。諧笑云云野席同。春醪三酌頰生紅。誰知楚澤行吟客。便是堯衢皷腹翁。</text>
<title>舟行訪洪國卿</title>,<text>客有㘅杯弄白雲。端居湖上屛群紛。看花載酒誰同趣。不是窮交不訪君。春遊何必樂遊園。冒雨揚舲出海門。莫惜靑錢酤滿眼。人家多住杏花村。</text>
<title>戱贈長水使君李應卿 鼎至</title>,<text>坐卧仙中剩一仙。送君春日阿那邊。武陵自是迷人境。流水桃花別有天。江南淸絶地。錦溪稱坐仙。茂溪稱卧仙。長水則不參仙。而此時桃花流水。若非使君不凡。則恐不辨仙源也。</text>
<title>初度日。戱題次鎭岑韻。</title>,<text>江軒開矚晩山靑。春酒兼醺杜若馨。况是良辰吾降日。兒曹壽我祝脩齡。</text>
<title>生進出榜。兒輩俱屈。夜坐無聊。與李生 濟漢 呼韻。</title>,<text>漫道千金買一宵。少年仙舫曲江遙。隔花人語傳康了。愁聽寒汀落晩潮。綺陌春遊可此宵。彩雲如夢隔江遙。群鱗盡躍桃花浪。鷁退天風碧海潮。</text>
<title>戱次泛翁韻。破戒酒之詩。</title>,<text>竹里行杯竹葉靑。喚君風榻午眠醒。應題何處難忘酒。醉破前詩壁上銘。</text>
<title>燈夕</title>,<text>五雲宮省九華燈。禁直前宵對玉繩。一出春明佳節換。短檠寒夢醉瞢騰。暫掛華燈碧樹梢。良宵淸賞等閑拋。忽思靈鷲金仙會。何處僧門月下敲。</text>
<title>次泛翁謝贈席之韻</title>,<text>淸是家傳子敬氊。貧唯客坐杜陵韉。愧余相贈非華簟。報以瓊章韻可絃。</text>
<title>又次前韻。致相邀之意。</title>,<text>楊花糝逕白鋪氊。遊騎何須藉錦韉。斗酒雙柑春後興。流鸎如曲復如絃。</text>
<title>夜坐和李郞</title>,<text>夢醒江樓午夜風。彩霞零落月浮空。箋天欲附雲間鶴。弱水蓬山幾日通。</text>
<title>逢洪國卿酒席呼韻</title>,<text>雙鳥同鳴亦一時。齊名文苑古人期。倘非前歲江湖謫。良會能成此段奇。訪我江臯夏景初。喜君同卜瀼西居。仍成細酌論文會。萬事乘除一笑餘。</text>
<title>南漢城有感</title>,<text>玉鑾曾駐漢南城。天柱欹傾手未擎。尙憶圍中三學士。殺身終耻帝秦名。</text>
<title>贈泛翁酒資。次其謝韻。</title>,<text>僻巷端居自晏然。知君應乏杖頭錢。窮途仗友渾無賴。誰贈江西一麥船。</text>
<title>舟行訪泛翁</title>,<text>澄江一道客揚舲。卧聽風潮落晩汀。多少樓㙜垂柳外。何人載酒過玄亭。</text>
<title>次洪伯涵 萬容 韻</title>,<text>香薰簾閣篆烟消。碧樹新聲聽晩蜩。一卧滄江頻換序。鳳城回望玉人遙。濃雲滯雨晩還晴。蘸景江波潑眠明。童子敲門何所贈。淸詩絶似孟雲卿。</text>
<title>逢三陟府宰趙汝吉 嘉錫。卛尒題贈。</title>,<text>相逢相別劇悠悠。我欲從君阻且脩。獨自超然文罔外。海山高卧竹西樓。</text>
<title>竹舘座中。次洪伯涵韻。</title>,<text>藥肆藏名慕伯休。蓴鱸更待季鷹秋。相逢江外無何飮。笑破人間不盡愁。</text>
<title>次洪殿中 受疇 韻</title>,<text>一笑相逢海鶴姿。襟期何待歲寒知。月分梁漢江倉外。興在西湖理棹時。</text>
<title>次李奉事善鳴 鳳朝 韻</title>,<text>雨後新蟬爽滿林。一尊相對百年心。行厨竹裡逢佳客。不覺歸舟逗浦陰。</text>
<title>大玉將赴和順。題其扇面以贈。</title>,<text>江風吹我鬂絲斜。樓上離杯落晩霞。一隔春明稀會面。孤雲相望况天涯。</text>
<title>鷺江漁村</title>,<text>漁村如畫鷺梁分。半入滄江半入雲。風送竹枝三兩調。高樓宿客月中聞。</text>
<title>和泛翁。復用前日聯句韻。</title>,<text>夜深零露濕踈林。病鶴長懷萬里心。淸唳江臯霄漢遠。舊棲猶在碧梧陰。啾啾飢雀集空林。偶感農民望歲心。河嶽鑪熏皆乞雨。但看秋日解重陰。</text>
<title>泛翁，起之來訪。同舟而歸。呼韻寄謝。</title>,<text>秋雲不動海門西。二客回舟落景低。共是閑居分物色。明朝有興寄新題。</text>
<title>偶題奉寄文谷金相公</title>,<text>囊括宜觀六四坤。小齋淸坐久忘言。遙憐漢代長沙傅。滿眼離騷吊楚魂。</text>
<title>次戒休韻</title>,<text>秋來爽氣滿西樓。月映門前蘆荻洲。萬事陶然一中酒。褊心應不怒虛舟。戒休每言我節飮勿忤人。落句戱答。</text>
<title>秋雨對酒</title>,<text>休言斗米換衾裯。不厭樽醪對客酬。又値秋田農後雨。醉時家國捴忘憂。</text>
<title>江樓別起之。仍示泛翁。</title>,<text>爾是明光起草姿。座賓除我捴能詩。玄亭忽隔騎驢逕。一詠樽前和者誰。</text>
<title>泛翁寄示三絶。對使走酬。</title>,<text>君是騷壇一字師。我於淸聖亦中之。江樓秋雨添新景。童子來傳遣興詩。歲暮寒梅灞岸西。橫斜影帶月高低。晴窓正好看盤礴。先得洪厓水墨題。右答醉逢洪九言畫梅之韻。襟懷正對碧山開。客有登高作賦才。菊蘂江臯秋未綻。畫厨先賞一枝梅。</text>
<title>次泛翁韻走酬</title>,<text>樽前一笑輒成詩。幾度呼君痛飮師。長慶風流吾輩事。樂天元自愛微之。</text>
<title>戱寄淸風使君柳子美兄</title>,<text>淺淺官醪不滿甖。濁波那得寸膠淸。靑州從事還烏有。一笑坡翁漫洗觥。淸風寄秋露一壺。而數鍾着壺底。色濁不可飮。戱答之。</text>
<title>秋夕前一日。宿瞻護齋。</title>,<text>歲晩幽期在故山。端居贏得一身閑。秋饑不識田園樂。猶勝鳴珂紫陌間。窓外悠然對碧山。此翁心地自寬閑。流雲點綴中秋月。銀闕瓊樓晻映間。次韻 漢柱白雲秋色幾重山。桂樹丹崖鶴夢閑。最是尊前端正月。夜深來照碧窓間。</text>
<title>國祥日拜哭新門外</title>,<text>八月初回晏駕辰。江城風雨隔重宸。白頭號哭脩門外。誰識先朝舊侍臣。次韻 泛翁天崩餘痛又玆辰。忍憶含香侍紫宸。八月頻傷工部詠。千秋相感有孤臣。</text>
<title>八月記感</title>,<text>天上眞遊不復回。白雲仙馭杳徘徊。昆明劫盡蓬萊淺。朝野傷心八月來。</text>
<title>逢都和叔。樽前走和。</title>,<text>楚老相逢說楚鄕。淸愁端合侑淸觴。松亭雲浦曾遊地。興逐沙鷗一夢長。久別濠翁一笑逢。楚山能記舊遊蹤。白雲紅樹君歸路。夢落江南鴈外峯。</text>
<title>與李汝源 敏道 同醉口號</title>,<text>奕奕天風醉岸巾。雨中深酌莫辭頻。何嫌江路騎驢客。指點三峯畫裡人。</text>
<title>聞臨瀛府伯梅澗入城。雨夜有懷。</title>,<text>江閣春燈小夢淸。雨聲花信攪詩情。忽思賀老重來興。鏡水千篇待我評。</text>
<title>重陽日。兪萬初 命一 不來。送其諸子。令卽席作詩。兒輩隣生亦同賦。萬初時住龍山。</title>,<text>待客江臯已夕陽。獨斟先醉菊盃香。風流可詑冠童詠。一半龍山興最長。</text>
<title>逢沈九潤叔。醉中戱題。</title>,<text>鶴城烟月昔同遊。爛熳官樽縹緲樓。飛散楚㙜雲一段。落梅殘曲夢中愁。叔之所眄鶴城歌妓楚雲。聞已化去云。</text>
<title>題畫</title>,<text>君山玉立月輪孤。楚望蒼然宛不殊。忽有飛仙吹鐵篴。魚龍鼓舞洞庭湖。</text>
<title>謝洪李二侍郞來訪</title>,<text>墻頭薄酒暫留歡。最惜高樓放客還。歸路欲生湖上月。淸詩應得馬前山。江西遺響幾新詞。共詠淸湘贈客詩。最是一尊孤燭畔。白頭傾盖古人期。</text>
<title>泛翁借見拙稿。弁卷題詩。次韻却寄。</title>,<text>洪卿才調似微之。放筆江西醉後辭。從此蘭陵傳絶唱。鏡湖秦望幾新詩。</text>
<title>詠鶴</title>,<text>露下江臯鶴夢寒。羽人遙隔碧雲端。縞衣猶帶蓬山雪。淸唳寥天桂月團。</text>
<title>重陽前一日。次戒休韻。</title>,<text>近覺樽前一笑稀。登高作賦思全微。龍山九日明朝是。獨對籬花掩竹扉。江風吹帽鬂絲稀。誰作佳辰上翠微。晩節寒香心賞在。白頭三嗅偃郊扉。</text>
<title>寄泛翁兩絶。以謝昨會。</title>,<text>昨從佳客作重陽。一笑尊前老興長。竹舘更期三五月。東籬須護菊花香。樽前醉墨字如鴉。野席詩成手八叉。白酒黃花捴重九。龍山最是落烏紗。</text>
<title>月夜呼韻。寄泛翁。</title>,<text>西峯落月淡如燈。玄度相思玉宇澄。江漢風流詩滿卷。賞音元自荷佳朋。</text>
<title>夜坐呼韻</title>,<text>江風淅淅滿簾霜。睡鴨茶烟裊裊長。對客猶能談舊事。呼兒時復寫新章。欹枕高樓客夢殘。櫓聲鴉軋暮江寒。捲簾唯見天如水。潮落漁沙月一竿。</text>
<title>別泛翁。曉窓酒醒。書寄悵然之懷。</title>,<text>曉窓風雪一燈昏。別袖依然見酒痕。可信佳朋相贈約。看花重到水西村。世外逢迎更有誰。竹林從此隔風期。無端一夜西湖雪。却似山陰興盡時。</text>
<title>奉酬泛翁再疊</title>,<text>水國寒陰日易昏。汀沙潮落淺深痕。故人寄問梅消息。更欲騎驢訪雪村。浮世悠悠欲問誰。碧山寧負暮年期。看書凈几禪房暖。也勝長安卧雪時。泛翁有入山之意云。次酬 泛翁室生虛白未曾昏。雲過長空不見痕。靜者自能知此趣。梧灘居士卧江村。</text>
<title>又酬梅澗</title>,<text>長樂鐘聲幾曉昏。隔江殘夢杳無痕。灞橋驢背空詩思。喚我梅開酒熟村。我有新詩欲贈誰。梅翁標格歲寒期。雪簑淸趣如堪畫。看取玄眞獨釣時。</text>
<title>前韻寄聾巖 李公世華號</title>,<text>雪水茶淸洗睡昏。起看梅月上簾痕。頻思江舘論文會。夢泛扁舟過竹村。山谷詩。香茶洗睡昏。明月樓中更對誰。一樽猶待故人期。廣平應詠梅花賦。欲賞西湖雪滿時。</text>
<title>與戒休抽韻同賦。有懷野城。盈德號。</title>,<text>歲暮音書靜不來。離愁無賴強含杯。知君對雪遙相憶。東閣新詩一樹梅。乘月江臯步屧來。山盤煖餠勝寒杯。南天獨有看雲恨。別後三開庾嶺梅。</text>
<title>有懷泛翁。抽韻吟成。</title>,<text>興人江西雪後峯。白頭吟望有誰從。竹林名飮重逢約。爲問君家阮仲容。太白詩。阮籍推名飮。淸風坐竹林。</text>
<title>月夜對樽呼韻</title>,<text>玉峯千朶揷江波。雪月開樓爽氣多。直到天明高興盡。樽前休問夜如何。</text>
<title>楚客詞</title>,<text>淸湘落木洞庭波。楚國騷人哀怨多。蘭佩獨醒何太苦。不如沽酒聽漁歌。</text>
<title>夜吟</title>,<text>斗帳深垂透雪寒。夜窓吟到燭花殘。東陽瘦盡才情少。詩惡何嫌一笑看。</text>
<title>和扉字韻</title>,<text>日晩江郊不啓扉。風塵相識舊情非。陶翁已覺吾廬好。歲暮安巢鳥倦飛。</text>
<title>次梅韻絶句</title>,<text>故人新賦廣平梅。玉蘂香侵㶑灧杯。雪後無心淸灞賞。江樓獨與月徘徊。藏春紙匼賞新梅。騷客風流煖玉杯。花釣當時爭綺語。笑看優戱幾徘徊。賞花釣魚。宴詞臣之詠。皆押徊韻。有優人戱之曰。前徘徊也後徘徊。今見諸詞伯徊韻六七疊。恐不免優嘲。好笑好笑。</text>
<title>走酬泛翁韻</title>,<text>誰家梅月一樽同。洛社風流屬泛翁。何似獨醒江漢上。雪簑淸興理孤篷。</text>
<title>對使走酬淸風府伯柳子美題詩寄酒 二絶</title>,<text>佳期長似美人思。宛轉銀橋隔水湄。雪後江流凍成銀橋。 未到樓中先一笑。桃花春浪泛舟時。柳令知余春來將有蟾江之行。邀余一賞寒碧樓。聞自蟾江抵碧樓。再宿乃至云。官樽玉露色如波。一酌朝來興已多。雪後掩門殘臈盡。春光先入老顔酡。右謝官醪之惠。</text>
<title>次泛翁對月有懷韻。兼和起之。</title>,<text>江漢逢迎興頗奇。天敎二客得同時。樽前應憶成三詠。對月關山欲問誰。</text>
<title>泛翁，梅澗來訪。壺隱不來。聊寄一詩。壺隱任公奎號。</title>,<text>江山如昨客重來。同把春風白玉杯。惆悵壺公獨不見。郢中新曲是仙才。聞諸友之言。壺隱有相輕之憾。相約不同來。余何敢輕之。壺隱曾有寄句曰。調高白雪歌誰和。氣欝靑霞意自奇。此是郢中新曲也。一笑樽前而解之。</text>
<title>逢柳淸風子美座中。呼韻。</title>,<text>將詩何惜答年華。岸上黃梅已發花。更挹湖光明似鏡。朝來雨洗白鷗沙。相對樽前髩各華。世間榮落似風花。翛然魚鳥忘機客。坐久春潮欲沒沙。</text>
<title>丁郞告別。燈下呼韻贈行。</title>,<text>江樓宿客俶裝晨。病裡分携別意新。夾岸桃花通一道。扁舟好趁武陵春。棠山南畔日西曛。百丈遙牽二水分。入剡孤帆看更遠。春宵別夢杳如雲。</text>
<title>又戱贈丁郞</title>,<text>天駒元自渥洼來。幾日雲衢騁駿才。造父相逢應振策。瑤池可御八鑾回。丁郞懶學。取俗諺名駒着鞭之語。戱以警之。</text>
<title>奉謝權悅卿 說，洪國卿，李君實三令公花時來訪。</title>,<text>杏花村落畫中看。令節芳樽此會難。賁飾春光詩似錦。最宜佳客倚江欄。</text>
<title>踏靑前一二日。壺隱，泛翁相續來訪。獨不見梅澗。奉謝寄懷。</title>,<text>三三九九最佳辰。一笑樽前有幾人。江草踏靑先二客。隔花惆悵更誰因。</text>
<title>病中奉簡柳子美令兄。兼示權悅卿。</title>,<text>闌珊花事度重三。病似維摩卧一菴。玄石何時從二客。扁舟載酒過江南。</text>
<title>春江卽事</title>,<text>江上漁家半在雲。夕陽蘆管隔花聞。搜春未得驚人句。岸幘微吟倚醉醺。</text>
<title>別江陵李弼卿，慶州任文仲後。簡國卿，休徵兩令公。</title>,<text>湖上看花幾度來。相逢一笑卽深杯。樓前二水分流恨。東嶺南雲放客廻。</text>
<title>臨書走毫。又寄江慶二名宰。</title>,<text>君從何去我何來。迎送依依各一杯。渚鳥江花渾惜別。夕陽雙舃下樓廻。</text>
<title>追次梅澗韻。寄江陵。</title>,<text>海山仙舃捴宜留。笙鶴飄然近十洲。未到臨瀛先一笑。大觀應勝岳陽樓。</text>
<title>追次泛翁韻</title>,<text>宴坐朝窓透日華。水禽來啄海棠花。澄江定有消愁客。更泛蒲樽共席沙。</text>
<title>別梅澗後寄泛翁。次謫時韻。</title>,<text>仙官相別少愁顔。不管離筵涕出潸。漫笑杜門江漢客。對君雙鬂共詩斑。</text>
<title>柬邀孟休徵</title>,<text>病瘦休文晝日眠。故人誰到一樽前。鹿門烟月乘舟興。湖上應逢孟浩然。浩然詩。有夜歸鹿門歌。</text>
<title>逢李甥留宿。與兒輩口號。</title>,<text>慣尋江路馬蹄遙。何待濠梁共見招。醉後留看靑嶂月。世人虛度幾淸宵。莫敎稚子浴晴江。誰喚閑翁卧北窓。對爾細傾妨快意。醡頭餘滴未盈缸。</text>
<title>病後逢柳子美令兄。細酌口號。</title>,<text>行藏不復問君平。病後休文太瘦生。莫恠相逢樽酒淺。但聞丸藥囀流鸎。輕舟來溯暮潮平。歸趁粧樓月欲生。老去風情猶不盡。柳間頻聽喚鸎鸎。</text>
<title>對李生呼韻</title>,<text>孤忠秪欲報明君。閶闔門高未叫雲。白首扁舟日邊夢。烟波家在二江分。</text>
<title>雨後題石樓</title>,<text>風湍飛灑石樓寒。曉雨新添水幾竿。我與樂天同晩趣。龍門移得子陵灘。</text>
<title>和泛翁韻。兼寄柳起之。</title>,<text>歷歷曾遊入夢來。三人襟韻一樽開。重思江舘論文會。瑞錦淸篇幾賞才。</text>
<title>謝權慶州至叔來訪</title>,<text>嶺雲相別夢依依。歲滿仙鳧日下歸。共對一樽雙髩雪。江山如昨舊遊非。</text>
<title>再和</title>,<text>靜者遊居一榻依。卧看江浦客帆歸。逢君漫道田園樂。同是淵明悟昨非。</text>
<title>和權至叔三四疊</title>,<text>南郭西湖社可依。微君同好我誰歸。白頭靑眼重逢日。日飮無何未覺非。雨洗烟沙宿鷺依。漁翁釣罷一簑歸。天機自是無聲畫。欲着新詩字却非。</text>
<title>次戒休韻</title>,<text>釣船時送貫楊魚。卧榻閑看種樹書。漫被江山留放跡。耦耕猶未返田閭。江干日日雨和風。浮拍帆檣急浪中。穩卧一樓高枕夢。邯鄲休問呂仙翁。</text>
<title>逢林周卿戚兄</title>,<text>客自何來自遠方。長安索米徒棲遑。滄江六月散炎雨。行酒賦詩高閣凉。孤山梅鶴石湖磯。南國樓㙜幾是非。漢渚杜門三黜客。逢君典酒舊朝衣。</text>
<title>李汝源醉中覔詩。口號。</title>,<text>襬襶何人觸熱忙。一江風雨滿樓凉。閑翁午夢初醒後。大白浮君共醉鄕。</text>
<title>自竹里舘回舟</title>,<text>風流酣暢竹林間。獨泛扁舟幾往還。詩自日哦盈卷軸。胷中已貯此江山。</text>
<title>次江陵府伯梅澗寄示三絶句韻</title>,<text>碧海風恬浪不興。梅翁胷次玉壺澄。孤帆欲溯于溪水。瀛舘東欄快一憑。右答于筒水通漢江之意。淸水芙蓉得句新。謫仙才調品題均。瑤牋幾寫風流作。明月樓中寄遠人。右和蓮堂賞月之詠。新秋金井碧梧飄。簾外天河夜泬寥。莫道東溟詞客遠。仙家別恨亦迢迢。右適於七夕。承兄詩札。隨韻信筆以和。</text>
<title>有竹舘相會之約。風雨阻期。簡寄李大諫次山。</title>,<text>三黜俱兼諫議名。相望秋水自盈盈。扁舟欲往風和雨。擬曬漁簑趁晩晴。</text>
<title>滄浪曲</title>,<text>蘋渚秋生爽氣多。騷人江國傍黿鼉。但聽童子滄浪曲。誰徹蘓仙水調歌。</text>
<title>次泛翁再會竹舘韻</title>,<text>交情自是重雷陳。酌我先看髩雪新。再會竹樓閑日月。座中添得一畸人。李次山在座故云。</text>
<title>秋夕前一日。宿瞻護齋。呼韻書感。</title>,<text>松楸近望隔江峯。香火頻勤節祀供。洞月溪雲皆秀色。千秋長護若堂封。池舘重來歲色深。先人手植捴成林。三更淚逬秋山月。白首空懷孺慕心。</text>
<title>對月與章兒同賦。寄泛翁求和。</title>,<text>最愛氷輪冉冉盈。秋衣全濕露華淸。金波直寫澄潭影。靜聽流雲夜有聲。桂華纔小一分盈。碧落游氛萬里淸。健筆須君修月手。謝莊詞賦續新聲。月輪圓與一樽盈。深夜高梧露氣淸。隱几聊同南郭耳。回琴點瑟是秋聲。漢章</text>
<title>又寄泛翁</title>,<text>招隱山中詠左思。故人誰共歲寒期。獨攀叢桂臨丹壑。玉露金風長幾枝。</text>
<title>泛翁來訪。次其馬上得句韻。</title>,<text>暮年文字漫神疲。靜對秋江不賦詩。忽荷高朋題秀句。效顰還愧捧心時。</text>
<title>重陽日獨酌漫吟。有懷前歲之會。寄泛翁求和。</title>,<text>尙憶前秋落帽筵。龍山同醉竹林賢。今辰此會君應健。何處登高賦幾篇。南山秋色映東籬。獨採金英泛一巵。望遠有懷三子者。江關蕭瑟隔佳期。憶梅澗，壺隱，起之前秋重九座中觴詠。亦堪悵望。秋光欲染數峯靑。落木滄波獨上亭。九日閑居陶隱詠。寄懷餐菊制頹齡。淵明九日閑居詩序。持醪靡由。空服九華。詩曰菊爲制頹齡。</text>
<title>重陽後一日。兪萬初與二客佩壺留別。樓中賞月。夜闌乃歸。卽席呼韻同賦。</title>,<text>可人何待費招呼。賞月江樓興不孤。觀世玉壺身欲隱。東華能憶此翁無。淸夜高樓客未歸。凄凄風露入秋衣。樽前白雪君休唱。此曲從來和者稀。江漢秋晴皓月來。高樓留客菊樽開。憑君寄語洪厓叟。竹舘何時把一杯。</text>
<title>酬兪萬初和余重陽韻</title>,<text>菊樽留作兩重陽。明月樓中笑語香。淸興未闌仍惜別。江城秋夜爲誰長。醉興陶然混野筵。風流新數阮南賢。相逢不盡江湖樂。別後應傳寡和篇。岸上漁村白竹籬。西風酒幔淺深巵。沽來爲勸移家客。理釣滄浪問後期。我欲分君半華靑。卜隣同築子雲亭。扁舟載酒春相過。蕭灑江村送晩齡。</text>
<title>次泛翁，梅澗相和之韻。</title>,<text>前度重陽一笑開。黃花如待玉人來。獨醒誰作龍山會。詩信纔隨嶺鴈回。</text>
<title>寄丁君翊</title>,<text>秋晩亭臯木葉飛。曙星零落故人稀。殘鱸老橘思同味。漫向江東說未歸。</text>
<title>三疊四絶句。復和兪萬初。</title>,<text>淸秋瘦盡病東陽。獨對寒花冉冉香。別後貽詩京國好。出門江路未應長。風月長隨翰墨筵。遯湖心迹慕前賢。邀君更結山中社。同詠淮南桂樹篇。淺淺沙汀短短籬。漁家秋興酒盈巵。高樓朗月相思夜。玄度重逢定有期。買山君有幾錢靑。湖上編茅製小亭。滿酌九秋桑落酒。昌陽何必引脩齡。</text>
<title>奉呈權水曹，洪泛翁。</title>,<text>水部淸詩灑醉毫。洪厓傲骨聳肩高。江湖浩蕩佳期曠。菊後殘樽待二豪。</text>
<title>次泛翁悼權水曹韻</title>,<text>一笑江山共擧觴。舊遊俄見水曹亡。大招須與君詞翰。嗚咽寒波我涕滂。</text>
<title>前題一絶。寄權至叔令案。兼示泛翁。而伊時不知至叔病已殆矣。俄頃之間。奄成千古。其詩未傳於泛翁。今者更寄易紙之題。以寓絶絃之悲。昨日纔和仲八志感之句。復用其韻。續呈泛翁。</title>,<text>百年相遇幾銜觴。秪料其生不謂亡。淚濕舊題詩一紙。江天風雪助余滂。</text>
<title>復用前詩韻。悼至叔。</title>,<text>冥觀泰岳小秋毫。踑踞劉伶醉眼高。荷鍤何山埋玉樹。風流忽失永嘉豪。至叔酩酊。如伯倫病酒而逝。</text>
<title>奉酬朴仲八用余毫韻見寄二絶</title>,<text>君將榮利等纖毫。傲睨風塵氣岸高。湖海何時同結社。層樓百尺卧人豪。想君詩興幾揮毫。頓覺長安紙價高。淸世休官無事飮。風流不减少時豪。</text>
<title>前韻呈泛翁</title>,<text>起草明光寫月毫。仙曹步武日邊高。漢廷曾識金門隱。湖海今逢一世豪。</text>
<title>次泛翁秦樓口號韻。兼示伯涵。</title>,<text>秦樓霽雪賞新梅。帳底頻斟煖玉杯。更問西湖春信早。南枝報與一詩催。</text>
<title>泛翁來訪。次驢上口號韻。</title>,<text>詩思凄淸酒力綿。雪峯同聳浩然肩。今宵更剪西窓燭。也勝相思一夢牽。</text>
<title>泛翁入城。呼韻寄謝。</title>,<text>夢罷江窓曉雪寒。殘樽孤燭想餘歡。重城却恨風期隔。一望銀濤繞石欄。</text>
<title>疊前韻。寄泛翁。</title>,<text>近臘江風冷透綿。一樽諧笑共摩肩。要君欲覔漁簑句。漫被閑情別後牽。</text>
<title>三疊綿韻。寄金華。</title>,<text>久卧漳濱一病綿。親朋京洛絶隨肩。明年定訪金華隱。鼓柁春流百丈牽。</text>
<title>復疊前韻。奉酬洪大諫伯涵。</title>,<text>銀濤玉嶂共聯綿。磯上漁翁獨倚肩。最是雪簑堪入畫。江風嫋娜一絲牽。長安卧雪中有此景否。漫天柳絮白於綿。詠雪騷翁凍縮肩。縱負龍門同賞興。山陰一舫可相牽。昨日遇雪。正憶山陰之興。</text>
<title>又和伯涵用聯句韻見寄之作</title>,<text>漫興時傳諫議詩。雪峯遙對紫芝眉。玄亭載酒春相過。江漢應逢客好奇。聊待春江載酒之約。</text>
<title>李次山令公乘雪馬來訪。醉中口號。</title>,<text>同賞漁篝幾點燈。故人襟韻玉壺澄。興來踏破瓊瑤窟。雪轂乘風病未能。</text>
<title>逢李次山。呼韻促和。</title>,<text>江樓雪月一樽開。逸氣凌雲可賞才。解道謫仙詩上語。休敎興盡子猷廻。</text>
<title>逢丁郞道晉</title>,<text>客自江東幾日還。春城梅柳綠烟間。窮途不信陽和遍。簾外唯看雪滿山。</text>
<title>走毫寄泛翁。以續詩信。</title>,<text>春氷欲泮軟風吹。江雨霏霏濕鷺絲。準擬綠波同理棹。重城不隔故人期。</text>
<title>烏夜啼</title>,<text>東方月出夜烏啼。上苑何枝憶舊棲。好是丈人江上屋。赦書明日自天題。</text>
<title>次梅澗韻</title>,<text>東瀛春信鴈俱回。詩到西湖已落梅。最是杏園聞喜日。一樽難與使君開。</text>
<title>觀優戱戱題</title>,<text>侏儒欲飽我方飢。索米長安待一炊。風月江山無盡藏。試敎吹弄玉參差。</text>
<title>淸明日。與戒休及兒輩宿水鏡堂。信筆題句。</title>,<text>隔花時送玉簫聲。高卧虛堂水鏡淸。侑我山杯將進酒。朝來撥火雨新晴。山村高下自風花。醉帽欹傾白髮斜。夢得石泉槐火句。春光粧點野人家。雨後春流欲滿塘。山人勸我紫霞觴。新翻最是將雛曲。爲向花前近笛床。</text>
<title>進士榮墳日記感</title>,<text>昔我榮墳謁白袍。先人守制共攀號。春山依舊藏烟日。遺痛那堪對汝曹。仁廟國哀時庚寅冬。余登第。辛卯寒食。以白袍榮墳。先考守祖妣喪制。哀情逢慶。怳若隔晨。而奄閱二十八星霜。今者漢柱參蓮榜。新恩省墓。又値冷節。白首餘生。不堪風樹之感。和淚泚筆。書以志之。</text>
<title>李生 河 自鄕來。對酌口號。</title>,<text>十年淸趣共漁簑。人在東隣不我遐。重對一樽紅杏下。春雲點筆石欄斜。</text>
<title>謝李次山，李遠伯 弘迪 同舟來訪。</title>,<text>雨晴風暖白鷗汀。晩峀當樓黛色靑。忽漫相逢花下飮。誰敎二客共揚舲。</text>
<title>夢中作 似挽武將</title>,<text>東方千騎陣如雲。授鉞登壇可報君。大樹威聲終寂寞。悔投班筆覔封勳。</text>
<title>奉邀泛翁。走酬其韻。寄回便。</title>,<text>病起樽前髩色殘。鷺絲垂裊對沙灘。春盤未辦懸弧會。秪欲邀君把釣竿。</text>
<title>初度日。呼韻醉題。</title>,<text>笑倚春江作酒罍。懸弧良會野筵開。細思物理須行樂。日月悠悠若弗來。</text>
<title>竹里舘。逢洪國卿，李允迪。居停是李次山。相訪舟中作。</title>,<text>瀼西新浪縠紋生。岸上垂楊弄晩晴。竹舘淸遊從我慣。幾回相送幾相迎。</text>
<title>簡寄大玉</title>,<text>重城歸騎夕陽西。慣踏江郊醉不迷。惆悵石樓人散後。獨醒孤燭賞新題。</text>
<title>與諸客舟行。沽酒江村。</title>,<text>白石滄波相蕩磨。輕舟下瀨似投梭。依依楊柳誰家店。喚客新醪百榼多。</text>
<title>月夜。與朴晦叔 銑 同醉題感。</title>,<text>先台幾醉此亭㙜。偶感郞君載酒來。賀老風流今寂寞。稽山落月有餘哀。</text>
<title>晝夢得句。補成。</title>,<text>雨洗明湖白鳥天。烟簑淸興落漁船。夢中新句玄眞趣。勝似邊韶只晝眠。</text>
<title>李次山恩宥入城。就我辭別。</title>,<text>同時三黜住西湖。乘興扁舟載玉壺。先入脩門今日別。也能重訪老翁無。</text>
<title>大玉與諸客。秋七泛月。余未從焉。次其舟中韻。</title>,<text>赤壁千秋素月高。蘓仙二賦孰爭豪。諸君泛漢風流作。笑我停詩且繫舠。</text>
<title>復步前韻</title>,<text>八詠樓中卧自高。暮年湖海不除豪。向來榮辱誰非儻。風月長隨一釣舠。</text>
<title>秋期冉冉。邀泛翁不至。走酬寄示之韻。</title>,<text>盈盈秋水獨登樓。露濕蘭華夕攬洲。旣望淸遊誰會意。佳期却惜月如鉤。</text>
<title>次泛翁病中寄示之韻。回便却寄。</title>,<text>寂歷江山待舊遊。佳期冉冉碧雲秋。靑楓伏枕今安否。惱我相思一夢悠。</text>
<title>瞻護齋。對月呼韻。</title>,<text>秋河風露濕踈簾。碧沼波澄蘸玉蟾。江上山間同一色。雙淸心跡本相兼。</text>
<title>秋夕雨</title>,<text>故山秋夕宿荷堂。萬事悲歡一夢凉。月隱西林風雨晦。五更孤燭候晨光。</text>
<title>泛翁來訪。詩以寄謝。</title>,<text>江門秋日遠銜山。却被深情放客慳。新句欲圓樽未竭。恨君容易拂衣還。</text>
<title>又呈泛翁。兼示伯涵。</title>,<text>金華何日是歸歟。林下休官待二䟽。靑嶂白沙分物色。隔江猶作對門居。</text>
<title>醉題李文甫 翊周 草堂。與大玉同賦。</title>,<text>菊岸楓林共卜居。江山淸興九秋餘。樽前獨賞凌雲句。幾日金門奏子虛。大玉，文甫俱屈秋圍。湖上靑山對起居。野亭留醉菊樽餘。世間榮落渾閑事。看取浮雲過太虛。</text>
<title>月夜。有船遊客過樓下。</title>,<text>好是高居縹緲樓。一江風月得天遊。滿船簫鼓誰家客。莫漫黃塵涴白鷗。</text>
<title>黔陽契會野席</title>,<text>脩契良辰不醉何。秋花錦石席邊多。夢婆亦解坡翁樂。和我樽前浩浩歌。有村婆自稱老娼。唱歌一曲。詩中戱記。</text>
<title>次泛翁過權至叔故居。馬上得句韻。</title>,<text>逢君逸興卽深杯。賞月看花問幾回。獨有黃壚浮世感。山河如隔不重來。</text>
<title>李秀夫 志傑 携酒來訪。次席上示韻。</title>,<text>菊脂新醞正堪醺。酌我黃浮一甕雲。淸興未闌孤詠發。滿樓江色映西曛。</text>
<title>次戒休遊中興洞韻</title>,<text>石壇琪樹月千秋。峭壁緣毫古逕脩。三角孤雲天一握。最宜憑眺寺東樓。杜微逕緣秋毫。翠壁霜濃映菊枝。山中秋色爲誰遅。遊人採掇香盈掬。泛彼淸觴一賦詩。</text>
<title>詠蘓仙水調詞。有懷海島謫客申元瑞。</title>,<text>水調歌高歲色寒。瓊樓縹緲碧雲端。脩門咫尺長安日。也勝朱崖隔海看。</text>
<title>十月望月蝕。李秀夫，李文甫有約不來。</title>,<text>雪堂遙待月輪盈。何物蟾蜍薄太淸。二客不來高興盡。橫江孤鶴夢中聲。</text>
<title>次㙜山韻</title>,<text>鍾公奎彩映箕鮮。刪後藏家有續編。早被聲名題御榻。神童騷賦萬人傳。東岳夙號神童。詞賦屢冠泮試。宣廟甞問章甫中後可柄文者。大司成金應南以公對。上大奇之。書名榻上。一世榮之。續集是公未釋褐時所著。灘翁求見先人續集。副以新刊一件。仍寄一絶。允迪先稿琳琅滿我鮮。賸馨猶有此新編。揄揚試見諸賢筆。公案應從百代傳。</text>
<title>寄安東府伯孟休徵</title>,<text>紫馬揚聲是永嘉。有時西笑過京華。試聞官暇風流作。題遍湖樓映壁紗。永嘉安東號。</text>
<title>逢柳子美，李君實兩令公。</title>,<text>相逢忽破杜門愁。雪後西湖二客遊。却恨天寒樽酒淺。此間安得董糟丘。</text>
<title>次泛翁，伯涵聯句寄來之韻。</title>,<text>霽雪江樓四望開。玉峯如畫映寒杯。佳期不落嘉平後。坡老詩逋許一陪。坡詩。詩逋應許過時陪。</text>
<title>聞梅澗赴江陵後。務屛諷詠。多得累百篇。其中必有被管之詞。勿惜寄眎於遞筒之時。</title>,<text>澗老淸詞四座驚。臨瀛樂府被新聲。鏡湖秦望傳奇勝。唱自蘭陵動洛城。詩評元微之浙東。酬唱鏡湖秦望之奇。益傳于時。號蘭陵絶唱。秦望山名。</text>
<title>與泛翁，泰升同舟訪張尙書 善澂 于月波亭。泰升時有晉陽之行。泛翁有詩記會。次韻以酬。</title>,<text>舊遊同訪月波樓。樓下苔磯繫小舟。笑倚春江江作酒。欲消浮世別離愁。</text>
<title>走次㙜山韻。約春江泛舟之遊。</title>,<text>潑潑江鱗色勝銀。綠簑垂釣學玄眞。扁舟一道桃花浪。約與詩朋共賞春。</text>
<title>卽景口占</title>,<text>誰家吹笛隔花聞。客喚淸觴解宿醺。忽得新詩飛鷺處。半峯殘照半江雲。</text>
<title>自黔山乘舟。冒雨而歸。閏月初吉。泛翁有詩。記其飮日之多。次酬回便。</title>,<text>信宿山齋奈獨醒。扁舟過瀨雨冥冥。聞君鎭日無何飮。春閏詩傳第一蓂。</text>
<title>春事闌珊。落花點硯。偶題閑興。要泛翁同和。</title>,<text>三日無詩對景閑。午眠初罷鳥𠴨𠴨。春光似欲粧新句。點綴飛花筆硯間。</text>
<title>戱次安東寄江陵韻 安東有二姬當壚</title>,<text>雙鸞最是素蠻兼。翠被香薰皺浪添。緣薄却憐瀛舘客。別期秋近一鉤蟾。皺浪卽縠紋。江陵所眄者。名是玉蟾云。</text>
<title>簡寄泛翁，㙜山。兼示汾厓。申公晸號。</title>,<text>佳會依然好雨晴。醉留珠唾賞新聲。汾亭月棹前期在。慣是沙鷗管送迎。</text>
<title>復用聯句韻。寄汾厓。</title>,<text>高懷應與碧山開。樓外滄江倚作罍。孤艇可乘明月興。子猷何待雪中來。二江雲氣晩冥濛。閑繫烟磯一釣篷。長對軒窓遙勸酒。眼中淸景賞心同。汾翁新築傍南湖。我放滄洲道不孤。擬作散仙同度世。平居長占小蓬壺。</text>
<title>簡謝朴使君晦叔寄壺</title>,<text>江流圓似阮家盆。何有騷翁渴夢呑。忽荷使君秋露白。三杯恰慰病文園。</text>
<title>官錢</title>,<text>朱門爛用水衡錢。最是神通造化權。笑我杖頭無一掛。長安何處酒家眠。</text>
<title>泛翁金華重陽之約。更退月望。風雨中走筆柬之。</title>,<text>江城風雨近重陽。客有佳期耿不忘。直待氷輪三五月。淸樽共泛菊脂黃。</text>
<title>用聯句韻。寄泛翁。</title>,<text>嗈嗈孤鴈數聲長。脉脉寒花抱晩香。秋興待君應有賦。獨醒誰與細斟觴。</text>
<title>大玉寄詩送酒。走和其韻。</title>,<text>願隨江鴈一行飛。明月蘆花影共依。君寄菊樽添壽酌。醉痕先浥老萊衣。</text>
<title>泛翁逃酒先歸。翌朝代簡。</title>,<text>明月樓中有菊樽。微醺躍馬未黃昏。重陽餘興誰能會。三逕寒香晩更存。</text>
<title>悼許仲玉。寄泛翁。</title>,<text>浮生五十八春秋。江漢風流舊酒樓。玄石繫舟乘興處。淸談絶憶許文休。仲玉舊居在玄石。</text>
<title>謝泛翁餉我老親煎藥</title>,<text>崖蜜和煎桂肉濃。故人珍貺荷題封。天寒服餌高堂老。也勝豪家異味重。</text>
<title>月夜與大玉抽韻同賦。醉別李文甫。</title>,<text>江上高樓月下樽。漁歌一曲惜離君。君歸南紀梅先發。庾嶺春生碧海雲。氷江上。忽聞漁歌出於篝燈下。似侑離樽。</text>
<title>金華爲看先碑之役。江路歷訪。次其席上示韻。</title>,<text>江磴童驢踏雪行。相逢一笑促飛觥。色絲貞石垂名遠。繼述方知孝子情。</text>
<title>再疊兼呈泛翁</title>,<text>重城歸客月同行。石榻天寒不盡觥。寄語泛翁須早訪。西湖梅雪自詩情。</text>
<title>別金溝倅沈汝弼 相</title>,<text>離歌一闋柳梢靑。江上勞勞送客亭。應笑畸翁偏寂寞。閉門烟雨對君醒。</text>
<title>與道明，戒休對酒抽韻。</title>,<text>岸幘孤吟水檻凉。酒帘微雨杏花香。醉看飛動底心性。沙鷺自閑江燕忙。</text>
<title>次李秀夫席上示韻</title>,<text>三月烟花漢渚遊。休思一舸上忠州。良辰續和風流作。爲我龍山造酒樓。</text>
<title>令兒孫輩誦書於老親之傍。聊以娛懷。</title>,<text>滿眼江山奉宴居。四時淸景壽樽餘。畫堂歌管縈雲響。何似曾玄誦古書。</text>
<title>尹郞中叔平 坪 携酒來訪。待月江樓。</title>,<text>朝來爽氣挹淸樓。拄笏風流似子猷。最是郞官湖上月。一樽聊寫獨醒愁。</text>
<title>別孟京兆休徵出牧驪州</title>,<text>一麾俄輟貳卿班。吏隱曾饒晩景閑。爲政風謠傳嶺府。君恩重許領江山。休道吾儕惜別偏。左轓淸潁若登仙。官樓拄笏龍門爽。未到江東一笑先。神勒東㙜問懶禪。滄江衮衮月波漩。官居天竺遨床興。諷詠應多白老篇。鶴與琴書一舫隨。二姬齊唱柳枝詞。風流不數張京兆。肯向閨中畫婦眉。</text>
<title>次趙嶷望座中示韻</title>,<text>二水烟波一放眸。樽前不覺盡情留。試招橫笛漁舟子。誇客新詩趙倚樓。渭南詞客漢南廻。筆底湖山滿眼來。多少樓㙜長笛詠。幾人持勸紫霞杯。</text>
<title>李秀夫携酒來訪。座中抽韻同賦。</title>,<text>水檻淸風笑語凉。故人襟韻挹霞觴。天敎我輩江湖樂。日飮無何興最長。漫憶金莖玉露凉。君家須酌百花觴。著書不是風流癖。自笑呑江渴夢長。秀夫家釀百花酒。可解病渴。秋來酌我否。</text>
<title>復次秀夫韻</title>,<text>客起樽傾醉欲眠。高樓移凭夕陽天。忽看沙鳥翔而集。仍坐胡床理五絃。</text>
<title>寄李秀夫扇。次其謝韻。</title>,<text>雨後凉蟬嘒夕林。閑人門逕碧苔侵。笑余持贈秋風扇。藏篋應存戀故心。</text>
<title>前韻呈秀夫</title>,<text>高士淸風自竹林。氷壺不受一塵侵。翛然獨立滄江上。肯逐炎凉變素心。</text>
<title>訪尹晉州泰升於露江。與道明，戒休同舟呼韻。</title>,<text>雨後觀瀾上釣㙜。與君乘興一帆開。隔江雲樹行相引。倦客新從嶺海回。</text>
<title>與尹泰升同舟。指月波亭感古。</title>,<text>一舸重逢二水洲。舊遊南指月波樓。人間華屋何曾住。笛起滄江向秀愁。</text>
<title>農家久旱。望七夕雨。微雨點滴。不浥塵。</title>,<text>奕奕雙星點絳河。曉雲如夢月如波。老農乞巧終何得。雨得天孫別淚多。淸淺銀河淡月華。雲車回望鵲橋賖。老農漫乞人間雨。慣別天孫制淚些。</text>
<title>西湖酒席。別羅州牧李君實。</title>,<text>秋波如練漾江城。繫舫漁磯送客情。別後高樓南浦望。三星片月易西傾。醉脫漁簑赴錦城。楊枝放閤寡風情。西湖聾石聞應笑。莫向行厨酒細傾。</text>
<title>對客無酒戱題</title>,<text>秋雨江城酒價高。騷翁對客漫揮毫。新詩咀嚼渾無味。但憶淮魚壓楚糟。杜門憂世世機危。風刺休題百一詩。欲把江村無事酒。秋饑那得破愁眉。</text>
<title>寄襄陽府伯柳子美</title>,<text>臨江卜宅奉慈輿。孝感那看自躍魚。遠寄紅鱗聊餉老。柳州書信未情踈。右謝松魚之饋。岳色翠稀雲際寺。荷花紅褪若耶溪。畸翁不出秋將暮。欲踏靑鞋路自迷。右謝草屨之惠。</text>
<title>戱題浮槎賈客</title>,<text>浮槎八月泊沙汀。爾亦滄江一客星。商婦琵琶彈數曲。賣茶沽酒醉旗亭。</text>
<title>寄李左尹梅澗</title>,<text>章㙜走馬誰能健。京兆風流亦倦遊。江月盈虧相憶處。閉門紅葉寫閑愁。</text>
<title>悼孫兒鳳紀</title>,<text>爾讀床頭千字文。琅琅聲韻最堪聞。掌珠忽隕求何得。淚滴寒山濕暮雲。</text>
<title>前韻再酬梅澗</title>,<text>老去浮歡一夢悠。秦城寥落舊朋遊。軟紅香土西湖月。便隔閑忙有別愁。</text>
<title>梅澗見寄一絶。與諸友有相訪之約。次酬其韻。仍憶泛翁。</title>,<text>西湖梅發客重來。秀句先傳好會催。東閣遙知詩興動。陽關誰勸故人杯。</text>
<title>孟休徵返哭。迎于銅雀渡。口號。</title>,<text>何處靑山玉樹埋。孤魂歸與暮雲偕。白頭知友臨江哭。水自驪流倍愴懷。</text>
<title>雪月呼韻</title>,<text>月樓淸爽雪峯孤。人世中藏白玉壺。鶴唳梅香奇絶處。更須乘興訪西湖。</text>
<title>歲朝和戒休</title>,<text>迎春新帖壽如山。侍綵椒盤栢酒間。江漢恩波垂釣處。諫官歸養七年閑。</text>
<title>海伯之行。寄呈泛翁。</title>,<text>春日梅堂會使軺。陽關休道故人遙。孺文可與同歡飮。元亮何須厭折腰。</text>
<title>西江聾巖。次江友韻。</title>,<text>臨水孤巖峙作㙜。幾逢騷客泛舟來。開聾試聽滄浪曲。勸爾江村社日杯。古語。社日酒治聾。</text>
<title>寒食前一日。舟向黔陽口占。</title>,<text>百五東風漢水波。綠楊洲畔白鷗多。誰知佳節舟中客。對景孤醒但嘯歌。二水交流白鷺汀。扁舟直過月波亭。風花不見江村路。壠上春寒草未靑。</text>
<title>瞻護齋。對冠岳。</title>,<text>華掌巫鬟宛一山。小窓長對碧孱顔。紫霞洞裡三珠樹。春在遊人杖屨間。</text>
<title>戱贈水運李判官 縝</title>,<text>艤待沙頭板屋船。桃花錦浪坐如天。東遊自有尋常債。釃酒臨江更擊鮮。</text>
<title>悼泛翁</title>,<text>海嶠蒼茫落日西。浮生醉別夢還迷。看花濺淚曾遊處。詩到佳辰不忍題。奎晦黃岡失醉仙。詩魂能到此樽前。樽前賞爾陽春曲。我欲援琴已絶絃。三月烟花漢水明。石樓觴詠幾相迎。淸詩零落那堪讀。獨有陽關墮淚聲。</text>
<title>次李可成 商翼 悼泛翁韻</title>,<text>落花風雨暮江前。倚杖畸翁獨愴然。淚濕天西雲斷處。浮生如醉復如眠。天西一作停雲。</text>
<title>病酲。簡李秀夫。</title>,<text>偶逢佳客漫相酬。小戶那堪大白浮。莫笑老翁三日卧。花時病酒亦風流。歐陽公小詞云縱使花時常病酒。也是風流。</text>
<title>和金華洪侍郞見示之韻</title>,<text>重脩琴操絶絃餘。憶昔峨洋聽曲初。更向竹林彈古調。仲容風雅賞音如。詩到江樓午夢餘。詠來風韻似黃初。相思休道閑忙隔。心跡䨥淸各晏如。</text>
<title>次挹淸樓韻。寄洪郞中汝廓 萬恢。</title>,<text>官樓登眺意超然。爽氣江山拄笏前。自是郞簪應列宿。客星相旁釣磯邊。應平聲。沙渚蘋風翏翏然。湧金浮玉一樓前。郞曹閑似忘機客。翔集江鷗近席邊。</text>
<title>奉謝金華枉訪。仍酬見示之韻。</title>,<text>閑卧山園夏景餘。爽含蟬唳樹扶踈。時逢吏部高軒過。談韻琪琚勝讀書。豪興江山嘯傲餘。多生結習未全踈。老來文墨須談助。漫憶中郞得異書。翰墨專塲地有餘。天曹襟韻自恢踈。笑余供世身全老。閉戶閑愁獨著書。</text>
<title>和騎省趙侍郞嶷望韻</title>,<text>追風不怯雪泥衝。歸趁棲鴉散曉鐘。正憶嘉平三白後。兵厨新醞及春濃。身如倦鳥欲飛衝。卧聽端門午夜鐘。同病故人時寄問。藤牋忽把醉毫濃。</text>
<title>芙蓉堂。次板上韻。海西伯時。</title>,<text>蘸沼樓㙜八月凉。褰簾拄笏晩山蒼。高荷最惜朱華隕。尙帶淸霜未褪香。</text>
<title>八月十五日夜。登淸風樓。</title>,<text>絳河淸淺綺樓東。最是中秋月正中。庾亮風流誰獨擅。謝莊詞賦欲爭工。</text>
<title>廣石和李督郵 四翼</title>,<text>官醪三酌促題詩。閱武堂前水石奇。待我雙㫌重出郭。須看春浪泛花時。</text>
<title>過黃崗愴泛翁</title>,<text>橫江仙鶴夢中聞。淚滴黃岡日暮雲。獨愴故人魂斷處。淸觴欲侑大招文。</text>
<title>觀朴淵瀑</title>,<text>秋空橫笛響如雷。獨倚天磨最上㙜。詩語欲爭廬瀑詠。探珠不怕睡龍回。</text>
<title>與申留守汾厓約同賞朴淵瀑不至。詩以柬之。</title>,<text>開府風流老謫仙。天磨飛瀑九龍淵。名山不與人俱會。向子何時畢世緣。以姻事不來。</text>
<title>宿新溪愴聲伯</title>,<text>桐鄕撫躅爲之悲。按節西來我是誰。玉貌使君仙舃遠。淚和風燭獨題詩。</text>
<title>首陽山</title>,<text>輕輿小傘使華行。靄靄春雲海嶼晴。山是首陽懷二子。竹風猶似聖之淸。</text>
<title>首陽城望三角山</title>,<text>宛轉三峯望眼通。宸居遙指霱雲東。脩門此去無多路。奏事銀㙜一日中。</text>
<title>九月城遇雪</title>,<text>中天積翠最高峯。橫槊題詩倚筆鋒。喚起玄冥初放雪。朝來幻出玉芙蓉。</text>
<title>示孫兒鳳輝，鳳儀。</title>,<text>爾纔鳳穴新成羽。我似龍門半死桐。欲托傳家經史業。是心難喩斲輪工。</text>
<title>試院。倚床口占。</title>,<text>煌煌燈燭暎華堂。正閙東黌白戰塲。隔幔淸霜深幾許。街鐘欲動倚胡床。</text>
<title>走和壺谷</title>,<text>江臯秋盡鎖虛堂。老眼冬烘選士塲。漫憶流泉三峽響。黃花空傍壓糟床。壺翁文藻舊湖堂。老去無心結客塲。晩節黃花同我賞。酣來錦石可支床。八詠曾題水鏡堂。賞君詞翰久專塲。吾衰不淺林泉興。泛菊淸樽醉踞床。十月江臯步雪堂。蘓仙雋賦壓騷塲。山高月小逢君夜。客禮休論上下床。簾外南山詠紀堂。禮闈高會闢文塲。明朝題報泥金帖。獨棹滄浪載筆床。近郭幽棲一草堂。風流誰擅綺羅塲。章㙜走馬君應健。藥餌扶吾病在床。七蓂開落鎖黌堂。晨鼓鼕鼕待罷塲。卽策一驢江漢去。晴窓重整讀書床。金門曉闢會賓堂。光價爭登百寶塲。得雋高名誰第一。先將試卷寘彤床。</text>
<title>病足</title>,<text>風塵蹩躠欲何歸。癡坐看書一榻依。恰似窺魚沙上鷺。獨拳寒雨却忘飛。</text>
<title>夏日江樓</title>,<text>江上飛樓古木齊。碧峯踈雨度簾低。炎天高卧偏宜爽。俯視街塵失脚迷。</text>
<title>洪九言畫梅數朶贈我。冒雨舟行。題扇爲別。</title>,<text>洪子乘舟將欲行。曉來風雨水初生。倩君梅月橫斜影。移得新詩畫有聲。</text>
<title>座中次壺谷示韻</title>,<text>一道澄江數朶山。倚樓騷客却忘還。休文病後才情盡。八詠無心揭壁間。</text>
<title>燭下得金華寄示絶句。卽令兒輩拈筆走和。</title>,<text>笑拍洪厓共倚樓。山容宛轉水流悠。醉毫揮灑風流作。紙落雲烟爛不收。綠陰如畫半藏樓。永日相思午夢悠。別後香留荀令席。風烟歸詑錦囊收。</text>
<title>又詶禹功甫 弘成 韻</title>,<text>三星片月在西樓。朗詠詩騷古意悠。揩眼金篦孤燭畔。看君醉墨亦堪收。</text>
<title>座中走和李君實韻</title>,<text>寂寞風流八詠樓。病中新句有誰酬。海棠花下迎君笑。淸漢爲罍酒幾籌。</text>
<title>贈鄭進士君啓 世沃。次壺谷韻。</title>,<text>休文八詠寄江樓。萬事眉端不掛愁。傍有子眞棲一壑。谷雲耕罷共漁舟。</text>
<title>鄭叔一之 壽一 題一絶寄菊樽。走詶來韻。</title>,<text>子眞交義卽卬須。詩帶淸樽興不孤。菊制頹齡香晩節。絳囊殊勝佩茱萸。</text>
<title>乙丑季冬初七日曉夢得一句。覺來補成上句。</title>,<text>烏鵲橋邊織女絲。絳河淸淺泛槎時。殷勤持贈支機石。若問君平我是誰。</text>
<title>次道明咸陽學士樓韻</title>,<text>學士名傳縹緲樓。伽倻琴斷碧雲秋。洞庭月落餘孤詠。歸與群仙玉案詶。</text>
<title>又次道明寄示韻</title>,<text>新樓直壓二江廻。舊病纔蘓五月來。風雨對床何日再。離愁不盡鬂華催。</text>
<title>補簷小樓新成。舊病未蘓。卧以對客。座中戱題。</title>,<text>小樓纔受一床橫。二水烟開疊嶂明。高卧元龍虧客禮。病中豪氣尙崢嶸。</text>
<title>七夕戱題</title>,<text>平生大拙我何居。乞巧天孫定自踈。腹裡詩書晴欲曬。白頭文字已全虛。</text>
<title>叉溪水閣。金鍾城遠明 益廉 呼韻求別語。卽席醉題。</title>,<text>白雲秋色滿雙溪。老眼重明醉帽低。行度關山二千里。故人誰與一樽携。</text>
<title>戱次壺谷南判府韻</title>,<text>高擁琱軒趁晩衙。翠樓眉黛爲誰誇。平生願嫁金吾婿。南八風流鬢已華。</text>
<title>大玉原城之行。眩症昏仆。不能就別。走呈一絶。</title>,<text>玄陰欲雪暮江寒。抱病孤吟別意漫。身似鷄鶋眩金奏。避風垂翅奮飛難。</text>
<title>任文仲來自兎山庄。以詩遆柬。</title>,<text>琴㙜彈罷鳳求凰。按使虛名酒肆藏。度臘兎園三大雪。不論詞賦賀豊祥。文仲除海西伯。未赴任而遆。</text>
<title>走酬道明韻</title>,<text>日涉閑園幾杖藜。綠蕪三逕夕陽低。江花未落江樓會。斗酒雙柑黃鳥啼。</text>
<title>送戒休還任巴陵</title>,<text>官柳依依拂釣磯。行厨新薦鱖魚肥。前宵一雨江之廣。太守乘舟載鶴歸。</text>
<title>次道明韻。示戒休。</title>,<text>歸來江漢是吾廬。寵辱頻驚不一書。偶見閑雲時出峀。悠然舒卷爾何居。戒休以連中辭縣。</text>
<title>戱贈李可成</title>,<text>纔驚天獄酒星囚。楚峽朝雲去已休。三逕歸來花事盡。流鸎喚起獨醒愁。</text>
<title>許平仲 憕 易安堂。次趙嶷望韻。</title>,<text>誰將筦簟詠斯干。偃仰茅廬獨自寬。高枕北窓舒膝穩。好從園竹報平安。</text>
<title>嶺南伯李君實座中。有客呼韻同賦。</title>,<text>獨賢方岳五觀風。玉節星軺遍海東。使華原隰民爭覩。先賦飛鴻集澤中。白石秋波一練橫。客來沙鳥慣相迎。南藩爭似西湖長。日與閑朋共釣耕。嶺伯新居白石里。</text>
<title>別瑞山守李大裕</title>,<text>歲暮畸翁病在家。江門寒日別筵斜。當時一曲關山月。來照樽前白鷺沙。謝守風流紫馬行。鄕園三舍海山程。曾從仗下騎天駟。倦宦東華惱客情。大裕是關外舊遊之伴。自太僕除郡。遠訪江外。呼韻求別語。走草二絶以贈之。</text>
<title>靑鶴</title>,<text>試看沙渚鶴毰毸。靑雀西飛訪釣㙜。忽似仙舟遊赤壁。橫江羽客夢中來。一雙靑鶴立瑤壇。淸唳雲臯玉宇寒。好報西湖梅下客。莫敎偸眼俗人看。李士安借鶴於余。不許則有偸意。聊爲戱題。</text>
<title>次大學士簡寄韻</title>,<text>臘味初濃燭下杯。淸香尙淺雪中梅。癯翁獨伴西湖鶴。不見門前報客來。纔喜臘前三瑞雪。更憐窓下一枝梅。騷人病起還惆悵。酒熟難逢吏部來。壺谷</text>
<title>御製 丁卯十二月十八日。夜對宣醞。賜以御製。仍令入侍諸臣和進。</title>,<text>湛然零露匪陽晞。厭厭含杯宜醉歸。令德令儀昔有訓。作詩勸戒莫予違。奉讀夜對御製。敢擬和進。玉燭煌煌曙未晞。宸章擎賜詠而歸。卿雲虞殿歌相和。長奉明恩禮莫違。宮梅迎臈雪初晞。奎藻賡歌醉舞歸。未報聖恩臣獨老。白頭江漢素心違。</text>
<title>次洪伯涵悼申留守寅伯韻</title>,<text>漫惜浮生自有涯。流蘓白馬引歸輀。向來文苑知音盡。髣髴傳神落月時。寅伯每見余詩。自謂知音。</text>
<title>別李江界行初 孝源 謫行</title>,<text>江南回鴈已春聲。彈罷湘絃別意驚。休讀離騷須痛飮。客愁寧作不平鳴。</text>
<title>次通川太守李文翁 星齡 韻</title>,<text>勾漏丹砂九轉成。群仙應住衆香城。遨床直壓金鰲頂。玉篴蘭舟弄月明。</text>
<title>金嘉伯 兌亨 酒盡欲起。戱次其韻。</title>,<text>八詠樓臨二水洲。春流起柁木蘭舟。誰將綠漲葡萄色。泛彼雲罍與客酬。</text>
<title>次壺谷大學士寄贈武侯全書韻</title>,<text>午夢初醒膝自舒。春江花雨入簾踈。武侯天下三分策。何似灘皤種樹書。原韻 壺谷桃腮初嫰柳眉舒。三月滄江一雨踈。坐想草堂春睡罷。緘封却寄武侯書。</text>
<title>次文谷相公韻。贈別白川太守洪季和 萬煕。</title>,<text>官樽自有酒如泉。空煉丹砂笑稚川。試向江西尋古寺。鳥聲花影句新傳。惜別陽關意悒悁。白頭孤立暮江堧。竹林名飮風流盡。時詠遺篇幾愴然。</text>
<title>次壺谷簡尾示韻</title>,<text>衙罷秋曹躍馬回。近江鷗鷺笑翁來。綠簑空濕長郊雨。倦向書樓把酒杯。</text>
<title>戱次金嘉伯韻</title>,<text>街泥如漆雨淋浪。送爾丫鬟勸客觴。獨宿老鴉江畔柳。綠池雙戱羡䲶鴦。</text>
<title>石㙜九日飮 未釋褐時作</title>,<text>楚山楓艶錦屛開。閃暎秋光滿石㙜。佳節獨醒誰有問。野僧來勸菊花杯。</text>
<title>贈天冠僧</title>,<text>秋日蕭蕭落木風。野亭欹枕水聲東。高僧乞句山迎客。萬事無機酒一中。</text>
<title>過牟陽縣。贈柳都事。</title>,<text>千里扶將一影來。江南倚遍幾樓㙜。天公送雨留歸客。排遣新愁入酒杯。</text>
<title>蕉葉題詩</title>,<text>翠葉翛翛鳳羽長。淸陰藏塢露華凉。彩毫時寫閑情作。寄與西家窈窕娘。</text>
<title>次贈訔上人</title>,<text>小院殘春獨掩關。問師飛錫自何山。相逢相別却無語。心在白雲流水間。</text>
<title>過錦城</title>,<text>溝水東西路不迷。誰家楊柳繫黃騧。遊人爭占昇平樂。擊鼓吹笙閙四街。</text>
<title>次白江相公韻。贈天冠老禪善文。李公敬輿號。</title>,<text>天峯飛錫御風遊。金狄摩挲八十秋。心洗曹溪一滴水。問師何樂復何憂。</text>
<title>泛舟夜歸</title>,<text>玻瓈萬頃浴秋濤。泛彼蘭舟自學操。醉興勾牽從二客。夜深吹笛過江臯。</text>
<title>缾梅</title>,<text>銀缾貯水夜生氷。玉蘂凌寒也不勝。最是客窓參月後。一枝斜暎讀書燈。</text>
<title>香奩一絶</title>,<text>掌裡輕盈玉一圍。春寒暗透六銖衣。郞心也似偸香蝶。故逐名花上下飛。</text>
<title>鎭南樓</title>,<text>落花風雨上南樓。聊酌金罍寫我憂。不用憑欄勞北望。故園歸意一春休。</text>
<title>寄思晦</title>,<text>湖雲漢樹怨相離。客恨茫茫髩雪絲。惆悵一春花事晩。故園歸計入支頤。</text>
<title>次盧上舍寄韻</title>,<text>聞道仙㙜第一花。春風飄點白鷗沙。天公假我良辰興。欲把淸尊醉習家。</text>
<title>訪盧老。用前韻。</title>,<text>一曲淸溪勝浣花。雨晴雲出凈苔沙。山翁邀客誇春事。柳北桃南是我家。洞門人語隔桃花。山雨餘痕帶澗沙。簾外東風長笛晩。白雲深處是仙家。</text>
<title>題淸暎亭</title>,<text>溪風颯颯小樓淸。手折花枝筭酒觥。地下修文冥漠恨。瑤琴三弄斷腸聲。</text>
<title>次贈田上舍</title>,<text>道人觀世久冥心。春日仙碁在竹林。竹林下有淸溪瀉。濯足溪邊㙜上吟。</text>
<title>題壁</title>,<text>竹簾微雨對靑山。金鴨香烟篆屈盤。綺語未忘餘結習。壁間題句動人看。</text>
<title>夜酌川邊</title>,<text>白鴈來時紫蟹肥。篝燈設網坐苔磯。洞門月上波聲小。興盡酒闌人欲歸。</text>
<title>謝吳使君惠西瓜</title>,<text>露畹凝成碧玉團。鑾刀初劈雪霜寒。三更恰慰文園渴。著傳氷壺共一看。</text>
<title>過秋娘舊居</title>,<text>鰲山自古擅名州。別有佳人是杜秋。過客江南腸斷處。獨留明月舊粧樓。</text>
<title>贈秋娘弟子</title>,<text>抱病文園髩欲秋。挑琴無復賞風流。緗簾細雨黃昏近。蘓小多情喚客留。</text>
<title>遊月出山</title>,<text>天王九井恣耽遊。醉卧龍巖百尺樓。肩輿穩下興天嶺。斜日來看碧澗流。</text>
<title>洞石題詩</title>,<text>晩駕靑牛入洞來。雲開花發水中㙜。丹書石上留名字。應記天台採藥回。</text>
<title>遊仙詞</title>,<text>天如碧笠海如杯。千歲蟠桃幾度開。遙隔彩霞聞朗詠。洞仙閑與月徘徊。</text>
<title>簡林周卿。求白湖集。</title>,<text>開天風格建安骨。乃祖文章可大鳴。賸馥秪今留宇宙。知君不惜璧連城。</text>
<title>次散木堂韻</title>,<text>春藏梅塢水環丘。於世都忘喚馬牛。散木輪囷將底用。欲將天地載虛舟。</text>
<title>卽事</title>,<text>一院深深亂樹蟬。閑愁如海日如年。北窓淸午初欹枕。夢落寒江舊釣船。</text>
<title>次鄭生韻</title>,<text>誰唱江南金縷曲。水流春盡意悠悠。軟風吹送薇花雨。添作西窓一夜愁。</text>
<title>題金家亭</title>,<text>一逕縈雲踏落花。武陵春色醉丹霞。世間甲子微塵裡。能信仙家住九華。</text>
<title>李進士士悅落榜而歸。詩以慰之。</title>,<text>靑霞奇意欝難伸。仙路蓬山隔幾塵。九井天寒龍正蟄。若爲雷雨奮脩鱗。</text>
<title>伯氏與思晦，九潤棲山作賦。詩以邀之。</title>,<text>江梅春信雪中傳。欲向西湖放小船。須把淸尊供漫興。子雲終悔賦甘泉。</text>
<title>題畫</title>,<text>平郊如掌草如烟。白鳥飛飛黃犢眠。政是田家春社後。靑旗誇酒杏村邊。</text>
<title>戒酒</title>,<text>病休身健獨醒時。杯酌春來若奕碁。政使此江能變酒。褰裳吾不涉其湄。</text>
<title>湖洲詞伯枉駕長寧。次壁上聯句韻。</title>,<text>奇事元非會意中。天涯命駕昔人同。相逢莫道相離語。明日那堪馬首東。</text>
<title>醉和林周卿</title>,<text>落花如雪雨如塵。小苑流鸎解惜春。有客偶成無事飮。漫題佳句答芳辰。</text>
<title>次團扇韻。嘲金進士國卿。</title>,<text>却將團扇怨郞君。紅淚如絲濕翠裙。不待秋風藏篋笥。粧樓誰復夢朝雲。窓外梅花疑是君。明珠爲佩藕爲裙。盈盈掌裏搖風㨾。吹斷巫山一片雲。</text>
<title>汭江泛舟</title>,<text>江南野水白𩿨天。楚客乘流歌扣舷。朗詠蘓翁赤壁賦。飄飄逸氣欲登仙。</text>
<title>題李務仲箭匣</title>,<text>壯夫投筆覔封勳。一戰猶能掃楚氛。幾日建牙西出塞。天山三箭報明君。</text>
<title>嘲客</title>,<text>剛被蛾眉一笑留。欺人白髮不禁秋。丈夫須信腸如鐵。莫逐風花泛水流。</text>
<title>柳逕戱題</title>,<text>誰家新柳被春迷。半掩粧樓半拂溪。却惜烟絲搖蕩處。嬌鸎藏盡老鴉棲。</text>
<title>登第日。敬次渭陽野塘公韻。</title>,<text>嶺海恩書降。門閭泰運回。蓬萊將石去。雲漢泛槎來。吉語占晨鵲。和風綻早梅。南山繞慶席。當祝壽公杯。</text>
<title>新晴</title>,<text>久雨窓光暗。新晴岳色明。小灘雲不動。長浦水初生。畫閣褰簾爽。漁舟蕩槳輕。寄詩同社客。載酒可相迎。</text>
<title>次久堂寄韻</title>,<text>故里開新社。閑時得暫行。香濃聞軟飽。雪落近嘉平。蕭瑟凋年感。沉冥幾日酲。詩盟應未了。珂馬復春城。</text>
<title>尹進士泰升內挽</title>,<text>早協高門配。柔嘉見婦容。大兒能詠鳳。夫壻近乘龍。夜燭啼殘跋。春衫愴舊縫。子荊詩裏感。凄切涕霑胷。</text>
<title>大殿端午帖</title>,<text>紫極端陽節。天香滿袖薰。進詩初賀雨。紀瑞更書雲。楚俗傳蘭浴。虞庭佇鳳聞。詞臣題幾帖。千載奉明君。</text>
<title>大殿迎祥詩</title>,<text>序屬三陽節。春回九陌華。靑㙜占瑞物。紫禁賜幡花。仙仗朝班退。宮壺醉帽斜。太平新氣象。歌頌萬人家。</text>
<title>九重春色醉仙桃</title>,<text>御氣通花萼。春光在碧桃。露花千樹濕。仙仗五雲高。爛熳瑤池宴。醲醺郢水醪。玉衡天上彩。長拱紫皇袍。桃是玉衡星精。</text>
<title>馬上寒食</title>,<text>百五藏烟日。天涯客路難。光陰詩卷古。風雨介山寒。節物題餳晩。遷愁入鬂殘。故園梅柳樹。春色未應闌。</text>
<title>大殿春帖</title>,<text>乾道貞元際。王心正始端。韶英聆聖樂。幡勝剪宮紈。華祝呼千歲。天和藹一團。太平新氣象。咸樂聖恩寬。</text>
<title>糓雨</title>,<text>雨自知時好。雷從起處鳴。羣龍初用水。百畒政深耕。望歲田翁喜。催春布糓聲。九農先占賀。村皷賽西成。</text>
<title>世故生白髮</title>,<text>見在人間世。爲爲事更生。金丹違九轉。霜雪對雙明。髀肉英雄老。形容志士驚。新愁入曉鏡。天地又秋聲。</text>
<title>登縣北山麓。次都興陽韻。任龍安時。</title>,<text>適我良辰興。忘憂可陟玆。樹陰移榻好。山影映杯宜。霽景迎秋爽。流雲度壑遅。爭看太守醉。言吃不成詩。流光看又晩。病守尙仍玆。暇日賓朋在。高山賦興宜。飛觴秋醉重。遮傘夕陽遅。此會冠童並。風乎詠以詩。</text>
<title>望海寺。呈鷲山尹使君。</title>,<text>丈室何峯是。林深逕未分。春陰欲落雪。海氣半和雲。入洞僧初謁。看松鶴不羣。南樓誰占勝。風笛隔溪聞。</text>
<title>水鏡堂漫詠</title>,<text>逍遙觀物化。寂寞偃衡茅。白社初尋約。朱門久絶交。山童穿竹語。野鶴入雲巢。好事還堪笑。何人載酒肴。</text>
<title>遣興</title>,<text>傲吏非眞隱。明時亦繫情。行休須早定。寵辱已頻驚。坦腹風欞爽。寬心野酌淸。漢廷楊馬輩。詞賦賭虗名。利窟天機淺。儒家道勝肥。須知窮士志。不取達人譏。七貴誰長在。三休可與歸。瑤琴時度曲。山水賞音違。跡是休官客。心同避俗翁。碧山唯不負。白髮亦非公。簡策浮雲業。書生破浪風。小窓明暗裏。詞氣欲成虹。</text>
<title>喜晴</title>,<text>野客饒秋興。閑居賦晩晴。亂峯雲欲盡。高閣月初生。草濕虫聲咽。巢乾鵲翅輕。微凉供枕席。高卧道機淸。</text>
<title>瞻護齋有感</title>,<text>瞻護當時築。吾今借易安。爐鬚那更爇。枕淚未曾乾。墓草風霜古。池荷水月寒。宛然淸夜夢。同此寄盤桓。</text>
<title>重陽風雨。寄龍山諸伴。</title>,<text>客有重陽會。龍山是日誇。秋陰仍晩雨。籬落未寒花。賦興登高罷。佳期隔水賖。康翁詞一闋。孤詠帽簷斜。</text>
<title>寓興</title>,<text>竹齋依白麓。幽事亦相隨。趁暖修茶竈。迎霜護菊籬。閑添開卷益。興到放杯遅。得句題紅葉。誰人問所思。</text>
<title>花下飮</title>,<text>步屧隨春興。揮毫費日哦。韶光爭爛熳。老子正婆娑。獨酌花間月。誰聽醉後歌。殘樽移席穩。紅艶落來多。</text>
<title>溪上吟</title>,<text>別掃淸溪曲。乘閑獨自行。淺斟從意適。淡飯覺身輕。戱蝶風花暖。流鶯夏木淸。山南與水北。野客喜相迎。</text>
<title>李咸昌 命益 挽</title>,<text>世故經年別。東鄕一哭遅。春帆違宿約。欒棘入相思。至性哀同滅。頹齡病不支。少時姻睦義。和淚寫新詞。</text>
<title>李咸昌挽 代春府作</title>,<text>阮巷同居樂。休官白首歸。茅茨猶可庇。糠覈亦令肥。風樹哀號盡。林泉故跡非。束蒭何日哭。江峽暮山圍。</text>
<title>金兵使夫人挽</title>,<text>零落將軍樹。空傷競病詞。崩城感杞哭。擧案憶齊眉。衮衮鍾家慶。怡怡奉母儀。崦嵫催急景。不待暮歸兒。</text>
<title>金襄陽 德承 挽 代作</title>,<text>吏隱東瀛勝。歸來五柳春。渾如遺世客。誰是賞心人。坎壈身從漫。浮休跡返眞。親朋存沒恨。衰白獨霑巾。</text>
<title>晉平正挽</title>,<text>金馬江南勝。王孫別業遙。梅花淸灞賞。桂樹小山招。寶玦空零落。華筵已寂寥。雍門一曲淚。浮世卽今朝。</text>
<title>李昌平內挽</title>,<text>十載同江社。從兒仰母儀。貧經炊扊日。病盡泣篁時。竟失升堂拜。何堪執紼悲。春山猶雪色。緘淚送哀辭。</text>
<title>李昌平內挽 代作</title>,<text>風雨梁山哭。沉憂柰未亡。栢舟空有詠。宰樹幾回傷。一病凋年盡。深哀愛日忙。明徵應不昧。家慶屬諸郞。</text>
<title>尙州牧久堂過江上。臨別有贈。</title>,<text>宿約曾同社。端居獨掩扉。客程逢是別。秋日送將歸。落落知音寡。悠悠會面稀。行隨過嶺鴈。書信莫令違。久濶聊淹駕。相逢略擧觴。雲山非我隱。江漢是君鄕。世事從違判。天機代謝忙。幽期籬下菊。誰與作重陽。</text>
<title>題靜樂堂</title>,<text>世皆趍世利。吾自愛吾廬。雲水心無競。風花興有餘。將身唯几杖。遮眼是詩書。安得同心侶。仍成並巷居。</text>
<title>孝宗大王挽章</title>,<text>夙德天人表。重膺曆數歸。白祥當聖誕。丹極正龍飛。虞夏期陶鑄。高光可範圍。嗣王承統日。傳授道心微。歲値罹兵運。天回啓聖期。北廵瞻匹馬。西返驗靈龜。一視華夷悅。相迎父老悲。向來憂社稷。哀痛侍臣知。君惟從諫聖。國乃用賢興。直道絲綸奬。風期玉帛徵。寬仁推大度。達孝協徽稱。千載煌煌業。同瞻二祖陵。歲旱思殷責。春和議漢饑。朱明烘玉色。風露浥天衣。一病憂猶切。三言感豈違。皇穹終錯莫。血涕萬民揮。玉漏西淸曙。紅雲寶座明。衢樽不重飮。崗祝忽虛聲。慘惔蓬萊仗。森嚴羽衛兵。喬山風雨哭。率職捴哀情。</text>
<title>漫書</title>,<text>混世誰同調。爲官不記曹。雲山長目擊。文字漫心勞。飮啄從前定。昇沉任所遭。春衣花裏宿。羡爾五陵豪。</text>
<title>魯陽揮戈</title>,<text>長繩不可繫。千古劇飛梭。忽反崦嵫景。誰揮丈二戈。天應存魯國。日亦駐羲和。持比虞公劒。神功孰與多。</text>
<title>風雨滿江。未赴漁酒之會。口占一律。呈玄石諸友。</title>,<text>正好催花雨。還愁逆水風。佳期知有在。勝賞覺全空。別墅彈碁客。孤舟戴笠翁。淸樽應候我。回首石湖東。</text>
<title>寄久堂</title>,<text>不見商山伯。相思太瘦生。春光空晼晩。嶺路轉崢嶸。可倚西關重。將看北海淸。朝堂方薦鶚。江漢候行㫌。久堂有西北方伯之薦擬。</text>
<title>閑吟</title>,<text>日晩唯高枕。春深不下庭。莊生虗白室。楊子太玄經。細雨花初發。微風酒自醒。會看乘興客。起我一揚舲。</text>
<title>朝醺</title>,<text>漫惜良辰景。微酣小雨朝。花嬌娃欲語。鸎囀曲初調。逸興樽前减。韶顔鏡裏凋。有懷成獨酌。長恨故人遙。</text>
<title>醉歌</title>,<text>勝景閑應借。良辰興可乘。伯倫傳酒頌。元亮許詩朋。滄海虹爲釣。靑天月作燈。浩歌隨俛仰。籬鷃笑冥鵬。</text>
<title>秋景</title>,<text>霽景開靑嶂。高樓倚碧空。游鱗依靜渚。倦翮集深叢。世事閑愁外。榮名醉眼中。愛看垂釣者。磯上一絲風。捲箔雲生峀。憑欄水映空。微凉梧隕葉。細雨菊移叢。送眼飛鴻外。忘憂泛蟻中。江東歸去興。誰借一帆風。</text>
<title>洛東驛 萊山接慰時</title>,<text>古驛臨江岸。行人候曉晴。雪窓榮素色。風角裊寒聲。淺酌官醅冷。孤眠客枕淸。却思瞻護社。春睡到天明。</text>
<title>行到達城。逢李心甫 萬雄。</title>,<text>慷慨論兵日。蒼黃就命時。從知飛食相。不顧簿書期。壯志猶看劒。深情更擧巵。聖朝新雨露。寧作楚人悲。</text>
<title>蓬萊館</title>,<text>忽得仙人館。如乘海客槎。東瀛自淸淺。南斗正橫斜。戶牖通雲氣。山川近日華。蓬萊長在眼。衰白問丹砂。</text>
<title>夜吟</title>,<text>天海三更月。家園萬里情。那堪垂老別。漫作不平鳴。積雪池鵝亂。回風櫪馬驚。憂端終未掇。孤燭到晨明。</text>
<title>有懷前府伯李心甫</title>,<text>海舘聊淹客。天恩欲乞湖。百年身是寄。萬事醉如愚。我友思瓊樹。氷心在玉壺。西山來爽氣。拄笏興還孤。</text>
<title>釜山堡</title>,<text>絶島臨雲浦。孤城對海門。貨通蠻子舶。居雜水軍村。歷世齊讐切。當時楚戶存。平生請纓志。早欲叫天閽。雲浦卽開雲浦。</text>
<title>遠遊</title>,<text>盡眼皆風海。開懷是雪峯。彈丸浮對馬。拔劒動雙龍。筆落三山色。詩輕萬戶封。暮年悲壯意。嗟爾遠遊蹤。</text>
<title>家尊初度日見寄書</title>,<text>歲晏游方戀。天涯閱月留。親年當喜懼。壽日正離愁。秉燭看書札。開樽憶獻酬。寬心唯二季。淸夜侍江樓。</text>
<title>除夕次東岳韻 原韻見本集萊山錄</title>,<text>漢節經冬駐。陶廬候客還。別愁千里外。形役百年間。臈盡思親日。春回望子山。天涯當此夕。明鏡正凋顔。故國雲山阻。殊方日月除。身名驚寵辱。世理識盈虗。倘賭西州墅。將休北闕書。滄洲吾道是。作意未全踈。</text>
<title>上春旬後。始見親庭臘月書。</title>,<text>久客宜旋旆。雙親正倚閭。玆行已倦矣。幾日乃歸歟。忽覺還家夢。初傳隔歲書。新春頻北望。一望一愁余。</text>
<title>寄別鄭蔚山集卿 始成 歸鄕</title>,<text>鄭老休官日。傳書隔海程。儒冠翻自誤。武吏最相輕。別意江梅動。行期嶺雪晴。蘓峯尋舊隱。雲卧有誰爭。</text>
<title>東㙜散步</title>,<text>客在身仍病。春回信不來。誰吹出塞曲。獨立望鄕㙜。影翳孤輪月。香淸小樹梅。攻愁唯細酌。一醉重徘徊。</text>
<title>詠梅用槎字韻</title>,<text>玉立明南紀。新葩暎古槎。暗香春尙淺。寒影月初斜。醉裏羅浮夢。愁邊庾嶺華。晴窓一點雪。飄落硯中砂。</text>
<title>望海</title>,<text>南嶽秋毫小。東溟腋可超。鯤鵬方擊水。鸞鶴正冲霄。晞髮扶桑日。揚音郢客謠。碧桃春色近。應駐綵雲簫。</text>
<title>題舘壁</title>,<text>列鎭臨滄海。高樓近碧霄。瘴雲䨪楚氣。鯨浪蹙吳潮。壯髮緣愁白。蒼顔借酒韶。君親長繫念。客日早回軺。王程建子月。使節擁郞星。壯志思題柱。奇勳慕勒銘。暮雲黃出塞。春草綠回汀。匣裏蓮花劒。龍吟試一聽。</text>
<title>寅賓軒</title>,<text>日月勞賓送。樓㙜閱廢興。名區仍浩劫。勝事是風燈。太守重修記。玆邦信美稱。蘇山簾外碧。長嘯揖孫登。</text>
<title>到城戍 在笠巖城謫時</title>,<text>白首孤城戍。靑山匹馬行。一官驚寵辱。淸世愧身名。久負江鄕約。相離母子情。平生期勉地。唯是寸心明。一壑幽棲志。孤城放逐行。風塵從速謗。宇宙幾完名。白日無何飮。靑山不世情。相逢落花節。時雨過淸明。適遠霑襟淚。乘危踏棧行。城池百戰業。書劒一夫名。顯晦存吾道。榮枯閱世情。天公見事晩。一賦愧淵明。老兵曾傲吏。於世久冥行。莫道悠悠事。寧求赫赫名。春風餘幾日。客子最多情。花上三更月。終宵照髩明。</text>
<title>謝井邑守携酒來訪。用前韻。</title>,<text>湖海逢迎地。春山載酒行。天涯初識面。洛下久知名。伏枕愁誰語。傳觴覺有情。相看花欲暮。節序近朱明。</text>
<title>又和都使君</title>,<text>澤南曾一笑。湘畔又同行。春是他山色。鄕非故郡名。游方憐我戀。素患見君情。蜀道風流作。誰逢賀四明。郢里傳新曲。邯鄲退故行。詩壇推逸韻。酒肆可藏名。花鳥殘春恨。江山幾日情。蒼然看髩色。相對小窓明。</text>
<title>贈別李稚欽令公。復用前韻。</title>,<text>碧海回帆穩。靑春好伴行。仙鳧徵太史。朱雀繫高名。絶域經年別。孤城訪客情。應知入奏日。花漏趁承明。</text>
<title>酬李令公途中追和韻</title>,<text>東來驚紫氣。西笑若仙行。宿債三山夢。淸詩四海名。江關勞遠戍。雲樹攪離情。幾日滄洲約。相携倚水明。</text>
<title>憶瞻護舊居。十疊前韻。</title>,<text>正憶山中社。還憐嶺外行。白雲堪送老。蒼壁幾題名。榮落渾閑事。丘園自夙情。蘧然前夜夢。岳色滿樓明。</text>
<title>奉呈方伯趙令公禹瑞</title>,<text>岳海廻星節。山城駐錦袍。一琴淸獻化。長笛倚樓豪。客夢湘雲隔。相思嶺月高。吳門舊梅尉。風袂揖仙曹。放逐應吾道。逢迎是客鄕。杜翁依錦里。山簡在襄陽。竹帶淸湘月。玄凝玉杵霜。雙珍聊寄意。滿袖令公香。右謝扇墨之惠。</text>
<title>天中日。再疊前韻。</title>,<text>楚客幽蘭佩。吳娃白苧袍。獨醒誰有問。競渡若爭豪。哀怨沅湘咽。離騷日月高。粽香賜朝士。天上隔官曹。五月江南曲。傷心在楚鄕。飯筒憐屈子。宮帖憶歐陽。獨吊三湘怨。孤臣兩鬢霜。天時看冉冉。引酌泛蒲香。</text>
<title>詠嶺戍</title>,<text>赤羽衝星劒。團花拂戰袍。詩輕萬戶貴。氣壓五陵豪。醉眼飛鴻遠。奇蹤落鴈高。向來征戍客。誰見似吾曹。</text>
<title>記夢</title>,<text>白雲勞陟屺。丹鵲夢還鄕。彩服聯羣季。淸樽對渭陽。玄都花萬樹。華表鶴千霜。檀越多生習。惺心一炷香。</text>
<title>四疊</title>,<text>暮景唯烏几。花時尙縕袍。俗情輕傲吏。天意放詩豪。紫極風期遠。靑冥岳色高。千秋懷感慨。死葛勝生曹。天時荊楚記。客店水雲鄕。泛酌酬端午。題詩憶漢陽。談玄霏玉露。衰白餌瓊霜。一陣前溪雨。山榴落晩香。</text>
<title>復疊鄕韻。酬都使君。</title>,<text>滴博雲中戍。長安日下鄕。心同鵲繞樹。跡似鴈隨陽。莫負滄洲月。何期橘柚霜。東華回客夢。時踏軟紅香。從余有此客。適意無何鄕。扶杖聽溪水。對尊酣夕陽。好顔濃似酒。詩鬢白於霜。野老供肴榼。山蔬匙筯香。</text>
<title>復呈方伯</title>,<text>高義陳蕃榻。窮交范叔袍。戍邊非猛士。專閫是賢豪。隴月殘星隱。關雲一笛高。百年知己感。車笠記朋曹。碧落通仙籍。紅雲隔帝鄕。風謠鴻集澤。琴律鳳調陽。意氣移山岳。襟期耐雪霜。應憐湘畔客。蘭佩自馨香。</text>
<title>次碧堤披襟堂韻</title>,<text>洛社靑山逈。江洲白髮新。南陔端爲養。東老詎憂貧。侍綵同娛日。官梅欲放春。黃簾宜嘯詠。一洗簿書塵。拄笏西山爽。披襟小閣新。風流非吏隱。便養爲家貧。醉得滁翁樂。詞傳郢里春。暮年湖海興。浮世混光塵。</text>
<title>復用披襟韻</title>,<text>江漢懷歸久。南鄕寄托新。明時畸士謫。樂歲峒民貧。靜裏仙家日。愁中酒市春。燒香澄宴坐。棐几凈游塵。衮衮天機轉。看看物色新。帶鉤偏减瘦。冠玉豈長貧。耕釣寬閑境。鶯花自在春。南來相識盡。誰拂一床塵。歷落江關戍。天時客恨新。詩書兒自懶。杼柚婦恒貧。嶺霧長如雨。溪花別有春。幽觀藏萬想。世界等毫塵。</text>
<title>醉別金陵宰呼韻</title>,<text>一麾湖海去。才子意如何。玉笛金陵月。蘭舟錦水波。酬君倚樓詠。訪我駐山阿。別後應相憶。離杯莫厭多。</text>
<title>寄金陵宰。酒醒人遠。不堪別後之愁。又吟一律。</title>,<text>君顔與我鬢。少壯無幾何。風雨暗南極。江湘添碧波。金陵非薄縣。明宰理東阿。逢別各千里。酒醒離恨多。</text>
<title>和叔勸酒。詩以答意。</title>,<text>鶴髮門閭望。離愁柰子何。關河饒瘴雨。江漢渺烟波。遠信將誰使。端居在彼阿。寫憂君勸酒。吾病酌無多。</text>
<title>月下小酌。四疊前韻。</title>,<text>靑嶂霽新月。客如良夜何。紅潮暈衰頰。綠酒生微波。灝氣通河漢。寒聲落澗阿。詩盟應未了。野水白鷗多。</text>
<title>苦雨五疊</title>,<text>久旱仍霪雨。蒼生望歲何。火雲纔爇野。枯麥又漂波。積水迷江國。孤城鎖嶺阿。無人問幽獨。轉覺客愁多。</text>
<title>六七八疊</title>,<text>惜誦歸來賦。空悲暮景何。嶺雲長送雨。炎海幾揚波。自愛詩翁懶。偏憎俗士阿。長安在西日。天際晩山多。遠戍儒冠誤。浮生將老何。長戈誰挽日。一柱漫橫波。世事違心賞。天機混唯阿。千秋志士感。雙袖淚痕多。浩歌將進酒。不飮柰君何。古劒看奇氣。虗舟閱幾波。山如人偃蹇。我豈世依阿。雨後雙柑興。鶯聲碧柳多。</text>
<title>笠巖禪房。呈諸州使君。</title>,<text>勝日禪樓會。高雲錦席凉。氷添金井爽。酒送碧筒香。賓主東南美。關城睥睨長。明朝有聚散。我獨滯殊方。</text>
<title>復用笠巖韻。別都和叔還鄕。</title>,<text>霈澤今朝雨。秋天昨夜凉。故園鷄黍約。初服芰荷香。一榻交情重。淸樽別意長。去留俱錯莫。憐我久遊方。</text>
<title>客愁</title>,<text>兀兀愁如醉。寥寥定似僧。容華隨歲改。離緖入春增。岸澁將舒柳。川凝欲泮氷。悲歌還放酌。客意轉無憑。</text>
<title>解愁</title>,<text>我自忘榮辱。人誰記愛憎。春山懸客榻。夜雨讀書燈。海鶴難籠鎖。冥鴻欲避矰。平生思快樂。唯是酒如澠。</text>
<title>酬愼泰叔韻</title>,<text>久客誰靑眼。逢人少會心。聯君荊璧重。訪我楚山深。綵筆詩中畫。朱絃匣裏琴。白頭才思盡。何可和高吟。</text>
<title>次愼生草堂韻</title>,<text>尻輪終不動。隔我送君傍。見說山家好。逢迎嶺路長。艶誇榴暎日。芳待菊含霜。底處詩情在。荷間鷺立塘。</text>
<title>楚山倅約邀雙溪僧舍。與和叔同赴。</title>,<text>列峀當窓起。雙溪夾寺流。客懷開懊惱。僧夢破淸幽。莫惜登山費。唯思鎭日遊。尊前誇健筆。一詠一觴酬。古木蒼藤下。淸溪碧玉流。篆烟金榻靜。禪畫石堂幽。有客時乘興。隨人偶出遊。明朝山外別。能憶一樽酬。</text>
<title>夜坐口號</title>,<text>萬里寥天逈。千峯落月西。蛩吟白露冷。鴈字碧雲迷。蠟屐思登岳。蘭橈欲泛溪。淸詩多苦語。一詠一含悽。洞邃人烟少。秋高海燕西。空悲時景駛。幾泣路歧迷。嫋嫋風吹峽。盈盈月滿溪。相思書字斷。日夕意悽悽。</text>
<title>遣懷</title>,<text>二載遊南國。淸秋憶漢京。感時雙鬢短。乘障一身輕。海內恩應遍。人間事自平。三更瞻北斗。玉宇澹新晴。</text>
<title>寄丁君翊</title>,<text>古峽澄江裏。淸霜落鴈邊。鍾情悲不盡。相憶夢頻圓。戍客何多日。仙鄕別有天。他時訪戴興。應放雪中船。南關秋雨後。東峽暮雲邊。採菊盈黃艶。擎荷隕碧圓。懷人千里月。賓鴈五更天。爲寫相思恨。傳詩上瀨船。</text>
<title>奉呈丁監司默拙堂案下</title>,<text>江漢風流遠。雲山氣象高。醇醪千日飮。軒冕一秋毫。蕭瑟哀情動。蒼茫別夢勞。玄亭問字客。南紀阻歸舠。</text>
<title>次寄和叔。用前韻。</title>,<text>門閭方倚望。江夏幾炎凉。夢裏衣猶綵。懷中橘有香。書回秋鴈盡。家隔嶺雲長。聖世多恩澤。休思在遠方。冉冉秋雲薄。荒荒野日凉。鴈從南國信。菊是故園香。懷友山川曠。辭家歲月長。衛生如可學。須得凈名方。白月開秋霽。高梧隕夕凉。檢書燒燭跋。行藥餌楓香。世事關心少。江鄕引興長。知君淸靜業。肘後覓仙方。世機遺頡滑。心韻喜淸凉。綠竹凌樽色。秋花近屐香。故人詩揔好。相憶意何長。獨立頻惆悵。中庭月一方。</text>
<title>避暑李亭和久堂。用高字韻。</title>,<text>快閣臨江逈。風㙜特地高。襟懷初濯熱。眼界不藏毫。水辨東西瀼。山疑大小勞。晩來飛雨爽。淸興落簑舠。快雨朱炎爽。淸詞白雪高。一尊酬軟脚。萬事視纖毫。不厭傳筒數。休辭命駕勞。佳期復延佇。沙岸繫漁舠。</text>
<title>次朴都憲枉駕贈詩隨惠杯螯</title>,<text>大拙誰能化。高人爲我咍。淸貧新活計。風景舊亭㙜。才盡詩難和。尊空客易廻。杯螯落雙手。興動月華開。獨賞中秋月。停杯漫自咍。人間何世界。江上此樓㙜。星漢槎應泊。山陰舫欲廻。淸光相望恨。遅我一尊開。</text>
<title>復呈久堂</title>,<text>餐菊醒還可。無錢客莫咍。三江淸絶地。九日最高㙜。落景牛山恨。長雲鴈陣廻。相逢謀一醉。留待野筵開。</text>
<title>敬次東州詞伯韻</title>,<text>九日淸江望。風流似孟君。銀壺傾爛熳。蘭佩綴繽紛。野客同回席。秋山揔暎雲。飛騰惜暮景。傑句俟酣醺。</text>
<title>贈金子公。用九日韻。子公纔從嶺東回。</title>,<text>領略關東勝。淸遊付與君。仙源惟獨往。世界幾羣紛。鏡浦孤輪月。金剛萬朶雲。菊邊開秀句。一詠倚餘醺。</text>
<title>復用前韻</title>,<text>明時輕傲吏。淸隱愧徵君。節食宜身健。端居屛世紛。龍光空射斗。詞氣欲凌雲。取適三杯興。紅潮帶臉醺。</text>
<title>復呈久堂</title>,<text>文論逢平子。風流接令君。秋江詩共麗。霜葉鬂俱紛。菊亞東籬雨。帆開北渚雲。高軒須暫駐。小酌已先醺。</text>
<title>逢金晦之同賦</title>,<text>誰送城南客。相逢月下樓。童遊非宿昔。吾道是滄洲。秉燭渾疑夢。淸尊可散愁。投閑從老大。萬事儘悠悠。岳色圍平野。江光滿小樓。晩香留菊塢。凉籟動蘋洲。故意無何飮。相逢有底愁。明朝回客棹。淸夢水雲悠。</text>
<title>寄都使君</title>,<text>不見南濠客。天寒獨上樓。靑楓迷楚塞。明月映吳洲。江海相思夢。烟波一望愁。聊將五字律。千里寄聲悠。</text>
<title>次默拙堂緣字韻。寄君翊。</title>,<text>一笑今誰在。重逢是夙緣。淸尊邀霽月。高閣宿春天。惜別關悲緖。觀身悟智圓。從君同結社。送老白雲邊。</text>
<title>晉川君挽</title>,<text>奕世宗英貴。翩翩意氣豪。揚鑣陪日馭。武帳握雲刀。自是忠勤著。居然寵祿高。雍門一曲淚。江漢歎滔滔。</text>
<title>奉次久堂示韻</title>,<text>務屛優閑日。情忘發興時。佳期頻會面。宴語細評詩。村酒淥初潑。臘梅開未遅。世人何刺促。物色莫相疑。世態元無定。襟期兩自如。金門大隱者。栗里逸民歟。風月淸談麈。江山送喜輿。逢迎情爛熳。相酌一樽虗。江社曾遊處。俱非少壯時。漫思千日醉。重誦十年詩。獨鶴歸林晩。閑雲出峀遅。別來梅下約。明月玉人疑。</text>
<title>奉次久堂西行留贈韻</title>,<text>白雪高低嶂。蒼梧上下灘。舊遊那可續。此別也應難。客路經千里。天時過小寒。三星帶片月。相憶幾回看。公歸復西塞。我已渡江灘。盡室雲山遠。通行雪逕難。梅軒新臘動。漁社舊盟寒。忽得風流作。金篦刮眼看。客有山陰興。孤舟候雪灘。佳期何晼晩。畏道自艱難。風景新亭感。關河古月寒。紀行詩滿卷。宜許野夫看。雲林成小隱。風月別前灘。得喪天機淺。行休世道難。誰誇金帳暖。孤詠雪窓寒。寥落徂年感。衰顔鏡裏看。昨夜滄江夢。漁竿白石灘。移棲知計拙。行世愧才難。偃蹇桑楡暖。襟期水月寒。冠峯來爽氣。最愛雪中看。高樓臨遠渚。二水會淸灘。驢背詩何苦。漁簑畫亦難。雪晴銀界濶。月出貝宮寒。西塞山前客。思時獨自看。天機疑輞畫。物色近嚴灘。遇興飛觴促。排詩下字難。雲晴平楚遠。月白大江寒。誰識騷翁趣。傍人只冷看。謝傳西州墅。香山八節灘。風流江左重。歌曲郢中難。歸趁春湖興。行經雪塞寒。窮途阮夫子。靑眼待誰看。故社開三逕。幽居隔一灘。堂纔容膝易。吏爲折腰難。自覺東陽瘦。誰憐范叔寒。暮年雲鳥約。不厭敬亭看。風松疑度曲。雪澗響鳴灘。可學小山隱。休歌行路難。玉蟾詩硯凍。金鴨篆烟寒。淸凈治書業。端宜靜處看。琴曲有風入松。龍山同醉處。高榭壓江灘。久別新春至。相思舊會難。鳳城佳氣滿。銀燭曙光寒。雪翠終南色。迎公拄笏看。</text>
<title>酬聲伯和詩送酒。用前韻。</title>,<text>水鳥迎前櫂。春流漲幾灘。獨歸心不住。頻嚔見何難。秀句開緘爛。香醪蘸甲寒。一觴還一詠。山色上樓看。</text>
<title>赤城客舘。次板上韻。茂朱縣省覲時。</title>,<text>城建霞標赤。山開玉局平。卧仙還九轉。飛閣近三淸。鎭日無何飮。臨流不盡情。翛然朱夏爽。梧月入簾明。還是還丹之還。</text>
<title>其二示縣宰道明</title>,<text>碧嶂連雲矗。晴川夾岸平。風樓迎我爽。酌水贈君淸。河縣安輿喜。彭城共被情。主恩偏感激。丹悃戴天明。</text>
<title>次宗伯朴台別後寄韻</title>,<text>宗伯書回日。風樓客倚時。雲霞開霽月。江漢隔佳期。前度詩名重。平分物色宜。一尊談笑罷。頻嚔爲長思。久堂詩板在壁間</text>
<title>更酬久堂前韻</title>,<text>一騎歸來客。扁舟老去時。江山如有待。詩酒以爲期。比舍逢迎近。開軒眺望宜。重城三日雨。惆悵秪心思。</text>
<title>復疊前韻</title>,<text>倦客初歸後。晴江獨立時。詩壇徵舊令。漁社結前期。捲箔山容媚。移床樹影宜。端居淸事足。浮世復何思。放逸唯眞境。淸狂是醉時。風欞朱夏爽。野客白雲期。適俗元非韻。投閑也自宜。平生久堂老。掃榻我誰思。</text>
<title>復酬久堂</title>,<text>卿月當朝望。春官翊聖時。彩毫干氣象。蘭室托襟期。我自無三語。公何有二宜。吳門命駕興。休起季鷹思。</text>
<title>五日之雨。重城隔弱水。若爲會面之期。觀濤對月。復用前韻。呈久堂台案。</title>,<text>幾日連江雨。高樓眺漲時。廣陵濤較壯。天柱月如期。更侈雙淸景。仍成八詠宜。何人同嘯傲。慰我靜中思。建除觀世理。榮落閱天時。素履從吾願。朱絃孰子期。樓㙜因地勝。鷗鷺近人宜。試聽滄浪曲。中洲可泳思。</text>
<title>寄道明。用前韻。</title>,<text>湖嶺看雲客。江樓聽雨時。同歡疑昨夢。一別近秋期。喜惧還相並。興居定自宜。寂寥長夏信。盡日費吟思。</text>
<title>久雨江漲</title>,<text>積雨風濤壯。高樓眺望開。湖疑移洞蠡。客似卧蓬萊。島嶼秋毫末。帆檣疾馬來。更看奇絶處。須上水中㙜。何日天休雨。今朝江出雲。洪濤傾地軸。洚水警乾文。海若寧誇大。龍公政闘羣。白頭靑嶂月。晴候占靈氛。</text>
<title>復呈久堂</title>,<text>少日凌雲賦。長風破浪時。踈襟繫雅望。峩冕際休期。自有江湖樂。應從進退宜。白駒如可縶。林下暫休思。踈慢寧違性。遭逢亦繫時。終爲鏡湖客。自有剡溪期。宿習看詩妄。相過問酒宜。孤舟垂釣處。淸夢幾回思。</text>
<title>復用開字韻。呈久堂求和。</title>,<text>永日愁誰語。連江雨未開。書無南國鴈。賦有北山萊。紫陌朝初散。淸尊客不來。何時出郭興。霽月上東㙜。</text>
<title>復用江漲韻</title>,<text>大陸渾成海。高峯半入雲。莊誇秋水語。枚騁月濤文。倒瀉傾鮫室。翻飛失鷺羣。東樓觴詠興。爽氣散炎氛。</text>
<title>更步時韻</title>,<text>瀼水東西住。扁舟上下時。自同稱漫叟。何必羡安期。雨色浮雲破。江光落景宜。一壺沽滿眼。君可賁然思。</text>
<title>對月獨酌。復疊前韻。</title>,<text>滄江水落夜。靑嶂月生時。客有一尊酒。誰爲千歲期。漁簑詩自好。氷簟夢還宜。托興渾佳境。悠悠寄詠思。</text>
<title>別稷山縣宰金聲伯</title>,<text>宛轉終南色。蒼茫漢水波。重逢那似昔。此別更如何。閱歲悲歡促。摶沙聚散俄。赤城湖界近。春日可相過。</text>
<title>次酬蓮坡</title>,<text>白雪人高卧。淸篇眼忽開。誰誇金帳暖。須揷玉缾梅。字重翩翩翰。愁輕淺淺杯。應知子猷舫。興盡月中廻。</text>
<title>奉蓮坡。復酬前韻。</title>,<text>雪月當樓爽。江山四望開。尤工摩詰畫。誰賦廣平梅。孤詠頻添卷。淸愁不放杯。靑蓮南郭老。詩幾遆筒廻。</text>
<title>復和久堂。用前韻。</title>,<text>久濶重城隔。相逢一笑開。雪峯千朶玉。春信數枝梅。暫輟芭蕉啓。頻傾竹葉杯。江天參月後。放閤客初廻。</text>
<title>金兵使 漢文 挽</title>,<text>戎閫專麾重。兵家受射材。麒麟何日畫。笳皷幾時廻。白羽空塵匣。靑萍已繡苔。平生同閈義。題挽一含哀。</text>
<title>題柱</title>,<text>蜀客凌雲氣。長安在日西。鯤鵬運海翼。騏驥騁風蹄。繫駟雄心詑。昇僊壯節題。漢廷多俊傑。待詔卽金閨。</text>
<title>高別坐 嶰 慈堂挽</title>,<text>戚戚城西葬。親賓又哭之。叩盆纔隔月。銜索奄同時。積雪開新竁。寒楊起夕吹。棘欒終孝戒。唯自勖先思。</text>
<title>奉次久堂韻</title>,<text>京國歲華暮。客堂秋夜徂。寒螿淸露下。落葉小庭隅。古調朱絃澁。時名白璧沽。烟簑歸去興。呼我一漁夫。原韻 久堂夢裏江湖大。愁邊歲月徂。寒雲垂屋角。殘菊倒墻隅。人遠詩誰和。年荒酒未沽。唯思杜陵老。踈放詠狂夫。</text>
<title>遊林尙書亭 茂朱縣省覲時</title>,<text>恩重寧親日。身輕散秩時。芳樽移晩興。錦瑟侑新詞。仙隱今梅尉。風流古習池。陽春召烟景。酩酊我爲誰。麗日明春服。搘筇散客愁。松高巢白鶴。草軟卧靑牛。俗物何曾着。仙源此可求。桃花隨錦浪。直欲問漁舟。</text>
<title>風樓漫興</title>,<text>邑宰彈琴日。風樓得我居。碧窓開宿鳥。朱檻玩游魚。碁席留僧話。詩牋倩客書。一尊延賞興。看竹更肩輿。峽束開千嶂。樓高俯一郊。東華疑昨夢。南國少新交。浴鷺盤渦渚。游蜂豔蘂梢。誰能從我醉。野榼載芳肴。</text>
<title>共坐川邊盤石。示茂宰。</title>,<text>客路身何倦。春遊興不違。情懷同爛熳。節物轉芳菲。繫馬巖花落。銜魚水鳥飛。翻思淸漢上。垂釣白雲磯。</text>
<title>赤裳城</title>,<text>列岳開天險。重關得地雄。化工千劫衛。壯力五丁通。古壑長留雨。層㙜可御風。尋春兼眺賞。花重古禪宮。</text>
<title>藏史閣</title>,<text>東國奎文朗。名山太史藏。誰抽金匱閟。時曝竹書光。福地森然儼。淸朝煥有章。煌煌列聖業。千載自休昌。</text>
<title>大別舘</title>,<text>客有凌雲想。時登偃月城。西山來爽氣。南國播詩聲。但欲長安近。誰令蜀道平。出關春已暮。宸北望神京。</text>
<title>護國寺</title>,<text>蘭若春深處。花明客倚欄。遙岑時見雪。幽澗晝生寒。古榻香初燼。殘碑字欲漫。逢僧聊一粲。持贈翠琅玕。虎伏雙崖壯。僧留一院深。苔痕侵屐齒。霞影落杯心。賦筆天台色。風松太古音。廉㙜山一頂。移席更登臨。</text>
<title>霞標樓</title>,<text>發興雲山遠。尋春杖屨勞。晩霞標碧峀。朝日漲紅濤。豪氣元龍爽。詩名落鴈高。花籌須痛飮。世外可冥逃。</text>
<title>按廉㙜</title>,<text>疊嶂排霜戟。層㙜擁石屛。揚旗掃雲霧。擊鼓動雷霆。誰上金城略。宜題劒閣銘。綢繆迨未雨。南服固門扃。</text>
<title>風樓口占</title>,<text>春度寒風閣。人閑一釣翁。澄潭催網集。翠壁間花叢。客榻愁全减。官樽酒不空。落霞初散綺。閃映曲闌東。</text>
<title>除郡後値初度日。示茂宰。任沃川時。</title>,<text>數上蓬萊殿。纔乘栢府𩣭。拜箋諸宰後。奉檄二湖中。列郡榮親日。承家愧祖風。懸弧逢令節。一物荷天公。</text>
<title>戱題示茂宰</title>,<text>獨立浮塵外。能容泛愛前。湖山淸絶地。花柳艶陽天。睡穩高仙枕。身閑上釣船。漫疑官是隱。却笑客如禪。</text>
<title>次久堂尙書贈韻</title>,<text>久忝登諸省。仍思領一州。安排聊寄傲。進退詎忘憂。客興違今雨。吾鄕阻昔遊。淸風江漢濯。暇日暫來休。原韻 久堂聞說絃歌宰。思鄕別沃州。悠然江漢眺。銷却二千憂。雨脚難相就。雲心秪共遊。自嗟爲吏部。無計醉眠休。</text>
<title>贈淸風府伯任萬休令丈 名有後</title>,<text>寒碧風流宰。全家道氣濃。一琴觀政化。雙舃躡仙蹤。梅柳春猶淺。雲山翠幾重。願從句漏令。丹訣駐衰容。</text>
<title>次燕喜樓板上徐四佳韻。贈趙縣宰。</title>,<text>快閣開襟爽。芳郊似掌平。春寒花信澁。沙晩鷺絲明。長笛新詞闋。淸樽一笑迎。明朝牽世務。信宿最關情。</text>
<title>次聚遠亭板上鄭湖陰韻。贈同年全進士 孝承。</title>,<text>客有登高興。堂傳聚遠名。白雲猶望眼。黃鳥亦離聲。傲吏宜三黜。良辰樂二幷。淸樽問深淺。且莫惜吾行。未覺攖時議。吾慚吏隱名。酒因醒後悔。詩乏畫中聲。節序初逢夏。離愁却望幷。溪堂相送罷。客與月同行。</text>
<title>遊茂溪前島</title>,<text>遠樹團晴野。輕霞落晩洲。漁翁靑蒻笠。騷客木蘭舟。暇日容杯酒。臨流聽棹謳。歸來今覺是。柰此惜離愁。</text>
<title>寒風樓得一律。寄呈久堂求和。</title>,<text>柳外淸溪轉。樓前疊嶂明。何時焚醉籍。底處了詩盟。避俗身將隱。休官事自平。簾㫌雲不動。黃鳥喚新晴。次韻 久堂別來添白鬢。歲去屬朱明。㙜豸驚新觸。江鷗待舊盟。一春灘月破。千里峽雲平。何日相酬地。垂綸擬晩晴。</text>
<title>沈營將 樑 挽</title>,<text>一榜同宗好。相逢意氣多。揚旗騰士馬。拓戟放酣歌。歷歷湖關夢。滔滔錦水波。平生投筆志。勳業竟蹉跎。</text>
<title>秋江甚麗。思欲泛舟。漫成二律。</title>,<text>遠峀拖靑靄。斜暉蕩碧寥。影踈秋浦樹。聲落暮江潮。任是遭官謗。何須解客嘲。天風橫一篴。直欲泛蘭橈。病起無多酌。詩成獨自謠。明河新雨洗。碧樹早霜凋。雲氣簾㫌潤。江聲斗柄搖。滄洲思泛月。誰和客吹簫。</text>
<title>遣興</title>,<text>隱几聞秋籟。鉤簾待月來。悠然方自適。識者也應咍。綺語多生習。黃庭一案開。烟磯垂釣興。無意畫雲㙜。</text>
<title>和久堂韻</title>,<text>遯世非長往。休官又獨來。當筵雙袖拙。背面幾人咍。肺病樽罍遠。詩功筆硯開。莊生虗白室。何物累靈㙜。秋水盈盈隔。天機衮衮來。獨醒誰有問。同病漫相咍。齒自無心落。眉何滿額開。前江新月湧。候客上東㙜。</text>
<title>晦之以詩告別。和韻却寄。</title>,<text>好音纔莞爾。離恨却茫然。鴻燕飛相背。夔蚿笑自憐。吟詩黃菊畔。送客白雲邊。一夢通三峽。應隨月共圓。</text>
<title>沈判官宗叔內挽 光泗</title>,<text>白首盟偕老。閨儀對伯鸞。慶鍾蘭玉美。詩悼簟床寒。契活思前說。門闌憶舊歡。曉來哀挽咽。孤燭洞房殘。</text>
<title>次權悅卿韻</title>,<text>郭外誰相訪。江西獨見君。交情如少日。世態幾浮雲。木落千峯秀。天長二水分。一杯談未了。興入白鷗羣。爲訪滄浪客。襄陽舊使君。共驚雙鬂雪。相對一鑪雲。蕭瑟烟霜凈。蒼茫浦嶼分。暮年漁釣約。世外可同羣。</text>
<title>復次權悅卿</title>,<text>舊遊時記我。佳句幾酬君。雪棹懷安道。玄亭過子雲。湖山俱自得。風月可平分。欲謝人間世。超然獨出羣。豹直龍驤衛。明時可報君。街鐘回紫陌。陛戟近彤雲。夢罷聞廵警。詩成覺夜分。壯元聲價重。冀馬已空羣。</text>
<title>訪悅卿更和</title>,<text>灞岸梅開未。淸香欲贈君。騎驢踏橋雪。喚鶴度江雲。興入天機動。詩將物色分。誰家金帳暖。冷淡笑吾羣。</text>
<title>李水使 敏發 挽 代作</title>,<text>海鎭樓船將。堂堂八尺軀。弱冠能好武。投筆耻爲儒。落拓猶豪習。沉冥混酒徒。平生姻戚義。存沒一嗚呼。</text>
<title>次姚合遊春二首 月課</title>,<text>召我陽春景。天晴眺望遙。看花停野騎。乘月度江橋。白小初抽網。文無可採苗。竹西霞影裏。又指酒旗飄。麗日雙柑興。芳郊綠盖歸。春雲頻染翰。花雨漫沾衣。谷鳥參差響。山蜂上下飛。良辰最解惜。霜鬂鏡中稀。</text>
<title>權奉事 尙準 挽 其兄至叔使燕纔廻</title>,<text>使節靑春返。天倫樂事知。重逢桃李月。應感鶺鴒詩。一病還俄頃。孤兒只孑遺。城南開眼地。撫跡忽參差。</text>
<title>李進士 命龜 挽</title>,<text>校歲誰聞健。居隣早識君。交情唯淡水。往跡是浮雲。忽惜風燈盡。曾憐雪榻勤。束蒭違一哭。灑涕暮江濆。</text>
<title>淳昌試院。次茂長倅韻。</title>,<text>試院初聯榻。樓居宛列仙。風流如少日。交契可忘年。綺燭論文細。金壺勸酒偏。明朝相別恨。誰與和新篇。</text>
<title>次申進士 命晠 韻</title>,<text>浦溆風潮入。簾㫌暮景移。杜陵雙鬂感。平子四愁詩。星月光芒動。魚龍叫嘯悲。憂時耿丹悃。孤燭夜眠遅。</text>
<title>嚴左尹 鼎耉 挽</title>,<text>久罷承明直。仍休北闕書。高歌常侍老。淸守子雲居。一病須良藥。三霜泣孝廬。浮生誰滿百。題挽涕沾裾。</text>
<title>次晦之韻</title>,<text>漫道長安樂。逢春似楚悲。故人猶昔疾。老我少新知。綺語兼傳札。芳醪更把巵。眼中浮世變。卽此共襟期。卽事須乘興。何人浪作悲。春流沙際響。花信雨中知。黃帽撑烟艇。靑帘喚酒巵。相思便命駕。霽月客同期。自是悠悠者。寧爲戚戚悲。詩無烟火語。興有水雲知。辟穀須仙藥。行茶代客巵。春晴江漢眺。應待看花期。辛亥作詩語。亦帶饑色。</text>
<title>春坊直廬</title>,<text>御柳低靑瑣。宮庭凈白沙。茶添金井水。案映玉盆花。舞鶴迎新月。流鸎隔晩霞。官閒淸事足。也勝子雲家。</text>
<title>悼久堂 任安邊時</title>,<text>忽忽江樓別。公西我北之。重逢曾有約。同病幾相思。親在魂應泣。兒歸瞑不知。鶴城前度地。淚逬卷中詩。</text>
<title>遣悶</title>,<text>雪嶺踰千里。雷封滯一方。病深猶卧閤。身倦漫思鄕。商絶魚蝦市。民稀米穀塲。憂時空繞壁。關樹月蒼蒼。重嶺傳烽小。孤城擊拆閑。敲窓風動竹。捲箔月生山。別夢渾迷蝶。歸心欲放鷴。獨吟官燭畔。雙鬢有詩斑。</text>
<title>寄二弟</title>,<text>湖嶺難爲別。天倫遠莫俱。親年兼喜惧。時事轉艱虞。簿牒身仍倦。田園計已迂。當官須共勉。字惠在民蘓。</text>
<title>晩泛鶴湖 湖上有元帥㙜</title>,<text>海嶠金鰲立。晴湖白鶴來。澄光浮沆瀣。秀色近蓬萊。落日移仙舫。長風倚帥㙜。中流橫一篴。奇興入詩催。</text>
<title>宿李生草堂。次壁上韻。</title>,<text>世外山如約。樽前酒共斟。扁舟乘逸興。長笛和高吟。霽月蓬萊頂。微雲河漢心。草堂容一宿。花逕可重尋。</text>
<title>贈李生</title>,<text>漫有臨湖約。仍成載酒過。嶺雲晴似絮。海石綠如蛾。候我佳期晩。逢君逸興多。平生會心處。莞爾一漁簑。</text>
<title>鶴樓晩酌</title>,<text>海嶠收殘雨。官樽霽月來。樓居仙縹緲。庭舞鶴毰毸。醉憶滁翁樂。詩慚謝守才。婆娑娛晩景。不管簿書堆。</text>
<title>次李長卿 殷相 宿高山舘寄韻</title>,<text>曉燭咸關夢。殘雲楚峽疑。客回春盡日。宴罷曲終時。更憶樽前興。重吟辟上詩。淸歡同爛熳。惆悵此相離。</text>
<title>廣石菴</title>,<text>不識茅山路。初看廣石奇。林深絃鳥語。水凈鑑僧眉。野席詩新就。官厨酒暫隨。慇懃支許契。聊與結幽期。茅山村名。</text>
<title>靈隱菴</title>,<text>丈室蓮峯峻。輕輿石逕脩。午陰移客席。雲氣滿僧樓。鶴踏三花樹。龍藏九曲流。誰將噀雨術。一解老農憂。</text>
<title>七月望。避暑凝香閣。</title>,<text>古柳鸎巢暗。新蓮鶴頂紅。秋炎凉似水。晩雨爽隨風。繡閤池光動。銀橋灝氣通。一樽仍待月。移倚曲欄東。蓮是錢塘種鶴頂。</text>
<title>客舍白日塲。用昨夕蓮堂韻。</title>,<text>曉角城鴉起。懸題海旭紅。摛詞摹月露。皷氣奮雷風。歲有西成望。人皆北學通。會看飛動意。送爾九霄東。</text>
<title>復和諸儒 是夕行小宴</title>,<text>細酌香醪碧。初筵爉燭紅。曲江須泛月。滄海可乘風。漫道三山隔。終看一葦通。宴酣河影轉。淸淺綺樓東。</text>
<title>復用前韻書懷</title>,<text>漢署憐垂白。天街踏軟紅。匡時羞諫草。治郡慕儒風。嶺海秋期阻。鄕園曉夢通。一帆孤鴈外。歸興憶江東。</text>
<title>前韻五六疊</title>,<text>佳人呼五白。秀士詠三紅。務屛南樓月。農邀北海風。竹凉開戶引。山翠捲簾通。細學蘓仙興。題詩滿浙東。農民以北風歲穰。秋露垂珠白。朝霞散綺紅。蘭舟遵曲渚。鐵笛響西風。野濶鴉千點。天高鴈六通。醉看人影亂。斜日畫橋東。</text>
<title>題叢石</title>,<text>削玉圍屛障。飛虹揷棟梁。橫瀾撑砥柱。觀日湧扶桑。石勢參天造。雲根接海長。化工勞意匠。六六費雕章。</text>
<title>同南觀察 九萬 遊國島</title>,<text>浩劫擎鰲柱。神功架石梁。萍浮山一頂。屹立海中央。上客回金節。羣仙勸玉觴。倚酣移掉晩。沙鳥共翺翔。</text>
<title>定平客舘。次板上韻。</title>,<text>節序嘉平後。樓㙜暮景中。傳烽西嶺雪。吹角北溟風。細酌銀壺淺。孤眠翠被空。壁間多秀句。攀詠敢爭工。</text>
<title>憇元山</title>,<text>寂歷離亭晩。蒼茫客路賖。匏樽南畒饁。漁皷北船撾。碧浪門前海。紅棠席下沙。僕夫扶我起。山日竹西斜。</text>
<title>和李生</title>,<text>小閣虗明裏。前村杳靄間。岸巾朱夏爽。捲箔白雲閑。歷歷沙邊嶼。依依雨後山。孤舟何處客。垂釣不知還。放浪形骸外。優游嘯詠間。題詩渾漫興。對景未全閑。快雨三庚暑。澄江兩岸山。東鄰邀韻士。每趁月中還。</text>
<title>對戒休兩李生同賦</title>,<text>放跡容居墅。恩波較乞湖。乾坤雙眼濶。風露一身孤。岳色搖詩筆。江光泛酒壺。坡翁淸禁直。勝對郭煕圖。靄靄烟籠渚。蕭蕭雨滿湖。帆檣估客集。簑笠釣翁孤。興到頻揮翰。閑來共挈壺。壁間炎氣爽。暮雪掛新圖。</text>
<title>座中戱贈李馨叔</title>,<text>錦字春無信。粧樓晝不封。赧然霜鬂颯。孌彼畫眉濃。飛絮誰家落。行雲昨夢逢。厭郞年紀大。敎妾若爲容。</text>
<title>七夕呼韻</title>,<text>碧落雙星會。明河一道橫。幾憐牛渚隔。俄報鵲橋成。靈雨滂沱淚。仙家婉孌情。佳人多乞巧。曬腹笑書生。</text>
<title>遣興</title>,<text>白露蒹葭冷。蒼烟浦溆迷。病蘓初換裌。身倦獨扶藜。寄句隨鴻信。傳杯佐蟹臍。江鄕秋興淺。更憶碧山棲。</text>
<title>秋雨</title>,<text>病卧淸漳客。愁逢八月霖。灘聲秋水大。雲氣暮山深。潤壁琴絃緩。䨪窓燭燼沉。蕭騷徂序感。詩和候虫吟。</text>
<title>閑述</title>,<text>曉枕翻江夢。晴窓嚥日光。井華浮茗椀。花影繞書床。老氏玄修學。羲經白賁章。我纓元自㓗。何用濯滄浪。</text>
<title>李敎官 鰲 挽 代作</title>,<text>雲山閑者主。江國醉爲家。獨賞龍門雪。將看漢渚花。重來空舊約。適去奄長嗟。夙契諸郞好。挽題淚墨斜。</text>
<title>題畫鶴障</title>,<text>夢揖橫江鶴。飛仙若可招。須乘赤壁舫。擬和綵雲簫。碧落奎星返。丹丘羽駕遙。忽看雙障上。畫態動生綃。</text>
<title>金正郞晦之遷葬挽</title>,<text>冥漠泉㙜友。時憑夢裏容。篠驂思舊戱。馬鬣愴新封。魂化歸來鶴。蹤隨滅沒鴻。束蒭違一哭。江峽暮雲重。</text>
<title>九月之望。會江樓。次洪伯涵韻。</title>,<text>白頭靑嶂月。江檻九秋凉。朏魄盈虗理。高歌窈窕章。新晴桂輪影。舊約菊樽香。正好今宵賞。相留送夕陽。</text>
<title>廣陵途中</title>,<text>翳翳林端景。行逢谷口樵。民居依古樹。客路取新橋。浪跡同秦贅。淸愁自楚謠。良朋相望恨。應有隔江招。</text>
<title>洪國卿寄示新刊玄洲集。次其題跋之韻。</title>,<text>曾誦彤雲句。新看繡榟行。承家同令聞。曠世自高情。宇宙長留卷。江河不廢名。眉蘓文藻盛。袁額亦詩聲。</text>
<title>向廣陵村庄。午憇奉恩寺。次僧軸韻。</title>,<text>小嶼沙邊矗。淸江寺下深。山光濃佛頂。鸎語閙花陰。故友同遊約。新莊獨往心。幾回從此路。秋景可重尋。</text>
<title>寄梅澗李都憲。兼示泛翁。梅澗以言事被劾。來住玄石江村。</title>,<text>聞道西湖墅。來停栢府𩣭。試看消長理。誰識是非公。好雨隨新化。閑雲過太空。竹磯須我友。同拂一絲風。</text>
<title>復答梅澗</title>,<text>陌上朝銀燭。門前繫玉𩣭。文華耀先閥。名論冠諸公。北海樽醪滿。南柯枕夢空。天香猶在袖。飄拂一江風。</text>
<title>次柳持憲起之。和贈之韻。</title>,<text>我衰羞皓鶴。君健躍靑𩣭。答難論方朔。醒狂笑次公。晩沙明似雪。晴嶂翠浮空。勝日新知樂。談霏玉麈風。</text>
<title>泛翁，梅澗泛舟來訪。次謝贈韻。</title>,<text>眼底江湖廣。閑中夏日長。移舟玄石瀨。捲箔碧山陽。逸興頻浮羽。淸詩幾和章。𠫤情寧去住。送客下樓忙。原韻 國卿昨晩偶成會。猶敎餘興長。仍携李太白。同訪沈東陽。大道三杯酒。高樓八詠章。還嗟一人少。更耐別離忙。起之有約不來。弼卿是日入城。</text>
<title>前韻三疊。更酬梅澗。</title>,<text>漢渚漁竿客。曾騎仗下𩣭。感時悲杜子。藏世憶龎公。老筆詩猶健。淸樽酒若空。故人相訪約。寧阻石尤風。坡詩。仗下曾騎玉輅𩣭。</text>
<title>次梅澗舟中韻。席上贈別。</title>,<text>縹緲高樓逈。蒼茫二水長。風流逢勝友。節序過端陽。客榻江湖樂。奚囊月露章。佳期從此隔。歸駕不須忙。</text>
<title>三疊前韻。寄泛翁。兼示起之。</title>,<text>對榻開襟爽。看山引興長。騷壇高郢曲。紙價重衡陽。健筆凌雲氣。新詞織錦章。休文消瘦久。日覺和酬忙。</text>
<title>次國卿韻。贈趙嶷望之任茂朱。</title>,<text>地逈南關路。天高北斗城。客多捐玦恨。君獨佩符行。風閣朱炎爽。霞標赤岳明。舊遊餘一夢。詩賀遠飛觥。</text>
<title>次酬泛翁兼示起之</title>,<text>投轄西湖飮。維舟古樹陰。同酬瓊佩句。相照玉壺心。志氣窮猶健。交情老更深。風流還一笑。誰效洛生吟。</text>
<title>雨中復寄泛翁</title>,<text>忽値連江雨。初褰積霧陰。微凉供穩睡。爽氣醒煩心。岳色詩爭秀。江流酒共深。朝來應志喜。欲和郢中吟。</text>
<title>抽古韻漫成</title>,<text>楚雨迷江浦。嵩雲隔禁城。侍臣皆浪跡。淸世少完名。濠上魚游樂。槐南蟻慕榮。葵心元向日。長拱戀君情。</text>
<title>次戒休韻</title>,<text>積雨初晴後。高樓遠望時。閑愁將進酒。佳景捴宜詩。渚樹濃靑靄。庭苔染碧滋。俗人難共語。心事卯君知。</text>
<title>次梅澗韻</title>,<text>岳麓懷人句。江樓候客時。佳期應不隔。淸事捴相宜。凉榻同觴詠。踈簾又奕碁。須携桃竹杖。莫怕化龍陂。</text>
<title>寄泛翁，起之。</title>,<text>並世誰同調。三人我有師。雲山遙對酒。沙鳥近聽詩。漫興滄洲濶。幽期夏景遅。劉郞與元九。何處不相隨。</text>
<title>次泛翁韻</title>,<text>短燭孤懷耿。危冠壯髮凋。江雲消老火。秋氣集芳條。久放踈人客。端居遠市朝。相思同不寐。凉雨滴庭蕉。原韻 泛翁銀漢雙星會。靑梧一葉凋。天時空晼晩。田畒轉蕭條。漫詠懷良友。端憂爲聖朝。絺衣初換裌。凉意在芭蕉。次韻 起之節過雙星會。時催萬物凋。蛩音依弱草。蟬唳抱纖條。壯志憐成老。閒蹤阻入朝。浮榮元似夢。覆鹿卽看蕉。</text>
<title>逢洪殿中九言。次聯句韻。</title>,<text>捲箔雲生峀。扶筇日涉園。江湖身已放。丘壑道應存。但覺天機靜。渾拋俗事繁。逢君傾盖地。童子自譍門。</text>
<title>前韻有懷尤菴相公</title>,<text>道屈長沙傅。秋荒獨樂園。沅湘流不盡。凡楚問誰存。鴈斷關雲暗。霜凋海樹繁。憂端何澒洞。江岸掩柴門。</text>
<title>次泛翁韻</title>,<text>鶴鳴霜月曉。蛩語竹林秋。感物憐君意。傷時助我愁。相逢悲楚老。羣戱笑秦優。夕望通南浦。依然獨上樓。</text>
<title>呈泛翁三疊</title>,<text>酒社相携飮。漁舟自學操。襟期灑蘭雪。詞藻敵風騷。急雨灘聲大。爭秋岳色高。淸關與世隔。閑事屬吾曹。客去樽仍在。詩來筆更操。伯倫思枕麴。長吉可奴騷。逸興滄洲遠。佳期素月高。扁舟同理釣。報道舊儀曹。雜佩何須綴。流絃漫自操。誰論中壘牘。休詠左徒騷。處困心常泰。居卑氣更高。悠然曠世感。死葛勝生曹。</text>
<title>與任文仲席上同賦</title>,<text>遠峀圍沙渚。高樓壓水天。釣磯留宿鷺。漁戶起秋烟。漫興題新詠。淸談攪醉眠。待君分華約。招我碧雲篇。</text>
<title>次梅澗韻</title>,<text>逸興渾如昨。風流映四筵。秋光拖鴈起。江色傍舟牽。更把三杯酒。重酬五字聯。留看菊塢月。佳客莫言旋。</text>
<title>泛翁座中賦一律。次其韻。是日。泛翁冠其子萬迪。</title>,<text>樂事閑中最。秋容雨後新。社筵仍小集。冠服卽佳辰。丹鳳將雛曲。蟠桃結子春。菊邊霜鬂亞。笑我一陳人。</text>
<title>朴晦叔上游舟行。詩以贈別。</title>,<text>淸漢連天廣。孤帆盡日征。時危甘屛跡。志屈任藏名。入剡行應是。歸盤有底爭。最憐遊子淚。嗚咽助江聲。</text>
<title>次泛翁。再疊新韻。</title>,<text>節序驚頻換。江山賞更新。誰從雪堂月。共會煖爐辰。一詠詩中畫。三杯若下春。佳期應不隔。曉嚔爲何人。古俗十月有煖爐會。</text>
<title>抽古韻與戒休同賦。寄泛翁。</title>,<text>杖屨同三逕。亭㙜近一江。藏名宜酒肆。放跡着漁艭。月色浮仙嶠。卽仙遊峯。 奎光照客窓。君應閑似我。沙鳥自成雙。</text>
<title>又示戒休</title>,<text>薄暮潮侵岸。寒空月蘸江。淸光不假燭。輕浪欲飛艭。嘯詠頻同榻。風烟共一窓。可憐鴻鴈影。翔集更聯雙。霜華寒擁壁。風色浪翻江。有酒甞新甕。無錢買小艭。殘香餘菊塢。芳信隔梅窓。書著窮愁日。誰酬白璧雙。</text>
<title>十月望。鄭海州 采和 有酒相邀。病未赴會。用任文仲韻。兼示泛翁。</title>,<text>赤壁千年勝。蘓仙是日遊。君應藏斗酒。我欲赴扁舟。一病唯高枕。孤懷獨上樓。題詩違夙賞。寄謝舊朋儔。</text>
<title>次壺隱韻。寄泛翁。</title>,<text>綠酒盈樽味。淸詞染翰光。蘇仙歌水調。楚客感年芳。夜雨迷湘浦。晨鐘隔景陽。佩蘭從偃蹇。應不換金章。</text>
<title>次壺隱韻。兼酬梅澗。</title>,<text>雪月宜新賞。江山待舊遊。同垂任子釣。更泛李膺舟。歲晏空懸榻。天寒獨倚樓。相逢傾意氣。軒輊豈常儔。</text>
<title>次泛翁留別韻</title>,<text>隻字爭詩警。深情共酒濃。江澄携謝眺。樓逈倚元龍。倦客無安席。窮途不改容。慇懃竹林社。此別更相逢。</text>
<title>次諸友賞梅韻</title>,<text>雪榻看花會。詩牋和客催。孤査先臈破。一線趁陽回。點綴香圍座。橫斜月映杯。佳期當歲暮。更賞漢濱梅。北陸雲陰凍。南枝暖氣催。雪芳蜂不識。仙夢鶴同回。詩幾酬瓊案。香應泛玉杯。移來須健步。悔未植庭梅。</text>
<title>別李汝言赴海西佐幕</title>,<text>校歲俱衰境。淸樽惜別時。雪程驅馹倦。錦字附鴻遅。海幕非千里。天星隔一期。獨憐名下士。覊絆惱吟思。</text>
<title>雪夜有懷泛翁，梅澗。次其前日示韻却寄。</title>,<text>白戰星堂雪。蘓仙翰墨林。興來聊獨賞。詩罷自長吟。淡月籠銀燭。遙山露玉簪。此宵懷二友。揔是百年心。</text>
<title>次梅澗韻。兼示泛翁，壺隱。</title>,<text>鐘漏脩門隔。簾鉤落月西。醉能思舊約。詩自寄新題。出郭村非遠。沿江路不迷。懷人淸夜永。和夢聽隣鷄。</text>
<title>次泛翁送示聯句韻</title>,<text>北巷脩同社。西湖住幾時。英賢多不遇。踈懶百無宜。對雪難乘興。停雲漫遣思。爐香添一炷。詠爾卷中詩。</text>
<title>走酬時字前韻。呈泛翁，梅澗。</title>,<text>漫信江湖約。偏憐雪月時。佳期乘興促。美景賞心宜。舊會無何飮。平居有所思。知音猶不隔。題贈幾新詩。</text>
<title>次朴晦叔。用杜韻。</title>,<text>鳳穴無凡羽。龍門有世家。高詞和白雪。晩節賞寒花。幕府身應倦。雲山路不賖。更思方外去。同煉鼎中砂。晦叔從仕訓局郞。地僻藏幽逕。天寒掩小堂。漁簑江上畫。梅蘂雪中香。白髮羞看鏡。靑錢恐澁囊。少游淮海士。詩興較誰長。</text>
<title>前韻又酬道明，戒休。</title>,<text>客路通梅嶺。春星照草堂。兄酬仍弟勸。酒綠更茶香。斗粟聊淹駕。金緘正括囊。壽籌添海屋。西日愛舒長。雪盡三江渚。春回五柳家。韶顔凋晩景。醉眼翳空花。近岸梅初嫰。前村酒可賖。從君問衰白。試覓葛仙砂。</text>
<title>次泛翁韻。示道明。泛翁詩語。有相訪之約。</title>,<text>海嶠看雲日。江樓對月時。相逢同秉燭。欲說各停巵。薄宦棲棲倦。浮生冉冉衰。春城梅柳節。更有故人期。</text>
<title>逢李承旨君實。醉中抽韻同賦。</title>,<text>雨後江山麗。樽前笑語淸。醉應憐故態。詩欲和新聲。耐疾身猶健。休官事自平。銀㙜渾似夢。不是厭承明。一闋西江月。相逢此調奇。行藏今覺是。酩酊爾爲誰。芳渚春遊客。晴波暖浴兒。過墻村釀薄。猶可賭新詩。結廬山澗曲。耕野意何如。節候三春半。湖光一雨餘。舊遊思白社。新作過黃初。欲泛桃花浪。休猜入洞漁。李令纔經重病。入峽治農。詩中云。</text>
<title>同知洪 起淵 挽</title>,<text>羽隊陪仙仗。城陴扈玉鑾。賞恩因此重。壽福最終完。戱綵兒孫樂。橫金野老看。閑樞蒙祿秩。泉路有餘歡。</text>
<title>別梅澗江陵壺隱月城酒席。次泛翁韻。</title>,<text>二子之官日。羣朋惜別情。雲龍欲相逐。鴻燕不同行。海濶臨瀛舘。天長樂浪城。閉門江畔客。求友聽鶯聲。</text>
<title>戱次梅澗韻</title>,<text>吏隱臨瀛伯。肥華不病羸。務閑孤詠夕。身健獨眠時。妓夢何須解。仙粧且莫疑。鏡湖應啜飯。誰與細傾巵。趙石磵宰江陵。有妓夢詩。蔡湖洲戱言曰。鏡浦喫飯。仙粧卽紅粧故事。</text>
<title>同韻。又和泛翁。</title>,<text>華鬢俱衰相。君強勝我羸。成虧觀物理。榮落閱天時。出世山如約。忘機鳥不疑。相邀江漢月。對榻引深巵。</text>
<title>逢都和叔。卽席同賦。</title>,<text>幾憶曾遊處。重逢泛愛前。友聲黃鳥樹。江色白鷗天。故意傾深盞。新愁寫短篇。期君留洛日。更赴野亭筵。忽遇南濠客。重遊宛洛時。耽書元凱癖。識字子雲奇。浪跡鴻飛遠。榮名蟻磨遅。借聽能會意。指我碧山期。和叔號南濠有聾病落句云。</text>
<title>次戒休訪李君實韻</title>,<text>席下江沙白。磯邊夕照紅。夢懸雙鳳闕。身放一漁翁。命駕從閑客。譍門慣稚童。囊錢莫羞澁。斗酒換新豊。</text>
<title>放回後。孟休徵，宋漢卿 昌 來訪。抽杜韻醉吟。</title>,<text>遠渚收微雨。高樓俯碧流。重來人似鶴。久放客隨鷗。一壑能藏世。三刀莫夢州。佳朋同命駕。寬我獨醒愁。</text>
<title>寄泛翁。用漢章觀漲韻。</title>,<text>積雨風濤壯。高樓暮景賖。魚龍移窟宅。鷗鷺失汀沙。漢廣猶通葦。天長欲泛槎。親朋詩一紙。興入酒帘斜。</text>
<title>逢大玉席上同賦</title>,<text>快閣新晴眺。孤舟晩渡橫。誰誇詩筆健。相對鬂絲明。別浦雲猶濕。圓沙鷺不驚。庚炎渾覺爽。容易一樽傾。野外誰看客。樓中忽對君。一樽消永日。萬事寄浮雲。放跡重城隔。幽期半華分。莫違同社約。沙鳥近人聞。附和韻 大玉出郭仍庚日。登樓卽卯君。烟檣藏晩渚。風箔捲晴雲。宇宙炎凉際。湖山氣勢分。陶然今夕醉。世事不須聞。</text>
<title>雨中簡寄泛翁</title>,<text>捲箔時觀雨。憑欄水泛空。江橋霑酒幔。沙岸繫漁篷。昔疾良行藥。新詩近隔筒。邀賓當許馬。幾待杜陵翁。</text>
<title>賦晴</title>,<text>江濶登樓處。天晴倚榻時。前山朝霧薄。下渚夕陽遅。老子開樽興。佳朋命駕期。夢回蟬唳爽。題句寄相思。霽色羣峯出。西流衆潦歸。稍看洲鷺集。全覺雨鳩稀。返照空明轉。初霞點綴微。釣舟回棹晩。磯畔曬簑衣。</text>
<title>逢都和叔。呼韻同賦。</title>,<text>漫詠揮毫就。殘編信手翻。遠朋重命駕。稚子自譍門。素髮纔垂領。淸醪不滿樽。湖鄕歸思動。幾日住東村。談麈霏霏屑。薰爐裊裊烟。秋晴端正月。農熟太平年。醉態何嫌笑。衰顔各自憐。平生湖海氣。不守子雲玄。</text>
<title>疊前韻。酬權至叔。兼示泛翁。</title>,<text>渚樹秋先落。風江浪自翻。相酬詩在案。幾憶客敲門。養疾宜高枕。寬愁賴小樽。期君超世網。結社共漁村。鷺渚籠秋靄。漁村起暮烟。羽觴邀霽月。商律感流年。氣槩誰同調。才名爾可憐。幾時逢叔寶。揮麈聽談玄。</text>
<title>中秋賞月。和李生深源 河。</title>,<text>玉宇漙淸露。氷輪洗綠烟。幾人同眺望。此夜最嬋娟。倚杖隨夔叟。停杯問謫仙。佳期江漢廣。撫古一樽前。杜詩。倚杖更隨人。霽景通沙嶼。秋光滿石㙜。邀君看月會。適我渡江來。自有逢辰興。應無被俗猜。閑庭同步屧。惜破錦紋苔。</text>
<title>奉酬泛翁中秋對月見寄之韻</title>,<text>霽月誰同賞。佳朋久未遭。樽前傳白雪。筆下響秋濤。釣石垂綸好。騷壇建幟高。澄江半輪影。猶可佐杯螯。白雪一作秀句。</text>
<title>寄泛翁</title>,<text>興盡朋遊散。詩成簡寄遅。不眠明月夜。無酒菊花時。洛寓君如客。江隣我待誰。風流前度地。更問竹林期。</text>
<title>十月望。寄權至叔，洪國卿兩令公。</title>,<text>樂事隨年减。朋遊入夢勞。中秋違賞月。九日負題糕。莫惜詩酬景。何妨醉讀騷。雪堂今夜興。誰與過江臯。</text>
<title>走次泛翁韻。寄回便。</title>,<text>剡曲難乘興。孤山未訪梅。共憐容鬢改。渾覺歲時催。更僕頻傳句。誰家數擧杯。雪峯前夜月。疑是玉人來。</text>
<title>簡寄鴻山宰朴晦叔。兼謝秋露蠏甲之惠。</title>,<text>昔過飛鴻舘。時從駐馬看。嶂雲遮海薄。官路繞溪漫。記我經年跡。憐君愛日歡。杯螯分餉意。持此壽春盤。</text>
<title>對大玉。抽韻同賦。</title>,<text>君似瑤㙜鶴。昂昂獨出羣。春醪江共碧。野席日將曛。跡混光塵合。詩淸物色分。芳辰拚一醉。漁笛隔花聞。</text>
<title>寄謝大玉</title>,<text>杜曲看花會。春江載酒來。狂歌榮啓樂。秀句惠連才。晩峀窓前畫。風灘席下雷。送君淸興盡。獨與月徘徊。</text>
<title>簡謝安東府伯孟休徵</title>,<text>安穩安東伯。春風一紙書。卧治長孺閤。時問子雲居。舊餉分珍後。新編對案餘。江村梅柳節。良會憶相於。休徵寄西厓集一帙。</text>
<title>對大玉。抽韻同賦。</title>,<text>客有雙柑興。鶯啼綠樹深。何妨千日醉。相對百年心。水檻持竿趣。沙村命駕尋。知君修鳳手。笑我老書林。</text>
<title>同諸友訪張尙書于月波亭。仍成小飮。薄暮回舟。張叔涵 善冲 有詩追寄。次韻奉酬。</title>,<text>座忝羣賢會。樓臨二水賖。江山閑是主。身世醉爲家。喚友鶯移樹。窺魚鷺立沙。論文有平子。肯訪瀼西涯。</text>
<title>奉酬泛翁處暑日題寄之韻</title>,<text>爽氣憑江檻。秋聲入井梧。炎蒸三伏過。病暍幾人蘓。碧落纖雲捲。明河匹練鋪。前期端正月。容我共酣呼。</text>
<title>柬江隣李文瑞令公</title>,<text>結社居隣並。乘閑步屧從。江湖同浪跡。年序各衰容。宿雨高軒爽。重陰古樹濃。相思成小夢。秋日已西舂。</text>
<title>走次泛翁韻却寄</title>,<text>久別驚徂序。相思續短篇。同沾秋夕雨。獨泛露梁天。世外山迎客。閑中日抵年。一樽篷底月。良約待君偏。來書有泛舟之約。落句云。秋夕前夜。獨卧山齋。雨不見月而見螢火。口號短律。要和灘翁。泛翁各向松楸去。俱吟叢桂篇。雨霾端正月。雲羃泬㵳天。良晤知何日。淸光負一年。山齋見螢火。衰暮感時偏。</text>
<title>逢泛翁。抽古韻同賦。</title>,<text>對榻愁何在。傳觴意未闌。兒童迎客喜。鷗鷺識人顔。岳麓秋光薄。沙梁露色寒。夜深看月興。信宿也能還。</text>
<title>秋懷寄李允迪。次山兩令公。</title>,<text>久放同逋客。長閑是散仙。坐移琪樹月。詠罷菊花天。世事江聲外。年光鴈影邊。親朋知幾在。一字近稀傳。</text>
<title>重陽後二日。大玉携壺至。抽古韻同席醉吟。</title>,<text>共泛盈樽菊。重登落帽山。良辰那可駐。佳客莫敎還。鴈字秋沙際。漁標水岸間。漫懷徂歲感。霜葉鬢俱斑。</text>
<title>對泛翁。抽韻同賦。</title>,<text>名論違時好。襟期保歲寒。倚樓帆影轉。泛酌菊香殘。舊會身猶健。新詞和更難。江空月小夜。重向雪堂看。</text>
<title>與李生子安 濟漢 呼韻同賦</title>,<text>宛轉羣峯秀。蕭騷萬木凋。風號江動石。沙步雨添潮。客至應同好。詩成秪自謠。相逢佳處興。聊與共逍遙。</text>
<title>㙜山李允迪和余詩。贈新刊東岳續集。復用前韻却寄。前輩評東岳詩曰。衡岳無雲。洞庭不波。</title>,<text>德水文章伯。靑蓮後謫仙。雲晴衡岳日。浪靜洞庭天。萬曆皇明際。三韓使節邊。壯遊華國筆。宗匠大名傳。</text>
<title>寄孟休徵</title>,<text>暮境朋知少。雲游聚散頻。投閑須解紱。取適待垂綸。遇物心無競。論文興有神。漢濱梅信早。宜賞一枝春。</text>
<title>孟休徵當遆安東而仍任還府。追寄以詩。</title>,<text>大府才能著。期年政化成。恩當前席召。民復左轓迎。輪奐湖樓壯。簾㫌峀月明。官梅何遜興。有句寄新聲。休徵𦲷官後。重建映湖樓。</text>
<title>寄泛翁</title>,<text>我豈逃名士。君非遯世翁。索居俱計拙。閑課最詩工。小至梅窓逼。孤村雪逕通。舊遊應不倦。重待一樽同。</text>
<title>酬泛翁至日有懷之作。前韻再疊。</title>,<text>長至新雲物。題詩自泛翁。一陽從地復。四序閱天工。萱室春暉近。梅窓雪月通。杖藜丹壑趣。思與故人同。</text>
<title>前韻寄泛翁</title>,<text>江村建子月。身世杜陵翁。酩酊愁仍破。敲推句未工。梅枝兼鶴瘦。客意與犀通。宴坐延淸眺。相期野席同。</text>
<title>逢大玉弟。抽古韻同賦雪景。</title>,<text>雪景南屛畫。携君一上亭。新晴千朶玉。尙露數峯靑。雜樹粧梅蘂。凡禽借鶴翎。子猷前夜興。回舫繫沙汀。</text>
<title>秉燭抽韻又賦</title>,<text>日月何蕭灑。江湖久卜居。應憐身事拙。自覺世情踈。雪榻淸宵會。梅窓小至餘。濁醪須妙理。秉燭更聯裾。</text>
<title>遣興</title>,<text>久隔脩門路。長瞻紫閣峯。江潭瑤草歇。京闕霱雲重。遠愧林宗哲。偏憐叔夜慵。垂綸堪送老。荷蕢未歸農。</text>
<title>歲朝寄泛翁</title>,<text>江漢春星轉。樽罍栢酒香。霗雲占歲穰。晩景闘身強。樂事須童稚。交遊盡老蒼。懷人梅柳句。相約釣滄浪。</text>
<title>人日大玉來訪。抽韻同賦。</title>,<text>地僻車塵少。衡扉設亦關。春蓂七葉日。霽雪半簾山。愛弟題詩興。良辰對景閑。策驢江路熟。須趁月中還。唐李嶠人日詩。桂吐半輪迎此夜。蓂開七葉應今朝。</text>
<title>聞大玉留宿李文甫草堂。翌朝題寄。用昨韻。</title>,<text>有客尋梅逕。誰家扣竹關。烟光浮近渚。雪色淡遙山。宴坐三人會。淸遊兩日閑。相留仍臈味。投轄未應還。</text>
<title>次李秀夫韻</title>,<text>晩峀遙看雪。春江半入雲。開樽聊引興。對榻共論文。氷渙魚初潑。沙明鷺不分。軟風吹岸柳。先送棹歌聞。夢揖橫江鶴。心閑出峀雲。其愚思寗武。後樂慕希文。好句頻題贈。芳醪幾見分。紛紛浮世事。秪欲斷知聞。</text>
<title>洪九言將赴縣。來宿叙別。抽韻同賦。</title>,<text>惜別湖西宰。其如良夜何。暫回山簡馬。聊訪子雲家。客路春光早。離筵月色多。官梅有新興。題句寄瑤華。</text>
<title>謝酬金進士 鼎臣 送酒寄詩之韻</title>,<text>有美情親隔。無端世故乖。好音詩更賞。愁緖酒能排。釣石江雲凍。梅査岸雪埋。春寒傾煖玉。醉句暢幽懷。</text>
<title>次朴生 鐔 韻</title>,<text>徙倚石欄西。袖中詩卷携。藏山雲半洩。抽岸草新萋。拍浪迎船曲。提壺勸客啼。江村春漸好。臨眺獨扶藜。</text>
<title>醉吟</title>,<text>折柳趨新曲。其如古調何。卧龍梁甫嘯。衰鳳楚狂歌。世態春雲薄。江聲曉雨多。自娛無事飮。時復醉顔酡。</text>
<title>次泛翁韻</title>,<text>與君江漢會。淸賞幾回新。有句漁簑雨。無錢酒市春。漫思浮白興。虗度踏靑辰。政待同舟約。花洲岸戴綸。</text>
<title>對江客。抽卷和古韻。</title>,<text>釋嶠孤雲送。投林倦鳥飛。時名身外小。俗物眼中稀。宿業千緗帙。餘生一布衣。良辰樽酒淺。諧笑客忘歸。</text>
<title>李天生 震晟 下第。舟往原鄕。座中贈別。</title>,<text>漢廣征帆遠。年華客鬂催。何從懷玉售。虗度看花來。路灑楊朱淚。天生李白才。耻爲歸燕詠。飛入畫堂開。唐章孝標下第。作歸燕詩。</text>
<title>寄泛翁，㙜山兩令公。</title>,<text>榮辱俱忘境。江山早定居。厭聞浮世事。稀見故人書。可喚旗亭酒。應分網戶魚。㙜翁詩寄興。佳約莫敎虗。</text>
<title>前韻再三疊。和泛翁。</title>,<text>道屈將安放。身藏廓獨居。日吟詩送老。晨起酒澆書。久慣忘機鳥。頻抽擧網魚。與君同趣味。浮世萬緣虗。雲月調情性。湖山對起居。習成嵇阮懶。好讀老莊書。若下那無酒。槎頭亦有魚。何時觴詠興。水檻共憑虗。</text>
<title>姜察訪禹寶新卜江隣。携李秀夫來訪。抽韻同賦。</title>,<text>比隣重會面。傾盖夙知心。理釣孤舟颺。携筇一逕深。前期從杜曲。高興似山陰。酩酊酬佳景。休爲澤畔吟。</text>
<title>再疊</title>,<text>快閣宜開眺。良朋可賞心。老來詩律細。興到酒樽深。久悶天無雨。時看月有陰。臨流聊浣渴。倚柱更微吟。</text>
<title>前韻三四疊。和姜禹寶。</title>,<text>偶得新知樂。悠然已會心。竹間開逕細。江畔閉門深。寄傲思陶隱。忘機學漢陰。未酬靑玉案。獨贈白頭吟。相逢渭川子。肯有蓬之心。雨霽千峯秀。江流五月深。垂竿白鷺渚。繫纜綠楊陰。爾和滄浪曲。笑余東武吟。</text>
<title>雨後更和五疊</title>,<text>久旱崇朝雨。蒼生望歲心。捲簾朱夏爽。撑艇碧流深。遠峀纔添靄。重雲已散陰。風雷吸江渤。試聽老龍吟。</text>
<title>前韻四五疊。和泛翁，㙜山。</title>,<text>文章千古事。爾意欲何居。太史多奇氣。中郞得異書。薾雲西極馬。擊水北溟魚。名下應求士。深藏豈若虗。古道今誰繼。諸賢逝不居。公車休奏牘。光範恥投書。振趐橫江鶴。揚鱗縱壑魚。天遊觀物化。高枕石樓虗。</text>
<title>逢大玉。同賦六疊。</title>,<text>碧嶂連沙浦。玄亭混野居。誰懷正平刺。不作子公書。投轄非耽酒。持竿豈取魚。歸鴉點綴處。夕照半江虗。</text>
<title>夜坐口占</title>,<text>雨後炎雲爽。樓前暮景移。江淸天盡落。人靜月同隨。藏世休嫌淺。耽閑頗好奇。杜陵能解意。遣興莫過詩。</text>
<title>和泛翁。次聯句韻。</title>,<text>會面頻虗約。題詩漫寄情。相思秋序晩。獨立暮江淸。境僻亭㙜靜。身閑杖屨輕。月華盈又缺。有美隔重城。</text>
<title>舟向黔陽。呼韻疊成。</title>,<text>島嶼秋霞外。樓㙜夕照間。依依廣陵樹。歷歷桂陽山。吟與寒蜩咽。身隨倦鳥還。舟行棲隱處。長擬鹿門閑。維舟紅蓼畔。駐馬白雲間。落葉初飛浦。斜陽漸隱山。常存遺世想。獨自渡江還。遠愧种明逸。當時號最閑。</text>
<title>金都事 碩 挽</title>,<text>阮巷童遊地。長懷感古哀。爲官纔好報。有子且賢材。大夢浮生化。高秋急景催。巴江回棹恨。寂寞閉泉㙜。</text>
<title>泛翁起廢除桂陽。詩以柬之。</title>,<text>處困心應泰。投閑鬂已踈。元非求世用。自是荷恩除。郡閣臨湖海。官樽佐蠏魚。長安深巷雪。猶勝杜門居。</text>
<title>梅澗自江陵官滿而歸。一見之後。音問亦踈。詩以寄信。</title>,<text>久別回雙舃。相逢閱幾蓂。凄凉光德里。寂寞子雲亭。舊會行當續。新詩可復聽。脩門今不隔。江畔獨竛竮。</text>
<title>別泛翁赴桂陽</title>,<text>惜別論文友。淸歡尙未央。風塵身老大。湖海興猖狂。醉態齊諧語。離歌楚客章。明時容傲吏。自可信行藏。</text>
<title>逢大玉。抽韻同賦。</title>,<text>夕景移沙嶼。寒雲鎖洞門。淸觴逢客興。佳句贈人言。雪艇橫簑影。風潮落渚痕。連床宜信宿。待月倚江軒。</text>
<title>閱道德經。用前韻求和大玉。</title>,<text>偶閱玄修學。誰通衆妙門。虗明方寸理。淸寂五千言。朗月無遺照。浮雲不點痕。燒香凝宴坐。紫氣滿書軒。</text>
<title>寒江月</title>,<text>霽景玄陰散。氷輪冉冉團。蘸江光不濕。暈 一作映 雪色逾寒。是夜瓊樓望。誰家綺席看。心期嗟歲晩。有美隔雲端。</text>
<title>前韻三疊。夜坐和大玉韻。</title>,<text>客興誰回舫。寒江早閉門。河斜看斗柄。沙宿聽禽言。雪嶂雲無影。梅庭月有痕。好詩高詠罷。爽氣一開軒。</text>
<title>奉邀泛翁四疊</title>,<text>好是藏漁社。休思隱鹿門。詩名君最著。閑事我能言。跌宕湖山趣。淋漓醉墨痕。興來看雪月。一枕共寒軒。</text>
<title>雪月正佳。有時獨酌。披閱酬唱詩卷。有懷卷中人。簡寄泛翁。兼示梅澗，金華。</title>,<text>卷裏江山色。樽前雪月淸。賞君風格老。聽我醉歌行。梅澗元同調。金華要細評。重成詩社會。鷗鷺待春聲。</text>
<title>立春日寄大玉</title>,<text>曙色東方啓。天機北斗旋。時看荊楚記。老誦謝陶篇。嶂雪開新霽。江春入舊年。良辰懷愛弟。書遆小童傳。</text>
<title>春帖</title>,<text>我老身長健。逢辰嘯也歌。看書眼似月。飮酒量如河。雪圃抽蔬甲。氷灘試釣簑。欲題梅柳句。何處得春多。</text>
<title>己未元日。示道明，戒休。</title>,<text>九五高堂福。斑衣六十翁。嬉游童稚長。湛樂歲時同。梅柳春江上。乾坤壽域中。良辰頻送喜。樽酒莫敎空。</text>
<title>人日逢大玉。抽韻口占。</title>,<text>淑景催梅柳。相逢日是人。春盤供冷淡。雪屋任淸貧。醉憶簪華勝。閑宜戴角巾。江湖重引興。題句答芳辰。</text>
<title>上元日。逢襄陽府伯柳子美令兄。錄呈別言。</title>,<text>古俗觀燈節。新春望月謠。野筵湯餠會。仙舃海山邀。世故朋簪散。年華客鬂凋。東門攀柳處。孤負送河橋。</text>
<title>曺處士 敬璨 挽</title>,<text>夙賞風流士。同登月出峯。雲林樂長統。湖海放元龍。久別身猶健。相逢意頗濃。蘧然浮世夢。永隔舊遊蹤。跡散晨星望。情深昔日歡。白團凉夏枕。黃袖壽春盤。惠貺詩纔謝。書緘病未看。束蒭何處哭。獨立暮江寒。</text>
<title>逢李生子安。座中同賦。</title>,<text>淑景庭融雪。和風鳥噪林。休嫌春興淺。自信道情深。客有同歡趣。詩非寡和音。糟床餘小滴。聊與一開襟。</text>
<title>大玉赴江隣艾湯會。歷訪而去。以一詩柬之。兼示諸益。</title>,<text>雪磴新通徑。春遊再扣扃。我將酬漫詠。君自厭孤醒。嫰摘靑蒿圃。香醲白玉甁。同歡違野席。待月更揚舲。</text>
<title>次酬天生和余前春贈別韻</title>,<text>雪盡江流濶。春舒柳色催。長卿初病起。季重有書來。一夢明相憶。三篇賞爾才。翠屛花下釣。誰送片帆開。翠屛山名。在蟾江上流。天生居此山之左。</text>
<title>春來。泛翁久隔詩信。忽枉新章。奉酬其韻。兼示梅澗，金華。</title>,<text>綺語多生習。藤牋好句裁。春聲先渚鳥。晩賞後江梅。放士元稱達。騷人轉患才。樽前芳草詠。更待賀方回。</text>
<title>淸明日。宿瞻護齋。次泛翁是日寄示之韻。</title>,<text>節享逢寒食。齋居絶點塵。茗香淘井日。柳色渡江春。野老催耕早。家童乞火新。壽藏瞻護地。遊子愴佳辰。原韻佳節閉門裏。小齋凝素塵。閑眠人送日。亂聒鳥鳴春。綠酒宜斟冷。輕衫欲試新。相關捴幽事。又及種花辰。</text>
<title>重三日。大玉携酒來訪。座中抽韻同賦。</title>,<text>載酒良辰興。風流倒玉山。芳菲正可踏。桃李爲誰顔。老覺春遊倦。身從晩計閑。看花休秀句。江錦夢中還。附和韻一觴兼一詠。春水復春山。屋燕初聞語。沙禽舊識顔。長貧猶自放。孤往不期閑。烟景頻相召。花開待我還。</text>
<title>再用座中韻。柬謝大玉。</title>,<text>淑景重三節。烟江幾疊山。淸樽須滿眼。明鏡漫凋顔。令弟身長健。休官意自閑。蘭臯風詠後。細馬踏靑還。</text>
<title>謝尹叔平惠筆</title>,<text>久罷如椽夢。虗勞刻楮工。暮鴉翻字閃。秋兎束毫空。起草明光隔。臨池內史終。一樽紅杏下。斜點石欄東。</text>
<title>李秀夫携酒來訪。座中抽韻同賦。</title>,<text>曠士襟期爽。高樓眼界賖。有無朱夏暑。左右白鷗沙。晩樹聞蟬唳。風江起浪花。君能時載酒。獨訪子雲家。請君長袖舞。和我短歌行。華岳三峯秀。滄江一道淸。瑤琴絃上意。綵筆畫中聲。已托忘年契。聊知不世情。</text>
<title>逢張叔涵。憶月波亭舊會。</title>,<text>昔訪張平子。淸遊勝友俱。劇談紅袖拍。爛醉玉山扶。倚檻波搖瀨。回舟月湧湖。惠連相對處。撫跡一嗚呼。初聯屬意趙公擧。</text>
<title>秋興細酌</title>,<text>老子遺淸世。先廬住別區。杜門忘歲月。高枕卧江湖。傲骨緣詩瘦。閑情任醉愚。休敎秋興盡。更酌一葫蘆。</text>
<title>重陽前二日。次天生韻。通前三疊。</title>,<text>節序重陽近。亭臯暮景催。歲華黃落處。雲氣翠微來。幾負携壺約。空思作賦才。東籬數株菊。冒雨爲誰開。</text>
<title>夜坐有懷</title>,<text>玉宇初弦月。銀河數點星。洩雲藏洞壑。墜葉響沙汀。逸興誰回舫。閑愁獨掩扃。朱絃如共賞。古調入新聽。</text>
<title>哭孫兒後。雨夜少眠。起坐書懷。</title>,<text>倚枕寒宵永。回燈小夢虗。情鍾悲緖集。木落雨聲踈。騎竹庭前戱。棲鴉壁上書。錯譍疑喚叟。捨此爾何居。</text>
<title>偶吟</title>,<text>莊叟齊諧語。陶翁楚調詩。浮名身似夢。壯志鬢成絲。何有文章業。元非諫諍姿。投閑仍斂跡。頗與懶相宜。</text>
<title>悼李樂甫</title>,<text>甲寅冬。樂甫以諫官持論。一斥不復。今已亡矣。其喪車將向驪江。前二日。諸孤求挽語於余。而時余纔哭孫兒。悲緖未定。虗還其挽幅。令人愴恨。略題短律追悼之。仍思余在鶴城日。樂甫以北道評事過境。開樽迎別。遆筒酬唱。怳若夢中事。詩在卷中。逬淚幽吟。以寓杜陵之感云。濁世誰淸士。懷賢獨愴心。高名留諫草。直道吊儒林。歲暮芳蘭隕。滄江落月沉。一樽關外夢。遺句自長吟。</text>
<title>大玉有江上卜居之約。約久未就。以詩招之。</title>,<text>偪側城南巷。蒼茫歲暮天。江山無定價。風月不論錢。並我開詩社。須君拍酒船。倘成分華約。同詠卜居篇。</text>
<title>寒齋獨酌</title>,<text>漢曲時將晩。幽棲地自偏。前脩床上卷。古調匣中絃。煖酌陶樽興。寒房布被眠。百年眞率趣。浮世省諸緣。</text>
<title>樓中閑興</title>,<text>自有臨江宅。猶無負郭田。三公余不換。六印彼何纏。風月仙區擅。詩書世業傳。文饒花石戒。豈識護平泉。</text>
<title>憶舊遊</title>,<text>寄傲樓居爽。投閑世念消。江山相映發。賓友幾招邀。歲晏迎徐榻。天寒訪戴橈。有懷前夜雪。獨酌自長謠。</text>
<title>道明生朝。携酒來會。</title>,<text>令弟懸弧會。高堂侍綵聯。良辰十一月。壽母八千年。雪景開新畫。詩情續舊篇。親朋霑小酌。醉散暮江天。</text>
<title>再疊前韻</title>,<text>霽景樓前月。玄冥雪後天。江光涵水鏡。酒價罄金錢。估客頻撾鼓。漁童獨棹船。寒燈開卷興。和靖詠梅篇。</text>
<title>三疊復和大玉</title>,<text>莊叟人間世。壺公隱處天。儻求臨水榭。何惜買山錢。雪磴纔通馬。風江久繫船。相思復相望。閑課幾新篇。</text>
<title>簡寄晉州牧尹泰升</title>,<text>歲事頻逢旱。家居豈諱貧。停雲思故友。愛日戴慈親。雪圃難抽笋。氷江未躍鱗。官厨勞遠餉。能憶杜門人。</text>
<title>戒休寒宵雪月。乘興步屧。携諸稚來。呼韻同賦。</title>,<text>一逕山腰轉。三星屋角低。雲埋龍蟄凍。月出鳥驚棲。杜曲閑相訪。宗文醉共携。遠梅須健步。興在灞橋西。</text>
<title>與戒休及兒輩夜坐呼韻</title>,<text>月出東峯影。棲烏繞樹南。燭消金燼落。江凍玉壺涵。新句漁簑畫。淸觴臘味酣。湛然虗室白。至理是玄談。</text>
<title>次大玉除夕詠懷韻</title>,<text>短燭銷殘臘。狂歌憶少時。榮期行自樂。杜子老何悲。斗柄三更轉。風輪四序移。俟醺天欲曙。春色上愁眉。漫興漁竿客。沙鷗與爾親。江山渾似昔。甲子又從新。餞歲何傷老。祈農欲飽民。試看雙鬂雪。栢酒慣迎春。</text>
<title>立春日。與戒休及李生子安抽古韻同賦。</title>,<text>暖氣初舒柳。淸氷尙映湖。搘筇雲磴滑。捲箔雪峯孤。春詠宜題帖。朋遊可挈壺。醉歸新月影。童子也能扶。</text>
<title>人日抽韻。和戒休示江友。</title>,<text>獨酌逢人日。誰題寄草堂。歲華梅柳競。江漢醉歌長。淑景催行樂。閑情入坐忘。相期二三客。恰受釣魚航。</text>
<title>逢大玉。抽杜律韻同賦。</title>,<text>獨立遺斯世。相逢誦古文。遠晴春嶂雪。殘照暮江雲。與物心無競。爲詩思不羣。一樽同嘯傲。欹帽鬢絲紛。</text>
<title>春宵口占</title>,<text>節候寒猶峭。庭除雪未殘。試酣三亥酒。新薦五辛盤。夜笛游魚聽。春燈隔水看。小樓淸坐久。江月隱雲端。</text>
<title>春寒</title>,<text>夕浪氷生渚。春陰雪在山。寒氊侵短夢。煖酌暈衰顔。隴麥抽芽澁。江梅放萼慳。新陽思曝背。看取野翁閑。</text>
<title>泛翁抵詩札寄官壺。是日金仲翊適至。亦令公西湖舊伴。相對盡酌。抽古韻同賦。遆筒求和。</title>,<text>野客聯床穩。官醪蘸甲寒。驪珠擎絶妙。鴈字報平安。江漢春猶淺。關河雪未殘。舊遊同一醉。題句要傳看。寄壺霞醞紫。掃榻石樓淸。玄度相思苦。休文太瘦生。遙山猶雪色。新鴈又春聲。對酌西湖客。鉤簾待月明。雪化三江浪。春回十里汀。騷翁詩共和。風榻酒初醒。喬舃淹仙宰。牙絃憶水伶。西流簾外轉。獨鳥度靑冥。伯牙作水伶操。</text>
<title>逢李生子安。抽韻同賦。</title>,<text>避世從誰好。居隣與爾親。亭㙜風景古。梅柳歲華新。遣興唯閑事。忘憂是達人。詠歸蘭渚晩。春酌莫辭頻。野客時相訪。山扉晩啓關。對吟詩卷裏。開笑酒樽間。繫舫春江浪。褰簾夕照山。鳥飛雲起處。俱覺是心閑。</text>
<title>銀㙜直中。次金華示韻。</title>,<text>晩節依松栢。襟期保歲寒。官榮身似夢。道泰喜重看。共許交情重。偏憐鬢色殘。香留荀令席。前度間淸歡。洪令纔遆知申事。余入銀㙜。落句云。</text>
<title>邊參奉 緯南 挽 旬望之內。兄弟俱亡。</title>,<text>節士雲仍業。鄕賢孝友名。浮生元比夢。薄宦豈堪榮。病盡枯荊隕。哀深斷鴈鳴。春山猶望子。誰慰倚閭情。</text>
<title>次黃君玉 玧 見示之韻</title>,<text>昨遇金華伯。初平若有期。一樽成好會。五字見情詞。醉暈先頳頰。衰容各皓眉。蘇端休過客。今雨恨相離。金華宅。逢君玉。一樽邂逅。卽良晤也。</text>
<title>逢趙侍郞嶷望聯枕作</title>,<text>聯枕秋宵永。傳觴故意偏。江湖堪送老。岳牧豈稱賢。此會無多日。相離各暮年。銀㙜與騎省。倘復共周旋。</text>
<title>許亭。次板上韻。在海西營作。</title>,<text>海嶠秋容霽。風亭倦客憑。日華霞綺散。天影鏡潭澄。藏世仙源淺。全家道氣凝。卜隣分一壑。終老我何能。</text>
<title>留金川舘。待交承之期。慈聖山陵已迫。尙未奔哭詩以記感。座中呼韻。</title>,<text>自覺官爲客。那堪日似年。遙瞻星北極。獨在海西天。慈壼昇僊後。因山入淚邊。拄頤終永夕。心思轉悽然。</text>
<title>金川舘。次皇明華使魏給事時亮題廻瀾石韻。</title>,<text>翠壁屛間畫。晴雷席下灘。峯奇排筆陣。水湧助文瀾。起鳳凌雲字。蟠螭負石安。皇華留物色。秀句動人觀。</text>
<title>逢李督郵 四翼。用前韻。</title>,<text>槐院曾聯席。重逢閱幾年。身非少壯日。序是艶陽天。往跡飛鴻外。新詩倚馬邊。丞哉應不負。拄笏意悠然。</text>
<title>座中呼韻。又示李督郵。</title>,<text>戟門春日永。簾箔岳雲高。倦客身仍病。騷人氣自豪。閑愁隨意遣。良會有時遭。莫道郵官薄。聊知相馬臯。</text>
<title>金川溪石呼韻 皇明許翰林國。書廻瀾石三大字。</title>,<text>幾過金川舘。斯遊最是閑。廻瀾三丈石。暎翠數峯山。玉字眞堪玩。仙標杳莫攀。臨流感古意。倦駕却忘還。</text>
<title>過松京</title>,<text>勝國興亡際。徂鴻印碧空。文忠 鄭圃隱 精返嶽。壯節 申太師 氣成虹。殘郭三竿日。凉㙜一笛風。西江嗚咽水。流遶故行宮。</text>
<title>憇天磨洞外</title>,<text>吊古千年速。經春一病存。浮雲前代事。流水數家村。老倦登山屐。淸遊隔寺門。天磨雨後瀑。誰與訪仙源。寺一作洞。</text>
<title>次申留守汾厓韻</title>,<text>開府風流彦。辭榮暫就閑。倚樓高北斗。憑几爽西山。酩酊傳觴促。逍遙拄杖斑。新詩日哦處。求我草堂顔。官是榮兼辱。身從飽與飢。百年將進酒。萬事莫過詩。攬鏡君顔好。彈冠我鬢衰。飛騰少壯意。老氣未低垂。</text>
<title>走成短律。兼謝官壺。追寄朴原城之行。</title>,<text>倚棹江之廣。褰簾雨欲晴。船如天上坐。客似剡中行。列峀龍門爽。廻瀾月峽平。詩酬珍重意。留贈玉壺淸。</text>
<title>老禪勝俊聞余卧病。自天柱寺至。談間求詩。俊與余同庚申。其顔尙韶。其步如飛。於心有羡。莞爾題贈。</title>,<text>老釋身何健。軒騰腋欲翰。筇頭明月小。屨底片雲寒。病榻敲門訪。春山隔水看。偏憐我雌甲。暈面卧風丹。</text>
<title>大玉春來偶閱弇州詩卷。得五十俄加一之句。適與其年相似。仍次其韻。寄余求和。依韻答酬。</title>,<text>五十俄加一。華顚感素絲。忽焉時景駛。好是夕陽遅。若擢龍門榜。能修鳳閣詞。公侯理必復。天命也應知。半百初稱老。危冠壯髮絲。紀年詩興漫。白蘇詩多紀年 治郡宦情遅。夢綵江郞筆。凌雲蜀客詞。懷才南麓隱。淸世少人知。</text>
<title>春江卽事。用前韻。</title>,<text>釣石春波濶。江風裊一絲。鴻飛遵渚晩。雲起出峯遲。自寓閑居興。時題估客詞。天機應不淺。唯許白鷗知。抱病停觴政。留春絆柳絲。江山相映發。風日自舒遅。好客看花約。簑童拍浪詞。應嘲尙玄子。後世俟誰知。</text>
<title>與金進士嘉伯相對。抽古韻同賦。</title>,<text>遯世忘榮辱。修身寡悔尤。江湖從我樂。觴詠解君愁。卜肆藏名久。朝班謝病休。沙禽翔且集。閑興倚高樓。夏景和晴靄。江風掃石尤。舊遊憐病瘦。相對豁窮愁。細酌杯何促。新詩筆不休。烟波終老約。良會有斯樓。王猷那記馬。惠子豈知魚。寓世金門隱。觀身石室居。花開春序後。客至午眠餘。共榻悠然趣。淸談勝讀書。枝上査査鵲。江中潑潑魚。題詩渾漫興。謝病久端居。南浦孤帆起。西疇一雨餘。畸翁淸靜業。長對古賢書。</text>
<title>次金華韻</title>,<text>縹緲羣仙會。江山百尺樓。偏宜朱夏爽。渾似碧雲秋。畫景疑屛嶂。漁家盡枕流。倘從同社約。吾道在滄洲。</text>
<title>逢湖南伯李君實。座中誦其詩走和。</title>,<text>江漢重逢日。誰看故事修。西湖題感興。南國賦廵遊。冉冉年華邁。茫茫世界浮。樓中思舊會。雲水豈停留。</text>
<title>次壺谷見寄之韻。兼示金華。</title>,<text>諸老官閑日。從余混釣徒。壺翁詞傑者。一作也 華伯酒人乎。夏景高樓會。烟江疊嶂圖。孤醒客散後。曉月隱金樞。原韻 壺谷昨日高樓會。聯翩盡酒徒。江湖余樂也。水月客知乎。筆落輝珠玉。簾開儼畫圖。瑤㙜驚一夢。依舊病西樞。</text>
<title>用壺谷韻。戱贈任文仲，宋漢卿。</title>,<text>誦騷人似玉。豪擧釣鰲徒。醉態戱之耳。淸諧笑矣乎。將歸臨水詠。重見倚樓圖。不厭從遊數。天時若轉樞。任才仲畫道州倚樓圖。</text>
<title>湖南伯李君實將行舟。訪西湖離亭。席上抽韻同賦。</title>,<text>玉節南維轉。星軺北塞來。君行千里倦。客興一帆開。別後盈盈月。樽前灧灧杯。離亭烟柳晩。江鳥喚人回。</text>
<title>西湖舊遊。惟我與令公存焉。別日常多。回舟題感。</title>,<text>泛翁遊岱後。竹舘不重來。宛是江山在。誰同筆硯開。別愁頻判袂。古意獨停杯。暝戛烟洲艇。依然興盡回。</text>
<title>次壺谷秋享社壇韻 親祭得雨後</title>,<text>大社臨殷輅。馨香感稷神。望君同望歲。天澤自天民。秋仲如珪月。光明奠璧辰。享官將事地。淸肅奉精禋。</text>
<title>次壺谷九日用杜韻</title>,<text>自覺朝參懶。偏憐暮景衰。江光添爽朗。秋氣助凄悲。籬菊開何晩。沙鷗下不疑。龍山重九節。漫憶一樽期。</text>
<title>大王大妃壽辰賀班。次權右尹悅卿見示韻。</title>,<text>愛日臨彤禁。歡雷繞玉墀。尙方昭大練。長樂饗瓊飴。棲苑多祥鳳。支床有壽龜。錦囊擎賜重。小智愧毛錐。</text>
<title>睡後口占</title>,<text>閱世心無競。端居病自憐。朝霑軟脚醉。午倦曲肱眠。水鳥銜魚起。秋花浥露姸。詩中閑物色。寄興與誰傳。</text>
<title>巴江舟中。姪輩呼韻。</title>,<text>木落亭臯逈。乘舟望漢陽。塊金投瀨潔。柱筆障瀾光。日下三峯秀。天寒二水長。豪遊非少壯。久病一斟觴。</text>
<title>夜坐</title>,<text>暮景移簾影。歸舟聽棹歌。山高雪堂月。木落洞庭波。漫興題詩拙。閑身覺氣和。停觴因病戒。酌醴不成酡。</text>
<title>次戒休韻</title>,<text>北渚多風色。西樓近夕陽。一樽攜藥。四壁挹書香。徂序臨江漢。移居逼雪霜。不堪俱抱病。登眺少開堂。</text>
<title>尹僉正 善得 挽</title>,<text>每憶雲城舘。相逢世義敦。良宵同秉燭。憂歲細傾樽。漢署馮唐老。秦關尹喜存。居然乘化盡。有秀衆孫繁。</text>
<title>三從弟沈敷挽</title>,<text>積雪隋城路。僮寒匹馬顚。歲時霜露感。哀痛蓼莪篇。客夜魂仍絶。先山望未旋。布衣嗟命薄。悲恨咽流泉。</text>
<title>題金嘉伯四知卷</title>,<text>密邇藏先壠。龍門第幾巒。預修金盞秘。更待玉棺寒。相負有如水。斯言詎可謾。四知通孝感。千載若堂安。</text>
<title>吳使君酒席口占 未釋褐時作</title>,<text>一作江南客。如何三月淹。貪泉吳隱爽。嬌舞楚腰纖。際海孤城矗。浮天亂峀尖。淸遊須秉燭。直待月生簾。</text>
<title>秋夜</title>,<text>久客渾無興。江關忽賦秋。微雲初點漢。凉月欲生樓。世理觀碁局。年光寄酒籌。鄕愁不可道。心折此淹留。滄洲時序晩。吾道欲何之。世事深藏舌。鄕愁正鎖眉。思將千日醉。除盡一秋悲。幽獨無人慰。晴窓檢舊詩。</text>
<title>馬上漫成</title>,<text>客路雨初歇。離亭酒尙醺。斷橋斜闘水。危嶂半藏雲。凉愛松風爽。炎愁火日焚。出城纔二宿。歸夢已紛紛。</text>
<title>參禮驛舘</title>,<text>夜醉壺山酒。征驂帶晩醒。誰憐湖外客。獨上驛南亭。畏日遮輕箑。淸泉汲小甁。前川一霎雨。爽氣動襟靈。</text>
<title>贈訔上人</title>,<text>塵劫三山夢。淸閑一日仙。高秋客舘雨。軟語道林禪。酒憶拈重碧。文慚賦太玄。看梅留後約。應泛雪中船。</text>
<title>謝林周卿來訪</title>,<text>絶域新知少。相尋若赴期。那堪逢客日。更賦送春詩。花亂粘書帙。雲低落酒巵。多君江海氣。元是楚人奇。</text>
<title>謝魏永興惠葡萄</title>,<text>不博凉州宦。閑看種樹方。翠雲圍寶帳。瓊露敵仙漿。忽贈山盤貯。先令野客嘗。驪珠何以報。一嚼潤詩膓。</text>
<title>贈金庠長</title>,<text>蕉塢藏微雨。筠窓納晩凉。襟期同野老。風味共江鄕。睡鴨淸香細。揮犀軟語長。有詩成好約。邀我宿山房。</text>
<title>晩眺</title>,<text>帶郭朝陰重。開軒晩望賖。瘴雲䨪白蜃。山雨候靑蛙。久病初行藥。深春始見花。會心良友少。詩罷寄誰家。</text>
<title>贈別李秀才彜仲 敏叙</title>,<text>小友相門秀。天然眉骨淸。靑氊奕世業。玉樹藹家聲。路險碧波渡。山高皇甫城。寧親君更遠。去住益關情。</text>
<title>恒雨少晴呼韻</title>,<text>淸秋猶雨色。晴候占靈氛。雷電兒童恠。虫蛇野草薰。長安難見日。衡岳未開雲。漂墊蒼生困。龍公喚不聞。</text>
<title>朴修撰仲久兄以左道京試官。枉道歷訪。</title>,<text>忠烈風聲後。吾兄宅相賢。相逢雙袖淚。久別一床眠。畏禍無安地。知心有老天。平生急難義。南盡海雲邊。</text>
<title>次同榻諸友韻</title>,<text>車笠交盟在。寧隨世道移。他鄕同故國。相樂是新知。一室寬天下。三人有我師。平生題柱志。誰騁馬卿辭。</text>
<title>洪大憲 茂續 自㫌義移配南海。路由長寧。聊奉二律。呈行案。</title>,<text>神明扶正直。道體喜平康。曳履雲㙜隔。揚帆海若藏。老星增壽筭。蘭佩尙馨香。却恨相逢日。瓊雷各一方。歷盡南溟險。孤舟萬里波。完名朝著少。奇禍士林多。未叫排雲閤。誰揮返日戈。傷心古遺直。天道竟如何。</text>
<title>詠瀑布</title>,<text>鳥道蟠雲絶。龍門鑿石開。水疑天漢落。詩愧謫仙才。劈破蒼崖玉。轟豗白日雷。垂紳飛練詠。千古幾人來。</text>
<title>寺樓朝起 道岬寺。讀書時。</title>,<text>水盡蓮花漏。僧敲玉磬寒。夢回秋榻爽。齋罷佛香殘。病起無多酌。慵來不整冠。寺門應有客。驢影出林端。</text>
<title>過公山</title>,<text>錦水西風急。天高鴈影稀。淸霜棲客髩。紅葉點人衣。勝境樓㙜是。長途物色非。遠遊渾不樂。歲晏欲誰依。</text>
<title>過長城</title>,<text>客路踰南極。行驂去未休。悠揚秦地夢。浩蕩楚關愁。近壁虫聲咽。長雲鴈陣流。前村知酒熟。聊與小僮謀。</text>
<title>旅次遇郭仲望。仍與同行。</title>,<text>同時題柱客。識面是雲卿。雪盡南關路。春回北斗城。深杯從我酌。佳句待君評。獻賦蓬萊日。誰占第一名。</text>
<title>燈下口占</title>,<text>擊鼓江城夜。蒼茫雪月昏。客衾寒似水。鄕夢杳如雲。病覺詩成祟。愁宜酒策勳。剔燈猶未睡。孤抱向誰論。</text>
<title>次都和叔韻</title>,<text>卽事非古非今。此心不慍不戚。軒裳於我倘來。嶺海與君共適。淸渭終南政遙。蓬萊弱水相隔。試看白面論兵。誰是紅旗破敵。何人後樂先憂。與國同休同戚。壯節初題馬卿。奇男自許王適。行藏水逝雲浮。寵辱天懸壤隔。欲請長纓繫胡。休將一劒輕敵。翛然淸坐相看。得喪若欣若戚。選樹自黃鳥音。開簾有白雲適。利名千駟猶輕。襟抱九疑不隔。爭出騷壇六奇。誰爲白也無敵。</text>
<title>驪江泛舟 與新進士李思晦同舟而行。月夕令優人吹笛。</title>,<text>龍門爽氣度淸秋。客倚驪江上瀨舟。明月出峯橫一笛。西風吹浪起輕鷗。懶翁碑古傳奇躅。牧老文䧺記勝遊。千載幾人留物色。畫中詩景絶難酬。</text>
<title>別沈書狀 儒行 宗叔</title>,<text>歲暮離愁髩雪明。宗人將命古燕京。行㙜雲擁靑𩣭客。華表天寒白鶴城。銀漢星槎非舊路。關山梅笛是新聲。應携潘岳西征賦。一詠樽前萬里情。</text>
<title>別李心甫還任平康</title>,<text>䨥舃東還得意誇。金剛楓雪勝烟花。誰知仙令非勾漏。却道山川似永嘉。丹鼎煉砂顔鬂駐。碧紗籠壁醉毫斜。憐吾一卧滄江晩。淸夢隨君眺望賖。談間。心甫欲趁金剛楓葉點雪。當理屐云。</text>
<title>丁獻納季弘 彦璧 挽</title>,<text>淅淅淸霜蘭蕙摧。洞門秋日複招哀。昨看薇省封章去。朝向銀㙜奏事回。忽覺人寰爲寄夢。寧知天意偶生才。祖孫三世風流盡。何耐長康哭似雷。</text>
<title>武陵一曲想南征</title>,<text>銅柱銘勳在日南。征蠻事業是奇男。三更塞曲橫吹笛。萬里行人幾駐驂。惡水蛟螭深可斬。窮山虎豹穴應探。轅門此夜歌相和。舞劒秋蓮擊節三。</text>
<title>大殿端午帖</title>,<text>天中一雨好知時。曙色蒼凉霽景遅。楚節蘭蒲縈絳縷。漢官環珮立瑤。杯斟北斗千年祝。琴奏南薰萬姓知。摹得震邦今日樂。詞臣能獻幾篇詩。</text>
<title>次李濟卿 弘相 韵</title>,<text>春事闌珊病起遅。蘭舟晩逐柳陰移。梧灘擧網修前約。仙嶼看花悵後時。不傍佳人調錦瑟。正留詞客寫烏絲。江山邂逅誰賓主。醉後猶能各賦詩。原韵 濟卿樓前携客放船遅。薄晩西風五兩移。殿樹殘花春似昨。近江芳草雨知時。漁人有約來沙渚。鷗鳥忘機狎釣絲。淸興未闌尊酒滿。夕陽洲畔更新詩。</text>
<title>龍江泛舟。次兪伯圭 瑒 韵。</title>,<text>楚望蒼然似洞湖。平居長占小蓬壺。賓朋起我經春病。歌管留人盡日娛。已覺勝緣行處有。肯敎高詠此間無。酒闌意氣關飛動。霞新題興不孤。</text>
<title>次朴魯叔留詩覔酒韵</title>,<text>素練晴波白鷺邊。登樓物色賴詩篇。自憐鞲馬逢秋雨。却恨回舟隔暮烟。談世便當浮大白。論文猶勝說重玄。知君渴夢呑江海。杯酌何由止口涎。</text>
<title>燈夕賜詩 月課</title>,<text>元臣命召晩相乘。雲近蓬萊第幾層。宣室已虗中夜席。端門同賞上春燈。詩褒華衮言如綍。恩沐衢尊酒似澠。寶墨煌煌香滿袖。揄揚不愧善人稱。</text>
<title>元宵破賊 月課</title>,<text>將軍經略國西門。歲轉亡胡月建元。玉帳梅花春入塞。金繩火樹夜開尊。平淮勝筭奇無敵。度嶺軍聲靜不喧。形象竟歸天上畫。神機先奪老蠻魂。</text>
<title>三日獨酌。寄恩山宰權至叔。</title>,<text>三月之三白玉壺。花間獨酌誰招呼。送人作郡鬼爭笑。閉戶讀書春易徂。萬事乘除自骯髒。百年憂樂還江湖。天南芳草綠千里。何處高樓開酒鑪。</text>
<title>閑居</title>,<text>謝客休官晝掩關。西樓爽氣半簾山。小階花晩蜂衙閙。遠渚沙晴鷺睡閑。棊局正宜銷白日。藥丸何術駐朱顔。靜中遊戱皆文墨。醉語成詩不復刪。</text>
<title>舟中醉示諸友</title>,<text>仙遊峯色隱晴湖。䨥島橫分大小孤。淸境政宜供嘯詠。可人寧待費招呼。江中落景翻金柱。醉後長歌擊玉壺。世事糾紛餘一笑。烟簑興入釣魚徒。</text>
<title>樓中示邊李兩進士</title>,<text>不信朱門擁醉輿。小樓淸寂似仙居。薔薇露滴磨砂硯。班馬香薰滿案書。岳色正當晴榻奕。灘聲偏落夜窓虛。同君結社從漁獵。隨處江村興有餘。</text>
<title>寄李學士幼能</title>,<text>湖上仙峯近斗魁。爾家猶住小蓬萊。銜盃樂聖應知趣。落筆驚人更患才。北掖陰深栖鳳樹。西江波濶釣魚㙜。相思一夜堪乘興。待客柴扉月下開。</text>
<title>寄久堂興海謫</title>,<text>梅柳春光較後先。曲江離思入新年。黃庭字誤人間謫。白雪詞高洛下傳。慈母漫勞占鵲語。聖君應感詠烏篇。天恩倘許歸湖墅。終老烟波共釣船。</text>
<title>用前韵酬久堂</title>,<text>便腹從人笑孝先。午眠風榻日如年。那堪湘浦經年別。忽把情悰滿紙傳。熟讀離騷唯痛飮。窮愁著述幾新篇。思君千里難乘興。閑繫江門月下舡。附久堂和韵弟兄行輩忝居先。騎竹紅顔記昔年。烏帽幸同仙仗八。靑氊恐墜舊家傳。楚江炎瘴投荒日。秦甸春光寡和篇。夢裡分明乘興去。一尊重上泛湖船。</text>
<title>奉別朴令丈之任杆城 名吉應</title>,<text>蓬萊官府霱雲重。仙宰全家道氣濃。移舫永湖淸淺水。拄筇楓岳萬千峯。黃庭玉字修眞訣。丹鼎金光駐鍊容。聞說此行渾勝賞。閉門京口笑吳儂。</text>
<title>李正字濟卿挽</title>,<text>名相門庭玉樹高。承家志業早徵豪。文傳祖印曾遺硯。詩奏龍門欲奪袍。郢匠風斤思有質。徐君寶劍氣空韜。江山依舊靑天月。誰對淸尊放彩毫。</text>
<title>門閑心靜自淸凉 月課</title>,<text>西山爽氣北窓凉。倂入幽人野趣長。楊子宅閑同太古。陶翁心遠到羲皇。淸關不怕三庚熱。棐几常薰一炷香。靜裡天機觀萬物。世間炎海正茫茫。</text>
<title>別通信副使兪太僕伯圭</title>,<text>行閱天星未一周。勝觀東略太和州。靑春珂馬飛騰意。碧海樓舡汗漫遊。暘谷日光金柱壯。蓬山鶴影彩雲浮。書生膽氣眞堪詑。古劍䧺鋩百恠愁。</text>
<title>別南從事雲卿學士</title>,<text>能道吾東禮義先。誦詩曾復白圭篇。玉堂仙籍登瀛日。銀漢天章列宿年。遠贈繞鞭看意氣。高持漢節擁樓船。蠻方拭目星軺客。云是三韓第一賢。紫誥恩光暎錦袍。金華學士擅英髦。張顚醉興書傳聖。李賀詩才僕命騷。大颿劃開三島路。長風吹破九溟濤。天敎看盡東南勝。摹寫雲烟字字豪。</text>
<title>次久堂見示韻</title>,<text>令節招尋興未闌。眼中猶覺酒盃寬。淸灘暮雪漁簑凍。小閣天風鶴氅寒。懷刺不堪趍世路。伐檀寧歎寘河干。春來身健前期在。更向江山盡意看。原韻 久堂郊居寂寂歲將闌。共喜江湖特地寬。風磴雲䨪樵逕暗。雪峯晴暎水樓寒。晦明供我開窓眺。氣象輸君把筆干。酒熟誰家謀一醉。遠梅移揷玉缾看。</text>
<title>大殿春帖</title>,<text>靑鳥司辰斗建杓。千官早會大明朝。和烟御柳將舒色。帶雪宮梅欲弄嬌。鳳沼恩波春共沐。龍墀暖日凍全消。王心正體天行健。星曆頒新際聖堯。</text>
<title>寒食 月課</title>,<text>朝來歌哭水聲間。隔岸人家盡掩關。熟食糕餳當冷節。落花風雨又寒山。鈿車陌上爭相逐。彩索枝頭亦可攀。春入燒痕靑欲遍。介魂應伴子䂓還。</text>
<title>采薇有遺歌 月課</title>,<text>唐虞禮樂屬周戈。扣馬堂堂義不磨。百世身行天下獨。三仁名並首陽峩。毫亡遺澤留薇蕨。聖遠餘徽寄嘯歌。孤竹淸風傳此曲。秪今殷日照山阿。</text>
<title>次都興陽韵 任龍安時</title>,<text>十室誰知匹士奇。廣文官冷百無宜。短轅縶步愁長道。斛水藏鱗困小池。講業西河遊學少。論兵北闕召恩遅。淸秋蕭瑟江關句。一任凉颸髩雪吹。都方爲洪州敎授。而上䟽論軍務故云。雲光岳色欲爭奇。南紀新秋眺望宜。勝國山河餘落日。晴天鴈下平池。佳期渺渺年華晏。離思悠悠客興遅。招速可人同一賞。倚床長篴未休吹。</text>
<title>詶市南兪學士贈韻</title>,<text>偃蹇靑山不負君。中開小榭枕江濆。婆娑采石磯前月。怡悅華陽嶺上雲。醉興逢塲同爛熳。離愁當席更繽紛。回看北渚飛帆遠。澹澹秋波漾縠紋。</text>
<title>舟中醉吟呈市南</title>,<text>伊人宛在水中央。玉立蘭洲采采香。千古江山前赤壁。一秋風雨近重陽。讀騷痛飮爲名士。擊節高歌是醉狂。遇興還憐憔悴客。瓊樓詞闋楚天凉。</text>
<title>復疊前韵。呈市南求敎。</title>,<text>端居一病戀明君。憔悴詞臣卧瘴濆。秋盡江湘回白鴈。天高閶闔隔紅雲。可憐直道違時好。剛喜淸關屛世紛。爭道韋經能趾美。綠袍交映彩衣紋。賢胤登明經第。落句兼賀語。謫官尊酒幾逢君。杜老開堂瀼水濆。拄笏靑山迎爽氣。閉門紅葉賦停雲。一秋心韵同蕭瑟。萬事乘除任糾紛。稍喜傳筒詩詠在。不關封印有苔紋。</text>
<title>夜坐書懷。更詶市南詞伯。</title>,<text>角罷江城夜未央。博山烟裊聞淸香。簿書未了淹河縣。客子不歸思漢陽。政拙宜遭官長罵。醉扶爭笑使君狂。燈前點檢贈行語。牙頰自生風雨凉。</text>
<title>詶都廣文和叔</title>,<text>逢辰開酌便邀君。多少亭㙜近水濆。病守覊蹤輕似葉。冷官閑興懶於雲。秋山傍海先黃落。客髩驚霜易白紛。寄我千篇皆可詠。蜀江新出浣紗紋。</text>
<title>縣齋夜酌。又次和叔。</title>,<text>隔霜殘燭正宵央。蘸甲淸觴泛菊香。飮酒官閑同北府。逢秋詩瘦是東陽。風流跌宕誰誇健。志業蹉跎轉悔狂。醉後參橫君亦起。孤吟仍拓曉窓凉。</text>
<title>望海寺。呈鷲山尹使君。</title>,<text>新闢琳宮斸九華。玉峯晴雪望來賖。良辰易邁官爲客。奇興難孤醉是家。畫裡溪山元勝絶。詩中梅月任橫斜。花開更約禪房宿。竹下觀碁詠彩霞。</text>
<title>西浦泛舟</title>,<text>載酒延賓博勝遊。風吹五兩颺輕舟。但看爛石山川老。不覺觀瀾歲月流。海鳥却忘飛去意。烟波猶帶古今愁。忽思蘓長誇豪擧。遍賞西湖一色秋。湖城蠟炬候官遊。別浦風潮遡上舟。霜露洗空孤月出。魚龍潛壑大江流。蒼然楚望供詩景。何處吳謳動客愁。惆悵一尊相憶恨。不堪天末送深秋。</text>
<title>秋日書懷。復用前韵。</title>,<text>深居官閤謝賓遊。倦客身如萬斛舟。病後形容驚鶴瘦。天邊江水學巴流。淸霜赤葉雕鎪畫。落日靑山宛轉愁。政憶漢南烟月好。故園歸夢亦宜秋。</text>
<title>水鏡堂漫詠</title>,<text>一區雲水占淸幽。解組歸來百不憂。山色見如逢舊友。蟬聲聞自識新秋。詩當妙處吾方覺。醉欲眠時客可休。傲骨本非供世具。行藏隨分任優遊。</text>
<title>秋懷</title>,<text>小齋淸坐篆烟微。寂歷秋山送夕暉。燕別雕梁餘舊戀。鴻冥碧落任高飛。酒酲剩怯盃蛇影。詩瘦從敎飯顆譏。獨向東籬三嗅菊。不堪知已間音徽。淸商一闋動悲歌。撫景居然壯髮皤。欲補靑天空鍊石。誰回白日漫揮戈。雲瞻宸極風期遠。家住寒塘水色多。萬想藏懷棲息定。晴窓閑睡病維摩。賓鴈南翔菊有華。可憐無地落烏紗。思將阮屐遊名岳。擬把陶錢寄酒家。老去行藏聊隱几。筭來親友似摶沙。白雲黃葉秋山裡。對卷哦詩日易斜。紛紛榮落聽人爲。大闢天門礙羽儀。白璧連城論價重。朱絃流水賞音誰。窮途却惜凌雲氣。先路爭鳴起草姿。嘯志歌懷聊寄傲。碧山松桂歲寒期。床前書帙任縱橫。細酌東樓月影生。虫鳥遆鳴催四序。漏鷄相報閱三更。簾鉤壓水偏宜爽。詩律逢秋轉覺淸。自笑抽簪專一壑。暮年豪氣尙崢嶸。</text>
<title>秋夜讀離騷經，出師表。</title>,<text>六里靑山秦約輕。三軍白羽漢儀明。獨醒漫抱江潭怨。䨥表空垂宇宙名。帝業偏安無用武。忠臣旣放不平鳴。隕星懷石終遺恨。痛飮長歌烈士情。</text>
<title>鄭參議公達挽 代作</title>,<text>頎然儀采白而長。奕奕名家寶樹芳。身自北關初返鶴。官從南省復含香。淸班緋玉方期遠。短世風燈忽覺忙。窮巷病深違相紼。雪阡西望一回傷。</text>
<title>密山君挽 名澯</title>,<text>漢代宗英盛貴遊。箕疇錫福享春秋。翩翩意氣爭相慕。衮衮科名百不憂。自是金枝依日月。可憐華屋落山丘。雍門一曲王孫淚。芳草年年恨未休。</text>
<title>別權正叔高山督郵之行</title>,<text>誰識平生習氣豪。一官榮落視秋毫。開樓北海觀鯨戱。拄笏西山記馬曹。別恨無端關路逈。春陰不散塞雲高。篴梅吹奏思歸引。遊子羇心日夜勞。樓一作樽。</text>
<title>春日漫成</title>,<text>桃源莫問小神仙。避世藏身別有天。雲起水窮閑處坐。鳥啼花落倦時眠。風爐煮茗勝浮羽。露菜登盤當擊鮮。居士閉門終老地。碧山寧與俗情遷。勝平聲。當去聲。</text>
<title>寄李德水稚欽求和秋懷華字韵</title>,<text>錦江詞闋奪春華。幾處樓㙜映壁紗。儻把新篇酬野興。應留物色侈山家。菊楓霜艶明寒塢。鴈秋聲落晩沙。獨對淸尊誰和賞。醉中鴉墨任欹斜。稚欽纔遆公山。旋任德水。</text>
<title>敬次白軒相公韵 李公景奭號</title>,<text>靑冥喬木幾星霜。四序成功謝事忙。白雪歌傳希郢曲。玄都花發後劉郞。閉門江雨芳菲節。游騎春城俠少塲。錦里逢迎誰主客。琱軒何日枉茅堂。</text>
<title>次韵漫吟</title>,<text>重遊京國髩成霜。樂緖憂端衮衮忙。却怕田間逢醉尉。誰從輦下問潛郞。身名漫許靑編業。詞氣猶凌白戰塲。孤負招尋酬令節。一番風雨閉虛堂。</text>
<title>敬呈東州詞伯案下 李公敏求號</title>,<text>豪篇傑句挾風霜。筆奪天工造化忙。詞翰掌綸傳世美。姓名題柱憶仙郞。殘旗易偃三軍壘。弊箒難登百寶塲。春日玄亭從寂寞。何人載酒過華堂。第三一作花鳥感時悲杜老。詶沈使君 東州新從紫府餌玄霜。失却君房世號忙。早許劉楨儕七子。眞同李白際三郞。冥鵬暫偃靑雲翼。冀馬終超百戰塲。共道漢宮前席待。已聞題柱記堂堂。</text>
<title>敬酬東州詞伯和贈前韻</title>,<text>哲匠詞鋒繞電霜。天機妙運郢斤忙。歲星曾耀金門隱。仙籍應題碧落郞。千古江河文字業。一春桃李綺羅塲。巴音忽許風流賞。誰似同時遇雪堂。</text>
<title>復次相國韵。兼呈東州詞伯。</title>,<text>重來華鶴度千霜。淸淺蓬萊閱眼忙。宣室前宵思賈子。茂陵何日謁蘇郞。新聲玉宇歌三闋。舊直金鑾夢一塲。二老風流江漢上。岸花汀柳對開堂。時相國來住玄石江。東州住麻浦。沈使君示以疊韵。韵致雅麗。詠歎之餘。追用前韵。聊寓謝意。白軒皎皎襟懷映雪霜。心閑不向要津忙。暫爲花縣鳴琴宰。歸作春湖戱綵郞。佳句便敎驚老眼。香名早已壓詞塲。行當問柳尋江路。玉樹蒹葭共一堂。</text>
<title>更占一律。敬奉白軒相公台案下。</title>,<text>范老先憂髩早霜。江湖廊廟去來忙。王風直欲回三代。相業居然做二郞。儒雅大名爭仰斗。文章餘事久專塲。蒼生想望當朝喜。天意如今屬政堂。</text>
<title>題秋風辭後 月課</title>,<text>靑天羲馭劇西馳。黃屋居然白髮垂。太液晴波秋㶑灧。蓬萊仙夢曉參差。橫汾御氣山河動。覇世䧺風宇宙吹。帝自詠言萌悔晩。輪㙜一詔續新辭。</text>
<title>道林放鶴 月課</title>,<text>雲臯秋晩桂花稀。鶴伴高僧在翠微。有客當時相贈意。諸天何處不宜飛。故巢尋去應玄圃。新羽成來尙縞衣。他夜戛然窓外過。疑君華表舊丁威。</text>
<title>次久堂韵 時久堂恩放田里。過江上。</title>,<text>倦路行驂駐少時。相逢江漢鬂絲垂。夢婆亦識田間樂。野客同評嶺外詩。榮悴秪敎身健在。行藏何用卜稽疑。秋來定有漁簑約。留待孤舟載鶴隨。原韻 久堂雨晴沙步夕陽時。蘋葉初齊楊柳垂。放逐三年歸故里。江湖五月有新詩。尊前作客翻堪笑。夢裡逢人更可疑。從此與君同結社。柴門几杖鎭相隨。</text>
<title>次北渚金相國題上林賦圖軸韻</title>,<text>玉輦縱橫上苑中。日旗雲旆騁䧺風。誰能諫獵靑霄表。倘悔求仙碧海東。載筆詞臣陪武帳。翹關壯士握雕弓。姱辭妙畫留眞蹟。欲借皇威制北戎。杜諫獵阻靑霄。</text>
<title>竹州曉發。簡諸弟。萊山接慰官時。</title>,<text>梅枝初動發長安。客路無端餞歲闌。躍馬江關三尺雪。懸燈公館五更寒。離情不盡題書恨。別夢難憑對榻懽。待我重成花樹會。北堂春日共春盤。</text>
<title>鳥嶺</title>,<text>鳥嶺龍湫壯欝蟠。棧雲梯雪凍闌干。五丁路曾開蜀。一劒當關可守韓。仰看北辰高紫極。却望西日遠長安。眼中絶險平如砥。叱馭行經百八盤。</text>
<title>過商山</title>,<text>快馬輕裘遡雪寒。官樓吹角曉星殘。商山古路紆長坂。洛水淸氷拆小灘。身到病時寧暖席。境逢佳處未停鞍。欲尋東閣梅花約。誰共詩翁索笑看。時久堂纔遆商山而去。落句云。</text>
<title>海雲㙜。次石樓韵。㙜是崔孤雲舊遊處。</title>,<text>南極群山峙一隈。白雲遺跡古仙㙜。黃庭玉字曾來謫。閬苑蟠桃幾度開。城郭千年人是鶴。蓬壺萬里海如杯。鸞絃已斷伽倻曲。象外天遊不復迴。</text>
<title>釜山城樓。次東岳韻。</title>,<text>地盡三韓海九環。彈丸遺醜島中蠻。秦山烽火寒雲外。漢戍㫌旗古磧間。御氣新瞻天北極。春光先度嶺南關。書生壯志空飛動。直擬平戎奏凱還。</text>
<title>得見邸報。是日大駕移御慶德宮。</title>,<text>天開別殿候飛龍。扈蹕千官盡景從。夢趁鵷行陪紫仗。身同驥縶卧玄冬。秦城近斗分䨥闕。漢節隨春謁九重。入奏此行遙指日。書生何策靖邊封。</text>
<title>月夜獨坐。次東州板上韻。</title>,<text>月近南樓闢八欞。閑隨一鶴步中庭。茗煎雪水添金椀。梅折氷枝上玉甁。心韵自淸虗白室。文章獨賴太玄經。觀身已覺離諸妄。天籟三更入寂聽。</text>
<title>元日次東岳韵</title>,<text>靑㙜鳳曆紀王春。聖作東韓萬物新。周禮賓興先孝悌。漢章明習法寬仁。重霄日月方開曜。匝域山河不動塵。擊壤風謠同激仰。堯齡長祝八千椿。</text>
<title>城樓暮景</title>,<text>官齋寥落閉門幽。忽上南城可寫憂。亂後山河懷古意。春來梅柳入新愁。寒烽一點雲橫嶺。畫角三聲月滿樓。莫奏武陵橫吹曲。壯夫書劒愧淹留。</text>
<title>月夜獨坐。次東州板上韻。</title>,<text>五雲元不隔蓬萊。詩韵空慚八斗才。北府淸樽春尙淺。南樓豪興月同來。金鰲秀色三山聳。玉兔寒光萬里開。醉眼欲窮天海濶。夜闌移席最高㙜。</text>
<title>奉呈府伯鄭令公東望</title>,<text>家籍蓬萊衮衮賢。謫官猶是小神仙。十年放逐曾無妄。千里逢迎亦有緣。北望靑春回斗極。南臨丹徼靜烽烟。勖君名下非虗士。銅柱高勳取次鐫。</text>
<title>次東州板上韵。呈府伯。</title>,<text>一冬風雪掩官齋。家在長安久繫懷。節序無端梅柳暗。簾㫌不動海山佳。星槎有路通銀漢。仙舃何時返玉階。綺語輸君餘宿習。天敎吏隱任安排。</text>
<title>次東岳韵 東岳萊山錄詩上語。或稱南翁。或稱南極老翁。</title>,<text>南翁傑句氣凌雲。筆陣堂堂掃楚氛。紫綬分麾酬暇日。碧紗遺墨映斜曛。三王詞列才無敵。八詠詩排思不群。文苑風流今寂寞。陽春一曲和誰聞。</text>
<title>復用賢韵。呈府伯。</title>,<text>風流誰詠五君賢。醉興爭歌八飮仙。落落古人皆自適。棲棲此世更何緣。客愁孤舘仍逢雨。春色他山近禁烟。想得謝樓多秀句。新篇何惜寄瑤鐫。</text>
<title>客夜遣懷</title>,<text>碧天寥濶紫溟深。客夜高樓動越吟。彩筆自誇梅下詠。瓊醪誰與月中斟。群仙應駐蓬萊頂。列宿遙臨河漢心。西望長安川路廣。二更風露滿衣襟。</text>
<title>更奉府伯</title>,<text>軍中一范早知名。卧護南門賊膽驚。玉塞奇勳時荏苒。金城壯略老縱橫。兵官素昧平戎策。使節空淹閱歲程。漫笑書生投筆志。銅盤聊自歃詩盟。</text>
<title>更酬府伯和韵</title>,<text>頗牧英聲玉署賢。弱冠通籍早登仙。嶺符再佩移星紀。檀越重來覺世緣。萬里風期終破浪。異時圖像上凌烟。大名朱雀應千古。文字何煩翠石鐫。</text>
<title>呈府伯</title>,<text>偃蹇風塵折節難。朱門却笑競彈冠。興狂李白杯中趣。文愧孫郞帳下看。漢水春波無限碧。玄都桃萼幾回丹。倦遊同是秦城客。千里歸心嶺月團。</text>
<title>次梁山䨥碧樓韵</title>,<text>脩竹淸流繞席邊。暮春觴詠記群賢。花開梁苑渾疑雪。客自蓬山宛是仙。玉笛吹空黃鶴月。瓊欄影落白鷗天。浮來七點星羅地。浩劫何時閱海田。七點山名。水竹猗猗映檻邊。一樓攀詠幾前賢。溪山長對詩中畫。笙鶴應逢月下仙。嶺表逢迎傾盖地。風光撩亂落花天。葛翁新授丹砂訣。試向江南種玉田。右示姜太守。</text>
<title>客中漫詠。次都和叔韵。笠岩居謫時。</title>,<text>紛紛朱墨漫相侵。未賦歸田却悔心。嶺戍南來三月暮。天門北望五雲深。日斜村塢移花影。凉透山窓近竹陰。客裡賴君同伴住。有詩酬詠有觴斟。冉冉征途晩景侵。窮交猶保歲寒心。詩材且莫論長短。酒戶何須較淺深。白雪回舟思剡曲。暮春修稧憶山陰。偏憐客榻愁如海。花下淸樽任細斟。閑愁日日鬂絲侵。家在江鄕久繫心。千里客行流水遠。一山春色落花深。歸來有賦思彭澤。老去無機學漢陰。堪笑楚醒憔悴甚。靑天問月莫停斟。窮途不受百憂侵。別有江山可賞心。一病官齋欹枕久。殘春客店閑門深。何人錦瑟留花底。幾處蘭舟繫柳陰。自古湖南淸絶地。瓊醪千斛喚誰斟。</text>
<title>笠巖城用前韵</title>,<text>百戰曾防海冦侵。籌樓方略鎭湖心。天長王壘山河壯。石古金城歲月深。列岳崢嶸靑未了。群星錯落宿其陰。書生意氣傾南極。眼底滄溟攬一斟。</text>
<title>別蓮坡李令公</title>,<text>天外相思鬂雪侵。客間逢別更關心。行人望日長安近。遊子看雲楚塞深。萬里風帆初破浪。二淸琪樹已成陰。故園歸趁流鸎節。斗酒䨥柑盡意斟。李居三淸洞。睡起西山爽氣侵。逢君相照玉壺心。星槎歷漢蓬萊淺。鳥棧參天劒閣深。千里高朋同笑語。一春佳節幾晴陰。偏憐別後停雲恨。獨對殘尊信手斟。勞形宇內白紛侵。萬事人間少會心。道氣方濃藏世別。天機不淺入山深。華陽洞裡三珠樹。彭澤門前五柳陰。度盡春風歸未得。提壺空自勸人斟。</text>
<title>次和叔韵</title>,<text>景鐘勳業出儒生。却悔明時未學兵。燕市悲歌空擊節。漢廷詞賦盡長纓。久蟠寶匣蒼龍氣。誰賞朱絃白雪聲。看取暮年飛動意。棄繻終作度關行。一麾湖郡悔平生。欲學江東醉步兵。明月綴來爲子佩。滄浪淸可濯吾纓。夢隨西日迷秦樹。愁戴南冠奏楚聲。湘岸閉門春盡後。綠深山逕少人行。淸香檀越悟前生。白日慵眠笑老兵。晴愛嶺雲披絮帽。曉看花露綴珠纓。戍樓笳皷春無事。詩筆湖山畫有聲。對榻羇愁聊共遣。高歌一曲酒三行。</text>
<title>次和叔韻</title>,<text>天涯落落少新知。一榻窮交共楚纍。理屐淸遊非謝客。傳觴細和是陶詩。長風湖海來舒嘯。爽氣雲山入拄頤。醉後南樓看月興。老兵猶憶晉元䂓。酒肆藏名世不知。官章何用印纍纍。江山勝賞空回夢。花鳥深愁不廢詩。野戍浮雲無定態。客亭斜日幾搘頤。春芳晼晩佳期誤。淚盡淸湘聽子䂓。</text>
<title>次久堂別章韵。答謝書問。</title>,<text>千里題書問謫居。客鄕棲息一春餘。抱關不信曾仙尉。奉檄那知是絶裾。楚塞瘴雲依古戍。漢廷卿月自天除。風期不隔江湘遠。時憶晴灘駐醉輿。暮年相約碧山居。白首行藏筭幾餘。欲乞天恩鏡湖水。共娛春日老萊裾。明時許國身奚適。傲吏編兵罪未除。最是南來游子恨。江關風雨別慈輿。</text>
<title>詶和叔</title>,<text>楚山宜是楚臣居。山鳥山花賦興餘。我自讀騷思痛飮。君休佩玉曳長裾。一官湖海同榮辱。萬事乾坤幾滿除。時與田翁爭野席。誰家看竹更肩輿。白雲靑嶂杜門居。官罷南柯一夢餘。澗響如琴淸客枕。蘭芳爲佩馥人裾。湖山漫興詩相助。今古閑愁酒可除。同榻使君元不俗。竹西斜日醉輕輿。誤讀黃庭別帝居。觀棊石室爛柯餘。月邀王子吹簫嶺。雲翳天孫織錦裾。八極神遊思自放。三生結習未全除。群仙候我蓬萊頂。絳節重來侍鳳輿。右遊仙詞。</text>
<title>寄舍弟</title>,<text>結社歸田揔謬悠。一官三黜豈人謀。事親日短違晨省。望子山高起夕愁。身與孤雲依嶺戍。夢隨回鴈繞江樓。傷心把酒看花地。客席何從共勸酬。</text>
<title>奉詶久堂台老用余韻見寄</title>,<text>漫郞湖海跡悠悠。爲吏爲兵悔我謀。白帝高城垂老別。黃花古戍望鄕愁。衝星氣欝䨥龍劒。握管才踈五鳳樓。歲晩不孤詩社約。漁簑逸句可重酬。任金堤時。以笠岩城餉未捧。削職充軍。編配笠城。季世行藏兩謬悠。儒冠從古誤身謀。紅雲閶闔空迷夢。白髮門閭可耐愁。日月頻驚乘障戍。江山長憶讀書樓。楚謠漫奏思歸引。細酌燈前獨自酬。東山高意自悠悠。雅望風流濟世謀。忠烈承家懷直道。江湖憂國遣閑愁。三朝獻納蓬萊殿。四海文章白雪樓。別後佳期空晼晩。傳筒千里若爲酬。䨥眼飛鴻萬事悠。古來才命不相謀。放懷風月千鍾酒。休賦湘潭萬斛愁。詩罷竹陰移客榻。夢回江色滿吾樓。南麾悔失檀公策。幾日田園宿願酬。庾信有愁賦。筭來身世水雲悠。耕釣聊同野老謀。蘧伯知非能寡悔。虞卿有著是窮愁。山園獨坐風生竹。江海相思月滿樓。蕭瑟暮年詞氣動。客間新詠與誰酬。虗舟不繫水揚悠。白首行休敢自謀。愛日同憐遅暮景。停雲幾賦別離愁。江湖滿地悲游子。風雨渾山暗戍樓。長笛落梅何處奏。謫官尊酒此相酬。希聲雅調一何悠。郢曲新腔意匠謀。萬古江河文苑傳。百年時序少陵愁。秋來赤壁橫仙舫。別後靑山繞謝樓。寫出江南多少景。風流詞賦絶難酬。碧落冥鴻日月白。弋羅時墮稻粱謀。高人偃蹇湖山興。老子婆娑暮景愁。葉縣䨥鳧淹嶺戍。東陽八詠寄城樓。催科政拙眞吾事。此罰唯宜大白酬。疊步悠韻。徘徊又徘徊。是花釣優人之嘲也。此作隨韻信筆。翻成戱語。莞會爲宜。</text>
<title>又和同伴軍契</title>,<text>山自蒼蒼水自悠。異鄕佳境眼爲謀。道林幽事逢僧話。酒社淸歡遣客愁。黃鳥遆歌初出谷。綠陰如畫半藏樓。墻東麗句春雲態。相贈空煩雜佩酬。古詩。栖栖墻東客。亦抱凌雲才。詞客南征嶺海悠。襟期端與酒人謀。朱絃奏罷千年調。靑史看來萬古愁。金刹月高眠釋榻。石門天逈倚譙樓。多生綺語猶豪習。賦興新篇幾唱酬。白雪歌高意自悠。暮年能復好奇謀。江關落日飛騰氣。海岱浮雲浩蕩愁。誰惜班生留玉塞。獨憐蘇子戀瓊樓。兒童解道長安樂。學我詩章對客酬。悵望江關客路悠。天公惱我緩歸謀。山鶯巧逬離親淚。梅管吹殘出塞愁。每憶休官依白社。偏憐逐客在黃樓。滄洲逸興思烟艇。魚鳥詩盟幾日酬。蓬萊淸淺碧雲悠。白首風塵謬筭謀。藏舌莫論浮世事。皺眉寧作向人愁。何妨對月頻中聖。最愛看山不下樓。一病更淹三日雨。客懷誰與晤言酬。旄丘日月我懷悠。判得書生懶拙謀。澤畔行逢漁父問。雲端延佇美人愁。銀河縹緲乘槎路。紫氣縱橫望斗樓。南塞萬重身似寄。客窓痴坐一尊酬。</text>
<title>題內藏禪樓</title>,<text>桂月淸香鶴夢悠。誰將卓錫客爲謀。仙翁海筭長留景。道釋天機不解愁。䨥石劈開靑玉峽。一峰飛出白雲樓。欲携謝眺驚人語。筆底湖山爛熳酬。坡詩。終把雲山爛熳詶。</text>
<title>次久旱</title>,<text>天時人事漫悠悠。借問朝堂肉食謀。六責何憂湯歲旱。九歌空賦楚臣愁。朝騰火日燒南畒。夜遣陰雲護北樓。行放湖山千里雨。挹觴斟斗勸龍酬。李白北斗酌美酒。勸龍各一觴。</text>
<title>次夏夜</title>,<text>赤地炎風萬里悠。南方不可托身謀。秋菰水玉難逃暑。雪椀氷甌可滌愁。碧落高懸明月燭。銀虹直躡廣寒樓。文園漫憶金莖露。浣渴爭如酌茗酬。對月啜茗。難免飮者之譏。聊解暑耳。</text>
<title>又酬和叔</title>,<text>邯鄲一枕宦情悠。漫愧朝端竊祿謀。世路求名皆妄想。人生除醉盡強愁。東林月出僧歸寺。南岳雲晴客倚樓。寫盡殊方閑物色。衡陽紙價亦難酬。白首黃河兩意悠。兵間落拓謝機謀。彈丸秀句聊排悶。潑瓮新醪可破愁。已辦雲山䨥蠟屐。莫思烟月一江樓。茶烟裊裊縈踈髩。閑對晴窓鳥語酬。</text>
<title>戱答和叔病聾韻</title>,<text>隱几翛然衆籟悠。唯將目擊與心謀。從知借聽非眞聽。漫道無愁亦自愁。夢裡風濤疑畫舫。月中環珮閴粧樓。閑花落地多新句。俗語何妨畫字酬。和叔詩。人間是非了不到。物外天地閑無愁。</text>
<title>鰲山詞</title>,<text>玉簫聲斷綵雲悠。誰着檀郞一醉謀。白月依微團扇影。靑山宛轉翠眉愁。芙蓉水泠凝華沼。楊柳陰深鎖畫樓。莫唱尊前金縷曲。風流少似杜陵酬。</text>
<title>笠巖城。呈方伯趙禹瑞令公。</title>,<text>㫌旆央央嶺路悠。諸州從事仗軍謀。堆床判牘難開眼。拄笏雲山可散愁。紫氣回瞻天北極。䧺啚經略鎭南樓。書生不讀孫吳策。詩韻宜看競病酬。</text>
<title>奉酬趙方伯贈韻。兼謝枉駕。</title>,<text>岳海觀風駐少時。靑山訪我一蓬茨。臨關欲奏金城略。橫槊猶酬玉案詞。好雨隨車聊志喜。淸秋乘障自生悲。明朝又送同來伴。悵望江南此別離。</text>
<title>秋懷三疊。復用前韻。</title>,<text>淸秋湘畔獨醒時。暮雨蕭蕭濕野茨。瓊樹夢來懷我友。玉樓高處戀君詞。靑天羲馭何曾駐。白首囚山浪作悲。好脫儒冠從遠戍。却憐京國有相離。客懷憀慄感天時。四壁風霜護墍茨。漳水沉綿公幹疾。江關蕭瑟子山詞。秦雲夕燧傳心恨。楚塞淸笳墮淚悲。採掇秋蘭爲我佩。忽思春日贈將離。周南留滯負明時。漫向堯天想白茨。禮樂攻吾嵇阮懶。文章和爾謝陶詞。鯤鵬暫偃扶搖勢。鳧鶴誰論斷續悲。荷鍤何人輕醉死。全年猶是喜支離。</text>
<title>占渭陽金判書病。書懷。</title>,<text>梅下觀爻日欲曛。瓊茅空自命靈氛。音容可復床前拜。消息頻驚嶺外聞。夢罷秋堂餘落月。別時江漢有孤雲。白頭逬淚恩情隔。獨立天南瘴水濆。</text>
<title>答權進士韻</title>,<text>我欲從卿遊酒人。羅浮明月喚梅神。吳門誰識藏仙尉。白下何妨號醉民。江海詩名元夙賞。風塵官謗政關身。靑霞奇調承家秀。莫惜華牋寄句頻。</text>
<title>題玉峯詩卷。用前韻。</title>,<text>宛對風姿卷裡人。海峰寒月是傳神。雪高郢曲誰詞客。星隱吳占古逸民。金馬懷才初待價。玉壺觀世晩藏身。玄暉解道澄江練。點檢晴窓擊節頻。</text>
<title>別趙觀察禹瑞令公</title>,<text>驛亭梅柳弄新晴。冠盖湖山幾送迎。棠社風謠傳世美。金門朝謁隔承明。離觴漫引陽關曲。綵服何違晝錦行。嶺障老兵偏惜別。白雲江國未歸情。</text>
<title>次酬泰叔</title>,<text>草堂樽酒醉痕微。興盡何人躍馬歸。星落曙窓頻悵望。夢回春枕轉依俙。看花綺語翩翩翰。紉佩蘭華楚楚衣。乘月莫違重會約。客中靑眼似君稀。楚天霞綺散霏微。三五游人緩緩歸。桃李韶華春晼晩。山河淸影月依俙。五湖烟艇宜觀釣。千仞雲崗可振衣。白首閉城何處客。客愁如醉髩全稀。</text>
<title>別韻寫懷。追寄趙觀察禹瑞。</title>,<text>白雲高處漢山晴。庭鶴園童候我迎。三月烟花迷故國。一番風雨過淸明。最憐游子天邊恨。幾遣歸人日下行。聞道倚樓湖上住。秪應斟酌別時情。</text>
<title>用前韻和愼生</title>,<text>楚山烟雨晩還晴。命駕何時倒屣迎。白鷺䨥飛塘水暖。梨花一樹野墻明。江南風景隨君住。嶺外文章紀我行。岳寺春遊如不負。髩絲禪榻共詩情。</text>
<title>次愼泰叔船遊韻</title>,<text>聽君歌曲動江州。春泛蘭橈綠水洲。淮海少年多秀句。浣花晴日共遨頭。興隨風笛關飛動。酒送霞觴任拍浮。我有樓㙜淸漢上。烟波空占夢中遊。機雲文價動吳州。採掇瓊芳月滿洲。靑嶂白雲圍屋面。黃庭玉字對床頭。酌君蒲醑天中近。憐我萍蹤水上浮。入洛才名能獻賦。莫敎湖海久遨遊。暮年書劒適他州。長憶春帆遡漢洲。客夢初醒開眼睫。鄕愁不破在眉頭。風輕鶯燕捎花妥。日暖蜻蜓掠水浮。漫道山家藏別景。邀君載酒續淸遊。嶺嶂開成古雍州。謫居何恨隔仙洲。春原觀獵平如掌。雪岳肩輿最上頭。雲卧石壇瑤草長。夢迷花嶼彩霞浮。桐湖物色誰分別。剛喜淸篇起我遊。長沙桐栢。只在此山一重之外。而欝欝籠中鶴。誰能解縧送之天風。振翅橫江哉。今見詩章。岑生好奇。有此新語。以供寥中一莞爾。余亦略拈山遊拙詠。刻畫無塩。聊以寄興。第詩中岳色。余非倚薄巫廬之筆。正須君天台金韻。寫出眞面目爾。</text>
<title>又用前韻</title>,<text>有誰騎鶴上楊州。不信鞭鸞到十洲。鏡裡空凋丹渥色。樽前休惜錦纏頭。淸談可析重玄竗。漫興宜輸大白浮。儘是逍遙觀物化。此心隨處得天遊。傲吏何心再夢州。欲將吾道寄滄洲。逢迎海內誰靑眼。寵辱人間已白頭。漫學屠龍爲藝亢。終知畫餠是名浮。漢廷才傑如雲集。肯惜長卿此倦遊。</text>
<title>次湖西伯李稚欽令公韻</title>,<text>楚城孤絶斷人跫。蒼壁烟嵐鎖客窓。干斗紫氛衝佩劒。滿雲金錯掣旗杠。三更明月生湓浦。萬里秋風動錦江。想得湖山觀政地。論才不數士元龎。適越流人喜聽跫。漫歌長嘯寄南窓。門閭望切西山景。閶闔心懸北極杠。官謗不饒投瘴嶺。客愁空憶寫澄江。武陵春樹藏人境。盡室何時學老龎。</text>
<title>寄金陵宰</title>,<text>蕭瑟南關動七哀。暮年扶病獨登㙜。海山風雨重陽近。橘柚天霜幾鴈來。浪跡自同吳市隱。淸詩誰和趙樓才。相思嶺月人如玉。孤負樽前泛菊盃。</text>
<title>敬酬默拙堂和敎之韻</title>,<text>閑情應俗厭紛囂。晩景行藏一着高。爽氣雲山來拄笏。平章風月入揮毫。玉壺觀世聊將隱。畫餠浮名漫自勞。招我倘從分華約。桃花春浪可容舠。別區淸絶屛群囂。夢罷南柯一枕高。閑對晴湖澄似鏡。醉看東岳小如毫。林宗明哲完名在。安石風流屬望勞。政憶暮春床下拜。剡中歸興逐輕舠。</text>
<title>次溫泉陪從諸宰韻</title>,<text>行宮紫氣麗湯泉。功著軒岐纂藥先。聖壽無疆添海筭。王言如綍自天宣。重瞳日月瞻宸極。睿學詩書講法筵。輦道恩光隨化雨。湖山歌頌太平年。天錫溫昌第一泉。沛中湯沐較誰先。歌風覇業思遊豫。浴日神功賴節宣。萬壽山光迎綵仗。重瞳玉色拱金筵。詞臣試把如椽筆。霑醉衢尊祝大年。</text>
<title>寄咸鏡佐幕孟休徵</title>,<text>幕府行驂正北之。東游一舸惱相思。客回江國花開後。書斷關河鴈去時。洞社淸尊空昔約。樓㙜長笛幾新詞。會看日下宣恩召。諫席方虗献納司。</text>
<title>鄭政丞 維城 挽</title>,<text>人瑞堂堂表聖時。早將經濟際艱危。淸名楊綰當朝喜。直道韓休奏䟽知。心戴天明懸北極。精收星岳上東維。平生置驛銜恩重。賓閤凄凉不再窺。倚伏無端事謬悠。向來人世寄浮休。情鍾父子居何樂。志繫君民退亦憂。方仰朝端登劒履。忽驚門外詠山丘。千秋指點江心墓。長與高名不廢流。江心墓。郭璞葬地。公窆江華之原云。</text>
<title>敬次默拙堂感懷寄韵</title>,<text>先子平生交有道。風流並世見三高。牙絃山水千年調。江錦文章五色毫。宰樹凋霜空淚逬。寃禽塡海漫心勞。向來蘭室今誰在。獨掉稽山載酒舠。明時樂道卧林泉。謝事人間了衆緣。遙望客星懸釣瀨。却憐仙舃罷朝天。閑來隱几靑山轉。醉裡支床錦石圓。江漢秋風違一棹。飛鴻送目嶺雲邊。</text>
<title>九日登高。奉次東州詞伯韻。</title>,<text>琪樹丹崖拄杖斑。良辰樂事政相關。黃樓高會臨江渚。素滻淸遊出世間。人自蓬萊仙暫謫。客同華表鶴重還。明年此會應聞健。更上龍江落帽山。九日原韻 東州九日川原細菊斑。憑高望遠俯江關。平生逸氣三盃後。老大浮歡半餉間。長路百年人不息。孤雲一片鳥俱還。請看冉冉西頹日。相伴孤筇下碧山。</text>
<title>復呈東州詞伯</title>,<text>管中玄豹暫窺斑。紫氣東來正滿關。司馬文章居客右。士龍名字識雲間。金罍酒重傳轟飮。明鏡顔韶駐大還。窓外仙峯多秀色。滄波一點似君山。次酬 東州霜雪新添兩鬂斑。席門秋日晝常關。摧頹志力風塵下。埋沒身名宇宙間。軒冕倘來心已折。雲林欲去夢先還。休文近有郊居作。獨向淮南望小山。</text>
<title>復呈朴都憲台案</title>,<text>紅葉蒼苔滿砌斑。柴門無客晝常關。漫郞跡遍西湖上。御史名高北斗間。江社餞筵乘晩興。天街珂馬放朝還。招邀咫尺違心賞。唯見秋波蘸遠山。</text>
<title>趙監司禹瑞挽</title>,<text>堂堂才器璧連城。江漢風流世載英。岳牧家聲傳舃奕。蓬瀛仙路躡崢嶸。文園玉露誰霑渴。玄晏金篦欲刮明。㝡是望思如日至。暮年深痛復鍾情。碧笠城中建節行。當時乘障我爲兵。遠遷炎嶺無生樂。高義窮途不世情。別夢相尋箕斗隔。風威一去海山輕。南遊轉眄成千古。卷裡淸詩逬淚驚。</text>
<title>寒食前一日。會久堂宅。座中得簷韵。</title>,<text>春空麗日轉華簷。芳草萋萋碧柳纖。拄笏江山詩興動。滿衣風露酒痕霑。暮傳宮燭靑姻散。朝對冠峯玉槊尖。忽感逢辰行樂地。惟公白首我蒼髯。花近高樓月滿簷。眼中春物自洪纖。踈慵政合江湖放。恩渥誰思雨露霑。漫興不辭金盞凸。閑情都付彩毫尖。平生傲骨窮猶健。媚世元非美鬂髯。</text>
<title>奉次久堂示韻</title>,<text>浩歌天地欲如何。細筭浮生自有涯。對鏡韶顔凋晩景。看書老眼翳空花。百年勳業須君了。千里江山入我賖。久濶相逢情爛熳。一尊斜日逗秋霞。</text>
<title>月夜有懷。復疊前韵。呈久堂台案。</title>,<text>短景駸駸奈老何。翛然獨立漢之涯。愁傾陶令盃中物。夢退江郞筆上花。岩逕客稀秋葉亂。石欄人倚暮山賖。寒香盈掬佳期邁。月過西樓散綺霞。月白江淸良夜何。一秋相望似天涯。高雲候鴈霜初信。小塢寒香菊自花。林下同休期未去。朝端並列跡還賖。早知光祿能詩最。絶勝風流詠曉霞。</text>
<title>鄭生 重遠 夫婦挽 鄭生纔沒。其妻刎而下從。</title>,<text>庭玉門楣家道昌。鏘鏘占得鳳隨凰。年同列宿浮生促。地有連枝一節芳。彤管輝煌新烈傳。綠籤零落舊書香。孀親哭撫兒三尺。髣髴音容若在傍。</text>
<title>李生 弘遇 挽</title>,<text>人世浮休志未舒。儒冠憔悴命何如。病深文史三餘學。淚盡庭闈一紙書。筆架空遺蘭雪帖。夜㙜猶似子雲居。孤魂莫近西州塞。雪岳猿啼客夢虗。</text>
<title>尹僉正 勉之 挽</title>,<text>城南韋杜故家聲。群從瓊枝好弟兄。吏隱畿封淹暮景。郞潛漢署偃時名。春回華屋人誰在。花發芳園月幾盈。最是貳身鍾慶日。蘭陔至養負平生。</text>
<title>別鶴城府伯權至叔</title>,<text>澤南春睡暖黃紬。傲吏行藏又北遊。䨥舃飛來徵太史。三刀入夢得名州。落梅笛奏雲橫嶺。駕鶴仙邀月滿樓。能憶故人扶病在。雪簑江漢理孤舟。</text>
<title>月夜有懷。寄蓮坡謫。</title>,<text>淸淺蓬萊閱海塵。仙家暫謫似千春。獨憐明月樓中客。偏憶梅花隴上人。靑眼乾坤須奮好。白頭江漢有誰親。何時共占烟波興。一笑尊前迭主賓。</text>
<title>會飮龍山。次洪元九 錫箕 韻。</title>,<text>曄曄春光映碧湖。良辰勝集幾人俱。沙邊花嶼藏漁店。簾外晴波近酒壺。客與輕鷗如共約。檣隨疾馬欲爭駈。夢醒虗閣餘孤興。淸影成三月對吾。</text>
<title>寒風樓。次板韻。茂朱縣省覲時。</title>,<text>不識南塘第幾橋。客中長笛倚樓高。赤城霞氣迎暉散。丹壑波光蘸月搖。葉密巢鶯簧舌滑。風微睡鴨篆烟飄。卧仙長對人間畫。肯倩龍眠寫綵毫。茂朱倅。世稱卧仙。</text>
<title>次金晦之示韻</title>,<text>簷霤淋浪十日霖。客稀江岸閉門深。嘲宜便腹偏耽睡。詩寡知音莫漫吟。金管何從吹月色。玉壺空自照氷心。新晴命駕須乘興。風詠高樓一散襟。</text>
<title>暑雨病渴。書懷酬韻。寄晦之。</title>,<text>幾日闌風挾溽霖。客愁看取暮江深。夢隨眠鷺浮千里。病似藏龍漫一吟。最憶侍臣承露掌。偏憐游子望雲心。趁晴相速城南友。淸簟觀棊爽我襟。</text>
<title>晴後復用前韻</title>,<text>望歲仍逢旱作霖。江流政與酒盃深。季鷹自有吳中興。安石何爲洛下吟。談略豈知當世務。讀書方見古人心。吾朋亦是悠悠者。月艇烟簑共一襟。</text>
<title>奉酬久堂台案</title>,<text>申子良辰君我降。懸弧政屬艶陽天。弟兄同是悠悠者。進退應須綽綽然。花朶好霑三逕雨。漁簑宜拂一江烟。百壺𨤍醁相爲壽。沙岸朝來繫釣舡。戱吟促和 久堂百花潭上杜工部。八節灘頭白樂天。冷酒春甞吾醉矣。郞中笑接又頹然。幽懷一架葡萄雨。詩思千村楊柳烟。更有西隣閑事約。墊巾同上泛湖舡。是日趙郞中子脩在座。</text>
<title>別襄陽府宰權悅卿。次其贈韻。</title>,<text>仙官䨥舃海東濱。勝似西湖一散人。暘谷蒼凉先出日。蓬萊淸淺幾揚塵。襄童拍手爭看醉。謝守裁詩自有神。獨卧滄江驚歲晩。天遊何許遣尻輪。</text>
<title>別北評事洪國卿</title>,<text>金門仙韻藹登瀛。書劒還勞賦遠征。路指黃花臨古戍。詞傳白雪奏新聲。西山冦絶唯舒嘯。北府時淸數擧觥。會待明光揮翰日。春風歸聽上林鶯。</text>
<title>寄贈定州牧孟休徵</title>,<text>名州佳麗管遨頭。風景新亭異昔遊。早識孟甞能報國。終看定遠會封侯。提携玉劒西行倦。縹緲瓊樓北望愁。最是一官傳世美。政聲端合採民謳。</text>
<title>雪夜醉歸。次久堂贈韻。</title>,<text>嚴城鐘動月初低。踏雪天街醉不迷。欲逐雲龍同上下。莫敎江燕各東西。回燈細酌開靑眼。入袖淸詩在赫蹄。聞道漢濱梅可賦。策驢何日度前溪。詩題紙片。醒後袖中得之。原韻 久堂長安雪後凍雲低。萬室人烟路自迷。鳴玉退朝尋卷北。論詩永夕醉街西。羊裘諫議曾垂釣。𩣭馬霜㙜幾鑿蹄。夢裡同君時出郭。白沙寒竹是花溪。</text>
<title>又題一律。奉呈久堂台案。是日久堂朝退出江。</title>,<text>建章遙望玉繩低。銀燭朝天曙色迷。時復倚樓淸漢上。朝來拄笏雪峯西。班生有志封龍額。杜老全身學馬蹄。大隱金門堪避世。仙源休訪武陵溪。</text>
<title>將有省行。鄭先之 壽先 叔佩壺贈言。仍次其韻。</title>,<text>侍臣休暇省萱闈。游子恩榮是繡衣。君賜便蕃將有遺。親年喜惧已過稀。朝辭閶闔人南去。春動江湖鴈北飛。更約三淸花發後。樽前一笑待吾歸。</text>
<title>寒風樓。次林白湖韻。</title>,<text>白湖詩態憶吾曹。筆力滄溟可掣鰲。華柱千秋留鶴語。飛樓當日挾仙遨。豪遊隔世風燈盡。爽氣褰空月岳高。政是暮春佳麗地。載醪隨客過蘭臯。</text>
<title>湖南伯閔聖與 點 遊赤城。書示一律。次韻却寄。任沃川時。</title>,<text>丹崖桂樹政堪攀。目送飛鴻滅沒間。天姥烟霞空失夢。湖州歲月易凋顔。登高又負重陽興。選勝誰拚一日閑。詩自使華分物色。朝來拄笏望靑山。</text>
<title>李都事賦拱北樓詩求和。卽席次韻。</title>,<text>濯錦江邊第一樓。宛然風物古名州。簷端北斗斜淸漢。簾外西暉蘸碧流。翠輦何時翔御氣。白雲千載隔眞遊。湖關匹馬重經路。目送飛鴻思更悠。</text>
<title>酬久堂贈韻</title>,<text>偃蹇江湖也自便。釣竿垂處對鷗眠。龍鍾不悔遭三黜。鯨飮唯思吸百川。小閣鉤簾山吐月。孤舟蕩槳水涵天。焚香默坐書幃凈。時閱南華內外篇。</text>
<title>渡江逢雨。午憇瞻護齋。用前韻奉久堂。</title>,<text>忽逢佳處得淸便。暫借藤床醉欲眠。靑草平湖臨古渡。碧峯踈雨過前川。披簑正好撑烟艇。卓笠渾忘戴午天。約宿荷堂違夙賞。何顒孤興和新篇。</text>
<title>別洪元九靈光之行</title>,<text>江國重來鬂雪明。久翁賓閤幾逢迎。樽前賞子凌雲句。弦上嗟余落羽驚。獨卧滄洲龍正蟄。一麾湖海鶴同行。黃簾爛映榴花月。樓對靑山數擧觥。</text>
<title>李惠仲兄弟，南仲輝叔姪泛舟來訪。次座上示韻。</title>,<text>扁舟相訪漢江南。少日交情蔗味甘。夙賞李鷹稱達士。曾知王適是奇男。水波添雨爭奔放。雲氣籠山互吐含。徙倚層欄開楚望。勸君深酌盡蕉三。</text>
<title>奉寄久堂尙書。用前韻。</title>,<text>浮名一枕大槐南。嚼蠟何甞世味甘。莊叟偶思求傲吏。陶翁還恠責愚男。床前書帙新晴曬。簾外花枝宿雨含。聞道東山開別墅。相尋可與馬成三。</text>
<title>用前韻。復呈朴尙書台案。</title>,<text>近舍逢迎有阮南。春風啜茗惠泉甘。江間鷗鷺同爲侶。天上麒麟幾箇男。壽席笙歌聯綵舞。慈顔談笑弄飴含。自慚誠薄蘭陔養。傲吏明時見黜三。</text>
<title>前韻戱成</title>,<text>倦遊休聽望江南。何似藏園食一甘。少日壯心題柱客。暮年深愛弄璋男。惠文新劾吁堪怕。樂聖淸觴戒莫含。渴夢呑江淹病久。仙桃漫欲學偸三。</text>
<title>復次諸友韻</title>,<text>南山之北北山南。曄曄新芳可採甘。抱膝孤吟誰識爾。拄頤長劒幾稱男。雨過別浦雲全濕。花近高樓月半含。客有載醪移棹興。閉門耽句笑陳三。逶迤淸漢繞終南。坦腹風亭午夢甘。閑客硏朱書帖子。佳人拾翠佩宜男。沙梁晩雨收漁網。江浦晴泥入燕含。遊騎翩翩爭出郭。時看五五又三三。</text>
<title>哭李副學幼能</title>,<text>夙賞超宗有鳳毛。文章緖業自仙曹。金華侍講談經細。石室依歸見道高。遺䟽愛君心皎日。盛名良史筆波濤。水西觴詠風流盡。獨棹空回載酒舠。</text>
<title>太僕內直。次權悅卿韻。</title>,<text>午夜宮城落月西。時聞擊皷復烏啼。官曹有暇聯翩集。春興無端取次題。閬苑雪消梅萼動。絳河雲盡玉繩低。誰知珂馬朝天客。漫向江山憶舊棲。</text>
<title>稍有江居之趣。未諧入山之約。繫官于朝。情見于詩。</title>,<text>晨鐘長樂夢催班。默筭浮生冉冉間。老去醉鄕爲日月。閑來詩社是江山。騷人載酒春相過。漁子鳴桹夜獨還。擬和左思招隱詠。丹崖桂樹有誰攀。</text>
<title>尹判書 絳 挽 代洪監司作</title>,<text>暮年鐘漏漫相催。蘭室襟懷久未開。義結家姻憐玉樹。班聯朝籍想銀㙜。忽看海岸投簪去。曾聽雲霄曳履來。冉冉浮生誰滿百。白頭何限少陵哀。</text>
<title>敬次洪同樞公諱 憲 己酉回年榜會韵。仍呈案下。</title>,<text>尙憶看花陌上廻。玄都春色客重來。卧龍識務先朝傑。賦日才名夙歲魁。歌詠盡輸詩裏畫。風流相屬掌中盃。盍簪關令渾靑眼。宛似三淸綺席開。公是南陽人。借用卧龍字。李程賦日。五色爲第一。重閱人間甲子廻。幾迎花外小車來。三賢璧水同蓮榜。二老金門近斗魁。綺語相酬靑玉案。蒼顔暫暈紫霞盃。風流不問尋常債。鎭日何妨勝宴開。</text>
<title>別東萊府伯鄭白也 晳</title>,<text>白也堂堂志四方。恩從玉署佩金章。官樓直壓蓬萊頂。貢舶全輸橘柚香。大劒斬鯨淸渤澥。長枝繫馬略扶桑。紅雲閶闔渾迷夢。春望遙通北斗傍。</text>
<title>次晩橋丈觀漲韻</title>,<text>快雨洪流賦興間。巴翁壯語一開顔。樓㙜多少幾無地。島嶼浮沉僅有山。象罔求珠迷赤水。馮夷擊皷動玄關。長風破浪須臾事。直到蓬萊頂上攀。</text>
<title>李判書 慶徽 挽 代洪中樞作</title>,<text>開府家聲器宇存。雲霄逸步早騰鶱。連城白璧稱䨥美。並世淸銓自一門。纔過高軒臨委巷。忽驚飛旐向秋原。禿翁久厭人間樂。舊誼新悲拭淚痕。</text>
<title>奉酬久堂韻</title>,<text>西顥斜暉逗碧岑。光陰偏覺二毛侵。遆鳴虫鳥相推序。應氣霜鐘自發音。老去唯將書有癖。閑來却與世無心。佳期時赴蒼灘社。幾贈淸詞幾和吟。</text>
<title>秋曉</title>,<text>雲物凄凄拂曙晴。岸紗江檻倚虗明。美人秋水盈盈隔。志士光陰忽忽驚。金井寒聲梧葉落。玉峯淸影桂華生。寥天一氣詩脾爽。漫興何妨楚調成。</text>
<title>偶閱箱篋。得伯氏二絶一律。將蕪沒於破卷中。移書新紙。感涕而次。</title>,<text>白眉天啓紹家聲。却筭人間幾晦明。原上鶺鴒空吊影。秋來鶗鴂已先鳴。精神落月傳遺句。原韻有月愁落之語。 詞賦凌雲誦後生。三叫不堪䨥淚滴。大江東逝暮雲平。曉行。次石洲集中韻。伯氏風聲終夜雜江聲。旅舍秋天不肯明。對竈疲童和睡語。齕箕羸馬向人鳴。熹微前路月愁落。快活歸帆潮喜生。景物蒼茫難畫處。湖山一色曉烟平。</text>
<title>與申寅伯，李彜仲會挹淸樓。醉次座中韻。</title>,<text>江菼蒼蒼宿鷺寒。石樓蕭瑟響風灘。揚舲忽入詩中畫。秉燭渾疑夢裡看。白雪高詞逢二子。朱絃遺韻發三嘆。一尊邂逅論文地。別有風流似建安。</text>
<title>金寧越晦之入京求詩。詩以寄情。</title>,<text>越峽秋濤千里回。病懷長送客帆開。欲隨一鴈江東去。忽有䨥鳧日下來。久別良朋須命駕。纔經佳節未登㙜。白頭三嗅籬邊菊。誰摘新英共泛盃。</text>
<title>晦之和韻。復次贈行。</title>,<text>秋曉江樓客夢回。金篦揩眼一詩開。誰知梅尉爲眞隱。却笑劉郞又獨來。峽裡看楓皆紫洞。雲間喚鶴卽瑤㙜。偏傷蜀魄東陵月。暫遣淸愁可引盃。</text>
<title>奉寄默拙堂案下</title>,<text>卧病淸漳久索居。一帆東峽未歸歟。夢隨白鶴橫江去。身似黃楊厄閏餘。何處雲山開石室。向來天地寄蘧廬。先生有道誰能問。晩節高懷自卷舒。</text>
<title>復用諸友韻</title>,<text>水國天霜浦溆寒。幾行鴻鴈過梧灘。杯稱樂聖無何飮。山似高人不厭看。才盡江郞還錦夢。道疑河伯望洋嘆。秋懷欲寄同心侶。漫費敲推一字安。右屬寅伯南湖烟水繞樓寒。樓壓蒼梧上下灘。鷺起圓沙佳處句。鴈拖殘照晩來看。黃花粲粲開樽興。白髮垂垂對鏡嘆。忽憶凝香歌吹地。故人猶自隔長安。右屬彜仲</text>
<title>奉酬久堂寄韻</title>,<text>雜綴琳琅我佩光。江湖濯足興何長。鵠非日浴天然白。菊耐霜寒正色黃。偃蹇不須憐宦拙。優遊猶自樂時康。應知歲晏佳期在。徙倚高樓近夕陽。</text>
<title>曉枕。又成一律。寄懷朱溪。</title>,<text>銀釭映壁吐寒光。曉夢江南意許長。霞暈城樓標建赤。霜酣官樹葉凋黃。高年一喜還兼懼。並郡同歡亦太康。歸卧淸漳書更斷。幾行鴻鴈過衡陽。赤城有霞標樓。</text>
<title>更奉久堂</title>,<text>淸夜懷君月出光。樓前江水共天長。龍門別業尙書白。藝苑高名太史黃。晩節行藏從意適。良辰遊賞覺身康。街鐘曉破滄洲夢。應戴朝簪入上陽。</text>
<title>訪久堂於湖灘。復和前韻。</title>,<text>江樓風雨候晨光。我欲從君二水長。不信窮途遭眼白。唯談好事見眉黃。閑詩細和陶彭澤。美酒宜名顧建康。十月東籬寒菊在。龍山可作後重陽。和韻 久堂近水樓㙜蕩月光。知君淸味此時長。看書銀海花猶眩。得句天庭氣自黃。已道朝廷須汲。肎敎酣醉效嵇康。華顚春色吾堪賞。來歲相將遍洛陽。</text>
<title>復用前韻</title>,<text>近水樓明落鏡光。茶烟繞榻鬂絲長。天機靜處眠𩿨白。風味酣來擘蠏黃。談道可能逢叔寶。藏名猶自識韓康。江山別與詩相助。楚望蒼然似岳陽。</text>
<title>復寄朱溪</title>,<text>片月三星爛有光。淸愁不寐夜何長。西山雨後江湖白。南國霜前橘柚黃。萊綵每思春日戱。潘輿猶喜暮年康。可憐遊子看雲恨。峽使常稀度漢陽。</text>
<title>對酒呈久堂</title>,<text>滿眼盃濃琥珀光。相酬歌詠短還長。漁磯水落江沙白。鴈路霜淸野樹黃。漫興何妨千日醉。閑身誰博百年康。高人簡易朝參懶。夢罷晨鐘隔景陽。</text>
<title>奉酬久堂韻</title>,<text>韋杜城南尺五天。郊居相望惜流年。月臨高閣空懸榻。雪落寒江未放船。菊後佳期應有待。梅前秀句忽先傳。玄亭載酒何時過。喚我晴窓一枕眠。賖我江湖萬里天。一樓蕭洒送餘年。高篇寡和香山社。逸興初回剡曲舡。丹訣若眞仙可學。玄言近道竗難傳。世緣凈盡機心息。唯有沙𩿨對客眠。</text>
<title>更和久堂</title>,<text>君從紫陌懶朝天。我似黃楊厄閏年。漳水新愁憐伏枕。鑑湖淸興待移舡。虗彈落羽聞猶怯。欲奏流絃意自傳。雪後旗亭思一過。謫仙能復酒家眠。懸弧共是艶陽天。江漢淸遊自昔年。香氣動隨荀令座。虹光直照米家舡。風流跌宕無何飮。文字玲瓏不盡傳。垂老重逢行樂處。任嘲便腹孝先眠。</text>
<title>至月初七日夜。大雷電。用前韻。</title>,<text>轟轟燁燁仲冬天。又倍春秋紀異年。玄德聽來迷失箸。瞿塘驚處讓歸船。誰言漢道終無策。稍喜胡烽久不傳。憂世小儒多錯料。曙窓孤燭未安眠。江路有和 久堂寒江連雨水黏天。冬半如春記此年。旗影幾低沽酒店。櫓聲時戛釣魚船。瀼西客騎難相遣。長慶詩筒漫自傳。又趁昏鍾覔歸路。對床何日穩朝眠。</text>
<title>酬久堂宗伯六疊</title>,<text>世外江山別有天。端居聊用酒爲年。閑隨野客時提榼。興入漁翁暝踏船。灞岸梅花詩自苦。輞川風景畫堪傳。南宮近日多休暇。比舍能酣吏部眠。</text>
<title>七疊</title>,<text>雲臯一鶴響寥天。菊塢寒香耐晩年。日近鳳城瞻漢闕。夜深漁火辨江船。謝公雅志東山在。郢客高音下里傳。淸世無能還有味。南柯何似北窓眠。</text>
<title>八九十疊。復呈久堂。</title>,<text>淸樽一闋鷓鴣天。詩社風流憶少年。客到江山時拄笏。人稀野渡政橫船。空催葭琯浮灰動。忽得驪珠滿紙傳。百遍相過應宿約。倚欄看月更遅眠。悠悠萬事聽吾天。伯玉知非已昨年。紫陌看花休躍馬。滄江泛月幾回船。茶添雪水詩脾爽。紙落雲烟醉墨傳。老去行藏聊隱几。當關不喚日高眠。左右澄江上下天。烟簑月篴度年年。閑門客絶無媒逕。釣渚人回不繫船。永叔漫勤千卷業。玄成應賴一經傳。何當結習離詩妄。浮世全功食與眠。</text>
<title>雪中步前韻</title>,<text>風吹柳絮欲漫天。滕六玄威穩送年。爽透樓㙜披鶴氅。淸添簑笠倚漁舡。淺斟金帳誇應壓。妙句銀盃和可傳。最愛窓光明似月。映書宜警背燈眠。</text>
<title>復呈久堂十二疊</title>,<text>玄度相思雪月天。各看容鬂感凋年。倘期梅鶴邀詩社。須把盃螯拍酒船。白傳紅旗非我事。鄴侯黃卷是家傳。自公多暇時乘興。應約江樓對榻眠。</text>
<title>謝柳長興子美惠桃菊牋</title>,<text>河陽春色奪桃花。彭澤秋光染菊葩。吏隱風流牋似錦。閑人戱墨字如鴉。梅窓點筆飄香雪。水檻題詩散綺霞。好事便看求醉帖。寄聲還愧報瓊華。</text>
<title>改韻復呈久堂</title>,<text>漫浪平生笑我慵。端居一病卧玄冬。寒聲攪枕喧氷瀨。秀色排窓爽雪峰。紙閤藏春梅欲動。旗亭喚客酒初濃。臈前正趁閑風日。遊騎臨江倘可逢。明時屛黜愧踈慵。文史新功不輟冬。世路驚心三峽浪。人情對面九疑峰。氣回緹室陽初復。日轉梅窓睡正濃。春省務閑詩可詠。一樽江社會相逢。賦就閑居野性慵。嘉平三白尙餘冬。渾疑河漢銀爲渚。忽得蓬萊玉作峰。宿債湖山酬未了。老耽詩酒興何濃。風流東里知音在。誰撫凌雲惜不逢。一卧滄江萬事慵。閑如定宿結深冬。何妨梅賦膓爲石。不學詩肩聳似峰。盤薦白魚氷底細。觴登綠蟻臈前濃。傍人錯道違時好。佩玉長裾只繫逢。肺病居然向酒慵。坡翁時自醉門冬。飛騰暮景凋玄鬂。曲折江流轉碧峰。雲物晴窓姸更媚。天機水墨淡還濃。苦吟已覺生新瘦。飯顆何當一笑逢。誰喚晴窓午夢慵。地爐添酒可排冬。梅香淸灞應千斛。雪翠終南第幾峯。仙仗放朝珂馬散。華牋題句綵毫濃。曲江茅舍開新額。佳處相思靜處逢。久堂茅亭。名以曲江。</text>
<title>洪校理叔平 萬衡 挽</title>,<text>詩禮家庭寶樹芳。王孫文采自仙郞。凌雲詞氣重金榜。起草英姿倚玉堂。天上鳳雛誰和曲。人間駒隙漫流光。春城寒食芳菲節。獨送丹㫌淚幾行。</text>
<title>次杜工部曲江二首</title>,<text>晴開閶闔曲江春。高會金錢別有人。碧帶朝烟和柳夢。紅酣曉雨點桃唇。芙蓉苑暗聞黃鳥。油璧車輕踏翠獜。詩興不知凡幾首。樽前見在闘閑身。軟風流絮點人衣。苑外看花坐不歸。帝里韶光濃欲遍。陽春新曲和應稀。夾城喚仗通䨥闕。別殿焚香候六飛。客有佳期須酩酊。良辰肯復賞心違。</text>
<title>次李彜仲韻却寄</title>,<text>江月盈盈若有期。淸宵玄度幾相思。書休北闕從閑放。詩到西湖更絶奇。釣渚波晴宜理艇。旗亭酒暖可拈巵。仙峯勝債難酬了。重入春明也未遅。近郭端居一會期。夢中瓊樹入長思。漫操綠綺知音寡。欲過玄亭問字奇。柔翰染牋酬玉案。殘花飄席點金巵。江山邂逅誰賓主。却恨扁舟赴約遅。</text>
<title>別聲伯赴新溪</title>,<text>擇地居然得斗城。官閑端爲簡逢迎。溪山耕民風朴。雲月遨遊吏事輕。岸幘荷堂朱夏爽。肩輿竹逕綠陰淸。慇懃別意誰能畫。莫奏陽關墮淚聲。離合循環寵辱驚。一官湖外憶連城。當關自覺朝參懶。卧閤應兼吏隱名。漢渚晴波搖艇濶。謝樓山色捲簾明。相思遙望長安月。可採文無贈遠情。</text>
<title>別任文仲赴淮陽</title>,<text>金剛秀色滿天東。月出雲來鐵嶺通。縹緲官樓疑紫府。昂藏吏隱若仙翁。科名一枕槐安後。世事三盃栢酒中。閉閤讀書從務屛。筆端詞氣欲成虹。文仲昨年登第。罷榜。</text>
<title>次陸放翁夏日二首</title>,<text>奇峯如畫火雲微。簾外看山不闔扉。白石淸溪時獨往。初霞落日憺忘歸。西興風景猶今古。東洛榮華幾是非。梅雨乍晴茶戶喜。野翁裁葛試新衣。天機衮衮幾回新。點檢樽前見在身。淸簟納凉何處客。朱門逐熱暫時人。南翁絺綌宜三夏。北郭茅茨卜一隣。欲問靑旗酤滿眼。債從行處不全貧。</text>
<title>扇</title>,<text>楚竹齊紈制造工。祝融炎令覺全空。淸䂓欲學團團月。爽氣初旋陣陣風。漫障西塵應不汚。虗搖白羽若爲功。五明正煽昭蘓化。奉颺南薰曲未終。</text>
<title>別秋曹鄭參判子濟 榏 副价燕行</title>,<text>官曹參貳白雲司。南至天寒仗節時。漢月如環臨塞逈。遼氷盈丈度關遅。千年城郭餘華柱。百戰山河等奕棋。長笛梅花何處奏。燕歌應和紀行詩。</text>
<title>寄黃海伯孟休徵</title>,<text>逢迎未把社中盃。一闋驪歌啓道催。北闕暫辭香案侍。西天爭覩福星來。春和議賑宜觀政。岳牧咨賢可試才。能憶故人江漢上。雪峯晴景獨登㙜。</text>
<title>趙判書 復陽 挽</title>,<text>諫林遺範有完名。慕義同時早識荊。藝苑高文推藻鑑。相門淸議屬銓衡。歲開棠廩紆籌畫。春度瑤閴履聲。慶吊相隨浮世促。百年難再淚河傾。儒雅三朝有典刑。臨雍盛事憶橫經。將期鼎鉉爲霖雨。却望金門似歲星。奕世淸名雲水白。匡君遺業簡編靑。時危不盡懷賢淚。江漢春深獨掩扃。</text>
<title>鄭高陽子休 昌徵 遷葬挽 寅平尉。亦同時移窆。</title>,<text>轉眄君亡抵十霜。相門遺業日凄凉。漫悲逆旅人間世。誰信修文地下郞。白鶴重來經故郭。靑烏再卜叶新岡。同時玉樹長埋恨。鄭谷秦樓揔渺茫。</text>
<title>久堂尙書輓</title>,<text>閱世悲歡各白頭。視公吾伯此生休。淸時位望三台逼。少日文章五鳳修。瀼水東西相伴住。雲龍上下幾從遊。長康不盡傾河淚。暮雪關山卧病愁。在安邊任所。病中題挽。</text>
<title>駕鶴樓。次壁上韻。</title>,<text>雪峯斜景倚官樓。梅笛淸樽爲少留。皷角初鳴關月轉。簾㫌不動海雲流。重開東閣來何晩。再渡南橋閱幾秋。尙憶童時陪壽席。昇平行樂此生休。</text>
<title>病中次金晦之寄韻</title>,<text>卧閤三冬廢盥梳。良朋一字嶺梅餘。音容不隔傳新句。巴漢同流憶故居。肺氣入春愁伏枕。眼花如霧罷看書。休官何日身長健。共釣槎頭縮項魚。</text>
<title>復用晦之韻</title>,<text>靑山如黛綠雲梳。爽氣朝來拄笏餘。仙令漫傳鳧舃擧。詩翁猶得鶴樓居。雪消丹壑時扶杖。春靜黃簾可讀書。最是意中人不見。待君關外佩銅魚。</text>
<title>題浪城</title>,<text>春日肩輿出海門。兼蒙扶病藹新暄。靑山人哭誰家葬。白屋花開何處材。雪盡野田多不墾。烟稀漁戶半無存。居民漫說豊年樂。令節浮匏酒滿樽。</text>
<title>李進士泰仲 錫亨 輓</title>,<text>門臨江岸喚相譍。同社邀君耐久朋。新餉不忘收曉網。舊遊猶憶賞春燈。漳濱淹卧心常繫。嶺外音書問幾憑。別恨仍成哀挽語。淚痕空對暮山層。</text>
<title>鶴城舘。次板上韻。</title>,<text>春後閑愁酒一中。故園鴻信海天空。琴絃暗逗荷堂雨。簾額凉通竹塢風。浮世知音元自寡。暮年詞氣爲誰䧺。良辰不惜登臨費。漫向行厨喚阿戎。</text>
<title>白日塲。復用板韻。</title>,<text>鼉皷騰騰日正中。海山雲氣藹晴空。庭酣戰蟻催詩令。樹暗巢鶯韻晩風。會見靑萍逢薛卞。休言玄草老揚䧺。時淸北府脩文事。書劒成來可卽戎。</text>
<title>對酒贈李進士 堈</title>,<text>喚友鶯聲午夢回。行人新自日邊來。客堂氷滑琅玕簟。官酒香淸㶑灧盃。雨霽須看銀闕湧。風流不覺玉山頹。携君並馬鳴沙路。一笛同登海上㙜。</text>
<title>次李亞使韻。約鶴湖之遊。</title>,<text>夢回南鴈過西樓。倦客居然事謬悠。晩計唯思尋舊隱。秋聲偏覺入新愁。關雲月轉笳初動。渚樹霜凋葉盡流。蓮幕賞音賡秀句。一樽重約泛湖遊。</text>
<title>亞使將泛鶴湖。風雨大至。敗興而歸。是日余不往。次其示韻。以誇昔遊。</title>,<text>憶昔移舟鶴浦隈。天晴萬里倚高㙜。一峯南峙靑冥上。䨥島東浮碧海來。邀客共携明月篴。喚仙遙勸白雲杯。淸遊護得綸巾角。免被山靈送雨猜。</text>
<title>李參判子益 延年 挽</title>,<text>望望星軺度嶺時。雪晴公館候行期。飛書寄我傳心恨。走馬看君握手悲。病盡藤州疑醉夢。魂隨萱室戀恩慈。重來慟哭南山路。獨送丹㫌底處之。</text>
<title>從祖洪監司挽</title>,<text>淸名碩德鎭群囂。自是城南有世喬。玉節風謠傳舊社。銀㙜宣奏憶先朝。方析壽筭增黃耉。忽報仙輧上紫霄。水負恩情關外別。緘辭淚盡雪山遙。</text>
<title>釋王寺。次東岳韻。</title>,<text>送我輕輿歷梵宮。丹梯直欲上秋空。遙臨孤嶂千年雪。獨遡層㙜萬里風。鶴影去來珠樹裏。月華盈缺玉壺中。眞經讀破敲寒磬。默契高禪解悟功。寺在雪峯山。</text>
<title>次李侍郞長卿韻</title>,<text>嶺外逢迎似故鄕。良宵秉燭引盃長。樓㙜曾入看花興。歌曲新翻詠雪章。少日風流聊自賞。多生結習未全忘。煩君點檢人間事。凡楚如今孰在亡。李翻其新詞。令官妓歌之。</text>
<title>更酬前韻</title>,<text>重閱春星嶺海鄕。官齋一病鬂絲長。逢人故意傾深盞。送客新愁入短章。北府淸歡如有約。南曹奇會未能忘。仍思令弟千年調。可惜人琴已共亡。座中談及濟卿善琴。今有絶絃之歎。落句悼之。</text>
<title>重逢李侍郞。次其贈韻。仍別咸山之行。</title>,<text>南曹使節屬重經。宴罷餘酣漱晩汀。客路遙連烟樹綠。離愁獨對暮山靑。應知巫峽多行雨。也道官樓勝落星。惆悵五陵寒食後。不堪相送短長亭。</text>
<title>復和前韻</title>,<text>冠盖翩翩問幾經。天晴候騎簇沙汀。厭厭飮至東方白。歷歷行看北嶺靑。誰唱落梅橫一笛。相思片月帶三星。知君漫興渾詩語。獨眺風光海上亭。四紀光陰一夢經。童時游釣記前汀。磯餘流水苔封碧。橋宛垂虹柳拂靑。祖印繼傳都護府。壽樽留照老人星。行春且復詢遺俗。幾度尋花到野亭。官閒聊可讀仙經。春興悠然步鶴汀。一道溪光搖艇碧。幾重山色滿簾靑。吟哦日覺添詩卷。酩酊天應愛酒星。最是三三維癸丑。使華高會續蘭亭。是歲癸丑也。雪景花時客再經。良辰勝集卽南汀。詩名煥有籠紗碧。山色濃如舞黛靑。葉縣曾留仙令舃。銀橋重會絳河星。應嗔老守風流淺。度盡春光鎖畫亭。鶴樓迎餞幾人經。南浦春波綠泛汀。秀句近來稱李白。高歌何處和秦靑。佳期解榻重逢日。倦路行軺久戴星。更想北山觴詠後。梨花明月宿仙亭。看來酒頌勝茶經。醉後蘭橈繫柳汀。湖似越姝天下白。山疑蓬島海中靑。曾傳駕鶴餘仙舘。誰識偸桃是歲星。最惜遨床行樂日。使車花外隔離亭。載酒看花百遍經。春遊多在杜蘅汀。川華受暈雲霞赤。海氣浮空島嶼靑。醉後舞筵翩似鶴。歸時列炬爛如星。重逢更待南曹約。一泛仙舟一上亭。右二篇。南川賞春。曾遊歷歷似新經。佳處肩輿遍海汀。最愛鶴湖雲水白。偏憐國島石峯靑。棠沙晩照䨥飛鷺。漁戶春燈幾點星。可趁歸程花未落。從君喚酒過旗亭。㓒園休問衛生經。客自忘機鷺下汀。蕩漾漁舟溪月白。依微鹺戶瘴烟靑。淸樽便覺開心逕。明鏡還憐摘鬂星。釣手未遮西日去。春光虗度漢南亭。弱水蓬萊路可經。褰裳幾踏落花汀。靚粧秀色晴湖白。淺畫脩眉晩峀靑。沆瀣疑霑金掌露。雲霄耿對玉繩星。同君斗酒隻柑興。更聽流鶯柳外亭。日邊仙斾慣相經。海嶠風烟繞曲汀。但使官樽浮蟻綠。誰敎客鬂點鴉靑。鉤簾曉送花間月。留轄天橫醉後星。却惜別時春又盡。驪駒無賴縶郵亭。呈鶴城使君 長卿路入龍堂十里經。畫橋遙在夕陽汀。晴波色妬尊中綠。弱柳枝添雨後靑。此地重逢纔幾日。當時相望若晨星。天涯惜別傷心處。不獨勞勞送客亭。</text>
<title>吳郞中 得天 二子生進慶席。次東里韻。李長卿號。</title>,<text>機雲聲價動吳鄕。泮璧新恩侈宴張。看盡陌花春冉冉。舞隨庭鶴步蹌蹌。佳人仙曲吹䨥管。上客風流詠一觴。最是當筵游子恨。明朝陟屺白雲長。</text>
<title>次北評事李樂甫韻</title>,<text>衮衮天機孰主張。歲華仍復泛椒觴。漫勞別夢懷瓊樹。正待宣恩召玉堂。千里音書同我病。百年形役爲誰忙。回看直北關山月。橫篴官樓寄興長。玉帳梅花錦瑟傍。翩翩書記醉霞觴。春星復閱看蓂曆。人日誰題寄草堂。笑我吏情蟬翼薄。想君關路馬蹄忙。孤城曉角寒吹雪。未續相𢗭一夢長。揮毫誰掃紙千張。行藥時斟酒一觴。雪後海山仍卧閤。春來梅柳試開堂。自知淸世容身漫。却惜良辰閱眼忙。最是停雲題句恨。倦遊贏得鬂絲長。右病中遣懷。</text>
<title>奉酬李樂甫見寄之韻</title>,<text>北幙征人尙未回。春光已度塞雲隈。良辰野店藏烟閉。淸夜官樓候月開。剩割愁膓山似劒。遙擡醉眼海如盃。書生古有從軍樂。草檄須君倚馬才。</text>
<title>題崔監察 天柱 草堂。次兪伯圭韻。</title>,<text>召余烟景過君廬。門對春流可釣魚。垂白未逢郞署問。尙玄猶守子雲居。朝霞色染桃花嫰。夜雨聲敲竹葉踈。北叟向來知倚伏。簪纓何似老耕漁。</text>
<title>閱武亭</title>,<text>篴裏關山賦遠遊。書生不解著窮愁。雲鴻六翮行千里。天驥長鳴踏九州。少日䧺心藏古劒。暮年豪氣壓高樓。時淸北府春無事。風暖牙旗看擊毬。</text>
<title>樂民樓。次東岳韻。</title>,<text>樓上星辰拱紫微。沛中佳氣護神畿。芙蓉岳色排冠頂。縞練川光映帶圍。周德岐陽丹鳳至。漢時汾曲白雲飛。尊醪河朔開襟爽。若木東枝絆落暉。</text>
<title>草原郵舘。次李長卿韻。</title>,<text>馬前芳草路高低。溪水東流白日西。花落玄都郞又去。雲留楚峽夢應迷。唯看古壁籠紗句。漫道佳人掩袖啼。君在長安相憶否。鶴城離恨和新題。</text>
<title>次謝元進士惠蓴寄詩</title>,<text>東吳風味最菰蓴。寄我淸秋發興新。摘自鶴湖寒映水。添來鱸鱠色通銀。孤帆未起思鄕客。一鴈應隨命駕人。聞道海居藏閬苑。蟠桃更覔核中仁。</text>
<title>金正郞晦之挽</title>,<text>君亡忽覺喪吾存。惠好何人對榻論。伏枕每憐違畫省。彈冠終恥歷朱門。年來聚散關心緖。夢裡音容拭淚痕。愁絶故園梅柳節。遠憑詞翰欲招魂。思君幾閱贈行詩。別夢蒼茫歲屢移。閉戶三冬玄晏病。回車千里巨卿期。那知重嶺停雲恨。不見長安卧雪時。白首偏傷同學友。神交冥寞欲從誰。</text>
<title>寄贈忠淸方伯孟休徵</title>,<text>按使新榮晝錦還。靑春㫌節鎭湖關。業承棠社槐庭後。家住廉泉讓水間。拄笏江山堪動色。迎車魚鳥亦歡顔。遙飛一盞詩成賀。寄唱歌筵素與蠻。休徵有二姬當壚。落句及之。玉節廵宣五十州。君恩長戴拱辰樓。銀㙜曉夢懸仙仗。錦水春遊颺綵舟。久隔東華脩稧社。誰傳北信置書郵。天邊梅柳遙相憶。荷贈詩牋寫別愁。</text>
<title>次兪伯圭贈韻</title>,<text>梨雪香飄一院幽。春深乳雀雜啁啾。淸愁獨奏梅花引。雅韻終慚木李投。異境湖山移楚望。同時姚白管吳州。出關何似還鄕樂。不信儒冠萬里侯。</text>
<title>江樓曉思</title>,<text>東方欲曙大星明。寥廓寒空爽籟生。高樹似山雲翳翳。遠沙如雪水盈盈。床前散帙唯孤詠。燭下斟盃但細傾。最是暮年蕭瑟意。江關却憶庾蘭成。</text>
<title>逢沈九潤叔</title>,<text>葛巾藜杖共逍遙。野席頻看許馬邀。江雨爽添詩硯潤。岳雲閑惹篆烟消。劇談任是嘲優孟。便腹從來笑老韶。乘興杳然何處適。前期載酒蕩雙橈。</text>
<title>秋思</title>,<text>一卧滄江歲色闌。客懷蕭瑟倦憑欄。佳人擣練秋風急。漁子鳴桹曉月寒。吳會欲隨高士駕。漢廷休着惠文冠。淸商雜羽頻移柱。漫抱瑤琴獨自彈。</text>
<title>朴判書大夫人輓</title>,<text>娠賢名世荷恩榮。忠烈門楣壼範貞。詞感至尊嘉錫賚。志違終孝恨幽明。思親黃壤猶魂氣。望子靑山但哭聲。尙憶當時陪壽席。西城不忍送丹㫌。</text>
<title>奉酬洪國卿示韻</title>,<text>借我樓前二水洲。荷君佳句破春愁。應從白社脩新稧。欲向靑門學故侯。節物頻添詩卷詠。風流聊與酒人謀。何時笑拍洪厓子。賞月看花共一舟。卜隣淸趣在滄洲。適意浮生有底愁。暫謫猶稱香案吏。長閑仍號醉鄕侯。垂竿南浦漁人約。植杖西疇野老謀。秪隔江門春夜雪。知君虗待剡溪舟。</text>
<title>寄洪國卿</title>,<text>憑几看山不下樓。偶題閒詠共誰詶。時名赫赫誇新貴。節物凄凄感舊遊。門柳春回無繫馬。江磯水蕩有驚𩿨。一尊當候移家客。西瀼東屯底處留。</text>
<title>復用前韻</title>,<text>春風步屧杜蘅洲。醉讀離騷解客愁。三黜自慚無補國。數奇誰惜不封侯。臨湖可玩魚游樂。在野何尤肉食謀。試聽滄浪歌濯足。一竿明月載扁舟。</text>
<title>送李參議擇之 選 廵撫耽羅之行</title>,<text>尙憶先朝簡使華。耽羅宣化一方遐。長卿可諭三巴檄。博望須乘八月槎。仗節心懸黃道日。承綸淚濺紫垣花。樓船直壓金鰲頂。釰截鯨濤倚漢挐。</text>
<title>宋監察 國藎 挽</title>,<text>名利機頭透一關。憃愚題揭草堂顔。風流阮巷同居樂。嘯傲陶園自在閒。素鞸終看身後嗣。朱衣曾列殿中班。通家久托潘楊好。䨥袖龍鍾淚幾潸。宋以憃愚名堂。而沒後繼嗣。</text>
<title>訪泛翁。更酬前韻。</title>,<text>爛熳烟花縹緲樓。洪厓仙曲寡相酬。如何好雨逢君興。政是陽春召我遊。桃浪初肥新薦鱖。柳磯先狎舊盟𩿨。水西移棹佳期近。更向樽前一笑留。</text>
<title>次泛翁韻</title>,<text>老去春遊興已闌。對花渾似霧中看。琴絃自是千年調。斗酒聊爲一日歡。任笑醉顚冠佩落。誰憐詩瘦帶圍寬。多生習氣從天放。偃蹇窮途折節難。</text>
<title>李敎官 鰲 挽</title>,<text>身世閑雲倦鳥俱。半居山峽半江湖。廣文不是儒冠誤。宗武猶堪醉轡扶。洞滿桃花思共賞。樽開竹葉與誰𣂏。遊隣杖屨風流絶。何處春原置束芻。李居江隣桃花洞。</text>
<title>奉酬泛翁韻 洪國卿自杏洲移居竹里</title>,<text>誰勸花前金屈巵。獨醒宜詠楚人辭。佳期自有逢迎地。醉興俱非少壯時。笑我淸歡多謔浪。看君新韻是箴䂓。嗣宗與物無臧否。肯怕狂言駟莫追。</text>
<title>酬泛翁三疊前韻</title>,<text>新詩詠自水西樓。起我衰慵共和酬。一道江流從數訪。幾番風色阻同遊。夢回簾角喃喃燕。興入波心泛泛𩿨。須趁芳洲花未落。淸觴談麈可淹留。</text>
<title>和泛翁韻再疊</title>,<text>苒苒鶯花四月闌。湖山佳處上樓看。誰知我輩期終老。秪恐兒曹覺此歡。夢裡紛華粱枕冷。胷中磊磈酒盃寬。賴君詩社風流賞。郢曲巴音混和難。</text>
<title>奉酬泛翁贈韻</title>,<text>百年時序杜陵愁。佳句耽來老未休。棊罷花陰移小榻。酒醒江色滿高樓。盛名曾識雲間陸。華藻同評鄴下劉。文苑賞音從古少。更提觚墨記斯遊。萬事眉端醉破愁。幾人淸世是眞休。黃冠誰掛三珠樹。綵筆君修五鳳樓。移舫山陰須訪戴。寓家江漢似依劉。風騷可答滄浪曲。湘畔重期泛月遊。原韻 泛翁一讀君詩一散愁。正聲千載未全休。光增鄴水朱華筆。氣壓滄溟白雪樓。自顧汗宜流籍湜。應知目已短曹劉。小巫便覺心先沮。河伯寧追海若遊。</text>
<title>三疊前韻。奉泛翁。</title>,<text>薄晩西風起客愁。浪高南浦幾時休。更期黃帽招煙艇。何處靑旗問酒樓。采石磯前弄月白。玄都觀裏詠花劉。我曹詩態輕千古。好是湖山漫浪遊。</text>
<title>四疊</title>,<text>喚友鶯聲攪我愁。與君觴詠莫宜休。淸陰綠樹頻移榻。爽氣靑山獨倚樓。誰許仙舟同李郭。近辭賓席異應劉。新詞一闋西江月。漫向樽前感舊遊。與國卿前日同席春坊。今者並居江上。及於聯中。</text>
<title>五疊前韻。呈泛翁。</title>,<text>擧盃揮翰遣閑愁。對景湖山不自休。半華幽期堪結社。百年豪氣幾登樓。觀魚有樂論莊惠。採藥無心學阮劉。明日廣陵隨一棹。漫翁耕釣亦淸遊。</text>
<title>六疊和泛翁</title>,<text>澄江一帶可消愁。醉輒微吟倦卽休。靑嶂夏雲高捲箔。碧汀烟柳半藏樓。俳諧自笑偸桃朔。酩酊誰憐荷鍤劉。相贈新篇情爛熳。暮年漁社共遨遊。</text>
<title>晴後和喜雨之詩。七疊前韻。</title>,<text>解我蒼生蹙頞愁。桑林一雨荷天休。淸鑾先却逍遙輦。御蹕重四十二樓。仙仗雲晴瞻象魏。彩旗風暖閱貙劉。放臣何恨脩門隔。歡頌初騰野外遊。</text>
<title>次柳起之韻。寄泛翁。</title>,<text>石樓高卧數風帆。我憶伊人在竹南。湖上仙峯橫六六。柳邊遊騎映三三。時浮大白開樽飮。晩好重玄入麈談。二子閉門耽句處。朅來何悔復何慚。</text>
<title>又和梅澗贈韻却寄</title>,<text>漫憶吳門掛一帆。鷗盟秪在漢江南。懶同叔夜那堪七。樂似榮期剩有三。寵辱自能無赭色。風流誰許尙玄談。多生綺語靑蓮士。意氣相逢定不慚。</text>
<title>三疊漫成</title>,<text>宦海風瀾幾落帆。脩門咫尺望終南。休官林下誰看一。削籍朝端奈黜三。霄漢久寒仙仗夢。雨暘同候老農談。從知半隱天機淺。歸對沙鷗漫自慚。</text>
<title>次梅澗韻</title>,<text>玉籤抽帙和詩聯。賓主逢迎一囅然。竹下觀碁須賭墅。江中擊膾不論錢。子猷有興孤舟繫。玄度相思朗月懸。寄語梅翁時命駕。白頭靑眼待君偏。</text>
<title>次泛翁韻。兼示柳起之。</title>,<text>西山爽氣敵凉秋。夏景頻邀二客遊。竹逕斜通沽酒店。風簾高捲讀書樓。洪卿詩有驚人語。柳子身無去國愁。却怕騷壇挑白戰。老夫才退筆花休。起之亦被門黜之譴。來住玄石村。</text>
<title>次尹吏部仲獜 趾善 叔贈韻</title>,<text>久隔脩門放楚臣。東屯西瀼並爲隣。浮生閱世俄千劫。舊識同朝有幾人。笑拍洪厓能跌宕。詩傳師魯自淸新。招邀共遣滄洲趣。特地江山不染塵。</text>
<title>前韻復和泛翁，起之。</title>,<text>行藏誰復問波臣。晩向滄洲共卜隣。石墅期爲乘興地。竹林知有賞音人。削平身世淸樽滿。搥琢江山秀句新。靜裡天機觀萬化。尙玄唯欲混光塵。</text>
<title>復和起之</title>,<text>柳州華問古詞臣。玄石中央卽我隣。碼碯氷漿能却暑。琅玕夏簟幾留人。蜂衙添課花間閙。鶯韻流簧雨後新。永日觀碁柯欲爛。蓬萊碧海一揚塵。</text>
<title>復呈泛翁</title>,<text>金門同列兩朝臣。湖海相逢更結隣。酬我贈之靑玉案。對君號曰白雲人。光陰衮衮天機轉。榮辱紛紛世事新。水檻淸風洒露頂。何須障扇武昌塵。</text>
<title>次泛翁韻</title>,<text>行吟玄石白沙洲。左揖洪卿右柳侯。鎭日開樽酬夏景。歸時鼓枻泛江流。相期上下雲龍逐。共賦逍遙鵬鷃遊。萬事不論觴詠外。此身於世寄虗舟。</text>
<title>次梅澗韻。兼示泛翁，起之。</title>,<text>漁竿籊籊折湘筠。早乞江湖憶季眞。標格正宜梅在澗。風流可想玉爲人。玄亭載酒頻中聖。竹舘論文卽上賓。雨後烟簑添一景。淸詩奇畫欲爭新。</text>
<title>起之將赴幕。次其贈韻。</title>,<text>與君逢別不多時。傾盖忘年若舊知。畫裏江山高閣望。醉中烟月小舠隨。幾團朋榻成三益。曾賞騷壇出六奇。幕府文書應有暇。興來猶可賁然思。</text>
<title>和梅澗韻</title>,<text>參差烟樹隔東城。幾待佳朋命駕行。久雨江樓朝景曬。高雲野席夕凉生。此翁垂釣魚何取。有客忘機鳥不驚。能憶西湖詩酒社。喚梅爲弟竹爲兄。尙憶玄湖理棹從。子猷淸興起衰儂。三盃乍別風期隔。一枕相思午夢慵。玉自西崑多抵鵲。雲隨東野倘爲龍。新詩定是靑蓮語。五老峯高倚筆鋒。</text>
<title>又和梅澗</title>,<text>卧聽風浪撼江城。却悔迷途擿埴行。灰盡昆明經幾劫。香銷檀越悟前生。天機環轉榮枯異。世道乘除寵辱驚。爭覩朝陽鳴鳳瑞。相門淸議屬詞兄。落魄湖山載酒從。相逢楚客笑吳儂。多生結習諸緣淺。垂老觀身萬事慵。肯向章㙜能走馬。誰誇文苑漫雕龍。一簾微雨燒香坐。新悟茅禪不露鋒。</text>
<title>題李馨叔 葂 尙方壬午蓮榜同年契會屛</title>,<text>國舅尊榮世共稱。永嘉提管職其膺。尙方偶爾同仙舃。奇會依然舊月燈。健筆鋪張歸太史。郞簪拜起得廉丞。看花綺陌渾如夢。倘憶滄江耐久朋。淸風府院君爲一提調。權時會以知申事爲副。李大學士季周其時爲正。馨叔爲主簿。余在鶴城日。契屛成而最後求詩於余。余亦榜中人也。</text>
<title>李留守 後山 挽</title>,<text>姿凝嚴重自殊倫。元祐完名有幾人。玉節觀風三道伯。金門通籍四朝臣。鼎湖遺痛龍髯遠。京兆重來柳色新。適去翛然乘化盡。克家諸嗣揔儒珍。百年先誼宿心親。新好潘楊更結姻。早識淸名門似水。曾薰和氣座回春。箕疇壽福身爲範。洛社耆英會作隣。前輩風流今不見。奈堪賓閤閴芳塵。</text>
<title>次起之韻</title>,<text>蘆荻叢深白鷺巢。漫翁和睡釣竿拋。閑來世味同嘗蠟。老去身名似繫匏。盡日孤舟橫野渡。知時一雨浹農郊。朱門自與滄江隔。著論何人廣絶交。次酬起之韻 泛翁竹樓晴景映書巢。歎息殘年志業拋。美價君同和氏璧。散材吾似魏王匏。沙沉對榻經新雨。路熟緣江俯晩郊。乍阻却敎詩替面。不然何以慰窮交。</text>
<title>次泛翁拗體韻</title>,<text>醉倚高樓江水長。詠君詩語春雲香。屈騷元自異湘浦。楚望蒼然同岳陽。舊好新知樂莫樂。獨醒孤笑狂非狂。古來賢達亦如此。吾道何須增惋傷。述日昨玄江之會。示仲翊。兼奉梧灘。昨過玄亭幽興長。野梅結子山榴香。浮瓜沉李揔時物。行酒賦詩仍夕陽。官冷鄭虔益踈放。途窮阮籍猶淸狂。醉來忽憶少年事。衰白秪今神內傷。泛翁</text>
<title>次泛翁韻</title>,<text>黃鸝喚友自淸音。竹舘相思昨又今。檻外輕陰籠樹頂。磯邊斜景蘸江心。每逢佳處詩盈案。莫笑歸時醉墮簪。更待仲容同出郭。揚舲南港可重尋。</text>
<title>次起之韻</title>,<text>若微良友我誰歸。繞樹棲烏各自依。唐觀看花春不管。蘓亭喜雨歲無饑。一竿孤釣時搖艇。千仞高岡可振衣。傑句相酬分物色。樽前肯復賞心違。</text>
<title>贈大玉將赴和順</title>,<text>惜別樽前執子祛。倦遊何耐病相如。壯心題柱輕黃綬。詞氣凌雲待赤車。冉冉秋期驚聚散。悠悠世理識乘除。此君堂上看山笏。豈薄江南吏隱居。</text>
<title>次竹里舘韻</title>,<text>良辰佳會醉紛紛。夏木黃鸝最可聞。竹舘題詩詩有畫。柳州乞巧巧能文。新詞敢與三王列。舊約應存二水分。終老烟波無限興。風流誰似杜司勳。獨秀靑靑歲晩筠。風期偏許夙心眞。論文自是逢平子。和曲應須屬郢人。柳市誰看題鳳客。山陰欲喚好鵝賓。平泉花石隨評品。賴爾居停賞更新。</text>
<title>月夜有懷。寄洪柳二詞伯求和。</title>,<text>翛然獨立暮江濱。洒頂微凉岸葛巾。嶺上孤雲如宿客。樓前新月似佳人。詩成楚調憐元亮。興入吳門憶季眞。賴是遯湖同二友。柳磯西畔繫舟頻。</text>
<title>次泛翁寄申寅伯韻</title>,<text>相望盈盈月滿洲。江門淸夢逐沙鷗。同遊暫隔仙峯墅。一笑應逢上瀨舟。北海又添新客座。東陽不减舊風流。三庚病暑難乘興。獨對閑雲懶下樓。寅伯住仙峯李彜仲亭。泛翁約以同舟相訪。而病暑未赴。東陽平山號。指寅伯也。</text>
<title>戱次前韻。呈汾厓。寅伯號。</title>,<text>倦客同尋二水洲。虗弦落羽恐驚𩿨。君應飮盡千鍾酒。我已身如萬斛舟。沙上潮痕孤嶼出。門前月色大江流。休文老去猶耽句。幾日重逢八詠樓。寅伯忤時議。以酒被彈見罷。來住西湖。</text>
<title>夜坐書懷酬梅澗。兼示汾厓。</title>,<text>片月三星在艮岑。一樽孤詠恨難任。蓬萊碧海東看淺。閶闔紅雲北望深。令節無端思舊會。良朋有約阻重尋。汾厓詞客猶聞健。逢我應憐雪滿簪。</text>
<title>泛翁，梅澗會玄石亭。別綾州牧尹仲獜。是日病未赴邀。次其座中聯句韻。</title>,<text>碧峯斜景映簾㫌。卧病淸漳隔鳳城。詞翰聯翩江左逸。聲名零落汝南評。離亭是日留雙舃。對榻何人擧十觥。咫尺佳期空悵望。新詩詠罷若爲情。</text>
<title>次起之韻。答泛翁書。</title>,<text>憔悴應同楚大夫。愁邊物色少歡娛。銀橋烏鵲秋河外。金井梧桐水檻隅。久悶炎雲添暑暍。纔看曉雨洗平蕪。故人報道西湖約。直待新凉病欲蘇。</text>
<title>別綾州牧尹仲獜</title>,<text>穩送湖關太守車。秋風判袂不躊躇。淮陽卧閤思長孺。吏部除州惜仲舒。拄笏西山迎爽氣。賦梅東閣勝閑居。故人多住滄江上。雙鯉頻傳尺素書。</text>
<title>偶題一律。寄泛翁。</title>,<text>正耐秋饑酒價慳。逢人恨未破愁顔。江湖莾濶帆檣外。歲月消磨筆硯間。淸榻夢回氷簟冷。閑庭雨過錦苔斑。朝來不改西山色。拄笏參軍幾日還。起之又有訓局軍書之辟。</text>
<title>寄泛翁</title>,<text>秋懷憀慄引匏樽。坐待前峯月照軒。烏鵲飛依三匝樹。鳳凰巢隔九重門。歲侵田野身何往。家住江湖病獨存。良友幾人同白首。對君斯世欲忘言。</text>
<title>次泛翁再酬</title>,<text>天敎我輩耐寒慳。鏡裡菁華豈駐顔。吳士托情鱸膾外。晉賢酣詠竹林間。朝來靑嶂褰簾爽。秋後丹崖拄杖斑。欲借將軍長揖容。扁舟重擬月中還。</text>
<title>寄泛翁</title>,<text>歲晏幽期竹里莊。與君淸世信行藏。風檣宦海同浮拍。霞佩騷壇更頡頏。漫笑紫薇前諫議。偏憐碧落舊仙郞。未沾承露相如渴。稍喜秋天昨夜凉。</text>
<title>逢洪殿中九言座中同賦。走次前韻。</title>,<text>莫恠樽前一笑慳。相逢憔悴舊容顔。秋霞閃映簾㫌外。夕照微茫島嶼間。衰鬂對垂鷗鷺白。淸香添炷鷓鴣斑。老夫才退詩情澁。江錦應知夢裡還。諧笑云云酒一樽。待君今日復開軒。風騷迭和依南浦。惠好同携出北門。試問觸蠻誰勝負。終看凡楚孰亡存。啾啾喞喞何爲者。我欲無聞爾不言。</text>
<title>次起之寄示三律</title>,<text>誰將衰白問群仙。別後淸愁鬂颯然。相贈一言圭不玷。卽看三律玉爲聯。藏春梅塢醒還醉。載月蘭舟溯且沿。夢裡江湖思舊樂。歸心應似藕絲牽。贈一作訪。與君江漢共遨遊。漁釣閑情得自由。對榻韶顔紅勝酒。繞磯晴浪碧如油。誰憐壯志曾題柱。更賞淸文可煥猷。幕府秋來應獨宿。井梧寒月掛簾鉤。江村夕景返巢禽。淅淅霜風撼石林。君自西隣移宅遠。我從南岸閉門深。獨邀晴嶂愁邊月。遙望秋天醉後參。放手搏沙驚聚散。索居偏感暮年心。</text>
<title>座中示泛翁</title>,<text>淸時樗散鬂如絲。歲晏滄洲愜素期。幾憶黃公壚上醉。長吟白老社中詩。神奇臭腐終何物。骯髒伊優各異姿。閉戶草玄消寂寞。閑情應有故人知。</text>
<title>泛翁借見拙稿。弁卷題詩。次韻却寄。</title>,<text>西湖風景助君詩。自是傳衣有祖師。同調正求玄晏托。異時何待子雲知。賞其弊箒千金享。招以高㙜九日期。卷裡光陰秋色晩。幾題閑興詠於斯。</text>
<title>重九會竹舘。抽唐律韻。與諸友同賦。</title>,<text>應節誰家興頗濃。竹樓留客爲從容。垂垂霜艶唯看菊。翳翳秋暉獨撫松。杜子今逢開口笑。陶翁曾厭折腰恭。樽前若乏驚人語。金谷難逃百罰鍾。欲回孤棹溯江源。爲戀佳辰泛菊樽。野席詩成長短引。汀沙潮落淺深痕。龍山醉帽身誰健。鏡水漁竿老乞恩。淸興未闌乘月去。更期明日客敲門。</text>
<title>奉酬泛翁韻。兼謝梅澗壺隱相訪。</title>,<text>盈盈秋水幾相望。九日龍山引興長。行避尙知桓御史。卧治曾召汲淮陽。暫邀東郭聯翩騎。同醉西風㶑灧觴。更待竹湖看月約。雪堂淸釀可能藏。梅澗纔遆都憲。壺隱曾任淮陽。</text>
<title>再疊泛翁韻。謝起之。</title>,<text>舊朋江漢日相望。遙隔重城寄意長。三嗅東籬花浥露。幾行南浦鴈隨陽。看山應拄參軍笏。問月空停太白觴。佳節淸遊同素滻。珠璣歸詑錦囊藏。</text>
<title>次座中斜字韻</title>,<text>四座詩朋醉筆斜。我持燕石博瓊華。微霜隕渚飛鳴鴈。返照翻江點綴鴉。佳節凄凉欹客帽。高樓超忽泛仙査。何人解道玄暉語。更勸淸觴酌晩霞。樽前挽客。更成聯句。泛翁應韻走呼日。携來謝眺驚人語。練似澄江綺似霞。</text>
<title>次任文仲韻。寄泛翁，起之。</title>,<text>龍山應似剡溪尋。贈我新詞有古音。九日黃樓蘓子句。千秋素滻杜陵吟。佳辰落帽非耽興。晩節寒花可賞心。人散酒醒還望遠。秋暉晻映逗西岑。</text>
<title>次泛翁再疊斜字韻</title>,<text>玉宇崢嶸河漢斜。淸商一闋感年華。中洲幾集銜蘆鴈。上苑爭棲借樹鴉。正耐天霜欺菊蘂。更邀江月映梅査。故人秪在西流外。悵望仙峯隱暮霞。</text>
<title>次泛翁驢字韻</title>,<text>野服蕭然策一驢。幾回江浦訪幽居。著書聊自娛賓戱。賞氣誰能誦子虗。世事乘除三黜後。年華搖落九秋餘。荷君頻寄風流作。取次新題錦不如。</text>
<title>次梅澗別柳起之韻。兼示泛翁。</title>,<text>泛潁千秋憶子由。吾曹漫興水雲悠。江山重待逢梅澗。風雪何堪送柳州。獨對殘樽誰共賞。強磨枯硯若爲酬。休文才盡添新瘦。竹舘明朝又別愁。</text>
<title>次梅澗韻却寄</title>,<text>擊碎珊瑚心莫違。郢中新曲和應稀。酣來逸興投車轄。別後閑愁减帶圍。江水西流徂景短。天時南至一陽微。千篇斗酒相邀地。李白重思采石磯。</text>
<title>前韻寄泛翁</title>,<text>江漢相逢興不違。眼中全覺俗人稀。氣劘騷壘誰爭敵。醉破愁城幾解圍。竹舘佳期雲散聚。梅窓淸夢雪霏微。春帆可溯桃花浪。更約垂綸白石磯。</text>
<title>前韻復酬泛翁，梅澗。仍示李君實。</title>,<text>索居江國故人違。別後那堪尺素稀。新月吐雲銀闕湧。群山戴雪玉屛圍。凍侵古硯詩毫澁。寒透重裘酒力微。巖叟官閑身健在。一竿餘興共漁磯。暮景行藏與世違。尊前漸覺舊遊稀。江漁幾憶朝收網。野獵須看雪打圍。往事雲鴻飛去遠。浮榮蕉鹿夢來微。佳期渺渺難乘興。閑繫孤舟月下磯。</text>
<title>次壺隱韻。兼酬泛翁，梅澗。</title>,<text>漁翁擧酒買江天。爽透簑衣攪醉眠。烟渚潮聲孤艇外。雪峯晴景小樓前。劉郞漫作玄都客。蘓子終爲赤壁仙。佳處會心君便得。風流秀句捴堪傳。獨攬江蘺詠楚天。長安不復酒家眠。雪堂明月回舟後。灞岸寒梅破臘前。正憶右丞同訪隱。欲聞中散更談仙。諸君文字留題品。物色他時要共傳。王右丞詩。柳市南頭訪隱淪。次寄梧灘 梅澗氷輪入夜滿靑天。遙憶伊人耿不眠。氣槩共推秦漢上。風流高出阮嵇前。獨專今日滄洲趣。誰識當時玉署仙。莫道此君長寂寞。定將文字後來傳。</text>
<title>次壺隱韻。兼酬泛翁，梅澗。</title>,<text>滄洲宿約與君皆。落落晨星跡便乖。對雪相思奇興發。傳詩幾賞正聲諧。玉壺觀世身將隱。水鏡論人語輒佳。漫笑華顚白居士。看花久隔洛陽街。悠悠浮世古今皆。夙賞從來問幾乖。憔悴不須懷楚怨。逍遙聊可寓齊諧。詩情酒態俱蕭瑟。月色梅香兩絶佳。忽荷銀杯傳妙句。夢回珂馬雪中街。</text>
<title>朝起江樓。雪峯崢嶸。銀橋宛轉。對此景懷諸友。漫酬嶒字韻。更邀一尊之會。</title>,<text>千峯雪色玉崚嶒。爽氣朝來快閣登。脚躡銀橋凌凍滑。身疑羽客挾飛乘。漢濱梅信寒猶澁。洛下詩名價倍增。放跡亦堪閑者主。一尊重擬對高朋。</text>
<title>奉酬東里詠梅韻</title>,<text>七子題梅歲色凉。詩名最許白眉常。春陽暗透孤根暖。參月橫斜一朶香。放鶴誰尋湖上隱。騎驢獨賞雪中芳。折來欲寄相思信。綺語先酬染翰光。伯涵第賞梅之會。七子聯韻東里詩。居然七賢會。誰是廣平心。原韻 東里玉㓗氷淸分外凉。淡粧踈影不凡常。才憑寸土培根力。獨保孤査遍體香。冒雪松筠宜譬節。成蹊桃李敢爭芳。耽看便覺春心在。天借端居一室光。</text>
<title>又酬梅澗詠梅韻</title>,<text>桂林蘭畹北風凉。玉立梅査逈出常。月下瑤㙜疑是夢。雪邊瓊萼解生香。應憐破臈偏孤映。最愛藏春獨自芳。在澗碩人同賦興。肯隨凡卉競年光。</text>
<title>三疊詠梅韻。酬東里，泛翁，梅澗，壺隱。</title>,<text>醉入羅浮客夢凉。仙姝梅下色殊常。藏來綺閤淸逾艶。揷向銀缾凍亦香。映雪初憐粧半樹。先春獨賞冠群芳。廵簷索笑騷翁興。也勝騎驢踏月光。</text>
<title>詠梅四五疊。又和諸詞伯。</title>,<text>月地雲堦不耐凉。騷翁逸興厭居常。南枝郢樹垂垂蘂。東閣何詩字字香。老我空慚投木李。故人休惜寄瑤芳。江城莫自吹孤笛。餞歲誰分此日光。萬彙凋零一氣凉。綺窓梅信卽爲常。査應海客浮來影。花是逋仙句裡香。若戱虬龍蟠古幹。肯媒蜂蝶透新芳。人中標格誰相似。千載孤高譬務光。此一篇。詠古査新花。</text>
<title>六疊漫成。寄泛翁。</title>,<text>夢罷南柯一枕凉。世間榮落苦無常。雪深巖逕跫音靜。春近梅窓笑語香。鄒律誰能吹黍谷。湘騷空自折瓊芳。詠君佳句重相憶。照壁熏爐促曙光。</text>
<title>七疊前韻。奉謝泛翁遺我老親柑橘之惠。</title>,<text>橘林新摘露華凉。題贈金包色勝常。楚客騷中皇樹頌。陸郞懷裡洞庭香。遺親珍饋交情重。壽我春盤氣味芳。因憶上元傳故事。漢宮羅帕最恩光。漢宮一作侍臣。</text>
<title>八疊前韻。別東里湖南武試官之行。</title>,<text>春城回斗曉蒼凉。卿月承綸簡出常。使節遙懸仙仗夢。朝衣更惹御爐香。弓箕江表人材盛。梅柳天南歲色芳。選取翹關萬猛士。武鄕從此識奎光。</text>
<title>泛翁，梅澗，壺隱，柳起之來訪。次泛翁座中示韻。兼示道明。</title>,<text>梅柳新華月似期。良辰正是賞心宜。佳朋有約重携酒。春興無端又入詩。綺語欲爭江色麗。爽襟同對雪峯奇。最憐雙舃難留駐。北嶺南雲聚散時。</text>
<title>前韻復寄諸友</title>,<text>風流江漢共襟期。萬事爭如一醉宜。偶値元宵看月興。同評淸臘詠梅詩。豪才歷落多生習。詞氣縱橫六出奇。更屬離杯關嶺客。應思佳節盍簪時。客歲重陽。與文仲，弼卿，起之會于梧灘。酒賦而罷。今又與三君訪灘。適是上元日也。灘弟道明自南縣來。起之將赴端川。兼識其事。屬座上求和。泛翁重陽之會上元期。令節灘樓訪輒宜。四座誰非前度客。百篇爭續舊題詩。不知錦石秋花艶。何似氷江夜月奇。秪惜歡悰兼別緖。使君南北送迎時。</text>
<title>謝梅澗遺我老親花糖之惠。前韻九疊。</title>,<text>冬絮思溫夏枕凉。四時萱室起居常。壽顔弄稚含飴樂。感淚霑君賜帛香。楚俗燋糖新饋重。陶家賓客舊筵芳。題詩不盡相酬意。酌謝春醪琥珀光。以余曾忝從班。老親再荷先朝衣資食物之恩。詩中追記感懷。多君賜也。</text>
<title>十疊漫成</title>,<text>一斗葡萄可博凉。伯郞堪恨媚中常。纖鱗摘網烟濤濕。軟菜登盤匙箸香。隔世湖山聊自適。逢辰梅柳正爭芳。武陵別有藏人境。鹿駕何時共孟光。孟佗字伯郞。</text>
<title>別道明弟還任。用泛翁韻。</title>,<text>久別相逢各白頭。潘輿送喜又江樓。欲將漢水添春酌。惜把梅枝閱歲籌。舊夢纔酣同被樂。新詩更續對床酬。定知官滿回雙舃。稍慰今行去住愁。</text>
<title>別柳起之端川之行。用泛翁韻。</title>,<text>山從北極壯蟠橫。雪盡春濤拍海城。萬事乾坤齊物論。百年江漢浩歌行。遠遊詞氣凌雲健。高㓗廉名酌水淸。別日河橋違出餞。贈言聊自惜離情。度嶺春鴻幾陣橫。雪泥陳迹隔江城。銀濤月滿登樓會。玉笛梅殘出塞行。客路已從南紀倦。政聲應與北溟淸。玄亭載酒誰賓主。白首扁舟獨有情。適於江樓月望。相逢相別。詩中用潮平月滿之語。抑自湖南試官纔回。</text>
<title>次李奉事善鳴 鳳朝 寄贈之韻</title>,<text>一卧滄江老樹村。屯邅骨相古虞翻。獨專閑境開樓眺。誰共詩情對榻論。藍尾初濃杯蟻味。春聲已動渚禽喧。風流小謝相思句。可答年華慰別魂。</text>
<title>奉謝晩橋金丈携壺贈韻</title>,<text>載酒相尋卽素期。更携佳句詠於斯。千匀筆力能回腕。一點憂端不上眉。雪盡晴波喧石瀨。春舒新柳映江湄。釣磯留待看花約。重把芳辰白玉巵。金丈善書大額字。其筆如杠。百年相遇幾銜杯。浮世應難一笑開。最喜新春陪杖屨。更宜終日在樓㙜。佳期正趁江梅發。別恨先催嶺鴈廻。聚散依依隨轉眄。篆爐薰歇坐書灰。別恨指道明弟。是日同懽於醉席。而已還嶺縣。詩中及之。</text>
<title>用李善鳴韻。寄梅澗。</title>,<text>大家文藻駱東村。綺麗餘波繞筆翻。古調須求詩上語。新聲應入曲中論。夢回淸禁稀朝請。身屛幽居隔世喧。一病相思非遠別。春城烟樹黯消魂。</text>
<title>三疊奉酬泛翁，梅澗，起之。</title>,<text>梅柳爭華自一村。臨江仙曲 卽詞曲臨江仙。 可新翻。風流並世須同調。文字逢塲要細論。沙鳥近人佳處慣。春潮帶雨晩來喧。銀鞍莫惜衝泥過。嶺海他時惱夢魂。</text>
<title>次泛翁韻却寄</title>,<text>杜陵踈放詠狂夫。江岸開扉野逕蕪。遇興扶藜時獨往。邀賓挈榼幾相娛。浮雲世事終何有。霈雨天功寂若無。莫墮樓前靑嶂月。隨君一棹泛晴湖。</text>
<title>春日寓興。有懷諸詞伯。</title>,<text>春山浮翠抺脩眉。捲箔看來麗景遅。江漢百年渾得醉。烟花三月捴宜詩。晴窓虛白携書卷。水檻淸漪弄釣絲。欲待良朋成小集。風流能似永和時。</text>
<title>別朴晦叔鴻山之行</title>,<text>幾思東閤醉芳筵。撫頂憐君鳳羽翩。先業尙傳文藻宅。大家纔逐孝廉船。官淸奉檄城如斗。務屛題詩筆似椽。舊感新悲重秉燭。白頭臨別愴心偏。昨夜叙別其草堂。</text>
<title>追次泛翁贈別謫時之韻</title>,<text>別我高堂鶴髮親。烟花淚濺廣陵春。暮年紫綬須微祿。雲壑黃冠未乞身。遊子不堪深愛日。逐臣何幸際昌辰。淸湘雷雨隨恩澤。一笑相迎恰一旬。廣陵居謫纔八日。因筵臣啓達蒙放。</text>
<title>次梅澗韻</title>,<text>我輩重逢各自憐。離裾欲動被相牽。行經湘浦春遊盡。歸對江山俗累蠲。遇景未闌黃鳥節。贈言俱寫碧雲篇。鏡湖應似西湖長。彈指三生悟宿緣。</text>
<title>次泛翁，梅澗贈韻。</title>,<text>江臯春晩共班荊。獨戴南冠白髮生。雨露涵恩均被澤。雲山入望盍歸耕。更添盃蟻無何飮。重對沙鷗未了盟。題贈幾篇曾惜別。和來偏憶故人情。江山蕭洒愜幽棲。勸客提壺欵欵啼。花縣曾娛潘岳母。鹿車終挽伯鸞妻。纔經畫地心常悸。久隔脩門夢亦迷。最憶舊遊佳節會。夕陽延佇石樓西。原韻 泛翁謝事風塵卧舊棲。天時又屬亂鶯啼。詩因爾謫評無伴。飮爲吾衰諫有妻。長日抵年身漸懶。殘春如夢意都迷。書懷與報東屯客。惆悵佳期阻水西。</text>
<title>次泛翁送春日漫賦寄示之韻</title>,<text>獨聽山園百囀鶯。客愁春恨屬飛觥。烟花零落同惆悵。節序推遷幾送迎。漫興詩傳江鮑體。窮途交憶鄭蘇情。風光別我吟何苦。夏景逢君得細評。</text>
<title>放回之日。泛翁題詩志喜。追次其韻。</title>,<text>衮衮天機似轉環。明時一謫去纔還。恩波涵泳江湖濶。暮境優游日月閑。久放何嫌秦贅迹。相逢休問楚醒顔。樓中又送臨瀛客。春盡離愁獨掩關。</text>
<title>恩放歸家。兪奉事萬初來訪。書示其詩送我謫中之韻。座中走和。</title>,<text>重逢江漢宿心親。老子歸家已餞春。慈母起居渾似昔。明時寵辱幾回新。恩環若月霑仁澤。谷鳥如歌趁壽辰。更約一樽良夜醉。觀燈佳會近初旬。昨日是老親壽辰。</text>
<title>奉寄文谷金相公謫所。用洪泛翁韻。</title>,<text>高名曾擅斗南人。宿望朝端仰後塵。元祐羣賢流五嶺。永嘉先範映千春。台扉翊戴方遭聖。宣室徵還詎問神。欲寄相思川路廣。獨憐江漢索居頻。公是永嘉人。安東號。</text>
<title>前韻再三疊。奉文谷相公。</title>,<text>季世名賢不數人。行藏端合混光塵。崎嶇嶺海何多日。寂寞烟花又一春。誰撫桓箏堪諷意。獨醒湘佩解傷神。公歸赤舃重論道。廟筭行舒國步頻。我欲題詩寄遠人。南雲迢遆少行塵。冠紳久隔經綸地。梅柳先回嶺海春。文藻賞來奎降彩。夢思憑與月傳神。應憐消瘦東陽客。白首淸漳卧疾頻。奉酬 文谷天涯苦憶漢濱人。百尺江樓絶俗塵。樑月幾回千里夢。驛梅難寄一枝春。襟期許我蘭同臭。詩律輸君筆有神。珍重歲寒全素履。任從浮世別離頻。</text>
<title>別茂朱府宰許仲玉之行</title>,<text>少日交親氣槩中。休文玄度捴成翁。相逢江漢盃重把。更賞峩洋曲未終。遙倚風樓瞻北斗。獨行梅嶺背南鴻。鍾情最是登官道。望子春山處處同。 茂朱有寒風樓。</text>
<title>讀史</title>,<text>朝窓如鏡石樓淸。靜聽兒童讀史聲。道屈英賢從轗軻。志盈豪貴任縱橫。榮華假餙麒麟楦。物態全輸磈礧棚。借問文章千古事。江河不廢幾人名。</text>
<title>洪知事 處大 挽</title>,<text>先朝宿望長銀㙜。韋杜名家近斗魁。卿月昇班恩渥重。使星飛傳試期催。嚴程正耐春寒苦。旅舘飜驚夕夢災。孝子偕亡脩嶺外。魂兮楚些並招哀。</text>
<title>尹龍岡 致績 挽</title>,<text>浮世昇沉繫所遭。斗城纔博夢三刀。殘編史舘垂鴻筆。遺笏官銜記馬曹。愛日隨輿回雪嶺。卯君扶櫬駐江臯。不堪埋玉同先壠。宿草新墳幾尺高。</text>
<title>寄泛翁。用兒輩觀漲韻。</title>,<text>萬象涵虗混碧流。天隨星斗共沉浮。溟飜大陸移人境。浪捲長風蕩客愁。夕景湧金靈隱寺。湖光吹縞岳陽樓。欲招仙侶洪厓子。遺世飄然歷十洲。</text>
<title>疊觀漲韻</title>,<text>積水方橫萬里流。羣山應戴六鰲浮。平分吳楚東南望。一洗江關浩蕩愁。爽覺濤聲舂午枕。高看帆影落層樓。滄桑不辨朝昏變。穩在門前白鷺洲。</text>
<title>別黃澗宰尹叔平</title>,<text>訪我江郊日欲西。無端別恨峽雲迷。湖關客路連南嶠。峒戶人烟似五谿。衙罷閉門山鹿睡。務閑封印子規啼。新謠好是隨車雨。吏隱堂中志喜題。唐詩鎖印子規啼。</text>
<title>次戒休寄盈德韻</title>,<text>默數浮生聚復離。對床同樂憶吹箎。看雲幾恨晨昏曠。愛日偏憐夏景遅。杜曲良辰開獨酌。穎濱佳句寄相思。休官不負江湖約。彭澤知來尙可追。</text>
<title>別朴殿中立之 長建 赴鳳城縣</title>,<text>淸洛源從小白長。扶輿淑氣蘊仙鄕。遊人理屐凌丹嶂。太守鳴琴坐翠篁。㙜謁幾隨鐘漏倦。吏情應撥簿書忙。南關穩送䨥鳧舃。嶺路秋炎昨夜凉。</text>
<title>次戒休韻</title>,<text>列峀晴光入捲簾。石樓高卧濯煩炎。風吹蘋籟泠泠爽。江照鷗絲裊裊纖。詩取舊題還自改。酒因新興欲頻添。端居逸樂能忘老。俗子相逢定不嫌。</text>
<title>奉酬江陵府伯梅澗。寄示近作。</title>,<text>浮世居然事謬悠。名區誰似領遨頭。蓴鱸不羡吳門興。詞賦休題楚客愁。穩向海山雙舃擧。倘思江漢一樽酬。定知蘇子西湖長。却勝陶公督八州。</text>
<title>竹里舘。迎李次山。送孟休徵。兼示洪國卿，柳子美，李君實，李仲車 䄷。</title>,<text>時乘下澤訪西湖。竹舘淸遊我輩俱。諫議羊裘臨釣渚。使君鳧舃向仙區。良辰聚散人頻異。浮世行休事各殊。迎笑別愁渾一醉。近筵山鳥勸提壺。</text>
<title>別高山督郵宋文卿 最</title>,<text>杜門江漢卧衰翁。誰對淸樽發醉紅。拄笏參軍那記馬。撫絃中散送飛鴻。香殘碧藕䨥塘月。葉墜黃楡一笛風。物色依然前度地。悲秋客在驛樓中。永興䨥塘。秋月可賞。</text>
<title>次泛翁嚼蠏佐酒韻</title>,<text>騷客饞涎劈蠏匡。菊脂黃泛右持觴。秋期誤我蓴鱸興。風味供君錦繡膓。魯望吳江傳秀句。海霜春靄合新嘗。緯蕭夜拾煩漁叟。可佐重陽一笑長。陸魯望詩。骨淸猶似含春靄。沫白還疑帶海霜。原韻 泛翁盤中劈蠏紫盈匡。恰佐霜寒卯酒觴。應鮮俗人知有味。故輕公子號無膓。侯鯖飫似屠門嚼。禁臠珍非野客嘗。左手秪宜持此飮。蓴鱸淸興較誰長。</text>
<title>奉酬江陵府伯梅澗寄示之韻。兼和泛翁。</title>,<text>水國秋陰易夕暉。一樓淸坐篆烟微。嶺雲鴻度書猶斷。渚𡬾霜凋葉盡飛。瀛舘對樽相憶否。龍山落帽舊遊非。醒愁獨傍黃花月。不見江州送白衣。盍簪江社共論文。醉後新詞幾度聞。鏡水相思同朗月。竹林陳迹揔浮雲。秋蘭獨採空盈掬。海鶴孤鳴久別羣。惆悵謝樓多秀句。仙區物色與誰分。</text>
<title>別金夏卿 禹錫 令公冬至副使之行</title>,<text>冠盖頻年度薊門。天低鶻沒是中原。愁隨一線逢南至。行涉三叉戒北轅。漢月遙懸淸禁夢。燕歌暗斷故園魂。却思秋日江樓會。幾別朋遊鬢雪繁。三叉河名。</text>
<title>安東府伯孟休徵因事入城。不得相見。其歸略占一律。以寓別懷。</title>,<text>南嶠離愁鴈字勞。永嘉詩態憶吾曹。夢懸淸禁丹霄遠。行度重關白雪高。䨥舃暫淹懷岳麓。一樽相候隔江臯。慈厨異味偏多感。黃柚秋香帶雉膏。落句兼謝供老之餉。</text>
<title>開樓獨賞。有懷舊遊。寄泛翁。</title>,<text>開樓叵耐曉寒侵。雪後羣峯露玉簪。雲物凄淸南至近。風期寥濶北辰深。愁來篇翰唯高詠。老去樽醪秪細斟。借問舊遊誰健否。朱絃彈罷待知音。</text>
<title>李次山，沈龍卿 壽亮 來訪。座中抽韻要同和。</title>,<text>水國凝陰小至餘。高朋訪我石樓居。艮岑雪霽須看月。丙穴波寒未汕魚。陶隱閑情聊寄傲。蘇仙逸氣欲憑虛。休憐一座俱三黜。放跡西湖各晏如。龍卿學士亦被門黜之譴。</text>
<title>別定州牧宋漢卿令公</title>,<text>樓前雪峀映寒盃。榮子猶然一笑廻。有美親朋關塞濶。無端別恨歲時催。銀㙜入夢淹飛舃。玉笛吹愁奏落梅。最是江雲停望處。幾行春鴈帶書來。</text>
<title>歲朝見泛翁除夕寄韻。走酬回便。</title>,<text>自笑休文太瘦生。雪窓孤詠鬂華明。頗耽書榻三餘業。稍喜詩朋數寄聲。栢酒迎春人自老。銀釭守夜歲頻更。臯禽放待孤山客。早向梅前共擧觥。</text>
<title>上元日。對道明，戒休，大玉諸弟同賦。</title>,<text>晩峀當樓雪色寒。郢歌從古和應難。逢辰客興酬佳景。望月農謠入醉歡。杜曲盃樽諸弟會。春城梅柳幾人看。惠連休道才情少。秀句英英逼建安。</text>
<title>李承旨君實兩親同靷挽</title>,<text>銀㙜抗䟽一孤臣。官罷歸耕善養親。萬事同歡賢有子。百年偕老敬如賓。江湖舊業舟藏壑。泉壤新期劒會津。雙旐翩翩風雪曉。等閑行路亦霑巾。</text>
<title>寄泛翁</title>,<text>蕭然一榻病相依。淸坐看書晝掩扉。默數鄕隣遺老盡。近聞朝省故人稀。春風梅柳烟藏店。夜雨江湖水繞磯。社甕新蒭魚可網。扁舟長待泛翁歸。</text>
<title>尹陜川而正挽</title>,<text>鷲山三載領遨頭。我亦聯城未寡儔。公舘賞花頻勝集。寺樓看月最淸遊。浮生日化誰非夢。往迹雲空揔是愁。杜老悽悽求友句。獨吟江畔閉門幽。</text>
<title>次梅澗見寄之韻</title>,<text>寂寥門巷雀羅縈。浮世榮枯幾變更。花外可藏仙尉跡。雲端欲寄美人情。官樓似得蓬萊院。詩壘應堅細柳營。獨撫五絃聊送目。飛鴻遙度海山程。</text>
<title>漢柱參蓮榜。略行聞喜筵。東里，泛翁，伯涵諸詞伯。各賦近體一篇。次韻以謝。</title>,<text>壽母高堂喜惧年。靑衿綵服舞雙翩。脩門身隔江湖遠。野席恩霑雨露偏。留待月燈移畫舫。賞來春樹映晴川。座中除我俱文彦。潤色新詩要細傳。右次東里韻金錢勝宴曲江頭。彩舫笙歌泛碧流。行樂却思全盛日。散仙同會最高樓。春城久隔看花陌。野席遙臨采杜洲。欲導潘輿頻送喜。壽樽佳節鎭相酬。右次泛翁韻仲春風日晩來晴。將母恩筵自感情。錦里相迎皆舊識。梨園一曲是新聲。同聯野服成高會。但把山杯任細傾。客散酒醒聞曉雨。淸明花信近江城。右次伯涵韻</text>
<title>再疊泛翁韻。兼示東里求和。有懷前日之會。</title>,<text>樽前不惜錦纏頭。席下春江正穩流。司馬文詞先授簡。元龍豪氣幾登樓。碧桃花映三淸洞。白鷺沙明二水洲。揔是芳辰新物色。華牋秀句可重酬。</text>
<title>次大玉燈夕寄示之韻</title>,<text>一道江流欲溯源。繫舟猶卧落花村。揮毫但覺詩情澁。對卷先愁老眼昏。西笁傳燈維令節。東㙜邀月是淸樽。相逢百遍君應健。走馬何時過定昆。杜憶過楊柳渚。走馬定昆池。</text>
<title>疊前韻寄大玉</title>,<text>蒼生初不繫深源。放黜端宜老野村。恠事何須書咄咄。淸談爭似醉昏昏。我邀桓子三吹笛。爾泛莊生五石樽。浩浩歌應動寥廓。烟磯月艇弟隨昆。</text>
<title>洪大諫伯涵夫人挽</title>,<text>聖恩春賜水衡錢。爲享秦樓慶壽年。正待婦儀同擧案。將期宴會最高筵。重闈久協尊章喜。長簟那堪愴悼篇。幾箇鳳雛餘五色。可憐鍾愛繡襦前。</text>
<title>再疊依韻。奉酬梅澗。</title>,<text>風暖棠沙白鳥依。鏡湖晴望啓官扉。頻乘畫舸斯遊最。獨撫瑤琴此調稀。西隔紫垣巢鳳樹。東臨滄海釣鰲磯。長公沐罷應聞健。晞髮咸池可詠歸。晴一作春。東里乞恩暇沐浴平海。行歷江陵云。</text>
<title>端陽日。次李行初韻。錄奉泛翁求和。</title>,<text>楚節相思北麓隅。灘居肯訪老翁無。蒲香可泛扶衰酒。蘭佩休題辟病符。望裡雲山靑欲染。別來庭樹綠初敷。待君烟艇同垂釣。膾出江中勝斫鱸。</text>
<title>次李行初韻。仍別西關佐幕之行。</title>,<text>躍馬西關道路長。秦雲隴樹揔微茫。箕都城郭千年壯。浿水樓臺五月凉。樂府新詞應被管。兵厨淸釀幾揮觴。良辰蓮幕圍紅袖。可詑風流結客塲。</text>
<title>和泛翁</title>,<text>水風吹盡岸花姸。渚樹巢成乳雀翩。淸簟觀碁消永日。扁舟垂釣送餘年。試尋歐老歸田錄。已淺香山宿世緣。共是閒居題夏景。相思時復寄新篇。夏日述懷。錄奉灘翁。泛翁梅子初肥榴吐姸。黃鸝紫燕共翩翩。此翁睡足無餘事。仲夏日長如少年。到老漸敎拋宿習。投閑轉覺省諸緣。病來酒賦今還廢。坐讀南華第一篇。拋一作除。</text>
<title>李天安 緻 挽</title>,<text>曾訪江村一笑迎。世交同好盖初傾。政平詞訟郞官譽。志篤詩書孝友名。湖郡宦遊纔倐忽。洞房春夢不分明。呱呱兒女終何怙。揔是鴒原倍愴情。</text>
<title>安東府伯孟休徵歷訪。仍誦其詩。次韻贈別。</title>,<text>五月江樓快一憑。賞君豪氣似陳登。近人白鳥依沙觜。迎客靑山露石稜。尙憶芳隣連北麓。定敎淸夢繞西興。試看日下朝天去。仙舃應爲太史徵。</text>
<title>永安公主第。賜宴慶壽。得見諸公席上之韻。奉呈洪伯涵令案。</title>,<text>肅雍姬範召南存。太主高年秉禮尊。尙着貞元宮裡服。復霑長樂壽餘樽。流鶯度曲爭秦管。喜雨隨風自漢園。預宴群英傳賀什。新逢堯日祝君恩。毓秀天潢荷寵榮。箕疇五福最宜贏。殊恩忽錫千金壽。勝集同娛四座情。夏景舒時佳賞愜。婺星高處瑞光呈。鳳簫吹引將雛曲。風送秦樓玉佩聲。</text>
<title>別李子明 晉 通川使君之行</title>,<text>余泛烟濤自鶴湖。淸遊曾與李侯俱。金幱叢石觀仍遍。玉篴蘭舟興不孤。長憶海山身欲隱。尙淹江漢歲頻徂。全家道氣君行是。惜別三杯未縶駒。余在鶴城日。通川使君李漢卿聞余泛舟鶴湖。酒具邀見于金幱叢石之間。同賞盡歡而歸。</text>
<title>次大玉寄贈韻</title>,<text>竹逕纔通二仲從。北窓時喚午眠慵。沉冥自是無何飮。欣戚唯能不改容。茗椀頻澆朱夏暍。書籤久束綠塵封。江臯擬築三椽屋。同住雲間陸士龍。</text>
<title>大旱新雨。大玉用前韻志喜。走和。</title>,<text>雷動東方好雨從。忽投佳句起衰慵。滂沱可遍商霖澤。憔悴寧爲楚客容。石逕暗滋蒼蘚合。洞門低濕白雲封。恩波自是同涵泳。休道滄江尙蟄龍。</text>
<title>對大玉座中。又和三疊。</title>,<text>命駕頻看郭外從。一樓相對兩踈慵。思玄獨賞張平子。心醉誰知阮仲容。風月長邀詩社約。江山肯換酒泉封。座中題罷驚人句。赤手探珠水府龍。顔延之五君詠阮始平詩。郭奕心已醉。</text>
<title>又酬大玉前韻四五疊</title>,<text>玄亭寂寞有誰從。一笑逢君任放慵。蘭佩彌章徒自㓗。蛾眉多嫉若爲容。高歌興到千鍾醉。逸氣詩輕萬戶封。年事忝兄知已並。四方相逐托雲龍。赤壁重期二客從。淸遊無柰病兼慵。良朋夙昔金蘭契。令弟風儀玉雪容。泛月同邀雙槳蕩。臨流可啓一樽封。誰能續和蘓仙賦。擊鼓馮夷舞老龍。此篇約秋七旣望之會。兼示洪泛翁。</text>
<title>前韻六七疊</title>,<text>觀我行藏易筮從。萬緣俱淺一身慵。閑愁但覺杯中趣。暮景休憐鏡裡容。三黜士師應不慍。數奇飛將柰難封。心淸靜室虗生白。忽似昏衢揭燭龍。招隱山中久未從。端居石室坐乖慵。江波浩蕩皆君渥。世路嶔崎莫我容。古篋秋塵辭白羽。上樽仙醴憶黃封。休營什一天機淺。有鬼傍看笑伯龍。</text>
<title>前韻八九十疊。又和大玉。</title>,<text>要津雜遝競朋從。我輩閑居野性慵。當暑高樓偏爽朗。臨江遊騎幾雍容。嵐開列峀螺鬟聳。雨過空庭石髮封。最喜迎君眉宇泰。蓬萊雲氣近乘龍。索居江國少人從。孺子長貧叔夜慵。珠玉君猶懷短褐。金丹我欲駐衰容。逢辰逸興杯頻凸。對景詩情硯不封。白雪樓空遺響絶。新詞誰繼李攀龍。欲泛蘭舟上下從。老來豪習未全慵。興移赤壁延仙賞。文勒鍾山抗俗容。園逕百年開卜築。江湖千頃當提封。叢篁尙帶瀟湘色。雨後斑斑長籜龍。當去聲。</text>
<title>前韻十一疊</title>,<text>朝班曾忝大夫從。晩計郊扉老轉慵。鑪有祥金羞自躍。器同蟠木乏先容。漫懷嚴子羊裘釣。誰道班生燕頷封。時聽江湖風月夜。玉簫吹起紫淵龍。朝班之班一作端。</text>
<title>前韻十二疊。七夕偶題。</title>,<text>雙星佳會度河從。烏鵲成橋莫慢慵。婉孌歡情雲似夢。嬋娟眉黛月爲容。機絲那繫牛郞住。盤果空傳蟢子封。乞巧向來才轉拙。誰誇文辨漫雕龍。晏叔原七夕詩。雲幙無波斗柄移。鵲慵烏慢得橋遅。</text>
<title>江村雜興。寄泛翁求和。</title>,<text>宛宛羣鷗起海門。烟消日出見漁村。秋來岳色爭詩瘦。雨後江流似酒渾。長嘯漫歌娛晩景。麤羹淡飯度朝昏。故人時寄停雲詠。約泛扁舟載一樽。</text>
<title>秋日舟過久堂灘墅。有感書寄晦叔。</title>,<text>近代懷賢事未賖。十年陳迹是鴻沙。香山詩酒曾同社。吏部文章舊滿家。灘瀨回舟秋水濶。江村聞笛夕陽斜。郞君紫馬分符遠。更耐離愁入鬢華。</text>
<title>奉酬梅澗寄贈之韻</title>,<text>一麾仙府已周朞。不信風波世道危。綺席開樽多舊識。紗籠映壁幾新詩。朝陽鳴鳳徵何晩。日下飛鳧候有時。冉冉佳期江海隔。良辰酣暢與誰宜。隣宰俱是舊遊。必多開舘逢延之時。聯中云。</text>
<title>與江客同重陽會。席上率賦。大玉有約不至。寄詩求和。</title>,<text>老來頻惜歲華移。野席同邀九日期。擧眼江山渾似昨。放懷風月幾多時。愁看白髮應憐我。醉折黃花欲贈誰。獨恨樽前君不會。盈盈秋水隔相思。</text>
<title>別關東伯趙公擧令公</title>,<text>野席離樽未共醺。明朝車騎過江濆。君門西望長安日。使節東隨大嶺雲。楓岳行裝携鶴一。鏡湖詩興入鷗群。傳家祖笏甘棠是。觀政風謠續舊聞。</text>
<title>亭臯</title>,<text>秋日亭臯獨自行。詩題桐葉泛江淸。朋遊星散書難寄。世議雲興事幾驚。巧宦誰求三窟兔。珍羞莫飫五侯鯖。白鷗波濶孤帆起。漁叟逢人不道名。孤帆起一作蒲帆小。</text>
<title>次酬大玉詞案</title>,<text>遇景閑吟醉筆斜。前脩風韻不相遐。雪堂淸興高峯月。老圃寒香晩節花。浩蕩胸襟開九夢。逶迤江峽接三巴。端居最是徂年感。學道無成鬢已華。巴陵雲樹。長在望中。因韻借用。</text>
<title>次李秀夫遊中興洞韻</title>,<text>淸遊誰許預期程。獨向秋山理屐行。度壑白雲衣袖爽。夾崖紅樹寺樓明。銀河一道傳廬瀑。華岳三峯鎭漢京。驢背詠歸詩勝畫。滄江病客起遐情。</text>
<title>燭下漫成。有懷泛翁。</title>,<text>東武吟成古意漫。中宵斗氣倚樓看。江湖滿地身將老。軒冕浮雲夢已闌。蠟燭影斜銀螮蝀。叢篁韻碎碧琅玕。雪堂虛墮樽前月。頗覺朋遊一笑難。</text>
<title>再酬泛翁</title>,<text>北斗城高紫氣漫。長安新月好誰看。明時久放江湖廣。良友相思歲序闌。抱石蒼松枝偃蹇。凌霜瑤草色瓓玕。曾憐酒肆藏名客。漫賦人間蜀道難。</text>
<title>酬泛翁三疊</title>,<text>踏雪飛鴻舊迹漫。江干雲物等閑看。衣添故絮宜冬暖。樽罄殘醪惜夜闌。漁戶燈明燃竹葦。商舡米貴燦珠玕。野筵湯餠相邀興。漫笑家貧易事難。</text>
<title>遣興</title>,<text>偃蹇郊扉晩計存。一區幽寂隔塵喧。茗香可點詩脾潤。雲物能明老眼昏。理釣久無當世志。書紳唯有昔賢言。收將諫草深藏篋。不憶薇花舊紫垣。</text>
<title>道明以其初度日。雪中携酒至。詩以記會。</title>,<text>歲晏玄亭太寂寥。天倫湛樂最今朝。輕寒乍覺樽醪煖。密霰翻從藻思飄。大耋萱闈供壽福。小春雲物入詩謠。懸弧野席將何贈。贈爾江梅白玉條。</text>
<title>答李允迪令公書 書問雪窓詩况</title>,<text>少好文詞老未工。耽將末藝學雕虫。漫敎方朔三冬足。却笑相如四壁空。身事不求高枕外。歲華堪度小樓中。知君獨卧長安雪。健筆猶看氣吐虹。</text>
<title>酬臺山李允迪寄示之韻</title>,<text>緖傳詩學大家流。恰得金箆刮眼眸。一笑樽前誰復健。幾時林下與同休。江湖久放非眞隱。京國重來是倦遊。能憶此翁聊取適。雪中簑笠踏漁舟。臺山纔遆湖郡而來。</text>
<title>和㙜山前韻再三疊。兼示泛翁。</title>,<text>健筆誰爭造化工。漫羞箋簡註魚虫。梅窓孤詠銀釭冷。雪屋淸愁斗帳空。節物堪傷搖落後。親朋長憶別離中。待君高興同登覽。江凍成橋宛玉虹。江山何賴助詩工。莫漫氷壺饗夏虫。自笑文窮三揖鬼。誰憐病伏左書空。獨醒孤影行湘畔。寡和新聲賞郢中。冉冉佳期懷友道。夜闌殘燭焰成虹。山谷詩。氷壺不可與夏虫饗。</text>
<title>奉和泛翁韻</title>,<text>淸漢終南繞一重。脩門咫尺隔相從。襟期君是千年調。骨相吾非萬里封。已覺世機微處著。却憐交態淡時濃。洒牋傳賞凌雲句。不但風流晉代宗。</text>
<title>用泛翁韻。寄梅澗。</title>,<text>五㙜高頂霱雲重。理屐淸遊我未從。福地風烟仙吏隱。名山文字史臣封。誰憐去國年華晏。却羡全家道氣濃。三黜自緣罹世網。漢時明哲愧林宗。</text>
<title>寄兪伯圭永平山居</title>,<text>宛轉靑山小洞門。一區烟月太平痕。宦情垂老投朱紱。春興乘閑具綠樽。碁局動隨脩竹墅。漁舟時繫落花村。思菴白鶴㙜前句。水自淸源恐帶渾。朴思菴詩。每憐白鶴㙜前水。纔出山門便帶淤。</text>
<title>㙜山除夜迷懷之作。暮春始得。卽景追和。兼示泛翁。</title>,<text>春城楡火度淸明。守歲詩傳節序更。坐對沙禽機漸息。卧聞江雨睡初驚。童吹蘆管拋漁艇。客把花枝筭酒觥。我友風流同跌宕。窮途意氣待誰傾。</text>
<title>別洪郞中九言德山縣宰之行</title>,<text>湖山梅柳競新芳。野席留詩別意長。纔度王春辭玉陛。卽從郞宿佩銅章。絃歌何賴資三逕。荷擔那堪散四方。議賑待成民社頌。璽書應奬穎川黃。荷擔一作流殍。</text>
<title>大玉寄詩惠筆。次韻以謝。</title>,<text>日費雲安麴米精。文房價絶孔方兄。拔毛能取三藏窟。寄韻應從五字城。夢罷如椽虗惠貺。詩非似錦少才情。茶山乞句何須寫。揮灑樽前漫詠成。賞君詞藻禀奎精。頭白書林笑老兄。筆是桂宮修月斧。詩當和璧易秦城。綵毫已退江郞夢。蘭佩應憐楚客情。更待雪窓同剪燭。漁簑一句畫中成。</text>
<title>逢李秀夫。夜酌呼韻。</title>,<text>偶乘閑興客重來。映燭淸樽一笑開。世外唯應山有約。林間自是逕無媒。要看雪景新添月。叵耐春寒尙勒梅。莫怕歸時江磴滑。慣能扶醉策驢廻。</text>
<title>次朴生 鐔 道峯讀書有懷之韻</title>,<text>雪盡羣山望道峯。古松流水白雲重。景賢遺範宜觀感。曠世高風可警慵。春服詠歸聊與爾。天機酬酢定非儂。儒林又値斯文厄。禮說多門未適從。宋賢詩。禮儀三百復三千。酬酢天機理必然。</text>
<title>李陜川 悅 挽</title>,<text>相門遺業是眞淸。喬木城南閱悴榮。自勉承家敦孝悌。固知居郡尙廉平。秋江一道曾移舫。春社重期共擧觥。心賞忽違傳訃遽。薤歌凄斷漫沾纓。</text>
<title>逢竹山府伯李文瑞。題贈二律。</title>,<text>結社幽期半華分。端居春恨獨離群。股肱郡近長安日。睥睨城通北漢雲。約束逋丁團伍隊。撫摩流殍返耕耘。頻看定省隨官暇。壽酒餘觴共我醺。玉署薇垣禁直分。先朝邇列久同羣。蓬萊仗轉頻移日。閶闔門高幾叫雲。君得一州琴可化。我居三畒筆能耘。詩邊春物渾無賴。漫把離樽共對醺。</text>
<title>寄延安使君李汝瑞 元龜</title>,<text>嶠南佳政海西傳。當代惟良秩屢遷。景擅池㙜紅藕後。興移帆榜白鷗前。逢人揔道延城好。擧郡爭稱太守賢。瞻彼江流衣帶轉。盈盈相望月輪懸。</text>
<title>別晉州牧伯尹泰升</title>,<text>相逢江漢鬢俱蒼。駐馬銜杯別意忙。矗石樓橫南嶠外。承明廬隔北辰傍。葛洪恨不留砂井。尹鐸寬應保晉陽。休怕瘴炎侵暮境。向來襟韻自淸凉。</text>
<title>次曺判官 敬彬 抱甕軒韻</title>,<text>近郭堂成定自娛。婆娑晩景補東隅。靑郊地淺藏三逕。紫閣峯高闢一區。載酒風流參洛社。看花春賞度玄都。應知步屧供遊眺。日涉閑園與客俱。</text>
<title>次雨聲亭月汀諸老韻。爲李進士 彦紀 賦。</title>,<text>望裡春江半是雲。君同野鶴出雕樊。瀟湘雨響通高寺。燕許詩章揭古軒。短笛橫簑歸牧隴。長竿曬網辨漁村。西看晩照簾㫌外。無數風帆度海門。村名高寺。取唐詩語。以雨聲扁亭云。蒼梧雲氣度簷楹。沙嶼縈回對案平。歷歷林臯分華住。盈盈衣帶隔江情。漢都春望三峰秀。仙嶠花看兩岸明。寫景誰能詩似畫。吟安一字撚髭莖。若爲携客倚江欄。梧瀨觀漁節未闌。晩世畸蹤高士笑。別區春色幾人看。小桃籬落寒初破。長笛樓㙜景最閑。老興逢塲應不淺。君能載酒候棠山。此篇約漁酒之會。</text>
<title>次梅澗臨別贈韻</title>,<text>淸明花柳近江城。聞道梅翁過漢京。雙舃何曾淹令節。一樽誰與話平生。陸郞舊曲吳趍闋。湘客新衣楚製成。重泛鏡湖春浩蕩。可輕浮世別離情。</text>
<title>李正郞 斗煥 挽</title>,<text>筭來浮世幾悲歡。伯氏交親筆硯間。江漢逝波悽我感。桑楡餘景羡君閑。曾留湖縣雙鳧舃。永謝秋曹列宿班。久別不堪泉壤隔。白頭吟望哭何山。</text>
<title>別固城縣宰趙嶷望</title>,<text>漢廷曾着惠文冠。直道何憂行路難。地絶孤城炎海上。天遙雙闕暮雲端。客窓幽夢蛟螭雜。公舘淸愁皷角殘。別後衡陽書數字。春鴻應自過長安。</text>
<title>次泛翁觀漁約會之韻</title>,<text>折簡招呼是可人。良辰遊賞不辭頻。桃花浪暖魚抽網。竹葉樽香酒入唇。時序閏逢三月景。江山閑放百年身。移舟鑑水淸狂興。待爾風流賀季眞。</text>
<title>次泛翁惜春之韻。更申觀漁之約。</title>,<text>花飛底急願春遅。却惜浮生冉冉衰。望裡江流分燕尾。倦來身事倚烏皮。乘閑縱有遨遊興。行樂爭如少壯時。網集沙灘漁社約。更憑詩信報君知。偶閱坡集。有且看桃花好面皮之勾。仍演惜春之意。錄寄灘翁。泛翁浪道春光太較遅。梨花欲謝杏全衰。但將美酒澆胸次。猶待夭桃看面皮。人閱少年成老叟。天敎餘閏借芳時。直須火急催行樂。世事紛紛揔不知。是歲有閏三月。</text>
<title>再疊泛翁韻。效樂天。</title>,<text>獨眺江臯麗景遅。杖藜徐步試扶衰。任他世路爭蝸角。終老烟波學子皮。不到是非垂釣處。無何酩酊落花時。平生泛愛誰知我。知我唯君勝自知。附泛翁再疊午枕尋常睡起遅。閉門春盡歎吾衰。休爲靑白嗣宗眼。尙有陽秋季野皮。布穀政當催種日。河豚已過上灘時。濠梁谷口漫相待。耿耿此懷君獨知。</text>
<title>恩宥後初入脩門。醉歸江上。次泛翁寄贈之韻。</title>,<text>春城一宿醉中回。尙記相逢輒勸杯。花爛名園前度賞。柳迷深巷幾行栽。君恩感戴脩門入。黨議昭看禁網開。但怕淸狂驚四座。不如長往本無來。</text>
<title>白江李相國遷葬挽</title>,<text>東山春夢白鷄虛。星岳歸眞二紀餘。名論幾多傳太史。封章應復在中書。匀天長遣巫陽勑。過闕曾聞伯玉車。定有董墳行者敬。移藏猶拱五陵居。相國酉年捐舘。</text>
<title>與泛翁，㙜山有觀漁賞花之約。緣我連有冗病。孤負良辰烟景。泛翁有詩。亦未卽酬送。閏春日悵然追和。</title>,<text>冉冉春光轉眼空。却憐閑事更忩忩。鶯巢高柳藏新綠。蜂掠餘花墜小紅。閉戶良辰愁與病。繫舟淸瀨雨兼風。樽前誰唱漁家傲。爲餞東君謝釣翁。鷺渚漁人。亦待我久矣。</text>
<title>次泛翁雨中志喜韻</title>,<text>夢回孤枕雨聲多。舡皷時聞估客撾。翠浪微風生麥隴。綠簑淸趣在漁家。凉侵酒斝春愁散。爽入江樓晩望遐。句好騷翁聊志喜。綸巾欲墊醉毫斜。</text>
<title>維夏淸和。卽老親壽辰。家中有病憂重。午後乃行。而村酌山盤。不足以奉歡。大玉有詩記會。且寓感懷。酬韻却寄。</title>,<text>長夏江臯晝掩扉。閑居潘賦壽慈闈。靑蒲仍酌端陽酒。白葛纔成暖節衣。滫瀡薄供貧亦養。崦嵫餘景喜相依。三孱娛侍俱斑鬂。獨愴終南舊會非。</text>
<title>又次大玉偶吟之韻</title>,<text>賞君詞氣似相如。壯志居然綠鬂踈。浩蕩何論千日醉。辛勤休讀五車書。才遺季世功名會。詩到滄江賦興餘。從我卜隣應自適。也宜蕭洒送居諸。</text>
<title>次泛翁韻却寄</title>,<text>喚起幽情山鳥喃。殘樽聊自暈朝酣。凉侵倦夢桃笙滑。爽透詩脾蔗盌甘。卜宅臨江思杜二。閉門搜句笑陳三。閑愁望望田家雨。雲破重陰月正南。</text>
<title>朝來雨氣稍爽。和泛翁昨日示韻。</title>,<text>畏日何愁火傘張。高雲時送滿樓凉。濡毫漫興誇君健。脫帽長吟笑我狂。欲召雨師驅旱魃。須行月令順炎皇。相期風詠仙峯頂。一破人間醉睡鄕。月令篇季夏之月。其帝炎帝。</text>
<title>逢大玉。抽唐律韻同賦。</title>,<text>大地秋炎盡赤烟。倚樓風籟却泠然。徒傷田野終無雨。漫賞江山別有天。竹下深藏沽酒店。潮頭虛送打魚舡。端居意境渾蕭瑟。淸坐相看秪自憐。</text>
<title>復用前韻。寄泛翁。</title>,<text>朋簪舊會散如烟。欲說離懷已惘然。歲餒何鄕爲樂土。身藏斯境卽壺天。佳期纔度黃姑渚。淸興終孤赤壁船。強擧匏樽聊一醉。顚冥不受俗人憐。</text>
<title>前韻三四疊。和大玉。</title>,<text>世家喬木帶蒼烟。回首終南尙宛然。舊會傷心桃李月。新詞傳詠鷓鴣天。將期宗炳開閑社。共學玄眞理釣船。判得斯翁終老處。思量往事揔堪憐。大玉有江隣結社之意。聯中及之。禁城秋樹萬家烟。徂序相思倍黯然。漫道脩門通弱水。獨憑虗閣入寥天。沙梁晩雨收漁網。蘋渚微風動客船。遇景題詩酬愛弟。倘非同病更誰憐。</text>
<title>次大玉寄示之韻</title>,<text>我憶香山晩學禪。龍門秋景石樓前。自知浪迹從天放。已悟浮生解帝懸。初服琳琅明月佩。閑窓點檢碧雲篇。待君江郭時乘興。情話聯床樂最全。附原韻 大玉寥落經旬坐似禪。碧梧流葉小齋前。街塵試捍荊籬短。隣壁從遮藥蔓懸。無事不妨犀首飮。養眞殊喜馬蹄篇。漢陰消息今安否。歲晩幽期味更全。</text>
<title>李判書長卿挽</title>,<text>相門淸議幾英髦。殊是超宗有鳳毛。文藻煒煌群玉府。官銜舃奕列仙曹。傳觴江漢風流最。橫篴關山雪月高。惆悵舊遊浮世盡。白頭臨挽寄三號。</text>
<title>和大玉前韻再疊。仍別湖鄕省墳之行。</title>,<text>客子山裝淡似禪。江關秋色早鴻前。蕭踈雙鬂憂端繞。寥慄孤懷淚點懸。先壠少伸霜露感。遺經久廢蓼莪篇。悲歡閱盡人間世。爾獨承家孝友全。</text>
<title>次泛翁有懷之韻</title>,<text>君歌寡和曲彌高。我自孤吟澤畔騷。漫笑一斑窺管豹。猶堪雙手把杯螯。菊籬先護霜前蘂。蘭枻須乘雨後濤。落帽龍山重九會。風流更約舊朋曹。秋夜聽雨。有懷灘翁。泛翁梧桐葉上雨聲高。秋夜懷君詠楚騷。老去此身同縶驥。世間何事勝持螯。陶潛且採重陽菊。枚乘應觀八月濤。一笑樽前期不遠。天敎閑興屬吾曹。</text>
<title>前韻和金華洪諫議。兼示其季員外 萬恢。</title>,<text>江漢秋期素月高。獨醒休詠左徒騷。菊香正耐含霜蘂。風味唯堪劈蠏螯。諫議釣臺臨碧瀨。郞官湖舫泛烟濤。翠微誰作重陽興。從古龍山待爾曹。金華嶼亦臨釣頌。詩中云。</text>
<title>菊邊孤吟。和泛翁登高之韻。</title>,<text>秋興閑居惜暮年。悠然獨眺翠微顚。良辰高會君應健。晩節寒花我自憐。杜子馨香三嗅歎。陶翁服食九華篇。爭如擧白浮黃趣。醉後支床錦石圓。</text>
<title>次大玉韻</title>,<text>歷險瞿塘上下牢。危檣風浪幾人遭。琴絃燥濕千年調。麴糵沉冥一世豪。爭似華胥圓晝夢。元來泰岳小秋毫。江臯晩菊猶佳色。欲把新詩細和陶。</text>
<title>次泛翁席上韻</title>,<text>鬂上光陰揔是愁。相逢逸興卽滄洲。何妨開笑黃花節。偶似知音白雪樓。試詠澄江霞綺散。待看靑嶂月華浮。良辰不樂誰長健。赤壁重期是歲遊。</text>
<title>和大玉。再疊前韻。</title>,<text>江上懸崖置屋牢。白沙靑嶂幾周遭。詩情獨自輕千古。醉興猶能藐二豪。誤觸世機仍削跡。直論心地不藏毫。建康名醞濃無敵。泛酌偏宜菊姓陶。古語美酒名以顧建康。古詩淸詩旣名眺。金菊亦姓陶。昨間寄壺。落句謝之。</text>
<title>月夜感述</title>,<text>三杯桑落酌無多。獨自微醺詠楚歌。斗柄煌煌環北極。烏啼啞啞繞南柯。彩雲不隔蓬萊月。淸漢猶通太液波。玉宇初寒丹悃耿。九重宵旰近如何。</text>
<title>南仁川 得朋 挽</title>,<text>暮年投紱世情踈。尊養平居樂有餘。榮宦古稱賢刺史。阿戎今作老尙書。四時壽酌聯耆社。八座恩封動孝廬。童頂白紛中表誼。永懷相睦剩沾裾。</text>
<title>次泛翁寄示座中聯句韻</title>,<text>紛紛世議各分歧。傲吏行藏百不宜。黃綬倘來從偃蹇。碧山長往可棲遅。細評文字多生習。共保風霜晩節期。耐久西湖漁社約。誰爭烟艇號天隨。吳江陸魯望號天隨子。</text>
<title>奉化姜縣宰 錫範 求詩題寄</title>,<text>小白山前吏隱居。民風淳古結繩初。也知靈境留仙尉。不遇高人得異書。種秫須斟彭澤酒。釣竿休憶渭川魚。寒江對雪相思句。鴈盡南雲驛使踈。世說袁崧才進人。稱不見異人。當得異書。</text>
<title>南至後一日夜坐。有懷泛翁。</title>,<text>北陸玄陰月蕩磨。小春先占四時和。獨憐江上形容老。却惜愁邊節序過。浮世是非多異議。暮年榮落略同科。雪窓孤詠相思句。正倚微醺凍筆呵。</text>
<title>次大玉韻。兼示李文甫。聞文甫將有湖南之行。天寒病蟄。詩以替柬。</title>,<text>近覺樽前會面稀。山翁不出偃衡扉。身同病驥三冬卧。夢趁冥鴻萬里飛。雪峀寒通雲影薄。曙窓淸透月華微。離愁助我凋年感。倦客南遊幾日歸。</text>
<title>安德初 後稷，德雨 後說 慈夫人挽。</title>,<text>憶昔宜家壼範尊。二難鍾慶廣陵門。綵衣壽席榮華耀。花樹名園勝事繁。夢裡悲歡浮世盡。眼中蘭玉幾人存。傷心北巷童遊地。舊感新詞拭淚痕。</text>
<title>大玉，文甫月夜携酒來訪。和大玉再疊。</title>,<text>歲暮孤村好客稀。騎驢誰扣月中扉。漢濱閑興梅花發。雪後才情柳絮飛。酒煖金罍參影轉。天寒石室燭光微。何妨卜夜容衰髩。醉灑詩牋滿袖歸。附原韻 大玉重城一出世緣稀。蕭瑟山崖掩藋扉。舊客獨來江色暮。孤村相送雪花飛。流光轉覺今年少。陽候方生七日微。掃榻樓中應有待。細斟高詠却忘歸。</text>
<title>三疊有懷</title>,<text>獨惜松篁翠影稀。歲寒棲息隱巖扉。蟄龍矯矯噓雲氣。飢雀啾啾啄雪飛。朝日照樓高枕穩。晩峯藏寺遠鐘微。故人時寄相思字。淸世休官各自歸。晩峯一作暮山。</text>
<title>別沃州使君李擇之令公</title>,<text>東潁西湖吏隱名。倦遊那是厭承明。狂歌漫憶高常侍。世議猶麾阮始平。飛舃仙樓梅政綻。導輿官路雪初晴。持杯欲爲江山賀。却少分留物色評。仙樓卽荊江喚仙樓。</text>
<title>別延安府伯李君實令公</title>,<text>暮境朋遊惜別情。幾從江上遣行㫌。二毛騎省曾題賦。三闋驪歌漫擧觥。雪月樓臺京闕望。歲時簫鼓使君迎。門前一道西流外。溯漢風帆數寄聲。</text>
<title>新春逢李秀夫，姜禹寶。座中抽韻。</title>,<text>早春雲物石樓邊。步屧從遊似昨年。老去醉鄕渾漫興。閑來詩社幾新篇。涓涓泉壑消殘雪。藹藹汀洲颺細烟。正待二江波浩蕩。蘭舟同泛白鷗天。</text>
<title>上元夕煑艾細酌。與姜禹寶，李秀夫抽韻同賦。</title>,<text>農家望歲上元期。客有江臯杖屨隨。春雪乍融蔬圃摘。午烟初起竹厨炊。蒼顔微暈斟杯淺。漫興孤吟下筆遅。薄暮開樓銀闕湧。淸光露出數峯奇。</text>
<title>宋司諫 奎濂 慈夫人挽</title>,<text>雙淸㫌烈古祠存。女士芳名永世尊。一德承家居母範。三遷敎子得師門。星文久耀雲間婺。春色先凋雪裡萱。湖左過廬思舊誼。挽歌何處送朱幡。</text>
<title>次酬泛翁韻</title>,<text>閑人如我也應難。眼底江湖滿地寬。醉興共誰憑石榻。詩盟聊與歃銅盤。旗亭喚客良辰景。野席邀朋昔日歡。花信忽催前夜雨。釣磯烟浪恰垂竿。</text>
<title>郭掌令 聖龜 室內挽</title>,<text>鍾淑孤山處士廬。傳家女訓幾編書。中年偕老虧鸞鏡。當日同盟挽鹿車。風樹無停西景短。春萱先落北堂虗。偏憐游子招魂處。淚濕衣縫倚暮閭。</text>
<title>次泛翁春眠晏起韻。邀江上賞春之會。</title>,<text>淸世端居懶是眞。睡仙應與醉翁隣。何妨大夢回千日。不願孤醒度一春。漾綠漸看波似縠。踏靑須趁草如茵。聊將江漢開樽約。喚起朝窓倚枕人。</text>
<title>泛翁墜馬病卧。以一律寄懷。次韻奉酬。更邀身健春江之會。</title>,<text>漫憶風流病茂陵。良辰遊賞歲頻仍。觀漁理艇重相待。走馬看花尙可能。宛洛春光愁裡度。江湖習氣老來增。休題皓首驚人句。步屧端宜拄赤藤。</text>
<title>次泛翁墜馬戱句。邀我弧席一樽之會。</title>,<text>江臯烟景候佳期。興到春遊不自疲。百榼芳醪從我酌。五花飛駿借人騎。休論醉墜全於酒。漫詠醒騷飮者嗤。嚲鞚行看凌紫陌。風流能憶少年時。令節招邀屢有期。踏花江路却忘疲。鷗邊二水容橫艇。驢上三峯入倒騎。嘯傲聊娛閑境興。淸狂一任俗人嗤。東橋行藥身應健。赴我懸弧野席時。</text>
<title>老親壽辰。大玉有詩記會。奉酬其韻。</title>,<text>芳樹鸎啼午景和。壽樽聊自侑詩歌。正當維夏淸遊最。每値玆辰樂事多。倦應諸孫唯頷點。醉隨羣季共肩摩。閑居頻送潘輿喜。更待前期百遍過。家無管絃。兒孫詠詞賦侑觴。起句云。</text>
<title>次李生四友堂韻 松桂梅竹</title>,<text>草堂閑趣懶於雲。花塢春聲百鳥群。月樹送香飄桂子。風松度曲韻桐君。辰移嶰谷偏宜種。參轉羅浮正倚醺。三逕絃歌淸事足。佳人錦瑟不須聞。琴曲有風入松。</text>
<title>別羅州牧李君實令公之行</title>,<text>西湖耕釣久徘徊。直道休官未展才。尙憶龔黃治廣府。曾聞頗牧在銀㙜。思吳一舸應長往。夢蜀三刀是儻來。民社新謠迎紫馬。先聲擘華簿書堆。似聞令公秋來季鷹之興。欲往海山庄。忽得澤南之州。何必東走求蓴鱸。湖南淸絶錦官城。一笑從敎別意輕。橘柚黃垂淮浦晩。芙蓉紅褪若溪晴。政成卧閤恢游刃。務屛遨床數擧觥。能憶獨醒江漢客。逢秋詩骨瘦崢嶸。</text>
<title>金參判夏卿夫人挽</title>,<text>閨儀貞靜協尊章。祖範淸傳奕世昌。偕老百年鸞鏡約。有鍾三秀鳳雛將。恩封漢典花聯誥。詩悼潘郞簟竟床。未信蒙莊能達理。洞房秋曉薤歌傷。範一作業。</text>
<title>趙判書 珩 挽</title>,<text>榮辱俱虛壽福完。暮年祠祿竟崇班。尙書履閴星辰逈。廷尉門淸鳥雀閑。耆碩獨全三黜後。聖恩偏荷四朝間。慶鍾諸秀傳詩禮。飈馭翛然隔世寰。</text>
<title>寄襄陽府伯柳子美</title>,<text>撫絃秋興送飛鴻。傲吏行藏道氣東。句漏丹砂如可轉。蓬萊碧海也應通。歌傳太白襄陽樂。醉憶山翁晉代風。淸夢與君登洛寺。寺樓觀日曙霞紅。</text>
<title>漫成</title>,<text>浮雲世事幾成虧。宇內高歌欲和誰。達相元非龍額貴。微才應似虎頭癡。不孤垂老江山約。漫被平生酒賦欺。賴是身閑從意適。行藏休更卜靈蓍。峩冠廊廟進訏謨。公望卿材顯擢殊。直筆誰能修太史。長纓爭欲繫單于。藏山文字求佳傳。勒石勳名詑壯圖。容放先朝前諫議。昇平烟月老江湖。</text>
<title>醉中口占</title>,<text>淸漢西流白日頹。浮生與世共徘徊。向平終老唯長往。王式當徵本不來。三黜自知非直道。九遷誰信是賢才。百年榮辱渾忘境。引滿山杯一笑開。</text>
<title>別泛翁之任安岳</title>,<text>酒社沉冥一世豪。明時偃屈舊儀曹。文章夙著聲名大。俊逸偏憐氣槩高。渺若蘇翁滄海粟。曠然莊叟太山毫。風流尙作絃歌宰。務屛黃堂細和陶。昆明劫盡海成桑。誤讀仙經落醉鄕。鳧舃遠飛臨葉縣。奎星重朗近黃岡。詩章可諷紗籠壁。風味堪誇飣滿床。行度西關秋鴈外。幾時書䟽及滄浪。踏雪飛鴻舊跡漫。左轓豊海杳難攀。江光獨對樓中月。秋色應看馬上山。傲吏行裝千里倦。漫翁棲息百年閑。擬君傑句巴東守。却惜舟橫野渡間。孤舟野渡之句。卽萊公巴東守時作。</text>
<title>次李天生讀易韻</title>,<text>動靜盈虛易象中。可徵前聖啓群蒙。圖成太極尊周子。道在先天得邵翁。錯綜二儀其道準。硏幾萬理自神融。晴窓細讀燒香坐。要識生生造化功。尊一作傳。得一作質。</text>
<title>次天生寄韻</title>,<text>江東別夢杳無痕。幾遣秋懷鬂雪繁。朗撫朱絃誰度曲。閒開黃卷要評論。雲間候鴈應傳字。雨後寒花獨對樽。若畫幼輿同一壑。翠屛山繞數家村。若畫一作須着。</text>
<title>永安公主第。賜宴慶壽。洪大諫伯涵傳示梅澗席上韻求和。次呈。</title>,<text>金井梧桐葉正稀。沁園秋色映宮闈。華筵最侈重宸渥。壽筭高膺寶婺輝。王母蟠桃花結子。天孫雲錦織成衣。貴游賓閤諧終宴。玉爵從知飮不揮。一作風流四座諧終宴。容右何人健筆揮。秦樓鳳吹學長生。慶壽良辰酌彼觥。自荷天恩親旣睦。正逢秋景獻新晴。享儀頻賜金錢會。詞曲爭翻玉案呈。萬福楓宸三祝聖。景陽箋奏曙鐘鳴。樂府有靑玉案曲。</text>
<title>逢愼生泰叔。復用笠巖謫時所贈韻。</title>,<text>休官恨未早抽簪。世外長懷獨往心。招隱何山靑桂老。卜居前渚白蘋深。書樓漫自開千卷。酒舫誰同載一琴。剛愧畸蹤三黜後。逢君更作楚騷吟。</text>
<title>又贈泰叔。次李彜仲韻。</title>,<text>楚鄕淪謫閉門深。尙憶交游始盍簪。脩竹鶯啼春後聽。小橋梅發雪中尋。新蒭綠酒涓涓酌。古壘浮雲翳翳陰。洛下重逢談舊事。窮途不改百年心。</text>
<title>鄭生員 韜 挽</title>,<text>棣華雙節一何奇。忠義卿家永有辭。冠室不忘華寶痛。鄕閭爭畏彦方知。偏憐漳疾宜高枕。幾喚畸人侑大巵。東郭寒梅新破臘。策驢無復過橋遅。</text>
<title>孟驪州休徵挽</title>,<text>昔訪江樓笑語和。別時留約鎭相過。浮生泡影還俄頃。暮景歡娛復幾何。回棹黃驪招椱魄。流蘇白馬動哀歌。百年難再誰知己。不耐長康淚瀉河。虗堂一哭洞雲深。昔日朋遊此盍簪。京兆淸風空柳色。湖鄕遺化在棠陰。羃塵懸榻重臨約。流水援琴舊賞音。何處束芻人似玉。漬綿孤負百年心。</text>
<title>逢趙嶷望。抽古韻同賦。</title>,<text>蘭臯歲晩耿孤芳。白首襟期共不忘。江漢解懸高士榻。風烟收入小奚囊。嗣宗應覺行多興。子美何嫌老更狂。亭下秋波明似練。挹淸聊可浣詩膓。</text>
<title>簡寄晉州牧尹泰升</title>,<text>海嶠停雲別恨深。一官羈絆未投簪。玄冥雪洗朱崖瘴。南至陽生北陸陰。平日樽前輕會面。暮年湖上少知音。想君務屛題詩興。東閣梅斜醉後參。</text>
<title>江窓纔白。雪逕未通。忽聞敲門者。乃傳金華寄情泛翁之篇。要余同和。讀來爽然開暢。仍酬其韻。轉致泛翁。</title>,<text>爽透江軒曉雪深。靜聞童子扣扉音。乍回豊海相思夢。忽得金華寡和吟。阮巷閑居那共會。秦樓壽酌與誰斟。衰慵久絶過從興。丈日高時卧擁衾。</text>
<title>泛翁自安岳郡齋。有重陽有懷之句。南至後始見傳筒。次韻却寄。</title>,<text>小春梅畔獨斟觴。別後流光閱眼忙。雪景何曾藏剡曲。海潮應不限潯陽。孤吟殘燭離懷苦。尙憶淸樽老興狂。遠寄黃樓重九作。龍山舊會隔吾鄕。</text>
<title>纔和泛翁重陽見憶之句。梅澗又用金華前韻寄贈泛翁。要余同和。再疊奉酬。</title>,<text>歲暮相思閉戶深。騷壇二子卽知音。玉山藍水樽前恨。縞帶銀杯雪後吟。傲吏高情官是隱。閑曹漫興酒應斟。靑綾省直黃紬夢。倘憶江樓醉共衾。雪嶂崢嶸江漢深。昭琴不鼓久藏音。梅翁古意千年調。泛友新章九日吟。對景有懷還獨眺。逢辰無興但孤斟。酒醒夢斷猶高卧。霜暈寒房透布衾。</text>
<title>疊酬金華並邀壺隱</title>,<text>梅萼藏春綺閤深。新詩詠罷有餘音。應勞雪逕騎驢訪。幾怨江臯別鶴吟。斫膾氷鱗頻上釣。盈樽臈味可先斟。風流不管楊州夢。醉擁如花爛錦衾。壺隱已罷楊州。落句戲之。</text>
<title>大玉移居南郭後有寄韻。次酬。</title>,<text>東華榮落久儃佪。漫憶新居雪逕開。世業尙依南麓住。童遊應似故園回。白雲閑向簷間宿。靑鶴遙傳洞裡來。但恨未諧江里約。月樓烟艇共銜杯。暮年江畔尙遅佪。好事難逢一笑開。寂寞魚龍身共蟄。瞢騰蝴蝶夢頻回。長安卧雪應相憶。淸灞尋梅倘復來。正待新蒭濃臈味。兄酬弟勸屬深杯。</text>
<title>看書偶吟</title>,<text>習閑渾覺懶成癡。開卷晴窓靜者宜。英哲幾人懷往代。漢唐遺史惜當時。榮名從古爭戈戟。世道如今似奕棋。漫把金箆揩老眼。文章得失寸心知。坡詩世道如奕棋。老眼昏花。把眼鏡看書。</text>
<title>次朴鴻山晦叔韻</title>,<text>倦客童驢遡雪寒。東遊行色涉江干。宦情蟬翼三休可。世路羊膓九折難。從古達觀輕俗累。多生豪習洗儒酸。誦君新句相酬興。漫費敲推一字安。</text>
<title>朴鴻山寓居驪江。別後寄贈。</title>,<text>俗徒那得爾麾招。偃蹇風塵厭折腰。賦就田園東亦客。心隨江水北之朝。棲遑一任貧蕭瑟。才儁何曾老寂寥。更勖前途名下士。別來回望雪峯遙。</text>
<title>別宋漢卿長城府伯之行</title>,<text>笠巖城矗鎭南湖。明宰分憂保障乎。天險重關千嶂擁。歲藏飛輓幾州輸。蘭陔晨㓗官厨備。梅閣風流吏隱俱。尙憶編兵淹謫日。不成書劒笑迂儒。</text>
<title>對戒休抽韻同賦</title>,<text>閑愁寂寞帶癯容。閉戶三冬客未逢。雪後寒陰當北陸。朝來爽氣近西峯。相隨杖屨迎君笑。獨對詩書警我慵。江社暮年終老約。苔蹊却掃俗人蹤。暖氣先舒柳岸容。良辰湛樂幾相逢。閑行欲訪梅開墅。淸坐仍看月上峯。遣興唯堪醒復醉。觀身其柰病兼慵。追思瑣闥趍晨漏。事與浮雲失故蹤。</text>
<title>別海西伯李君實 自羅州牧移授</title>,<text>岳海春星使節宣。湖民何賴一州專。明廷薦剡從僉擧。重鎭觀風正急賢。久待葉公如望歲。玆行景倩若登仙。離樽更侑西江月。頻寫陽關別友篇。</text>
<title>洪海州 錫龜 挽</title>,<text>可惜明光起草才。栖遑州郡暮齡頹。能傳筆翰鍾王後。最賞詩章鮑謝來。雪舫寒江思剡曲。風燈浮世隔泉㙜。龍門高會曾聯榜。白首交情寄挽哀。</text>
<title>大玉有湖西之行。將欲求田問舍。次其前日留詩韻爲別。</title>,<text>湖鄕歸路出門寬。子所誰爭谷似盤。僻巷猶嫌藏世淺。羸驂何耐犯春寒。欲栽梅柳臨淸澗。試結茅茨對翠巒。我亦黃冠從此逝。耦耕林下鎭相看。</text>
<title>逢金仲翊 萬翼。抽古韻同賦。</title>,<text>風光流轉自天機。雪盡層巓露翠微。江浦魚龍春浪起。園林鳥雀暮巢歸。多生習氣休誇健。浮世榮名已覺非。遙見前村梅柳暗。試撑烟艇拂簑衣。</text>
<title>寄善山使君李元龍 東老</title>,<text>梅柳春光洛水明。南關雪盡動行㫌。風流紫馬絃歌宰。節制金烏保障城。下榻應逢徐孺子。盍簪相悼孟雲卿。晨星寥落朋遊散。別後休文太瘦生。李寧海伯宗住一善洛江之濱。卽孟休徵。故人相逢。應有歎逝之感。聯中及之。</text>
<title>李參議次山挽</title>,<text>長憶西湖昔日娛。廣陵新調賞音殊。野筵交舃閑朋友。釣渚垂綸諫大夫。雪月幾回尋戴舫。山河已是隔黃壚。撫孤一哭情難展。何處春原置束蒭。浮世風輪指一彈。榮名終是等邯鄲。老夫曾托忘年契。佳境相逢盡日歡。曉夢參差離緖濶。春星寥落逝波漫。樽前永隔重來面。和淚題詞薤曲殘。</text>
<title>次金仲翊寄示之韻</title>,<text>漁童吹笛落梅邊。樓外春流欲動舡。白首猶堪娛晩景。朱顔無柰駐韶年。尋常酒債行何有。咫尺江隣坐渺然。每憶竹林同醉興。洪厓別後拍誰肩。漫翁終老此江邊。坐有苔磯步有舡。海鳥慣迎孤釣客。庭松能記始栽年。良辰杖屨聊容與。美景樓㙜尙宛然。正待西鄰閑事約。樽前一笑共摩肩。春波浩蕩白鷗邊。欲向西湖醉泛舡。三友同遨懷往昔。一樓高卧度流年。此翁自是悠悠者。於世寧爲數數然。獨倚輕輿從竹所。園童扶荷幾頳肩。</text>
<title>重三日。四疊仲翊韻。兼示李伯陽 世炎。</title>,<text>良辰遊賞在誰邊。擘岸東風久繫舡。正憶秡除淸洛涘。曾傳觴詠永和年。初成春服身佳否。獨倚江樓思悄然。別有看花驢上客。碧峯高聳學詩肩。聞仲翊有疾云。</text>
<title>酬大玉韻</title>,<text>寂寥春事小亭幽。簾外脩岑翠欲流。詩伴未逢鷗鷺社。酒壚誰典鷫鸘裘。苔深門逕車輪絶。雨濕花枝屋角稠。昨得謝家池草夢。夢中佳句破閑愁。</text>
<title>次梅澗悼泛翁韻</title>,<text>夙昔交情似范張。大招招爾我心傷。寄身榮辱終何有。傳世文章自不亡。白馬流蘇春獨返。黃岡落月曉相望。捨哀唯是臨江哭。欲挹西流洗結膓。凄凄衣露凈琴張。調絶那堪意自傷。宇宙寄形同俛仰。江山陳跡已凋亡。風流不再逢良友。朝著如今惜令望。詞翰招魂當楚些。感君悲恨九回膓。韵書令望平聲。</text>
<title>次金仲翊悼泛翁韻</title>,<text>平昔從遊略喪亡。哭君重爲惜才良。棲遑宦轍那輕別。零落朋簪秪永傷。晩世藏名同酒社。芳辰遣興幾詞塲。江山如昨風流盡。閉戶畸翁白髮長。</text>
<title>渡江省墓。除憲官承召旨。仍留山齋。有感書懷。</title>,<text>齋居衣袖淚痕斑。風𡬾餘哀守故山。暮景徘佪濛氾畔。宦情寥落攝提間。冠簪誰識三朝老。書史聊娛一室閑。憶昔遷除臺省日。恩光先感上慈顔。</text>
<title>江墅漫成</title>,<text>眼明鷗鷺綠蘋汀。倦客重來掃小亭。寄傲須看齊物論。修眞欲問衛生經。逍遙杖屨通三逕。酩酊樽醪度百齡。冠岳春雲多秀色。杭湖應似對南屛。</text>
<title>兪正言 命一 內挽</title>,<text>閨閤曾聞吉夢傳。乘龍喜氣藹雲烟。䲶機織罷朝衫後。鸞鏡魂消曉燭前。避俗江村宜主饋。通家世義慣賓筵。新凉長簟薇垣感。漫賦潘郞悼逝篇。</text>
<title>沈僉知 檍 挽</title>,<text>能享人間八十年。箕疇壽應老星躔。循良已著桐鄕績。嗣緖終傳玉署賢。南郭閑區藏世久。西樞耆秩荷恩偏。春來曾約同宗會。淚盡親賓執紼前。</text>
<title>李原州 晸 挽</title>,<text>左轓曾典幾名州。漢代惟良政最優。游刃剩恢關北佐。遨床高住嶺南樓。樽空洛社耆賢會。琴斷文園病渴愁。長我十年交在敬。白頭哀盡昔同遊。</text>
<title>寄通川尹知郡 世紀</title>,<text>幕賓詞賦大夫才。復管名區紫馬來。叢石坐圍羣玉府。金幱飛躡列仙㙜。西山拄笏高懷爽。東海揚帆逸興催。秪是春雲京闕望。徵書應自日邊回。尹以詞賦登第。曾任關東亞幕。</text>
<title>西河大學士僑寓月波亭。寒食前一日。乘舟歷訪。座中示梅澗詩。追次其韻。西河李彜仲號。</title>,<text>萬事須從定後眞。百年渾是夢中身。浮雲軒冕休官日。寒食風花渡漢春。翁意自閑垂釣久。客游多暇繫舟頻。獨憐携酒來登處。名榭居停閱幾人。</text>
<title>還江墅用前韻</title>,<text>誰倩長康畫我眞。正宜雲壑着閑身。亭臺步屧逍遙地。江漢揚舲浩蕩春。娛老道書開案遍。逢辰醇酌滿壺頻。端居久厭承明直。淸世應容一散人。</text>
<title>與洞中諸伴登北麓。賞春呼韻。</title>,<text>垂楊恰似少年人。裊裊長枝欲絆春。九陌看花遊騎集。雙柑携酒聽鶯新。良辰正好逢佳客。散秩何妨號醉民。步屧班荊同眺望。誰知斯會出風塵。</text>
<title>寄連原洪督郵 萬選</title>,<text>昂昂嵇鶴出羣才。寄傲郵丞別意催。拄笏看山那記馬。彈琴臨水幾登㙜。微官不是傳家業。游子何堪撫景哀。古舘凄凉難久住。金門待詔漢廷來。</text>
<title>李正郞 立中 挽</title>,<text>墻東相住少時情。久困公車惜晩成。出宰郞官應列宿。擢科經學起諸生。馮唐垂白眉欝。阮籍回靑老眼明。冉冉頹齡知舊盡。哀詞題罷漫霑纓。應平聲。</text>
<title>權參議至叔夫人挽</title>,<text>丞相門楣女訓編。壼儀嘉範大家傳。恩封美對朝端貴。助治名州閤內賢。歲月俄驚龍劒會。雲霄忽晦婺星躔。賓筵主饋思疇昔。薤曲凄然感淚邊。</text>
<title>有客說關東之勝。呼韻戱題。寄示丁君翊。</title>,<text>萬玉芙蓉第幾層。金剛淸夢久飛騰。洛山曉日登樓爽。鑑水春波倚舫澄。建節倘能爲道伯。肩輿亦自有詩朋。名區秪是因人勝。若問羣仙定一譍。前歲有夢遊金剛詩。先寄君翊。</text>
<title>奉寄廣州留後呂希天 聖齊 台案</title>,<text>淸漢逶迤萬堞明。華南羣望衛神京。軍樓吹罷凌雲角。帥幟光翻偃月城。大拜應徵黃覇鎭。上游皆控呂蒙營。秪今保障寧忘莒。兼管籌司入奏行。南漢城高駐玉鑾。重圍乘障晉陽完。崇班卿月新開府。大將威風舊築壇。列鎭簽兵頻歲散。諸州輓粟上天難。仗君居守紆籌畫。朝野寬憂丙枕安。</text>
<title>以傳諭往金化縣奉朝賀宋相國所住處。臨發口號。敬呈相國台案。</title>,<text>邇英前席集儒紳。顧問應須奏對頻。大老歸休誰補衮。侍臣宣召幾承綸。端憂國勢如西日。仰恃君心是北辰。一馬雙童加額望。可能無意濟斯民。次沈承宣韻 尤齋嶺東深處見天紳。此去那堪鳳詔頻。同氣相逢方噎嘔。神京消息正紛綸。酉峯閉戶輕千駟。玄石陳謨撫五辰。出處非關野老事。田間願作祝堯民。</text>
<title>次趙嶷望韻</title>,<text>時事唯堪仰屋吁。休官端合暮年須。應知酒社藏名是。漫愧朝端托跡孤。獨鶴歸林求故侶。羣鶯巢柳引新雛。漁童歌罷滄浪曲。沙際揚舲識我無。</text>
<title>寄題山齋</title>,<text>棼棼萬理直難齊。老子聲名不厭低。淸世復通丹禁籍。平居長憶碧山棲。雙塘賞月頻提榼。三逕看花獨杖藜。漫道休官朝暮去。新詩先寄草堂題。</text>
<title>解職就閑</title>,<text>扁舟獨釣暮江湄。此趣悠悠會者誰。世味從來多染指。時名何處更揚眉。耽詩可占鷗盟了。愛酒休譏鳳德衰。靜裡興居隨我適。長洲雲物捴相宜。</text>
<title>梅澗女尹室挽</title>,<text>謝庭蘭玉盛才名。閨秀兼鍾道韞英。婉睦先從宗黨著。柔嘉最協婦儀迎。鳳雛離抱纔回晬。鸞鏡餘歡未了盟。恩愛皆空浮世盡。薤歌凄斷送丹㫌。</text>
<title>別北伯李尙書彜仲</title>,<text>煌煌卿月使華㫌。控制遙通古北平。炎爽雪山威自肅。浪恬風渤化應淸。龍興覇氣城池壯。虎帳軍容組練明。小史諷詩諸務屛。廵宣閑似舊文衡。</text>
<title>別關東伯魚翼之 震翼</title>,<text>銀㙜鐘漏夢中聲。對直相看鬂色明。吏隱閑思仙令舃。主恩榮耀使華㫌。金剛秋賞藤輿擁。鏡浦春遊綵纜迎。先我着鞭君自健。碧霄東望路崢嶸。</text>
<title>朝退出江</title>,<text>漫勞珂馬放朝遅。身倦唯思乞一麾。世態幾隨雲變化。君恩亦似月盈虧。名同畫餠終何用。技是雕虫敢自奇。㙜喝稍閑封事少。春江歸興引深巵。</text>
<title>渡臨津 海西伯時</title>,<text>古渡晴虹晩照明。回看黃帽艤舟迎。風雷先掣雙龍氣。棨戟前排駟馬行。八月江濤空漭沆。百年時序漫崢嶸。臨流賦筆爭秋色。最愛蘇仙赤壁名。</text>
<title>秋夜細酌。有懷洪參判金華。</title>,<text>碧城風物颯淸秋。駟盖西來亦倦遊。畫角暗吹霜葉墜。緗簾高捲海雲流。簿書堆案何時了。𨤍醁盈樽孰與酬。遙憶金華洪吏部。芭蕉啓罷醉應休。亭臯木落鴈飛初。笏外西山聳翠虗。滿眼雲罍佳節恨。入懷崑玉故人書。應須宣化咨方岳。不是承明厭直廬。思報主恩身已老。優閑一計有歸歟。</text>
<title>大興城觀瀑布</title>,<text>使華秋興倚仙㙜。灧灧流霞落晩盃。海岳控城千雉立。風雷噴瀑九龍廻。飛如白練難留句。疑是銀河敢敵才。自笑漫翁休健筆。臨淵橫笛獨徘徊。徐凝飛練之句。有惡詩之譏。只可觀瀑。不宜留詠也。</text>
<title>漫述歸意</title>,<text>暮年身似躄浮圖。癡坐公堂與病俱。道是玄珠求罔象。詩將赤手縛於菟。雕盤雋味官厨飫。柄麈淸談世務迂。漫憶恩波游泳境。三章終擬乞江湖。</text>
<title>首陽城。點檢兵械。</title>,<text>徑昃城尖石色荒。洞門那得轉車箱。將㙜高頂千峰玉。武庫寒鋩萬戟霜。折箸誰能當墨守。銷兵何可恃秦彊。廵輿取次題詩興。筆陣空排白戰塲。</text>
<title>聖候平復。洪侍郞伯涵錄示賀班志喜之詩。謹次其韻。</title>,<text>紫極祥雲擁殿除。天時協慶復陽初。歡聲遍入春雷動。豫色先隨化日舒。何憊不煩排禁闥。乃瘳寧待啓縢書。海藩遙抃騰箋賀。恨未聯斑共舞裾。</text>
<title>與金進士嘉伯對酌口號</title>,<text>滿眼淸樽興不違。平原十日醉無歸。行年校一身俱病。益友成三老共依。待我休官能學道。從君讀易可知幾。雪中虛舘相逢日。務屛孤吟燭影微。</text>
<title>春夜和崔先達 時翰</title>,<text>客舘春燈白髮斜。憂端悄悄送年華。盈虧幾閱潭心月。開落誰看屋角花。簿牒違期官謗速。鄕山入夢驛程賖。樽前忽見淸河子。取次題詩莫浪誇。</text>
<title>金秀士 昌立 挽</title>,<text>相門詩禮鳳雛將。小子鍾情理渺茫。愛日歡愉纔極樂。浮雲起滅自何方。玄夫入夢天如語。玉樹埋泉夜不暘。漫把大台書一紙。親賓淚逬此哀章。</text>
<title>秋夜漫書</title>,<text>白首無心錦瑟傍。風流獨自踞胡床。玉壺小醉池邊月。綵筆新題竹下堂。蜃氣消爲滄海雨。鴻聲叫作塞門霜。使華秋思偏蕭索。客有淸愁詠楚章。座中有詠騷之客。</text>
<title>倦遊</title>,<text>使華衰鬂颯高秋。倦倚廵輿雪滿裘。歸興漫隨雲水逝。宦情唯願暮年休。田園寄傲陶元亮。鄕里稱賢馬少游。聞笛何愁折楊柳。投簪端擬颺輕舟。</text>
<title>舘外園亭</title>,<text>雨餘山色欝蒼然。忽送秋聲滿樹蟬。竹外小堂斜瞰水。沙邊孤嶂半藏烟。百年榮悴渾疑夢。一日淸閑便是仙。賴有官樽澆客恨。暫濡枯硯灑新篇。</text>
<title>題石潭</title>,<text>宛轉淸溪九曲渟。武夷移拱 一作對 石潭亭。道通濂洛奎明瑞。傑秀儒賢地炳靈。翠壁空留巢鶴樹。白雲長護釣魚汀。永懷吾黨冠童詠。尙有諸生抱一經。</text>
<title>芙蓉堂小飮</title>,<text>前門棨戟後堂鐘。按使風流笑是儂。金瑣玉鉤題最麗。朱華綠水色何穠。揚旗孤竹千尋壁。拄笏高雲數朶峯。海岳廵遊宣化日。雪侵衰鬢愧踈慵。孤竹卽首陽城。</text>
<title>金川舘</title>,<text>曙角嗚嗚使盖催。朱明爽氣翠微來。長安日近三峯轉。峭壁天磨一逕開。倚劒壯遊同幙佐。引觴高詠幾樓㙜。臨流撫古廻瀾石。健筆留傳太史才。</text>
<title>端陽前一日。舟中作。</title>,<text>蘭橈徐轉綠蘋洲。迎我相親泛泛鷗。倦客重尋瞻護社。舊遊遙指月波樓。靑溪晩雨天中至。紫閣祥雲日下浮。尙憶海城烟瘴裡。長安幾入望中愁。高揭篷窓雨乍晴。曉添新浪放舡淸。湖光欲攬煩襟濯。雲物能楷老眼明。應節不辭三酌淺。休官渾覺一身輕。玄眞自是金門客。羡爾悠悠把釣情。</text>
<title>宿瞻護齋</title>,<text>漫山風雨助霑襟。古宇荒凉宰樹陰。問寢何憑晨省節。倚閭空憶暮歸心。伊蝛虛幔流塵暗。菡萏淸池剩水深。遊子建㫌西出遠。重來孤感燭邊吟。</text>
<title>題水鏡堂</title>,<text>暮年寧負碧山期。笑我休官渡漢遅。一鏡方塘窺白鷺。雙柑斗酒聽黃鸝。園童催擧溪中網。野客閑隨竹下碁。興到水流雲起處。天機誰得右丞詩。</text>
<title>端陽日。自鷺江乘舟下灘。</title>,<text>招招舟子釣磯隈。雨後滄江一道開。競渡若傳湘水戱。獨醒寧學楚騷哀。靑蒲酒暖延齡飮。白苧衣輕應節裁。岸上鞦韆楊柳底。踏歌何者少遅佪。</text>
<title>逢洪九言座中。抽古韻同和。</title>,<text>急雨渾山爽氣來。一樽携客上東㙜。拈毫自笑詩難就。維舫休敎興盡廻。幾朶畫梅傳妙譜。百篇摛錦賞奇才。留君更約觀瀾會。晴後江樓候趙台。趙判書公擧有出郭相訪之約。江門風色峭帆來。漫叟垂綸坐釣㙜。眠鷺起沙雙槳蕩。游龍吹浪百川廻。休官弭節饒閑趣。對客揮毫乏逸才。晩景逍遙淸凈界。求仙何必訪天台。倦遊曾厭府中居。薄譴歸休世卽踈。江漢自堪乘篾舫。柴桑或可命巾車。將期石室頻開卷。肯向金門久曳裾。最是月宵天籟寂。一琴時奏聳淵魚。早向江山已定居。衰慵自覺宦情踈。出關季子辭金印。題柱相如待赤車。雜佩何酬靑玉案。微薰猶襲紫霞裾。閑來莞爾逢迎興。換酒旗亭柳貫魚。</text>
<title>泛翁在竹舘時。九言畫梅于壁。翁題三絶句。要我同和。其詩尙在卷中。詠而起感。</title>,<text>泛翁遺句卷中尋。淸灞孤山寓興深。新畫誇君梅映壁。舊遊憐我雪盈簪。援琴已絶千年調。掛劒空餘一片心。獨棹酒船回望處。竹林西畔夕陽沉。</text>
<title>送朴晦叔舟行赴原城</title>,<text>淸漢揚帆起壯遊。雨餘高浪拍天流。炎蒸稍爽霾龍氣。川陸應休躍馬愁。雋味初登饔子俎。政聲先入櫂夫謳。潘輿迎導秋期近。壽席當開縹緲樓。</text>
<title>次洪判書金華祈雨祭壇韻</title>,<text>河岳鑪薰閱幾旬。皇天久旱柰斯民。火雲歊赫空燒畒。曉雨霏微乍浥塵。玉色憂勤勞主聖。綸言播告感人神。霈然猶望方千里。鼓舞風雷萬化均。</text>
<title>李洪州 東老 慈夫人挽</title>,<text>賢嗣辭榮侍從班。乞恩便養嶺湖間。遊方晨隔離親日。故壠春回望子山。問寢曾玄懷獨愴。倚閭朝暮待誰還。鍾情一病終隨化。舊誼新悲涕自潸。</text>
<title>別李書狀 宏 燕行</title>,<text>乘騘萬里夙騰裝。路指金㙜易水長。漢月如環懸遠夢。胡山似劒割愁膓。那看赤縣腥塵混。正耐玄冬雨雪雱。欲吊箕東三學士。大招何處酹蕉觴。</text>
<title>次尹彦國 彬 韻</title>,<text>淸霜淅淅隕庭柯。漫興題詩獨自哦。朝日上峯瞻紫閣。暮雲平壑隔靑坡。百年榮悴渾閑事。三捷才名第幾科。少我後庚君更健。危冠壯髮感俱皤。彦國再第罷榜。半白後登科。家住靑坡。</text>
<title>淸城府院君金相國 錫胄 挽</title>,<text>當朝人傑捨公誰。武略文猷將相宜。龍夾五雲扶日轂。鼇擎四極立天維。曉來精爽回星岳。適去勳庸紀鼎彜。幾滴西風壯士淚。滔滔江漢逝如斯。</text>
<title>魚監司 震翼 挽</title>,<text>曾聞弭節嶺東廻。卧病漳濱二竪催。萬玉峯前違共賞。六仙樓上待重來。浮生聚散渾如夢。暮境存亡獨自哀。華屋山丘零落詠。誰知門外客徘佪。</text>
<title>敬次崔副學汝和 錫鼎 慈懿殿周甲賀班志喜之韻</title>,<text>桂殿高開寶仗斜。晨光欲散綺城霞。和舒苑柳初融雪。暖入宮梅正綻花。甲子周環同抃賀。羣臣詩詠幾傳誇。軒星重朗春暉永。海屋籌添慶壽賖。</text>
<title>復和賀班韻。呈壺谷金華。</title>,<text>闕角踈星幾點斜。東方欲曙藹雲霞。三朝慈範昭彤管。萬壽華筵絢綺花。豫色重宸新愈疾。徽音大雅昔稱誇。先春和氣當雷復。景福將膺寶甲賖。</text>
<title>病中奉酬壺谷，梅澗韻。</title>,<text>東谷相尋再閱旬。雪窓愁卧一畸人。風流久隔知音友。江漢曾逢好事賓。劇疾綿綿幾不臘。寒暉冉冉若爲春。浮生秪任輪彈化。尙憶樽前引興頻。默坐書懷。奉梅澗，梧灘兩詞伯要和。壺谷桑楡就煖只經旬。世故多端又絆人。勝境本知閑者主。虛名終覺實之賓。形骸變化空催老。節序推遷已近春。賴有梅梧兩翁在。雪堂聯榻莫辭頻。</text>
<title>次金進士嘉伯韻</title>,<text>東郭先生慕古賢。讀書求志送餘年。硏朱點易迎朝日。掃雪開門近午天。待我郊扉存晩計。從君簾肆悟前緣。向來久踏長安陌。夢罷邯鄲一枕邊。</text>
<title>次大玉罷官書懷之韻</title>,<text>擬學靈方得養生。道書開玩雪窓明。倘來軒冕忘榮辱。自放江湖適性情。漫把茶經先酒頌。誰將羊酪較蓴羹。獨憐病瘦休佳句。猶覺詩脾一氣淸。病中進茗椀停觴酒。聯中戲云。春城回斗氣佳哉。雲物初舒節序催。官罷門庭淸似水。雪消江瀨碧於苔。病顔若暈三盃酒。健步誰移一樹梅。倚枕相思前夜夢。草塘新句惠連來。吾病風丹在面。如帶酒暈。</text>
<title>復次壺谷。再疊前韻。兼呈梅澗。倂謝藥餌之惠。</title>,<text>淸漳一病動經旬。漫把刀圭幾乞人。沙渚雲鴻聞叫侶。江門車馬待迎賓。壺公仙藥長生術。澗曲梅査獨賞春。但覺休文消瘦盡。誰題高詠起予頻。</text>
<title>病枕曉吟。奉呈壺谷，梅澗三疊。</title>,<text>二月寒陰涉上旬。背燈孤夢憶何人。曾將觴詠酬時序。幾向江山迭主賓。殘漏漫催長樂曉。華顚誰賞洛陽春。鍾絃久斷知音喪。更讀君詩擊節頻。斷絃指洪泛翁也。</text>
<title>壺谷六疊求和。病中強酬。兼示梅澗。</title>,<text>病自玄冬抵七旬。闖然開戶月窺人。休敎嵇阮時中聖。倘遇和兪卽上賓。天入藥壺能度世。雪消梅塢欲藏春。靈芝借得齋房秀。老駐朱顔攬鏡頻。丹暈在面。常調紫草膏。苦狀以戲句解之。半輪新月近初旬。江面鉤簾惱殺人。韻硬難安詩上字。樽空那速座中賓。遙岑露䯻猶看雪。稚柳舒眉自覺春。案牒豈能妨漫興。白雲司裡洒牋頻。窓光幾閱莢生旬。藥長携倚枕人。休道病聡床蟻動。但聞哀響塞鴻賓。香醪罷酌梅邊月。嫰茗抽煎雪裡春。對榻論文應有日。新詩先荷寄聲頻。</text>
<title>金執義 益廉 室挽</title>,<text>中丞官罷久閑休。主饋長貧任婦愁。環珮上堂愉曉寢。蘋蘩在澗潔時羞。鹿車同隱期終孝。素鞸餘哀未闋憂。薤曲凄然飛旐遠。春星寥落洞房幽。</text>
<title>月夜有懷。奉呈梅澗。兼示壺谷。</title>,<text>起看星月夜何其。倚柱微吟得句遅。氣格誰追夔後健。風流爭似鄴中奇。江光直欲襟懷貯。歲色頻添鬢髮衰。漫憶朋簪詩社會。新梅疑是玉人期。</text>
<title>雨夜燈前。再疊前韻。</title>,<text>軟風吹雨晩凄其。梅柳芳辰病起遅。春動江湖看更好。畫移華輞欲爭奇。脩辭敢擬鴻猷煥。愛酒休譏鳳德衰。共和東橋行藥詠。新晴唯待月如期。第五句。一作撫絃漫送鴻飛遠。</text>
<title>晴窓</title>,<text>晴窓明鏡瑩無痕。欲摘秋來白髮根。閑裡江山餘甲子。世間桑海幾朝昏。莫操齊客三年瑟。何用莊生五石樽。暮景蕭踈榮進意。羞稱浪迹隱金門。</text>
<title>三疊酬壺谷</title>,<text>壺翁詞筆揔如其。欲和空慚我語遅。照壁春燈和夢翳。敲窓曉雨闘詩奇。肯求季世容容福。自覺浮生冉冉衰。鷗鷺底心渾漫喜。若知閑客有佳期。</text>
<title>逢大玉。抽古韻同賦。</title>,<text>繞筆雲烟點綴微。賞心佳句似君稀。竹林名飮行多興。杜曲看花坐不歸。獨傍藥欄淹病枕。誰從酒肆典春衣。良辰待我身長健。命駕重尋且莫違。春望悠然對翠微。舊遊零落曙星稀。遺音流水高山賞。獨眺閑雲倦鳥歸。謝病唯當辭月廩。休官猶末褪朝衣。相迎一笑諧情話。郭外招尋興不違。</text>
<title>簡寄洪九言</title>,<text>江花初發月輪盈。正待良辰一笑迎。誰道玄暉詩上語。欲評摩詰畫中聲。揚帆二水春波濶。捲箔千峯曉雨晴。君向故園從此路。石堂能憶舊遊情。</text>
<title>感舊遊一律。寄梅澗，金華，壺隱。並邀壺谷。</title>,<text>幾憶高朋共盍簪。樽前病起與誰斟。飛花點硯新題句。流水援琴舊賞音。召客良辰須命駕。登樓暇日可開襟。竹林西望春遊盡。回棹稽山不再尋。</text>
<title>和大玉三四疊</title>,<text>團團江樹望中微。减却風花一點稀。翁暈朝酣慵不起。客題春興詠而歸。漫酬烟景頻開硯。誰陟雲岡獨振衣。荏苒頹齡濛氾畔。芳辰淹病賞心違。石樓淸坐篆烟微。春日看花好客稀。乍惜白鷗沙上起。忽聞黃鳥柳間歸。江漁欲把長竿釣。野獵須裁短後衣。暮景行休聊自適。寧論世事有從違。</text>
<title>晴後和雨中之韻</title>,<text>亭臯春靄晩霏微。風定花枝雨點稀。返照翻江靑嶂立。行雲度壑翠疇歸。漁簑尙濕仍橫笛。農扈新晴更曬衣。忽荷好詩先志喜。蘓端相過悵何違。</text>
<title>壺台有約來尋。値雨不至。走和前韻。更期後會。</title>,<text>舊遊憐我雪盈簪。春酌何從滿意斟。朝貴豈妨臨野席。郢歌休惜和巴音。沙禽弄客空回棹。江雨催詩自爽襟。更待綠陰移夏景。輕軺快馬倘招尋。</text>
<title>完南李相國 厚源 遷葬挽</title>,<text>廣平華胄是宗臣。公昔騎箕遽返眞。楊綰當朝天奪速。李綱居相主恩頻。紀功麟閣山河永。移兆牛岡歲月新。重詠八哀題舊感。幾懷東閤侍芳茵。主恩頻一作運亨屯。</text>
<title>逢金承旨守甫 鎭龜，金正郞亮卿 世翊 座中。抽古韻同和。</title>,<text>若下靑旗問酒家。逢人休勸建溪茶。沙明曲渚雙飛鷺。雨浥東欄一樹花。鬢雪不禁催暮景。柳絲那得絆春華。莫敎興盡空回駕。坐到江雲點夕鴉。石樓閑似子雲家。春酌淸於陸羽茶。赤壁倘期同泛月。玄都何恨後看花。暈觴酣興君顔好。岸幘狂吟我頂華。漫惜流光須跌宕。橫斜戱墨字翻鴉。</text>
<title>沈承旨 世鼎 夫人挽</title>,<text>昔聞宗叔奉先禋。有美閨儀敬似賓。華秩視卿曾錫號。大家從子恰榮親。黃堂壽席逢春日。丹旐靈車泣郡民。婺晦雲間人世盡。終看雙劒會延津。</text>
<title>奉酬壺谷尙書疊韻。兼示梅澗，金華，壺隱諸詞伯。</title>,<text>漫翁衰懶謝朝簪。獨對殘樽信手斟。病起忽思濠上興。詩來寡和郢中音。晩花應待迎君笑。新月如期照我襟。幾憶曾遊三子者。更添壺老恰相尋。老覺華巓冷玉簪。尊罍酒煖淺深斟。神交元白遙通夢。詩賞開天近正音。月出雲端聊引興。風生蘋末乍披襟。堂堂珂馬章㙜客。不信江郊並轡尋。奉和 金華偏憐短髮不勝簪。老興猶牽酒滿斟。碧樹生陰收好雨。黃鶯喚友送幽音。春深北麓常淹病。詩自西湖政豁襟。惆悵阮咸今白首。竹林遺跡忍重尋。</text>
<title>前韻五六疊。和壺谷。</title>,<text>遠山如髮樹如簪。江漢爲罍挹斗斟。沙渚短簑烟雨景。石樓高枕海潮音。寬閑世界容聯席。淸濁滄浪取濯襟。鸎柳雙柑春興盡。幾時遊賞愜幽尋。弇州詩。山遠樹如簪。江樓一會隔官簪。花下芳樽未共斟。嘯傲誰憐題楚調。淸狂應笑雅吳音。春來漫興頻投句。病後閑愁欲散襟。永日幽居輪鞅絶。昔賢唯向卷中尋。靖節集有楚調詩。</text>
<title>前韻七疊。和金華。</title>,<text>晨鐘長樂戴華簪。爽挹金莖莫漫斟。醉後屛圍雲母影。閑來詞聽雪兒音。綺窓梅發曾離席。露畹蘭馨未襲襟。冉冉佳期維夏晩。策驢何日擬行尋。每値夏日。金華滿酌金莖露以侑客。飮者爽然浣渴。而長斟則不可。</text>
<title>八疊和壺谷</title>,<text>野席誰看醉墜簪。逢人侑酌獨停斟。身如病驥空垂潁。詩似瘖鐘不起音。枕夢江聲和寂聽。麈談玄理悟虛襟。逍遙閑境渾忘世。草逕無媒客不尋。五疊和梧灘 壺谷野服全勝玳瑁簪。村醪不必玉杯斟。江樓八詠眞佳興。海燕雙棲卽始音。忽過櫓聲疑昨夢。何來嶽色滿幽襟。應知病後身猶健。北陌東阡杖屨尋。八詠雙棲。引兩沈詩語。</text>
<title>九疊和壺谷</title>,<text>宛轉靑山露䯻簪。淸觴遙掬晩霞斟。春園養鶴毰毸羽。夏木巢鸎上下音。自是江湖圍几席。曠然雲夢盪胷襟。玄亭寂寞誰看客。獨有壺仙命駕尋。</text>
<title>十疊和壺谷</title>,<text>曾聯春省共冠簪。幾向兵厨爛熳斟。拄笏西山迎爽氣。聆鐘東序振洪音。頡頏文苑飛霞佩。歌嘯江樓朗月襟。癡叔撫君童頂日。昂霄老栢已千尋。冠一作纓。</text>
<title>十一疊</title>,<text>暮年雲壑欲抽簪。匏酌應隨野老斟。朗撫朱絃餘古調。淸脩玄學但空音。遯湖何似金門隱。混世誰知水鏡襟。三逕幽期通二仲。梅南柳北幾回尋。</text>
<title>李咸陽 光翼 挽</title>,<text>解組歸來藥餌良。淸閑欲學衛生方。春宵遽促瓊瑰夢。嶺瘴終傷水土鄕。病入頹齡難久住。情鍾哀緖及偕亡。貞珉誰紀廉平績。萬事全休廣柳傍。</text>
<title>壺谷，金華兩尙書。任江陵文仲，宋承旨漢卿來訪。座中以江湖余樂也分韻。余得湖字。</title>,<text>洪厓仙伯並南趎。榮子任公與我俱。勝集同娛閑日月。端居長占小蓬壺。時題八詠臨淸漢。何似三章乞鏡湖。最是高樓朱夏爽。於焉嘉客至西晡。</text>
<title>別金學士 昌協 北幕評事之行</title>,<text>相門淸議藹登瀛。躍馬重關賦遠征。戎幕風威長揖客。景鐘勳業一書生。遊方莫道從軍樂。別曲休彈出塞聲。陟岵台光應不隔。五雲南望繞神京。</text>
<title>樓中次壺谷韻</title>,<text>休官仍號醉鄕侯。寢卧遊居有一樓。寓興自斟還自詠。觀身何樂復何憂。翩翩詞翰高朋集。歷歷江山暇日遊。滿座風流同跌宕。烟波無限更遅留。自是交情老更深。逢塲談笑共虛襟。樽前幾賞凌雲句。樓上誰酬對月吟。爽透繁陰籠樹頂。晴翻斜景蘸江心。風光冉冉須行樂。醉後踈狂莫我禁。</text>
<title>別湖南伯李君實令公</title>,<text>纔喜星軺萬里廻。忽逢江閣一樽開。玄冬西役貂裘弊。朱夏南遊駟盖催。獨歎賢勞能識務。頻咨方岳是需才。彩旗風暖廵湖日。先撫流民集使㙜。</text>
<title>兪參判伯圭新寓月波亭。病未相訪。先以詩寄情。</title>,<text>江樓通望會相逢。直擬扁舟上下從。病欲出門風色異。眠餘移榻樹陰濃。烟波近接金華島。雲日先瞻紫閣峯。漫憶暮年高卧意。賞君豪氣似元龍。</text>
<title>再疊和潭翁 兪伯圭號</title>,<text>早晩樽前一笑逢。繫舟沙步欲誰從。經時患氣身難健。對客揮毫意頗濃。映帶雙流臨渚墅。峩冠 卽冠岳 獨秀隔江峯。看君雪鬢脩新句。應是探珠奪睡龍。伯圭自稱雪鬂老人。</text>
<title>寄潭翁</title>,<text>雪鬢蕭然漫浪翁。揮絃寄興送飛鴻。東南賓主逢迎會。左右江山眺望通。半華藏雲開一逕。中流泛月倚孤篷。高亭自是尋遊慣。聚散存亡感慨同。憶昔張尙書住月亭。日賓朋聯翩來集。余亦泛舟數訪。其時座中之人。逝者旣多。存者餘幾。略於篇末紀感。卽想令兄居停後華屋之詠。山陽之篴。愴然於斯境也。</text>
<title>次壺谷韻却寄</title>,<text>暮年閒是遯湖翁。萬事浮雲過太空。常侍自歌身世倦。步兵何哭路歧窮。靑冥浩蕩魚龍雨。蒼浦蕭踈竹葦風。光祿寄詩聊遣興。怳如酣詠一樓中。自稱江漢一漁翁。倚枕槐南午夢空。淸世休官爲曠達。閒居樂道不畸窮。繫舟磯柳溶溶月。垂釣烟簑裊裊風。却恨頹齡那駐景。從君求藥玉壺中。</text>
<title>久患眼病。壺台題戱句慰之。走酬疊韻。</title>,<text>匡床趺坐似禪翁。久閉雙簾色相空。少日交遊皆宦達。暮年愁疾卽文窮。淸光隔幔猶看月。爽氣通欞亦畏風。漫把金箆開晩眺。飛鴻遙送撫絃中。</text>
<title>壺台以日涉名其園亭。題一律求和。依韻奉酬。</title>,<text>日涉閑園小築完。獨超闤闠俯長安。壺天頗覺朱炎爽。笠宇纔通碧嶂看。竹露濡毫詩更警。松風灑頂夢猶寒。若招江漢漁竿客。待我携樽倚藥欄。</text>
<title>李進士 興朝 室挽</title>,<text>承家淑範協尊章。有美風姿玉樹郞。江左世稱王謝媾。城南天近杜韋鄕。婦筵曾擧齊眉案。甥舘長留坦腹床。鸞鏡遽違偕老約。繡襦纔得鳳雛將。</text>
<title>次壺谷。用杜子堂成韻。</title>,<text>爽塏盤桓試結茅。亭如卓笠眺長郊。最憐駱峀雲爲頂。獨撫虬松月上梢。小摘杜翁蔬菜甲。幾酣徐老海棠巢。肩輿直造三三逕。華鬢看花莫漫嘲。</text>
<title>車駕幸國社壇。禱雨成霖。有志喜之作。求和諸詞伯。</title>,<text>齋壇星月燦高穹。帳殿燒香惕聖躬。雲漢八章憂正急。桑林六責感先通。風雷鼓舞淵龍起。田野昭蘇旱魃空。文學老臣提健筆。誰成賀諫一詩中。次韻 壺谷君王遇旱籲蒼穹。乙丙憂如痛在躬。却輦休誇冥感捷。嬰茅已見至諴通。疲氓抃舞吟靈雨。聖德撝謙讓太空。我願九重恒惕若。此心毋懈燕閒中。</text>
<title>中暍伏枕。已經數旬。不開筆硯。偶閱詩軸。前示樓字韻。未償宿債矣。雨中病薾。昨是秋七旣望。追覺悵然。率爾題句。仍用未酬之韻。奉壺谷台案。</title>,<text>良辰幾憶會江樓。苒苒年華逝不留。散鵲飛翻銀漢曙。潛蛟舞罷玉簫秋。排窓爽氣千峯雨。撼枕濤聲二水洲。詞賦若非烟火語。應稱赤壁嗣眞遊。眞一作仙。</text>
<title>秋潭用余年前見寄韻。求重酬。</title>,<text>二江烟浪對開門。垂釣汀沙月一痕。淸夜子猷猶繫舫。良辰文擧幾盈樽。雲深鷺渚東西逕。樹暗漁家上下村。近憶潭翁閑遣興。書臨晉帖墨池渾。幾盈一作豈空。</text>
<title>梅澗參贊公周甲之年。行少子冠禮。折簡邀余。病未簉席。梅翁以座中詩韻見示求和。文谷相公兄弟。壺谷，汾厓來集云。</title>,<text>並耀台光八座邊。名家寶樹政堪憐。初從周甲回春日。更度蟠桃結子年。經勝籝金長對案。禮成冠玉最高筵。畸翁一病淹江漢。欲和新章意未傳。</text>
<title>尹忠州 嘉績 挽</title>,<text>風謠湖甸久騰聞。召樹秋陰近夕曛。欵我每稱先友義。哭君誰賦大招文。政聲流咽琴㙜水。魂氣游隨沔峀雲。那忍壽筵纔罷酌。鍾情哀涕濕慈裙。尹曾任湖西伯。歸葬沔陽先山。</text>
<title>次黃君玉寄韻</title>,<text>數峯殘照半江雲。仙嶼金華卽對門。倘遇初平能學道。一作度世 時携魯直共談文。凉風乍起靑蘋末。閑興長隨白鳥群。二子賞音今寂寞。暮年詩癖爲誰勤。金華島卽我亭外眼中景。因以起興。來詩盛稱。久堂，泛翁賞我詩句。落句云。</text>
<title>別嶺南伯李文瑞令公</title>,<text>淸世浮名寵辱驚。君恩重賁使華㫌。東銓宿望同朝惜。南嶠風謠列郡迎。召樹天寒催歲色。洛波秋放注河聲。時聞斷鴈長雲外。淚滴征軺自愴情。文瑞纔喪其弟。</text>
<title>別柳承宣起之出宰東萊</title>,<text>九街鐘漏趁銀㙜。南顧分憂正急才。朝議方思專閫臬。仙家暫謫得蓬萊。商蠻鎖舘心爲壑。節士留祠氣作雷。定遠當封飛食相。肯敎書劒久徘徊。</text>
<title>洞丈金同樞 敬文 挽</title>,<text>自余韶稚鬂垂毿。杖屨從遊在巷南。大筆時揮扛鼎力。淸樽幾對倚樓酣。高情拄笏王猷似。壽秩橫金洛社參。誰向巴江回雪棹。望中雲樹鎖孤庵。</text>
<title>趙副提學 持謙 挽</title>,<text>金華講幄集賢良。詩禮相傳奕業昌。西掖空留棲鳳樹。南陽獨占卧龍岡。時逢有道才堪惜。日飮無何世若忘。早識君家先義最。白頭三哭此哀章。</text>
<title>秋潭自鷺渚移住龍山。次其見寄之韻。</title>,<text>客有移棲混野居。獨題秋興意何如。閑思江漢新脩社。老厭承明舊直廬。身與碧山長偃蹇。鬢隨黃葉共蕭踈。滄桑幾閱人間世。倚 一作撫 枕槐安一夢餘。</text>
<title>和秋潭韻</title>,<text>傲睨騷壇醉眼空。古來詞客感秋蓬。白雲高興飛鴻外。黃菊寒香泛蟻中。却恨稽山無賀老。忽逢襄漢有龎公。閑情自是悠悠者。淸世行藏共禿翁。洪國卿昔住西湖。有從遊酣詠之趣云。亡後稽山回棹之感。每發於詩篇。潭翁家在白雲山下。</text>
<title>昨訪秋潭。有詩寄謝。走酬來韻。</title>,<text>霜後寒花幾朶開。龍山忽把故人杯。良辰不駐重陽節。逸興休誇獨上㙜。落帽風流高士賞。抽毫詞賦大夫才。皤翁相對淸閑境。野席新詩取次裁。</text>
<title>潭翁泛舟來訪。座中抽韻同賦。</title>,<text>秋江如練晩樓明。維舫迎賓一座淸。經雨寒花看半亞。漏雲殘日易西傾。細斟須戒無何飮。軟話相酬不盡情。黃帽候潮歸棹緩。灑牋留贈句新成。</text>
<title>永安尉洪公遷葬挽 名柱元</title>,<text>鳳藏空自望丹霄。客散龍門歲月遙。文懿謚名傳百代。儀賓華譽歷三朝。靑山亦有仙人塚。銀漢重成織女橋。帝所匀天酣一夢。遊魂不用楚辭招。</text>
<title>貞明公主挽</title>,<text>洪惟仁祖會東朝。長樂門開日月昭。周壺重承任姒範。秦樓同和鳳凰簫。水衡幾賜金錢宴。宗伯頻徵慶壽謠。歸侍白雲仙御至。玉欄花發未應凋。</text>
<title>尹承旨 攀 挽</title>,<text>衮衮家聲器宇存。明時才儁正騰鶱。銀㙜前度通仙籍。玉節先膺按海藩。老伯乘龍榮並耀。奇雛將鳳曲新翻。人間慶吊何相促。欲寫哀詞淚眼昏。</text>
<title>尹忠州 嘉績 慈夫人挽</title>,<text>大家從子昔東征。白舫靑簾漢水明。梅閣迎春增慶壽。魚軒送喜賁恩榮。俄然哀樂浮生理。最是慈親永訣情。鍾愛偕亡題挽再。曉風凄斷薤歌聲。</text>
<title>別李擇之令公冬至燕行</title>,<text>遼西客路直如絃。南至天寒使盖翩。正値閉關行旅息。何堪出塞歲時遷。長城北望愚秦帝。滄海東流耻魯連。欲問興亡人代事。飛鴻點綴暮雲邊。一作別筵題贈遠遊篇。燕歌遠別悄無歡。鶴野天長道路難。漢節戴星征駟動。胡風撲雪弊貂寒。醉看泰岳秋毫小。行度凾關紫氣漫。宇內幾時西役盡。金繒今已竭三韓。</text>
<title>病中次道明寄問韻。且示詩卷。有智異遊山之作。</title>,<text>令弟淸標獨不羣。佩符南郡政多聞。別懷江漢盈盈月。詩態春空藹藹雲。嶺嶠名區那共賞。方壺物色欲平分。傳看佳句時開卷。揩眼金箆映隙曛。春動江湖鴈幾羣。數聲和夢枕邊聞。窓光乍白縈殘月。燈暈微靑翳凍雲。卧病那堪逢歲換。離愁叵耐坐宵分。尻輪不轉針氊苦。藥餌茶湯度曉曛。</text>
<title>次趙判書公擧艤舟仙遊峯下之韻</title>,<text>漢上名區第幾亭。楊花渡繞水雲汀。曾題太史丹書煥。尙憶皇華玉節停。湖譬越姝天下白。峯稱仙嶠海中靑。濠梁誰有觀魚興。惱我良辰病獨醒。次韻 戒休襜帷暫住最高亭。堤柳遙連杜若汀。孔嶼晩潮羣網集。楊花古渡小舟停。逢迎湖外頭俱白。談笑樽前眼却靑。八座風流同勝會。玆遊宜醉不宜醒。</text>
<title>休浣賞春</title>,<text>冉冉春光隔水看。良辰閑興幾憑欄。峯高若揖峩冠聳。冠岳 臺逈 銅雀 能容舞袖寬。花逕客歸沽酒店。柳磯翁把釣魚竿。省官有暇身多病。但愧風人詠素餐。</text>
<title>別崔參判汝和副使燕行</title>,<text>冠盖新春度薊門。北庭將命簡忠勤。唐時人譬淸明日。羅代仙傳縹緲雲。仗節獨賢家有受。誦詩專對事多聞。高堂欲寄平安字。雪盡關河鴈幾群。</text>
<title>奉別南左相 九萬 使燕</title>,<text>西役頻勞詠獨賢。出疆將命大夫專。使華風雅詩三百。炎夏關河路四千。重趙可能如鼎呂。賂秦休道少金錢。漳濱淹病違瞻送。惜別征軺意不傳。第三句一作言重如今圭不玷。精通從古矢無甎。未句一作詩遆燕歌淚灑牋。</text>
<title>李承旨汝言挽</title>,<text>少時交義白頭全。校歲君纔一酌先。詩禮家傳尊御史。恩榮官列老承宣。龍灣威惠華夷會。相府褒嘉奏對筵。就哭寢門違我病。逝波和淚寫哀篇。</text>
<title>次壺谷見寄秋宵對月有懷之韻</title>,<text>簾外秋河度月明。江雲低濕露華淸。商絃欲奏琴無譜。郢雪誰傳畫有聲。扶病自憐中夜起。感時空憶少年行。百篇揮筆壺翁興。詩社風流未了盟。郢雪一作秀句。世外江山不受塵。四時雲物眼中新。歲華苒苒悲騷客。秋水盈盈隔美人。靑桂可攀吾欲隱。白鷗唯對爾相親。幾思細酌論文會。却恨淸漳卧疾頻。</text>
<title>病後訪壺谷</title>,<text>春間久淹床簀。壺台以二律投示。垂絶之際。豈有筆硏之酬。仲秋起訪後。點檢詩篋。信筆追和。奉呈詞案。見余消瘦座中驚。病裡垂憐感舊情。詎信駐顔求大藥。誰稱結髮授長生。細斟𨤍醁三盃引。漫負金丹九轉成。欲與壺公同度世。淸湖秀色滿樓明。閑居秋日賦新晴。筆底江河萬里聲。幾向樓㙜題八詠。共將心跡喜雙淸。時維翫月開樽興。客有觀濤泛舸行。稍待此翁身健後。良辰文會恰相迎。</text>
<title>笑和壺台示韻。同是無聊之懷。殿試榜出。兩家子俱屈。</title>,<text>江門寥落夕陽天。繞壁徘佪一莞然。少日科名三捷易。暮年恩愛貳身偏。龍騰吉夢時維再。驥騁雲衢路幾千。聊待桂香秋後發。玉簫吹起老翁眠。</text>
<title>八月望日。參誕節賀班。敬次壺谷見寄韻。</title>,<text>宛轉晴虹洛水橋。五更環珮紫宸朝。光明玉燭方調日。端正氷輪始滿宵。寶筭永綿周甲子。鑾旗高建斗招搖。誰將金鑑千秋節。仙鶴風音徹九霄。</text>
<title>酬唱錄中。偶閱泛翁詩。題感。</title>,<text>醉倚高樓共拍肩。風流江漢幾新篇。凌雲自惜梁園客。抱月長終赤壁仙。漫道賞音絃已絶。空留秀句卷猶傳。良辰寥落樽前會。興盡誰乘剡曲船。泛翁捐于黃岡客舘。</text>
<title>病中書懷寄壺谷</title>,<text>江湖諫議老於家。雙鬢皤然感歲華。露草寒螿吟共咽。暮雲秋鴈字從斜。病憂却我樽中玉。詞彩須君筆上花。風雨滿城佳節近。龍山誰與落烏紗。</text>
<title>奉酬壺谷九日有懷韻</title>,<text>向老逢辰感我思。釣㙜孤絶漢之湄。閑期石室開千卷。病戒金罍擧十巵。素滻淸遊違舊會。翠微高賞和新詩。江流木落飛鴻外。默坐燒香試捲帷。憶昔與諸友竹里舘有九日飮。龍山邀落帽會。</text>
<title>又和壺台同遊鄭相國郊亭韻</title>,<text>誰敎閑客出城闉。醉白堂開接錦茵。樂聖銜盃邀勝集。登高作賦答佳辰。何須命駕思吳會。忽似仙舟泛漢津。落帽龍山還寂寞。投詩知有賞音人。</text>
<title>和壺谷端居述懷韻</title>,<text>病後江山尙宛如。白紛黃落共蕭踈。投簪自劾三章免。聽履何辭八座除。望美娟娟秋水隔。交遊歷歷曙星餘。樽前欲和凌雲句。歲晩高樓廓獨居。</text>
<title>奉壺谷台案</title>,<text>索居江漢此翁孤。幾惜良辰冉冉徂。病戒自從踈玉友。醉歸休道怕金吾。南官兼判金吾。 浮榮似夢隍中鹿。舊好那忘屋上烏。最是白頭靑嶂月。雪堂淸興與誰俱。久放江湖世若遺。頻驚時序老如期。詩無雅調休傳詠。客有淸諧助解頤。病後銀盃疑羽化。倦來琴匣鎖蛛絲。斷酒失盃。忘曲藏琴。 風霜獨護東籬菊。手掬寒香寄所思。</text>
<title>寄松都留後李弼卿台案</title>,<text>開府官閑善養痾。江關秋興百篇多。肩輿一逕天磨轉。拄笏三峯日下峩。喚起淵龍橫玉笛。飛流氷瀑掛銀河。休文消瘦違同賞。歲暮端居嘯也歌。</text>
<title>大玉將赴原城。來別江居。追和前示之韻。</title>,<text>紫馬東征客路曼。離愁遙隔暮雲端。自憐余病居何樂。幾詠君詩和者難。判袂霜侵雙鬢瘦。倚樓天入二江寒。聊知別後相望恨。獨立亭臯拄杖斑。</text>
<title>原城朴晦叔迎忠烈公賜謚宴于公堂。書示座中詩求和。追次其韻。</title>,<text>星岳精回五紀垂。夢如平昔在堂儀。長瞻故宇㫌爲表。獨障洪瀾柱不移。邦難先看雙節著。主恩追惜大賢知。尊名壹惠良辰會。照筆朱華冒綠池。仁祖大王覽公遺䟽。敎曰。沈某臨亂死節。先於重臣。若非大賢。何以至此。</text>
<title>再和前韻。奉梅澗。</title>,<text>苒苒頹齡久抱痾。倚樓偏覺夕陽多。夢回寒雨翻江濶。鬢與孤峯戴雪峩。舊好無忘有玄石。感玄亭舊遊。 相思不斷若黃河。知君閑興身長健。握筆如杠和醉歌。</text>
<title>南判府壺谷錄示七日南至。兼賀慈懿殿誕辰詩。敬和奉酬。</title>,<text>雪霽天街踏玉塵。趁班冠佩侍重宸。靑㙜南至迎佳氣。紫壼東朝賀壽辰。陽復地雷同七日。光膺軒象幾千春。題詩尙記西曹會。謝病江湖一散人。昔年是日。余寓直騎省。賀班朝退。諸宰來會。申判書寅伯俟醺先題五字。座中相與聯句。各成賀語而歸。病中追思。實勝集也。</text>
<title>別關西伯吳元徵 斗寅</title>,<text>宸心憂歲軫勞民。倚重西藩任老臣。卿月度關同借冦。福星臨路若逢侁。瓊樓縹緲雲霄望。玉節澄淸岳海廵。久病索居仍惜別。河橋瞻送隔行塵。</text>
<title>寄龍灣尹兪萬初</title>,<text>白馬寒城駐錦袍。統軍亭壓雪山高。功名直擬橫金印。意氣相將贈寶刀。地界華夷臨鎭肅。星馳冠盖候行勞。醉看碣石飛鴻外。若箇曾無濟代豪。</text>
<title>奉酬壺谷大學士雨中見寄韻</title>,<text>倘來華刺字從漫。長向江山拄笏看。藥關心朝省曠。春潮帶雨海門寬。何當錦瑟圍紅袖。共聽明珠落玉盤。氣象干君提健筆。詩篇不數孟郊寒。</text>
<title>再和壺谷</title>,<text>席底晴波政淼漫。樓前雲物等閑看。撫來宇宙千年速。樂此江湖萬里寬。若泛中流齋似舫。誰爭是所谷如盤。一株聊待東欄雪。風雨 一作花信 纔經百五寒。</text>
<title>逢道明後。尙未成一語。偶步漫韻。寄懷求和。</title>,<text>春星回轉曙河漫。秉燭渾疑夢裡看。病况獨題詩硯澁。閑愁暫遣酒盃寬。年華政値重三節。嶺路纔經百八盤。也勝逍遙㙜上會。彭城風雨對床寒。次韻 道明曾在南鄕嶺路漫。歸來伯仲喜相看。百年時序頭邊促。千里江湖眼底寬。玉液流霞香滿斝。鑾刀飛雪膾登盤。春風已綠長洲草。猶覺樓㙜近水寒。</text>
<title>四疊寄壺谷</title>,<text>聚散摶沙舊迹漫。盍簪江閣幾回看。烟花節値重三麗。雲夢胷呑八九寬。載酒倘期移月艇。摘蔬猶可助春盤。誰憐病後休官客。獨對滄洲白鳥寒。</text>
<title>新樓次道明韻。求和壺谷。</title>,<text>棣萼聯襟共倚欄。新樓聳出白雲端。樽邀明月中流爽。帆飽長風上瀨寬。鷺立忘飛臨渡渚。鷺梁 龍盤走勢列岡巒。龍山 壁間當揭重修記。健筆須君接席歡。奉和梧灘詠新樓兄弟酬唱韻 壺谷八詠樓邊又曲欄。高人閑卧謝朝端。春遊李白飛觴促。夜宿姜肱製被寬。水出武陵歸別浦。山圍滕閣聳層巒。何當脫却塵繮去。荊樹花前一笑歡。</text>
<title>壺谷擬趁淸和。訪余新樓。先酬見寄之韻。</title>,<text>添修水檻倚樓新。勢若飛騰出漢濱。命駕應須乘興客。提衡卽是賞音人。酒酣阮子回靑眼。花艶吳娃點絳唇。漫惜餘春何用賦。淸和佳約亦芳辰。</text>
<title>尹持平 之翊 挽</title>,<text>將吊江關故謫官。扁舟欲渡水增瀾。銀㙜聚散渾疑夢。海幕逢迎不盡歡。湘浦空捐明月佩。漢庭誰着惠文冠。才難斯世相知曠。可惜英姿已盖棺。</text>
<title>敬次文谷相公寄示</title>,<text>太廟親享。與覩盛禮。還宮後喜雨詩韻。宗祀光輝格孝思。剛辰吉享拱朝儀。周旒殷輅先王制。玉瓚黃流大雅詩。淸廟䟽絃三歎起。長陵佳氣五雲隨。齋宮禮罷祁祁雨。志喜詞臣再詠斯。前夏社壇親祀後。久旱得雨。與南判書雲卿，李都憲弼卿同和志喜之詩。</text>
<title>光城府院君金公 萬基 挽</title>,<text>氣鍾光岳八平章。詩禮相傳奕世昌。文苑伯盟推哲匠。儒林雅望屬朝堂。絳侯威重軍爲壯。申伯功高誦且長。留畫雲㙜經濟偃。永懷風烈幾回傷。</text>
<title>次道明詠牧丹韻</title>,<text>姚香晩殿艶陽天。國色紅酣日似年。百寶粧姸圍繡幕。九華燈爛綴金蓮。看花三逕絃歌後。行藥東橋杖屨前。柳外流鶯如度曲。傾城一笑爲誰先。</text>
<title>暑雨中久患風濕之症。與壺谷有一樽相會之約。而亦未諧。書懷一律要和。</title>,<text>樽前誰復闘身强。藥餌扶吾病在床。天雨頹牆憂思集。雲濤高枕夢魂揚。每逢佳處論文細。幾憶閑時引興長。早晩相期三兩客。滄洲恰受釣魚航。</text>
<title>出江</title>,<text>脩門南畔路縱橫。宛轉江山一笑迎。最喜眼中無俗物。不知身外有時名。閑門晝靜輪蹄絶。快閣凉侵枕簟淸。惆悵暮年詩酒興。舊遊誰趁月華晴。</text>
<title>再和壺谷大學士二律。兼示尹判書泰升，李都憲弼卿。</title>,<text>起柂春流百丈强。邀君花嶼讀書床。高樓觀雨佳期邁。健筆凌雲逸氣揚。豪擧當隨三友並。詩名誰與二江長。新秋不負坡仙興。客有吹簫月下航。江客亦有吹洞簫者。齊竽南郭混吹逃。諫議辭章十上勞。水濶淵龍乘雨氣。天高臯鶴徹風號。羊裘秪合垂竿釣。霜鬢那堪着玉搔。謝遣絳騶思自放。誰稱湖海不除豪。纔遆薇垣。又荷恩除。連上辭䟽。</text>
<title>次道明喜晴韻</title>,<text>風雷幾日挾江聲。冉冉高雲獻晩晴。繞嶼烟濤何漭沆。滿空星斗轉崢嶸。影斜簷角烏衣曬。飛割山腰白鳥明。最愛微凉供穩睡。攤書倚枕石樓淸。</text>
<title>久雨病中寄壺谷</title>,<text>烏鵲危巢手可攀。水村高下盡成灣。愁聞急雨飜江浪。厭見重雲鎖暮山。最要藥籠頻曬凈。渾拋書架上苔斑。應嗔漳客饒風濕。漫乞刀圭剩破慳。</text>
<title>抱病愁霖。忽見江月入樓。煩襟爽然。聊題一律。奉壺谷。</title>,<text>氛陰忽散月輪盈。最喜今宵霽景明。風靜江聲搖斗柄。浪高帆影轉簾㫌。游龍乍起深淵蟄。睡鵲時聞繞樹驚。奇賞休誇天柱客。不孤淸興倚樓迎。一作獨眺淸光雲霧上。與誰同賞要詩評。</text>
<title>寄松都留後金道常台案</title>,<text>耆碩風流肯寂寥。優閑開府引輕軺。時橫月笛天磨瀑。壽侑霞樽紫洞謠。古國山河餘感慨。良辰冠盖幾招邀。三峯在望彤雲近。夢想金門趁早朝。麗代紫霞洞。開耆英會。托紫霞仙人壽詞曰來獻一盃延壽漿。至今樂府傳其譜云。</text>
<title>任江陵文仲挽</title>,<text>嶺海雙鳧歲滿回。一麾猶得小蓬萊。新棲西瀼無知己。舊按南藩不盡才。駱峀寒雲餘酒社。兎園流水繞琴㙜。江樓尙有中宵夢。勝集依俙筆硯開。灘樓命駕幾聯翩。忽憶樽前已莾然。詩勝岳陽才仲畫。藝稱江左彦昇牋。誰憐傲骨招官謗。時騁淸諧任醉顚。雌甲老翁猶卧病。獨題哀挽愴心偏。</text>
<title>別咸興洪判官 萬選</title>,<text>咸關脩嶺軼飛鴻。北指山河古沛中。政術䟽通當世務。文辭典雅乃家風。潘輿頻引樓㙜爽。郄桂應攀雨露融。萬歲橋長題柱節。昇仙駟盖較誰雄。</text>
<title>別嶺南伯李君實</title>,<text>按察風謠節度兵。資君文武倚長城。歸來江瀨時觀釣。召起畿封復建㫌。威鎭從敎南岳重。政通曾頌北溟淸。遠遊篇贈頻年別。誰畫陽關意外聲。宇內朋簪我輩俱。昔年行樂在西湖。銀㙜抗䟽恩何放。竹舘論文興不孤。雪月幾回尋戴舫。山河忽似隔黃壚。長懷聚散存亡際。獨有畸翁病未蘇。</text>
<title>題趙相國 師錫 晩休亭</title>,<text>台光長自映江湖。客住梧灘興不孤。閱道風流琴鶴一。吳興雲物畫圖俱。恩膺大拜辭新渥。志在先憂樂晩途。最是良辰頻命駕。於焉淸讌引盈壺。</text>
<title>驪陽府院君閔公 維重 挽</title>,<text>維斗煌煌拱紫宮。驪興嗣緖自淸忠。綠衣論事聲名大。弱冠昇朝望實隆。嵩岳詩聞申伯誦。雲㙜紀絶伏波功。白頭空灑懷賢淚。江漢滔滔恨不窮。大明銀燭趁晨朝。長望祥雲耀紫霄。左掖仙盃仍晩出。三淸台閤共春邀。觀津世德風流篤。元祐完名簡冊昭。藎碩不堪隨日化。履聲寥閴禁川橋。</text>
<title>次詠歸樓韻。爲兪學士 得一 題。</title>,<text>爽塏新開學士樓。鄰翁杖屨逕通幽。夢遊欲揖橫江鶴。閑興同隨泛浦鷗。蕩槳幾聞漁子曲。淸關不雜俗人咻。詠歸有扁斯文賞。朗撫朱絃古意悠。</text>
<title>寄壺谷大學士要和</title>,<text>淸世行藏異隱淪。閉門江漢混光塵。少時榮進心無競。暮境閑居懶是眞。菊塢初埋三逕雪。梅窓正逼一枝春。文衡秀句樽前會。惆悵琱軒陌上人。</text>
<title>別安邊府伯兪萬初</title>,<text>侍臣冠笏輟朝端。夢罷承明玉漏殘。關月盈虧離緖濶。嶺雲舒卷宦情闌。沙峯 在鶴湖中 白鶴飛來聳。國島金鰲頂上看。試問休文留物色。曾題一曲動雙彈。</text>
<title>申奉事 命儒 挽</title>,<text>遯湖身世寄菰蒲。薄宦長休歲幾徂。閑興把來梧瀨釣。醉毫移得輞川圖。浮生過眼風輪轉。舊事傷心野席娛。題罷哀詞何處哭。暮雲回首雪峯孤。</text>
<title>韓執義 垽 內挽</title>,<text>盟從結髮禮齊眉。有美于歸盛婦儀。同挽鹿車江峽隱。遽虧鸞鏡暮年悲。照燈床簟天寒後。飛旐郊原雪滿時。凋盡中丞雙鬢色。子荊愁絶悼亡詩。</text>
<title>夜懷</title>,<text>高閣懸燈夜獨興。小童深睡喚誰譍。嚴風透壁圍霜暈。凍雪承簷掛玉繩。暮境光陰身似客。端居江漢老無朋。優閑何用隨鐘漏。俗事全稀道氣澄。</text>
<title>簡壺谷，梅澗。求臘藥。</title>,<text>獨倚高樓雪月新。樽罍筆硯久凝塵。江山肯助無詩客。藥餌須扶有病身。煥爀時名同畫餠。飛騰暮景若飈輪。梅窓臘盡迎春興。欲乞靈丹作壽民。</text>
<title>曉枕偶題</title>,<text>踈星落月石樓西。獨有癯翁共鶴棲。燭下三盃聊自引。床前一卷漫長携。江聲高枕風威逼。雪暈虗窓曉氣凄。秪是朝參多病懶。政堂相會夢還迷。久未赴政席。僚友嗔之。別浦銀濤一望賖。玉龍鱗甲滿江涯。風鑪煎雪茶笙細。夜燭堆花醉筆斜。歲色那堪催暮景。官銜渾覺賁恩華。三旬不踏長安陌。倦聽街鐘趁曉鴉。一作衙。</text>
<title>酬壺谷。再疊前韻。</title>,<text>漢濱梅萼幾回新。霽雪樓㙜絶點塵。淸坐獨存言外意。浮名渾覺夢中身。漫翁歌嘯閑垂釣。宗匠文章妙斲輪。朝著厭聞同異議。休官擬作太平民。</text>
<title>壺谷大學士懸弧之日。病未赴邀。替呈一律。</title>,<text>奎光燦燦紫霄東。宗伯文衡位望隆。梅萼映樽傳壽酌。綵毫濡硯擅詩工。孟陬佳節懸弧會。上客高軒接軫通。却笑香山終老處。元和學士一漁翁。</text>
<title>與金進士嘉伯春宵細酌。呼韻同賦。</title>,<text>留看江月捲簾初。最荷良朋並巷居。頗識堪輿經上理。座間論山經地志。多解悟。 勝論鴻寶枕中書。灑牋孤詠三盃引。秉燭淸諧一笑餘。共約滄洲漁釣侶。春來結網未全踈。</text>
<title>尹別坐 以性 挽</title>,<text>從師學業荷全功。雅志淸修早啓蒙。節義門㫌懸日月。詩書函丈坐春風。辰年正値賢嗟會。人世同隨幻影空。好向靑山埋玉樹。江湖陳迹有徂鴻。</text>
<title>懸弧日。座中走毫。示尹三宰泰升，李參議子三堥。</title>,<text>淸漢滔滔有逝波。良辰不樂客如何。江山應識秦關尹。觴詠誰傳晉永和。我降庚申年幾往。君爲水部日堪哦。一樽聊作懸弧會。蕭灑風流亦自多。</text>
<title>再和李子三</title>,<text>魚龍吹雨水增波。興盡回舟奈客何。三月烟花空晼晩。一樓風日近淸和。秋曹對牘疲仍睡。水部題詩倦亦哦。縱有佳期重命駕。相逢却恨酌無多。</text>
<title>李判書彜仲挽</title>,<text>相門淸議擅英髦。早向雲霄步武高。哲匠詞華推藝苑。宗卿雅望屬天曹。巨源啓事甄才盛。子政忠猷盡瘁勞。我幾從遊諸伯仲。白頭三哭咽江濤。</text>
<title>別洪白川 萬煕 之官</title>,<text>秦樓唱罷鳳將雛。哀闋那堪別夢孤。風雨對床前夜會。海山飛舃此時俱。長公自托無何飮。愛弟頻迎有共娛。最是良辰如遇興。懸帆一日落西湖。</text>
<title>李秀才 世大 挽</title>,<text>通家雅誼愛淸脩。惜爾賢才世寡儔。詩禮庭前思日至。綵衣堂上隔春遊。明徵錯莫疑司命。急景凋零逐泛漚。顧復最憐長逝痛。靑山望子幾時休。</text>
<title>次壺谷，金華聯句韻。座中走和。</title>,<text>出峀閑雲倦鳥兼。終南爽氣坐來添。金莖解渴三盃露。氷簟通凉五月炎。猶喜好花留晩塢。莫敎飛燕戀華簷。白頭江客隨鐘漏。才盡還慙筆退尖。</text>
<title>次大學士壺谷韻</title>,<text>風軒高枕澗聲喧。宛轉三淸古洞門。身與夏雲渾自懶。事隨春夢杳無痕。庭花簇蝶餘香散。苑樹棲鴉落景昏。倘約滄洲同把釣。烟簑逸興擧匏樽。</text>
<title>次壺谷悄坐書懷韻。兼示金華。</title>,<text>我家何在漢之南。耐久秋官病未堪。蘇子詩籌應滿百。邵翁甌酌每斟三。忽思長夏江山爽。遙挹高樓水月涵。暇日聯輿同出郭。壺公華老與相酣。</text>
<title>黃承旨 玧 挽</title>,<text>爲君題挽幾潸然。望子山前夕景懸。孝枕睡淸江夏扇。詩庭淚盡蓼莪篇。戴天遺痛終難瞑。愛日餘歡絶可憐。死別寢門違一哭。白頭交誼愴心偏。</text>
<title>和金嘉伯韻</title>,<text>高浪飜江返照黃。乍晴臨眺正開堂。爽來氷椀添朝露。倦倚烏紗岸夕凉。海濶魚龍何漭蕩。風顚帆舶莫摧傷。君平肯棄人間世。讀易床前幾引觴。</text>
<title>道中書懷 時大憲洪公茂績。爲吾家陳䟽伸寃。○未釋褐時作。</title>,<text>額扣天關未叫寃。排雲誰奏伯仁言。讒成貝錦無停織。望切庭闈漫倚門。公論元來如日月。孤忠終是信乾坤。時逢有道應前席。南到炎荒祝聖恩。</text>
<title>渡靈山津</title>,<text>長路艱關也未閑。喚舟初艤錦城灣。歸心爭似此江水。入眼蒼然何郡山。籊籊一竿細雨外。飛飛䨥鷺滄波間。浮生自是西湖客。却破羇愁便好顔。</text>
<title>錦湖晩飮。忽有金藏寺僧至。呼韻求詩。率爾題贈。</title>,<text>錦里溪堂絶蕭灑。偶然春日一來登。冥濛細雨花如霰。邂逅淸樽酒似澠。白鳥相迎乘興客。靑山何自乞詩僧。金藏只隔踈鐘外。放步雲崖病未能。</text>
<title>過愼學士 天翊 居</title>,<text>少時詞賦敵三都。晩向江南占一區。春色深藏刁老塢。天恩長借賀公湖。玉人相映松間鶴。過客同瞻屋上烏。我欲卜鄰隨杖屨。白雲詩社共招呼。</text>
<title>觀漲 汭陽江大水</title>,<text>萬壑羣流接混茫。三秋積雨蕩懷襄。龍門石勢橫瀾矗。月窟江源溯漢長。河伯休誇涇水大。秋毫纔辨泰山芒。六鰲方戴蓬萊頂。公子如何釣廣張。</text>
<title>將有觀國之行。醉書示行伴。</title>,<text>酌彼瓊醪詠楚騷。風流非復曩時豪。乘槎路接銀河近。望斗樓橫紫氣高。閱眼紛華遺世態。冥心得失付秋毫。龍門戰藝渾餘事。長憶西湖理釣舠。</text>
<title>懷州漫吟</title>,<text>鞍馬湖關久滯淫。客間離恨鳥驚心。蒼茫白水人歌哭。憀慄淸秋月古今。近壁寒虫哀切玉。夾籬佳菊嫰抽金。曉窓愁絶江南曲。自製新詞試一吟。</text>
<title>答思晦在嶺南寄書</title>,<text>浮世居然事謬悠。却將書劒歎羇遊。跡同秋後將凋葉。心似江中不繫舟。千里可堪湖嶺客。一書唯說別離愁。他時把臂開靑眼。寒盡春生漢北樓。</text>
<title>月出山</title>,<text>天判鴻濛造化鍾。石門千古霱雲封。玉簫淸轉緱仙降。金狄摩挲薊子逢。飛瀑劈崖奔駛馬。亂峯環海飮游龍。平生一洗胷雲夢。好拄春風九節筇。</text>
<title>擬呈南平尹使君丈 𣞒</title>,<text>南關客路幾時休。葦嶺重來歲未周。千里湖山遊子夢。一燈風雨故鄕愁。窓光迎曙驚殘角。野色侵寒攬弊裘。好是官齋三丈日。澤南春睡暖黃細。</text>
<title>病未赴庭試。次金進士國卿韻。</title>,<text>客裏覊愁病後加。江南秋思望京華。屠龍漫學千金藝。走馬誰看一日花。幾處笙毬遊月下。滿城風雨在天涯。平生意氣關飛動。欲向蓬山倚道家。倚一作問。</text>
<title>別安子瞻之京。次金國卿韻。</title>,<text>客愁如醉復如癡。千里殊方此別離。石榻斜陽曾喚酒。野亭微雨共題詩。眼中忽覺親朋少。湘畔那堪節物移。故國鶯花應爛熳。西遊吾亦趁前期。</text>
<title>次李德甫韻</title>,<text>客愁蕭瑟滯江關。漫把新詩一解顔。逸調有誰賡白雪。高情只自愛靑山。心淸月色澄潭裏。夢破秋聲亂樹間。懷友思兄歸未得。羡他飛鳥傍巢還。</text>
<title>果州逢雨</title>,<text>登岳長謠去國賖。萍蹤南邁又天涯。千峯霧雨愁歸路。一夜江湖夢到家。赤舌燒城驚禍網。朱顔凋鏡感年華。孤村信宿關情緖。剛喜傍人不我遐。</text>
<title>梁園賦雪 二十韻</title>,<text>白日俄西極。玄陰正北飊。茫茫帝子恨。忽忽歲華凋。漢代方全盛。梁園最勝邀。飛霙初靄靄。密雪晩瀌瀌。末至誰居右。羣才捴見招。王門同曳履。緱嶺和吹簫。喜溢春皇瑞。詞傳郢客謠。當筵名獨擅。授簡興先挑。彤管敷詩義。黃鍾叶律調。姸辭抽綺麗。淸景寫瓊瑤。思入銀山聳。章成玉麈搖。形形欺皓鶴。字字軋玄霄。蕭瑟江關動。牢籠物象描。爭將入叉技。剩賦六花飄。詠屬鄒枚服。才方屈宋饒。騷人今寂寞。藝苑日蕭條。勝事傳雖美。浮雲跡已消。方當開聖運。何幸際文堯。瑞雪呈龍闕。歡聲引鳳韶。河淸千一頌。拜獻卽今朝。</text>
<title>蘭亭稧會 十韻</title>,<text>召我陽春景。逢迎便眼靑。風流永和客。觴詠會稽亭。元已新修契。山陰舊寫經。草溥霑舃露。蘭惹滿衣馨。曲水傳金斝。崇山對翠屛。勝遊矜是日。浮世劇奔霆。脩短終隨化。乾坤暫寓形。達觀齊一理。遺墨暎千齡。感慨今猶昔。悲歡醉復醒。牛山同此恨。從古涕交零。</text>
<title>沈三宰門老 詻 挽 十八韻</title>,<text>奕世流聲遠。明公秉哲尊。三童同我祖。五福最吾門。夙歲蘭㙜彦。宣朝講幄恩。端居身自靖。素患道猶存。白璧中遭刖。淸湘幾斷魂。風雲逢鼎泰。日月洗氛昏。一德明良會。朋來羽翼鶱。銓衡仍宿望。寶曆際初元。禮異簪紳表。身膺慶祉繁。乘𩣭榮並耀。將鳳曲新翻。太史高陽奏。耆英洛社樽。完名昭簡策。壽爵近台垣。易簀俄長夜。藏燈奄古原。孤忠辭聖主。遺䟽拜天閽。星岳收精爽。音微絶緖言。盈虧是常理。終始詎能諼。正憶宗行盛。偏蒙睦義敦。平生感舊淚。獨立灑乾坤。</text>
<title>別冬至副价權至叔燕行 六韻</title>,<text>一闋關山月。思君萬里遊。天心日南至。國耻海東流。秉禮唯稱魯。修文尙憶周。幾時聞白鶴。何處駐靑牛。路慣重來客。江憐再渡舟。離亭違出餞。紅葉閉門愁。</text>
<title>丁監司 彦璜 挽 三十韻</title>,<text>赤壁奎光隱。遼城鶴影徂。百年容一瞬。萬事集長吁。攬昔難盈掬。悲今阻束蒭。挺公惟正直。符彩自魁梧。童稚聲名大。行休道義俱。識高懸日月。詞健倚衡巫。史學通經術。卿材擬政樞。漫官從偃蹇。賢路亦崎嶇。斥仗猶騰駿。分涇暫伏蒲。仲舒當帝鑒。元禮合時模。密邇承明直。雍容瑣闥趍。蓬山迎露冕。竹舘候仙鳧。入洛朝參懶。全家道氣殊。高情元曠朗。暮境少歡娛。跡似辭神武。恩同借鏡湖。羽人稀北斗。達士愛東吳。勇退超千古。神遊想八區。宿痾催壽筭。遺慟失童烏。精爽收河岳。光陰迭曉晡。先親心莫逆。執友信相孚。雅調朱絃賞。淸脩白璧沽。風流齊李杜。翰墨擅黃蘓。小子纔冠頂。阿卽侍座隅。笑看花帽亞。醉憶玉山扶。宇內留詩卷。人間隔酒爐。知音三世盡。逬淚一身孤。零落侯芭業。蒼茫阮籍途。何由攀素紼。不忍𨳲黃壚。半華空前約。孤雲杳上都。南豐瓣香敬。嶺外倍驚呼。</text>
<title>顯宗大王挽章 三十韻擬製</title>,<text>夙德重光盛。膺期寶曆昌。猗歟弘烈祖。遹乃嗣先王。啓聖資天挺。論經學日將。世方希道泰。民自望時康。異禮招羣俊。同寅會一堂。霸圖爰授柄。王政正提綱。漢社經綸地。虞庠道義塲。淸朝容諫奏。至治佇馨香。束帛戔戔賁。垂旒贊贊襄。功當鐫琬琰。志欲掃攙槍。陟祔昭高寢。移灤叶吉岡。孝思增僾僾。神理自洋洋。瑞氣通長樂。春聲入上陽。東朝尊壼範。北斗挹宮觴。相告王無疾。將興國有祥。渙恩䟽禁網。昭儉戒雕墻。賞節皆褒衮。崇文盡煥章。天何警洚水。歲卽備恒暘。郡縣頻移粟。滄溟幾泛檣。中宸勞玉色。前席仰龍光。正待憂虞畢。遙祈慶壽長。軒星灾讁動。騩馭上賓忙。至性緣喪戚。明徵奈莾茫。納縢蓍罔吉。憑几命惟揚。玉扆傳堯統。珠丘愜舜藏。輝煌靑簡業。縹緲白雲鄕。廞衛移山月。哀笳咽曉霜。威顔悲永訣。仁澤淚先滂。夢隔隨仙仗。身疑侍御床。孤臣痛莫逮。稽首鼎湖傍。</text>
<title>次柳起之十韻律</title>,<text>剡曲時回舫。潯陽或命車。相酬靑玉案。共拂紫霞裾。北焙風鑪茗。南烹丙穴魚。䨥柑鶯舌滑。一院柳絲舒。浪跡從天放。閑情與世踈。行藏三友並。襟韻兩相如。忽拄看山笏。仍拋理圃鋤。陽春誰和者。白璧可沽諸。不耐湘纍恨。長懷阮巷居。雨中瑤草綠。把玩寄回書。</text>
<title>復酬起之再疊</title>,<text>爛醉中山酒。閒乘下澤車。春雲頻染翰。夏榻共聯裾。華表令威鶴。濠梁惠子魚。無心榮與悴。有道卷還舒。負罪湘纍放。寬恩漢網踈。倦遊吾可已。長往爾何如。南浦孤舟笠。西疇一雨鋤。淺深隨揭厲。蕭洒送居諸。起揖將軍幙。還尋靜者居。風亭坦腹卧。肯作子公書。</text>
<title>南判書 銑 挽 十韻追錄</title>,<text>宿德皆淪沒。斯人尙典刑。卿材推士望。藩翰仗王靈。咨岳明堯理。徵黃盛漢廷。淸名雲水白。茂績簡編靑。拔擢承恩眷。艱危見義形。身猶思盡瘁。藥未制頹齡。莫展匡時略。仍悲掩竁銘。藏舟空夜壑。曳履閴春星。沐誨常敦睦。傳哀可忍聆。平生南阮在。相對淚䨥熒。</text>
<title>龍興致雲 二十韻</title>,<text>吾聞天用莫如龍。顯晦飛潛造化鍾。縱賴靈蟠能自奮。必乘雲彩鎭相從。噓成五色東南氣。歘吸三光上下蹤。川劈支祁移窟宅。岳霾膚寸澤鴻溶。轟霆擊水三千里。迅翼冲霄九萬重。車盖羽衣紛閃冉。玉鱗金甲亂橫縱。燕虹貫曜驪珠白。漢火吹炎瑞霱彤。蹙破靑冥行雨急。𥳽揚滄渤怒濤舂。漫誇鵬背摩天漢。俯視鰲頭戴海峰。白日羾騰爭用壯。玄間神變倐飛衝。風雲嘉會斯爲感。賢聖相須亦繫逢。德協時乘光御極。誠孚利見喜登庸。黃軒圖表河宗寶。赤帝祥開沛上封。夢叶釣璜收渭聘。歡深魚水起耕農。試看龍德當陽泰。終使鴻名煥景鐘。自是精神融契合。更須經濟蘊心胷。葉公可戒非眞好。易象宜徵亢悔凶。幸際明良開景運。載瞻吁咈正朝容。春回禁苑韶光動。王在靈㙜紫氣濃。文墨小臣重獻頌。震邦千載樂煕雍。</text>
<title>親祀健元陵 二十韻</title>,<text>漢園周廟事宜徵。毖祀尊先歷代仍。有道曾孫新孝理。明禋烈祖舊封陵。剛辰吉享乾坤合。盛禮親躬黼冕凝。於穆獻王恢一德。太平開國際三登。肇基金尺天生聖。誕啓瑤圖日表昇。創造箕封回駿馭。經綸草昧想龍興。帝鄕文物觀中夏。王政仁風邁古滕。寶曆將綿蒼籙永。眞遊怳隔白雲乘。崇崗象設占金粟。閟殿丹靑切玉繩。千里神畿環拱挹。百年佳氣護崚嶒。嗣君初服時方泰。宸極垂衣化自澄。惕勵萬幾憂社稷。艱危一念戒淵氷。煌煌宏業思傾否。翼翼文謨道欲弘。宗祀光輝昭肹蠁。祠官掃灑禁樵蒸。紫宸祥夢高靈感。白露喬山愴慕增。月出衣冠仙寢曉。雲移綵仗栢城燈。齋心宣室爰玄默。將事明壇儼降陞。間奏笙鏞三爵薦。來朝川嶽百靈騰。馨香彷髴瞻如在。肅謁雍容見未曾。賀列千官陪警蹕。嵩呼萬壽不騫崩。</text>
<title>灞橋吟詩 十韻</title>,<text>歲暮南山一草廬。騷翁習氣未全除。烟花曾占襄陽樂。水竹仍開漢渚居。聞道江梅初破臈。行尋灞岸自騎驢。孤芳暗吐寒査影。秀句頻拈凍筆噓。庾嶺天香千斛貯。剡溪雪興一筇餘。神慳妙語偸玄造。山學吟肩聳翠虗。淸景已輸詩律細。窮愁贏得鬂毛踈。笑他桃李春爭艶。拾取瓊琚錦不如。瘦盡東陽新綴詠。閑從北闕舊休書。秪今賸馥留詩卷。秋月佳篇尙起予。</text>
<title>從祖母洪氏李遂安 旭 慈夫人挽 十韻</title>,<text>壼則堂堂女士風。孟光遺範簡編中。柔嘉淑行瞻依久。婉睦徽音敬慕同。秉禮早知家訓正。造端曾協婦儀隆。崩城杞哭悲常切。愛日潘輿樂未終。敎義欲傳紗幔業。嬰痾難效藥鑪功。夢回京國歸家鶴。跡散賓筵踏雪鴻。江夏炎凉時苒苒。梁山風雨曉濛濛。分形一氣同王母。撫頂深恩自我童。載笑怳疑承懿德。餘哀那忍激心衷。天寒䨥袖龍鍾淚。飛旐蒼茫漢水東。</text>
<title>次李天生寄示病後述懷韻 十韻</title>,<text>江流曲似九回膓。幾送風帆上瀨長。別後衡湘頻度鴈。向來臧穀捴亡羊。朝端薄譴違時好。林下淸貧守士常。遣興吾唯浮大白。忘言君亦絶雌黃。瑤琴誰賞千年調。蘭佩彌章九畹香。逕有橫斜其道直。門多熱惱是心凉。痊痾服食從頤吉。閱世榮華過眼忙。翠巘雪消藏剡曲。玄都花發隔劉郞。幽期倘赴分山約。豪氣全休結客塲。漫和左思招隱詠。棕鞋竹杖理歸裝。</text>
<title>勞軍細柳營 二十韻</title>,<text>曾聞舞羽泰階平。肇制威弧易象明。天子有征揚我武。丈人其吉協師貞。亞夫制閫機先勝。文帝觀兵禮竟成。代邸龍興承赫葉。漢家鴻業屬橫庚。白登遺耻懲千古。黃屋何心御八紘。使者請和非上策。單于尙逭繫長纓。羽書忽報雲中寇。候燧遙通日下京。善將自能符大度。壯猷誰可許專征。有臣受律三軍帥。倚爾防胡萬里城。左袒威名丞相子。中權勝筭將壇英。六飛初轉蓬萊仗。七校前驅細柳營。號令無譁翔御氣。和鑾不動肅天聲。禮容介冑持兵揖。敬勞元戎啓壁迎。按轡虗徐能屈體。式車謙謝要推誠。誰居玉帳爲眞將。曩視棘門若戱嬰。渙發溫音宣詔綍。俄看精彩變旗㫌。隱如一敵威難犯。憬彼西戎膽已驚。古月狂風淸朔漠。句陳玄武掃攙搶。猗歟我后新觀武。疇是賢豪古握兵。安得虎臣如召虎。一篇江漢頌聲呈。</text>
<title>早春聞鶯 月課追錄十韻</title>,<text>藹藹靑陽淑景新。弄珠梅萼漢之濱。輕雷啓蟄千門曙。小雨催花九陌春。忽聽流鶯初睍睆。可憐嬌韻自淸眞。先迎暖氣遷喬早。獨占韶光喚友頻。漢苑故巢高柳暗。秦樓殘夢少娥顰。笙簧巧舌歌猶澁。皷吹詩膓興有神。漫逐鳴鳩爭軟語。却隨飛蝶戀芳辰。枝間百囀空凡鳥。醉裏䨥柑聽幾人。庭樹好音如舊識。山翁幽思故相親。新詞定製金衣曲。留待殘紅草似茵。</text>
<title>和壺谷臘日見寄韻 十韻</title>,<text>萬玉敲窓筆硏氷。嘉平雪後助寒凝。詩詶白戰風流作。序屬玄冥月令徵。氷腹呑潮聲窸窣。岸容舒柳氣乘凌。客星不動江門隱。卿月曾從漢閣昇。拊缶酣呼非我樂。藏鉤嬌戱較誰勝。彈丸珍劑須迎臘。絶粒癯形似定僧。冉冉年華渾已謝。紛紛世故莽相仍。伊耆淸祀農功盡。杜子佳章哲匠能。楚濶幾思雲夢獵。岱高遙挹雪樓憑。何如梅下當鑪曲。一再流絃和茂陵。</text>
<title>再疊前韵。和壺谷詠雪。十韵</title>,<text>江山晃朗玉壺氷。北陸寒霏六出凝。時肅太陰無奪序。年登上瑞有來徵。光添皎月虗窓暈。氣壓高雲健筆凌。白帝旗飜縞鶴舞。銀河浪濺玉龍昇。灞驢肩聳詩何苦。滕蝶飛紛盡未勝。和雪新聲希郢客。評梅一字許齊僧。磯翁把釣漁簑獨。野老携樽臘味仍。梁苑姸詞從古擅。星堂禁體更誰能。山陰小艇淸猶繫。漢渚層樓爽可憑。興到峩眉天半句。醉看斜日下西陵。</text>
<title>題四皓圖</title>,<text>冉冉白雲深。曄曄紫芝秀。不知幾甲子。借問何宇宙。畫中四老翁。厖眉偉冠袖。觀碁對碧山。手談消永晝。應逢爛柯客。未信藏橘叟。天下龍虎爭。山中翁獨壽。鴻冥避秦網。鳳來護漢胄。隱顯自有道。浩歌誰知否。余挹綺黃風。復韙天子友。前見羽翼成。後動客星奏。</text>
<title>題桃源圖</title>,<text>蓬萊幾淸淺。桃花自開落。緬思避秦人。逢彼漁舟客。春色漏人間。畫者爲盤礴。紅雨點碧溪。白雲封翠壑。仙源不可尋。髣髴撫遺跡。</text>
<title>次李白紫極宮詩韵</title>,<text>白露下庭綠。隱几近脩竹。曉鏡照秋顔。徂景不可掬。擧世事趍競。惟我立於獨。一樂在江湖。閑伴漁人宿。平生信行藏。厭就成都卜。月魄任盈虧。天心有來復。蘊玉自奇寶。高車幾傾覆。聊開滿樽酒。向來心逕熟。</text>
<title>雪竹 笠巖居謫時</title>,<text>風動子猷興。雪翠亦余娛。翛然靑士節。白頭長身癯。玉立老龍鍾。勝似聆笙竽。倚來翠袖薄。空谷何踟躕。吾道獨此君。貞標應不孤。左撫玄鶴琴。右對淸氷壺。願保歲寒心。莫恨佳期徂。昏冥寄酣詠。五君非爾徒。我題雪竹詩。自詠還自娛。雪比我志㓗。竹似我身癯。寒影舞白鶴。爽籟鳴風竽。歲晏結幽期。湘畔空踟躕。脩幹帶勁節。直道終不孤。乞恩憶鑑湖。觀世藏玉壺。老子此婆娑。客堂淸夜徂。借君籊籊竿。歸歟爲釣徒。</text>
<title>田翁詞</title>,<text>田翁候晨光。秣牛向西疇。西疇藹風日。地腴便耕耰。前宵一雨足。水田靑苗浮。植苗草可除。把鋤殊未休。有婦䨥赤脚。野饁具盤羞。餉罷何所佐。漉酒盈陶甌。午倦憇藤陰。呼朋相酌酬。陶然亦有趣。興盡雲悠悠。爲農縱自苦。此樂稍忘憂。暮歸松火明。厖吠柴扉頭。</text>
<title>早春遇雪。與李生同賦。</title>,<text>玄威奪春令。凍雲集天衢。雪花大如翼。積素埋寒蕪。東風潤玉酥。萬彙潛昭蘇。庭松看舞鶴。嶺梅疑弄珠。騷人耐白戰。高吟缺唾壺。淸氣入詩脾。擁褐開酒鑪。試問南極翁。盈丈古來無。欲賦春皇瑞。握筆倚衡巫。</text>
<title>用東坡集中韵</title>,<text>賓客老孤城。倦矣南國遊。梅開小岳明。雪消幽澗流。春物可怡顔。客懷如悲秋。華風泛蘭芷。吾道思滄洲。昨夜夢江國。江色滿高樓。陟屺望白雲。何久戍幷州。漫詠南陔篇。游子寧少留。有詩寄吾季。候我湖上舟。</text>
<title>採蓮曲</title>,<text>吳娃蕩蘭槳。秋水明如脂。妾顔比荷花。妾恨縈藕絲。盈盈荷上露。郞心難自持。玉佩解贈君。漢渚有佳期。</text>
<title>瀟湘夜雨啚</title>,<text>三湘流不盡。九疑峯相似。千秋綠雲間。鼓瑟悲帝子。遙望蒼梧淚。幾洒脩篁裡。斑斑碧玉叢。點滴秋烟紫。忽和渾山雨。夜色天如水。凉侵鳧鴈夢。噓氣魚龍起。波添洞庭大。暝翳君山峙。楚客濕釣簑。竹枝歌處是。冥濛不辨渚。一棹誰暗理。素壁無聲畫。颯爽宛淸耳。</text>
<title>登寒風樓 茂朱縣省覲時</title>,<text>有客好高樓。一上一回新。春風吹澹蕩。春水綠潾潾。時醉錦瑟傍。官酒滿壺頻。勸我將進酒。一曲飛梁塵。江南落花節。軟草如芳茵。更掃溪上石。取適垂釣緡。</text>
<title>江樓卽事。步崔生韵。</title>,<text>夕陽在簾㫌。高閣倚江畔。客立石欄東。一頂烏紗岸。帆影落中流。琉璃破汗漫。秋光閃餘映。綺霞輕初散。沙晴鷺晒羽。碧藻魚兒竄。逸興少人知。誰分山一半。杜門屬西顥。苔逕人蹤斷。忽逢博陵生。漁釣有新伴。共論南華篇。金箆揩眼看。相携蕩蘭槳。學操頻勞腕。江湖是余樂。百年行可筭。縱或繫千駟。此樂余不換。</text>
<title>雨後復用前韵</title>,<text>白露下江菼。鳧鷖宿沙畔。風色五兩移。賈舶停南岸。曉雨深幾竿。極浦波浩漫。開簾納灝氣。濕雲凝不散。江門隔人語。行旅盡逬竄。月前雨後天。凉候已秋半。騷翁覔佳句。白髭撚欲斷。玄亭太寂寥。可速詩酒伴。遇興輒行樂。湖山恣意看。漢洲有游女。翠袖揎玉腕。一醉堤上鑪。酒錢何須筭。老矣白居士。風流盃鏡換。</text>
<title>秋雨</title>,<text>秋陰雨不斷。江浪正飜空。漫吟漁簑句。可贈磯上翁。烟景縱自好。閉門睡濛濛。朝日萬里曬。一帆吾欲東。</text>
<title>憶漢章之行</title>,<text>秋日送爾歸。陟彼江上山。孤帆與鴈遠。峽中紅樹間。應知孝廉船。讀書殊未閒。遊方惜歲晏。加飡須早還。</text>
<title>夜坐江樓。得澄江如練字分韵。</title>,<text>江漢弄秋色。暮景忽飛騰。詩憶謝玄暉。興想張季鷹。因之懷友朋。氷心玉壺澄。落月半踈簾。夢回仍曲肱。秋山聳翠虗。秋月印寒江。萬籟入寂聽。灝氣通八窓。詩成獨自謠。楚調變新腔。歡伯一解圍。愁陣未全降。江門絶車馬。秋日賦閑居。我自懶於雲。行藏時卷舒。一樓淡虗明。左右唯圖書。滄洲有釣舟。吾道將何如。西樓看北斗。月出河影轉。縹氣散霞綺。素彩橫江練。新詩欲爭麗。遣興開筆硯。詠罷和者誰。湖山四顧眄。</text>
<title>權正叔挽</title>,<text>悼君已呑聲。憶君時下淚。結髮托知己。忘形混愚智。噉蔗旣同味。飮醇不覺醉。相別幾懸榻。相迎仍倒屣。君軒近南麓。闤闠淸凉地。有懷卽命駕。關令亦日至。鼎坐成一笑。相歡繼以戱。童遊已白紛。爛熳傾情意。淸時重直道。㙜閣主風議。春坊侍書筵。討論敷時義。許國愛君心。未了人間事。苒苒宇宙間。幾人能久視。逝者忽如斯。千古斯須駛。時運繫天數。癘亡幾官位。賢才惜淪沒。鬼惡天亦忌。司命管化機。主張問誰使。傳家鍾諸秀。門大待容駟。新律屬流火。載櫬向江泗。想容頻入夢。撫心欲成悸。黃壚隔咫尺。邈若山河異。踰關將北征。茫茫疚我思。永負巨卿義。題挽不盡記。</text>
<title>鶴湖歌。示同遊諸子。任安邊時。</title>,<text>楊州過小杜。赤壁遊長蘇。風流與詞賦。千載何人俱。我是悠悠者。蘭佩起江湖。二子可頡頏。客有笑其愚。行藏寄傲吏。坐惜芳時徂。功名任退鷁。不願其轂朱。結習尙未盡。道氣應自殊。鶴汀佳可遊。命駕聊歡娛。嶺似擘太華。海疑移天吳。左支金剛麓。右派叢石隅。勝境愜心賞。延眺宜朝晡。白日出國島。輪掛扶桑株。明月照沙峯。鏡開江心爐。氷光誰熨帖。縠紋自平鋪。三山隔一重。濯足望八區。適我作湖長。卽事眞良圖。陽春召烟景。花鳥爲友于。雲物染柔翰。硯水長不枯。仙盃斟沆瀣。釣竿拂珊瑚。柳底繫畫舫。竹裡行官厨。醉來倒接䍦。時看紅袖扶。諸君亦好奇。能識此樂無。</text>
<title>琴鶴</title>,<text>三載鶴樓中。坐撫龍門桐桐。君與羽客。鼓舞乎天風。令威城却是。伯牙山亦同。府號鶴城。驛名高山。 自笑鳴琴宰。兼號馴鶴翁。</text>
<title>務屛</title>,<text>吏隱有閑趣。公事資高卧。朝來岳色秀。雨後溪聲大。務屛寄漫詠。春愁可寫破。杜康卽孤斟。淵明時細和。東欄一株雪。芳辰看幾過。開外好客稀。莫逢陳驚座。</text>
<title>倚樓</title>,<text>倚樓淸漢上。高吟更俯暢。動靜各有適。榮辱誰非儻。閑依鷺晒梁。樂游魚吹浪。悠悠浮世外。滿眶湖山曠。豪氣老不除。醉興時跌宕。莫掩月下門。應逢子猷舫。</text>
<title>雨中寄同社</title>,<text>爽氣挾飛雨。江樓五月寒。前山濕雲重。遠浦增波瀾。野色綠盈疇。望歲農謠歡。漂麥不遑念。揷秧時未闌。渡橋殺風湍。明朝過蘇端。先題志喜詩。社老傳相看。</text>
<title>江村暮景。和李生。</title>,<text>落景映沙嶼。爽籟吹石林。幽襟散炎欝。野席高雲陰。墻東步屧客。和我長短吟。諒非今世調。求之古人心。簾外暮山碧。門前江水深。試聽滄浪曲。淸濁皆知音。</text>
<title>次杜詩喜雨韵 任龍安時課製。追錄。</title>,<text>南國賦政重。蒼生竭膏血。望哺是同胞。憂旱吏事屑。一雨注天潢。盡濯朱夏熱。傳聞哀痛詔。蔀屋幽寃雪。民眉黃可察。野色靑不滅。舂陵二三策。職司愧臣結。天民天自恤。一理未應絶。欲進賀雨諫。恐有尊俎越。</text>
<title>與江客對酒漫書</title>,<text>衮衮四時景。江山佳有餘。時逢載酒客。乘興訪幽居。曾泛雪後舫。幾停花外車。淸言啓一粲。坦然心神舒。醉後倚樓嘯。詩成灑牋書。旗亭可喚酒。網戶時抽魚。藏世山亦淺。自與機事踈。朱門多熱閙。掉臂更誰歟。</text>
<title>屛黜</title>,<text>門外旣屛黜。朝端仍削跡。時事笑不答。倚樓長嘯劃。愛看垂釣者。非漁取其適。名塲蠻觸爭。世情九疑隔。是非竟何有。談來浮大白。𥳽弄西湖月。勝踏軟紅陌。</text>
<title>春江漫詠</title>,<text>漫興適其適。一笑大江橫。石樓坐超忽。帆影轉簾㫌。湖山皆秀色。鷗𪆽自春聲。雲物可怡顔。時序逼淸明。軟風吹柳絲。幾家烟雨晴。看花一樽滿。泛月䨥槳輕。我懷誰與寄。我所誰能爭。軒冕倘來去。寵辱已頻驚。衮職愧未補。身退宜釣耕。無求三語椽。不食五侯鯖。昔有玄眞子。泛宅苕霅行。異代可同調。永托漁社盟。</text>
<title>夜坐偶成</title>,<text>江窓透風露。四壁淸如洗。脩門隔咫尺。日遠千里陛。禮學墮文罔。儒林蕩根柢。幾人蕭寺別。聽者堪流涕。孤燭耿此心。坐待東方啓。</text>
<title>久旱 在廣庄作</title>,<text>不雨已三月。有田皆赤埃。農夫輟耕耟。蹙頞其聲哀。今年後辛亥。旱魃復爲灾。井泉竭膏脉。草木餘枯荄。村村布穀鳴。幾聞春種催。群生盡望哺。扶老提嬰孩。漢賑議不議。齊棠開未開。我來欲學稼。野外久徘徊。其雨又出日。雲漢空昭回。寄箋赤心風。問天何言哉。意者北塞謫。紫氛干中台。斯道墮文罔。黨人多讒猜。淅淅夏月霜。近來連日下霜。 九畹蘭芳摧。誰叫閶闔雲。喚起江湘雷。</text>
<title>次酬泛翁長句。兼示柳起之。</title>,<text>一區自幽閴。䨥淸喜心迹。挐舟遵北渚。步屧行南陌。門前浩烟波。宅後多雲木。二客興頗奇。嘯傲共昕夕。我誰從之遊。微爾立於獨。長章與短引。日哦殊不足。論今少會意。攬古不盈掬。蘇仙遺二賦。奎光手可摘。中散撫五絃。飛鴻聊送目。風流起遐想。酹以深淺酌。窮途尙放達。一笑眞戱劇。江山蘊淸秀。俗塵都不着。冉冉秋期逼。澄湖新潑綠。君詩爽牙頰。雪椀寒露滌。何時下榻迎。淸歡雜善謔。肯受折簡呼。待之虗我席。欲和愧傖語。對酒情屢極。賁然卽佳期。鎭日須相覿。</text>
<title>別大玉和順之行</title>,<text>森森玉樹姿。燦燦丹穴羽。尙憶渭陽情。置膝憐文度。趍庭學詩禮。塤箎和樂孺。人代未百年。泡影餘孤露。哀哀同氣戚。僾僾終身慕。門闌爾獨存。孝友自天賦。玄晏病全除。伯道賢應祚。健賦似卿雲。詞彩長虹吐。漫學屠龍藝。未騁薾雲步。壯夫恥雕篆。磊落妨箋註。窓外南山色。翠邑▦▦樹。俯視夸毗子。眇若飛蚊聚。郞曹非所屑。大才當晩遇。誰能事干謁。抵掌談時務。忽得城如斗。笑辦折腰具。江南水竹鄕。吏隱饒閑趣。謝樓對靑嶂。官池下白鷺。卧理寄嘯詠。簿書期可顧。勝似長安陌。鞴馬走秋雨。行矣惜判袂。我何挽爾駐。相思攬瑤草。歲色佳期暮。正待衡陽鴈。雲間傳尺素。</text>
<title>秋懷二篇。寄泛翁。</title>,<text>霜鍾應西顥。夕飊振庭柯。端居覽時景。之子意如何。江山卽素期。與我同婆娑。榮華有是非。世事混唯阿。片石豈補天。隻手誰障河。感慨中夜興。星月蘸秋波。盈盈日相望。竹西與梧東。江湖挹樽俎。水月通簾櫳。游居而寢卧。各在一樓中。爽氣入詩脾。助筆有神功。佳期坐成晩。徂序隨飛鴻。卽事已如夢。誰爲千歲翁。竹舘在西。梧灘在東。</text>
<title>泛翁冠其子。是日余赴會。古詩一篇呈泛翁。仍示冠者洪萬廸。</title>,<text>令子冠其頂。九秋維辰良。禮當戒賓贊。端居殊未遑。余讀三加文。醮以菊花觴。字爾更贈言。箕疇壽福昌。瑞世丹穴羽。翺翔千仞岡。峩冠振瓊佩。織彼雲錦裳。一案對賢聖。百編馳皇王。行入孝出悌。學日就月將。名敎有樂地。詩書禮樂塲。願爾勖前途。玉成期立揚。</text>
<title>泛翁移寓。不任悵惘之懷。書贈長句爲別。</title>,<text>古來賢達士。自放江湖間。季鷹邈難追。玄眞最是閑。吳門與苕霅。淸趣應一般。君得竹里舘。西江烟雨灣。欲添右丞畫。華輞移崢潺。我亦滄洲客。從君頻扣關。暝戛沙際舫。朝看簾外山。白鷗自浩蕩。黃鳥何綿蠻。仙嶼春華秀。丹崖秋葉殷。坐閱四時景。江月幾回彎。痛飮是我師。逢輒開歡顔。賞君凌雲句。佳處破天慳。揮洒二百篇。興到不復刪。傲睨萬物表。直欲遺塵寰。不容亦奚病。世機轉多艱。寧嫌遯湖翁。久謝靑瑣班。蕭瑟歲暮期。忽隔城西闤。聚散卽常理。判袂何由攀。俛仰易陳迹。思結若連環。開樽孰主賓。命駕誰𨓏還。玄陰集霜雪。閉門䨥鬂斑。君更贈一言。勖我警踈頑。</text>
<title>別金城縣宰安季晦 廷熽</title>,<text>杜門滄江上。坏蟄卧玄冬。正憶北征日。踏雪遺鴻蹤。路繞金壤東。輒喜佳境逢。直欲謝簪組。此地巢雲松。君今得仙尉。一笑開愁容。朴俗似邃古。峒戶稀桑農。簾閣長官淸。拄笏山色濃。荷塘對飛鷺。花塢課衙蜂。蒲鞭拂雲根。官印鎖苔封。別有濟勝具。金剛隔一重。安期白玉舃。可躡蓬萊峯。我欲從之遊。莾蒼幾宿舂。相思月華白。琪樹霞飛彤。談仙覺淸遠。儻記中散慵。</text>
<title>次泛翁。用谿谷集中除夕韵。走筆却寄。</title>,<text>天機自轇轕。問誰主張是。冉冉西崦景。衮衮東流水。浮生不滿百。萬事隨憂喜。爆竹歲殘夜。儺皷喧江里。常侍惜霜鬂。孤感中宵起。寸陰重尺璧。文字猶可恃。寵辱已頻驚。志業愧前史。端居閱寒暑。江色凈書几。三彭訴不訴。上天應諶理。我欲問衰白。群仙粲玉齒。何從駐頹齡。直欲回太始。天鷄任喚曙。春遍榑桑晷。</text>
<title>別梅澗江陵府伯之行</title>,<text>有美梅澗翁。頗有昔賢風。余乏適俗韻。逢君氣槩中。朝端共削跡。湖上理短篷。惠好賁然思。一驢隨雙童。淸漢似赤壁。華山當碧嵩。千載白與蘇。太空過飛鴻。風流邈不嗣。遇興聊自同。拍肩右洪厓。垂釣左任公。春渚爛烟花。秋岸酣霜楓。對樽迭賓主。詞調何渢渢。盍簪樂無央。賞絃曲未終。謇余墮䟽網。郵罰又相蒙。偏憐廣陵謫。惜別憂心忡。聖恩旋渙解。快若鳥脫籠。及余渡江來。君纔佩竹銅。聚散亦常理。何論吾道窮。暫躡葉縣鳧。休乘栢府騘。臨瀛卽仙舘。晃朗蘂珠宮。蔚陵杳若薺。鏡湖虗映空。雲影近蓬萊。山色判鴻濛。寒松月白夜。沙水光玲瓏。爛銀與濃玉。碧海𣶬靑穹。高哉大關嶺。鑿開五丁功。試登五㙜望。岳瀆相結融。絶頂天一握。觀日扶桑紅。擊考崛山鐘。其音亮而洪。定知羽溪水。上與銀河通。遙拱萬千峯。衆香群玉叢。理屐簿書暇。知君藻思䧺。丹梯凌倒景。健筆如長虹。滁山醉翁樂。民和仍歲豊。最是京闕戀。天末耿丹衷。江洲舊遊侶。誰與爭詩工。相思明月樓。宛在東海東。拄笏得秀句。千里寄郵筒。樂天遍遊嵩洛間。有三十六峯晴之句。</text>
<title>別壺隱月城府伯之行</title>,<text>我友任公子。自是滄洲客。揮霍釣鰲手。磊落學龍伯。少誇爲藝亢。晩信床頭易。漫笑我雌甲。多君聞道百。江湖卽素期。暮年心莫逆。時開一樽酒。淸談浮大白。襟韵貯風雅。雲物入管搦。岳陽遇才仲。簡翁先我獲。宛若倚樓啚。三叫岸醉幘。看花再會約。餞春廣陵謫。聚散劇摶沙。鴻泥已陳迹。君今借一麾。別我有所適。澶漫大嶺間。月城䧺額額。尹玆識時俊。秩視二千石。行行樹佳政。判筆隨華劈。游刃解肯綮。製錦操刀尺。惠先撫惸嫠。農勸闢阡陌。兵籍不虗隊。官庾無逋責。威聲挾恩化。盛譽流赫赫。景賢玉山院。晦齋藏書宅。題詩映翠軒。岳老紗籠壁。優遊簿書暇。覽古應惋惜。羅代千年業。飜輸一局奕。鷄林覇氣盡。宇宙長嘯劃。孤雲亦華鶴。城郭渾如昔。伽倻古琴曲。尙傳三兩拍。務屛寄酣詠。佳處停仙舃。陟高望京闕。五雲遙不隔。淸漢憶舊遊。沙渚繫釣舶。南溟共明月。瑤華正堪摘。</text>
<title>琴曲</title>,<text>鼓琴一再行。酒肆臨邛雨。長卿倦遊客。氣欝凌雲賦。我放奏楚調。賞音曠不遇。江樓月華白。撥絃商移羽。樽前和短歌。翔集秋沙鷺。唐詩。酒家踈雨夢臨邛。</text>
<title>月夜。與李甥 世禎 呼韵。</title>,<text>白露濕蘭畹。明月照蘆汀。忽逢東床子。共倚江上亭。雨餘秋水大。純浸孤嶼靑。西風吹萬里。吳會可揚舲。石樓八節灘。蓴羹千里湖。夢罷霓裳會。興隨秋鴻徂。古人邈難追。與爾傾玉壺。風月屬閑翁。猶堪漁釣徒。坡詩霓裳醉樂天。</text>
<title>李金浦可久挽</title>,<text>漢津通一帶。君住西流外。欲乘剡溪舫。莾蒼杳雲靄。嗚呼玄晏病。歲値賢嗟會。適去委其順。存者神不泰。幾魁萬言策。光價連城珍。禮闈未擢桂。才奇命也屯。郞簪應列宿。郡符臨斯民。曼容官豈滿。粉㫌埋秋塵。交義與姻好。序齒當隨肩。江漢滿樽酒。賞音燥濕絃。眉端白毫秀。壽筭應長延。短世不滿百。凄斷薤露篇。霜露愴蕭晨。蘭蕙隕哀壑。送君何山葬。布衾空零落。佳婦素車奔。漬綿代余酌。世間不平事。含笑歸冥漠。</text>
<title>寄尹監司泰升 泰升北竄南遷。恩宥還鄕。</title>,<text>歲色忽云暮。懷人江漢永。欲寄尺素書。秋盡絶鴻影。嗟君澤畔騷。朔雪炎風境。恩環解文罔。放跡同漂梗。自余杜門後。舊遊心常耿。握蘭薰未歇。操絃調自警。相望日下畿。端居感時景。前期展良覿。掃待一榻靜。</text>
<title>戱贈姜督郵禹寶魚川之行 姜君自高山郵。及瓜而歸。又除魚川。</title>,<text>君自北關來。又向西塞去。年年祿馬運。勝似淹郞署。健步揷羽笠。快騁追風馭。伴愁孤舘眠。錦瑟靑蛾女。時逢使者車。畫角關山曙。任遭官長罵。不屑求名譽。雪盡香岳翠。是君拄笏處。醉來不記馬。目送高鴻翥。應笑杜門人。窮愁書獨著。贈遠乏佳句。戱墨效坡語。詩評云東坡游戱文墨。</text>
<title>別茂朱府伯兪晦伯 櫶</title>,<text>赤岳秀而峻。橫蟠嶺湖際。周遭偃月城。層雲盪睥睨。中藏太史編。國章星斗揭。明宰號卧仙。峒民春不稅。葛令與梅尉。曠懷揖風袂。鍊砂壺中天。隔花人間世。風樓映碧溪。官柳漁舟繫。汀洲霞綺散。簾箔月華霽。良辰奏絲管。漫興傳盃細。何妨簿書暇。吏隱聊玩愒。昔我恣遊賞。陳迹飛鴻逝。一夢緬相憶。詩筒儻可遆。</text>
<title>與李生子安對酌口號</title>,<text>庭院落花深。山童惜不掃。坐久石床平。興來金樽倒。春色餘幾何。嫰綠藏烟草。與我步汀月。醉起君莫早。擬賦惜餘春。紙毫任欹斜。酩酊我何狂。君鬢亦半華。東欄一株雪。勝看玄都花。平生阮宣興。醉處卽爲家。</text>
<title>同醉竹舘後。虗度燈夕。有懷泛翁，㙜山兩詞伯。信筆題寄。</title>,<text>重會竹林社。淸遊倐已昨。良朋載酒興。爲有江山約。我放久憔悴。老氣鼓不作。一醉輒狂酲。次公無多酌。觀燈矜是夕。歌吹長安樂。金吾不禁夜。九華通簾幙。君與飮者誰。淸歡應大醵。江窓對愁睡。漁火小螢爝。</text>
<title>贈趙汝吉</title>,<text>屈騷醒何苦。賈䟽哭亦可。爾道直如絃。胡爲文罔墮。薄譴是君恩。旣放閑似我。能憶弄玉簫。春江蕩䨥舸。暮春。汝吉橫舫吹簫而過江。邀見余。醉歡而去。</text>
<title>內弟金大玉見示閑居長句入聲散押百三十二韵。詞華富麗。卽詩中之上林子虗也。求和於余。而才拙思澁。恐不能綴意。隨韵信筆分排短句二十篇以答之。</title>,<text>群生共宇內。萬期斯須歷。端居覽時景。感懷恒惕若。獨語誰和應。自守爰淸寂。我琴本無絃。我釣元不曲。熟讀左徒騷。酌彼樽中玉。學稼亦何陋。在野祈年夙。世議任厨俊。情話同親族。爾指避矰鴈。不羡乘軒鶴。俯視埃𡏖間。俗子非匹敵。江鱗聊可釣。野艶猶堪摘。擾攘人間世。南柯與左角。待價莫輕售。周人混鼠璞。我乏諫諍姿。何能補衮職。白首逢新政。一言敷心腹。三黜示薄譴。匹馬江路熟。曾從大夫後。猶勝孟公綽。庶幾免內熱。百年悟形役。詩思春雲靄。宦情秋光薄。幽盟不負我。捲箔山自碧。江漢有結社。方域無傳檄。老死不戚戚。歲月隨淹速。莊生齊萬物。悠然適其適。老子五千言。達識貴知足。良辰具綠樽。野叟同爭席。怡然眉字泰。坦蕩心地直。頗恠阮夫子。獨有窮途哭。大作鼓舞之。江鮑堪動色。詩法寓董史。天行互復剝。一千三百言。星虹文焰爍。眞惧入懷璧。解忘聞韶肉。休文才思盡。小技同篆刻。白戰何敢敵。豪篇來督迫。九鼎筆力扛。三峽詞源激。我欲偃旗鼓。高卧唯堅壁。長卿蜀道檄。孟堅燕然石。待爾放頭角。令人森動魄。列聖賴扶植。士氣爲國脉。儒賢表獨立。三朝贊君德。禮訟墮文罔。黨人傷巧諑。黃閣遆朱崖。朝紳多貶削。天關守九虎。耆喆何踈逖。蘭佩委厥美。玉玦尨其服。客星空嚴瀨。白雲鎖傅築。靑靑君始知。歲寒淇園竹。江山會心處。風景渾如昔。一樓與世隔。嘯歌永今夕。遇物本無競。不管身寵辱。尙有日下戀。觚稜瞻斗極。晩節退亦憂。愛君唯丹愊。叫閤誰助聲。臣愚或一得。夙慕玄眞子。苕霅乃泛宅。漁舟自浩蕩。釣臺何寥閴。簑笠一絲風。萬事不忻戚。高懸明月燭。室是太虗廓。誰著逸民傳。千載遣人讀。進退觀我生。江湖是我樂。春風度紫陌。玄都幾桃萼。不求赫赫名。詎取容容福。今世縱未遇。古賢斯爲則。子張聖之徒。何爲學干祿。誰道不見月。獨漉泥水濁。金無伯起知。錢有和嶠癖。江山不受垢。遯世聊寓跡。鷦鷯一枝棲。鯤鵬六月息。大小昧自適。詡詡強逐逐。南風應不競。北坨波浪逆。傍有冥觀子。大笑帽簷側。對爾將進酒。醡頭有新滴。相逢不飮何。洗盞須盡酌。可放醉時歌。最宜佳處覿。浮生貴適意。塵世無奇躅。褦襶誰觸熱。爲謝朱門客。平生魏舒感。斯世立於獨。令弟外氏秀。勝得良友益。儒林華譽早。詩禮傳家學。名是畫餠啖。禽非詭遇獲。公侯理應復。天必從人欲。丈夫行處是。俯仰無愧怍。震邦三百年。屢遭斯文厄。敢操北斗柄。四極任揮斥。讒舌似貝織。姦鋒如蝟束。上書恣醜正。士多自衒鬻。觸處陷罟穽。恨未逃空谷。余欲獻厥猷。忠悃拱宸北。蓬萊幾淸淺。滄桑忽遷易。四載隔脩門。獨閉江上屋。彩棚何傀儡。獜楦爲假餙。不容亦奚病。陽會値百六。秪願老丘壑。豈望列槐棘。老氣尙偃蹇。窮途柰趻踔。河淸不可俟。吾道滄洲托。悱然夸毗子。卽事皆目擊。嗜欲天機淺。誰信風流篤。賦形各自殊。鵠白烏自黑。中宵四五歎。小儒憂大國。高歌行路難。霜鬂偏蕭索。芳辰忽已逝。晼晩佳期惜。皎皎雲端月。淸光正可掬。開軒臨四野。宛轉遠山綠。湖光浸沙嶼。雲氣入簾箔。擊鼓估客樂。南浦帆檣簇。欲泛五石樽。居然成濩落。有興爾輒訪。一樽聊相屬。酣來共理詠。賞爾風流作。逍遙寫我憂。江山騁遐矚。微爾我誰歸。每問同社約。戴符買山資。誰破阿睹積。靑門新活計。瓜田又歲惡。家具似虗舟。不繫任風泊。羡彼康衢叟。皷腹耕田食。矯矯靑田鶴。失群餘一隻。翠篁獨栖久。對臆如飢惄。一擧出天倪。不顧虞羅伏。淸唳閬苑曉。玉羽瑤池濯。喙啄老蝦蟇。復皎月華蝕。周王在靈㙜。上林多珍木。待爾翔而集。蓬山應不隔。晴雨候天色。倚筇臨江郭。火雲燒南畒。蒼生曷飮啄。箋天赤心風。欲奏三千牘。列岳鑪何熏。深淵牲何擲。天人相感際。景命能迓續。君恩若時雨。諸賢寃可白。一理不虗應。霈然寧卒璧。鞭龍恐虗具。監門圖可卽。不顧繫千駟。何妨乘下澤。百憂間一嬉。舊遊時往復。快閣不受暑。崇岡休遠陟。江河浣腸胃。風月娛耳目。素乏適俗韵。休休更莫莫。綺語尙未忘。戱笑皆文墨。但期數命駕。對榻供淸謔。</text>
<title>泛翁期以相訪。因病墮約。走號短句。寄回便。</title>,<text>開樓倚秋江。獨酌君不見。待君振綺語。雲物集筆硯。蘇曰美似姝。謝道澄如練。化兒多戱劇。忽隔樽前面。入山詠招隱。懷君月一片。</text>
<title>與洪九言同賦 柚次象村集中韻</title>,<text>年光隨織烏。冉冉何曾住。軒裳是浮雲。脩短同晞露。顧我罹世網。湖上杜門居。新逢梅柳節。佳朋命巾車。雪興爽襟韵。春醪薰骨髓。君似魯山令。秀芝眉宇紫。我亦香案吏。誤讀黃庭字。休歌行路難。一笑答賓戱。閑來度小劫。滄桑閱朝暮。借問同社約。莫敎幽期誤。</text>
<title>朴鴻山晦叔來訪。誦與其弟相和之詩。餉以官樽。次韵寄謝。</title>,<text>冉冉春餘閏。客如高卧何。洛陽花滿陌。行樂屬阿那。隱几晝日眠。江窓風雨多。忽遇飛鴻宰。乘閑載酒過。憐我容色槁。志業轉蹉跎。淸觴挹紅露。浣渴勝談河。仍誦棣華詠。撫景惜飛梭。倘諧同社約。初服製芰荷。幾待彭澤令。三逕資絃歌。</text>
<title>賦秋景。有懷泛翁，臺山。</title>,<text>秋光淡繪素。點綴湖山晩。商聲振金石。淅瀝霜林偃。鷗邊繞圓沙。鴈外餘疊巘。端居感徂景。近郭仍栖遁。楚騷縱憔悴。蘭佩猶偃蹇。論詩得二子。一字當華衮。才情近鮑謝。禮法踈嵇阮。獨對澄江月。相思眉宇宛。向來濠濮想。會心不在遠。山中靑桂老。招隱幾時返。</text>
<title>卷中閱久堂詩。用李太白對酒憶賀監韵。</title>,<text>俛仰撫宇宙。星岳君返眞。文章留賸馥。宛對卷中人。江漢一茅宇。圖書生綠塵。淚盡絶絃後。懷古復濕巾。</text>
<title>洪德山 受疇 內挽</title>,<text>官罷耕於野。子本南陽翁。有饁敬相對。嘉儷女士風。鹿車將共隱。鸞鏡盟未終。可憐鳳之雛。髫齔未成童。失母靡所恃。有父恩愛同。掩淚撫其頂。哀愍激深衷。潘郞發孤詠。悼亡情何窮。故篋環珮冷。虗堂簟床空。殘燭洞房曉。夢斷秋雨濛。蒙莊是達理。寓情擊缶中。</text>
<title>愼生員 敵萬 挽</title>,<text>爾家斗南秀。世以詞賦鳴。按廉中郞後。復見眉宇淸。昭琴傳有緖。和璧價豈輕。受學魯西翁。喬木慕遷鶯。儒冠惜才雋。器業當晩成。倦遊長安陌。肯求浮世名。索居意不適。鄕關命駕行。一別閱春星。相送不相迎。四紀歘風燭。脩短理何明。無兒似伯道。有友誰巨卿。昔余楚山謫。聯榻荷高情。題挽涕橫落。嗚咽助江聲。</text>
<title>金進士 弘遠 挽</title>,<text>戚戚復惻惻。送爾何山瘞。爾翁余執友。撫頂憐爾慧。昂然見嵇鶴。早期攀郄桂。當時寢門淚。斑斑在余袂。知音惜不再。莾茫風塵際。賴爾貳身賢。家聲應不替。眼枯攀栢號。奄闋三年制。盈盈一水隔。相思舟未濟。天乎降割偏。爾病無良劑。爾慈猶在堂。爾子纔冠䯻。魂氣去何之。顧戀人間世。大化委脩短。萬緣任遷逝。最惜玉樹姿。零落佳城閉。江漢一畸叟。感古悲何逮。</text>
<title>遣閒</title>,<text>江湖是余樂。不踏城門軌。若逢談世客。默然聊隱几。知幾北塞叟。齊物南華子。天機較不淺。萬事一莞爾。</text>
<title>奉謝孟休徵遺我老親砂糖之惠</title>,<text>蔗漿金盌凍。雪片團團玉。析酲著漢志。贈糖傳楚俗。芳隣孟雲卿。老老交情篤。持此壽我母。慈顔看豫色。含弄繡襦孫。春日九五福。何以報嘉惠。短章不盈牘。</text>
<title>三月晦日。在廣州謫寓。孟休徵雨中專人和余謝糖詩。兼寄酒肴筆墨。復和前韻以謝。是日蒙恩放廻。</title>,<text>白衣渡江來。贈我樽中玉。平生孟按廉。意氣殊不俗。唐賢詩調警。漢代風流篤。一觴又一詠。宛對敷腴色。餞春湘畔騷。迎夏萱堂福。並謝濡硏資。新歸走毫牘。</text>
<title>奉謝李使君文翁寄贈三色詩牋</title>,<text>自笑遯湖客。綺語多生習。閉門秋雨中。得句書柿葉。楚山絃歌宰。好事求醉帖。溪藤耀三色。霞彩瑤牋疊。彭澤霜菊染。河陽露桃浥。鴉靑古雲藍。紙名 九江傳造法。想君製錦暇。寄我心賞愜。五字謝嘉貺。握管掃風榻。</text>
<title>與鷲山尹使君而正約遊上柱禪房。余以公務不赴會。而正寄余長句。翌日往訪劇飮而歸。仍步其韵。任龍安時作。追錄。</title>,<text>一麾佩漢符。遠遊箕準國。明時容傲吏。偃蹇江海客。彈琴理高調。拄笏開淸矚。昨夜一丈雪。大澤蛟龍縮。翛然子猷興。有懷輒難抑。玉槊聳海峰。金柱昇晴旭。望君好樓居。尙隔江南陌。官事日埤我。苦海誰綆測。西隣嘖言至。簿書堆四壁。虫喞閙公庭。飛鴻聊送目。故人候山阿。桂樹丹崖側。石榻一罏雲。珠璣燦僧軸。龍宮閱浩劫。瑤草長年綠。誰傳虎溪圖。應尋遠公宅。獨無廬瀑詠。銀河飛霹靂。自有濟勝具。峻險寧𢥠惕。病夫坐官齋。欝欝心瞀塞。同約不同賞。白雲何處跡。要君莫徑歸。留待靑蓮域。君詩忽起予。逸韵聆匏革。佳期歲將闌。江路凍初拆。命駕寫予憂。高談相腕扼。梅軒翫新月。蠟炬燃且熄。金罍酒更添。綺囱夜仍拓。痛飮便忘形。意氣阨南極。彼此方寸間。九疑元不隔。唱君歌一曲。爲我三弄笛。西山捲簾曉。別浦歸帆夕。爽氣入詩脾。天風長嘯劃。浮白後至罰。童子皆讙躍。天公餉我多。湖山俱自得。香薰蘭可佩。水淸纓斯濯。休道錦城樂。歸歟煑白石。</text>
<title>次潭翁韵 方住月波亭</title>,<text>君是白雲翁。復管月亭主。江湖亦余樂。風景誰爭估。有朋卽勝集。何鄕非樂土。健筆詩應助。虗舟褊不怒。吾道苟自靖。夸者何能侮。優閑閱時序。夏褐宜苧布。高居對南浦。二水繞亭宇。赤松遊不返。白鶴餘華柱。聽曲自滄浪。晒網皆漁戶。顧瞻海門西。落月金波注。客有子猷興。扁舟繫沙步。佳期空晼晩。君應待江滸。</text>
<title>和壺谷寫景書懷長篇韵</title>,<text>江湖莽空濶。二儀自高下。四序各殊景。天機頻代謝。胡爲余樂也。把釣不學稼。釣㙜繞烟濤。諫議多休暇。游居一樓中。憑几午夢罷。風流慕八詠。江色凈書架。照心玉壺氷。浣渴金盌蔗。雲氣枕席潤。灘聲風雨瀉。鼓枻乘小艇。鉤簾倚高榭。問答吹簫客。赤壁明月夜。盈虗亦世理。榮利退三舍。誰修鳳閣㨾。莫飾獜楦假。肯隨鐘漏盡。見一林下卸。何須其轂朱。欵段行可跨。龍山値重九。菊邊醉帽亞。踈狂四壁空。歲饑高酒價。賞君藝苑業。佔畢論皇覇。其書著滿家。百卷相枕藉。拄笏駱峯雲。復圭言不怕。淸新俊逸句。欲和我音啞。一病淹淸漳。佳朋久未迓。袁巷卧白雪。杜褐困朱夏。自前冬卧病。經夏少蘇。 藥餌垂死際。鳴謝君休訝。相期漢之廣。掛帆長風借。獨立人間世。飄然如羽化。文章千古事。一笑遣興乍。伯柄當授楚。敏手能擘華。共詶長短詠。閉門麾俗駕。久病氣虗。服餌九仙糕。此是蔗盌。</text>
<title>與壺谷出齋。梨峴任文仲來訪。座中抽古韵同賦。</title>,<text>紅雲繞北闕。白岳跨東嶺。冉冉歲華晩。徘徊濛氾景。西風捲殘暑。忽覺秋氣冷。淸齋禁街傍。仰見霄漢永。三友同盍簪。白髮相對影。揮毫各成詠。豪橫意猶騁。俄然月東出。鐘定人境靜。</text>
<title>和壺谷。再疊長篇。</title>,<text>昔賢處江湖。憂樂以天下。魏闕長繫望。簪笏猶可謝。向來識務傑。學道陋樊稼。希文廊廟具。太平朝野暇。群龍集奎運。天章講未罷。武略胷萬甲。文猷書一架。先憂與後樂。茶苦如甘蔗。高名垂宇宙。岳峙長江瀉。士也景前脩。端居臨水榭。愛君匡世志。北斗光明夜。歲饑烟火絶。稍空南北舍。經濟付公等。至諴不容假。道行鴻疇進。跡屈林鞅卸。曰若慶曆間。治道漢唐跨。輔相韓范業。可比臯夔亞。自是古今人。蘊玉求善價。生逢堯舜聖。詎說齊楚覇。君門欲献策。直道人誰藉。天心頻示警。世變吁堪怕。綸音播告脩。莫戒金緘啞。感通天人際。景命應續迓。何憂洚與旱。拜昌時逢夏。詩繼舂陵作。讀之還相訝。春和其議賑。漢節誰能借。賈傅哭亦可。俗習隨日化。排悶和新篇。揮毫掣電乍。何事最號閑。拂衣將歸華。雲山身欲隱。攀桂聊淹駕。</text>
<title>族弟崔汝胤挽</title>,<text>歎逝惜徂景。木落江漢波。薤曲唱蕭晨。何山葬薜蘿。哀彼博陵客。孝友禀天和。固宜丈夫身。長組其冠峩。詩書老豈倦。壯髮猶未皤。高歌行路難。志業竟蹉跎。値我病在床。相思風雨多。數旬忽不見。千古亦云俄。最是骯髒人。畸獨世不阿。未霑一命資。明徵理則那。親懿卽情睦。遇境嘯而歌。題挽感舊遊。老淚如傾河。</text>
<title>族叔鄭一之挽</title>,<text>共住白岳麓。半華開衡扉。君冠我是童。春服詠而歸。少也欵親懿。老不間音徽。車笠交壇盟。古道猶可希。相逢一樽酒。談笑送西暉。歲饑谷口耕。混世無是非。行歌榮啓樂。動靜自天機。但惜題柱志。閑居一布衣。大暮身猶健。祿仕竟何違。頹光迫濛氾。溘然朝露晞。去藏黃壚煖。天寒雨雪霏。玄陰翳丹㫌。北風吹素幃。身後有三子。傳家孝友肥。束蒭何處哭。遙望暮山圍。</text>
<title>閨怨</title>,<text>新人美如花。故人貞如玉。花飄玉不磷。莫移恩愛篤。缺月可重圓。斷雲行復續。誰怨白頭吟。請理朱絲曲。</text>
<title>白雲靑草詞。奉呈伯氏。未釋褐時作。</title>,<text>兄住白雲墅。我行靑草洲。草回謝池夢。雲起狄嶺愁。相思復相望。草萋雲悠悠。白雲須早歸。靑草無遠遊。斑衣草色映。壽觴雲光浮。將此報春暉。怡悅更忘憂。</text>
<title>次李彜仲長句。贈別覲行。白江相時謫珍島。</title>,<text>昔在漢之南。詩盟伴鷗鷺。忽賦遠遊篇。幾踏湖關路。蘆嶺戴星越。錦江落日渡。凌雲欝奇氣。浮世少同趣。悄悄佳期徂。苒苒流光暮。千里奉晨昏。異鄕仍久住。重溟闘蛟鰐。亂峽長雲雨。孤城傍水矗。盡室依村寓。荊風尙巫覡。魏俗褊葛屨。人情恣欺詐。物態嫌新故。百憂集雙髩。天時正霜露。梁鴻去國謠。王粲登樓賦。兩家一何厄。處險隨所遇。相國是宗臣。夔龍聯步武。經年謫蠻荒。猶未歸田圃。幸逢有道時。恩薄長沙傅。前席擬前期。宸心應一顧。淸議士爲重。完名身自護。阿郞最英秀。詩禮傳家素。妙齡詞浩汗。手抉天潢注。鶴翎始啄苞。龍駒初展步。江夏見黃童。風月思玄度。長亭叫一鴈。短札傳雙鮒。此別限東西。浮雲忽散聚。天寒碧波渡。瘴濕黃岡霧。君門邈而遠。十月雷霆怒。危途一般情。交義窮愈固。臨行益愴神。贈我瓊琚句。斜日照征袂。寒飈撼高樹。窮陰復一陽。恩澤行當布。靑春作伴歸。且莫論辛苦。</text>
<title>七夕詞 䨥韻</title>,<text>絳河欲曙金井凉。高梧葉凋白露瀼。璧月正在天中央。雲間奕奕雙星光。睆彼牽牛不服箱。帝女仙車駕七襄。天津烏鵲羣飛翔。宛轉銀虹橫作梁。良辰一度趁初商。織罷金梭靚仙粧。珊珊寶佩綴琳琅。冉冉靈旗翳鳳凰。相逢眉黛宛淸揚。婉孌歡情空斷膓。但恨佳會此宵忙。不信前期千劫長。何爲靈匹各一方。漢之廣矣遙相望。別時和雨玉淚滂。曉來神夢疑高唐。何遜七夕詩。依俙如洛汭。倐忽似高唐。</text>
<title>嘉平日。題句寄泛翁。雙韻。</title>,<text>巽二滕六挾玄威。嘉平三白霽寒霏。岸容舒柳暎山扉。春光漏洩帝杼機。昨遇高朋興不違。臈味先潑氷鱗肥。石樓天寒燈燭微。夜飮直至東方晞。向來相識眼中稀。歲晏獨與嗣音徽。笑我功名鷁退飛。憐君口業天馬饑。渾忘榮辱與是非。行藏恨未早知幾。澄江最賞詠玄暉。郢曲固非巴音希。句好漁簑凍釣磯。雪峯嶙峋沙渚圍。醉後關門動挽衣。淸景撩人君莫歸。酒醒孤夢轉依俙。別來新韵投珠璣。誰家數去盃更揮。玉管吹開明月輝。定有佳人藏翠幃。倘憶灞岸寒梅馡。我詩若戱言不譏。各自相勉佩弦韋。重待春郊走馬看芳菲。泛翁昨於朴仲入第歌筵賞月云。篇中及之。</text>
<title>再疊前韻。寄泛翁。雙韻。</title>,<text>謇余放黜惕明威。歲晏江湖雨雪霏。端居寂寞偃衡扉。衮衮天運無停機。暮景飛騰壯心違。胷中猶覺道勝肥。浮榮蕉鹿夢來微。短世幾人晨露晞。君歌感古和應稀。我欲奏以枯桐徽。目送冥鴻萬里飛。矰繳寧加稻粱饑。滄洲吾道未全非。昔賢緖言思硏幾。瞻彼江流惜徂暉。往者不諫來可希。釣竿時拂白石磯。磯邊雪浪漭相圍。漫着玄眞綠簑衣。幾憶季鷹孤帆歸。風流得君尙依俙。我何匹之珉與璣。逸興輸君健筆揮。詞彩燁燁奎晶輝。相思峀月入簾幃。案上芸帙凄餘馡。拙語應被撫掌譏。莫示城南舊杜韋。野謠誰許採葑菲。</text>
<title>寄梅澗江陵府伯 李令以前大憲出宰江陵。雙韻。</title>,<text>故人乃在碧海之東隅。天長嶺脩佳期徂。別後江山宛不殊。寥濶滄洲吾道孤。君不見御史㙜前烏。畢逋新貴紛紛其轂朱。看花久已隔玄都。靑瑣詞臣皆佩符。又不見臨瀛古舘天下無。吏隱恰是藏仙區。黃冠何待乞鏡湖。湖長依俙白與蘇。風流蕭爽淸讌娛。詩可千牋酒百觚。玉盤頻行竹裏厨。銀鱗細斫江東鱸。陌桑五馬休踟躕。官娥也勝秦羅敷。淸歌一曲離鳳呼。裊裊餘響縈雲衢。歲滿雙舃歸來乎。別恨先凋金井梧。自笑蹇拙醉如愚。獨坐江樓朝至晡。赤魃燒空雨不濡。茫茫大地開洪爐。壁上閑掛暮雪圖。座中空對淸氷壺。安得肩輿岸幘與君俱。五㙜高頂風乎雩。喚雨溟渤羣龍趍。</text>
<title>記夢 雙韻</title>,<text>菊秀蘭芳歲華闌。美人遙隔碧雲端。佳期冉冉幾時看。夢入瓊樓明月寒。長安大道出門寬。漫賦江湖行路難。上有靑冥下紫瀾。覺來環珮聲瓓珊。東方欲白天光團。</text>
<title>別綾州牧柳起之 雙韻</title>,<text>柳侯昔放玄石江。滄浪一曲隨釣艭。居隣北谷接南淙。望裡烟月通軒窓。洪厓老子賴心悾。我輩成三沙鳥雙。竹舘花絮撲玉缸。石樓風雪懸銀釭。傑句相酬筆如杠。龍文之鼎力欲扛。氣若壯士金皷摐。白戰對壘誰受降。君除北郡擁麾幢。我坐虗榻閴人跫。因聞鶴湖度石矼。高隱何如鹿門龐。皎皎霞珮綴蘭茳。白雲遺響仙家犹。三刀入夢卽南邦。行行佳政民淳。驪駒數闋唱新腔。水自漭沆山崆㟅。久攖世機懷惕𢥠。跡似孤篷磨九瀧。求價寧論珉與玒。早退宦海休相撞。臨別贈言能無㕱。劉後村詩。愚公居北谷。漫叟隱南淙。</text>
<title>別尹泰升還任晉陽 雙韻</title>,<text>自我別君天星周。南嶠停雲阻且脩。晉是炎鄕行者憂。牧守視官同傳郵。山如桂嶺地郴州。飛鳶跕跕瘴雲浮。衛生有方盍歸休。投紱謝遣州家騶。田園晩計諒難求。復路南轅行邁遒。君昔觀風海西陬。海道澄淸棠社謳。曾罹文罔鬼門幽。更畀專城吏術優。炎風可扇朔雪裘。百年行止隨坎流。何論直絃與曲鉤。眞剛不化繞指柔。瞿塘不須解覆舟。太行何必能摧輈。紛紛世議任啁啾。行矣萬事眞謬悠。竹馬重迎郭細侯。智效一官君恩酬。日者相逢二水洲。河漢秋波橫女牛。人間離合感舊遊。天機衮衮無停留。舟中指點月波樓。忽驚華屋移山丘。長庚到曉爛不收。獨立暮途寡朋儔。君行南紀碧樹秋。一半時序過鴻溝。矗石遨床月下毬。倘憶遯湖畸翁不。昔贈紅牋題別愁。前春令公赴晉陽時。與余曁洪泛翁同舟訪張尙書于月波亭。一席叙別。今年七夕。與令公重逢于二水舟中。司指月亭。愴然感古。篇中及之。</text>
<title>題廬山瀑布圖</title>,<text>帝遣銀河一派水。直掛廬山南斗傍。香爐特秀紫烟起。峯色隱湖橫石梁。白日喧豗萬壑雷。玉龍吹噴九淵雨。壯哉千古造化功。長虹不霽垂銀柱。鈞天遺響謫仙詠。筆力爭敵廬山高。地是中華我未見。夢想亦限重溟濤。畫史伊誰縮地手。忽驚流瀑灑素壁。白練飛處水簾散。風吹不斷雲欲滴。觀圖壯興岌飛動。對此融神一盪胷。時當朱夏爽四座。萬仞懸水飛流淙。卧遊聊可償夙賞。秀色洗出金芙蓉。秋來盍觀天磨朴淵瀑。預治雙蠟屐。當拄九節筇。</text>
<title>嘯㙜</title>,<text>晉代風流阮嗣宗。神遊八極臨高㙜。碧嵩淸洛㙜上下。劃然長嘯天風來。非絲非竹信口吹。若出金石宮商回。和之竹林五君詠。侑以兵厨三百杯。伯倫頌酒正酩酊。中散撫絃同徘徊。靑白眼中浮世變。樂地誰挽狂瀾頹。淸談未了南風競。東門有嘯聲如雷。風袂昔揖蘇門隱。冥觀玉壺意悠哉。</text>
<title>琴㙜</title>,<text>壯節題柱茂陵客。獨撫凌雲應自惜。梁園奏罷子虗詠。倦遊最善臨邛令。車騎雍容滿座傾。爲皷瑤琴一再行。琴絃固非山與水。聊與粲者當目成。芳心一點忽𡱝通。新寡宵奔星在東。粧㙜聘之碧瑤佩。玉案和以朱絲桐。濯錦春江㙜下麗。久藏酒肆人間世。當鑪一曲翠眉揚。曲奏鳳兮求其凰。別調彈動雙䲮𩿶。漢宮樹綠秦草芳。君王自覽大人作。赤管有煒承殊渥。長楊諫獵隨玉輦。阿嬌買賦要金屋。駟馬高盖游長安。蜀道休歌行路難。成都男子詎異今。試聽文君白頭吟。新姝好是風流癖。舊業徒爲詞賦淫。古㙜蕭瑟碧雲暮。使者漫求封禪草。君恩不賜金莖露。</text>
<title>綵雲詞 一日雨初霽日未落。西望海山。綵雲玲瓏。萬象如畫。眞奇觀也。與兒輩同賦。笠岩居謫時。</title>,<text>金天之西日未落。碧海羣鰲山不動。龍公行雨水府歸。綵徹雲衢銷螮蝀。俄看匹練起膚寸。瑞光千朶籠斜景。燁如天孫錦章織七襄。仙裾飄拂銀河影。晃如優曇鉢花現色相。寶盖輝映恒沙境。漢封之出豈爲瑞。魯㙜之望宜可書。爛絢瓊華之璀璨。輕弄玉葉之扶踈。赤似趙壁張赤幟。白如吳門立白馬。魯雲如馬 駐爲緱嶺綵鳳簫。行是巫山翠龍駕。縹緲承露金莖直。宛轉昇月銀橋橫。靑浮東洛郯子叙。紫滿西關仙李行。我誤黃庭謫下界。一卧碧笠山一峯。天之蒼蒼仰正色。閶闔紅雲深幾重。未逐羣仙朝北斗。健筆欲柱南極天。天翁爲我召雲師。聆我一奏雲門篇。形形色色呈瑞霱。若霧非霧烟非烟。相看不厭自怡悅。凌雲詞氣飄飄然。興公解道赤城標。蘇子海市誇綺語。白衣蒼狗莫變態。散爲五綵凝三素。從龍可見澤萬物。上騰應作商霖雨。</text>
<title>醉歌</title>,<text>醉我千日酒。聽君萬古歌。萬古自回薄。宇宙能幾何。聖賢憲章昭日月。英雄事業流江河。千日酒萬古歌。白石粲粲山峩峩。</text>
<title>明月高</title>,<text>明月高臨古城。睥睨橫斜靑嶂影。楚客望來自霑衣。况我思親江海永。別後二十六盈虧。淸輝又滿高堂上。高堂鶴髮此夜愁。望子山高川路廣。看取天涯對月時。遊子亦同慈母情。箋天欲寄赤心風。瓊樓銀闕何崢嶸。關山一曲不堪聽。斗轉河傾猶未眠。長相憶在長安。安得恩環如月圓。</text>
<title>次都使君醉吟詩酒歌</title>,<text>南濠居士醉吟歌。天放吾朋詩與酒。酒酣放筆雜蛟螭。餘地恢恢刃無厚。千載之名一杯酒。江東步兵骨已朽。紛紛夸毗任傾奪。螳蜋捕蟬黃雀後。不管人間鐘鼎貴。但惜天上日月走。金光無術駐朱顔。杳杳三山戴鰲首。楚城編兵我得君。三同宛是平生舊。靑山抆虱對一榻。客夢幾驚敲茶臼。除却讀騷唯痛飮。共持盃螯手左右。三生綺語尙不忘。君我安知謫仙否。伯倫酩酊藐二豪。八詠何病東陽瘦。有時逸氣吐長虹。龍光欝欝衝星斗。不平無聊詩以鳴。酒債亦從行處有。黃花錦石九秋暮。醉中狂吟誰復咎。敬次 漢柱我吟先生千首詩。我勸先生百壺酒。先生醉興似伯倫。先生文藝如子厚。自古賢達愛詩酒。天壤之間名不朽。文章縱云一小技。耻居盧前在王後。人生懽樂復幾時。百年光景風輪走。擊節高歌將進酒。昨日紅顔今白首。七城風月閑者主。阮巷逢迎多故舊。幾開尊俎挹白墮。更將文字誇虀臼。高官不換醉鄕侯。酒鑪在左詩案右。凡有不平以詩鳴。獨知其趣中聖否。我於千里奉晨昏。南關木落山容瘦。江湘哀怨動騷人。侑以長歌斟大斗。政値風淸月白時。待公同遊三十六小有。醉吟歌天地萬物於吾何。吾將囊括大塊而無咎。又 漢章濠翁拔劒擊壺歌。激烈痛飮中山千日酒。晉時淸談尙玄虗。漢代風流能篤厚。興來落筆掃雲烟。作者高名垂不朽。大筆如杠酒如澠。意氣肯落扶風豪士後。人間榮辱一畫餠。碌碌世人爭疾走。江南江北萬重山。君獨錦囊奚童從馬首。白雲紅葉閉門得句時。酒樓詩社招集平生舊。欲將衰白問羣仙。安得丹砂搗玉臼。高山流水白雪曲。靑鶴左舞玄琴右。醉吟歌天地萬物於吾何。詩中之興酒中之趣有客誰知否。莫道秦坑焚醉籍。莫嫌飯山嘲詩瘦。不願長裾躡珠履。不顧黃金高北斗。百年酩酊卽吟哦。萬事何無更何有。君之賢達古嵇阮。靑白眼中人莫咎。</text>
<title>辛判府事 啓榮 挽歌</title>,<text>天有壽星公之壽。地有樂國公之樂。看公晩景卽地仙。賀公崇秩眞天爵。公是先朝玉堂仙。長裾玉珮趨文石。易象進退觀我生。行藏不煩季主卜。南山之南北山北。一笛一琴梅與鶴。摩挲金狄幾甲子。弱水蓬萊雲影隔。去歲行宮謁聖主。黃髮歸來同御席。公承顧問奏一言。請放七諫言路廓。明時達尊誰敢並。欲將羣生登壽域。寵祿仍隆判樞院。犀帶輝煌冠朝籍。西湖一曲感君恩。願效封人三獻祝。誰傳唐世九老圖。宛似漢時商山客。嗚呼小子夙撫頂。思量故事渾如昨。完山風雨哭王母。大尹深恩偏感激。窮魚未曝報恩腮。獨立乾坤雙淚滴。春來過公拜床下。邂逅良圖慰疇昔。望公顔色把公臂。隱几微言有酬酢。忽傳幽問未閱月。乘化而歸順其適。風流淪喪德業孤。尙惜遐齡未滿百。歌以挽公公不留。天遠湖山何處哭。</text>
<title>雨中對杜鵑花</title>,<text>春山移得杜宇花。石欄東畔雙株立。坐閱浮世幾淸明。戱看浪蘂狂蜂集。杜宇一聲一花開。花欲燃時江雨浥。謫仙醉暈金井頮。明妑嬌艶臙脂泣。却憶錦城紅濕處。騷翁綺語多生習。直待明朝爛熳晴。掬取綘霞盃中吸。</text>
<title>江閣納凉</title>,<text>朝來頗覺火雲爽。滄洲點滴靑冥雨。氣迎西顥仍徂暑。我自高卧淸凉宇。踈簾新簟映江色。露頂翛然搖白羽。嘲彼朱門褦襶子。觸熱走僵嗟爾苦。</text>
<title>鏡湖詞。送賀知章入道。</title>,<text>四明狂客自非狂。鳳兮高歌遊帝都。金門大隱玉帝臣。頎然道骨淸而癯。開元之間羽儀朝。綺陌無心其轂朱。在位淸諧雅吳語。觀世唯將藏玉壺。大兒李長庚。小兒杜少陵。飮中之仙游於酒。人乎五千言中悟知止。軒冕倘來聊寄吾。少住人間八十年。光景苒苒隨織烏。乞恩三章辭閶闔。碧霄東望冥鴻徂。侈爾御製新篇奎藻明。賜爾剡川一曲宸渥殊。千官祖帳上東門。嘉客於焉縶白駒。歸歟此行似登仙。越中湖山天下無。聖朝寧不惜賢達。遺榮入道期自娛。秋風命駕張舍人。暮齡乞骸䟽大夫。恩波浩蕩三百里。象外天遊超八區。南極老人翁獨壽。暘谷濛汜朝又晡。釣臺臨瀨翁自閑。酒星在天翁不孤。摩挲金狄度世客。拍浮酒舫明鏡湖。湖中風味肯許武子知。羊酪何能敵蓴鱸。荷花桂子碧雲香。烟雨樓㙜開畫圖。稽山禹穴恣探討。𥳽弄江潭明月珠。獨立振衣千仞崗。春來掛冠三花株。黃庭道帙靑玉案。伯陽眞訣丹砂鑪。蓬萊可到問羣仙。風袂長揖羡門徒。不然冥機雲卧千秋觀。典酒金龜誰與俱。</text>
<title>楊柳枝詞</title>,<text>妾家近住蘭渚東。門前楊柳春濛濛。垂絲拂君木蘭舟。長枝繫君浮雲騘。嫰葉藏鸎君不來。織得新愁烟雨中。莫敎攀折他人手。錦字先寄雙飛鴻。</text>
<title>汲江煎茶</title>,<text>童子夜汲滄江水。掬月和雲添茗鼎。侍臣未霑金莖露。三更肺渴思淸冷。品味誰論惠山泉。一椀爽然殘醉醒。坡翁釣石取深淸。試煎小團佳句並。</text>
<title>次洗兵馬行 月課</title>,<text>蜀道鑾輿來向東。萬方送喜謳歌同。二聖重歡穆將愉。日月淸光如再中。諸軍爭奏月捷書。大將誰紀雲㙜功。談笑封侯盡才傑。躍馬來謁明光宮。地拓橫戈略西極。天高倚劒淸崆峒。花門雪耻正飽肉。慘憺西北隨陰風。黃河不盡泰山小。李郭勳名宇宙少。廣平神謀天錫智。繄睨朔方廵杳杳。帝子專征作都統。盖世鴻業拄天了。金星兵氣落天狼。玉帳陣勢橫雲鳥。部曲寬閑鎭每靜。壁壘精彩㫌旗繞。五陵佳氣接鳳翔。紫禁仙仗千門曉。鉤陳玄武儼相當。太史雲物書春王。今朝漢社數中興。天子赫怒誅姦強。指麾羣公武定亂。欲法貞觀登杜房。文武衣冠識蕭相。尙書忠義磨穹蒼。更有風期起江海。恐是帷幄韓張良。宣光明哲惟我皇。寶曆重光邦命昌。莫道諸侯春不貢。可見重譯祥爭送。神功特書不一書。扶桑大紙繭如甕。皇彜景鐘載其烈。淸廟朱絃歌以頌。太液歡聲百囀鶯。閬苑春色蟠桃種。臣甫蓬萊昔獻賦。吐鳳文章空有夢。手抉銀漢洗甲兵。鴻筆寧辭扛鼎用。</text>
<title>憶赤城舊遊。寄道明長句。</title>,<text>今我不樂思赤城。赤城秋容南紀明。德裕之岡可振衣。茂溪之水可濯纓。嗟我季兮奉慈輿。一檄曾導湖中行。君恩錫我養老資。遺以衣章雲錦成。淮安故事幸連城。吏隱何嫌諫議名。昨賞喚仙亭中月。朝聽寒風樓外鶯。萱堂上壽八千歲。北斗不戾天不傾。瑤池春色醉碧桃。九霞香濃王母觥。錦瑟佳姬侑新詞。紫鸞仙人吹玉笙。舞袖翩翩綺席高。彩服銅章聯弟兄。兄酬弟勸樂且湛。膝下兒孫眉骨淸。定省之暇可遨遊。陟彼裳岳之崢嶸。孤雲兩角天一握。巨靈劈華高掌擎。上摩靑蒼下磅礴。日觀可與霞標幷。列聖金匱福地藏。太史文章星斗晶。書生不識關防勢。倚薄巫廬詞筆橫。時平城將號卧仙。彩旗風暖看春耕。沙邊孤嶼亦佳絶。洞門落花溪水生。竹裏行厨啓玉壺。擧網得雋供南烹。落日初霞憺忘歸。雙盖登舟蘭槳輕。翠壁空留判書亭。川華山影動簾㫌。碧梧枝老鳳不栖。寒葉騷騷踈雨鳴。林尙書亭翠壁上。有碧梧樹。 山翁每醉習池廻。街童拍手爭相迎。狂酲自笑速官謗。好事却隨離恨驚。歸來可稱遯湖客。不羡人間公與卿。淸秋渴夢劇呑江。尙憶漢宮承露莖。江城風雨遣重九。菊月又看三五盈。西樓昨夜鴈聲來。久繫長安遊子情。尊前病起獨自謠。使君風流誰撫箏。赤城雖樂早還家。共我滄洲魚鳥盟。</text>
<title>聞鴈曲走和兒輩</title>,<text>絳河西微星斗稀。雲際嗈嗈鴻鴈飛。佳人淸怨鎖洞房。錦字織罷流黃機。蕩子從征紫塞遠。書成何以寄寒衣。二十五絃誰度曲。空敎明月照羅幃。</text>
<title>賦得西湖似西子</title>,<text>越溪之姝天下白。杭湖之景天下奇。錢塘荷艶欲妬鏡裏容。南屛山翠似掃畫中眉。淡粧濃抺挹湖光。鴟夷一舸雲海長。謝客解道澄江練來照浣紗。石上嬋娟月吳兒齊發少海唱。借問舘娃宮中歌吹闋。東家誰效捧心顰。太湖洞庭擬非倫。蘇長𥳽弄秀色比傾國。自擅風流詞賦淫。千載名區竟是一尤物。却望汴宮烟柳愁人心。</text>
<title>松下觀碁</title>,<text>蘇子觀碁白鶴觀。五老峯前風日閑。我逢仙家爛柯客。相對古松流水間。紋楸落子谷鳥驚。蜩甲蛛絲心境空。天機不動碧山高。莞爾無乃商顔翁。</text>
<title>江樓觀漲</title>,<text>南山之陽殷其雷。北山之雲膚寸起。雨師風伯聽眞宰。泓底老龍遭鞭箠。霶霈三日洗炎欝。滄江五月淸秋似。我在龍山最高樓。大波軒騰捲洲沚。江源直自五㙜來。百川皆通淸漢水。靑冥幻出一溟渤。三湘七澤盃中視。仙峯欲戴六鰲去。獨障群流砥柱峙。蒼然楚望渺洞庭。岳陽大觀依俙是。河伯望洋徒自歎。天吳移海誰能使。萬斛舸艑泛似葦。兩涯牛馬行如蟻。鼉梁亘津作江橋。漁叟浮槎入山市。釣磯新失子陵瀨。沙村全浸長干里。滄桑何待閱浩劫。開渾疑混元始。詩翁宛若天上坐。八窓洞闢空明裏。玉案展讀秋水篇。文瀾浩蕩南華子。簾外晴暉蘸金柱。海門斜映散霞綺。少焉湖心銀闕湧。滿輪淸光絶纖滓。平生豪氣老不除。百尺元龍時獨倚。盪胷八九雲夢濶。擊水三千大鵬徙。北斗爲杯斟四瀛。筆寫靑天一張紙。</text>
<title>鶴城行 詞韻高低。叶于俚曲。令歌妓歌之。任安邊時。</title>,<text>鶴城誰道錦城樂。鶴湖何似西湖長。老子婆娑惜晩景。人代悲歡隨俛仰。曾從王父視篆日。尙憶童年纔舞象。壽星卿月耀北府。上章乞得專城養。中書撫石有流涕。東閣當衙增愴悢。重來自幸奉潘輿。湖嶠分符聯鴈行。天恩再荷錫老資。感君何嘗忘一餉。書生無策可安邊。獜閣寧論龍額相。提携玉劒出關遊。髮白唯當心益壯。畫角吹罷塞門霜。紫禁一夢懸仙仗。天高鐵嶺限南北。不斷華夷千疊嶂。金牛通五丁力。太華擘破坤靈掌。鳥棧逶迤百八盤。西望長安川路廣。崇岡環拱翼王陵。白雲長護蒼梧葬。寒食開門肅惟馨。守臣虔誠三稽顙。官居最是得仙舘。鶴城舘，駕鶴棲。卽迎賓試士訓兵之所。 大字凌雲題在牓。翩翩冠盖日邊來。幾度迎餞開樓賞。憑欄却瞻北辰高。拄笏遙對西山爽。文名縱愧列三王。節制可兼騷壇將。鳴鼉時復試書劒。北方之強爲藝亢。詩人武士雜龍虎。左集韜鈐右絳帳。文翁儒化我何有。定遠雄圖違夙尙。春來梨雪滿院香。香雪軒 落花簾幙茶烟颺。仙源封植比棠菱。玉洞 書院 尊賢公並享。凝香小閣 蓮堂 映綠沼。美人誰是紅蓮當。樂天詩。紅蕉當美人。 新詞飜與雪兒歌。勝似秋娘金縷唱。偸閑不顧簿書期。竹所肩輿時獨往。南川如帶抱郭流。水浴秋光明組纊。龍塘斗岸騁遠眺。遇景良辰懷一暢。樽前點綴瀟湘色。畫中依微華子輞。長橋百尺卧彩虹。柳磯晩繫漁人舫。金盤膾飛雪色高。丙穴蘋風頻擧網。殘霞零落海門外。浪城 津名 烟濤空漭沆。東臨盍觀元帥㙜。在鶴湖中 盪我胷襟雲夢曠。剗却平鋪賴眞宰。洞庭蒼然移楚望。沙峯獨立玉巑岏。馬踏棠洲行錦障。橫吹鐵篴倚靑冥。擊汰空明齊蕩槳。氣酣高詠動溟岳。白雪調希郢中響。大書扶桑五色繭。爛醉中山千日釀。髣髴子晉之鸞笙。披拂王恭之鶴氅。遨床逸興挾飛仙。四座風流俱跌宕。滄波一點見國島。秀色玲瓏鰲頂上。金蘭叢石是伯仲。帖玉撑柱眞巧匠。丹砂之窟入太陰。石扇長閉誰能攩。上封琅玕鳳鳥食。俯挹玻瓈紅日漲。欲揖安期羡門子。不辨蓬萊與方丈。鴻濛一氣二儀間。九點齊州何莾蕩。秋河望洋問海若。赤水求珠迷象罔。回車西指蔚藍天。二客孤僧同我黨。興王遺蹟覽雪峯。山名 沛中祥光通芒碭。道人天眼識眞人。解夢藏書金刹創。釋王寺 焚香瑤席聽梵語。桂墜丹崖秋月朗。參禪或笑醉中逃。問法方知詩更妄。恒沙遍觀又廣石。菴名 越壑穿林聊稅鞅。壺中九華卽斯境。峭壁飛湍喧石盎。淵有蟠虬閟凝湛。沉牛答雨祈靈貺。玄間喚起吸江渤。澤我蒼生逢歲穰。仍聞永豐 社名 似太古。別區藏世稀相訪。採藥童子學仙阮。耕田老翁歌擊壤。武陵流水在人間。春遊可溯桃花浪。中年好讀老莊書。自信傲骨從天放。筭來千劫亦一瞬。肯使志氣空凋喪。雌黃久絶世上議。汗漫猶存天外想。淵明賦歸莫嫌遅。曼容官滿何須讓。江河終是不廢流。風月還爲無盡藏。更躡金剛萬二千。拄我春風綠玉杖。</text>
<title>醉中得長句。贈洪泛翁，柳起之。</title>,<text>東方歲星金門隱。瑤池春色醉仙桃。靑蓮居士玉帝臣。采石弄月宮錦袍。風塵誰許謫仙人。落魄自道湖海豪。補衮空慚諫議名。寵辱三朝身幾遭。天威直壓惠文冠。漢廷丹檻嶙峋高。脩門咫尺隔弱水。新愁滿眼皆楚騷。放黜邇來得二子。玄亭竹舘連江臯。洪卿詞賦赤管煒。盛之玉堂擅英髦。柳州文華振瓊珮。天問欲辨崑崙尻。高歌白雪一揚眉。宇宙百年唯我曹。銀河碧海亦淸淺。流落三山奔六鰲。未追羣仙朝北斗。淸都幾日聆雲璈。多生綺語尙玲瓏。江山助筆驅波濤。笑倚漢江作春酒。醉看冠岳齊秋毫。四方上下逐雲龍。左右之手持盃螯。幽居可結半華約。閑隨沙鳥同翔翺。神奇臭腐元一槩。骯髒伊優難共遨。風斤須待郢匠斲。皷瑟寧混齊門操。對壘詩盟更未了。白戰詞鋒思一鏖。俗客敲門童不譍。月下時報山陰舠。</text>
<title>奉別安東府伯孟休徵</title>,<text>太白橫蟠鎭南紀。羣望逈秀千峯翠。黃池源發洛江流。淑氣扶輿蘊神異。散爲澶漫七十州。永嘉先膺觀政地。列城官重大都護。特選通才稱歷試。相門淸範百年後。孟君傑出靑雲器。先朝翰苑種卿材。玉佩華裾香案侍。天馬騰空秋鶚上。籋雲其步凌風翅。海湖宣化得君重。千里澄淸再攬轡。高㓗報國誰賞心。落羽驚彈困浮議。重入銀㙜控辭章。不向朱門通漫刺。世間榮落漫逡廵。暮景蕭踈外聲利。端居亦是荷聖明。况復名州擁千騎。邦家要重民社寄。按廉應諳任郡事。風謠待建嶺南節。暫許優閑資卧治。簿領自靜黃覇鎭。儒化正修文翁肆。判筆頻揮擘華手。政通人和題作記。看山拄笏映湖樓。暇日不倦登臨費。小杜睡足澤南州。白老官居天笁寺。全家道氣此行俱。偶似逍遙㓒園吏。但恨朋遊誰復有。東舃南符惱別思。江湖滿地行路難。白首醒騷獨顦顇。欲攬瑤華贈遠者。一粲逌然聊會意。觴君野席高雲凉。井欄秋生桐葉墜。期君何日羽儀朝。壐書有召恩光賁。遙空一點送飛鴻。有懷時寄相思字。杜詩。欻得文翁肆。</text>
<title>江樓夕望</title>,<text>老子婆娑興不淺。獨倚高樓臨渚逈。此曲朱門歌不得。竹枝聲中蕩漁艇。石欄東畔邀明月。冉冉氷輪上峯頂。泠然衣袖挾天風。新句欲圓殘醉醒。我釣維何鱮與鯉。子陵磯臨江水深。逍遙觀物各天機。雲自出峀鳥投林。誰能知我百年趣。我獨懷賢千古心。千古悠悠朝復暮。抱膝何爲梁甫吟。</text>
<title>權參議至叔挽</title>,<text>追酬蜀州人日句。杜陵悽悽求友篇。春城回斗又梅柳。水曹淸詩檢舊編。共誰詞翰與招魂。尙憶弱冠相識年。志曠千古入揚扢。神遊八極思騰騫。賞君逸氣初題柱。通籍時稱靑瑣賢。崇禮門前是君住。良辰行樂酣華筵。谷鳥睍睆爲君歌。園花爛熳迎我姸。百遍相過意未闌。恰有杖頭靑銅錢。忘形痛飮輒投轄。醉後躍馬江月懸。悠悠浮世幾判袂。嶺海停雲歲屢遷。丹山隔棲棲枳棘。傲吏何妨稱謫仙。舊遊更期長安樂。月城官滿雙鳧旋。久別渾疑度小劫。相逢各自驚華顚。筆底江山宛如昨。笑指酒星猶在天。醉眼怕君嗣宗白。閑愁嘲我子雲玄。樽前老興尙跌宕。身外浮名蹄與筌。彈丸秀句酬未已。日夕幽問胡爲傳。人生滿百或不滿。脩短皆隨司命權。天生俊才必有用。百纔一試何奪偏。江波嗚咽曙星稀。怛化欲與天公箋。銀㙜侍臣已冥寞。淡沲春光阿那邊。風流不見晉賢後。氣岸誰凌吳士前。我有斗酒孰斟觴。我有瑤琴疇賞絃。黃壚邈若隔山河。雪滿剡溪空繫舡。三號不盡寢門哭。謝樹餘慶應綿綿。</text>
<title>別楚山使君李文翁</title>,<text>南岳橫蟠天一半。碧笠城高白石爛。楚山官居在其底。葦嶺路繞天原舘。我昔編兵速官謗。尙憶醒騷吟澤畔。踏雪鴻蹤漫一紀。客夢已隨春雲散。李侯自是名家秀。少日聲華流輩冠。騏驥將騰歷塊步。豫樟可倚凌霄榦。向來志屈郞舍潛。偃蹇行藏軒氣岸。西江一曲可結廬。或掉扁舟乘欵段。爲憐淸守起爲官。忽得斗城黃綬絆。器是洪鐘噎微撞。坡詩。子歸治小邦。洪鐘噎微撞。 珍比隋珠挾輕彈。民社之謠樹佳政。日闢田疇安里閈。官暇淸遊宜理屐。內藏仙區輸勝觀。浮生離合固難常。白首龍鍾寡儔伴。杜門淸晝枕書眠。求友時聞黃鳥喚。治行最膺壐書召。重訪江樓迎一粲。</text>
<title>詠晩菊寄泛翁</title>,<text>重陽過後東籬菊。採掇孤芳秋興長。正耐風霜開較晩。一笑誰譬老徐娘。白頭三嗅佳期惜。有懷前脩殊不忘。屈子獨醒陶令醉。莫餐落英須泛香。此趣聊與飮者論。君把淸觴和余章。</text>
<title>畫鶻</title>,<text>素壁飛動雲濤湧。高堂新掛碧海圖。中有岩嶅立秋鶻。雄姿颯爽凡禽殊。自是長楊休羽獵。漢廷詞客落江湖。却嗟眞骨不受。粉墨形似良工摹。側腦驚怕梁間燕。㩳身走藏叢中狐。安得猛將如爾鶻。劒翮擊碎陰山胡。</text>
<title>別密陽使君李次山 李令自廣陵來寓竹里舘</title>,<text>奏君一曲廣陵散。竹館逢迎二三友。我和滄浪歌濯纓。孤舟幾繫磯邊柳。恩波浩蕩江漢廣。把釣渾閑演綸手。雙柑春興聽黃鳥。泛翁之句㙜翁酒。偏憐淸婉紫薇長。不管浮名流落後。自顧蹇拙任放浪。文字雷鳴是瓦缶。淸坐相看一笑粲。歲寒交情能耐久。君先賜環入脩門。風月倘思玄度否。忽聞左轓淸洛濱。嶺南樓高近南斗。我昔乘傳過斯樓。翠壁澄湍帶左右。曾遊恰是二紀強。風物入夢時矯首。武陵落花巫峽雲。昔人有詩君看取。好是翩然一麾去。萬事何無復何有。玉壺澆潑官醪淸。拄笏靑山對窓牖。美人爲政似道州。粲粲平生羞曲肘。別後那堪川路廣。應記西湖一畸叟。須將栗封和蜜餠。寄我筠籠爲母壽。杜詩。粲粲元道州。山谷詩。官如元亮且折腰。心似次山羞曲肘。</text>
<title>樓中與丁甥 道晉 相對。余問江東之勝。亦有三山二水否。答以蟾湖峭壁。可敵此景。余略以一詩評之。</title>,<text>江東客逢漢南翁。上游烟波一道通。問爾江東無此景。三山二水對窓櫳。後來誰道謫仙語。詩到漢南殊未工。蟾湖天壁偏一奇。流峙那專造化功。江山題品自高下。有同梅酒論英雄。最是蓴鱸季鷹興。布帆吾亦待秋風。</text>
<title>夜坐懷泛翁</title>,<text>月吐東峯如半璧。江雲隱映瞻維斗。停舟擊皷何郡客。水禽飛散磯邊柳。眼中不見意中人。我自忘言癡坐久。仍懷北麓洪泛翁。近來頗復中聖否。看花之遊擧網興。漫負良辰約何有。淵明楚調秪獨謠。琴撫無絃巾漉酒。</text>
<title>再和泛翁㙜山</title>,<text>良辰最是會良友。侑以長歌斟大斗。泛彼蘭舟待二客。我釣維鱮貫之柳。賓主江山共跌宕。百年眞趣應悠久。伯玉可與時舒卷。嗣宗不論人臧否。座中風流得君重。漢上雲物皆吾有。人寰細故來不盡。速宜就飮樽中酒。</text>
<title>菖蒲酒歌</title>,<text>五月五日江上㙜。流鸎勸我流霞盃。可讀離騷須痛飮。楚湘休吊靈均哀。淸樽新浸九節蒲。採取水鏡 堂名 池中栽。靈方延壽共度世。令節扶衰仍辟灾。服餌傳自安期子。昇仙玉舃超蓬萊。雲謠笑和白雪曲。碧香浮以黃金罍。蘭湯浴後三兩酌。怳擧羽腋天風來。坡老但斟門冬飮。陶翁漫泛菊花醅。我夢呑江消渴久。大藥誰駐朱顔催。靈丹若爲壽斯民。酌彼衢樽霑八垓。杜有鏡巧催顔。</text>
<title>寄鶴林李使君 行夏</title>,<text>鶴林風流宰。名家本出城南杜。得縣如斗大。恨未身紆丈二組。官同左轓淸穎尾。地褊何嫌長袖舞。仙區元自蘊秀異。况乃民俗最淳古。昔我登臨侍中㙜。奕奕天風腋欲羽。㙜前曉旭拂暘谷。㙜下碧雲迷玄圃。銀河水通金蘭窟。白玉樓餘叢石柱。鄭松江關東曲中語 鐵笛蘭舟泝明月。羣龍出戱馮夷皷。歸來壯觀已陳跡。閉門江岸慵眠午。時時淸夢落何處。白鷗沙邊海棠雨。金蘭叢石。雖是隣境。十里間相峙。俱侍中㙜眼中景也。</text>
<title>永日饒睡。江聲和夢。疑是雨也。覺來得句。寄泛翁，㙜山。</title>,<text>午倦昏昏輒成睡。睡訣新得西山妙。栩栩乎蝶鼾其雷。混沌之譜華胥調。夢中錯認江聲雨。水府怳聽魚龍叫。隔竹敲茶一欠伸。旱魃方行南畒燒。客有舊雨同來興。能憶綠簑滄洲釣。</text>
<title>柬謝朴仲八來訪</title>,<text>江樓忽逢斗川子。少壯幾時其顚華。莫逆于心囅然笑。醉來不覺山日斜。座上那空北海樽。盤中只摘東陵瓜。世外窮交卽我曹。漫向西湖佳處誇。</text>
<title>久旱歎</title>,<text>曰雨而暘自維夏。旱魃久行南畒槁。民是天民聖亦憂。六事古有桑林禱。聖與天通是一理。至諴乃感天心佑。堯湯之世其數然。此言近諛誰信否。河岳罏薰爲乞雨。斗不挹酒天如醉。久封五湖七澤水。欲鳴天皷羣龍起。哀彼耕夫中野哭。薾然扶携旄與倪。但聞有司急經費。苦樂誰察蒼生眉。山靄霏霏夕欲雨。數星明滅看天際。維玆之旱訟風伯。衆竅吹散重雲翳。門前江漢亦淸淺。湍瀨何能濡馬腹。井而飮歌帝力。雲安沽水悲童僕。</text>
<title>題金山寺圖</title>,<text>碧海之圖掛素壁。金山秀色浮金鰲。笁仙世界藏恍惚。大千起滅同微毫。別有珠龕閱浩劫。雪崖氷柱矗層濤。四顧無地忽有山。詩家割據傳風騷。龍帶晩雨歸水府。鶴警淸唳聆雲臯。中流樹影兩岸鐘。楚客繫舫鯨音號。妙高㙜上弄 一作吹 玉簫。最是陽明淮海豪。我亦因之起遐想。三山縹緲諸天高。畫史何從移此境。晴窓盤礴意匠勞。渾疑天姥夢中訪。若得麻姑癢處搔。靑冥浩蕩寄卧遊。融神髣髴乘輪尻。對之咫尺覺萬里。剪取安得幷州刀。</text>
<title>將進酒</title>,<text>黃河注波决崑崙。白日飛景淪濛汜。神農几蘧是何世。彭祖巫咸幾回死。靑山寂寥土一掬。宇宙幾人能久視。最愛酩酊酒中趣。古來飮者留名字。七賢風流五君詠。八仙文章謫仙子。千載之名一杯酒。江東命駕稱達士。琴自無絃巾有漉。北窓高卧觀太始。我方飮酣視八極。紛紛俗物毫塵裡。平居適意卽爲樂。寓形可識浮生理。戰爭誰禁左角蝸。榮名正付南柯蟻。神奇臭腐元一槩。獨立江漢高歌起。佳人錦瑟朱顔酡。金樽十千蘭陵美。傲睨二豪伯倫頌。淳寂一鄕無功記。大斗自酌賢兼聖。細故何論憂與喜。欲攀酒星八月槎。唐陸龜蒙酒星詩。何當八月槎。載我遊靑冥。 思封酒泉千日醉。莫讀離騷須痛飮。獨醒笑彼搴蘭芷。</text>
<title>題張中丞聞笛詩後</title>,<text>古來節義文章士。日星高名動寥廓。余感中丞聞笛詠。詠罷千秋涕橫落。睢陽當日月暈匝。陣雲茫茫呑古壁。壯士瘡起百戰。紫氣射虹忠憤激。獨上譙樓聽塞曲。殊異伏波門生篴。風吹律呂何處調。聲撼戟門秋宵閴。落梅折柳悲遠天。淸商急羽鳴淅瀝。胡歌四面蟻援絶。遙望北斗西方逖。若爲彈琴淸魏寇。誰使吹簫却楚敵。滅賊誓將報天子。關山月照江淮白。孤城無奈墮虜圍。錯莫天心傷毅魄。高文自可賁皇猷。廣庭未奏雲門曲。橫吹一闋壯心愁。和以淸詞響哀玉。白羽麾時筆如杠。字挾風霜堪動色。欲借長劒斬賀蘭。爲謝雙忠警羣慝。中丞又有詩曰。每厭黃塵起。時將白羽麾。瘡猶出陣。飮血更登陴。</text>
<title>丁君翊寄余書曰。昨夢相逢。歡若平生。余亦記前夜之夢。詩以答其書。</title>,<text>我夢身幻瑤㙜鶴。飛入蓬萊元化洞。洞中燦燦三珠樹。共與翔集丹山鳳。羣仙迎我上雲樂。緱山玉簫聞三弄。橫江東來振縞衣。頫視九點秋烟霿。戛然長唳求其羣。乃揖羽人仍飛羾。云是遼陽丁令威。莞爾相逢倐爾送。絳闕金扃君可扣。黃庭玉字余能諷。覺來怳疑天姥遊。異哉神交疇昔夢。</text>
<title>別栗峯李督郵 元齡</title>,<text>爾賦東風入樹鳴。余能賞音曾撫頂。髫齡開口思卽壯。筆力欲扛龍文鼎。題名金榜是餘事。祖範傳家猶挺挺。何不珥彤香案傍。却惜湖郵官獨冷。蘭陔潔羞遊子詠。奉檄初心悲喜並。拄笏誰道不記馬。游刃將看解肯綮。紅樹繞程驛樓晩。白雲陟屺京國逈。金門待詔卽有召。漢廷嚴徐應爾等。秋懷更耐判袂愁。野筵菊樽須酩酊。桐鄕訪余舊遊跡。喚仙亭下荊江艇。</text>
<title>謝朗城曺處士 敬璨 寄贈黃柚</title>,<text>月出山中讀書時。正値海樹霜落後。江南人家圍橘柚。洞庭秋光映軒牖。風流余非山東白。幾醉扶風豪士酒。金丸抵鵲不論錢。香霧霏霏繞座右。別有春日雙柑興。百囀流鸎堤上柳。尙憶球林橘洲畔。多少樓㙜今是否。天香羅帕隔蓬萊。獨詠江蘺憔悴久。誰從柚園摘新黃。寄贈聊謝湖中友。珍苞嫰色瀟湘姿。掃雪開門童子扣。定知陸郞懷裡感。續惠萬顆高堂壽。</text>
<title>別襄陽府伯柳子美</title>,<text>柳子沉冥藏酒社。醉後開編詠風雅。朝端舊遊諸老盡。獨立暮途誰知者。當時弱弟已華顚。幾逐雲龍同上下。春江逢別談未了。傲吏行色何蕭灑。我詠太白襄陽歌。送君習池山簡馬。莫敎迷花白接罹。有懷時寄新詩寫。洛山寺住金鰲頂。縹緲靈隱無根境。曉看初日拂暘谷。金柱紅盆相盪影。遙臨天下萬國東。黃道一輪光先昞。人寰鼾睡尙吹霓。獨自晞髮扶桑景。遨床移凭義相㙜。壯觀超然雲海永。但覺賓送令人老。誰繫靑天羲馭騁。嶠東九郡環瀛海。左轓今遣襄陽宰。五㙜楓岳近諸天。高頂雪盡春雲彩。拄笏官樓萬里眼。大白直澆胷碨磊。玉簫三弄碧桃下。興與沙鷗閑自在。葉令稱仙梅尉隱。晩景行藏知不殆。天星再周是歸期。我具扁舟江上待。</text>
<title>別朴鴻山還任</title>,<text>飛鴻使君過江上。秋日回車將復路。晨昏久繫遊子情。惜別冉冉年華暮。五斗未可秋毫小。專養猶供滫瀡具。先公之思以勖爾。爾姿孝友惟天賦。仲容自是靑雲器。超宗殊有丹山羽。一曲彈罷鳳將雛。三聲淚逬烏反哺。大家同征夙計違。爾去爾來心不住。寄我官樽澆楚醒。卧病楓林多白露。龍山九日明朝是。當與泛菊開淸酤。不待登高送將歸。皤翁獨對寒江鷺。</text>
<title>春日有懷。寄孟安東休徵。時住溫昌庄。</title>,<text>晉代風流永和歲。羣賢共脩蘭亭稧。洛社看花憶舊會。梅柳幾番春日麗。對景懷人題感興。隱隱湖山遠障袂。自君田園歸作賦。撫絃目送飛鴻逝。倦遊厭索長安米。朝端浪跡寄秦贅。陌上從他朱轂騁。肘後何須金印繫。溫泉濯髮勝洧盤。春服初成同楚製。三弄傳家白玉笛。九臯如聞孤鶴唳。乃祖神光射牛背。大名表閭星斗揭。黃閣淸風二百年。傑出雲孫名奕世。璽書曾褒穎川秩。風謠重採棠陰憇。紫泥恩除應有召。策駟行看京闕詣。杜門滄江我獨存。閑對白鷗眠沙際。正待樽前迎一笑。漫道相思曉頻啑。</text>
<title>生朝醉吟示二弟</title>,<text>自我庚申降。星紀周六旬。良辰召我烟景。芳樽壽我慈親。二季斑白童稚長。閑居賦就送喜頻。百年今日可娛樂。花下亭㙜漢之濱。黃鸝囀音遆管絃。白鷗忘機相主賓。繡豸恩華夢中事。江湖布衣願作太平民。窓前冠岳不改色。人代滄桑萬事新。引觴自酌詩自詠。我醉而歌爾莫嚬。</text>
<title>江上淸風</title>,<text>石樓宛在空明裏。俯臨湛湛長江水。爽籟起自靑蘋末。風有聖之淸者似。高居不受朱夏暑。正賴開襟披拂是。亭午凉陰生碧樹。薄晩微波漾綠綺。翛然北窓自高枕。㗳焉南郭聊隱几。最愛輕颸灑露頂。吹萬何須齊一理。䨥淸更添月華白。寫之玉軫流纖指。長吹一絲扶漢鼎。釣瀨誰是羊裘子。</text>
<title>山間明月</title>,<text>靑天有月幾人看。獨對淸光湖上山。金波㶑灧爽可挹。桂樹婆娑高可攀。誰家綺席窈窕章。姮娥最逞嬋娟顔。庾亮風流我不管。謝莊詞賦我不𡢃。白頭吟望靑嶂影。賞來淸景非人間。玉壺觀徹盈虗理。缺時如鉤圓似環。相思玄度良夜何。自酌一樽聊遣閑。君應和我月下謠。百坡求之淸潁灣。二篇與泛翁共和。</text>
<title>何時一樽酒重與細論文賦十韻。寄泛翁。</title>,<text>維夏綠陰生晝靜。喚友時聞黃鳥歌。爽氣微侵北窓夢。碧峯飛雨滄江過。樽前一笑更誰存。泛翁昔疾今若何。莫恨良晤坐成晩。節宣應自養天和。千歲之期十日飮。相思不斷如黃河。我有八詠江上樓。獨酌自謠和者誰。朱絲之韻白雪歌。賞君樽前風調奇。筆寫扶桑五色繭。手搴齋房三秀芝。曾聽貞元供奉曲。倘憶明光起草時。漫興誰酬靑玉案。文章高論且卑之。宇內至廣知者稀。曠古風期懷郢質。與君論交漫踰紀。久放滄洲吾道一。不知誰主復誰賓。左有琴樽右書帙。囅然一笑心莫逆。瞠乎唯恐交臂失。是中之樂樂無央。君子觀頤有貞吉。雪興旣違剡溪舫。春遊又負樂遊園。年華冉冉風景轉。世界驅驅爭奪繁。或値佳處一舒嘯。萬事默傷垂老魂。江漢久懸徐孺榻。風月誰開孔融樽。逢人不語隱几卧。括囊須看六四坤。萬古淸風一北窓。卷裏陶翁聊尙友。閑眠不管蝶化夢。宴坐何嫌柳生肘。伯勞飛燕水東西。世事從違復何有。滄浪濯纓詠而歸。冠者在前童子後。君詩自妙有聲畫。我憶同斟無事酒。脩名不立老將至。世人自智余自憃。摧輈何必太行路。對面眞是九疑峯。樽前漫歌行路難。咫尺脩門深幾重。午夢乍回江聲湱。詩興正和山色濃。招君不賦桂樹篇。將進酒勸琉璃鍾。我老不復從前樂。索居江湖寡儔侶。㙜山抱病梅澗厄。結習未應忘綺語。孟雲卿與金華伯。同調風流亦貽阻。石樓岸幘高雲凉。綠樹如幢繞沙嶼。此間自是會心處。賦詩臨流可容與。孔昊上下閱墳典。斯文正繫三光麗。江河不廢傳藝苑。宇宙長留自書契。壯夫雕篆我何癡。童習白紛猶玩愒。千編揷架慵不讀。綠塵栖卷絲虫翳。期君對榻一揚扢。西窓剪燭傳盃細。一室之內可自娛。案上詩書皆雅言。惠子五車能遍讀。鄴侯千編要細論。時有玄亭載酒客。一驢雙童來扣門。刻燭催詩金燼落。揮麈交談玉露繁。向來夸士慕鐘鼎。誰識會文心賞存。賞君風骨昂昂鶴。更憐詩態藹藹雲。命駕時從江路長。稍喜淸區無垢氛。提壺山鳥解勸酒。擎硯稚童能綴文。氣酣瞪目奇句發。筆力欲掃千人軍。豪興未闌躍馬去。俗語囂囂醉不聞。</text>
<title>大玉示南巷謠。答以西湖曲。次其韻。</title>,<text>君寄南巷謠。我酬西湖曲。百年西湖是我樂。無官可號醉鄕侯。有夢時遊華胥國。我自逍遙適其適。鵬失扶搖六月息。衣從楚製勝繡豸。盤具蔬糲若瓊飴。天心有從或有違。世事一是還一非。獨立乾坤浩浩歌。其曲激昂其聲和。脩名不立老冉冉。少壯行樂無幾何。搢紳朋比誰始俑。蟻闘南柯蝸左角。蜀道靑天行路難。長安白日脩門隔。玉佩長裾有何好。寥濶滄洲寄吾道。嗣宗眼白休臧否。叔寶談玄須絶倒。遯湖同與魚龍蟄。二儀茫茫風雨積。魏瓠當浮五石樽。隋珠莫彈千仞雀。最賞雲物集爽塏。江似西興山北固。江山應自閱浩劫。風景豈曾殊今古。白戰騷壘功不敗。八詠樓中有文會。晉賢何爲托竹林。吳士漫自思菰菜。避矰唯聞鴻鵠逝。當門誰欲芝蘭刈。宜遵括囊六四坤。古有伯倫善閉關。不讀東京黨錮傳。朝政休言居下訕。時向汀洲可步屨。嘯詠翛然閑興寓。釣㙜烟雨垂綸坐。社筵春日携筇赴。鼓作老氣已三竭。醉睨猶能空俗物。象外淸區閑是主。虗舟觸人褊者何。曾怒鷫鸘裘典酒家。胡憔悴獨醒。笑彼楚大夫。懶性何須整冠裾。禮法元來嵇阮踈。誰與徜徉而跌宕。獨自寢卧而游居。一室之內聊寄傲。修琴擬奏猗蘭操。願學和光混世羊裘子。吊爾西山之餓東海蹈。人間華屋落山丘。何異蟪蛄疑春秋。乘除萬事不自料。尙容樽前開口笑。幾度逢君爛熳情。眼界自寬心地平。君居南巷何偪側。家徒壁立書滿床。白頭知君是少游。諒爲志士多慨慷。岳翠不改終南色。紛紛新議從何起。應懷白璧待高價。休道靑霞欝奇意。玉壺觀世閱滄桑。不盡蓬萊淸淺水。蓬萊雲氣近乘龍。萬言射策君東堂。相如行見赤車召。方朔倘期金門藏。君家月城家聲大。器宇天成孝友姿。何論斗印繫肘晩。更恨蟠桃結子遅。床頭詩卷幾光陰。長慶風流復見今。小牋頻枉彈丸句。大篇重贈寡和音。直照氷壺一片心。</text>
<title>杜門吟</title>,<text>杜門不出長安陌。七載朝端鐫仕籍。江山養豪我養拙。獨對殘書娛寂寞。得喪榮枯俱坐忘。闋處心通虗室白。世議雌黃任爾爲。高卧石樓閑几席。躬耕手釣渾自懶。日晏厨空立四壁。拄腹文字未救飢。抱膝孤吟動寥廓。詩成亦無同和者。自詠自寫聊取適。逢人莫惜沽滿眼。遇興同傾深淺酌。春城桃李媚烟景。看花何恨玄都隔。簾外晴波正浩蕩。野航恰受三兩客。</text>
<title>麥隴叟</title>,<text>時雨好入農家詠。翠浪飜雲平覆陌。沙上荒田試春作。野翁多收十斛麥。釀酒若蜜不易婦。團餠如月能餉客。翁乎一飽百憂失。醉卧田間高枕石。</text>
<title>金川舘。古有建碑。書廻瀾石三大字。隆慶年間。皇華使許翰林國詩筆也。魏給事時亮五言律。亦鐫于碑陰。撫古興思。次許韻。海伯時。</title>,<text>有峨螭石翠崖裏。太史健筆長虹起。廻瀾三字大如斗。硯池留作金溪水。晝夜風雷出嵌空。砥柱獨障雲濤中。想見毫鋒扛鼎力。平原北海爭其䧺。能令片碣賁天東。秀句亦奪玄造工。臨風三讀玉有聲。怳是羊瀾五老峯。許翰林詩平川蜒蜿遙山裏。岸轉沙窮翠屛起。廻作澂潭玉鏡開。一片芙蓉揷秋水。芙容秋水照晴空。雲錦參差圖畫中。壁立千尋勢不倚。衝波逆障何其䧺。世間萬水総流東。誰當橫潰皆天工。君看萬古黃河上。片石孤懸砥柱峯。</text>
<title>戱題西江聾石</title>,<text>老石屹立西江上。笑爾頑然亶不聦。雲根磅礴氣猶洩。水聲澎湃聞應通。伊我塞耳浮世事。獨取爾聾聊與同。落星化石何處湖。聽蟻闘牛誰家翁。坐我春灣爲釣石。試拂烟簑一絲風。落星石在彭蠡湖。殷仲堪父師聞蟻動謂牛闘。</text>
<title>月下觀濤。有懷泛翁。</title>,<text>碧落新秋霽月來。倚樓獨酌黃金罍。雨後烟濤漢之廣。銀闕正湧銀山堆。楚望蒼然雲與夢。欲掛高帆萬里開。乘風破浪將何適。誇河望洋空自咍。盍觀廣陵八月望。健筆携君枚乘才。</text>
<title>病中書懷。奉壺谷求和。</title>,<text>江山遼落萬里勢。撫絃目送飛鴻逝。石室端居一病翁。暮途獨立人間世。不復醉翻九霞觴。願乞長生丹一劑。愁侵瘦骨漫崢嶸。詩帶寱語何啽囈。近憶東華壺谷老。開卷日哦富淸製。綺麗爭傳江鮑後。風格直造開天際。漢代金吾最貴游。試看斗印肘後繫。醉來走馬章㙜下。莫向粧樓畫眉細。我有閑吟誰和者。歲晏滄洲門獨閉。木落波寒詠楚騷。客有新聲孤鶴唳。天機衮衮西景徂。南至玄陰微雪霽。梅窓一樽那共斟。倚枕相思曉頻啑。</text>
<title>道明寄贈新造虎頭枕。題七言二絶求和。以古風五句。合其韻戱答。</title>,<text>壯士握戈如虎猛。雪山縱獵風旗騁。白額橫行誰敢攖。忽彎烏號滿月影。殺聲雷吼蒼崖裂。百步雄威失負嵎。摩頭斲枕何類狗。探穴無乃得小雛。大槐邯鄲夢可警。北窓淸風聊倚吾。</text>
<title>奉和壺谷。再疊長句。</title>,<text>江山暎發繞體勢。石樓不動雲水逝。君隱金門久耀歲。我藏玉壺聊觀世。瘦盡休文腰帶寬。扶吾藥餌須良劑。天時人事漫相催。倚枕閑愁和睡囈。狂心忽思灞陵獵。風雪短衣從楚製。淸興誰回剡溪舫。漭沆氷浪圍沙際。魯門海鳥金奏眩。眩症方苦。 漢津風檣弱纜繫。自娛斯文惜暮景。篆鑪香烟裊裊細。眼空千古書幾編。神遊八極關不閉。讀君詩章振綺語。顧慚凉韻等蟬唳。欲和縞帶銀盃句。寥濶江天獻新霽。起坐寒房孤燭畔。病中有懷令人啑。</text>
<title>三疊前韻。奉壺谷求和。</title>,<text>壺翁詩筆縱橫勢。岳色競秀江流逝。長句灑牋醉墨濃。字法詞華晉唐世。幾贈風流綺麗篇。但惜珍甘薑桂劑。何不送煎藥。爲戱言。 雪後郢曲是新聲。夢中江錦非虗囈。最賞騷壇楚調高。琳琅爲佩芙蓉製。江湖不數諫議名。八座台班霄漢際。暮年猶存漁社約。廷尉小駟磯邊繫。一醉何須錦瑟傍。春來野席傳盃細。應嘲癡叔已白紛。八詠才情渾欲閉。獨立江臯如病鶴。寒月寥天時一唳。樓外羣峯玉嶙峋。巽二滕六吹還霽。漢濱梅萼初破臈。意中之人思卽啑。</text>
<title>次唐詩漁父韻</title>,<text>磯上暮烟橫。磯下秋江淸。悠悠垂釣者。遺世藏其名。浦雲帆一幅。獨伴鳧鷖宿。貰酒入旗市。鬵魚燃楚竹。試問江天漢客星。雲㙜釣瀨君何居。應羞白髮渭川叟。意在玉璜非爲魚。</text>
<title>命客絶冠纓歌</title>,<text>天河漫漫北斗燦。夜宴章華歌吹聲。宮中行樂樂未央。有鳥不蜚亦不鳴。侍女嬌舞朱顔酡。綺筵煌煌燈燭明。長風吹落十丈紅。暗裏惡客挑心兵。紅袖攖冠者誰子。敢訴君前鳴不平。秋波似劒斷客膓。玉腕如椎挽六丁。永今夕兮樂莫樂。王命四座冠不纓。楚姬錦瑟不可旁。趙客曼胡誰復攖。君心藏疾量如海。濯之何取滄浪淸。絃管激奏諧終宴。酒令仍催飛羽觥。夜闌賓客色不動。爲君萬壽肝膽傾。楚王元自大度寬。一輟鐘懸操伯盟。報德終是挈戈人。晉與楚閧思北坑。明朝更放雲夢獵。力扛休問周鼎輕。</text>
<title>和秋潭兪伯圭韻</title>,<text>桂秀丹崖西顥凉。君住白雲山之傍。郢曲遙傳寡和篇。華牋落我讀書床。詠罷三嗅東籬菊。晩節寒香能傲霜。菊制頹齡可餐英。三逕蒼苔秋雨荒。石樓端居寒太早。蘭畹休敎雪霰雱。故人別久書斷絶。時聞獨鴈渡淸湘。少壯一笑幾人存。靑眼高歌瞻四方。欲論文章千古事。頡頏騷壇霞佩香。捴爲相思歲華暮。江流曲似九回腸。章成共和南壺翁。白首知音猶未亡。</text>
<title>再疊述懷</title>,<text>水調歌闋玉宇凉。蘇子心懸帝座傍。若有三朝白髮臣。金華經幄侍御床。寵辱頻驚四紀間。身同老栢閱星霜。閶闔雲深瞻斗極。翩然乘風下大荒。自放江湖是余樂。序逼天寒雨雪雱。一樓秋思最蕭瑟。醉讀離騷休吊湘。上苑榮枯幾許樹。鳳巢西隔飛何方。濯纓滄浪詠而歸。製我荷衣蘭佩香。時題閑興伴梅菊。綺語何妨石作腸。樽前莫奏行路難。黨議凡楚誰存亡。</text>
<title>申留守寅伯挽</title>,<text>江都開府廊廟具。維岳降神誦周雅。相門淸議自泮璧。漢廷待詔推董賈。玉佩長裾歷華省。鵬搏九萬風斯下。天官克讓是美事。藝苑高詞誰和者。豪氣崢嶸老不除。落紙雲烟醉毫灑。盈盈秋水遙相望。一半分華詩酒社。八詠樓對二水洲。俱曰江湖余樂也。宇內百年能幾見。並世休道知音寡。儒館論文共秉燭。兵厨盍簪頻擧斝。壓座風流擅勝集。可惜耆期天不假。終南山色映虗簾。廣津江水流如馬。我欲挽公逝不留。御風眞游壙埌野。</text>
<title>石㙜爲風雨所壞歎</title>,<text>二江之廣百川會。石樓高枕波聲大。簷霤淋浪十日雨。倒捲洪流砥柱外。有客嘲余移山愚。直矗一㙜臨釣瀨。微禽銜石蟻成垤。力爭風雨爾何奈。若保卽墨板鍤具。自董園童寧玩愒。天雨墻壞詩有歎。藥欄沙崩撼湍籟。百事渾如杜陵拙。九仞成虧惜何最。浩劫長望靈珠㙜。峨冠屹立江如帶。隔江峯頂。爲冠岳靈珠㙜。</text>
<title>雨夜懸燈。病枕起坐。呼孫兒開硯灑牋。奉呈壺谷金華台案。</title>,<text>一病消瘦淹徂暑。獨立暮途寡儔侶。文衡都憲是達官。肯遣朱軒臨漢渚。人間泛愛白首稀。况復知音誰許與。佳期冉冉東逝水。一樽盍簪天雨阻。三更起吟孤燭畔。渴夢呑江襟欲貯。萬事蕭條身健否。風流倘復誇豪擧。漁簑有句滄洲叟。我釣維何貫柳鱮。</text>
<title>曉雨飜江。病枕不寐。聞舟人相語。</title>,<text>夜色渾似瀟湘雨。江渚獨欠斑竹樹。寒聲颯颯菰蒲鳴。楚客落帆依南浦。試問湘靈鼓瑟絃。幾送風雨魚龍舞。休文瘦盡病未眠。枕席爽添風水響。擊節南華秋水篇。漭沆但覺江之廣。暝踏孤舟何處翁。獨自持竿未張網。猶能得雋換酒否。去曬漁簑朝日朗。</text>
<title>晴後漫賦古風</title>,<text>左有公堂右江舘。嶺湖帆檣集南岸。霽後烟波簾箔明。最宜揚舲上下看。美人當樓楊柳暗。漁童蕩槳鳧鷖散。旗亭百隊開酒壚。莫貪估客多錢貫。萬斛安流鳳翔濶。五兩輕風燕尾渙。近聞漕㙜二十艘。魚龍惡浪飜白粲。可哀安興㓒山間。幾百蒼生沉海畔。鳳翔，燕尾地名。</text>
<title>病枕漫筆</title>,<text>江樓聽雨不眠翁。問夜何其執燭童。行雲度空獻新霽。月華欲曙淸漢東。簷間稍喜雨聲斷。起坐乃覺精爽通。倦遊寧隨鐘漏盡。厭向長安踏軟紅。急景西頹濛氾畔。歲晩滄洲吾道窮。叫嘯同與魚龍蟄。日涉安流繫孤蓬。自我少也行至老。號以無非無是公。江漢風流幾賢達。宇宙文章誰獨雄。醉後欲揖橫江鶴。一點奎光澹碧空。臨流三叫句漫成。大夢誰覺質莊蒙。</text>
<title>午憇樹陰 未釋褐時作</title>,<text>旱日烘炎爍南極。薄晩風生羊角轉。火雲遮天不作霖。龍卧深潭閟雷電。客行五月暑無傘。左嚲吟鞭右搖扇。冉冉征途二載間。世外靑山迎好面。山前高樹可休思。滿席繁陰當午遣。最愛團團一盖靑。睍睆時聞鶯舌囀。解衣盤礴露頂卧。爽籟來我松風院。頹然欹枕便忘我。夢入南柯酣蟻戰。龍鍾樗櫟羡汝壽。一凉恩深千里倦。湘江風雨庇天子。大夫秦封功豈擅。書生結習弄鴻筆。欲著屛樹將軍傳。安得移栽靑瑣庭。却令四方淸陰遍。</text>
<title>建除體和梅澗</title>,<text>建康春酒美。托情昏冥境。除醉盡強愁。良辰召烟景。滿酌金叵羅。對月成三影。平居有所思。我友詩淸警。定是謫仙語。曲高難和郢。執牛耳者誰。騷壇授子柄。破硯供筆耕。笑我啖畫餠。危冠凋壯髮。廣陌蹙高騁。成虧寓昭琴。獨立江漢永。收心返眞性。混跡從幽屛。開軒賞新晴。黃鳥頗三請。閉門麾俗駕。俟君共酣詠。</text>
<title>次泛翁八音律韻</title>,<text>金蘭襟韻共芳隣。漢渚風烟四望新。石爛山川疑赤壁。磯閑漁釣學玄眞。絲棼萬事將遺世。筆落千篇更絶倫。竹舘時逢乘興客。玄亭賴有賞心人。匏何久繫非吾道。玉自爲炊任爾貧。土炭元來從嗜啗。軒裳倘復佇經綸。革華著傳文爲戱。歡伯攻愁酒正親。木鴈不須論禍福。冥靈同企八千春。</text>
<title>和泛翁玉連環</title>,<text>夫何二客醉如愚。心與閑雲倦鳥俱。八斗文章將底用。十洲風月可同娛。天留薊子摩金狄。人憶仙房隱玉壺。一度望君還一悵。長裾拙袖任相扶。</text>
<title>和泛翁回文</title>,<text>風簾一縷篆烟香。爽氣炎雲逗雨凉。通望晩湖晴景勝。東樓竹樹遠蒼蒼。</text>
<title>三五七言</title>,<text>拂詩篋。開酒壚。簾動風生竹。庭空月轉梧。髩與雪峯相對白。夢隨春鴈一行徂。</text>
<title>淸明日題句。自一言至十言。同日寒食。</title>,<text>淸。明。昨雨。朝晴。楡烟改。杏酪呈。移航野渡。遊騎春城。是日逢寒食。誰家買熟餳。愁裡佳辰幾過。老來樂事難幷。花開花落殊山色。人哭人歌雜水聲。參寥入夢石泉新語。侯穆題詩梨雪閑情。偏憐杜陵伏枕書空字。漫憶鹿門携家上冢行。二十四一百五棟風梅雨。南山南北山北宜釣宜耕。</text>
<title>短歌行。贈泛翁。</title>,<text>今我不樂。日月其邁。逝者如斯。江水浼浼。寄形宇內。少壯幾何。朱顔忽皺。玄鬂已皤。久隔脩門。佩蘭延佇。吾道滄洲。漁釣爲侶。流坎華槁。素性莫違。㓒園齊物。漢陰息機。瞻彼同好。孰從斯遊。候爾竹舘。會我石樓。夏景初舒。佳期未晏。淵魚潑剌。谷鳥睍睆。有琴可絃。有酒可觴。援筆理詠。藻思何昌。邇來睽濶。我懷如結。何日良覿。我心則悅。</text>
<title>醉後我倚舟中。泛翁立岸上口號。</title>,<text>月滿潮平後。仲美。 歸舟且少遅。稽山賀老在。國卿。 狂是謫仙知。美。</text>
<title>試院秉燭</title>,<text>星月通䨥闕。仲美。 親朋共一樽。伯涵。 三淸高宴會。美。 誰復賁恩門。君實。</text>
<title>騎省直中</title>,<text>省中岑寂獨吟詩。寅伯。 更有何人勸玉巵。伯涵。 雪霽上林多氣色。寅。 萬年枝上五雲垂。仲美。平生最愛沈休文。詩律看來藹似雲。寅。 留待一樽淸漢約。孤篷先繫二江分。美。</text>
<title>玄石會。抽瀛奎詩韵。</title>,<text>好雨留佳客。弼卿。 淸歡寄漫吟。仲美。 不須憐落蘂。國卿。 猶可坐繁陰。起之。 捲箔看雲起。美。 呼盃任日沉。弼。 江湖容我輩。共保歲寒心。國。諫議江湖客。美。 烏㙜潦倒身。弼。 開尊仍好雨。國。 對榻揔閑人。仲翊。 斜日宜垂釣。起。 微風可岸巾。美。 此間淸事足。弼。 何用枉趍塵。國。</text>
<title>玄石座中。逢茂朱府宰趙嶷望。聯句贈別。</title>,<text>湖上行㫌枉。江南信使稀。國卿。 田園今覺是。樓閣舊遊非。仲美。 地卽仙區勝。民須惠澤肥。起之。 不妨成吏隱。爲政本忘機。國。</text>
<title>會樓中</title>,<text>寂歷靑楓岸。蕭踈翠竹園。仲美。 經旬病相阻。遇境興猶存。國卿。 水籟煩襟爽。霜華老鬂繁。起之。 孤舟倚醉客。待月下江門。戒休。</text>
<title>逢任文仲抽韵</title>,<text>漢渚秋將晩。吳門客未歸。仲美。 霜凋籬菊破。沙軟水禽飛。文仲。 嗜欲天機淺。榮華昨夢非。美。 何當共携手。長嘯拂塵衣。文。</text>
<title>竹舘</title>,<text>把酒高樓夕。寒江散薄陰。國卿。 悠然二客興。共是百年心。仲美。 詩句論長短。交情較淺深。君實。 不須催返駕。聽我醉中吟。國。</text>
<title>與諸友會江樓。抽古韵。</title>,<text>客興登樓晩。春醪蘸甲寒。仲美。 野橋梅尙早。弼卿。 江岸雪初殘。文仲。 只惜臨歧別。起之。 休歌行路難。國卿。 向來驚聚散。道明。 何日更相看。戒休。</text>
<title>柳子美，權至叔，洪國卿，金夏卿，洪伯涵，李君實諸令公來會。別安東府伯孟休徵。抽古韵。</title>,<text>雨意渾江岸。秋聲在樹梢。至叔。 一樽仍勝會。國卿。 千里亦神交。仲美。 解紱初心遂。夏卿。 歸田素計拋。休徵。 玆行不落莫。醉句豈推敲。伯涵。</text>
<title>李次山來訪。抽韵。</title>,<text>高閣斜陽晩。次山。 澄江客棹廻。戒休。 偶成聯榻興。頻喚過墻盃。仲美。 投轄須終夕。山。 題詩且莫催。休。 秋晴端正月。更約上東㙜。美。水蓼秋光淡。山。 晴沙鷺夢寒。休。 境偏容拙袖。山聳似峨冠。美。 興到三盃酒。山。 樓臨八節灘。休。 靑蓮自仙韻。一曲和應難。美。</text>
<title>逢李行初夜坐。令兒輩呼韻。</title>,<text>宿舸依沙岸。風砧辨水村。仲美。 寫詩頻剪燭。邀月共開樽。行初。 江漢餘生寄。田園晩計存。戒休。 新愁聞早鴈。叵耐髩霜繁。美。遠峀秋容晩。高樓夕氣澄。休。 月星搖倒景。行。 鷗鷺宿張燈。野席纔逢節。美。 淸樽更得朋。江風衣袖爽。行。 心照玉壺氷。美。</text>
<title>座中抽韻</title>,<text>幾下迎徐榻。唯堪讀楚騷。仲美。 論文曾有約。乘興敢辭勞。國卿。 屋角雲猶凍。簾鉤月未高。美。 元龍湖海氣。到老不除豪。國。</text>
<title>逢柳子美，李君實兩令公雨夜聯枕。抽韻。</title>,<text>秉燭逢塲興。仲美。 連床話舊情。子美。 秋聲和雨爽。君實。 雲氣入簾淸。美。 世外諸緣屛。實。 樽前一笑輕。美。 明朝相送後。實。 更約出江城。子美。江雨夕仍夕。遊人歸未歸。子美。 梧灘秋水大。冠岳暮雲微。仲美。 老去心猶壯。杯添興不違。君實。 浮生如此樂。莫惜典朝衣。尹生。</text>
<title>與泛翁抽韻</title>,<text>雨後登樓興。江山氣象新。國卿。 淸談遺俗物。深酌道吾眞。仲美。 浮世任榮落。名區忘主賓。國。 相如文似者。肯作倦遊人。美。</text>
<title>慈懿王大妃慶節。驪陽府院君閔公 維重，參贊呂公 聖齊，吏判李公 敏叙，禮參洪公 萬容，護軍慶公 㝡，參知沈公 攸 會于騎省。是時上憂冬旱。祈雪于宗社未數日。有徵應。羣下莫不驩抃。相與聯句以志喜。工判申 晸 寅伯書。</title>,<text>聖主憂民切。寅伯。 休徵驗歲豐。伯涵。 踈踈初集霰。彜仲。 密密細隨風。仲美。 瑞氣重宸繞。樂善。 歡聲八域同。希天。 天心知降祐。慶節倍呼嵩。持叔。</text>
<title>座中贈李都正士安</title>,<text>芳洲晩色坐來多。公子騎停白玉珂。國卿。 勝日留歡酬夏景。夕陽歸興浩烟波。仲美。 盍簪君有重尋約。傾盖吾成七字哦。起之。 三處西湖無不可。且從佳境待相過。國。</text>
<title>對洪國卿，柳起之，李士安聯韻。</title>,<text>氷簟留人暑氣淸。仲美。 流鶯五月聽江城。國卿。 晩洲潮落風帆過。起之。 高閣杯行夕籟生。士安。 遠屈宗英供勝眺。國。 閑邀詞客賦新晴。美。 歡呼一任顚狂態。起。 世外逢迎不用名。美。</text>
<title>抽唐詩韻。別柳起之。</title>,<text>山盤正合摘靑梅。仲美。 風雨尋君好意開。國卿。 柳外流簧鶯語閙。起之。 簾前窺硯燕飛回。美。 元瑜赴幕何當返。國。 彭澤投簪可復來。起。 將別一尊宜更醉。美。 他時應憶倚樓才。國。</text>
<title>會竹里舘。抽明詩韻。</title>,<text>潮落沙晴江水平。國卿。 鬂絲相對鷺絲明。仲美。 漁人擧網銀鱗細。伯涵。 野客談詩玉露淸。起之。 白雪政宜歌爾曲。國。 滄浪聊自濯吾纓。美。 憑欄醉興眞堪詑。涵。 向晩微風送櫓聲。起。</text>
<title>會樓中</title>,<text>聽君新作過黃初。畫出西莊水竹居。仲美。 佳節纔經七月望。淸談還勝十年書。國卿。 高樓近渚波光漾。古樹迎秋夕照踈。起之。 何似雪堂同二客。酒肴兼得細鱗魚。戒休。鴈陣橫斜下晩沙。休。 長竿晒網是漁家。美。 吟成謝眺澄江練。國。 光照文通綵筆花。起。 多少樓㙜銜落日。休。 蒼茫烟樹點歸鴉。美。 門前解纜何須促。起。 帶月西村路不賖。國。</text>
<title>抽古韻。送起之赴幕。</title>,<text>江村薄酒也勝茶。仲美。 野客平生淡不華。起之。 誰遣故人歸幕下。國卿。 還憐令弟滯湖涯。仲玉。 相將新句題桐葉。更待佳期泛菊花。美。 醉倚曲欄吟望遠。國。 舊盟猶在白鷗沙。戒休。</text>
<title>追錄酒席聯句</title>,<text>罷酒高樓日已斜。將還留待月生華。弼卿。 樽前冉冉垂黃菊。樹外依依度暝鴉。君實。 野渡客稀舟繫岸。亭臯秋晩葉埋楂。仲美。 携來謝眺驚人語。練似澄江綺似霞。國卿。</text>
<title>復抽瀛奎韻</title>,<text>江湖棲泊淡如僧。弼卿。 聲利營營過耳蠅。仲美。 仲擧對徐風滿榻。國卿。 廣文留杜雨侵燈。仲翊。 團欒更托忘年契。起之。 遅暮還思繫日繩。弼。 百遍相尋吾不厭。美。 高樓簪盍捴佳朋。國。</text>
<title>復會玄石。抽瀛奎韻。</title>,<text>薄晩澄江散綺霞。仲美。 蔭磯垂柳恰藏鴉。國卿。 懶拋塵世無窮事。仲翊。 會趁芳園未落花。起之。 病後閑情詩捴廢。美。 飮中眞味老逾加。國。 山陰返棹何須促。留待虗窓月透紗。起。</text>
<title>對兪萬初抽韻</title>,<text>江漢眞成漫浪遊。萬初。 樽前逸詠賞風流。日邊城闕無多路。雨後烟濤不辨洲。仲美。 碧樹蟬聲催薄暮。銀河鵲影散新秋。初。 明朝竹舘同尋約。美。 更擬題詩物色留。初。</text>
<title>訪李次山。座中抽韻。</title>,<text>江風獵獵打寒窓。次山。 卧雪騷翁却喜跫。仲美。 興挑詩城相與敵。山。 酒攻愁陣欲全降。休官林下那看一。美。 散跡湖邊自作䨥。且別督郵千里去。山。 陽關詞闋是新腔。美座中魚川姜督郵來辭。</text>
<title>座中抽韻</title>,<text>西湖一雨晩凉生。仲美。 志喜詩從醉後成。國卿。 十里聯鑣猶未易。允迪。 萬錢沽酒也能輕。美。 每當拚會歡難罄。國。 却怕催歸日欲晴。迪。 洛下故人如我問。美。 白頭垂釣任閑情。國。莫恠臨分勸一盃。迪。 滿江烟雨且徘徊。國。 良朋載酒玄亭過。閑客忘機白鳥來。美。 故意慣從窮處見。國。 新歡宜向醉中開。迪。 秦城五月塵如海。國。 何似携竿上釣㙜。迪。</text>
<title>抽瀛奎韵。座中聯句。</title>,<text>伊人宛在水之涯。仲美。 一棹相尋路不賖。弼卿。 適意莫如張翰酒。國卿。 駐顔何必葛洪砂。起之。 南風却透煩襟爽。起。 西日兼將醉帽斜。美。 從此可成文字會。弼。 前期猶趁未殘花。仲翊。</text>
<title>萊山集句</title>,<text>旅舘誰相問。戴叔倫。 靑陽逼歲除。孟浩然。 故人江海別。司空曙。 不寄一行書。杜子美。</text>
<title>新春集句</title>,<text>天畔登樓眼。終南在日邊。春城回北斗。新數中興年。倂杜。</text>
<title>朴安山魯叔挽辭</title>,<text>衆萬之生有脩有短兮。玄機轇轕兮孰主張。曰順命其無怛化兮。余胡爲噭噭然哭君之亡。夫以先尙書之孝友。大夫人之壽康。榮八座之起居兮。卿月昇兮壽星昌。列諸孫之蘭玉兮。荀龍矯兮嵇鶴昂。余乃遊君父子之間兮。識白眉之最良。擢司馬之第一名。戴郞簪兮綰郡章。名家秀兮當世需。數君賢才兮期顯揚。何遽夫子之厭世兮。帝所匀天兮遣巫陽。三山動兮鰲去。九霄暮兮鳳藏。使余哭望兮天一方。老親如昔兮在高堂。聞君秉禮而盡制兮。事亡事存兮俱遑遑。眼枯見骨兮攀栢號。身嬰二竪兮劇淸漳。余自北關而歸來兮。閱人代之滄桑。復過西門之新墅兮。詠華屋兮山岡。握君手兮涕如雨。勖先思兮增余傷。事劉之日何短兮。天又降割兮理莾茫。服纔闋兮哀未泯。再罹荼毒兮痛巨創。形枯木兮氣游絲。絶䟽糲兮唯水漿。自期濬冲之滅性兮。何賴子臯之執喪。溘然而逝兮將何之。上有慈闈兮弟在傍。嗟嗟魯叔兮已盖棺。惟是令名兮存者長。君之質兮蘊厥美。君之氣兮鍾其剛。誰之不如兮欝未宣。若將有爲兮終不忘。愬之司命而無因兮。昧乎善惡之祥殃。丹旐翩翩兮湍之山。西日凄兮北風凉。辭以挽君兮不少留。魂招楚些兮歸江鄕。</text>
<title>安孔明 好亮 挽辭</title>,<text>楓崖有孫兮傳一經。淸脩好古兮訓家庭。濯纓江湖兮蘭佩馨。混世冥觀兮胷渭涇。我與子遊兮自弱冠。交義耐久兮期歲寒。步屧敲門兮下榻迎。會我文史兮聽子評。從我憂樂兮識子情。玄晏之病兮庾郞貧。誰之不如兮命也迍。人壽幾何兮子最哀。藏器待時兮時不來。齎志遺名兮名不頹。稚子血指兮祈北斗。明徵錯莫兮天不祐。丹旐翩翩兮歸故山。親朋撫孤兮泣涕潸。萬古回薄兮等彭殤。玄機轇轕兮孰主張。歲聿云暮兮天雨霜。逝波沄沄兮江海長。</text>
