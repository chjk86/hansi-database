<title>自述</title>,<text>我生何太晩。我志何奇特。天如此高高。地如此邈邈。海之陬千歲。獨溯混沌域。混沌事微茫。言語難究覈。請觀六合外。南征復駕北。東出扶桑外。西遊咸池略。六合渺無垠。然後返故宅。故宅堪怡悅。桑柘與菽粟。上帝降衷初。無極而太極。陰陽相轇轕。人物各通塞。淸粹爾賦全。平正爾形直。忽被物累牽。水入而山陟。且莫求渺茫。當下便住脚。內修兼外攘。車輪及鳥翼。六合諒不外。混沌聖所闢。萬里前途賖。毋疾且毋息。</text>
<title>挽晩谷趙公 述道</title>,<text>昔我抱遺書。深入古隱峽。日月入馬首。淑氣東南甲。中有谷口宅。先生麈拂揷。三旬牙籤役。一團和氣洽。盎然載之歸。服膺偕佩鞢。百年吾道廢。文章與之俱。先秦氣已死。談經士多拘。天尾星象露。弟兄起東隅。正宜鳴周笙。寧論失齊竽。玉佩竟無聲。感別獨長吁。</text>
<title>挽金彝則 弼秉○丙寅</title>,<text>秋風三疊歌。爲君唱一拍。無車又無船。寂寥坐空谷。汗漫學支離。技成何所得。天宇忽凄凉。離憂使我獨。東上蓬萊路。願言留玉舃。</text>
<title>挽柳景緝 德祚 五絶</title>,<text>公山下百步。橫立一茅广。堂室塵猶暗。主人坐不厭。有意相然諾。無因或往還。萬二千峯屐。飄然海上灣。雖然多坦闊。康濟未全踈。桑柘與禾麻。種成已櫛如。公坦我固喜。我狷公所憐。相知在不言。見異亦無愆。洞裏眞淳死。何山葬好人。此歸千古遠。嗚呼已隔晨。</text>
<title>石泉菴</title>,<text>一層復一層。到頭是眞緣。軒外仍無地。雲邊只有天。山高風益厲。巖仄樹多懸。日暮鍾聲裏。悄然學定禪。</text>
<title>和姜擎廈 橒 寄贈。仍憶鄭叔顒 象觀。</title>,<text>萬木深深一院空。嶺雲秋氣灝相通。詩興夕陽人去後。鄕愁寒雨鳥飛中。海山舊日姜記注。書帶千年鄭小同。林下如今還業障。冷然旬五駕長風。</text>
<title>白鷺洲</title>,<text>問爾洲上鷺。何年曬雪羽。石老苔欲掩。怊悵立故渡。</text>
<title>金水亭</title>,<text>平郊十里豁然開。二水交襟縈復洄。自是化翁多整理。玉屛如意繞西來。蓬萊學士返何年。古閣巋然一劫烟。自是魚龍呑未盡。留敎蝌蚪石頭圓。</text>
<title>元曉菴</title>,<text>石腰纔小徑。天半始孤庵。虎踞山無北。鵬盤海欲南。百年莊慧佛。三宿肥冰蠶。匹馬吳門近。大觀誰更探。</text>
<title>洗劒亭 是日摠戎使鍊兵</title>,<text>盡日文殊路。不期洗劒亭。跳龍觀楚壁。戛玉奏湘靈。斜谷方平地。竆山忽小庭。晴川仍白石。坐久欲忘形。</text>
<title>永平歸謝崔儒瑞 廷鎭。用朱張祝融韻寄贈。</title>,<text>欲觀天下小。先登泰山高。頂上不屬山。此理諒難逃。所貴古人遊。眞源左右遭。終朝廬山面。八月廣陵濤。祇欲盪心胷。何必竆六鰲。憐我久逯遬。甘心老吮毫。况自來京師。焉能競錐刀。不如水一曲。無人或相饕。步步皆實境。躋拚豈憚勞。未敢言仁智。忽若生羽毛。白雲山矗矗。白雲水滔滔。陡立白雲顚。靑天問一搔。旣贈祝融韻。又賦三山高。相期何太遠。直欲使人逃。山水無今古。朝暮如相遭。不登萬疊山。不臨千頃濤。那得胷海闊。八九呑鯨鰲。只怕行路難。千里差之毫。正路一失脚。水劒而山刀。南征戒蜮射。北駕畏風饕。行矣返平林。後獲由先勞。萬水歸於一。此道析牛毛。有本者如是。盈科乃滔滔。然後仁智妙。不是隔靴搔。</text>
<title>七月旣望。悵然獨坐。得述懷古詩。寄崔儒瑞。</title>,<text>醜婦行相遇。顧影暗自奇。我唾固爲爾。爾唾正爲誰。鳥翔而魚入。西子竟何爲。好惡惟我願。縞衣與巾綦。聽子歌數曲。使我一躕踟。踟躕何所思。歲寒以相期。莫歎世莫知。但愁學不理。吾儕生南國。至言多掌指。工夫無時處。利義有非是。人生已半百。流光劇弦矢。正叔不愛吟。賓筵戒舞佌。問子止酒詩。胡爲寫在紙。</text>
<title>次簡齋韻。贈李日如 寅昇。</title>,<text>不讀伯陽書。不學計然策。才踈失鵬摶。工愧鳥翼。老去猶濩落。經年漢師客。山中桂樹晏。朔風吹又疾。豐鍾鳴寒候。霜氣裂金錫。靜觀丸中意。一理無終極。丹漆各結顆。均是一秋色。且得付自然。不必勞胷臆。</text>
<title>挽立齋鄭公 宗魯 六首</title>,<text>終古斯文運。往往一家回。愚伏先生宅。講筵又大開。水回仍作洞。山對恰成樓。靜裏春花發。牙籤盡日抽。未出門如賓。不下帶道存。平常有妙處。日用是眞源。道鑰吾門在。先生悟一唯。更抽酌海筆。煥若明秋水。生芻在空谷。束帛聖人將。一笑靑山重。深深愚伏堂。前冬驚木稼。今年嶺運非。時來而順去。空使後生唏。</text>
<title>敬次王考大悲庵韻</title>,<text>先生以元陵癸酉宰延烏。乙亥謝還。詩中謂二年奔走則當是甲戌年間所作。距今六十六載。摩挲遺躅。益切高山景行之思。謹拈出揭之寺壁。仍次其韻。庭院沉沉夏木陰。偶逢經釋到山深。西林自古無端意。緬憶當年證道心。亂峯東畔欲斜陰。古佛燈明一院深。自是靈源流不舍。悠然會得在川心。</text>
<title>玉溪</title>,<text>不是泰山高。天下儘區區。不是樓臺好。白雲長悠悠。大海頗寬豁。湖山乍淸幽。造物多整理。應接駭遠眸。暫卸朱墨緣。仍成汗漫遊。遇石水逞奇。宮商叶笙璆。盤折各異形。立立不相儔。遯世世亦棄。山外怕人求。爲基溪潭勝。粧點自上頭。窪突魚龍攫。鑱削鬼神謀。有石皆奇崛。無水不噴流。鳳冠及龍尾。五里一回留。白日動晴雷。平地起石尤。變化在俄頃。穩流仍急湫。鶻閒雲歸溆。鵬盤海欲浮。一曲復一曲。妙處在冥搜。茅屋他年計。秋風桂枝繆。不知羽毛生。但覺身颼颼。</text>
<title>烏島</title>,<text>漠漠羣飛鴉。蕭蕭下海曲。海曲水黝黝。日黔浴不得。矯首欲奮飛。擧望天之極。擬作牽牛橋。並肩仍貼脚。此心堅復堅。化爲一片石。</text>
<title>和沈隱矦詩。送別金丈進彥 經運 歸商山。</title>,<text>有松在寒郊。亭亭歲晏期。雲爺餘蔭古。鶴去定何時。迢迢商山路。典型獨自持。季章能知味。同此別離思。</text>
<title>悼族弟瑞玉 秉圭 詞</title>,<text>瑞玉來何意。瑞玉去何之。生時旣伶仃。長後寧坦夷。長時旣困衡。死後何嶮𡾟。生長死三關。無一非可悲。腹中失所怙。呱呱誰恩斯。及長再罹疾。巫陽雜黃岐。去年王府逝。大運遂傾移。今年底氣數。好人於偏罹。余時避艱憂。隔岡栖龜湄。一夜三告急。一日九驚疑。染逮逮畏懼。死生不相覗。嗟嗟身後事。鬼神爲涕洟。有妻焉從後。有子女俱隨。有母之尸饔。天乎又何疵。至孝如君去。扶救或失宜。爾存無此死。爾死尤可噫。欲言先呑聲。悲懽姑舍斯。爾生二三歲。目明頭角奇。五六已辨字。七八能搆詞。尊翁托我意。所期諒不卑。十歲已裒然。昂昂神駒馳。舞勺離奇疾。手裏書卷持。十五解文義。二十成文辭。薄采頖水芹。行將對丹墀。五車腹笥貯。千頃筆頭离。無我一日長。賴爾歲寒期。或與談書史。往往析蠶絲。天地之高深。古今之推移。性道之大原。皇王之煕治。文章之淵藪。稗官之流支。箇箇相疑難。一一語無差。無我爾焉吐。無爾我焉諮。冰寒洌於水。寸針引如磁。但覺前途悠。不顧傍人訾。爾有脩姱行。爾有高潔姿。孝友根天性。操識得友師。見惡劇探湯。見利渾如癡。家國之存亡。禮義以爲維。利心汩天性。胡越起些兒。公藝忍字百。慷慨復漣洏。只欲盡己分。其愚不可追。我家南遷後。相傳在禮詩。如今更寂寥。敎法日壞隳。且欲提蒙士。隨分扶顚危。使君充養至。宜其後生儀。此事長已矣。天意竟何其。人死惜斯可。不惜生何爲。惜君復悲君。天數故參差。獨有麒麟兒。是君冥漠思。使斯兒繼緖。是君滿籝遺。</text>
<title>甲申八月十九日。上香爐峯。伏次王考集中韻。</title>,<text>是歲秋。同諸長老。擬上香爐峯。因思王考集中有此作。出而攷之。乃甲申春也。庚甲重回。事若有不偶然者。遂亟成之。作眞率會。凡十九人。口號成詩者七人。人數多洛社之七。詩數减香山之二。家兄聯成三首以足九數。旣歸攷香洛二故事。詩皆七人。有會中遺老二人狄監，盧尹。雖與會而不及列。今日事固不襲而相符。以最高年二人作遺老。餘人以狄盧例處之。噫香洛二遊。爲千古會事之名言。而香山則流於宕矣。洛社則返之於道德功業。而猶未醇乎醇者也。甲申之會。不知會者幾人。成詩者又幾人。然其屬意悠遠。寓興平淡。遂相與次韻。詩亦未必以九爲限。其欲疊次者聽。秋到湖山病欲蘇。養成丹氣在香爐。已從步步循溪盡。直是高高着力無。千古聖遊天下小。三盃豪興祝融孤。甲申重届誠奇事。舊日風流此日娛。</text>
<title>七陽數也。自古高士以七爲紀。周之時作者七矣。晉之時竹林七矣。香山洛社。豈其人哉。作七人詩會。景魯七十二歲。子木六十五歲。景觀六十歲。際可五十九歲。景濂與退可五十五歲。秉遠五十一歲。合四百一十七歲。用司馬公眞率會前韻。</title>,<text>七人四百有餘歲。洛社香山今古稀。丹葉黃花無限景。韶顔白髮且相輝。周甲風流又一醉。香山東畔是吾家。從來此會多眞率。故事年年度菊花。</text>
<title>香山之會。樂天居第七。洛社之會。司馬公居第七。今余適當七人之次。因步樂天韻。</title>,<text>七人四百一十七。躡屐携筇垂白鬚。勝地留名香老宴。高筵會約馬公娛。從來七數緣還大。强醉三盃氣更粗。常恐讌遊多曠爽。起來提掇暫竪扶。千年老鶴遼東遠。萬里歸鵬溟海圖。已覺此身天與近。三山五竺豈云無。</text>
<title>香山歸後。徐景濂 有洛 步前韻求和。因走次。</title>,<text>蕭然茅屋傍三蘇。永日晴窓對篆爐。也識面前廬岳在。元來頂上泰山無。峯因積厚擎天大。人以躋攀特地孤。偶向西林遺韻續。玆遊不是等閒娛。</text>
<title>淸凉山。用退陶先生入山韻。</title>,<text>萬山糾轕一筇迷。直向文殊分寸躋。爲是戰兢臨鳥道。居然高截近天梯。踈松澹月疑開畫。疊石閒雲欲借栖。巍眼古來無障礙。三盃還覺祝融低。</text>
<title>姜擎廈。和潄石李丈 野淳 次退陶淸凉一絶見示。</title>,<text>亂峯雲暗忽逢僧。天半孤庵是佛燈。休說諸天開說法。吾家山色碧層層。</text>
<title>次擎廈韻</title>,<text>白龍之水淸凉山。山到壁時水到灘。那得解心高副手。扁舟溯上白川間。</text>
<title>重陽會。滯太白未參。次族弟忠立 秉夏 有懷韻。</title>,<text>同伴招招小岸荒。獨憐籬菊遭重陽。橘中碁局爭高着。腹裏詩書襲妙香。佳節不期城滿雨。幽懷忽已鬢侵霜。偶然太白遊筇遠。堪笑吾曹老更狂。李白詩云菊花何太苦。遭此兩重陽。○山谷令哦腹中書傳香。又佛書妙香三種。</text>
<title>乙酉驚蟄日到中山。和黃文吉 麟老 呈白下諸公古詩。</title>,<text>洛水經南國。波宗春正淰。白華撑西極。泉石可漱枕。中山第一里。事契此正甚。東南正氣孤。儒風日以㾕。獨有江夏宅。濟濟多粹禀。文章白下老。杠筆金石鋟。倚馬耻窩手。平鋪如醇飮。雨坪追灝噩。富蓄於高廩。錯落奎英華。燦燦織雲錦。驚蟄雨大雪。流光忽苒荏。詩情動高興。宮商諒不噤。調高誰能和。巴人坐伈伈。我欲圖黃絹。湖石甲乙諗。夤緣道玉溪。愁殺廬山沈。行李多艱關。溪山足評品。嶺阨界吾道。透得是安寢。某亭與某丘。老馬已知稔。魚魚而雅雅。忘形元自恁。談說無平凡。襟期絶塵墋。一番成跌宕。殊愧十駕𤘣。努力各相勖。一念淵冰凜。歲寒前期遠。三復崇明吟。白下黃叔璜號。耻窩徵可號。雨坪文吉號。○湖石時以碣石事往。○永洞有玉溪瀑。湖嶺界有吾道峴。</text>
<title>立春日。伏次王考集中韻。</title>,<text>璇車流轉老吾身。鼎鼎年光又一新。靜裏不妨無一事。芒鞋何必枉尋春。</text>
<title>密庵集校席。敬次集中韻。</title>,<text>同門錄下士。偕上錦陽臺。來歲無乎爾。前塵有足哀。海涵寧測蠡。河飮各隨盃。報刹今安得。且須狂簡裁。</text>
<title>仙遊亭。次鶴峯先生種竹韻。詠手植檜。</title>,<text>石下仍孤屋。蒼髯且竹傍。園林貽燕業。詩禮對眠床。地勢慳如待。天心正不忘。人亡樹亦老。獨立小坡荒。</text>
<title>次錦陽遺墟築壇韻</title>,<text>雲錦文章下大荒。却憐墜緖已茫茫。百年吾道多荊棘。一曲遺芬有榟桑。座上春風今不見。意中庭草尙餘香。遊人解認南淵路。落日高臺不耐傷。</text>
<title>七月望後。會孺子亭校草廬問答。次座上韻。</title>,<text>爲訪西林院。行隨漱石亭。桂幽雲獨護。梧老月貞明。關鍵抽前訓。烏焉愧後生。此中光霽在。編袠幾時成。十日斯文會。秋風孺子亭。微言皆捧摑。極處在誠明。一理看離合。眞功驗熟生。重重關鎖盡。餘敎仰陶成。</text>
<title>臨分次座上隱矦韻</title>,<text>龍門絃已絶。知音孰子期。七月凉風至。人事會天時。勘盡草廬書。間以文酒持。此味何相問。季章亦離思。</text>
<title>丙戌七月十一日。追設伯氏甲宴。謹次王考集中家兄壽席韻。</title>,<text>蕭爽秋風此日期。方瞳綠鬢滿堂宜。風流盡是論文友。氣力爭誇却老醫。花甲人間龜息大。彩衣庭下鳳毛奇。殘生渠忍追先感。互市阿郞又是時。伯氏晬日。與王考先後一日。古人以間一日生。謂互市阿郞。</text>
<title>南岳先生改葬挽</title>,<text>大道天地準。明晦職由人。終古一心在。磨光永不磷。作述中間一。壎篪上下三。術人談紫氣。天意在斗南。不以唐虞遠。擬將糠粃做。行莊自有義。尹士何太誤。灧澦樵夫過。舍達都兩付。編成消長卷。吾道未全否。白塔當年事。寧爲禍福尋。千古仁山恨。平陂驗天心。</text>
<title>挽金華金丈元方 弘奎</title>,<text>前輩風流日委遲。秋山今又送公輀。傳家孝友因心得。憤世憂情抱膝時。慷慨談霏看格力。淸踈氣味在鬚眉。南州一士今無憗。天意如何欲問之。血腳何年在北關。格天誠力泣刀環。風霜着處多飜覆。憂樂隨緣自整閒。一架書藏皆菽粟。十年冠着好容顔。金華洞裏雲烟繞。分付兒孫護此間。</text>
<title>高山講舍。移占於左傍十餘武。柳公晦 徽文 拈集中再視高山韻。</title>,<text>湖水出鼎嶺。北流經十折。行與石相遇。演漾勢幽絶。峯影蘸晴川。俯仰皆崒嵂。薈翳羅幽桂。淸寒栖獨鶻。尋入危逕轉。登臨層嶂結。我祖爰宅玆。卜築幾歲月。至道自洋洋。徹迷透芒忽。靜深其淵泉。提掇卽躋日。抽關啓羣蒙。樂處在提挈。爾來六十年。聲光被林樾。自從講筵閉。山水空高潔。魯壁追墻慕。經始固密勿。事軆自難愼。輿情故未畢。衝風起西方。異言紛突兀。不關山外事。幽獨堪怡悅。雲烟遺馥剩。風水移步別。相期勿虗徐。及門人盡老。菁莪新化蔚。早晩九閽告。</text>
<title>看役敬次坡字</title>,<text>百年吾道此荒坡。光影潭空燕不波。斷巷雲歸惟老壁。隔林烟起始人家。幽情獨往評禽語。妙處無言聽棹歌。往事欲從鷗鷺問。蘆花影裏睡平沙。</text>
<title>述懷十首</title>,<text>天地何所依。日月何所之。人生不滿百。悲歡竟何爲。幽蘭茁古芽。郁郁在山坡。蘭香折猶在。香留折亦何。驅馬歷四方。悠悠涉長道。四顧何茫茫。北風摧百草。四方無人迹。天地此幽獨。獨立何所思。凄切杞梁曲。去者日以遠。生者日以悲。脈脈冬夜長。此夜更幾時。棄捐勿復道。聽我歌遠遊。遠遊何所之。滄海有孤舟。文王先登岸。孔聖亦乘桴。願從升堂列。聊與季路俱。赤水遺玄珠。千載竟誰得。願從象罔者。周流期共索。遐哉穹與隤。悠哉古與今。包括盡其大。摠之在一心。人心宰萬化。古聖有明訓。乾乾恒不息。與天同其運。</text>
<title>挽權德章 濩</title>,<text>有木在林藪。挺然自旖旎。行將支棟宇。風雨忽摧之。死生吾已忘。哀樂何足宣。可惜志與行。隨君入重泉。昨年枉相過。八條問行程。相期在歲寒。努力互邁征。一書纔相酬。耿蘭已報凶。聞道懷袖間。尙帶尺素封。君惜吾兒死。挽詩欲籲天。題墨猶未乾。君今又新阡。人死惜斯可。不惜生何爲。有子方舞勺。有弟方學詩。充養賴君在。何事去如遺。人間父子抱。不忍問止慈。</text>
<title>挽金以敎 養觀</title>,<text>昔登孺子亭。奉和松竹吟。松竹何所托。枯槁獨留心。溯洄湖水波。淵源到川沙。山南草廬大。一堂四棣華。風雨中宵起。獨立何寥落。古宅萎書帶。誰與采原菽。古架遺籤在。段段是摑血。讀到書示孫。無人更提挈。亭亭宅前柳。爲誰門戶持。準吉今十歲。冥騭是前期。</text>
<title>挽裵槐潭改葬</title>,<text>天地如此高。古今如此遠。此理無內外。透來只一本。道學成圖日。大衍布算後。泉臺無古今。儻見羲文否。卅年呦鹿洞。深深獨掩門。不有遺文在。誰識探化原。</text>
<title>挽金寬夫 </title>,<text>眞淳風味日衰漓。洞裏今無一老遺。喜怒不從機事起。貧竆一任分中宜。純心政是嬰兒保。拙法常如閨女持。七十人間多歲月。孤孫成立太遲遲。</text>
<title>霽山先生改葬挽</title>,<text>古人不可見。往往九原作。無恙塚中奴。儻能言筆削。吾祖遺編在。先生筍束多。心經二三策。公案正非訛。寶劒傳家遠。瑤琴古匣悲。門庭相授納。公物便如私。古道生三重。先生秉此義。無疆弟子憂。涪髮已寒隧。</text>
<title>辛卯冬。設講會于虎溪。不佞以洞主忝主席。用乙酉辛卯講會韻。</title>,<text>晦老觀書驗熟生。如何却說一葦輕。也知須盡推移力。然後方看自在行。自棄先從懈意生。無端拋却此身輕。如何撥得沈船勇。腳下須尋正路行。江院無風日似年。西林消息付諸贒。也知此道無終極。醉後醒時只一筵。</text>
<title>諸贒唱酬。引義過重。往往有不敢承當者。未敢輒和。只次其贈別一律。</title>,<text>廬江殘雪一窓明。盡日商量學孟程。千古傳心皆着實。平朝驗氣覺眞淸。文從博處從須約。敬到熟時便是誠。講罷前郊分手地。不禁三笑有餘情。</text>
<title>挽金德翊 弼朝 五首</title>,<text>欲挽金德翊。莽渺獨飛初。脩短不足說。柰何腹中書。腹中詩書大。古意諒斯存。談霏隨處證。座客欲喪魂。拙澁猶脊梁。沈昏亦風流。海上欣拭眸。筇還名獨留。海擲知明月。桐爨見宮商。五十竆寒子。談笑每陽陽。不作機變巧。不作分外想。不帶一物來。豈帶一物往。</text>
<title>挽鄭丈明應 必奎 五首</title>,<text>藍田良玉出。君子比德於。瀅凈無一疵。溫潤更栗如。拙約同閨女。淸寒等枯禪。獨木橋上心。而今七十年。草廬庭前樹。高古爲誰持。獨立無一事。歲寒是前期。洙泗多齗齗。元祐有完名。自是無勞攘。贏得一鑑明。歎息斯文喪。人亡道誰寄。宣城送二老。公今又寒隧。</text>
<title>別族弟汝實 秉穟。次隱矦詩以贈。</title>,<text>我心本非臂。君能鍾子期。天地已夕陽。誰復少壯時。孤雲去遙遙。江樹如相持。此心無遠近。寄送一片思。</text>
<title>挽金德溫 弼揆 三首</title>,<text>言無巧餙事無僞。意肯則行倦則休。飢飽寒溫惟我適。閒愁心上不曾留。雙雙蘭玉繞庭闌。妙譽居然冠盛門。一夕風聲催寶樹。至今嬴博有餘寃。相對淡然別後戀。交情今世見無多。病中精力能知否。尙認門前繫小騾。</text>
<title>挽徐幼祥 幹發</title>,<text>迢遞小白山。澄洞竹溪水。山水相圍抱。𨓏𨓏碩人里。耿介南厓子。蕭灑水東沚。不曾學媚嫵。不曾事脂骫。端居寡朋侶。早夜竆書史。桂樹秋冥濛。蘭腓蕙欲燬。天地已窮陰。爲君賦變徵。</text>
<title>高山歲寒稧會。拈韻共賦。</title>,<text>壁色模奇耦。長江畫一陽。山空羅桂栢。村古老枌楊。奇致便鷗泛。德輝可鳳翔。憶曾開道帙。正會發天藏。制昉求蒙塾。禮遵養老庠。錦衣絅又襲。荷佩蕙仍纕。采菽巾箱富。咀華牙頰香。相逢黔突墨。共說論詩商。世業箕傅冶。工夫書怕粱。掩丌時策杖。眄柯自斟觴。鬱鬱挺巖畔。亭亭守道塲。禮容綿宋樹。德媺比淇篁。屈曲多藏節。離奇不露章。盤桓憶陶徑。衰旺驗劉樟。虬動千尋檜。龜盤九節菖。苦心容穴蟻。辣性愈老薑。落落羅藤葛。垂垂拖綆繮。鳳鸞霜共宿。巫峽氣同長。踈葉線針散。摎枝健弩張。淸能五月爽。茂若九秋穰。蔽日多庥蔭。從繩見直方。廈傾回萬首。風蕩走千驤。石好支頭枕。寒通待月廂。苦孤同竹栢。韻格符珩璜。石角風威猛。牛山利斧鋩。瑰枝摧震木。琴韻括坤囊。頓失草堂色。還成山地床。棠顚追憇召。樗散嗤遊莊。况値斯干夕。溪山爲艶粧。新秋具四美。暇日集羣良。歲運回重甲。輿情費十霜。種猶寇栢。奉刹見堯墻。慕德鴻遵陸。留人燕語樑。栽培成澗翠。齊遬伴蕉黃。復作干雲屛。重聆隔水簧。歲晏何所勖。不息在乾彊。學稼寧樊陋。潄奇匪陸芳。淵冰戒莫失。然後繫苞桑。</text>
<title>挽金魯仲 弼冕</title>,<text>桐抽檜老好林園。養得家聲五友孫。抵掌談霏傾一座。蘊胷經濟管全門。計偕任付升沉路。聚訟抄成常變論。洞裏風流今索莫。老人那忍會前村。</text>
<title>挽金明應 啓壽</title>,<text>大瓢先生宅。淸風猶未沫。諫議承其後。直聲動宸極。古家遺範在。雅謹爲規則。夫公早承家。墨帳傳世業。洞壑深復深。閉門藏踪跡。春饒秫酒香。秋肥黃鷄啄。旣無外慕侵。寧復世累縛。吾黨運已否。今年喪東北。靑山何處路。玉人歸窀穸。</text>
<title>次姜海隱子順 必孝 檜圖韻</title>,<text>孔子曰夷狄之有君。不如諸夏之亡也。傷諸夏之僭亂也。自孔子歿後。夷狄而僭中國者幾遭矣。聖人之言不可聞。而獨有古檜一本。夷狄入主則死之。諸夏復興則挺然蒼翠。自秦至明。其應若響。聖人之意可見也。明亡後二百年。不知其生死何如。復有㽕孽生於下否。海隱姜徵君聞而感之。爲摹老檜圖。張皇其事。吾輩皆有風泉之感者。謹書其下。春王正月聖人筆。舊史編中托意新。陽厄幾番九六會。虬身潛俟八千春。風泉自古思君子。剝復如今屬底人。魯連海上猶餘氣。謾將一紙盡前塵。</text>
<title>王考晩塢詩。作於戊寅。已有茅棟幾時成之歎。而亭始搆於壬辰。葢經三世而已七十五年矣。地之興廢。亦有時哉。伯氏次集中韻以志其成。余亦伏次。因聯書揭之前牖。以俟同志者續和云。</title>,<text>陂陁度石徑。山盡小原平。慳秘應天意。絃歌續舊聲。野通川勢濶。峯帶夕陽明。詩債留三世。居然一屋成。小谷窈而曲。人閒境自幽。溶溶雲起滅。漠漠鳥沈浮。農唱巖如答。林風坐欲秋。靜觀成晩趣。須向箇中求。</text>
<title>新亭入處之翌日。伯氏拈先集中巖齋見成用退陶集和陶移居韻。與叔祖共賦。伏次蓋事會適與相符也。</title>,<text>大山之北麓。吾祖曾相宅。巖栖冀朱效。乾惕勉周夕。寬閒終老計。貽我肯搆役。土屋三數間。容膝僅一席。願言追晩暮。聊以償夙昔。靜中無一事。獨向牛蠶析。</text>
<title>癸巳四月一日。同族叔景觀 垧 及忠立。敬次原韻。</title>,<text>石室經冬到。川原圓更平。地偏稀俗韻。林遠可禽聲。半闢軒窓凈。閒占几案明。微花間雜卉。箇箇各天成。山墅無鄰舍。幽人事事幽。雨痕千柳合。春意一禽浮。泌水飢還樂。花開夏欲秋。忘言此靜坐。不必道無求。花開地名。一蠧詩四月花開麥已秋。○朱書不惟不當說求字。亦不必說不求字。</text>
<title>又與族叔及忠立栖新亭</title>,<text>何妨山野食無魚。淡泊生涯數卷書。賴有同人來作伴。閒情付與一茅盧。</text>
<title>初七日又會</title>,<text>土房幽靜易爲春。留取閒翁作主人。天地初逢大有世。江湖自在不羈身。興因散步能觀妙。書到尋思可入神。雲去雲來皆供眼。一山形勝轉淸新。</text>
<title>潦餘小晴。忠立見訪。仍成鼎坐。拈韻共賦。</title>,<text>晩計湖山闢小廬。桂林松影共扶踈。堪憐素性同麋鹿。自是工夫在蠧魚。信息甚多程老策。風流時命邵翁車。朝來驟雨簷流凈。坐看神功過太虗。</text>
<title>又拈心字。五律二十韻共賦。</title>,<text>天慳自太古。人事始如今。拙計惟桑土。遐心非玉金。抱來山似郭。迴去水爲襟。鶴報同禪磬。松鳴叶素琴。偏忙歸壑瀑。底性浴渦禽。倚杖時矯首。登高或放吟。恭惟秋水月。緬想玉溪音。照鑑羣飛影。交簷萬木陰。只爲雙瀑瀉。故遣一旬霪。暮靄生軒砌。孤烟起遠林。至人抽火候。君子戒淵臨。道氣凝觀鼻。眞工肅在心。涓涔不擇海。銖龠可成尋。高以自卑陟。淺之無鑿深。行看萌蘖長。恐被牛羊侵。目刮須金箆。頂針有訓箴。莫從沮溺耦。肯學蜀莊沉。山水互繆轕。天雲共布森。脩脩華爾佩。岌岌整吾簪。獨寢齊衾席。晶晶夜橫參。</text>
<title>七夕翌日。與伯氏及忠立共賦。</title>,<text>夕陽自是吾家山。桂樹秋風雲獨關。老去漸知浮念歇。靜來頗喜俗情閒。只緣水檻因思謝。爲有簞瓢欲學顔。雨後軒窓淸更豁。此身疑在白雲間。</text>
<title>擬古</title>,<text>南山有虎豹。生子已當谷。北山有桂樹。稠枝相卷曲。幽人在此間。林樾當軒綠。野闊平如散。山高狹似束。幽花開還落。流水逝復續。靜居在淸心。非是爲絶俗。持身思奉扃。攝心擬抱蜀。飽此雲水饒。常如萬斛足。老矣將焉求。莫如勤秉燭。不關山外事。竹窓向朝旭。 蜀祭器也</text>
<title>十二日成小會。忠立呼韻共賦。</title>,<text>水不停流山不。頭陁契活一軍持。蕭蕭暮雨鷗眠濕。潑潑新晴魚樂知。要看古書門掩後。每評詩句客來時。幽人不解人間字。盡日閒情雲共遲。</text>
<title>十八日。與李仲德 致馨 同宿新亭。仲德睡着。獨坐候月。倒疊前韻。</title>,<text>待月新亭月上遲。林光野色混淪時。禽歸壁下因聲聞。人在禾間但語知。虗室開眸淸欲曙。靑山露體靜相持。幽懷付與同人宿。坐看圓靈幾分。</text>
<title>中元翌日。同忠立及徐際贒 庚輔 會宿共賦。</title>,<text>暇日山亭辦勝遊。中元佳節屬新秋。癯仙浪迹因風到。居士幽懷與月留。暗室精神生坐久。晩山風味見虗浮。柴扉土莝知非陋。塘上層巖架似樓。</text>
<title>九月二十四日。同姜擎廈，金德涵 鎭國，柳晦則 鼎文 及忠立來宿。</title>,<text>秋風九月蘆花飛。踈雨東坡步夕暉。嘉客脩容看白鷺。主人幽興賦緇衣。直須筇屩披雲住。不妨飯飧摘水歸。賴有新詩侈陋屋。百年玆事願無違。</text>
<title>次忠立</title>,<text>君詩抵死欲淸新。寫景分明移畫神。句法每嫌無穩字。凝思常若渾忘身。山容不是前秋面。座客重來去歲人。時有踈林驚獨鳥。天心未了使鳴春。</text>
<title>磵坐。敬次先集中磵坐聯句。</title>,<text>入山多奇勝。憇石更幽靜。秉運。 去鳥破峀嵐。歸雲蘸塘影。秉遠。 垂紳一脈通。繞枕孤夢冷。秉夏。 涓流源頭活。跳波倦睡惺。運。 谽谺南北豁。舂容日夕打。遠。 近江游魚弄。添雨坐鸎倂。夏。 流水成坎窞。亂石任欹整。運。 此時到海難。底意赴壑猛。遠。 在川孔稱亟。登岸文德秉。夏。 濯纓聽孺歌。洗心發深省。運。 佩委方鳴玉。綆短豈汲井。遠。 混混無斷續。去去思悠永。夏。 與我游汗漫。留君閒管領。運。 會意殘書討。愛靜孤燈耿。遠。 得主渠自奇。觀物吾亦幸。夏。 不須較短長。鳧脛與鶴脛。運。</text>
<title>與忠立會宿。朝起伏次先集中深字韻。</title>,<text>曉窓迎灝氣。蒼黝壁生陰。山體暗中大。潭光影裏深。幽花方辨色。好鳥忽平林。此意少人會。翛然發獨吟。</text>
<title>案巖敬次集中和范石湖聯句</title>,<text>貽燕有先躅。誅茅擬幽探。運。 回峯走前面。巧石齊短簷。遠。 磻磯違呂老。醉枕憶陶潛。夏。 四平如繩削。兩下當谷谽。運。 特起能尊閣。陡絶成窞嵌。遠。 氣像丈人儼。階級上頭巉。夏。 磨瑩似拱璧。高撑可捫參。運。 整合虞史展。平宜周銘鑱。遠。 與子遭愚丘。少人羞楚南。夏。 縱橫阻文陛。證印頫月潭。運。 羊點何須鞕。燕起或理帆。遠。 盤圓思面頮。棊平肯手談。夏。 丘墳展靑簡。圖書掛素縑。運。 優優鄴軸富。井井蠅頭纖。遠。 高僧杖住卓。騷客屐破嵐。夏。 只合媧鍊補。肯驅蒙鞭嚴。運。 寒山語庾信。鍾潭記蘇瞻。遠。 虗中堪受澤。方外似曲簾。夏。 鳥下想造書。龜圻好衍占。運。 流憇當水漱。端居與木兼。遠。 大畜山天以。同人仁智慚。夏。 支機成文錦。鍾乳味仙甘。運。 卓立看曾壁。秋殺仰鄒巖。遠。 玉攻吾爲錯。石交人莫讒。夏。</text>
<title>夜坐對月。次忠立韻。</title>,<text>幽夐淸閒此地兼。月中軒几雨中簾。浮來遠靄輕於霧。透入晶光白勝縑。此理定知無內外。化翁多事費洪纖。溯洄十里高山路。輿望何時見虎塩。</text>
<title>五月初十日。又與忠立拈深字。</title>,<text>大地方炎熱。偏憐一壁陰。野人皆職職。山戶獨深深。影乍知歸鳥。風恬識遠林。靜中看意味。排悶發孤吟。</text>
<title>七月朢。同伯氏來住。忠立見訪。伏次集中暮坐偶題。</title>,<text>流光不暫貸。天地已三陰。強以排悶到。仍成宴坐深。境同老釋定。靜得古人心。賴有鄰翁訪。相携度遠林。</text>
<title>九月卄六日。申公贊 瀷辰 來宿。</title>,<text>偶因游衍興。秋夜昊天明。共挽金蘭友。相隨觀鶴聲。閒談艾子滑。詩話堯夫呈。晩境心期在。寒溪入戶鳴。扶策年來腳力微。人間歲月欲斜暉。蒼涵老壁雲同宿。白𥳽蘆花鷺與飛。今世有言君莫信。古人無作我誰歸。虛堂盡日淸相對。靜裏乾坤玩闔扉。</text>
<title>十月十八日。汝實見訪。同宿山亭聯句。</title>,<text>吾輩皆連氣。良宵正話心。際可。 幽懷樂泌水。勝事屬山陰。眘可。 敦睦無如古。團圓幸値今。汝實。 晨星相望落。白雪共看侵。忠立。 石榻雲同住。冰壺月獨臨。質汝。 劒鋩寒射斗。詩令夜橫參。際。 雅謔同分好。提携共勉欽。眘。 黃花已晩節。白酒不妨斟。實。 吾欲寒鷗夢。君應戀鳥林。忠。 竆途看驥櫪。古國動霜砧。實。 拙句慚驢犬。羣居戎犢禽。際。 古人德比玉。幽士韻成琳。眘。 花岳看輕重。洛波問淺深。實。 江山仍阻闊。天地又蕭森。忠。 丹虎成爐鼎。白駒母玉金。質。 吾衰憐弊帚。君去抱遺琴。際。 葭露須隨變。隴雲莫枉尋。眘。 勉皆將寸鐵。試各下良鍼。實。 消息虹橋斷。愁思渭樹沉。忠。 高吟慚石鼎。祇爲滌煩襟。質。</text>
<title>臨別分韻江樹遠含情。得樹字。</title>,<text>浮雲起空谷。冥濛入桂樹。桂樹秋光老。寒月暗相妬。幽人在空谷。濩落五石匏。自怡黎羹飽。奇氣宇宙吐。問子來何從。昨夜洛水渡。洛水何所有。蒼蒼已白露。莫學鍾山坐。莫學邯鄲步。山中自有酒。獨寐堪語寤。共君崇明德。徘徊歲將暮。</text>
<title>十一月卄日。携兒輩入山。翌朝伯氏走伻次老杜棣萼一別永相望詩以贈。</title>,<text>巖栖偏愛翫消長。闔戶爲陰闢戶陽。居陋何妨顔子巷。遺芬認是鄭公鄕。已看昨夜無中有。不願人間分外朢。剛恨壎篪連日阻。姜衾何以耐淸凉。</text>
<title>甲午五月。伯氏避沴來栖。旣望同忠立來會仍賦。</title>,<text>從古詩情喜說愁。人生苦海少回頭。古庵聞午雲藏磬。老樹交陰風送秋。習懶不妨打乖坐。任閒仍作汗漫遊。可恠年來塵慮斷。只緣身在碧山幽。末句用詩人便體</text>
<title>夢中作</title>,<text>月色看松影。風聲聽遠林。欲知淸聞意。外物莫牽心。</text>
<title>重陽翌日。會忠立兄弟。</title>,<text>走壁橫連一帶湖。今韓來作古仙蘇。風流剩借龍山帽。樂意堪傳雅集圖。詩語相逢瘦子美。玄機潛契問肩吾。晩來緣業都輸此。多謝鄰翁興不孤。</text>
<title>挽金丈士章 堂進</title>,<text>歎息斯文否。秋深孺子廬。凄凉門外柳。寂寞軸中書。寶匣無餘韻。稽田誰肯畬。公今又厚夜。遺緖日茫如。不曾表揭己。人亦未深知。斷斷彌綸抱。由由寸鐵持。繩頭皆妙道。燭秉摠精思。獨見無分付。父師歸報時。</text>
<title>挽金在寬 養倫</title>,<text>痛哭錦沙里。靷道相交錯。故人金在寬。陪侍歸窀穸。憶昔孺子亭。絳帳開關鑰。一壎而一篪。六棣聯其萼。先公及聲灘。寶樹生匠石。及此同瀹落。巋然魯殿獨。少日襲薰陶。晩年勤秉燭。夫夫日趍庭。縱未及疇昔。獨能克其家。歡顔承朝夕。由由與人偕。曾不失淸濁。風流聳四座。談霏傾一席。胷中無碍滯。震來猶啞啞。淡素爲家計。一生安竆約。今年歲大侵。北走謀水菽。往來觸昏霧。康莊忽已促。六十誠非夭。柰此北堂慽。人間悲不幾。相別僅數朔。不知九原事。晨昏儻如昨。人生會有此。只爲後死哭。</text>
<title>忠立新亭韻</title>,<text>地不高深自靜幽。半山踈广是書樓。柴門近市潮人海。僻路緣溪狎鷺洲。天地已難歌白雪。人間何處讀陽秋。閒居日曆無他語。與子相携莫忮求。</text>
<title>伏次王考集中擬古韻。贈忠立。</title>,<text>孤松在石壁。晩翠獨自持。盡日風力戰。霜華曉垂垂。隱然獨有心。歲晏無人知。昂莊不中繩。匠石不顧之。我瘁人孰嗟。我茂人孰玩。盤桓陶處士。拊愛寄一歎。</text>
<title>至月十六日。訪忠立山亭。忠立以詩求和。</title>,<text>平郊水盡繞明沙。人立寒鷗悵望何。簷短偏宜迎素月。室香方覺已梅花。江湖晩契隨緣業。蕉鹿時情付戱魔。最是十年優種樹。栽成園果長幾柯。</text>
<title>至月卄五日。伯氏盆梅始開。次先集中與小山叔祖和蘇詩。詠園梅二疊見寄。</title>,<text>仙叢來自黃茅村。吾祖亦曾賦招魂。今古勝事侈花譜。暗香何須待黃昏。獨向主人開素抱。不與凡卉媚田園。莫枉芒鞋踏隴雲。已看鄒律噓春溫。暗室無人猶自芳。烟霞在牖山日暾。主人手把素琴來。嬋媛白面笑迎門。一曲孤鸞爲爾彈。幽情肯與俗人言。也知和羹亦外事。不如花下對淸樽。山戶蕭條不成村。雪中孤坐欲銷魂。虎豹晝嘷鳥鵲噪。桂樹冥濛日色昏。忽聞綺窓信息大。素娥明粧寄故園。不怕門外凍雪驕。但從土房回春溫。雪白花白渾無分。鮮然光氣迎晨暾。古來羅浮三疊興。誰把淸香到山門。只緣花心透化機。故敎詩人謾多言。主人與爾同寒苦。開窓對月只一樽。</text>
<title>挽姜擎廈</title>,<text>山中有孤松。亭亭高百尺。縱未支大廈。貞心苟無忒。山中有孤桐。爨之生商角。縱未加朱絃。何負生朝嶧。山路多崎側。行子愼所擇。冉冉山日夕。莫投西巖宿。吾友松西子。今年大化移。臨化寄短詩。永訣平生知。不知年不足。但恨聞道遲。聖人云夕可。君歸且莫噫。死者長自休。生者長自悲。此別無終極。何以慰相思。平生少年日。嘐嘐等魯狂。我有千金帚。子有百鍊鋼。河漢耿秋夜。明月照階房。共溯堯舜心。相窺孔賜墻。古人不可見。今人獨倀倀。</text>
<title>挽申公贊</title>,<text>幽幽錦淵谷。蕭蕭錦淵宅。先生老此中。林樾遺光躅。過庭有贒胤。端坐父書讀。竹性本自直。仍之括而鏃。綜理推家政。厨烟繞水菽。庋閣有緖言。一一費蒐擇。掃塵猶未了。錙銖多經畫。一朝去如遺。何以牖後學。憊瘁違越綍。題詩替兒哭。此懷有誰知。難將九原作。</text>
<title>挽徐景濂</title>,<text>商飈震四維。凍雨鳴寒竹。薤歌發鄰舍。故人歸窀穸。土炭同爾汝。名理劇剖析。桂樹山中老。枝枝相卷曲。上有孤禽栖。刷翮獨淹宿。古來徐孺子。飄飄自遯跡。六十人間世。行休付儵忽。故人從此遠。九原在今夕。</text>
<title>漁父亭會話韻</title>,<text>諫議南來辦勝遊。韶州學士有高樓。奎華影動飛仙降。蘆荻風餘濫跡留。城市東頭仍別界。靑山深處忽孤舟。主人不復南柯夢。花葉中間送夏秋。</text>
<title>送李參判 彦淳 赴燕京三絶</title>,<text>讀罷禹貢書。悄然望碣石。黃河有古道。憑君問消息。伊川古有祭。泉漳今何學。倘遇福建人。爲我說許國。且從中原路。莫問中原事。聞道首陽山。孤古入朢翠。</text>
<title>挽金德涵</title>,<text>南中元氣積。古家基業大。鶴駕之東陲。盤鬱而晻靄。夫君在其間。吾黨聲氣最。喬松老半朽。格力猶可觀。况當風雨夕。朔氣凄以寒。抵掌斯文事。犖犖驚鬼蜮。擔夯無回互。操執自牢確。指揮傾一座。風流聳四席。黃鶴去已久。和者在其陰。世道長悠悠。扁楣見素心。南山採幽蘭。臭味山之北。花竹石門塢。談笑蓮臺燭。病裏裁唐箋。橫斜見誠力。此事忽中斷。吾黨竟索莫。</text>
<title>山居次雲谷雜詩</title>,<text>回風起水濱。淡雲歸東嶺。曖曖山日暮。綿綿山路永。谷口不見人。但見松燈耿。登山土窩無罅隙。風聲在山木。激盪疑摧折。衝奔似翻覆。人心劇於此。定後還自恧。値風東嶺天氣炯。西嶺嵐氣肅。晦明無常期。山月入短屋。應同天下白。欣逢如我獨。玩月遠村農家路。迤邐出大夕。簑衣猶帶濕。酒談無終極。辭去復回來。不知山色黑。謝客前郊平如砥。民事詎敢緩。山上新畬遍。山下溝水滿。今年樂豐徵。農謳竟長短。勞農楊雄守太玄。蜀莊好沉冥。吾道貴明辨。幾分毫釐爭。敢言探道眞。工在戒荒寧。講道魯論首朋來。朱張貴從遊。山中無輪鞅。白雲空悠悠。采采谷中蘭。結纕獨夷猶。懷人山筇怕鳴石。山屐怕泥丘。故人來不來。林深有餘愁。千載陶令公。亦曾賦絶遊。倦遊塞斷四至路。白日掩柴關。圖成多發微。論著或辨姦。立誠在修辭。精思多夜間。修書廬水對終朝。敬山看不厭。癡坐欲忘言。我愚誰更砭。賴玆盤陁石。不復山外念。宴坐水聲出洞外。鳥鳴搶樹底。去來自無心。時復理屐齒。村童不解事。咿咿唱下里。下山去年秋似夏。今年夏似秋。白雲屐下生。靑霞頭上浮。我家山之陽。來往浩無憂。還家</text>
<title>次忠立招隱詩</title>,<text>世無眞隱。招者何人。反者何人。設爲此思古之木食澗飮者。靑山無語白雲鎖。家在風松韻水間。若但牢謀不一出。陽林何以設柴關。招隱門閉門開只一理。虗中會得掌中圖。可能向與人入道。大易應須言有無。反招隱</text>
<title>挽姜景會 文奎</title>,<text>我昔登太白。歷觀太白木。株株相倚附。枝枝相卷曲。不要參雲日。只自蔭磎谷。虎豹不得藏。鸞鳳時來宿。好鳥出其間。飛飛向京國。京國多笙鏞。翺翔同鸑鷟。天宇忽凄凉。衝風忽刷翮。翩翩尋古査。古査時正萼。采采谷中蘭。行尋山路斜。山路渾無陌。雜卉生廢畬。燁燁三秀芝。獨抽去年芽。浮雲無定處。明月在誰家。恐負黃昏約。來燃花下査。鬱鬱松下畦。幽蘭獨芳名。我欲結爲纕。之子解佩纓。箇箇藏心曲。貽我以瓊瑩。兩世招授士。五世丈夫室。山花正濃郁。嚴霜怱中折。中折柰若何。天道諒難詰。啞啞母鴉啼。莽渺飛何疾。</text>
<title>挽李樂哉 彙遠</title>,<text>巨麓之東頭。眞翁草草築。病中猶盡分。傴僂奉晨夕。幹家推拙約。綜理細如毫。不作浮華想。恬淡着腳牢。柔能守寸鐵。剛不露圭角。處泰心猶約。常如在獨木。不以門庭大。渾忘獻子家。粉㫌題上舍。應使警毗夸。愧我絲緣蘿。荷君石待玉。淸凉秋雨裏。何處老猿哭。</text>
<title>和姜稺可 必魯 山寮韻</title>,<text>谷回不見屋。林密但隨溪。常恐名聲大。故敎堂室低。酒宜花共嚼。眠好月同栖。往往幽禽到。窓間暗影携。</text>
<title>挽李蒼廬士溫 鼎基 氏</title>,<text>百川東到海。其上是蒼坡。衰季難人物。如公見未多。格力看眉目。風流見笑談。坦夷兼確定。贏得百斤擔。是非無定極。言議各相持。吾道頗分裂。公能障海砥。展讀南廬狀。求公亦在玆。斯文遺老盡。歎息將安之。</text>
<title>石廩寓中。兄弟對榻。甚樂也。臨歸拈杜秋興韻共賦。</title>,<text>九月平郊奏歲功。老人幽興蹇驢中。時於水際蘸淸影。或入林間溯晩風。仄路樵歌橫積翠。夕陽牛背駄殘紅。也知山路無多遠。過峽逢人問野翁。野翁亭在路畔右紀行白雲峯上路逶迤。度峽穿林是法坡。兒女懽情花泛酒。主人幽感檜生枝。書帷淡靜籤閒閱。山戶蕭踈席晩移。怊悵松西人已遠。茅廬依舊暗低垂。法田主人。摹闕里檜圖求詩。○姜穉可山寮晩步往遊。右到法田靑巖亭畔漾寒暉。盡日山行襲翠微。溪駛渚回魚欲上。天長雲斷鴈初飛。東鄰暮笛情偏感。西塾閒籤病喜違。一髮文殊餘戀在。石泉楓菊政堪肥。是日歷酉谷吊金大肯。○海西山寮。要校素庵稿。以病辭。右到海底淑氣東南兩白山。川城一帶介其間。江山幾疊藏烟月。文物千年啓鍵關。近日吾曹無強意。此來偏喜對韶顔。秋風匹馬驅無疾。怕散寒洲白鷺班。右述川城來坐川城地盡頭。居然時序又深秋。靈芝欲就仙人老。桂樹方稠客子愁。莫詫山居多友鹿。且看江上有盟鷗。悠悠洛水東南去。肯認新栖作並州。右臨別贈言香爐峯下是西林。三世箕裘政布森。光躅祇今餘講樹。風流從古號山陰。籝金不盡遺安宅。傳鉢猶存妙契心。終怕錦城難久戀。且須寒月趁征砧。右家伯撤歸</text>
<title>丙申八月十二日。忠立，際贒來會共賦。</title>,<text>去年秋色此年迴。掌樣平郊畫樣開。拙計只宜林下卧。故人多謝意中來。山扉漏日籬成柳。野襏披雲笠用臺。聞說黃槐方穰穰。老生無事畫寒灰。</text>
<title>倒疊</title>,<text>近日詩情懶欲灰。偶因鄰友強登臺。雲邊鶻影依依遠。江上蘆花白白來。剩喜藤蘿丹復漆。却憐山水抱還開。不妨賴子閒愁遣。落照茅磎盡意迴。</text>
<title>挽柳伯孝 致孝</title>,<text>往年吾兒之亡。壽靜翁惜其齎志而歿也。賦古詩六首以悼之。至今有幽明之感。今壽靜之喪伯孝。亦如我之喪吾兒。伯孝之齎志而歿。亦如吾兒也。不但伯孝之慟而兼有吾兒之思。用壽靜韻以挽之。嵂嵂岐山巓。迢迢瓢水隈。煌煌粉字㫌。挽郞歌相催。人道柳伯孝。永辭庭闈哀。穉子哭將絶。弱孀命欲摧。我亦傷虎者。何論才不才。靑山無情意。混同歸贒庸。去時何運値。來時何氣鍾。籲天天不言。使我伏梁衝。昭君在漠南。李廣竟無封。有才多無命。從古籍談鋒。人道君家學。乃是吾祖學。衆流馳日夜。大海是歸宿。嗣守古爲難。夫君可眉目。不惜年光短。但爲此事惜。此事無分付。感歎終何極。去年廬阜席。之子最耿光。密密剖經義。溶溶寫文章。謹雅兼格力。談論多慨慷。歎息斯文事。君去誰能商。君去誰能商。斯文經一變。不登廬山巓。那識廬山面。東峽何巑岏。川原何綿衍。世路百艱險。迤迤經十轉。微陽眇一線。朱光區宇遍。昊天寧無復。定後方可見。采采中原菽。高山儼一方。穩籍峯圓秀。澄瀅潭影光。勉學天不忘。此理質在傍。往年花府會。共君劇扢揚。此事今誰屬。使我折中膓。</text>
<title>次門中諸老贈行韻</title>,<text>多蒙厚意會離亭。淺淺盃心淡淡情。世路葢多樊博士。名關宜念李君行。經秋老樹依依影。注海寒川遠遠聲。底意韓公竆送後。更爲東野不平鳴。</text>
<title>次金文泉 煕紹 贈詩</title>,<text>山路繚如帶。深深萬木陰。道人方箋易。爲說羲孔心。右喜見交泉何處是。陶步一亭開。不盡臨分意。夕陽携手來。右惜別</text>
<title>挽邊日進 始暹</title>,<text>歲暮風情急。雪壑皺帶愁。挽郞唱歌曲。漠漠嶺路悠。靑山自無語。白髮何所求。錦城本非樂。君歸莫淹留。丈夫志四方。旅終不足悲。人間周一甲。行年亦非卑。最憐平生操。闇黯有誰知。二十年前客。重逢泮水顔。淡然無一語。相照兩心間。冷熱謀同浴。憂瘁憐共跧。圭璋亦資石。絲麻肯棄菅。𤒺直猶愴想。此別定幾還。粉字天官郞。飄飄漢水濱。漢水深無底。此夜不復晨。操持古道歸。古人應相見。儻或見古人。此理可堪硏。</text>
<title>次盧承宣 光斗 申義齋韻</title>,<text>二十年來靑眼新。韶顔緋玉際昌辰。眉間剩帶南躔氣。頰裏猶存法醞春。墨帳百年松不老。羨門十里鷺相親。搆堂自應宜天嘏。孝弟家中保佑申。</text>
<title>太僕直中。見南山雲沒。爲賦古詩十二韻。</title>,<text>南山在城闉。烽火警日夕。高能俯滄溟。深能容丘壑。我昔一登之。都市在擧矚。所以軟塵子。日日來躙轢。玉珂與粉黛。縱橫羅山側。幽人不肯栖。淺之爲巖谷。一日天將雨。雲氣出其腹。溶溶覆頂踵。冥冥失軀殼。躋攀不可上。指點不可得。始知巨靈意。隱見難窺測。露軆非夸耀。藏形非潛伏。卷舒知在我。時人莫妄度。</text>
<title>挽金景涵 觀洙</title>,<text>吾洞崇忠厚。逢塲少畦畛。笑談仍雅謼。爭論絶顰嗔。今年何運氣。同儕已星晨。二胤傳家緖。於我或談經。自是同輪輻。非敢擬鍾筳。亭亭檜木陰。行看已滿庭。太白秋遊返。君歸已九原。洞裏眞淳死。何山葬仁溫。一言嗟未及。追題淚餘痕。</text>
<title>漢城主簿金洛元 鼎鉉 連夜來訪。贈以五律。次韻却寄。</title>,<text>識面仍成會。許心荷贈聯。天時浴佛節。邦慶造舟年。雅韻袖中軸。眞工案上篇。官閒無一事。終日學朱然。洛元示以詩一軸。又以其所書心經直指見示。故三聯及之。</text>
<title>次張省伯錫愚贈別韻</title>,<text>失亦何所屈。得亦何所榮。旅遊太勞碌。官職只虗名。不說看鍾漏。但欲誇僮𨍍。山外獱㺚笑。山中猿鶴驚。聞說嶺之南。兩麥雨後靑。自是閒懶習。非敢爵祿輕。宦味多戛澁。世態轉踈生。七十何所求。斗祿久已嬰。鳥翔魚深入。物固各有情。是時國有慶。嶺士多會萍。鳧鴈無定住。江山任將迎。獨有厨院郞。於我或談經。不嫌來往頻。不吝囷廩傾。知君素養厚。志不在簪纓。持心常坦夷。行己間濁淸。狷滯我太硜。醇濃爾却馨。爲學有體要。只在立規程。志是要竪起。意是愼經營。無妨最害事。容易被縻縈。未同而亦言。仲由顔欲騂。君子愼操執。然後可儀刑。一頭常低退。仕學乃雙成。傳言勿踰閒。易戒不出庭。戰兢乃英雄。卑近卽高明。做說難易語。荷君砭昏醒。勿謂我老捨。衛武亦耄齡。</text>
<title>次趙承旨 檍 贈別韻</title>,<text>大笑出東門。春和景明時。白鷗波萬里。樂意誰知之。東園一下山。法筵荷醞宣。倘非還山早。淸名竟誰傳。</text>
<title>冬至示學者</title>,<text>丁酉日冬至。天地一陽復。天地有陰陽。陰陽分淑慝。所以聖人心。陽扶陰則抑。及此微陽動。閉關商旅息。人心亦如此。善端在充擴。入井兒匍匐。過堂牛觳𧥆。可見本明天。不由勉強得。譬如屯雲裏。電光忽閃鑠。火燃泉始達。焦山而注壑。爲學要如此。先聖說致曲。天心昨夜動。人事宜自新。寄語媚學子。無負降衷身。</text>
<title>挽金文泉</title>,<text>少日河南雪。晩年泮水蓮。山居無外念。只有謹師傳。古紙蠅頭細。條條左右源。銖銖皆得寸。盡日足窺繙。深深文峽裏。來去一擔簦。繞室圖書凈。蕭然入定僧。斯文頗潰裂。夫子獨靈光。一老今無在。寢門涕淚滂。</text>
<title>挽金靜夫 弼震</title>,<text>昨年金靜夫。送我官太僕。今年李愼可。哭君歸窀穸。人生到六十。一死何足惜。可惜胷中蘊。隨君藏一木。君有子諒性。縱然未展拓。閙處能靜默。發時頗拙約。不由工夫得。猶能持繩尺。君有經綸手。密勿多忖度。紆餘運心巧。綜核備指畫。往歲七曲役。共君撿矩矱。精神貫錙銖。料畫及木石。賴此擔子力。居然見翬革。我在君常在。駏蛩何曾釋。此事猶未了。君歸定誰屬。榟繡君家辦。羹墻君所度。孰無尊衛志。君家獨誠力。貧固士之常。晩計何剝落。樊紹旣乏簞。季次又無屋。不失好顔容。逌然度日夕。酒後風流大。談詩妙理足。做事披筋骨。論心倒囷槖。相逢笑相視。晩契於我獨。那知昨歲別。遂成千古隔。禍孽不單行。風霜又棣萼。寢門餘宿淚。題詩寄衷臆。</text>
<title>送質汝下山。兄弟孤坐無聊。賦古詩一篇。</title>,<text>結廬在幽境。愛此山大夕。不是要逃空。不是要媚獨。拓地間林樾。爲巢雜土石。來作山中客。且唱山中曲。一水當胷帶。兩岸當肩束。悠然成一境。占弄自我昔。一身諒無累。何地不此樂。無書可養心。無琴可按拍。淸晨起負杖。林間鳥猶宿。鴻擧非爲魚。鳳飢寧啄粟。我愛山中樹。我愛山中屋。不解世俗字。我作仍我讀。林梢絶鬼魅。巖罅屛不若。魯邦多君子。緬懷子賤宓。已矣河不出。孰溯龜文洛。不知天地寬。空懷古今邈。安得生古昔。得見古人域。地雷開千萬。陽厄到九六。孔袂方泣麟。鄭蕉謾覆鹿。我有光明寶。鮮然朝日旭。晶明照九街。淵深藏萬斛。願隨沂雩浴。親承江漢濯。師道久湮晦。莫駭日之蜀。且操心中猿。須戒弈上鵠。百年三萬日。持此亦云足。</text>
<title>挽徐淸如 活</title>,<text>靜定看功業。淳和見性情。自從孺子塾。逾得古人程。平常無別法。謹拙不新奇。八十年間事。堂前老古錐。笑談皆悃愊。書牘盡精微。燕坐工夫大。明窓獨整衣。猥以同門誼。偏蒙折輩於。旂巖今寂寞。那復理東車。</text>
<title>於山以古詩三篇見贈。韻強難和。古人和詩。不必用元韻。故用別韻以謝。</title>,<text>㗳然坐郡齋。驚起故人書。故人於山子。書盡意有餘。古詩來三篇。讀之一握如。問爾何所事。山窓睡覺初。郵筒閒推敲。經籤任卷舒。然後扶杖出。水曲與山岨。此事諒已足。更復何求歟。於山投我詩。詩意多含諷。原思宜共鄰。鮑子自知仲。但恨官太拙。厨冷歎屢空。民生膏已盡。瀝之猶笮凍。所恨明不足。何以破昏懵。僧貧官亦淸。剡藤不入貢。毛氏族已盡。絳人不相送。一刀價直百。兩犢頗可控。飽喂於山草。明年可負棟。更有明月扇。頗能解炎烘。願引北窓風。長作羲皇夢。</text>
