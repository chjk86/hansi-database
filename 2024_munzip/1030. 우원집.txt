<title>西園。次洪舜擧韵。</title>,<text>谷鶯嬌喚友。春意足西園。獨臥乹坤大。長吟草樹繁。百年元勝地。萬事惟深樽。留醉人還後。鴉棲日亦昏。</text>
<title>直廬秋夜。與高子俊。得秋字。</title>,<text>有衙非劇地。明月小塘幽。吏傲淸樽夜。荷殘白露秋。襟懷如水凈。簿牒等雲浮。同調喜君在。長年此共遊。</text>
<title>三淸洞。與子俊共賦。</title>,<text>已喜塵喧斷。溪流響洞天。抽身簿牒裡。移杖水雲邊。滿酌兼楓醉。▣唫起鶴眠。歸程山月出。一色鋪靑烟。</text>
<title>西郊與子俊有同往之約。而子俊適因他。故進去麻浦。獨來悵然而作。</title>,<text>西風恨失故人期。悵望秋空一鴈飛。南浦晴光君去處。北郊秋色我來時。松間獨酌山空對。沙上孤吟鷺豈知。勝地未成携手語。一天斜日兩相思。</text>
<title>病臥。次老人登高韵。</title>,<text>臥病嗟吾憊。春賞屬誰曹。鳥語溪風少。花明洞日高。草深宜短策。山翠可芳醪。還愧令翁興。聯翩上遠臯。</text>
<title>病後西㙜</title>,<text>獨來還勝會。携得洞中人。雨暗千山色。㙜臨十里春。鳥啼詩已就。花早興猶新。回看▣▣地。茫茫萬斛塵。</text>
<title>與子俊上西㙜得閒字</title>,<text>隨意登高去。功名少此閒。浪吟方落日。高臥卽靑山。携友簿書隙。聽禽花𡬾間。一樽同一醉。明月不知還。</text>
<title>三淸洞。與子俊得溪字。</title>,<text>坋埃不到洞中溪。溪柳依依溪草齊。十載浮名嗟我老。三淸春酒共君携。山圍一壑雲常起。花滿孤村鳥亂啼。未了新詩襟抱豁。欲今先自醉如泥。</text>
<title>病中。次李汝常寄示韵。</title>,<text>多君不我棄。淸問及新詩。草綠門空閉。春深病益奇。山晴人共去。花午鳥相移。欲和昏昏睡。鶯啼日更遅。</text>
<title>早發平山站</title>,<text>催行中夜起。雨色足秋天。店老初燃火。僕夫稍動鞭。淸晨多苦飯。白日少閒眠。已覺家山遠。前程且杳然。</text>
<title>晩次葱秀</title>,<text>一吟惜勝地。回馬又名泉。十里晴無雨。孤村晩起烟。楓飄還古壁。水落更寒天。萬古題名處。文章幾箇存。</text>
<title>信川田舍得深字</title>,<text>孤夢偏驚旅鴈侵。歸思漫漫已難禁。殘山際海野還大。晩稻經霜秋已深。短策每隨明月去。新詩常伴暮蟲吟。佳辰恨負東籬醉。漫對黃花起遠心。又今年吾事在田疇。爲趁西成晩稻收。溪蠏捕來充野味。村醪沽得滌覊愁。天邊白鴈三更雨。海上靑山九月秋。歸臥林泉終好計。風濤誰復任沉浮。</text>
<title>登九月山。望中原。</title>,<text>地闊天長碧海深。中原一片杳難尋。輕舟未向燕齊泊。不盡男兒慷慨心。</text>
<title>坡平酒幕。喜逢李友亨遇自雲山而至。</title>,<text>遇友雲山至。値我去信川。客中無限意。秋雨店燈前。又大嶺黃花發。坡平山雨渾。他日登高興。客窗把手論。</text>
<title>晩次松京。馬上口呼。</title>,<text>吹笛橋頭日欲斜。寒蕪十里亂飛鴉。樓㙜寂寞空流水。何處冶翁圃隱家。</text>
<title>晩次葱秀站</title>,<text>曉渡金川水。晴看葱秀山。峯懸疑世外。泉落少人間。馬吃黃花去。僮沽白酒還。平生蕭洒志。此地又開顔。又九月黃花馬首過。停鞭沽酒興如何。水流不盡山長好。吟得名泉我最多。</text>
<title>信川田舍。次東詩。</title>,<text>曠野霜華重。坋埃一點無。白酒家家熟。何用典衣沽。</text>
<title>客夜喜張居士來訪</title>,<text>秦京忽已遠。親舊少相逢。惟有張居士。獨來明月中。又黃花時節負西㙜。客地幽懷未易開。大野茫茫明月夜。多情誰似一僧來。</text>
<title>夜坐</title>,<text>客况還同峯上僧。淸宵無夢坐挑燈。三秋海曲伴孤鶴。萬里雲程愧大鵬。一斗豪情人或有。百篇高興我何能。年豊頓覺氣色好。田野中間盡醉朋。</text>
<title>遣懷</title>,<text>假使趨榮利。難忘臥林泉。白酒稻田大。魚蠏滿身邊。又來臥碧海頭。翛然襟懷發。大野繞千山。長空明一月。又大野連天少人煙。蘆葦深處穩鷗眠。歸期十月寒霜後。安得黃花落馬鞭。又離恨已多一月中。尺書難寄滿天鴻。可憐千里蒼鷹翮。秪自無心繞碧空。又身遙嫌大地。野闊喜長天。嘉味有魚浦。香醪賴稻田。林僧慰獨坐。仙鶴伴孤眠。作客驚神鬼。吾詩剩百年。又三秋爲客與誰娛。囪下長留酒一壺。無恨客懷難遣處。時持杖屨有阿奴。又浦柳有踈陰。坐來魚更沉。靑山負望眼。明月動歸心。客恨饒淸夜。秋容瘦遠林。三旬仍繫馬。徒自羡飛禽。</text>
<title>歸路望九月山</title>,<text>九月山空翠。西風馬首東。貝葉寺何在。鍾動白雲中。</text>
<title>喜崔大叔雨中見訪。次三淵韻。</title>,<text>嘉樹中間世外心。柴門日午故人臨。四時遊賞同君我。十載閒忙異古今。踈雨聽來還少睡。幽懷攄盡更長吟。相看獨有盈樽酒。却把深巵滿意斟。</text>
<title>大叔見訪。次東人韵。</title>,<text>樹陰深似屋。顚髮奈蕭蕭。雨歇南山凈。天空白鶴遙。題詩何選地。沽酒不過橋。相對無塵累。端宜度此宵。</text>
<title>作愚園詩。示大叔。</title>,<text>故人携來小園坐。問我小園名云胡。平生愚拙守此園。此園端可名以愚。今來辱以一愚字。使園有知怒我無。衆樹繁茂終薈蔚。百草離離但荒蕪。紛然雜錯少淸絶。有鳥飛來只亂呼。吾人處世亦類此。事業由來付一壺。題詩何曾泣神鬼。有身不合趨榮塗。只可與君坐愚園。日日呼兒酒頻沽。</text>
<title>與大叔。次春谷韻。</title>,<text>我有大酒量。天地難容飮。平生渴未解。未穩千日寢。安得兀然醉。高臥北窗枕。</text>
<title>初秋。與大叔得風字。</title>,<text>暑退初淸林下風。幽思君我忽相同。酒腸不欲遵邦憲。詩趣何曾坐鬂蓬。前度柳花空病葉。後時楓菊獨幽叢。功名已矣身虗老。嬴得呼爲遯世翁。</text>
<title>花發後。與大叔得酒字。</title>,<text>坐對百花樹。日傾花下酒。花酒長如古。於焉我白首。</text>
<title>又得年字</title>,<text>之子詩情健暮年。慇懃問我賞春篇。吾生醉况無醒日。辜負梨花百舌天。</text>
<title>又得飛字</title>,<text>前日看花興。春多在翠微。暮年耽麯糵。閒步限柴扉。魂逐醉鄕去。誰知桃李飛。惟君詩思健。深恥我頻違。</text>
<title>與李文瑞及洞中諸益。避暑樓閣洞。</title>,<text>水在靑山淨。人依翠壁深。遠樹生淸籟。歸雲起片陰。綠樽非俗事。白飯且幽襟。堪笑繁華子。塵中少此尋。</text>
<title>再遊</title>,<text>澗水聲高山雨晴。谷雲翳日谷風淸。携來勝友非塵事。倒盡深樽不世情。佳句吟成幽鳥語。長歌唱罷夕烟橫。浪蹤自有林泉興。何必要津困此生。</text>
<title>與文瑞，大叔，子俊及洞中諸益。遊仁王山佛岩洞共賦。</title>,<text>大雨連旬不肯晴。烟霞滿谷意還淸。靑山逈與囂塵別。自在悠悠澗水聲。</text>
<title>又得山字</title>,<text>待得晨晴發。臨流雨滿山。雲行塵世外。人臥佛岩間。滌熱元豪事。開尊盡好顔。滴來懸石溜。歸見點衣斑。</text>
<title>仲秋大叔宅。次唐人韵。</title>,<text>華岳當軒出。蒼松拂日晴。望中來暮色。風處起秋聲。拙句無奇語。深杯已數行。可憐窮巷裡。襟抱與相淸。</text>
<title>九秋喜大叔相過</title>,<text>秋色滿天地。君今白髮來。暮年詩會健。寒露菊花開。入眼皆楓樹。攄懷秪酒杯。自多衰老興。無管夕陽催。</text>
<title>九秋念後。宿大叔茅堂。</title>,<text>寒夜淸樽道味存。知君襟抱脫塵喧。方憐玉燭光盈室。且置黃花開滿盆。秋氣無妨窗外厲。詩情還覺靜中繁。浮生未必論窮達。萬事何如醉忘言。</text>
<title>子俊園林。與大叔小酌。</title>,<text>高友邇間病欲蘇。小園絶勝本非愚。三人坐處來千峀。萬事拋時辦一壺。酒興自能松與盛。詩情安肯艸同枯。從知白髮多閒暇。須使幽懷永不孤。</text>
<title>翌日子俊設小酌。邀大叔及余。得邀字。</title>,<text>凌寒病骨復相邀。之子幽情十分饒。葉盡日邊多遠峀。松高風處起閒謠。詩成酒暖方豪健。雨過雲飛不寂寥。佳會筭來無限極。晴窓雪月有良宵。</text>
<title>大叔用前韵嘲子俊不能相招。故余以勿招之意次送。盖相戱耳。</title>,<text>崔友邇來興自饒。詩情元不畏寒朝。黃花赤葉吟邊盡。俗務塵緣醉裡遙。衰髮不嫌雪共白。淸樽還喜月俱邀。惟君病骨方調養。勿復嚴冬狂客招。</text>
<title>大叔茅堂。次簡齋韵。</title>,<text>病友未携得。茅齋不怕寒。醉鄕無苦樂。浮世孰悲歡。酒盡新添債。詩成復進盤。緬懷孟學士。白雪依驢鞍。又白髮終如雪。靑松不受寒。功名他日事。詩酒老年歡。山鳥時窺戶。市魚莫上盤。吾儕無俗累。還似馬休鞍。</text>
<title>十月晦。集大叔茅堂。次老杜韵。</title>,<text>入門知子致。詩卷與肩齊。東谷砧聲散。西峯雨色迷。瓦罇元取大。茅屋不嫌低。林鳥先人宿。未昏已滿棲。又非無慷慨志。曾未向燕齊。憶古身多感。論今意欲迷。人閒茅屋靜。歲暮雪天低。安得携君手。同尋物外棲。</text>
<title>至月三日。大叔茅堂得氷字。</title>,<text>到老還多事。冬天興每乘。亂風吼遠樹。寒日映層氷。隨意淸罇大。裁詩白髮增。何時東谷子。相與對靑燈。</text>
<title>再翌集大叔茅堂。次唐人韵。</title>,<text>蹉跎君似我。顚髮各蕭踈。地僻松藏日。天寒雪壓廬。盈罇儀狄酒。滿架子雲書。一醉還高咏。頓令俗事虗。</text>
<title>大叔茅堂。次柳下咏土爐韵。</title>,<text>埴物功還大。當寒爲室需。矮形元似陋。坦腹本非愚。容俗何曾角。法天更不隅。初因煖酒具。便作調羹輸。隨處溫心在。逢人冷色無。變緇化炭黑。鍊藥效丹朱。外潔將焉用。中虗乃有須。漸能親筆硯。復覺遠庖厨。時世終卑下。炎凉異避趨。誰知爾與我。冬夏守玆爐。</text>
<title>晨起大叔茅堂。次唐人韵。</title>,<text>勝地依山麓。王城別有村。醉醒塵外事。榮辱世間論。落月偏窺戶。曉鏡遠到門。裁詩仍懶起。寒日早鴉翻。</text>
<title>孟夏。與大叔，子俊諸益。作華山之遊出郭。</title>,<text>依杖文殊路。回看太華峰。白雲生洞壑。流水照心胷。不厭行時雨。偏憐坐處松。沙門迎遠客。風送一聲鍾。</text>
<title>文殊寺得長字</title>,<text>十載曾遊地。重來鬂已霜。入門孤嶂立。回首大江長。老佛昔顔面。殘僧新姓鄕。開罇一笑坐。塵慮與俱忘。</text>
<title>山映樓</title>,<text>佛力彌天木石鳩。移來山色幻層松。夕陽一嘯登臨地。滿壁杉松映白頭。又萬壑松聲撼一樓。白雲流水共悠悠。夕陽倒映千峯色。人在華山頂上遊。</text>
<title>扶旺寺</title>,<text>流水淙淙一逕斜。城頭落日照禪家。天邊秀色雲中峀。洞裏幽香澗上花。依樹老僧邀遠客。響風淸磬定昏鴉。靑燈靜聽無生話。淨界蒼凉月欲斜。</text>
<title>重城門途中</title>,<text>昨夜千峯雨。周遭一水淸。開罇白石上。不是世間情。又白石白於雪。流水縱復橫。濯我塵萬斛。贏得分外淸。</text>
<title>宿寶國寺。仍爲復路。</title>,<text>居僧不負客。童子已言歸。衆水喧無定。諸山峙欲飛。持來依石杖。拂取挂雲衣。回首寺門外。樹梢風乍稀。又有身不可捨。惆悵出禪扉。忽與靑山別。復隨綠水歸。浮雲同世態。老釋脫塵機。醉臥西城路。樵歌競夕暉。</text>
<title>歸路坐瀑布</title>,<text>山遊何可廢。銀瀑又得來。抽出廬山筆。題詩一快哉。</text>
<title>從祖諱日有感</title>,<text>不寐中宵意。追思從祖誠。檐頭餘落月。花外到深更。昭代編新就。大東帖未成。一杯聊記日。終覺負平生。</text>
<title>圍棋說。更次金汝瞻韵。兼呈崔別提。</title>,<text>枯棋辦我客中閒。賭酒贏輸各好顔。秋空白鳥浮江水。曉月寒鴉下雪山。徒緣病弟高才品。以致崔兄數往還。今日好期還不遂。奈無鼎坐一窓間。</text>
<title>春盡日。喜大叔，子俊來集愚園。</title>,<text>歸來反初服。好友此相携。幽意酒中發。浮緣柳外迷。花開春又去。詩就日還低。何必問時序。淸遊每郭西。</text>
<title>柳槐園。與大叔，金爾諧，宋聖休。奉羅丈共賦。</title>,<text>列坐雙松下。開尊花意多。春遅三月事。人欲暮年歌。勝地元玆在。幽禽亦自過。不求文酒外。名利奈吾何。</text>
<title>壬戌三月念一日。洪令及李聖老，崔源中，李士固，金爾諧。小酌柳槐園。</title>,<text>今又出門何處去。可憐籬外柳槐廬。城西老興終無極。詩外春光每有餘。花引故人來與會。愁逢新釀醉仍踈。雲陰欲雨園林靜。向晩鶯歌復一初。</text>
<title>翌日與子俊，金百源共賦。</title>,<text>高友幽期又郭西。酒罇詩卷復相携。墻陰欲午風光穩。花事方闌日色迷。嗟我窮愁何以遣。憐君佳句醉能題。東君不貸園林勝。難負邇間幽鳥啼。又天公似亦愛吾詩。夜雨朝晴期莫違。酒老已先詩老後。桃花初發杏花飛。新篇狼藉猶耽句。醉墨淋漓又典衣。何幸此身無係着。春㙜日日坐忘歸。</text>
<title>大叔松園。得奇字。</title>,<text>松園春色負多時。之子回來此有期。過客光陰餘短髮。落花風雨又深卮。高車駟馬元非意。小草微禽遆入詩。堪笑悠悠塵世裡。西峯秀色有誰知。</text>
<title>暮春。與諸益得壺字。</title>,<text>病酒邇來尙未蘇。兒童爭笑又提壺。風花倐爾眼中散。霜髮何能頭上無。名利早年多阻滯。襟期末路負江湖。乹坤寂寂數君在。難廢陶然醉與娛。</text>
<title>與爾諧得參字</title>,<text>殘紅泛夜雨。新綠入晴嵐。貰得酒壺一。携來詩老三。秪令山鳥至。寧許俗人參。今日頗閒寂。嗒然忘笑談。</text>
<title>又得嫌字</title>,<text>日日登臨地。幽禽不我嫌。故人來有日。春事去無漸。獨喜爾吾在。猶能詩酒兼。晩來一林黑。山雨欲廉纖。</text>
<title>又得高字</title>,<text>西㙜元勝地。吾輩亦詩豪。市陌看來遍。園林坐處高。斜景留靑嶂。餘春到碧桃。兒童知我意。沽得滿壺醪。</text>
<title>又得歌字</title>,<text>屋後園林不許他。得君暇日又相過。晩音且喜燕鶯至。春事其如風雨何。性耽佳句閒時少。老惜殘花醉日多。以下缺</text>
<title>又得深字</title>,<text>僻地空多塵外心。緣何傲吏此相尋。幽花獨保殘春色。新葉方生首夏陰。谷目燕鶯詩裡老。城西日月醉中深。問君令節今如許。難負明朝又一吟。</text>
<title>送春日。陪菊塘羅丈，洪令及爾諧，聖休，子俊，百源。集柳槐園得春字。</title>,<text>登高何事感懷頻。草色林香空復新。時序滔滔東逝水。逢迎衮衮白頭人。携來竹葉雙壺酒。留醉桃花一日春。翠壁蒼松終不老。可將餘興永相親。</text>
<title>柳槐園</title>,<text>春歸猶勝事。傲吏又柴門。欲盡花辭樹。已多綠暎樽。乾坤辦勝會。京洛占名園。竟日昬昬醉。幽禽各自喧。</text>
<title>首夏。大叔軒得飄字。</title>,<text>渾忘一醉憊前宵。又復尋君渡柳橋。芳草客來無一累。梨花春盡尙餘飄。性耽麴蘖塵緣少。望斷功名詩思饒。華牋覔來題數句。松軒自此不寥寥。</text>
<title>又集柳槐園</title>,<text>故人今得意。華岳更崔嵬。名利驅君去。園林待我來。歲華餘短髮。時事有深杯。惆悵湖南勝。家兒亦未廻。</text>
<title>柳槐園得好字</title>,<text>何處養吾拙。有此西園好。幽花留春在。新葉迎夏早。隨意備酒壺。暇日邀詩老。玆事信百年。我興元浩浩。君看世間人。功名誰久保。</text>
<title>柳槐園得永字</title>,<text>綠草縈我屐。靑松蔭我頂。豈無數椽屋。愛此林木影。昨日醉後事。今朝渾不省。又謀一壺酒。胡乃不自警。荊妻不我諒。節飮勤相請。然無杯中物。奈我憂思永。</text>
<title>又得佳字</title>,<text>今又西園坐。綠陰盈我懷。山光浮一壑。塵色動三街。老木偏生韻。幽花或自開。故人能衮衮。豪興復無涯。</text>
<title>柳槐園得伴字</title>,<text>三松覆蒼壁。蒼壁頗蕭散。松靑壁不老。頓失時序換。日有鄰翁至。杯盤當一半。靑山爲園主。黃鳥作詩伴。於斯送老足。潦倒何足歎。平生傲慢身。不爲禮數絆。傍人看吾頭。十年冠不冠。</text>
<title>次羅丈韵</title>,<text>此老偶然病。三春興不多。可憐芳草色。空復黃鶯歌。若得身心健。寧無一再過。今看壺酒至。還感勸微酡。</text>
<title>挽羅丈</title>,<text>版築殷傅出。屠釣周師起。風雲會有日。事業光天地。千載闤闠中。公生嗟叔季。禀賦旣冲和。淳風動言議。人無古今殊。事與時勢異。三五挽不得。賢人空老死。不展棟樑材。可惜廊廟器。我心自有感。哭公非徒爾。英傑阻側微。零我憂時淚。</text>
<title>仲秋。與大叔，爾諧，子俊。會于社壇後大谷澗邊。得溪字。申君寅追到。</title>,<text>何必丹邱與閬苑。弼雲山外卽淸溪。近多哭友送泉裡。今得携君來郭西。秋思茫茫雙鬂白。酒盃衮衮夕陽低。逍遙自覺襟懷曠。咏罷新詩醉似泥。</text>
<title>翌日洪丈及爾諧，子俊。坐于弼雲小㙜。林汝韶，金喜謙偶然相會。大叔有期不來。</title>,<text>休言衰病少風流。連日登臨亦淸遊。孤嶂斷雲來遠色。小臺深酌滌煩憂。吾生謾爾悲雙髩。林木何緣認九秋。形役故人期不至。獨能無意此相留。</text>
<title>念九日。洪令及爾諧，子俊，君寅，汝韶。同遊玉流洞得來字。</title>,<text>舊時相國好樓㙜。今日登臨悲草萊。勝地寧嫌衰髮短。淸篇不負笑顔開。寒花寂寂樵童路。落日亭亭過客盃。九月丹楓應自好。可無携酒與俱來。</text>
<title>九月四日。纔過三日大雨。與君寅復往玉流洞。得晴字。</title>,<text>秋雨無端阻我行。短筇今日得新晴。尋幽初愛澗沙白。吊古還憐岩水淸。萬慮蝟如無酒死。百年魔弄以詩鳴。缺</text>
<title>仲秋。梁德夫，大叔相過。</title>,<text>兒童整頓圃邊席。爲報柴門有故人。浮世百年看面少。荒園今日把杯頻。霞光晩帶斜暉作。秋意先從病葉新。城市自無閒曠地。田間安得共淸貧。</text>
<title>觀羅丈所粧龜谷，雪蕉兩翁詩帖有感。</title>,<text>龜老雪翁骨已霜。公今追去白雲鄕。抱才不作邦家用。學道還爲閭里光。侍御殿庭看操履。嘯歌林壑揖淸狂。辛勤昨歲珍藏帖。可惜他時塵滿箱。</text>
<title>重陽翌日。洪令，大叔，爾諧，子俊，君寅。同會于弼雲山亭。得寒字。</title>,<text>相與登高興欲闌。西㙜悄悄晩生寒。顚毛近得愁中白。木葉今看霜後丹。未半百年還退老。纔過九日亦淸歡。窮通命也何須問。且把深卮強自寬。</text>
<title>十三日。與子俊，君寅入玉流洞。</title>,<text>溪女丁寧笑我徒。玉流洞裏又提壺。澗聲着意何甞忘。楓樹留期不可孤。一壑常存貧士住。九原難作碩人無。世間倐爾多興替。高臥西風理皓鬚。</text>
<title>十四日。與洪令，大叔，子俊，君寅。遊經理倉。爾諧未及同往。</title>,<text>問水尋山相與携。杖頭初日郭門西。雨師亦解騷人興。洗出黃花映綠溪。</text>
<title>彰義門樓。次柳下韵。</title>,<text>秋思惱人劇。村村紅葉飛。得雨溪聲大。當風酒力微。已知山水樂。還與利名違。多少繁華子。有誰可共歸。</text>
<title>倉樓得秋字</title>,<text>可笑浮生千歲憂。忘形吾得采眞遊。淸川白石春臺曉。赤葉黃花太華秋。問酒村翁尋小洞。寄炊倉厨到高樓。短筇又復指何處。蕭瑟空門在上頭。</text>
<title>爾諧追到。得淸字。</title>,<text>好頓中倉飯。持筇喚友生。哦詩華岳秀。携酒武溪淸。楓菊三秋日。招邀十里程。倐來還倐去。勝地有餘情。</text>
<title>得還字</title>,<text>我志旣浩蕩。鄰翁亦歡顔。九秋風雨天。寄情雲水間。出郭便蕭灑。松喬終可攀。看楓緣沙路。沽酒涵菊灣。賦得一首詩。吟敵萬重山。誰將千駟富。笑我百年閒。樵牧先自去。不知乘月還。</text>
<title>念二日。與大叔，爾諧，子俊，君寅。入玉流洞。</title>,<text>奄忽主人去。溪山空物華。石橋鳴玉水。楓樹起彤霞。數友松間路。一壺柳外家。相看俱白髮。還欲問丹砂。又惆悵淵翁乘白雲。客來誰復與論文。淸泉瀉石輕珠碎。赤葉翻風烈火焚。秋色已能生遠趣。山寒稍欲敵微醺。可憐自去浣紗伴。應笑吾儕坐落曛。</text>
<title>念三日。再作經理倉之遊。洪令，爾諧，子俊，君寅，汝韶共賦。</title>,<text>秋光能起我。再作此山行。偶過淸風洞。還生太古情。眼前有深斝。身外只虗名。浮世如斯足。優游送此生。</text>
<title>舜擧及大叔。追到三溪洞。得歌字。</title>,<text>提携衮衮鬂俱皤。玉洞楓溪取次過。生在富豪人患少。老於詩酒我知多。黃花滿路無吟可。赤葉盈山不醉何。無限秋光看欲遍。蕩春㙜畔復高歌。</text>
<title>得寒字</title>,<text>城上西風城外雨。似狂如戱暮年歡。村家秋熟新醪好。溪木霜深返照寒。十丈街塵抽不得。萬重山翠對應難。懸燈醉倒高樓夜。誰識人間有大官。</text>
<title>夜坐</title>,<text>寒雨霎然度上峯。溪山寂寂夜雲空。蛩音在壁秋過半。胃宿當樓夜欲中。村婦未眠猶對柚。天機不息又生風。靑燈此席營何事。謾把淸篇固我窮。</text>
<title>翌朝復路</title>,<text>浮生良苦往仍回。安得一笑懷盡開。臨別已愁秋共去。留期猶可雪俱來。看楓小洞看流水。問酒前村忽古㙜。傷心最是王孫地。落木西風又生哀。</text>
<title>回到弼雲山亭</title>,<text>郭外前宵興。歸來復此亭。笑他千樹赤。愧爾一松靑。寒雨偏隨我。香醪又滿甁。自憐愁髮短。渾欲醉無醒。</text>
<title>陽月三日。與洪令，舜擧，爾諧。上弼雲山亭。</title>,<text>未聞名利客。蕭灑出塵間。遠樹經秋好。浮生到老閑。可憐高臥地。有此弼雲山。短筇扶吾去。何妨宿鳥還。</text>
<title>翌日。洪令復與舜擧，爾諧，子俊至山亭。</title>,<text>蒼壁緣何日日攀。鄰翁呼我每柴關。枯藜不出亭㙜外。晩契偏深詩酒間。十月風聲千樹葉。一蕃秋色萬年山。憑高俯看市朝路。車馬紛紛往復還。</text>
<title>十日夕。與洪令，舜擧，爾諧，源中，子俊，君寅，汝韶。會于弼雲山亭。</title>,<text>秋冬不廢此登臨。漫興焉知白首心。西岳黃花孤杖健。北風寒屋小爐深。鍾殘街巷人皆睡。月滿山窓我獨吟。秉燭由來稱達者。雪中猶可醉高岑。</text>
<title>子俊以微恙閉戶。與爾諧問疾。金別將處重追到。仍次放翁韵。</title>,<text>尋君窮巷値冬初。盡日門無俗子呼。千駟看他多苦惱。數人同臭足歡娛。雲陰漠漠來寒屋。酒氣醺醺擁小壚。最是難孤今夜月。勝遊千古有眉蘓。</text>
<title>翌日子俊宅。與爾諧，處重，君寅。次恕菴韵。洪令追到。趙生聖得偶來執筆。</title>,<text>年來可喜恣逍遙。興到尋君不待招。性本淸狂宜竊飮。老當優逸廢題橋。留情東谷山猶遠。倚醉北風雪欲飄。縱道塵喧門外近。何曾一事此相搖。</text>
<title>次子俊示韵。嘲大叔覆呈。</title>,<text>久矣崔君願不逢。豈宜携手上晴峯。生平自是迎風草。志操終非傲雪松。末路斗升萌鄙吝。暮年雲雨啓昏慵。城西處處皆淸勝。逋客從今勿復容。附元韵邇來吾輩絶相逢。付與乾坤老弼峯。未問丹砂禁白髮。欲將高興伴靑松。雪中訪戴誰能健。驢背尋梅我豈慵。聞說南州客亦返。難孤一夜話從容。</text>
<title>再次元韵</title>,<text>歲暮親朋阻一逢。輕筇不向屋西峯。寒聲風過千山雪。黛色天低百尺松。獨引壺觴何興味。久拋巾櫛只踈慵。苦多名利驅人去。明日孤亭孰與容。</text>
<title>早春寄子俊</title>,<text>之子淸狂古亦難。不因簿牒廢偸閒。情於朋友老逾摯。費及杯盤曾未慳。昨歲酒爐輕臈雪。今朝詩榻得春山。微君獨有逢迎意。病蟄如吾長掩關。</text>
<title>暮春。與諸益遊經理倉。</title>,<text>喚起鄰僧日照關。汲來村酒解愁顔。春深古道王孫去。花近高樓客子還。微雨夜過千種樹。白雲朝捲萬重山。以下缺</text>
<title>季夏。與洪令，閔定夫，大叔，爾諧，子俊，君寅。出經理倉郭外得朝字。</title>,<text>宿霧昏如漆。玆行郭外遙。携樽三夏暮。投杖一山朝。曲澗淸風至。高樓暑氣消。來往隨吾意。塵世不相饒。又白石蒼松山數層。披襟忽覺失炎蒸。高樓獨受淸風至。蜜葉重遮赤日凝。村酒貰來謀主老。溪瓜摘送有隣僧。黃昏待得娟娟月。醉後題詩我亦能。又濯纓濯足可炎天。洞裏淸泉直萬錢。蟬噪一林秋事近。酒闌高閣夜燈懸。人耽名利靑春日。我愛溪山白髮年。醉到河傾仍不寐。長歌擊節興無邊。</text>
<title>仲秋念七日。又作經理倉之遊。與舜擧，子俊，君寅出城。得懷字。</title>,<text>病脚猶山路。秋光動我懷。霜林明醉眼。寒花近芒鞋。孤寺留前約。三溪借小齋。去來非俗事。數友與之偕。</text>
<title>又得天字</title>,<text>出郭聊爲一日仙。詩箇酒榼在身邊。山楓的的曉霜後。野水淙淙秋雨前。懷祿趨時終衆下。放遊隨節莫吾先。可憐村婦知寒事。向晩砧聲響洞天。</text>
<title>又得虗字</title>,<text>洞消日出洞天虗。無限秋光能起余。酒債尙存還續飮。詩聯未了又催書。山楓野菊經霜後。白髮蒼顔閱世餘。已識窮通元有數。何須短歎與長歔。</text>
<title>仲春念六日。與洪令，退夫，處重，舜擧，子俊。會于明僉樞日三花園。得酣字。</title>,<text>落拓爾來四十三。佳辰猶自興難堪。人皆白首天應老。花爛春城酒亦酣。一陌園林連弼岳。百年蒼翠對終南。斯遊衮衮還無極。無限東湖往欲探。</text>
<title>晦日再集。定夫與焉。</title>,<text>紅杏看將盡。梨花忽復多。春事有如此。老懷無奈何。偸閑可小集。得醉當高歌。擾擾名利地。有誰百歲過。</text>
<title>三月初吉復集。聖休與焉。</title>,<text>佳辰邂逅眼俱靑。詩席携來復酒甁。今日可憐春已暮。百花爭笑我無醒。流光飄忽獨何意。傲吏盤桓皆老形。快馬正宜芳草路。幽期江閣又丁寧。</text>
<title>二日得觴字。汝常，君寅亦與焉。</title>,<text>河豚伴酒至。老興鄰翁長。芳月多閑日。梨花又一觴。幽禽時自語。遠友或相將。懶性還無事。從遊仰末光。</text>
<title>六日柳槐園。得紅字。</title>,<text>酒能狂我詩能窮。四十年來運未通。吟處百花開又落。醉中千慮有還空。居閒探勝追陶老。守分聽天同塞翁。斜日幽禽啼不已。短墻橫出小桃紅。</text>
<title>念後與洪令，聖老，李達夫，崔聖涵，徐敬之，金仲有，李士昂，李和叔。遊玉壺洞。</title>,<text>太乙仙壇試小藜。沉痾十載臥城西。故人怳惚鬂俱雪。玉洞依微花滿溪。客散蓮堂山寂寂。春深柳塢草萋萋。相看自有留連意。向晩幽禽又一啼。</text>
<title>首夏與子俊，士昂，達夫。入玉壺洞。</title>,<text>明時虗老未全非。勝事名區每不違。黃鳥聲中曾與會。白薇花發又同歸。淸流㶁㶁塵緣少。翠栢森森暑氣微。題罷新詩頻把酒。忘形終日掛巾衣。</text>
<title>念九日。與子俊，士昂，達夫。往彰義門外。</title>,<text>郭外元蕭灑。多君來喚醒。暮年衰髮白。斜日遠峯靑。嫰草還移杖。深松且倒甁。水流山不老。佳句亦難形。</text>
<title>五月一日。與士昂，達夫。坐于明氏花園。</title>,<text>知君情誼重。相看卽歡顔。有興來西郭。無吟過北山。十錢猶一醉。數句亦餘閒。箇箇趨榮去。何人到此間。</text>
<title>翌日與士昂入玉壺洞。子俊，達夫違約。</title>,<text>不向街塵又是園。短筇依舊入荊門。麁衣脫去溪風細。弊席携來山木繁。三洞玉壺非俗地。百年蒼壁可深樽。數君不至雲陰暮。二老哦詩鳥自喧。</text>
<title>五月九日。與子俊，達夫，士昂，聖涵，仲有，處重，金子寬。入玉壺洞。</title>,<text>尺牘今朝小子持。故人心事與相知。爭偸憂病簿書隙。爲有白雲流水期。山雨欲來詩就後。澗風頻到酒醒時。街塵漠漠喧囂劇。安得餘生老在斯。</text>
<title>季夏十六日雨中。與士昂入玉壺洞。</title>,<text>有身無繫着。冒雨亦淸遊。小洞深深澗。斜陽淺淺流。晩風偏送暑。幽壑欲迎秋。遠友期難至。君在此相留。</text>
<title>輓洪舜擧</title>,<text>世有冥頑壽。死則人不知。楊王盧駱輩。至今猶淸詩。君旣不朽人。五十而有奇。生時少營爲。身後有文辭。平生弼雲㙜。寒蟬鳴枯枝。可憐楓菊日。君歸莫余追。守惟如夫人。戱庭齠齔兒。老兄失所依。二季同所悲。與君同里巷。名區動相隨。存沒忽焉異。臨挽涕橫垂。</text>
<title>七夕。洪令携余偕往三淸洞。盖尋諸益之約。而因事未集。悵然空返矣。十三日子俊，洪令來到柳槐亭。仍次伊川韵。</title>,<text>鵲橋離合本齊諧。白麓幽期往見乖。公退隣翁經後澗。病餘高友到前階。凉飈送暑來閒地。愁緖將秋入老懷。北郭東湖無限好。莫如頻接此書齋。</text>
<title>翌日子俊，洪令。同占雪蕉韵。</title>,<text>松爲翠盖石爲屛。俗子何甞來叩扃。要路誰知無勝事。貧家吾愛有名亭。酒盃未敵西風爽。詩句難形南岳靑。三五倘成良夜會。淸簫可向月中聽。</text>
<title>仲秋與子俊，達夫登西㙜。</title>,<text>天時衮衮日相催。憂緖多端不自裁。獨我盤桓方北砌。逢君登陟忽西㙜。吟邊爽氣淸秋至。坐處晴光太華 以下缺。</text>
<title>又得家字</title>,<text>㙜高二三尺。看盡萬千家。無限淸秋色。蒼然日又斜。</text>
<title>九日西㙜。與洪令，達夫，子俊共賦。</title>,<text>扶病登高不自由。故人來作重陽遊。行過市陌疑三夏。坐在山林忽九秋。斜日滿斟黃菊酒。西風渾失白頭愁。從今可繼逍遙興。北郭東湖處處樓。</text>
<title>又次柳下韵</title>,<text>不識登高節。何人在世間。百年漫浪者。九日弼雲山。詩酒元多隙。功名本未閑。斜陽吾亦醉。乘月與俱還。</text>
<title>念一日。弼雲山亭。與洪令得罇字。</title>,<text>深秋偏覺感懷繁。對得鄰翁又一罇。詩豪死去酒徒在。赤葉飛來黃菊存。僻地小亭無客到。斷雲衰草絶塵喧。山林朝市元相隔。我醉陶陶日欲昏。</text>
<title>九秋念五日。與百源共賦。</title>,<text>風捲殘秋日已斜。故人携我到山家。淸罇興在杯中物。衰菊情深霜後花。撲地樓㙜朋輩少。半天峰嶂眺望賖。獨愁勝境無提挈。不怕歸來共暮鴉。</text>
<title>陽月初六日。與子俊，君寅，百源。小集柳槐園。</title>,<text>遠客歸來衰菊香。生存死去我心傷。依然綠竹蒼松地。减却哦詩引飮塲。一醉自知寬萬慮。繁霜獨奈捐羣芳。煩君後會期明月。小室無風苦夜長。</text>
<title>旬一日夜。集柳槐亭。與洪令，大叔，聖休，子俊，君寅，百源共賦。</title>,<text>更漏偏長晩暮年。寒宵團聚爲無眠。蒼顔又是柳槐舍。白月翻非風雨天。萬事誰知身死後。一生吾在酒醒前。二君明日關西去。縱對淸罇却悵然。</text>
<title>十四日柳槐園。與百源得寒字。</title>,<text>不知朝市事。久矣吾無官。小菊黃猶老。高松翠亦寒。君來爲勝會。酒到是淸歡。歲暮弼峯下。長歌行路難。</text>
<title>翌日又與百源共賦</title>,<text>簞瓢在陋巷。猶自笑浮榮。要路無安土。孤亭有好名。老松陰復靜。寒竹韵猶淸。與爾時相過。澹然非俗情。</text>
<title>望後弼雲山亭。與洪令，聖休，君寅，百源共賦。</title>,<text>詩有驚人語。小亭名我東。百壺流水飮。萬事浮雲空。靑松當夕照。蒼壁障西風。蕭洒塵喧外。頹然臥數翁。</text>
<title>元月初三日。與洪令，處重，士昂，聖休，子俊，百源。小酌柳槐亭。</title>,<text>老去還無事。春來興更多。淸罇依短髮。白雪和高歌。自有東風至。時逢遠友過。不知軒冕子。滋味復如何。</text>
<title>六日子俊相過</title>,<text>此日梅如雪。何間柳和烟。踈狂猶舊日。雲物已新年。我在了詩債。君來辦酒錢。今春能有暇。江閣去俱眠。</text>
<title>翌日子俊，百源又至。</title>,<text>分外功名心已灰。晴窗靜几興難裁。病猶詩思獨吾詠。寒亦春風又子來。方在雪中能勝會。若逢花下奈深杯。衰年行樂如斯足。無歲無之積翠㙜。</text>
<title>柳槐園小集</title>,<text>爾來還可笑。相看每顚毛。名利當年誤。琹書一着高。升平無警急。天地老英豪。細雨柳槐舍。猶能辦濁醪。</text>
<title>山亭。與子俊，士執，士衛，士徵共賦。</title>,<text>一自春來我未閑。吟筇多在弼雲山。春無早晩須宜醉。臺有寒暄只可攀。數友寥寥還俗外。千家井井自塵間。杯罇筆墨餘生足。誰識浮生名利關。</text>
<title>山亭。與子俊，士執，百源，士徵得亭字。</title>,<text>鄙家居近弼雲亭。縱欲謀生太經庭。晩風自是陽和氣。春木俱非吾老形。今歲未甞無一句。玆辰况復有雙甁。久知賢聖空寂寞。寧作人間我獨醒。</text>
<title>念一日。子俊，君一，百源來訪。</title>,<text>不向東風街上塵。城西詩酒一堂春。馳驅名利問何者。拋却簿書有故人。偃壑寒松看已快。出林幽鳥聽猶新。從知白髮能知道。憂道以來豈厭貧。</text>
<title>仲春一日。小集柳槐堂。</title>,<text>斜日亭亭下曲城。蘭亭修稧喜初成。天時衮衮嗟浮世。我髮星星况老兄。斷澗依微看柳色。荒園閴寂聽禽聲。早知窮達同㱕土。對酒當歌何限情。</text>
<title>踏靑日。與洪令，百源，士徵。集柳槐園。</title>,<text>老在城西養性靈。柳槐園與弼雲亭。東風吹到鬚猶白。燕子飛來山更靑。一麓陰晴春若海。數君歌嘯酒盈甁。吾儕自是風流輩。何者人間醉忘形。</text>
<title>柳槐園。與子俊，士執，士徵。餞百源湖西之行。</title>,<text>浮生因事各東西。老我孤吟守故栖。林鳥留人難共酌。谷鶯喚友少相携。紫霞罇畔持螯脚。靑草湖中送馬蹄。最是佳辰催別意。昏昏醉到五更鷄。</text>
<title>柳槐園。與士衛，士徵，百源。賦得扉字。</title>,<text>送老園林無是非。睡餘數友到山扉。百年西郭詩罇健。四月南風草木肥。夏葛冬裘何不可。春蘭秋菊莫相違。美人一笑桃花嬾。下自成蹊坐忘歸。</text>
<title>西㙜。與聖休，君寅，君一，百源共賦。</title>,<text>無事中多事。西㙜幾往還。晴暉明北闕。深樹擁南山。黃鳥同人老。孤雲與我閒。誰知詩酒輩。高出是非間。</text>
<title>金別將處重來訪。邀坐愚園。</title>,<text>老翁詩興尙無涯。來叩山扉日欲斜。坐在是非不到地。一樽相對小桃花。</text>
<title>追往蕩春㙜之會</title>,<text>我從西郭至。非爲少園林。流水無情極。故人相愛深。微風看柳態。踈雨見花心。有寺無留宿。淸鍾空外音。又阿娘歌曲何年。吾儕文酒此水。平生忼慨難勝。徙倚川邊獨樹。</text>
<title>四月九日。與洪令，朴子徽，處重，聖老，達夫，大有，敬之，士昂，定夫，聖涵，和叔，子亮，士徵。遊西氷庫沐恩亭出郭。</title>,<text>終南山後村。關聖廟前酒。吾儕十許人。不讓竹林友。</text>
<title>少憇松壇</title>,<text>江湖宿計已經年。萬事紛然未死前。今日始携邛竹杖。白鷗先我下靑田。</text>
<title>到沐恩亭</title>,<text>滿腹崢嶸氣。今來吐欲平。酒從高閣醉。詩以大江鳴。嫰草遍蚕室。垂楊繞馬坪。夕陽倚片舸。心與水雲淸。</text>
<title>泛舟</title>,<text>輕舟豪興浩難裁。鮮膾尤宜波上杯。一水渠能流不盡。百年吾欲醉忘廻。吟邊白鳥閒閒去。望裡靑山冉冉來。移棹晩依烟渚泊。江兒江叟兩無猜。</text>
<title>夜坐</title>,<text>信陵門下笑相留。日落澄江正穩流。風定漁燈歸別浦。雨晴烟月照高樓。衰年未了他生債。良夜無多是處遊。混跡溪翁元宿計。白頭猶自愧沙𩿨。</text>
<title>翌朝</title>,<text>放狂何所用。詩酒與時乖。天地容人大。江山待我佳。留爲二日醉。攄盡百年懷。朝起步烟渚。輕風轉綠槐。又波上風帆獨歸。雨中烟樹先暮。綠蕪可坐江亭。白首無心世路。</text>
<title>次沐恩亭板上韵</title>,<text>玉葉金枝耀一邱。鸞停鵠峙竹梧幽。呼鷹綠野靑絲馬。射兎寒山黑豹裘。淸福再承寵命渥。滄江添得恩波優。斯遊三日問誰力。看取風流水共悠。</text>
<title>喜雨</title>,<text>漠漠烟雲合。旱餘江天雨。波動魚龍戱。沙淨𩿨鷺聚。群物各有得。不獨慰田父。吾儕最風流。寧比寒士腐。東湖漫浪客。西郭詩酒主。漁子細網得。王孫高閣寓。快舟繫漁艇。魚蝦隨意取。歸來傾十千。盤膾錯銀縷。哦詩山鬼驚。放歌江神舞。平生湖海志。於焉一半吐。翰墨追唐宋。江山曠今古。題詩倚高樓。白鳥飛遠浦。</text>
<title>阻雨</title>,<text>急雨傾蒼野。狂風振太虗。白鳥已無在。長江獨有餘。山容渾不辨。草色竟何如。三日阻歸計。興猶高閣初。</text>
<title>觀漲</title>,<text>濁醪猶可醉。風雨不須歸。倐爾濤聲大。蒼然樹色微。樓頭詩獨就。天下水偏肥。碁子島全沒。家家已半扉。</text>
<title>十六日。與聖休，百源，士徵，萬里，季明。小酌于柳槐園。</title>,<text>江樓野寺捴浮蹤。半世幽期在老松。滿目烟波曾跌宕。一園蒼翠又從容。溪山窈窕雙堂靜。詩酒流連萬事慵。最是小桃如有待。經春猶自向人濃。</text>
<title>十八日。與子俊，君寅，君一，百源，士徵。小集柳槐園得陰字。</title>,<text>風送殘花松落陰。得君携酒坐園林。黃金誰識怨尤聚。白髮吾憐衰病侵。獨鳥何心窺小酌。遙山無語對長吟。爾來節物奔馳急。杏子團團栗葉深。</text>
<title>念一日。與洪令，聖老，處重，達夫，大有，士昂，定夫，聖休，和叔，德容，君寅，百源，士徵。遊挹淸樓。</title>,<text>浩渺滄江樓百層。襟懷澹蕩此來憑。漁歌𩿨夢依孤島。草色波光接二陵。斯會今年天借便。千篇一斗我何能。浮蹤 以下缺</text>
<title>宿麻浦村</title>,<text>晩自高樓下。汀洲半已昏。踈燈分遠島。獨樹認前村。訪友臨江屋。哦詩到處樽。更深纖月出。隨意坐層軒。</text>
<title>曉起</title>,<text>吾儕習氣本淸狂。曉倚高樓又一觴。上下月明孤島出。西南地拆大江長。烟生北渚村村白。雨過前山樹樹蒼。留醉坐忘城市路。漁歌棹曲復相將。</text>
<title>復路</title>,<text>再作江樓會。衰年興亦饒。酒錢餘飯米。詩料到船樵。遅日波光動。長洲草色遙。却憐歸去後。魚鳥更寥寥。</text>
<title>朴子徽相過</title>,<text>忽有兒童報。忙拋枕上書。誰知東郭老。來訪北山居。對案村醪薄。論詩俗慮踈。小園無勝趣。蒼翠近何如。</text>
<title>弼雲㙜。與聖休，君寅，士衛，叔和，士徵，季明。次劒南集中韵。</title>,<text>層城落日映彤霞。弊席不加㙜上沙。幽趣獨憐黃鳥語。暗香偏愛白薇花。樽前兀兀二三老。烟裏茫茫十萬家。浮世百年吾已半。謾將詩酒作生涯。</text>
<title>端陽日。小集柳槐亭。次洪舜擧遺稿韵。</title>,<text>高臥城西病骨稜。亭㙜悄悄有名稱。柳邊草暖人如市。花塢春濃酒似繩。節届天中携爾手。風來松下爽吾膺。猶憐撲撲尋香蝶。已厭營營止棘蠅。度內溪山管有素。塵中恥辱見何曾。閑尋華岳寺中宿。興逐江湖樓上憑。飮若長鯨元勝事。詩如快馬是良朋。園林跡或同微鳥。溟渤志猶慕大鵬。苦海無津誰共去。恒河有岸我先登。重祿邀人當閉戶。黃金迎客豈擔簦。蒼松影裡千年鶴。白玉壺中一片氷。晝掩踈扉緣少客。夜懸明月爲無燈。已知到老吾忘我。寧可於人愛復憎。數月忘餐效大聖。十年向壁嘆高僧。風淸北牖二三老。雨晴南山千百層。猶可提壺把小酌。何須有肉如高陵。情同商嶺開閒局。意若秋空放快鷹。鶯語間關聊共聽。我詩吟咏輒相譍。俗流憂辱緣無足。貧士淸閒賴有恒。身外功名終贅物。陶然一醉是吾能。</text>
<title>疊前韵</title>,<text>詩成泣鬼筆生稜。沒世寧憂名不稱。窒慾堅牢縛似虎。營生澹泊治如繩。園林僻地我知足。䆠海迷津人撫膺。沉醉不須記日月。穩眠何必辨鷄蠅。方憐麻浦行將遍。所恨金剛踏未曾。花暖三春西郭去。風淸五月北窓憑。烟霞漠漠住孤杖。觴咏翩翩邀數朋。跡近魯連輕富貴。興猶莊叟語鯤鵬。尋常柳陌還頻到。咫尺雲臺凡幾登。高樹鶯歌疑奏瑟。小塘荷葉類擔簦。交深或若膠投㓒。契淺方知炭共氷。語及前賢朝把酒。披來往牒夜挑燈。松陰竹韵爾偏愛。齒豁頭童吾可憎。身少經爲同水鳥。意多慈愛學山僧。雨過萱草階三級。露濕棠花樓一層。佳句縱難追杜老。香醪豈獨在蘭陵。明時佇見含書鳳。聖代無聞逐雀鷹。飮啄莫非緣敎化。優游亦自有酬譍。衰年吟賞情逾密。晩歲琹尊道則恒。守拙聽天君看取。楊州騎鶴竟誰能。</text>
<title>自娛齋。與百源，聖老共賦。</title>,<text>啚書滿壁俗緣空。蕭洒斯翁臭味同。雙樹影移孤檻外。小堂淸絶九街中。衰年把酒神猶旺。勝處題詩興不窮。少輩城西君我在。追遊衮衮挹高風。</text>
<title>金仲有晬席。與大有，子徽，處重，敬之，士昂，達夫，和叔，聖涵，定夫共賦。</title>,<text>睡餘扶杖興先酣。爲訪高人臥市南。子侄俱賢聯壁出。弟兄同老二毛參。靑松倚石看疑野。白塔橫空坐似菴。杞架風輕詩已就。晬筵終日可淸談。</text>
<title>六月初吉。小集自娛齋。</title>,<text>市陌中間有此堂。琹書悄悄度年光。踈篁近席時生籟。佳卉連階澹送香。吾輩從來無檢束。主翁元不厭淸狂。炎天晩晩雲陰駁。風雨軒窗滿意凉。</text>
<title>六日。與聖休，子俊，百源，君寅，聖老，子徽，士昂，敬之，大有，處重，和叔，聖涵，大叔。遊蕩春㙜。</title>,<text>病脚猶耽勝。吟筇又北山。如何巖下水。滚滚出人間。</text>
<title>以淸暉能娛人。賦各軆。</title>,<text>自笑霜毛種種生。少年心緖老來淸。樓依太華千峯色。洞響春㙜一水聲。軒冕豈能無一累。詩罇猶自有高名。最憐六月炎蒸日。積雨長林故不晴。又白髮依高閣。蒼崖帶夕暉。提携幽處可。名利暮年非。酒席溪聲近。風林暑氣微。休言山雨至。吾已坐忘歸。</text>
<title>夜坐</title>,<text>晩風驅雨至。高閣失炎蒸。樗散人皆笑。山遊我獨能。詩成仍把酒。月落更懸燈。中夜悄無寐。還同入定僧。</text>
<title>朝起</title>,<text>靑山看似舊。白毛生我鬚。五十年來事。言之亦斯須。如何世間人。汩汩趨榮塗。榮塗縱云好。煩惱無時無。安得山水間。携朋更提壺。吾當謝簪纓。永與諸公娛。</text>
<title>自官樓向栖雲寺</title>,<text>高樓一夢起淸晨。何處禪扉又問眞。往者功名還有累。暮年詩酒豈無隣。千重嶽色看猶快。百道泉聲聽更新。衮衮淸遊今不廢。北山風月屬吾人。</text>
<title>得雲字</title>,<text>棲雲菴在峯頭雲。槐柳深深斷俗氛。斜日徙依溪上閣。谷風吹醒帶來醺。</text>
<title>小憇三溪前岡</title>,<text>白雲流水偏近。芳草柴門又深。枯杖踏來華岳。淸風吹到煩襟。</text>
<title>自娛齋。與洪令，達夫，大有，士昂，士徵共賦。</title>,<text>自娛齋上二難兼。且喜陰雲障烈炎。電掣輕雷明畵壁。風驅凉雨入茅簷。如聞勝會何辭遠。使有深罇不欲廉。半畒階庭詩亦可。鳳仙花發竹纖纖。</text>
<title>白蓮亭。與聖老，子徽，大有，仲有，達夫，士昂，聖涵，和叔，百源共賦。</title>,<text>翩翩松下來。露坐水中石。欲雨還如晴。長天點點碧。又往蹟功名劇地。餘年詩酒閒日。行尋水秀山明。坐到烟開月出。又高枕石頭夢易醒。雙溪流水滿淸聽。斜陽一醉仙壇下。洞壑深深山更靑。又三淸元勝地。高臥到黃昏。欲雨山無語。乍晴溪有痕。烟霞留遠客。松檜繞孤村。借宿白蓮社。歸來月映門。</text>
<title>夜坐</title>,<text>浮生元自等醯鷄。吾輩風流類阮嵇。鶴浦他時曾跌宕。星壇今夜又攀躋。樓頭颯沓千峯雨。林外虗明一道溪。賣酒柴門雙柳下。且須沽取醉如泥。</text>
<title>曉起</title>,<text>曉起宿醉醒。酒家在何處。一步一回顧。靑山默無語。前溪深一尺。夜雨來幾許。臨流試一涉。芒鞋還自擧。行到柳邊屋。旣醉好心緖。百年如斯可。溪山有伴侶。</text>
<title>六月二十三日。李聖老回甲晬席。與洪令，處重，道卿，子徽，達夫，大有，仲有，源中，士昂，敬之，聖涵，和叔，子俊，百源，士徵共賦。</title>,<text>木屐蓑衣赴此筵。經旬霖雨忽晴天。依然席上懸弧日。又是人間回乙年。種得海榴連砌下。移來溪竹拂檐前。太平烟月同賓主。詩酒風流不羡仙。</text>
<title>七月十二日。與聖老，達夫，敬之，源中，士昂，和叔。宿三淸溪亭。</title>,<text>浮生自有涯。世事苦無歇。白麓掃千愁。靑天懸一月。</text>
<title>次老杜韵</title>,<text>故人山下宅。靑嶂繞柴扉。已覺溪聲少。還憐暑色微。病猶玆會數。老亦我醒稀。缺 詩酒願莫違。又詩酒中間我白頭。故人邀我到淸幽。誰知淡淡仙壇興。不是營營俗子愁。斜日身隨流水至。暮年心與白雲浮。忽生莊叟濠梁趣。何處秋江無小舟。又依然杖外山靑。忽爾鬢邊髮白。何必功名惱心。且須詩酒終夕。</text>
<title>挽金百源</title>,<text>曇花一發累千年。蹔照弼雲㙜後前。甘旨已存諸弟孝。琹書當付比兒賢。人間名利歸虗套。篋裡文章餘數篇。今夜丹㫌何處去。可憐埋玉北山阡。又寫出哀詞涕滿襟。非如前日對君吟。寬閒北郭山空翠。絶勝西㙜秋又深。謝局拋來無敵手。牙絃斷後少知音。近多哭友歸泉裡。夭札頻頻割我心。</text>
<title>九秋。與文瑞，聖休，君寅。入三淸洞。</title>,<text>試拂枯藜九月初。松壇岑寂同天虗。故人落落村醪薄。秋葉蕭蕭山木踈。一夢未曾遊宦路。暮年猶自到郊居。浮生待足何時足。顚髮滄浪白有餘。</text>
<title>李仲瑞新居積翠臺。與士衛，士徵，敬而共賦。</title>,<text>天時行欲暮。風露小園寒。白髮猶耽醉。黃花不肯殘。非爲閒日少。終覺此遊難。九月蕭蕭葉。却如紅雨看。</text>
<title>菊秋十八夕。與洪令，聖老，子常，源中，士昂。小集山亭。次柳下韵。</title>,<text>死去玉人魂夢間。西㙜此會盡衰顔。寒花不負深深酌。缺月猶懸悄悄山。浮世誰爲百歲計。佳辰吾得一宵閒。開懷痛飮霜林靜。坐到河傾也未還。</text>
<title>秋盡日。與洪令，子常，處重，士執，士徵共賦。</title>,<text>憀慄西風吹葉過。人無宋玉自悲歌。閒愁偶値深秋至。白髮非緣黃菊多。且把小罇恣跌宕。不妨先達笑蹉跎。斯遊衮衮天時換。他日圍爐雪滿柯。</text>
<title>陽月初吉。與聖休，子俊，士衛，士徵，舜瑞，仲瑞。餞士執湖西之行。</title>,<text>昨日送秋君又行。弼雲積翠會雙成。千林赤葉留餘醉。萬戶寒砧來數聲。霜鴈南飛還本事。詩人西去是何名。惟吾病蟄徒迎送。歲暮無心出漢城。</text>
<title>四日。與洪令，文瑞，士昂，子俊，聖休，士徵，太素，明卿，和夫，君瑞及兒輩。遊華山曉發。</title>,<text>將登太華山。曉發霧中路。霧罷日輪高。村村紅葉樹。</text>
<title>經理倉</title>,<text>悄悄溪山秋後看。官樓逈絶水聲殘。三杯赤葉村中酒。頓失初冬風日寒。</text>
<title>大城門途中</title>,<text>何處禪房在。華山高揷天。行踏蕭蕭葉。坐臨曲曲川。短策千峯上。遙檣落照邊。到頭塵慮息。怳若羲皇前。</text>
<title>普光寺</title>,<text>酒榼詩筒晩更收。沙彌扶我上城頭。十年病後尋孤寺。萬仞山中臥一樓。白首登高還異事。寒宵秉燭亦奇遊。談經老釋先歸睡。大醉狂歌河漢流。</text>
<title>夜坐</title>,<text>老衲眉如白雪。寒宵背坐靑燈。吾儕全不拘束。醉後題詩是能。</text>
<title>曉起</title>,<text>禪堂纔罷夜深罇。一夢初回曙色昏。北郭有山天設險。西方生聖世稱尊。經文不讀心恒淨。酒戒曾知面益醺。携伴又尋他寺去。白雲峯色喜常存。</text>
<title>普光途中</title>,<text>三峯橫北郭。中有羽化客。我欲從之去。還愧鬚髮白。中道悵延佇。散落千林赤。安得借白鹿。騎我到空碧。却羡年少時。上頭留行跡。</text>
<title>山映樓</title>,<text>步下禪扉澗細流。吾儕無處不淹留。十年病伏初移杖。萬古山橫此起樓。可喜詩尊能佚我。何妨林木忽經秋。一回勝賞一回快。浮世升沉未暇憂。</text>
<title>向圓覺寺</title>,<text>圓覺寺前路。詩尊晩更携。滿山紅葉裡。幽壑白雲西。擔僕看猶子。炊僧愛若妻。憑欄又一醉。頓覺俗緣迷。</text>
<title>圓覺寺夜</title>,<text>城頭回步栖鴉時。晩飯高樓月掛枝。踈燈影裡開懷久。落木聲中下榻遅。痛飮豈徒今夜酒。浪遊端爲暮年詩。禪門最是寬閒地。草暖花明可後期。</text>
<title>向僧伽寺</title>,<text>圓覺寺中浩浩歌。廿年浮世二番過。前尋杳杳北城路。右挾茫茫西海波。看去一山佳處盡。平分三日醉時多。僧伽古刹行將近。奈乏罇醪解渴何。</text>
<title>僧伽寺</title>,<text>荒碑何歲月。小刹自前朝。古窟靈泉滴。寒天落木饒。樓懸華岳翠。門擁漢江潮。送我殘僧在。殷勤度石橋。</text>
<title>下山</title>,<text>一壺剩得三宵閒。短策經過幾寺還。脚下數峰悄悄色。及㱕平地萬重山。</text>
<title>積翠㙜。與子俊，士徵，明卿，仲瑞共賦。</title>,<text>溪山寂寂日初晴。傲吏偸閒忽有情。天陰落地凍雲駁。松翠籠山微雪明。浮世勝遊詩外少。暮年愁緖酒中輕。斯園常得如斯過。白髮何須種種生。</text>
<title>與洪令，聖休，子俊，士徵，舜瑞，明卿，君瑞，仲瑞，士衛。小集積翠㙜。</title>,<text>招邀日日此山扉。萬井看來坐翠微。世事悠悠天欲老。人生汩汩孰知非。霜寒白酒隨君至。木落靑山不我違。已識斯園多勝趣。河傾月出莫言歸。</text>
<title>念七。與士衛，士徵，仲瑞。小酌積翠㙜。</title>,<text>旣老情深山下屋。諸君風致復何如。淸閒偶爾緣知足。詩酒何須待有餘。日映層城孤嶂逈。㙜臨千井遠林踈。瓦罇最是寬心物。只可使盈不可虗。</text>
<title>晦日。與子俊，士徵，仲瑞共賦。</title>,<text>相對何曾少一壺。寒天猶自坐荒蕪。黃金駿馬言之醜。白雪陽春和者無。斜日映來南郭逈。踈林凈盡北山孤。閭閻撲地空奔走。誰識人間有我徒。</text>
<title>愚園與士徵聯句</title>,<text>故人携得坐愚園。達。 山日亭亭尙未昏。塵世誰知閒者趣。徵。 寒林猶隔俗人喧。白頭取醉吾無累。達。 萬事如絲爾莫論。汩汩浮生元是夢。徵。 紛紛塵事也相煩。凍雲欲雨前峯暗。達。 小席生寒晩露繁。徵。 人世不多吾輩事。達。 仲冬猶抱濁醪樽。徵。</text>
<title>柳槐亭。與士昂，子俊，士徵共賦。</title>,<text>高臥城西何所求。暮年詩酒此相留。南鄰北巷來三友。踈雨靑燈共一樓。永夜豈終無月色。寒天猶自有風流。浮生榮落皆關數。莫向樽前歎白頭。</text>
<title>與子俊，士昂，士徵聯句。</title>,<text>寒雨滴深更。俊。 殘燈酒數行。達。 山家何寂寂。昂。 世路自營營。徵。 肝膽許相照。昂。 詩篇時復成。徵。 不須悲髮短。俊。 終可樂時平。徵。 坐到隣鷄唱。達。 起看山月橫。俊。 何間閤梅發。達。 此會更關情。徵。</text>
<title>次子俊寄示韻</title>,<text>自笑窮愁已白顚。何曾素志脫塵緣。詩尊賴有二三友。名利無成五十年。滿谷寒聲風捲地。一園晴雪月流天。寥寥頓失開懷處。縱得佳篇殊未然。</text>
<title>又次子俊韵</title>,<text>吾園俯君室。檀木是松橋。知在牛鳴地。難同月白霄。淸詩忽復至。小札空相招。未得圍爐坐。寒齋夜色遙。又東谷故人屐。何時度石橋。寒扉開雪逕。明月出雲霄。獨酌無君到。孤吟莫我招。陽春未易和。徒自意遙遙。</text>
<title>與士徵問子俊病</title>,<text>故人吟病卧。吾杖及東村。戶內猶書帙。問前卽市喧。詩情逢輒動。塵事不須論。竟日圍爐處。陶然共一罇。</text>
<title>翌日與士徵，達夫，明卿。往子俊書室。</title>,<text>蚩蚩蠢蠢鬂毛華。所識人間文酒家。東谷風翻爐上酒。西㙜雪映閤中花。詩從殘臈酬君數。春自寒梅到閏賖。可笑簞瓢元俗事。醉鄕於我是生涯。</text>
<title>春盡日西㙜。與聖老，處重，達夫，大有，仲有，士夏，士昂，子俊共賦。</title>,<text>窮巷寥寥無所成。佳辰猶自有逢迎。殘紅可惜三春色。新綠將爲四月淸。白髮催人何足道。小罇澆我自多情。扁舟幾日乘風去。無限江湖對月明。</text>
<title>士昂宅東麓。與子徽，處重，大有，敬之，和叔共賦。</title>,<text>白麓幽期歲後新。小村猶早杏花春。衰顔苦未逃浮世。翠嶂何曾負故人。溪艾正宜三洞酒。松林不染九街塵。今來又發他時興。肯使黃鸝先我身。</text>
<title>暮春三淸洞。與洪令，聖老，處重，大有，士昂，子徽，定夫，和叔，達夫，子俊，暉之。次唐詩韵。</title>,<text>步入山門日出時。人家臨水柳爲籬。三淸酒熟塵緣少。一壑風微花陰遅。仙子古壇雲影度。將軍高閣角聲悲。吾知此地多幽趣。縱有浮榮莫負期。</text>
<title>送春日三淸洞。與洪令，處重，聖老，達夫，大有，聖休，聖涵，和叔，士昂，子俊，暉之，聖得，定夫共賦。</title>,<text>今日東皇去莫留。芒鞋復作玉壺遊。漸覺風光壇下好。却憐時序鬂邊流。三廵酒到人皆醉。幾處花飛鳥共愁。獨有白雲無意緖。靑山綠水與悠悠。</text>
<title>首夏小集三淸洞</title>,<text>朝看白岳度閒雲。入洞初憐流水聞。靑帝送歸曾把酒。桃花零落又携君。丹崖窈窕仙壇廢。蒼麓紆回市陌分。欲問長生俱短髮。斯遊猶自出囂紛。</text>
<title>仲夏偶集玉壺洞</title>,<text>松下輕風五月淸。忽聞黃鳥柳枝橫。層城背日孤峰逈。數屋臨流細路平。傲吏豪情頻往返。浮雲變態乍陰晴。年年蒼翠携來地。愧我鬢邊衰髮明。</text>
<title>元月三日。與洪令，聖休，子俊，士徵，九卿。小集柳槐精舍。</title>,<text>三日東風醒柳枝。故人巾舃又佳期。階庭雪盡梅殘後。園木春回鳥語時。送老詩壇山空對。藏名酒肆世誰知。從今滚滚城西會。草綠花紅日復遅。</text>
<title>與金大有，嚴道卿。小集聖涵室。</title>,<text>九街餘隙地。詩老此相迎。有酒竹林趣。烹鮮湖海情。老猶詩思健。春亦鬂毛明。眞率諸公意。年來向我傾。又泥龜楚澤笑漁竿。何必區區五斗官。故舊情深中酒可。乾坤春動廢詩難。梅盆小蘂纔經臈。柳杪輕黃已耐寒。堪笑病夫踈懶態。佳招今日始衣冠。</text>
<title>西園小集</title>,<text>數畒山園無世情。婆娑樹影午風淸。尋常客至何須請。次第花開不辦名。白首詩成餘事少。紫霞杯到萬緣輕。諸君欲去還停策。向夕慇懃語一鶯。</text>
<title>挽李士徵</title>,<text>深谷有佳人。雙蛾遠山翠。持身一何嚴。比隣絶窺視。可憐如花貌。深閨秘更秘。不自道嫁聚。良媒何由至。貞心賤自售。白首甘獨睡。嗟嗟李士徵。千載仰洙泗。空將七尺身。堪與處子比。榮途視風濤。朱門勤回避。平生耿介志。何曾事諂媚。而我晩與交。可取多友誼。從遊十載間。勝地幾番醉。滿腹驚人詩。瀉出常不匱。豈料才與行。明時空見棄。良材不爲用。蠧敗卽其理。遽然乘化去。可惜瑚璉器。老友失所輔。臨輓惟有淚。</text>
<title>積翠㙜。與諸益共賦。</title>,<text>一麓同天氣。秋光有淺深。從知霜神戱。亶爲我曹吟。市陌無紅葉。詩壇少白金。滿濃㙜下酒。何可貰來斟。</text>
<title>小集積翠㙜</title>,<text>只憂衰疾不憂貧。眯目坋埃困一身。遽爾掉頭辭酒席。公然交睫對詩人。何關新綠苔含雨。且置輕黃柳拂春。最是無干朝市事。興來猶自到西隣。</text>
<title>與士衛，仲有聯句。</title>,<text>夕陽來叩故人扉。衛。 雪意蒼茫浮翠微。澗柳依依春事早。達。 山罇澹澹俗緣稀。詩成宿鳥爭投樹。仲。 坐久寒星耿照衣。大抵浮生隨意樂。衛。 可憐名利暮年非。達。又家住西㙜下。仲。 春來興有餘。行杯山日暮。達。 覔句世情踈。干祿非吾意。仲。 開懷是子居。達。 悠然坐晴月。大醉更何如。衛。</text>
<title>小集積翠㙜</title>,<text>喬木鶯遷長澗毛。聞君移宅我心忉。塵囂街巷奔馳苦。花樹亭㙜偃臥高。今日相看嗟世事。明朝誰與問村醪。暮年相守知何物。屋後春山不肯逃。</text>
<title>山亭得松字</title>,<text>小亭何等地。長得對晴峯。乹坤忽二月。風雪自三冬。晩興唯玆老。春光獨爾松。一杯爐上酒。斜日此從容。</text>
<title>弼雲山亭</title>,<text>昨冬今春醉無醒。可愛弼雲㙜下亭。衰髮已隨殘雪白。寒松不改一山靑。招邀滚滚緣何事。天地悠悠寄此形。莫歎斯遊未卜夜。佇看初月照空甁。</text>
<title>旬一日集山亭</title>,<text>已識浮生勝會難。登亭日日喜無官。行吟夕照當松翠。倚醉春風傲雪寒。時序似因花事急。山林端爲我曹寬。年來獨有尋眞興。要路茫茫不欲看。</text>
<title>柳槐園小集</title>,<text>何必提携上彼崗。弼雲㙜畔有茅堂。溪山窈窕流年數。朋酒團欒取醉長。峯日滿林聞鳥語。磵風搖柳識春光。明朝有興倘來否。細草新苔漸欲芳。</text>
<title>柳槐園小集</title>,<text>昨日今日連醉吟。可喜故人日日尋。天地悠悠吾已老。溪山寂寂誰相臨。何來白酒成高醉。自在黃鸝送好音。世故紛紛何足道。開懷唯有綠陰深。</text>
<title>士昂宅。用晦翁韵。</title>,<text>相逢只孤笑。松下坐無端。羣山從北起。九陌向南寬。楓葉酣猶早。秋雲澹欲寒。重陽知不遠。可與白衣還。又長嘯倚秋山。西風吹短髮。寒花似會意。不待重陽發。</text>
<title>會全氏林園</title>,<text>一水間城市。頓然塵事稀。林凉秋氣集。山晴暮雲歸。坐草那排席。臨流且拂衣。卜隣娛老計。君可不吾違。</text>
<title>天壇後得山字</title>,<text>故人相待此躋攀。可喜平生屋後山。我自窮居岑寂地。人言跳出利名關。正憐得句磵聲外。尙遠移罇花樹間。借問浮生何許久。百年難得醉中還。</text>
<title>入玉流洞</title>,<text>自在溪山風景哀。吾曹今得一徘徊。年華晩暮從秋去。楓葉蕭踈漏日來。濁酒深罇新主客。廢田荒草舊樓㙜。浮生醉後無餘事。一首詩成萬慮灰。</text>
<title>佚老堂小集</title>,<text>西隣佚老社。主老招邀頻。臈後沉痾祛。寒餘豪氣新。欲向花前興。須看醉裡春。小㙜應再會。明日是佳辰。</text>
<title>八月晦前二日。小集柳槐亭。</title>,<text>風日正蕭散。數君來叩關。哦詩依翠壁。把酒說秋山。所幸身無恙。寧論鬂已斑。吾憐北城路。楓菊照衰顔。</text>
<title>玉瀑洞。用陳簡齋韵。</title>,<text>飛瀑貫松杉。宿雲依石髮。徘徊於此間。灑灑淸風發。又坐來溪石紫霞生。始得山家雨乍晴。深掩柴門流水上。人間是非捴無聲。又煙霞誰飽得。高臥不知飢。邀客晴林下。聽蟬夕照時。泠泠流水曲。灧灧泛觴宜。白首還多興。吟來各有詩。又積雨初晴山下家。曬移書榻且烹茶。淸泠石上瓊琚水。窈窕林間石竹花。天欲吾曹聊偃蹇。人從世路自芬華。也知靈草仙壇在。採採還應白髮鴉。又空林積雨晴。飛瀑下山急。濯熱復長吟。淸風衣袖入。</text>
<title>送春日。集士昂精舍。</title>,<text>送春無限意。誰與强歡娛。杖外起靑嶂。柳邊來玉壺。人隨芳艸坐。鳥惜落花呼。白髮還堪笑。悠悠興不孤。</text>
<title>孟春西㙜</title>,<text>故人來笑我。今日又名辰。忽爾東風至。頓然西郭新。靑娥頻送酒。白首幾逢春。旣醉無餘事。甘爲堯舜民。</text>
<title>玉瀑洞</title>,<text>一壑何蕭灑。來人亦不凡。洗心淸磵水。寄傲老松杉。落日下層嶂。孤雲生絶巖。咲他名利子。流汗漬羅衫。</text>
<title>愚園得深字</title>,<text>爲探春色到西林。下上黃鸝載好音。細柳千門濃淑氣。暮雲層嶂入孤吟。何人剩得淸罇酒。老子渾忘白首心。紅杏一村開早晩。可能携手數來尋。又守拙城西只苦唫。羣公猶自有相尋。詩筵鋪去春遊數。花事看來我醉深。林木扶踈無世態。溪山窈窕少塵心。斜暉欲下情何極。數鳥留人送好音。</text>
<title>暮春三淸洞</title>,<text>竹塢鷄鳴日午時。巖花灼灼暎踈籬。看雲客坐溪邊久。貰酒兒來柳下遅。白首猶存少年興。黃鸝何解暮春悲。東湖明月西湖約。應待吾曹後日期。</text>
<title>偶吟</title>,<text>得友日斜時。移樽花落處。獨吟春暮詩。相對山中語。</text>
<title>愚園</title>,<text>燕子飛飛芳草多。故人來訪郭西家。酒盃日日題詩句。春色年年見杏花。少歲未知才有限。白頭唯得醉無涯。東風澹湯終何意。坐在園林日已斜。</text>
<title>餞洪令，士執，冒瑞諸君。</title>,<text>諸君强自向南州。滿地稻粱鴻鴈流。亭㙜握手深深酌。湖嶺停驂處處秋。弼岳雲霞留遠客。武溪楓菊帶新愁。何時可得團欒興。冒雪當爲昨歲遊。</text>
<title>柳槐園。與士衛，爾諧，暉之聯句。</title>,<text>小㙜深復靜。乘醉每相過。衛。 借得牛衣坐。唱來烈士歌。諧。 老松陰更少。踈竹翠還多。達。 冬暖硯何凍。詩題手不呵。暉。 濁醪可隨量。短髮已成皤。衛。 世事幻雲狗。年光走壑蛇。諧。 溪山有如此。名利自無那。達。 可笑前宵夢。逢塲醉半酡。暉。</text>
<title>城西精舍小集。得深字。</title>,<text>我有新詩何處吟。南隣佳約故人尋。蒼松老竹荒凉態。白雪寒林晩暮心。短髮吾猶沽酒數。窮冬誰復閉門深。問君今夜明明月。能把瑤琴上後岑。</text>
<title>秋盡日。泛翠亭小集。</title>,<text>我興邇來不寂寥。連宵風雨又相招。名成無日身空老。花發有春葉自凋。正喜酒壺隨友至。却憐詩思送秋饒。西㙜何限寒中致。繞壁靑松白雪飄。</text>
<title>陽月二日。小集弼雲山亭。</title>,<text>不廢登高去。榮途久已拋。短筇穿積葉。遙嶂露空梢。釀雪陰雲駁。當風翠柏交。托君明日事。村酒與山肴。</text>
<title>柳槐園。與▣九，士徵，▣瑞聯句。</title>,<text>邂逅成佳會。九。 斜陽已半山。徵。 啼禽催好句。瑞。 嬾花映衰顔。達。 壺酒宜幽趣。九。 園林得片閒。徵。 悠悠談未厭。瑞。 玆會少人間。達。</text>
<title>小集積翠㙜</title>,<text>故人忽復至。斜日又高㙜。黃鳥來詩席。靑山照酒杯。幽花香馥郁。深𡬾影徘徊。相與淋漓醉。襟懷一快哉。</text>
<title>柳槐園</title>,<text>高義平生學展禽。邇來心事寄園林。殘花歷亂鶯聲滑。新葉婆娑我醉深。塵世難逢鮑叔契。松壇試拂伯牙琴。明朝西去友生少。應憐首陽山下吟。</text>
<title>三五七言</title>,<text>竹陰晴。松日明。殘花終可惜。衰髮不須驚。一樽且喜淋漓醉。浮世誰知故舊情。</text>
<title>春盡日小集</title>,<text>花開花落捴宜詩。偃臥城西無愆期。叢竹韵生風細細。短桃香動蜨遅遅。三旬沉醉吾何省。半日餘春鳥自飛。欲廢歌吟那可得。更憐芳草綠陰時。</text>
<title>城西精舍小集</title>,<text>病蟄西林氣亦䧺。招邀頻在此堂中。百年詩酒人何去。半日笙歌花自紅。鳥語聽來春欲暮。歲華看去興無窮。生時只可偸閒隙。萬慮紛紛捴是空。</text>
<title>柳槐園次杜律</title>,<text>故人爲相過。携得坐墻陰。靜看風雲態。益踈名利心。鳥啼山日暮。花落小園深。十載論詩地。何曾俗事侵。又溪流㶁㶁少塵緣。有客叩門起午眠。東谷杯樽隨晩節。西城風雨入秋天。玉堂金馬靑春日。古木寒蟬白髮年。不有故人吟嘯興。園林安得此團圓。又種柳栽篁松菊兼。暮年心事類陶潛。故人偶爾偸閒至。新釀端宜滿意添。天下誰知蕭寺靜。眼前偏愛華山尖。寒蟬在樹庚炎退。可喜西風入短簷。</text>
<title>白蓮溪閣</title>,<text>淸風如故人。來臥白蓮宅。是宅在丹丘。三淸好水石。又最愛白蓮山下樓。昨年流水至今流。浮生未得頻來往。歲一登臨白盡頭。又快雨前宵過。行行風颯然。一區多勝槩。百道有鳴泉。塵世難爲吏。星壇欲學仙。諸公同我意。詩酒送殘年。又書劒由來何所成。嗟跎白首送平生。源源追友緣無事。處處題詩豈爲名。謀酒小村孤燭映。聽溪幽石一天晴。娟娟明月東林上。贏得樓頭分外淸。又溪堂一夢罷。宿雲猶翠嶂。松林靜悄悄。頓覺襟懷曠。殘樽復相續。昨今同醉况。人生貴自適。何必靑雲上。吾將謝簪纓。永與雲水傍。</text>
<title>泛翠亭</title>,<text>蕭蕭寒雨至。澹澹小塘陰。聖世吾將老。高林秋欲深。烟雲今日興。詩酒百年心。岑寂城西宅。逢君又一吟。</text>
<title>作山寺之遊。以淸暉能娛人。遊子澹忘歸分韵。賦各軆出郭。</title>,<text>松桂蒼蒼地。水流心亦淸。秋來三出郭。華岳有深情。</text>
<title>三溪洞</title>,<text>白門之外卽山扉。流水聲中斷是非。今日吾遊來得早。宿雲初捲映朝暉。</text>
<title>蕩春㙜</title>,<text>詩事靑山有致。名塲白首無能。蕩春㙜下沽酒。太華峯頭詩僧。</text>
<title>小龍洞</title>,<text>雕欄架穹石。畫閣起名區。結搆元戎策。營爲佐幕謀。水流多曲折。山逈獨淸癯。放浪吾儕興。臨風共醉娛。</text>
<title>僧伽寺</title>,<text>喜拂街頭十丈塵。招提一逕度嶙峋。吟邊落筆詩頻就。坐處傳盃酒幾廵。吾與枯筇行緩緩。雲隨流水去粼粼。華山誰謂崎嶇地。到寺還憐頭白人。</text>
<title>宿僧伽寺</title>,<text>迢遞禪房在上頭。芒鞋竹杖趁淸秋。詩尊衮衮今宵興。松桂依依昔日遊。萬壑泉聲喧短▣。千峯月色照高樓。偏憐一榻烟霞夢。消盡人間百斛愁。</text>
<title>曉起</title>,<text>有寺有寺名僧伽。粤在前朝已刱始。巖巒嶔崎而嶄截。畿內諸天無與比。背依三角山。前帶漢江水。吾儕老興太顚狂。思欲一遊扶策試。攀藤附葛顚沛餘。旣晩方得到寺裡。禪樓一夢月荒凉。九陌炎塵莞爾視。嗚呼此意知者誰。世間無限膏粱子。又華山偏壯麗。化翁手或濫。吾東數千里。諸山俯以瞰。有寺跨其頂。秋雲日復澹。白頭猶壯觀。死去亦何憾。吾將謝塵累。詩樽手自擔。又縱目禪樓上。乹坤低復昂。山連蝟島盡。水自驪江長。半世淸罇在。千年舊窟香。烟霞今日興。歸去未可忘。</text>
<title>下山</title>,<text>高樓一宿下禪扉。依舊街頭塵滿衣。老佛澹然山共住。靑藜何事水同歸。行過翠壁皆秋色。坐在晴林已斜暉。爲訪蕩春㙜下屋。新醪初熟蠏初肥。</text>
<title>社壇後澗用溪字</title>,<text>暑熱三庚退。秋凉數友携。流雲陰度壑。走水響生溪。山逈風斯下。杯行日向西。誰知吾輩興。猶得一詩題。</text>
<title>積翠㙜</title>,<text>北郭人何去。西㙜我欲狂。桃花紅作雨。顚髮白如霜。初看鶯遷木。已聞燕語樑。流光元倐忽。只合醉深觴。</text>
<title>孟冬。與士衛，士執，士徵，仲有聯句。</title>,<text>浪遊偏晩節。勝會繼初冬。達。 落木寒風至。殘罇暮日舂。衛。 相逢多熟面。高坐對遙峯。執。 醉後依寒石。歸歟近夕烽。徵。 新詩題落葉。長嘯撫孤松。仲。 坐臥皆閒趣。行吟各醉容。達。 村烟山下起。幽興此間濃。衛。 岩壑爲公物。雲霞富素封。執。 千人爭一粒。獨我任踈慵。徵。 塵世君將隱。山田我欲農。仲。 小林尋小逕。幽處植幽筇。何必趍他事。於焉信所從。徵。</text>
<title>喜雨</title>,<text>入秋憂旱魃。豐歉固未知。晩得淋漓雨。朝生淡蕩雲。何須連日注。且可終宵聞。爲賀西成喜。開樽笑我羣。</text>
<title>小集</title>,<text>小亭何等地。長得對晴峯。乹坤忽二月。風雪自三冬。晩興唯玆老。春光獨爾松。一杯爐上酒。斜日此從容。</text>
<title>弼雲㙜</title>,<text>盤古手中斧。一揮乹坤擘。女媧撑天山。崒起天地窄。斧鑿痕尙帶。不周山一脉。東來爲此㙜。壁立三千尺。我生何放曠。脫得利名役。半世林泉志。浪踐巢由蹟。非關是非塲。何論堯與跖。竊慕劉伯倫。宇宙爲枕席。翛然物外心。謾抱詩酒癖。還將遯世趣。遂此㙜下宅。城市離幾許。一髮風塵隔。元非自衒身。不用駕輓輅。業喜遊峯壑。只供登山舃。氣同鳳凰鳥。高岡奮逸翮。志如任公子。十犗東海擲。不盡玆㙜興。百年皆閒隙。生平樂此地。記勝宜簡冊。難盡筆端入。景槪頗狼藉。靑天誰寫得。詩仙再不謫。今我試揮手。得一漏千百。㙜成在何年。名稱自前昔。千古少人傳。誰斷來山脊。蒼岩作屛障。逶迤抱壃場。巨靈是何物。從知變幻劇。秦皇豈䧺豪。銘功空嶧。蒼穹知不遠。頭上星可摘。東南得開豁。長安一局奕。山河擁城都。煌煌王氣奭。十里東城外。田野得盡闢。都中百萬家。國運何輝爀。社壇氣欝葱。萬株松林碧。顧瞻舊宮庭。翻思壬辰厄。漪漪太液水。寂寞留階磶。當年得再興。宲賴王怒赫。大哉中興威。萬世曁蠻貊。東觀大報壇。豈盡無謀責。丙歲靑石洞。乃是賊胡嗌。那無一壯士。可令徒手搤。至今有深恨。未献單于䤋。中原腥胡塵。恥深受巾幗。吾常少東望。爲是心如刺。南見終南山。瑞氣靄阡陌。大道白如練。直通平邱驛。人物何殷盛。並肩更累跡。眼界乃如此。目瞀心無斁。令人一登臨。怳然淸骨骼。春風微雨餘。苔遍層岩石。巖間杜鵑花。倒植曲似蚇。花光映深樽。綠酒如琥珀。閒時黃鳥啼。幾處杏花白。提携看花人。來往如潮汐。夏炎松陰淸。山風漱胷膈。白雲行近肩。芳草深沒屐。樹林自陰翳。婆娑映床簀。苦熱何曾見。爽氣滴露額。村翁隨時至。林間駐杖策。秋蟬鳴岩樹。薜荔霜後赤。遠樹葉欲盡。落日似戈戟。西風似有情。赤葉㙜上積。乘醉咏山菊。淸香襲巾幘。欲知浮世事。須看芳華革。冬日最冷落。凌寒㙜前栢。嚴風搜岩穴。木落山形瘠。突兀復嶄絶。矗矗更磔磔。朝曦暎層氷。玲瓏粧珠璧。寒月照林雪。劒花繞營柵。玩賞同四時。狀候變朝夕。烟霞無停態。隨風任所適。東風啼子䂓。夜月鳴螻蟈。攀援學鼯鼬。倐忽驚鼠鼫。崎嶇石逕側。幾番身跛躄。遨遊適性情。此外何所索。榮名且莫說。危如飄海舶。坐笑繁華子。無用錦與帛。長吟葛覃詩。可以爲絺絡。粗知辟穀術。松茶代禾麥。隨意山果落。豈煩飛馬射。溪蔌可煑食。何必熊蹯炙。富室具珍羞。逢迎盡熱客。鵷雛本高潔。肯受烏鳶嚇。松楸惡低濕。無妨土之塉。藥物秘溪壑。宜使鍊丹液。厚味蕩人心。豈合釣金鯽。我也志若是。益喜山居僻。旣無塵埃汚。山靈不見斥。時與同己友。㙜畔來絡繹。借問朱門外。俯首任跼蹐。何如層岩上。長風挾兩腋。雅喜淸磵邊。偃蹇衣全襞。那羡紫陌上。白馬驕蹴躑。浮雲心無跡。箕踞養形魄。有口常含嘿。於物無牾逆。有身恥干謁。於事絶計畫。浩蕩岩穴資。生不見墳籍。天公與閑地。殊深雨露澤。人閑少與儔。㙜高亦無隻。一生長在玆。幽懷手可擭。年命若長存。天壤小如帟。光陰那得駐。忽如風雨驀。自古賢與愚。終自就窀穸。余欲駐朱顔。千載無終迫。詩成感慨發。蕩滌手一拍。</text>
<title>贐金仲桓汾津讀書之行</title>,<text>擧世營營子獨貧。荒濱猶作讀書人。倘來富貴何關數。且把琹尊逈出塵。汾水樓頭宜玩月。桃花洞裏可遊春。遙憐倚醉高吟地。能憶城西老病身。</text>
<title>六面閣</title>,<text>禪宮飯罷又何之。公子亭㙜古木悲。世事悠悠堪把酒。天時衮衮只論詩。淸流繞壑寒聲近。空翠籠山夕照移。今宵不淺庾公興。月滿官樓笑語遅。</text>
<title>雪夜</title>,<text>蟾光不盈眦。雪意復浩汗。化翁本戱劇。光景俄頃換。吾儕老猶健。坐到寒夜半。白月亦堪愛。白雪尤可玩。月與雪俱可。酒爐且熾炭。詩成復放歌。白首好氣岸。浮生如斯耳。何必生羽翰。</text>
<title>朝起賞雪</title>,<text>華山翻與兔園同。受簡何人賦雪工。珠宮貝闕瑤㙜月。瓊樹琪花閬苑風。萬壑鳴箏喧大地。千峯削玉撑遙空。此間景物非人世。今日方知造化功。</text>
<title>下山</title>,<text>雪後華山看更新。終朝不覺岸吾巾。問君又可同來否。何待明年二月春。</text>
<title>扶旺寺</title>,<text>一樓寒月遊客。萬壑秋風上人。可愛詩尊勝事。不孤楓菊佳辰。</text>
