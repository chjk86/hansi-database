<title>許正厚遷葬挽</title>,<text>佳城重啓舊衣冠。轉眄徽塵十載間。餘事吏才爲政最。平居禮學律身端。冲襟尙挹無邊月。墜緖能回旣倒瀾。賴有故家眉老在。典刑留與後生看。</text>
<title>題孤山亭 卽余三世別業。在槐山治東。</title>,<text>遠訪孤山到。披榛覔小亭。迴汀雪點白。破屋雨淋靑。水石非生面。烟霞卽舊形。他時終老約。𩿨𪆽報丁寧。</text>
<title>別舍弟士希赴殷山監務</title>,<text>世路饒荊棘。淸霜落栢㙜。人多忌宦達。天欲長詩才。春色臨關嫩。官門傍塞開。亭顔揭淡淡。體認好徘徊。</text>
<title>別趙晦如赴北靑半刺 趙公威明</title>,<text>除書一下衆相驚。諫省聲華此塞城。俗眼未靑悲世路。山頭長白認官程。懶將郡紱趍營急。遠送潘輿過嶺行。怊悵灞橋新柳短。嫩條難繫別離情。</text>
<title>李參奉公潤 泂 挽</title>,<text>談鋒氣岸勢崢嶸。小少爲文學兩京。晩備寢郞憐薄宦。早魁蓮榜擅芳名。那知轟飮仍成疾。最恨䧺詞未大鳴。賴有庭蘭抽五葉。他時佇見振家聲。</text>
<title>李平昌象鼎挽</title>,<text>籝金夙稱相公家。一宦棲遅鬂易皤。官馬催鳴投遠峽。仙鳧斷影坐微痾。魂隨杜宇思鄕切。㤪入山頭望子多。三世交情偏欵曲。忍將哀淚洒蓬科。</text>
<title>趙參判壽益挽</title>,<text>氷銜洗却掩柴荊。宦海波中斂退輕。喬木淸朝歸雅望。寒花晩節保完名。江湖久占閑閑趣。洛社終霑老老榮。趍拜床前如昨日。公私哭盡獨呑聲。</text>
<title>閔咸平弘道挽</title>,<text>壯元聲價動朝端。大策文傳世聳看。半歲潛郞官問馬。一行爲吏棘棲鸞。堪憐白壁捐衢久。始信靑雲進步難。四十春忙名位拙。舊要哀淚轉闌干。</text>
<title>李生員景賢挽</title>,<text>同作名門贅。仍隣隔嶺居。情襟從自密。步屧肯敎踈。褐玉高才蘊。籝金舊業虛。孤兒纔十歲。撫頂更憐渠。</text>
<title>別關東伯鄭公錀</title>,<text>花山拋却簿書煩。卿月分輝曜嶺藩。繡鉞臨關仍地勝。錦衣當晝卽天恩。一方節制廵觀察。五世棠陰祖子孫。政化家聲俱趾美。佇聞歌咏擁軺喧。</text>
<title>別湖西伯李萬里 溟翼</title>,<text>銀㙜冠珮幾相從。步武聯翩待曉鍾。自笑薇垣蹲老鳳。却將湖海付元龍。殊榮錦水新開府。遺愛桐鄕舊𦲷封。底處戀君心更苦。危樓北拱五雲重。</text>
<title>別嶺南伯金子長 德遠</title>,<text>銀㙜寵擢忝同時。步武爭歡日月依。方內䧺藩惟嶺最。朝端偉器似公稀。宸心爲許分㫌節。孝理仍敎舞彩衣。國計邊憂俱係念。更須努力運沉機。</text>
<title>張大司成應一挽</title>,<text>憶吾童子坐隅頻。先府於公契最親。旅老明經傳是子。長陵容直出名臣。望傾鄕里儀形儼。召急筵臣眷遇新。一䟽堂堂能起懦。至今披讀轉沾巾。</text>
<title>閔汝能子挽</title>,<text>故人墳草未成荄。更惜明珠落夜㙜。奇禍荐驚三歲酷。浮生纔閱二旬催。心關藥緣罹戚。業繼金籝夙抱才。最是大爺垂老痛。忍將殘淚撫孤孩。</text>
<title>奉別仲氏水原之行</title>,<text>隋城圻輔最䧺州。聖眷居然屬勝流。一半居民崇武盛。七千兵甲較才優。關防重地宜深念。海市新春足美羞。貂玉榮光兄弟忝。履盈從此倍私憂。</text>
<title>寄舒川權使君退甫 愈</title>,<text>奎星一點照湖堧。傲吏知曾玉署仙。物色好輸康樂筆。覊愁幾寫盛山篇。邑饒魚笋供榮養。案絶文書愜靜緣。形役向來堪自愧。軟紅塵裏白垂顚。</text>
<title>次權皆玉 瑎 陪扈社壇之韵</title>,<text>社壇精禱盡堯欽。要遣驕陽卽化霖。一瓣薦誠香縷細。四更將事漏籌沉。禮容肅爲祈年切。玉色癯緣悶旱深。輟盖瓊林今可覩。雷聲隱隱在山岑。</text>
<title>別沈德輿 檀 赴肅川</title>,<text>承明厭却擁綾衾。文駟催將出禁林。日有短長情固切。天違尺五戀還深。大家榮養江魚白。都護威儀棨戟臨。愧我平生官最冷。也無甘旨慰親心。</text>
<title>李司諫日井大夫人挽</title>,<text>學士曾相對。勤勤乞養情。板輿違夙計。風樹遽悲聲。神釰重泉合。啼烏半夜驚。千秋婦德耀。彤筆也應評。</text>
<title>李承旨同揆挽</title>,<text>天書徵起布衣身。栢府銀㙜拔擢新。出世初心扶大義。登筵一語正彜倫。業傳沙相風聲遠。契托湖翁臭味眞。可耐重泉齎志逝。十行深悼失儒臣。</text>
<title>金判書徽挽</title>,<text>少時平步上雲程。杜曲門闌負盛名。仁廟急賢收玉署。荷潭留訓有金籝。耆英洛社瞻仙表。冢宰天官愜物情。珍重一言曾奬拔。至今銘佩獨呑聲。</text>
<title>鄭參判晳挽</title>,<text>銀㙜趁日接淸歡。聯步趍班珮響寒。三字帶銜鳴館閣。五難登第盛門闌。橫金南省官曾擢。拭玉西河虜聳看。怊悵新阡違永訣。嶺雲孤鴈倍摧肝。</text>
<title>洪汝受 萬鍾 大人挽</title>,<text>淑人墳草未成荄。痛哭安仁又夜㙜。家禍荐驚今歲酷。年光奄閱六旬催。薄官花縣曾留惠。令子蓬山夙擅才。壽席逢迎如昨日。夢中追憶轉生哀。</text>
<title>寄睦君平新曆 睦公天成</title>,<text>靑㙜頒曆憶金鑾。歲暮窮村楚客寒。贈此豈徒晴雨記。天恩赦日要先看。</text>
<title>次閔長孺令公示韵 閔公黯</title>,<text>平生孤負小山招。乾沒朝端愧譽髦。銓部誤恩終作祟。銀㙜新命敢言勞。危魂尙且驚沙蜮。晩計都將付濁醪。賴有故人時問訊。披來詩價頓能高。</text>
<title>蘂城郡齋。效煕丈體寄睦君平。戊午秋。乞郡補忠州。𦲷任廑兩朔。旋以吏議召還。其間所得不多。玆不別錄。</title>,<text>鈴軒牢落斷親知。隋府湖營悵遠離。泥峴新秋簪盍穩。竹村淸夜麈談宜。平翁老去猶耽酒。際令閑來幾着碁。隷院奔忙近何似。江都消息報休遅。</text>
<title>九日。與康丈，金景時及黃營將徵。會彈琴㙜。</title>,<text>重陽携酒上琴㙜。山菊迎霜盡意開。密坐笙歌堪可慰。停盃莫作異鄕哀。奇巖玉立暎澄湖。暇日登臨好客俱。赤葉黃花饒野趣。香醪雪鱠侈官厨。將軍狎坐龍泉耀。村老臨筵鶴貌癯。最是琴㙜佳賞處。文君復有笑當壚。</text>
<title>遆拜吏議。到三田渡有作。</title>,<text>舟楫三朝苦。村廬數日依。山城䧺保障。水國倍寒威。地主頻相餽。天恩到底輝。紅塵那復躡。曾歲飽危機。</text>
<title>別卞誣書狀金宗伯</title>,<text>長陵痛幾多年。僞史流傳久未湔。厚衊忍令歸聖祖。善辭今復仗才賢。氷霜絶域駈馳急。兵革中原感慨偏。喜氣定隨春色返。老夫揩眼望凌烟。</text>
<title>金修撰𤧚挽</title>,<text>君居經幄我承宣。夙昔聯翩侍細氊。講舌瓊霏推學士。丰儀玉潤稱儒仙。陶山地近聞風早。癸酉年同托契偏。萊館旅魂招莫返。數行遙洒倍悽然。</text>
<title>都正郞愼徵挽</title>,<text>堂堂尺䟽出書生。禮說縱橫破晦盲。宗廟神靈應有慰。邦家嫡統賴重明。滿廷卿相堪羞面。異代胡陳可並名。水部雷封俱拔擢。泉㙜想亦戀恩榮。</text>
<title>李忠州沆大夫人挽</title>,<text>五旬榮養却怱怱。列鼎專城揔付空。方喜壽觴祈大斗。誰知壠樹撼悲風。文軒往歲官程耀。丹旐今朝水路通。遙想使君留惠地。擁街髫白淚痕同。</text>
<title>權校理歆大人遷葬挽</title>,<text>佳城重啓淚痕邊。龍釰埋光幾十年。乙亥䟽中名最藉。陽村公後業堪傳。非關塵世沾微祿。且喜家園結靜緣。餘慶門闌看更煥。鳳毛今作玉堂仙。</text>
<title>家姪栽登第後。次舍弟湖南伯韵。</title>,<text>窮通不但繫蒼天。餘慶端由襲祖先。聯棣官班曾粉署。阿咸詞賦又甘泉。露沾丹桂誇新彩。路闢靑雲正妙年。還欠卯君湖外隔。恩盃難共醉華氊。</text>
<title>勞軍細柳營二十韵 己未九月。文臣庭試入格。蒙廐馬之賜。</title>,<text>黑雲千陣壓邊城。烽火甘泉屢報驚。三路催征分宿將。六戎申警點精兵。宸心正軫前茅慮。玉趾親臨細柳營。五百休期臻富庶。後元治化屬昇平。用兵長策資鼉錯。笞背奇謀納賈生。何意狂風吹古月。遽看妖曜動攙搶。塵驚關外揚㫌暗。雷動雲中控鏑鳴。羽檄催飛傳急警。乕臣承命許專征。重英可想翺翔苦。大烈元由激勵成。天子威儀今枉屈。亞夫軍令最分明。傳呼始許鳴鑾入。敬勞還敎按轡行。天馭遅遅駈不疾。軍容井井肅無聲。初看士卒弓弩滿。更見元戎介冑迎。約束霜嚴人莫犯。指揮風變孰能攖。向來棘灞徒爲戱。異代孫吳足並名。匝地歡聲喧壁壘。耀天精彩變旗㫌。孟津誓衆今重覩。涿野親戎此可京。爰整爭誇軍勢壯。維揚終致塞氛淸。懷奇未究當時用。嘔血堪憐後代評。閱武卽今思猛士。攘修咸仰聖謨宏。</text>
<title>李僉知翰衢壽席次韵</title>,<text>佳人鬂髮綠如蟬。妙曲淸絃咽綺筵。綵服稱觴今太守。緋袍壓座老神仙。賓朋乍屈貂犀貴。歌咏新傳錦繡聯。尙齒周家看舊典。肯嫌深夜醉留連。</text>
<title>別具次山 崟 令公赴扞城郡</title>,<text>詞臣戰藝簇春㙜。乙第齊名媿薄才。賜馬並牽天廐出。飛鳧獨向海雲催。棠沙拖白迎吟筆。楓岳排靑落酒盃。歸檢月樓應有感。壁間詩半澤翁裁。具。李澤堂植表甥。末句及之。</text>
<title>庚申十月十日到鳥嶺</title>,<text>最高嶺陟覺天低。亂石槎牙角馬蹄。底事孤臣飄到此。十年方悔籍金閨。</text>
<title>十四日到知禮</title>,<text>陰雲潑墨釀嚴寒。虐雪紛紛撲馬鞍。此日孤臣覊苦狀。誰人畫作聖君看。又 二首冐雪投知禮。饕風頓作威。府胥催押到。家僕泣將歸。矮屋三椽短。荒山四面圍。邑人爭致慰。謫客此來稀。憭慄初冬景。間關九日程。危途經鳥嶺。配邑說龜城。峽俗詢猶厚。鄕音聽或驚。幷州亦吾土。托此可安生。</text>
<title>紀行七十二韵。古體。</title>,<text>孤臣昔竢罪。白猴當紀歲。削奪聖度寬。竄黜㙜章繼。密網豈漏魚。當戶先鋤蕙。果然謫南嶠。幸免投荒裔。金吾催押行。孟冬嚴程啓。僶勉辭慈闈。高年九旬逮。遅遅久未出。步步自掩涕。顧語托細君。朝暮躬甘毳。兩女亦牽衣。未忍遽分袂。怱怱淸漢渡。可憐終南䯻。西日落良才。北風吹裘㢢。追我有東床。兩姪隨常棣。欲慰遠將歸。酒榼各有貰。五更宿醉醒。曙燈挑翳翳。杯深勸酬間。淚落去留際。骨肉此長辭。悲心兩難制。板橋晝暫停。金良夕仍抵。翌午到分興。主人稱驛隷。圻營久執靮。我面看曾諦。石院訪弊庄。茅屋依槐柢。鷄鳴問前路。東北驚看彗。㺚川感古跡。丹驛借旅邸。中原昔所𦲷。吏胥來相徯。霜梨饋盈筐。美臠勸一嚌。感渠有舊意。愧我無遺惠。洪金亦鼎來。夙昔有深契。一路走水橋。百折緣江澨。姜生適邂逅。家信傳仔細。安保遂早投。羸驂欲暫憇。槐奴五六至。門孽偕昆弟。世也強束裝。隨吾亦南逝。鳥嶺靑逼眼。崪兀撑空勢。逕線拖屈曲。崖釰磨新銳。捨馬倩人扶。危步凌迢遞。行路始覺難。余心媿曾蔽。聞喜洪使君。高義超末世。十里訪新院。行槖憫如洗。兔遷路絶險。狗灘梁可濟。咸寧卽吾從。一笑迎軒陛。玉署召方遄。銅符任纔遆。鮮鯽促絲膾。浮蟻開香醴。挽行縱殷勤。計程寧久滯。儉池古雲夢。快胸無芥蔕。尙州城外宿。樓觀誇壯麗。望望公城濶。去去金泉詣。魋鼻老驛卒。向我聲頗厲。縕火怒不借。蓬扉手自閉。夜深始許炊。僮僕百端說。誰知舊天官。反遭村氓詆。曉雪撲馬首。陰風正昏曀。藍關十月路。行色吾一例。跋涉九箇日。配所到知禮。中心洞門開。四面雲山衛。初入似甑裏。漸下疑地底。峽深晝鵂鶹。地暖冬蠅蚋。俗猶尙淳厖。土亦少瘴癘。海南亦吾鄕。猶堪托身計。文吏館我厚。客堂畧用篲。書簦此解包。征駕今安稅。地主亦風流。日給優玉桂。依然返桑榟。忘却楚囚繫。中心最如結。夜夜夢萱砌。覊懷類越鳥。生理同秦贅。滄浪罪自取。日夜臍徒噬。吾生反料檢。不才叨巍第。廊廟峩冠入。經幄長裾曳。雲霄十載武。雨露榮生體。歷職皆非分。過福宜招戾。否泰嘿看易。榮悴寧問筮。天鑑本自昭。聖怒終應霽。忘憂酒滿酌。遣懷詩多製。君子貴素位。聖訓當勉勵。</text>
<title>戀君</title>,<text>聖恩曾許到蓬山。六載虗叨侍從班。鸞綍幾裁天尺五。貂冠頻入殿中間。匪才自分投荒遠。薄罰寧辭渡嶺艱。猶有戀君心未折。夜來歸夢近龍顔。</text>
<title>思親</title>,<text>忍離堂上九旬親。步步回頭拭淚頻。老去起居依一子。別來甘旨托誰人。辭庭不肯爲遊宦。渡嶺那知作逐臣。猶幸聖朝敦孝理。日望歸養趁新春。</text>
<title>憶兄弟</title>,<text>驛村追別夢依然。長被連床定隔年。兄弟官高多取忌。公卿位濫合招愆。枌鄕物色今無恙。楚澤行吟獨可憐。遙想天倫團會處。幾回拚話逐臣邊。</text>
<title>憶妻</title>,<text>出門顚倒就嚴程。爲顧鴻妻托說明。奉養老親宜適意。愛憐兒女亦鍾情。丘園樹竹看頻護。伏臘蘋蘩薦必誠。差慰來時纔有孕。生男倘或繼家聲。</text>
<title>憶女</title>,<text>森然在眼是三兒。長廑成婚少十朞。失母弱年偏婉戀。倚爺中歲賴扶持。別來眠食能安未。秋後寒飢定救誰。好在爾曹無疾病。更將甘旨奉親慈。</text>
<title>自悼</title>,<text>蓬廬永夜坐凄凉。抖擻吾生祗自傷。金榜昔年巍在首。銓曹三載左爲郞。曾牽天廐驊騮駿。屢拜宮壺雨露香。君寵徒隆臣蔑報。囚山今日卽滄浪。</text>
<title>村翁尹玉龍以渠生日有酒。持而來謁。偶占。</title>,<text>村翁扶醉跪前頭。吾降初辰有酒甌。聽說大爺寥寂坐。一杯端可破牢愁。</text>
<title>主人之父能說龍洲事。有感。</title>,<text>主翁閑坐白垂頭。少仕官庭老始休。墨綬向來多閱眼。淸名獨記趙龍洲。</text>
<title>夜坐</title>,<text>悄悄燈爲伴。遅遅夜抵年。離庭已月半。故國杳雲邊。京信浮沉易。覊愁觸撥偏。遙憐家少輩。宵坐亦團圓。</text>
<title>縣居</title>,<text>沿溪一路石槎牙。斗大茅齋是縣衙。春後官厨饒蕨菜。日斜山市絶魚鰕。封彊短窄纔三戶。邑里蕭踈只數家。太守此間元少趣。覊蹤何况謫長沙。</text>
<title>偶占</title>,<text>蓬廬岑寂斷人跫。百慮繽紛自滿腔。倦鳥避風投密樹。寒蠅逐暖近南窓。長貧老婢眉全攢。強解村翁語雜哤。歸計杳冥身計冷。晩來催揭濁醪缸。</text>
<title>房中六詠</title>,<text>書床謫來拋却讀書檠。憂患知從識字生。獨執羲經看仔細。天人一理悟虛盈。硯家詞頭半夜下仙曹。宮硯忙抽五色毫。淪謫卽今塵匣在。呵氷空賦玉樓高。燈檠孤燈的的照寒更。金燼如花巧剪成。政似覊臣常戀主。丹心一片滿腔明。火爐北風催吼撲窓櫳。坐擁茶爐火潑紅。點雪自消人欲凈。憑渠悟得省身功。酒樽浮浮香蟻滿缸頭。一盞纔傾掃百愁。榮路官銜俱削奪。新封喜作醉鄕侯。藥箱南來鬂髮斗成霜。暮境關心只藥囊。一束當歸看有媿。曾年悔不早還鄕。</text>
<title>十一月初吉。卽冬至也。次杜子美至日韵。二首</title>,<text>謫來多病卧藜床。身世都輸野老行。紅縷尙傳添繡俗。黃封遙憶滿樽香。衰年可耐紉湘珮。昭代曾慚補舜裳。豆粥淸晨兒少樂。家山回望嶺途長。午門殘漏趁朝班。五色宮雲擁聖顔。龍衮高臨旗影轉。鴻臚催輟珮聲還。歡情已溢君臣際。造化仍看剝復間。淪謫卽今難簉賀。謾勞歸夢繞蓬山。</text>
<title>至日。又次杜子美小至韵。</title>,<text>昕庭曉闢賀班催。新曆旋頒侍從來。天意依然回暖律。客心凄切着寒灰。殊方遷謫悲霜草。故國音徽斷驛梅。節物感人增悄悄。洗胷聊借濁醪杯。</text>
<title>至日。家婢強辦豆粥來饋。偶占。</title>,<text>殘軀閣束影凉凉。豆粥雖多喚孰甞。堪笑厨人強解事。淸晨一椀勸枯膓。</text>
<title>至日偶占</title>,<text>孤蹤末路轉多尤。薄竄南鄕荷眷優。千里遙依朱鳥影。一秋空弊黑貂裘。官銜孰記天曹左。身計新輸野老儔。聞道地雷前夜復。湘江寧久蟄龍愁。</text>
<title>大雪有感</title>,<text>北風驅雪擁山村。凍日陰陰漸向昏。遙想京廬薪似桂。高堂誰復問寒溫。</text>
<title>至月初二日。聞國哀偶占。</title>,<text>蒼黃國訃曉來通。走哭官庭父老同。路遠重宸難奉慰。孤臣摧痛轉無窮。</text>
<title>縣內記所見 十絶</title>,<text>龜山層巒矗矗屋頭回。嵐脚霑簾午不開。知是山靈偏困我。亂峯遮却望鄕㙜。甘川 上有三源。而到此合爲一川。晴川鳴玉注官橋。三派通爲一帶遙。政似孤臣心萬折。長波日向漢京朝。龜城石築 古有石城高九尺。古城如帶倚層巒。疊石欹危數堞殘。知是昔人征戰地。蠋蠻堪笑此彈丸。尹徐㫌門 尹殷保，徐隲共師事張志道。仍廬墓三年。世宗朝㫌門。三年師墓並居廬。二大夫賢說尹徐。過客至今猶起敬。世宗優禮看㫌閭。官庭老梅 曺梅溪有賦梅二絶。仍次其韵。和風曾閱幾番開。冷蘂猶存古館隈。物色鋪張留傑句。昔年梅老此中來。東谷瀑布盤陀古石浪舂平。銀瀑飛流幾丈淸。稍待春來氷漸解。臨溪吾欲濯吾纓。縣衙亂山深處縣門開。茅棟蕭條倚老槐。殘角一聲民吏散。使君初罷晩衙迴。村閭 村俗十月必迎巫。家家喧閙。故及之。數行桑柿自成村。茅覆踈簷板作門。十月賽神傳舊俗。連宵笙皷不禁喧。市塲峒氓爲市趁斜暉。海遠魚塩到却稀。但怕天寒論酒價。老翁扶醉夜深歸。烽㙜黃昏山頭點烟生。一炬遙從右水營。聖代近來無警急。平安火輒報神京。</text>
<title>次李詹客館韵</title>,<text>沿溪一路險難平。疊石猶存舊築城。梅老昔過留傑句。龍爺曾𦲷有淸名。踈槐傍砌知官廨。赬柿登盤認邑情。却看古梅庭畔在。寒葩如笑逐臣行。元韵 䨥梅堂洞門初狹漸寬平。避亂層巓有石城。印篆雖雕新定號。縣官猶帶舊時名。魚梁水滿饒秋興。客路天晴愜野情。幸有使君曾半面。東軒置酒慰吾行。</text>
<title>次趙龍洲坐嘯韵</title>,<text>洲翁謫宦記辛年。一䟽忠言未格天。葉縣暫飛仙舃影。龍門曾奪錦袍鮮。遺氓戀慕謀劖石。多士歸依願執鞭。四十載來膏馥歇。庭柯謾有舊啼鵑。元韵 龍洲坐嘯公堂已二年。主恩重覺濶於天。山圍四面春收蕨。溪合三源日擊鮮。門逕那緣賓客掃。菖蒲時作校生鞭。身兼吏隱幽居僻。白晝庭柯哭杜鵑。</text>
<title>京便適送新曆。見而有感。</title>,<text>幾何憂患幾寒貧。淪謫殊方一老身。檢曆那須增感慨。逢春猶勝不逢春。</text>
<title>咏謫居。次白香山送人南遷十二韵。排律。</title>,<text>說我南遷狀。煩君仔細聽。官名肇羅季。地界接開寧。近峽殘氓戶。依巖小縣庭。溪流一帶駛。嵐氣四圍冥。民食饒山菜。官厨絶海腥。灌田分水勢。築石認城形。讒說曾銷骨。榮途暫鎩翎。謫來髭換白。對處眼稀靑。身計同孤鴈。僑居類泛萍。禍由名宦大。淚爲老親零。縮跡蝸粘殼。寬心蟻置甁。餘生都付酒。堪笑屈平醒。</text>
<title>次仲氏見寄韵</title>,<text>何來鴈信落南天。寫出心肝字字然。楚澤形容休更問。濁醪麤飯送殘年。</text>
<title>夜坐看書偶占</title>,<text>風響鳴窓急。燈光帶壁孤。坐常疑定釋。卧輒伴童奴。賦異投湘賈。詩同過嶺蘇。謫中餘習氣。寒夜閱書厨。</text>
<title>再次前韵</title>,<text>夜半烏啼急。天涯鴈影孤。僑居賴地主。京信待星奴。命酒愁堪遣。調丸病欲蘇。長貧亦吾分。休道乏行厨。</text>
<title>簡寄姜啓叔令公 汝㦿</title>,<text>命駕穿山遠。論襟到夜闌。靑燈坐頻剔。白髮笑相看。歲月行驚暮。風霜各飽寒。對來俱守口。時事劇辛酸。</text>
<title>次白香山江南謫居十韵</title>,<text>楚澤今遷客。天曹舊宰臣。居仍僦邑宰。炊或藉鄕人。几席霑嵐脚。盤厨絶海鱗。少眠難度夜。衰鬂不當春。自笑覊孤狀。誰憐老病身。五雲思聖主。九耋戀慈親。望斷靑冥靶。魂驚紫陌塵。危途慚折臂。矮屋足怡神。境寂忘巾櫛。村深絶鞅輪。此生今已斷。榮悴付洪匀。</text>
<title>十一月三十日。卽大寒也。偶占。</title>,<text>大寒過後必陽春。一理循環否泰因。宿草陳荄應更活。淸朝雨露對時新。</text>
<title>贈別濟原督郵李甥汝長 元齡</title>,<text>馹騎穿重嶺。龜城問謫居。團圓兩宵話。離濶一秋餘。邃峽山圍榻。孤村雪擁廬。別君情更惡。臨路獨躊躇。</text>
<title>次李崆峒中夜悲歌泣孝宗詩韵</title>,<text>晴熏春殿五雲重。講席從容近衮龍。朝退幾回迷院柳。日哦聊得對庭松。官銜猥躡金貂貴。德澤曾歌孝顯宗。淪謫卽今人共棄。寺樓鄕社許相從。</text>
<title>自慰</title>,<text>明時㙜劾不饒人。聖哲能寬萬死身。愛日偏傷堂北遠。流風最覺嶺南淳。酒分官釀猶排悶。米藉鄕鄰足救貧。地是淸凉溪少瘴。敢將騷賦怨沉淪。</text>
<title>臘月初六日</title>,<text>臘初爲六是終天。每歲玆辰血泣偏。豈料萍蓬飄澤畔。還驚松榟隔雲邊。祠庭香火誰堪薦。旅舍寒燈獨可憐。孤坐通宵仍不寐。寸膓摧盡淚成泉。</text>
<title>十二月初十日。卽臘日也。次杜子美臘日韵。</title>,<text>年光催暮嶺途遙。臘近前山雪欲消。茅屋日暄穿小牖。梅窓春早上南條。幽憂謾讀離騷賦。遺澤長思顯廟朝。過臘頌椒歸計左。夢魂猶獨到丹霄。</text>
<title>十二月十五日。卽立春也。次杜子美立春韵。</title>,<text>堂堂歲律將殘日。曖曖韶華欲動時。山市新蔬纔拆甲。官橋細柳乍搖絲。東君物色依然換。南客覊懷着處悲。衰興亦能隨舊俗。門楣催帖祝春詩。</text>
<title>辛酉春帖</title>,<text>溪山解凍露新形。梅欲粧腮柳欲靑。爲向東君祈一語。好隨春色返萱庭。</text>
<title>主家行巫事。移宿隣家偶占。</title>,<text>通宵村皷任喧闐。香糈排床紙作錢。若使神靈能有報。爲余仍禱早歸田。</text>
<title>偶占 明年是四十九。第三句及之。</title>,<text>頭顱蕭颯白垂垂。萬里飄零嶺一陲。沙鴈影寒霜滿岸。夜烏啼急血霑枝。齒同蘧伯知非歲。情似劉公改刺時。暮景覊懷將底遣。親庭消息近尤遅。</text>
<title>次奇服齋天涯垂淚倚高峯詩韵</title>,<text>異鄕覊縶楚囚同。三尺踈籬四面峯。野老解顔携酒滿。家僮拄頰訴厨空。萱堂書信浮沉後。茅屋春光寂寞中。年事欲新時事擾。故園歸夢轉難通。</text>
<title>次仲氏寄示十二韵</title>,<text>矮屋才容膝。孤燈獨伴眠。覊蹤蓬遠轉。殘命縷猶全。戀闕遙瞻日。憂時仰看天。賦將湘水吊。詩孰玉樓傳。邃峽冬猶瘴。空厨晝不烟。紫荊分幾日。綠草又新年。替面梅爲信。澆胷酒有賢。家山千里隔。嶺海兩年遷。積謗憐銷骨。寬恩許省愆。行當蒙霈澤。春雨斸山田。</text>
<title>次仲氏七絶韵</title>,<text>白雲迢遞隔家山。夢裏萊衣着舊斑。萬里思親䨥眼淚。幾回憑洒尺書還。</text>
<title>又次前韵。奉呈仲季僉案。</title>,<text>頭顱蕭颯白紛然。遷謫誰知在暮年。萬里鄕山歸計左。一床風雨舊期愆。草生池畔愁無賴。梅發窓前冷可憐。杖屨追隨知幾日。鴒原回望淚痕邊。</text>
<title>坐簷</title>,<text>柴門密掩寂寥村。晴旭臨簷炙背溫。世識太陽能普照。謫來隨處荷天恩。</text>
<title>偶占</title>,<text>雪逕通深峽。柴門面小溪。日斜憂鵩至。夜半感烏啼。酒或無何飮。詩因雜興題。歸期定幾日。愁絶望金鷄。</text>
<title>元日。次王元美元日試筆韵。</title>,<text>東風破臘報王正。泉脉纔融雪路晴。燈餞舊年潛欲退。鷄催新旭劃初生。春光笑我孤眠久。世故欺人半鬂明。抱膝中宵增悄悄。對僮憑說未歸情。</text>
<title>又次王元美元日韵</title>,<text>東君消息夜來傳。蒼珮靑旗望裏懸。竢罪心同單閼歲。知非忽値衛蘧年。椒花盤上初開酒。爆竹庭中乍逗烟。身計新春從可卜。成都擬債杖頭錢。</text>
<title>元日偶占</title>,<text>梅初蓓蕾柳初顰。異域風光解媚人。天地換將新甲子。寒宵守得舊庚申。藏鉤故俗思兒女。泣玦荒村獨老臣。春到家園應覔主。爲傳關嶺久飄淪。</text>
<title>除夜偶占思家</title>,<text>異鄕春事一番新。旅舍殘燈寂寞濱。遙想妻兒中夜坐。傷心說着未歸人。</text>
<title>次杜子美杜位宅守歲韵</title>,<text>盤入迎新菜。燈呈報喜花。春醪新泛蟻。霜鬂漸凋鴉。鼎鼎年華換。依依斗柄斜。誰憐歲除夜。飄泊嶺南涯。</text>
<title>元朝有感</title>,<text>松楸無主寄鄕園。香火何人薦歲元。回望山頭增有感。紙錢猶酹馬醫魂。</text>
<title>夜聞鵂鶹有感</title>,<text>寒宵抱膝獨悲吟。霜月踈踈漸滿林。窓外鵂鶹鳴底意。數聲驚却放臣心。</text>
<title>見家書有感</title>,<text>三旬家信一纔迴。老母情緘字字哀。未識起居今健否。面封臨坼意先催。</text>
<title>人日。次杜子美人日韵。</title>,<text>涉七逢人日。回千際聖時。溪山經雨活。陰谷得春遅。夢憶金花冷。腰看玉玦悲。異鄕驚節物。新菜摘靑絲。</text>
<title>奉次仲氏寄示韵 二首</title>,<text>名姓曾丹籍。衰羸已白頭。敢云平獨醒。其奈楚多咻。異地飄零遠。窮村契活憂。新詩驚入手。字字揔離愁。門雀初占喜。江魚忽報書。楚騷憐遠放。潘賦羡閑居。肝膈詩難悉。形容夢亦踈。何時蒙解澤。一榻更聯裾。</text>
<title>僑居在溪上。新春不聊。次杜子美春日江村五首韵。</title>,<text>桑柘依村密。溪流抱屋深。菜新皆峽味。梅動已春心。席畔鷗爭狎。簷前燕獨尋。寂寥甘送老。時事莫談今。局促曾依峽。飄零又判年。溪山新洗雨。田畒細通泉。蘆箔晴絲捲。蓬窓暖旭穿。風光紛入眼。扶杖望春天。岸芷初抽綠。村桃欲放紅。地暄元少雪。谷邃自多風。瘴毒偏驚客。霜華已作翁。覊愁將底遣。妙理濁醪中。僦屋仍臨水。關門漸長苔。歲華增老態。春物足詩材。愁取離騷讀。閑將易繫開。白𩿨猶解意。故故近人來。春雨一番過。桃花波漸生。感時推否泰。觀物認枯榮。芳草如添怨。幽葩不記名。溪山催點綴。爭慰放臣情。</text>
<title>隣人打送溪魚。詩以謝之。</title>,<text>前溪氷解綠粼粼。網得纖魚切玉新。曾歲若思吳會膾。異鄕寧復此飄淪。</text>
<title>山頭獨有一茅茨。有感而書之。</title>,<text>山頭孤店如蝸殼。日暮炊烟一點生。身計此間應快活。世途榮辱不關情。</text>
<title>贈鳳谷上人玄潤</title>,<text>異鄕靑眼爾相逢。杖錫頻尋寂寞中。試問山花開幾許。芒鞋吾欲趁春風。</text>
<title>有懷草堂。寄示希弟。</title>,<text>嚴程前歲太無端。小築先山計未完。燕雀敢要高棟賀。鷦鷯難保一枝安。土融階砌應全圮。雨溜簷椽定不乾。檢校草堂惟爾在。葺修須莫等閑看。</text>
<title>正月十四夜。乘月步出溪上偶占。</title>,<text>發興催輕屧。隨緣到曲灣。凉蟾三五滿。宿鷺一䨥閑。沙印行邊影。風醒醉後顔。幽悁從可暢。深夜不知還。</text>
<title>春日無以消遣偶占</title>,<text>將何功課了羲娥。病廢盃觴老廢哦。春日漸遅茅宇寂。嘿然趺坐學頭陀。</text>
<title>次仲氏寄示韵 第二記兄弟事。第三次憶諸友之作。第四次歎老之作。</title>,<text>客鞭曾向峽村停。萬里流光四謝蓂。身似籠禽覊未動。愁隨春酒醉無醒。茸茸草色新埋逕。短短桃花欲掩扃。莫恠秦中消息斷。故人西北盡飄零。旅泊憐遷客。優遊羡散人。鳥驚猶未定。蠖屈豈無伸。水土疑成疾。田園好養神。何時荊樹會。酬勸醉華茵。密網無完士。殊方盡放臣。飢寒誰問爾。瘴癘尙爲人。風葉飄飄遠。江蘺采采頻。陳荄知再活。雨露屬新春。烏兔頻催落魄餘。四旬添九衛蘧如。桑楡收得猶堪及。料理心田日日鋤。</text>
<title>春日偶占</title>,<text>狎人嬌鳥語簷端。春日娟娟午欲闌。獨掩柴關幽意寂。唐詩一冊手中看。</text>
<title>正月二十三日。有小雨偶占。</title>,<text>一庭踈雨碧紛繽。霑洒溪山物物春。知試天公新手段。杏花催笑柳催嚬。</text>
<title>又次仲氏韵</title>,<text>季叨銓部伯銀㙜。聯步曾趍武帳開。尺五威顔瞻孔邇。第三巍甲愧非才。雷霆乍動隨仙仗。雨露偏濃醉賜盃。轉眄榮枯今已換。窮廬怊悵掩蒿萊。並折蟾宮桂。同携豹直衾。一時趍講幄。五載廁詞林。榮路生灾易。危途積謗深。誰憐澤畔客。枯槁但行吟。元韵憶曾仙蹕駐春㙜。七日耀兵帳殿開。授簡詞臣驅墨陣。穿楊衛士較䧺才。微躬亦掌絲綸命。稽首頻沾㶑灧盃。一卧窮廬偏起感。枕邊孤夢繞蓬萊。</text>
<title>渭台自通川寄示一律。仍步其韵。兼呈謫居實錄一首。渭台。姜公碩賓渭師。</title>,<text>慈顔鶴髮各皤然。泣別庭闈已閱年。千里行裝分楚澤。萬金書信隔秦川。林烏洒血啼寒夜。旅鴈離羣叫暮天。兩地一般游子意。白雲遙望淚交漣。地疑深甑室疑蝸。烟火蕭條只數家。村婦供厨饒苜蓿。山氓開市絶魚鰕。長川觸石聲聲咽。疊巘參雲面面遮。何罪此身留此土。通州謫况想無差。元韵東南消息兩茫然。千里書回遽隔年。嶺路秋風雲蔽日。石洲春浪海通川。禍同失馬焉知福。志絶攀龍但任天。忠孝已臣子分。一般情境涕汍漣。</text>
<title>復次仲氏寄示韵</title>,<text>異鄕春物攪覊心。苔逕柴門掩却深。苜蓿菜新堪一飽。當歸酒熟任孤斟。形容剩帶窮愁損。骨肉徒憑片夢尋。客裏苦吟餘習氣。不妨人喚作詩淫。茅簷晴旭坐蕭然。點檢吾生感昔年。金榜一頭眞自忝。銓曹貳列轉多愆。讒言已任仇人造。薄竄元由聖主憐。老去丹心猶未折。夢魂頻到五雲邊。</text>
<title>李太白紫極宮感秋詩。有曰四十九年非。一往不可復。坡翁亦以四十九感之。仍次其韵。余亦今年四十九。不禁曠世之感。遂步其韵。而反感秋爲感春詩。</title>,<text>黃岡老遷客。紫極訪幽竹。朗咏謫仙篇。珠玉光盈掬。曠世齒甲同。異鄕形影獨。余亦四十九。峽村投孤宿。花心巖畔坼。燕巢簷端卜。陽氣漸看泰。天心未見復。感秋與感春。古今一車覆。緬懷兩詩仙。爲酹村醪熟。</text>
<title>又呈仲氏</title>,<text>南冠兩載客殊方。骨肉星離鬂髮霜。鄕里馬游慚守墓。驛亭坡老感連床。山分一半新居定。路隔千重舊計凉。枌社幾時隨杖屨。杜鵑聲裏坐摧膓。</text>
<title>冬春以來。苦無雨雪。二月初四。始有小雨。喜占。</title>,<text>冬無雪點虐風寒。布糓催時尙旱乾。半夜雨聲今已足。一番春事便敎闌。花心最動辛夷塢。菜甲新傳苜蓿盤。麥壠乍靑泉脉活。客中耕鑿也能安。</text>
<title>春日</title>,<text>鷗波漲綠燕泥融。春物多情媚客中。二月催霑寒食雨。一番偸轉妬花風。新開菜圃分鄰老。改揷柴籬課小僮。生計異鄕眞齟齬。幾時歸鳥脫樊籠。</text>
<title>坡翁在黃岡。有詩曰四十九年窮不死。余見而感之。仍分其韵。爲小絶七首。</title>,<text>命延餓乕吻。身殆枯魚肆。誰開網面三。莫籲天聦四。暮景坂九瀉。流光漏箭急。昨非今始知。九年添四十。寸草憐游子。孤雲隔老母。鶴髮定誰依。高年近旬九。峽嶂萬千疊。茅茨三兩椽。蕭蕭白髮客。旅泊又經年。形容枯屈子。髭髮勝涪翁。聖凡從可辨。士豈㤪畸窮。孔思論素位。莊叟語齊物。窮通自有時。此意君知不。陰風晝吼峽。瘴霧春生水。此地豈人居。恠余猶毋死。</text>
<title>使奴人造成藁方席。戱占。</title>,<text>廣文身計苦無氊。編苫新成坐席圓。鋪却匡床春睡穩。華堂笑殺五花筵。</text>
<title>二月十六日。卽淸明也。次杜子美淸明韵。二首</title>,<text>柳絲輕颺媚晴烟。春酒偏濃藥玉舡。寒食淸明新氣象。匡床烏几凈因緣。談農每喜隣翁過。分廩頻蒙地主憐。祓禊臨流知幾處。槐壇頒火憶依然。山花暎戶疑新畫。野蕨充盤當俸錢。鼎肉飯蔬皆有命。不妨隨分送殘年。歸心萬折水朝東。世事千般耳欲聾。玉玦行裝隨影遠。金緋舊跡轉頭空。一番風雨淸明近。萬里春光故國同。幾處紙錢飛壠樹。昔時新火降宸楓。草芽經雨供愁裏。花事偸暄媚眼中。擬向幷州存活計。耦耕方與共隣翁。</text>
<title>二月十七日。卽寒食也。次杜子美小寒食韵。</title>,<text>節回寒食客厨寒。異域覊囚類楚冠。古墓紙錢隨處酹。鄕山榟樹幾時看。泥融社燕初營壘。波暖河豚欲上湍。明歲玆辰駐何地。浮生難卜一枝安。</text>
<title>又次杜子美寒食韵</title>,<text>寒食丘原路。烏鳶繞樹飛。先山悲雨露。異域感春輝。急景看看謝。窮途事事違。頌椒仍禁火。緣底未言歸。</text>
<title>次佔𠌫齋寒食村家韵</title>,<text>身難歸處夢歸多。每値佳辰倍憶家。百五日爲寒食節。十分春在杜鵑花。輕𩿨浴水毛成錦。嬌鳥來簷語似歌。蟄縶異鄕違省掃。故山松栢近如何。</text>
<title>寒食日有感。又占。</title>,<text>春來雨露一番催。寒食人人上塚回。寂歷松楸無主祀。野花啼鳥想添哀。</text>
<title>使奴人移植數叢杜鵑。戱占。</title>,<text>蜀禽寃血洒芳叢。千古花枝點點紅。移植窓前知有意。歸心物我也相同。</text>
<title>房室陋穢。畧加修葺。偶占。</title>,<text>起常頭打卧床欹。矮屋烟煤百不支。東牖紙明穿舊壁。西簷松覆障斜曦。眞同螻蟻謀深穴。敢望鷦鷯保一枝。防蝎剔蛛烏可緩。長沙尙未定歸期。</text>
<title>獨坐偶占</title>,<text>柴荊寂歷斷跫然。四望囚山逼眼前。高嶂去天纔數尺。孤村依峽只三椽。魚知糓雨爭磨頰。蕨占燒田早坼拳。異地春光眞不分。灰心霜鬂有誰憐。</text>
<title>復次示渭台韵</title>,<text>籠中覊鳥壁間蝸。兩載投棲縣吏家。坐席尋常多蚤蝎。村厨大抵少魚鰕。曾驚洪浪滔天起。堪笑浮雲掩日遮。四面囚山迷去路。故園歸夢輒成差。</text>
<title>山人玄潤。贈以躑躅杖。偶占。</title>,<text>巖間飽得幾風霜。鶴膝龍形四尺強。持贈此筇應有意。憐吾躑躅路歧傍。</text>
<title>晉人有贈竹杖者</title>,<text>鏗然爪甲輒生聲。外直中通自性情。從此扶顚皆爾力。漁磯菜圃往來輕。</text>
<title>雨後理菜圃</title>,<text>一犂新雨理家園。芳辣畦蔬十數根。莫笑老人勤學圃。邵平先我種靑門。</text>
<title>見朱書有感</title>,<text>簷端嬌鳥自春聲。晴旭臨窓面面明。坐閱朱書勤誦味。自家心地一分淸。</text>
<title>三月三日</title>,<text>三三佳節最淸姸。桃欲粧腮柳欲眠。曲水風流知幾處。斜川歲月想依然。芹泥語燕泥喃甚。糓雨游魚撥剌偏。回憶昔年遊賞興。踏靑終日醉花前。</text>
<title>奉次仲氏寄示韵</title>,<text>一枝棲息傍山隅。烟火蕭條草屋孤。周急幾蒙隣里義。謀生自笑老夫迂。春深苜蓿常登案。海遠魚蝦未入厨。客裏囊裝垂罄易。啼飢終日卧童奴。右次歎貧孤鴈南飛落瘴雲。一春京信一纔聞。曲肱窩裏花何許。杖屨追隨有卯君。右次憶弟顔紅凋盡鬂霜增。草屋蕭蕭坐似僧。點檢陳蹤思禍祟。官銜曾帶一條氷。右次漫興殘軀閣束卧村菴。午睡知因卯酒酣。孤夢欲歸那得渡。千重鳥道與天參。右次記夢</text>
<title>次仲氏曲肱窩韵</title>,<text>花枝入簾亞。草色緣堦多。曲肱人獨睡。那是邵公窩。元韵偶閱弇山記。名園水榭多。若論眞樂在。何似曲肱窩。</text>
<title>復次希令和示韵</title>,<text>洪波一夕振朝端。按釰從來璧少完。長被無由成會合。情椷惟待報平安。鮫人泣處珠仍滴。杜宇啼時血未乾。疾病飢寒催我老。形容非復昔年看。和韵 二首幽園新築寄雲端。棲托前秋在苟完。隔岸瞻依先墓近。沿溪嘯咏野居安。階除石縫參差映。窓壁泥功取次乾。錦里經營吾不負。計公歸日品題看。拍天危浪失倪端。漏網川鱗幾箇完。絶塞每傷同氣隔。窮途詎念一身安。謝池芳草愁難遣。姜被寒宵淚不乾。收拾藥欄還獨悵。紫荊花發傍誰看。</text>
<title>奉次睦令際世寄示韵</title>,<text>孤村面面擁層巒。草屋蕭條只數間。已向殊方存活計。寧期故國許生還。林邊有血烏啼急。天外離羣鴈影寒。何罪西南俱泣玦。情緘無路報雲山。際令岳君李台夏卿。方謫雲山故及之。元韵瘴烟蠻雨鎖重巒。底事君今向此間。鶴髮欲辭何語慰。烏頭未白幾時還。行逢黎母朱崖遠。爲吊忠魂湘水寒。易播書無慚友道。可憐垂淚對南山。</text>
<title>又次茅山寄示韵</title>,<text>飄飄風葉落南方。春後孤根尙負霜。羞殺花枝來照鬂。閑看松影上侵床。人情門雀新居寂。宦路泥鴻舊跡凉。莫恨異鄕生計薄。折蔬炊黍足吾膓。淚痕何事到天明。寒食今年廢掃塋。醫鬼紙錢隨處酹。看來尤感逐臣情。</text>
<title>庭中六咏</title>,<text>鷄柵新雛毛羽細茸茸。投却盤飧護竹籠。莫向籬邊思飮啄。飛鳶伺爾豈能容。燕巢深深茅屋燕頻回。銜得芹泥築壘催。疑是城南舊巢物。殷勤爲覔主人來。漁竿一春桃浪漲溪滣。數寸銀鱗頓頓新。却斂玉堂揮翰手。南來閑把釣魚綸。菜筐春蔬采采滿筐邊。木茁新芽蕨坼拳。我與何曾同一飽。辛勤胡費萬靑錢。板門板扉牢掩寂寥村。苔逕元無屐齒痕。靜裏雀羅還有味。翟公何事謾書門。柴籬蕭條草屋傍溪隈。窄窄柴籬面面迴。最是午陰籠滿地。依然栗里舍啚開。</text>
<title>三月十四日。月色甚明。偶占。</title>,<text>踈踈凉月下林端。淸影依然故國看。怊悵此身今萬里。夜深風露坐凄寒。</text>
<title>又次茅山寄示韵</title>,<text>親輿何事向炎方。鶴髮今踰八十霜。離抱半年頻陟岵。危痾近日久淹床。淚霑東野縫衣密。情切黃香扇枕凉。母子播州曾不料。嶺程迢遆劇羊膓。右次記念親行之韵暮年丘水興頗專。羅雀門庭任寂然。時事漸危甘蠖屈。吾儕向老類蚕眠。陶詩朱箚成新課。園竹階花愜靜緣。莫道逐臣今萬里。每憑宵夢到窩邊。階邊杜宇血霑花。門外王孫草漸芽。歸不歸心同物我。長安遙望隔塵沙。</text>
<title>隣人打魚以來。仍饋一盃。偶占。</title>,<text>一條溪柳貫銀鱗。取出桃花浪裏新。頓頓午餐風味別。爲將春酒謝漁人。</text>
<title>又次茅山寄示韵</title>,<text>滔天去去起驚瀾。姜被無由接舊歡。安得化爲床畔蝶。飛還重對弟兄看。右次記夢韵緋桃新種滿園開。纈錦蒸霞樹樹堆。分付春光須好護。劉郞他日待重來。右次緋桃韵</text>
<title>三月二十四日</title>,<text>黑鷄玆日卽懸弧。謫裏重逢感愴紆。四十九年渠亦老。如何昧却保身啚。</text>
<title>送春日</title>,<text>園林不復老眸開。九十春光便告廻。新綠陰生鶯欲擲。殘紅香歇蝶來稀。百年過半吾衰甚。四序成功歲去催。踈鬂落英俱可惜。與渠相對一悲哀。</text>
<title>主人來饋過夏酒</title>,<text>香波玉色映盃邊。山驛奇方過夏傳。一酌纔傾愁解陣。謫來何幸近金泉。</text>
<title>寄別丁姪汝誠 道恒</title>,<text>山回萬疊水千重。短策羸驂爾底從。歸到萱庭應問我。飢寒猶保舊形容。</text>
<title>復次渭台寄示韵 二首</title>,<text>姓名猶未滌丹書。嶺外今仍奉母輿。遼郭敢期尋舊土。幷州近已定新居。畬分隣老春栽秫。厨藉山僧日摘蔬。聞說聖朝方大霈。肯將詞賦吊三閭。謫居吾尙說關東。春霧冥冥晝吼風。噴雪海濤鯨乍掣。埋雲嶺路鳥纔通。蓬山揷玉仙區近。叢石磨銅造化工。奇賞足忘遷客苦。品題休惜遆詩筒。</text>
<title>復次茅山寄示韵</title>,<text>歸心已斷故山楸。逐客今驚萬里流。未有文章奇海外。敢敎髭髮勝涪州。花霑杜宇啼邊血。草惹王孫別後愁。異地春光看又過。白頭覊絆媿沙𩿨。湘江不盡楚山長。幾日親輿發漢陽。母子重逢亦天幸。庶將甘旨保頹光。園林舊植尙凋枯。欄竹階花半在無。底物至今頻入夢。雨來蕉葉碎明珠。右次芭蕉韵筆花曾退硯池枯。春後詩情日漸無。恠底今朝明老眼。茅翁佳什照驪珠。</text>
<title>贈別洪重鎰還京</title>,<text>跋涉千重險。辛勤二妙來。親輿攀旣穩。客抱慰堪開。南紀蒸炎早。西山愛日催。播州母子恨。臨別轉難裁。</text>
<title>黃生鍾遠惠一壺。兼寄小絶。步韵以答之。</title>,<text>山城美醞佩深情。旅客開觴滿滿傾。瘴雨蠻烟將底禦。此間宜醉不宜醒。</text>
<title>金尙書子長寄一詩。步韵以答之。德遠</title>,<text>天涯鶴髮喜重看。母子離心此少安。嶺路耄年驚跋涉。峽村新計飽艱難。交情敢望連州易。故意誰憐范叔寒。一䟽賴君高義激。當門還恐見鋤蘭。元韵千里音書隔歲看。逐臣消息報平安。一封只爲連州易。三黜其如世路難。夢罷池塘靑草在。眼穿關嶺白雲寒。春來雨露文無長。莫向江潭學佩蘭。</text>
<title>奉呈茅山</title>,<text>天涯令節逼天中。菖葉榴花故國同。詩帖禁門忙趁刻。扇頒經幄好揚風。六年陳跡驚鴻印。萬里覊蹤困鳥籠。寒食端陽看又過。松楸遙望痛難窮。</text>
<title>李太初兄來訪示一律。奉和。后沆</title>,<text>蹔屈商山駕。遙尋楚水濱。喜成連夜話。重接舊天眞。村酒深深酌。溪魚頓頓新。莫須談世事。衣狗變蒼旻。</text>
<title>次茅山賦梅。寄李台夏卿韵。</title>,<text>才聞地底動微陽。奄見床頭護異芳。天意生生催萼嫰。春心苒苒滿條香。逋翁物色輸橫影。宋子風流賦石腸。怊悵一枝難更贈。謫仙鯨路淚邊長。</text>
<title>次茅山咏雪。寄孺台韵。</title>,<text>昔吾初返自長沙。披卷看公賦雪花。脫手新詞堪泣鬼。滿牋豪墨恰翻鴉。卧袁弊屋寒無賴。憶戴淸宵興幾賖。滕六卽今思和郢。退才眞㥘大方家。</text>
<title>奉呈茅山</title>,<text>傷弓三鳥幾驚啼。晩向林園始定棲。却喜華山分一半。眞同阮巷接東西。衰年至樂輸長枕。鎭日參尋策短藜。先我慕翁知此趣。恩休遐躅擬思齊。</text>
<title>步往希家寄示</title>,<text>山花簇簇映林丘。短策扶吾引興優。莫言筋力今衰甚。貪看新春到上頭。</text>
<title>又次</title>,<text>桃花圍屋柳藏丘。活畫中間物像優。岸却華陽巾獨睡。任他嬌鳥閙簷頭。</text>
<title>次茅山來韵</title>,<text>抱病三春便送春。閑愁撩亂坐蒲筃。枝頭燕蹴殘紅墜。葉底鶯藏嫰綠新。六耋行驚今暮景。四時惟惜此芳辰。沉吟苦未酬幽債。窓外飛花也笑人。</text>
<title>再次茅山韵</title>,<text>別搆幽窩別貯春。苔痕草色逗床筃。錢塘分藕聞香冽。庾嶺移梅結子新。農說一編供晩計。感恩三字頌昌辰。年來習靜關門久。除却耕漁不見人。丈夫流坎捴關天。身計何須枉戚然。否泰神功曾玩易。玄空妙法夙參禪。偸生分已田間足。戀主心猶日下懸。十載浮榮眞一笑。肯將槐國惱閑眠。</text>
<title>南承旨天澤挽</title>,<text>銀㙜僚席昔年同。步武聯翩侍四聦。文彩嶺南推琢玉。聖恩寧廟擢乘𩣭。鄕園一卧音偏斷。泉路催歸痛豈窮。猶幸典刑今不泯。直聲聊復挹長公。</text>
<title>送兪令公受甫赴鍾城 夏謙</title>,<text>除非窮壤卽長沙。傲吏行裝較却差。重鎭新承銅乕剖。聖恩仍許玉貂加。女眞遺落臨江近。男子䧺心出塞遐。萍水龍城應邂逅。憑傳一語戒盃蛇。</text>
<title>李參判堂揆挽</title>,<text>一字纔吟一涕揮。臨終手墨枉郊扉。家儲散盡千金藥。斂具披來兩稱衣。義氣窮途慚我少。淸貧宰列似公稀。雍容風裁今難覿。慟哭吾儕轉失依。</text>
<title>李判書袤挽</title>,<text>天恩生入鬼門遙。丁鶴依然返舊遼。衰草尙期霑雨活。靈椿誰意未春凋。鵝城文采傳三世。洛社儀形閱四朝。先誼姻情渾寂寞。海山回望倍魂消。</text>
<title>次際令示韵 二首</title>,<text>晩修初服返園林。白板村扉掩綠陰。盥櫛久忘聊任性。農漁偶到輒論心。山光描出營丘畫。松籟彈成太古琴。幽事政饒塵事絶。篋間還哂舊腰金。昔年分直廁詞林。春暖宮槐轉午陰。香案日陪頻接武。雲篇夜檢細潛心。讒言豈料投曾杼。薄技無由助舜琴。田畒卽今同作逐。長門誰復買黃金。元韵脫巾逃暑坐松林。翠盖團團半畒陰。除却鳥聲誰聒耳。挹來山色可淸心。空憐鬂髮頻看鏡。欲奏峩洋獨撫琴。海上停雲勞望眼。方知一字抵千金。</text>
<title>奉贐穩城行軒 二首○仲氏茅山公。丙寅起廢。出宰穩城。</title>,<text>菟裘晩計弟兄俱。萬死歸來捴白鬚。攀栢山丘同涕淚。連床風雨幾歡娛。殘年尙保鴒原樂。絶塞誰敎鴈影孤。怊悵茅村舊詩卷。三人酬唱一人無。郵亭試問北關脩。縹緲磨雲嶺上頭。江勢最傳三大水。邊防昔拓六䧺州。獰風拔屋黃沙漲。窮磧無春白草愁。何事遣君居此地。靑門摻手更遅留。</text>
<title>朴持平鳳祥挽</title>,<text>蹇驢帶雪欵柴門。萬死重逢一笑溫。在眼丰姿曾日月。驚心凶問遽丘原。窮途轉覺朋儕盡。悲抱時從伯嫂論。熊軾豸冠渾夢幻。廣陵回首倍傷魂。</text>
<title>又次際令韵</title>,<text>陽春布澤遍千林。暖律無由照涸陰。田里優遊差適意。關山離別却驚心。人生豊獄塵埋釰。世事雍門淚墜琴。猶幸翠園頻問訊。交情能保舊蘭金。</text>
<title>別高山督郵李甥汝長</title>,<text>氊城別後又高山。北宦聯翩叔姪間。敢道吾家偏困厄。從驚世路劇危艱。百盤鉄峽肱堪折。三作郵官鬂欲斑。猶喜阿兄傳信易。驛亭便近鬼門關。</text>
<title>示希令偶吟</title>,<text>午眠句引惱庚炎。露頂披襟卧北簷。槐葉浮陰眞活畫。芭蕉分綠上踈簾。旱來村老憂農切。倦去騷人病渴添。玉井君恩那可得。淸泉一椀味還甜。</text>
<title>次權成叔示韵 二首○晩</title>,<text>蘆簾紙閤掩寥寥。晩境生涯得午橋。雨洒天孫前夕別。炎隨酷吏一時消。黍登塲圃秋將稔。魚買江村路不遙。隣社更聞新酒熟。策驢將赴野人招。幽築君曾卜。村居我蹔僑。科名憐濩落。宦跡撫蕭條。蟋蟀三更咽。梧桐一葉凋。新秋多爽氣。筇屐好相邀。</text>
<title>秋夕詠感錄呈穩城</title>,<text>丘原秋夕奠盃歸。霜露凄凄葉上晞。繞膝兒今成老大。承顔吾尙憶依俙。人間涕淚攀枯栢。夢裏歡娛覔綵衣。遙想天涯違洒掃。寸心何耐故山飛。</text>
<title>次穩城示韵 二首</title>,<text>靡盬何須賦北山。寸心徒激報恩環。文章自可駈鮫鰐。忠信從知化貊蠻。拓地威名金相國。隔江墟落古完顔。關門鎖鑰元來重。更飭邊防莫等閑。秋來莫上望鄕㙜。嶺樹參天隴水哀。縱把盃觴作重九。邊城那有菊花開。</text>
<title>次權成叔韵。送呈穩城。</title>,<text>邊城華髮強冠簪。永夜愁懷欝不禁。白岳極天秋見雪。鬼門遮日晝多陰。三年北塞孤臣淚。萬里登樓獨客心。鳴鴈莫敎驚旅枕。夢中猶欲返園林。</text>
<title>偶吟楓菊呈希令 二首</title>,<text>新霜細細着林端。楓葉濃成鶴頂丹。莫笑村居貧契活。前山長對錦屛看。天公故晩一秋光。九月終旬菊始黃。便摘香英浮太白。不妨今日作重陽。</text>
<title>又疊前韵</title>,<text>秋光多意洗愁端。照眼巖楓一半丹。返照烘來雲錦纈。十分奇絶也堪看。東籬最管好風光。菊蘂初開朶朶黃。漉取村醪花底飮。依然物色舊潯陽。</text>
<title>偶吟惠物六種。送呈穩城。</title>,<text>百疊巴牋巧剪裁。鵝兒羞色菊香堆。披來獨覺詩情動。一幅當題一絶回。右菊牋三枝珍管揷龍鞭。妙制曾傳舊姓延。只恨江郞還筆久。邇來詩思頓難圓。右龍筆瓊屑初分十兩霜。刀圭更荷萬金良。天涯可想題封意。殘命應憐寄藥囊。右珍藥床頭華簟凈無塵。照眼還驚五綵新。野老生涯元淡泊。春來自有草如筃。右綵席北溟赬卵最知名。入案鮫珠的的明。左手持渠右持酒。世間滋味蠏還輕。右鰱卵風前鳴玉響鏗然。百鍊三鈴箇箇圓。裝束秋鷹才更健。暮歸豪興幾添牽。右鷹鈴</text>
<title>奉次穩城來韵 二首</title>,<text>晩依桑榟寄簷椽。謝宅池塘喜接聯。世變驚心餘暮景。田廬沒齒荷皇天。一枝覊鳥棲才定。萬里孤鴻影更憐。空憶去年初降日。弟兄酬勸醉芳筵。邊城風壤異秦城。八月關頭積雪平。鞭末千重雲嶺合。窓前一帶豆江橫。衰年謫宦元知命。數紙鄕書豈悉情。兩地相思日催老。霜毛較我孰添明。</text>
<title>金監察胤重挽</title>,<text>先人暮境卜郊居。喜有雙珠接里閭。世誼仍論孤露後。交情尙保卄年餘。薄官㙜栢元知命。尺䟽儒林早擅譽。叵耐西州經過地。荊花寥落傍茅廬。</text>
<title>咏梅</title>,<text>老梅枝幹半凋摧。何許芳心一點回。恰似靑翁微醉後。些些春暈借顔來。</text>
<title>咏梅奉呈穩城</title>,<text>梅花初放兩三分。憶遠何由持贈君。怊悵玉關春不到。謾將風韵笛中聞。</text>
<title>次希令詠梅示韵</title>,<text>梅花朶朶映山門。冷蘂淸香凈客魂。灞水西湖俱寂寞。他時輿地載吾村。</text>
<title>次成叔咏雪韵 二首</title>,<text>寒廬縮鱉自生哀。庭院驚看錯落瑰。形自水晶宮裏墜。光疑銀色界中來。催將活氣先霑麥。恐損春心特護梅。安得思與蘇老手。玉樓高咏倩新裁。紛紛雪脚撲書帷。漠漠雲陰四野垂。皓氣壓林鴉影閃。驚風颭樹鶴眠危。催烘未賴挑燈火。呵凍偏愁澁硯池。獨有雙靑堂下栢。歲寒猶保舊心期。</text>
<title>次權成叔七律二十六韵</title>,<text>多君氣宇逈崢嶸。匣裏龍泉吼不平。身計長貧寒措大。功名無分老書生。文劘賈壘詞鋒健。詩入唐家律格成。蓬蓽三椽依小築。圖書四壁寓閑情。風塵得意輸兒少。山水知音卽弟兄。自愧詞林同畫乕。寧望學海釣橫鯨。一頭金榜聲名忝。貳席銓曹位望淸。滿袖香烟飄御座。鳴珂曉漏聽嚴城。天時人事元難定。西徙南遷又幾程。異地飄零憐坎窞。故山歸卧荷离明。原頭雙涕悲攀栢。庭畔三枝喜接荊。杖屨尋常聯鴈序。門籬咫尺近牛鳴。寒泉有舍猶堪托。陽羡求田也可耕。一畒荒園追獨樂。九重歸夢繞延英。方塘活水澂吾道。出峀浮雲等世榮。門外雀羅長任寂。社中鷄酒好尋盟。蘇端風雨君頻過。習氏園池我輒迎。對處論詩抽正始。閑來講易驗元貞。應傳荀里星文聚。敢道江都地勢傾。交契轉從寒後見。歸驂幾趁夜闌行。翻驚歲序三元逼。已報梅心一半萌。急景凋顔開六耋。殘年少睡坐三更。人情末路難操瑟。治道何時更鑄笙。谷底重陰春欲返。臘前三白瑞初呈。流光屢㥘葭灰琯。献歲將斟栢酒觥。天意君心方茂對。八埏從見溢歡聲。</text>
<title>鄭參判錀挽</title>,<text>曾隨玉樹忝登龍。晩向銀㙜躡後蹤。厚德一時推老輩。高年八耋尙韶容。故家喬木遺風在。兩路甘棠惠化濃。墳草欲靑寒食近。蟾江回首涕無從。</text>
<title>送東萊伯李太初令公 沆</title>,<text>頻持銅乕出邊城。捴爲安陵起治聲。百世西祠留法貌。一麾南鎭聳威名。地隣蠻貊綢繆策。歲憶龍蛇感慨情。此去莫虞風土別。蓬萊有草可長生。</text>
<title>奉呈穩城</title>,<text>去春相別又春回。遠客天涯幾日來。歸計可堪三載濶。離膓已覺一年摧。衰容入夢依俙是。殘淚霑書點檢哀。萬里長思空掩抑。近床風雨黯難開。</text>
<title>李光州箕徵挽</title>,<text>延原奕葉映芬芳。偉器爭期任棟樑。屢屈佩銅憐偃蹇。晩躋簪玉重循良。園林側近曾同閈。書䟽差池各異鄕。怊悵藥峯他日返。社中應缺丈人行。</text>
<title>沈固城漢弼挽</title>,<text>嶠南憐我負霜初。隣邑煩君數寄書。一飯泥途高義見。六年田里信音踈。雪窓勤苦才攀桂。瘴海栖遑廑佩魚。想得窮泉埋至痛。忍看西日照門閭。</text>
<title>睦兵使存善挽</title>,<text>曲江當日喜聯名。龍乕中年惜異程。一蹴銀㙜紆特選。再專戎閫聳威聲。坡村舊屋傷心寂。蕭寺同床轉眄驚。最是竹林碁局散。幾回悽愴阮咸情。</text>
<title>趙判校益剛挽</title>,<text>五旬金榜鬂先絲。釰斲豊城訝許遅。少日文名毫在玉。幾州治績口爲碑。追隨同里元知慣。存沒窮途倍覺悲。餘慶鳳雛看更好。妙年重折桂林枝。</text>
<title>金察訪衡重挽</title>,<text>前秋挽墨未全乾。又報荊花次第殘。兩歲不堪埋拱璧。七旬還覺閱驚瀾。薄官郵館摧眉久。血䟽儒林拭目看。悵望襄陽耆舊盡。他時經過倍含酸。</text>
<title>新搆荷堂。漫題要和。</title>,<text>小沼才容斗。淸泉細引筒。𩿨絲初點白。鶴頂更移紅。爽氣茅堂滿。餘波稻畒通。源頭觀活水。長揖紫陽翁。次[茅翁]小屋開幽壑。明珠滿遆筒。雨侵添竹翠。霜重落荷紅。愛客新醅壓。尋禪細逕通。主人閑事足。何讓浣花翁。茅翁次[柳命賢]選地開茅棟。穿渠灌竹筒。移來千柄綠。留賞一池紅。林月淸仍借。蘋風爽更通。床頭愛蓮說。三歎想濂翁。靜齋次[叉湖]遠取泉爲沼。新刳木作筒。萍浮看漸綠。花發醮餘紅。璧月光先到。銀河路可通。林塘卜幽絶。堪老杜陵翁。叉湖</text>
<title>荷堂八詠</title>,<text>新荷焯灼出方池。鶴頂名花最絶奇。試向風前看態色。玉人顔臉淡臙脂。荷香綠陰濃縟滿亭㙜。老樹知經幾歲來。安得坡翁文萬丈。鋪張也復記三槐。槐陰新篁移得兩三竿。綠葉能令六月寒。門外莫嫌來客少。窓前長對此君看。竹窓忽忽春光去莫回。凄凄秋意易生哀。天公欲慰騷人感。故借黃花九月開。菊塢蕉葉抽心漸看長。翻風翠袖欲侵床。憑渠却笑平生事。覆鹿功名一夢凉。芭蕉恠底炎天雪色寒。分明六出着枝端。風前忽送淸香冽。認得名花洗眼看。簷蔔雪爲毛羽玉爲姿。行傍荷花色轉奇。江海想應逃歲月。頂絲何事白垂垂。白鷺音偸瑤管翼偸紗。啼在庭槐第幾柯。芳樹淸音閑自適。上林羞學暮歸鴉。玄蟬</text>
<title>次希弟次示輞川積雨韵</title>,<text>田家望雨雨偏遅。陽化爲霖恐損菑。溪面漸肥堪受鴨。葉心全濕未藏鸝。囊空野老憂漂麥。厨冷山妻解煑葵。快霽幾時爭覩日。憑將石礎謾占疑。</text>
<title>次希弟惠釣竿韵</title>,<text>漁竿籊籊帶詩筒。淸貺居然及野翁。知是子陵扶鼎業。從來辦得一絲中。</text>
<title>次睦尙書來善耆老所賀詩韵</title>,<text>南坡最近斗南邊。相國全家得壽偏。三世風流參洛社。一丘歸去繼陶篇。朝優耆德新修禊。士重淸名惜引年。趾慶前途知幾葉。芳聲爭覩鳳毛傳。</text>
<title>余昆季約權成叔，尹遠仲，金子中。會釜谷齋舍。洪宗之適來同宿。夜話席上口占。</title>,<text>淸宵如水月華娟。六逸禪房借榻眠。杜曲布衣憐薄命。莞村詩筆撥衰年。東來尹喜欣相識。左拍洪崖定有緣。自愧弟兄俱歷落。暮途顔髮但蒼然。</text>
<title>書鳴臯丈詩卷</title>,<text>禍胎終坐此才華。豹死皮留膾炙多。披讀豈堪長逬淚。卷中詩半贈吾家。</text>
<title>李正郞台揆挽</title>,<text>侍郞墳草廑成荄。慟哭連枝又夜㙜。家禍荐驚三歲酷。人生奄見五旬催。腰間墨綬官仍屈。望裏靑雲路不開。猶喜阿兒文譽藉。芝翁遺派倘傳來。</text>
<title>聞南大諫章于訃。志感。</title>,<text>㙜端禮論聳崢嶸。顯廟當朝奬直聲。一語天心翻嘿契。百年宗統賴重明。首登薇省朝班肅。决去林園晩計成。莫道窮泉埋爽氣。千秋朱鳥繫高名。</text>
<title>別權退甫令公之吉州 四首</title>,<text>磨天嶺矗路如絲。去去征軺捴舊知。怊悵靑門多少柳。邇來攀折半無枝。豆江南畔郡城孤。最憶吾家老左符。元白傳筒差可慰。陽關莫道故人無。文星遠映磧雲開。詞賦新傳過嶺裁。從古燕然山上石。勒銘須待孟堅才。一半分山計却非。紫霞泉石夢依依。臨行別囑同鄰老。好護園林待我歸。</text>
<title>次穩城五古十八韵</title>,<text>地闢柴門逈。寥寥僧結夏。庭蕪白露重。籬落黃花謝。所懷人如玉。落落難相迓。迢遞古氊城。嵯峩白山下。裂地朔風猛。隔江胡騎卸。身拘等編配。職冗多嫚罵。櫜鞬揖上官。趍走應無暇。棲棲草原丞。山驛寄荒榭。老驥縶空櫪。靑蛇吼半夜。白雲杳何許。隴水咽不瀉。萬里各漂蓬。幾日復歸舍。稚子尙候門。淸陰不改柘。園林問手栽。塲圃宜躬稼。長吟彭澤賦。肯待尙平嫁。追思禍亂初。心骨獨驚訝。居然七尺𨈬。出入羿彀射。當門偶似蘭。噬臍空憐麝。中宵四五歎。世事安稅駕。</text>
<title>李義州增挽</title>,<text>龍灣歸轄訪蝸廬。萬死重逢一笑初。談屑帶醺偏欵曲。鬂毛經變各凋踈。離情尙憶臨門遣。哀訃誰傳閱月餘。轉眄人生成奄忽。白頭吾亦幾躊躇。</text>
<title>朴判書信圭挽</title>,<text>兩家先府並烏㙜。讜議堂堂聖眄回。人事却驚孤露後。交情共保卄年來。威聲霜雪臨藩臬。位望貂犀近斗魁。捴爲公私長逬淚。時危幾箇棟樑才。</text>
<title>別寧越李使君太初從兄</title>,<text>鸞書新命起幽扃。松桂林中借縣庭。千古哀魂魯山墓。一區名勝錦江亭。官樽釀秫波紋綠。溪笱承魚膾縷腥。吏隱此間堪送老。玉堂何必強橫經。</text>
<title>別江陵洪使君萬朝</title>,<text>靑春綵服過東瀛。鏡水樓㙜一夢淸。塵土歸來憐我老。湖山領畧羡君行。千年鉄國琴樽勝。八月金剛杖屐輕。自是洪崖今謫下。拍肩知有四仙迎。</text>
<title>處暑日。偶吟呈莞老，靜齋兩案。</title>,<text>蟾影凉如水。蛩音故近幃。秋從何處至。暑判此宵歸。乍隕靑梧葉。輕拋白葛衣。虗堂爽引睡。風露轉霏霏。</text>
<title>金都事秋萬遷葬挽</title>,<text>含飴纔撤掩佳城。宿草仍驚啓舊塋。泣血最憐雙璧痛。論交轉憶卄年情。荷潭早服金籝訓。蓮榜高標甲第名。怊悵官舟曾繫纜。滄浪亭閉月空明。才葬祖母。故首句及之。</text>
<title>申奉事命儒挽</title>,<text>白屋蕭蕭四壁殘。黔婁貧窶孟郊寒。少時聲譽傳三絶。末路功名困一官。談屑尙憐江閣對。墨痕那忍草堂看。向來中表凋零盡。老淚汍瀾不暫乾。</text>
<title>別北靑半刺李甥汝長</title>,<text>關河邇歲再除書。靑海前頭問邑居。薄宦豈曾差驛館。專城猶得奉親輿。還從試院留連後。更踏長亭跋涉餘。重到天台應有分。桃花春色定何如。</text>
<title>伏蒙頒曆志感</title>,<text>紅泥御篆濕蓂書。恩賜重宣八載餘。知是聖心思舊履。每占農候詑鄕閭。</text>
<title>睦呂州天成挽 四首</title>,<text>前春爲候卧床時。神采都消語不支。握手已知成永訣。出門回顧淚潛垂。曾棲水閣六人同。鞭弭詞塲爾作䧺。轉眄州年埋玉盡。蕭條獨有一衰翁。逗日先生幾葉孫。少年文彩挺名門。金華玉署飛騰盡。蕭瑟庭槐夕照昏。斂違親檢壙違臨。慚負平生一片心。衰病此身能幾住。只期泉下復追尋。</text>
<title>沈全州𪗆夫人挽</title>,<text>先府交親最隱侯。館甥情誼更綢繆。憑知婦德彤編耀。曾荷君恩紫誥優。湘竹纏哀三紀逈。潘輿送喜七旬周。傷心釰合延津地。墳草萋萋綠漸抽。</text>
<title>別安東洪使君萬朝</title>,<text>除書稠疊換熊軒。天意分明重嶺藩。莫歎東瀛違勝矚。還從太白壯詩魂。麗王舊轍瞻多感。厓老遺風問幾存。最喜映湖樓畔水。晴波近接鶺鴒原。</text>
<title>洪先達重鉉登第。以詩賀之。</title>,<text>天書親擢甲枝郞。妙歲才名萬口香。三世科塲今獨步。一門衰運爾重昌。靑雲得路春隨盖。彩服趍庭酒滿觴。他日龍頭開勝會。羞將疲薾穢珠傍。</text>
<title>偶吟</title>,<text>分付山童引小溪。半通荷沼半芹泥。玩目且將謀果腹。野人生計未全凄。</text>
<title>田家四時詞。奉呈莞老。</title>,<text>菖蒲葉長辛夷開。欵欵鳴鳩喚雨回。分付田奴勤種秫。衰年劣飯且深盃。早苗生葉且移秧。六月鋤功也太忙。山日午來才就饁。科頭偸睡樹陰凉。千林昨夜染新霜。萬頃黃雲近滌塲。爲語山妻催釀黍。洗鋤佳會約重陽。萬木風鳴雪意寒。蓬廬深掩小燈殘。婦催機杼翁看字。笑語相將到夜闌。</text>
<title>夏日卽事十韵。奉呈莞老。</title>,<text>草堂岑寂隱槐邊。永日亭亭似少年。芍藥當階翻纈錦。芙蕖出水點靑錢。麥因久雨還遅熟。蚕㥘輕寒未再眠。曬取松花爲釀美。摘來蘿葉製衣便。山家契活元知淡。晩境工程獨守玄。雲護石門麾俗駕。泉鳴巖竇洗塵緣。衰遅久抱經春病。寂滅還疑結夏禪。身計自知高枕好。詩功終覺閉門專。襄陽耆舊憐君在。錦里逢迎荷主賢。杖屨幾時尋白社。細論文酒話團圓。</text>
<title>夏日偶吟。呈莞老。</title>,<text>鷄犬關門靜。桑麻覆屋稠。稻苗才立夏。麥氣政迎秋。暑任紗巾側。凉思薤簟幽。多情窓外嶂。對我獨靑眸。</text>
<title>韓執義垽挽</title>,<text>徵書終未起巖扃。叢桂山中獨抱馨。時論同歸高士傳。天文直照少微星。一生花塢留心賞。晩景茶爐養性靈。題挽豈禁偏下淚。昔年仁里對門庭。</text>
<title>洪參判萬鍾挽</title>,<text>薤塩太學昔同遊。名字分明卷裏留。舊事凄凉三紀逈。浮生奄忽五旬周。才擎玉帛賢勞著。早擁金緋位望優。餘慶門閭看更大。鳳雛重浴鳳池頭。</text>
<title>黃漫浪㦿夫人挽</title>,<text>江夏吾先執。文章有大名。通家蒙剪拂。主壼仰幽貞。鍾鼎三生夢。梧桐半死情。西州卄載淚。忍復洒新塋。</text>
<title>姜晉善碩賓大夫人挽</title>,<text>竹泉名閥晉昌門。毓德承家婦道尊。半世恩封膺紫誥。幾州榮養擁文軒。非關厚誼連姻婭。自是諸郞作弟昆。忍看白鬚哀慕切。林烏啼處血成痕。</text>
<title>綾原大君俌遷葬挽</title>,<text>長陵同氣受恩頻。步輦當時問疾親。厚禮乍移金椀地。眞遊幾侍玉欄春。謙恭尙憶佳公子。冲素元非貴介人。想得東平墳上樹。枝枝南向拱丹宸。</text>
<title>左揆宴席。次太學士韵。睦公來善</title>,<text>金貂狎坐揔豪英。星耀三台月耀卿。佳節適逢重九近。煕朝更際一千淸。顔因借酒丹霞暈。鬂爲憂時白髮明。耆舊卽今俱托重。且須努力贊治平。</text>
<title>別書狀成瓘玉汝之行</title>,<text>統軍曾選最高亭。今古浮雲感慨情。江勢昔傳三大水。山尖遙辨九連城。奇遊歎我歸槎疾。壯矚輸君杖節行。試訪中州多少勝。玆樓䧺偉較誰評。</text>
<title>李參知后定挽</title>,<text>蓮峯禮學早專門。養得明珠一箇孫。簪笏無情辭粉署。風波不到卧江村。黔婁苦節人皆服。元祐完名世共尊。最是十行優贈賵。泉㙜想亦感君恩。</text>
<title>韓掌令濙挽</title>,<text>同甲凋零盡。吾生亦幾時。判知冥路近。猶作暮途悲。螢榻心情舊。烏㙜位望遅。酹魂從所嗜。滿滿酌深巵。</text>
<title>首揆几杖宴。謹次太學士十二韵奉呈。首揆權公大運</title>,<text>器宇家聲挺吉昌。天扶大老起投荒。十年流落憐湘浦。萬死歸來入殿廊。日表重瞻霑滿袖。台衡再卜贊垂裳。衰齡正似溫公洛。耆會新參九老香。筋力漸愆妨百責。心肝曾瀝上三章。卽今民力凋金幣。政是宸憂淡玉觴。盡瘁要須扶社稷。丐骸寧許謝朝堂。絲綸奬德承殊渥。几杖將身勉自強。內醞停宣雖殺禮。近臣啣命亦恩光。湖堂雅望傾鸞掖。諫省淸名冠鷺行。福祿當朝眞罕匹。廉公平日素超常。安危邦國惟公在。努力垂名付縹緗。首揆胤子珪方拜大諫。長孫重經以玉堂。時賜暇湖堂。篇中及之。</text>
<title>南參判益熏大夫人挽</title>,<text>人間福祿萃高門。二品恩封八耋尊。膝下宮花三有子。眼中庭竹百生孫。升堂禮憶前年拜。同里情仍兩世敦。忍見諸郞俱白髮。林烏啼盡血成痕。</text>
<title>趙淸州祉錫挽</title>,<text>城南重對十年顔。牙齒偏踈鬂盡斑。衰態向時驚太早。宦途中歲惜多艱。直聲烏府蒲曾伏。文譽蟾宮桂再攀。怊悵西山殘日照。倚閭猶似望兒還。</text>
<title>金全義壧挽</title>,<text>適我東銓忝。知君楚望優。除書才一邑。治績最諸州。影與仙鳧斷。魂隨杜宇愁。寢郞聯榻地。追憶淚橫流。</text>
<title>南東萊垕挽</title>,<text>海雲亭畔海雲昏。何處楓林泣旅魂。早識絶裾先國事。豈料扶櫬返鄕園。冠峩豸角推淸裁。位擢龍喉沐聖恩。最是阿郞新折桂。佇看文采振高門。</text>
<title>奉贐朴督郵行義濟原之行</title>,<text>乘龍文采映靑年。問馬湖南亦勝緣。香案叨陪曾法從。郵籤催引卽飛仙。山隣德裕靈芝長。露浥重陽細菊鮮。行到完城應有感。棠陰不改至今傳。</text>
<title>次春坊酬唱錄韵</title>,<text>上林秋色欲凋蘭。別有春坊不受寒。小集偶聞仙珮響。淸談轉覺漏籌殘。天回景運欣重遇。星聚奎躔喜共看。悵望瑤池眞隔世。三章乞退宦情闌。</text>
<title>別成川倅李禎聖瑞之行</title>,<text>非才適我忝銓官。乞養憐君菽水艱。擬學江流歸濯錦。旋隨雲雨落巫山。星臨南極榮光動。地闢東明異蹟斑。最是仙樓天下勝。幾開琴酒慰慈顔。</text>
<title>別灣尹申㶅道源之行</title>,<text>統軍曾選最高亭。夷夏封疆壯地形。鴨綠縈回江作帶。鵝黃列坐妓圍屛。春光伴爾分符去。物色留吾仗節經。自是淸標驚濁俗。更將氷蘖凈邊庭。</text>
<title>別咸從倅洪墪承基之行</title>,<text>湖堂長暇萃羣英。學士新詩最有聲。蟻泛黃封中使勸。貂輝綠鬂聖君榮。揚名已展詞林步。乞養偏深寸草情。遙想板輿西導路。奎星還傍壽星明。</text>
<title>柳大將赫然遷葬挽</title>,<text>獰飈撼地晝光昏。是日將軍便斷魂。武穆精忱丹未泯。萇弘哀血碧成痕。風儀尙憶三朝舊。天道重伸十載寃。御製數行眞惻怛。泉㙜想亦拜新恩。</text>
<title>盧揔戎錠挽</title>,<text>北戎纔逝捴戎亡。雙釰驚從地底藏。家禍忍聞連歲酷。人生轉覺七旬忙。風鳴細柳餘殘堞。塵滿團花掩舊箱。聽得同朝相泣語。時危果失老龍驤。</text>
<title>解職後寄權成叔</title>,<text>三章乞暇謝衰癃。冢宰頭銜掃了空。公廢迎賢私屛客。書窓孤寂舊靑翁。</text>
<title>又次成叔韵</title>,<text>北窓高枕睡爲鄕。覺後簾鉤掛夕陽。肺渴邇來仍止酒。醍醐新劑細傾觴。</text>
<title>又次</title>,<text>三章請暇謝鳴珂。山服從今製薜蘿。宦路爭名馮獨屛。雲林歸意仲爲多。階庭客散添香蘚。院落僧留蔭綠柯。莫恠初衣修太晩。百年猶未報恩波。</text>
<title>別關東伯安如石柱國之行</title>,<text>妙年筇屐賦東征。第一毗盧舊勒名。塵土滿簪吾欲老。湖山仗節爾催行。經霜楓葉看看勝。傍海棠沙步步鳴。多少仙區歸管領。君身眞是後期生。</text>
<title>別淸風金使君澍景時之行</title>,<text>高軒帶雨過衰翁。說到爲州興不窮。近水樓㙜三伏爽。隔江丘壠一帆通。鱖收漁戶頻盈尺。簟斲松根幾滿籠。語罷倐然出門去。征襟颯颯動淸風。</text>
<title>別北評趙湜持正之行</title>,<text>霜㙜燕界繡衣湖。佐幕楡關尺釰孤。男子遠遊今已壯。書生膽氣此猶麁。華堂琴酒留連醉。大府櫜鞬約束趍。只是講筵虗佇久。莫敎楊柳暗歸途。</text>
<title>別謝恩副使姜渭師之行</title>,<text>聖恩猶遣死灰燃。王事寧論宿病纏。國學大成推位望。皇都副价簡才賢。一陽宸闕趍朝急。八月胡天下雪偏。物色燕㙜留幾許。吾行屈指在明年。</text>
<title>李判書元禎遷葬挽</title>,<text>崑山焚玉不堪言。騈首忠良抱至寃。天道循環回聖意。泉㙜改照渙新恩。身登廊廟風流儼。手秉銓衡位望尊。遙想重封金椀地。按臣淸血洒成痕。</text>
<title>李淮陽煕采挽</title>,<text>非才適我忝銓官。百口知君契活艱。萬死曾憐經竄謫。一麾端爲借優閑。芳名尙記烏㙜舊。旅魄空隨杜宇還。怊悵重陽風雨近。淚痕霑洒菊花斑。</text>
<title>鄭載寧壽甫挽</title>,<text>世間君獨命途奇。少失科名老失兒。墨綬偶除荒郡遠。靑囊莫救宿痾危。崩城至痛纏梁婦。戀土歸魂托子䂓。最是終南同閈誼。秪今追憶轉沾頤。</text>
<title>別關西伯沈德輿</title>,<text>天書許借國西營。聖意應憐反哺情。㫌節遠從湘水耀。板輿重傍浿江行。千年井畫披榛覔。九月波光拖練橫。鎖鑰卽今要得重。會須努力答恩榮。</text>
<title>李參判沆挽</title>,<text>宏才樑棟壓朝端。平步雲霄鬂未殘。圻輔令嚴都督府。霜㙜望重惠文冠。追遊塲屋年曾妙。會話山庄夜幾闌。怊悵晨星今落落。獨餘疲薾淚汍瀾。</text>
<title>次李潤甫台韵。奉贐牙山使君趙九輅大載之行。</title>,<text>芳聲藉藉謝家郞。文彩詞華早肯堂。官况自憐垂綬墨。歸期行趁賜柑黃。樓㙜㝡說成公勝。疆域遙連百濟長。莫道鸞凰栖棘歎。板輿便養亦恩光。</text>
<title>李判書宇鼎挽</title>,<text>飮氷千里戒行軒。王事那將宿病論。遼郭未回仙鶴影。蜀山空泣子䂓魂。身兼戎閫威聲著。跡近台階位望尊。可忍西郊攀別地。親朋來候血成痕。</text>
<title>兪靑松夏謙挽</title>,<text>摻君征袂悶君羸。告別才秋告訃隨。少日親朋今畧盡。暮途孤影獨凄其。天邊離恨纏荊樹。嶺外孤魂托子䂓。問訊湘潭書滿束。幾回披閱轉沾頤。</text>
<title>姜參判渭師挽</title>,<text>聞訃蒼黃曉促裝。歸來何忍哭帷堂。蓂葉未凋身又逝。百年家業頓凄凉。剛膓硬喙世方猜。名位差池不滿才。晩歲黃金橫帶重。強將衰薾長銀㙜。骨肉情均齒畧同。風塵閱盡幾窮通。臨衰却失論心友。怊悵人間獨此翁。我女公兒早結褵。近緣多病廑扶持。纍然身貌無依倚。幾度看來自涕洟。</text>
<title>尹白湖鑴遷葬挽</title>,<text>海東公繼五賢生。韋布曾將大義聲。禮學淵源知最正。邦家嫡統賴重明。同焚崑玉嬰奇禍。復起徵碑感聖情。賜襚贈官皆異渥。泉㙜想亦拜恩榮。</text>
<title>鄭參判樸挽</title>,<text>五難文彩映詞垣。晩歲靈光儼獨存。仗馬一鳴驚諫省。冥鴻高擧掩郊園。時淸卿列重霑渥。年至耆司竟滯恩。燕喜歸途凡幾訪。偏懷容範淚成痕。燕喜公郊庄村名</text>
<title>朴承旨鎭圭挽</title>,<text>明經高第弟兄俱。栢府銀㙜聖渥殊。嶺表回程驚貌換。地曹聯席憫形癯。交情昔自同庚密。身世曾憐一子無。怊悵人間餘白首。草頭朝露獨悲吁。</text>
<title>李生員慶休挽</title>,<text>退翁門閥素多賢。産得明珠箇箇圓。妙歲詞華曾傑出。大家風韵最流傳。林泉靜散宜高枕。世路喧爭懶着鞭。惆悵楊州騎鶴遠。新阡遙望涕潸然。</text>
<title>趙持平德純挽</title>,<text>南嶠多名士。雙珠早擅才。䧺詞冠龍榜。雅望壓烏㙜。彩服違重着。丹㫌愴獨回。結褵才十日。轉爲少孀哀。</text>
<title>洪正字克濟母夫人挽</title>,<text>門館蕭條掩。空幃四十霜。孤蘭能秀發。仙桂晩芬芳。乍喜金杯薦。旋看薤露忙。通家舊童子。攀紼獨摧膓。</text>
<title>朴參判廷薛挽</title>,<text>朝端夙昔挹風儀。松栢貞標海鶴姿。幾歲菜根貧計活。暮年金帶聖恩慈。歸來栗里閑仍適。耆舊襄陽望獨推。惆悵嶺南人物盡。不堪哀淚爲公私。</text>
<title>扈蹕厚陵。次禮判韵。</title>,<text>喬山禮罷六飛回。滿月荒㙜帳殿開。重九寒風催落葉。半千王業久成灰。槖駞橋渡憐貞魄。龍乕科張萃俊才。自幸小臣隨法仗。珮聲爭趁夾城雷。</text>
<title>呈海伯權仲章瑍</title>,<text>飮氷三夜促行裝。圻海郵亭幾短長。角響撼輿寧着睡。魚腥觸案少充觴。仙區物色難同賞。王事驅馳奈太忙。歸路重陽應更近。蓉堂肯具菊花觴。又催驅飛馹理輕裝。西指箕京道路長。八月初寒欺瘦骨。千年形勝攬詩膓。非關暮境風流减。自是嚴程使事忙。猶喜廵宣情欵曲。洞仙堂上蹔開觴。又龍泉館裡各催裝。我北君西別恨長。山勢蹲蹲開好面。川流曲曲學回膓。逢迎萍水眞非偶。離合郵亭轉覺忙。想得來宵增婉戀。滿㙜秋月獨含觴。又窮途不必問行裝。鏡裏霜毛若箇長。半世功名蝸有角。十年田里菜爲膓。趍朝縱荷君恩重。冐夜那堪客路忙。惆悵當筵元少興。邇來多病廢壺觴。</text>
<title>又呈海伯</title>,<text>嚴程不許卸征鞍。病骨那堪犯曉寒。按使逢迎元舊識。官童拜跪認前看。行裝龍館三回宿。歲序蟾輪八月團。莫道異鄕爲客遠。湖山隨處辦淸歡。又三盃卯酒醉憑鞍。老面生春不怕寒。身事已從持節遠。鬂毛偏㥘把銅看。歲成禾稼黃雲滿。秋入松楸白露團。最是故山違洒掃。覊懷寧有一分歡。又山名白岳峴名鞍。京國迢迢一夢寒。病骨不堪關塞遠。月華無恙故園看。仙香溢斝蛆浮綠。異味登盤蠏劈團。賴有使星童稚舊。夜深紅燭許窮歡。又螺聲引路馬催鞍。曉露霏霏釀作寒。簇錦溪淸移棹穩。迴瀾石老拭苔看。湖山轉覺奇遊富。萍水還成好會團。聽得黃岡多勝事。十行紅粉解供歡。又驪駒催唱簇歸鞍。別酒頻斟竹葉寒。連夜偶成靑眼會。幾時能得素書看。鳴螺隱隱愁邊動。征盖翩翩望裏團。怊悵浿西無舊識。滿樓花月爲誰歡。又萬里身隨鴈影遙。黃岡投宿坐寒宵。風霜漸入顚毛換。歲月空驚髀肉消。燈焰自憐空苒苒。雨聲何事又蕭蕭。郵籤嘿筭歸期遠。遣却階蓂幾葉凋。又眼底栽松十里遙。登臨快閣倚良宵。平生壯觀今爲最。宿昔塵心此覺消。江勢繞城流衮衮。秋聲入葉墜蕭蕭。當筵剩得佳人笑。習氣雖豪鬂半凋。</text>
<title>謹次閔台韵。仰呈睦節度案下。</title>,<text>三珠文采過西營。少阮淸篇次第成。塵壁尙看聯舊墨。騷壇猶想運奇兵。十年㫌節公曾到。八月星槎我遠迎。物色紗籠偏起感。續貂還媿退詩聲。</text>
<title>奉呈灣尹洪宗之</title>,<text>郵程直接鴨江隈。萬里身隨塞鴈來。王事忝叨新儐接。主恩看盡好樓㙜。佳人艶態生蓮步。大尹深情泛菊杯。怊悵統軍離散後。客中愁眼向誰開。</text>
<title>奉贐謝恩副使申德夫令公厚載</title>,<text>關河相遇此流萍。我返仙槎爾使星。漢峀西瞻猶萬里。燕山北望幾長亭。芳筵酒重添杯綠。古舘燈殘照壁靑。好護千金公事了。歸期莫遣臈梅零。</text>
<title>過宣城凝淸閣。錄呈朴令公。</title>,<text>西州名勝說宣城。賓館朱欄照眼明。簷角高飛宏制作。匠心獨運宿經營。管絃轟沸尋常設。冠盖聯翩幾許迎。爲是主人曾識面。夜闌樽酒慰灣行。</text>
<title>到黃岡。奉呈海伯。</title>,<text>古館芙蓉夢裏遙。屋樑殘月幾寒宵。使華歡意樽前溢。倦客危魂別後消。出塞鳴螺聲咽咽。離羣旅鴈影蕭蕭。黃岡更訪秋娘話。容鬂緣君一半凋。又垂老還慚更據鞍。氷銜虗窃一條寒。功名已晩蒼顔改。世態多端白眼看。關外逢迎情轉密。醉中酬唱話難團。黃岡獨宿芙蓉隔。樽酒何由續舊歡。又來去西關馹路遙。龍泉館裏且三宵。腰圍頓覺沿途减。愁陣要須借酒消。狎坐佳姝張好好。近床凉月白蕭蕭。刀環屢把歸心促。錦樹淸霜昨已凋。又堪怕駑受錦鞍。每憐珂馬犯霜寒。官聯驟貴靑雲逈。世路多猜白眼看。忙坼詞頭挑蠟燭。思霑講舌喚龍團。自知廊廟眞非分。徒有深憂豈有歡。</text>
<title>別用他韵。錄呈海伯。以慰廵縣。</title>,<text>郵筒新濕海雲來。九月山遊九月催。使事窮閭謠俗採。主恩仙嶽好詩裁。檀君化跡烟霞古。麗代名藍棟宇開。千載壯觀眞快活。莫嘆邊節久遅回。</text>
<title>次海伯韵 二首○海伯權領相之阿咸。時才經相公賜几杖之讌。</title>,<text>猥將疲薾忝芳茵。親見需雲降紫宸。喬木當朝三有達。靈春閱世七逾旬。髭經嶺海渾添雪。顔浥宮壺暫借春。扶杖正宜扶社稷。肯敎容易丐閒身。右次几杖韵臘梅蓓蕾媚佳辰。狎坐貂犀捴勝賓。生日偶成湯餠會。高堂仍見壽觴陳。湘江起蟄重臨席。海岱分憂幾閱春。怊悵王孫未歸恨。一番芳草又回新。</text>
<title>更用他韵。以記舊遊。錄呈海伯。</title>,<text>天涯會合倘前緣。海節灣槎聖渥偏。官酒迭酬慚弱戶。郵筒頻遆㥘賡篇。他鄕轉覺人情重。輿地應將我輩傳。怊悵舊遊磨滅易。首陽歸夢幾回圓。</text>
<title>到松都。錄呈舍弟禮判。</title>,<text>離筵才罷更班荊。握手踟躕淚欲傾。非是少時無定力。各因衰境易傷情。依依漢峀看逾遠。渺渺遼河問幾程。莫道飮氷行役苦。要將弧矢答恩榮。次韵銀漢星槎映紫荊。驪駒唱咽日西傾。餘生已失俱存樂。暮景那堪遠別情。琴酒何人頻把袂。樓㙜幾處且淹程。遼氷燕雪應無怕。只爲孤忠感寵榮。</text>
<title>到平山。主倅權處經受由上京。偶吟錄呈。</title>,<text>地部爲郞屬。東陽作使君。他鄕期邂逅。虗館失殷勤。節序陽將復。星河夜欲分。燈花空結恨。誰與對成醺。</text>
<title>酒席錄呈海伯沈橃君涉</title>,<text>按臣阿弟卽分㙜。萬里西關作伴來。迂路暫回㫌節至。良宵仍許酒籌催。他鄕會面眞知幸。異地離懷豈易裁。屈指歸期春未半。黃岡倘復綺筵開。</text>
<title>箕城錄示李甥子昂，洪永柔大玉。李甥斗齡通判箕城時</title>,<text>一旬鞍馬苦相催。行到箕城眼忽開。阿姪卽縻通判在。多君又自永嘉來。情談幸接天涯夜。歲律從驚地底雷。稍待依依楊柳返。聯裾倘候浿江隈。又鷄鳴候吏告行催。曙霧山頭凍不開。雲外路從遼鶴遠。天涯影伴塞鴻來。官程正犯三冬雪。時事才驚十月雷。萬慮關心愁不寐。此身何事鴨江隈。</text>
<title>到定州。主倅李文興待而數日當來蒞。而王程政急。未果遅待。不堪黯然之懷。謹以一律留題壁上。</title>,<text>雙鳧無影使星催。靑眼西關孰與開。虗館不堪深夜坐。叉鬟獨記昔年來。春坊爾厭連宵直。冬至吾慚上价才。稍待依依楊柳返。東軒倘醉白霞杯。</text>
<title>渡淸川途中偶吟</title>,<text>聞鷄起輒帶鴉還。客路千重去去難。譯輩篝燈頻檢槖。郵人蓐食且催鞍。途過淸北偏多雪。地近遼東最釀寒。勞債何時酬了盡。歸家共對小兒歡。</text>
<title>聽流堂。次閔相公長孺韵。</title>,<text>相國詩章賁小池。壁間紗影映參差。仙槎遠泛陽生節。危檻初憑日暮時。溪響循除寒㶁㶁。月華涵雪白垂垂。荒詞偶續諸公後。深愧騷壇敢窃吹。元韵小澗流成上下池。池邊畫閣接參差。天高露白初長夜。月淡風輕欲睡時。奇石巧當簷除立。綠楊偏向陌頭垂。阿奴似慰征途倦。隔水閑將玉笛吹。</text>
<title>鴨江酒席。錄呈大尹鄭大叔令公案下。來祥</title>,<text>郵程直接鴨江陬。萬里西來地盡頭。棨戟遙臨軍令肅。星槎再到主恩優。離情錯莫歌頻按。雪意微茫酒幾籌。怊悵統亭分散後。朔雲邊月不堪愁。</text>
<title>渡江後口占</title>,<text>漠漠皆沙磧。行行絶里閭。亂蘆深沒馬。老樹偃妨輿。露宿今宵幾。巢居太古如。夜寒難着睡。氷雪頓盈裾。</text>
<title>宿蒙古帳有感 大君赴燕時所製云</title>,<text>上如傘㨾下如裳。郊草橫鋪且沒床。毳幕莫言能禦凍。夜來鬚末有氷霜。</text>
<title>逢至日有感</title>,<text>異地初逢動一陽。鄕家豆粥憶新甞。客窓孤坐偏無賴。愁緖添將幾線長。</text>
<title>過安市城有感</title>,<text>鳳山東麓有荒城。安市猶傳舊將名。怊悵九原難可作。間關愧我赴燕行。</text>
<title>曉過八渡河</title>,<text>嚴程萬里帶氷霜。去去郵驂什八僵。轎幔四圍如㓒室。河流八渡似瞿塘。厨供朴畧愁排案。虜語侏離憫近床。怊悵燕京猶未半。不堪明發又催裝。</text>
<title>曉發連山關</title>,<text>北風吹掣遠征軺。曉雪濛濛滿路飄。却憶故園梅意動。南枝應笑主人遙。</text>
<title>靑石嶺</title>,<text>靑石高高嶺。蒼崖幾百層。徑危梯老木。巖側護垂藤。馹騎愁頻蹶。胡車㥘未登。途窮出平陸。天道信除升。</text>
<title>到遼東</title>,<text>邊門鎖鑰說遼東。粉堞崇墉役鬼功。精甲利兵新鎭盛。冷烟衰柳舊屯空。謾勞唐帝威靈遠。却憶明朝制置䧺。千載丁仙留古柱。不堪停馬遡遺風。</text>
<title>遼東夜坐</title>,<text>聞鷄催起帶鴉還。去去長途飽險艱。夜半覊愁和燭淚。天邊歸意握刀環。胡人索雇頻逢喝。郵卒呼飢漸覺頑。勞債何時酬了盡。脫身重得出秦關。</text>
<title>到瀋陽</title>,<text>瀋陽城畔駐征軒。先送灣裨出塞垣。短䟽遙裁傳鳳闕。長書仍寫寄鴒原。日邊消息遅淸漢。歲暮音徽隔故園。家國一心俱耿耿。題封才了淚成痕。</text>
<title>復次前韵。錄呈禮判。</title>,<text>三枝春色接殘荊。齒髮崦嵫日漸傾。一樂幸全遅暮歲。六蓂叵耐遠離情。宮城聽漏霜侵帽。朔野驅車雪滿程。王事向來俱役役。十年端悔坐浮榮。</text>
<title>瀋陽口占 歲幣一半。輸納於瀋陽云。</title>,<text>城塹眞天設。人民卽大都。晉陽元作障。郿塢最稱腴。甲騎長防守。金繒半委輸。翻思丙丁歲。淸血自沾濡。</text>
<title>到周流河。爲甲騎所遮阻。</title>,<text>甲兵呼噪截前歧。挽住征車故太遅。莫恨吾行今卒困。聖人猶有畏匡時。</text>
<title>到小黑山。望見毉巫閭山。</title>,<text>黃沙漲起滿衣腥。遼野風飈拔地獰。忽有閭山當馬首。螺鬟入我眼先靑。</text>
<title>毉巫閭山 世傳夏欽爲名者。致仕隱于此山云。</title>,<text>閭山千仞揷蒼穹。作鎭西陲氣象䧺。控引重關通薊北。環回大野壓遼東。壺中秘跡曾傳夏。峯外成屯捴是蒙。登泰無由窮壯覿。王程其奈劇忩忩。</text>
<title>小黑山路中。風沙大起。</title>,<text>蓬蓬風力𥳽丘原。漲起黃沙咫尺昏。涴盡衣裘狐白變。歸家應認苦辛痕。</text>
<title>到十三山</title>,<text>十三山獨秀。平野畫屛濃。周歲添餘閏。陽㙜剩一峯。客行看歷歷。時事閱洶洶。潤色無新語。經過愧殺儂。</text>
<title>過大凌河到松山 錦衛戰松山杏山。慘被全城屠戮之禍。</title>,<text>大小凌河渡。松山日漸中。燕京路始半。錦衛界玆通。兵革全城陷。氷霜舊歲窮。戰塲經過地。詞賦愧稱䧺。</text>
<title>寧遠衛曉發</title>,<text>古鎭蕭條甚。殘兵幾箇存。草深難辨徑。城破未藏村。貝閣腥全染。林臯血尙痕。翻思丙丁禍。撫釰只聲呑。</text>
<title>祖大壽石門</title>,<text>畫樓丹檻幾歡娛。祖將名家占勝區。世作元戎皇有勑。生爲俘虜爾何誅。終知罪戾通天大。那免繁華掃地無。石閣至今遺臭在。羞將登眺便催驅。</text>
<title>八里鋪望夫石</title>,<text>千年寃血化雲根。一片巍然路傍存。苔蝕古碑成半駁。依俙當日淚留痕。</text>
<title>宿山海關</title>,<text>山海關稱第一關。皇朝舊墨映楣間。地因禹貢開天險。城賴秦鞭駕石頑。兵甲最精誰敢敵。金湯此固莫能攀。開門却憶吳公錯。斗膽輪囷淚血斑。李自成之難。吳三桂守此關。開門納淸兵。</text>
<title>主胡家婦。禁人甚苛。</title>,<text>雲鬟掠削雪膚頎。喝道征徒莫啓幃。胡俗亦知羞澁意。背人回坐細縫衣。</text>
<title>宿永平府</title>,<text>數村烟火有孤城。邑號猶傳古北平。詔鎭關西思控扼。來從隴右負豪英。皇恩縱許燃灰煖。吾相寧當歃血盟。千載路隅餘乕石。摩挲不覺蹔停行。</text>
<title>永平途中</title>,<text>入關眞箇是中華。謠俗風烟觸眼嘉。秀士携經來問字。主人迎榻勸甞茶。市樓彩牓通衢耀。酒店靑帘幾處斜。賈竪競拈書籍賣。皇朝應自舊名家。</text>
<title>淸節祠</title>,<text>粉墻朱拱傍溪明。廟宇靈飈颯颯生。虜祲久纏孤竹影。夷歌豈解採薇聲。首山並節千尋峻。灤水方心一帶淸。駐節暫陳丹荔薦。高風吹激懦夫情。</text>
<title>過高麗堡</title>,<text>一村高麗尙傳名。何代吾民住此城。欲傍遺墟詢故蹟。衣冠殊制語音驚。</text>
<title>薊酒</title>,<text>赤城霞暈欝金香。薊店曾傳酒法良。多少靑銅須罄槖。客中端賴緩愁膓。</text>
<title>薊州獨樂寺 一名卧佛寺</title>,<text>雲梯石磴上飈然。獨樂層樓逈接天。鈴閱興亡傳累劫。松成老大種何年。入堂卧佛冥機寂。歸院趺僧定力專。最是望中佳絶處。薊門千樹羃蒼烟。</text>
<title>通州灤河</title>,<text>文皇神筭運宸情。控引黃河入帝城。輓粟不徒通左海。習兵良欲效昆明。金陵潮接牙檣集。太液波連錦纜橫。怊悵亂來戎馬閙。謾看汾水動秋聲。</text>
<title>通州望皇京</title>,<text>紅雲影裏望神京。城郭衣冠觸眼驚。喩蜀非才慚使事。觀周太晩恨吾生。萬年枝上昏鴉集。十字街頭牧馬鳴。天道人心寧久否。金㙜從古有豪英。</text>
<title>到北京</title>,<text>三千餘里五旬強。露宿風飡苦幾甞。縱喜征鞍今始卸。却思歸路轉茫茫。</text>
<title>正朝往參朝賀</title>,<text>燈籠點點引班時。曉漏丁東報玉。甲歲才回新氣象。午門初闢肅威儀。鴻臚唱急冠簪整。淸蹕聲傳黼扆垂。可耐傷心趍走地。羣鴉爭集萬年枝。</text>
<title>十五夜。乘月往前寺僧房。</title>,<text>客館愁無賴。禪房眼忽明。跫音乘好月。磬響報深更。山果登盤美。仙茶滿椀淸。蒲團拚小話。差慰旅遊情。</text>
<title>夜坐</title>,<text>東土家何在。南冠月幾遷。流光逢甲歲。使節豈丁年。旅鬂霜爭妬。鄕心燭共燃。重門深鎖久。長夜坐悽然。</text>
<title>出關不覺意豁。錄呈分㙜案下。</title>,<text>河館欣重啓。樊籠幸脫身。出關隨紫氣。歸路伴靑春。燕角初生日。秦鷄亂唱晨。從玆首故國。莫復道艱辛。</text>
<title>又呈分㙜</title>,<text>四旬覊絆苦悽悽。東出關門當返棲。故國重還羝報乳。鄕山漸近馬催蹄。歸心已綠王孫草。物色初融燕子泥。預喜城南團會地。荊花新發數枝低。</text>
<title>又次前韵 二首</title>,<text>長程苒苒自生悽。暮向羌村幾借棲。舟閣氷灘迷渡口。馬愁沙路沒行蹄。沿途已覺詩成集。排悶常思醉似泥。也識客遊經歲久。陌頭驚見柳絲低。客意逢春轉覺悽。離家四月尙棲棲。路過遼郭思仙骨。涕攬燕㙜憶駿蹄。弊襖經冬全拆絮。窪泉傍野半和泥。黃昏始托前村宿。孤燭熒熒照壁低。</text>
<title>又次辛字韵</title>,<text>異域曾啣命。危途敢愛身。客窓仍換歲。戎磧奄生春。問舍頻侵夜。騰裝幾戒晨。可憐張博望。垂老飽酸辛。</text>
<title>十四日雨雪大作。途中口占。</title>,<text>北風驅雪打征途。二月餘寒欲凍鬚。暫向靑帘論酒價。弊貂猶直一盃無。</text>
<title>次書狀示韵</title>,<text>中原慘惔滿戎麾。壯士相看血幾揮。天道人心今否塞。神京王氣久衰微。長思燕后懸金烈。尙見秦皇駕石威。山海古來稱第一。攘修誰復鎭邦畿。</text>
<title>復次前韵錄呈</title>,<text>陰風獵獵捲㫌麾。雪撲吟毫凍未揮。斜景漸從峯外沒。村蹊遙入草間微。沿途井水常留濁。近磧春寒不解威。計路三千今僅半。卸鞍何日到王畿。</text>
<title>次書狀示韵</title>,<text>燕槎却向故鄕催。駑馬仍欣附驥回。行槖洗空氷自㓗。詩筒擎讀錦新裁。秦關共聽鷄聲早。遼郭同隨鶴影來。歸日親知應笑我。鬂霜添得十分皚。</text>
<title>次書狀示韵</title>,<text>依依楊柳掩燕關。九十春光一半闌。脾弱漸知盃勺减。腰羸轉覺帶圍寬。胡徵雇直聲多喝。僕進盤飧味輒酸。稍喜玉人來作伴。坐聯吟榻出聯鞍。</text>
<title>又次前韵錄呈 二首</title>,<text>海城東畔有柴關。春到山扉幾許闌。薇蕨才抽登案美。薜蘿新長製衣寬。行裝自愧蓬遙轉。世味曾甞橘太酸。一賦遂初今已草。三章佇待卸歸鞍。霜威遠傍使星來。幾和詩篇幾勸醅。從此老夫欣契遇。逢人長說項斯才。</text>
<title>謹次示韵 二首</title>,<text>客中春事一番催。入眼山河信美哉。郵卒停驂依草際。厨人炊飯傍溪隈。沿途幾厭隨胡羯。歸日應欣弄少孩。郊墅他時君肯訪。烹芹煑艾侑深盃。征途荏苒策驂騑。拍拍黃沙盡日飛。屬國羝羊曾受縶。王孫芳草幾思歸。殘醪尙貯經年槖。敗絮猶披御臘衣。遙想東鄕春候早。辛夷初發杏花菲。</text>
<title>次定倅李待而前冬寄詩韵</title>,<text>遠客來從北。親朋落在西。他鄕逢舊面。半日滯歸蹄。勸酒開覊抱。徵歌慰久睽。平生欵曲意。且荷五言題。</text>
<title>錄呈蔚謫李甥汝長 李令時謫蔚山</title>,<text>金吾催押不容留。湖嶺行周地盡頭。南傍老星窮絶海。東移延日極遐陬。寬恩尙許今全活。危喘寧嘆此遠投。最恨百年荊棘路。黑山消息又經秋。又通州謫况問何如。想爾酸寒却類余。衣絮凋踈經歲後。粮儲約束幾旬餘。引盂多濁嫌泥井。對案懷愁厭海魚。猶幸囚山相接近。歸鴻頻帶數行書。</text>
<title>再疊前韵。錄呈蔚謫。二首</title>,<text>蠻鄕僦屋久淹留。矮棟欹椽輒打頭。傍海泉醎知惡土。經冬草活認炎陬。不堪中夜環頻握。却悔當年紱未投。最恨阿連方寸亂。太行空泣白雲秋。暮年身計斷蓬如。湖嶺飄零愧殺余。庭畔竹籬才尺短。床頭酒瓮小拳餘。腥氛晝翳長噓蜃。海市朝喧競數魚。天道從來元否泰。晴窓坐玩伏羲書。</text>
<title>三疊前韵。錄呈蔚謫。</title>,<text>南冠異地作覊留。憂病叢中白盡頭。暝雪釀寒埋屋角。海風驅瘴撼城陬。將身已與黿鼉處。閱世眞同水石投。悵望陽春更何日。只憐蒲柳易先秋。麻衣草坐野翁如。誰識當時宰相余。行役路逾千里許。年光曆有兩張餘。遼城未作生還鶴。楚水常憂死葬魚。也信雷霆無竟日。會看恩霈下天書。</text>
<title>送哲孫歸京</title>,<text>見爾形疑見爾孃。夜闌相對話心膓。歸家莫細吾消息。刀俎餘魂半在亡。</text>
<title>送尹毉廷善</title>,<text>羸驂短策問何來。萬死重逢楚水隈。最憶君家籬畔菊。今年養得幾枝開。</text>
<title>送安生瓚</title>,<text>萬里相隨兩歲闌。東南極海北燕山。窮途獨賴扶持力。千載高風爾任安。</text>
<title>冬至日錄呈蔚謫</title>,<text>去年冬至玉河邊。今夜陽生瘴海偏。天運環回經歲復。人生蓬轉幾時旋。愁添繡線紛難理。心學葭灰冷不燃。惆悵床頭有舊曆。摩挲曾是內藏宣。</text>
<title>次蔚謫示韵</title>,<text>傳筒雖數對床難。兩地生涯說共酸。萱室音容千里隔。茅山書信幾時看。林間洒血烏啼急。天外離羣鴈影寒。莫遣覊懷頻作惡。金鷄佇帶聖恩寬。萍蹤流轉海東南。旅泊蠻鄕百不堪。匙著輒腥愁海味。衣巾常潤㥘山嵐。功名偃蹇吾生老。竄逐聯翩我輩慚。病裏忽驚殘臘近。小梅春意十分含。</text>
<title>再次前韵 三首</title>,<text>同時出入鳳池邊。尺五門闌聖渥偏。聯步花磚曾密邇。差肩經幄幾周旋。頻依御案香如縷。屢拜宮壺醉欲燃。怊悵蠻鄕今落魄。銀㙜誰識舊承宣。鄕山迢遞夢猶難。歲暮覊懷轉覺酸。小沼荑蕖憐幾在。滿階幽竹好誰看。貂蟬舊業元知幻。鷗𪆽深盟肯久寒。解澤他時還故里。春衣新製薜蘿寬。輝輝晴旭滿窓南。三尺匡床坐可堪。羃岸海氛熏作瘴。透簾山翠滴成嵐。殊方物候看皆厭。淸世沉淪覺自慚。報蔑涓埃身已老。百年長負聖恩含。</text>
<title>立春日偶吟。錄呈長令。</title>,<text>雨聲催報一番春。萬物昭蘇頓有神。窮裔獨憐蓬戶掩。故鄕空憶菜盤新。行年自愧經周甲。流歲仍驚逼建寅。猶喜東君能普照。惠風應與八方均。</text>
<title>錄呈茅山</title>,<text>殘魂零落海東陲。一念依依夢草池。異地不堪千里別。衰年俱是七旬垂。初衣故里閑居適。孤島重溟信息遅。聞道聖朝多雨露。春來倘有對床期。</text>
<title>謹次來韵。仍以元朝試筆一首。錄呈蔚謫。</title>,<text>海雲如駁晝常陰。紙閤蘆簾掩却深。賈誼吊湘曾有賦。坡翁過嶺轉多吟。雪消官柳初抽髮。春入庭梅半坼心。異地風光猶可慰。杖藜時復散愁襟。村鷄催喚乙年春。天地初看一局新。除夕才回燕館夢。今宵轉作楚囚身。塵觴久倒憐吾病。湯餠猶空媿客貧。預怕前頭三百日。幾番歡笑幾悲辛。</text>
<title>次莞谷寄示韵</title>,<text>郵筒遠記楚囚身。一札千金趁上春。情話殷勤堪下淚。舊遊料檢揔傷神。音容久隔茅山老。詩酒長憐杜曲人。未死會須歸故里。更將鷄黍約芳辰。</text>
<title>謹次示來孤字韵。又述風土次春字韵。並呈蔚謫。</title>,<text>天涯淪落楚臣孤。多病沉年理藥爐。宦路任他三黜遠。人生倐爾六旬徂。庭前細草靑初合。門外垂楊綠幾株。惆悵故山寒食近。松楸誰奠一杯無。冬猶難耐况當春。風俗人情去去新。茆瘴驅炎恒撲面。蓬廬如斗劣容身。田多潟鹵年年歉。業薄魚塩戶戶貧。最是品泉非第一。臨盂長浸蜀椒辛。</text>
<title>李定州待而以詩相問。拚和申懷。</title>,<text>郵筒珍重荷情眞。一札千金記楚臣。把酒西關淹幾日。乘桴東海渺無津。愁邊風雨凄長枕。夢裏香烟繞九宸。猶幸陽春新布德。對時仁化八方均。</text>
<title>次洪重遠示韵。兼柬大玉。大玉時謫慶州</title>,<text>羸驂短策爾何來。萬死重逢楚水隈。情話偶成三夜穩。沉痾慙負一樽開。炎鄕半歲鄰黿處。故國新春羡燕回。寄語長公休戚戚。卧龍行見起湘雷。</text>
<title>又次蔚謫韵</title>,<text>一區雲物解怡神。梅柳爭春掩四鄰。選勝閑情扶杖遠。感時危涕濺花頻。杜鵑啼月聲聲苦。幽鳥投簷故故親。麾客閉門差自適。任他塵滿舊蒲茵。强移棲息寄炎鄕。白髮緣愁若箇長。去國却驚東海蹈。感時空咏北風凉。榮枯爾亦經千變。身世吾今付兩忘。怊悵脩門難再入。不妨隨分老遐方。</text>
<title>又次前韵寄大玉</title>,<text>泣玦遐荒次第來。囚山一帶並東隈。長欽圃老遺風在。尙憶羅朝覇業開。客裏休耽浮白飮。病餘驚見踏靑回。離庭莫遣覊懷惡。天道元無竟日雷。</text>
<title>次黑山來韵 靜齋時謫羅州黑山島</title>,<text>茫茫小島海中孤。風土耽羅孰勝無。斗水未霑憐涸鮒。一枝難借感啼烏。遠投魑魅曾誰惜。重對妻孥亦自娛。莫問老夫棲息地。瘴江烟雨病纏軀。元韵滄溟路絶嶺雲孤。消息經春一字無。遙渚離羣悲獨鴈。踈林哺子感慈烏。牽衣屢入寒宵夢。連被空思舊日娛。毋死秪期重會面。向來強飯惜殘軀。</text>
<title>泰上人持島書。千里來訪。其意可感。於其歸也。書贈一律。若異日子姪輩長成。持此以爲刺。</title>,<text>何從韵釋到湘濆。知是歐陽有惠勤。飛錫遠穿湖外路。情凾猶濕島中雲。病餘筋力衰應甚。別後髭髯白幾分。歸語兩鄕均惡土。海風駈瘴滿簾熏。</text>
<title>偶吟錄呈蔚謫</title>,<text>小雨霏微濕竹籬。老夫無事午眠遅。山童欲報春消息。折得杜鵑三兩枝。林梢月上轉輝輝。散策虗庭露透衣。窓畔杜鵑何事哭。聲聲道得不如歸。</text>
<title>次蔚謫兩絶韵。仍呈近體一首。</title>,<text>玆鄕賓日最先明。舊說迎烏聽可驚。若使精靈今洞照。也應憐我戴盆情。滿城花木向新陽。鶗鴂爭鳴百草芳。獨恨陰厓春不到。遷臣鬂畔尙留霜。滿庭紅雨掩柴扉。牢落鄕心轉覺違。窓外數聲驚杜宇。盤中一束感當歸。形枯政學靑藜杖。骨瘦難勝白葛衣。莫遣兒童輕喚睡。夢魂方向故園飛。</text>
<title>次前示山字韵</title>,<text>東隅一帶接囚山。烏鶴荒村並掩關。程近宿舂猶自慰。身因和韵未全閑。我傷風土偏聾耳。君戀庭闈幾瘦顔。也識皇天均雨露。肯敎吾輩不生還。</text>
<title>次白香山寄通州元微之韵。四首錄呈。</title>,<text>曾將薄藝献皇州。身占龍門第一頭。開卷廈氊慚學士。抽毫館閣仄名流。恩光帶駿來天廐。暖氣隨貂出御樓。怊悵蠻鄕覊絆久。舊遊如夢續無由。右自叙山河襟帶是羅餘。舊地迎烏始僑居。太守樓㙜元借蜃。村民契活半爲魚。泥深濁井偏藏毒。土瘠燒畬不受鋤。猶喜千秋膏馥在。蓬窓坐閱圃翁書。右謫居數椽茅屋迢迢隔。一枕歸魂夜夜多。半破垣籬修得否。舊栽桑柘長如何。踈林錦籜應穿砌。小沼靑錢欲點波。分付壁題須好護。昔時宗匠有詩歌。右故山壁間。有亡相和詩故及之。絶裾前歲憐遊子。擢第當時悔作官。春老萱庭光不住。家貧菽水繼應難。鄕書篋裏傷心閱。手線衣邊掩淚看。莫遣離懷長作惡。高堂連月報平安。</text>
<title>次白香山送人南遷十二韵</title>,<text>謫况艱難甚。悲歌子細聽。兩年吾旅泊。幾日爾歸寧。縣郭圍滄海。村廬面斗庭。濤聲來枕聒。瘴氣滿簾冥。泉井驚盂濁。魚蝦悶著腥。蜮常窺隻影。漁或笑枯形。憔悴蝸粘殼。悲凉鴈鎩翎。秦關倘烏白。楚國厭蠅靑。失木憐雙鳥。隨波愧兩萍。烏川黿共處。鶴野葉同零。迭唱聯詩帖。分甞寄酒甁。莫慳佳述作。頻喚我心醒。</text>
<title>端陽日偶吟。錄呈蔚謫。</title>,<text>海外驚流景。天中逼令辰。調醐封內院。頒箑出重宸。舊事關心切。殊方洒淚頻。莫敎沉角黍。吾不閱吾身。</text>
<title>兒輩折得芙蓉數朶。揷于甁中。感以識之。</title>,<text>誰將數朶揷甁中。宛對天淵滿沼紅。離土自然成漸悴。堪憐物我也相同。</text>
<title>次莞谷示韵。又次前呈茅山韵並呈。</title>,<text>驚心五月下秋霜。欲問蒼天自杳茫。豊釰向來埋至寶。楚蘭何處紉孤芳。人才已覺淪亡盡。世事那堪感慨長。獨有魯嫠宗國念。中宵咄咄坐憑床。茅茨寄在小山陲。鶴頂名紅種滿池。墻畔蕉心新葉長。欄頭梅子幾枝垂。分留物色嗟全老。歸去田園愧漸遅。爲向前溪𩿨𪆽道。百年終不負幽期。</text>
<title>偶吟錄呈蔚謫</title>,<text>頭童齒豁鬂霜華。何處衰翁此僑家。滿地樹陰濃似畫。當門苔髮纈成花。厨貧厭喫靑芹菜。泉惡偏甞赤豆茶。坐筭舊遊翻自笑。銀㙜玉署夢中賖。朝來京信忽驚神。解澤才霑四五臣。籬鵲簷蛛歸浪占。依然猶作屈平身。</text>
<title>謫居述懷。古體四十韵。錄呈蔚謫。</title>,<text>謫居倐經年。艱苦備萬狀。揷棘籬盈尺。覆茅樑才兩。靑松補短簷。畧約炎曦障。柴門對海門。直與黿鼉傍。蓬蓬起東北。風挾濤聲壯。寒暖頃刻異。乍衫乍衣纊。一區盡潟鹵。四時饒炎瘴。過臘蠅猶活。當冬草自長。毒氣蛇掛簷。雷響蚊穿帳。窪泉味偏惡。滿盂泥沙漲。海魚腥裂鼻。未啖翻胃臟。惡鄕此地最。遷臣自古放。圃老挺烏川。忠節千秋仰。地靈漸消歇。文風久凋喪。旣少挾冊徒。寧有問字訪。生全亦主恩。飢餓任旅况。一年再遷居。無有完甕盎。可憐魯公帖。饘粥朝晡餉。目昏已閣書。肺傷仍停釀。蓬窓禿頭翁。誰識天官㨾。婦隨共契活。兒健今無恙。團欒一室內。稍慰覊心暢。茅山書久滯。黑嶼音又曠。百年開棘路。萬里駕鯨浪。三鴈各天末。啣淚遙相望。囚山與君接。末路忻相仗。瓊雷地相近。元白詩交唱。疾病縱扶持。生理俱堪愴。恩波異揭厲。爾獨違歸養。器滿必致覆。位高終負謗。金犀光照腰。平步至卿相。徒然窃鶴廩。奈未戒龍亢。滄浪皆自取。此禍非无妄。吾王自聖明。鬼蜮寧欺誑。哀哀泉壤間。負寃皆忠亮。雷霆定覆蔀。日月臨在上。天道有盈虗。世運迭衰旺。鷄書幾日下。馬首鄕山向。餘生誓墓門。畢命依巖嶂。坎流自有時。勿復浪怊悵。</text>
<title>送洪大玉蒙宥還京</title>,<text>我猶陰谷爾陽春。最喜歸寧白髮親。幾日長安重握手。依然各說舊酸辛。右次仁叔韵同時竄逐爾先歸。馬向家山快若飛。怊悵河梁分手地。不堪淸淚落征衣。</text>
<title>悲秋八首。次杜子美秋興八首韵。錄呈蔚謫。</title>,<text>海山西麓有園林。物色依依滿目森。荒菊尙存他日逕。脩篁不改舊時陰。籬邊種栗新頳頰。階畔栽榴半拆心。自是土思難禁得。况驚流序已秋砧。王程遠出鴨江斜。薄劣曾年忝使華。節迫氷霜愁擁傳。路通河漢穩浮槎。傷心文物凋周樂。滿目腥膻厭虜笳。怊悵舊遊眞一夢。孤村寂莫伴燈花。忽驚林杪淡秋暉。便覺虗堂暑氣微。蟋蟀聲從階罅咽。梧桐葉傍井闌飛。鄕關已判千重隔。世事那堪什八違。倘使此身歸故里。縱甞糠覈也應肥。世事輸嬴一局碁。長沙窮壤捴堪悲。眞同呂枕炊粱日。忍說桑田變海時。逐客行裝無處着。美人消息向來遅。自然流落傷懷抱。何况秋聲助土思。道家曾歲上蓬山。身在宮雲五色間。綵筆香生抽粉署。綾衾霜重直仙關。忙聞禁漏丁東響。密侍天威咫尺顔。一卧蠻鄕秋晼晩。白頭何計廁鵷班。紫荊三朶白渾頭。一別居然兩閱秋。茅墅水丘連夜夢。黑山波浪接天愁。衰年離恨憐沙鴈。晩歲歸期報社𩿨。姜被幾時還共卧。艱難萬狀說炎州。四時流序讓成功。何處秋聲到客中。沙畔毒氛蟲有弩。潮頭黑氣颶生風。村醪學得衰髯白。樹葉偸將醉面紅。世事漸艱年事晩。滿簾寒月泣騷翁。藤梢橘刺路逶迤。澤國人居半在陂。荒野但看蘆荻葉。邊城那有菊花枝。爲農已覺天涯遠。擧族仍憐嶺外移。疾病飢寒經萬變。鬂絲添得幾分垂。</text>
<title>重陽日。錄呈蔚謫。</title>,<text>滿城風雨動輕寒。佳節重陽此一番。近海但看茅瘴暗。遐鄕寧有菊花存。飢荒溢目渾傾槖。藥關心久廢樽。人事天時難可料。不知明歲又何村。</text>
<title>重陽日。乞菊於隣老家。</title>,<text>忽驚重九至。荒菊乞隣園。結朶擎孤竹。分叢寄破盆。灌將催笑靨。寒未返香魂。憔悴人猶物。覊懷共爾論。</text>
<title>十月。掩戶孤坐偶吟。</title>,<text>病劇常憑几。跫稀久掩門。窓暄蠅並集。庭寂鳥爭喧。身計蚕成繭。天時卦屬坤。一爐燒木坐。稍覺凈心魂。</text>
<title>夜坐偶吟 三首</title>,<text>草屋蕭條掩。冬宵若箇長。婦縫披舊篋。兒誦傍寒床。漸聽鷄催曙。頻驚鴈叫霜。燈花猶可慰。覊抱莫悲傷。永夜漫漫甚。覊懷悄悄偏。燈昏花未結。夢冷蝶難圓。流序重經臘。殊方又送年。悲凉多少意。獨對細君傳。新律元宵逼。覊懷異地偏。弟兄俱緬𨓅。兒少強團圓。放逐愁庚日。艱危㥘丙年。沉吟坐不寐。更皷五催傳。</text>
<title>次高達夫除夜韵</title>,<text>非關守歲強無眠。異地覊魂自愴然。稍覺燈花如報喜。故山歸去卜明年。</text>
<title>偶吟新春。錄呈蔚謫。一古體一絶句。</title>,<text>楚水湛湛萬里夐。漳濱久抱三年病。未報涓埃是臣罪。薄竄蠻荒由主聖。朅來魑魅爲友于。誰識當年紫綬映。飢寒到骨日照盤。衰病纏身霜滿鏡。囚山幸與鶴城近。兩地郵筒傳短咏。離親別弟幾歲月。再見新春梅柳競。何時雷雨起涸鱗。耕鄕山送餘景。八方民庶失爲天。滿目飢荒最海邊。聽說村翁相太息。流光丙子又回年。</text>
<title>再次來韵。錄呈黑山。仍贈泰師。</title>,<text>二年三到楚江濆。破衲孤筇爾太勤。書札忙開寬夢草。形容聞健慰看雲。重溟日夜濤聲聒。大嶺東南地勢分。歸報卯君須仔細。一春長擁藥爐熏。</text>
<title>題寄蒼巖主人 在永川治東</title>,<text>聞說仙區意爽然。長川鳴玉繞巖顚。我知魚樂觀磯畔。人似𩿨閑狎枕邊。羅代想歸誰將相。南州獨擅此風烟。寬恩倘與西還便。擬叩幽扃暫借眠。</text>
<title>六月行次永川朝陽閣。有人傳誦圃隱先生韵。謹次之。</title>,<text>澄江一帶練新回。更有紅亭洗眼開。俎豆臨臯遺廟近。河山徐伐幾年來。行裝正値榴花節。厚意欣逢竹葉盃。爲是先生詩在壁。登欄敬讀暫徘徊。</text>
<title>謹次郭佐郞壽龜壽席韵</title>,<text>洛水南頭壽曜尊。松標鶴骨逈超羣。家聲暄錄稱淸士。世德陶書頌使君。佳節石榴花照席。聖恩仙桂影侵樽。百年勝會鄕閭羡。歌咏何妨永夕喧。</text>
<title>又次偏字韵。錄呈蔚謫。下一絶申懷。</title>,<text>步屧通溪路。春光着眼偏。草心經雨活。𩿨夢傍沙圓。荏苒迎新節。流離閱幾年。芳蘭空采采。誰向美人傳。柳絲婀娜草丰葺。二月春光滿意濃。最是籬邊桃短短。新葩如笑逐臣容。</text>
<title>謹次遣懷三首。錄呈蔚纍。下一首。和楊經理廢壘韵。</title>,<text>放性偏知曠。皺眉不解悲。暮春沂水近。晴日草堂遅。村戶花全掩。官橋柳幾垂。莫言覊旅久。嶺外長新詩。身滯周南久。魂歸日下遙。多慚衰老境。負罪聖明朝。苦海千重險。緇塵十丈囂。從他楊執戟。白首坐寥寥。[和楊經理廢壘韵]經理南征地。荒墟指廢城。爲緣皇怒赫。終掃賊氛獰。疆埸駈封豕。溟波息巨鯨。祗今思萬曆。東土奠桑耕。</text>
<title>又呈一絶</title>,<text>小雨霏霏濕竹籬。桃花初發兩三枝。山窓盡日閑無事。坐閱淵明幾首詩。</text>
<title>寒食日。錄呈蔚謫求和。三三乃寒食日也</title>,<text>一犂靈雨一番春。麥葉靑靑柳綠新。百五介山回冷節。重三曲水且佳辰。紙錢村壠飛如許。露草荒原掃莫因。皁隷馬醫皆可感。海隅愁絶楚囚身。</text>
<title>謹次來韵二首。兼呈拙作一首求和。</title>,<text>故園歸計也難成。幾看王孫綠草生。萬事卽知關造化。十年端悔坐浮榮。林僧有約携山藥。浦客多情餽决明。最喜老妻能強解。消愁頻勸濁醪觥。烏川一帶卽幷州。泣玦三年此遠投。身計浮萍漂不定。光陰逝水挽無由。看來蒼朮新抽葉。報道黃魚送上流。隨地安閒猶主渥。肯將榮辱向人尤。卧常慵睡坐常稀。四望囚山面面圍。老驥縶蹄難展步。覊禽剪趐豈高飛。藥爐經歲仍多病。豆粥窮年堇救饑。惟是平生齊物論。天君自泰道腴肥。</text>
<title>李從三堦委來。口占書贈。</title>,<text>羸驂短策路千重。細雨茅簷忽漫逢。消息各從諸從問。自然淸淚已沾胸。</text>
<title>次蔚謫示韵 六首</title>,<text>貧常饘粥懶常眠。百慮關心自愴然。歸日差池烏未白。流年荏苒鳥看玄。曾驚平地風波惡。猶信皇天日月懸。泣血蓬廬今幾載。佇聞恩霈少垂憐。右自叙八耋慈闈隔杳冥。夢中林笋謾抽靑。沈年宿疾西城寓。經歲覊遊左海汀。日暮倚門頻悵望。春來寄札幾丁寧。從知聖化方敦孝。會見萊衣更舞庭。右自慰君拘南裔我拘東。兩地蒼茫島嶼中。瘴霧四時昏羃岸。鯨波萬丈蹴連空。明珠謾效鮫揮淚。健筆無由鬼送窮。嶺海從來元不死。千金珍重護孱躬。右黑山曾聞羅運一千終。城堞周遭在眼中。邑號尙傳迎日驗。㙜形遠接沒雲窮。烟生塩竈霏霏白。棠落沙汀點點紅。最是烏川香火地。至今傴僂走村翁。右邑居蜂衙方急燕窠營。春事初殘夏又生。閑摘黃梅編竹曬。行挑蒼朮杖藜輕。攢眉莫遣覊愁惱。閱眼無非活計淸。堪笑人情猶自慰。連朝乾鵲傍簷鳴。右卽事顚毛種種迫年稀。鏡减韶華帶减圍。行役西南東幾遍。流光六十四如飛。連將丸藥供晨嚥。催煑藜糝鎭午饑。稍喜村家新氣像。浦田已報麥腰肥。右三次前韵</text>
<title>又次蔚韵 三首</title>,<text>湘江嗚咽楚山重。草屋三椽寄病慵。鎭日畏風牢掩戶。有時乘月暫扶筇。危蹤正似鮎竿上。隻影常驚蜮弩逢。堪媿凄凉癡子色。東鄰乞粟夜深舂。恩光夙昔趼花磚。一謫遙辭尺五天。湘浦棠花看似錦。秦城柳絮憶如綿。丘山罪戾憐猶活。河海涵容荷曲全。怊悵諸賢皆在逐。秋風幾許蕙芳捐。雕虫均是老書生。泣玦同時落塞城。早向雲霄參法從。晩飄湘海作編氓。偏憐菽水長違養。却悔文章舊竊名。稍幸郵筒頻寄到。苦吟撚斷幾髭莖。</text>
<title>次杜陵金子中與黑山酬唱韵錄呈</title>,<text>全家栖息寄危途。瘴雨蠻烟歲幾徂。魂伴杜鵑春後哭。影隨朱雀海南孤。風霜逼骨身添瘦。水土傷脾病轉殊。聞有大廷新赦令。寬恩倘丐老身無。高陽聚會記前年。瀼水東西好結緣。枌社幾成聯榻話。騷壇頻遣遞筒傳。杜陵才子詩無敵。莞谷同庚老可憐。點檢舊遊渾似夢。海村羸卧獨凄然。</text>
<title>謹次李生敏中雪川亭韵</title>,<text>雪川波接玉溪潯。詩禮家庭養道襟。軒冕笑拋浮世念。桑楡好保暮年陰。幽扃近水風烟護。逸韵留楣歲月深。知是仙區饒勝躅。歸程容我暫登臨。平泉花石世傳稀。特地惟君守舊扉。樹影尙能知某種。竹陰曾是待公歸。閑看峯頂浮雲變。靜玩源頭活水肥。欲識主人堂搆意。先編莊誦答忘機。</text>
<title>九日。偶次杜子美九日詩二首韵。錄呈蔚謫。</title>,<text>病中忽聞重陽至。扶策忙登屋後㙜。歲歉村醪甞便薄。霜寒野菊噤難開。殊方屢見光陰改。暮境那禁感慨來。從古牛山墜淚易。不堪浮世七旬催。年年九日長爲客。三載淹留瘴海濱。湘水靑楓愁外悴。故園黃菊夢中新。賓鴻不耐頻呼侶。村酒那能解慰人。遙憶弟兄今健在。一秋惆悵間音塵。</text>
<title>次睦郞天任智島韵。並凂査台。</title>,<text>同時竄逐瘴江邊。鶴髮尤驚八十年。東伴細烏身已遠。南隨朱雀影堪憐。千重鳥道高捫井。萬丈鯨波怒蹴天。怊悵歸鴻飛不渡。窮溟何計尺書傳。</text>
<title>十月菊始開。有感而作。</title>,<text>十月烏川菊吐香。寒葩催泛濁醪觴。天意亦知遷客苦。玆鄕許作兩重陽。</text>
<title>又次前韵</title>,<text>汀蘭岸芷並凋香。百慮經秋久廢觴。獨有老葵庭畔在。寸心隨爾共傾陽。</text>
<title>次尹持平爾厚竹島亭子韵奉呈</title>,<text>新開小築枕湖湍。面面溪山活畫看。也識主人機已忘。白鷗飛上竹欄干。布衣尺䟽障狂湍。孤老風流世聳看。賴有後孫才傑出。百年堂搆復江干。</text>
<title>次黑山韵。書贈玉堂書吏安二賢。</title>,<text>玉堂曾歲忝仙緣。少吏韶顔亦可憐。澤畔重逢俱老矣。村廬留伴一旬眠。</text>
<title>歲除日。大雪始下。獨坐偶占。呈蔚纍。</title>,<text>急風駈雪浩無涯。半打簾帷半打籬。光妬逐臣腰畔玦。色疑騷客鬂邊絲。手呵不覺拋書卷。膓沃那能點酒巵。最是玉樓寒幾許。美人消息向來遅。</text>
<title>元朝試筆</title>,<text>子歸何處丑何來。七十流光轉眄催。天道貞元終不僭。世情翻覆也堪哀。從前湯餠嫌多喫。自此屠蘇把幾杯。遙想故園梅未放。留花應待主人開。</text>
<title>復次來字韵。錄呈慶尹南熏然。</title>,<text>鄰州且喜故人來。情札偏敎驛使催。黃葉羅都循吏化。靑楓楚澤逐臣哀。窮鱗屢貸西河粟。浮蟻頻分北海杯。錦里逢迎行幾日。蓬門佇欲爲君開。</text>
<title>次尹順天遠仲韵</title>,<text>天涯隻影獨躊躇。日下歸心又墮虗。逐客形容愁鵩賦。美人消息阻鸞書。閶門柳色愁邊遠。長樂鍾聲夢裏踈。疾病飢寒心已死。謫居休復問何如。</text>
<title>次權台仲章韵</title>,<text>一留茅墅一南溟。白首烏川且寓形。同氣荊花三有紫。離情草色四回靑。身隨蓬梗飄難定。愁似醇醪醉不醒。聞說朋遊今畧喪。曉天寥落獨庚星。</text>
<title>紫玉山。卽晦齋先生舊基也。溪山絶勝。亭㙜猶存。壁上有蘇翁詩。溪石刻退陶筆。不勝慕古之感。謹和其韵。</title>,<text>地僻淸溪凈。堂空古樹圓。蘇詩輝屋壁。退筆涴塵烟。樓揭無邊月。圖論太極天。百年膏馥在。撫跡轉凄然。</text>
<title>送奴黑山。錄示紙尾。</title>,<text>阿奴千里報平安。題了添題意萬端。牋面淚痕渾不拭。緘封要使卯君看。</text>
<title>謹次李使相潤甫韵。錄呈孫使君湍壽席之末。</title>,<text>大耋萱闈在。佳兒鳳穴生。才將䟽血懇。旋見誥花榮。稱慶華筵敝。承歡綵服明。鋪張誰傑句。使相冠簪纓。</text>
<title>黃經歷應老挽</title>,<text>論情兄弟語居鄰。十日過從八九頻。漫老家聲猶付托。江都宦業竟沈淪。談鋒少小羞阿世。義氣平生好急人。未死縱然歸故里。伊誰卄歲以前親。</text>
<title>首夏偶吟 丁丑</title>,<text>槐葉層層綠。苔紋點點斑。有童調藥鼎。無客欵柴關。活計頻垂槖。歸心幾握環。階庭行負手。人錯謂吾閑。</text>
<title>李汝長先蒙恩宥來告行。愴然書懷。</title>,<text>同時受玦爾先鞭。零落殘魂倍愴然。歸報萱闈休仔細。四年炎瘴百痾偏。四年離恨萬重襟。細話挑燈夜轉深。步出柴門將作別。千秋蘇李獲吾心。</text>
<title>再次錄呈</title>,<text>快馬西歸不受鞭。登仙行色望依然。小臣自識愆尤重。白日何曾下照偏。牽衣不卽許分襟。別酒休辭盞底深。從此陽關無故識。遆筒誰與細論心。</text>
<title>端陽日志感</title>,<text>梅雨初晴後。蒲醪正熟辰。馬醫皆祭鬼。楚客獨傷神。樵牧侵應及。松楸掃莫因。柳州先墓感。淸血自沾巾。</text>
<title>次三陟使君李君則韵 東標</title>,<text>山回瑞石擅名區。館闢眞珠又勝遊。令子向來頻奉檄。神仙隨處好居樓。影依朱雀三危遠。身伴迎烏四載留。西笑幾時歸日下。一塲歌咏更相酬。</text>
<title>烏川故事 十絶</title>,<text>倚雲亭 在客館北。寅賓堂在西。佔𠌫金先生有記。今皆廢。寅賓堂廢倚雲墟。公館荒凉草樹踈。賴有𠌫翁遺記在。陳蹤指點百年餘。烏川書院 在縣東十五里。知奏事鄭襲明，圃隱先生合享。迴瀾砥柱補天忠。五百王家獨圃翁。宇宙綱常都係我。好山何意覔春風。日月池 在縣東十里。迎烏細烏事。仍名其設祭之地爲日月池。孤蹤遠落直東陲。舊址欣依日月池。想得迎烏靈尙在。餘輝倘向覆盆垂。吾魚寺 在雲梯山。世傳新羅釋元曉與惠空。捕魚而食。遺矢水中。魚輒活。指之曰吾魚。構寺仍名。宮墻塔劫半傾欹。創設吾魚也是誰。八十老僧牢落在。至今傳說曉師時。大松亭 在縣東七里。有白沙汀。蒼松數百株蔭其汀。乃遊觀之處。蒼蒼松盖薄陰成。白白沙汀掌㨾平。畫角一聲𩿨𪆽散。偸閑時見使君行。大嶼㙜 在縣東三十里。有大岩立於大洋中。其岩下摘生鰒。洋中一柱聳崔嵬。潮打波舂儼作㙜。眼底沒人深沒頂。須臾採得鰒魚來。礪石窟 在雲梯山。其品最佳。每年貢献。而窟之際。民多致斃云。第一荊州厥貢礪。金聲玉德奇文細。九重豈燭小民咨。窟千尋丁踵斃。鋪子市 在縣西十里許。乃四方都會之地。物貨比他市最優。魚鰕雜遝漲腥塵。賈舶商車湊四鄰。忽見市傍珠錯落。夜來應有過鮫人。注津 在兄江下流。每歲冬。靑魚必先産於此。而以此進献。滄溟一派𣿬爲淵。十月靑魚箇裏偏。若也丑寅風勢順。薦新冬至定無愆。竹島 在縣北十里。乃竹林封植之地。山海扶輿秀氣淸。江南竹箭禀全精。島中幾歲勤封植。包千章上兩營。</text>
<title>歎老</title>,<text>滿七才除五。吾衰詎可論。形枯眞似偶。顚禿儼成髡。苒苒嗟頹景。行行迫鬼門。相看草頭露。與爾幾時存。</text>
<title>再次三陟李使君君則韵</title>,<text>天書起廢借仙區。杖屐仍敎辦壯遊。坡老文章緣過嶺。庾公豪興爲登樓。行蹤再踏蓬山慣。惠澤曾從峴首留。想得關東高紙價。瑤篇幾與述郞酬。</text>
<title>送淸遠香。戱呈孫持平玄叟德升。</title>,<text>香烟携自御爐歸。殘馥猶留舊篋衣。持贈蘇娘別有意。蘭薰應雜篆薰霏。日斜猶未許催歸。倚醉何妨更摻衣。爲是湘潭枯槁地。一床談屑接霏霏。逐客東南盡送歸。湘潭吾獨未初衣。窮廬坐筭愆尤大。淚洒蠻烟箇箇霏。</text>
<title>又呈孫玄叟</title>,<text>四年流落楚江濱。高義惟君枉過頻。菜把屢分蒙繾綣。詩筒幾遆慰酸辛。襄陽幸賴多耆舊。錦里還欣有主人。道是聖朝新雨露。肯敎龍釰久埋塵。</text>
<title>奉和月南睦相公示韵。錄呈黑山。</title>,<text>天門迢遆阻鷄書。楚澤三年咏卜居。衣絮凋踈經歲後。粮儲畧約數旬餘。湘江已道雷先動。化國將看日漸舒。爲報月南須善護。靈光獨在幾人歟。</text>
<title>再次前韵。錄呈孫玄叟。</title>,<text>一秋多病卧漳濱。匣裏龍泉怒吼頻。萬事已知齊得喪。百年休復說悲辛。江湖不耐猶憂國。嶺海何曾必死人。最是丹心今未泯。白頭長夢屬車塵。</text>
<title>贈哲孫還京</title>,<text>遅遅不發祖孫情。步出柴門更挽行。直欲此身隨爾去。囚山面面鎖歸程。</text>
<title>贈鄭生堦泰還錦城 此人出入舍弟謫中。故篇中及之。</title>,<text>饕風虐雪爾胡來。老屋靑燈引坐催。空谷跫音心便喜。重溟書信眼先開。玄經幾向楊䧺問。妙筆曾傳逸少才。欲寄卯君無長物。臨行折贈一枝梅。</text>
<title>寄題任上舍仁重憑虗樓 其地名卽書出池。新羅時舊號云。</title>,<text>數椽精舍枕南山。千載書池卽鬼慳。樓勢憑虛疑蜃氣。荷香凝寢勝鴣斑。盡收羅代分留色。長作幽人管領閒。也識地靈能毓慶。兒郞二十桂枝攀。</text>
<title>睦判書昌明挽</title>,<text>一時嚴譴出脩門。西塞南溟雨雪昏。遼郭未廻仙鶴影。蜀山空泣子䂓魂。情均同氣心肝照。位壓中兵步武尊。也羡公歸差快活。白頭刀俎至今存。</text>
<title>戊寅春帖 二絶</title>,<text>春隨逐客到湘濆。柳眼梅心動十分。生意一般均物物。東君新令望吾君。孟光曾逐逐臣行。疾病飢寒幾飽更。從此鹿車歸故里。君能蚕織我能耕。</text>
<title>戊寅元朝試筆 二首</title>,<text>行年六六轉頭催。旅館除宵百感來。瘦影着屛眞似畫。覊心學燭漸成灰。村廬博塞思兒戱。內院屠蘇憶舊醅。衰病厭看鄕里項。不須隨例賀門回。渺渺重溟遠。堂堂舊歲除。罄甁無綠蟻。腥案厭靑魚。世事風波盪。吾形土木餘。明年三百日。憂喜問何如。</text>
<title>早春偶吟 二首</title>,<text>無端風雨夜來多。寒勒園林不放花。猶信東君公道在。春光早晩候山家。曾掃蛾眉事至尊。玉樓珠箔幾承恩。自從飛燕新粧妬。獨夜長門也斷魂。</text>
<title>次孫玄叟書院小集韵</title>,<text>吾東洙泗泝餘流。最是無邊有舊樓。退老筆豪巖畔在。蘇公句健壁間留。百年星斗依然仰。一壑風烟到底收。怊悵籠禽難展趐。仙區回首幾含愁。</text>
<title>次閔副學士會和南島韵 二首○昌道</title>,<text>七旬烏兔鬂邊忙。五載殊方尙負霜。世亂幾驚桑變海。年侵稍喜麥登塲。何妨璧暗從他怒。也惜蘭焚爲爾芳。想得高人齊萬物。彈琴㙜水卽濠梁。極天關嶺聳崢嶸。一札千金荷舊情。麗藻入神雲錦纈。丰姿在眼玉壺淸。他鄕卜宅同工部。晩歲鋤田學邵平。莫遣靈㙜累榮落。請看羲易否還傾。原韵造化機緘亦太忙。居然天地滿風霜。界逢缺陷疑空劫。局到輸嬴喜變塲。自是世途生驟浪。由來物理忌孤芳。恩環佇返瓊雷轍。宣政同朝倂笏梁。東西泰華仰崢嶸。曾闘蘇家大小情。餘事篇章誇絶妙。平生心跡喜雙淸。時來冢宰追元聖。道屈長沙吊屈平。𤱶畒此身憂亦甚。起公惟願補天傾。</text>
<title>奉次仲氏茅山公枕海亭韵 二首</title>,<text>桑田笑看變成溟。萬事歸來枕海扃。鬂學𪆽絲相對白。眼偸螺黛共開靑。浮榮銓部黃金帶。妙理村翁濁酒甁。愧殺天淵堂久閉。主人南謫幾多齡。全家何事付滄洲。相近相親也有𩿨。雨歇綠苔巖畔睡。秋晴紅蓼岸邊浮。雲霄逸翮鵬奚羡。江海深盟𪆽共謀。物我一般閑意味。眉端不掛世間愁。</text>
<title>次黑山韵。兼示楳兒。</title>,<text>烱烱音容在。依依夢想餘。詩篇今幾許。眠食復何如。柔櫓重溟外。新凉七月初。歸裝且莫緩。那忍此離居。</text>
<title>又次枕海亭韵</title>,<text>老翁扶杖下汀洲。一語丁寧寄白𩿨。盡日苔磯相伴睡。世間吾爾等無愁。</text>
<title>中秋望夜。適雲陰無月。偶占示安生瓚。</title>,<text>年年明月此宵多。可耐陰雲忽掩遮。安得長風快掃翳。氷輪捧出舊光華。</text>
<title>次容齋十五夜詩韵</title>,<text>三庚炎盡又霜零。五載湘潭泣槁形。忽有孤鴻天北去。寄將哀淚報宸聽。</text>
<title>雨中孤坐。示安生瓚。</title>,<text>兀兀身同釋。昏昏睡伴魔。一年秋夕過。終日雨聲多。京信心偏折。鄕愁鬂盡皤。老妻能解事。沽酒勸微酡。</text>
<title>又次枕海亭韵 三首</title>,<text>故山歸計墮茫茫。客緖逢秋不耐凉。世事卽看桑變海。年光正屬露爲霜。池邊芳草傷心綠。籬畔寒花底意黃。准擬長門行買賦。莫敎飛燕妬新粧。故山消息趁新秋。一札千金慰旅愁。題目篇篇皆憶弟。紙頭才展淚先流。書來莫問楚臣孤。土木形骸一半枯。欲寫報章膓已斷。吟毫旋擲幾嗚呼。</text>
<title>己卯春帖</title>,<text>歲律回黃兔。風霜憶北門。卽看當宁聖。寬大布新恩。</text>
<title>春宮聖痘平復後。伏見備忘有感。</title>,<text>春宮消息報全安。一札寬綸八路看。雷雨湘潭羣蟄動。野花啼鳥亦同歡。</text>
<title>首夏由木道到三田浦</title>,<text>六年蠻海鬂全斑。身計今憑木道還。臣罪自甘長屛裔。聖恩猶許復歸山。灘同惶恐驚殘魄。峯近終南露舊顔。望裏脩門難再入。不堪歧路泣潸潸。</text>
<title>良才橋。過睦尙書舊舍有感。</title>,<text>經營記在十年餘。塗堲曾無一日居。草屋未成人事變。村翁泣說睦尙書。</text>
<title>到靜洞書寄靜齋 時因㙜評。靜齋淹滯茂長寓中。</title>,<text>美人胡乃誤佳期。丹綍才宣白簡隨。擊水鵬方移北海。驚風烏未借南枝。家山迢遆雖延頸。境土淸凉足解眉。莫恨斷鴻低困翮。徐飛猶得到湘涯。六年今始訪郊扉。遼郭依然返令威。謝宅草荒幽夢惱。韋園花老舊遊稀。初尋鄰里皆凋落。轉檢池㙜半是非。獨有山窓數竿竹。陰成猶待主人歸。</text>
<title>洪正字克濟挽</title>,<text>兩家先子契偏敦。童歲吾蒙撫頂恩。風樹不堪浮世變。庭蘭猶喜暮年存。靑囊縱解身難救。黃甲才題位未騫。遙想鹿門趍拜地。滿堦花竹鎖空軒。</text>
<title>恩退堂咏懷</title>,<text>簷承松葉戶編蓬。草屋新成口字同。瘦地桑麻三頃足。先山香火四時通。老臣初服今修得。冢宰頭銜盡洗空。恩退也從恩逸義。百年瞻仰慕齋翁。</text>
<title>趙水原渭叟挽</title>,<text>暮途朋舊盡凋淪。白髮空餘土木身。姻誼豈論中歲重。交情曾自竗年親。道峯門閥風聲遠。隋府牙㫌惠化新。燕鴈金灘違一握。幾披遺札益沾巾。</text>
<title>喜雨</title>,<text>通宵風雨響滂滂。新水溝頭幾尺強。簑笠老翁駈犢語。移秧六月也能甞。</text>
<title>種栢</title>,<text>霏霏好雨洒山扃。稚栢移根種小庭。結子他時吾豈待。爾姿偏愛獨靑靑。</text>
<title>簷燕</title>,<text>賀吾新屋爾曾歸。營壘朝曛欵欵飛。不向華堂向茅棟。也應知主久忘機。</text>
<title>梅花石</title>,<text>奇紋異畫自天成。不是支機不隕星。也識梅魂化爲石。至今枝萼尙分明。</text>
<title>閑中志感</title>,<text>悅口蔬當肉。藏身屋勝蝸。犀鞓一品耀。鶴髮七旬皤。已覺留封足。堪誇仲得多。暮年誰共趣。籬畔滿黃花。</text>
<title>金掌令鼎台挽 宥命才下。掌令已賦鵩矣。</title>,<text>金鷄才下白鷄催。楚水孤魂絶可哀。瘦骨露稜甘弊縕。剛膓疾惡凜霜㙜。三千客路身奚適。七十人生鬂易皚。怊悵舊遊磨滅盡。秋山遙酹菊花杯。</text>
<title>權領相大運挽</title>,<text>溫公加額潞公年。殊錫曾看几杖筵。廊廟淸標圭不玷。家庭半畒馬才旋。湘江久卧輿情惜。田里重歸聖意憐。最是龍門蒙奬拂。至今銘佩淚交漣。</text>
<title>次申道源令示韵。以謝遠訪之意。㶅</title>,<text>聯翩好客到窮山。萬死重逢六載間。麁飯濁醪猶有味。且淹征袂莫催還。</text>
<title>偶吟</title>,<text>松窓當午晴暾滿。土銼燒柴暖氣回。盤膝坐硏羲易義。不知山外有風雷。</text>
<title>次夏谷申必淸淸之示韵</title>,<text>天象頻垂警。農功比不登。時危同燕幕。年老似風燈。小圃新霑雨。前溪漸閣氷。閒中差有味。菜把荷鄰僧。暫輟元王醴。遙尋下惠家。談鋒眞卓犖。醉墨半橫斜。官位留封足。田園仲得多。勖君同晩計。耕送年華。</text>
<title>又呈夏谷</title>,<text>千秋上黨勢崢嶸。奕世門闌毓雋英。再泛紅蓮憐薄宦。重攀丹桂蔚文名。閑情夏谷荊長掩。活計春山蕨漸萌。錦里逢迎知幾日。夜窓松月共題評。</text>
<title>奉呈卯君案下。兼示靈茂兩詞契。靈光倅李萬齡。茂長倅李相周。</title>,<text>天涯晬日倍思家。並馬還驚故舊多。學士詞華稱魯殿。少年才氣屈長沙。逢迎錦里猶堪慰。留滯周南不足嗟。祗恨滿床風雨夜。長衾難共曲肱窩。</text>
<title>兪判書夏益挽</title>,<text>南宮幾喜履聲聽。風裁雍容映大廷。蓮籍妙年齊獻賦。玉堂中歲竝橫經。庭留餘慶輝雙璧。壽滿稀齡少一蓂。觸目豈堪偏下淚。秪今華翰勒先銘。</text>
<title>偶閱白傅集。年六十八。放樊蠻二姬。吾年適然相同。戱占一絶。</title>,<text>香山六十八皤然。始放樊姬斷舊緣。堪笑此翁遅見事。吾曾獨宿二三年。</text>
<title>別申淸之之高山郵</title>,<text>天書起廢赴邊郵。鐵嶺巉巖度鳥愁。北塞風霜侵短髮。東溟波浪助吟眸。論襟已失藜床會。得句誰將玉案酬。還喜聖朝文化盛。馬曹猶是舊龍頭。</text>
<title>次睦相公 來善 兩宜堂韵</title>,<text>巋然靈殿老中書。挺出玄軒積德餘。卧久湘龍悲失水。騎來楊鶴喜歸廬。岡連松梓心偏感。雲近蓬萊夢不踈。堂表兩宜知有意。經營應賣舊朝裾。附原韵前春邦慶布鷄書。澤遍窮荒七載餘。已識死人非嶺海。竟尋生路返田廬。長瞻北闕誠冞切。數掃先塋禮不踈。終始荷恩多感涕。每看楣額自沾裾。</text>
<title>寄洪秀才廷相往永燈寺讀書傳</title>,<text>禪房搰拙暖偏回。近讀商書幾葉開。伊說兩篇三致意。昔賢功業箇中來。微雪踈踈響。驚風剪剪寒。身依燈影冷。夢㥘磬聲殘。蔗境文工進。蔬盤客味酸。靑雲從發軔。爲洗老眸看。</text>
<title>李承旨東標挽</title>,<text>南金最是席間珍。風裁雍容稱從臣。故里吟成彭澤賦。全家移入武陵春。閑中白日文工進。夢裏靑雲宦跡陳。怊悵竹樓遺什在。至今披讀轉傷神。</text>
<title>偶吟</title>,<text>窓旭依依昃。簷流滴滴氷。㥘寒同縮蝟。聚暖類癡蠅。久病茶鎗寄。餘生粥椀憑。誰言閉關節。吾已掩門曾。</text>
<title>適得梅盆。老幹甚奇。亦無開花之狀。戱以賦之。</title>,<text>縱然花未着南枝。尙愛孤査自屈奇。恰似無絃琴在膝。淵明千載我心知。</text>
<title>金承旨夢陽挽</title>,<text>片帆鯨海獨君隨。斗屋湖鄕父子依。自幸窮途猶有慰。那知長夜遽先歸。猿膓斷盡無餘寸。鶴髮皤然已及稀。老淚西河從可制。明珠四顆替萊衣。</text>
<title>柳善山以井挽</title>,<text>郵亭邂逅憶前年。華燭淸樽夜卜筵。把臂足消遷客恨。開心最荷主人賢。非徒意氣窮途重。自是交情兩世偏。也喜金烏遺澤在。祗今村巷口碑傳。</text>
<title>李珍山齡挽</title>,<text>則老才長逝。驚公訃忽隨。士林從寂寞。吾道屬艱危。金榜香名早。銅符惠澤垂。汝南人物盡。衰涕倍沾頤。</text>
<title>夜坐</title>,<text>燈送新花喜。爐挑伏火燃。暖舒衰脚穩。吟將短髭偏。冉冉時將臘。遅遅夜抵年。書空仍撫枕。百慮坐凄然。</text>
<title>李校理漢命遷葬挽</title>,<text>忍說嵇家禍。猶驚九地魂。璧沈經幾歲。釰合卜新原。短日萱闈暮。遺塵玉署存。死生無限痛。那對伯公論。</text>
<title>鄭英陽錫僑挽</title>,<text>崖翁自出伏堂孫。奕葉猗蘭雅望尊。共喜典刑繩閥閱。俄看遺逸起丘園。佇從㙜省登庸急。先試雷封惠化存。最是驛亭携酒地。至今追憶倍消魂。</text>
<title>孤山亭次靜齋韵</title>,<text>平泉猶保舊溪山。霽月觀魚最壓灣。漁艇新成才一葉。草廬重葺可三間。澄江凈學機頭練。列峀嬌偸鏡裏鬟。仙筆尙留巖畔在。護持休遣綠苔斑。附原韵靑氊無恙此江山。處處奇巖曲曲灣。葺得亭㙜三世後。筭來興廢百年間。磯頭平楚開如掌。檻外羣峯巧學鬟。埛祖遺篇蘭老筆。不堪披玩淚痕斑。</text>
<title>洪僉知萬最挽</title>,<text>庚辛壬癸畧差年。四妙城南一席聯。縱也科名他得占。終然壽福爾能全。七旬陞秩金泥煥。八子羅庭玉樹姸。哭盡三君吾苟活。人間老獨最堪憐。</text>
<title>尹判書以濟挽</title>,<text>向來灾歲在龍蛇。幾送親儕葬薜蘿。也識窮泉冥會近。其如老境弱情何。戎壇鞭弭名曾重。洛社衣冠鬂盡皤。一語須憑阿姊報。七旬垂死抱危痾。</text>
<title>韓井邑世卿挽</title>,<text>梨岸孤舟繫。林亭步屧迎。壺觴半日話。漁釣暮年情。霜髮今稀壽。雷封舊政聲。江湖已無主。回首淚偏傾。</text>
<title>別靑松使君姜碩臣渭擧之行 自槐山移拜</title>,<text>天恩尙許返桑楡。地主重逢舊酒徒。對榻幾欣斟綠蟻。移輪今說向靑鳧。方憂宿疾催長路。豈但離情迫暮途。握手一言傾耳否。賦成歸去莫踟躕。</text>
<title>奉贐光山洪使君天叙。兼示靈光李季商令公。</title>,<text>湖南地勢也應傾。傍海文星兩點明。瑞石山奇詩得助。靈光殿巋賦新成。荊潭酬唱今知富。元白才華未敢評。早晏郵筒傳到否。老夫揩眼擲金聲。</text>
<title>辛巳臘月。初到智島有作。</title>,<text>蕭條村落兩三依。蛟窟前頭蜃閣疑。潮勢衝庭難辨逕。竹陰圍屋自成籬。投簪未勇要津退。泣玦宜從左海移。島以智名人不智。百年堪笑我生癡。</text>
<title>寄南海謫所 時靜齋公謫南海縣</title>,<text>壺山餘淚至今霑。斷鴈分飛底處淹。巨浸圍村才辨路。叢篁覆屋自成簷。島同瀛海三相接。地比瓊雷一却添。各保千金須健飯。異時天日倘重瞻。</text>
<title>題贈金萬琛兄弟</title>,<text>千重鯨海兩珠聯。溪蔌村醪故意偏。前度劉郞顔亦厚。八年今已再南遷。</text>
<title>題贈主鎭萬戶</title>,<text>蕭條草廠廑三椽。萬戶官居此海邊。太僕歲輸征破堰。右營春閱下樓舡。繞籬蒼竹敲寒籟。滿岸黃茅産瘴烟。何事飄零余到此。黿鼉與處已經年。</text>
<title>辛巳歲除日。次高達夫除夜韵。</title>,<text>戀闕思家自不眠。非關坐守歲除然。人間慣閱風霜苦。還厭吾生七十年。</text>
<title>新年雜吟 五首</title>,<text>官一品高年七旬。半生榮極丈夫身。天公責報還偏重。三遣窮荒飽苦辛。百年荊棘我初開。蛟窟前頭接蜃㙜。輿地他時新有志。卷中應記逐臣來。茫茫小島廑彈丸。蜃氣蠻烟自不寒。咫尺倐看雷雨至。天池知有大鵬摶。經年孤島作流人。愁裏還驚歲序新。衰草已均霑雨露。朽株何計帶陽春。七開稀秩浮生老。三謫窮溟世味辛。最是槐亭關念處。桃花浪漲錦成鱗。蝸殼窮廬窄。彈丸小島孤。魯將東海蹈。莊豈北溟啚。瘴氣黃茅暗。潮頭白馬驅。鮫人夜夜到。相對泣成珠。</text>
<title>謹次蝟島來韵奉呈 仲氏茅山公。時謫扶安地蝟島。</title>,<text>昨夜郵便始報還。艱難謫况說邊山。遙知三島俱危惡。也是窮泉豈世間。元韵泣玦孤臣幾日還。神京回首隔千山。歸夢不知滄海濶。隨風遙向五雲間。</text>
<title>又次南海寄示霑字韵</title>,<text>北風吹雪滿衣霑。王使催程不暫淹。行色一時分驛路。生涯三島借茅簷。書筒可耐經春阻。罪案還驚閱歲添。猶有戀君丹未泯。戍樓高處北宸瞻。</text>
<title>雜詠 二首</title>,<text>樓舡繫纜最龍驤。萬戶爲官此海防。一島民丁歸管轄。兩南租稅集帆檣。戎符盡屬臨淄鎭。漁市遙通法聖倉。聖代卽今邊聳絶。戍樓刁斗鎖荒凉。漁人小少慣行商。春到帆檣頓改粧。聞說碧魚新潑潑。明朝催向七山洋。</text>
<title>今年新曆無送來者。感以賦之。</title>,<text>靑雲誰復記泥塗。新曆今年入手無。也識天公猶餉我。花春回遍葉秋枯。</text>
<title>老婢壓酒</title>,<text>借槽隣舍縛繩多。試壓春醪嫰白霞。莫道旅中煩惱想。三盃痛飮卧無何。</text>
<title>初八日立春</title>,<text>遠遠投孤島。堂堂報小春。始知年是馬。才過日爲人。綵勝三生夢。霜簪七秩身。村醪酤一盞。隨分答芳辰。</text>
<title>鵲噪</title>,<text>朝朝鵲噪小窓前。禽鳥從知得氣先。似爲旅人傳吉報。故山歸去卜今年。</text>
<title>園中詠物 四首</title>,<text>江南先漏小春催。冬栢花從雪裏開。攀屈一枝封土厚。移根倘寄海舡來。右冬栢實眞珍品葉猶珍。獨也靑靑雪裏新。粧點村家知有待。天公似欲慰騷人。右柚子脩篁千挺綠猗猗。遮海防風故作籬。朝暮相看兩不厭。歲寒知爾有貞姿。右竹林故山才別檻頭梅。三步依依首幾回。今日廵簷重索笑。香魂疑逐逐臣來。右梅友</text>
<title>雜咏 七首</title>,<text>家書題了又開看。老淚仍霑紙未乾。分付阿奴須好護。退堂花木恐摧殘。右送奴還鄕怒濤驚浪浩無隈。野渡舟橫客盡回。不料陽春能有脚。殷勤遠訪逐臣來。深居不省杖靑藜。茅屋長垂竹箔低。春意尙寒欺客衲。潮聲最吼沒村蹊。山頭凍雀將安去。夜半飛烏未借棲。照眼忽驚珠錯落。鮫人應伴逐臣啼。半生長作楚臣哀。八載三遷絶海隈。東向迎烏騰處住。南隨朱鳥影邊來。都緣窮鬼終難送。敢恨明君棄不才。莫道天時相否泰。可憐人壽幾何催。孤亭閑掩水雲高。春後新波漲幾篙。山學逋仙棲處聳。詩從朱老筆端豪。箕裘尙保三椽屋。漁釣曾成一葉舠。莫恨湘潭今遠隔。歸鞭先着舊江臯。右憶孤亭東嶺流遐矚。滄溟極杳茫。依依露螺䯻。點點泛烏檣。孑智慚觀海。衰膓㥘望洋。鮫綃倘有贈。會補舜衣裳。放逐重溟遠。拘幽一室偏。深深如坐井。默默似逃禪。短褐侵霜氣。踈簾透瘴烟。籠中催日月。百慮坐凄然。</text>
<title>身上四咏</title>,<text>阿睹昏昏歲漸加。看人多錯字多訛。天公戱劇還堪笑。開遍園花眼亦花。右眼昏耳邊風水亂洶洶。衰病經年漸塞聦。已幸楚咻聞不得。誰將社酒欲治聾。右耳聾從衰得白白無存。髮若飛蓬已斷根。自此梳簪皆剩物。依然身計在家髡。右頭童齒牙半落半浮危。嚼肉茹蔬觸處疑。猶幸殘生餘口業。朝朝佳醞吸三巵。右齒落</text>
<title>房中四咏</title>,<text>年光已覺七旬殘。生理都憑八味丸。曉引一盃仍嚥下。輕身不羡大還丹。右藥囊浮浮香蟻凸陶甌。一盞才傾掃百愁。莫道官銜今削奪。醉鄕吾相亦當侯。右酒缸春㙜應製廁羣英。天馬宮貂晉錫榮。堪愧湘潭餘破硯。空吟鵩鳥賦新成。右硯匣蓬窓閑擁土爐開。榾柮難燃已冷灰。試問鄒生今在否。誰能噓起暖烟回。右火爐</text>
<title>春雨</title>,<text>一番春雨洒絲絲。凈洗溪山頓好姿。遙想故園紅濕處。小桃先放兩三枝。</text>
<title>雜咏 三首</title>,<text>引觴涓滴列空甁。醉暈如春潤槁形。怕有漁翁來笑我。湘潭不學屈平醒。右醉後老人無寐卧寒棲。問夜何其問幾鷄。東牖漸看生白色。惺惺却喚此心齊。右曉起仲春風氣冷於秋。紙閤蘆簾輒下鉤。野菜已看靑苜蓿。冬衣未脫白羊裘。暄窓隱几聊知適。煖酒添盃剩解愁。怊悵主人今遠放。寒梅誰護曲欄頭。右春寒</text>
<title>題光山簡尾 光山倅洪重夏</title>,<text>滄海茫茫小島孤。壚灰冷落掩空厨。新年點檢親知訊。除却光山後更無。</text>
<title>奉次蝟島韵</title>,<text>千重覊抱欲言長。一札何能罄肺膓。看處想應公淚落。題時可耐我心傷。空塘春草愁邊綠。故壠松楸夢裏蒼。天意從來高莫測。弟兄胡罪竝蠻鄕。</text>
<title>何處難忘酒 五首○效古詩體</title>,<text>何處難忘酒。孤村曙色分。白生開宿霧。紅射漏重雲。短褐寒仍㢢。空厨冷不熏。此時無一盞。何以解愁紛。何處難忘酒。孤村午日遅。苔紋蝕細逕。竹影掩踈籬。懶性偏思睡。衰膓易覺飢。此時無一盞。何以展愁眉。何處難忘酒。孤村日欲西。牛羊緣麓下。鳥雀擇枝栖。暝色輕侵箔。鄕愁獨倚藜。此時無一盞。何以慰悽悽。何處難忘酒。孤村月上初。輝輝籠蜃閣。的的映蝸廬。影學刀頭轉。光添雪鬂踈。此時無一盞。何以旅愁舒。何處難忘酒。孤村夜政深。角聲頻撼夢。燈焰漸燒心。杜宇啼思土。寒烏哭失林。此時無一盞。何以豁愁襟。</text>
<title>思家 五首○效古詩體</title>,<text>有弟兄俱老。同時竄海隅。飄零三島遠。消息一春無。孤影依朱鳥。歸期卜白烏。何時蒙解澤。長枕對霜鬚。有婦封貞敬。鵝城幾葉孫。待賓佳酒食。承祀㓗蘋蘩。遠謫偕湘水。貧居共鹿門。何時成眷集。諧笑復溫溫。有子冠才勝。氷壺骨格淸。至情同己出。遺業待渠成。鳳穴方鍾慶。龍門佇颺聲。何時來膝下。藥餌護殘生。有女皆賢淑。三笄一遽亡。髫齡曾失母。名閥早從郞。頭角兒曹長。糟糠活計凉。何時復團會。辛苦話中膓。有外孫皆秀。明珠六七兒。毋忘獅子畫。倘浴鳳毛池。詞藻浮誇甚。詩書體認宜。何時來我側。衰骨賴扶持。</text>
<title>次蔡學士示韵 二首○彭胤</title>,<text>歸心折盡大刀環。春晩湘潭幾採蘭。多病沉年身太瘦。傷時半夜淚闌干。寃禽戀土聲偏苦。斷鴈驚霜影轉寒。末路誰人頻問訊。中郞妙句錦爲肝。尺書誰復問寒溫。堪笑人情手覆翻。嶺海再遷皆爾罪。瓊雷相望亦君恩。黃茅産瘴䨪殘郭。白馬駈潮打小軒。頻上戍樓瞻直北。五雲多處夐脩門。</text>
<title>次蝟島示韵</title>,<text>蠻牋一束偶隨身。自愧詩成未有神。遠寄騷壇供逸興。也應花鳥困三春。</text>
<title>送柳命新還槐鄕</title>,<text>少日長隨我。窮途幾仗渠。眞醇諸族最。夷險卄年餘。巨海萍浮島。孤村斗大廬。瘴江收骨意。努力莫敎踈。</text>
<title>三月卄四日。孤坐志感。</title>,<text>玆日吾形降。他時子女歡。香醪新潑瓮。湯餠且登盤。七耋年垂盡。三危影自單。厨灰空冷落。孤坐剩悲酸。</text>
<title>風日甚烈偶占</title>,<text>氣候殊中土。風烟自別區。狂飈長捲地。草霧却終晡。乍熱方搖扇。旋寒欲着襦。人生非鉄石。安得保殘𨈬。</text>
<title>再次蔡學士韵 二首</title>,<text>解澤何時許賜環。當門從古見鋤蘭。蒼顔縱閱風霜改。彩筆猶能氣象干。歸計參差芳草綠。覊心寂寞死灰寒。人生會有升除理。不遣窮愁謾琢肝。看君氣味最溫溫。皎若風前玉樹翻。內閣演綸瞻濶步。東湖應製荷殊恩。層霄已分鵬垂趐。末路從他鶴在軒。惟有文章窮轉健。馬遷凡例盛唐門。</text>
<title>三次前韵</title>,<text>槐灘一曲抱亭環。亭下扁舟繫木蘭。春到桃花藏屋角。夜深漁火照闌干。黿鼉任狎覊蹤遠。鷗鷺應嗔舊約寒。遙想滄浪淸徹底。臨流倘復洗心肝。窮途誰肯笑談溫。異地偏驚歲律翻。臣罪自當投遠裔。聖朝非是少寬恩。滄溟一點萍浮島。老屋三椽竹掩軒。魑境便將人境隔。孰勞書訊孰敲門。</text>
<title>次海陽詩韵。贈金固城重泰。</title>,<text>重溟昨夜颶風驚。短棹何由涉海程。袖裏有詩堪濺淚。卯君音墨隔年情。</text>
<title>斫竹作梅欄偶占</title>,<text>斫來園竹幾竿蒼。護得吾梅一尺強。直木可憐先見伐。寸心爭似抱馨香。右梅問竹爲護君身斫我枝。主人幽意也難知。雖經九死猶全直。羞學枯査屈曲奇。右竹答梅</text>
<title>偶次兒輩韵。贈高汝弼還鄕。</title>,<text>滿天風雨打歸舟。江上烟波入望愁。三渡重溟知爾苦。幾時行役便長休。</text>
<title>李參判聃命追挽 公兄弟一時喪逝閱月。公大夫人繼逝。一家凡四喪。</title>,<text>覆巢當日保殘魂。攀栢丘原血有痕。豈意夜光頻墜水。仍驚春色遽凋萱。情均華棣心肝照。職長經筵步武尊。怊悵際亡公又逝。汝南人物更無存。際世睦尙書昌明字</text>
<title>至日偶吟</title>,<text>輕雷隱隱破窮陰。暖氣回從地底深。聞道金門鷄勑下。君心爭喜對天心。</text>
<title>梅花 四絶</title>,<text>南枝差早北枝遅。不笑依然息婦姿。莫恨春光有深淺。終看調鼎在同時。適聞諸謫皆入禀秩。獨此身見漏故及之。天童雙手捧花形。頭角衣巾儼若成。知是玉皇憐逐客。故分仙蘂慰幽情。此梅乃天童捧花形故及之。故園曾種一枝梅。別後仙姿夢幾回。知是香魂托玆樹。慇懃遠覔逐臣來。枝頭蓓蕾臘前多。醒我吟魂慰我痾。堪笑屈平枯槁甚。當時終未賦梅花。</text>
<title>送姜點馬楧子敞還京</title>,<text>黿鼉窟畔寄殘生。村巷傳呼使盖行。對榻偶成三宿戀。挑燈却說十年情。淸朝藝昔屠龍冠。左海官今點馬名。怊悵送君何所贈。驛梅春意十分萌。</text>
<title>再疊前韵。錄呈點馬行軒。</title>,<text>天涯歲暮百憂生。况復驪駒送遠行。驛使梅花迴路信。鮫人珠淚別時情。風流已許邊氓睹。輿地應傳御使名。愧殺王孫歸未得。江南春草又抽萌。</text>
<title>題癸未曆書</title>,<text>風霜滿眼病纏身。世故多虞活計辛。怊悵餘生吾亦厭。驚心七十一年春。</text>
<title>梅花落盡有感</title>,<text>殘花飄颺鬂邊絲。物我相看倍覺悲。爾落應從來臘綻。吾衰那有再春時。</text>
<title>壬午歲除口占 四首</title>,<text>半夜鷄鳴促。殘年馬去忙。三元新氣象。七十舊星霜。地異田橫島。波連屈子湘。寂寥誰伴我。床畔嗅梅香。六餞烏川臘。重回錦水春。萍浮聊自哂。樗壽亦多辛。湯餠疑傷膈。屠蘇懶點唇。遙思御溝柳。長得幾枝新。客歲遙投島。王春倍憶鄕。自憐年老大。猶在水中央。綵勝渾疑夢。椒醪孰勸甞。還嫌村俗賀。蓬戶掩凄凉。齒髮居然七十齡。一分榮宦九飄零。身同舊曆皆思擲。愁似春醪未易醒。天地無情催暮景。陽春有脚到窮溟。經年可耐連枝別。草色池南半欲靑。</text>
<title>濟牧李衡祥仲玉送柑橘。詩以謝之。</title>,<text>片帆無恙到湘濱。梅信柑包入手新。滿百金丸俱錯落。經千水路幾艱辛。風流自是超凡輩。香霧居然噀逐臣。試問籬中安穩未。餘波應復活窮鱗。吳台方謫大靜。末句及之。</text>
<title>元朝思先墓</title>,<text>重溟半夜報新元。每歲玆辰闕薦蘩。異地徒深春露感。幾家方酹夏畦魂。苔紋蝕碣今應圮。樵牧侵松半不存。爲送老奴將替奠。題封酒果淚成痕。牧一作斧</text>
<title>春日思孤亭</title>,<text>湖築經三世。流傳復到余。重修功已就。終老計非踈。鷗鷺溪邊別。黿鼉海外居。春來新有夢。桃浪半篙餘。</text>
<title>贈哲孫還順衙 趙郞時宰順天</title>,<text>聞說昇平好。存亡却愴心。那知萬事變。奄隔九原深。絶島溟波撼。孤村瘴霧沉。旅懷翻百感。淸淚落離襟。</text>
<title>哲也献詩和贈</title>,<text>覊懷欲說却長吁。七耋流離十載徂。閱眼風波眞可怕。關心水土最堪虞。瓊雷路遠稀歸棹。陳蔡憂深掩冷厨。也識昇州天借便。死生今日爾來扶。</text>
<title>送命新還鄕</title>,<text>吾計太差池。爾來須莫遅。極知千里遠。猶作九秋期。瘴氣渾藏屋。潮頭判沒籬。草堂歸可檢。松菊護新枝。</text>
<title>夜坐偶吟</title>,<text>夜深風露滿簾櫳。兀坐頻書咄咄空。對月認他消長理。觀潮省得去來通。孤臣形影浮于海。君子行藏信彼穹。堪笑楊朱未解事。白頭何用哭途窮。</text>
<title>茂長倅元致道來訪書贈</title>,<text>長沙暫屈使君軒。孤島遙尋逐客門。鬂髮十年驚盡換。文章千古好重論。窮鱗幾貸西河粟。浮蟻新霑北海樽。聞說李先生廟在。歸時吾欲酹貞魂。</text>
<title>務安金錫龜持示希台韵。偶次之。</title>,<text>何從玉樹映雙眸。沽得村醪擬少留。流涕爲言當日事。困齋祠宇已成丘。時醜徒上䟽。新毁鄭困齋書院。</text>
<title>光山倅洪天叙來訪。書贈。</title>,<text>㫌麾枉沐駐柴扉。魚鼈含恩草木輝。官酒慇懃斟竹液。村厨牽率煑當歸。逐臣哀怨湘潭淺。太守聲名瑞石巍。聞說西征增悵望。秦京綠樹夢依依。</text>
<title>再疊前韵。錄呈光倅以申感意。</title>,<text>城南別夢散荊扉。湖海重逢五馬輝。月廩幾分官价遣。春醪頻寄島人歸。氷壺映處風流穩。彩筆題來氣象巍。莫道窮途無籍在。浣溪還有鄭公依。</text>
<title>姜參判世龜挽 蒙宥旋以㙜啓還收。終逝謫中。</title>,<text>千秋復出鄴侯賢。尺䟽堂堂日月懸。宗廟神靈應嘿佑。邦家命脉賴重延。寬恩可惜收丹鵲。旅魄還驚托杜鵑。廉吏名臣爲一傳。定敎遺蹟照靑編。</text>
<title>羅生載河以一舠來訪。約以海獵。以風雨未出。題贈一絶。</title>,<text>風雨冥冥失勝遊。山陰空見掉回舟。非關好事多魔障。却怕漁人問楚囚。</text>
<title>夜吟</title>,<text>縈窓素月細分明。百感關心欝不平。十數將終嗟久謫。七旬翻過厭餘生。薜蘿新葬知音盡。槐棘浮榮轉眄驚。最是弟兄垂老別。萬重鯨海隔年情。</text>
<title>端陽志感</title>,<text>流光忽忽夏將分。麥飯櫻盤又海濆。端午重回思故壠。北辰遙拱捴浮雲。楚騷多怨那堪讀。蜀酒禁愁可借醺。內箑宮壺消息斷。不任凄切坐斜曛。</text>
<title>村老來言此島謫居。大爺初來云。志感。</title>,<text>百年荊棘始開程。村老驚看逐客行。分野直當朱鳥影。封疆舊屬錦官城。照盤明月鮫人淚。撼屋長風颶母聲。莫恨要荒今遠放。他時輿地倘留名。</text>
<title>再次前韵。錄呈茂長倅。</title>,<text>淸詩忽詠過高軒。句法森然正始門。筆下雲烟徒自媚。曲中山水與誰論。衰遅已失江生錦。潦倒仍停杜老樽。猶幸微之才力健。郵筒頻遞慰覊魂。</text>
<title>午喫麥飯偶題</title>,<text>麥細舂來催作飯。笋新採得覺生香。箇中風味天猶餉。莫道艱難飽異鄕。</text>
<title>野鵝柵</title>,<text>投渠粱稻護渠籠。爲惜覊栖物我同。莫恨此間俱局束。淸秋健翮各隨風。</text>
<title>燕巢</title>,<text>喃喃重傍廢巢飛。欵欵如尋舊主依。吾待天恩爾待社。淸秋同作一行歸。</text>
<title>梔梅二盆。先送海舡。戱吟。</title>,<text>盆花分付海舡還。灌水攔風莫等閑。從此吾行亦可逝。先將消息報鄕山。</text>
<title>厨婢以乏薪來訴。偶占。</title>,<text>一束生蒭濕不烟。黃粱遅熟腹枵然。蘇生豈是長愁桂。六印從看繫肘邊。</text>
<title>霖雨太支離。憫甚偶占。</title>,<text>四面滄溟兩朔霖。瘴雲如墨作重陰。長風一借除氛翳。白日依然更照臨。</text>
<title>又占</title>,<text>瘴雲如墨壓江城。積雨連旬不放晴。滄海千尋翻處壯。銀河一派倒來驚。濕添薪槱烟難起。綠上衣巾熨未平。莫道此間多苦惱。氷蚕火鼠亦偸生。</text>
<title>次睦天任示韵</title>,<text>女子堂難下。胡來絶海陬。都忘千里遠。猶幸數旬留閱眼風濤怕。關心水土憂。不須懷作惡。天或白烏頭。</text>
<title>中秋望夜。示安生。</title>,<text>夏秋陰曀未逢晴。桂到今宵分外淸。我願君心化作月。餘輝遍照覆盆情。</text>
<title>月夜聞鴈</title>,<text>林端霽月二更初。雲外嘶鴻一字踈。歸翼也應經上苑。憑渠欲繫數行書。</text>
<title>重陽日。以滿城風雨近重陽。分韵得七絶。</title>,<text>細雨催將菊蘂開。深村喜却跫音斷。田翁準擬作重陽。昨夜槽頭新酒滿。數叢佳菊抱幽貞。禁苑黃曾第一名。惆悵無人知愛玩。秪今零落傍江城。臭味平生與菊同。白黃名品種籬東。想來三逕成蕪沒。半亞淸霜半亞風。秋色依然入靜齋。黃花幾箇開園圃。杜陵無復共登高。蕭瑟白楊鳴寒雨。家人強解令辰迴。甕裏新開菊花醞。招呼且欲上原頭。白髮靑藜南陌近。憶昨君恩雨露濃。佳辰法酒醉黃封。園丁養菊高齋頂。隨例年年薦九重。風雨蕭蕭滿意凉。竹扉斜掩一秋光。黃花采采西方遠。可耐葵心向太陽。</text>
<title>以黃花笑逐臣。分韵得五絶。</title>,<text>客愁較如海。不省是重陽。偶步東籬下。寒花一半黃。聞道重陽菊。新開島客家。憑將一斗酒。換得數叢花。屈子喜飡英。心如日月耀。胡爲作槁容。謾被漁人笑。誰家好菊開。誰家新酒熟。無酒且無菊。十年貧未逐。欲開未開菊。依依如笑人。爾嘲吾可解。曾是赤臣。</text>
<title>重陽前一日。大風雨非常。偶占。</title>,<text>終風且雨太狂顚。驚起衣冠坐惘然。竹葉菊花還不分。杞人雖騃亦憂天。</text>
<title>寄靈巖申使君慶濟 才送睦台西遷。故項聯及之。</title>,<text>歲華春色一時新。喚起蓬廬半死身。高義忽逢南道主。覊愁又送北歸人。存亡鴒鶺才揮淚。契活黿鼉久作鄰。月出山頭明月影。也應流照楚江濱。</text>
<title>送鄭德祚還京</title>,<text>喜君從我蔡陳來。經月淹留此告迴。西去試看新物色。春生驛路幾花開。</text>
<title>春雨偶吟</title>,<text>中宵好雨洒氤氳。一理生生萬物均。鳧鴨羽毛霑處嫰。溪山面目洗來新。橋頭柳已齊抽葉。庭畔桐猶半死身。愧殺前臯啼杜宇。聲聲喚起未歸人。</text>
<title>三月初吉卽淸明。二日寒食。適有霰雪。志感。</title>,<text>聖朝時候向來愆。寒食淸明雪洒然。不但柳州孤上墓。那堪杞國獨憂天。途窮自分燃灰溺。厨冷非緣禁火偏。還喜細君能慰意。村醪酤得杏花邊。</text>
<title>春雪。次王介甫寒字絶句。</title>,<text>春光九十漸看殘。霰雪無端太作寒。分付傍人休恠底。梨花片片落闌干。</text>
<title>春日思孤亭</title>,<text>孤亭久掩水雲扉。問訊池㙜幾是非。簷畔釣絲經歲閣。壁間詩墨惹塵微。花鳧太劇桃波漲。錦鱖爭隨糓雨肥。爲向鍾山靈寄語。分留物色待吾歸。</text>
<title>余之責配自甲戌至甲申恰十一歲。偶思子厚萬死投荒十二年之句。才减一年。仍次其韵志感。</title>,<text>跡似孤舟不繫然。六鑽東燧又南邊。官同下惠遭三黜。謫比宗元减一年。身伴迎烏波浴日。影隨朱鳥海黏天。從知玉汝因憂戚。莫恨蓬飄飽瘴烟。余三度被謫。用三黜語。</text>
<title>又次子厚登郡樓荒字韵</title>,<text>彈丸孤島卽要荒。四面滄溟接渺茫。靑草瘴昏恒覆屋。綠筠陰合儼成墻。潮聲最吼驚殘魄。海味多腥損弱膓。風土自殊謠俗別。南冠何事滯玆鄕。</text>
<title>又次子厚嶺南江行烟字韵</title>,<text>江南三月足風烟。雜樹生花映戶邊。春栢漸頳疑鶴頂。江梅初馥勝龍涎。當歸草嫰分僧筥。石首魚肥集賈舡。隨處物華猶可玩。莫嫌炎海滯經年。</text>
<title>茂長鄭生敏相大人挽</title>,<text>癸酉吾同契。交情自覺親。常期空谷訪。豈意老星論。鄕里高人傳。家庭孝子身。芳梅曾見寄。泣對一枝春。</text>
<title>三月卄四日志感</title>,<text>老妻知我浴蘭辰。薄具將謀奈久貧。湯餠有無君莫道。人生稀過七旬春。</text>
<title>夕時獨坐太無聊志感</title>,<text>落照經簷迅。狂潮打岸迴。看來俱魄動。觸處幾膓摧。默默空憑几。寥寥但畫灰。長門獨坐恨。誰借馬卿才。</text>
<title>次羅載河海隱亭韵</title>,<text>左海瞻佳標。名區結凈緣。門闌松老後。堂搆錦官邊。臘索芳梅笑。辰移醉竹眠。倘論亭館勝。風詠等流傳。</text>
<title>李都事錫三挽</title>,<text>去歲君來訪。形容憫太羸。盃蛇才有戒。隙駟轉成悲。丹桂科名早。紅蓮宦業遅。夜床風雨滿。應泣老荊枝。</text>
<title>新燕來修舊巢志感</title>,<text>喃喃重到舊巢傍。補壘添泥盡日忙。怊悵人生不如鳥。夢村風雨打空堂。</text>
<title>感懷錄呈曲肱窩</title>,<text>三鴈分飛落海邊。二猶孤島一重泉。生離死別無窮痛。直欲呼天奈老天。</text>
<title>盆梅結子五六顆偶吟</title>,<text>梅花落盡子初成。箇箇輕霑雨露榮。會待他時黃漸熟。殷家用汝許調羹。</text>
<title>朗州申使君次前韵以送。再步錄呈。</title>,<text>行厨竹液頓淸新。情餉殷勤慰病身。把臂忽逢秦地客。忘形不省楚囚人。江南枳棘今棲跡。湖右枌楡舊卜鄰。莫道他鄕無籍在。鄭公頻枉浣溪濱。</text>
<title>務安鄭生斗徵枕溪亭十景</title>,<text>淵明垂柳綠烟絲。逋老芳梅三五枝。千載風流今屬子。枕溪亭畔手栽宜。右梅柳開逕孤松勁節竹脩竿。氣象高人一㨾看。最是千林凋落盡。靑靑獨也傲霜寒。右松竹成林小溪春漲綠粼粼。波面澄光鏡面新。誰道幽人纓可濯。薜蘿衣上本無塵。右淸溪濯纓三月江南水如羅。吳姬隨俗浣明紗。歸時約伴橋邊路。緩緩行歌白苧歌。右洗巖浣紗棃花剩帶桂花明。皓彩玲瓏一倂淸。箇裏風光誰管領。子䂓啼盡坐三更。右元嶺新月滴滴晴嵐色有無。貢山山腹半糢糊。憑欄盡日供淸賞。的是龍眠水墨圖。右貢山晴嵐嗚嗚曉角語官門。苑樹鴉飛月半痕。知道使君春省急。肩輿方向杏花村。右綿城曉角千秋芝洞尙傳名。燁燁新春長幾莖。歌罷巖邊人偶坐。厖眉那是角先生。右芝洞晩歌亭亭白塔幾層尊。舊物羅朝爾獨存。何處山僧憇寂寞。千年灰劫欲重論。右層塔遺跡穰穰車馬滿途喧。半向官門半市門。爭似草堂春睡足。三竿初日射窓暄。右官途行人</text>
<title>三次前韵。呈朗州使君。</title>,<text>江南宿麥又甞新。十載支離放逐身。雨滴黃梅如媚客。瘴昏靑草最驚人。夔詩長格頻添稿。蜀酒禁愁試問鄰。賜箑端陽消息斷。不堪悽切卧漳濱。</text>
<title>蒙宥後道中作 甲申五月卄五日</title>,<text>黿鼉窟畔鵲書傳。解澤驚聞放故田。鴈向歸雲悲失侶。馬知來路不加鞭。溫綸渙發天應感。聖鑑重昭日並懸。莫道南遷多苦况。仙梅擔得一枝旋。</text>
<title>披香亭。次閔聖與丈詩韵。披香亭在泰仁</title>,<text>天涯歸路此亭過。強恨池荷未着花。行役莫愁當暑熱。聖恩方感布陽和。詞留香閣千篇富。酒重詩山幾斗多。擬和舊題酬物色。向來衰薾退才華。元韵一旬池館再經過。人道衰翁酷愛花。風外乍欹西子醉。泥中不汚士師和。參差鳧影他鄕會。晃朗蟾輝此夜多。景物信佳川路逈。可堪回首戀京華。</text>
<title>到壺山志感</title>,<text>衡陽分路此躕躇。白首重來四載餘。鼎坐未成鴻序斷。不堪淸血自沾裾。</text>
<title>重陽日。次陳簡齋重陽韵。</title>,<text>重陽風雨釀幽憂。杜曲茱萸感舊遊。白璧不堪埋厚夜。黃花無分笑新秋。羸形寂寞蝸粘壁。往事微茫鴈去洲。賴有村醪沽滿眼。千金箒却掃閑愁。</text>
<title>奉次仲氏曲肱窩詠梅詩韵</title>,<text>平生吾亦愛吾廬。手種芳梅繞卜居。樹樹幽香侵几凈。枝枝寒影可庭虗。笑看騷客吟肩聳。老學仙翁瘦骨踈。會待他時殷鼎用。子成留着數枚餘。</text>
<title>睦左相 來善 挽</title>,<text>金剛玉栗絶塵痕。一德三朝屬望尊。潞國年高心轉小。忠宣謫久眼先昏。向時台閣瞻靈殿。晩歲宜堂卽樂園。最是龍門重執手。死生應感聖君恩。</text>
<title>權判書 愈 挽</title>,<text>曾向床前拜德公。初看玉樹皎臨風。論交共說袁楊分。較歲仍欣癸酉同。卿月聲名慙附驥。暮年榮落等飛鴻。士林從此將安放。耆社詞壇頓覺空。</text>
<title>李判書 玄逸 挽</title>,<text>南岳鍾精出雋才。早年詩禮耀金鎚。學傳陶老淵源正。文自朱公殿箚來。冢宰周官昭代眷。離騷楚澤暮途哀。追思講席同升日。幾向觀魚淚滿腮。</text>
<title>甲申夏。到孤亭偶題。</title>,<text>恩波遠接楚江濱。故里重迴萬死身。天地好生偏貸我。溪山無恙解迎人。簷間覔網行添線。壁上尋詩始拂塵。終老玆亭有如水。先飛一盞報江神。</text>
<title>乙酉夏又到孤亭次前韵</title>,<text>茶甌經歲卧漳濱。藜杖今朝起病身。白鳥近簾如狎友。錦鱗登案荷鄰人。憑來快閣堪消暑。泛彼虗舟不受塵。霽月㙜邊看霽月。中宵一氣也知神。</text>
<title>堦上花事闌珊。戱占開落吟。二首</title>,<text>靜中料理舊山家。魏紫姚黃闘百花。樹樹張來金谷錦。枝枝帶得赤城霞。晴曛色借階庭可。風引香飄杖屨多。莫道退翁生計淡。三春吾亦擅豪華。右花開暮年生計寄花枝。開便欣然落便悲。別意可憐捐珮女。香魂最惜墮樓姬。蜂難護趐飛還去。鶯未藏身到却移。更囑園丁催種菊。粘條長保傲霜姿。右花落</text>
<title>飮半盞酒。氣猶不平。偶占。</title>,<text>昔浮三白此葵巵。酒力猶麁氣不支。始覺箒無愁可掃。天敎愁與老傖隨。</text>
<title>偶閱李文順詩年七十三。作三魔詩曰。予年老已除色慾。猶未去詩酒。余年適與文順同。戱次其韵。</title>,<text>吾年七十且三多。雲雨巫山奈夢何。止水微瀾元不起。暮年寧復惑妖魔。右色魔聳肩叉手日吟哦。佳句耽來奈癖何。習氣一生除不得。天應賦我嬲玆魔。右詩魔少日曾浮數叵羅。今傾一盞醉如何。暮年涓滴猶難斷。非是耽賢的是魔。右酒魔</text>
<title>李文順七十三。乞退蒙允。喜不得寐云。偶次其韵。</title>,<text>卿班七十許簪抽。爲設耆英社共遊。几杖殘齡好將護。壺觴暇日極優游。禮年已及宜隨例。罪籍猶存未告休。不死會蒙寬詔下。先擎血䟽叩螭頭。</text>
<title>李文順次白樂天家釀新熟。妻侄勸令少飮之詩。余亦有是事。戱次其韵。</title>,<text>休驚日日細傾巵。酒味吾將說汝知。心死寒灰重煖處。顔衰枯木欲春時。醒看世事膓堪折。醉送生涯計未癡。謝遣伶妻珍重意。陶然復飮入無爲。</text>
<title>李文順和白樂天病中十五韵。余亦戱次十五首。病中五絶。皆以本詩意順和。</title>,<text>少日尫羸病輒隨。七旬三壽不曾知。寰中殺運看看滿。生厭支離死恨遅。喉氣綿綿廑一絲。死生都付彼蒼爲。卜言多誕醫言謬。看取吾玄獨守時。靜弟較兄差十歲。重泉玉樹已凋枯。遮翁今病猶云幸。問醫何論效有無。神昏長作曲肱眠。胸痞眞同絶粒禪。玄晏病來賓友少。雀羅堪設退堂前。年來漳水抱幽憂。春盡孤山未作遊。最是夢中能識路。觀魚㙜畔釣魚舟。送嵩客 以謝來客代之塵生客榻少交期。詩與誰酬酌與誰。身似玄翁心定釋。靜中滋味我偏知。罷灸 以退灸與藥代之百廵點炷猶慵聽。八味爲丸亦厭聞。謝遣醫言投藥。都將變滅任浮雲。賣駱 以賣馬買牛代之懸車不傍帝京行。賜馬何關舊擅聲。牽出破槽催換犢。一犂春雨寄閑情。放柳枝 以斷色慾代之雲雨巫山捴夢中。蕭然心貌達摩翁。欲知定力今多少。止水微瀾不起風。歲暮呈思黯 以千載思香山代之七旬俱退作田夫。孤墅香山孰勝無。最是兩翁悽絶處。暮年無子可身扶。自解 順和香山衣鉢傳文順。二老風流卽我師。格價最高閑後作。咏歌追和病中詩。詞華縱劣官年似。只恨吾生未並時。初病風 順和七十三衰翁。偏驚二竪攻。心虗難鎭火。骨瘦最嫌風。軟褥常鋪罽。深窓久掩蓬。向來尤减匙。枵腹日過中。枕上作 順和八滿七除垂死頭。飮思甘淡嚼思柔。病深久作漳濱卧。官黜難望洛社遊。靜後太玄猶自守。衰來大白不堪浮。眞同已擲經年曆。敢比虛橫古渡舟。竟日廑能調酪粥。逢春猶未脫羊裘。官年已足應知足。老不須驚死不憂。答閑上人問病 以客問病代之亭午柴門手自開。荷君勞苦枉車來。人生七十雖乘化。便是登仙不是灾。就煖偶酌 順和山妻催報壓糟床。歲序欣逢日載陽。枯木欲華春入面。寒灰重活煖生膓。盈樽竹葉雖難強。細酌葵花亦不妨。涓滴尙能存妙理。形骸吾得兩相忘。</text>
<title>送鄭德祚還京</title>,<text>島訪才前歲。湖行又暮春。義非今世士。情自乃家親。暑令流金迫。年功打麥新。征鞭須少駐。白酒問西鄰。</text>
<title>夏日卽事。效香山體。</title>,<text>山如太古日如年。五月巖棲亦靜便。黃鳥喚歌來樹杪。綠陰如畫羃庭邊。三竿竹嫰堪醫俗。五味茶淸足破眠。乍卧乍興閑自適。除非退釋卽逋仙。</text>
<title>李燕歧允協挽</title>,<text>里閈南郊接。門闌漢相尊。一官淹薄縣。七耋卧鄕園。晩計黃粱枕。餘歡綠酒樽。十年離濶地。那忍賦招魂。</text>
<title>寄希弟殷山縣齋調案</title>,<text>郵筒喜接萬金書。審得平安足慰余。五月香蒲時序晩。一春芳草夢魂餘。琴歌斷興知無累。藥餌扶身愼莫踈。骨肉遠離形影隻。軟紅塵裏獨躕躇。</text>
<title>贈士希蕭寺之行</title>,<text>古寺催春色。山棲引興長。詩書宜熟玩。風月要商量。磬響頻傳枕。燈光故近床。愧余慵病甚。經卷掩塵箱。</text>
<title>書寄舍弟。以申去時不得拚別之意。</title>,<text>去路違拚袂。氷程遽促鞭。矮簷低着地。破壁隙通烟。村况知如此。離情覺渺然。猶欣方朔讀。深夜小燈前。</text>
<title>又次前韵寄舍弟</title>,<text>黃卷元成癖。靑雲懶着鞭。俶裝尋海曲。歸路破村烟。旅榻愁無賴。孤燈坐索然。世情爭按劒。休遣璧投前。</text>
<title>送十箇蜜果。仍呈一絶舍弟案下。</title>,<text>草草山厨一掬蔬。幾彈馮鋏歎無魚。白粉和甜眞可口。也應持啗讀書餘。</text>
<title>送希弟歸讀書山房</title>,<text>新春匹馬訪山居。約束歸裝一卷書。却憶覊人孤夢處。夜深燈火小窓虛。</text>
<title>留滯安鄕。吟寄舍弟。</title>,<text>別久頻懸望。詩來足慰情。鋪床看玉潤。盈把認珠明。苦况吾仍飽。枯容客屢驚。會期知不遠。當趁小春行。</text>
<title>謹次前韵。以寓戀懷。書寄舍弟。</title>,<text>葉響凄仍斷。蛩音咽不平。蹉跎驚我老。蕭索聽秋聲。誰識看雲意。偏傷夢草情。征鴻猶足羡。一陣向蓮城。</text>
<title>又和前韵寄舍弟 二首</title>,<text>三秋孤負菊花樽。盡日常關白板門。爐畔名香飄處細。簷端晴旭照來溫。驚寒海鴈頻催響。怕冷江梅未返魂。猶幸漁翁新約報。一竿明欲向溪濆。三十年間一未成。行裝那復問龜靈。風從北吼偏知峭。窓向東開易得明。多病憐吾依枕席。耽閑羡爾卧林埛。白頭望斷靑雲路。細筭浮生倍愴情。</text>
<title>吟寄舍弟</title>,<text>多荷淸詩起病儂。想來幽趣愧塵蹤。雲生遠峀供閑態。葉落寒山露瘦容。野客携筇秋灌菊。村童對竈夜燒松。蕭然契濶元知樂。肯羡人間萬戶封。</text>
<title>隔旬阻音。戀懷自惡。聊綴二首蕪語。遠寄秋蘇丌下。一以抒戀。一以自咏。幸莞之。</title>,<text>海村棲息問何如。茅宇新成穩起居。短戶已關寒緊後。枯柴偏爇夜深初。支離舊病須茶藥。懶慢幽情廢盥梳。也想南窓晴旭照。床頭時閱伯陽書。斜暉短短過窓輕。斗屋蕭條斷客行。人事雪從頭上點。年光陽透地中生。霜侵曲檻寒梅澁。風撼踈林凍雀驚。可耐此翁傷歲暮。㢢氊孤坐意難平。</text>
<title>和寄舍弟</title>,<text>世事身將隱。年光髮漸稀。枕書頻得睡。開戶爲迎毉。量减臨觴㥘。才踈和韵遅。知音托何處。終日伴黃鸝。</text>
<title>和寄舍弟</title>,<text>堪恨蓬萊献賦遅。還同阮籍哭途時。沉綿已覺枯容換。落拓元因賦命奇。物色三春看漸爛。行裝一卷任相隨。別來夢想知難遣。宜遆郵筒數寄詩。</text>
<title>偶吟呈希案求和</title>,<text>簟床風末午眠驚。庭院淸光潑眼明。嫰竹薄陰依檻凈。小荷團盖點塘平。消磨口業塵棲卷。檢閱顚毛雪滿莖。自是文園曾病渴。白茅茶椀啜來淸。</text>
<title>仲氏解邊紱將歸。志喜示卯君。</title>,<text>微文猶許放田間。逐客隨春萬里還。老婦計程謀黍釀。稚兒鎭日候柴關。行裝約束淸如水。歸路艱難度幾山。無恙草堂先檢校。連床擬保暮年閑。</text>
<title>權判書 大載 挽</title>,<text>村蹊策馬欵柴門。萬死初逢一笑溫。慣閱風霜俱老鬂。重依日月捴君恩。班聯樞密襟期照。位列耆英禮數尊。最是天淵堂記在。幾回披讀淚成痕。又 代作天敎父子更團圓。兩世腰金寵擢專。流落湘潭憐逐客。歸來洛社儼神仙。聯衾郵館驚陳跡。抗䟽儒林記妙年。惆悵北關催去節。謾孤鷄絮涕交漣。</text>
<title>天下地啚應製 幷小序</title>,<text>辛未正月。以內局提調。入侍於中脘受灸之時。第二日未及受灸之前。上招臣至前。仍指示北壁所揭天下地啚簇子。以此賦詩而押啚字韵。卽退出楹外。堇堇搆思之際。中脘二七受灸已畢。上拓窓起坐。促令製進。不得已草創書呈。堇免曳白。上命都承旨沈檀寫于簇子下方。都提調閔黯亦製五絶書進。上並命寫之。沈檀卽於榻前咫尺之地寫進。還掛其簇于壁上。吾與閔相各賜貂皮煖帽。皆才經御着者也。沈檀賜貂皮笠耳掩。退出後。一時傳誦。人皆榮之。其詩曰。高堂晴晝展名啚。萬里中原一幅輸。歷歷山河胷裏運。依依疆域筆端摸。威顔咫尺光浮動。香案前頭色有無。可耐腥塵昏九宇。誰將快釰掃燕都。</text>
<title>自海上歸到孤山亭。謾賦十絶。</title>,<text>孤亭重到四年間。江鳥江花揔好顔。佳處莫嫌今再往。天公許我長湖山。掃苔頻上釣魚磯。杖策時巡面水扉。最是白𩿨飛近席。依依如喜主人歸。小溪淸澈照霜鬚。洗盡黃茅舊瘴無。堪笑遼城千歲鶴。歸來未占好江湖。風灘鳴玉響琮琤。爽氣泠泠入耳淸。從今世事江聲外。千載蘇仙識此情。階花欹倒菊全荒。雲水微茫掩草堂。獨有孤松靑偃蹇。晩來靈籟滿衣凉。夕陽撑艇進前湖。擧網翩翩雪色鱸。光景箇中眞絶勝。詩應難狀畫應摸。霏霏踈雨滿江村。車馬無聲鳥不喧。獨有漁翁來補網。箇中閑味與渠論。東西瀼水捴來遊。項領差成鬂雪稠。共說今年旱乾甚。慚無濁酒過墻頭。百年花石保平泉。剩馥殘膏指點邊。霽月㙜頭孤月在。坰翁胷次想依然。孤山淸絶等香山。七十優游且博閑。只是兩翁悽絶處。終無一子慰衰顔。</text>
<title>奉贐北伯權子馨台軒</title>,<text>照藩卿月掩光晶。聖主居然北顧驚。國子開帷推士望。咸關授鉞簡宸情。行裝節届三庚熱。壯矚橋傳萬歲名。聞說甘棠餘舊憇。更須宣力振家聲。</text>
<title>試院次韵</title>,<text>東城風雨未全晴。簾額輕寒稍稍生。休道考官牢鎖苦。喜從詞客好詩賡。鵬溟孰運三千翮。鴈塔爭題第一名。滄海遺珠堪可恨。更須努力秉公明。</text>
<title>敬書寧陵御筆屛風後</title>,<text>屛風八疊眼中新。說是寧陵御筆眞。惆悵喬山餘幾歲。至今披閱淚沾頻。</text>
<title>曉起治送家督科行。口占一絶以勉之。</title>,<text>挑燈曉坐送渠行。落月微茫半透明。㝡是菊花時節好。村間爭道解元聲。</text>
<title>奉贐表兄李內翰作曝晒之行</title>,<text>翰林風裁有餘淸。香案前頭拜命行。太白入望螺䯻拱。殘紅飄路馬蹄輕。藏書盡閱名山祕。晒卷應從畏日晴。戀闕思親將底慰。子䂓聲裡對孤檠。</text>
<title>承命奉和聖製隆武堂韻 二絶</title>,<text>遭逢萬曆荷洪恩。浹骨深仁豈敢諼。悵望中原氛祲暗。空敎志士淚長呑。悲凉忍說甲申年。慘惔中原殺氣纏。聖主卽今方拊髀。鷹揚誰復掃區埏。</text>
