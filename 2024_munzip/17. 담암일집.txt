<title>送奉使稼亭李中父 穀 還朝</title>,<text>翰林豪氣浩難收。湖海元龍百尺樓。我欲從公遊上國。安能鬱鬱在荒陬。</text>
<title>贈送李中父</title>,<text>昔在庚申秋。同登東士榜。又克觀國賓。中朝得偕往。缺</text>
<title>次矗石樓韻 樓在晉州城內</title>,<text>登臨偏憶舊遊時。強答江山更覓詩。國豈無賢戡世亂。酒能撩我感年衰。境淸易使塵蹤絶。席闊何妨舞手垂。點筆謾成春草句。停杯且唱竹枝詞。妓從坐促爲歡密。人與時偕欲去遲。此地高懷眞不世。赤城玄圃未全奇。按河浩亭崙矗石樓記云。名樓之義則淡庵白先生曰。江之中有石矗矗然。故曰矗石。始于淡庵公而再成於安常軒。皆壯元也。故又有壯元之名。</text>
<title>次鏡浦臺韻 存撫關東時</title>,<text>何人詩接謝宣城。自覺高遊不世情。美酒若空甁屢臥。澄江如練句還成。得兼康樂登山興。未必知章騎馬行。月白鑑湖餘一曲。休官明日負休明。負休一作擊空</text>
<title>挽杏村李侍中 嵒</title>,<text>泉裝何遽爾。吾謂老彌強。玉樹添風彩。銀鉤照日光。淸新庾開府。終始郭汾陽。偶會還如昨。投壺意自長。</text>
<title>伏次拱北樓應製詩韻 幷序○樓在淸州州北三里</title>,<text>歲在辛丑。宮駕遷自福而尙。行駐淸州。壬寅秋九月十九日。上率群臣。拜賀正表于郊。因御州之拱北樓。覽一齋權漢功舊題五言句。卽命知申事元松壽，代言李穡，成士達次韻製進。於是左政丞洪陽坡，李杏村，黃檜山曁諸大夫儒士皆和進。文寶時適承命如京。歆聞引頸。自以不獲覩盛事爲恨。及時承召。竊嘗追和續尾。亦以爲幸。而州伯金君成甲。以柳思庵之言屬之曰。命製詩成而將鏤板。不可無序。文寶辭以無文。而幸其傳不朽。遂操筆而拜稽首曰。昔者君臣賡歌。固是昇平製作。而去年奔亂以還。豈謂有今日勝事於乎。吾王事大敬命之誠。與名拱北而可表者。不在斯樓歟。拱北名雖舊。吾王敬命初。氛埃今已掃。雲物正當書。宸極瞻依遠。川原向背虛。斯民知所感。責在一人予。附應製原次韻 權漢功 一齋拱北樓新構。庚申十月初。詩從權贊善。功自尹尙書。古道依紅樹。淸池倒碧虛。留連日將暮。山色政愁予。又 李穡 牧隱鸞輿淸曉動。文物太平初。樓迥瞻天近。詩成奉勅書。山光生悅懌。秋氣集沖虛。他日南巡記。含香亦有予。又 禹玄寶 養浩堂此樓幾登陟。臨幸古無初。已用詩爲記。何須史亦書。斷坡當檻豁。疏柳繞簷虛。近侍參非分。躋攀且許予。</text>
<title>玄陵賜司藝金 濤 大書蘿蔔山人金濤長源八字</title>,<text>金君早志學。讀書蘿蔔山。蘿蔔尙淡薄。菜根誠可餐。立心貴堅固。事無爲之艱。回也居陋巷。不過食一簞。夫子謂賢哉。學至鑽仰間。長源才混混。聖門必觀瀾。中朝高捷科。顯赫躡華班。所進有如此。誰不擊節歎。吾君大書字。九重垂寵頒。銀鉤光星日。千載爲盛觀。臣拜頌至寶。子孫傳所慳。按李牧隱八字贊云。蘿蔔本同福別號。同福金氏外家也。濤能忍嗜欲薄滋味。所食蘿蔔。不遺其餘。蘿葡之說蓋以此。</text>
<title>洪武四年。駕行長湍。拜獻主上殿下。</title>,<text>春閏三月歲辛亥。我王駕行古湍州。大人密輔有深意。暢敍從前堙鬱愁。漢江石壁號險瀆。千年勝蹟至今留。聖祖陳兵亦過此。又是嶽降生韓侯。龍駕浮橋擊玉輅。鳳笙龍管兼棹謳。漢時不獨祀河邊。投謁山陵心所先。耆英文武在從列。朱幩萬馬連錦韉。回車歌吹近郊坰。城中父老來相延。天顏一顧卷翠幕。命開大射登俊賢。駕前虎賁皆少年。張弓發矢百步穿。箇中兩雄金 用超 與李。沃 精力拔萃何翩翩。天廏飛龍障玉鞍。輟賜拜受光班聯。冢相感激愛所鍾。遙望近謝淚如泉。腐儒忽億從毅廟。和進淸平擬謫仙。賜馬拜職紫薇郞。今看盛事愧如前。況蒙君恩八兩府。年將七十叨執鞭。冀與同僚報歸美。獻詩鳥付汗靑傳。本註臣於丙子。從毅陵如朝。上作詩命和。賜馬。以翰林直拜正言。</text>
<title>朴淵瀑布行</title>,<text>危乎高哉。因達之巖水北流。窮源我欲登巖頭。罅吸泉泉激湍。湍流湊壑落雲間。匯爲石湫鉢無底。鉢中盤石作根柢。人言神物之所托。宏蓄淸深瀉石壁。壁立斷崖千仞飛流懸。有如銀漢來靑天。隱空似聽水龍吟。珠舂玉碎颼飀兮萬尋。龍應抱寶潛其淵。陰壑白日常雲煙。嘗聞玉輦此經過。朴人定是考槃阿。至今名字傳不記。二賢緩急說神異。誰云走派背吾邦。百里邅廻西八江。江潮朝時客揖主。北去人物來如古。去亦一時來一時。盛明千載風雲期。</text>
<title>成易庵 士達 和余朴淵瀑布韻以示之。因復次。</title>,<text>磐石澄潭匯淸流。走波急兮如車下坂頭。噴薄洶湧飛驚湍。色悸怳惚非人間。灣環黤黑萬仞底。沈竿續蔓誰窮柢。巨靈不知向何托。練翻珠舂振峭壁。初聞雨聲長空懸。欻見白虯橫半天。戰戰霹靂兮潺潺如筍吟。香爐勝槩那用尋。人言朴郞死名淵。水風習習常吹煙。驪龍相共馮夷過。悚然凝矚立巖阿。千奇萬怪未盡記。可歎造物機巧異。休言此水背于邦。回互終入禮成江。前聖垂法有所主。四王鎭壓是從古。物理往還通塞亦各時。水之背向吾何期。附次韻 成士達 易庵朴淵之水雖逆流。我欲探勝四顧頻回頭。磐石澄潭瀉急湍。千尺素霓橫其間。下有嵌寶不測底。應浸坤軸深連柢。龍潛抱寶本此托。琉璃影動雷殷壁。仰見銀漢空中懸。知是三淸別洞天。却立惆悵復沈吟。輦遊往事從誰尋。松衫颼飀日照淵。澗谷馥郁浮祥煙。肅然笙鶴時時過。幾人縱賞趨山阿。長歌短歌或作記。競欲形容盡奇異。喜余生得山水邦。觀了好山與長江。樂哉此瀑布。奇歟挺作主。卓爾冠今古。願及未老春風時。駕言載酒遊無期。</text>
<title>同李中父作梅花聯句。用東坡韻。</title>,<text>井底微陽廻。枝間花意動。瓊苞不易圻。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄鬨。頗訝玉皇居。時令月姊從。芳心趁臈開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌疏。雪低枝自重。那用粉蝶媒。未見黃鸎哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學妝。越使遠飛鞚。旣費神功多。敢將凡卉共。修竹謾成龍。孤桐空過鳳。淸香度淺溪。秀色明寒洞。欲盡寫幽奇。方知筆塡瓮。</text>
<title>贈遺諸篇</title>,<text>寄白和父諫議 稼亭日飮黃封醉似泥。時時騎馬欲鷄棲。世無韓子爭臣論。誰見溫公諫院題。寄白和父 稼亭歲晩江山復舊遊。從今直欲理漁舟。先生比我年顔少。努力匡時到白頭。次白和父 稼亭吾生好遠遊。山水極深幽。都下數閱月。江南十經秋。自訝今日計。賃屋久淹留。窮通要有命。強顔何所求。孀親亦已老。故山歸夢稠。君看富兒門。不容吾輩流。按此詩卽次韻。而原韻佚不傳。約遊白和父園 雪谷鄭誧山中春風若相期。山下人家花滿籬。風煙十里畫不如。畫中景物何足奇。溪童賖酒解醉客。客居誰復攢其眉。門外河沙也不遠。黃昏燈火映羅帷。花間明月對歌人。共嗅淸香聞竹枝。請君莫羨楊州鶴。此樂與彼誰增虧。輔仁堂感懷 先生嘗以輔仁名堂○陶隱李崇仁罷相歸來講素王。摳衣曾入輔仁堂。如今報德嗟無地。敬爲公拈一瓣香。讀淡庵白先生斥佛疏 縣監朴愚憶昔聘曾祖。斥邪獨名家。誰知去莠力。能培五穀嘉。</text>
<title>挽辭 桐軒尹紹宗</title>,<text>佛法東方久顯行。先生奮起接周程。喟然引聖排邪說。卓爾知天著踐形。踐形。先生所著性理之說。 爲命自今誰潤色。發矇無復仰高明。悠悠萬世重泉下。舊友從遊我栗亭。</text>
