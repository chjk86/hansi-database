<title>次感春賦</title>,<text>睠大道之云遠兮。倀吾行兮何之。遵坡魯而孟晉兮。指洛閩而爲期。承嘉誨於過庭兮。潛服膺而未敢替。唉立脚之不牢兮。紛利欲之奪志。水盈科而放海兮。木不晦而焉春。理雖在於日用兮。學難究於天人。披塵編而喟然兮。愧先哲之玄訓。空汎濫於六籍兮。靡有得於尺寸。發浩歌於天地兮。撫絶絃於瑤琴。朝余灌於塢梅兮。感菩蕾之春心。流一氣之駘盪兮。竚千林之葱蒨。顝余懷之戚戚兮。道迢遆而未見。把古鏡而索照兮。待刮劘而輝光。攬薜芷而爲衣兮。綴琬琰而爲璫。日月忽其奔騰兮。懷前修而可忘。守吾之玄兮。有餘師於歸求。惟時之懋兮。何必覽物而永傷。</text>
<title>隣雞</title>,<text>籬濶隣雞入。簷深宿鳥歸。此心天理見。何物我身非。雲壑無畦畛。從玆永息機。</text>
<title>伴燭 二首</title>,<text>向晦人將息。多君繼晷生。豈惟爲室白。能使此心明。燃作繁花影。含來片月情。侵晨還不跋。慵睡爾難成。膏油爾契活。書史我平生。眽眽移床近。深深徹夜明。短檠還可愛。密室儘多情。有得朝何待。從君細字成。</text>
<title>讀遜志集賦近體 三首</title>,<text>昔觀明史得公心。今讀遺書感慨深。文抒韓蘇肚裏繡。響傳濂洛匣中琴。身存泰嶽蒼旻拄。運去金陵白日陰。永樂不遺書種 用姚廣孝語 子。懷賢百世尙悲吟。悲吟東海抱陽秋。何處侯城吊古邱。抗節一身宗社重。成仁十族舊君酬。平生學力於玆見。未墜綱常竟孰由。烈烈丹心應不死。䨓車裂决九天遊。憶昔露江九月秋。六臣壇下淚交流。萇弘有血三年碧。杜宇何山萬古愁。風雨平生名節念。江湖今日義膽繆。中朝若聞東方事。崇德同禋聚寶丘。皇明祀方黃諸賢於聚寶山。</text>
<title>惜別</title>,<text>君來花滿枝。君去月虧時。山月虧仍滿。深秋奈爾思。</text>
<title>夜意</title>,<text>神淸牕月冷。室靜縷香凝。但作龍蛇蟄。空慙鼫鼠能。燈心頻結蘂。澤腹暗消冰。坐久雞三喔。東嵎日已昇。</text>
<title>上元夜。詩酒達曉。</title>,<text>曲室淸言發。津津到夜深。無和渾大味。有韻自淸琴。皓月三元䠱。東風萬物心。坐來天色曙。不記醉時吟。</text>
<title>田家 二首</title>,<text>漿汗鋤田粟。帶雨移水秧。九秋登稼車。場圃一何穰。突爾來官吏。枵然罄庾箱。忍飢拾橡栗。糗飦以爲糧。尙念明春事。鋤耰夜自裝。春風伐條桑。夜月漚菅纑。勞勞踏繅車。婦姑自相謨。細爲阿娘襖。麤作農人襦。秋來賣城市。殫力逋租輸。輸租倘入官。饑寒復何吁。</text>
<title>洛陽途中口占</title>,<text>肩磨車擊六衢通。埃霧漲天夕照紅。歧路多迷隨老馬。街坊能記笑孱僮。身如海鶴歸華表。心似山僧入市中。柔兆以前城闕裏。我家居北近王宮。</text>
<title>春臺觀燈</title>,<text>雲漢昭回拱衆星。三階歷歷紫宮縈。琪花不老長春國。玉燭高懸不夜城。楚璧隋珠咸特達。堯天舜日自光明。臺中有囿囿中沼。爲鹿爲魚摠是榮。</text>
<title>次呈柳內舅 致直○二首</title>,<text>幽懷蕭瑟遣寥空。癯鶴閑雲物外逢。三歲重來雙鬂白。五更相對一燈紅。大羹不借醎酸味。逸韻還從靜寂通。剛喜醒心篐筩說。先天山澤又䨓風。信息淸宵月到空。中秋佳節巧相逢。烟籠岸柳衰猶綠。雨過塢花晩更紅。妙處琴藏千古韻。靜時鑑對兩心通。明朝莫唱驪駒什。別鵠難聞入凄風。</text>
<title>七月旣望。李丈 致楨 與金明遠 熽 乘月來訪。吾兄弟及世應 命奎，景休 應奎，而瑞 世奎 諸從。以望美人兮天一方分韻得人字。</title>,<text>今夕兮何夕。終古號名辰。有客瘦如鶴。有月圓如輪。微風捲晴雲。披拂入欄楯。星稀天氣晶。凉生野色新。淸齋如雪堂。宛在赤江漘。主人謂二客。天餉未全貧。我有大匏樽。亦有一壺醇。故人宰山南。饋我一苞𩺵。有酒亦有肴。何必網細鱗。折桐以爲簫。不下湘之筠。一轉爲白雪。再轉爲陽春。我思古之人。蘓仙與爲隣。風月豈有主。江山迭爲賓。攜手出蘭臯。矯首東崗峋。娟娟姮娥影。溶溶碧海垠。岳色呈瓊瑤。波光湧金銀。相視又相忘。百年混無畛。君誦明月詩。我岸東坡巾。披襟納空明。濯足挹淸奫。寓得皆吾有。光景不可掄。呼童且進酒。流觴亂無廵。遠友吟皺眉。明叟吐傾囷。兄詞綴雲綺。應詩驚鬼神。赤幟旣已竪。譚鋒又復振。或如輸攻堅。或如墨守陻。吾乃偏師出。往來爲齒唇。亦足張吾軍。何必問前塵。擧酒一大笑。意氣世無倫。馥馥汀上蘭。隨手採而紉。紉之吾誰貽。悄然坐白蘋。遡迴蒹葭洲。的歷星漢津。我懷何渺渺。我醉已頵頵。欹幘倒石枕。解纕捐水濱。夜深仍露睡。仙夢徹淸晨。迢迢躋玉局。依依覿仙眞。恍惚受眞誥。籙字玉璘㻞。七尺珊瑚樹。持贈意更申。覺來山月曉。邈邈秋江旻。平烟羃如紗。秋花藉如茵。斗轉山角迥。露滴水面。請君更洗盞。醒醉任畸人。</text>
<title>贈別 二首</title>,<text>留君復十日。吾不上勞亭。勿負盈盈月。其如落落星。有拘還苦海。無累是仙靈。久客休云病。人生自一萍。征馬維難住。蕭蕭別路臨。爲開焦尾匣。强拂離鴻音。遠樹空遮日。秋風又撼心。白雲滿幽逕。君去有誰尋。</text>
<title>夜雪</title>,<text>簾幌忽生白。琴書轉覺新。飛來粉蝶翅。堆作玉龍鱗。天色三更曙。林花十月春。直須牕日出。始悟夜來人。</text>
<title>與酉谷諸友遊石泉次板上韻</title>,<text>尋眞隨水下。關雨坐山間。雲近藤床潤。濤生石枕寒。小齋遺馥藹。幽逕落花斑。一宿留桑戀。深秋待月還。</text>
<title>寄友</title>,<text>同心臭蘭語。披律爨桐枝。飄送便風去。故人知不知。</text>
<title>催梅</title>,<text>烟梢橫夜月。紙閤向朝陽。何事三餘盡。尙慳一朶香。我今方點易。須爾發歸藏。</text>
<title>梅答</title>,<text>休說年光晩。幽香自在楂。廵簷君且俟。和鼎我當誇。但道畫前易。無花勝有花。</text>
<title>有感</title>,<text>雨過江閣一牕凉。閑把明紅倚夕陽。湍水何心長激烈。秋雲無事自奔忙。夢中常踏周京路。酒後頻看杜釰霜。王氣金陵今在否。匪風三復淚盈眶。</text>
<title>贈山中人</title>,<text>少壯虹霞氣欲干。居然鬂髮半凋殘。秋風蕉葉詩應瘦。夜雨松牕夢亦寒。量腹山中三畒秫。忘機江上一漁竿。深林未歇幽蘭馥。任敎蒭蕘幷採還。</text>
<title>秋夜偶吟</title>,<text>鋤畝擲金過隴頭。垂綸不餌放中流。古今底事羣英老。天地無端萬樹秋。落落胷襟樽可澆。區區詞賦筆還投。歸來企脚東牕卧。風在簾㫌月在鉤。</text>
<title>碧梧</title>,<text>寒山有樹高千尺。火爨霆摧榦尙依。虬屈蟠根抱星石。槎枒孤榦照昇霏。枵然敗腹自生響。䟽越朱絃聲正希。伯牙遺音世莫識。園客旣沒誰能徽。自同山裏衆樗散。不斧不斤大十圍。其上唯有彩翎鳥。歸昌日日弄祥暉。</text>
<title>訪山中人</title>,<text>閑來筇屐踏斜陽。滿逕荳花繞草堂。留客雲間鷄晩喔。逢人江上鶴迴翔。衣巾常帶烟霞色。氣味還多菽粟香。他日菟裘吾亦老。分山一半結雲莊。</text>
<title>挽李鹿門 漢中</title>,<text>和璞未雕琢。世皆以爲石。春風薺麥茂。幽蘭失其馥。所以鹿門子。孤往出塵俗。偕隱有戴叔 鹿門夫人字。嘻嘻室無讁。量腹進芝朮。度身被蘿薜。歷落雪裏松。蕭灑雲中鶴。高操本不羣。末路多吹覔。汪汪千里水。何能無一曲。不有魯孔氏。孰知沮與溺。近之不可親。望之猶恐邈。適來管烟霞。歸去伴仙偓。誰云翁已歿。白雲在山角。</text>
<title>二樂樓</title>,<text>樓前浣女搗烟磯。樓上行人曬雨衣。誰識玆樓眞意趣。濯纓楣扁久熹微。</text>
<title>自警</title>,<text>自恃當年血氣強。臼中奔走幾番僵。孤吟宇宙秋風早。半鬂江湖夕照光。落拓虛誇辛似桂。踈迂誰信樹生薑。斂將就懦悼前猛。可是徽言我佩鐺。</text>
<title>伏次生庭大人檜圖韻</title>,<text>栢葉松身泗水濱。栽培聖蹟畵圖新。渥溫以後經千劫。洪武當時燁一春。靈根曾覿尊攘筆。影帖相傳禮義人。天地卽今何世界。昌平吾欲問前塵。</text>
<title>春日次徐花潭韻</title>,<text>短筇斜日倚春天。興入烟花水竹邊。風暖樓臺飛細靄。凍開巖壑出淸泉。心藏太素涵千古。道在常行着一鞭。直到輕陰天色晩。吟歸明月更超然。</text>
<title>踈狂</title>,<text>枉費平生心力閑。管中窺豹未全斑。食魚不辨彭蜞足。騎馬寧知僕御顔。麁勇褰裳將涉海。大愚持鍤欲移山。寸長尺短知何用。守碓無妨處世間。</text>
<title>琴臺詞 三首</title>,<text>彈琴臺上晩風勁。彈琴臺下兩水迎。勍風橫撞相迎水。故作千軍笳皷聲。流星如箭月如弦。尙向南天夜夜圓。若使當年三矢復。島夷平盡又燕然。金灘十里蒺藜沙。沙上行人足跡斜。惆悵前塵秋日晩。滿洼紅蓼自開花。</text>
<title>古桐</title>,<text>亭亭嵒畔十尋桐。何事▼(木+匏)然不受工。終是雲和琴瑟榦。有時風末響空同。</text>
<title>夜雪次少陵韻</title>,<text>凍雨霏霏入夜初。漸看霰雪撲簾踈。當階有樹渾成玉。對案無燈可看書。天欲艶陽先晃朗。地嫌委巷剩淸虛。明朝料得條風拂。飄絮飛花任疾徐。</text>
<title>伏次法溪書室韻</title>,<text>小屋林園四十年。寒松幽桂枝相連。靜存自古羣賢訣。文獻由來八世傳。暗室透光宵有暈。丹爐伏火鼎無烟。閑來選勝沿溪去。春服童冠迭後先。</text>
<title>吾廬</title>,<text>樸陋吾廬矧小哉。庭猶種竹砌栽梅。三分斗室藏書卷。一半蒲筵待客來。點箔花鬚踈復密。宿簷雲氣擁還開。淸狂亦有閑商在。廣廈千間腹裏恢。</text>
<title>湖舍仲秋 二首</title>,<text>秋水潾潾抱砌迴。竹扉蕭灑逐江開。支頤終日蒼山見。披腹通宵皓月來。淸夢已圓仙客枕。風流時就野人盃。深林自笑身樗散。需世元非伐輻材。昨日韶華鏡裏多。今朝臨水白鬖髿。蛟龍在壑謾騰霧。宿鳥依林已墜花。拙計一區終齷齪。壯心千里愧蹉跎。秋風兩岸蒹葭老。且捩漁舟上蓼洼。</text>
<title>秋聲</title>,<text>淅瀝忽驚傍枕生。起來星斗玉崢嶸。吟吟壁蟋皆唐語。歷歷雲鴻亦楚聲。造化有心終洩欝。幽人無事自屛營。題詩樹葉寄風去。瑤瑟金錚萬壑鳴。</text>
<title>伏次生庭大人大明櫂歌</title>,<text>漸海洋洋聖帝靈。吾家秉執自崇禎。本韻淸字。而此是大明山故改押。 大明山下櫂停處。紅荳猶傳舊曲聲。一曲孤撐一葉船。麻姑山影漾平川。丹窰羽客行相訪。指點巖間煮石烟。二曲葛天對立峰。滿山紅綠自春容。箇中民俗渾淳朴。烟月依依鎖萬重。三曲江臺艤釣船。臺前石刻自千年。山高水落 石面舊有山高月小水落石出八字題刻。 前塵杳。▼(竹/邃)聲猶咽想夫憐。想夫憐。▼(竹/邃)曲名。四曲白龍汀上巖。苔花浸水綠㲯毿。安知這裏存神處。時有殷䨓響滿潭。五曲淸凉山益深。至今芳躅在雲林。溶溶十二峰頭月。照得當年夫子心。六曲縈迴博石灣。烟霞一壑鎖山關。何年幽伴雲牕闢。十畝耕耘到老閑。七曲石門下玉灘。一山風景畵圖看。中流掬飮淵心月。洗得心肝澈底寒。八曲月潭一鑑開。天光雲影此中洄。人心瀅澈元如此。萬象昭昭照映來。九曲綿蠻擧翼然。頫看岑欝蘸晴川。晴川萬折奔流去。止處東南碧海天。</text>
<title>秋興八首。次老杜韻。</title>,<text>閑來經濟付山林。叢桂蕭蕭繞屋森。匣裏寒星吼風雨。鏡中殘雪擲光陰。讀書每激千年事。題柱猶存萬里心。瘦骨藤床夜轉輾。月明何處起寒砧。烏巾牢着勿欹斜。却怕秋風吹髮華。天地吾人爲一蠧。江湖何處不浮槎。山容返照紅欺錦。葉語淸霜亂似笳。欲說幽懷無與瀉。芳樽強把對黃花。一山泉石足餘暉。不是斯翁作少微。紅蓼花殘鴻鴈遠。碧梧樹老鳳凰飛。停橈古字從誰問。抱膝今人每易違。庭有駿駒能學步。老吾須爾見家肥。落落寒星布似棊。秋容慘憺欲生悲。河明烏鵲羣飛夜。江冷蛟龍未睡時。茱待重陽堪折取。紅殘百日故開遲。林園却恐先鳴鴂。且綴幽芳贈所思。秋來幽夢繞溪山。休到溪南穴蟻間。高妙無和空白雪。沈潛有得是玄關。風從灑落時披腹。月入幽閑夜作顔。移席溪堂隨意坐。竹君石友自成班。塞雲一片海西頭。響起鯷岑葉葉秋。伽倻琴中流水咽。召羅江上暮烟愁。古今底事非蒼狗。天地幽情任白鷗。爲問柳城箕聖後。至今遺韻在皇州。生成東土問誰功。自是神皇大造中。赤縣如今爲鞠草。金陵懷古忽悲風。百年義理天難晦。一片心肝日幷紅。招釰不來皮幣去。令人空作白頭翁。芍藥山深小磵迤。涓流成瀑滿塘陂。芙蕖花老方成實。瓊樹葉踈始見枝。天際夕陽無限好。世間澆俗有時移。閑來點易梅牕下。秋剝寒梢碩果垂。</text>
<title>除夕</title>,<text>誰家寒杵度西垣。強拂淸琴伴酒樽。半世光陰宵一夢。東風花信曉千門。身從迎送駸駸老。道在尋常去去尊。相守孤燈君莫苦。野雞初喔已新元。</text>
<title>憶亡兄 三首</title>,<text>一別鴒原歲月馳。故林零翮不勝悲。翻思對卷孤燈夜。顧影趍庭好月時。夢裏春深靑草岸。覺來霜滿紫荊枝。如何又奪家駒去。點點留痕血汗灕。怛怛忉忉欷復歔。一身割半半纔餘。至寶易拋兄似玉。不材還壽我如樗。聲咽猷琴秋最苦。淚傾淮被夜難舒。中宵一夢無關鍵。坐必聯裾行幷車。常棣花前記昔遊。此生此樂便長休。蕭蕭南岸孤鴻夜。惻惻西風落鳳秋。好語拊孤膓盡裂。和顔侍側淚潛收。年來鬂髮絲如白。一日一莖箇箇愁。</text>
<title>苦雨</title>,<text>一雨濛濛十日淹。田中禾黍水中黏。秧時欲潤雲還密。穗後祈晴液復添。何不少留爲臘雪。若能差早剩春霑。斯翁豈是爲家計。坐看村烟屋上尖。</text>
<title>靑山行 此大歉後。閭巷歌謠。</title>,<text>靑山有松葉。辛螫猶有馝。更有烏昧草。茶苦甘於蜜。嶠外飢民千百羣。腰鎌荷蕢上靑山。靑山普慈不吝私。爲許山毛濟民艱。松葉佳烏草美。請君無使官家知。官家若知有此物。六里靑山皆稅之。君不見山下原田無靑草。厥賦上上無容貸。又不見山扉巖广竈灰冷。烟火有徭增一倍。</text>
<title>朴斗干行</title>,<text>南里居民朴斗干。纍纍其形如鶉鵠。寒風振壑雪滿山。獨抱穉兒當途哭。山北畸人適過之。問爾何事心戚戚。自言身是尺籍民。一子黃口亦充丁。由來五世世徵布。白骨至今未刊名。婉婉二女年未笄。一爲步兵一騎兵。破家斥田又賣鼎。歲歲備納三千銅。攜幼如今塡溝壑。謾將苦懷籲玄穹。如使疆域事方殷。垂髫叉鬟能敵否。况是冥冥泉下人。何能作隊魚麗部。畸人聞此仰天笑。爲爾當賀不當衋。玆邦太守德化深。死者復生骨者肉。女化爲男亦何害。髧彼小兒誠早達。斗干亦復一大笑。夕陽歸去南山篳。</text>
<title>與而瑞論詩 二首</title>,<text>思必有言言卽詩。詩要淡泊不要奇。未離日用平常語。會看天公造化移。琢刻終成寒瘦已。冲和端合唱嘆之。若從情性眞淳發。雪月風花摠是詩。詩格欲窮不可窮。金鳷香象誰能同。上乘自在聲聞外。下劣休敎肺腑中。妙處有音絃發越。靜時無累玉玲瓏。君看李杜驚人句。不落言筌便是工。</text>
<title>伏次家大人芍藥山寮韻</title>,<text>不離几席近。自有好山溪。遣累心神穩。刪繁屋宇低。機忘魚自躍。境靜鶴同棲。陪話琴書側。春風滿袖攜。</text>
<title>挽李丈 彙遠</title>,<text>嵒嵒陶峀下。至今君子澤。闕里懸笙簧。考亭留泉石。公實生其間。蹈矩有遺則。澹澹紛華刊。勤勤詩禮學。世皆尙奔競。公獨處以約。人多好議論。公獨守以默。所以無雌黃。自然中繩墨。弱冠遊璧水。璜聲聞京國。何彼九畹蘭。猗猗在空谷。上有紫琳房。煌煌映南極。下有庭鸞列。昂昂非凡翮。介以龜蓮壽。綏以鳧藻祝。氣運一何舛。天理未可測。我家固凉祚。罹此鴒原慽。孰謂公家厚。一疾竟不淑。唉此缺陷界。難保團圓福。葳蕤溪上樹。依依蒹葭托。歲暮相期遠。霜風忽隕蘀。萬事今已矣。雪涕空沾臆。</text>
<title>太母垂簾。徽音孔彰。伏次庭韻。</title>,<text>坤德黃裳吉。弘光徹顯微。朝廷元祐盛。嗣辟夏謳歸。舒日今伊始。縟儀昔所稀。願將芹曝悃。一體報春暉。</text>
<title>潤德泉</title>,<text>聞說周公廟有泉。汙隆隨世渴還涓。三元跌盪盈虛月。一理消長否泰天。靑海有人歌激烈。黃河何日見淸漣。流淙願作人間雨。洗却腥氛凈八埏。</text>
<title>過鹿門子林舘舊居感賦 二首</title>,<text>烟霞一壑鎖沈沈。俛仰居然成古今。奕世遺風庭樹老。荒墟春雨土花深。林端忽聞山陽笛。壁上空留流水琴。唯有淵心淸夜月。寒如其操瀅如心。誰續梁鴻高士編。鹿門遺蹟合同傳。華陽古有鍊砂鼎。紫岸猶凝煮石烟。遼鶴無期重集表。壺龍何處獨遊天。願言君子收遺什。在在巖間與水邊。</text>
<title>詠梅。次退溪先生集中韻。</title>,<text>晴日尋芳過塢來。幽香拂袖玉蕤堆。淸琴處士癯容對。罇酒美人笑臉開。白雪枝頭春的皪。黃昬庭畔月徘徊。爲君欲道和鹽事。脉脉廵簷數句裁。</text>
<title>又次墨梅韻</title>,<text>瘦梅枝上月盈盈。點綴寒烟影半明。踈影依稀屛面到。暗香猶自十分淸。</text>
<title>除夕次東坡韻</title>,<text>人生行樂不須悲。此日幽懷動復微。傍曉固知春信到。坐宵猶惜歲華歸。堂堂逝日膠難黏。歷歷寒星髮共稀。唯有晴牕堆故紙。殘年契活兩相依。</text>
<title>東墅 二首</title>,<text>夢入華胥擊壤歌。非蕉非鹿亦非柯。若敎身上無拘掣。不信人間有障魔。霞弄晴輝紅映壁。雨過春信翠生阿。開簾放入雙雙燕。巢棟巢樑一任他。社酒賽神祝歲登。家家裁襏對松燈。藝麻種豆心中事。運水槃柴物外僧。處世人無如守拙。敎兒吾不取多能。蕭蕭犢背昇平曲。吹徹松欞月幾層。</text>
<title>見小兒戱於沙上</title>,<text>東風三月政芳華。碧樹朱柯繞水阿。兩兩三三魚隊出。踈踈密密鴈行斜。圍棋動靜能知否。出日炎凉試問他。聖智凡愚元一理。縱橫何意畫平沙。</text>
<title>成聖就 遂默 自東萊遞歸贈別 三首</title>,<text>鎖鑰三年鎭海垠。海波不動瘴收氛。島中漆齒驚相戒。威望萊州有使君。翩翩鳧舃自蓬瀛。刷翮春風儀上京。歸路暫登嶺上望。嶺雲深處是朋情。煩君歸告果齋翁。坡魯淵源世所宗。願把平生誠正學。爲敶文陛導宸衷。</text>
<title>次權丈 載綸 新居韻 二首</title>,<text>早謝公車轉脚來。遺風前輩未全頹。焚修靜室殘年計。書史晴牕盡日開。澆膓石溜淸應澈。拂面楊飈煖復迴。莫道林泉經濟足。斯翁堪嘆老於萊。公是眞仙出俗來。何愁鬢髮歲華頹。人如瘦鶴孤松倚。山作名圖四壁開。棐几烟凝香一縷。石門雲掩碧千迴。閒中職事問何許。杞菊山畦手闢萊。</text>
<title>偶吟次潛村草廬韻 二首</title>,<text>半鬢蕭蕭白雪紛。夕陽南畝罷鋤耘。披卷千秋心上月。焚香一篆座間雲。拙手世無堪做事。深居翁豈喜離羣。和風吹過踈簾外。飄絮飛花渾不分。燒餘春草又紛紛。閒把鋤犂手自耘。竗處琴中藏白雪。靜時心上有卿雲。神淸不作風塵夢。身老何妨木石羣。林下日長無一事。戱將穉子百花分。</text>
<title>宿杜陵村舍</title>,<text>杜陵烟樹暮天低。野鶴翩翩暫覓棲。人去樓臺明月滿。秋來林壑晩風凄。遲遲蹇鬣蒼厓影。歷歷遊魚白石溪。多謝村翁具黍飯。靑瓠爲菜煮黃雞。</text>
<title>挽朱天羽 鳳朝</title>,<text>平生惟愛姓朱人。矧爾元來系浙閩。慕古高標東蹈地。至今乾凈大明民。春深僻巷耕田樂。雪立函筵問禮頻。君歿雅襟何處見。堂前依舊十尋箘。</text>
<title>次九佳菴會話錄軸中韻 二首</title>,<text>三六洞天摠僻隈。烟霞又是此山開。巖如定釋千年老。松似高人十丈嵬。行處幽泉曲折聞。坐間瑤草異香來。華陽居士迎相揖。綠髮不知歲月催。仄逕微通翠峀隈。到頭仙榭翼然開。偶隨流水桃花去。忽入名山芍藥來。靜坐却營長絶粒。登臨輒思獨棲嵬。僕夫亦解遊觀意。繫㹀深林不復催。</text>
<title>送李丈 致楨 觀海</title>,<text>春風儗與入珍州。慙愧空堂蹩躄留。滄海無邊孤鶴去。蓬山何處六鰲浮。靑霞剩帶騷人句。丹訣應傳道者流。他日吾將遊汗漫。金剛頂上頫仙洲。</text>
<title>次隱侯詩。別李子剛。健儒</title>,<text>十年今始會。一別無前期。山北雲深處。江南葉脫時。聽雞言不盡。立馬袖還持。歷歷南翔鴈。那堪別後思。</text>
<title>挽李應敎 家淳</title>,<text>漪彼淸洛波。浩淼一千里。不作浸稻地。實惟南國紀。奔流撼陵谷。靜處生紋縠。汪汪李學士。誰能膠盃酌。家學傳湛玉。朱湛朱玉 文章軼董賈。簪筆入承明。百辟動容灑。璞玉難名器。大弨不受檠。寧爲焦汁鼎。豈作有耳鐺。恢恢萬斛船。閒拋淺水邊。忍飢飮淸溪。覃思對遺編。遺編有手澤。吾東性理源。課忠又責孝。寶樹一何繁。擧誦先正集。俱通六藝言。入山恐不深。築彼蘭之谷。谷中有幽蘭。無人自播馥。遼鶴忽飛去。六幕何蒼蒼。後生失考德。秋風涕泗滂。</text>
<title>挽柳仁叔 宅鎭○三首</title>,<text>立馬三峯路。傷心五世祠。高才邕有女。厚德鄧無兒。遺草玄亭閉。荒山玉樹悲。蒼穹吾欲問。仁壽理參差。良璞不雕琢。栗然含內明。覃思心有得。守拙世無名。厚誼親兄弟。良箴古友生。逢時消鄙吝。別後難爲情。前秋一鑑閣。相對鬂毛靑。脩短誠難測。悲懽苦不停。從遊失駏蛩。基業付螟蛉。斜日九原路。送君涕泗橫。</text>
<title>伏聞聖上日開經筵。自辰盡申。夜對則漏盡而罷。兼詢祖宗故實民間疾苦。竊不勝芹曝之忱。次柳下族兄 泰重 韻。</title>,<text>每想煕治二典書。躬逢今日幸何如。宵衣不許椒璫近。晝接猶嘆奏牘踈。逮下仁心幬載廣。圖終成法祖宗初。野人亦有傾葵悃。紅日朝朝入蔀廬。</text>
<title>次金丈 鎭河 雙竹亭韻 二首</title>,<text>勝日尋芳泗水西。三芝雙竹入望齊。烟汀指點隣龜鶴。雲裏分明聞犬雞。紳笏曾期尊庇耳。輻輪何事側干兮。明時諫筆輸玄草。鴻寶終須鑄褭蹄。淸冰於物絶塵纖。占取溪山獨不廉。兜率天光簾角入。錦城春雨枕流添。琴書泉石居然有。富貴鶯花矧爾兼。贏得眞工淇簀美。篁樓何必竹爲簷。</text>
<title>雜詩 四首</title>,<text>山高雲雨起。水深蛟龍生。君子修其身。德業乃高明。道雖如虎變。事貴如鱉行。如何今之人。白首靡所成。有林不知樵。有魚不知綸。敦敦守一廬。流光迅奔輪。言之如吹影。思之如鏤塵。羡彼力耕人。秋來粟滿園。枯木生翠菌。頑石含良瑴。吾人最靈智。所抱何碌碌。切磋又琢磨。願作淇園竹。一年而三秀。願作靈芝馥。神龍臥深淵。不若抱甕滋。騏驥踠其足。不若駑馬馳。朱儒日佔𠌫。猶勝惰其支。得寸又得尺。尋丈實在玆。</text>
<title>星夕懷人</title>,<text>匹練低垂遠樹頭。高飛烏鵲絶潢流。三庚又送千山雨。兩鬢頻驚一葉秋。忽若晨星諸友散。何嫌明月向人投。憑欄佇望蒼葭外。簾捲通宵不下鉤。</text>
<title>贈李監役丈 漢膺○三首</title>,<text>華山深處訪仙居。叢桂秋風散大樗。佩玉明時身被縕。擲金終日手揮鋤。文章泛濫弇滄上。理氣沈潛退栗餘。坐久室中光映射。知應梧月滿襟裾。飮谷棲邱問幾年。眉稜霞氣自蒼然。前階不剪鳴蛙草。小鼎謾騰避鶴烟。今世衣巾無俗製。古人詞翰摠名言。歸家若問斧柯爛。爲道華陽訪老仙。於道文章便一塵。白頭堪愧作詩人。邵吟觀物元非愛。謝句驚人未必神。發語本無牙後慧。嚼枯那復口中津。如今法眼惟公在。試把殘篇問俗眞。</text>
<title>樂厓金公 鍰 感恩帖後。伏次御製及諸公韻。二首</title>,<text>南極祥輝北極繞。聖朝當日事休哉。淸平山下漁樵地。烟月至今一樣開。度索高巓樹幾榮。仙人千歲採珠英。當年偶到金門下。留得人間耆社名。</text>
<title>山居卽事</title>,<text>山居閴寂絶塵埃。習靜年來若死灰。雨洗幽花連砌馥。風輕飛絮入簷迴。遊仙石枕通宵夢。點易梅牕盡日開。時有隣翁爲載酒。怡然呼醉玉山頹。</text>
<title>除夕次王陽明韻</title>,<text>又是靑陽逼歲除。五更明燭坐窮廬。壯心不與鬢毛改。拙計還同木石居。更理琴絃將絶響。重繙籤軸已看書。明朝老少同春席。滿酌屠蘇一醉余。</text>
<title>贈酉谷僉友</title>,<text>白雪山前隔世紛。靑霞洞裏老耕耘。剡溪孤興頻乘月。東野朋情願作雲。學到珍篇方得力。詩如蒼集始超羣。嵒亭梅萼春光早。肯把一枝許我分。</text>
<title>醉吟</title>,<text>我生不際箕聖朝。耳聽九疇叙範時。又不居生中國地。河山萬里任驅馳。鴨水東南鯷岑翠。逖矣麗羅等龜玆。天不冬蓮地洛橘。令人欝欝攢愁眉。蒼茫古蹟含毬外。列柳成槎隕葉悲。滄海東頭沙磧裏。行人拾得古銅鎚。</text>
<title>黃菊忽變赤菊</title>,<text>本是黃金百鍊身。不知何處染紅塵。非渠強學蹊桃面。欲把三秋作一春。</text>
<title>大明紅 三首</title>,<text>大明山下大明人。列蒔靑紅伴一春。永曆當年悲憤事。斜陽相對說花神。何草不黃古月痕。陰山秋色滿中原。唯君一片丹心在。爲滴皇明雨露恩。抵死長隨赤日邊。平生獨戴紅羅天。人心若使花心似。會看皇輿舊國旋。</text>
<title>雜詩 五首</title>,<text>天地雖至大。不芽空中核。陰陽雖至妙。難使獨雌胎。猗彼碧梧樹。必向朝陽栽。雙雙丹穴雛。下上奮其毸。閃閃飛景釰。吐氣虹蜺爍。委之刊蘭者。劂刃與無擇。壯士以爲佩。三軍頭盡白。試把南昌土。爲爾一拂拭。東家有靜姝。芳年惜娉婷。朝織雲錦裳。暮採珊瑚英。豈伊無所思。所耻麕芽縈。嘆息粧臺上。爍爍金烏征。盆水儲作沼。拳石立爲島。鯈魚環且游。自謂江海浩。大海千丈深。滄江萬里倒。神龍在其中。咫尺視九昊。南山有一豹。䵳䵳藏林臯。七日不下食。霧雨澤其毛。君子取其文。修身林下鞱。蔚然成變化。方是稱英豪。</text>
<title>文山次會話韻 二首</title>,<text>林壑雲深處。茅簷斗轉時。社樽靑眼對。朋契白頭知。境靜踈鐘到。言淸寶瑟遲。秖要敦世好。匪爲愛吟詩。同心衰暮日。攜手小春時。遺䠱林巒在。鳴筇石逕知。輸情忘夜落。惜別出山遲。點筆嵒間溜。留題數幅詩。</text>
<title>李丈 致楨 來訪。拈韻共賦。五首</title>,<text>分山一半各爲家。到老追隨亦復佳。會事三宵關雨雪。名區十里共烟霞。林園每聽嚶禽樹。石鼎頻煎避鶴茶。昨夜黃鐘噓煖律。且將餘日弄芳華。古松西畔丈人家。滿壁圖書靜且佳。愧我胷中多草木。見君眉宇帶雲霞。哦詩自適渾絲竹。飮水猶甘勝湯茶。十里溪山烟月裏。會隨筇屐拾英華。經濟林泉老自家。詩樽談麈幷淸佳。已從閑裏頭生雪。不向塵中釰吐霞。秋夢每多三疊畫。凝香不散一爐茶。淸徽乍動砰然響。叢桂幽幽自歲華。一山松桂我爲家。淡月籠雲境益佳。欹枕夢魂猶海嶽。滿箋詩句摠烟霞。衡門有客仍投轄。野酌無廵更進茶。莫道幽人無職事。琴書水石髮生華。一榻無塵栢下家。蘭言珠唾極淸佳。披襟夜夜來寒月。滿袖時時漏紫霞。工拙有詩題竹葉。淺深隨意酌香茶。煩君更唱陽春曲。小閤瘦梅半吐華。</text>
<title>獨酌</title>,<text>愁寂無因暢我心。瓦樽獨酌發孤吟。風輕石磵來淸磬。露滴匏花墜細金。筇屐每多明月影。衣裾長潤碧雲深。頹然而醉陶然樂。一鳥飛鳴過晩林。</text>
<title>過滄厓亭有感</title>,<text>落落高風出世寰。至今遺䠱水雲間。九秋蕭瑟樓臺興。唯有楓林宿鳥還。</text>
<title>柳兄殷老 衡鎭 來訪。講啓蒙共賦。</title>,<text>麗澤心期老更新。弇山無愧對于鱗。盲能摸象同箕杵。巧不與人待梓輪。固知易忘如旋燭。強入精思欲鏤塵。至理誰窮盈朒竗。起看初月在秋旻。</text>
<title>聯句</title>,<text>溪堂八月秋。共對漁樵夫。仁。 促臂霞生袖。糾纓雪滿鬚。殷。 枯黃顔少澤。磊落語多柧。仁。 踵決貧無屨。囊傾富有珠。殷。 衣䟽視文錦。茵草勝紅毹。仁。 夜雨泉生響。流雲石出膚。殷。 蕖荷香十里。叢桂粟千麩。仁。 古壁梭龍冷。寒牕玉兎臞。殷。 江湖心共靜。天地氣同驅。仁。 杞菊圃畦晩。篔簹歲月徂。殷。 磋磨托深契。提挈就長途。仁。 文蔚方成豹。丹藏不染烏。殷。 緖論合朱呂。文史共黃蘇。仁。 丌上賢人譯。地中夫子奴。殷。 玄門爲我剝。丹契與君敷。仁。 騁軌三元䠱。輪丸八索圖。殷。 燃藜繙漢晉。紀竹溯黃虞。仁。 當皷葩流輅。竪梯雲攻輸。殷。 窺斑徒測管。依樣愧葫蘆。仁。 所願追名駛。行將策蹇駑。殷。 蒼葭依玉樹。流水入枯梧。仁。 淸瘦隣梅鶴。文章笑鷓鴣。殷。 風流相吐納。談局迭梟盧。仁。 暢飮傾瓢葉。長歌打玉壺。殷。 浮名蕉外鹿。謾筆硯中鴝。仁。 與世違工瑟。不材耻濫竽。殷。 蜣蜋能化殼。肝臂莫隨軀。仁。 莫小坳舟芥。匪多石載瓠。殷。 旣無超海力。空抱移山愚。仁。 蘭鹿湛方美。桂蟲珍孰需。殷。 無成勞技鼫。徒擲等生駒。仁。 布皷漫輕發。啞鐘亦自嗚。殷。 蟹彭食未辨。蛇袖膽還麁。仁。 材散同樗櫟。身凋易柳蒲。殷。 莫如堅墨守。寧且學朱儒。仁。 常棗煎能合。深根埴乃穌。殷。 外刊柔曼澤。內見神明腴。仁。 風雨屛難蔽。谷神氣孰呴。殷。 颺桃良可惜。咬菜云何吁。仁。 但恐翻車動。終趍歧路迂。殷。 矯揉待櫽括。療治就跗兪。仁。 聲利思龜縮。繞膠戒兎株。殷。 綺芳丸不覆。櫝蘊玉奚沽。仁。 本是循䂓士。無爲禮佛屠。殷。 翠禽弄鏡水。朱草異蒿蔞。仁。 錯落圓璣佩。折旋方履絇。殷。 前途知綽遠。斜日莫踟躕。仁。 努力必於是。禔身只在吾。殷。 徽言斷復續。娓娓誥衡盱。仁。</text>
<title>古意 六首</title>,<text>蔚蔚岸上樹。蔓蔓畦中瓠。攀援上百尺。春風共煦呴。綽約東家姝。平生意自嫮。良人在萬里。十載難一遇。不㤪良人遠。但惜年光暮。玉牕披羅帷。嬋娟對秋月。團團掛寶鏡。照白髮。白髮良可悲。芳心未消歇。撥彼博山爐。香烟在榾柮。侵晨愈煖烘。隨風更飛越。妾心亦如是。念君常怳惚。斲彼龍門桐。徽以鐘山玉。素手彈夜月。淸香吐繁縟。一揮翔孤鸞。再轉叫別鵠。非我耽聲律。聊以論心曲。欝結心曲事。獨坐向誰告。煌煌丹荔枝。芳液滿琱盤。星苞雖信美。側生亦已殘。窈窕紅藥花。嬌醉倚雕欄。繁英非不艶。難耐白露漙。我愛紫籜樷。錦綳抱龍寒。秋風成節榦。爲君贈琅玕。庭樹何纂纂。朱實何離離。曉旭鷄心映。霜風羊角吹。摘彼殷紅顆。願言贈所思。所思在關河。猗彼玉樹枝。所以懷赤心。托此歲寒期。憶與良人別。贈我紫蘭纕。非爲容飾美。至意未可忘。爲君身上衣。織彼雲錦裳。錦裳何足貴。遺君冰雪腸。寸腸誓不渝。百年亦未央。</text>
<title>東湖星夕</title>,<text>鷺湖如鏡映山迴。宿霧晴雲合復開。銀漢何心中夜咽。蒼岑無事一秋來。淸風弊袖猶生籟。明月踈襟自絶埃。花落棠沙掃石坐。白鷗飛下釣魚臺。</text>
<title>是日聞竹溪龍升</title>,<text>滿谷寒雲擬作霖。幾年涵養碧江潯。涓流白日千尋倒。異氣靑虹萬目侵。忽作殷䨓掀屋角。遂爲甘雨慰農心。溪東居士聞之喜。戱把詩毫朗一吟。</text>
<title>次權周甫 宅夏 韻</title>,<text>吾欲尋眞竟未尋。萬山紅葉忽輕陰。下流無力挽回古。壯志當年耻作今。湖海秋風孤鶴唳。松篁明月一琴心。地褊意遠無聊賴。試把村箏發浩吟。</text>
<title>借琴</title>,<text>誰斲龍門碧玉桐。震霆餘榦自空同。度曲高時渾白雪。點絃慢處忽春風。好伴幽人隨意奏。每逢佳境與聲通。世間何物非相借。翁借淸琴琴借翁。</text>
<title>擬古 九首</title>,<text>高崗有琪樹。幽谷生靈芝。俱是閬苑根。高下何參差。不如邱中蔓。依依藟其枝。佳人在其下。覽物心傷悲。所懷何綿邈。瞻彼江之漪。流水滔滔去。白日冉冉馳。不恨佳約晩。所嗟芳姿萎。及此拾瑤草。行將夫君貽。翩翩綉幕燕。喃喃畫棟語。春日尋故壘。秋風忽高擧。促促機中絲。玉手弄金杼。杼絲細不斷。織成千萬緖。回文一片錦。遠寄關河旅。置書飛雲軒。烏衣替以叙。來春期不遠。雕欄立延佇。斑彼兩花厖。下蹲千歲杞。紫玉根笋逬。紅乳枝條披。氣味雖苦𤁧。服之固人髓。眞仙得此物。朱顔能久視。採之欲贈人。世人不謂旨。猩唇與豹胎。腊毒以爲美。紛紛桃杏華。靡靡競春晷。春晷能幾何。難與圃杞比。嫋嫋春城柳。英英玉溆花。花殘猶在水。絮輕飛誰家。誰家有阿嬌。顔色正芳華。淸風拂簾幕。艶曲動琵琶。雖則繁且縟。休聽下里哇。泛泛木蘭舟。娟娟采蓮娃。蓮娃能解唱。耻作鬻歌娥。望之不可親。羅襪凌滄波。驅我薄板車。踵君飛黃馬。馬是渥洼種。超忽凌九野。上應房宿動。左有血汗赭。弊車何能逐。中途乃相捨。相捨非敢㤪。念君憂未瀉。世路險羊腸。請君轡緩把。奔馳易顚蹶。有誰相㨍者。高樓望秋月。嬋娟海雲端。黃昏入中堂。五更移西欄。缺圓矧無常。浮雲又來干。少壯不可恃。亦與此一般。昔爲槿花美。今作楓樹寒。耿耿臨朝鏡。悄悄發永嘆。不恨鬂毛改。秖懼氣力殘。安得一鼎金。烹鍊合神丹。昔我與君別。柔桑未遠揚。今旣黃而隕。君猶在遠方。豈爲離愁苦。每思北風凉。衣裘尙難敵。絺綌何能當。爲言寄風伯。休裂君子裳。裂裳猶不可。矧彼雨雪雱。遙遙冬之夜。憂思未可忘。凈凈黃金階。蕭蕭綠竹林。燭燭明月輝。獵獵霜風侵。竹影移烟紗。謂是夫君臨。竹聲入珠箔。如聞佩璆琳。出門視空庭。迢迢河影沈。嘆息就玉房。稜稜獨抱衾。抱衾何所思。非爲別離心。只恨歲月徂。德音乃如金。庭樹聞寒蟬。河梁過靈鵲。靈鵲忽飛去。參商一何漠。蒼葭遒已變。紅蓼敷還索。蕭蕭南翔鴈。趾以尺帛約。知自卬友所。再拜忙手拆。信息固已欣。申以明珠絡。明珠出滄海。輝光何錯落。願言崇明德。千里同昭焯。</text>
<title>淸澗堂十景。次蒼雪權公 斗經 韻。</title>,<text>牛背誰家兒。蕭蕭出嵐碧。平生不解愁。斜日數聲笛。右東原牧笛禾苗日以穗。農歌起四隣。只聞揮鋤響。不見禾中人。右南郊農歌塘水黝而深。天光與雲影。涓涓出源頭。終歸江海永。右塘源活水烹茶小石鼎。挹彼玉溜鳴。淸晨灌一勺。吟髭爽韻生。右澗曲鳴泉兩岸連翠微。千林映紅白。滴露和英蕤。點易晴牕夕。右羃岸春花淸水涵冰輪。玲瓏一秋色。雙手掬以灌。詩膓益虛白。右蘸溪秋月小塢烟雨夕。淸香膽甁梅。廵簷索一笑。爲君擧數盃。右梅邊對酒淨淨明鏡裏。拍拍乘鳧羣。冲起荷盖動。滿池生縠紋。右蓮池浮鴨詩膓須皷吹。東風轉鶯語。堤柳嫩如金。隔葉不知處。右柳堤流鶯明月照枯梧。淸風動勁竹。幽人在其中。砰然響蒼玉。右竹裏彈琴</text>
<title>三山逢李玄民 亨秀。次隱侯詩贈別。</title>,<text>白首交已晩。重逢未易期。九溪微雨夕。三峰缺月時。對榻無窮意。臨分更相持。江水東流去。曲曲摠朋思。</text>
<title>次贈酉谷僉丈</title>,<text>偶投碝石玉人家。楚璞隋珠照映佳。嘯傳蘓𡽹千林響。春漏桃源萬樹霞。䨓門欲過難持布。醇酒方濃詎比茶。琢刻綺章終玩喪。願聞徽語自刊華。右次權丈聖能 載綸詩社風流饒自家。傍人捧腹 來詩題以傍人捧腹。 亦云佳。凝溪夜照淸冰月。巖榭春深古洞霞。道士酣眠吟石鼎。誰人挽夢餉花茶。盈襟摠是光明玉。一掬㫚投燦發華。右次權丈美仲 載彦抱瑟相逢鐘伯家。舞人方識彈人佳。來詩以琶邊舞爲題。 巴歈媿我難諧雪。古調多君剩帶霞。羹不絮塩方大味。食如求飽在恒茶。丌頭矧有珍篇在。養得中和外發華。右次權丈文相 載鈺</text>
<title>次贈蓉上人</title>,<text>我聞蓉釋子。飛錫自西方。葉脫菩提樹。心虛大耳藏。白雲生遠峀。明月照孤床。寺在千巖裏。空花暗送香。</text>
<title>次金平叟 正銖 述懷會話韻 二首</title>,<text>天地居然又一秋。人生那得不閑愁。寶瑟有聲謾激楚。頹波無力復迴流。理詠淸風起睡鶴。垂綸明月狎江鷗。駸駸節序摧楓菊。晩矣書生汗漫遊。江上秋雲淡獻媚。杖藜選勝故遲遲。高山流水皆絃韻。紅蓼靑楓自好詩。客馬還維微雨後。銀魚已上稻花時。相逢社友行相樂。雇笑殘年莫謾悲。</text>
<title>秋懷。用前韻。三首</title>,<text>茫茫意緖遇秋多。懊憹人間飯熱沙。盡日棋枰柯已爛。竗年詞賦髮生華。靈芝敢擬簹題壁。固蔕難能橘作家。世旣棄吾吾亦棄。明時堪愧邵平瓜。雨後溪山翠靄媚。秋聲七月故來遲。餐霞物外無輕翰。覆瓿人間有拙詩。樽酒常盈明月夜。林花猶馥早凉時。風牕穩做遊仙夢。忘却窮廬徂歲悲。火殘金稺歲將秋。鳴蟈吟蛩不勝愁。瑤樹千枝明月滿。玄溝萬里白雲流。風塵有夢渾蕉鹿。天地無心自水鷗。逼仄寰區徒爾爾。方壺何處挾仙遊。</text>
<title>鷺湖秋興 二首</title>,<text>筇屐平生不厭深。九秋常住洛江潯。催詩老菊頻斟酒。留客寒雲晩作霖。兩岸村容猶古俗。五更山瀑自淸音。冲襟忽覺澄如水。穩受虛牕月照心。雨後楓林染錦深。滿江風景一驢尋。遠浦輕霜候鴈過。激湍霏霧蟄龍吟。天地閑量多少事。湖山聊暢慨慷心。寒花又趁重陽發。且把幽懷對晩林。</text>
<title>陪生庭大人登九佳菴。次李監役丈韻。三首</title>,<text>八月華山淑氣回。德躔留照李家臺。當年杖屨遺芬地。愴喜交深奉袂來。谷盤岡折磬聲回。隱隱林端出古臺。三老重逢丹鼎合。幸同雞犬入雲來。晨星歷落出陽關。南極祥光獨此間。瑤草相期明月夜。囂塵不到白雲山。講磨幾度書朱呂。道義同尋樂孔顔。竊聽歸來炊箄盡。一斑慙未管中看。</text>
<title>次石泉亭唱酬韻 三首</title>,<text>下釣汀花發。卷絲岸雨踈。機心知已斷。終日不鉤魚。紅霞兩岸樹。明月一江樓。試展桃源畵。淸幽過此不。一入巖泉出洞難。只緣奇勝在其間。虛明水戶三更曉。淅瀝松風六月寒。半壁烟霞侵鬂老。曲欄花雨上衣斑。箇中無物非塵外。野鶴江鷗取次還。</text>
<title>次洪丈  韻</title>,<text>窈彼愚山壑。遺芬尙藹如。蝸廬坐猶窄。鶉褐浣無餘。林出馴人鹿。川肥避網魚。明時方擸掇。何事老於斯。</text>
<title>幽居</title>,<text>榾柮烟騰暖一罏。袁安高卧子綦梧。朱絃澹盪方諧律。大味醇濃不借酤。風壁耳鳴來灑落。雪天神爽起慵愚。幽居莫道將迎斷。卷裏羣賢在座俱。</text>
<title>壬寅四月。與族姪靜能 鎭 同入太白山。臨發口占。</title>,<text>蹩躄空堂四十年。衰容羞對遠遊篇。養眞書史還無力。遣累名山晩有緣。浪蘂行尋武陵路。屛霞何處赤城巓。前宵一夢遊仙枕。徙倚瓊巒頫玉淵。</text>
<title>覽華寺</title>,<text>鐘聲忽聞落雲霞。梵宇高懸是覽華。山徑峻時攀桂樹。澗流深處問桃花。林間聽鳥無凡羽。谷口逢僧摠異闍。未到靈源心已灑。十分塵念七分爬。</text>
<title>贈住持雲潭 二首</title>,<text>問君向壁幾年趺。佛性看來有也無。靜月火珠俱恍惚。色空空色可能摹。石爐燒盡白旃檀。明月依稀在指端。縱解結胎成底事。爾顚恨不冠吾冠。</text>
<title>登斗斗嶺</title>,<text>分寸躋攀上翠微。烏藤石逕印苔稀。觀海客從天上去。覽華僧自霧中歸。頫視風埃心獨慨。直傍星月興遄飛。山腰路闢猶平廣。官道何年達帝畿。</text>
<title>自斗斗嶺從山脊行數十里。山益峻境益邃。奧僻爽曠。殆非塵界。吟一律。</title>,<text>奇峰萬仞入雲中。步步窮升勢益隆。每逢鳥道輕鼯過。秖信烏藤健馬同。花開四月停春色。樹老千年戰勁風。逸興顚狂收不得。會騎翔鶴向崆峒。</text>
<title>望京臺</title>,<text>飛身直上太山頭。滿目烟霞興不收。蒼蒼海嶼三千里。歷歷河山七十州。誰知象外陰功大。只見虛中積氣浮。吾欲乘風遊汗漫。冷然衣袖颯淸秋。</text>
<title>敬次省齋先祖韻</title>,<text>遺䠱芬芬二百年。小孫今日復登巓。一身迥出烟霞外。萬象都輸䘊蠓邊。肯向塵埃歌白雪。直將佳句問靑天。玆遊已見頭臚大。次第諸山更挾仙。</text>
<title>芍藥山</title>,<text>淑氣驅來作一團。穹窿圓滿厚而端。瞻時似易登時峻。造道元來此與班。</text>
<title>孔巖次靜能韻</title>,<text>側身入小磵。石穴儘奇哉。抱犢仙區秘。排龍禹斧開。架空成廈屋。墜地摠瓊瑰。不識漁人路。把花問自來。</text>
<title>靜能取窟中一恠石如老佛形者。募人運去。吟一絶嘲石。</title>,<text>見爾頹然老佛顔。瑰姿出世敻難攀。如何擸掇塵中去。謾向人家作假山。</text>
<title>博杜淵</title>,<text>山下淸池池上臺。遊人暫醉野人盃。晴空絶壑有雲住。孟夏深林無暑來。病痞幾年恒思滌。靈源今日更遲回。村翁灰面相迎拜。不妨提攜上草萊。</text>
<title>宿勤儉村</title>,<text>步步雲烟屐齒生。時停九節叩嵒扃。每看白石思移簟。行過淸潭便濯纓。未妨山間淹滯久。那容心裏世塵嬰。暮投勤儉村中宿。瓦枕藤床一夢淸。</text>
<title>穿川</title>,<text>直瀉長江十丈懸。奔流激處石能穿。玄淵暗皷蛟龍腹。白日長喧霹靂天。滀洩千山氣何壯。驅來一壑勢還專。浮花却怕漁郞識。故作驚濤不上船。</text>
<title>又次靜能韻</title>,<text>噴雪驚虹疾似䨓。怪奇難測化工才。神弓洞貫高墉豁。鬼斧閃過巨石開。奔度峻時波倒立。靜成潭處水徘徊。漫毫欲寫還停閣。芍藥遊觀到此瑰。</text>
<title>梨花洞</title>,<text>十年淸夢繞瓊巒。偶到名區思考槃。古壁藏春花綽約。絶巓淸晝月闌干。洞在月嵒下。 身遊物外霞爲痼。地秘靈源畫亦難。三六洞天無則已。仙眞應在此中間。</text>
<title>月巖</title>,<text>誰把金剛天日臺。崚𡾓癯骨此中來。頂留皓月長如燭。角挺騰蛟迥絶埃。霽色黃昏天欲曙。淸高炎夏雪增皚。歸程不忍名區別。石丈遙瞻首幾回。</text>
<title>山寮與殷老兄共賦</title>,<text>烏藤緩步拂靑霞。芍藥山中栢下家。遠峀入秋猶積翠。小園經雨復開花。題詩石面泉聲冷。罷睡松牕日影斜。客問閑中何所事。爲言十載鍊金砂。</text>
<title>趙丈士國 宗淳 來訪。留詩而去。乖逢可嘆。</title>,<text>漁樵山澗日西瘦。鳥倦林扉鳳在扃。雲深睡鶴遲迎客。葉滿癡童懶掃庭。留詩已諳懷傾素。叙阻終違眼拭靑。我有玄琴藏白雪。九秋寥廓共誰聽。</text>
<title>挽金景述 祖壽○二首</title>,<text>江雲深鎖古臺寥。嘆息思君倚峭嶢。器似大匏知有受。姿如良璞不須雕。從容鎭物推輿望。簡默居鄕遠俗標。文學經綸疇不若。一庠題送粉㫌飄。前春歷訪白雲莊。潭月松風共徜徉。物外襟期如淡水。意中琴語自琳琅。三宵秖恨驪駒促。一別誰料隙駟忙。病裏寄書終作訣。有時披讀涕盈眶。</text>
<title>獻納族叔 斗煥 言事謫鏡城。次靜能韻。</title>,<text>欝律磨雲關北程。掀山碾壑朔風驚。秖嘆納約誠靡格。敢說投荒罰匪輕。瑟海飛霜贏直氣。龍城明月照衷情。如今寶扆開筵講。不是吾公負此行。</text>
<title>明齋先生祧埋後。次成果齋 近默 韻。二首</title>,<text>百年觀德未祧靈。嘆息如今九地冥。猶有芝山終古碧。一般瞻仰大林塋。酉堂遺像肅精靈。霽月傳神尙不冥。依仰後人諉有在。何須悲泣碧山塋。</text>
<title>贈別尹松如 滋晩 次明齋集中韻。一律二絶。</title>,<text>千里停雲每惱魂。三宵剪燭却忘言。鱣堂已邈餘高足。螭碣將治度遠跟。終古斯文於魯在。至今心法載齊論。先生遺集草稿一帙在太白山。 征鴻未解屋烏愛。寒影蕭蕭出洞門。尼峀南趺泗水涯。緇帷當日闢淸齋。先師已遠吾翁老。却怕傳承大義乖。歧路蹉跎髮已翁。神精枉費歎無功。更將遺集求精義。遠大工夫在此中。</text>
<title>次紫極宮韻 二首</title>,<text>行年四十九。回首想葱竹。屠蘇必先飮。拋磚爭一掬。居然到龍鐘。靈芝嘆余獨。寶鑑空埋沒。長途迷歸宿。策蹇復欲進。奮躓難預卜。懿戒十二箴。日日三圭復。步竿須百尺。爲山始一覆。秖恐啖笋客。煮簀不能熟。我思何嘐嘐。淇園有綠竹。龍枝脩百尺。錦綳始一掬。所以勤切磋。良工苦心獨。當年志蓬桑。求道親耆宿。壯心空潦倒。素期皆違卜。氣機同毬轉。古道挽不復。擧世皆冥擿。滔滔前車覆。秉燭起中夜。復讀陳篇熟。</text>
<title>謁酉峰影堂。退與諸賢。拈遺集中韻共賦。</title>,<text>夫子家人摠秀賢。一圖心法式遵先。殷勤設饌追前蹟。慚愧玆遊屬舊年。大人乙巳舊甲。請業素溪。 且待切磨方進益。其如涯角復茫然。斯文未墜今如綫。瞻仰尼岑意更悁。</text>
<title>留別尹松如</title>,<text>多君憂道不憂貧。獨葆遺廬泗水濱。泗水三秋淸夜月。淸光千里照歸人。</text>
<title>伏次家大人愛日堂韻 二首</title>,<text>車杖蕭蕭踏晩景。藕花深處更登亭。荳鴉乳翟遺風在。慚愧吾人聞樹聲。隣比相從二百秋。由來琴酒幾淸遊。如今幷榻無他語。世契朋交意更幽。</text>
<title>成果齋枉訪。伏次大人韻。</title>,<text>林泉幽閴白山東。十載重來冠岳翁。安得兩山移一處。經帷昕夕叩眞工。</text>
<title>次山寮壁上韻呈果齋 二首</title>,<text>僻巷雖云陋。幽閑自有餘。宿桑壬癸後。遺馥丙丁初。可是山中趣。依然壁上書。願言留一月。隨處紫霞居。徵士先代寓居春陽。徵士曾爲山寮記。山寮名止宿。山水爲留行。儀接冰壺瀅。詩賡廟瑟淸。紫霞衣袖滿。曒日曉牕生。雞黍誠眞率。聊供物外情。</text>
<title>近天舘次果齋韻</title>,<text>縈紆鳥道上千仞。隔斷塵緣已十分。高閣松風瑤瑟奏。石床花雨玉蕤聞。朦朧下界全埃霧。寥廓天容不障雲。從此芳名留古壁。紫霞眞逸成徵君。</text>
<title>次果齋淸遠樓韻</title>,<text>危樓五月氣彌淸。禪室三更湛更明。性愛烟霞境相遇。詩成花鳥語還驚。柱藏紫氣千年秘。閣護祥雲五色橫。慚愧凡軀無健羽。仙區未得共留名。</text>
<title>次果齋題金明遠壁上韻</title>,<text>屈折東溪水。解留杖屨行。源通滄海迥。石帶紫霞淸。寶牒遺芬護。徽言傍月生。殷勤供苜蓿。無愧古人情。</text>
<title>挽崔進士 鳳煥○二首</title>,<text>曾聞名譽在海時。南來傾盖又新知。形如瘦竹風生韻。心似淸冰冷徹皮。文憲有孫家矩述。秉倫其祖國乘垂。嗚呼到老遷喬志。廓落終成事若玆。我爲斯翁慟惜何。慈仁行義又文華。平生有施黃金盡。雅曲無酬白雪多。璧水縱違同薤苦。分山尙擬共磋磨。驚心昨夜虛樑月。何處靑山掩楚些。</text>
<title>挽果齋 二首</title>,<text>鳳逝坡山幾百年。重來翽羽賁林泉。溯源有的尼門訣。發蘊無餘孟學篇。織路恩綸敦愈退。履冰心法老冞專。斯文一線今誰任。歎息瑤琴已斷絃。道義相從五十霜。我家先契等朱黃。淸齋講席留芬馥。滿篋書䟽摠寶藏。茂叔有傳圖乃闡。伯淳無福道彌光。未收涒灘摧樑淚。復灑西天雨共滂。</text>
<title>挽李丈 衡相○二首</title>,<text>宜春東北饒喬木。忠孝咸推隴李家。少日階庭稱寶樹。中年原濕感常華。雅儀每仰軒如鶴。末契還慚劣似䴥。芍藥歸來公適會。軸中瓊什尙摩挲。多木曰林無聞聾。公爲聾林記。有曰多木曰林。無聞曰聾。 公如無聞誰能聦。忍飢晴對西山棐。閉戶秋深仲蔚蓬。千里叫閽人屬望。七旬輿疾命終窮。夜朝迴薄公奚慽。悼惜鄕隣涕滿瞳。</text>
<title>次贈李兄聖輔 宜相</title>,<text>休論歸華與遊洛。可惜良金査礦鑠。頤朶自慚龜舍靈。困窮誰道魚歡涸。書能益智心還懵。詩欲攄懷語近謔。點檢平生無一稱。氃氋堪愧羊公鶴。</text>
<title>登近天舘</title>,<text>昨日來平地。今朝到近天。遍身渾雨露。擧目足風烟。鳳曆軒千歲。麟書魯百年。憑高發長嘯。響徹玉階前。</text>
<title>苦寒</title>,<text>約束寒梅蟄一旬。隔牕風雪萬山嚬。何時突兀千間屋。來歲分明大椀人。神氣愈淸身有粟。脊梁須硬坐無裀。翁心靜寂琴心動。一曲砰然物自春。</text>
<title>鑷白</title>,<text>朝鑷鬂星不勝多。趍庭彩服髮如何。奔流天上黃河水。寡和人間白雪詩。霧暗病眸花自發。潮紅皺面酒生波。百年志業丌書在。試把鑑心更一磨。</text>
<title>茅亭次陸律</title>,<text>雲樹冥濛返夕鴉。茆茨蕭灑背蒼厓。林深政近來花馥。簷短偏多受月華。大有縕袍爭似玉。踈才菅蒯可如麻。幽居逸興裁難遣。爲澆詩膓自煎茶。</text>
<title>登石泉亭。次權學祖 命夏 韻。</title>,<text>石上樓臺畵壁明。池邊楊柳晩風輕。花飛澗壑來漁子。雲擁山村聞吠聲。淳俗百年塵不染。遊仙一枕夢頻成。看棋未罷樵柯爛。水戶巖扉月已生。</text>
<title>枕上 二首</title>,<text>邇來習靜戶常關。烏几淸琴護體孱。世事任他墻壁外。心丹在我汞砂間。泉聲解作三更雨。兒戱看來一榻閑。儘敎梅兄趁臘發。近人香蘂上衣斑。夢魂無鍵入天門。睡罷依然桑柘村。入戶寒聲溪白石。橫梢瘦影月黃昏。此身肯遣閑追逐。今世無多好議論。永夜據梧還㗳爾。翕藏原是物之原。</text>
<title>夜坐用前韻</title>,<text>一氣澄淸夜裏存。雙眸無寐口無言。性開明處天應合。膝着堅時地自溫。春在梅腮看未發。韻藏琴腹不須翻。惺心喜聞雞三喔。夢覺關頭第一門。</text>
<title>次柳下族兄催梅韻</title>,<text>約束踈香帶雪回。令公詩律等陽雷。和羹且待調元手。觀易須看造化才。小閤貯春驕未放。深杯邀月故相催。蓓時爛熳機先着。已遣三花向臘開。</text>
<title>除夜次東人韻</title>,<text>五十六除夜。明燭一書帷。無奈靑陽逼。又作除夕詩。詩意一何苦。愔愔出於思。大塊勞我生。洪匀賦我知。旣讀聖賢書。肯作桐子師。虛舟無捍索。學海迷津涯。人生如一蟻。風磨詎能隨。自笑繁霜鬂。強作演雲眉。鼎非拄車者。筐豈持屋爲。雕琢雖云巧。無當不成巵。蟾蜍勞服箱。長途嘆逶遲。褦襶不曉事。纏繞都是私。逸居免飢寒。幈幪賴天慈。不有鷦明翮。矧可扶搖追。一歲無一歲。咄惜復嗟咨。戶外視車輪。懸蝨幾年彌。本無落窠槽。浪費种禫辭。凌雲今已矣。蚖哉竟是誰。哀哀涒灘淚。龍鍾兩袖洏。斷木與梡革。自有遺矩垂。靜觀消長理。又是回泰時。肝臂隨天賦。輪彈委化兒。簞臞亦山雌。奚必陰鶴縻。強懷張則滿。休作徂歲悲。</text>
<title>元朝次陸律</title>,<text>旣雨元朝復弄晴。老農爭道占西成。雲興萬壑層層氣。風動千林葉葉情。久病欣迎春序返。衰齡偏感歲華更。呼兒強進屠蘇酒。贏得餘生醉太平。</text>
<title>春晴</title>,<text>凍雨旋晴雪不留。淸詩白酒興悠悠。噓來一陣桃花信。滌盡三寒桂玉愁。慵睡書牕黃嬭穩。焚修仙鼎紫霞浮。翁心澹蕩如春水。日暖風恬不繫舟。</text>
<title>偶吟 二首</title>,<text>冰釋泉聲聞。春回樹色知。未能鸚鵡語。宜作鳳凰飢。玄草徒勞爾。靑苹欲贈誰。白雲生遠峀。閉戶坐支頤。閑看侯鯖錄。高歌老驥吟。人生必有事。造物自無心。烏兎三元運。魚龍四澤深。朱絃空在匣。今世誰知音。</text>
<title>村舍</title>,<text>草舍乳鷄抱。楡陰懶犢鳴。幽泉通水碓。凍雨趁山耕。眞率村翁會。淺深社酒傾。閑來吟擊壤。聖世足餘生。</text>
<title>閑愁</title>,<text>揮瑟春風動。鉤簾皓月多。有朋仍對酌。無和自高歌。梅鶴心期在。薪魚答問何。閑愁眉不攢。屋霤築堤河。</text>
<title>老去</title>,<text>鏡中驚霰雪。針孔惜光陰。惆悵良朋遠。彷徨歧路臨。芝蘭憐獨馥。松桂苦多心。耿耿宵無寐。丹成石鼎深。</text>
<title>獨坐</title>,<text>雲掩衡門月在楣。邇來習靜懶吟詩。歌非下里人誰聽。絃到中和韻自遲。小睡秖緣心耿耿。多言不妨口期期。鍊吾龍虎成匡廓。肯遣形神役物疲。</text>
<title>菜肉</title>,<text>人情朝暮遷。物色有無易。飫肉魚爲菜。咬根塩作肉。肉知無定名。菜或有專貴。雖有十張華。難分菜肉味。</text>
<title>挽金穉實 思赫</title>,<text>琴徽凄斷不成章。良友何山起斧堂。千里從師淵派的。一生惇行步趍方。來書幾度塵襟滌。訪隱前秋海嶽蒼。嘆息如今鳳亭下。鳳飛叢竹自荒凉。</text>
<title>挽李丈 致楨</title>,<text>常理人生夜晝還。送公何事淚汍瀾。道交自我高曾世。文墨從君伯仲間。肉眼風塵悲刖璞。繡膓蔬糲饜臞簞。明淸洞裏楓泉水。咽咽璆鳴不勝寒。</text>
<title>殘年</title>,<text>西風凉透薜蘿衣。瑤草殘年悵失期。勳業可能頻看鏡。打乖非是愛吟詩。休明一世今堯舜。禮義千年舊父師。三復治安天道策。壯心碨磊未全衰。</text>
<title>放梅次晦翁韻</title>,<text>烟雨霏微卧瘴濱。寒梅相守洗無塵。性情偏愛橫梢月。齒頰猶香覔句人。耐病終消三臘雪。衝寒先放一家春。瘦姿莫嘆繁華少。冷淡看來意味新。</text>
<title>又次放翁韻</title>,<text>閉閤深藏早識時。春前花事逞新姿。羞從麗景闘千巧。獨立寒天絶一癡。笑臉乍開烟雨暖。芳心微動雪華澌。靑條會結離離實。留取淸香和鼎知。</text>
<title>雜詩 三首</title>,<text>燁燁雙曜靈。欲與天先後。風磨常轉左。蟻步苦由右。人生天地間。委形非汝有。九竅烟雨塞。百歧紛馳驟。挾乙難虎奮。藏六豈龜守。頂天而足地。受中徒自厚。家世不可倚。兀如折足几。富貴同槿華。朝榮夕已瘁。至人凝至道。百年視寸晷。踵息旣廢喉。目聽不煩耳。婉彼河上女。焉知老將至。乾坤與坎離。爐鼎寓其理。皓月有朏魄。太陽有陰晴。人心皎如燭。晝夜常自明。賢愚本同性。善惡乃異情。中夜長嘆息。忽聞殷雷訇。一訇我心警。再訇我心惺。有姤必有復。一氣自生生。</text>
<title>挽李兄聖輔</title>,<text>蹔登屋後崗。華岑入望蒼。蘭室在其下。卽我先渭陽。我有東湖路。出入剝其門。握手傾囷廩。雅調和箎塤。豈惟中表誼。彌深友朋偲。忠孝傳家物。愿愨持身䂓。忍飢貧亦樂。安命困猶亨。措置畦種菊。訓迪箱有經。卓犖鹿門子。海鶴擧昂昂。遺風在林泉。興言感涕滂。所慰阿咸賢。依然覯典型。我昔走塵臼。良箴佩琚瓊。瓊函留在篋。三復牙生馨。琴徽忽已斷。凄切不成聲。六旬豈爲壽。吾輩轉晨星。逝水終不復。埋玉華山側。不堪存歿感。和淚寫薤曲。</text>
<title>次李承宣 彙寧 古溪亭韻</title>,<text>精舍新成杖屨臯。主翁風裁冠人曹。朱絃有韻今誰聽。翠壁無心自在高。披卷爐烟盤作篆。枕泉山雨暗生濤。焚修莫道桑楡晩。臨履中來一世豪。</text>
<title>小園</title>,<text>森列松篁繞作籬。消融冰雪貯成池。平生皓月惟情愛。何物新春不好詩。人語靜時琴語動。梅花飛處杏花移。此間與世無相累。獨有孤禪野鶴知。</text>
<title>漫題</title>,<text>林亭罷午睡。一鳥檻前鳴。窓對先天易。家傳寸地耕。滋蘭春雨足。栽藿早暉傾。無事亦無慮。緣何太瘦生。</text>
<title>晩飯</title>,<text>食淡平生未刺肥。畦栽杞菊塢薔薇。飛蟲暖室終朝睡。飮犢淸溪緩步歸。腹裏有書粱肉怕。盤中何物玉漿非。飯餘殘粒階庭散。饑鶴瘦雞滿竹扉。</text>
<title>雜興 七首</title>,<text>昨日桃花暖。今朝柳絮飛。黃蜂欺人睡。閙閙點人衣。覺來林扃閴。牕外過午暉。懊憹歌未闋。㗳然已忘機。日月似磨蟻。少壯如風燭。營營百歲間。待足何時足。遵彼康莊路。勿蹈前車覆。朱顔不可駐。嘆息時仰屋。欝欝山中桂。孤根托險。春風固已茂。霜雪又豈移。題彼衆芳樹。葳蕤競相滋。爛熳復幾時。聽我叢桂辭。幽人喜習靜。日高未啓扉。贏得一身閑。又是萬念微。金鼎文火伏。薰爐篆烟飛。朱毫點周易。凝慮入玄機。默默又默默。心上一太極。云陽不是白。謂陰亦豈黑。須看盈時缺。儘覺謙處益。璿杓無定氣。剹流自南北。朱儒愛佔𠌫。賈胡戀珠林。經營費精力。烏兎走駸駸。看來幷臧穀。奚暇論升沈。不如一樽酒。陶然兩無心。材器須玉琢。文章似珠貫。衣錦雖云美。麁絺以爲絆。一心淵俱淨。萬事冰將泮。兀兀復騰騰。人生作好漢。</text>
<title>春興次明律 二首</title>,<text>杏臉暈紅柳眼黃。動人春興已悠揚。跳丸歲月童心在。欹枕雲烟午睡長。吟弄可能程伯子。癲狂非病米元章。何時復入蓬壺去。滿揷琪花倚衆香。牕外日晅野馬颺。澤中雷動蟄龍驤。願豊四海心常苦。回泰三陽道始長。白馬以來殷禮樂。靑邱親見舜衣裳。傳家文種今猶在。媚學諸郞早起翔。</text>
<title>挽安進士 秀重</title>,<text>記昔萍逢泮水東。亭亭玉樹出羣叢。蹉跎羽獵長卿賦。辛苦薤塩博士宮。暫別燕鴻天敻邈。相思雲樹月玲瓏。驚心一陣悲風響。夜入寒山咽古桐。</text>
<title>元朝</title>,<text>蓬矢重逢巳。蓂暉又是寅。孱軀無挾乙。世味備嘗辛。萬事做由己。一初意更申。昇平同婦子。呼醉樂昌辰。</text>
<title>挹鶴軒恠石。次李博如 彙溥 韻。</title>,<text>挹鶴軒中草一莖。孤根幸托隕星精。講磨往蹟渠應識。袍笏遙瞻我亦榮。甲乙奇章登品第。丙丁高義紀皇明。烟消溜滴巖姿出。疑是飛來紫翠庭。</text>
<title>元夕次晦翁韻 二首</title>,<text>何處元宵好。幽居粥飯僧。對書迷眼目。省過耿心燈。雅意琴徽靜。冗眠酒力憑。虛牕來桂影。推枕蹶而興。何處元宵好。淸齋不寐人。閑愁頭有雪。孤坐席無塵。窮理還滋惑。課詩未必神。忽聞踏歌響。春色滿城闉。</text>
<title>李司猛 庭憲 涕淚帖。次江左權公 萬 韻。五首</title>,<text>訪古龜城薄晩歸。行人底事淚霑衣。精忠墨蹟今猶在。氣作寃虹萬丈飛。奮釰當年海上飛。蠻酋直欲馘而歸。孤忠一死心先定。貫肘鏖塲血濺衣。沒雲臺下浪淘餘。泉谷祠前夕照虛。往蹟休云幽顯異。口碑南國誦遺書。摩挲一紙矢招詞。滴盡羣英感涕滋。矧我先人新手澤。公私悲愴淚交垂。鴻筆古今序復吟。不朽奚啻勒之金。金猶可鑠石猶泐。孰與銘傳萬古心。</text>
<title>次金學士 禹銖 壽親韻 二首</title>,<text>夫養親而能壽親爲難。壽親而能綏諸福爲尤難。况諸福之中。能回巹者。世所罕有也。金學士乃錫甫。旣老白首。善養親。二親朱顔而緋玉。虎齒而戴勝。過回巹愈益康寧。吉祥善事爛其盈門。何其盛哉。世之禱壽者必稱仙。而仙而不福。雖如壺公麻姑屢見滄海之揚塵。奚羡乎哉。獨淮南子擧家作仙。是謂之福仙。今公其淮南之流歟。學士歌壽親一曲。遠近能言之士皆和之。獻也非能言者。安足以續貂。敢因其韻獻巹頌云。有瓠仙圃種千年。一顆剖成兩巹連。金母斟來瓊露液。木公酬去玉壺天。重開海上同牢席。再結人間係線緣。爲問如何能嚮用。德躔麗處壽星躔。拍手新昏未一年。諸郞繞膝于䰄連。三春日永承歡地。七紀星回福善天。緋玉儘知誠孝致。紫琳元是夙生緣。金丹鼎裏龜蛇結。料得臨爐太乙躔。</text>
<title>次槐壇韻</title>,<text>錦城之鴨樹枯死百年。柯葉復榮。後幾年拱北軒古槐陳根再抽。人咸嘆異之。以爲是貞忠之所感也。遠近能言之士。記蹟以張之。然觀樹亦有術。若以其榮悴爲生死。則實未知是樹之爲靈也。是樹也根不屈之正氣。挺難拔之勁操。霜雪不能凋。風霆不能摧。昂然特立。歷千古而長靑。彼所謂死而生者。特見其柯葉耳。次金學士乃錫韻。以寓景仰之忱云。鴨樹根連槐樹亭。枯榮消息暗通靈。忠肝血碧同心事。畏壘蕉黃共廟庭。正氣常存昭日月。餘光迴薄閱霜星。芬芳不待彙柯葉。側出高標萬劫靑。</text>
<title>和李謹休 晩愨 韻 三首</title>,<text>講磨休云一字師。瑾瑜元自匿瑕疵。玄翁翰轍覃思慮。歐老章成必竄移。擩嚌要知無味味。舂容不似有爲爲。雖然殘剩都刪去。淸艶其如寂寞枝。頌君如橘是賢師。佩潔含芳絶少疵。頑石未妨成玉。素絲何幸附藍移。螢乾蠧死如吾老。麟角牛毛獨爾爲。展讀風簷增警惕。餘生敢忘愛親枝。一閧立平一卷師。當今儒術孰醇疵。幾多向上躋攀去。太半臼中走作移。先正傳心循軌則。侍郞遺矩驗猷爲。覃思自有誠明學。餘事文章亦騈枝。</text>
<title>次柳下族兄紫極宮韻</title>,<text>岐陽挺孤梧。渭川多苦竹。飢鳳尋幽棲。練實不盈掬。咸韶久不作。翩翩憐爾獨。鷦鷯亦一蟲。依彼蚊睫宿。蝙鷰爭朝夕。各以明暗卜。智愚渾冥升。得喪皆迷復。萬化無端緖。誰射窶藪覆。至人姿天遊。欹枕睡正熟。</text>
<title>讀朱書</title>,<text>禮樂東來五百年。紫陽一綫此中傳。和風寶瑟遲遲唱。明月荷珠灑灑圓。義理無窮元在裡。高堅莫測忽瞻前。鯫生曠世偏多感。黃蔡當時未及肩。</text>
<title>挽徐穉玉 珖輔○二首</title>,<text>精金爲質鐵爲膓。點出薰爐百鍊剛。詩禮傳心涵老後。圖書指掌法溪堂。鵬摶北海風雲弱。鷁退南湖歲月忙。覊角從遊今白髮。那堪隣笛聽山陽。九秋分手隱侯詩。惆悵前頭未易期。小少蓬麻常俯就。後先粃礫幸肩隨。湖天幾度寄書鴈。風壁頻看愛畵獅。斜月西沈星歷落。夢中何以慰相思。</text>
<title>齋居伏次山寮韻</title>,<text>山溪猶外耳。自有內山溪。神守深淵靜。氣騰太嶽低。叫牕猿不應。嚥月鶴同棲。琴一書丌一。閑中我自攜。</text>
<title>睡覺</title>,<text>緊閉山扉獨掩身。丹爐宿火撥如新。三元向晦都歸極。一氣充軀自作春。天遣大星無月夜。臯鳴一鶴不雞晨。閑眠乍覺推欹枕。旭日煕煕已到裀。</text>
<title>兒輩追設華觴。次靜能韻。二首</title>,<text>孤露餘生。倐已週甲。長筵壽觥。徒增匪莪之感。而族君靜能嘏之以詩。尤令人不敢當。顧今六十無聞。依舊阿蒙。雖復千二百歲。猶謂之殀。餘年未知幾何。而賴天之靈。得以收拾桑楡則是亦一初也。敢不惕厲。用其韻賦二律。遍呈諸賢。以求䂓箴云。此日何心坐此筵。閼逢玄黓隔晨然。弓箕有忝傳家學。鼎汞無成識字仙。多病靑陽煦常蟄。弊精玄草靜非專。蘧公六十猶云化。荏苒阿蒙過是年。繽紛顚雪席長筵。回首蓬桑意惘然。好學顔淵終是壽。偸生彭老豈爲仙。矩繩每患流循失。塡補猶希講習專。六十無聞今已矣。收楡能幾假吾年。</text>
<title>秋水</title>,<text>秋水盈潭混混流。靑楓紅葉滿長洲。看棋日月長柯爛。垂釣烟雲片帆浮。光現驪龍淵底窟。丹凝皓鶴雪邊頭。淸琴一曲陽春動。響徹瑤峯十二樓。</text>
<title>送林龍卿 應洙 歸靑山</title>,<text>林友龍卿千里歷訪。所謂白頭新知。傾盖如故。解攜之際。不禁黯然。平生不能作贈人詩。而靈芝一餞。後會未易。非詩無以寫難喩之懷。敬次朱先生送林擇之二章。奉贈歸御。珍重西湖老。英聲夙所聞。同衰交已晩。傾盖意良勤。解事人關雨。知心鳥喚羣。驪駒君莫唱。摻手悵難分。平生隱侯什。今日季章知。病鶴斜陽唳。征鴻曉月悲。愛潭君若就。分華我非私。努力崇明德。相逢更有期。</text>
<title>次靜能壽席韻</title>,<text>此日人家在在迴。晬盤絶尠壽親杯。琳房昔聞朱顔老。彩服今看白髮孩。四海蓬桑猶壯志。百年喬梓各成材。養形爲學須加勉。功到盡時應便來。</text>
<title>挽權參判 載大○三首</title>,<text>義理沈沈欲晦天。公家端的獨心傳。八旬瘴海經年返。星斗芒寒萬古懸。正考當年眷注新。至今恩霈老儒臣。庚申未盡攀髯淚。騎尾九天陪聖神。夷險平生履歷多。哀榮當世物論何。晶山特地岧嶤起。撐柱東南萬丈加。</text>
<title>挽黃致明 基南</title>,<text>斷絃凄絶不成音。流水當年許聽琴。樂善咸推潘叔度。通經堪擬馬端臨。蘭言剪燭同筵夜。筍牘便風結轖心。樑月蕭蕭如覿面。夢迷何處更相尋。</text>
<title>賀族叔 必復 壽席韻</title>,<text>星洞招搖極宿懸。逌來壽域吉祥連。文章雪竹聯芳集。德學琶山兩世傳。荊樹花開春播馥。藍田日暖玉生烟。篠驂同隊頭成雪。笑酌霞觴祝暮年。</text>
<title>挽李丈 秉殷○二首</title>,<text>憶曾亡伯袂相連。兄逝餘哀涕復泫。詩禮中山家緖業。簪纓南國族蟬聯。忍飢繩瓮貧非病。無累心神養得專。浮世昇沈那足說。送公歸見古人賢。厚厚穹穹不可摶。斯翁埋沒太無端。弘璧未登西序寶。幽芳誰識北山蘭。文塚如今身幷殉。詩瓢從古命多寒。綿綿神理無終泯。翠箘靈芝棲魄還。</text>
<title>挽金參議 重夏</title>,<text>梧山寥廓鳳山。鳳逝餘輝在翠微。金閨玉署明時彦。鐵壁銀城雅望推。筠心自有平生守。菱角何曾與世移。常理夜朝元若此。空將挽語送靈輀。</text>
<title>挽李參判 同淳</title>,<text>敦樸旣彫古道磷。大圭弘璧獨全眞。八座崇班兼卲德。三朝遺耉逮明辰。纘祖林樊身斂晦。敎兒嶺海脚留春。平生耿結觚稜戀。歸去騎箕繞紫宸。</text>
<title>庚申四月丙戌日卯時抱孫。拈晦翁尤溪舘韻以志喜。</title>,<text>曉色天門動。霏霏日御來。龍駒出靑海。羊酒滿金杯。麟角挺奇骨。汞鉛養聖胎。雲君忽成彩。紫氣繞中台。異夢記疇昔。祥光滿室間。謝庭抽寶樹。寇耳合瑤環。料是天麟降。須看霧豹斑。我家三百禩。今日好循還。</text>
<title>輓詞[李漢膺]</title>,<text>天資已邁倫。擩染又殊人。惟玆慥慥業。本立自肫肫。博洽知無畔。酬資不獨珍。顧惟愚且老。來往尊堂親。自失依庇後。與之相磨磷。有疑每輒竚。有得更相伸。至此耄荒極。百年有所遵。云胡奄棄去。兀立涕潾潾。</text>
<title>輓詞[柳衡鎭]</title>,<text>好箇門庭好箇人。於今猶慕古人眞。牙籤上下皆吾腹。宇宙中間此一身。炳燭邇年何瘦苦。蓋棺今日已烟塵。芍山秋氣空寥落。獨立斜陽淚滿巾。</text>
<title>輓詞[金騏獻]</title>,<text>少日花山始識荊。慙吾駑劣忝同庚。芙蓉出水秋埃淨。藍玉生烟海日明。並世英雄俱袖手。前身奎曲降餘精。秪緣公道先生死。匹馬空還白玉京。</text>
<title>輓詞[權載銓]</title>,<text>眞箇賢才好箇人。聰明特達是精神。此翁門路徵何處。夷惠中間頓得身。世變認非干己事。園林好在自家身。三管巨筆承先緖。天餉優閒不是貧。淸修儕友無雙士。潔行林泉第一人。可惜五車書滿腹。萬山深處鹿爲隣。兄是弱冠我結髮。今年六十一襟期。回看舊社餘空壘。老泣淫淫至死悲。</text>
<title>輓詞[三從弟命奎]</title>,<text>戊冬哭海隱。壬春哭果齋。斯文日以倀。一脈誰掛牌。消息虹橋斷。耿耿空在懷。有美我公質。燁然特謝羣。英果薑桂辣。醇熟霧豹文。同堂猥並峙。伯仲師友兼。志士勵晩節。吾道挹遜謙。所以退一步。且將文字淹。傍搜韓柳範。上溯堯舜心。歲暮靈芝感。白髮共盈簪。貫穿箋註密。博約道義崟。時以對床話。天花落紛紛。白室塵機絶。靑氈活計氳。永堅歲寒契。竆閻振頹運。補過希前修。著書聽來韻。聊以究竟法。慥慥工夫尖。三折識良醫。百鍊見貞鐮。此樂何草草。今年大化移。耆碩風流散。囊箱素計戱。不盡龍蛇厄。天地甚無情。空携雲夢富。容易隔九京。有肩誰與倂。有口誰與評。所慰不朽業。遺光獨晶晶。巋然後死慟。蹩躄守空堂。縱有前期在。衰淚與溪長。素車違永送。天風吹大荒。</text>
<title>輓詞[族侄鎭]</title>,<text>今世如公知有幾。吾門公去更無公。早承庭訓添花錦。晩謝塵韁炳燭工。地上神仙看自夥。人間壽福未全同。遺編滿架成陳迹。倀倀冥途孰牖蒙。</text>
<title>輓詞[金禹銖]</title>,<text>左海論才日索然。向君吾欲斷牙絃。簪纓十世猶遺璧。几閣六旬獨點篇。老去文章高白雪。閑居詩禮襲靑氈。杜陵樽酒何時細。倀立人間涕泗漣。</text>
<title>輓詞[柳宅欽]</title>,<text>痛哭無人守素廬。淸商八月月生初。竆途白髮時無奈。奕世靑氈物有餘。善問如鍾隨手叩。繙搜滿軸洗頭梳。先秦以上文猶在。閒漢箇中趣自如。外若莊嚴內若拙。靜非苦淡寂非虛。癯容想得丹山鶴。淸福看來墨浦魚。賢父貽燕傳鉢錫。肖兒峙鵠重璵璠。萬千蓬島閒來往。六十雲林任卷舒。玄草復傳楊子筆。靑衫纔繡老萊裾。汪洋陸海潘江耳。搖落郊寒島瘦於。只愧百鞭逐駘馬。且看萬里駕蟾蜍。渭陽厚誼多銘珮。江左令名誦得輿。釰氣也應射斗枋。玉樓其奈促雲車。人間埋沒弟兄義。丌上空留賢聖書。惜別春朝今寂歷。狂歌日暮舊慵踈。天倫更續泉臺約。留與無竆樂只且。</text>
<title>輓詞[李文稷]</title>,<text>東溟天地巨。太白衆岳尊。犖犖六十年。奇遇諒斯存。文章發魁偉。光氣齊崐崘。况復家聲大。圖書炳若暾。咫尺視萬里。會看努力拚。憶昔叨拜日。使我胷膈凉。間世英偉氣。磊落揚淸光。一疾竟難醫。歸魂遽云忙。萬事浮雲失。千年悲恨長。撫念百載心。惻惻何能忘。</text>
