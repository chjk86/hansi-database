<title>曉月起坐 辛卯</title>,<text>景陽鐘度九門深。簾額凉驚曉夢沉。明月滿庭風露重。今年秋色去年心。</text>
<title>記夢</title>,<text>五雲樓閣繞香烟。駕鶴歸來立頎然。十二緗簾人不見。月明秋水夜凉天。</text>
<title>次廣陵魚進士 命羲 見示韻</title>,<text>蟬邊秋夢鴈邊愁。紅樹靑山舊別樓。四海襟期千里合。二京詞賦十年遊。來時匹馬衡門逕。去日雙帆渭水流。惆悵相思不相見。暮雲西北易回頭。</text>
<title>秋堂書懷</title>,<text>空齋搖落和離騷。潘岳深秋歎二毛。京洛山川蟬夢薄。關河風雨鴈聲高。懷書旅食將何補。修刺求名亦謾勞。遠憶吳鄕蓴菜美。遊塵起拂滿單袍。</text>
<title>秋蟲</title>,<text>自然物性賦淸秋。鳴出天機冷九州。本不爲人寧爲我。竟無知樂豈知愁。蕪平烟合經霖砌。月落燈孤欲曙樓。喞喞一生嗟底事。只應頭白斷腸休。</text>
<title>秋夜雨中</title>,<text>閒吟舊句坐長宵。數點螢流伴寂寥。自入秋來眠不得。雨荷風竹共騷蕭。</text>
<title>題畫</title>,<text>蒹葭楊柳滿江秋。江上靑山似汝州。目送東南孤鴈去。蒼茫人立夕陽樓。</text>
<title>題柳戚 霐 家藏陳居中陰山大獵圖後。有李星湖 瀷，李惠寰 用休，曾王考豹菴先生題跋。</title>,<text>陳居中是宋朝臣。嘉泰今將七百春。剛道丹靑有偏藝。㝡能蕃馬與蕃人。遠磧回磴匝磵泉。陰山一片隴頭連。黃楡白檟蕭蕭葉。生色單于打獵天。雪花飄白壓秋雲。天末盤鵰杳不分。閼氏山頭旗似火。也應無數出前軍。邊山兒女如花貌。金帶麒麟繡轆轤。宛馬驕來新苜蓿。不容調矢上琅弧。鸞鈴金勒玉連環。飛逐封狐錦尾斑。四靶角弓雙畫戟。呼聲遙碎賀蘭山。琱弧彎月急弦開。雄豕橫牙滚草來。莫使前軍輕射殺。賢王錦臂紫金鎚。風旌繡掣馬連錢。數隊馳歸古樹前。忽聞流星金箭響。一時驚眼送天邊。燕犀寶甲雪花毬。一騎金鞍立上頭。無限關山秋色至。閒吹玉笛按凉州。莫將古畫論眞贋。有孰傍觀下筆時。浣墨壞縑蒼黑裏。未論眞贋趣先奇。寒風颯颯滿堂吹。縑色蒼然古又奇。未必東方無絶寶。星湖短句惠寰詩。</text>
<title>同松石金學士 學性，金寅齋 益文 拈韻。</title>,<text>瀅然如水對氷壺。鄙吝消磨市氣無。一日談懷春共暖。三秋懸夢月同孤。只緣南海撑腸米。竟失東山落帽圖。咫尺仙區違並賞。我心爭得不縈紆。</text>
<title>雨中陪石厓趙公 萬永 度支點漕之行。乘流拈韻。李黃庭 台升，趙秋齋 秀三 偕焉。</title>,<text>水國新凉白紵歌。隔溪紅女採菱多。仙人樓落中流影。賈客船廻萬里波。度石寒雲隨野散。撲簾纖雨斂江過。長干向晩䲶鴦起。風急舟輕奈爾何。</text>
<title>中秋看月</title>,<text>何人無此月。今夜有高樓。湧出千頃海。飛臨萬國秋。星辰英彩讓。天地灝精收。和露三更立。渾身桂馥流。</text>
<title>懷遠</title>,<text>迥散天涯夢。虛登鎭日樓。遊絲搖斷恨。芳草渺連愁。鳥去山空處。帆低水盡頭。蒼葭橫白露。昨夜又新秋。</text>
<title>題內從兄鄭白橋 匡魯 幽居</title>,<text>紅樹思陵道。靑山鄭氏村。衣冠傳老艾。耕讀長兒孫。短碣封苔字。荒扉枕水根。先王調仕詔。早晩有廷論。從是海豐君祀孫。而曾承調仕之敎。</text>
<title>步李菡洲 廷玉 韻。寄李斗荷 亨來。</title>,<text>悲歌天地一搔頭。王粲高樓宋玉秋。絃裏峨洋知己感。笛中楊柳故園愁。音書楚峽蕭蕭鴈。身世巴江汎汎鷗。人世自多離別淚。何時同去醉鄕遊。</text>
<title>蘇秦妻</title>,<text>恭處不奇傲處奇。蘇妻心事世無知。從來腰下諸侯印。只在機頭一激時。</text>
<title>臨鏡自贈</title>,<text>禪家瘦骨道家眉。野服山冠各自奇。粧點烟雲皆入畫。營裁錦繡總成詩。一生樂善知無厭。二字操心幸不欺。惟有人間難赦罪。疎於飮酒拙於棋。</text>
<title>老溪赴石厓趙公，雲石趙公 寅永 雅集。同希谷李公 止淵，海谷李公 紀淵，彝齋權公 敦仁，石見李丈 復鉉，李黃庭，李怡雲 在絅 拈韻。</title>,<text>小隊琱鞍入老溪。飯香芹菜煑靑泥。好風時過樹陰合。幽鳥一聲山日低。白傅詩函廬峀裏。裵公花榼午橋西。韜鈐簿牒多閒暇。野客相携樂意齊。</text>
<title>平蕪 壬辰</title>,<text>平蕪如錦綠紋波。燕子蜻蜓得得過。却恨斜陽分厚薄。一僧歸處着偏多。</text>
<title>悼亡</title>,<text>秋原送子淚沾衣。冷翣凄旌白雨飛。飯稻湖田新契闊。十年未就死還歸。闌珊環珮渺難聞。人去南天不見雲。他日鵑啼花落處。一生遺恨半緣君。落木空山夜有霜。淡鴉殘月轉荒凉。寒衣尙着君裁剪。欲說君寒更斷腸。</text>
<title>閏月對菊</title>,<text>秋香續續上闌干。無酒金錢買辟寒。今歲重陽兼有閏。一黃花作兩年看。</text>
<title>村娘</title>,<text>村娘不慣客。見客走如牛。縱向籬遮面。寧無背後羞。</text>
<title>古墓</title>,<text>松雨杉風薄暮吹。英雄涕淚古今垂。石人對立如相語。山鵲來啼獨自悲。爭伯爭王徒已矣。營田營室竟何爲。北邙半是朱門路。今日朱門尙不知。</text>
<title>新昌縣樓月夜 癸巳</title>,<text>月白朱欄感昔遊。鴻飛的的盡高秋。風傳皷角旋沉院。寒動星河欲墮樓。一樹梅花京國夢。數䕺芳芷沅湘愁。山川搖落重回首。剛恨年華暗裏流。</text>
<title>寓情</title>,<text>金蓮繡幕月如霜。寶鴨燒檀幾縷香。莫向花間吹玉笛。恐驚七十二䲶鴦。</text>
<title>隨希谷李尙書入燕</title>,<text>弱歲期遐擧。中原騁遠遊。出門多白日。騎馬又淸秋。逸翮棲無定。孤雲去不留。沙堤故園路。那忍更回頭。</text>
<title>坡州道中</title>,<text>郡角將風落日聞。前旌一一趁鴉羣。高陽酒熟多靑眼。汾水秋晴想白雲。觀樂正思吳季子。請纓無愧漢終軍。旅燈欲作還鄕夢。古驛東南路幾分。</text>
<title>臨湍</title>,<text>錦石淸江玉帶圍。城樓影倒鏡中依。烟消客馬平郊去。秋冷商船古峽歸。酒戶漁簑宜細雨。荻花鳧鳥共斜暉。今行早負看楓約。梅笛廻時雪滿衣。</text>
<title>金陵道中</title>,<text>金陵秋色鬢雲前。海畔離愁正黯然。絶塞山靑人似夢。長堤雨白柳如烟。行同袁虎參軍日。齒過王融內省年。萬里不孤書劒志。木棉花發向西川。</text>
<title>曉發瑞興</title>,<text>積霧迷茫九點齊。行人只信馬頭西。凄凄暗數鷄晨唱。啞啞猶聞烏夜啼。驛樹似蓬亭遠近。野田如水岸高低。靑熒一粟疑漁火。還是殘星倒在溪。</text>
<title>過鳳山</title>,<text>沅蘭湘菊怨離多。從古長征可奈何。上國回頭蟬夢薄。中宵側耳鴈聲過。金釵醉送燕支月。玉勒秋生碣石歌。鏡裏將看潘鬢改。年華强半付流波。</text>
<title>平壤長林</title>,<text>濃翠繁陰十里遲。江光不耐出林知。少憐風緖藏鴉葉。老慣人情繫馬枝。細雨籠歸全面景。斜暉帶作一家奇。隋堤汴岸俱如夢。惟有垂楊似昔時。</text>
<title>箕城</title>,<text>地似錢塘號鴨東。東明王事碧天空。烟花樓閣移圖上。錦繡湖山入鏡中。仙侶蘭舟歌雪白。美人羅幕舞霞紅。珠絃玉管繁相送。來日邊門有斷鴻。</text>
<title>練光亭。次三淵金先生韻。</title>,<text>爽疑蓬島會。高得廣寒遊。閭井千年國。笙歌八月樓。沙能添野濶。城欲幷江流。腸斷橫塘女。採蓮秋夜舟。</text>
<title>謹次副价朴公 晦壽 韻</title>,<text>關城搖落鴈悠悠。王粲高樓宋玉秋。簾捲風沙來朔氣。笛吹楊柳送鄕愁。遼陽北望三千里。天府西來第一州。醉別情人紅袖濕。畫船疎雨下蘋洲。</text>
<title>龍灣臨渡</title>,<text>三韓使者鴈聲秋。腸斷淸江水盡頭。翠帳入雲金管咽。紅裙駐馬玉杯流。帆移故國難移恨。亭壓長城未壓愁。㝡是垂楊無意緖。征人送後夕暉留。</text>
<title>鳳凰城</title>,<text>管轂東寧路四平。鳳凰騰翥與天爭。關河水草全邊出。烟火旗亭特地生。漢代秋風連渤海。秦時明月近長城。戍樓老將旄頭看。永夜悲歌和角聲。</text>
<title>發乾者浦</title>,<text>未到燕南氣已豪。悲歌一醉撫吳刀。稻粱夜雨征鴻急。苜蓿秋霜戰馬高。綰髻女簪花帶葉。薙頭兒戴錦添毛。鄕音轉與華音慣。自覺行塵萬里勞。</text>
<title>黃家庄</title>,<text>柳暗楓丹傍短墻。朝暾散屋出牛羊。野花一朶嬋娟鬢。不負風流黃四娘。</text>
<title>分水嶺</title>,<text>霜楡風檟滿邊秋。戌削靑峰朔氣幽。爲報行人休上嶺。只分流水不分愁。</text>
<title>甛水河</title>,<text>舊城門畔石稜坡。甃壁紋墻潤屋多。佛地三生猶苦海。人間那得有甛河。</text>
<title>靑石嶺</title>,<text>白雲凄斷孝宗歌。東使傷心此地過。三石菴前採花女。五峰祠下燒香多。</text>
<title>太子河</title>,<text>秦兵日至計無何。七尺男兒一勺波。那不當時東蹈海。仲連豪快較君多。</text>
<title>遼陽</title>,<text>東征天子北風前。從古興亡曠漠然。千里關山秋入笛。一城樓閣夕沉烟。空閨刀尺驚鶯夢。異世人民化鶴年。百戰熊袁多舊蹟。西門橋下咽寒川。</text>
<title>周流河</title>,<text>潢河水傍戰塲流。白日悲風欲變秋。天際迷漫歸渤海。雲中搖落下幽州。蘆花赤浪飛鴻咽。楡葉靑淮牧馬啾。爲是皇朝遺恨在。濤聲如皷打橫舟。</text>
<title>廣寧道中</title>,<text>客有出門者。征途日以長。衣霑碣石雨。馬踏幽州霜。古蹟求沙際。鄕愁寄鬢傍。蒼蒼禹劃野。欲往南北忘。</text>
<title>桃花洞</title>,<text>層梯曲棧躡來豪。寶笈蓮經晤釋曹。落日不堪窮望遠。異鄕何事更登高。風凄碧竇承金液。霞鎖丹亭映赭袍。莫道桃花春更好。楓林鋪錦勝繁桃。</text>
<title>連山道中</title>,<text>天凉人自健。雲潔句還佳。平楚多依戀。寒流亦遠懷。行裝孤劒伴。旅食斷鴻偕。吊古如窮海。茫茫欲溯涯。</text>
<title>姜女廟</title>,<text>荒祠履跡望如新。郞不還時草不春。恨極渾忘身是石。年深直到海成塵。珠花點淚藍風洗。螺黛殘粧野月嚬。腸斷鄕關歸恐晩。儂家亦有似君人。</text>
<title>山海關吊古</title>,<text>自築長城自壞城。空將大地送輕輕。時危鐵海功難濟。運去蕭墻禍反生。保國全軀嗟失策。虧忠缺孝愧傳名。粉廊斷處三更月。獨有東人泣說明。</text>
<title>永平府懷古</title>,<text>漢將防秋鬢色移。無封百戰涕堪垂。麟雖未畫功猶在。虎亦傳名數不奇。苜蓿寒風悲皷角。臙脂落日夢旌旗。西京甲第靑烟歇。塞上山川獨舊時。</text>
<title>薊州</title>,<text>漁陽地屬古邊州。隴上靑山朔氣收。鴻鴈寒霜秦戍怨。枇杷明月漢宮愁。將軍石面苔空碧。皇帝橋頭水不流。塞草羊歸旄節落。蘇卿曾耐鬢前秋。</text>
<title>通州道中</title>,<text>意想飄搖入越中。碧山無數水連空。忽然竟是三韓客。鴻沒南雲馬北風。南士淸儀燭下逢。筆端山水話吳淞。將船直欲隨君去。秋泊楓橋聽夜鐘。一舶香茶百萬資。逐風隨水足生涯。知君應是浮梁客。明月江州怨別離。波斯身入化珍奇。珠翠香風十里吹。聞說元宵燈火市。滿城明月白琉璃。運河秋水夜來肥。渡口人行木葉飛。城上高樓城下屋。白浮圖出暮雲歸。紅板江橋雨點疎。綠楊葉盡白葦初。沙頭齊出人如月。運米船橫百里餘。風烟三輔列黃圖。御路靑繩白石鋪。水貨山珍連市戶。馬蹄車轂達皇都。</text>
<title>皇城</title>,<text>明河天畔玉京開。往事紅羅話劫灰。丞相將軍花下宅。王孫帝子畫中臺。千街銀燭宵看月。九陌鈿車晝聞雷。繁華城郭都如舊。薙髮神人自北來。</text>
<title>煤山</title>,<text>太液池東月影澄。煤山樓閣繡層層。春風吹入冬靑樹。寒食無人上六陵。</text>
<title>迎駕</title>,<text>夾路丹楓映眼明。宮人汛掃石塵淸。烏紗犀帶三韓使。齊立橋頭候駕行。紅纓滿帽錦裘輕。玉葉親王幷轡行。黃勒金鞭天子過。肅然風裏馬蹄聲。</text>
<title>文山祠</title>,<text>文山快活作豪男。就義成仁一死甘。無限燕樓花落夜。杜鵑啼血夢江南。</text>
<title>金臺</title>,<text>千年俠骨總成灰。歌筑山河落日哀。白塔寺前沽酒去。黃金臺下送秋回。</text>
<title>發燕京</title>,<text>疎柳都門暗恨生。四旬强半住燕京。樓臺忽失繁華夢。城市俱含送別情。滿袖尋常歌筑淚。出門依舊馬車聲。前程杳似初長夜。直到灣江始五更。</text>
<title>出關</title>,<text>長路休傷鏡裏顔。喜隨紫氣出重關。行人歲月三桑下。歸鴈乾坤一指間。落葉河城秋已盡。殘燈茅店夢先還。浮靑點翠鞭頭在。擬把巫閭作故山。花黃柳白逞衰顔。馬踏秋城第一關。滄海寒風帆遠近。燕齊落照樹中間。維持病骨行程穩。憑仗王靈竣事還。平陸粘天遼野大。十三山後更無山。</text>
<title>道中閒吟</title>,<text>物華已感菊頹盆。遽愛冬暉透袂溫。馬度寒氷流水啞。鴉歸落木遠山髡。答恩有路看長劒。應辟無功愧後轅。今夜月明孤店裏。不堪梅笛倚風飜。</text>
<title>十三山見月</title>,<text>泠泠仙珮響雲端。秋闢姮娥桂殿寬。萬里星河三島濶。五更風露九州寒。空明得氣流平野。突兀添神聚碧山。忽憶吳生指頭畫。浙江八月夜潮看。</text>
<title>過崧陽 甲午</title>,<text>興亡五百管啼禽。麥秀偏傷過客心。河嶽氣收龍已去。綺羅香歇蝶空尋。苔滋古塔丹銘缺。水咽荒橋碧血深。何處金輿遊幸地。年年芳草綠如今。</text>
<title>東明感舊</title>,<text>繁華事與暝烟收。麟馬迢迢不復遊。三百間樓猶舊月。一千年國盡空流。王孫道廢芳蕪合。神女臺荒杜宇愁。伯跡回頭無處問。西風漁笛下長洲。</text>
<title>成都客中。簡府伯游荷趙公 秉龜。</title>,<text>靑瑣詞臣珮玉符。春風繡轂駐仙都。樓中花月三洲象。窓外烟霞五嶽圖。上客傳歌搖彩扇。佳人解舞贈明珠。可憐楊柳橫塘路。一碧澄江似鏡湖。西樓朱紱儘淸緣。多是通明殿裏仙。七月錢塘荷桂地。三時巫峽雨雲天。蕭郞玉笛緗簾院。蒨女羅衫錦纜船。晩向銷魂橋上望。鸕鷀飛盡水如烟。</text>
<title>和洪石湖 在鳳</title>,<text>渚淸沙白鏡中過。欲別其如神女何。細雨開帆芳草遠。夕陽立馬碧山多。玉簫瀉恨將新月。紅錦題詩托晩波。腸斷吳娘相送意。滿船齊唱竹枝歌。</text>
<title>重簡府伯趙公</title>,<text>繡袂天章下絳霄。巴雲暖逐錦城遙。一樓明月三刀夢。百里春風五袴謠。金薤魚香飛白雪。松花酒熟漲紅潮。使君不跨山公馬。日喚蘭舟繫畫橋。</text>
<title>又簡一絶</title>,<text>綠暗橫塘水漫流。柳花飄蕩似經秋。楓山曉月思歸客。獨倚朱蒙百尺樓。</text>
<title>降仙樓雨中。與府伯趙公，洪石湖共賦。</title>,<text>山下淸江江上樓。江聲山氣檻前收。微風酒滴金盤露。細雨衣凉白紵秋。老鶴脩壇陰洞靜。亂蟬䕺樹古祠幽。未須元亮懷三逕。只合幼輿臥一邱。東望吳門罨畫間。藕花楊柳似鄕關。浮生歧路靑春杳。仙侶樓臺白日閒。金縷歌殘沉細水。玉簫聲徹繞空山。年來消受文園病。不醉臨邛未擬還。</text>
<title>別石湖之江東</title>,<text>之子東吳去。蟬鳴綠樹深。關河雙別淚。天地一知音。峽靜雲常住。江暝雨易沉。悠悠浮世客。交道計黃金。</text>
<title>春草</title>,<text>暖意如烟滿古原。天涯渺渺去年痕。東風綠入三生恨。細雨靑回六代魂。踏滑佳人遺繡珮。醉迷公子損金罇。芳心吐盡還應死。齊向斜暉報答恩。風來瘦削雨來肥。空苑年年綠打圍。蝴蝶東西隨地舞。鸕鷀高下盡天飛。纈搖細浪疑垂箔。濃疊輕羅可剪衣。自是王孫歸不得。銷魂何必怨芳菲。何處流連不可忘。踏靑時節蹴毬塲。西陵舊恨生朝雨。南浦新愁帶夕陽。楊柳橋欄調玉勒。杏花庭院隱紅粧。三春易盡情難斷。留得蟲絲弄日長。腓着陳荄暖復蘇。族繁門巷細縈紆。仁風已尙思將偃。蔓意雖滋豈有圖。野遠濃看遊氣沒。天低碧入片雲無。到來朱雀橋邊望。空使詩人感舊都。誰家拋却舊靑氈。濃淺均宜醞藉天。燕子斜風低翼過。蜂兒微暖抱鬚眠。閒愁遠繞歌聲外。樂意相關舞影前。遊女不知春早晩。柳陰深處送秋千。長堤遠望綠生波。偏得興亡意緖多。蒿里凄凉悲漢曲。蘭臯寂寞怨湘歌。斜陽舊苑牛羊下。暮雨空城燕雀過。別有明妃靑塚畔。斷腸環佩恨如何。</text>
<title>峽行雜絶 丙申</title>,<text>童童野田樹。我行樹隨移。到頭相逢處。含情默視之。澗鳥通身舌。調同而變音。西洋自鳴樂。初瑟後是琴。雙鳥墮黍枝。黍弱枝不擧。我迺偶見之。欲語鳥飛去。秋江徹底淸。可鑑不可唾。前山倒入影。濃活碧更大。高山高可尋。深江深可極。不比世人心。咫尺難可測。山翁夜推戶。四望立一回。生憎啄木鳥。錯認縣人來。賦納餘十斗。官家苦嫌遲。可憐中夜歎。君王那得知。老木無枝榦。縈蘿紅葉鮮。非君纏緜意。那得暫少年。雄馬見牝馬。且笑且嗅地。臭味雖相同。有何絶倒事。田家新嫁女。脉脉嬌多羞。低頭見阿婿。阿婿亦低頭。江濶開眼界。江淸照心曲。下流去不息。上流來相續。布帒何處僧。乞禾行不息。借人以資身。何如自種食。朝行靑山頭。暮行靑山曲。靑山人不見。禽聲相斷續。山鼠抱松子。齧咋乍有聲。一溜緣蒼壁。渠驚我亦驚。隱隱古寺鍾。但聞無覓處。悄隨江水流。暗逐山雲去。姸楓照江水。燦如萬花䕺。不知楓是影。魚來覓片紅。山禽說空法。喃喃作梵音。上乘貴虛寂。有時而不吟。圓窓松下屋。古路三叉通。淡碧厨烟散。初曦射茜紅。蕭索野田路。冥冥日色荒。田人指五里。五里十里强。漁者嘆無魚。恐君不解妙。魚性巧於君。呑餌不呑釣。結網麂眼疎。纚纚掛簷戶。山家計策長。朽索以防虎。山月似窺人。稍稍來有境。忽然度庭除。寫出蒼松影。</text>
<title>雨餘。同李菡洲上含春苑賞春。丁酉</title>,<text>春來憐雨又憐晴。雨好關門晴好行。命酌會須連日醉。唫詩共作去年聲。歸烟度柳天然淡。返照移花分外明。小蝶偏尋芳草徑。敎他應不喚愁生。</text>
<title>疊前韻簡菡洲</title>,<text>嬌雲弄日未全晴。樹裏人從鏡裏行。百疊樓臺珠翠影。千般禽鳥管絃聲。草痕似水連天漲。花氣如燈向夕明。歷亂遊絲牽遠想。渾隨望眼斷還生。園頭遐矚藉初晴。衣袂葱籠緩步行。千古魂消芳草色。一年春去鵓鳩聲。浮烟含樹龍池遠。落照沉山雉堞明。特地牽情歸不得。滄江有路似前生。</text>
<title>希谷李公六十一歲壽席韻</title>,<text>兒郞聞喜甲朝逢。重喜聯芳阮仲容。丹悃三朝雙鬢雪。蒼生一念五更鍾。東山自古須羣望。西社他年躡後蹤。萬里關河舊從事。頌公唯有壽齊松。公之子與姪。俱中蓮榜。唱名日。卽公甲朝也。</text>
<title>柳絮</title>,<text>飄蕩江南又一春。謝家輕雪是前身。漫天易致憑陵勢。撲地無非解脫因。故國東風隨野馬。長亭斜日趁行人。飛飛莫作顚狂舞。多恐園花盡效嚬。密鋪輕糝管年芳。銷斷年芳只夕陽。哺燕捎歸疑活物。蜜蜂粘去認眞香。水村山郭移時住。酒戶漁梁盡日忙。浮世已敎蓬似轉。憐君髮短却心長。來拂簾旌去拍樓。池塘風日作奇愁。應隨楡葉渾成雪。錯道蘆花忽變秋。千點舞遮吳苑逕。五更吹落汴河流。惜春誰似君偏苦。纔度淸明已白頭。一樣狂豪一樣斜。渾忘身是屬何花。佳人從古多傷別。蕩子元來不在家。特向堤邊搖遠水。忽登樓角掠殘霞。可憐舊苑藏鴉夢。化蝶歸來剩館娃。光陰亂擲已無多。一片天涯奈爾何。長望魂消隋帝曲。相思腸斷魏宮歌。遲廻戀樹如將返。柔軟依人忽復過。坐惜黃金鶯亦老。春風春雨弄空梭。</text>
<title>赴朴社臯 承輝 約遊北渚洞。路上口吟。</title>,<text>靈境依迷底處從。小東門外繞蒼峰。桃花日暖嬋娟面。楊柳風輕約綽容。過客不知身入畫。居人共老手栽松。依然半醉天台路。惆悵仙翁不可逢。</text>
<title>送族孫 薰 遊歙谷</title>,<text>靑門楊柳動驪歌。纔送春歸又爾何。四月行人穿貊國。一番梅雨渡松波。蔘花滿圃胡商出。麝跡緣山獵騎過。聞說名州魚蟹美。碧醪時復酌紅螺。</text>
<title>羽堂趙侍郞 秉鉉 以副价之燕。用前年贐余入燕韻。驛路奉贈。</title>,<text>飄颻絳節向秦城。氣槩三韓玉立淸。芳草似烟關雨暗。碧山如畫隴雲晴。樓空白雪詩人悵。臺沒黃金俠士情。莫上危譙回首望。故園楊柳笛中生。</text>
<title>與從氏貞隱 㳣，朴佳石 會臣。往陽平叔父任所。</title>,<text>平居寡相識。湖上去從鷗。麗日輕初服。春陰盪小舟。靑山藏古郭。綠樹沒芳洲。壚女能斟我。淸歌散遠愁。</text>
<title>宿縣舍</title>,<text>小館開平陸。羣峰攢一窓。柳陰濃覆縣。麥氣暗連江。殘角驚沙鳥。歸漁吠夜尨。有酒官俱薄。牢愁不肯降。</text>
<title>南學士 獻敎 追至。携酒聯船。乘流觀魚。</title>,<text>集賢仙客載蘭舟。一笛西風下杏洲。芳草遠連平野盡。春潮纔動碧山浮。依遲語燕隨檣繞。浩蕩眠鷗逐梗遊。晩泊橫塘楊柳渡。美人低唱隔江愁。</text>
<title>南學士與佳石。仍向京口。悵然有賦。</title>,<text>霄漢舟仍去。沙邊悵獨歸。回頭猶可望。開棹卽如飛。浦日黃沉樹。汀烟翠沒磯。預愁公館宿。挑燭少光輝。</text>
<title>奉送若山從叔出宰光陽</title>,<text>崇秩全家貴。華輪滿路光。如今憂杼柚。何以答君王。南國紅榴落。西湖白紵凉。閒溪一部錄。無忝古循良。家藏閒溪漫錄。卽雪峰文貞公所著。多有嘉言善行。從叔方帶去。</text>
<title>老溪流夏。赴石厓，雲石兩公避暑小集。共淵泉金公 履陽，希谷李公，小華李公 光文，李黃庭，李怡雲，姜陽齋 在應，任鏡湖 百淵 拈韻。</title>,<text>嶺雲潭雨貯空樽。谷鳥林蟬遞妙言。才子衣巾皆畫意。貴人頭髮亦秋痕。夢邊玉漏棲天闕。身外爐香憩佛門。佳事眞堪書贈後。蘭亭墨態幾分存。</text>
<title>拜奎章檢書之官。直中志感。</title>,<text>寶樹春長住。瓊樓日倍遲。圖書攀瑞氣。鍾磬閱淸時。榮忝燃藜筆。誠微補袞絲。吾王躬至化。先自二南詩。</text>
<title>暮秋。陪雲石諸公。往遊東嶽。謹次石厓公秋興詩韻分呈。</title>,<text>明時鐘鼎亦山林。論道優閒道氣森。神對木天爲主客。手拈花曆較晴陰。定知風月全眞樂。不是江湖有退心。忽憶緗簾秋竹院。數聲鴻外動淸砧。右呈雲石祥回東璧筆橫斜。就實高吟自斂華。北斗幾人瞻吏部。西溟近日返神槎。靈犀透照通秋水。竽籟衝飛壓亂笳。冀馬黔驢明啓事。五花判下摠成花。右呈希谷銅樓待漏捧宸暉。丹鳳詞臣坐翠微。氣宇當樽人鏡朗。風雲在麈玉花飛。簾開畫榭新知遍。笛落滄江舊夢違。鶴膝蜂腰宮體咏。綠苔龕裏報紅肥。右呈海谷精通造句似彈棋。力掃迷塵發大悲。藻綵臨民驚遠俗。丹心酬國補明時。白松扇面神全合。余曾見公書一絶於扇面。至今未忘。 靑翰舟邊望更遲。楊子江頭行柳綠。此公贈行詩也。 陽關折贈動離思。右呈彝齋陸家春水謝家山。咳雨嚬風澹宕間。曳履星辰朝帝座。上眉言語透禪關。秋雲紈扇銀毫脚。梅月金箋麝墨顔。五典笙簧經國字。漢京何獨擅枚班。右呈羽堂七尺頎蒼過杖頭。鍊唫鬚髮百根秋。吾家山水緣何重。南國烟花去後愁。萬里晴雲摩病鶴。一江明月夢寒鷗。騷垣俠氣公兼得。白帝靑楓想蜀州。右呈石見宿將騷壇獨擅功。晩來觀世玉壺中。千年鬢古金臺色。萬里身輕海嶽風。呼我仙人秋眼綠。發君巾篋夜窓紅。芝歌一望巴陵道。端似祗園畫裏翁。右屬芝園繡颭牙旗影轉迤。靑油傳命度南陂。宵紅蠟燭繙經葉。秋白金樽舞戟枝。妓竊篇章珠瑟按。人將富貴畫屛移。風流王謝多賓客。楊柳芙蓉共覆垂。右呈石厓</text>
<title>禁直月夜</title>,<text>蓬萊咫尺瑞雲流。宵靜仙居早見秋。甲帳淸風同漢殿。玉簫明月似秦樓。園林氣蔚長承渥。花鳥恩深不識愁。曾謂天門猶萬里。何緣身到鳳池頭。</text>
<title>直中守歲</title>,<text>坐守誠何意。靑綾耿不眠。明星垂戶內。殘漏滴燈前。畢竟消今夜。無端作舊年。吾詩頻送爾。於鬢劇堪憐。</text>
<title>奉送待制金公 洙根 出宰安東 戊戌</title>,<text>銀章貴亦懸銅綬。鳥道行應戀鳳池。不賜論經剸下邑。是公殫力答恩時。爲政以嚴寬更賢。剔奸鋤猾務平然。縱言防鼠先防竇。大體無敎別處穿。理弊如繩眞善諭。要之不可一朝爲。而今兩載成瓜限。蔀屋窮愁詎必知。驛樹凉蟬多別恨。蕎花秋雨路漫漫。他年秘閣編摩日。會向循良傳裏看。</text>
<title>省中偶吟</title>,<text>秋院澹生碧。山氣集回欄。淸澗繞墻流。鬚眉俯可看。草花綴小蟲。瑟瑟忍輕寒。據床鈔書久。起步妨躝跚。無與晤此契。對景貽余嘆。</text>
<title>次菡洲韻。寄示斗荷。</title>,<text>求道求名亦不遲。多君奇氣卷懷之。誰將海國悲歌意。去與金臺俠士知。橘柚天長消息斷。蒹葭秋冷性靈移。人間無限橫塘路。何事風波欲渡爲。來輒淸言解我頤。菊花斜影坐參差。蒼茫擧筆傳神處。冲漠看雲得句時。骨相自憐牛迹混。文章多恨鴆媒遲。批風抹月皆堪誦。不獨衡龍世德詞。右屬斗荷省梧摵摵夜寒生。牢落全輸畫角鳴。撫劒曾遊千里遠。讀書寧作一身榮。淸秋鴻鴈樓中夢。明月賓朋海內情。祿食經年無所補。鬢絲蕭灑趁班行。舊事抽弦不可更。卽今唯有賦歸情。荳花深院携燈課。柹葉荒田帶雨耕。焉得良如伯虎手。怡然寫取季鷹行。凉宵倚定闌干曲。罨畫秋山入眼明。右自屬</text>
<title>赴荷漪任學士 百經 山房拈韻</title>,<text>買屋南山熱想非。愛閒多病在公稀。長齋繡佛唐賢似。修禊蘭亭晉士歸。菊露含香熏寶笈。松雲潑墨染朝衣。風姿合倩龍眠畫。支笏天邊見鳥飛。</text>
<title>次柳寮問菴 本學 中秋院直咏月韻</title>,<text>月到今宵滿滿秋。桂香飄散一天愁。綺筵素彩金燈失。絳闕澄光玉露收。度苑沉沉花影起。穿街寂寂市聲休。傍人鬪眼論全體。大樣圓盤小樣甌。</text>
<title>院夕</title>,<text>夕風吹苑木。寒省伴香鑪。黃菊因人澹。靑山送鴈孤。檢書成脉望。量祿愧侏儒。秋夢多遼闊。前宵入鏡湖。</text>
<title>除夕 余於新年。年爲三十三。</title>,<text>深坐燒殘燭。凄然遠別情。新春添幾齒。閒數曉鍾聲。</text>
<title>初夏院直雜吟 己亥</title>,<text>初夏如年日。消磨畫省中。蝶情輸軟綠。鳥夢覺殘紅。樓靜偏宜暑。窓虛更會風。微官與孤鶴。祿食兩無功。我本志豪縱。東崗遺弊廬。上書干宰相。待詔詣公車。歲月孤吟裏。乾坤一嘯餘。行當振衣袂。抱甕灌園蔬。紅藥飜風艶。靑梅帶雨肥。半醒半酣睡。乍暖乍凉衣。倒地蟲絲直。團空蝶翅飛。纖微俱活景。欄角正堪依。官况敢言薄。淸閒臣受多。雜花前後譜。幽鳥短長歌。解帶松間坐。移樽竹裏過。那期野人態。禁籞更婆娑。芳和濃過酒。不飮亦能醺。林密應留雨。松高半化雲。風琴連澗奏。午皷隔花聞。獨直諒無妨。淸緣那可分。林鳩呼不已。梅雨滴淸朝。颯颯凉何至。微微翠遠消。歸雲三角峀。流水萬寧橋。內監閒如我。樓中竊學簫。風流難更作。孤咏一傷神。柳外隨雕輦。花前賞別春。燃藜探秘籍。濡翰記恩綸。如四檢書者。遭逢有幾人。李德懋，朴齊家，柳得恭，徐理修。皆正廟朝內閣檢書官也。芳靄濛濛罩。南山氣不高。晩鶯十分巧。風絮一生豪。睡與書曾約。閒猶病未逃。庭階應九品。草色似靑袍。數日豈多別。家書看復看。左嬌憐瘦弱。蕭僕奈慵殘。百事無長策。三年仰一官。短宵猶不寐。童子怪余嘆。</text>
<title>秋院滯直</title>,<text>靑綾無寐點更籌。琪樹西園澹澹秋。一院黃花疎把酒。萬家明月獨登樓。山川邈矣懷朋舊。霜露凄其作宦遊。卽事負心堪惆悵。有人蘆岸繫扁舟。扶頭烏帽整來頻。睡起東欄繞一巡。遞水烹茶香辨味。就窓移菊影傳神。雲如可贈誰高士。秋不爲悲定俗人。莫道吟肩偏瘦聳。南山亦自骨嶙峋。</text>
<title>端陽前日。直金吾。與趙秋齋共賦。庚子</title>,<text>直廬吾愛似吾廬。筆壘茶槍窈窕居。浮世知心憐子老。才人不死有其書。綠池雨密魚吹息。碧樹風凉燕語疎。招伴擬開蒲酒會。明朝端午倘拚裾。</text>
<title>與秋齋，菡洲韓冬郞 致堯 直中拈韻。</title>,<text>幽靜長廊燕雀音。身閒端似舊棲林。草薰暖欲連池暗。嶽氣凉成度閣陰。求士須從歌筑裏。逢仙何必海山深。天邊細月氷壺潔。便是吾人一片心。</text>
<title>與秋齋冬郞。燕巢亭餞春。辛丑</title>,<text>久厭蝸牛屋。初尋燕子巢。名言隨竹記。佳客倩花交。響谷驢通刺。喧林鳥解嘲。仙居諒如此。何用訪三茆。鶯聲關帝廟。草色李家山。郭外尋春出。橋邊聽水還。花連䕺石韻。松看老人閒。餘地休栽種。着吾屋數間。雲木蒼蒼合。芳蹊曲曲過。開門迎客到。滿地落花多。古洞松含籟。遙村麥起波。烹魚炊皛飯。誠款欲如何。</text>
<title>永平道中 壬寅</title>,<text>野日生殘驛。溪虹飮遠村。亂蟬收霽色。疎鴈落秋痕。店敗餘荒址。橋崩有斷根。歸樵擔相向。看我渡頭喧。雨昏無近樹。雲過識遙村。早穫秋成意。荒烟午秣痕。路愁縈岸脚。水欲抱沙根。漏日餘殘照。奔雷尙自喧。</text>
<title>金城道中</title>,<text>碧天漭遼濶。日夕秋風生。野水鷗邊靜。人家犢外明。異花多鐵峽。疎柳入金城。寒蝶無憀甚。雙雙送客程。</text>
<title>豐田道中</title>,<text>披雲登絶嶺。隨雨入豐田。幸遂飛揚志。非孤少壯年。野言多學稼。山夢摠遊仙。淸事從吾適。何須寄日邊。草花垂側岸。苽蔓覆平田。荒落䕺祠雨。蒼茫古木年。並盧慙號傑。御李擬登仙。欲識停騾處。須看沒鴈邊。峽居秋可樂。䆉稏滿畬田。戰哭知何日。樵歌自古年。衣冠淳似畫。鷄犬化成仙。夜績誰家火。穿籬映水邊。雨沒弓王石。秋連貊國田。封疆應有限。興廢漫無年。北馬行輸貨。南驢去訪仙。聖朝防禦重。烽火朔雲邊。</text>
<title>通溝道中</title>,<text>直欲崖無路。那知峽有舟。衣霑靑嶂雨。馬度白雲秋。店火連空出。村砧入夜愁。仙區明可到。塵事且相留。峽天看愈小。長谷乃通溝。紫菊村村暮。靑楓岸岸秋。俯流催暖酒。停馬待還舟。勝處多忙過。山行莫惜留。落葉埋寒井。幽花映短溝。行裝皆古畫。言語各淸秋。深峽無媒路。荒村待客舟。殘碑多沒字。拂蘚暫遲留。人居依絶巘。黍壠向平溝。背日楓身暖。含霜石骨秋。高岑同上塔。郭李共登舟。倘遂長生計。何妨峽裏留。</text>
<title>披襟亭</title>,<text>捨馬登臯散遠襟。小亭縹緲俯層陰。無風野渡橫孤舫。終日山官對碧林。錦石殘花疎雨滴。燒田荒稻早霜侵。紅欄直爲行人設。不獨携樽傲吏尋。</text>
<title>宿長安寺</title>,<text>脩凉風袂欲僊僊。夾道蒼松見匹天。客到羅王修福地。僧傳元使降香年。秋雲捧出蓮花岳。晴雨飛來玉屑泉。月上紺宮人語定。曉鐘淸絶不成眠。</text>
<title>面鏡臺</title>,<text>止水方塘喩鑑明。撑空磨壁事堪驚。蒼黃設色知天造。平正安臺是鬼成。萬佛觀心圓自照。百精逃影寂無聲。楓林映帶曚曨日。恰似菱花繡蘂生。</text>
<title>宿表訓寺</title>,<text>紺宮絳殿接瑤山。筧道鳴泉出竈間。桂子秋風壇鶴迥。玉簫明月洞龍閒。麗王金塔香烟積。海佛珠幢劫雨斑。石上精靈知我否。再來緣業不須慳。</text>
<title>神仙樓</title>,<text>渺渺鸞笙仙有樓。凉風八月桂花秋。至今丹壑雲常住。從古靑山水急流。客子彷徨如可遇。世尊寥寂謾生愁。休言蓬海無消息。自是人間去不求。</text>
<title>歇惺樓</title>,<text>全面金剛對歇惺。泠泠秋日不知冥。澄光大陸森生骨。灝氣先天積有形。神女旛幢遊碧海。仙官簪笏立雲屛。一時散作三千佛。稽首西方說法聽。</text>
<title>八潭</title>,<text>一曲黑龍海窟通。滿山雷雨吼蒼穹。千年睡起忘珠顆。却誤銜翻落照紅。右黑龍二曲澄流圓作池。琵琶腰腹不參差。低彈大拍聲隨變。石齒天然鴈柱移。右琵琶三曲懸泉雪箔如。四圍噴屑落空虛。霜天明月無人管。只有巒頭小佛廬。右噴雪四曲淵淵映日文。眞珠箇箇落紛紜。憑君拾取應千斛。須換靑樓美似雲。右眞珠六曲層潭如踏梯。籃輿咿軋路高低。㝡憐一種汍瀾水。淡碧殘霞冷氣凄。右碧霞七曲潭光黝且蒼。火龍盤屈色朱陽。憑誰旱歲呼渠起。頃刻甘霖遍八荒。右火龍八曲曼歌山有花。花開花落自晴沙。如來普渡多生了。拋擲空船潭日斜。右船潭</text>
<title>萬瀑洞</title>,<text>蒼茫鬼斧闢鴻濛。流峙胡爲積此中。百道奔來形不定。千層拔起氣無窮。仙凡俱寂空雷雨。猿鶴齊愁迥雪風。大字翩翩神欲化。蓬萊何處覓斯翁。壁上有楊蓬萊筆。</text>
<title>衆香城</title>,<text>妙手拈香斲作城。氷樓玉堞幾時成。淸霜每怪先秋落。素月長看不夜明。大抵峰形都是佛。因將梵語錫其名。水皛筆架玲瓏質。安得床頭寓我情。</text>
<title>隱仙臺</title>,<text>落日空臺不見仙。白雲紅樹鶴歸前。重溟秋濶三洲路。列峀寒開九郡天。泉度高松疑汞瀉。人從縈棧學猿懸。坐來更喜消頑霧。衡嶽晴光儘有緣。</text>
<title>楡店寺</title>,<text>諸佛如花結白楡。絳雲秋宿玉浮圖。樓臺錯落僧多少。林洞深冥路有無。黃葉何山眠老狗。狗指佛路。故仍名狗嶺云。 蒼苔古井噪寒烏。寺古無井。有烏啄地泉出。故遂名烏啄井。 琳宮月落鐘聲歇。卄載塵心窅喪吾。</text>
<title>神溪寺 是日中秋。高城倅鄭基默陪石厓趙公宴于禪樓。從兄麟蹄倅𣹡亦來赴會。</title>,<text>歷盡傾崖與亂溪。梵宮迢遰入雲齊。主賓湛樂仙留境。兄弟團圓佛借梯。滄海橫前初騁望。名山回首欲長棲。禪樓且醉中元月。明日靈湫路不迷。</text>
<title>九龍淵</title>,<text>晝日陰森慘碧峰。九天飛瀑吼蒼龍。奔來萬馬馳橫阪。落處千夫打巨鍾。深鉢停湫雲影黑。穹崖噴沫雪華濃。沉吟恐惹坡翁笑。搔首靑蓮不可蹤。</text>
<title>海山亭</title>,<text>突岸成臺俯縣基。一欄都聚海山奇。乾坤滿眼滄溟濶。仙佛無情歲月遲。別浦孤舟尋嶼渡。秋城殘角向江吹。古來登眺人何在。開落瑤花問玉龜。</text>
<title>觀月出</title>,<text>滄海東頭見月出。銀宮貝闕照人驚。常嫌兎桂終如礙。始識山河本自淸。魑魅蒼黃渾失意。魚龍騰躍亦知明。姮娥居處非難到。萬里虹橋駕大瀛。</text>
<title>永郞湖</title>,<text>寥寥千載四仙遊。鸞不飛回鶴不留。蘋白蓼紅湖一曲。月明依舊永郞秋。</text>
<title>海行</title>,<text>無數摩空白鳥羣。昏昏海氣接秋氛。孤帆帶去是峰雨。遠島浮來何國雲。齧浪石多靈怪態。曝沙蚌有璨爛文。飄然漢帝褰裳意。今日臨流我亦云。</text>
<title>淸澗亭</title>,<text>醉上驛亭亭上頭。滄波極目接淸秋。人生有幾空多感。天地無邊始欲愁。力士風聲憑去鴈。童男消息問寒鷗。海棠踏盡明沙路。鞍馬今朝第幾州。</text>
<title>神興寺。與慧峰上人共賦。</title>,<text>終日營邱畫裏來。山門怳若手重開。先王醮墠臨秋草。吾祖書碑有舊臺。流水閒參禪語去。暮禽遙踏磬聲回。虛樓高擁千峰坐。鱗甲含風落木催。 世祖嘗臨幸此地。寺有曾王考豹菴先生手書碑。</text>
<title>飛仙臺</title>,<text>層峰矗矗欲翔飛。次第霜楓受早暉。恠石森如羅漢坐。秋雲潔似道人衣。疎眉帶葉搖淸水。韻語隨風落翠微。此地尋仙誰竟遇。至今丹訣世間稀。</text>
<title>觀音窟</title>,<text>跨崖危搆竦身驚。擊石橫濤入窟鳴。是處樓觀滄海日。依然波撼岳陽城。如來寶髻塵長暗。義相空臺月自明。菴脚搖搖風不落。乍看疑是蜃噓成。</text>
<title>鏡浦臺</title>,<text>湖山濃艶似芳年。湖隔長堤海拍天。歌舞人來紅樹裏。樓臺影入白鷗邊。秋風畫舫芙蓉水。落日漁梁蘆荻烟。腸斷蓬萊癡刺史。明妝錯認月中仙。</text>
<title>大關嶺</title>,<text>重關百二秦人險。盤道三千蜀客愁。赤日分臨貊穢地。丹楓交割海山秋。搘筇平壑看禽度。歇馬荒祠待霧收。磅礴誰敎東界限。愚公想與化翁謀。</text>
<title>月精寺</title>,<text>靑騾細雨一僧迎。萬樹丹楓指月精。初地山川圓塔影。諸天雲日繞經聲。樓因劫火寒烟在。臺近泥函瑞彩明。寺近史庫。 今我生朝祈佛願。蓮花界上化身行。</text>
<title>金剛歸後。謹次石厓趙公韻。示同社諸公。幷序</title>,<text>今年仲秋。石厓趙公往遊楓嶽。因遵海而南。聊爾李上舍 審榘，玄溪任公 翼常 及余。始終酬唱。公次胤小石公 秉夔，洪學官東籬 羲福 從焉。並有詩。聯成四卷。甚盛事也。公以篤老之齡。時際屢豐。邦域乂安。秋近中元。日氣暄朗。乃遂盛壯時未了之債。攀險躋危。登高望遠。披攬奇勝。殆無餘蘊。往返凡三十有二日。行一千八百餘里。公有詩百餘篇。聊爾丈與余獲七十餘首。小石獲五十餘首。玄溪自䕺石徑還。東籬三遊海嶽。疲於分排程籤。指點靈區。雖有詩而不暇計焉。是行輿馬僕從數夥然。而無以疾病告者。以余之素抱尩羸而得免顚仆。皆庇公厚福也。用自欣幸。固無意於鈔存拙句。同人之索其勤。遂書以副。兼以示後來之人。俾知某年月日。有此盛擧也。秋氣欣蘇病。君恩荷釋兵。時公疏遞將任。 名山携客去。長路命輿輕。野菊多佳色。林蟬有暮聲。東遊頻躡後。臨眺識公情。</text>
<title>閣中春詞</title>,<text>紅板墻陰午正中。簾旌不動柳梢風。紫衣漏皷隆隆起。頃刻春雷遍六宮。烟沉金鴨裊殘絲。料峭寒生睡覺時。一陣東風簾寂寂。杏花消息燕應知。</text>
<title>秋詞</title>,<text>畫樓斜搭玉鉤痕。冷散金階菊影繁。魚鑰不分人與月。並將秋色鎖黃昏。石底墻邊眼更新。雜花無譜亦天眞。似嫌桃李繁華甚。另作渠家一種春。</text>
<title>院中新得梧桐筆山。戲題一絶。</title>,<text>嶙峋五嶽起書樓。削出桐根敵臥遊。我是史官言不戲。可添封與管城侯。</text>
<title>菡洲乘夜來過</title>,<text>園夜草凉蟲語幽。君詩讀罷更驚秋。月鉤暫向城頭沒。河練低從屋角流。蘆荻盟寒分鷺夢。稻粱謀拙倂鴻愁。蘭臺走馬猶塵想。難得添燈此夕留。</text>
<title>直夜上東樓。詩簡柳問菴。</title>,<text>宵樓獨上澹無情。秋水難比一院淸。山欲叩閽朝御座。月能穿鑰出宮城。人閒燕雀皆書氣。境秘梧松亦珮聲。爲問東南諸仕伴。幾回燒燭夢春明。諸寮多出補外縣。</text>
<title>次問菴咏紫霞申侍郞 緯 碧蘆房前種荻詩韻</title>,<text>種荻多於種竹䕺。秋來瑟瑟雨兼風。無端一枕蒼凉夢。偏在孤鴻落照中。</text>
<title>道陽牧衙。次金君幽居韻。示張君玉麟。癸卯</title>,<text>殘山平浦似屛圍。脩竹家家側掩扉。原上夕陽黃犢臥。籬前春水白鷗飛。從兒伴學翁遊墅。見客謀樽婦下機。趁社渚田農有告。荷鋤應復月中歸。淸晝燒香綠篆圍。分司公館似禪扉。官隨海鳥曾南徙。人逐江鴻又北飛。種秫誠無彭澤戀。灌園應息漢陰機。諸君莫笑行裝儉。竹月荷風滿載歸。江南籬落聚相圍。野水春來欲浸扉。社雨斬新楊柳綠。番風取次杏花飛。宦情盡日拋朱墨。民俗三年聽杵機。縱不催歸歸已决。子䂓休道不如歸。別浦春潮島嶼圍。漁人曬網橘花扉。東風莎苑天駒齕。落日蘆洲水鳥飛。厥土尋常供織貝。中流咫尺訪支機。雲山如此堪棲息。何事長途更挽歸。流水官橋脩竹圍。竹邊茅屋水邊扉。漁翁釣石乘潮失。樵客蒲帆帶雨飛。臥閤題詩妨吏道。登樓吹笛曠心機。海山萬斛靑螺子。好把春衫染取歸。寒被春融轉解圍。厥民方析向陽扉。浦田獻賽泥牛臥。桑野催耕戴勝飛。時雨枯荄俱活意。和風肖蝡各天機。去官差與潘郞異。不種桃花種竹歸。四顧蒼然積水圍。居人竹屋枳爲扉。微風野外倉庚出。二月江南燕子飛。吏或鈔書元少事。官能坐嘯自無機。鼕鼕社皷迎神罷。漁弟樵兄幷唱歸。仄徑彎彎抱岸圍。公門靜對野人扉。池塘雨足魚苗長。澤國春生鴈陣飛。倦欲挈壺參社席。病來燒篆學禪機。他時誰把丹靑筆。畫我湖山匹馬歸。湘竹迷離櫨橘圍。浦烟如霧罩漁扉。帆檣萬里衝風至。鸂鶒三時破浪飛。南國春思紅荳曲。秦川曉夢碧紗機。年年芳草長洲路。留得王孫也不歸。</text>
<title>示崔生斗㿥</title>,<text>夕陽山色淡臙支。倚遍東樓不欲離。回首帆歸雲盡處。郭煕烟景右丞詩。</text>
<title>和示張君</title>,<text>課年頻到認鄕中。慣聽方言狎海童。山竹䕺祠同楚俗。桑田茅屋宛豳風。鳧飛不盡湖天碧。鴉帶猶餘野日紅。脫却朝衫誠快活。短簑新製伴漁翁。慚愧爲官向嶼中。笑他衙役雜樵童。荒城夜送蛟龍雨。絶壑寒生駿馬風。吉貝庭輸山畝白。長腰船運海田紅。勾當數件餘無事。徵逐西隣赴社翁。</text>
<title>寰瀛閣。讀朴菱洋板上詩。幷序</title>,<text>朴楚亭 齊家，李雅亭 德懋 俱以文詞見稱中國。官皆內閣檢書。余猥忝此職。而先輩風韻已邈矣。菱洋朴公 宗善 以檢書出牧于玆。余又躡公。相距已五十年。公之跡亦泯矣。然公之所刱寰瀛閣。巋然若相待。而遍閱前人題咏。亦無過於公之所咏詩。則於此可以仰當時文華之盛也。楚雅文章日下知。嗟余生晩未肩隨。南來心折菱洋老。盥讀樓頭八咏詩。</text>
<title>寄李菡洲 秋日。余在道陽。近海多聞鴈聲。忽憶菡洲白鴈詩云月明瑤瑟湘江岸。淸怨年年白盡頭。神語也。仍成一絶。</title>,<text>白鴈南飛水國秋。橫塘月落蓼花愁。年年淸怨湘江句。回首西風李菡洲。</text>
<title>歷拜海谷李公古今島謫居。臨發。</title>,<text>蘇仙兄弟擅風流。一謫瓊雷萬事悠。唯有舊時年少客。海天揮淚上孤舟。希谷李公。每呼余以姜少年。</text>
<title>舟中望鹿島鎭</title>,<text>撲面腥寒水國春。江南雪盡浪花新。靑山宛轉隨帆出。絶嶼微茫過眼頻。草樹荒城餘老戍。丹靑古廟憶忠臣。篙師豈識龍蛇劫。一曲潮歌一愴神。</text>
<title>向金塘島</title>,<text>遙疑粉堞接層霄。長寶春山雪未消。橘戶烟靑知近社。畬田土黑認經燒。東風拍拍吹高棹。斜日依依送晩潮。暫泊金塘村港裏。數行枯柳敗船橋。</text>
<title>金塘午飯。還向舟次。</title>,<text>中婦捕海族。長男鑿山菑。翁姑與鷄犬。守屋不相離。忽見官人至。應門多慚辭。官人豈無米。借火竹中炊。歎息漁村景。閒靜迺如斯。回首有餘戀。注目立移時。蠔甲牛矢路。破網掛疎籬。</text>
<title>登舟晩發</title>,<text>長年候我艤長干。水次層陰晩更寒。別縣靑山來簇簇。中流黃日墜團團。人烟約畧巖頭辨。漁火參差樹杪看。聯唱竹枝齊使槳。逆風催趁夜潮闌。</text>
<title>乘月前進</title>,<text>北斗闌干頭上回。柁樓露白皷吹哀。雲山頃刻帆飛過。天水中間月湧來。渺若槎乘銀漢渚。怳然身到玉京臺。玆遊我亦平生冠。欲賦慙無學士才。</text>
<title>入島呈海谷</title>,<text>目極江南可奈何。瘴雲如墨水如羅。至今楚澤離騷作。從古崖州宰相多。晩歲閒情期鹿墅。九原哀淚隔湍波。公別墅在鹿川。○希谷相公墓在長湍。 歸時說與都人道。共觀蘇船水上過。</text>
<title>又呈一絶</title>,<text>涪翁顔髮幸如常。誠敬元來鐵石腸。可笑東京王定國。此心安處是吾鄕。</text>
<title>古今島</title>,<text>環島羣山勢欲浮。前通一面納潮頭。蠔魚海岸春開市。橘柚柴門夜繫舟。漁戶半成吟鵩舍。村兵獨上望烽樓。天涯日暮芳蘺綠。不是羇人合有愁。</text>
<title>島中滯雨</title>,<text>南國多春雨。終宵不肯開。腥風漁舶過。黑影瘴雲來。颯颯鳴籬竹。霏霏灑岸梅。劇憐愁絶地。歸客意悠哉。</text>
<title>簡李注書 寅夔</title>,<text>前年對炕宿燕京。近日連鑣直禁城。誰道天南孤嶼裏。一燈風雨聽潮聲。</text>
<title>將向關帝廟。爲潮所阻。憩島傍村舍。</title>,<text>高低畦壠麥苗風。竹栢蕭蕭細路通。不識沙頭人有屋。前宵明月認孤篷。層濤纔落舊漁磯。拍拍啼禽水上飛。別有風情饒不得。海門斜日一僧歸。</text>
<title>登舟晩發</title>,<text>上湖下湖新漲潮。舟人相見催相邀。好風不歸奈路遙。一帆直抵長浦腰。灘迅舟橫不可超。下碇險駕滑板橋。北騾駭波首頻翹。轆轤而登絆長鞗。計所欲逸神已搖。身雖獲安心先焦。通州錦帆簇雲霄。畫舸綵舫咽笙簫。軒皇制作但白描。若爾之檣若爾橈。不向峽江載峽樵。危乎使我滄海漂。高浪打頭逝迢迢。回風刮眼來蕭蕭。日沉雲黑轉悲憀。唯恐咫尺逢水妖。獨樹已經鴉陣朝。疎燈遠點漁人宵。馬牛島形跋扈驕。康海山氣春粧嬌。風水逾喧逾寂寥。星斗滿前爭騰跳。龍臥魚立相達佻。寒腥惻惻吹酒消。自喜雙鬢未全凋。乘風破浪豪興饒。湘女錦瑟倚無聊。山鬼雲旗悲大招。柁轉席回驚急飆。但憑腋底聲翛翛。金塘得良露黑髫。金塘，得良。皆本牧底島嶼也。 僕夫指點欣相囂。可惜宵征太疾慓。恨無明月同淸昭。旋泊官渡列炬燒。餘眩猶怕乘竹轎。</text>
<title>以三十長句。走謝韓生永哲竹實瓢子。</title>,<text>韓生遺我竹實半。劃然兩儀初剖判。刳中作瓢漆其身。縱橫白膜隱映看。嘴縫尖突菱角利。跗痕窈欿牛鼻貫。湘江萬竹一花開。迥如含雪光燦燦。結子千年鳳不食。凌霜曬日棲䕺幹。虬爪攫拏認頳卵。橘梢糾縵猜金彈。湘妃恨淚灑無定。數點玲瓏紅不散。離離欲墮故不墮。桑劫屢遷麻姑筭。罡風一夕吹海翻。勁籜披折衝波亂。辭枝忽如栗臼脫。遺蔓却似瓜蔕爛。崩濤捲浪日摩盪。萬里漂到江南岸。老龍然疑頷下顧。神蛟怳惚掌上翫。丹萍大實獲者伯。楚渚異徵宣尼歎。東方卽今聖人作。此物似應人文煥。不然海外有九州。胡爲扶桑出日畔。漁翁擧網不知名。栢瘤柟癭爭論斷。烹之不熟種不出。嗟哉免遭厨下爨。君從何處得此寶。傾橐定費千金換。體堅而質露刓殼。色黝而▼(黑+叜)流紫汗。巧匠斲磨恰中意。㪺水滃然宜薦祼。平生我有蓬之心。北走幽燕東渤瀚。恣遊奇險發喉渴。掏泉倉卒從客喚。自今繫在衣帶底。於是嗽口於是盥。賢者飮來陋巷高。隱士掛後靑山但。淘沙浸滷性猶存。藹溫竹薰淸鼻觀。㭨樝柚梨世不無。飮具三百此爲冠。歐公坡老恨未覩。幾回作頌幾回讚。視珠觀心參佛祖。寓果不食驗易彖。慘慘衆碧結精英。秋夢蕭凉對山館。奇產欲補博物志。夢與張華相問難。</text>
<title>歸路次呈地主錦樵兪使君 錫煥 韻</title>,<text>厭向承明注起居。一麾江海養閒初。緗桃漸放東風裏。白紵微凉細雨餘。春晩長亭廻客馬。潮通三島接仙書。知君車笠相逢日。棲碧生涯笑問余。</text>
<title>途中望八影山</title>,<text>海上名山如布棋。高興八影形愈奇。八影之名以數得。千秋巧對稱九疑。偃蹇不肯入官府。延袤只好作藩籬。愧余埋頭米塵裏。三年未暇携筇枝。時向傍人問道里。有道其詳膝屢移。扶輿元氣積南紀。意欲跨海相雄雌。海見侵凌怒堅拒。山更愚頑肆突隳。撞舂距躍萬千歲。遂困而休兩忘之。憤騰鬱拔有餘勢。八峰森羅影逶迤。江南列郡在其下。一峰影向一郡垂。興雲洩霧萃淸淑。蔽日障天恣險巇。仙官天女時來往。夜深明月聞鳳吹。更有蘭若棲䕺佛。靈境飽與諸髡緇。前秋去踏毘盧頂。自謂觀山止於斯。今聞此語爽心骨。手版窅然空拄頤。春風騎馬驛西路。胷碧耿耿紆夢思。撑空突兀忽揖我。拍鞍叫絶渾成癡。世間或有陳驚座。此子豈待問名知。淡黃削出嬋娟骨。曼綠淨掃脩長眉。若近若遠態非一。乍隱乍現情相隨。聚如束戟散如笏。頭頭正直無偏欹。漢相陣圖堆亂石。周王駿馬掀長鬐。偶然屈指止第八。怳欲劃卦參伏羲。神山從古頗自秘。不肯造次露全姿。韓公仰雲心默禱。蘇子候晴詩以期。無緣邂逅眞面目。余以何祥能獲玆。稽首山靈請問質。山靈蜿蜒如有辭。一乃恨君棄我去。二乃嘲君不我窺。故將纏緜絶艶色。半程邀君立遲遲。君如有意倘再到。須憶送君纏緜時。</text>
<title>午秣過驛卽發</title>,<text>浦日生淡黃。海山出深綠。濛濛野塵吹。靄靄春雨足。燒原鑿鐵鍫。截湖編薄曲。草徑細蝶還。桑戶新蠶浴。善風入疎襟。芳景承流矚。深壑竹翠團。側岸麥光沃。婚嫁雜樵佃。魚鳥皆眷屬。志拙少偏灾。身逸無外欲。澹然忘歸程。愛此江南俗。如何馬上人。一生長局促。</text>
<title>過筏橋</title>,<text>一曲湖光澹。千重嶽色新。潮來浮繫棹。橋濶息行人。啅雀山桃雨。漁家野竹春。魚鹽生利盡。風俗未全貧。</text>
<title>宿樂安邑</title>,<text>市散官門道。城依絶嶺雲。濕烟船浦近。芳草操塲分。夜屋春星密。深燈暝角聞。主人憐客病。酒饌餉慇懃。</text>
<title>午秣武洞亭</title>,<text>踰嶺氣候別。峭寒添絮衣。帆檣與島嶼。滅沒何處歸。村盤口齟齬。蠔蛤失甘肥。大樹當荒店。疎枝掛夕暉。淸流貫長壑。衆石堆廢磯。喔喔隣鷄唱。磔磔山禽飛。時見賣鹽客。歇擔坡頭依。已領峽行趣。此眼具者稀。</text>
<title>廣淸道中</title>,<text>罨畫晴山晩。參差樹際村。沙禽鳴水草。野犢入柴門。臥柳防堤缺。春蕪補燒痕。泠泠耳根淨。纔送峽灘喧。</text>
<title>宿石室村</title>,<text>向野人烟集。連山草樹平。春風開織戶。落日起舂聲。鴉舞原頭祭。牛行岸上耕。南方都會地。閭井自鮮明。</text>
<title>中洲院道中</title>,<text>圓沙如月馬前生。獵獵茭蒲弄晩晴。水碓聲中村更寂。酒旗風裏路還明。溪雲欲向此峰宿。野鳥不知何樹鳴。今日踏靑誰似我。長亭百里薄昏行。</text>
<title>盧玉溪書院</title>,<text>盧公書院山頭見。芳草萋萋細逕斜。長憶去年停馬處。春風一樹碧梨花。</text>
<title>過南原府</title>,<text>暖日和風穩馬蹄。大堤芳草綠萋萋。樓臺隱映烟光暮。城郭參差樹影低。玉笛時聞蘭嶼裏。彩船長繫畫橋西。繁華最說江南樂。春市歸人醉似泥。</text>
<title>帶方竹枝</title>,<text>雲峰南去草離離。半月城中竪捷碑。太祖當年斬拔賊。至今石血黯臙脂。荒山大捷碑在雲峰。東征壯士此經過。院峙題名石不磨。躍馬橫戈劉總督。秋風曾哭大凌河。女院峙。有劉綎題名。女兒爭泛採菱池。一曲勞歌山竹枝。何代君王不修德。野花開落古宮基。南原。卽古帶方國。山城上與白雲齊。山杏花時山鳥啼。約伴探春新結束。南門市上買靑鞋。府人每値暮春。盛遊山城。水砧擣紙曬晴沙。題品偏宜白雪花。染得江南雲五色。綵箋無數薛濤家。府妓善於染色箋。</text>
<title>南原邑店早起。吟示任甥百殷。</title>,<text>竹根衣架紙屛風。一枕頹唐日已紅。今夜房錢須倍償。主人窓外碧梧桐。</text>
<title>早發南原</title>,<text>平蕪望不極。官道白逶迤。磊落賢人里。崢嶸善吏碑。野風吹水綠。沙雨度橋遲。時見田頭屋。山翁補竹籬。</text>
<title>望秣川坊 秣川在南原北面。先祖平昌公衣履所藏。墓下有沈村。卽我外出也。辛丑春。再度省謁。洞口有三溪石門石刻三大字。堪輿家謂之名穴。世有文筆之藝。且多賢子孫云。</title>,<text>曾尋秣川里。石逕戴轍痕。短碣姜侯墓。疎籬沈氏村。奇徵傳筆脉。吉蔭得賢孫。永憶逍遙地。三溪古洞門。</text>
<title>靈圭大師祠</title>,<text>披衣提劒出。倡勇亦慈悲。社稷猶生色。乾坤獨秉彝。廢祠悲往蹟。蔓草吊英姿。巨筆文虹起。新刊錦上碑。祠在錦山郡。今相國雲石趙公撰碑文。</text>
<title>過獒樹驛</title>,<text>東風古驛柳毿毿。驛外春流綠拖藍。馬上自疑身是夢。杏花疎雨過江南。</text>
<title>烏院午秣。滯雨仍宿。</title>,<text>茅檐滴滴燕泥濃。牛圈東頭聽夕舂。不妨吾行留一宿。且看時雨足三農。桃紅乍重添堤意。麥翠交流起岸容。向晩何須多少問。田溝流水遠淙淙。</text>
<title>過礪山邑</title>,<text>傍道依山郡屋稠。瓦紋榱角出高樓。兩岸夕陽濃紫合。一行官柳嫩黃浮。荒碑纍纍如人立。野鸛亭亭聽水流。已踏湖南初境過。明宵月色錦江頭。</text>
<title>渡錦江望山城</title>,<text>層壁層城欲上天。城門如月向江圓。巴廻錦浪浮紋鴨。公字靑山哭杜鵑。畫角春風雙樹下。彩船微雨落花前。行宮舊老今無在。誰識君王幸蜀年。</text>
<title>夕抵豐西弊舍</title>,<text>花外靑絲馬。榮歸故里歡。老翁呼小字。今子作何官。隣屋曾探鷇。長坪每弄丸。檐燈紛語笑。鷄黍爲加餐。</text>
<title>暫登舊廬小樓</title>,<text>原田植杖昔耕耘。丙舍秋成享苾芬。近日悲深南垓作。半生羞對北山文。人情冉冉投林鳥。世事悠悠出峀雲。倚檻微吟誰會得。村童無數自成羣。</text>
<title>發豐西</title>,<text>那禁桑梓戀。臨發更停車。骨肉同歸處。耕樵歷世居。暖花明遠落。春水漫長渠。會及身康健。當還讀我書。</text>
<title>洞口大槐 川上老槐樹。六世祖竹窓公手植也。抱可五六圍。蔭可數百畒。</title>,<text>龍枝虎幹决雲參。葉裏笙竽夕籟含。落落靑銅丞相栢。童童翠蓋拾遺柟。卸擔披腹行人憩。設席爭棋野老酣。手澤雲仍須敬止。槐亭擬築水之南。</text>
<title>成歡驛 年前宿此店。有人題壁云道是成歡驛。如何增客愁。殘笳明月夜。猶似鎭南樓。决非不解聲詩者所可道也。</title>,<text>碑憐和蘚字。花愛出墻枝。遠水昏昏合。回風短短吹。鶯聲眠驛吏。魚影聚溪兒。明月殘笳夜。何人解咏詩。</text>
<title>弘慶碑 碑乃弘慶寺刱建碑。高麗時此地樹木叢雜。盜賊竊發。行旅不得通。遂建寺以鎭之。金富軾撰文。崔琳書字。我始祖殷烈公實相其役。碑高三丈餘。雕刻精工。屹立田畔。距今千年。風雨無損也。村人有求必禱焉。而三南使節過此輒不利。每逶迤避之云。恠誕可笑。</title>,<text>直向螭頭野老耕。前朝片石屹崢嶸。祈靈絡繹拈香拜。避俗迂回仗鉞行。宮殿虛無春草沒。文章寥落夜燒明。看吾下馬傍人怪。爲有煌煌鼻祖名。</text>
<title>宿素沙堡</title>,<text>麻貴營空野草花。蠻倭百萬化蟲沙。長橋春水行人渡。落日還尋舊宿家。</text>
<title>七原道中</title>,<text>麥薰生午困。馬上最難支。斷續俄成夢。空濛若有詩。潮聲來遠浦。草色向殘碑。多怪前秋鴈。辛勤又北隨。</text>
<title>過華城交龜亭</title>,<text>長松織路兩行分。映日翩翩白鷺羣。淸籟含爲頭上雨。綠陰流作馬前雲。臨池畫閣旖旎動。逐絮游魚潑剌聞。多愧篛冠垂釣者。睨吾如恐浼塵氛。</text>
<title>肆覲坪路中</title>,<text>肅肅行宮外。荒荒古店頭。桃腮醺暖日。柳眼瞰淸流。久客人情慣。縻官歲月悠。殘春消馬上。豈有送春愁。</text>
<title>澄岳李寮 鏞 有贐詩。走筆以謝。幷序</title>,<text>壬寅秋。石厓趙公作海嶽遊。余幸得御矣。松澗內翰 秉駿。公之從子也。今秋承命往曝五臺藏史。將復踰嶺。躡公前轍。以余曾遊。要與之伴。公又命之。辭不獲。人或有齎粮願遊而竟未就者。余之連年辦此行。亦奇緣也。愛我心淸身且輕。向來喬偓與通名。秋風暫赴蓬池會。莫作人間送別情。</text>
<title>伴松磵趙內翰 秉駿 曝史之行。途中戲呈。</title>,<text>風旗獵獵繞征鞍。斜日平蕪蓋影團。內史淸標同衛玠。路人無數聚相看。</text>
<title>臨江口占</title>,<text>崖斷江平也可憐。帆風時到上流船。漁翁唱罷滄浪曲。夜泊蘆花若箇邊。</text>
<title>宿淸凉館阻雨</title>,<text>山翠開復合。朝寒薄暮連。古樓燈花落。萬木雨聲懸。秋色吟邊斷。羇愁夢裏圓。悄然成默坐。不妨學癯禪。谷水流何急。松雲斷復連。坐深蝙蝠墮。人靜𪕏鼠懸。石室秋聽發。楓燈夜語圓。從來空寂地。修戒合參禪。</text>
<title>上院菴道中</title>,<text>轉覺人烟杳。唯應碧落通。籃輿飛木杪。錫杖沒雲中。貫石寒流白。銜山夕照紅。欲知禪院靜。鳥獸亦參空。</text>
<title>登中臺。還下月精少憇。仍出洞門。悵然有吟。</title>,<text>石塔金鈴響。塵愁寂已忘。秋雲僧外潔。寒菊妓前香。流水那堪別。長亭又此忙。中臺回首杳。山日自蒼蒼。</text>
<title>宿橫溪村</title>,<text>橫溪尋舊宿。霜葉又紛紛。水落魚梁淺。山深虎穽曛。舂繅隣共急。樵汲路雙分。搔首驚天險。明朝上白雲。</text>
<title>向大關嶺</title>,<text>寥落人烟十里遲。秋雲潑墨雨橫吹。黃蘆赤葉颼颼響。恰似邊門策馬時。</text>
<title>踰嶺</title>,<text>俯海下長嶺。矯如遊鳥翩。幾回馳阪叱。直欲望洋旋。烟外迷齊九。毫端集大千。常嫌寰宇窄。舒嘯始無邊。</text>
<title>歷登鏡浦臺</title>,<text>長堤如夢一彎沙。湖自無波海自波。白雪紛披喧暮荻。紅衣零落怨秋荷。汀洲極目孤烟斷。鳧鴈齊飛細雨多。咫尺蓬山眞可涉。幾人微醉唱芝歌。</text>
<title>宿襄陽府</title>,<text>濤聲呑一郡。腥氣泊長村。傲吏滄洲臥。棲鴉驛樹喧。雨昏孤館寂。風急遠燈飜。旅宿添愁夢。城笳又閉門。</text>
<title>義相臺望海</title>,<text>天水漭無辨。高空突阜看。眼窮仍作限。胷小却愁寬。蟹屋秋烟細。鮫村白日寒。且休論六合。坐處卽坤端。</text>
<title>宿神興寺</title>,<text>金鐸層層玉塔秋。琮琤如說我重遊。心根映徹都無夢。身界淸泠不着愁。風靜經聲廻別院。月明山影上空樓。燒香更與休公話。絳葉流庭一榻幽。</text>
<title>神興寺碑 寺有三碑。乃曾王考豹菴公及坏窩金公相肅，松下曺公允亨筆也。</title>,<text>元和家樣世爭趍。松坯同時似蔡蘇。搨得禪碑三四本。山僧隔水擣松腴。</text>
<title>繼祖窟 天吼峰在菴上。欲風雨則輒吼云。</title>,<text>却嫌山近俗。翻向窟爲菴。摩壁常沾雨。燒香卽化嵐。洗藏馴虎鉢。汲引伏龍潭。夕吼風何自。天峰腹裏含。</text>
<title>嘲自磨石</title>,<text>異端從古無由闢。勢比洪流更可哀。石氏忽然同墨氏。尋常不惜頂摩來。</text>
<title>代石答</title>,<text>爲學工夫孰最多。諸公終是等閒過。千年我亦他山質。攻玉何如自琢磨。</text>
<title>郵村</title>,<text>亂石縈烟瘦。郵村卽海村。白鷗飛戶外。紅日出㰚根。沙沒牽船跡。灰餘煑滷痕。腥風時觸鼻。鯨骨積苔繁。</text>
<title>復出寺洞向大津</title>,<text>目斷歸鴻滅沒間。島雲孤潔不勝閒。踏沙軟困行尋岸。傍海支離却戀山。瑣殼田田皆蛤族。奇腥惻惻總漁灣。寒濤竟日無聊甚。自打磯頭寂寞還。</text>
<title>大津</title>,<text>曬網漁扉荻岸開。鷺鷥飄白淨無埃。沙邊醜石層層出。雲裏商船片片來。鯨骨截成厨下臼。魚油點照水中苔。那知此戶非秦產。當日童男遂不廻。</text>
<title>眼界</title>,<text>區區眼界莫論爭。鷄子包黃理可明。料得滄溟東岸畔。有人如我踏沙行。</text>
<title>三日浦</title>,<text>澹碧平湖盪畫船。峰光三十六洄沿。香碑邈矣麗元世。秋水多於永述年。佛地霜淸楓泛磬。丹房日暖石流烟。四仙一去猶難再。今我重遊勝似仙。</text>
<title>午憩養珍。得家書。</title>,<text>家書二字得平安。便學胡公也不難。豈有世間情外事。澗頭仍復坼封看。</text>
<title>姐兄鄭公書 龜東 適會於通川。臨別賦懷。</title>,<text>浮生聚散等池萍。客路相逢共醉醒。九郡滄波雙鬢白。五更樓館一燈靑。鄕愁遠送孤雲去。旅夢偏驚落木聽。子壻同遊難更得。先人遺蹟續題銘。叢石有先人題銘。</text>
<title>溫井嶺道中</title>,<text>谷迥山精伏。林深木客過。夕陽楓更好。流水石何多。鐘磬無時發。金砂滿眼羅。君看雲裏峀。刀槊揷嵯峨。</text>
<title>新溪寺。憶前秋之遊呈內翰。</title>,<text>碧天如水鴈橫秋。露白空庭塔影流。惆悵獨登還獨下。去年明月庾公樓。</text>
<title>回路有吟</title>,<text>攬勝如求士。求名或失奇。水憐堪坐處。山好拄筇時。絶壑雲能續。危松石更支。箇中多至理。老釋未應知。</text>
<title>登鴈門嶺。望衆香城。</title>,<text>尖尖整整攢成堆。千朶芙蓉掌上開。粲然一笑如嘲我。有底閒緣得更來。</text>
<title>輿上戲吟呈同人</title>,<text>文殊法器總奇哉。僧說紛紜鬧幾廻。從此金剛添異事。年年一度對山來。</text>
<title>頭白津</title>,<text>一宿依然海驛樓。荻烟楓雨總堪愁。今朝再過頭眞白。尙有前秋未白頭。前秋宿此津。有頭白津頭君莫宿。縱無頭白却生愁之句。</text>
<title>宿摩訶庵。用山字韻。</title>,<text>氷月肌膚玉雪顔。衆香層疊立雲間。同携翰苑無雙士。來觀蓬壺第一山。紅葉稀時僧影淡。碧烟消後殿容閒。懸燈悵憶前秋宿。石澗凄淸夢未闌。</text>
<title>坐萬瀑洞。次內翰韻。</title>,<text>秋風動衆壑。白日回蒼林。灝氣凝峰頂。幽光積石陰。仙人杳何在。流水空自吟。振袂歸禪室。夢魂凉不禁。</text>
<title>次內翰佛地庵韻</title>,<text>甘露靈泉上。精藍結數間。老僧眠白晝。金佛對秋山。廢砌苔痕合。空庭菊影閒。楣頭檀越記。新刷燕泥斑。</text>
<title>妙吉祥</title>,<text>四大難容窄小區。化來層壁入雕鎪。袒肩屈指盤雙膝。流水浮雲送幾秋。世界忙輪悲駟隙。人天幻影笑泡漚。夕陽古塔拈花拜。金粟前身記我不。</text>
<title>內圓通庵。贈如訓禪師。師舊住正陽。</title>,<text>正陽嫌客擾。移錫住圓通。一笑看山罷。微吟拊掌空。香厨懸白水。經榻落丹楓。繡衮曾過此。殷勤問我公。</text>
<title>歷地藏庵。是日生朝。</title>,<text>盂蘭嘉會杳前因。惆悵漚花見在身。一念皈依消不得。蓮華旛下度生辰。</text>
<title>謹次石厓趙公下贐韻</title>,<text>吟橐楓香在。一生多得秋。玄都前度客。赤壁再來遊。石月仙簫冷。松風佛磬幽。何須婚嫁了。堪笑向平憂。</text>
<title>以五律一首。答問金剛者。</title>,<text>金剛誰會筭。止萬二千峰。有石皆稱佛。無潭不說龍。霜光因蘚白。秋色待楓濃。但少君知否。佳禽與好松。</text>
<title>內閣直中 甲辰</title>,<text>倚定欄干擁鼻吟。微凉度水草香深。人間天上無分別。一樣鶯聲綠樹陰。</text>
<title>雨後直中謾吟</title>,<text>雨凉脩竹淨。高閣暫生秋。片月飛庭樹。疎星映御溝。微吟聊遣興。孤酌亦銷憂。暗識蟲聲處。殘炎歇草頭。</text>
<title>次芬溪洪學士 淳穆 咏閣中晩菊韻</title>,<text>爲憐秋色到天家。綠髮仙官正坐衙。擲我瓊琚都變幻。田田八十四黃花。含霜含雨未全摧。十月淸香亦異哉。好作陶家籬下想。八環還是野人杯。閣中有八環盃。闌鉤細搨橫陳影。恰似衣裳醉不收。金鴨烟沉仙漏寂。一枝香動滿宮秋。</text>
<title>同尹梣溪學士 定鉉，李山客 河錫 閣中遣閒。乙巳</title>,<text>靑帷垂地晝陰陰。鍾磬凄淸一院深。幸有佳賓仍伴直。時敎好鳥與雙吟。長溝茂草猶炎氣。危石幽花已暮心。縱使金錢郞出署。畫簾無奈燕重尋。</text>
<title>翌日又拈別韻</title>,<text>宮袍熨貼縐纖纖。酒滴餘痕墨又兼。別院松風傳午皷。一欄花影下丁簾。吟雖斷癖情還累。書欲消閒睡反添。不是仙居凉意早。高軒無處着驕炎。廻廊欣聽履聲長。且撤蠅頭出草忙。書按宮籤衣欲潤。茶分御井口添香。高樓四寂蟬初斷。萬木連陰鳥亦凉。但使良辰頻款款。肯愁斜日去堂堂。</text>
<title>謹步李友石 豐翼，洪芬溪，兪錦樵諸學士韻。</title>,<text>檢書直舍玉堂隣。讀日剛柔共癸辛。玉堂近以剛日讀經。柔日讀史。爲遣閒法。 天上靑綾尋晩契。江南白紵憶前塵。錦樵年前出宰興陽。 文章婉艶眞才子。風骨端凝總貴人。料得新秋明月好。可能携酒賞中旬。</text>
<title>同梣溪學士閣中拈韻</title>,<text>憐才下士昔人風。輒許從容日每中。謝傅平生唯恐貴。歐公四十已稱翁。王言屢撰留仙府。天笑頻承對法宮。腰墜金魚支病困。玉階閒立數花䕺。脩林滴滴雨痕初。已識樓頭喚檢書。雙蝶來時淸晝永。一蟬鳴後碧雲疎。竹凉佳客渾相過。荷潔新詩恐不如。依戀承明今十載。詎將身計學焚魚。</text>
<title>杪秋院直。新晴有月。共芬溪待制拈韻。</title>,<text>霏微竹露滴荷池。分外奇凉月上時。三日苦炎無世意。今宵淸景恐人知。周遭步屧聯吟久。散漫圖書就睡遲。從古恩光偏此地。棲鴉亦自占高枝。</text>
<title>八月十三夜。直中又拈。</title>,<text>星沉螢鎖暝烟收。北內山光接院頭。雲散樓臺俱送月。夜凉鍾漏亦含秋。荷香帶露成珠落。松籟隨風作瑟流。支枕惱他玄鶴警。曉來歸夢在滄洲。匀天風露浩難收。嵬閣層城出獸頭。攀過瑤宮丹桂冷。坐來銀漢白楡秋。圖書靚穆仙香染。簟几深嚴御氣流。宛與美人同此夕。蘭舟何必溯汀洲。</text>
<title>簡芬溪學士</title>,<text>西樓秋想坐來牽。樓影玲瓏日色鮮。側帽浮雲知性懶。凭欄流水證心堅。蕭森砌竹當風亞。散漫墻花向夕圓。又着朝衫鞭款段。微公誰與賦斯篇。</text>
<title>翌夜又拈韻</title>,<text>陣鴉接翅樹間冥。金鑰沉沉衆籟停。夜照仙藜燃頂紫。月頒隃墨畫眉靑。良箴聞輒衿紳佩。名語皆堪硯几銘。漸次宮筵春晝永。好須磨濯待橫經。承明久直似吾廬。點檢蟲魚分不疎。館閣風流嘉祐際。文章氣數建安初。時名共艶奎華選。雲物同參史氏書。若報主恩歸未得。知公無日伴樵漁。</text>
<title>謹和雲石趙公韻。賀南溟洲 柱天 學官之選。</title>,<text>深愧從前與子交。山人亦復着官袍。溟洲寓壽春。 海槎已杳猶尋影。公之擧溟洲。尋舊誼也。 壇杏雖疎竟拂梢。溟洲之先秋月公。有壇杏疎而風來之賦。 珠履三千思共繡。雕樑十二喜同巢。懸知太史憐才意。高似韓公薦孟郊。</text>
<title>瀛館。同朴社臯，嚴學稼 錫鼎 諸學士拈韻。丙午</title>,<text>觚稜迢遰匹雲霞。簾漾終南影半斜。軟綠暗添朝雨樹。濕紅層出夕天花。金門漏刻傳軍號。綺陌燈光落酒家。淹病郞官憐久直。漫同孤鶴夢淸沙。</text>
<title>四月十三日獲男。李澄岳以詩賀之。走筆和送。</title>,<text>零丁四十歎吾生。昨日呱呱始有聲。縱使凡花能晩結。還如嘉穀待秋成。麟非敢望猶奇瑞。麞亦何妨儘厚情。事佛禱神寧獲報。先靈庶幾鑑愚誠。</text>
<title>韓冬郞乘月來過。共拈放翁韻。</title>,<text>身懶深知我屋寬。拋書饒睡到宵殘。自從四月偏多雨。送盡三春一味寒。花好渾如逢國色。詩圓勝似做名官。添丁無與他家事。遲暮能令故舊歡。</text>
<title>共李菡洲登掖垣西麓。從姪庚吉，駿秀，族孫蘊，任甥百漢偕焉。</title>,<text>城畔宮墻繞密林。沙邊松股墮疎陰。飛騰鳳翮三峰秀。演漾魚鱗萬瓦深。野色閒雲生午靜。市喧空籟發淸音。臨歸却被千般住。別有流鶯款我心。</text>
<title>內院直中。和呈朴社臯。</title>,<text>宮鶯邀我宿金門。靴底泥痕是舊痕。紅藥新開秘書省。夕陽無限樂遊園。沐餘彩筆前生似。齋後天香五夜存。睡起沉沉渾欲雨。石闌橋畔柳陰昏。</text>
<title>和李澄岳韻。寄趙聖汝 能夏 書懷。</title>,<text>四月風寒常惻惻。塵霾晝冥吹人黑。巷北夫子出無驢。攬衣躡屐長歎息。焉能鬱鬱對妻兒。趙丈平生輸悃愊。徑須沽酒就相斟。三百靑銅何處得。非爲飮者留其名。眼前萬事堪咄喞。紛紛與奪只須臾。忽忽悲歡在頃刻。昔人不起杳形蹤。舊花今發空顔色。華堂錦茵賓客歸。短壠春草牛羊陟。千鐘俸祿亦可憐。他人衣之他人食。生前榮達尙如斯。何况我曹困逼側。弊破靑衫着三年。供奉西淸頻上直。無由開口說艱難。到處低首遭擯抑。縱有良馬與健奴。行路難行澀如棘。山陽吹笛不勝哀。邈若黃壚淚沾臆。李兄趙丈眞豪雄。一醉安知東南北。</text>
<title>苦雨二十韻。寄菡洲。</title>,<text>孟夏行將終。沉淫困祝融。乍晴還養雨。驟熱或兼風。雲有連朝黑。霞無一夕紅。簷鈴仍不斷。巷屐竟難通。凄冷深秋似。薰蒸劇暑同。飄颻垂絇細。散漫映毛空。窓燁收奔電。山明臥折虹。威驅千騎隊。森束萬戈䕺。磵瀑聲容壯。溝流氣勢洪。濕鶯雙悄悄。阻燕獨怱怱。花魄餘惆悵。苔痕積悶懵。霧巒羅遠嶼。烟屋泛孤篷。少客忘言際。殘書倦夢中。迢迢迷路徑。寂寂掩房櫳。坐覺聞鷄靜。眸因送鷺窮。調和方夾輔。對越又宸工。早沴天何儆。春飢聖若恫。役煩憂國計。民瘁軫年功。恐損新秧好。懼妨兩麥豐。拊心思白日。搔首問蒼穹。</text>
<title>雨初收。與菡洲共訪從氏期仲 㳣 司圃直廬。</title>,<text>半面晴山郭外遙。日光斜照鷺痕消。瓦紋流動凉高樹。衣褶鮮明映碧霄。午榻風簾書耐睡。公庭芳草屐相招。歸時且聽潺湲響。過雨三分綠漲橋。</text>
<title>復用前韻。寄圃署直中。</title>,<text>起視斜暉一半遙。枕痕留顴睡初消。樹陰乍轉乘凉地。雲葉孤行卷雨霄。嘖嘖禽言無我失。翩翩蝶影赴誰招。官居忽作山居想。輒有閒人度石橋。</text>
<title>五月十一夜月下</title>,<text>昔賢對月品題多。春悅秋悲夏若何。積雨無痕人有影。輕寒如水麥生波。樑間彩燕乘昏入。葉底靑蟲帶露過。支腳西窓看斗轉。木犀香裏此宵佳。</text>
<title>輓豐恩府院君石厓趙忠敬公</title>,<text>畫戟春風燕寢香。妙年曾謁北平王。無端國士看相待。由是深恩結寸腸。圖中富貴卷中人。潞國汾陽共一身。欲識昇平調化力。門闌和氣萬家春。今王外祖上將軍。閣有丹靑鼎有勳。隱約眉憂關社稷。小齋深燭坐宵分。悃愊無華樂任眞。憐才恤困藹然仁。珠履不讓三千客。管庫何論七十人。逸客風流處士裝。東湖漁艇老溪觴。戎權虎帳趍兒子。廊務鰲扉揖季方。匀天歌管舞仙童。烏几鳩筇洛社翁。聖母躬親調玉醴。君王手自寫屛風。中和正氣發之音。不作無題與謾吟。詩在千秋公亦在。一篇遺稿當論心。芝園老淚對山詞。掩翳丹旌出郭遲。煖閣梅花須雅集。滿天風雪欲何之。</text>
<title>安峽官行舟川店舍。與平山從叔分路。丁未</title>,<text>我眼生花叔鬢皤。臨歧小別悵如何。一門兩紱非常有。二日同程亦豈多。隣界山川元咫尺。到時音問莫蹉跎。汾流不似人情苦。容易東西各自波。</text>
<title>薪切坪道中</title>,<text>行人窸窣荳田間。時有薰風撲醉顔。看取雙鳧飛盡處。暮雲多似海門山。</text>
<title>高浪浦</title>,<text>店門秋水碧粼粼。忙殺篙工刺岸頻。載得一停官馬去。歸時還載負簑人。</text>
<title>渡高浪浦。宿崔庄。</title>,<text>臨江蕭灑處。崔姓販鹽家。峭壁灘聲轉。疎籬棹影斜。驅鷄淸客榻。移馬護庭花。生理煩相問。人烟一望賖。</text>
<title>早過汾水院。訪沈公 魯崇 舊居。屋已毁矣。</title>,<text>白晳頎然不可忘。休休豈但好文章。傾家急難生平志。捨命憐才一副腸。詎有斯人無碩果。如今故宅已滄桑。西河遺稚誰能問。凄淚山陽獨自傷。</text>
<title>發高浪浦</title>,<text>客枕驚秋早。蟲聲向曙多。江雲凉不散。山雨夜微過。汗漫窮輿誌。低回戀棹歌。世間閒者少。鷗鷺意如何。</text>
<title>過板屯店</title>,<text>離纚茅脊接葑田。犬吠鷄喧隔樹烟。野店一番荳花雨。山程百里稻香天。大都耕鑿無餘地。如此比隣問幾年。縱到仇池無別趣。卜居尋僻亦堪憐。</text>
<title>輿上次淸詩韻</title>,<text>離離禾穗露凄淸。截岸川沙一帶橫。野渡靑山孤榜轉。驛亭秋柳數蟬鳴。盤中已决歸田計。壺裏應無出世情。藉草停輿重煖酒。市墟初日上衣明。</text>
<title>午憇垡一村店</title>,<text>峽裏程籤遠。輿夫屢息肩。松雲凉拂地。茆屋晩升烟。官道田間出。山耕樹杪懸。黃粱炊待熟。支得麯頭眠。</text>
<title>自垡一午發</title>,<text>一望靑蒼去杳然。平田如水屋如船。新凉不覺衣稜卷。卓午先看笠影圓。報國無門堪作吏。投閒少病抵成仙。書囊藥裹長鬚負。恰似移居葛穉川。</text>
<title>過田頭陂塘</title>,<text>雀兒浴罷倐飛空。搖盡西風白蓼䕺。底事波紋猶未定。可憐無數躍靑蟲。</text>
<title>聞蟬</title>,<text>沿堤枯柳聽蟬鳴。秋到空山露氣淸。解惜光陰誰似汝。欲留殘照費多聲。</text>
<title>後野道中</title>,<text>掃地隨緣坐。流觀悟性靈。岸花忙蛺蝶。汀草戲蜻蜓。水到橋邊白。山從屋上靑。野雲時掩翳。不是已曛冥。</text>
<title>偶拈唐詩韻</title>,<text>雲嵐屈曲境無窮。野草漫漫細路通。抱穗秋禽仍墮地。掠花風蝶竟升空。曾聞山裏多高士。注目田間一老翁。亟把丹靑要寫去。不知身已畫圖中。</text>
<title>踰嶺路惡。下輿步行。</title>,<text>泉流橫决路崩堙。夾岸䕺榛欲沒人。險處却嫌扶護衆。不如還我自由身。</text>
<title>朔寧道中</title>,<text>峽卒能肩我。輿平可讀書。秋陰圓野席。凉雨積林居。過壠逢奔犢。登橋見擲魚。蕎花昏更白。恰似月生初。</text>
<title>馬山洞道中</title>,<text>溪流落漲石嶙峋。涉我官人揭厲頻。風綴松枝緣捷鼠。雨昏藤葉出驚麕。靑蕪絶頂山開畝。烟火荒村樹作隣。不踏城塵生計足。也應民俗最淳眞。</text>
<title>衙中謾吟</title>,<text>日三喫飯日徘徊。安用先生百里才。綠樹圍邊村徑出。靑山缺處縣門開。未諳風俗先寬假。欲採文書少决裁。飜嫌細事詢諸吏。吏亦監農晝不來。</text>
<title>拈韻遣閒</title>,<text>出宰誰知萬慮輕。身閒應似故園情。秋陰忽散樓臺迥。暑氣全消皷角淸。芳草斜分原上路。垂楊遮斷屋頭耕。但須日日山公醉。自在花溪吏隱名。</text>
<title>承平山府從叔尺書。喜而有述。</title>,<text>似掌朱痕印未消。昨書朝見豈云遙。封時簿牒虧功課。開處雲山破寂寥。宦味煩探新到好。衰容滿說別來凋。倘非地界交成限。立命肩輿肯俟招。</text>
<title>見家書。七月卄九又擧男子。</title>,<text>雙珠聯璧一何奇。却恨從前苦恨遲。堯亦辭多吾豈敢。臣猶愛少老當知。名泉源活爭分派。喬木春深有別枝。不用願渠愚且魯。也能恭謹也能詩。</text>
<title>路傍瞻從高祖紫閣公遺愛碑</title>,<text>垂楊官道列䕺碑。巡察姜公有去思。文獻無徵何惠澤。礱磨不記沒干支。斜陽蘚字兒孫感。異日棠歌父老悲。縣吏摩挲相告語。誰家先祖乃今知。</text>
<title>早發歷大也坪</title>,<text>天低野濶鳥高飛。弓裔靑山馬首圍。草露成波因泛屋。樹雲如海欲呑暉。秋花小熱西風扇。紅稻新凉白袷衣。各有性情元不管。行人北去水東歸。</text>
<title>過李侍郞 元默 墓</title>,<text>先子於公館。公歸獨自悲。神交當日少。老淚九原知。宰樹秋雲起。荒阡白露滋。妙年床下拜。蕭颯憶鬚眉。</text>
<title>黃氏亭。次雷淵韻。</title>,<text>荒村寂寞向江扉。樹老亭空客到稀。錦石楓根棲雨點。澄波沙面映雲衣。鳥含秋意蕭蕭去。船載山光緩緩歸。怊悵金華仙不見。倩人扶得下漁磯。</text>
<title>過金化。訪李宣傳 胄遠 不値。聞往其弟讀書所。</title>,<text>墻角歇輿就夕陰。韎韋人去閉門深。桑麻別業臨流好。瓜葛交情枉道尋。宦已承家兄武列。遊能勤學弟儒林。白頭老僕今猶在。畧說前塵慰我心。</text>
<title>歷狼川邑治</title>,<text>疊嶂圜似堵。遙天掌許圓。官樓起中野。村屋接平田。老木江聲掛。寒藤驛路懸。里童看靑蓋。隨到古碑前。</text>
<title>宿原泉</title>,<text>百折經廻坂。尋村亂石中。楓香依紫鹿。畬火起玄熊。窓黑匏花月。籬乾黍穗風。不曾携老馬。那識峽蹊通。</text>
<title>投宿渡口</title>,<text>孤村連驛步。借宿掃房櫳。晩飯供山菌。疎花對水葒。蟲鳴初月下。牛渡數星中。我自携官燭。休敎惱主翁。</text>
<title>老屋</title>,<text>老屋蒼凉畧彴頭。漁舠一葉下中流。依然白石滄江景。身在王蒙水墨秋。</text>
<title>宿玉山浦。臥念趙忠敬公平昔眷愛。淚潸潸漬席。遂起走筆。可謂長歌之甚也。</title>,<text>前秋身自壽春回。臥內慇懃笑語陪。今到壽春公已至。如何不問子何來。一回哭拜一回哀。誰復如公惜我才。若說泉臺無便已。有應此淚徹泉臺。位冠三公壽七旬。靑山他日弟兄隣。石麟不識人間狀。畢竟公眞有福人。就席溫然一笑開。邦家吉氣上金杯。龍亡虎逝傷心事。身賤何須說起來。池臺如舊夕流螢。多種樓前草滿庭。聽雨看花渾漫想。今年不到老人亭。多種樓，老人亭。俱公榭名。</text>
<title>訪南溟洲幽居</title>,<text>誰謂子居僻。能科亦能官。稻香書帙暖。江色戶庭寒。呼酒煩親酌。持兒與客看。罕逢京洛友。苦挽豈無端。</text>
<title>春川道中 春川處兩峽之間。帶江開野。山水明媚。故多士大夫墓田庄舍。然嶺路險遠。子孫零替。則難於守護。是可歎也已。</title>,<text>麥秀遺墟草色曛。馬蹄只向亂峰雲。一行綠樹牛頭迥。雙帶淸江燕尾分。年代茫茫多感慨。風塵渺渺隔知聞。人生未必春州死。何處靑山不起墳。春川古貊國。</text>
<title>秋花</title>,<text>疎黃淡白各風姿。不似春花漫艶肌。若入詩中論品格。秋花端的是元詩。</text>
<title>踰三馬峴。水石甚佳。</title>,<text>激石層湍眼忽開。肩輿少住試徘徊。雲笙縹緲蕭郞至。風珮凄淸漢女來。巖上剗苔鋪淨席。楓根燒葉煖深杯。緣何勝地終堙沒。歎息賢人在草萊。</text>
<title>渡後川</title>,<text>瓜皮小艇倚空灘。蘆荻蕭蕭葉正乾。我與鳧翁知此樂。一川風雨有誰看。</text>
<title>遇雨卽晴</title>,<text>行人去鳥共怱怱。颯沓衝來一陣空。頭上急風方吹黑。眼前斜日忽舒紅。離離野穀連畦臥。决决溪流別澗通。遙望曠原高樹外。斷雲留得未消虹。</text>
<title>水禽</title>,<text>老木淸江古驛頭。一天雲散碧悠悠。水禽不啄汀花落。似爲漁郞作暮秋。</text>
<title>曲橋道中</title>,<text>亭臯迢遰一鞭絲。搖落先從客裏知。楊柳夕陽蟬斷後。蒹葭初雨鴈來時。飽經泉石應關數。老向田園却未遲。莫怪奚囊多暮感。詩無秋氣定非詩。</text>
<title>哭游荷趙文肅公墓 幷序</title>,<text>余隨槎入燕。公贈以十絶。其一曰悲歌滿目舊山河。醉上金臺秋草多。三尺芙蓉腰下劒。知心誰似趙游荷。絶唱也。燕中士友見者無不稱歎。余每謂公此爲公集中之冠。公亦許可之。今哭公。就公詩加減數字。余之情事。誠無以加矣。噫安得更遇公。擊節之如昔日也。壚頭邈若舊山河。一唱公詩我淚多。三尺芙蓉腰下劒。知心無復趙游荷。</text>
<title>匡基道中。是日中秋。</title>,<text>周流窮峽宦遊身。佳節飜看一度新。野徑鴉啼秋草滿。他家墳墓有歸人。</text>
<title>宿內倉有感</title>,<text>江空露白店烟收。馬首銀蟾灧灧浮。碧樹如星多北拱。亂山隨水欲東流。人間漫有羊曇淚。河上空存郭泰舟。牢記平生愁絶處。寒燈古驛作中秋。</text>
<title>羇抱</title>,<text>羇抱如城孰與開。今年孤負望京臺。黃葵露葉蟲絲歇。紅樹晴山鴈字廻。寂寂書空深閉閤。茫茫懷古且銜杯。非關病懶疎巾櫛。怕見民憂上鬢來。</text>
<title>首夏往江上獵魚。次金容軒 衡斗 韻。戊申</title>,<text>行厨催辦浣花遊。雲暖風恬縣北洲。傍樹停輿妨臥犢。中流截網恐驚鷗。沙堤草色將沉屋。野渡山光不滿舟。直爲觀魚兼勸種。豈拋朱墨故謀休。</text>
<title>輓趙芝園</title>,<text>芝翁羽化不曾期。欲綴哀詞却自疑。試檢古今篇籍看。世間那有哭仙詩。英考末年間氣眞。優遊八十八回春。邦家六世昇平化。到底沾肌浹髓人。詩無一字不風流。調逼殘唐氣力優。吟遍三韓人不識。知音畢竟在中州。國手元無斂手詩。人情冷暖此中知。傍觀幾度斧柯爛。纔了先生一局碁。阮歌歐筆妙專門。雜藝傍通總不煩。肘後靈丹曾度世。倦來餘技付兒孫。文彩風流動絶倫。慰人寥寂有斯人。關門到處爭投轄。添得公卿座上春。白首靑襟詩進士。金門丹誥武班頭。花風賁飾春臺像。韋布何人得此不。妙歲聲名四海知。題襟先輩共追隨。墨緣到老關身分。又値厓雲下士時。石厓，雲石兩趙公。厓公盛德等山邱。此去泉臺幾許酬。後夜昭陽江上月。風騷應似老溪遊。蒼茫雲樹若爲懷。誰送丹旌厚地埋。花落空庭山日晩。杜鵑如喚趙秋齋。</text>
<title>巨城道中</title>,<text>籃輿咿軋趁鳧翁。落漲溪流處處同。急雨飜看前浦暗。斜陽忽在下倉紅。荳花漠漠茅茨迥。楡柳深深畧彴通。欲識康年田野樂。只須歸去讀豳風。</text>
<title>示邑中諸生 幷序</title>,<text>昌黎詩曰出宰山水鄕。讀書松桂林。余每喜其蕭散淸曠之趣。而若所値非其地則無由也。余莅玆周歲。民俗簡厖。以有事爲恥。恰有昌黎詩意。乃於讀書之暇。邀邑中文士十餘人。試功令文。余雅不嫺此䂓。殊無點鐵成金之效。而諸生之進就。由是不可廢也。諸生亦不以成效爲意。樂余之簡易。畧做數十首。其罷歸也。拈五韻近體。以作雪鴻之爪。提携鉛槧作遨遊。我欲從今避一頭。才子文章多下邑。故人風雨又西樓。㰚花蛛網飜飜暑。官柳蟬聲歷歷秋。別後此心君識否。暮江潮落自橫舟。</text>
<title>往水餘村</title>,<text>再到風流小有天。居人邀我泛漁船。樹間籬落相隣屋。草裏衣冠雜坐筵。山色堆靑秋水外。蕎花圍白夕陽前。商飆粧點今宵月。掃盡長郊一抹烟。</text>
<title>重陽登萬景山</title>,<text>俯眩方知坐處高。天風吹帽任狂豪。伊平官道如拋帶。安朔晴山似疊濤。洞臥玄熊尋舊跡。巖棲白鴿見遺毫。醉來不覺霜楓早。錯認仙翁手種桃。</text>
<title>泛舟後浦</title>,<text>一道江淸鏡面開。碧玻瓈色欲添杯。長風送角靑山盡。斜日懸篷錦石廻。蘆葉不分前渡岸。菊花遙指昨登臺。使君若有機心事。那得船頭白鳥來。</text>
<title>食煨梨甚佳。走成七言長句。</title>,<text>峽梨橢圓榠樝大。顔色紫黃凍不害。刳中空洞出其瓤。去蔕三分截爲蓋。嵌膚納椒倣河圖。錯落羲文坎離兌。自頂灌腹割蜜房。雪腴玉脂高彌最。蜜産伊川高彌灘者爲珍。 濡紙厚裹更塗泥。丹家點汞忌走外。入爐漫燒熟候知。文武君臣徒傅會。須臾禿襟捧黑毬。月食而旣搽墨繪。焦爛膜理遍熏濃。熱决肌香騰馧馤。熊甛猿醉漸入佳。仰舐俯噉無已泰。止嗽下痰潤三焦。千金經驗神方賴。烹藷蒸芋卽朱陳。炙棗炒栗斯曹鄶。山官食譜品上珍。怕有饞口從傍丐。</text>
<title>稚子見柿。不識何果。戲吟示諸生。</title>,<text>山氓畜眼不見蟹。偶到城市傾橐買。厥妻認爲大蜘蛛。爪脚蠕動愈恐駭。此言雖戲理實然。狎溝澗者瞑渤澥。穉子入峽已週年。見柿不能名物解。忽落奇想曰紅梨。名士之言眞蕭灑。傍觀拍手一軒渠。斯兒不類其翁騃。</text>
<title>冬夜獵夫獲雌鹿以獻。枕上戲吟長句。</title>,<text>帳深更闌屢跋燭。一夢正酣隍中鹿。小校忽報獵手來。公庭獻馘血淥淥。所夢者假所覩眞。變幻錯莫頻拭目。虔禱正賴山靈昭。利獲當緣縣官福。獵者將入山。必祈山靈云。 鹿交在秋更宜雌。炰孕能令羸復肉。焉有仁人是可爲。先王恩及禽獸族。毋麛毋卵國令嚴。勿問山放與家畜。飢寒怨咨恫在心。况我分符斯民牧。客言此心近慈悲。語所不然須更僕。君子只可遠庖厨。昔人未嘗廢口腹。富兒尋常飫豹胎。齊民無故啖鷄伏。范菹蟻醯著周書。蟲豸微物遭屠戮。元聖制作孰敢非。而今掩卷猶嚬蹙。一端由仁未足仁。梁朝蔬食齊觳觫。人膚我膚痛何殊。忍令黎庶恣鞭扑。苟無鞭扑何以治。聖人作刑審應熟。念人之痛倘舍刑。恐君無由措手足。圉圉適資小人欺。鶃鶃徒增廉士辱。人生哺啜但任眞。所勉不當窮嗜慾。聞此稍解心怦怦。麾之使出頹枕宿。</text>
<title>題黃庭曹娥帖後</title>,<text>筆家二帖尸墨池。黃庭經與曹娥碑。賢坊法書久零落。至今存者唯荔枝。曾考第在會賢坊。而法書今皆散失。唯手臨蔡襄荔支帖尙存。 去年從兄自南返。橐中出此相歎噫。曾考手蹟宛驚喜。末端細字記源委。明陵辛巳冬十月。中國四十年康煕。高祖銜命充上价。餐雪看羊玉河羇。高祖是行。著有看羊錄。 江左祝愷名下士。翰墨雅結縞帶知。我家尙有華人帖。白綾二幅書其詩。王考聚華人筆墨。手作帖子。祝愷酬唱詩亦在其中。 一日懇公售此卷。至寶天下共惜之。外國行人雖貧儉。欲買豈無盤纏資。書名黃庭有故事。美話宜補一段奇。館供白鵝價相値。請學山陰道士爲。祝生大笑遂肯諾。歸軺萬里帖相隨。南洞書目鴈行列。尤物一朝居白眉。高祖第南水洞。藏金石書甚富。 曾考齠齡深愛玩。波撇點畫肖風姿。七十年來貯箱篋。靑氈忽被偸兒窺。失官落職未足比。擧家索默無懽怡。無何沈氏從何得。乞書題目求跋辭。造次豈辨誰家物。品賞只要別姸媸。曾考撫卷愕爾久。如逢舊雨來不期。跋言沈友出以示。沈友未詳其爲誰。看飫意厭望還我。情曲婉至溢於詞。曾考跋云沈友出以示。故事若此。不忍爲他人有。須看飫意厭。終歸於我。 書于正廟丁酉夏。公年六十五歲時。落款方印朱可染。二字耆魁蟠蛟螭。及我從兄守萊日。萊人獻之不敢私。迺知帖從沈氏出。流落轉到嶺海陲。詳識緣起應有意。後生藐末安能追。百載舊物還入手。曾考靈魄垂眷玆。不然妙墨通變化。驅使六丁森訶撝。還珠合劒殊可異。失弓得馬元如斯。法帖當以古爲䙡。愈近愈訛飜棗梨。此本要是元明刻。行墨曾無憾毫絲。桮圈猶爲寓愴慕。况復手澤嘗展披。從今寶惜限壽命。坐臥食息須抱持。若於他人藏裏見。據舷落水斷無疑。</text>
<title>監糴</title>,<text>吏人請我親監糴。上倉堆粟多幾石。邑有上下倉。 肩輿吹角出官門。峽氓峽犢俱辟易。雲凍日薄嘯鴟鵂。亂峰矗雪窮陰積。大夫之簀不稱宜。扇香坐拂臯比席。侍兒點茶勸當寒。恐民詈余轟飮癖。爲民實難官亦難。動止何由中繩墨。一吏匍匐驗庫封。一吏逡巡披簿籍。秤東斛西布庭心。囂塵坌起趍衆役。包帒藁網解紛紛。背負肩荷成什百。短衣蓬髮蚩蚩兒。濶袖蒼髯貿貿客。提轡使遠叱牛溲。庭半割與踏泥跡。傾包盛斛斛如山。小㪷飛傳穀顔色。顑之曰可內實慙。四十不分菽與麥。一役執簸立上風。一役執秤當中畫。呼邪擧斛復納包。且蹴且縛聲索索。黑衣小校立指揮。計籤入倉擔之脊。斛傍畫剩做人情。秤者恚少顔發赤。官怒可犯衆難當。視不敢忤行踧踖。心知此屬虎於民。威戢非無箠楚讁。但示貌畏莫售奸。煩呵細詰應無益。粒米散庭頻蹙眉。衆隷蹂踐不知惜。今冬雨數地沮洳。禾黍未打同未穫。浦田之豆半沉沙。畬田之豆多蟲蝕。麤納愆納罰俱笞。糴夫惴惴皆屛息。况復營飭粟換錢。村機軋軋終夜織。得錢納官限已違。里任催逬恣誶辱。念此悶惻坐默然。徒費廩膳司何職。</text>
<title>峽縣 己酉</title>,<text>小縣依山腳。官樓似磬懸。觀書啼鳥裏。聽訟落花前。俸薄稱貧吏。身閒號散仙。新參釣魚社。月半在江邊。</text>
<title>自厲壇登西麓而歸</title>,<text>麥風吹浪露初稀。祭厲壇邊草徑微。葛藟緣溪蒼鼠走。松花撲地錦鷄飛。登高望遠堪銷恨。悟往知來欲賦歸。換却轎夫行且歇。小橋穿過水西扉。</text>
<title>阿珍竹枝</title>,<text>兒眠齁齁婦蒸藜。似荳殘星在水西。早向山頭浮垈去。白巾纏額短鋤提。浦田風暖麥黃初。龍九江邊獵鱖魚。官北村南齊荷索。兩頭圍去曳弓如。大同船發日淸明。腰皷村巫碎語聲。金姓沙工黃姓吏。無風無雨到京城。高低官路見人稀。草暑炎炎野雉飛。土色麤袍新座首。騎無鞍馬出村歸。巖竇名泉藥一般。巖前平石俯人寰。無人上得懸雲寺。躑躅空開萬景山。</text>
<title>雨後夜坐</title>,<text>雲奔月去兩俱忙。數點疎星淡有光。風入樹頭聞驟滴。露涵花氣送微凉。詩成無用人傳寫。酒熟何能獨擧觴。解帶欲眠官燭撤。舂聲水北夜蒼蒼。</text>
<title>將發楸行有感</title>,<text>穉子跳踉一任嬉。恒憂顚蹶輒相隨。憐渠慧竇年年異。忘我皮膚日日衰。恨結怡愉終莫效。恩深顧復乃今知。長程僕馬乘公暇。濡露楸原少展悲。</text>
<title>哭希谷李相國墓</title>,<text>石羊春草綠離離。悵望燕南載筆隨。魏灌交情賓客少。瓊雷消息弟兄悲。丹書已滌今何憾。靑史長傳後有辭。恨未將身爲大鳥。墓門一哭十年遲。</text>
<title>積雨餘見月有吟</title>,<text>公門連日雨停衙。印匣苔痕綠倍加。歸去何心啼杜宇。公私不計噪蝦蟆。雲山水墨障重掩。草樹靑油幕遍遮。夜半微凉看月出。頭頭花影上階斜。</text>
<title>過李君楨周陽山齋</title>,<text>分外銅章綰峽州。君家一酌散千憂。靑山似欲同隣住。秋水如將入戶流。談許親朋頻抵掌。詩敎穉子與爭頭。便輿地近經過好。未必黃花九日遊。</text>
<title>贈陽山齋李君</title>,<text>西隣步屧憶秋間。只恨怱怱未暮還。半路紅遮連岸樹。一簾靑出隔江山。人生到老如君好。農事雖忙比我閒。兒讀父耕能有幾。幽居逸韻定難攀。</text>
<title>次恩誦堂李藕船 尙迪 韻。示諸生。</title>,<text>一任人嘲吏術疎。拙䂓不改我來初。閒尋覆鹿隍中夢。漫讀飛鴻局外書。毁者半應譽者半。晝之餘已歲之餘。休嫌偃室妨公事。自是山官似佛居。</text>
<title>峽夜</title>,<text>峽靜常如夜。微明霽雪天。寒星掛高樹。斜漢臥平田。村火遙還近。隣舂斷復連。時聞扣氷落。簷鳥亦無眠。</text>
<title>雪後早起</title>,<text>一色崢嶸白玉巒。瓊林交戛響闌珊。無端添箇寒鴉落。把作屛風誤點看。</text>
<title>呈雲石趙公謝贈柑子</title>,<text>撲鼻淸香滿眼黃。一包猶帶海天霜。摘來日域千頭岸。載泊南風萬里航。梅下題封君子貺。雪中開坼小人嘗。詩腸更有相如渴。不待聽鸝好擧觴。</text>
<title>早起</title>,<text>嗚嗚吹角縣門開。曙色婆娑入老槐。寥落公庭殘雪裏。隣鷄亦趁早衙來。</text>
<title>僻縣</title>,<text>得縣何嫌僻。淸閒自可知。經貧多恕婦。臨老始憐兒。山雪飄書幌。官梅落硯池。昏鴉雖晩到。猶占最高枝。</text>
<title>冬夜。與任甥及邑士。共食當歸笋戲吟。</title>,<text>地窖春風玉笋肥。山盤蘸蜜味全稀。當歸未必催歸我。纔食當歸倍憶歸。雪白香根一握肥。佳蔬名品世間稀。當歸若使王孫食。春草明年歸不歸。亭亭䕺幹恰穠肥。土產由來似此稀。豈不懷歸歸已决。當歸時節便當歸。</text>
<title>峽齋冬夜。與任甥及諸生。拈韻得丹字。</title>,<text>休把官居澹泊看。今宵風雪幾袁安。移燈每欲分隣照。撫被常懷庇士寒。未必黃金同土價。何由春酒變仙丹。憐渠到老無經濟。只辦妻孥峽裏歡。此屋眞同傳舍看。無端笑傲暫容安。昕宵屢歎靡官廩。妻子何知救汝寒。沒沒簿䕺衣涴墨。依依秘閣杖燃丹。縱然詩有江山助。零落牙絃孰與歡。自爇爐香靜坐看。縣門如水里閭安。鷄呼更杳迢迢夜。舂斷渾添漠漠寒。三載留連宗炳畫。全家服食葛洪丹。閒將見在參禪乘。那箇因緣是喜歡。一紱依如大纛看。嗤渠何迺小成安。峽田共計烏鳶食。壑雪同經虎豹寒。半世不分棋黑白。此生那得轂朱丹。陶公解作情眞語。十止居先稚子歡。飛騰日月鬢邊看。小寢凝香愧燕安。䕺桂山深三尺雪。落梅風送五更寒。斷無名士孔文擧。難得佳人曹子丹。不及土豪携獵狗。如臯搏取射禽歡。</text>
<title>寄賀再從期仲登瀛選</title>,<text>吾家六世四登瀛。君又翺翔繼選名。制誥班同唐學士。論思地比漢公卿。休言白髮光陰晩。從此靑雲道路平。入處經筵須啓沃。勉圖塵刹答恩榮。</text>
<title>穀日卽雨水。而是夜大雪。仍成春雪詩。庚戌</title>,<text>庭後庭前玉樹花。繁華一夜使君家。潛隨暖律吹痕散。憑仗和風舞點斜。江路氷融漁戶喜。山田土潤老農誇。化翁欲試巴人唱。故向陽春白雪加。欲雨因風冷作花。老龍先報玉皇家。罇前百里茫茫積。燭外三更片片斜。艶藻眞堪飛絮擬。曉粧應復落梅誇。勾芒不是違時令。臘後休徵再度加。維摩天女散瓊花。十界莊嚴摠佛家。拍樹飄簾飜作勢。映空遮月不勝斜。層城閬苑何緣到。皎日氷山莫謾誇。較似前冬凌厲减。溫然和氣一團加。剪雨裁花是雨花。天香散入萬人家。移時注目森森下。靜夜開門蔌蔌斜。簷馬更添銀甲好。槐龍都化玉鱗誇。臨春結綺斯何地。陳帝豪華一夕加。</text>
<title>官門點兵</title>,<text>擂皷三通畫角吹。殘兵立雨拂紅旗。將軍不曉魚麗陣。閒爇鑪香看宋詩。</text>
<title>縣人多種梨。近日花方爛開。</title>,<text>滿縣梨花樹。東風昨夜開。家家有明月。不是碧空來。</text>
<title>次金容軒 衡斗 晩春韻</title>,<text>行處黃冠住處僧。隨身只是一條藤。樓如魏帝凌雲榭。地似周王避雨陵。日暖禽聲元瑣瑣。山深花意自層層。癡氓坦吏渾相慣。各任天眞少愛憎。游絲惹地復低回。漏日籠雲樹影開。滿院落花人獨立。一簾微雨燕雙來。銷愁大抵無方法。處世從知有別才。懶向淸流看禊事。年華剛被此中催。</text>
<title>共汝三老人。登縣後嶺上拈韻。</title>,<text>隣老晨叩閤。幽情起我閒。凭輿穿柳底。散策出花間。草色連春水。雲陰作遠山。登高仍枕石。當與暮禽還。</text>
<title>命諸生呼韻下嶺</title>,<text>倒影層峰俯碧溪。蒼嵐屈曲路高低。數䕺蒲柳穴魚伏。一樹柰花山鳥啼。石下孤村烟不斷。沙邊細畝麥初齊。傍人恐我添行困。催上籃輿日欲西。</text>
<title>題許校長碭草堂</title>,<text>居人樵嶺復漁溪。茅屋松籬着地低。楊柳路邊春犢臥。桃花樹下午鷄啼。酒歡隣友携壺至。飯待山妻擧案齊。聞說名泉潮卯酉。爲看紺色度橋西。</text>
<title>道藏洞暮歸</title>,<text>雲濕春山重。花繁野屋明。過橋尋岸路。臨石聽灘聲。候吏烟中立。漁燈樹際生。任他兒拍手。誰識醉歸情。</text>
<title>晩春卽事。戲作回文。</title>,<text>芳年樂事舊遊京。鏡對羞添鬢雪明。黃褪柳堤春雨暗。綠含槐院午風輕。忙蜂去處閒花落。語鷰嬌邊細草縈。狂醉任人騷興惹。香箋劈盡酒盈盈。</text>
<title>紅梅</title>,<text>庭畔淡紅梅。含風弄白日。忽添兩箇禽。恐是黃荃筆。</text>
<title>西軒下梨花</title>,<text>恨帶昭陽雨。愁添左掖寒。可憐人似玉。終日倚闌干。</text>
<title>許元瑞有書。請來見桃花。戲贈二絶。</title>,<text>洞門流水似天台。時有山禽獨自來。爲是仙家風雨少。滿庭留得碧桃開。醉倒村盤濁酒杯。脫巾隨意掃莓苔。桃花可是多權力。招得公堂太守來。</text>
<title>粉紅梅</title>,<text>點塗元不費臙脂。隨手匀停玉雪肌。誰與梅花爲傅姆。粧來濃淡入時宜。</text>
<title>午坐卽景</title>,<text>繞院芳菲百種。不知何處香聞。漫天柳絮春雪。落地槐陰夏雲。</text>
<title>隨望</title>,<text>依岸數層綠畝。緣流一帶黃茅。駸駸日長槐葉。不見頹殘鵲巢。鳩兒對坐端正。鷰子分飛閃斜。原上閉門寂寂。梨花一樹那家。</text>
<title>演雅</title>,<text>布穀俾民稼穡。巧婦宜爾室家。提壺旣醉以酒。絡緯不績其麻。</text>
<title>花事爲風所損。仍成絶句。</title>,<text>愛惜誰能錦障圍。殘花日覺在枝稀。沉吟不曉東風意。纔欲催開又欲飛。</text>
<title>桃花落候。江魚皆就石磨齒。土人例於此時設網。</title>,<text>山鳥啼淸早。微凉颯似秋。麥光流入戶。槐影聚當樓。薄宦成鷄肋。羇愁在馬頭。近聞鱖磨齒。卜日出江遊。</text>
<title>遣閒</title>,<text>紅梅褪粉柳彈緜。又是微凉四月天。山鳥數聲歌欸乃。繁陰如水屋如船。</text>
<title>用李汝三 鎭台 韻</title>,<text>細雨黃梅節。微凉白紵時。花能留客坐。鶯欲聽吾詩。被酒隨伶鍤。搔頭感翟絲。名山多近縣。往往不須期。</text>
<title>題柳</title>,<text>凋顔無復舊風流。半是沉疴半是愁。只怪西墻楊柳樹。又因何事雪盈頭。帶雨飜風處處皆。長條最愛拂官街。陶公大抵多偏勝。何必柴桑五柳佳。嫩條折下恐傷春。獨任東風惹麯塵。鞭馬何如穿鱖好。行人恐不及漁人。綠烟金穗鎖重樓。不許佳人上玉鉤。倘少飛花狂似許。一生那得散春愁。官堤落日少征人。只見鶯梭織縷頻。不識世間別離苦。羡他生長峽中春。</text>
<title>戲題</title>,<text>風簾撲撲飛絮。午睡無人起慵。香架縱觀穴鼠。硯池竊飮山蜂。</text>
<title>兩兒經痘送神日。招邑賓共酌志喜。時得甘雨。</title>,<text>垂佑仁人後。明知痘有神。種方移造化。病氣借陽春。恩豈終身忘。歡同受賜新。招賓須飮樂。膏雨浥芳塵。</text>
<title>與諸生往前江拈韻</title>,<text>坐依黃鳥樹。行占白鷗天。斷岸雲能續。崩橋草欲連。沙光圓似月。麥氣暖成烟。醉眼浮花去。昏昏水底眠。</text>
<title>消閒雜詠</title>,<text>雨後山樓暗。沉沉萬綠堆。午夢鶯喚起。稚子蝶同來。新服慵難着。殘編厭不開。野蔬堪下酒。爲汝强斟杯。農人耘畞去。老木守村墟。野葛當蛇逕。松花落鼠居。簟凉流水外。酒重捲嵐餘。遙看蒼翠濕。一點下舂鋤。洞深官愈靜。楡柳接村墟。白日羲皇世。靑山木客居。異花名不記。幽鳥畫難如。火粟家家有。生涯一把鋤。</text>
<title>放衙</title>,<text>放衙無事且徘徊。眼暈微酣卯酒醅。白鳥翩翩望巢去。黃鷄啄啄領雌來。山僧乞米村鳴皷。田父耕菑野設杯。恐汚風花隨處落。先敎汛掃滿庭苔。</text>
<title>悵望</title>,<text>悵望園林若失期。曉鶯啼後轉凄其。每當風雨黃梅節。又是人生白髮時。官酒何曾有客到。海棠不可無吾詩。歸來萬事惟高枕。闌角丁簾盡日垂。</text>
<title>傲吏</title>,<text>傲吏唯高枕。苔階俗跡稀。雲山逃世住。風雨挾春歸。官女篘松酒。家人製葛衣。仇池諒非遠。卜築欲相依。</text>
<title>午坐小醉有吟</title>,<text>刈草常憂出荳遲。採桑旋恐臥蠶飢。農家四月無閒隙。愧我醉中能賦詩。</text>
<title>雨中</title>,<text>雨酣山不見。急澗掛簷頭。萬木聲俱立。孤樓意欲浮。石霑頑愈出。花浴困難收。漸次田原翠。翩翩復下鷗。</text>
<title>懷老溪舊遊有感</title>,<text>謝傅終南別墅開。如雲車馬共追陪。金蟬玉麈看棊局。嫩柳濃花送酒杯。往日風流俱夢境。十年消息隔泉臺。傷心舊客羊曇在。泣聽空山杜宇哀。</text>
<title>卽景</title>,<text>乳燕新飛試晩風。菜花黃蝶正怱怱。隣家小犢無尋處。却在溪南麥畝中。</text>
<title>聞趙秋齋祥期在近。凄然有懷。</title>,<text>此生恨未早追遊。纔識秋齋已白頭。許我忘形應有故。憐才入骨更無儔。江山千古終還氣。花鳥今春始免愁。聞說阿孫曾畫像。風流能得七分不。</text>
<title>落花</title>,<text>睡起簾紋亂。遙看蔌蔌斜。却疑山雨至。風落滿庭花。</text>
<title>見家書</title>,<text>誰道雲山杳。家書二宿來。心知家內好。不敢遽將開。</text>
<title>思歸</title>,<text>久客腸應斷。思歸夢不成。藤花四五月。杜宇兩三聲。</text>
<title>午坐有吟</title>,<text>綠樾陰陰石榻淸。海棠庭院午風輕。冥濛正好尋詩境。衝散黃鸝一兩聲。</text>
<title>閒居卽事</title>,<text>閉閤淸齋異學禪。焚香自結靜中緣。三旬雨漲難垂釣。五月山寒尙着緜。子鹿藤邊遺角去。母鷄花底抱雛眠。轉看時物催人老。野色靑靑似舊年。</text>
<title>仲夏卽事</title>,<text>太古山深夏日長。長官身世睡爲鄕。蝦蟆細雨池塘暗。鴶鵴東風草樹凉。一箔蠶登桑自綠。千家麥熟野初黃。無端呼喚添公事。恰有新詩出草忙。</text>
<title>雨中共汝三呼韻</title>,<text>野色移秧雨。村容熟椹天。觀農居鷺後。得句在鶯先。細酌經春酒。瞢騰向午眠。可憐江路滑。閒繫釣魚船。</text>
<title>農家卽事</title>,<text>繅車纔動了蠶功。秧役耘歌處處同。白鷺水田芒種雨。午鷄茅屋菜花風。着簑翁立平橋外。沽酒兒歸綠樹中。爲是鄕村農務急。傍觀無事亦怱怱。</text>
<title>石鼎歎</title>,<text>伊州石鼎冠東土。貴家往往炊紅腐。衆粒濃軟膜理全。漫火爛蒸穀精聚。石質靑熒雜剛柔。氣潤飽經先天雨。殊音不中神夔鳴。良材惜漏女媧補。安邑去伊五十程。呼匠試問工費數。匠言此石採高巓。祈寒溽暑閱辛苦。架巖鑿骨折長鍬。攀藤劈腦摧勁斧。在前府使柳相公。始試鑄鼎追大禹。工鐫細倣儀器圖。異製廣摹博古譜。餘波名目不勝繁。新造舊刱隨意取。煎炰燔炙湯熨鎔。罐鑪甌鐺㪷鬵鬴。後來接踵騖鬪奇。駄負輦運同販賈。氈包席裹餉中朝。櫃封帕覆輸內府。丁丁椓椓響晝宵。匠手傷眼遂廢睹。而今役價責民閭。巨疾沉痼無時瘉。假斲一鼎計十金。中農應闕小黃牿。廩俸至薄此何爲。小人妄發官休怒。誠哉是言足警愚。况我食貧塵生甒。常時覆餗戒滿盈。炊熟炊生皆宜肚。五列三列徒紛紜。一命再命煩傴僂。爾第更謀盛藥鎗。驅使膏肓烹二竪。醉來淘月石間泉。睡餘聽風竹裏塢。曾讀樂天靑石詩。恨未顔碑段碑樹。鼎鐺小器安足稱。嗚呼石氏之厄無今古。</text>
<title>喫萵苣戲吟</title>,<text>午飯偶思萵苣菜。生平嗜好殊不耐。園奴日供大於帆。急搖鈴索催十輩。揯袖向盆氣耽耽。翠筐直欲呑腔內。峽深安得煑蘇魚。恨無佳醬與之配。一丸足可封函關。張口恰似安巨碓。老牛齧萁蛇嚼蛙。雙手捧飯如受塊。噲眦盡裂髡絶纓。傍觀辟易三舍退。唇吻不絶剉芻聲。且噉且包非一再。繁暑滌盡腹果然。偃枕摩挲憂决潰。人言食冷病易招。縱吾病死寧有悔。</text>
<title>六月初九日。雨餘往前江觀漲。</title>,<text>山碧烟沉半。雲紅日在西。沙鷗自行立。江燕忽高低。浪欲浮村去。灘將沒岸齊。俯觀生眩轉。不是醉昏迷。</text>
<title>中庚日。會滴嵐軒。</title>,<text>庚炎乍歇早秋同。脫幘無煩納遠風。一雨三農多損益。元年四海始咸豐。昂昂不欲爲人下。鬱鬱安能久此中。克破愁城書鐵券。隣家濁酒是頭功。</text>
<title>次李其山 治素 韻寄贈</title>,<text>鷺收殘雨過。蟬曳夕陽來。節物行如此。吾生歎有涯。懸知歸意切。誰與病懷開。下酒君詩好。高吟且命杯。</text>
<title>與金月菴 箕東 出官前洞口</title>,<text>雲飛山上去。太半縣中烟。落落臨官樹。油油望野田。虹收殘雨外。牛立夕陽前。揭厲行人病。無才可濟川。</text>
<title>七夕。共諸生登皷角樓。</title>,<text>月色携余上畫樓。野烟如海碧山浮。銀河倍潔牛郞夜。草露橫流蟋蟀秋。一縣桑麻三伏後。六房燈火二更頭。諸君莫苦煩招接。幾度人生辦此遊。</text>
<title>食來禽</title>,<text>山村風味上都如。佳果登盤酒渴餘。靑李來禽俱絶品。無人能記二王書。</text>
<title>送朴友翠哉 晩鎭 歸天安</title>,<text>故人明日發。吾意亦隨東。匹馬暮山裏。亂蟬秋樹中。田園依舊綠。秔稻幾分紅。難慰泉源思。知應去住同。</text>
<title>同金李兩詞伯。登西麓賞秋。</title>,<text>西園登眺匹天長。雲亦徐飛鳥不忙。官道風淸全峽雨。野田秋熟萬家霜。行穿紅葉靑鞋滑。坐近黃花白髮香。何必江州煩送使。使君携手共傳觴。</text>
<title>重陽。共邑中諸生。小酌拈韻。</title>,<text>人生無百歲。今日又重陽。絳葉當樓艶。寒花抱石香。亂鴉爭夕照。一鴈迥流霜。微爾山秔酒。誰能慰異鄕。</text>
<title>又拈高字</title>,<text>痛飮酬佳景。同歡集縣曹。花應羞老髮。糕不負詩豪。野實嘗均熟。田功見積勞。悲秋今已慣。無意更登高。</text>
<title>九月十七日。又拈香字韻。吟示汝三老人。</title>,<text>旅館疎燈刻漏長。江村寥落鴈聲凉。人多濶畧深秋月。天久商量昨夜霜。北戶何妨百蟲伏。東籬自保一䕺香。厨貧白墮猶能給。野老來時却洗觴。</text>
<title>石居士 繼祖 墓竪碑後。吟示邑士。幷序</title>,<text>居士卽皇明兵部尙書石公 星 從孫也。甲申國變。與遼陽僧徽貞。竄身東來。聞麻提督 貴 之孫指揮使 蓬直 居在江界。往從焉。乃於滿浦地。娶婦生子。名曰道賢。未幾移居安峽縣。而縣人李梧亭世瑛者。亦以女妻之。及居士歿。仍爲經紀其喪。葬于縣西莫洞里左岡下云。梧亭之子孫。自有傳其事者。今皆無聞焉。始居士之流離東北也。麻李兩人俱有立言。然其所傳異辭。將何適從乎。余莅官玆土。掁舊事之感慨。恐遺躅之泯滅。竪石表墓。以圖久傳。亦爲參互事實。另有所攷記云爾。西山秋草石公墳。不似箕岑蓋有云。痛切爲戎宗國恨。甲申鼎革。 恩深存趙迺家勳。壬辰倭燹。石公以兵部尙書。力主東援。 梧亭古洞無遺裔。麻氏荒村但逸文。麻李俱有傳錄。而今其子孫皆無聞。 片碣新磨非好古。姓名秖欲後人聞。</text>
<title>又題一絶</title>,<text>萬里孤蹤葬峽陲。曉風殘月杜鵑悲。蒼苔不蝕崇禎字。新竪潮州處士碑。石氏貫潮州。</text>
<title>訪秋潭趙承宣 徽林 伊川謫居。路上有吟。</title>,<text>小市江村路。橋成鴈齒橫。癡雲流野色。急石赴灘聲。棉女携兒拾。畬夫伴犢耕。短壺掛車右。蕭灑入山情。</text>
<title>上鍮達嶺</title>,<text>嶺路夫何似。脩鱗屢折腰。石痕經雨怒。楓意挾霜驕。小歇方知困。回頭始歎遙。休言高莫上。我已到雲霄。</text>
<title>鍮橋道中</title>,<text>壑雲如舞谷禽歌。十里官程尙宿酡。流水蒼茫如是去。亂山重疊一何多。荒荒午日垂汀菊。瑟瑟秋風入野禾。爲問村邊耕鑿老。武陵樵子幾廻過。</text>
<title>禾遷道中</title>,<text>終日紆廻似螘旋。九盤盤路是禾遷。沙邊紅出漁村樹。巖上靑浮鐵店烟。樵渡灘聲船底戛。北商行跡馬蹄圓。峽遊大抵無平地。雲處人家石處田。</text>
<title>呈秋潭</title>,<text>玉玦承恩賞九秋。泛黃同作異鄕遊。遷湘縱少芳蘺恨。處峽能無落木愁。先輩元來多放浪。野人從此識風流。他年宣室登前席。須進蒼生奠活謀。</text>
<title>贈石室宗人。隨秋潭同留。</title>,<text>花樹仍成翰墨儔。蓮南佳話水東流。殘年訪道遊名嶽。千里隨人到惠州。黃菊正開徵士里。丹楓初落孝廉舟。莫將舊我看今我。菱鏡居然種種愁。</text>
<title>避禾遷險。借樵舟順流。</title>,<text>掘灘移釣艇。舍馬暫乘空。鴈立經磨石。魚吹倒影楓。江平多落日。山動有微風。葭露人何在。千秋悵望同。</text>
<title>下舟登陸</title>,<text>淸流堪愧映凋顔。夕氣楓光霮䨴間。穿石細通關北路。隔江飛渡海西山。土人賣炭從墟至。漁父拿舟送客還。閱盡脩灣多曲折。蓼花風外鷺鷥閒。</text>
<title>暫憇金容軒精舍</title>,<text>店門出望候停車。溪碓秋聲動遠墟。一縣水田君獨有。峽本無水田。金君獨於門前起墾。 數家烟火自成居。園垂霜果鴉爭後。薪雜寒花犢返初。三尺靑衣當客拜。兒孫能讀二南書。</text>
<title>簡秋潭</title>,<text>長沙去慰故人遷。楚客心期自惘然。疎雨滴楓如皷瑟。秋雲度壑似乘船。荒村遠出歸鴉後。野水偏多落鴈邊。莫把淸騷增別恨。只今江草怨芳年。</text>
<title>深秋見月</title>,<text>碧空誰去鏡光磨。更洗銀河萬斛波。盡斂羣星無所見。獨留明月不勝多。瓦紋滑冷連溝脊。樹影森寒倒地柯。想得瑤宮香桂下。兎毛吾髮共鬖髿。</text>
<title>對月遣懷</title>,<text>霜月懸懸手可攀。孤行宛轉縣中間。當秋洗濯逾淸彩。積雨消磨更皎顔。湧處知應千頃海。飛來却是萬重山。癡心誰似西隣老。牢閉柴門不放還。</text>
<title>公館夕坐。頗多寥廓之懷。率爾口占。</title>,<text>斂盡夕陽山紫凝。西風吹送黑雲層。霜淸遠水稀聞鴈。木落前村始見燈。向老宦蹤同泛梗。逢秋病骨似癯藤。角聲忽破黃昏色。分外星芒一倍增。</text>
<title>官衙値私忌齋罷。不勝愴慕。吟成二律。</title>,<text>喪餘更切僾如思。祼薦公堂少展悲。稚子隨爺齊拜跪。老妻携女奠肴羞。終無誠敬何能格。倘有神靈必在斯。哭罷聲容瞻髣髴。燎烟燭淚共依遲。官厨豐設倍家儀。嗚咽蓮城舊日飢。百死不乾風樹淚。一生當廢蓼莪詩。如新反面燒香久。似更聆音徹饌遲。吾子於吾應復爾。茫茫神理竟誰知。</text>
<title>深秋卽事</title>,<text>峽屋初寒日日催。黑雲無雨更徘徊。羣鴉憑仗西風力。驅得前山木葉來。</text>
<title>深谷寺</title>,<text>縣東十里佛尊家。巖洞泠泠鎖彩霞。每到端陽村女集。老槐樹下舞婆娑。</text>
<title>文巖 巖在龍九沼上。昔有文氏女。隨父樵到此地。父趺足沉江。女年纔十許歲。哀號投江。抱父屍而出。仍號爲文巖。</title>,<text>巖名仍許姓同隨。苔上堪題絶妙辭。到此江聲嗚咽久。浪花如說孝娥悲。</text>
<title>許隱士 國初逸民潛其名。隱於縣東深谷中。亦名其處爲杜門洞云。</title>,<text>籉冠簑服一頑民。蘿月松雲管別春。自是世間淸節勵。何渠不若首陽人。</text>
<title>栗谷亭 在縣西面</title>,<text>曾尋烏竹想風流。荒峽何年杖屨遊。花落鳥啼人不見。春風只繫釣魚舟。</text>
<title>題李延陽舊亭 在縣西軸洞。卽延陽府院君李公所居也。</title>,<text>峽裏曾無水種禾。仁人之利亦云多。如今滿穫伊誰賜。白叟黃童李相歌。公於光海朝。因事來寓。而縣民之水田種禾。寔公所敎云。</text>
<title>完泉君墓</title>,<text>腰犀鬢玉立崇班。樵客仙蹤造次間。七尺穹碑春草裏。行人說是李家山。</text>
<title>巡欄</title>,<text>巡欄步屧百周遭。作意山風更怒號。窓菊香疎燈影淡。官槐葉脫角聲高。頻添宿疾思停酒。自入中年不讀騷。薄宦誰期耗壯志。居然韓齒與潘毛。</text>
<title>夕眺</title>,<text>紅葉彤霞媚夕晴。落鴉風裏畫樓明。偶然負手闌干立。看盡村烟次第生。</text>
<title>口呼示邑士</title>,<text>久客無新面。爲官似處家。秋風生白髮。疎雨病黃花。謾倚天涯杖。曾隨漢上槎。騷人倍搖落。况復感年華。</text>
<title>花田道中</title>,<text>送我官門角一聲。無端遠役是何名。路從笠澤詩中出。身在營邱畫裏行。舂杵鳴時山欲細。徒杠成後水偏淸。楓餐蘆宿尋常事。如此光陰歎此生。霜落川光徹底空。草根層出石䕺䕺。橋頭知有樵人過。遺却山楓數點紅。</text>
<title>山宜亭途中</title>,<text>護霜雲破日蒼然。征馬驕鳴不受鞭。急嶂楓黃圍鹿地。平郊菼白網鶉天。皷鍾鏜鞳含風澗。棋局縱橫入種田。衣色濛濛枯樹裏。行人應趁北倉烟。</text>
<title>福峴道中</title>,<text>颯颯天風萬木喧。荒寒十里一孤村。畬田失稔知霜早。山路初行怕日昏。流水傍通鳴碓地。秋雲全覆獵燒痕。衰軀只許轎夫往。投宿誰家問酒溫。</text>
<title>方橋道中</title>,<text>淡白炊烟起遠墟。闌干紅日上山初。一回洞壑新開眼。似讀從前未讀書。</text>
<title>漣川道中</title>,<text>秋樹秋雲摠我思。靑山不斷野無涯。美人日暮若將遇。遊子天寒何所之。落落鴻添流水意。蕭蕭馬帶北風悲。長亭百里黃花發。手把淸香欲贈誰。</text>
<title>渡寒灘</title>,<text>晴沙落漲淨無塵。錦石雲流峽色新。鴨腳夕陽紅瑟瑟。馬頭秋水碧粼粼。聞聲岸出空中屋。倒影船歸鏡裏人。何日靑簑手編得。荻花深處去垂綸。</text>
<title>歷訪柯亭子李三水</title>,<text>將軍舊第枕郊坰。何日笙歌讌落成。宋代勳名曹武穆。唐朝事業李西平。彈弓地好秋原㢠。洗馬潭空夕照明。暫住非要尊丈眷。遺風說與後生聽。</text>
<title>城隍堂途中</title>,<text>酒薄山寒近。霜濃午暖知。白雲生古木。黃葉覆殘碑。秋事憑人問。征愁任馬遲。溪聲淸破睡。重理昨吟詩。</text>
<title>樓院道中</title>,<text>人家多住畫中間。白白晴沙御路彎。行盡朝鮮無此勝。碧蘿秋水玉簪山。</text>
<title>過貞陵洞口</title>,<text>羽衛前年侍憲宗。雀翎絲笠茜袍紅。秋風一灑蒼梧淚。腸斷歸鴻落照中。</text>
<title>入城</title>,<text>不耐山棲久。雙鳧歲一飜。淸秋看白嶽。細雨入靑門。詩卷吳江冷。衣香漢署痕。將同方朔隱。未妨市聲喧。</text>
<title>發營行。平邱途中。</title>,<text>千里風餐與露棲。此腰去向長官低。平郊暝色浮鴉背。落木寒聲入馬蹄。半世身名甘處下。他年墓道愧征西。何如早作歸田賦。手種門前五柳齊。</text>
<title>奉安道中</title>,<text>拍拍鷄鳴掩水扉。浪花風起酒痕微。村邊舴艋衝烟去。沙上鵁鶄浴日歸。映面楓瀾知纜定。彎腰石路見人稀。朱門甲乙平章石。爭似漁翁一釣磯。</text>
<title>月峽道中</title>,<text>白雨縈寒樹。殘暉臥遠臯。船遲山影重。灘起石頭高。野叟芟樵逕。村娥拾澗毛。吟囊供小景。征役不爲勞。</text>
<title>曉起楊根店</title>,<text>棲壁燈全翳。探爐火欲殘。鷄聲江郡曉。人語市門寒。佳句枕邊到。嬌兒夢裏看。踰嶺前程遠。披衣强一餐。</text>
<title>老石</title>,<text>秦鞭驅不到。媧補尙留痕。突兀撑山口。巉巖據洞門。逢時當有拜。期後更無言。歲久文章爛。苔衣綠正繁。</text>
<title>老木</title>,<text>老木何人種。無隣石與居。龍鍾經雨後。寥落送鴉初。獨俯千層澗。能傳百載墟。䕺生蒙庇蔭。春到葉繁舒。</text>
<title>茅茨里道中</title>,<text>呑日烏雲翳復明。欲霜天氣半陰晴。歸鴻自趁行人急。流水偏多送客情。菊澗洗菁喧旨蓄。楓林量稻詑秋成。雖非吾土俱堪樂。幽事田園滿眼生。</text>
<title>道中遇劇寒</title>,<text>馬毛蝟起四蹄凍。僕夫向日不能鞚。北風一夜溝澗氷。打頭木葉爭鬪鬨。嗚呼我有職事爲民衆。爾曹何曾關癢痛。面如靑梨指如棟。</text>
<title>月溪道中</title>,<text>村店天寒行客稀。薄醪無賴弊貂衣。風帆正對靑山去。水鳥相隣赤葉飛。藤雨長垂臨岸石。蘆烟孤出隔江扉。蕭蕭我僕霜林晩。秋旅圖中一樣歸。</text>
<title>斗尾途中</title>,<text>我行殊不已。下馬復登臯。帆影風俱轉。江聲峽與高。石苔披素髮。沙鳥擁寒毛。爲問船頭客。何如傍岸勞。</text>
<title>宿奉安店。是日卽故趙忠敬公忌日。</title>,<text>雲冷都無店舍烟。霜花覆地白於綿。千山萬山皆明月。四星三星多碧天。少婦淸砧燈影下。行人落木鴈聲前。中宵偶灑西州淚。霄漢同舟已十年。</text>
<title>旅宿</title>,<text>旅宿年來慣。懸燈戶上關。寒星多野屋。砧杵動秋山。驛馬霜天秣。隣樵凍地還。若無壚上酒。何處覓朱顔。</text>
<title>從西道。宿坡州新店。</title>,<text>古驛行行趁夕烟。蘧蘧一枕擁裘眠。夢回店月鷄聲裏。詩在寒燈木落天。死後誰知封禪草。老來唯欠買山錢。放翁猶得安身法。先葺雲門屋數椽。</text>
<title>渡羽化江</title>,<text>孤亭似風鐸。石上搖搖懸。嚴霜水氣冷。日出滿江烟。欲渡不能渡。漁舟在東邊。柔櫓數聲山影碧。白鷗飛去鏡中天。</text>
<title>到地境朴家店。暫憇有吟。</title>,<text>去時從汝屋東樹。來時從汝屋西路。計程恰爲千里餘。畢竟還汝屋中聚。人生何異螘磨旋。百歲鼎鼎無暫住。吾齒已搖吾髮皤。衣上無數風和雨。借問汝屋有酒否。吾且歌兮汝且酤。嗚呼汝酒酸兮吾歌怒。</text>
<title>楓葉</title>,<text>輕綃爲骨絳爲肌。乍見嬌妖更陸離。一半丰神零露後。十分顔色夕陽時。寒催漢帝中流賦。冷入崔郞五字詩。啼盡美人遲暮恨。風騷唯有老鴉知。回笑楊妃醉後粧。風流不帶綺羅香。子䂓啼處應添血。蛺蝶看時恐斷腸。送客江頭靑瑣侶。停車石逕紫薇郞。淸標合在瑤宮譜。肯逐人間野卉芳。沃若神方得秘傳。非花有色是何緣。踏來澗鹿乘雲立。舞罷山鷄向日眠。幾葉飄殘橋畔石。數枝橫出峽中船。溯洄倘使詩人見。葭露江天更惘然。灼灼韶光瑟瑟天。玉人沉醉復酣眠。霜砧巫峽宵依斗。漁火姑蘇夜泊船。爛漫流雲開錦帳。冥濛暖日起燒烟。欲知分外添生色。多在荒祠古墓邊。白雲深處列仙家。勾漏丹光滿地砂。空壁千軍驚立幟。孤舟兩岸望蒸霞。珊瑚老去能生葉。蠟燭燒來別起花。紅錦步障纔幾許。休敎金谷鬪豪奢。鶯歸蝶去總堪憐。春在月令以外天。落日零星入巫手。西風窸窣上樵肩。那知素女還靑帝。更訝衰翁變少年。若道秋光工點綴。蘆花何故白紛然。</text>
<title>落葉</title>,<text>花落無情葉落悲。一年有此兩難時。生平不怕韓京兆。何處相尋韋左司。廢苑西風來寂寂。荒城寒日下遲遲。飄零偶自梧桐始。却被深閨少婦知。日夜霜風滿壑吹。風南風北總離披。紛紛天下元如許。擾擾人生自不知。汾水君王終有悔。洞庭公子至今思。前身定是偸靈藥。何事喬松翠萬枝。亭臯獨立思依依。添却牛山怨落暉。霜鴈未來先有意。淸砧纔動决然飛。晨風故覆漁翁石。宵月時窺織女機。何處颼飀偏有響。灞陵寒雨一人歸。千山西望眼迷離。亂絮飄花一樣疑。落日樓臺聞笛後。滿天風雨送人時。凋傷謾入花溪恨。枯淡添敎庾子悲。秋到於渠功課滿。新新故故理相宜。軟綠幺靑已惘然。如今都不記芳年。神凄露井吳宮下。腸斷河梁漢使前。人獨眠時紅不掃。鳥飛廻處落無邊。秋聲總化離騷字。一一西風奏上天。鱗鱗第次疊蒼苔。前者相呼後者催。南郭几邊許多積。歐陽燈下幾成堆。虛汀暗逐寒鴻到。別院喧隨夜雨來。一曲秋風誰所製。玉人朱瑟有餘哀。</text>
<title>道中雜咏</title>,<text>壺裏逢墟落。隨樵小徑通。溪魚行白石。山鼠坐丹楓。不盡蕪菁雨。常多穫稻風。知應時祭罷。三四着冠翁。餘暉嶺頭赤。入谷已冥行。寸寸登高意。勞勞護險聲。寒流橋並臥。秋樹石俱鳴。官炬麾之遠。無敎減月明。孤店逢長夜。支離渡海同。鷄鳴黃葉下。馬臥曉霜中。不寐憂民計。消寒待酒功。疎欞看漸白。知是曙光通。</text>
<title>早發</title>,<text>霜華滿平楚。紅日上闌干。水急吾行緩。山空老木寒。魚梁因雨缺。馬跡入泥殘。沙際澄明屋。渾疑鏡裏看。</text>
<title>除夕</title>,<text>蒼蒼夕起縣中烟。縣在深山古木邊。但覺此身衰日日。不知何處積年年。野人自足三杯酒。國士寧謀二頃田。已把乘除閱浮世。前生應是石龕禪。</text>
<title>次施愚山溪村書事韻 辛亥</title>,<text>民憂仍四載。山館未歸身。多病無神藥。爲官尙舊貧。凍苗連岸雪。條柳入江春。所喜機心靜。鷗飛不背人。石雲流小縣。蒼雨潤枯藤。書癖經年減。鄕思對月增。未能忘搏虎。聊復學調鷹。旅食今渾慣。晨笳與暮燈。拍拍新鳩喚。春風似故園。揀茶淘洌井。散帙曝晴軒。樹氣從難畫。山光在不言。前江氷泮未。漁具丈餘緡。野澗方通洫。山蕪待燒田。又看春後月。不費俸餘錢。花譜增新例。農書約舊編。浦人晨就我。論買釣魚船。山縣開新釀。長歌雜短歌。故人地上少。春夢天涯多。拙宦看飛舃。枯棋任爛柯。東風吹漸綠。芳草欲如何。活民元一致。吏術卽醫方。聖代循良美。他年姓氏香。篝車盈稼穡。阡陌被牛羊。志古才難及。徒慚宓子堂。</text>
<title>下倉道中</title>,<text>傍岸三叉徑。依倉十室村。烟光浮大野。春意入陳根。稅客登庭聒。舂婆聽角奔。籃輿行照影。山月恰當昏。</text>
<title>趙聖汝宰平昌。寄余硯石一方。以長句識之。</title>,<text>東人貴遠不貴近。燕肆贋瓦藏之謹。豪奪巧騙何紛紛。性命爭訟嬰與蚡。昔賢飽有好文章。餘波文房閒皷吻。一經題品價倍增。此事髯蘇首釀醞。效嚬捧腹妄雌黃。援譜證族賢愚忞。藍浦鍾城曁高靈。美者不下櫝玉韞。精華外洩雲膚濃。蒼潤內充霞光隱。賤鷄貴鶩置不論。墨卿搤腕毛生憤。趙公此石出平昌。夙緣與我月姥卺。比靑玉案遠寄將。什襲封裹躬拭抆。濡染幸托重厚姿。硏磨盡露衷赤蘊。安得壽命與渠齊。所嗟紅顔如朝槿。鳳咮蟹槽鸜鵒形。名士門館爭束縕。苟充衣食日埋頭。於我不翅塵垢坋。</text>
<title>十三日稍暖</title>,<text>巖壑廉稜出。消磨積雪痕。禽聲風裏細。草氣日邊溫。農綍家家讀。樵羣處處喧。老翁蘇久病。㰚落抱兒孫。</text>
<title>宿山陽驛</title>,<text>敗驛當泥出。荒烟接地生。人家多石色。古木半江聲。向夕看禽聚。臨風聽驥鳴。遠途須早歇。山黑敢宵征。</text>
<title>茅津店。夜枕書懷。</title>,<text>行人投薄暮。孤店似漁舟。山影雲俱立。灘聲月共流。風騷非昨日。霄漢憶同遊。莫灑西州淚。羊曇亦白頭。</text>
<title>斗尾途中</title>,<text>野店荒荒石。沙磯短短橋。船橫風下帆。江漲夜來潮。雨點關花意。燒痕護麥苗。頻年經斗渚。魚鳥好相招。</text>
<title>歷訪丁酉山 學淵。歸路次其韻奉寄。</title>,<text>江風江雨憶曾過。彈指浮生歲月多。花鳥居然成眷屬。文章卽欲掃麗羅。床頭石韻連松韻。籬下農歌雜櫂歌。試向君家看氣色。雪融春水夜生波。縣官居處總無奇。恰似山僧退院時。草氣長薰渾欲醉。禽聲自樂不關詩。水花村落春回晩。峽樹樓臺月上遲。除却琴書茶飯外。隨身秖許一筇枝。</text>
<title>臨湍道中</title>,<text>肩輿兀兀醉昏昏。野燒前頭細路痕。甚雨疾風寒食節。亂山流水老農村。柳絲堪織黃初染。芳草如茵綠漸繁。盡日石田耕幾畝。閒翁携犢傍柴門。</text>
<title>淸明途中</title>,<text>條杏原頭野老耕。東風細雨又淸明。靑山寡婦哭還哭。春草去年生處生。海燕不來空有恨。石人相望亦無情。鞭絲帽影江泥路。何事怱怱百里行。</text>
<title>行役</title>,<text>一生倦行役。歲月半消磨。白髮塵間出。靑山馬上多。恐成夸父渴。深愧接輿歌。爲問春江水。滔滔竟若何。</text>
<title>浦村歸路</title>,<text>雪融土滑綠平疇。芳草行人古渡頭。野馬濛濛生遠樹。夕陽渺渺下空舟。觀風總入薰兮化。臨水翻成點也遊。止竟江山閒者主。如吾不信問諸鷗。</text>
<title>乘月訪金容軒書齋</title>,<text>疎狂顚倒覓衣巾。不上南樓訪故人。今夜淸明方是月。一年歡樂莫如春。梨花巷靜書聲繞。楊柳村深酒味新。晝短昔賢猶秉燭。肯敎岑寂負芳辰。籃輿催喚坐欹斜。興到何關路近賖。頗怪溪聲隨我後。方知山色在君家。田園總是磷磷石。弟子多於樹樹花。賴有習池頻醉返。白銅鞮曲不須誇。疊嶂淸渠匝洞天。浣花卜築幾多年。庭虛剩得三分月。屋小猶餘半畝田。我以薄官甘送老。人於平地不求仙。雲窓願借通中枕。歸夢湖山夜夜圓。</text>
<title>大駕謁陵。日極淸和。不勝歡忭。恭書二絶。</title>,<text>六龍緩轡馭鑾和。仗內祥雲仗外花。日靜風恬塵不起。萬民夾道拜官家。嚴皷鼕鼕鹵簿陳。霓旌飛繞日邊春。山東小吏勞瞻祝。曾是先朝扈從臣。</text>
<title>畬燒</title>,<text>寒食靑烟山上起。南黎司火百草死。瘠壤焚黑迺膴農。種十收百功倍蓰。曾讀韓公陸渾詩。壯觀峽治斯最奇。燎原一派自何始。光怪漸熾黃昏時。始疑伯益驅虎蛇。焦爛山澤贊神禹。卽墨夜縱小施計。牛千百尾安足數。更如楚猴入咸陽。狂焰三月赤阿房。白登被圍困七夜。萬幕懸燈列宿光。至今猶快曹賊走。天地通紅三江口。北風政急臺城危。蘇峻烈炬幾不守。明皇宵宴勤政樓。大酺萬民勅街頭。花燭熒煌珠翠耀。火龍百隊天上游。爾後炎種遂不絶。傳記所出玆瓌特。書生眼孔徒知書。鑪中爆栗驚失色。忽然萬山燒春風。瞠盱噤凜縮厥躬。千讀不如親見快。曩謂韓詩騁豪雄。形容氣勢僅髣髴。此作固當輟硏筆。哀彼鶉鵠冒險危。往往耕墾致殘疾。平田正賦足經用。胡忍窮斂添官俸。誠欲禁之一登筵。誰將此語廟堂誦。</text>
<title>寤眠</title>,<text>寤眠猶臥寢。歷歷聽禽聲。爲有看花約。呼兒問雨晴。</text>
<title>春愁</title>,<text>問有春愁否。從前說不休。只愁落花外。那箇是春愁。</text>
<title>淘井</title>,<text>古井苔花靑漠漠。菱鏡韜塵劒銹鍔。野腐村腥垢膩浮。蛙跳蛭行顔色惡。井渫不食發我歎。淸晨率吏躬操鏝。口雖諾諾心實厭。一不中用徒噪讙。覆石橫板風雨護。掘源疏脉沙礫鋪。有似神翁授金篦。刮翳消膜起沉痼。人固有身不自修。上智往往爲下流。噫嘻豈但一井然。弊縣百惰莫可收。細事必親乃其職。蠢爾官屬安足責。勞一功萬亟試茶。借問甘香何如昔。</text>
<title>饁婦</title>,<text>小婦山頭往。踏草午還家。一手持饁具。一手杜鵑花。</text>
<title>共汝三登西麓。見一樹繁花。問是金生家云。</title>,<text>參差衆綠未成林。携客登皋倚杖吟。細草均霑治世化。好花如表主人心。含風遠水生層浪。送雨餘雲結小陰。縱我買山能避俗。買山難得此山深。</text>
<title>縣齋自遣</title>,<text>杏花簾幕護輕寒。爐鴨烟沉午夢殘。野客不來官吏退。一雙風蝶上闌干。</text>
<title>春遲</title>,<text>山中春事苦遲遲。放下丁簾特地垂。寒食淸明都過了。杜鵑花發兩三枝。</text>
<title>共定汝，善章。登衙後消閒。</title>,<text>我有風雩志。何須五六人。幽花能照水。枯木亦含春。社罷村容靜。耕歸野色新。鞋頭芳草滑。爭似踏紅塵。</text>
<title>復疊春字韻</title>,<text>選勝偸公暇。吾猶聽訟人。有花皆向日。無鳥不關春。雲動山光活。沙晴井脉新。莫嫌苔地坐。宿雨已霑塵。</text>
<title>重用前韻。贈金月菴。</title>,<text>今世能高隱。翁眞學道人。讀書不知老。得酒便爲春。至行修身潔。名言析理新。有時來偃室。破笠始彈塵。</text>
<title>輓雲石趙文忠公</title>,<text>昨夜乾文閟上台。聖人當宁歎無才。功存社稷名雖顯。氣作山河事已哀。日暮堂空殘局在。春風花發舊賓來。餘生多少袁安淚。忠敬逢時說一回。望若端嚴卽藹然。王之師傅國之賢。一身砥柱風波裏。隻手權衡雨露邊。子孝臣忠如是足。龍亡虎逝奈何天。年年下馬陵前路。酹酒秖應到九泉。綴旒國步奠如磐。靑史他年列傳看。靜室焚香寧八域。朝端整笏肅千官。平生繩尺身爲度。暇日沉冥意適歡。玉麈金蟬常滿座。風襟豈獨謝東山。不挾己才不伐功。謙謙居泰是豪雄。救時從古稱姚相。間氣于今見魏公。片語常依謨與典。新詩一出雅兼風。邦家節惠眞無愧。匪我言私萬口同。女堯臨殿卜金甌。元祐諸公合讓頭。司馬重來纔半月。白鷄遺恨又千秋。大臣未了經邦計。智士能無善後憂。溢篋封章皆可法。賈書陸奏是同儔。一代詞宗道義原。蒼生無福暫調元。星歸碧落圖書府。雲返商巖版築村。鳩杖當居香社席。鶯花未屬午橋樽。誰言辟穀能延壽。食少如公竟不存。銘旌去路憶前詩。枯樹空山夕照悲。三洞竟諧幽兆卜。一門如聚老亭時。靈當不昧渾無憾。事或難瞑豈在私。莫說春江添幾尺。都人涕淚雨垂垂。招賢樂士接平津。我亦公家管庫人。欲說深恩難擧數。而今自想或前因。周旋紀事珠邊夜。長養蒲葵扇底春。忽到寢門增慟哭。吐痕猶在繡車茵。純考垂衣日。儒臣簡在心。黃門傳舊畫。玉几奉遺音。曳履居華省。紬書宿禁林。鞠躬從此始。百事若臨深。中外推元老。安危屬上台。祖宗曾積累。王佐出賢才。化日消碁局。春風入酒杯。蒼生終有福。屢起謝公來。禮數賓師異。朱衣問起居。門留湖海士。家聚古今書。優老頻休沐。趍朝聽便輿。一言垂後法。百辟仰成餘。密勿論王策。彌綸靖八垓。九齡持藻鑑。元禮矜風裁。尺寸思無踰。端嚴守不回。斯文關世道。偉績在開來。乞骸煩奏牘。矯首望林泉。辟穀常淹病。殷憂但祝天。支離枕邊淚。寂寞篋中篇。忠敬相逢日。那堪說酉年。宣仁思舊德。君實復登朝。聖眷雖虛佇。風神已暗銷。內人隨捧席。近侍夾扶腰。萎哲由邦運。歸魂詎可招。舊賓來絶峽。相國葬靑山。素輓歌因咽。玄和手更攀。邱原終有限。江漢不成還。灑落松間月。怳瞻七分顔。謬被名賢奬。空懷國士恩。半生遊末席。妙契學專門。衣食他休說。吹噓詎敢諼。哀詞和淚寫。字字血沾痕。</text>
<title>石橋途中 時赴廵使李公謙在金剛約。○壬子</title>,<text>水淸石根暗。軟綠已生痕。鴨喋桃花浪。鳩鳴杏樹村。歸漁迷草徑。山種掩柴門。欲傍橋邊去。應通二酉源。</text>
<title>廣橋道中</title>,<text>初暉轉樹路塵微。漁弟樵兄稍出扉。野馬乘風低復上。峽雲將雨住還飛。無邊花柳人誰管。如此田園我未歸。擬向白鷗商一事。因何方法早忘機。</text>
<title>哭李參議 敎英 墓</title>,<text>月陰聽雨夜從容。飯白芻靑厚意濃。三世舊交埋此盡。九原何日得重逢。松杉自護牛眠地。芳草新登馬鬣封。哭罷低回尋洞出。一池春水綠溶溶。</text>
<title>轎中謾吟</title>,<text>春意包原隰。調匀草色齊。白雲停古廟。疎雨下前溪。一逕野花發。無人山鳥啼。緬懷漢陰丈。歸去灌吾畦。</text>
<title>鐵峽道中</title>,<text>綠茸茸地盡晴莎。燕影差池蝶影斜。弓裔行宮何處問。春風一樹野棠花。</text>
<title>九亭遷道中。吟呈巡相李公 謙在。</title>,<text>野燒村烟遠不分。禽聲人語靜堪聞。路連芳草仍連水。山帶春田復帶雲。小店東風荒寂寂。高花斜日白紛紛。便輿行布甘棠化。扶醉應添社老欣。</text>
<title>斷髮嶺道中</title>,<text>入深無別界。雲木但參天。野屋皆如寺。山人總是禪。鷄鳴上墻去。犢臥向陽眠。春種猶嫌冷。田頭處處烟。</text>
<title>午憇地藏菴</title>,<text>松杉隱菴頂。得路亂流中。雲濕僧衣碧。花飛佛面紅。廚鳴泉入井。樓冷石生風。懺悔消除盡。浮生始覺空。</text>
<title>宿表訓寺</title>,<text>銅塔依然好。摩珠復若何。磬殘孤月落。僧立白雲多。信宿緣非薄。吾衰髮已皤。謝公今不在。一劫又恒河。</text>
<title>抵內圓通菴。共退雲上人敍話。卽壬寅舊契也。</title>,<text>僻地僧偏愛。雲師尙此棲。秋風曾少別。落日更相携。古佛看花笑。幽禽向水啼。夫君猶白髮。何况俗塵迷。</text>
<title>觀䕺石</title>,<text>鐵榦氷稜萬尺脩。䕺䕺相望勢相侔。礱磨界若秦人立。撑拄天無杞國憂。滄海崩騰猶着脚。風霆敲撼不低頭。分明軒帝乘龍日。嶰谷雲笙此地投。</text>
<title>雨後與諸益登高</title>,<text>款款啼鳩囀囀鶯。麥天宜雨更宜晴。三眠柳入華胥國。一笑花傾下蔡城。草裏人家船似泛。松間衣服月如明。登高取醉非難事。聞說年豐酒價輕。</text>
<title>官園雜詩。次少陵遊何將軍山林韻。</title>,<text>一雨前宵過。山渠綠漲橋。麥波橫大道。槐樾蔽層霄。訟退門隨掩。耘忙吏不招。何嫌公舍僻。逾喜世情遙。小寢無人攪。官淸夢亦淸。欲飛還坐蝶。不速自來鶯。粟腐呑紅飯。藜肥啜翠羹。更求消藥法。負手繞園行。官比宣城謝。人慙水部何。名山隨馬得。芳草閉門多。治績斤斤評。鄕思緩緩歌。徒然留浪跡。休歎隙駒過。</text>
<title>近日風多。神思不怡。無以自遣。復用少陵韻。</title>,<text>雲山何寂寞。迢遰故鄕書。弱質長遊宦。先人有弊廬。浮沉似鳧鴈。取舍比熊魚。斑白垂雙鬢。何時得定居。</text>
<title>携諸君登西麓</title>,<text>好鳥嘉賓共樹凉。山家白日入壺長。草深不辨東西綠。麥熟都無彼此黃。細蟻亦尋行處樂。幽花自發箇中香。悠然據石風天坐。野外歸雲比我忙。</text>
<title>暫坐水邊呼酒。仍贈李子安。</title>,<text>家對丁峰好。門臨丙穴深。田園無我別。魚鳥識官心。濁酒沙邊到。人聲草裏尋。水凉生石壁。隨意解疎襟。</text>
<title>憇松峴槐亭。與金益厚敍話暮歸。</title>,<text>老樹團淸影。脩凉赴墟井。麥波似卷潮。善風吹之永。歇輿坐草間。窅然塵外境。里老出而迎。語眞意愈靜。石田瘦不妨。峽穀暵爲幸。農徵自少占。屢中非徼倖。昨月爛黃金。來秋亦飽餠。峽諺月黃則秋熟。 暝壑倐生姿。嵐翠流西嶺。耘路露華零。野水星光耿。孤犬吠歸人。宛在輞川景。</text>
<title>次石山韻</title>,<text>歸不歸間竟未能。片心無處照壺氷。蓬蒿仲蔚開三徑。湖海元龍臥百層。率意筇鞋投野老。隨緣粥飯學山僧。終年公事秖依舊。向曉吹笳夕點燈。</text>
<title>訪金月菴</title>,<text>荒村通細徑。水碓傍柴門。孝子人皆愛。車徒戒勿喧。澗雲生石底。山日到籬根。貌古衣冠樸。歡然野意存。飯牛嫌堗煖。設榻掃庭除。古木知家世。靑山伴讀書。杯行賖店酒。肴折灌園蔬。趣愜歸思緩。堪圖處士居。人倫郭有道。儒術鄭康成。絶峽非其好。浮雲送此生。偶然傾皁蓋。應復揜柴荊。流水琴聲外。誰能問姓名。</text>
<title>午雨微過。拈韻遣閒。</title>,<text>輕雷隱隱倐西東。午雨微凉夜雨同。蒲葉池塘浮鴨綠。櫻桃院落滴猩紅。名山久講通家誼。美酒常誇樂國風。了不相關還自別。幽禽時到訟庭中。</text>
<title>夏日六言雜絶</title>,<text>孰謂塵緣作吏。那期心曠身便。此間恨少裵迪。山水秖如輞川。松壇夏日麋臥。麥壠春風雉鳴。杖策登高矯首。田頭野水虛明。日晩戎戎浦市。烟消寂寂江村。忽聞犬吠籬下。獨有漁舟到門。黃鳥啼飜綠樹。白鷗飛割靑山。居人箇箇耘去。草裏柴門晝關。風暖阜螽趯趯。山深布穀聲聲。尨前兒後村徑。少婦怱忙餉耕。農夫不識山暝。睡起衣凉酒醒。樹杪斜飛片月。溝中倒臥三星。麥熟蠶登夏半。絲身穀腹生涯。繅車北里東里。舂杵前家後家。微凉檐下宵寂。風弄蜘蛛露絲。我倦關門睡去。羣蛙自管公私。難忘易知酒戶。石橋淸淺溝流。蕪菁花上蝴蝶。蒲柳枝頭鵓鳩。</text>
<title>嶺松</title>,<text>嶺上千株松。吐花霏黃麯。縣侯禁樵蘇。歲晏神龜伏。豈不願從遊。無人能辟穀。</text>
<title>亭柳</title>,<text>五里亭畔柳。春來爲誰春。長條折已盡。迎人亦送人。不及西山栢。靑靑雪中身。</text>
<title>溪風</title>,<text>菜花搖不定。草光動油油。溪紋圓復碎。激波濺石頭。倚杖者誰子。衣袂紛颼飀。</text>
<title>石樵</title>,<text>石地饒楓杉。往往逢蒼鼠。磨鎌揷腰間。樵客尋儔侶。暮踏白雲歸。蒼茫桃源處。</text>
<title>共金老人。往官前洞口。</title>,<text>野重蒸麻雨。村浮食麥烟。偶然來植杖。何必戀吾田。遠水漁歸後。靑山鷺下前。昔賢猶可及。髣髴向斜川。</text>
<title>送月菴老人</title>,<text>我愛韋左司。偏多方外知。持酒念椒士。懸燈憶璨師。掃地焚香坐。悠然賦新詩。尙友千載下。宛見鬚與眉。風雨滿石路。先生去何之。萬山一茅屋。婦織兒耕菑。漏床憂書破。濕烟認夕炊。南苽葉正好。鬱鬱蔽墻籬。應慰倚門待。竟辭良夜巵。一客留不得。前哲那能期。</text>
<title>官齋雜絶</title>,<text>頗怪無名鳥。聲聲愁殺儂。碧山殘月夜。裂盡石間松。夢到綠荷池。跳珠千萬疊。蕭蕭忽覺眠。雨滴南苽葉。官道通山澗。芊緜覆草萊。濛濛烟雨裏。簑笠有人來。山蜂大如栗。闖入黃苽花。時作繅車響。𦒃𦒃沿草窪。母鷄領十雛。啄啄蟲螘逐。雄來警高鳶。一時草間伏。</text>
<title>夕景</title>,<text>雲黃雲黑兩般天。日在黃邊雨黑邊。政是陰晴村落景。綠槐風裏聽鳴蟬。</text>
<title>宵臥</title>,<text>星消星出見雲行。脫却絺衫枕簟淸。叫盡蝦蟆田水滿。飛廻蝙蝠院燈明。耘歸里和無腔曲。舂急墟鳴落杵聲。辟暑神方曾有否。不堪溽熱近中庚。</text>
<title>暑臥遇驟雨</title>,<text>積炎招急雨。頃刻墨雲催。碧海長鯨噴。霜風萬馬來。遙村收返照。絶嶂送輕雷。顚倒蒼蠅退。脩凉一快哉。</text>
<title>食苽</title>,<text>苽味無新味。蠅多雨濕時。選甘須落蔕。剖碧愛凉肌。老餮殊前癖。吾歸與爾期。官供猶可飫。何必築亭爲。</text>
<title>閒曠</title>,<text>閒曠偸公暇。殊鄕伴故書。幽花饒野態。老杏表官居。吏散春耕後。山靑曉角餘。行當拋卷帙。隨意問樵漁。</text>
<title>懷金寮 徹義 以金井丞。丁憂家居。</title>,<text>干祿爲養親。得祿親不待。蓼莪誰不哀。嗚咽君當廢。屢誦列鼎歎。緬懷風樹對。反哺物之情。遺恨偏我輩。早知志莫伸。把鋤寧有悔。山川鬱蒼茫。雲木杳晻靉。欒欒孝子廬。寂寂聲容僾。逢別城南隅。憶君上馬背。一悵經三年。有物胷裏礙。幾日稻花鄕。縱談桑麻外。緘詩及淸秋。碧樹鳴蟬在。高風益依依。曷忘心乎愛。凡巢兩先生。同省猶僚寀。音書久未聞。顔髮能無改。休問我如何。只舊安峽倅。</text>
<title>懷金寮眞寶宰 周敎</title>,<text>學而優則仕。不學何以優。推己而及物。君子自修。生平戒愼篤。何有一小州。我友求薄宦。異諸人之求。不憚九陌路。不厭二酉樓。爲鸞甘棲棘。畢竟志願酬。志願斯民活。庶幾展心籌。念彼甽畝歎。哀此囹圄囚。椎剝逮鰥寡。仁人可爲不。塵刹苟報效。匹夫鮮憂愁。實難容易說。昔賢亦夷猶。嶠南我鄒魯。俗尙無與仇。其民業於作。其士藝於遊。禮義區以別。絃誦日不休。一變固之道。割刀焉用牛。訓課騰月評。二字不夸浮。訓期木鐸夏。課期楨榦周。詎但循良比。致君三代侔。撫掌心獨喜。吾曹幸免羞。春別宛如昨。火星中夜流。嶺雲送淸月。嶺樹生新秋。所思渺千里。竹風凉颼飀。我貌丹已縐。君鬢白已凋。共勉如餐飯。矢作湖山儔。</text>
<title>懷金寮召村丞 龜淳</title>,<text>山縣秋氣集。喬木凉蟬多。浮雲卷長嶺。孤客意如何。懷祿未遑息。白首松間哦。沙苑閱神駿。手版映嵯峨。豈無故園念。籬菊翳荒蘿。岧嶤禁苑直。十年肩相磨。如蘭浥芬馥。比玉受切磋。攷證執經史。屢酌顔常酡。旅館隔南北。只恨少經過。睽違復嶠峽。歲月若騰梭。晨角吹殘夢。冥會在忽俄。湖山指舊約。雨屐而烟簑。待足無時已。此計恐蹉𨀸。莫謾苦竹夜。愁聽杜宇歌。</text>
<title>懷鏡湖任濟判 百淵</title>,<text>春伴蓬萊翁。東臨滄海上。紅日出扶桑。旌節紛旆颺。之罘杳盈睇。九州納小舫。偉哉石數䕺。萬古波擊盪。着腳如彼牢。君子用自壯。靜思南溟人。窅然同我喪。黃昏過君家。嶽色殊悽愴。男兒一條腸。充飽無方向。振袂出重城。伐皷駕五兩。候吏怕颶風。弱子驚駭浪。孤嶼動浮萍。雲末飛尖嶂。耽羅古國都。民物頗淸曠。文藝佚王京。淪謫多巨匠。治理任天眞。不須五敎倡。暮濤巨鵬徙。夜枕朱鳥仰。竹笋逬炎洲。橘花冒烟瘴。厨婢海藻供。土俗石𧉧餉。初到想躊躇。稍久應疎放。公事近何如。頰笏固無恙。莫謂靑瑣郞。遲暮白鷗傍。子居卽方壺。秦帝之所望。如非上淸姿。那得俯玄閬。秋風訪鹿潭。紫芝千歲長。采采休獨餐。一枝須余貺。</text>
<title>山深</title>,<text>只覺山深好。終年淨耳根。松風吹世事。溪雨息塵喧。酒到花先醉。詩成鳥解言。自然入禪定。不是學空門。</text>
<title>割蜜篇</title>,<text>我昔兒時家湖西。家中養蜂木桶棲。秋來蜜熟盡掩殪。見之慘惋走驚啼。玆縣蜜桶處處有。詢諸縣老何以取。答云一年取二三。第二番取旨且厚。偃桶揭蓋微灼烟。避烟蜂皆桶底懸。上房下房取其羡。立桶依舊蜂聚嚥。湖人畏螫疎於蜂。聞此釋然快心胷。此是周家稅十一。掊克何由斯民活。春風三月紅紫開。絡繹𦒃𦒃采幾回。䕺菊霜殘蕎麥盡。戢羽斂族隨蟄雷。辛苦力作爲誰甛。割肪割膏猶不饜。貴豪綺饌如水流。誰肯說爾羣飛嚶鳴百花頭。</text>
<title>夏秋之交。齋居無事。吟成雜絶。</title>,<text>我坐萬山中。人道白雲處。只看山色靑。白雲在何許。朝向石田去。暮從石田歸。石田日日雨。草隨荳苗肥。床頭遺一粒。羣嘬集蒼蠅。所得秖如是。却爲人所憎。老柳帶新晴。玄蟬抱葉鳴。一聲秋已足。何必第三聲。蠶吐桑爲絲。蜂釀花爲蜜。終年採芳菲。蝴蝶羌無實。夏夜愁懸燭。飛蛾匝幾巡。就明豈不智。太近殃其身。小蝶掠苔香。孤往無人境。欲坐忽驚飛。乃是自家影。急雨暗西村。冥濛不知處。夕陽忽已明。雨向東村去。月華滿庭除。樹陰生綠浪。高閣化漁舟。宛在中流漾。一紱綰升斗。詎足稱宦名。不自耕我畝。却勸他人耕。灑掃庭除罷。寥寥太守家。山鼯亦無事。齧落紫藤花。兒孫自有福。來日自有晴。適我身無病。便是樂太平。</text>
<title>悶雨</title>,<text>無端苦雨不知晴。秋半濃雲接野平。一逕縱橫雙屐齒。三旬淅瀝四簷聲。乾文月暈從星入。農事禾頭歎角生。冒濕葵花墻下發。丹忠只待向陽傾。</text>
<title>厨夫供巨鼈。余適有江邊檢灾之行。携而投水。以觀其圉洋。</title>,<text>臨流縱鼈任渠之。口業戕生不忍爲。染鼎幸無公子怒。畜池應免校人欺。泥中曳尾愁何在。石底藏身樂可知。倚杖觀瀾聊一笑。滿江斜日蓼花垂。</text>
<title>峽中八景</title>,<text>鴈宿耿寒天。露白楓江夜。漁火帶疎星。歷落三四箇。還疑遠林間。明滅燈光乍。右龍淵漁火仙侶不勝閒。博戲賢乎已。春風賭輸贏。置局江之涘。行馬尙宛然。霜落石出水。右仙渚博巖曠野夕烟漲。樹頭若點萍。渺然滄海觀。一抹扶桑靑。微風卷之去。鬱鬱復亭亭。右野城烟樹高臺萬仞峰。昔日禪定處。含風發磬聲。木葉紛飛去。振衣躡其巓。人寰杳何許。右雲寺石臺崢嶸江畔石。嵂屼江上山。明月照寒雪。怳朗非人間。碧空泬漻夜。寂寂漁子還。右梁山雪月極浦無白雲。碧天明似鏡。嗈嗈何處鴈。照影秋江淨。一夕吹西風。高飛網羅屛。右杜浦秋鴻江漲失灘險。容易片帆秋。夕陽紅半腹。先後下急流。無端颯颯雨。驅到巨城頭。右盆灘暮帆甑峀初日上。綺霞覆靑松。彤光暎澄昊。寫出峰外峰。無人攪我睡。每恨起高舂。右甑峀朝霞</text>
<title>夜月甚佳。擬作旣望遊。</title>,<text>峽空偏受月。人靜早知秋。樹影中宵直。星河近縣流。苦吟雙短鬢。久宦一高樓。露白江天永。誰從太守遊。</text>
<title>雨中招金容軒同話</title>,<text>翳翳山雲重。蕭蕭野雨斜。午鷄鳴草屋。秋蝶隱䕺花。置酒方招客。關門不坐衙。西疇頻問訊。云未病禾麻。</text>
<title>成斯文 溵 輓 君卽牛溪傍支邑先生某後孫。自畿內流落入峽。爲鄕人田氏家之童師。前春石居士修墓時。始與余相遻。交甚歡。今秋偶得疾不起。其孤方營窆。情境慘悶也。</title>,<text>曾緣何事去鄕關。秖愛雲遊遂不還。旅飯甘爲田氏客。春風相識石家山。名賢別派人傾慕。舊守遺孫吏厚顔。誰道身窮年又短。一墳新起菊花灣。聞說傷心病囑兒。丁寧歸骨故園期。死猶作客應追悔。魂亦思兄最可悲。四五書聲隣塾廢。尋常酒債店婆知。爲君哭向秋山裏。牧笛黃昏欲下時。</text>
<title>重陽暫登後麓。懷月菴金老。</title>,<text>强病登高去。天晴鴈獨廻。連年仍作客。九日又含杯。衰髮根根出。寒花朶朶開。遙憐彭澤里。空待白衣來。</text>
<title>西風</title>,<text>千山木落歲崢嶸。寥寂何堪遠客情。爲報西風休放縱。少留黃葉着秋聲。</text>
<title>餞秋日有吟</title>,<text>自我離鄕五別秋。綠樽紅燭縣南樓。蒹葭滿地人何在。木葉橫江鴈不流。老病腸廻爲客感。荒年髮短濟民憂。身邊長物金龜爾。擬換山陰一片舟。</text>
<title>十月初。日頗溫和。料理冬居。戲成一律。</title>,<text>淺綠苔文小雨餘。鱗鱗庭葉學遊魚。晴窓納暖新糊紙。素几彈塵別貯書。野碓初鳴隣稼畢。山禽自到我心虛。羣峰環立無他覿。一握天圓似穴居。</text>
<title>金容軒袖示與花山使君原泉洪公 祐健 唱酬詩。次韻以贈。另將一首。懇致花山篆室下。癸丑</title>,<text>相逢雖晩舊歡如。自我齠齡拜海居 永明都尉號。絶峽同垂三尺紱。春風俱到數行書。詩情藹藹溫而厚。吏道謙謙實若虛。每對容軒殊契感。論才不惜齒牙餘。</text>
<title>花山守赴京之路。歷訪書示一律。卽席奉和。</title>,<text>淸談重續向來哦。花底雙旌雨裏過。斗酒相斟黃鳥至。小樓同上碧山多。病中束帶懷田賦。分外添符 時爲花山兼官 聽麥歌。鄕夢未成先送別。斷橋芳草意如何。</text>
<title>奉和花山倅自京俯寄韻</title>,<text>暫脫簿䕺宴處閒。墨香花氣戶庭間。遙憐玉樹供春色。應把金丹慰老顔。待客不收湖上鶴。休官先送月中鷳。朝來珍札驚開眼。靑出東樓數點山。</text>
<title>卽事</title>,<text>昔乾憂不雨。旣雨更須晴。官稅從蠶畢。村烟待麥生。暗藤常覆鹿。低柳慣留鶯。暫欲田頭往。搘筇聽水聲。</text>
<title>往演武廳觀射。以櫻桃一器。爲獲雋者賞。</title>,<text>使君來後皷三通。决拾齊趍耦次同。鵠影漸移花下日。弓鳴不怕柳邊風。罰須濁酒當浮白。賞輒櫻桃孰中紅。妙處非他由我至。心頭工是手頭工。</text>
<title>花山守歸路重訪。余以瓜近告歸。臨別敍悵。</title>,<text>雨初欲斷訟初休。簟冷簾疎作早秋。垂柳陰中携地主。落花風裏上天遊。余於三月。以査事往花山。共主倅上衙後天遊堂。 山晴詩句渾添色。酒熟人生未足愁。但使長留何水部。伊州豈必減楊州。長程短策不知休。菱鏡霜毫種種秋。車笠相逢留後約。江山如此去安遊。薰風五月藤花老。苦雨三更蜀魄愁。腸斷陽關西出意。與君收拾付靑州。</text>
<title>戲題峽村四時詞</title>,<text>山頭種火澗頭薪。茅屋桑籬接四隣。落遍桃花浮水去。居人不禁武陵春。鷄兒能唱燕雛飛。又到蠶成麥熟時。買扇歸來山日暮。秋千斜搭綠楊枝。螳螂超躍碧花繁。日沒山田鳥雀喧。數葉霜紅風瑟瑟。交頭黍粟語黃昏。邑倉納秸百憂無。上戶監官卽獵夫。鷹眼金黃狗雪白。北風低草共追呼。</text>
<title>農村小景</title>,<text>白菘籬落蝶東西。草路薰風墮燕泥。婦去看麻兒割麥。栗花深處老鴉啼。</text>
<title>金定汝餉杏子。以詩謝之。</title>,<text>金杏團團帶葉香。南風時節麥俱黃。丹砂噀頰依然是。只怪嘗新又異鄕。映日流麗正耐看。枝頭爛漫綴金丸。莫敎樹撼牛磨癢。落地閒供螻蟻餐。新摘芳鮮露未乾。熟梅難比此甘酸。何妨少忍相如渴。分與文君蹙遠山。</text>
<title>雨後</title>,<text>狼藉茭蒲急雨晴。綠蛙跳躍草花明。鷺鷥恰似斜川老。獨立田頭聽水聲。</text>
<title>卽景</title>,<text>草熱無風蛺蝶行。碧苔庭院半陰晴。乳鷄忽送新消息。石竹花前短短鳴。</text>
<title>夏日縣齋。拈韻得魚字。</title>,<text>碧林無赤熱。仙吏亦樓居。花靜春歸後。山多雨過餘。看雲通畫妙。聽鳥紀官書。在處濠梁趣。何須惠子魚。閉戶經旬雨。無人問起居。桑稠蠶食外。櫻熟鳥含餘。混俗隨杯酒。傾身事卷書。吾廬殊不惡。歸去學焚魚。客舍連雲樹。官民共峽居。雨聲消夏半。花意補春餘。臥亦憂公事。歸當讀我書。一餮聊復爾。何必武昌魚。</text>
<title>解官</title>,<text>解龜問前路。指日返吾廬。人吏彈琴外。江山坐嘯餘。戀應三斗酒。行且一擔書。繼我須無撓。馴民似養魚。</text>
<title>寄花山使君</title>,<text>衰年中酒易生悲。不遣玲瓏唱我詩。回首白雲天盡處。相思紅荳月明時。從來佳會頻成別。道是重逢未有期。料得凭欄人獨立。薺花如雪燕差池。自送君歸倍寂寥。病中魂又黯然銷。花殘石嶺愁荒廟。雨漲江門怕斷橋。知有因緣還是夢。怪無消息到今朝。傍人莫說雲山隔。我馬西頭况更遙。</text>
<title>人有贈楓瘤者。戲成長句。</title>,<text>峽人遺余老楓瘤。謂採山巓石之竇。輪囷杈枒體貌奇。百無嫵媚純樸陋。怒龍掣波奮雙角。睨虎負嵎縮短脰。尊罍盤屈像雲文。海泓錯落羅星宿。蟻穴空洞濕苔花。其中可樂華胥富。藏之十年世莫知。今日持爲使君壽。使君大笑又長歎。君於物理應未究。先天元氣無不足。不專居一多傍走。㝈生騈出禀萬殊。石或爲癭璧有肉。惟木宜直宜從繩。美材委積大廈構。此物擁腫乃其灾。乖適於用何足售。比諸疥癩瘡癬人。近我浼浼猶恐臭。雖然叔鮒美而亡。裵度將相無鹽后。勿論好惡稱有德。潢潦澗芼登籩豆。况復楓是騷人儔。秋風颯颯生淸晝。琴壇酒席輒提携。楮君毛生如故舊。睡來枕顱放安舒。倦餘加肘支偃仆。多君愛我贈以情。靑玉易購斯難購。豈無杞梓與楩柟。中心易蠧天然秀。咄嗟一生粉白喜冶容。此弊滔滔安可捄。</text>
<title>讀蒼蠅賦。戲成五古。</title>,<text>䯢蟲煩巨匠。歐老賦而憎。一罪最難赦。民天與同稱。蒼天蒼生可。乃敢曰蒼蠅。其細瑣害事。枚數不可勝。周士憂讒搆。齊妃歎早興。誤點孫竟惑。兆夢鄧果薨。厭彼翕訿貌。實類小人朋。炎凉幾善伺。臭味巧相乘。挼手若諂媚。嚶鳴若奉承。羽翼勢旣盛。白晝肆侵凌。無不知爲鬼。何處見未曾。入宮禁氈廈。逐田野溝塍。濕雨饁女竈。熱日漁人罾。弊店愁滯客。長廊困老僧。金門待漏相。松下哦詩丞。可附何不附。可憑何不憑。交腳立屛障。聚頭行毾㲪。叵測潛窺覬。閃忽倐超騰。嘬肉膳撤供。吮墨牘廢謄。遇白能汚黑。遇黑汚白能。棄置良可惜。蜀繒復剡藤。觸拂而弗悔。投羹而弗懲。我倦思交睫。屢麾之以肱。謂無奈何汝。愈恣黨日增。怒不足咬齒。恨不足撫膺。嗟不足設穽。哀不足加矰。捉刀則傷勇。操弓則示矜。惟待秋風至。爾勢如土崩。</text>
<title>次金同山 聖雨 晩春絶句 甲寅</title>,<text>子城西畔是吾家。柳葉桑陰綠未遮。須勸遊人行樂早。五分風雨二分花。細草蒙茸剪似齊。落花吹雨怕成泥。乳鳩不識春將暮。苦管陰晴只管啼。春晴院落駐游絲。舞蝶翩翩度影遲。不耐梨花全樹艶。膽甁折揷兩三枝。綠蕤深巷我爲家。掛起西窓落日遮。何處營巢雙燕子。銜泥纔了又銜花。</text>
<title>松石金公壁上。恭覩當宁御書龍字障子。吟呈長句。</title>,<text>君王聖文智且藝。二十龍飛斯民濟。祥虹彩霧繞甲津。百昌皷舞神統繼。煕政晝倦掩毛詩。內臣揯袖磨隃麋。九五利見符上瑞。一龍矯矯出硯池。點爲頭角杙爲尾。撇爲爪牙波爲鬐。筆芒遒迅卷風沙。墨汁奔波傾天河。煒煌巨幅展宮席。玉色愉悅神恬和。日講諸臣盡夔龍。眷顧非常松石公。親將寶墨當前賜。環殿觀者灑變容。公拜稽首又拜稽。雙手抱持趍文陛。雲錦飾障奉燕居。精光奪日耀奎墟。翔翮騫騰向碧落。鉤戟森羅臨儲胥。仰瞻跼蹐屛氣息。直恐風雨變化起霹靂。歷代宸翰頗自秘。至今什無存一二。宣化花鳥但繪圖。玉堂飛白唯序記。願公勿吝摸萬紙。廣布薦紳及都鄙。衆庶那由近龍光。覩此若陪金殿裏。君是龍兮臣是雲。昭融契合邁往史。貞觀天子損紀綱。竪儒唐突登御床。嗚呼公將何以答恩數。日贊龍德厥施普。</text>
<title>梣溪尹公出示家藏皇朝崇禎琴。吟呈長句。</title>,<text>崇禎琴。中夏廣矣無知音。君王一別煤山下。鴈柱歷落鵾絃沉。遺民頭戴紅帽子。皇極不復袗衣臨。凉宵古桐泠泠語。三尺飄零狂塵侵。萬里迢遰東渡海。屬國猶抱風泉心。就中托契尹太史。流峙分明曲裏尋。太史乃是學士胤。家讐國恥涕淫淫。爲琶羞向靑塚路。化筑思從易水潯。梣溪丈人癖於古。愛此纏緜入骨深。豈但家藏感手澤。榛苓歲暮懷不禁。乍失旋獲珍更甚。蠻布繡囊新縫紝。嗚呼崇禎琴。從此依歸披素襟。憶昔先皇御寰宇。內璫斲材燕山陰。髹槽一段拭黝黝。氷絲五道張森森。田妃捧立香案側。聲和萬國來獻琛。監造年月臣名姓。墨痕蛀暗傳至今。丹忠欲俱海淸碎。何不當時遂遭擒。梅紋錯落蛇跗老。古色映旭浮彩金。嗚呼崇禎琴。事異跡奇爲君唫。松風篁月再三弄。仙鶴叫雲瑤海岑。此譜不合人間有。願庋皇壇碧樹林。年年三月思陵祭。一唱遺音神其歆。</text>
<title>厨院直中謾吟</title>,<text>宦情朋舊謾相憐。衰晩重瞻尺五天。翰墨緣隨花影散。鄕山夢入漏聲圓。新銜自笑周官倣。宿業猶欣漢署連。寥落詞林君獨在。十年前已愧盧前。</text>
<title>共菡洲南園感舊</title>,<text>行行忽値昔遊園。細草濃花記置樽。驢到方知磨後跡。鴻來始認雪中痕。孤雲碧落新秋映。逝水斜陽自古飜。閱盡風光成底事。多生苦口只空言。一片終南小作園。佳人詞客日傾樽。草因屢坐氈成短。石爲頻來印有痕。細雨宮城行柳立。東風簾幕萬花飜。當時我亦丰茸甚。抵死騷壇落綺言。登臨不必問誰園。少憩偏宜對綠樽。峰頂行雲生石色。松根漏日照苔痕。漂墟曬練人聲在。射圃懸帿鵠影飜。愜意盤旋忘去路。數蟬飛到亦淸言。</text>
<title>次金同山往李東樊 晩用 庄上共賦韻</title>,<text>蕭灑茅茨山日遲。菜花頭上蝶交飛。新晴樹色將沉屋。少住苔痕欲染衣。隣亦同貧分火去。兒能待客買茶歸。相看只恠年年老。齒豁非緣久齧肥。老脚休嫌石逕遲。橋根流水絮初飛。山居澹泊常供粥。野性疎慵不攬衣。愜意詩成敎鶴舞。會心言罷見雲歸。苔箋數疊宜新墨。腕弱猶能寫字肥。右屬東樊鄕愁惘惘又差遲。心共遊絲歷亂飛。稻葉水明堪照影。松花風細想輕衣。天晴野店支筇憩。月落滄江枕㯭歸。十事九嘆添得老。縐容那復舊時肥。矯首南雲道路遲。春江先送北鴻飛。如今科第無風漢。終古文章重布衣。畫裏功名應少分。傳中貧士與同歸。會須結屋琴臺畔。挐箇漁舟刺鱖肥。右屬同山東華趁漏漏聲遲。花下無因羽斝飛。烏角巾淸羞短髮。熊皮障弊惜朝衣。祿微縱緩歸田計。身賤何煩謝病歸。人自不閒閒自在。鱸魚鄕裏紫蓴肥。上直春城歲月遲。幾番谷口杏花飛。鑷來霜鬢餘明鏡。脫却靑衫卽野衣。槐市紅塵人遠望。麥田微雨夢先歸。悠悠細水橋邊路。跨得烏犍勝策肥。右自屬</text>
<title>奉送松石金公出刺嶺南</title>,<text>按使山南聖曰咨。中朝雅望屬之誰。簽丁虛賦蠲猶急。呼癸窮民賑亦饑。簡自王心唯有往。斷無公右敢言私。都人聚首看除目。崧廣居留茂績知。眉端英彩動朝紳。嶠俗爭瞻嶽降人。坐判戶兵刑部事。行宣七十一州春。于今命吏眞良吏。從古藩臣卽世臣。莫向離筵來字咏。天褒早晩下丹綸。徐遲旌纛戀承明。回望觚稜出禁城。祿及二親方是孝。身當一面始知榮。郵亭畫角新秋語。驛路凉蟬薄暮聲。久病無因橋上別。秖敎官柳遠含情。</text>
<title>和菡洲早秋詩韻</title>,<text>巨匠詡君起鳳樓。新詩句句挾淸秋。王前盧後非虛語。周北張南與共遊。末路豈堪悲晼晩。少年多恐效風流。逢人每說無人歎。何不東隣處子求。西風一夕澹孤樓。蟬是秋蟬士亦秋。天上銀河星宿會。人間赤壁月明遊。翻驚節物隨丸轉。已判歸心逐水流。除却好書佳酒外。斷無餘事可相求。吟蟲忽斷悄書樓。一感生來卽是秋。並世同心元有數。出門多路竟安遊。山河邈若燈花落。風雨凄其草樹流。滌我煩襟消我病。名言三復理當求。</text>
<title>復用前韻。奉寄荷漪任承宣 百經 任所。</title>,<text>音書迢遰滌漪樓。天末凉風鴈影秋。梅笛關山孤客夢。荷花時節故鄕遊。裵公擧止堪同侶。謝傅神情定一流。曩說鳴騶仙嶽去。碧紗籠句若爲求。</text>
<title>七夕日就直。用前韻。</title>,<text>半嚲靑衫獨倚樓。玉堂東畔有新秋。畫屛銀燭凉如許。疎雨微雲想舊遊。撲簌閒階花自落。潺湲別院水長流。天孫不解人間巧。莫向天孫巧更求。</text>
<title>宵坐。與庚吉，致玉，任甥拈韻。</title>,<text>皺痕秖愧鏡中顔。得老緣何未得閒。京洛十年多白髮。故鄕南去有靑山。蛛含淸露垂檐角。螢帶疎星出樹間。又見秋風閶闔起。幾人吳下片帆還。</text>
<title>自西園歸後。一倍寥慄。以數首律。簡菡洲。</title>,<text>經暑山容頓失肥。我緣多病減腰圍。亭臯瑟瑟看收圃。墟落冥冥聽擣衣。野客風情唐畫似。詩人秋話楚騷歸。蹇驢踏破莓苔逕。歲晏衡門轍迹稀。筆旣精良墨又肥。詩如會獵已三圍。風淸雲影疎過壑。日暖秋香細染衣。虛檻正宜聞葉墮。遙天最好數鴻歸。知君置酒憐吾病。月一相邀病可稀。帽揷繁英鬢覺肥。寥天一嘯不盈圍。登仙無妨留丹鼎。得酒何煩待白衣。百世在前焉可誣。九原如作與誰歸。漁樵混跡君休較。如海城塵識者稀。</text>
<title>拈翠松李公 羲師 韻。與菡洲同賦。</title>,<text>日夕西風起。秋生古樹間。城塵心更遠。湖路夢先還。雜石連根淨。䕺花對影閒。看君多瘦意。强半似前山。幸近高人里。相隨步屧間。敲門携月往。欹枕聽詩還。病起官仍在。身忙境自閒。吾居君亦愛。朝暮一靑山。</text>
<title>中秋夕坐</title>,<text>風細夜堂靜。露凉蟲斷飛。人皆看月上。天故遣雲歸。淸賞唯君共。他宵得此稀。橫斜滿庭影。秋樹倒添衣。秋風城上宅。渺渺見雲飛。時菊正堪把。故人殊未歸。吟蟬遺殼早。巢燕滴泥稀。遙想蒼葭渚。從君欲攝衣。</text>
<title>赴小石趙侍郞 秉夔 墨溪山莊雅集。與趙秋水 秉璿，李夢坡 孝敏 共賦。</title>,<text>芳園上客履穿珠。曾賦襄陽雨滴梧。棋局光陰前後異。泉臺消息古今無。窓間碧樹如眉語。石上淸流似字呼。官貴郞君先下士。山樽能復置微軀。錦石苔斑轍跡稀。十年重款舊松扉。路如東閤招時去。人似西州醉後歸。壑籟乍凉孤月出。山燈初上數螢飛。園林勝事先公繼。護得羣芳綠一圍。南北芳園似此稀。水中亭子石間扉。棊樽異日裵公老。絲竹當年謝傅歸。細菊斑爛無數艶。秋雲纖弱不勝飛。別來景物皆依舊。松大添圍我減圍。</text>
<title>冬夜往菡洲宅喫饅頭。遂拈共字。因成長句。</title>,<text>口之於味天下共。與奢而失寧淡供。魚腥肉羶未必佳。沉菜饅頭君獨重。文性食性恰相如。厭薄藻繢菽粟用。君家賢婦識此關。妙善烹餁夫子誦。酸綠土菹擣如泥。軟白豆腐包似糉。麵膚團沫作杯形。以蔬充餡同藝種。列鳧排艇點盤中。緣腹天然衣有縫。伻呼西郭姜檢書。至味要向嘉客貢。茹濃齧肥絶笑之。掩上板門不速恐。油香徹鼻匕箸忙。熏氣罩眼椀磁瞢。胷中磊落積邱陵。煖湯和醋傾吭送。舌本吮取髭邊甘。鍼尖剔疏齒間壅。嗔吾拙妻指如鎚。豈曰無料月有俸。才婦之家俸偏無。此理堪歎沒處訟。坡公每言識味難。嗅者絶罕喫者衆。休怪吾人喫芝蘭。大都風味相伯仲。他時有饌勿孤餐。一餐吾能婦德頌。大笑出門天墨色。瓊花灑空如鳥羾。忽憶閨中篩麵時。玉屑散亂盈罌罋。漫漫抱寒緩轡歸。一竪一亞驢耳凍。</text>
<title>歲暮有懷竹院茶人鄭先生 游。漫成數疊。</title>,<text>蟹黃時節菊初開。二十年前海上臺。浦暗鹵烟緣樹起。月明漁艇伴潮來。詩從長者聯吟早。書被傍人落筆催。縱使重遊非舊樂。却羞霜髮照深杯。殘山低擁小村開。村上松林繞石臺。漁市人烟牛外迥。海門山色鳥邊來。多生卜築琴書靜。率意登臨杖屨催。穫稻烹蠔風味好。每年重九老農杯。雪壓柴門晩始開。野人無夢到雲臺。觀心海嶽床前立。茶人曾遊金剛。 拊掌英雄卷上來。淡淡梅如神契在。蕭蕭竹似暮年催。此中頗足淸眞趣。自撥鑪紅煖一杯。塤箎團樂笑顔開。分外諸公滚滚臺。問字門生京洛至。索租官吏郡中來。寒容臥犢連毛竦。暝色歸鴉接翅催。不用陳遵投轄法。一家相對迭傳杯。</text>
<title>同李斗荷。登流霞亭。乙卯</title>,<text>絶岸遺軒檻。躋攀迥若樓。風雲多往歲。江漢有高秋。撫跡潛龍舊。興懷寶墨留。金閨身忝末。曾預議重修。</text>
<title>謹賀心菴趙相國 斗淳 六十一歲 丙辰</title>,<text>佛生前日是弧辰。舊甲重回慶賀新。澹澹齋居忘宦達。珊珊風骨異凡塵。文從悔老爲盟主。忠自憂堂作輔臣。南極阿娘天與配。瑤觴共酌海桃春。判中樞徐公俊輔。卽公岳丈。今年八十七歲。</text>
<title>林松泉 秀 庄上。次金嘯堂弘洙。</title>,<text>漏雲斜雨夕陽收。碧草疎花滿地幽。城裏幾分三伏熱。野人籬落已新秋。淸溪山色馬前收。出郭應知郭外幽。無限紅塵無限惱。西風疎散蓼花秋。詩中領畧畫中收。誰識人間四契幽。分得蓮花山一半。君家秋是我家秋。自南門至靑坡謂之上中契。余所居謂之四契三契村云。闌干西角暑光收。藥竈茶槍事更幽。野菊初開楓瑟碧。蜻蜓身上一番秋。</text>
<title>八月生朝。鄭正言 直東 委訪。共拈陸律。</title>,<text>露蛛墻角斷絲明。芟盡階莎縱步行。我欲登樓收遠景。君能出郭帶新晴。田園契闊憐龜息。湖海風流聽鴈聲。倘若趍庭垂惠問。爲言白髮滿頭生。</text>
<title>前韻示鄭甥昌默，任壻錫準。</title>,<text>老眼昏花苦不明。看書都似蟻橫行。掃回三徑初迎客。拓盡高窓恰受晴。可愛葑菁滋露氣。已愁楓桕着秋聲。餘年欲學樊遲稼。文字終須托後生。</text>
<title>次松泉輕字韻</title>,<text>一醉元無事。憑欄萬慮輕。雨晴秋更潔。宵冷露初明。鵲睡園林靜。蟲鳴井落淸。雲間如許月。阻久若爲情。</text>
<title>幽居</title>,<text>幽居蕭爽漸開顔。鏟剔荒蕪也不閒。斜剪墻東楊柳樹。數峰靑出廣州山。</text>
<title>消閒</title>,<text>樵唱農謳處處聞。僑居不足歎離羣。日晴又作三分熱。天淨都無一點雲。對菊可當名士語。看書如共古人醺。閒中自有閒消遣。此味那堪贈與君。</text>
<title>別趙友 秉璿 赴謫原州</title>,<text>關東木落鴈聲悲。遷客秋風匹馬遲。五斗齒酸前太守。一杯腸斷舊親知。難忘稚子牽車戲。只許童奴杖策隨。聞說漢庭公議在。金鷄早晩北歸期。</text>
<title>謹賀游觀金相國 興根 六十一歲</title>,<text>靈丹不老爲斯民。玉色金精嶽降身。家國一肩擔着重。倫綱隻手轉回新。人間聖相還名士。天上眞仙出世臣。副學郞君供彩舞。菊花賓席酒如春。烟霞別墅弟兄杯。癸甲纔過丙甲回。已遣福星遷北斗。旋看南極入三台。神淸石有霜前出。心好花多晩後開。豈獨一門私慶賀。祖宗垂祐得公來。公仲氏侍郞公癸丑生。</text>
<title>余所居軒上。望見大路一曲。感而有吟。</title>,<text>蹄四橫奔轂兩馳。流波不見暫停時。千人各有千人事。都到城中說向誰。</text>
<title>夕與黃君 奎顯 拈韻</title>,<text>西風吹葉脫。樓角迥無隣。日落山容變。雲歸野色新。遙看大道上。無數入城人。老病稀過從。唯應鳥雀親。烟塵依輦轂。塲圃宛鄕隣。遷徙生涯薄。淹留俗尙新。橋分三四契。樹辨往來人。幸有樓居好。雲山日見親。秋山藏小屋。樵汲數三隣。雨冷田葑老。霜淸野菊新。偶同迷路客。不似做官人。棲息應天定。禽魚與共親。僻居無雅契。吾以作吾隣。硯几縱橫設。鐺鑪準備新。桂堪懷楚士。桃不學秦人。起草明光手。終看版鍤親。</text>
<title>餞秋</title>,<text>餞秋何似餞春悲。秋更堪悲自可知。四月開花猶剩馥。西風入樹但空枝。山平水濶迢迢恨。鳥沒天長黯黯思。一事挽君遮路問。胡緣添我鬢邊絲。</text>
<title>松泉老人席上有吟</title>,<text>聯榻南簷抱夕暉。庭深不許一塵飛。瘦光旖旎山當酒。疎影婆娑菊在衣。率意經綸農圃向。會心言語市朝稀。君家課日非難到。其奈登臯脚力微。</text>
<title>送從姪駿秀。還覲豐西。從兄侍郞公。方退居丙舍。</title>,<text>吾親吾叔曁吾兄。勤力豐阡永慕情。遺恨未成三屋聚。當時各有一邱營。今來勇退方娛老。孰謂微官獨滯京。柹葉桑陰頻夢想。馬蹄塵起羡君行。</text>
<title>新居述懷</title>,<text>邱壑曾成癖。今年始就閒。有緣居廈屋。不買得靑山。城郭遙相望。田園足此間。名花將按譜。栽種待春還。石色終年冷。泉聲盡日閒。靑楓王子墓。黃葉貴人山。朝野相分地。兵農雜處間。幽情如果愜。不必更謀還。心中無一事。何處別求閒。繞屋多嘉樹。開門卽遠山。置身貧富外。寄夢死生間。偶向東籬去。眞成採菊還。男兒本多事。豪傑不曾閒。處僻非逃世。無營却戀山。行藏深樹裏。經濟百花間。飮啄隨渠分。搘筇待鶴還。髀肉消無幾。生平不識閒。少年之上國。三度入名山。甘老妻兒內。遊心井臼間。居然成濩落。獨立見雲還。餘年無所丐。園圃且須閒。柳樹門前路。蓮花屋後山。人烟生石罅。鷄犬在雲間。稚子能澆藥。淸晨汲井還。曳筇步墟落。忙者羡余閒。醜是曾摹石。姸多舊畫山。葱芽藏窖底。芹菜出泥間。新到要生理。隣村有往還。耕藝須量力。行尋片土閒。誰非王稅地。不必自家山。操鍤蒼苔外。揮鋤白石間。立冬移樹法。纔問橐駞還。疇昔登高望。人居郭外閒。丹黃秋樹野。金碧夕陽山。幸作名園主。如行古畫間。今從嶺頭路。回眺禁城還。</text>
<title>松泉老人邀余。共登前臯。適有病未赴。</title>,<text>山楓瑟瑟菊錢錢。試脚登高望遠天。瓦署夕陽疎鴈外。露梁秋水片帆前。細思佳景如同賞。孤負勤招正可憐。後約豈無身健日。恐難重得此暄姸。</text>
<title>十月初五日夜純宗大王欑宮。自交河至露梁。將爲移奉于獻陵右崗。慟慕如新。謹述三十韻。以寓微忱。</title>,<text>臣生千年後。躬親見堯舜。堯是何聖人。純考其德峻。舜是何聖人。純考其哲濬。穆穆御紘埏。濟濟登英俊。燮理三才正。調和四時順。享天克寅畏。享廟克敬愼。視朝無渝惰。視野無饑饉。延閤吏道興。臨學文敎振。揚武潢醜化。明倫洋邪擯。二聖一心法。淵默躬體認。春臺煕皥像。無絲毫未趁。前後其揆一。如水月影印。但壽百十歲。上天何獨吝。甲午之仲冬。夜有大雷震。臣民蒼梧恨。倐焉二紀迅。喬陵胥憂灤。新兆方啓軔。颯颯神靈雨。淸塵微灑汛。龍輴冉冉行。羽衛徐徐進。八彩儼顧眄。岳牧怳趍覲。傾都舊人士。奔走齊挽靷。恭惟太母哀。晝哭如初殯。迎輀禮所拘。紼路相望僅。蒼蒼獻陵岡。佳氣鬱千仞。百司明器陳。大官玄幣贐。當時經幄班。而今皆皓鬢。恩遇孰最多。豈後秦良殉。孝哉我聖后。六飛馭廐駿。慈敎謹遵奉。天心惟篤信。親審叶靑烏。不專術士訊。終事焉有憾。誕報永錫胤。</text>
<title>仁陵梓宮初七日過都城。時黑雲密布。點雨微灑。有頃因復晴和。隨轝百官曁市井坊民。連日露處。俱無霑濕顚連之歎。皇考仁德。幽明浹洽。萬姓攢頌。嗚呼休哉。遂成七律二首。以寓微忱。</title>,<text>昨雨瀟瀟忽復暘。皇穹誰道杳茫茫。重臨廟社人民地。載近園陵父母鄕。惠澤似推平日意。冬暄惟恐一夫傷。珠邱百里今應稅。中使奔馳聖慕長。輓繂牽轝小大咸。沿途供役幾丁男。微臣亦備千官末。巨典何曾一事參。淸俸頻年猶鼠竊。此生無處效蛇含。空將不報還爲報。耕鑿郊原退伏甘。</text>
<title>墻外民居。爲雜樹所蔽。初不識幾戶相住。木葉纔脫。櫛比入望。</title>,<text>杏桃交掩屋西東。不謂民居在此中。葉脫今朝墻外望。茅茨層疊似聯篷。參差徑路石間通。土壁松門處處同。始識此村眞面目。柳烟槐雨舊濛濛。魚鱗茆脊聚成䕺。一屋生邊一樹空。恰比雨消雲卷後。亂山無數夕陽中。</text>
<title>仁陵幸行日。以留都宿瓦署都家。</title>,<text>禁漏丁東夜向闌。九街月色少人看。燈淸帳薄休嫌冷。猶勝豼貅露宿寒。龍頭鷲首辟邪猊。堆列庭前備品題。金雀觚稜何所補。茅茨至德覆黔黎。</text>
<title>以木瓜一枚。送松泉老人。兼有一絶。</title>,<text>園林霜落葉飛初。數顆金黃橘柚如。只取詩人相與義。此心元不望瓊琚。</text>
<title>曉出都門</title>,<text>女墻寂寂月斜廻。落地燈光酒戶開。知是黔陽賣柴客。滿頭霜白趁城來。</text>
<title>退公還靑坡。路上口吟。</title>,<text>拍手街童逐逐看。小驢如鼠不勝鞍。得生得死一盂飯。驅去驅來六品官。黃菊偏從酒徒好。靑山不似世情寒。歸家徑欲隨樵伴。只恐仙棊局已闌。</text>
<title>奉別冬至副使荷漪任侍郞赴燕</title>,<text>雪飛雲欲凍。門外卽燕山。萬里登車望。終年在第閒。政宜專對職。遂曠侍郞班。香火淸街陌。侯仁尙浹灣。公曾任灣尹。萬國元正會。三韓一介臣。容姿巖上月。辭氣座間春。禮絶偏邦待。恩加內服親。使乎誰起歎。東魯想無人。文繼千年美。皇明人見公先祖疎菴公儷文。謂繼千年絶調。 官承二品尊。幣同輸毳幕。槎異訪河源。塞柳縈旗腳。邊沙掃轍痕。啓禎多諱史。莫向漢人言。中國恒言道。鷄林喜購詩。縱無丞相癖。豈少翰林詞。施宋宗盟後。風騷繼者誰。小倉全部稿。行篋倘携持。自昔輶軒使。終推善覘隣。風烟街巷市。言貌店坊民。近日頻騷動。流傳雜僞眞。紀聞松漠例。努力更留神。玆役曷云遠。往還纔半年。程途本非險。疆域幸相連。戀戀妻兒室。依依故舊筵。細人猶不肯。况乃我公賢。落木天風冷。鳴笳曉月孤。忽然思遠擧。徑欲在前驅。文酒今衰減。交遊半有無。長城啼去鴈。冥滅此心俱。</text>
<title>身老</title>,<text>身分誰知向老奢。不曾俗事惱心家。門留湖海無雙士。樓置山林第一花。試喚童奴敎飼鶴。閒看穉子學塗鴉。園頭石井經新汲。手坼斜封諫議茶。朴司諫在皥氏餽智異山茶。</text>
<title>衡門</title>,<text>軟紅珂馬昔追遊。老向衡門守一邱。鴻外山川秋寂寂。燈前砧杵夜悠悠。十年故舊無靑眼。半世生涯自白頭。盡息機心朝暮灌。餘生當與漢陰儔。</text>
<title>夜有風雨。至曉未已。悽慄有時序之感。</title>,<text>光陰鼎鼎隙中過。齒豁頭童奈爾何。十里郊原三契迥。五更風雨一樓多。人情來日非今日。世事長歌又短歌。我愛伏波堅壯語。莫將志氣轉蹉跎。</text>
<title>村烟</title>,<text>垂楊籬落日廻廻。不遇西風不掃開。雨裏常疑春霧鎖。月中渾似夜潮來。素練雖長猶是匹。白雲多變或成堆。爭如澹寂悠揚質。粧點山田野水涯。樹頭歷歷樹根淸。只許中間一帶橫。碧海游龍時宛轉。秋天銀漢自分明。渲來似欲顚崖補。抹處能敎曲岸平。曾在薊門車上望。玲瓏幻景畫難成。寒食東風點點斜。前生慣入五侯家。平蕪野馬身全化。落照行人影半遮。幾度繞花兼繞柳。也能籠月亦籠沙。可憐極目鄕關客。恐隔千山萬水涯。屋頭住着樹中飛。太半濃時太半稀。淸曉漁歌離荻岸。黃昏樵唱近松扉。長亭古驛迢迢去。廢苑荒城冉冉歸。莫向秦川頻錯誤。碧紗窓女夜鳴機。最無情處極多情。墟落孤行望裏生。長伴夕陽迷遠渡。暗隨春雨入重城。飄如細縷還堪織。流似澄江合有聲。睡覺牧童牛背坐。朦朧錯認月初明。舒卷隨風一任吹。閒蹤無處不便宜。稀稠坐驗豐年象。高下從知豫雨期。楊柳長堤春澹泊。梅花古屋夜迷離。仍將繞繚纏緜意。惱逼詩翁要作詩。</text>
<title>十月晦日夜雪。翌朝用坡集韻。</title>,<text>烟絲不颺墜纖纖。溢目重雲色正嚴。半夜忽鳴懸樹葉。稚兒驚報滿庭鹽。邱陵虛白明窓槅。燈火靑熒照屋簷。凍盒獨憐春意在。水仙一顆吐新尖。薄暮催歸策策鴉。衕深應阻故人車。天心未厭高寒士。世外猶看富貴花。定有到門回棹意。絶無低唱淺斟家。玉龍駄重枝頭弱。覓喚山童短柱叉。</text>
<title>趙公圭次余贈別韻。有邑逋積費措劃。而後來者不能典守之語。復用其韻寄之。</title>,<text>蕭畫曹遵皆厚望。兒逋民償實難治。反其詩意。 引爲己罪都無事。到底君恩若有私。落葉頻沽荒店酒。寒燈細和故人詩。歸來謾被朝雲笑。不合時宜一肚皮。</text>
<title>朴友翠哉自湖中來訪。留止十餘日。頗慰寥寂。舊交零落。唯此友在矣。感而有吟。</title>,<text>情猶張范誼朱陳。垂老相從汝最眞。賣藥城中無貳價。讀書林下若終身。春風宿草多新鬼。今夜梅花是故人。却恨隣醫敎斷酒。不能共酌百回巡。</text>
<title>長夜</title>,<text>此夜仍無曉。心疑與昨殊。茫如浮大海。邈若趁長途。老鼠尋常鬪。荒鷄一再呼。頻看窓不白。飜覆被中軀。枕頭生萬慮。不敵夜寒多。耿耿佳人怨。漫漫烈士歌。旣知終有旣。何必問如何。種火爐溫否。呼兒燭點過。杳杳今何刻。都無漏皷傳。初更如太古。薄暮卽先天。百事皆追悔。中年始少眠。寒梅知也未。旭日在那邊。</text>
<title>十二日夕月甚明。閒望有吟。</title>,<text>雪色橫樓半。前村不受暝。廣庭流素月。高木聚寒星。斷火當橋出。疎砧倚杖聽。山童知少客。未暮掩門扃。</text>
<title>寄趙友公圭鄕廬</title>,<text>西來僕馬尙遲遲。虛返寒城數首詩。久矣吾無當世志。果然君有故園思。應從來歲躬耕畝。最好餘年自課兒。楚水楓林雖寂寞。疎鍾長樂亦支離。</text>
<title>夜坐獨吟</title>,<text>哦詩吾事足。得飽一家歡。野曠偏多月。山深倍有寒。憐梅邀榻右。許鵲宿檐端。淸絶連宵景。無人與共看。</text>
<title>暮出南門。馬上口號。</title>,<text>城居罕到郭南村。每出南門想故園。一自靑坡移屋後。故園不想想南門。</text>
<title>夜坐偶用坡字韻</title>,<text>東坡種桃李。吾亦一東坡。歲暮梁鴻歎。天寒楚鳳歌。知心從古少。向老此身多。待到看花好。開門聽客過。野溝連廣陌。官柳夾長坡。雲蓋交星使。風燈雜露歌。人情朝暮異。山色古今多。樓對門前路。看他歷歷過。</text>
<title>聞角</title>,<text>雲冷霜淸歸鴈時。每聞孤角使人悲。梅花月落關山杳。楊柳春生玉塞遲。萬里白頭班定遠。五更紅淚蔡文姬。無端日夕風吹送。腸斷天邊故國思。蟠地殷殷數里傳。前聲未撤後聲連。黃沙古戍殘兵臥。碧海荒城老將眠。報國心長依絶漠。還家夢斷耿寒天。忽然凄壯空中響。衝散啼鴉一陣圓。鼉吼龍吟未是悲。嗚嗚啞啞一何遲。黃楡郡閣懸燈夜。明月山城擣練時。遠客停杯愁未發。佳人低唱怨將離。收來萬斛淸秋氣。快許塵間俗輩知。洪音拍拍比天鵝。聞輒凄惶奈爾何。豪似將軍提劒曲。雄於烈士打壺歌。霜砧暝杵難爲伴。冷鴈淸猿不敢過。最是二更聲斷後。月中無限碧山多。那家隔壠若相隣。風外傳聲每動人。裂决凝雲通碧落。消融凍雪向陽春。皷鉦幷奏軍容壯。旄節雙行使命新。百代昇平無警急。至今吹手卽村民。</text>
<title>燈花</title>,<text>頃刻菩蕾火裏忙。榮枯百變自無常。羞生半面雲屛掩。笑結同心玉漏長。冉冉浮華欹作態。騰騰紫韻聚成芒。蓮花座上金菩薩。翠髻螺鈿放瑞光。老眼不分密與稀。雙頭並蔕是耶非。危粘玉蛀行將落。斜綴金蛾勢欲飛。膏潤可當春露重。暈搖如受午風微。紅房漸透浮烘焰。別作蒸霞照四圍。浮紅浪紫耀金波。喜事臨門却占他。先我心中和氣在。主人眉上吉光多。開時綺席星芒動。落後緗簾月影過。莫取剪刀輕剪去。情根愛蔕奈渠何。</text>
<title>往隣庄小醉暮歸</title>,<text>暝色生墟落。寒鴉接翅還。明河橫細路。黃葉住空山。杖屨頻從醉。君家頗有閒。柴門照燈火。待我不曾關。</text>
<title>夕坐</title>,<text>孤村憺將夕。逸翮投林忙。澗曲流雲白。㰚梢墜日黃。但言生計拙。莫謂世情凉。城市雖相近。閒閒十畝桑。</text>
<title>懷豐西</title>,<text>冷雲不雨只陰陰。强欲禁愁轉不禁。歲暮山川鴻鴈影。天涯燈火弟兄心。半窓有月殘書掩。三逕無人落葉深。唯願兒孫早成長。茫茫厥緖儻追尋。</text>
<title>臘月初六夜大雪。朝起縱觀靑坡樹林。偶憶坡集聚星堂禁體詩韻。謾次幾疊。</title>,<text>萬家靜如貼樹葉。半夜不覺受天雪。朝來盈尺僕夫讙。牛我沒目同愁絶。竹本勁直頭已搶。松雖倔强腰被折。塞田豈歎蝗種遺。梗路眞恐人蹤滅。瓦溝纔聞雨淋鈴。墻角旋看風卷掣。纖質凝寒氷柱敲。碎鱗承旭波紋纈。衆木負重噤無聲。饑鴉落泊空呑屑。樓上繁炎復幾時。轉丸光陰不盈瞥。朅來郊墅縱奇觀。故友相逢欣有說。欲將綺麗謝天公。詩中誰是錚錚鐵。漢家金貂弭七葉。花前駿馬毛白雪。狐裘錦帶宿娼家。燕趙美人天下絶。意氣獨留陳遵歡。驕矜不受汲黯折。平明射獵出城東。發矢鳴鞭狐兎滅。生來有怨報睚眦。三尺芙蓉腰右掣。章臺過客拾彈丸。綠樹鶯啼遊絲纈。相如寂寞臥茂陵。四壁天寒風騷屑。日夕空對遠山眉。賣賦黃金如轉瞥。男兒得勢但行樂。碌碌京房推易說。君不見南方有獸名曰貘。皮骨戌削常餒鐵。歲月渾似繙書葉。過眼支離風雨雪。誰能翫味讀最多。彭祖也應韋編絶。翁年五十亦夥然。牙髮蒼浪肩背折。往事迷茫春夢消。舊交零落晨星滅。悠悠郞職解誤人。暮景棧豆飜纏掣。孱僮短驢趁朝參。天衢曉踏霜華纈。妻孥尤我作宰遲。屋中交訕眞瑣屑。飽死飢死亦何殊。侏儒方朔俱一瞥。先生善辯騁懸河。婦人裒如牛耳說。平生點鐵却成金。此鐵雖點猶是鐵。新年忽如墜來葉。舊年寂如融去雪。勢利窮賤久相忘。雖不著論交已絶。郊居景物逼除時。嘯鳶東飛西復折。石竇霜砧暝猶聞。土屋炊烟靑不滅。吾家豚犬逐羣童。走向陽坡風箏掣。隣酤呼取過墻頭。醉眸兀兀昏花纈。饅頭百顆代椒盤。老妻篩下蕎麥屑。薄宦鮎魚上竿遲。壯志驥馬馳隙瞥。優哉卒歲樂林邱。分定何待談命說。未聞騎牛簑笠翁。圖像麟閣分券鐵。</text>
<title>元朝 丁巳</title>,<text>捭豚椎餠歲時新。女笑兒啼鬧近隣。半寸燈留殘夜影。一聲鍾動萬家春。縻官身逸眞淸福。生世年尊是古人。多謝樽前慰寥寂。梅花與我守庚申。</text>
<title>立春</title>,<text>今年已上旬。此日卽元春。頓覺風光別。旋看物態新。始開經冬戶。方析向陽民。雪裏挑生菜。家人饋五辛。</text>
<title>梅花絶句</title>,<text>自得梅花我更淸。澹然相對兩忘情。要知天艶難摹寫。終古無人畫月明。氷肌玉骨瘦兼肥。語愈工時態愈非。妙手先從神韻得。天成字句定芳菲。簡齋詩後劒南詩。總發前人未發奇。頂禮坡公眞上乘。參橫月落獨看時。繡幕無燈夜有光。博山烟斷返魂香。燦然一笑傾天下。宋廣平銷鐵石腸。滿室淸溫玉雪皚。疎疎落落倒枝開。滄波萬頃脩篁岸。月下觀音現相來。笛中吹出別離愁。冷蘂疎香落地幽。一枕黃昏憑酒宿。夢和烟雨到羅浮。巖壑風姿厭垢埃。羞從濁世混凡才。千秋名輩誰堪擬。仙尉南昌姓是梅。靑燈掩翳曉寒加。月到南窓不肯斜。夢覺一身渾是雪。枕邊無數落梅花。屛遮帳掩護盆䕺。猶自飄零種地同。寄語園中凡卉道。一生無怨是東風。梅花休道我無情。我賦梅詩十首成。多少朱門樽酒下。誰曾對爾話平生。</text>
<title>上元</title>,<text>月下金鞭白馬驕。雪融春水玉闌橋。紗燈對對官人過。定赴誰家夜宴邀。金吾放夜萬人喧。擊俑街街狼藉痕。栢子胡桃爭買取。燈花散落市南門。民俗例於上元。束蒭作人形。號曰處容。乘昬投路以度厄云。雲髫疎辮拂尻長。狐褙貂裘嫵媚娘。夜半一聲吹玉笛。石橋如月月如霜。</text>
<title>春雨</title>,<text>夜雨挾春雷。殷殷屋角來。仁聲傾蟄戶。恩澤動枯荄。雪盡山容出。氷消澗脉回。只合發生意。霡霂不喧豗。</text>
<title>贈崔先達 淳敬 還鄕 幷序</title>,<text>次兒患寒熱之証。經歲不愈。昨秋移屋靑坡。聞全州崔君子浩寓居近隣。深解藥理。遂邀診。子浩一見兒貌曰無傷也。出方亦無奇異。然少試而快痊。果名醫也。由是情好日篤。崔君之名益彰。貴家競相邀致。子浩疲於酬應。日昨告歸。甚悵然。口占一律贈其行云。置屋靑坡不偶然。吾於子浩定奇緣。非君已斷兒生望。有福能逢佛救年。肘後此方何處得。目前神效競相傳。曾聞普濟收陰報。富貴休論必做仙。</text>
<title>初夏松泉樓上。遇張玉山 之琬，鄭板橋 宇性。</title>,<text>杏花高處駐斜暉。酒綠西園草色圍。忽憶秋齋春晩句。舊遊寥落問烏衣。芳林强酌送餘暉。開遍櫻桃白雪圍。城裏故人休問病。怕寒猶自着綿衣。</text>
<title>再會</title>,<text>百人忙處我曹閒。相對殘紅軟綠間。廣陌逶迤橫御路。層城屈曲抱南山。夕陽聽笛黃壚感。皓首含杯楚水顔。花裏催歸啼不到。似敎遊客盡情還。</text>
<title>三會</title>,<text>春市東風買鱖魚。烹蔬煑麵客來初。鬚眉皓白公安在。臺閣丹靑我已疎。如此林泉能幾會。一番桃杏轉無餘。閒居事事堪娛老。鳥亦知歌草解書。花飛谷口惜春殘。野色猶供醉眼看。天氣無如今日好。風流不減昔人歡。白雲影落彈棊石。綠樹陰移點筆欄。細郭城門如滿月。更携雙屐莫辭難。</text>
<title>與趙又峰 煕龍，林松泉共賦。</title>,<text>南塘何氏有山林。杜老當時輒解襟。置屋君能尋僻處。拓窓吾亦放高吟。禽魚倒許忘形友。花木移看愛子心。半醉微醒嵐氣重。緗簾西角綠沉沉。酒醒思沃渴。汲井漱新凉。麥壠依荒徑。人家聚夕陽。草深微有暑。花遠但聞香。支石悠然坐。看雲意共長。</text>
<title>與又峰更會</title>,<text>林花續續墜還開。幾度携筇藉綠苔。漢水夕陽人獨去。廣州山色鳥雙來。請看纍纍原頭塚。且進盈盈掌上杯。適意相逢風日好。爲詩不被片雲催。</text>
<title>共菡洲，又峰，松泉復會。酒次憶斗荷。</title>,<text>草樹靑蒼對酒壺。郊居泛泛似居湖。故人解惜凌雲賦。卽景堪成霽雨圖。自有是情生是境。本無其智况其愚。可憐並世題襟晩。歸客東江片帆孤。陰陰灌木覆茆堂。移席芳園几簟蒼。好鳥鳴時殘夢覺。萬花深處一身藏。手高棋斂方楸局。製妙琴弢舊錦囊。門外紅塵君不管。但邀佳客日傾觴。</text>
<title>雨中又峰適至</title>,<text>城中無此樂。終日見人忙。抱膝雲生石。軒眉雨過廊。比隣多好友。三伏得脩凉。染取蒼嵐氣。休嫌鬢雪光。</text>
<title>積雨新霽。共菡洲，又峰會飮隣庄。</title>,<text>耳聰眼豁恰新晴。忽有長風天末橫。雨向靑山雙鷺去。秋從碧樹一蟬生。久居我已忘眞趣。偶到君應不世情。白日閒忙分咫尺。此家門外萬人行。</text>
<title>六月上旬。與諸詞伯。小酌樓中。</title>,<text>君家園翠暑猶寒。却愛吾樓數尺欄。怪石壽藤身計寓。浮雲流水世情觀。吟蟬向夕殘聲曳。浴鸛乘晴盡意盤。扇面溪山丹老筆。畫中爭似此中歡。溪流新漲浴鳧翁。石底柴門曲折通。老我空留天地內。全家移住水雲中。樹深尙貯三分雨。樓迥能招十里風。自是郊居秋色早。匏花垂白蓼花紅。</text>
<title>十九立秋日。更會漾翠樓。</title>,<text>積雨衡門衆木陰。晩苽花發爛黃金。田居始識明農意。樓臥常懷庇士心。睡起偏憐香篆住。病餘先怕酒杯深。蟬聲乍斷秋凉動。簾外斜陽碧數岑。</text>
<title>共菡洲，松泉又會。</title>,<text>城上靑山山下樓。雨花風葉總新秋。一生作宦終歸老。四海無君孰與遊。晩蝶聯翩猶可愛。數蟬相語亦淸流。盡捻書買當收幾。問屋須從此地求。</text>
<title>與丹老，松泉遣暑。</title>,<text>園頭草徑試筇枝。暑臥南樓席更移。雪屋梅花回舊夢。江雲沙日已秋詩。丹老携梅花雪屋圖見寄。誦江行詩一首。 身如少病貧何害。生不成名老亦宜。率意相思隨命駕。故交還復作新知。</text>
<title>靑坡冬夜月甚明。縱步庭中。天宇空曠。墟里淸朗。怳然非人間世也。</title>,<text>儘知居墅勝居城。㰚落淸宵世外情。月色迥添霜皎潔。河光轉與夜空明。細思毛髮皆靈氣。快放騷歌有徵聲。滿地虬龍相掣戲。老梧枯柳影初橫。素練浮空野外烟。樹頭如海變桑田。梭鳴午夜支機女。杵落西風擣藥仙。庭下徐行孤鶴警。城中回首萬家眠。生平見月知何限。恰意林臯恐夙緣。</text>
<title>贈別狼川韓斯文 鎭宇</title>,<text>野店黃粱夢欲闌。崎嶇慣識峽行難。平疇虎跡還多恐。古木鵑聲却少歡。一水北來雪裏渡。萬山東立月中看。仙莊早未投名刺。追悔從前枉做官。</text>
<title>和李藕船 尙迪 詩。謝詩草紙筆之贈。</title>,<text>郊暉映寒雪。垂柳巷門深。終歲誰相問。故人遺好音。珍藏傾四友。詩卷重千金。擬望城塵遠。還愁隔暮林。</text>
<title>初春試筆 戊午</title>,<text>春風若慈母。雖怒卽須溫。百草皆生意。時禽各自喧。涓涓澗中水。靄靄原頭村。老病機心少。支床對午暄。</text>
<title>散句</title>,<text>細雨薔薇落。微風芍藥開。蟬歇梧猶響。螢過竹暫輝。一徑紅秔雨。全家碧藕秋。白抽山勁骨。碧立海高痕。金剛。 又過寒食雨。幾度故園花。癡雲盤野店。落日滿秋山。溪女乘宵汲。村傭踏雪歌。月下。 未拋傳世拙。還誤一生書。世間皆好景。閒者故無多。野酌時聞紅葉雨。漁舟晩送白蘋風。遙天鴈自斜行好。古木鴉猶一點多。民情大抵如驕子。吏道元來似老農。山日熏成金色出。石雲凉化雨絲飛。一帶橋梁春柳寂。數家門巷白鷗凉。細雨僧歸三日浦。夕陽人立四仙亭。城中豪貴靑樓曲。山裏高人白石歌。蒲柳縱衰猶返少。蓼莪重讀欲呑聲。生朝。 立冬試種許多樹。來歲應開如此花。咏雪。 浮雲忽作長洲勢。歷落疎星似蟹燈。</text>
