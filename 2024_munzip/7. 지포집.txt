<title>分水嶺途中</title>,<text>嘉煕四年庚子。公以權直翰林。充書狀官如元。有此詩及北征錄西京鐵州出塞等詩。杜鵑聲裏但靑山。竟日行穿翠密間。渡一溪流知幾曲。送潺潺了又潺潺。</text>
<title>出塞</title>,<text>峽中盡日踏黃沙。橫擁氈裘冒雨過。山盡已疑胡地盡。地多還恐朔天多。</text>
<title>嘲圓覺經</title>,<text>時擧國。崇信佛法。上下奔走要福之場。權臣崔沆。雕圓覺經。令公跋之。公不肯許。作此嘲之。沆怒曰。謂我緘口耶。遂左遷濟州判官。蜂歌蝶舞百花新。摠是華藏藏裏珍。終日啾啾說圓覺。不如緘口過殘春。</text>
<title>落梨花</title>,<text>飛舞翩翩去却廻。倒吹還欲上枝開。無端一片黏絲網。時見蜘蛛捕蝶來。</text>
<title>宣政殿行大藏經道場音讚詩 二</title>,<text>一藏全勝百萬師。故應魔外不容窺。揀來龍象渾無畏。掃去豺狼更莫疑。晝講杵頭舂玉屑。夜談梭腹吐金絲。願王已輦千祥至。社稷昇平自可知。一會藏嚴是鷲峯。百爐香動瑞煙濃。講唇走玉翻三藏。譚舌飛珠演五宗。端信覺皇分著力。定敎兵騎不留蹤。龍天亦感宸誠切。導灑眞泠靧國容。</text>
<title>上晉陽公 二</title>,<text>兩世波瀾定海東。泰山功後泰山功。茆分萬戶猶毫末。河潤三韓亦掌中。胡影不侵楡塞月。漢歌閑倚玉樓風。黑頭承相前應有。綠髮封侯始見公。玉上無端點作痕。已將名利負乾坤。早年爭奈埋塵土。餘蘖那堪及子孫。金榜工夫誰見賞。雪窓文字未償冤。可憐百歲升沈事。決在明朝一片言。</text>
<title>中例消災道場音讚詩</title>,<text>遊空宿耀偶相干。世眼無端作怪看。若是柭萌將醞造。當緣呪力旋消殘。壽山更疊千年翠。神杵纔舂一粒丹。熾盛光中添瑞氣。臘前春色滿三韓。</text>
<title>文機障子詩</title>,<text>一朶蓬萊湧海高。銀宮貝闕駕靈鼇。蘭燈燦爛赬虯卯。羽葆參差翠鳳毛。風護花奴頭上槿。露濃金母手中桃。請看明月徘徊影。應是姮娥望赭袍。</text>
<title>賀柳平章門生李右丞尊庇領門生獻壽</title>,<text>令公桃李四番榮。鸎谷當年薦壽觥。座主座看邀座主。門生門見領門生。三韓慶閥喧騶哄。一代詞林摠俊英。更有罕聞奇事在。失來鞓帶得來呈。</text>
<title>迎主敎坊致語詩</title>,<text>我王曾爲活蒼生。親屈龍沙萬里行。北極風雲初啓會。東方日月更廻明。笙歌滿國呈新喜。劍佩趨朝賀太平。請見功臣歸美處。山舍萬壽湧崢嶸。</text>
<title>過西京 今之平壤</title>,<text>扁舟橫截碧江水。晚抵荒涼長慶寺。悲詞輒欲弔江山。恐有神靈潛下淚。憶曾負笈遠追師。正見西都全盛時。月明萬戶不知閉。塵靜九衢無拾遺。如今往事盡如掃。可憐城闕空靑草。鋤犂半入英雄居。麻麥遍生朝市道。採桑何處蒨桾兒。哀唱一聲愁欲老。</text>
<title>過鐵州</title>,<text>高宗十八年辛卯八月。蒙古元帥撒禮塔。圍咸新鎭。屠鐵州。州倅李元禎。固守力盡。遂焚倉舍。領妻子投火而死。當年怒寇闌塞門。四十餘城如燎原。依山孤堞當虜蹊。萬軍鼓吻期一呑。白面書生守此城。許國身比鴻毛輕。早推仁信結人心。壯士嚾呼天地傾。相持半月折骸炊。晝戰夜守龍虎疲。勢窮力屈猶示閑。樓上管絃聲更悲。官倉一夕紅焰發。甘與妻孥就火滅。忠魂壯魄向何之。千古州名空記鐵。</text>
