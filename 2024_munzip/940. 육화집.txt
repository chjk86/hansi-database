<title>祝春賦次復志韻</title>,<text>嗒掩卷於山窓兮。仰千古而長歎。惟居室之細事兮。胡獨美此苟完。求仕之盖爲大兮。君子貴夫先難。顧余名之取安兮。又重之以字遷。伊吾親愛而知誨兮。寔期待其漫漫。憶圃祖之避世兮。肇胥宇夫雙山。抱殄瘁之私慟兮。任幽貞其周旋。猶家政之不廢兮。勖庭訓於二南。旣燕子而貽孫兮。世相守其狷介恥糓之心。猗王考之逸才兮。步前軌而遐尋。比大車之能載兮。𠅩弘畀之不克任。雖世眼之矇矇兮。尙知愛其皎佩與潔服。謂傅巖之形求兮。庶漢過之日拾。欵氣淸其數局兮。而乘化遽先於不惑。曰余敬承其遺緖兮。不他求而有師。始謂科名之悅親兮。俶較藝於有司。足頻刖而不知戒兮。汩射利而奔馳。懵習坎之時義兮。擬幼學之壯推。揚蛾眉而自嫭兮。奈竽瑟之殊宜。得三符於屛翁兮。復不遠於昨非。遂絶窺於要津兮。乃專意乎文苑。非弘毅其曷尙兮。覺任重而道遠。如掘井必及其泉兮。抑何難反性之初。諒一理之均賦兮。匪愚乏而聖餘。肆崇德遷之爲貴兮。戒小人之懷居。詹台嶽之名勝兮。山刻崛而水舒。赤城摽以高建兮。龍門雪之完如。惟隨處可以觀物兮。恣恢矚而躕躇。賾虛實之分門兮。驗孔釋之異廬。兀惜陰以乾乾兮。恐沒世而無譽。哀駒光之不我貸兮。朔氣收夫幽都。催春意於洞天兮。玄武伏而爲愚。知天道之好生兮。類人口之悅豢芻。忽反求諸腔裏兮。儘子諒其可娛。盍充養而勿牿兮。容自婉而色愉。春噓而物茁兮。偉忠謨之我輸。苟欲仁而斯至兮。疇有求而不獲。藹和氣之潤身兮。猶漑根實無不食。昔陋巷之庶幾兮。簞瓢樂而憂自忘。微斯人其誰與歸兮。勉尋緖於茫茫。時九五之利見兮。豈千仞之高翔。曲紫芝之休歌兮。風大王之一揚。祈新命於舊邦兮。荊舒懲而莫我當。鼔環海之民物。詠煥然之文章。人力不至此兮。蘄靑帝之副望。</text>
<title>奉贈族兄 之泗</title>,<text>先祖幽棲地。山阻水迴旋。雲孫來過日。須念避世賢。</text>
<title>宣泰九來道李忠武公廟所藏寶劒事甚詳。且誦公詩。謹以次之。</title>,<text>千年忠武節。秋色幷爭高。憑君徵往蹟。遺廟偃雙力。</text>
<title>御來村書堂。尋見裴大一。臨別題贈。</title>,<text>地僻刱新屋。天時改舊春。懸知媚學子。修藝日更新。</text>
<title>和任戚弟 乃堂 賀吾生男</title>,<text>天齡垂老耋。人事効康強。不知枯楊梯。能得幾時長。</text>
<title>呈族弟汝和 潝 案下</title>,<text>世道日交喪。無由返淳風。寧從爾劇飮。同作醉鄕翁。</text>
<title>盤谷諸友。追來送別。其情可感。次唐人韻。謝之。</title>,<text>久客知眞味。私消義漸肥。還家別有怕。塵事集郊扉。</text>
<title>次趙泰望詠歸亭韻</title>,<text>洛水卽沂水。詠歸便舞雩。須令同氣像。無使地空符。</text>
<title>題文必元溪堂</title>,<text>平生枕漱志。遇境輒耽看。溪堂眞得地。一半欲分山。</text>
<title>次孫侯 景錫 養士齋韻</title>,<text>明府先興學。儒齋講業勤。從今絃誦譽。口碑不待文。</text>
<title>宿李秀才 松年 家</title>,<text>鑿山開小屋。前面勢頗通。寄傲南窓下。繁華錦作峯。</text>
<title>遣懷。次王荊公韻。</title>,<text>林鳥挑詩興。松風引醉眠。閑來無箇事。老去不知年。</text>
<title>騷說關心偶成一絶</title>,<text>嗟吾老不死。眼看此危時。商山何處是。欲訪皓鬚眉。</text>
<title>挽梁禹漢</title>,<text>君歸莫㤪嗟。所得比吾奢。庭蘭猶兩茁。餘緖足傳家。</text>
<title>挽鄭有相</title>,<text>湖右知名士。死聞洛陽城。還應昨夜半。月犯少微星。</text>
<title>忽憶先親立春咏三題字韻。有感攀和。</title>,<text>緬憶吾親春節題。禳灾祈福異人題。固竆雅志留詩句。敢背先規逐例題。</text>
<title>題春祝</title>,<text>眉上攢愁今轉開。錮陰叢裏見陽來。聖人立極乾應軆。只願雲中白日迴。</text>
<title>揭春帖</title>,<text>試看桃符今日祝。摠謀身利及昌家。吾祈獨與人殊別。春色長留仙李花。</text>
<title>草坊齋過除夕。與魯道鄕安一相。呼韻賦之。</title>,<text>玄機誰後復誰前。歲籥推遷餘萬千。太極無心旋一運。人生多意憶流年。</text>
<title>次高蜀州除夕韻</title>,<text>明燈此夜耿無眠。古俗相傳歲每然。懸知羲景終難駐。惜老私心枉守年。</text>
<title>避暑三松亭下。次蔡持正韻。</title>,<text>休誇白傳夏天床。我有松陰百尺長。終日盤旋隨影轉。臥聽孺子詠滄浪。</text>
<title>憂旱</title>,<text>苦旱炎威久不收。方知石鑠又金流。誰將雲漢憂勤意。警欬吾君螭陞頭。</text>
<title>憤懣中原事。次唐子西俠客圖韻。</title>,<text>燕都龍血正玄黃。何日天威掃虎狼。東土偏霑神考澤。長思鏖賊效周卽。</text>
<title>閱國朝寶鑑。至書圃隱事。有曰奸臣鄭某云云者。不勝恚憤。詩以見志。</title>,<text>夷齊去後首陽空。千載重看圃隱公。堪笑淸朝秉筆者。奸臣書策獨何衷。</text>
<title>王世子成服後。退吟一絶句。</title>,<text>冬天淫兩固非時。大地生靈怖百罹。紛然灾異終煽禍。昨夜靑宮鶴駕飛。</text>
<title>觀石洲集咏柳詩。有感而題。</title>,<text>北風天地雪紛飛。雲掩無由見日暉。最惜石翁宮柳詠。空敎碧血灑萇衣。</text>
<title>步和鄭璿甫得庵吟韻</title>,<text>慇懃爲賀考槃人。所得年來政不貧。樂道養痾兼習靜。世間何物累吾神。</text>
<title>投贈朴致中</title>,<text>烟波高節照湖湄。慕德平生無盡期。遺澤百年猶未斬。更携賢裔話親私。</text>
<title>酬步李進士 漢彦 韻 二首</title>,<text>分嶺東西各自居。平安只靠一封書。地邇人遐良可歎。况兼魚鴈久茫如。自昔詩川君子居。靑氊世業只經書。至今文獻猶依舊。愧我家聲太不如。</text>
<title>追次李上舍 之龍 所寄韻</title>,<text>棲遲深谷未藏名。野老猶知遯世行。一律瓊章傳驛使。羡渠庵下好相迎。</text>
<title>贈別宋善國 玄錫</title>,<text>知君才是數年餘。相照心肝一劒如。古人託契忘老少。臨別慇懃更摻裾。</text>
<title>贈閔後光</title>,<text>呼友廛頭話舊情。臨風漱水意還淸。莫將壠斷譏吾輩。近市謀生學晏嬰。</text>
<title>寄贈趙參奉 泰萬</title>,<text>軒然氣宇灑然辭。一見知爲男子奇。投瓜欲得瓊琚報。要替他年別後儀。</text>
<title>林老村 象德 棄官時別章</title>,<text>不忍仁侯解組行。聊將薄酒展微誠。此是古人盃水意。莫辭今日盡樽傾。</text>
<title>贈李泰開</title>,<text>新知不必誇傾盖。舊誼曾從繼世敦。珍重此意君會取。他時留與警來昆。</text>
<title>贈日華師</title>,<text>筆法詩聲數爾門。先人遺澤逮雲孫。吾東復見唐懷素。楷草傳神世共尊。白玉峯傍孫。能詩善筆。故詩語及之。</text>
<title>遣懷。次裴晉公韻。</title>,<text>山廚冷薄少滋味。惟有沙鐺麥粥煎。呑罷甁盤礴臥。農謳數曲到筵邊。</text>
<title>次陸放翁韻</title>,<text>頹臥繩床夏日長。世間何事也難忘。江潭處處多羇客。却恨浮雲蔽太陽。</text>
<title>次呂榮陽韻</title>,<text>偃息幽窓夢欲闌。還將紫陌較忙閑。一日無些身外事。百年長主此靑山。</text>
<title>戲步尹礌醉翁堂韻</title>,<text>含杯淸致本非心。拔俗高標等翠岑。政識此堂留額意。只憎湘纍禍延今。</text>
<title>六化軒詩</title>,<text>誰識吾軒揭扁意。耄期猶不懈箴規。古人何者能先獲。蘧氏千秋是我師。</text>
<title>題玄鶴亭</title>,<text>巖古千年鶴影沉。惟餘波月躍浮金。構堂幸賴賢孫在。延客淸樽不厭斟。</text>
<title>次孫侯 景錫 養士齋韻。詠舊倅林老村創是齋之功。</title>,<text>齋名養士知奚取。想得當年用意勤。絃誦至今猶不輟。林侯功業煥斯文。</text>
<title>次金聲玉穩眠堂韻</title>,<text>閒趣人間子得眞。山齋獨睡遠風塵。吾衰偏着草堂夢。恨不連墻近德隣。</text>
<title>題族弟 汝和 五梅亭板上</title>,<text>愛君湖海任潛形。托意昏冥保最靈。寒梅苦節宜淸隱。無愧終身臥此亭。</text>
<title>李漢郁客堂。見方塘上。菊英欲綻。乘興猝吟。</title>,<text>半畝塘邊數叢菊。悠然興趣似陶家。我來適與重陽近。醉落帽風想孟嘉。</text>
<title>有分華之意。次裴大一遊華岳山韻。</title>,<text>休說華夷有異同。地靈隨處孕英雄。天東對峙齊西嶽。千載居分道實通。</text>
<title>煮花家北園亭。同諸公吟。</title>,<text>中分一水聳雙巒。吾祖誅茅樂此山。三逕淸風餘韻在。孱孫今日敢追班。誅茅樂。一作歸來卜。</text>
<title>次安樞卿 斗相 詠李以升庭梅詩。以反其意。慰其自况老梅之旨。</title>,<text>莫歎孤莖削附枝。專精還有更蕃時。元來斂養同人物。慰我衰遲證彼其。</text>
<title>庭東築壇裁新菊。仍爲賦之。以見其志。</title>,<text>數椽茅屋壓洲沙。淸趣依然處士家。只欠淵明耽酒癖。東籬羞對泛巵花。</text>
<title>敬次外曾祖林參奉別舍弟林咸平韻</title>,<text>旅枕無眠坐半宵。漁歌聲裏聽寒潮。頻起排窓看夜色。明朝倘免雨蕭蕭。</text>
<title>偶吟</title>,<text>名葩簇簇繞山樊。滿眼繁華侈席門。閑臥匡床淸翫足。看花奚逐洛陽園。</text>
<title>李濟卿少我五歲。有一子今始得孫。慰我得男。</title>,<text>我幸得男君抱孫。各當西日易黃昏。衰年遂望誠非意。爲謝蒼穹祚兩門。</text>
<title>遁村遺稿雜詠中。有長兒遊學佛國寺詩。以示之一絶。數迴吟味。有可以警余者。遂感而次之。</title>,<text>吾親勸子遁翁心。爲子忘親棄寸陰。可惜三旬今已迫。無聞四十恐駸駸。</text>
<title>送尹妹大歸南浦</title>,<text>四箇兄妹餘二人。相依暮境送殘春。君今捨我歸南浦。死別生離兩堪辛。</text>
<title>奉呈李判書 眞儉</title>,<text>客裏無端佳節回。南山舊屋菊應開。臨觴豈乏黃花泛。眞興終殊手自栽。</text>
<title>贈族弟進士 敬之</title>,<text>吾宗植本歲幾千。八域分支念始先。携君此夜綢繆意。勉勑來昆守永年。</text>
<title>贈別金鳴玉</title>,<text>碧岑深處聳高摟。菊蘂楓林耀晩秋。閒中物色牽幽興。忘却人間有百愁。</text>
<title>挽李尙書 眞儉○二首</title>,<text>生能盡職死全歸。歸祔先塋永有依。楸海獨留餘戀在。魂疑返旐惜遄飛。百身願贖古猶今。天意如何反此心。攀柩一號腸欲裂。匪私公慟孰能斟。此一首。代堂姪井逵作。</text>
<title>挽宗侄直卿 可松</title>,<text>前年過我話深衷。一㨾奇竆共撫躬。轉眄遽成千古別。那禁危涕自沾胷。</text>
<title>廢記家乘吟</title>,<text>行危言遜聖謨存。今日尤宜愼禍門。遜猶不可嘿須好。遂挈家乘廢纂言。</text>
<title>次邵子冬至詠以遣懷</title>,<text>一陽初復夜。冬節漸看移。閉關聞古語。獻襪屬今時。生逢嘉運會。世切至治希。循環天道在。自可挽軒羲。</text>
<title>見玄鶴亭重修。爲題四韻以美之。</title>,<text>絶險名區闢。危亭屹數椽。白巖圍四面。玄鶴去千年。修廢光前業。憑新壓舊懸。江山奚獨美。紹述有君賢。</text>
<title>富春亭形勝。完有釣臺遺致。</title>,<text>遠想桐江趣。孤鞭尋此亭。白灘橫七里。靑嶂繞重屛。何代無高士。今天有客星。一絲扶漢業。莫敎獨專馨。</text>
<title>題廉珹伯盤谷幽居</title>,<text>勝地君能占。冥鴻遠網羅。郊居饒興味。世路足風波。碧澗循除近。蒼崖繞屋多。我無昌黎語。盤谷媿爲歌。</text>
<title>與居益，運夏，復夏諸族。共登倭城叙懷。</title>,<text>秋深興不淺。偸暇挈朋徒。欲覩倭城勝。先尋鶴浦途。山行無次序。羣戲任讙呼。絶頂終登陟。添歡進榼壺。</text>
<title>自亳谷向靑巖。傍海取路。</title>,<text>莫云秋景薄。着處摠繁華。松翠迎霜特。楓丹映日奢。曉雲鴻叫伴。夜雨菊爭葩。吟囊多所得。歸興政堪誇。</text>
<title>與從弟大中 居正。偕到雙寺。</title>,<text>老去生涯薄。愁來意緖多。資身無上策。彈鋏有狂歌。世事隨槐夢。人心險蜀峨。吾寧師古哲。晦近彼汾河。</text>
<title>族弟君擇 采之 辭歸贈之</title>,<text>別來歲已久。君馬記騧驪。夢想名園勝。神遊古閣奇。跫音驚落日。喜氣集雙眉。詩酒相酬處。慇懃問後期。</text>
<title>酬步李進士 漢彦 韻</title>,<text>連世相親誼。寧須間爾余。每思先輩厚。斗覺後人踈。文會宜從數。神交貴淡如。木瓜敦勉地。非爲索瓊琚。</text>
<title>次李進士草堂韻</title>,<text>卜居仍舊縣。營第闢新窓。醫俗山圍竹。濯纓檻近江。峴雲奇峀聳。梁水怒波撞。華額堪題韻。奈慙巨筆杠。</text>
<title>寄贈晉牧愼惟益</title>,<text>聞說神山下。臨江聳畫樓。雄藩今代最。烈士昔人浮。漢棘非棲鳳。商川會作舟。祝公多少願。華譽埒名區。</text>
<title>答族弟進士 守中 書</title>,<text>君我各衰齒。居然二老成。墓門曾告別。歲籥幾回更。瞻雲空拭眼。憑鴈謾馳情。兩地遙相隔。何緣一笑迎。</text>
<title>孫侯 景錫 以進香官。將上京。賦詩呈。</title>,<text>今代遭聖神。吾綾得吏循。陽治謙下考。劉政徹嚴宸。職帶奉香使。誠敦執篚辰。懸知將事日。爭覩禮容新。</text>
<title>次任戚弟 乃堂 所寄韻</title>,<text>于叟種陰德。蘭芽茁謝家。癡棐父知子。賢咸璞遇和。祥集維熊夢。春長常棣花。膺慶如君少。嗟吾祚薄何。</text>
<title>贈宗弟士原 敏中</title>,<text>多子擺塵累。江郊卜晩居。耕雲供糲飯。釣月翫游魚。盤谷誰爭所。洛城任破廬。考槃幽趣足。臨別戀猶餘。</text>
<title>寄金友 重五</title>,<text>時値冬之孟。風威酒欲冰。閉窓成獨嘯。開卷伴孤燈。望裏人空遠。衰來愁轉增。佳邱何處是。搔首髮鬅鬙。</text>
<title>贈李友 弘望</title>,<text>一別雙峯寺。于今再易年。詩淸還刮目。才大豈沉淵。頹惰眞吾病。提撕賴爾賢。從前離索恨。謾說到晨天。</text>
<title>述懷用東人韻</title>,<text>無求林下臥。天地一閒翁。報客惟親鶴。漸階豈羡鴻。每尋顔樂趣。時想舞雩風。詹丑何須卜。吾居就澗東。</text>
<title>撥憫</title>,<text>淫雨連三夜。狂飈振萬柯。西郊禾偃秀。北渚水增波。平陸渾成海。高陵半沒坡。非無觀漲興。其奈念民多。</text>
<title>宣懷</title>,<text>無端一夜火。燒盡數間家。改築謀容膝。粗休僅學蝸。菊開陶子逕。梧廕邵翁窩。閑拙眞吾分。百年且好過。</text>
<title>歎貧</title>,<text>資身嫌短策。白首歎長貧。歉歲宜枵腹。豐年亦倒囷。乞隣頻見厭。入室每遭嗔。排悶終何術。哦詩足暢神。</text>
<title>挽趙淳重</title>,<text>與子交雖晩。新知樂最多。純深元美質。孝謹自傳家。遐壽宜天錫。沉痾奈命何。殲良無限慟。謾付一哀歌。</text>
<title>挽文夢程</title>,<text>人稱科目士。我識行醇儒。策董非君慕。希顔是子虞。稀齡靳七袠。遠業啜三符。東望垂危涕。重傷吾道孤。</text>
<title>挽戚友宋寧徵</title>,<text>吾友平生行。難將寸管收。天資因孝悌。學力勉齊修。宜躡靑雲路。終吟白石謳。情敦三世好。哭訣九泉幽。</text>
<title>代從弟大中挽宋胤錫</title>,<text>半世江湖臥。風塵事不聞。生涯耽釣月。名利視浮雲。餘慶謝家樹。貽謨鄴架文。靑山歸去穩。長短更誰云。</text>
<title>代族孫孝式 憲祖 挽宗侄直卿</title>,<text>積德吾先自。奇殃此際臻。三嗟年少逝。一哭老成人。兒絶傳家緖。天忘夫子仁。凄凉身後事。欲說轉酸辛。</text>
<title>挽丁載陽</title>,<text>我識君三世。從來契已親。傳經紹祖業。惇族見天眞。一疾嗟無妄。六旬遽就窀。庭槐猶有蔭。德報不應貧。</text>
<title>觀漲</title>,<text>無端淫兩太滔滔。九載懷襄更肆濤。一壑便成新夢澤。兩涯難覓舊蘭臯。隱憂政切傷民稼。閒興渾忘泛客艘。誰把仁天警告意。排雲亟贊聖心勞。</text>
<title>歲饑民散。無一救濟者。不堪憤恨。爲賦一律。</title>,<text>終宵山雨釀微寒。獨臥空齋意不寬。饑歲民黎當餓殍。暮春田野盡荒閑。生憎安石輕天變。偏愛監門進寸丹。畎畝長懷憂國戀。九閽遙隔叫雲難。</text>
<title>題文必元溪堂</title>,<text>勒龍山下別區開。石澗西頭聳土臺。精舍數椽先業守。方塘一畝活源來。仙庄花竹聞名久。特地風烟洗眼擡。更荷主人迎莞爾。悠然淸想出塵埃。</text>
<title>富春亭。形勝完有釣臺遺致。</title>,<text>湖左名亭說富春。幾敎騷客掉吟唇。長洲花木簷前映。遠峀煙霞檻外新。鳴世詞華傳舊業。請賓風致屬今人。登臨喜遂平生志。願躡淸塵伴釣綸。</text>
<title>次孫尙夏杏松齋韻</title>,<text>鼔潭之上數椽廬。云是高人避世居。檻外松陰淸俗累。簷前杏影暎琴書。桐江倦把漁翁釣。栗里勤揮處士鋤。閒臥百年幽興足。緇塵榮利更無如。</text>
<title>宗侄擎甫 益在 德隱齋題咏</title>,<text>幽峽天慳詎記年。靑山無管水空涓。固知靜者能爲主。却想名區政待賢。誰向此中開一逕。子從今日架三椽。况將德隱懸齋扁。慕古深心不偶然。</text>
<title>題族孫孝伯 德祖 新構客堂</title>,<text>寬閑一域處州東。危閣巋然鎭野中。雙水夾流平挹爽。四山環擁遠望通。巢居誰笑王公侈。庄好要傳李氏功。病叟當炎來避暑。却憐宗少繼家風。</text>
<title>和平章洞祠宇刱立韻</title>,<text>金元夏來示其先代所居平章洞祠宇刱立後所詠諸孫及他人韻。促余步吟。盖平章洞始居之人。卽新羅敬順王之子。知羅祚將傾。先幾逃避。潛入武珍縣瑞石山麓。自同庶人。以終其身。其後子孫。世爲麗朝平章事。連十餘代。逮我朝。冠冕相襲。爲國著姓。散處繁昌。實緣其始祖興光葆身積德之餘庥也。今其子孫。爲興光立祠俎豆之。盖知報本象德之義者也。余亦不禁其高山景行之仰。忘拙和之云。休歎黃鳥止邱隅。夫子知棲此一區。寶位逃來追讓國。編氓同處復成都。台躔十世憑餘慶。平洞千春留美呼。隱德久爲人景慕。誰將異蹟入輿圖。</text>
<title>題文進士 德絅 入海堂</title>,<text>海亭風物足堪誇。閒把金巵發浩歌。汎月沙鷗方得意。凌霜砌菊尙含和。滄洲極目天無畔。靑嶂迴顔地有涯。擊磬遺音奚取認。床前琴韻語流波。尙一作自</text>
<title>閒中。有懷中原陸沉事。詠近軆一首以見志。</title>,<text>聞說江南古帝州。繁華文物擅寰區。晉家火業憑龍讖。吳國金精鎭虎邱。五季迭興風燭散。六朝交旺蠛蠓遊。山河形勝今猶在。誰仗王靈復舊周。</text>
<title>過朴山松川公遺址。見松楸兀兀感吟。</title>,<text>朴山山下亘長川。一帶松林繞岸邊。蒼翠粧成眞勝境。栽培想得我先賢。風流不獨當時翫。堂構要爲後世傳。濯濯如今戕美木。英靈應悔失平泉。</text>
<title>看林錦湖集有感而題</title>,<text>啣冤誰似錦湖翁。直恨當年壁書兇。華國奇才伸未半。致君英略竟拋空。香名乍播山過麝。爽跡終埋雪踏鴻。千古謾令傷志士。中宵慨息氣塡胷。</text>
<title>宿朴谷亡族弟汝和家。感念有吟。</title>,<text>秋風匹馬訪梅軒。無復當時接晤言。園橘凋零餘實瘁。池荷摧折數莖存。迎賓靑眼今誰拭。憶弟丹心我自惇。陳迹凄凉看不忍。夕陽隣笛淚成痕。</text>
<title>感懷</title>,<text>平村溪上。乃學圃先祖墓直所居之舊址也。余於二十年前。寓居厥村。時亡子井維。年才髫齕。村前絶岸。有三株長松。臨水森立。余命兒輩。憑松結假床。以爲兒輩讀書肄業之所。維兒時授韓詩五六首許。初不料其綴文也。余自外來。維兒忽迎我。自言作小詩。余恠之。試使書之。則曰岸倒三松立。幽人結床坐。嘗讀古人詩。辭與意巧奇。日夕望西峯。靑天白雲低云。其下字用意。宛有作者之法。不似兒少輩草撰模㨾。余甚異之。期以成就之遠。樹立之宏矣。孰謂畢竟至於此耶。到今卄餘年之後。余仍孤坐無聊。杖藜緩步。行到松亭下憇息。則松幹直立于霄。翠色鬱欝如昨。而吾兒獨無去處。追思曩迹。烏得無搉腸隕膽之痛耶。感念之極。自不覺發於吟詠。此所謂長歌之哀。甚於痛哭者也。詞曰。三松特立小溪邊。依舊蒼蒼柱半天。風來剩覺添凉氣。日照全能蔽火煽。不向朱門媚貴客。閑隨碧洞伴癯仙。今來獨使吾無興。悵憶亡兒涕自漣。氣一作逼。閑一作偏。</text>
<title>步吟柳柳州別舍弟宗一韻。叵堪思子之悲。</title>,<text>杏亭之上屋蕭然。學子橫經絳帳邊。絃誦完依汾曲日。風光差早永和年。歡遊不爲耽春地。勸勉要須盡我天。如玉人亡空惹恨。草堂虛帶舊雲烟。</text>
<title>偶步訥齋先生聽松堂所題韻。以咏懷自遣。</title>,<text>中條分送兩三枝。運意眞偸造化兒。列峀星羅村後鎭。孤峯玉立面前危。先人剩得藏身趣。小子徒慚滿鬂絲。老去苦纏塵俗累。惟耽編簡替良醫。</text>
<title>庭東築壇。栽新菊。仍爲賦之。以見其志。</title>,<text>堂頭爲築小方壇。叢菊移栽色一般。評品未遑尋古譜。嗅香姑取擁今欄。雨餘好翫靑條蔚。霜後耽看玉蘂團。孤臥北窓無俗伴。憑渠晩節托心肝。</text>
<title>在靑巖李戚姪 以茂 家吟</title>,<text>海雲深處是君家。疊嶂周遭阻碧波。盤中自足李愿樂。角下唯吟寗戚歌。山瞻採藥求仙易。臺便觀魚取適多。卜鄰我有王翰願。衰病難移理則那。</text>
<title>林老村棄官時別章</title>,<text>南州吏隱說吾侯。北學當年志孔周。屈首科塲堂有老。殫心字牧國分憂。楊公本欲藏形去。陶子寧容爲米留。歸意浩然應自足。失慈髫白謾含愁。</text>
<title>奉呈金侯 宗衍</title>,<text>地宰金侯慈惠之心。淸愼之政。實不多讓於前代循良。而下車未朞。遽遭臺劾。垂死老氓。不獨與齊民均有去思之戀。窃難堪自已感恩之私。敢踵古人盃水之禮。仰呈今日叉魚之律。非曰詩也。以見情耳。仁心疇若我賢侯。臥閤常勤四字憂。山戶不聞𤜴夜吠。訟庭惟見鳥羣遊。黃堂暫把淮陽病。白簡終彈卽墨尤。陶令不嫌松菊翫。殘氓其奈失恩庥。</text>
<title>次蔡侯 成胤 來臨見贈韻</title>,<text>名家德業夙知欽。每願登門耿一心。良吏幸逢今漢杜。淸文不讓古唐岑。陶辭徑賦民情缺。竹馬重迎聖澤深。小隊光臨臨水築。愧無芋栗貢微忱。</text>
<title>奉呈寄蔡茂朱 彭胤○幷序</title>,<text>赤城蔡明府。乃余司馬同年也。伏世文學。久負山斗之望。余於今。尙稽登龍之會。而每切識荊之願。近因割鷄峽邑。曁我地主閤下所莅之邦。同在湖甸之內。棣華交輝。往來有煒。于是乎余窃幸其有夤緣覩鳳之便。而顧以身老途修。有懷莫遂爲恨耳。迺者地主閤下。不禁池草之思。欲圖連床之會。征車旣戒。敢仍從者。遆呈近軆若干首。庸備異日紹价之資。非曰能之。願學焉爾。當年鴈塔忝聯名。拔萃聲華耳久傾。景仰平生期款接。差池半世失歡迎。枳林棲鳳人爭惜。棠棣輝碑我更驚。未向仙區陪地主。聊憑叉韻遠輸誠。</text>
<title>寄李秀才 廷燮 西行</title>,<text>遁翁遺業未全衰。才子超然出遠支。溫玉奇姿人快覩。精金邃學世難窺。豹文已著南山隱。鵬翼將圖北溟移。期爾不徒題柱志。魯城須訪道源微。</text>
<title>贈鄭有相</title>,<text>興德壺巖。最爲湖中勝境。每有卜居以娛餘生之志。而迄未果也。鄭友先占其地。不勝忻艶之懷。聞說壺巖聳海濱。勝觀淸賞可幽人。歸盤逸趣君先占。洗穎高懷我未伸。浮世近來何太隘。殘生隨處只潛辛。桃源尙有重尋約。臨別慇懃語更諄。</text>
<title>奉呈李判書 眞儉</title>,<text>草屋腐儒跡最微。閒隨鷗鷺共忘機。豐鋩誰辨干霄氣。荊璞空埋蘊岳輝。南海偶逢蘇老謫。龍門忝御李君歸。風雷起蟄知非遠。須憶雙巒老布衣。</text>
<title>贈宗弟持平 得中</title>,<text>公山一見七經秋。別後相思詎暫休。君向明廷司獻納。我跧深壑辦優遊。衰門樹立欣攸託。暮景棲遲任自由。白首重逢眞不意。盡情相討待牽牛。</text>
<title>酬步李進士 漢彦 所投韻</title>,<text>蕭條末路少知音。獨坐竆廬蘊素忱。芝秀謾歌商皓曲。鳳衰時發楚狂吟。安貧自覺胷襟濶。由義何妨世道嶔。乘興會須敲月棹。一樽容易蕩愁心。</text>
<title>擬贈詩川李戚 二首</title>,<text>人間離合足堪悲。秋晩雲林信使遲。壯志無如年矢促。衰眸忍看世途危。鳳儀誰和虞韶曲。鵩賦多吟楚水湄。吾輩且拋身外事。衡門飮啄只隨時。少日曾趍梅月堂。回瞻壁上揭遺章。輕投郡紱追陶令。深入山庄學李唐。避世淸標元拔俗。傳家嚴訓摠知方。至今文獻彬彬繼。不獨荀閭詑高陽。</text>
<title>贈別宗侄擎甫</title>,<text>京第遊談問幾年。邇來濶阻政堪憐。萍蓬聚散知恒爾。鷄黍逢迎豈偶然。幽墅幸鄰雙舍陋。良宵好做一床眠。從今與子相還往。共作閒中平地仙。</text>
<title>孫侯 景錫 以進香官。將上京。爲賦近軆以呈。</title>,<text>忽聽蒼梧舜妃賓。八方黎首慕哀匀。粧奩感結楓宸孝。玉匣歸催隧道晨。南閫身遙扈駕列。西陵職替進香臣。吾侯學蔚充高選。應致情文縟禮伸。</text>
<title>小兒初回辰。鄭有傳作詩獻賀。和之。</title>,<text>老蚌珠出我曾聞。何幸今朝見鄙門。馬氏瑤環非敢擬。竇家驥鳳詎能羣。終敎顚木枝猶櫱。佇看矮松幹拂雲。定識天心饒薄祚。羞當虛奬莫云云。</text>
<title>奉見先肅廟親祭皇明神宗皇帝大報壇御製詩及銀臺，玉堂諸臣和進詩韻。追和。二首</title>,<text>玉趾臨壇元祀親。宸心式壹奉王春。皇恩百代寧忘報。殷薦三薰肅自陳。盛烈終看東海表。至諴能聳侍臣中。執籩今日知何祝。從此徽章永世遵。千載休儀身見親。靈壇元祀趁和春。尊周睿念神明質。思漢宸性牲幣陳。赤縣莫嗟今左衽。靑邱尙保舊衣巾。當年寧考留遺恨。應感文孫志克遵。</text>
<title>會哭</title>,<text>去年今日哭吾王。那意玆辰遽報祥。倐忽光陰朞已浹。䀌傷黎首慟無彊。更張盛化尋何處。昭告徽文竟亡羊。黃耉四朝餘棄物。竆廬北望謾霑裳。</text>
<title>挽朴定齋 泰輔</title>,<text>名家積德孕豪英。寒後靑松比厥貞。要布腎腸開聖主。肯將軀命惴嚴刑。死甘地下從前哲。生恥人間舛大經。不有鯉庭焉取此。師門翹首拜儀形。</text>
<title>挽林老村</title>,<text>威鳳翩然瑞海邦。賢愚咸仰九苞章。奇才未效輸三策。大惠聊敷煦一方。漳疾誰知終不起。周詩空賦䀌云亡。遺恩偏感山陰叟。老淚長揮峴首陽。</text>
<title>挽鄭之周</title>,<text>自少交情老不衰。峨洋妙響兩心知。家庭孝友人無間。資質溫醇世共推。池草夢牽思幾瘁。猿腸痛結性難支。靑霞志鬱歸玄宅。一軆竆人唱恨辭。</text>
<title>挽鄭守道亡兄</title>,<text>君入吾門行二紀。每看芝宇愛彌新。奇才早透績文妙。遠志相忘耽道眞。爭企三槐終驗德。那知二竪遽纏身。殲良至慟今猶古。一軸難將萬恨陳。</text>
<title>挽文夢程</title>,<text>蚤歲經明行己修。世人爭覩色揚休。一日室中寧有愧。卄年林下政無求。斗望永期南士式。薤歌徑唱北邙丘。痛哭寢門多少恨。不徒私好念交遊。</text>
<title>挽鄭同知</title>,<text>生長桑鄕不出門。人知谷口有三尊。壇臨碧澗供衰境。興寓淸樽養性根。九袠閑過誰不羡。一朝安化亦堪論。從今永失東隣訪。暮笛悲懷秖自呑。</text>
<title>挽孫興祖親葬</title>,<text>斯世誰云無好人。山陽今日見君眞。軒軒俊氣元超俗。洞洞純誠更絶倫。鄕里每推經濟手。泉臺終掩病衰身。惜賢叵耐塡膺痛。哭向靑山謾濕巾。</text>
<title>挽丁外侄 載南</title>,<text>頎然風格異凡流。始信人間耀鳳雛。已逐丈行神契託。不隨時輩利名求。草心未報三春惠。仙骨徑歸白玉樓。天地久留竆老客。悼亡哀淚灑淸秋。</text>
<title>挽鄭有相</title>,<text>說到夫公意轉辛。浮生萬事摠成塵。貫天孝性誰能識。如玉淸懷秖自珍。吾託晩交肝膽照。君辭濁世薤歌新。中身才過晞朝露。後死那得不霑巾。</text>
<title>見流丐乞食之狀。飢病致斃之形。慘不忍覩。</title>,<text>饑饉連年似亂離。邦家殆甚累棊危。朝端爭掉分朋舌。闕外誰張進善旗。眼看周黎靡有孑。心知漢業也難支。欲投鄭浹流民奏。無路叫閽謾自悲。</text>
<title>感怪天道。悵念國事。情見于辭。因成古詩。</title>,<text>無用八旬叟。愁來涕泫然。非緣身乏褐。豈爲鼎無饘。恠雨連宵注。妖虹貫日纏。人眠驚震雷。旅發阻橫川。變異不虗應。感招必有緣。倘非楚獄濫。無乃唐調顚。肉食空多鄙。巖居政伏賢。苟令俊乂擢。何患黨朋偏。丙枕勞宸念。庚呼困戶編。紛紛蝟集弊。瑣瑣口難宣。昨夜傳京報。凶灾犯胄筵。前星忽晦彩。主鬯更誰邊。國步嗟靡屆。民望殊缺焉。那堪㜈恤魯。不特杞憂天。况我名登士。比人誠倍虔。長歌甚痛哭。缺 悃著詩篇。筐席非難具。蒭蕘恐被牽。徒將千緖感。灑淚立風前。</text>
<title>夢拜陶山李丈。感懷題詩。遠寄李丈諸孫詞案。</title>,<text>昔年有李丈。先子所託契。豪情邁古風。高義超今世。檢身若不及。鄕黨稱孝悌。平生愛客意。鄭莊奚足計。傾罍引白蟻。討款輸丹肺。輕財急人困。義聲播四裔。德容粹且盎。觀者自悅豫。愛才喜奬詡。後進多被惠。小子忝陪從。騷壇屢推藝。諄諄語先故。敦勉期勿替。巋然靈光殿。永言瞻百歲。仁壽竟無徵。荒原空掩袂。追思廣郊墅。夜酌春雨細。放言今古雜。忘形老少蛻。淸遊完如昨。玉貌倐已閉。少年能幾何。吾顔亦皺穢。時憑蝴蝶幻。德宇得暫諦。綢繆款接儀。度量可窺際。覺來忽失之。惆悵空戀係。倘非精誠發。那得夢魂詣。回看滿庭槐。報應理弗翳。題詩抒素蘊。諸郞應感涕。</text>
<title>登天日臺。感次杜工部韻。寄鄭浚卿山房書幌。</title>,<text>我登天日臺。忽憶己卯人。才俱一世雋。時値再造春。經綸已分事。挽回忼慨頻。自恃宣光主。共許稷卨臣。政必心先格。治擬身見親。論奏累數百。請對無昏晨。受責環如轉。書思笏豈塵。偶王勖明明。周行肅駪駪。爲國不顧家。愛君却忘身。東韓竟無祿。西魯果泣麟。於戱鉤黨禍。偏襲漢宋輪。半夜神武關。一庭火光新。戕賢羅鼎鑊。賞讒列金銀。龍顔方晠氣。葵忱欲誰陳。遐荒各縗替。偸活荷主仁。不待入舍鵩。終悲在沼鱗。珍重文翼老。感激扶護勤。德符大軆相。門容長揖賓。家傳忠厚業。世襲華晥茵。伊我亦賢裔。愴古幾灑巾。想象欽遺祠。寤寐若通神。如君國著繼。淸芬喜接隣。同心許斷金。異姓爲天倫。學海俱浮航。道源欲問津。文責在後死。毅字宜書紳。庶展當年願。莫敎九原辛。</text>
<title>挽具東翼</title>,<text>孰云世已末。今代有好人。溫玉爲形貌。秋水是精神。童丱頭角秀。爭稱天上麟。行年方志學。依我飭巾紳。游刃文苑秘。掉鞅學海津。淸詞動塲屋。鄕解頻見掄。終乖禮部選。吁嗟時命屯。荏苒年將暮。蹭蹬家又貧。居然嬰二竪。沉痼過三春。雖云醫莫効。尙謂天佑仁。一疾遽不起。宿志竟靡伸。驚呼此日痛。豈獨爲情親。昔君遊吾門。吾門才俊繽。英弟技屠龍。維兒譽席珍。詞林共翺翔。每喜德有隣。自詡吾蓄寶。永儗齊躍鱗。不謂數年內。相繼歸埃塵。萬事長已矣。百憂空自嚬。先師喪予慟。誰知屬我身。日月如跳丸。窀穸期已臻。蒼茫悵獨立。匍匐嗟無因。謾把九回腸。憑輓次第陳。君歸且莫悲。有郞文質彬。王家必做望。此子應是眞。猶勝吾老夫。絶嗣潛悲辛。懸知九地下。歡揖舊等倫。爲傳報閻王。促我歸玄窀。共携南面樂。撓跳北鄷垠。此言非虛假。歸去且諄諄。</text>
<title>挽李進士 以根</title>,<text>廣李吾自出。世德我能詳。遁村實鼻祖。名公踵相望。篤棐効忠貞。盛烈耀東方。仍爲國著姓。崔盧顯李唐。逮至湖伯公。觀風到山陽。遂興入海思。胥宇大谷坊。藏修繼先志。梅月扁新堂。東華謝簪紱。南浦樂耕桑。文獻久不替。貽燕謀克臧。獨翁臥詩川。先子託峨洋。往復詩篇在。于今垂炳烺。伯胤我同庚。神交渾相忘。早拋擧子業。芻豢道味長。掘井未及泉。中途壽不將。遠邇迭嗟悼。呼天怨殲良。令子抱奇器。克家名早颺。鵬程有遠期。側佇雲翮翔。彼蒼胡不仁。奄遣痘鬼戕。行年未中身。脩夜終不暘。親知誰不惜。而我獨潛傷。三世交遊久。一劒照心腸。那知天理舛。少強先老亡。君逝誠堪痛。我家尤酷殃。前冬叩莊盆。哀緖須未央。獨子嬰二竪。今春觀化忙。小孫前此夭。後事終亡羊。君家遺俊卽。竆獨豈比卬。嶄然頭角見。門戶可期昌。收悲乍更忻。慰君靑山藏。冥頑久不死。此生還爲痒。羡君仙有緣。先我覺黃梁。南華亦有言。髑髏樂無當。吾兒曾達此。想不悲北邙。君歸政相邀。九原歡一塲。吾言豈抗爽。有無眞渺茫。且隨塵俗戀。强歌薤露章。</text>
<title>諸公贈酬韻</title>,<text>拙吟短句。以謝遷伯遠訪之意。黃雲溪 信龜養拙爲吾道。人皆笑我生。年年見相過。何以答高情。奉和雙村辱贈 前人曉坐山窓聽鵲初。詩來淸吹拂巾裾。平生顔阻人將老。千里情通鴈有書。何所聞焉吾不似。以余料也子無如。自憐蘭室難窺美。蓬藋荒蕪掩弊廬。和呈六化翁贈韻 梁方菴 敬之吾宗左海派分千。與子同源九世先。兄弟塗人容易事。勉將和樂溯當年。奉和 前人燈前款曲我三人。誼篤悠悠百世親。坦率襟懷無俗韻。從容談笑見夫眞。衰年握手元奇事。是處銜盃卽別因。聞說吾宗春有會。此翁騎馬不嫌頻。奉和 梁竹隱 采之兄弟其初是一人。東瀛仙貫摠周親。憐君白首心猶壯。贈我淸篇語益眞。承晤一塲雖半晌。聯十里亦佳因。春來倘作同門會。擬向尊前勸酒頻。追和梁上舍見贈韻 蔡牧使 成胤下榻相迎副素欽。柴門臨水洗塵心。登盤風味赬虬卵。滿眼繁華錦繡岑。守志何妨浮世隘。藏身好保別區深。山窓夜靜跫音到。又見慇懃戀戀忱。奉別梁上舍 前人浩然誰復挽吾行。春早炎州草欲生。命與時違留亦苟。才兼政拙去宜輕。千竿綠竹堪醫俗。一帶長湖乍繫情。江海尋常魚鴈在。寄書何必待秋聲。和梁上舍有懷見贈韻 李判書 眞儉君視功名草芥微。一生畎畝樂天機。孤臣戀主添華髮。高士臨門覽德輝。故國芳春人不返。斜林暯日鳥知。歸愆尤山積追何。及自愧當年未拂衣。和梁上舍有懷見贈韻 前人獲罪明時愧此生。丹心猶似露葵傾。三湘莫怕雷霆震。萬國爭看日月更。流落殊方雖困悴。優遊善地亦恩榮。春來不見黃生久。自覺心中鄙吝萌。和梁上舍述懷見贈韻 前人耆德高名孰不欽。南來幸遂識荊忱。三年瘴海添霜髮。終日茅齋對若岑。離索幾傷孤客抱。逢迎却喜丈人尋。竆途此會猶堪樂。話到中宵月欲沉。</text>
