<title>九日。陪退溪先生會話于落帽峯。次杜工部藍田九日韻。</title>,<text>年來懷抱若爲寬。醉裏都輸此日歡。霜滿溪楓明赤葉。香隨野菊上黃冠。千層列壑孤峯聳。一道晴川九曲寒。百世風流眞不忝。旁人莫把古今看。自退溪至溫溪凡九曲</text>
<title>會飮射亭 丙寅</title>,<text>山亭敞豁俯江臯。秋色荒凉起楚騷。更把霜花添玉斝。風流不羡晉時陶。</text>
<title>武陵縣。次曺監司韻。</title>,<text>蹉跎歲月水東流。謾有鄕心上白頭。蘆鴈背人歸別浦。海風吹霧接城樓。寒花的的明朝日。遠客悠悠屬暮秋。卻把深盃話疇昔。更牽情興爲遲留。時張怡天爲守。留數日乃還。</text>
<title>次李汝誠韻</title>,<text>茅簷相對晩風淸。吹盡秋炎積雨聲。萬里晴天孤鴈過。一庭烟草數蛬鳴。停雲莫說他時恨。對榻惟看此日情。徙倚闌干吟未已。亂山高下夕陽明。</text>
<title>寄烏川諸友</title>,<text>世間人事困塵緣。欲訪仙山有幾年。今夏遊觀眞幸耳。昔時踪跡轉森然。猿吟衆峭雲煙杳。月滿高臺夢想牽。蕭瑟曉窓風雨裏。更將情興寄啼鵑。</text>
<title>寄琴士任 輔</title>,<text>長年寂寂掩柴關。庭院苔深未易刪。風滿小軒供睡課。秋添雙鬢入詩斑。沉沉雨勢籠荒野。淡淡烟光映碧山。安得呼盧終此夕。對君枰上賭長閒。</text>
<title>再用前韻。寄琴士任。</title>,<text>衡門雖設晝常關。但取前題盡日刪。黃菊待霜和露卧。綠苔乘雨上階斑。東峯對戶君多月。南嶺當樓我有山。世事紛紛都不管。從今十畒得閒閒。</text>
<title>送李君美 㝯 就居榮川</title>,<text>先生敎誨愛君心。一首新詩抵萬金。須把光陰當惜寸。莫將功業愧儒林。退溪先生韻</text>
<title>再疊前韻。寄李汝誠。</title>,<text>自許金蘭契。初非市道交。常懷千里志。肯托一枝巢。謝世思追晉。低頭欲拜郊。衡門雲日皎。誰遣浪仙敲。</text>
<title>寄呈家兄</title>,<text>天南天北各分離。况値親年喜懼時。身在此鄕心萬里。暮雲春樹揔堪悲。</text>
<title>再用前韻。示李景亮諸友。丁卯</title>,<text>昔日曾遊地。朋來興不窮。醉醒盃酒裏。奇正手談中。微月寒光動。疎篁翠色濃。燈前一塲笑。愁緖已成空。</text>
<title>迎春帖 二首</title>,<text>草土三霜未死身。那知今日見芳辰。故園物色多蕭索。寄語江梅早報春。今朝東陸春心動。虐雪饕風已解圍。說與園中凡草木。更將心力報春輝。</text>
<title>寄景亮 二首</title>,<text>春來衰鬂雪飄蕭。長伴梅花送寂寥。心遠地偏徒慷慨。欲憑莊老問逍遙。寂寂茅簷對夕曛。水村山郭欲黃昏。少年書榻同心友。獨閉柴門暗斷魂。</text>
<title>寄南中諸友</title>,<text>陂塘新水滿。春氣困人時。遠峀雲歸疾。平坡鴈度遲。南音思越舃。流水憶鍾期。此去遙千里。悠悠不盡思。</text>
<title>戱贈</title>,<text>疇昔相分日。那知亦有今。顔衰心獨在。年老病相侵。勝事無今古。歡情有淺深。題詩約他日。準擬肇秋尋。</text>
<title>呈家兄。兼示李景亮，李汝誠。</title>,<text>千尺高峯照夕曛。望雲情思狄參軍。心馳南北身無定。眼隔關河路不分。陟屺此時應念季。對床何日更論文。箇中最是知心在。茅谷溪頭兩李君。</text>
<title>遣興</title>,<text>芳草郊原處處春。可憐春色揔精神。吟詩緩步尋春去。却喜靑春不負人。</text>
<title>再用前韻。寄金彥遇 富弼，愼仲 富儀 諸君。</title>,<text>野色蒼茫鳥帶回。小樓幽興轉悠哉。好詩杳杳隨君去。俗事紛紛逐我來。淸靄繞山斜日落。晩風吹樹暮雲開。枕流亭下長江上。日夜尋常夢幾迴。</text>
<title>携黃李兩君。會話於靈芝菴。再用前韻。</title>,<text>簇簇烟巒萬疊回。松臺物色揔佳哉。愁邊歲月閒中過。世外高情醉裏來。古寺荒凉山日暮。綵雲飛盡海天開。儒仙一去無尋處。獨訪空山帶月迴。庵卽聾巖所遊處</text>
<title>示李內兄輔卿 憑，金惇叙 富倫，琴士任。</title>,<text>鏡光今作廢池亭。松菊猶存自滿庭。一陣溪風吹雨散。半邊殘日暮山靑。</text>
<title>卽事</title>,<text>多情霜髮任飄颻。卻恨年來不我饒。舊學只從心上得。新愁都向酒中消。一年春事烟花落。萬里萱闈客夢遙。獨倚西牕吟正苦。滿簷風雨正蕭蕭。</text>
<title>寄李內兄輔卿</title>,<text>載酒人何在。吟詩字未安。墻桃舒舊色。山雨釀新寒。春序今將盡。風光尙未闌。小軒幽趣在。留與待君看。</text>
<title>寄李景亮，李汝誠。</title>,<text>思君屬淸夜。吟鬢正蕭蕭。世事愁邊盡。風懷病裏消。望雲千里遠。對月兩情饒。山外江連海。歸心付短橈。</text>
<title>寄金彥遇</title>,<text>就醉謀從事。治生欠木奴。好詩人共詠。凉月影同孤。霧捲山如洗。天晴病欲蘇。江亭久有約。何日贈文無。</text>
<title>訪金彥遇於後凋堂。乘醉因歸挹淸亭。次兩主人韻。</title>,<text>疎竹低還擧。花枝整復斜。林深棲鳥集。山凈暮雲多。漁店臨危岸。鷗波漲淺沙。高堂興不盡。亭上挹淸霞。</text>
<title>再用前韻。題挹淸亭。</title>,<text>醉裏忘歸去。來登日已斜。塵心當案少。騷興惱人多。孤鶴遵江渚。羣鷗占亂沙。茅簷連積翠。遙對赤城霞。</text>
<title>登竹嶺</title>,<text>萬疊秋山一病身。艱關行色入愁顰。郵亭昨夜思親淚。淸鏡朝來白髮新。</text>
<title>次鄭叔韻</title>,<text>神京千載業。表裏魏山河。士習談王日。民風擊壤歌。格天修實德。協帝有重華。北闕凌雲表。朝朝擁瑞霞。</text>
<title>贈李大容 景海，曺德胤 胤祉，曺可晦 光益。</title>,<text>嶺海三年別。東西萬里程。難將一盃酒。輸盡故人情。</text>
<title>寄金彥遇，愼仲，惇叙。</title>,<text>君病瘳時我病加。邇來添得鬂邊華。老年功業皆虛事。况乃看書隔眼霞。</text>
<title>偶吟</title>,<text>老來踪跡踏京華。心事蹉跎鬢已皤。案上有書今不讀。中宵魂夢到天涯。</text>
<title>再用前韻。寄曺可晦。</title>,<text>客裏風霜緊。愁邊歲月侵。歸心隨日出。詩句伴燈吟。嘆老頻看鏡。傷時獨撫襟。竹林風景在。恨不共君尋。</text>
<title>再用前韻。寄李輔卿。兼示金上舍。</title>,<text>世事紛紛一㨾牽。溪山不復管風煙。老來爲學眞堪笑。勉進何能上水船。</text>
<title>自黃江到水山。書示李廷秀 寯，徐應會 千一。</title>,<text>寒氣侵凌日未昇。晏裘輕薄欲生稜。石川凍合蛟龍蟄。峽路崎嶇馬僕兢。千丈高峯雲靉。數莖疎鬢雪鬅鬙。江村眠罷還多幸。千里萱堂一夢憑。</text>
<title>寄權章仲 好文</title>,<text>虐雪饕風歲欲除。靑燈明滅夜窓虗。一生多病相如渴。十載安貧子夏居。但愛合歡樽有酒。寧知對案食無魚。紛紛世事關心切。獨抱陳編懶卷舒。</text>
<title>再寄金彥遇，愼仲，惇叙。</title>,<text>唱曉村雞報盡宵。雪風橫利更飄蕭。少年同榻心猶在。莫恠衰顔鬂髮凋。</text>
<title>寄雪月堂主人</title>,<text>兩山環擁一溪淸。中有高堂雪月明。白髮故人眞可笑。寒齋長夜抱遺經。</text>
<title>過枕流亭。再用前韻。</title>,<text>亭榭俯平川。晴涵鏡裏天。晩風飛白鳥。疎雨嚲靑烟。寺古危臨岸。江深正放船。往來空悵望。恨不着回旋。</text>
<title>次朴監司紫溪洞十六絶</title>,<text>恨不摳衣謁後塵。平生墻面一陳人。今朝偶逐溪源去。谷裏靑山面面眞。右紫溪谷口滾滾淸波上下湫。多年陰嘼此中遊。如今大地甘霖足。膏澤何須禱祀求。右龍湫分外淸溪曲曲深。高臺今幸一登臨。塵襟洗盡心源凈。始識先生卜築心。右洗心臺萬朶晴峯襯碧天。幽居不必畫圖傳。碩人定是山中在。招我歸來侈幾篇。右紫玉山紫玉山前一草堂。仙區風景繪詩膓。當時縱得知司馬。誰識園中道味長。右獨樂堂古堂瀟灑對仙山。山上胎禽去不還。此日吟詩非漫興。一春花鳥不曾閒。右舞鶴山亭榭依然枕水頭。亭中同趣是羊裘。蒼髯玉節迷三逕。一任淸風滿意秋。右溪亭臺下洋洋數隊魚。箇中眞樂物之初。勸君莫把濠梁比。道在天淵一部書。右觀魚臺暖風晴日靜芳菲。浴罷閒吟得意歸。想得當時沂上樂。落花啼鳥揔天機。右詠歸臺蕭寺藏修記昔年。一身行止共聽天。幾年螢雪晴窓下。獨抱遺編對聖賢。右凈慧寺臺上烟霞歲月深。谷中山氣半晴陰。峩洋一曲無人會。空把遺音付素琴。右澄心臺擧世無人向此行。一臺山水自雙淸。十年幾悔投塵路。到此臨流更濯纓。右濯纓臺華盖凌雲控海東。深林猿鶴自相從。若爲倒盡三盃酒。飛下高峯許盪胷。右華盖山碧嶂丹崖重復重。眼前列峀孰爭雄。高名一洗村家陋。翠色參天問幾崇。俗名屯德山。先生改。○右道德山水深山寂靜無喧。終日沿流又泝源。想像儒仙行樂處。奚囊幾得費詩魂。右紫溪綠樹重陰籟碧潭。昔賢遊跡恣遊探。誰能記取幽棲志。更向巖前架一菴。右獅子巖</text>
<title>次韻澐姪 以下在咸安</title>,<text>溪山合沓野雲低。聽盡東鄰五德雞。乳燕飛忙梅塢裏。老鶯聲滑竹林西。二年重到身猶病。千里思歸夢亦迷。潦倒無心鉛槧久。強將荒句爲君題。扶桑館韻</text>
<title>示澐姪及李景亮，李汝誠。</title>,<text>萍蓬踪跡任浮遊。身落南州欲盡頭。幾箇長松靑蔽日。數叢佳菊冷含秋。消愁更討新詩興。探勝還尋舊釣洲。弧矢一生成落莫。歲華空逐水東流。</text>
<title>昨夜酒醒無寐。得長短句。錄示諸姪。兼呈景亮，汝誠。</title>,<text>野濶飛輕霧。牕虛透玉蟾。淸光半夜媚幽獨。脩竹弄纖纖。醉裏新愁失。醒來舊恨添。孤吟無語對山尖。螢火入疎簾。</text>
<title>再用前韻寄景亮</title>,<text>小少耽書冊。光陰幾兔蟾。南窓相對意無盡。疎雨正纖纖。雲樹靑山遠。生涯白髮添。閒愁終日對眉尖。獨坐捲重簾。</text>
<title>次趙秀才韻。示李景亮及諸秀才。以下在禮安</title>,<text>百歲逾強半。人間事不竆。春心微雨裏。愁思亂雲中。草綠風光艶。山晴黛色濃。茅簷坐終日。長嘯海天空。治生謀已拙。學步計還窮。世事愁雲外。鄕心曉夢中。山深春色淺。牕暖日華濃。無限從前意。相逢一笑空。</text>
<title>次金彥遇韻</title>,<text>夢罷霜風穿北戶。夜深雲月轉南榮。何時對榻回靑眼。心上令無滯吝生。</text>
<title>次金惇叙效三五七言體韻 時在桃村</title>,<text>風雨吹。鴻鴈飛。久要不相見。幽捿誰與期。江山終古本無主。但願日夕相追隨。</text>
<title>燕谷松亭</title>,<text>松檜蒼蒼澗水潯。每年遊賞此登臨。長風槭槭吹寒袖。短日輝輝下遠岑。陳迹攬來悲白髮。新詩吟罷對疎林。明春直待花開日。携酒重尋瀉鬱襟。</text>
<title>登山望智異山</title>,<text>推轉煩僧力。拔緣上翠岑。梵宮藏綠竹。樵徑蔽靑林。水遠兼天凈。山高隱霧深。孤雲如可遇。他日共君尋。</text>
<title>宿齋庵 己巳</title>,<text>一宿匡山寺。秪園桂檜蒼。那知時序換。叵耐客情傷。詩話將三夜。春心見小陽。閉門人寂寂。松月照窓凉。</text>
<title>寄權章仲</title>,<text>病眼昏花亂。愁看照壁燈。敲門思賈島。怨別憶楊憑。對月空懸榻。沿溪獨采菱。千秋方丈雪。恨不共君登。</text>
<title>寄章仲 時遊淸凉山</title>,<text>騷人憔悴卧溪潯。未躡文華萬丈岑。滿樹寒聲風警枕。照窓淸影月知心。詩書舊業靑氊在。老病多年白髮侵。萬里南州今遠去。憶君回首一長吟。</text>
<title>寄金伯榮 富仁</title>,<text>暮雲春樹隔東西。杳杳離懷入醉題。鄕國幾年心獨返。山河千里夢還迷。風烟接塞籠荒野。雪月連天暗舊溪。何日濯淸春正好。一樽相對慰分攜。</text>
<title>澐姪於宜春之家有梅號䲶鴦。退溪先生常欲賞翫。故姪移植於盆。歲久未送。先生今已厭世。無任感愴之懷。余欲移置於所閒。故作詩送之。以下在咸安</title>,<text>渠家早梅在。聞說號䲶鴦。並蒂香猶遠。移盆歲亦長。孤根元自好。人事最堪傷。不得溪堂翫。他時恨莫量。</text>
<title>用東坡紅梅韻。與黃李兩秀才同賦。</title>,<text>臘雪憑凌花事遲。孤芳獨秀最多時。風霜耀日猶增格。玉雪偸春忽變姿。漢殿香生飛燕骨。唐宮酒醉太眞肌。輕盈却怕還吹散。莫使飛禽更踏枝。</text>
<title>次宋莒公馬上見梅韻</title>,<text>雪裏春常早。瓊枝出短墻。騷壇元有契。花塢更專香。恥入繁華社。誰知鐵石膓。最憐階下竹。蕭灑對芬芳。</text>
<title>除夕日。書懷示諸秀才。</title>,<text>人生每恨不滿百。世事侵尋常齷齪。南州守歲對阿戎。客思蹉跎殊寂寞。園林冷落臘雪深。愁絶尙疲南枝萼。今來無物足慰懷。况乃脩鱗已赴壑。流年冉冉不可絆。衰顔日日凋丹渥。儂今作詩寄珠庭。倘得仙人乞靈藥。</text>
<title>有感</title>,<text>慟矣陶山老。追思倍愴然。千年文已喪。三聖道誰傳。國瘁嗟何及。時移事亦遷。頹樑無救力。徒自怨蒼天。</text>
<title>寄澐姪。用朴祥元韻。</title>,<text>照窓寒月解雲弢。風竹蕭蕭半夜鏖。浮世高名期李杜。騷壇獨步愧劉曹。流年每嘆如飛鳥。滄海還思釣巨鰲。一室悠然無俗物。有時賢聖醉中遭。</text>
<title>用陳后山韻。與諸秀才同賦。</title>,<text>欹枕人無寐。新愁奈爾馨。小梅方吐白。老眼忽回靑。雲亂欲呑月。風尖思透屛。天寒須滿酌。笑殺楚人醒。</text>
<title>送李魯卿 寗 歸京。兼示崔子粹 德秀。</title>,<text>久結幽棲約。那知更拂衣。百年吾獨老。千里子同歸。去住情相切。關河夢亦稀。臺前舊遊跡。今日轉依依。</text>
<title>題裴景受 天錫 山水亭 以下在桃村</title>,<text>風簷敞豁絶塵踪。卧聽鳴巖巨浪舂。遠峀天低雲接水。高臺烟鎖鶴巢松。每歎暮峽無行雨。欲向淸潭起卧龍。一任斜陽無限意。小詩吟罷倚孤筇。時旱甚</text>
<title>桃村三絶口號 村乃古詩人朴致安所居</title>,<text>滾滾長江徹底淸。琉璃寒色月分明。古人已去無尋處。一棹烟波欵乃聲。右月明潭膏肓泉石興悠掦。笑殺求魚白鷺忙。獨倚旅窓無夢寐。波聲入耳夜偏長。右鳴巖儒仙一去幾春風。千尺高臺鶴馭空。臺下長川流不盡。滿村桑柘暮烟籠。右鶴頂臺</text>
<title>携裴景受登劒巖得亭基。詩以志喜。長短句</title>,<text>山水雙淸地。煙霞不世情。數年心上幾經營。鳩拙久無成。南逗蒼屛列。東奔素練橫。幽棲端可幸。平生相與白鷗盟。</text>
<title>携柳文仲遊劒巖</title>,<text>幽境人踪絶。深探興未休。白波鳴石齒。紅日沒雲頭。世事隨黃髮。閒情付白鷗。幸因攜酒伴。醉裏得重遊。</text>
<title>再用前韻寄魯卿 以下在溫溪</title>,<text>兩地關河信不聞。一年秋興遠相分。園林露冷螢飛火。澤國天晴鴈叫羣。謾把陳篇消永夜。更將離恨詠停雲。故人衰老君知否。鏡裏雙髭已白紛。</text>
<title>次權震卿 東輔 寄子休 東美 韻。寄李魯卿。</title>,<text>龍山不見故人來。薄暮尋芳獨自回。落葉滿溪聲勃窣。寒花臨砌影徘徊。君能陳力隨朝列。我獨携鑱斸野萊。老杜風流今尙在。敎兒且覆掌中盃。</text>
<title>次韻送朴大濟 濟 歸京</title>,<text>溪山恨不共幽襟。况復關河去住心。更把一盃山日暮。滿庭松檜作龍吟。時會餞於輔卿松堂</text>
<title>自榮川來寓南村。次退溪先生集中韻。寄尹叔仲。</title>,<text>宰樹風來萬葉吟。蕭條行色古猶今。山中每有留鯤意。雪裏難忘訪戴心。風討破窓吹宿火。愁來孤枕惱幽襟。一年再到前遊地。隔水相望恨不禁。</text>
<title>次琴伯任 軔 韻 二首</title>,<text>世累侵霜鬢。愁心尙倔强。斷雲依遠峀。飛鳥弄斜陽。花塢三春暖。村居一味凉。老來無意緖。猶憶少年塲。歲月駸駸一掣霆。狂謀堪笑負平生。騷情滿眼靑春好。世事傷心白髮驚。繞店淸烟依柳暗。半山殘照透雲明。何時對榻逍遙夜。說盡深情到五更。</text>
<title>追次琴士任龍壽寺韻。寄李大用 叔樑。</title>,<text>疎籬寂歷短墻傍。嫩柳搖春翠作行。千里行裝同泛梗。小樓風日似淸商。雲消峽口收朝雨。霧捲山腰報夕陽。欲趁淸和回舊隱。往來虛負一年光。</text>
<title>挽柳希范 仲淹○二首</title>,<text>溪上趍凾丈。鱣堂講習秋。師方開後學。公亦慕前修。命短天何恃。樑頹道不謀。定知泉下路。萬古得陪遊。曩昔溪堂上。稠中幸蹔遊。君時誇白面。我已變霜頭。浮世身難料。沉痾命易遒。蜉蝣世間事。三十四春秋。</text>
<title>山頭見杜鵑花</title>,<text>處處羣芳吐欲華。隔年相見意如何。明朝 缺 日南州去。卻恨今年負此花。艶艶山頭花滿枝。此花那識遠相離。歸期定在鶯聲日。爲報東風莫盡吹。</text>
<title>次金彥遇和退溪先生步月詠梅韻</title>,<text>昨別羅浮玉雪仙。夢中情思尙娟娟。隔宵更踏堂前路。牕外淸芬猶自然。時歸訪彥遇於後凋堂。牕外梅花方開。又見和詩。乘醉歸桃村。翌日以事還家。望見梅花。因次其韻。</text>
<title>招金仲昷 彥璣 會話於江上</title>,<text>江上奇巖接翠微。待君携酒滯歸鞿。紅杏有情迎客駕。綠波無盡繞漁磯。沙鷗點點浮還沒。烟柳重重晩更依。醉裏回頭舊遊處。暮烟村路暎斜輝。</text>
<title>踏靑日。登山亭次盧綸韻。以下在咸安</title>,<text>巴山南望是州城。迢遞山腰接海程。綠樹參天淸霧合。黃茅撲地淡烟生。客中得酒愁仍破。興裏看書眼更明。日落山亭人欲散。竹林深處暮雞聲。</text>
<title>與趙子仰樞卿，李格。携歌笛泛舟往虎島。時鎭海倅送酒及吹笛助歡。</title>,<text>舟中絃管魚龍舞。海畔峯巒客子來。一樹殘花飄不盡。故留春色盡情開。海國風光入暮春。客中詩句助淸新。欲將身世輸千劫。看盡滄溟變作塵。</text>
<title>次韻寄李景亮</title>,<text>遠樹啼鶯合。春光沁綠莎。雨花濃更淡。風竹整還斜。倚枕看書懶。擎杯引興多。閒居無與晤。默默數歸鴉。</text>
<title>昌原司馬所松亭。次洪府使韻。</title>,<text>海山風景惱潛夫。亭上笙歌日已晡。欲識箇中奇絶處。曉天須待月輪孤。</text>
<title>三月晦日。閒居無事。追憶海亭之遊。再疊前韻寄趙子仰。五首</title>,<text>客情詩思一時咸。春序今朝欲盡三。他日宣城憑夢想。幾回遙唱望江南。樽前竹色淸猶掬。溪上嵐光翠欲流。桑下豈無三宿戀。更將蘭棹問陽侯。縶身非是投籠鳥。肆志今爲縱壑魚。晩世端居無一事。罷閒今日爲耕漁。竹林茅谷谷如盤。三島依俙夢裏看。凡骨未仙還語此。始知金鼎鍊丹難。寂寂衡茅晝掩關。送春風雨打窓寒。湖堂更欲隨君去。贏得江山物外閒。子仰約遊於湖陰十翫堂故云</text>
<title>次東萊令公韻。錄呈博粲。</title>,<text>曩昔同書榻。如今躡後塵。風流一世士。落魄百年身。怨別愁多日。逢塲喜有因。莫論窮達異。醉裏任天眞。</text>
<title>歸思 蜂腰軆。下一首隔句軆。</title>,<text>河北遙千里。淸樽憶舜泉。那堪長夏日。濡滯瘴江邊。樹密蟬聲亂。庭空晝影圓。小窓高睡足。舊業已忘筌。故國思歸客。携書倚竹床。留連二三月。聽雨憶溪堂。路遠關山隔。情多母子傷。紅花多思在。狎獵襯池香。</text>
<title>喜晴 偸春軆</title>,<text>簷端收積雨。天際有微雲。蟬噪聒人耳。綠陰照夕曛。晩花鵑血艶。新竹犬牙分。更喜還家路。炎天洗旱氛。</text>
<title>卽事 促句軆</title>,<text>東風捲地吹酷暑。竹林淅瀝鳴飛雨。萬壑爭流溢江浦。枯草還蘇細如織。斜陽明滅半山赤。搔首吟詩空倚壁。</text>
<title>遣興 六句法</title>,<text>遠客有歸意。浮雲無定踪。每年被行役。南北如轉蓬。榴花空下上。牢落領春風。</text>
<title>驟雨 五句軆</title>,<text>瘴雲東來風捲沙。驟雨動地傾天河。庭心頃刻生洪波。浮雲捲盡跡如洗。一眉新月天何多。</text>
<title>浴奉化椒井。示李內弟思擧 冲，金壽海，李子華。</title>,<text>寂寂茅茨夜向深。客懷凄絶對秋砧。天公欲慰幽人意。徐展氷輪上遠岑。</text>
<title>走筆寄李魯卿，崔子粹。</title>,<text>兩載思君意。遙瞻漢北天。一犂秋雨後。千里暮江邊。歲晩空嗟老。詩多不直錢。金鈴開未盡。寂寞舊山川。</text>
<title>寄盧應聖</title>,<text>玉色侵書榻。殘燈過夜分。斷鴻遵渚去。枯葉墮階聞。老子常多病。騷人遠隔雲。相思不相見。獨自醉醺醺。</text>
<title>次韻</title>,<text>忽憶武陵江上臺。如今南望意難裁。閒中漫興因詩遣。靜裏新愁傍枕來。霜葉亂隨山雨落。塞鴻時逐暮雲迴。思親更起南州興。叵耐歸心日夜催。</text>
<title>外王父松齋先生兜溪磐石韻 退溪先生名以淸吟。每良辰遊賞。○壬申。</title>,<text>坡陀頑石在。依約小溪頭。景物今猶古。風流去不留。淸吟時再失。芳草恨何休。故國孱孫在。時時話舊遊。</text>
<title>遊院坪。次香山韻。</title>,<text>荒山合匝夕陽紅。人世悠悠醉夢中。一代高情隨日去。當時勝事轉頭空。幾年遼鶴重尋跡。今日兒孫已作翁。只有堂顔親種樹。蒼髯依舊舞霜風。</text>
<title>次凝翠樓韻 癸酉</title>,<text>獨上高樓更拂塵。小軒淸趣醉中新。故鄕泉石頻歸夢。海域風光欲晩春。靑嶂繞城成活畫。綠苔溜雨作文茵。壁間更有淸詩在。想見當時泣鬼神。</text>
<title>次韻彥遇</title>,<text>階上窓前種兩梅。要看芳信雪中回。東風不忿花專節。吹徹芳心凍未開。</text>
<title>挽裴景受</title>,<text>寶樹瓊枝列謝庭。歷敭郞署漸飛英。專城未捧三牲養。處世那知一夢驚。斷麓臨流新作榭。翠巖濃墨舊題名。幽明一隔成陳跡。無限烟波不盡情。</text>
<title>再疊前韻。寄題具汝膺 贊祿 書齋。</title>,<text>齋菴寥落世緣稀。飄蕩風花落硯池。好友共尋山路入。閒情相伴水雲飛。煙收曠野蟾波濶。春晩晴窓燕日遲。早趁年華同結社。不須雲樹更相思。</text>
<title>寄四美亭</title>,<text>耿耿通宵夢不成。生憎溪水近牕鳴。無端點滴空階雨。挑盡平生宛轉情。</text>
<title>次佔畢金先生韻示學正</title>,<text>無等山高翠接空。二年相望驛樓中。烟霧未應馳驛路。朝朝空鎖梵王宮。夢寐相尋眼更寒。東西千里隔巑岏。今朝邂逅詩中見。却憶靑樓帶醉看。光州無等山韻</text>
<title>追次趙上舍書院韻</title>,<text>華構渠渠敞碧岑。諸君卜築意何深。半生却悔閒消日。欲把遺經更玩心。</text>
<title>遣懷</title>,<text>疾病年來久未醫。箇中心事鬢毛知。如今始覺參寥語。習氣難忘尙有詩。</text>
<title>輓李城主 秀枝</title>,<text>晩把牛刀試武城。一方絃誦有新聲。傷今慕古希賢志。縱酒高談翫世情。朝著一時遺古直。夜臺千載照文星。竹林更欲追高會。幾憶樽前阮步兵。</text>
<title>追次洪相 暹 寄退溪先生 二首</title>,<text>天奪溪翁已五秋。江心空泛釣魚舟。行藏自古皆由命。榮悴如今孰借籌。老去漸知人事少。憂來更覺此生浮。一身流落無依怙。衰颯今年雪滿頭。遙向陶山憶舊棲。百年幽夢斷金閨。凄凉藥砌光風在。寂寞蓮塘霽月稽。晩歲窮廬身更遠。中宵千里夢還迷。長江接漢撗南極。一派來從九曲溪。</text>
<title>嘯鳥</title>,<text>恠禽名以嘯。日夜在深林。影從宵月伴。聲共曉鵑吟。脫略孫登志。疎狂阮籍心。蘇門相別後。漂泊到如今。</text>
<title>雨晴</title>,<text>閒雲晴放夕陽飛。草色嵐光欲染衣。碧落更無塵土翳。杜鵑聲裏月流輝。</text>
<title>聞李大用留在道谷齋舍。作詩寄之。</title>,<text>馬上相逢處。深情恨未論。梅花招社友。江閣費詩魂。道谷峯千朶。春塘月一痕。歸來擬披霧。長望叩柴門。</text>
<title>次黃山谷韻</title>,<text>溪邊楡柳嚲靑絲。嫌卻狂風亂颭時。宴坐拓窓無世念。爛開臨砌有花枝。魚兒吹水波紋動。燕子尋巢日影遲。待得夜深人靜後。共看明月印方池。</text>
<title>次韻任秀才</title>,<text>蹇驢短策尋詩處。皓色連天雪滿山。乘興杳然迷出處。卻疑身在畫圖間。</text>
<title>次裴汝友 三益，金惇叙同舟錄。</title>,<text>日下分手又隔年。湖天萬里更茫然。兩鄕相照春宵月。不識如今幾缺圓。水禽驚起半江雲。孤月娟娟欲破昏。箇裏思鄕心不斷。更隨征鴈過高原。江心風定簇危檣。萬頃蒼波接海長。記得扁舟騷興載。賴君詩思墨花香。</text>
<title>退陶先生挽</title>,<text>續絃千載始興衰。古調彈來聽者稀。疏上嘉言陳藥石。圖傳聖學闡幽微。事功炳日光前後。世路從今有是非。溪上隴雲春寂寞。諸生何處更摳衣。</text>
<title>次韻寄企菴兄 完</title>,<text>九萬長空白日馳。往來無意竟何之。朝朝暮暮升沉裏。不似閒人酒一巵。不似閒人酒一巵。世人那得是非之。我願百歲身無事。他日思君長若玆。他日思君長若玆。兩人相見豈無時。閒中莫恨浮生老。頭上須看急景馳。</text>
<title>次韻呈企菴兄</title>,<text>少年同榻日。追憶丙申春。歲去山依舊。人亡跡已陳。兄能猶在世。我亦獨爲人。多少關心事。題詩敢效顰。</text>
<title>頃於書篋中得所寄古風八首。慰幸之餘。因步其韻。錄似芝澗主人李士元。宗道○丙子</title>,<text>我生出遐荒。嘐嘐千載上。省身學曾參。問禮師林放。勉焉日孶孶。庶免愧俯仰。素性與世違。塵念如冰消。我非敎外人。何意遊逍遙。無爲順帝則。欲和康衢謠。樹間有濃綠。階上無嬌紅。終朝對童稚。嘿坐書樓中。滿天雲潑墨。好雨來從東。浮雲歸四裔。昊天明如鏡。白日照泥丸。敢廢斯須敬。拳拳對陳編。所思在希聖。我屋在溪陽。綠水靑山裏。出門對芝峯。回頭望四美。三春共行樂。哿矣眞城子。芝峰士任號。四美輔卿亭。百年過强半。儂今負此生。賦性幾牿亡。朝夜無由萌。珍重好我人。庶幾示周行。溪山雨復晴。景物朝朝新。獨酌一盃酒。自慰衰老身。寫此八篇詩。而我非陳人。俯瞰溪水淸。仰觀浮雲白。寄身雲水間。勝事竆探賾。深林倦翼回。淸烟四隣夕。</text>
<title>敬次外王父松齋先生遮日巖詩韻</title>,<text>坡陀頑石閱興亡。嗚咽溪山濺激浪。思古忽驚人世促。傷今更覺客懷長。篋中藏棄年猶久。案上披來墨尙香。佳會亦知元有數。他時遊賞雨何妨。頹榭荒臺跡已亡。客來吊古鬢滄浪。秋葉滿山樵逕滑。嶺雲拕雨海天長。沉吟旅榻身多病。笑傲風霜菊自香。來賞與君他日約。卻疑人事更相妨。</text>
<title>書山僧詩軸 往年與師遊蓮臺寺</title>,<text>三春過強半。寂寂坐空齋。世事筌蹄去。年光麴糱埋。雪消添澗響。風擺落松釵。隔歲淸凉月。重來慰老懷。</text>
<title>靑巖亭。示權震卿子休，金希玉 玏。</title>,<text>磐石亭臺勝。池塘碧水回。溪山前後擁。花木古今㦳。㶑灔春杯動。霏微暮雨催。從前淸賞在。更向醉中來。</text>
<title>樹谷齋菴。再用前韻寄權震卿子休。</title>,<text>溪亭風雨夕。終夜話松臺。世路風飜浪。人心橘渡淮。酒醒春已去。書至眼重開。兩地山遮斷。何由相見哉。</text>
<title>龍山極樂堂。有感偶吟。</title>,<text>少年遊跡夢魂間。扶病崎嶇我獨還。物色對人渾舊面。世間耐久是靑山。</text>
<title>與琴士任，李士元，任卓爾 屹，蔡應休 雲慶 及諸秀才。遊孤山口號。</title>,<text>扁舟倚蒼壁。一棹千尋碧。斜陽歸意忙。剔蘇留行跡。玄禽巢絶壁。戶牖連空碧。不見網羅憂。雲飛更無跡。</text>
<title>登聚遠樓</title>,<text>漂泊宣城客。來尋聚遠樓。湖山含落日。猿鶴管風流。景物身先老。登臨恨始休。幸添桑下戀。欲去更遲留。</text>
<title>送澯姪還咸安</title>,<text>僑寄春兼夏。棲棲感物華。庭空連鳥迹。林茂聽鶯歌。客路三陽盡。鄕關萬里遐。相將意無限。門外夕陽斜。</text>
<title>勸耕樓。書示李魯卿。樓在軍威縣</title>,<text>凉風吹雨更蕭蕭。爽氣侵人暑氣消。數朶荷花紅半落。滿塘新草綠偏驕。前川水濶家鄕隔。南國天長道路遙。衰骨畏炎歸未决。一衾魂夢亂中宵。欲下咸安拜先壠。以炎酷未果故云。</text>
<title>次周愼齋先生 世鵬 淸凉山眞佛菴韻</title>,<text>陪遊甲辰歲。慣見庵中佛。和詩見行錄。四月十二日。當時年且少。飛步凌丹壑。如今老且病。兩鬢秋霜白。蹉跎四十年。夢掛蓮臺月。飄零到赤羅。回首淸凉岳。孤雲未招我。遠遊思飽德。儒仙已古人。何時更聞笛。飽德山名。在咸安家後。</text>
<title>再用愼齋紫霄峯次朱晦庵韻</title>,<text>得稿由知己。披來感愴稠。長思前歲夏。今作鬢霜秋。倐忽人間夢。分明臺上遊。無端懷舊淚。添作亂峯愁。甲辰夏。先生與先君同遊是山。余與儕輩從之。計已四十年。今歲余薄遊抵軍威縣。永陽倅周約之印遺稿送來。因題此詩以寓感云。</text>
<title>雨中登樓詠荷</title>,<text>滿沼靑荷葉。團團掌樣平。露添紅色凈。風動暗香淸。細雨霏霏濕。明珠箇箇傾。騷人看不足。把酒倚前楹。</text>
<title>勸耕樓卽事</title>,<text>畫棟翬飛俯碧潯。更將餘興獨登臨。山頭落日收殘暑。天際頹雲放夕陰。翠盖田田擎雨點。晴虹爗爗貫天心。老儂恨乏龍眠手。只把荒詞帶醉吟。</text>
<title>次韻南景祥 夢鰲○時浴椒井</title>,<text>日暮尋前路。依俙舊洞門。重來人幾在。三浴病猶存。面面天低嶂。家家樹代垣。虀塩非所望。佇待笑談溫。</text>
<title>次權子休韻。寄李君美。</title>,<text>秋來澗水淺。澗上多落木。風高碧天濶。江湖鴈相逐。閒閒十畝間。世事無侵毒。緬懷嶺外人。望斷情不極。</text>
<title>宿地藏殿</title>,<text>秋深巖壑錦成山。萬里靑天月一彎。何處崔仙飛玉篴。飄然身世出人間。</text>
<title>自蓮臺歷普門，致遠，安中諸菴。坐淸凉寺華巖臺。次愼齋韻。</title>,<text>臺上蕭蕭落葉深。秋光鬂色苦相侵。遊人只識尋山興。古寺誰知感舊心。幾憶陳踪揮涕淚。强扶衰病更登臨。千秋不見回仙馭。寃恨難輸數句吟。克一庵見先君題名。淸凉寺見外王父詩板。故感而賦之。</text>
<title>次韻山僧詩軸</title>,<text>開窓眠起早。山上有輕陰。曉色濃還淡。秋容淺更深。淸凉騷客興。寂滅老禪心。酌盡三盃酒。朝陽射遠岑。</text>
<title>自淸凉遊孤山。因往天淵臺。李大用，趙士敬 穆，琴壎之 應壎 先來待之。</title>,<text>孤山形勝擅雄奇。過客扁舟泛綠漪。紅葉惹風風不定。靑蘋滿棹棹回遲。千岑縹渺三年夢。兩日遊觀十首詩。忽憶高臺舊遊興。更鞭羸馬下江湄。</text>
<title>由丹砂峽過王母城</title>,<text>丹砂峽裏訪前遊。却憶深潭泛釣舟。王母囊中應有藥。可能救我雪渾頭。</text>
<title>天淵臺次趙士敬韻</title>,<text>有時仙興隨鴻去。無限高情伴醉來。萬疊淸凉看不足。秋風落葉更登臺。</text>
<title>濯纓潭泛舟</title>,<text>晩樹飛紅葉。寒蟾漾碧流。落星前歲興。今夜載扁舟。</text>
<title>還家</title>,<text>尋常峽路溪山興。拖醉還家更絶奇。山下小樓人寂寂。一天霜月伴人歸。</text>
<title>呈景祥城主</title>,<text>一畒幽居似野僧。寒牕靜夜點靑燈。只㦳松菊成三逕。長對詩書作一朋。歸浦鴈聲初打陣。滿輪蟾影又生稜。中宵夢踏淸凉上。他日重遊倘可能。</text>
<title>別景祥城主罷官歸湖南 二首</title>,<text>風霜搖落鴈南歸。草草行裝數首詩。常恠毁譽渾不察。始知離合本難期。身回故國魚千里。夢罷江城黍一炊。萬事從來天素定。莫將窮達費心思。淸凉山上訪喬松。兩日驂鸞鶴背風。晩壑霜酣秋錦繡。碧天雲盡月西東。只知暫賞心猶恨。豈意重遊計已空。歸去故鄕應有戀。須將書札寄飛鴻。</text>
<title>詠鴈</title>,<text>飮啄都忘羅網憂。平沙磧裏自相呼。稻粱雖足莫留滯。千里江湖無處無。</text>
<title>李察訪從叔 澄 挽 癸未</title>,<text>溪山千古地。胥宇幾經春。積慶垂三世。流年近九旬。弟兄朝野望。蘭玉子孫兟。仙馭無回日。哀歌淚濕巾。</text>
<title>書新堂樑上</title>,<text>山擁溪回抱一原。百年家業此田園。老翁暫費經營力。肯構他時遺後昆。</text>
<title>與趙士敬，琴士任夾之。同話于愛日堂。</title>,<text>蕭灑汾川上。流光近麥秋。亭臨平野濶。江蹙霽天浮。懷賞心長往。逢塲恨始休。東屛千疊翠。相對海雲頭。</text>
<title>金惇叙自京致書云邇來目漸昏昏耳漸聵聵。他日往訪龍山舊跡。則亦不快於看聽矣。因以聵字爲韻寄惇叙。</title>,<text>桃巖老子已星星。輦下故人今聵聵。星星聵聵兩老翁。六十五十何足恠。龍山不改舊時靑。山下晴川日流邁。泠泠矗矗似有情。看聽他時恨未快。悲歡竆達不足數。對酒何時打閒話。空將尺牘慰離懷。醉裏題詩成一嘅。</text>
<title>四美亭。次洛中贈別韻。送李逢原 安道 還京。</title>,<text>京洛三年別。相逢笑語多。離情同彼此。詩句見陰何。恨負靑春約。難酬白雪歌。故園遊樂處。誰與共婆娑。</text>
<title>憶南中梅。次古人梅花韻。</title>,<text>南中每憶向南枝。想見繁英暎竹籬。撲鼻淸香霜冷日。上窓疎影月明時。臘前芳信春初動。物外高標雪更吹。記取當時煙浦興。滿天風雨和新詩。</text>
<title>寄李魯卿</title>,<text>赤羅李太守。投紱賦歸來。高卧舊林下。浮名在安哉。</text>
<title>用黃山谷韻</title>,<text>無人與晤語。編簡對燈開。世事隨時去。騷情伴醉來。秋霜無黑髮。墻溜有靑苔。歲暮光陰促。春風更欲回。</text>
<title>燈下與李魯卿和父 宰 口號</title>,<text>摩挲石刻憶前朝。滿壑松聲奏玉簫。到此更知塵事窄。欲尋莊老問逍遙。</text>
<title>再用琴士任韻。寄趙士敬。</title>,<text>寂寂書牕月獨臨。有時端坐可觀心。夜來無事惟淸靜。絶勝當時載酒尋。</text>
<title>次韻趙士敬却寄 士敬自號東臯晩補</title>,<text>晩補風流足聽聞。泉林嘉遯自離羣。一春光景吾猶病。卅首賡章子亦勤。蓮岳孤踪玄鶴伴。桃巖閒趣白鷗分。何當結社淸江上。舒卷平生共野雲。</text>
<title>寄李大用</title>,<text>白髮騷人自在身。一生窮巷任淸貧。小梅枝上年光早。獨對中園第一春。</text>
<title>次李君美寄李魯卿韻</title>,<text>廐中喧櫪馬。塒上報晨雞。永夜雲迷北。長天月向西。霜風穿戶入。星宿襯峯低。久要皆淪喪。誰知我思悽。</text>
<title>與任上舍李士元會飮梅花下口號</title>,<text>蹯松亭畔小庭隈。忽見枝頭芳信回。只恐連朝風雨惡。更敎零落上蒼苔。</text>
<title>次任上舍遊龍潭韻</title>,<text>泉林春已半。風物動騷情。仰對嶺松碧。俯臨沙水淸。臺高天日近。山晩野雲平。回首江頭望。荒凉古縣城。</text>
<title>次詠梅韻</title>,<text>壽峯峯下西湖花。相戀主人幽夢加。塞上遙憐帶雪色。地中應有先春芽。淸香不使亂蜂占。踈影還隨孤月斜。棄置空庭涉遠道。悠悠更向風塵譁。</text>
<title>四美亭次韻。士敬，士元。</title>,<text>野老那知世路非。一樽相對便忘機。開田不但謀生業。壘石終須作釣磯。赫日長天風力軟。薄雲殘照雨情微。逢君剩得溪亭趣。瞻望龍山萬丈巍。</text>
<title>坐新堂詠懷</title>,<text>獨坐溪堂上。前山欲暮時。吟成五字律。撚斷數莖髭。世事曾拋擲。泉林可護持。故交零落盡。誰與共幽期。</text>
<title>趙士敬除盈德歸京時。歷見投宿龍壽寺。作詩寄之。</title>,<text>落木空山裏。秋風五馬行。江湖思浪跡。京洛念脩程。曩昔求幽意。如今惜別情。平生所學在。持此達承明。</text>
<title>踰竹嶺憇橋邊 以下中原行錄</title>,<text>路邊有遺基。廢院今幾歲。鳴泉潄石齒。古木支頹砌。少年賦遠遊。白首復來憇。往者不可問。來者何由計。千秋石獸在。悠悠閱興廢。</text>
<title>次忠州慶迎樓韻。錄示州牧成公實。</title>,<text>家在龍山第一區。如今漂泊古城隅。江如謝眺詩中練。山似營邱筆下圖。簷角爭巢禽自落。汀洲失侶鴈相呼。少年慣踏樓前路。白首重來草欲蕪。</text>
<title>寄堤川倅李羲卿 文龍</title>,<text>月出湖山逈。風光萬里淸。鄕心應不輟。旅枕夢難成。孤鴈川原叫。繁絃曉夜鳴。客中雖有興。孤寂不勝情。</text>
<title>再用前韻。寄李羲卿，康明之兩侍。</title>,<text>懷君屬長夜。枕上夢魂淸。奇會時難得。荒詞醉不成。月出雲山靜。風來霜葉鳴。湖天一鴈過。偏動故園情。</text>
<title>與公實約遊彈琴臺。以雨不果。書示。</title>,<text>客枕夢初迴。擬泛寒江浦。琴臺寂無人。落葉迷歸路。仙凡會有時。今來倘相遇。太守不出遊。蕭蕭滿庭雨。</text>
<title>寄輔卿曁卓爾博粲</title>,<text>寂寞松堂上。憐君病裏吟。中原一片月。應照兩人心。蕭皷鳴三夜。高樓月未沉。千年歌舞地。恨不共君尋。</text>
<title>雨中望彈琴臺</title>,<text>中原有勝跡。初不憚棲屑。策驢强登道。我來幾一月。好事古多魔。幾爲塵事掣。于仙羅代人。千秋如一瞥。客窓閉淸蕭。日日魂飛越。相對不相見。江湖暮天雪。</text>
<title>來豊基。寄黃仲文 應奎。</title>,<text>老翁來往丹山路。却望丹邱九起嗟。咫尺仙凡從此隔。島潭何日泛靈槎。</text>
<title>戱贈李晩翠，內兄輔卿。</title>,<text>寂寂空齋裏。回頭憶遠州。那知暫時樂。贏得暮年愁。嶠嶺雲連漢。笙歌月滿樓。灘聲忽無處。霜雪欲渾頭。</text>
<title>寄草溪倅權震卿</title>,<text>庭院跫音絶。崇朝戶不開。夢尋湖月去。身惹嶺雲來。霜雪侵䨥鬂。春風入早梅。隔年相別恨。何日細論哉。</text>
<title>春帖字 初六日立春</title>,<text>寂寞寒齋晝掩門。滿天風雪幾消魂。東君也識衰翁意。更遣春光入故園。</text>
<title>用前韻寄士敬。兼示應休。</title>,<text>陽坡日暖雪無多。宿草今朝幾茁芽。更拭眼花看細字。擬將蘭棹泛淸波。生憎怨別春添恨。卻怪逢塲病作魔。獨倚小窓空佇立。暮林惟見欲棲鴉。</text>
<title>次士元韻</title>,<text>堂臨溪水負靑山。榻下無人共此閒。調病養眞君得計。編苫續錦我何顔。淸風解暑來床上。皓月生凉透白間。寂寞龍門橋上路。憶曾扶醉與君還。</text>
<title>雨中次周武陵先生韻</title>,<text>逗翳山禽向我鳴。溪堂寂寂愜幽情。扶踈老樹淸陰合。偃謇長堤白水橫。宿霧峯心舒復卷。浮雲天際掃還生。經旬未得看晴霽。愁聽簷間滴溜聲。</text>
<title>遣興</title>,<text>滾滾沙川繞靜居。杖藜廵圃獨躊躇。千山雨霽靑林合。數畝風來翠葉舒。夢罷晩斟陶令酒。閒來更讀武陵書。一堂淸趣無人共。誰叩蓬門爲起余。</text>
<title>次武陵先生金生窟韻</title>,<text>遠憶金生庵。飛泉懸翠巖。仙遊入窟中。濺沫吹春衫。下瞰道谷寺。隱暎雜松杉。如今三十載。存亡誰楚凡。重遊未可卜。我欲問巫咸。</text>
<title>再用秋月軒韻。寄昌城倅金大中。</title>,<text>倒落方塘玉兎涵。謝公詩夢草如藍。驚杯浩嘯愁無四。秉燭淸遊夜向三。門對亂流溪㶁㶁。風吹晴雪鬂毶毶。知君細和多新什。欲寄黃堂面發慚。堂下新開小塘故云</text>
<title>遣興 短篇</title>,<text>世人無伴侶。開逕望三益。我不門掃軌。終日無行跡。候虫響機絲。秋懷更悽惻。天心弄雲雨。山外驚霹靂。梧葉亦知秋。無風自零落。</text>
<title>用山谷溪亭韻</title>,<text>堂堂節序變炎凉。蟋蟀聲中野草荒。桐葉報秋和露霣。桂花臨砌趁晨香。欲將文藻追三謝。休把功名效五王。窓下老人無世念。一衾淸夢曉來長。</text>
<title>次應休</title>,<text>春去秋來惹恨長。浮生那得有剛腸。愁來永夜淸無寐。蟋蟀聲中曉色凉。</text>
<title>次李君述陪家君及叔父登高韻</title>,<text>陪杖登高處。風流笑孟嘉。樽前雙鶴髮。知是羽人家。</text>
<title>遣興寄大用，士敬。</title>,<text>流序秋將盡。靑楓已染紅。促機蛬喞喞。遵渚鴈嗈嗈。秀句空三歎。淸樽復一中。何時方沼上。着此兩詩翁。</text>
<title>放魚 得魚於奈城奴家之井放之</title>,<text>一池新水碧於苔。兩尾游鯈自遠來。莫恨放生非巨壑。也勝曾作井中蛙。</text>
<title>次應休惜別韻</title>,<text>落魄江湖久未歸。別來遊跡夢依依。若非昔日尋芳客。那得荷香更染衣。歸來江上掩重門。悵望梨園客斷魂。細雨斜風秋欲盡。滿庭紅葉又黃昏。</text>
<title>記夢</title>,<text>溪上數人相會處。滿天風露夜如何。一衾客夢凄凉甚。更覺年來悔恨多。第二句第四句。夢中所作。</text>
<title>次韻金秀才 丙戌</title>,<text>臨鏡堂前鑿小池。柴門常恨小車遲。一盃邂逅新春興。怕見前山欲暮時。</text>
<title>用外王父遊江陵鏡浦臺韻</title>,<text>好雨開霽春之孟。西岑落照涵淸鏡。池邊堤路幽且敻。數尺滄波可游泳。三春行樂誰與並。晩翠已仙吾亦病。時思陳迹涕淚逬。老眼臨池添綠凈。哀樂從來在一餉。今古騷人不放鄭。</text>
<title>溪堂卽事。用愼齋先生韻。</title>,<text>遠峀嵐陰合。泉林雨意深。東風猶見面。花柳更回心。節物還依舊。遊觀肯負今。松堂行樂處。回首一沾襟。</text>
<title>寄李子固，尹而直 義貞。</title>,<text>暮靄蒼蒼西日沉。相思兩地夢魂尋。陽坡暖足春回柳。陰壑寒多雪擁林。遊戱少時當日興。藏修一室暮年心。邇來憂患身多病。須寄魚書報好音。密密疎疎雪欲晴。半邊斜日翳還明。階除得食飢禽集。郊野回春綠草生。念亂朝昏多小恨。感時憂樂古今情。百年溫飽無餘願。好趁春風醉復醒。</text>
<title>寄金達遠 垓，器仲 堈。</title>,<text>鬚鬢蒼蒼一老身。春深無處展愁顰。病來未遂尋梅約。孤負名園第一春。</text>
<title>孝章，卓爾，公述來會溪堂。用山谷池字韻戱示之。</title>,<text>莫嫌霜髮皓如絲。看取衰翁倒醉時。紅樹影涵堂下水。綠楊春返雨中枝。山花向我啣盃好。風景撩人下筆遲。嶺外舊遊頻入夢。不堪淸夜更差池。</text>
<title>遣興</title>,<text>臨鏡堂瀟灑。泉林欲暮時。尋山僧獨去。蹴水燕雙飛。花落風情薄。雲疎雨意微。柴門無客到。幽趣只心知。獨鶴歸何晩。溪山日已沉。閒雲依翠壁。踈雨洗靑林。海燕留簷宿。山禽向我吟。衰年無興緖。况乃病相侵。</text>
<title>寄集慶殿參奉李太初年兄</title>,<text>月城西北是宣城。兩地禽飛數日程。三十年來雙白髮。淸樽何日細論情。春樹多年㤪別離。對床風雨聽何時。宦遊故國奚囊富。須寄新篇慰我思。</text>
<title>淸吟石。敬次退陶先生韻和企庵。</title>,<text>千年捍水臨溪石。故爲幽人更屈盤。松檜尙生前日籟。川流不改舊時潺。詩篇有恨憐君病。魚鳥無心似我閒。今古一樽歡樂意。東峯對月卻忘還。李公時以病不參洞會。作詩送之。</text>
<title>春塘卽景</title>,<text>滿塘秋雨政霏霏。一陣淸風暑解圍。枯草已沾新惠澤。晴川更漲舊漁磯。泉林寂寞禽相和。門巷蕭條客亦稀。天際頹雲歸四裔。萬山明滅夕陽微。</text>
<title>送金施普 澤龍 拜參奉歸京。兼呈君美。</title>,<text>暑去秋將半。凉生病欲蘓。草玄堪寂寞。對酒失歡娛。世故相推轉。離懷正鬱紆。年年行路上。幾見笑捓揄。</text>
<title>偶吟用坡老韻</title>,<text>摵摵秋風滿面凉。閒雲舒卷意何長。天邊失侶聞孤鴈。林下悲吟有幾螿。穿戶斜陽侵破硯。辭枝落葉擁頹墻。老翁無事惟高枕。醉後方知興杳茫。</text>
<title>與趙士敬會宿達遠書齋。還家書示。</title>,<text>一室何淸靜。風窓夢忽驚。天低山突兀。地小月分明。村逕行人絶。江湖旅鴈鳴。從前心想地。光景更留情。獰飈攪空谷。簷角宿鳥驚。積雪侵牕白。孤燈照壁明。獨吟霜月冷。共聽曉雞鳴。誰識寒襟裏。難堪戀舊情。</text>
<title>追次李孝章韻</title>,<text>功名富貴謾蒸沙。白髮年來只自誇。欲向南徐尋舊事。還思北里聽新歌。花枝戴雪呈春信。蓬戶無人設雀羅。追和君詩慙太晩。更無佳句倒陰何。</text>
<title>次韻東槎集 丁亥</title>,<text>冰泮池塘滿。開牕夢罷初。天心隨歲月。春氣入郊墟。水遠灘聲激。天空野色虛。晩來風不斷。吹盡鴈行踈。</text>
<title>偶吟</title>,<text>種種千莖髮。乾坤一老憨。騷情交酒半。時序近春三。雲凈風靡北。天晴月正南。野塘幽興在。時許白鷗參。</text>
<title>四美亭六景 亭輔卿兄所構</title>,<text>山花爛熳壑西東。潑眼春光暎碧空。寄語東君勤用意。休令葉底見殘紅。芝麓春花秋山突兀高揷天。海畔氷輪碾山角。淸光此夜最可憐。故爲騷人媚幽獨。釜峯秋月溪雲漠漠接靑霄。亭下平郊雪意驕。似識銷魂驢背興。隨風終日盡情飄。院郊晩雪霄崢遠峀是龍山。一抹晴雲戀翠鬟。本是無心舒卷態。有心還欲學僧閒。龍山宿雲山狂谷狠似陸渾。烈焰軒軒照昏夜。只恐崑岡玉石焚。莫使春風更吹𥳽。遠山夜燒山村黯黮羃晴烟。正是溪亭欲暮天。物色眼前皆活畫。不須勤苦倩龍眠。前村暮烟</text>
<title>用陳簡齋韻寄大用</title>,<text>年來事事與心乖。靜見沙階長綠苔。花晩却疑春尙在。堂空只有燕重來。此時攪我騷情動。何日逢君笑語開。寂寂不堪工部興。敎兒且覆掌中杯。</text>
<title>寄李大用，李君述兩君。</title>,<text>昔年南北轉飄蓬。今作蕭條一病翁。溪上小塘臨碧沼。鬢邊晴雪照靑銅。開樽未見何候倒。對月還思李白同。準擬江亭謀勝會。風流他日廓然中。廓然。應休亭名。</text>
<title>種蓮</title>,<text>門巷無人夏影長。晩將蓮子種池塘。何時得見凌波葉。欲借江妃扇影凉。</text>
<title>遣興</title>,<text>多病年來雪滿髭。小牕孤坐更支頤。林深峽束斜陽近。雲淡風高細雨吹。但愛好詩終日詠。肯將幽趣使人知。閒中莫恨無相過。時摘瓊葩泛酒巵。</text>
<title>十月旬後。與李大用會靈芝山。追和精舍唱酬錄韻。</title>,<text>杖藜徐步下層巓。暮色煙光滿一川。每擬尋眞今始得。歸來更着十年鞭。</text>
<title>敬次退陶先生韻</title>,<text>人事流年一壑舟。登臺猶記昔年遊。斜陽慰客依簷在。風景撩人與目謀。灰冷幾思書榻靜。境深還愛小牕幽。蠻牋數幅淸篇在。想見當時灑玉鉤。</text>
<title>次黃錦溪 俊良 韻</title>,<text>卧榻淸無寐。崇朝小雨寒。秋花嬌墮砌。溪水激成湍。宿霧依村店。行雲指海山。霜風吹葉盡。冷落暮林端。</text>
<title>寄院中諸君</title>,<text>厭聽催歸鳥。空憐過去春。題詩看綵筆。懸榻戀芳塵。只恨靑山暮。寧羞白髮新。小窓還寂寞。疎雨點池蘋。</text>
<title>次任上舍韻</title>,<text>獨向芳園怨曉風。那堪桃李事悤悤。閒中却厭身無事。岸幘終朝對碧峯。</text>
<title>白巖十二景。爲提督作。</title>,<text>千丈高峯一劒孤。晴嵐如絮遠還無。若非當日龍眠手。定是營邱水墨圖。闍崛晴嵐鼎水秋淸帖駭瀾。汀洲處處鴈驚寒。平沙極目明如雪。付與輕鷗任往還。鼎津明沙村北村南雨腳飛。平林藹藹轉熹微。蘓枯盡慰農人望。更入前溪溪水肥。長林晩雨暝色蒼茫接海雲。炊烟橫帶暮江村。等閒未得酬淸債。誰與茅簷共一罇。前村暮烟窈窕前溪月滿川。淸宵水月兩嬋姸。雪晴須待山陰夜。欲放幽人訪戴船。南溪霽月田間幾許薦豚蹄。滿畝黃雲壠上齊。豊楙如今諧往寗。太平烟火樂羣黎。東野黃雲湖上朝來麗景晴。詠歸春服晩風輕。溪邊石竇淸泉在。策杖尋源更濯纓。石泉濯纓籊竿收了釣魚絲。陌上和風柳絮時。騷人更得濠梁樂。盡日忘機坐石磯。柳磯觀魚千層舊日聞嵩少。想見蒸霞岸變容。爲愛香𢄑多少萼。狂風飜作暫時紅。春岸躑躅滿山紅樹飽淸霜。却笑停車去又忙。何似溪亭無外事。年年長占好風光。秋山錦繡凄凉霜露曉光虗。寥落星河亦有無。十里江城調畫角。輕風吹送小單于。山城曉角逶迤長路接城闉。日日奔忙有幾人。誰識主翁高枕處。晴窓不到馬蹄塵。官路行人</text>
<title>留別鄭子容</title>,<text>三樹聞名久。如今邂逅來。晩花明翠壁。輕浪濺靑苔。世事愁侵鬢。春懷酒滿盃。他時理煙艇。携手上高臺。三樹卽亭名也</text>
<title>次韻李大用和耆老會詩。</title>,<text>龍頭山下溪橋路。野老蒼顔白雪鬚。幾歲承家傳盛事。數年參席講歡娛。罇前姹女歌聲裂。醉後衰翁膽氣麁。新綠滿林迷鳥道。晩紅垂地索人扶。泉鳴亂石含宮徵。山帶斜陽展畫圖。爲問汾川先世意。諸君他日續絃無。時講會於龍壽寺溪邊</text>
<title>李士安 逸道 行時祭後。邀話于松堂。有感而賦之。</title>,<text>堂宇空牢落。來登意愴然。階花尙的皪。庭草亦芊眠。攬物春無主。懷人雪滿顚。床前一樽酒。相對憶當年。</text>
<title>次李大用追和王荊公韻</title>,<text>南國江梅手自栽。知君恨我未歸來。東君也是無情思。不待尋芳奈爾回。</text>
<title>次李君述韻。兼寄大用。</title>,<text>已將心思付東流。弧矢那知謾謬悠。老去自欣身不病。年來何恨雪渾頭。俶裝殘暑都忘返。促織新聲暗結愁。爽氣不須朝拄笏。梧桐昨夜報淸秋。</text>
<title>再用前韻寄企菴</title>,<text>陰雲解駁月如流。蟋蟀聲高白露秋。老子今宵興不淺。憶君長望恨悠悠。</text>
<title>再疊前韻寄企菴</title>,<text>日晏陽和發。春光滿遠坰。穿林小溪碧。閱歲老松靑。更耻桑間飽。猶思澤畔醒。誰識桃巖老。踈狂尙爾馨。</text>
<title>新家投贈李金兩秀才</title>,<text>獨坐新堂上。長吟有所思。山頭花爛熳。簷角燕差池。日暮雲容淡。風輕雨意微。衰翁嫌寂寞。醉裏更題詩。</text>
<title>次兪元淳穴口寺韻</title>,<text>池塘乏鵝鴨。無物賴比隣。夕雨添溪水。朝嵐靜路塵。吟詩酬宿債。抱病負良辰。相得何戡在。靑樓苦待人。</text>
<title>苦熱</title>,<text>積雨朝來霽。驕陽曝更加。啣泥巢燕小。抱樹衆蟬哦。密葉含秋色。疎簷漏日華。故人稀問訊。欹枕笑生涯。</text>
<title>次琴彥康 愷 韻</title>,<text>多士幽棲地。晴窓對澗濱。攻書嫌短日。曝背願三春。爵祿知無賴。山林喜有因。淵臺風日好。策杖訪詩人。</text>
<title>道谷齋庵。寄權震卿。</title>,<text>故人遠在千山外。畵閣高樓弄管絃。唯有老儂無夢寐。滿天霜月夜如年。</text>
<title>寄金達遠 己丑</title>,<text>桑柘歸來早。邯鄲夢罷初。田園春欲返。霜雪歲將除。世事何須問。江山不我疎。蕭然對妻子。宦味竟何如。</text>
<title>奫家迎春帖</title>,<text>臘盡竆村麗景暄。年年光景似奔輪。莫將酒食爲遊戱。更把詩書敎子孫。</text>
<title>次韻權震卿</title>,<text>靑春已強半。氷雪漸消融。蕭颯催花雨。輕寒劈柳風。遠尋憑夜夢。獨處感秋蓬。多謝頻相問。題詩寄老儂。</text>
<title>次龍潭亭子韻</title>,<text>高亭枕潭上。潭底落靑天。星點村中火。風驅野外烟。小溪斜走汞。新竹亂生鞭。遙想幽居趣。端宜畫史傳。花落春無處。庭空月有陰。灘聲爭戛玉。松籟自鳴琴。更把樽中酒。能添世外心。每懷歸未得。閒夢到如今。</text>
<title>遣興</title>,<text>蕭蕭微雨整還斜。春色無多雪更加。老子此時無興緖。却將寒眼數歸鴉。龍山山上雪䑃朧。遊迹年來古寺空。唯有小菴淸靜處。中宵來入夢魂中。春風何惻惻。春雪又紛紛。落日分淸影。輕波展細紋。亂雲迷遠嶺。踈雨暗前村。終夕徒延佇。無人誰與言。</text>
<title>夢亡兄感吟</title>,<text>粲粲東軒玉雪梅。幾年南北遠相懷。夜來珍重亡兄意。夢覺茫然恨不裁。</text>
<title>酉谷權采家。次震卿韻。</title>,<text>舊迹重尋白髮新。兩朝開宴競芳辰。酒罇相對偏多感。共是當時未老人。權子休已仙故云○九日宴震卿書堂。十日往權采家。</text>
<title>次權震卿題李慶樑東軒板上韻</title>,<text>楣間詩欲和。忽憶石泉翁。遺興從三上。開樽復一中。夕陽明遠峀。時雨勸村農。醉裏淸狂發。凄凄滿面風。</text>
<title>次韻寄大用</title>,<text>畵閣高樓夏影遲。幾拈尖穎畫雙眉。紅殘綠暗春無處。却恨佳期易失時。</text>
<title>李宏仲宴席。和城主韻。</title>,<text>習氏亭臺壽席開。諸郞迭獻九霞杯。溪山面面擎斜日。爛醉何妨山簡迴。</text>
<title>次權震卿石泉精舍韻</title>,<text>溪上高臺掌㨾平。數間精舍喜新成。兩峯環合當簷聳。一水玲瓏徹底淸。手種靑松今偃盖。日斜紅葉轉分明。主人更欲追先志。獨占泉林擅勝名。</text>
<title>次韻權震卿戱寄</title>,<text>寒勒溪山不放梅。故園何日見春迴。饕風虐雪良辰遠。冷榻淸窓皓月來。樂事易隨時序去。流年似爲老人催。思君數月中情苦。寂寞空齋且覆杯。</text>
<title>再用前韻。寄裴明瑞 龍吉。</title>,<text>雪滿江村也未寒。灞橋詩思帶吟鞍。個中自有風流處。山水高亭負碧巒。</text>
<title>寄宜春成公實</title>,<text>湖西形勝說中原。陳跡追思合斷魂。身伴塞鴻歸澤國。夢隨蝴蝶醉梨園。春深兩地花千片。雲掃長天月一痕。同是年前流落客。相逢何日對靑罇。別來唯覺老陳陳。屈指如今已十春。唯有彈琴臺上月。至今分照兩鄕人。</text>
<title>寄溍，澐兩姪。</title>,<text>平生踪跡似飄蓬。來住宣城過幾冬。剩水殘山啣暮日。落花飛絮任狂風。吟詩每擬尋天竺。策杖何時過老翁。莫怪桑榟多年隔。秋來行欲趁賓鴻。</text>
<title>次韻權震卿與座中諸公同賦</title>,<text>垂柳搖風旆。妖花艶國香。深杯光灔㶑。朝旭色凉蒼。握手聞鶯語。重逢在鴈堂。相看還有恨。明日各他鄕。</text>
<title>贈金施普</title>,<text>幾年春夢草生塘。春盡殘花减却香。惟有春塘春不盡。春風日日倒壺觴。</text>
<title>寄南景祥，金施普，朴子澄 漉，金希之 大賢。</title>,<text>暮天雲淡月如眉。獨倚晴窓聽子䂓。白髮故人頻悵望。恐君他日負佳期。浮生會合不多時。寂寞空堂有所思。滿砌花殘春已盡。淸樽獨對更題詩。</text>
<title>龍潭快閣十景 爲任上舍作</title>,<text>騷人病起古溪濆。對峙靑岑曉色分。一縷爐香心自靜。往來多事兩山雲。松嶺曉雲翠崖屛列是天成。楓樹霜酣夕照明。一酌烏程詩欲就。眼中光景緫多情。楓嶂晩照高亭蕭灑興悠然。露冷秋晴好月圓。謾把瑤琴彈古調。水禽驚起鏡中天。澄淵霽月大野微茫雨腳橫。農人奔走爭衣製。布裙短袴濕何妨。却向萍號怨未霽。曠野驟雨雲氣沉沉白日昏。遙岑縹緲風吹雪。奇觀異態看不足。只在山頭互明滅。遠山風雪暑月陰雲久未晴。野田瀰漫漲淫潦。山前山後便成海。却欲乘桴訪員嶠。前川潦漲流澌寒渚積成層。白石晴沙皓色凝。數尺孤筇何處去。時時冷踏化詩僧。沙渚層冰亭亭凈友倚巖阿。何羨峯頭十丈花。別有一般淸絶處。滿川風露浥靑荷。平池露荷時平幸不服戎車。任載耕田力有餘。荒野一望豊草合。桃林還似大堤無。大堤放牛牢落溪山日賁東。鶴峯淸影倒江中。行人衮衮身多暇。莫把閒忙較異同。石路行人</text>
<title>感舊遊。用朱晦菴武夷棹歌韻寄惇叙。</title>,<text>龍山昔日詑神靈。山自成林水自淸。斤斧日尋山濯濯。滿山唯聽海松聲。千年人物壑藏船。歲月悠悠赴海川。豐草滿溪人跡絶。晩風晴日颺茶烟。何年星宿化爲峯。泉石蕭條變舊容。白髮老翁空悵望。亂雲欺日更重重。憶曾禪榻棹觥船。唯有陳蹤似昔年。存沒此間多感慨。風燈人世最堪憐。丹靑蘚刻兩奇巖。小徑蒙葺碧草毶。可惜龍門橋下水。潺湲依舊不成潭。物色撩人有淺深。吾君况乃戀雲林。滿窓曉月淸無寐。杜宇聲中感舊心。白石晴沙淺淺灣。長堤朝暮望松關。與君何日携壺酒。更賭蒲團半日閒。枕流亭下激淸灘。網集澄潭昔日看。解紱如今還作主。鷗盟何恨十年寒。蒻笠簑衣雨未開。扁舟憶得更沿洄。樽中有酒兼詩債。應望春塘故舊來。吟成十絶興蕭然。烟霧涳濛滿一川。兩地交遊君獨在。思君吟盡夕陽天。</text>
<title>次貞師詩軸韻</title>,<text>紅日幡幢暎佛金。薰風徐轉畵堂陰。老來得見攻書榻。尙有當時負笈心。</text>
<title>次企菴韻。寄李君美。</title>,<text>春花秋月自年年。埋卻閑愁酒十千。謾把行藏較得失。百年人事儘悠然。索漠浮生七十年。年來霜髮長三千。兩人會合眞難料。回望關山一悵然。</text>
<title>用前韻寄金惇叙及諸公</title>,<text>日暮溪山靜。蕭條野老家。密雲籠海嶠。疎雨潤庭沙。小沼無來鴨。深林有倦鴉。書窓少塵事。世念薄於紗。</text>
<title>七月旣望。與大用，君述，希遇。會宿于愛日堂。</title>,<text>羌笛吹殘暑。歌聲咽畫簷。微風來遠樹。好月入小簾。虗閣秋將半。寒江雨乍添。槎頭佳味在。不必水精塩。</text>
<title>次韻李孝章遊月城</title>,<text>溪林多勝事。遊客却忘歸。誰吊天官怨。空餘玉笛悲。華堂燭滅後。高閣酒醒時。萬里關山隔。無因見五巵。</text>
<title>龍壽寺次韻琴聞遠 蘭秀</title>,<text>浴罷孤山客。山中冐雨行。亂雲天際暗。斜日霽邊明。春色隨年去。霜華滿鏡生。淸歌空砆蕩。醉裏見交情。</text>
<title>龍壽寺。用唐詩韻寄權震卿。</title>,<text>古寺僧殘客亦稀。倚窓看盡嶺雲飛。如今始識靑巖老。獨對春花望我歸。殘碑剝落蝕靑苔。陳迹重尋眼忽開。杜宇不鳴山寂寂。禪牕誰遣可人來。花落中園蝶不來。深林惟見暮鴉回。却嫌終日身無事。滿砌秋花手自㦳。</text>
<title>次韻震卿題永師軸</title>,<text>梵王高殿寂無人。去歲來遊屬暮春。陳跡宛然風景改。菜花開處杏成仁。</text>
<title>才山金谷次韻裴上舍</title>,<text>初來博石村。漂泊淸凉東。我雖駕項領。欲騁無由從。數間屋打頭。仰見靑芙蓉。偶然兩相値。旅懷將無同。京城賊壘多。晝夜憂忡忡。天涯白日遠。乾坤一老翁。</text>
<title>寄徐應會</title>,<text>唐橋倭賊若蜂屯。到處㐫殘不忍言。草土老人空淹泣。戰塲新鬼更煩寃。地連遼左關山隔。天接滄波瘴海昏。唯有王城舊宮闕。眼中凄斷幾人魂。大駕住義州。世子避亂江華云。滿牕飛絮任飄蕭。樹杪輕飈更助驕。皓色有心欺素髮。黃精無地採靈苗。亂堆蔀屋銀爲屋。巧點溪矼玉作橋。晨起擁爐添榾柮。策勳何待飮醇醪。時大雪</text>
<title>輓李大用</title>,<text>山水名區一可人。蒼顔白髮照湖濱。肯修亭榭思前世。剛謝纓簪遠俗塵。堆案詩書誰繼業。滿溪梅竹自傷神。固竆守拙能安分。詠月吟風幾度春。疇昔結交深托契。如今念亂更沾巾。靑巖已逝君隨化。寂寞山村獨老身。</text>
<title>聞平壤勝捷。喜而作。進退格</title>,<text>滿目兵塵宗社傾。奮忠今見哭秦庭。天兵動地雷霆怒。倭賊聞風魂魄驚。佇望虞淵回日馭。更探巢穴掃羶腥。腐儒此日猶生氣。欲制頹齡見太平。</text>
<title>東都懷古</title>,<text>赫居神祖鎭東方。三姓相傳世業長。鵠嶺靑松輸玉帶。雞林黃葉失金湯。千年人物今何在。一電興亡事可傷。唯有當時靈妙寺。晩風鍾皷自微茫。</text>
<title>雨</title>,<text>寒雨連朝苦未晴。農民莫歎更妨耕。兩年朝野兵塵暗。傾却天河洗甲兵。</text>
<title>次唐將李提督如松贈柳西厓韻示徐君</title>,<text>煌煌㫌節閃江干。欲使東方萬姓安。憤極神人千古耻。恩深河海一邦歡。聖主經年忘寢食。小臣何暇念飢寒。可憐衰老身無用。恨不從君一據鞍。</text>
<title>看杏花有感</title>,<text>李公家後籬邊杏。去歲花開此日同。可惜悲歡人事異。凄風苦雨寂寥中。凄風苦雨寂寥中。滿樹開花可意紅。歲歲憐渠無世念。嫣然籬落笑春風。</text>
<title>寄企菴兄</title>,<text>久別頻回首。相看意更眞。兄今獨無恙。我亦尙爲人。眼底春光暮。山中物色新。存亡置度外。莫使淚沾巾。</text>
<title>送春</title>,<text>世事那堪說。驚心醜虜塵。山河爭戰伐。花柳競芳辰。節序頻經眼。愁眉未解顰。滿庭微雨裏。獨坐送殘春。</text>
<title>次韻企菴兄寄惇叙</title>,<text>淫雨連春夏。蕭蕭苦未休。晩烟籠野外。飄絮滿床頭。路阻兵戈亂。心驚歲月流。松醪傾一斝。忘却恨悠悠。</text>
<title>淸吟石。敬次外王考松齋先生韻。</title>,<text>千古盤陀石。水淸山更回。吟魂去何處。十載未歸來。此地二年別。據鞍今始回。同遊仙去盡。白髮獨重來。</text>
<title>偶吟</title>,<text>白髮蒼顔一老身。從微至老此溪濱。生平慣占泉林興。朝野驚聞戰伐塵。千里兩年瞻北極。六龍何日定東廵。空堂寂寞秋蛬亂。欲吐狂言無可人。</text>
<title>聞晉陽陷城</title>,<text>南國雄藩數百年。從前捍禦獨能全。驚聞戰骨盈城底。想見兵塵暗海堧。唐將講和無遠略。小邦何日掃腥羶。極知嫠婦憂非分。念亂深懷只自煎。</text>
<title>曉起觀月</title>,<text>寥落星河欲曙天。纖雲捲盡月嬋姸。江湖秋晩鴈無跡。庭際露寒蛬不眠。每念晉城流戰血。佇看邊報息狼烟。美人今夜無消息。千里關河夢想懸。</text>
<title>晨起有感</title>,<text>學業無成正面墻。生平只得鬢蒼蒼。未能快馬隨鞭影。正似癡人戽野塘。露滴松梢驚睡鶴。月臨庭際聽寒螿。擁衾老子淸無寐。獨猗窓楹愁夜長。一望神京九起嗟。飄飄黃屋海西涯。空聞戰士盈城骨。未見將軍退日戈。窺覘倭人誰禦侮。逗留唐將欲移和。南民困極無餘力。縱欲扶顚奈爾何。</text>
<title>聞澐姪假守尙州</title>,<text>沙伐千年地。南方是翰屛。兵塵迷遠近。絃誦想昇平。假守來何暮。殘民尙未寧。捄焚無着手。枯骨滿郊坰。</text>
<title>出郊偶題</title>,<text>盡日登臨處。懷人意更長。溪山含暮色。雲物瀉秋光。遵渚鴻聲遠。辭巢燕影忙。古今憀慄興。難盡一毫芒。</text>
<title>遣興</title>,<text>獨對殘燈耿不眠。星河淡淡夜如年。露啼枯葉淸霜早。蟲吊空階缺月懸。門巷莫嫌長寂寞。亂離何幸得生全。兵連禍結生民盡。不怨干戈只怨天。</text>
<title>聞尙牧遞職歸榮川農舍</title>,<text>經年南服失䧺藩。撲地生靈半不存。猾夏倭人方稔惡。催科簿領豈堪煩。一官自可蘓民瘼。半月何由報國恩。聞道投冠歸古里。相逢却喜慰離魂。</text>
<title>獨與兒孫步至四美亭。感舊之餘。再用前韻寄金惇叙。</title>,<text>亭榭渾依舊。懷人感歎多。沉吟疎柳下。散步小溪涯。樵逕風吹葉。苔階菊放花。昔時光景在。恨不共陰何。朝野兵戈亂。關河戰壘多。心懸天北極。望斷海西涯。遠峀橫蛾黛。斜陽眩眼花。閒愁無展處。只欲飮無何。</text>
<title>金止叔 圻 次寄余韻謝之</title>,<text>荒逕無行跡。斜陽下遠峯。兵塵迷海內。落葉滿庭中。千丈頭邊雪。孤音爨下桐。關西魂夢斷。萬里恨難通。朝來多爽氣。獨坐對高峯。鬂髮風霜裏。形骸老病中。鴈聲驚遠夢。秋色老孤桐。萬事皆安分。何嫌命未通。跳丸歲月過三秋。老我無心賦四愁。飢饉亂離渾不耐。百年心事入搔頭。風雨蕭蕭斷送秋。沉吟終日買新愁。流光倐忽奔如電。拋卻靑春換白頭。</text>
<title>醉贈裴明瑞</title>,<text>南山當戶鬱崢嶸。暮色蒼茫日欲傾。遠浦飛鳴孤鴈去。晩風舒卷野雲輕。泉林索漠風霜後。籬落蕭條戰伐經。唯有白鷗閒似我。相親相近故人情。</text>
<title>次濟川亭韻</title>,<text>漢江江上有高臺。花柳粧樓絶點埃。出峀閒雲含雨去。滿江孤颿飽風來。烟沉海口斜陽沒。山作鴉鬟活畫開。身世此時遊汗漫。怳然同醉九霞盃。</text>
<title>傷亂</title>,<text>羽檄無休日。徵兵尙遠征。邊塵三載久。民命一毫輕。憂國丹心在。傷時白髮明。干戈何日定。惟聽凱歌聲。</text>
<title>再用前韻</title>,<text>偸活干戈際。謀生計已愚。得詩書草葉。憐靜數花鬚。海上兵常鬪。天西月欲蘇。空將憂世念。夜夜夢淸都。</text>
<title>寄判校</title>,<text>老病意無憀。懷君道路遙。春光愁裏過。顔色病中銷。慰老人何在。傷時鬢易凋。園庭從寂寞。花落只空條。</text>
<title>寄徐上舍</title>,<text>綠樹黃鶯囀。軒窓夢罷初。架書元不讀。庭草肯敎鋤。苦雨何蕭瑟。薰風爲掃除。無人起余懶。舒嘯更躕躇。</text>
<title>次韻</title>,<text>半畝田園日就荒。生憎雲霧掩朝陽。飄颻病葉隨風下。灼爍幽花裛露香。邀請有緣天上月。掃除無術鬂邊霜。旁人莫訝衰頹甚。老氣年來尙崛強。多病殘生晝夢餘。滿簷飛雨小窓虛。欲探仙子囊中藥。未曬閒人腹裏書。遠峀接天雲靉。流鶯喚友樹扶踈。門闌寂歷無人問。獨倚藜床坐久如。</text>
<title>寄烏川諸君</title>,<text>昨夜淸霜重。蕭蕭萬木凋。雨花含露艶。雲葉惹風飄。老病誰相問。親朋未易招。不須嫌寂寞。閒趣此中饒。</text>
<title>獨坐有感</title>,<text>秋雨苦未霽。寒聲枯葉中。空庭悲蟋蟀。廢砌落梧桐。老境少前路。拙詩無近功。門前荒草合。更覺太疎慵。</text>
<title>十月望日。往奠李進士大用墓。</title>,<text>屛庵去我久。亭臺只如舊。昨宵夢見之。今朝奠巵酒。空庭落葉滿。光景風霜後。我思故人來。故人知我否。</text>
<title>寄趙士敬 時趙君除歙谷倅。歸京謝恩。因辭還。</title>,<text>萬里關河路。風霜老病身。致身寧忘國。念亂更傷神。鬢髮仍添雪。江山不負人。何當對樽酒。一笑展愁顰。</text>
<title>次韻金器仲</title>,<text>泉林日暖水生溪。卧聽簷禽醉裏啼。小雪晴時看更好。亂峯千疊暮雲低。</text>
<title>淸吟石。與朴子澄等會話。</title>,<text>一自淸吟歲幾回。古巖臨水長靑苔。當時蹤跡不復見。依舊山花開未開。世久無陳迹。儒仙不復回。孱孫幸無恙。佩酒又重來。白首重尋春亦回。昔年遊跡認蒼苔。那知亂裏偸生老。更對淸樽一笑開。春向樵童怨。春隨燕子回。當時花柳在。他日待重來。</text>
<title>再疊淸吟石韻。示惇叙，子澄及諸公。</title>,<text>形勝留今古。山回水亦回。峩洋得眞趣。誰遣抱琴來。</text>
<title>金惇叙翌日寄來兩絶句。演成短律還寄。</title>,<text>樽酒相逢地。溪山景物催。小橋芳草合。樵逕野花開。水激風吹面。春晴雨洗埃。歡情雖未洽。却喜好歸來。時與景保諸公會話於松堂。有感舊之意故云。</text>
<title>次韻金安節秀才</title>,<text>寂寞荒山麓。蕭條四美亭。照窓孤月影。來枕小溪聲。芳草無時事。靑山不世情。千紅零落盡。揔是可憐生。凾丈從容處。垂楊蔭小亭。殘春蝴蝶夢。空谷杜鵑聲。花濺傷時淚。詩多戀舊情。亂離君莫念。惟望誨諸生。</text>
<title>送春。再用奉化板上韻。寄金惇叙曁金止叔。</title>,<text>東君留不得。村酒與誰斟。戀樹花經眼。尋巢燕有心。數年憂國淚。今日送春吟。獨坐仍懷友。無因共布衾。</text>
<title>四美亭。贈任卓爾，金子亨。</title>,<text>溪亭瀟灑興悠然。風物凄凉問幾年。垂柳陰中光景在。殘花依舊向人姸。</text>
<title>聖泉寺。次詩軸韻。示金惇叙，尹而直。</title>,<text>聞道朝廷政化淳。九天飛詔起閒人。從今更享昇平樂。佇見邊城奏凱新。山寺相逢眼忽明。已拚霜髮鏡中橫。誰將浪跡攖塵網。空羡飛鴻入杳冥。</text>
<title>再用亭字韻寄金子亨</title>,<text>酒罷人星散。荒凉一短亭。畵簷看燕舞。垂柳聽鶯聲。去國騷人恨。題詩野老情。相望不相見。風日惹愁生。</text>
<title>寄金惇叙</title>,<text>塘翁昨自聖泉還。遊迹何時續舊歡。世事聞來添白髮。夢魂歸去訪靑山。浮雲送日明幽戶。疎雨飛簷釀小寒。軟綠殘紅俱可意。終朝獨自倚闌看。</text>
<title>松堂贈鄭正郞景任 經世</title>,<text>論理相逢處。松堂夏日長。雨花臨廢砌。風葉灑新凉。幾歲徒馮夢。今朝喜擧觴。莫使歸馬促。離恨便茫茫。</text>
<title>寄朴子澄，金顯甫 翌。</title>,<text>白髮操弓矢。還忘衆所嗤。枯榮元有數。天地本無私。放浪迷行止。浮沉混是非。思君不可見。遣興更題詩。</text>
<title>愛日堂。示趙士敬，李君述，琴壎之。</title>,<text>高閣登臨日。前江水漲時。頹雲天際暗。疎柳岸邊垂。落照明千丈。秋山碧四圍。相逢無限興。醉裏自相知。</text>
<title>携琴繹如 胤古，翕如 學古 及兒軰。遊龍壽寺下古井。用簡齋韻。</title>,<text>古井蒼苔合。荒凉歲月深。淸風吹白鬢。斜日映靑林。鶯囀妨禪寂。泉甘洗客心。白頭還有興。傾斝瀉幽襟。</text>
<title>二十日。與鄕人卄餘員。會飮于月瀾寺下江邊。二首</title>,<text>瀾寺臨江上。烟霞鎖洞門。共拚今日醉。獨想舊遊痕。峯接雲天近。江含笑語喧。終朝吟未就。光景與誰論。境僻人難到。菴高鶴共棲。灘聲鳴石齒。鍾響出雲梯。滾滾長江去。亹亹落日低。郊原芳草合。歸路使人迷。</text>
<title>敬次退溪先生韻 先生丙午。自京來寓此寺。</title>,<text>良辰高會一鄕人。地勝方知隔世塵。四十年中空記憶。山花依舊殿殘春。</text>
<title>泛舟示諸友</title>,<text>萬頃蒼波一葉橫。綠陰靑嶂夕陽明。一生此樂須天賦。肯與浮沉白鳥盟。</text>
<title>次韻金公淸凉山瀑㳍</title>,<text>壁立蒼崖瀉玉流。天河一派掛巖頭。挑珠作雨千尋落。飛雪成霞萬丈浮。滴霤入喉憐解渴。餘波赴壑恨無湫。只今潦倒身多病。一歃何時更滌愁。</text>
<title>寄子固兄博粲</title>,<text>豐草埋幽逕。閒居興亦多。野田吹麥浪。踈圃亂蓬窠。景物酬詩債。陰晴長睡魔。閒看衆蟻閙。冐雨上南柯。</text>
<title>次韻趙士敬</title>,<text>溪上蕭條故友家。小庭誰與獨婆娑。東峯月出寒蟾動。老樹秋深病葉多。未見邊臣能敵愾。厭聞唐將更移和。老人時復思前跡。遙望空添兩眼花。</text>
<title>次古人韻</title>,<text>寂寂山村暮。門無長者車。寒禽飧野雪。飢犬戀庖厨。身老還多病。愁侵或廢書。棧羊思一飽。却怕蹴園蔬。</text>
<title>偶吟</title>,<text>三冬無興緖。龜縮掩柴扉。殘雪埋春色。微雲閟日輝。牽愁時愛酒。拋病强題詩。索寞幽居味。從知老病宜。</text>
<title>愛日堂。書示君述諸公。</title>,<text>故人扶病上高臺。珍重孤梧手自㘽。莫恨春歸花已謝。他年應見鳳歸來。昨日君述手栽梧桐於亭下。</text>
<title>琴聞遠書以招我。適以病不赴。作詩寄之。</title>,<text>暮年心迹寄漁樵。門巷無人興寂寥。江畔雪消芳草動。庭中日暖小梅嬌。東君序晩春無賴。野老年衰病不饒。獨倚南窓空悵望。定將罇酒樂陶陶。</text>
<title>淸吟石次韻</title>,<text>山暗淸嵐濕。花開錦幄回。荒凉深歲月。只有燕歸來。崇朝懷二友。倚杖首空回。醉裏跫音絶。長吟君不來。君不來曲名</text>
<title>琴聞遠招我遊孤山。以病不赴。</title>,<text>菜圃遊蜂亂。苔階柳絮飛。戀春花意思。尋壘燕差池。日醉身無事。時危計已非。興來吟不盡。隨處有新詩。</text>
<title>月夜獨坐。懷徐應會，李子固兩君。</title>,<text>獨宿晴牕畔。無人慰我懷。頑雲迷遠嶺。皓月轉空階。塵榻詩專廢。名塲志已乖。那堪無二仲。三逕雪中埋。</text>
<title>與琴聞遠。遊龍壽寺。示同遊諸公。</title>,<text>曩歲藏修地。今來興易遒。扶筇追往跡。懷舊買新愁。白草繁霜重。靑天片月流。相將一樽酒。只喜與君遊。</text>
<title>次韻雪天詩軸</title>,<text>每將遊屐渡長川。幾度春風聽月鵑。聞說築城多雜事。山靈應愧舊風煙。往年以築城。頗多宂雜之事故云。</text>
<title>寄巴山李汝宣 己亥</title>,<text>舊業成灰燼。松楸近海堧。干戈今幾歲。香火廢多年。九死身猶在。重泉禍獨延。痛傷無彼此。題寄更潸然。</text>
<title>携李允迪，金瑮及兒軰。出坐琴公家前溪邊。</title>,<text>八十春塘老。山村一幸民。沙溪初解凍。岸柳欲回春。坐久斜陽近。情多笑語頻。七年兵火裏。今作太平人。</text>
<title>還到小堂。琴公持酒來訪。</title>,<text>陰壑消殘雪。陽和暖更姸。棲遲三更裏。來往一溪邊。世事何須說。春光正可憐。琴公數壺酒。連日醉陶然。</text>
<title>夜吟</title>,<text>春雨新晴夜向深。溪風寒透薄衣衾。七年兵火竆居老。誰識中宵不寐心。</text>
<title>晩春</title>,<text>晩春花柳閟芳華。陣陣輕風日欲斜。老子不知春興味。謾憑書榻數歸鴉。</text>
<title>次韻李致遠 有道</title>,<text>咫尺相望未易招。萬松亭下獨逍遙。縱然書札傳黃耳。脈脈春愁何處消。</text>
<title>偶吟</title>,<text>朝來默默但書灰。曩昔心期安在哉。歲月水流春欲去。松林風動夢初回。庭中得食雞兒集。簷角尋巢燕子來。雪叟已爲泉下土。此間懷抱向誰開。</text>
<title>過溪堂</title>,<text>蕭條矮屋古溪濱。滿樹桃花屬暮春。人世悲歡渠不管。可憐先景爲何人。</text>
<title>過花巖</title>,<text>水齧平沙迹亦無。唯餘花草滿巖隅。箇中白髮重來客。誰識題名舊竪儒。先生甞遊花巖。令余題名故云。</text>
<title>寄士元</title>,<text>浩蕩春風萬樹花。往來蜂蝶自紛挐。休憐燕子寒相幷。閒愛花枝暖更斜。遠峀熹微橫翠黛。野禽啁哳送淸歌。勸君莫恨身多病。却喜年來免荷戈。</text>
<title>次韻 二首</title>,<text>一畝寒梅對碧巒。桑麻地窄水雲寬。老翁遙想頻回首。壑月巖風不共寒。長江滾滾繞重巒。景物撩人酒量寬。千丈丹崖常對案。個中贏得一生寒。</text>
<title>遊龍壽寺</title>,<text>重尋更覺老陳陳。白髮重遊只一人。回首故交零落盡。倚欄無語獨傷神。</text>
<title>望花心亭有感</title>,<text>花心亭獨在。悵望首空回。峽裏雲常滿。山頭雨欲催。臨流時展席。對月幾傾盃。懷舊情無已。浮生去不迴。</text>
<title>賞梅 庚子</title>,<text>携朋携酒訪庭梅。十一年前手自栽。䖈雪饕風猶不死。瓊英應待主人來。</text>
<title>漫吟</title>,<text>賦役殘民命。兵戈尙未休。三春過强半。積雪滿平疇。殿階紆深省。江湖有隱憂。東西與南北。正是戰爭秋。</text>
<title>雪</title>,<text>雨雪交揮處。山村屬暮春。那堪時序晩。不見歲華新。愚老雖千慮。危言未一陳。朝來數盃酒。更使醉眉顰。</text>
<title>聞新鶯 二首</title>,<text>枕上邯鄲夢忽驚。葉間公子盡情鳴。老翁八十身無恙。又聽淸和圓轉聲。滿樹花飄昨夜風。綠陰芳草雨濛濛。黃柑斗酒無人見。今日重來憶戴顒。</text>
<title>琴翕如持酒來訪。李允迪亦參。</title>,<text>三人鼎坐傳觴處。颯颯泠泠細雨飄。念我餞春諐素約。喜君持酒慰無聊。天低碧峀雲陰重。風動靑林夏影搖。穉菊從知有佳節。淸霜却恐不曾饒。是日種菊</text>
<title>喜晴</title>,<text>風從西北起。簷角雨初晴。寂寂無人語。穿窓山鳥聲。</text>
<title>偶吟</title>,<text>幽人無事是淸寒。贏得田園一味閒。斜日滿林來鳥雀。晩雲含雨過溪山。仙丹未必扶衰質。魯酒何妨醉老顔。一陣新凉蘓病肺。更將秋興入毫端。</text>
<title>書示李君述</title>,<text>野雨秋炎散。凉颷忽䆱然。喜看楓葉爛。更待菊花姸。愛日堂中月。風潭水上船。數年遊未得。愁見舊林泉。</text>
<title>用簡齋韻</title>,<text>未副龍山賞。遷延尙卧家。寧知一夜雨。吹盡滿枝花。颯颯林間葉。蕭蕭鬂上華。朝來無一事。獨坐數歸鴉。</text>
<title>與里中人遊龍壽寺。寄金而和 中淸。</title>,<text>獨憑高閣憶曾遊。壁上諸人土一邱。荒草野田楓葉暮。晩風微雨菊花秋。釣磯埋沒泉林變。古寺荒凉歲月悠。當日少年今八十。每尋陳跡尙遲留。</text>
<title>再疊前韻寄而和</title>,<text>故人零落不同遊。處處猶存某水邱。花上露寒籬下菊。鏡中霜颯鬢邊秋。升沉異路難推轉。得失關心笑謬悠。寂寞小窓風雨裏。淸談更荷共遲留。</text>
<title>寄贈而和喜晴</title>,<text>蕭蕭落葉滿郊坰。萬木霜酣照眼明。掃黛遠山朝暮色。喜晴啼鳥兩三聲。凉颷摵摵寒侵幌。旭日輝輝暖入欞。景物朝來堪玩賞。携君更欲上溪亭。</text>
<title>寄定州牧使曺士友 好益○二首</title>,<text>曩歲君方志學勤。當時我亦少年身。傷時此日成追憶。過隙如今度幾春。敵愾飽聞忠義氣。偸生只作老孱人。相望未得相逢日。一點靑燈對阿新。龍壽山前寂寞村。衰翁終歲掩柴門。鄕關老去頻回首。禍敗聞來幾斷魂。不向田園勤稼穡。但將詩句洗眵昏。何時對榻回靑眼。一叙悲歡拭淚痕。</text>
<title>寄李士元 辛丑</title>,<text>潦倒曾經八十年。追思陳跡意茫然。昇沉隔世人何在。存沒隨時事易遷。曝背却嫌春料峭。衛生常恨病纏綿。惹風戱劇陰山雪。更作飛花滿洞天。</text>
<title>迎春帖</title>,<text>梅柳爭姸取次新。春風况復靜邊塵。欲將筋力扶衰質。長作康衢擊壤民。</text>
<title>遣興長短句 三首</title>,<text>春日寒多霜雪重。悶見花枝凍。小堂冷落酒盃空。可惜衰顔日减舊時紅。荒凉三逕人踪掃。其奈知音少。只將口業不停吟。寂寞平生誰慰老人心。日向晩飛飛霰。雪江天雪江天。微風昏霧。四顧迷眼。倚窓斟破茶三椀。茶三椀。白頭老翁終日堪玩。朝把陳編尋古事。老人不廢吟哦。暮年添得鬂雙皤。豊㐫在明月。矯首望姮娥。雪霽今朝風日暖。梅花欲動陽坡。故園光景漸多多。年衰才力乏。詩句愧陰何。臨江仙</text>
<title>詠雪寄李士元</title>,<text>春雪欲朝日。溪雲或蔽虧。潤添枯草孽。寒壓小梅枝。亂舞時穿戶。斜飛巧釣詩。老夫多興緖。樂酒更傾卮。</text>
<title>去夜夢見曺誠仲兄。自昌原來此。見故家摧落。謂余曰何不修補也。余指材木曰將以此改造。曺兄悵然久之。相與呻吟。未幾欠伸而覺。朝起製長律以記之。</title>,<text>死生身世幾經年。夢裏相逢喜欲顚。喬木已回新歲月。故園空想舊風烟。遠來攬物情多感。此去傷懷世易遷。相對悲吟忽驚夢。打牕風雨滿春天。</text>
<title>盆花</title>,<text>節序堂堂春欲闌。盆花數朶劇妖嫺。閒吟淺酌輸朝夕。戱蝶遊蜂自往還。作意吹香無俗韻。對床矜色照衰顔。東君本是多情思。莫使飛英點鬂斑。</text>
<title>次曺可晦</title>,<text>萬里鵬程早有期。文章韓子又興衰。百篇一斗知無敵。十稔三都笑締思。漢世才名推賈誼。孔門稼圃耻樊遲。騷情得月頻挑興。世事飜雲自憤時。白傳自能妨獨步。齊竽安得渾羣吹。風流高蹈人爭慕。富貴危機志未移。數載名途多掣肘。半生塵世入攢眉。文塲得路連三捷。蟾桂傳家有幾枝。杜子烟花身不老。謝公春夢草生池。耽杯恐未安徐肺。節食猶能養沈脾。跅弛終當堪世用。迂疎豈可議時宜。隨身老劒寒釯澁。滿榻陳編病眼眵。宗愨長風思破浪。楊朱身世恠多歧。醢雞守甕寧知日。松栢經霜未變姿。荊楚每懷王粲賦。田園不得董生窺。詩壇事業千籤軸。浮世閒忙一局棋。駑馬豈望馳遠道。覊懷還似捧傾卮。百年窮達身將老。一日淸陰病自知。學拙未能治鼠壤。智竆還笑伏雞雌。書成未得攄韓憤。忠激無因吊楚累。擿埴自慚迷去路。面墻尤覺似行屍。周庠歲月輸靑瑣。范老江湖夢赤墀。壯志固當題蜀柱。新詩端合付荊兒。誰知愛日丹心苦。自笑憂時素髮垂。老驥竆途難展足。潛鱗滄海未揚鬐。三春對月鵑啼血。兩地停雲雨洗悲。季路踈狂宣聖許。淮陰謀策酇侯奇。關河日夜相思恨。添得奚囊幾首詩。</text>
<title>再用前韻寄士元</title>,<text>有事不讀書。無事不飮酒。何須浪作詩。百篇輸一斗。北牕卧終日。不見人掣肘。仰看雲變態。驟雨山前後。溪亭閴無人。床下生鼠婦。世事豈無無。於我非有有。窮通儘有命。確然君子守。披襟引淸風。故人來左右。暑夫解鉗釱。灑然無纖垢。所憂百年間。兩曜不停走。今年失麥秋。萬杵塵生臼。人民困且病。安得躋仁壽。一盃撫千古。俯仰悲皓首。蕪詞欲追和。有如餙嫫母。布鼓慕華鍾。蠆尾擬蝌蚪。老生只如此。况望三不杇。長望子來遊。軒簷佇立久。龍山不待招。朝朝滿庭牖。欲開蔣詡逕。君爲吾益友。</text>
<title>壬午紀行</title>,<text>漫漫天地眞逆旅。草草浮生窮與達。浮生竆達不足數。世間那得長生籙。秦皇漢武兩邱土。丁威亦化遼東鶴。佳山好水無不可。不必竆年老蓬蓽。同居同志兩三人。林下優遊同落魄。溪山泉石別一區。遊戱風流皆樂俗。兩年憂患苦無悰。戚戚未能容一呷。繁華已逐雲雨散。洞裏山川何寂寞。吾家獨遭癘疫侵。伯强東來肆其䖈。奔東竄西不定居。未暇泉林尋往跡。樹谷齋庵龍壽寺。去彼就此何迫迮。村家寺刹無處避。全家遠在龜城邑。閔公 蓍元字筮卿 邀請至再三。褥食侵星鞭的櫪。是時閔公開慶宴。臨空帳幕沿溪設。衆賔雜沓觀如堵。絲竹轟轟響山谷。坐中賓客知者誰。景祥 南夢鰲 伯任 琴朝 黃汝益 謙。停雲十載喜得見。急管繁絃觥籌錯。主人引我到書堂。半掩柴扉更蕭索。書堂臨沼麗匪華。花草盈階書滿壁。伽藍古寺願遊地。酒半分携朋與族。追來餞我者誰子。閔生仲將 應祿 琴而述 胤先。上舍文祥 南夢鼈 舊時交。着鞭同來亦挈榼。凌波臺上石盤陀。落花巖邊水淸冽。詩翁騎鯨有幾年。山水依依似相憶。獨尋陳跡撫幽懷。擎杯遠酹東溪逸。臨流環坐笑語喧。灘響歌聲亂相雜。相分跨馬入谷口。檜栢參天山路惡。林深境僻幽澗鳴。仰見突兀千壽刹。石砌崢嶸不可扳。醉呼胡僧扶兩腋。老生喘急行且息。推挽登登知幾級。匠人心力甚奇巧。亂石藏稜如削鐵。㟻山定非鬼神輸。鞭石豈有嬴秦術。只將禍福欺一世。幾年勞民成此役。高樓百尺拱中天。目眩魂飛神恍惚。此身如在畫圖中。萬狀千態不可悉。庭中躑躅紅半謝。樓外深林飛鳥入。憑欄長嘯夜已深。晤語無人恨幽獨。權生默坐不解心。時時問東還西答。携詩不得問靑天。落落孤懷同李白。兩文之詩伯仲間。愼齋新篇眞傑作。當時物色不改舊。點點浮雲暮天碧。我來吊古一悵神。獨把新愁更商略。先君遺迹在高壁。手澤惟新宛如昨。仰看雙淚下沾襟。回頭掩袂空嗚咽。星移物換四十年。豈料孤兒今目擊。留連不作三宿戀。暫借蒲團經一昔。朝來歷入無量殿。滿室金仙可驚愕。悠悠千載渠獨在。羅代興亡如一瞥。山腰小菴出林抄。高殿簷牙照丹雘。禪窓一叢有嬌花。的皪森森如擢玉。僧言祖師古聖人。受敎來自西天竺。面壁觀心不出門。拄杖變化生枝葉。生來不見沾雨露。托根甓上經千㥘。僧言荒誕本無稽。世無韓公孰能闢。我來正當首夏晦。滿枝瓊英堆狎獵。先生 退溪 昔日寄玩賞。掃壁揮毫留一絶。世人見之不愛寶。碧紗誰護烟塵撲。詩篇一埋黝堊中。玉字銀鉤無處覓。土蝕于今二十年。至使遊人空腕扼。庵東兀兀有高臺。俯臨危樓上寥廓。江山形勝一望巾。秀色蒼蒼可攬擷。高峯突兀聳千尋。石路傾危難着屐。今來可望不可到。恨身不似猿猱捷。靑林處處見苦竹。時有輕風吹解籜。歸來下寺日欲晡。午炊盤中煑溪蔌。征馬頻嘶僕夫催。下視龜城歸意急。山僧莫笑苦悤悤。重尋更待楓葉赤。揮鞭一步一回顧。鳳凰山尖出復沒。兩巖 權靑巖，權松巖 主人情意密。相逢亭上傾雲液。醉中乘夕上高臺。臺是松巖之所築。連床終夜話心情。卧聞高簷簷溜滴。穿林一道水潏潏。極目千岑山齾齾。羹墻閣裏又中酒。夜深醉倒洪君室。流光荏苒如飜水。回首春風夢中失。如今重到更握手。乃是端陽之翌日。酒漿如海盃盤侈。里人南琴亦來集。人生樂處在知己。爛熳不辭觥心凸。回來小室訪靑巖。駄醉幸免隳傷厄。鳳城泉谷琴子和。邀請伻奴來數數。繾綣之意不可負。强起已攀身委苶。小閣新構池水淸。荷葉參差魚潑剌。天心明月鏡新磨。添酒回燈煑蜊蛤。贅郞生業雖不裕。力耕節用猶可活。回鞭來宿柳公家。又往文坪兩兄宅。兩兄無酒只設醴。共坐高堂對六博。揮塵淸談是勝遊。何須典衣求狂藥。聖泉之寺近於家。驅馬悠悠指其刹。奴來中路報不平。還向孤山宿蘭若。僧殘寺古在路傍。破寮頹垣甚陋窄。蜀禽終夜苦啼血。雨僽風吹花亦落。凉凉孤影斷追尋。老子心懷殊索寞。聞韶赤羅兩太守 李廷秀，魯卿。自少交親亦親戚。琴君 子和 行自溫溪家。我向桃巖載脂轄。佳邱相見不期會。黃色眉間猶可掬。福州城外有奴家。冐熱同行其投宿。明朝抹馬雲山館。馳到聞韶日未夕。懷中本無正平剌。通名肯借韓知客。主人聞之卽出來。更把壺觴慰行色。大縣官務甚煩劇。一日僅能朝夕接。李君在家不同行。延頸相望恨相隔。冐雨馳來携大海。相處棲中共遊樂。長川滾滾流不舍。書院蕭條在山麓。今來始得一瓣香。展拜儀形見彷彿。山長李公字君鎭。飮香歲久如相識。求題送我書滿袱。一一新頒手未觸。吾邦創院自豊始。當代文明古無匹。聖賢心事在書冊。聖主多頒又睗額。楣間大字不滿意。書與陶山同一筆。赤羅李倅眞可人。野態不似名韁縳。紫芝眉宇久不見。握手欣然展良覿。氷山自古勝賞多。作意旋買雙芒屩。諸公先我已着鞭。我馬跼蹐路猶逖。魯卿先歸在樓上。貧道來迎二三禿。僧言天意未可知。穴中今年冰不結。捨馬登樓因解衣。物外遊觀困拋擲。諸公招呼强隨後。扶枝徐行坐巖窟。空空石竇猶可喜。滿袖淸飈洗炎熱。嵌巖一穴在堂後。已到堂中氣淸淑。風生穴中若吹噓。一縷靑嵐細如縠。冬冰夏泮理則常。此理反常人誰釋。無冰有氷皆反常。此事天公眞戱劇。彼蒼終古本無言。拍手相看付一噱。君鎭先來朴公至。秋露盈壺雜肴核。天西斜日過高舂。相揖樓前兩君出。鰲頭促駕還赤羅。歸袂飄飄不可拉。我輩聯鑣出洞門。形勝逢迎非二一。奇巖怪石亂騰擲。中有飛泉十尺直。丹崖如削水喧豗。潭影沉沉深不測。僧頭院前見埋骨。哀痛之情那可說。基川此去數百里。想見寃魂中夜泣。坡壠連綿雜平楚。巨澤微茫亂鵝鴨。樵蒸爆爆照歸路。深夜猶能辨原濕。靑燈一點照明滅。候門嬌兒年二八。往來馳突八十里。氣困神疲思交睫。推盤同寢小樓中。鼻息如雷掀客榻。明朝又赴李君招。旱天無雲盾勢酷。宿醒未解路阻脩。稅駕古院久休息。此去軍威二十里。疆策羸驢忘倦㞃。到門疾行入華軒。各倚窓欞身暫歇。官人奔走報太守。太守來携上樓閣。枯腸渴喉火欲生。惟飮冰漿救焦渴。勸耕樓上日已暮。喜有凉風吹暑溽。靑山環繞拄碧天。曠野微茫供遠目。荷花滿池開未開。風送淸香吹斷續。老儂生平酷愛此。倚柱沉吟看不足。携君思欲盡餘歡。豈知意外遭弟服。聞韶太守又馳來。相對無言共悽惻。太守乘夕又拂衣。悵望郊原空佇立。獨留空館夜悁悁。伴宿衙童雙丱角。他鄕漂泊又失侶。心事何爲不落莫。唐音遺響武陵詩。兩集相將吟不輟。池中又釀蓮葉酒。數勺傾來香滿腹。池荷擎雨珠箇箇。靑虹貫天光燁燁。欄邊獨立倚醉興。兩景同時更奇絶。家奴來傳數紙書。書不他言歸務速。故人書邀一不往。歸興更向田園促。間關山路衣製回。終日征衫飛雨濕。鞭驢疾驅踰兩峴。纔上溪亭日已昃。我自南行門久閉。路草森森已沒膝。門前溪水淸且淺。窓外龍山高嵽嵲。家兒夕至撿詩書。女僕朝來洗巾襪。前村不厭犬雞聲。疎柳亦喜聞嘶蚻。乃知韓公語不忘。歸來壁間喜見蝎。</text>
<title>挽李義城廷秀 癸未</title>,<text>寂寞尋陳迹。呑聲每憶君。流風元有自。美質亦超羣。函丈同承誨。庭蘭更襲芬。處懷存愷悌。期物致慇懃。竹閣開琴韻。蓮塘共醉醺。使民思撫恤。治劇任勞勤。隔歲長懸榻。臨溪幸對罇。觀氷重有約。厭世遽乘雲。事業隨烟燼。詩書付子孫。浮生那可恃。薤露不堪聞。小澗氷川咽。荒山曉月紛。空將數行淚。揮盡北邙墳。</text>
<title>龜城西龜臺。與提督及權景仰 斗文，全汝沃 漑。設酌送提督還宜寧。</title>,<text>聞說龜臺勝。秋來景物添。誰爲幼婦詠。只合老夫潛。燕尾淸分派。鴉鬟翠接尖。斜陽促歸駕。把酒爲君淹。</text>
<title>遣懷 乙酉</title>,<text>月出紙窓明。幽人耿無寐。荒雞迭戎晨。枯葉風不止。乾愁競乘時。撫枕空長喟。行樂須及辰。此言良有理。策馬犯霜雪。棲屑輕道里。蘂城小中華。湖西佳麗地。客中勝事集。日日笙歌裏。奈何世間事。八九不如意。直道不饒人。况乃有譽毁。貴賤眞趙孟。裭職非由己。倥偬薄領間。擺脫如弊屣。宜春道路遙。行李亦何似。歸卧故園春。但喜身無累。睽離已隔年。聚散浮雲類。春風入故國。梅柳日爭媚。寂寞守空齋。緣愁病亦萃。七十已强半。浮生嗟已矣。悲歡何足計。平生負弧矢。不如洽比隣。擧盃謀日醉。</text>
<title>輓金伯榮</title>,<text>人傑千夫長。惟公間世姿。胷襟藏往古。氣岸挺神奇。藝苑初遊學。桑弧竟奮飛。處心無滯吝。期物絶嫌疑。秋賦參鄕選。維藩壯國威。盛名傾白望。淸問上彤墀。缺 味人爭趣。冰操子所持。撫民臨北虜。擁節鎭南夷。禦侮才雖展。經邦志豈施。宦成知盛滿。身退樂遊嬉。雅志今何負。流年古亦稀。朝廷方有賴。鄕國更誰依。龍寺思前跡。江亭負後期。新春回小塢。落月滿方池。白草淸霜重。丹旌曉露滋。凄凉舊溪水。嗚咽繞漁磯。</text>
<title>戱寄南景祥 丁亥</title>,<text>我友龜城南景祥。廣文遠赴丹陽府。丹陽自昔佳麗地。牧老文章冠今古。觀魚臺上望日峯。形勝東方無與伍。如今不見七春秋。夜夜遊仙夢魂苦。關河逈隔不可越。兩腋欲借凌風羽。一身牢落跡已陳。白髮千莖困二竪。夫君才富志未衰。夢筆從來賦鸚鵡。盆城三載又有隣。樂意都忘戒眉斧。當年悔我輕別離。泣嶺回看腸欲腐。十年相望失邂逅。一樽未得深情吐。泉林索漠霜雪交。梅柳無心顫風雨。遙知鰈域春易動。綺霞瑞日晴蒸戶。靑錢何用借司業。策杖尋春訪花塢。長松偃盖擁海門。晴川漲膩迷溪滸。黌堂不見提督使。日飮無何寬酒戶。訟庭閒寂牒訴稀。客裏萍蓬喜得主。蕭條江左謝家兒。幾吟池塘春草句。海城光景與君謀。桂影况乃臨三五。揮毫擲簡不自供。肘後奚囊恠多取。我今衰老拙無用。作詩遠寄詩中虎。</text>
<title>輓權章仲</title>,<text>松巖處士江湖老。百歲幽居興亦孤。早占泉林專謝壑。不隨徵辟混齊竽。唱酬往復詩盈篋。樽酒歌呼月滿湖。淡泊生涯隨意足。淸臞風骨與人殊。乘流得坎君何恨。失侶離群我可吁。不是騎鯨遊汗漫。定應驂鶴向篷壺。露翻豊草寒蛬泣。秋晩汀洲旅鴈呼。一掬舊交雙涕淚。臨風恨不灑黃壚。</text>
<title>登小樓有感十韻</title>,<text>小閣荒山下。登臨興杳茫。滿林霜葉晩。臨砌菊花香。古樹蒼龍倒。澄江素練長。山高天接峀。沙暖鴈成行。獨鳥穿林去。行雲入峽忙。誰知今日恨。頗憶舊時狂。世事那堪說。深情只自傷。年華催鬢髮。物色變炎凉。撫迹人存沒。披襟酒在亡。獨來空佇立。簷角已斜陽。</text>
<title>次韻 壬辰</title>,<text>憶曾相別贈將離。電挈光陰過五朞。遁世未穿田子履。窺園不下董生帷。自耽佳句吟成癖。却恨殘生病不支。生長縱當辛巳歲。交遊只得甲辰雌。興酣草綠花開日。樂極風淸月白時。未免浮華唐士態。空懷蕭瑟楚人悲。羨君織錦才愈捷。愧我編苦手更遲。不忿淸霜催節物。生憎落葉打門楣。心懷故國無窮怨。眼隔靑山不盡思。處處城池新戰壘。離離禾忝舊邦基。東西勝負爭多士。草土飢寒有百罹。唱義未酬扶世志。推鋒誰救折骸炊。平生哀怨無人識。今古興亡自我貽。窮谷尙今思樂土。道淵何日果幽期。千年已卜加周曆。萬姓爭期覩漢儀。莫歎流離身益困。當時文雅士林推。</text>
<title>送李聖與赴連源馬官</title>,<text>嶺外催行色。蒼茫歲暮天。江山只如昔。陳跡亦多年。攬物增凄斷。傷時倍黯然。愁雲天北極。戎馬海東堧。別恨那堪說。蕪詞愧奉牋。班荊孤寺下。祝酌小溪邊。時事嗟何及。民生更可憐。無人施惠政。賴子得生全。月岳兵塵染。琴臺落日懸。須將懷舊意。好去吊山川。</text>
<title>判校又以內贍正將向京。旋除陜川。</title>,<text>遠向江陽去。棲棲阮始平。解懸羣望切。許國一身輕。海徼兵塵暗。朝廷簡選精。應分九重念。蘓濟一方氓。擧目山河異。傷心夜月明。兩鄕皆失業。雙鬢欲添莖。廢砌蛬啼露。寒江鴈打粳。束裝臨北去。旋旆復南征。親舊誰相問。風烟獨慘情。溪邊空佇立。揮淚望行㫌。</text>
<title>眉月出東方</title>,<text>眉月出東方。天西日未落。烟籠淡無輝。遠村先已夕。駸駸向何之。萬里苦行役。虧盈雖有時。千古宛如昨。浮生不如汝。長在悲歡域。我年今幾許。霜髮同汝白。願言伴汝駕。中天駐䨥轂。孤棲吊嫦娥。蟾宫乞靈藥。傍招謫仙人。與汝同杯酌。</text>
<title>書懷示金直哉 乙未</title>,<text>獨坐寒牕下。幽人夢罷初。春來多雨雪。老去伴樵漁。遣興詩成癖。忘機首不梳。每愁兵未息。敢歎食無魚。亂極天方悔。時危志且踈。竆途思阮籍。多病似相如。但喜身無事。寧知歲易除。新開蔣公逕。懶讀鄴侯書。饒醉貪杯勺。沉眠弄蝶胥。有心䙚劇賊。無意曳長裾。季子能辭爵。元脩不厭蔬。潘郞眞得意。先我賦閒居。</text>
<title>携子亨，公述，士安。會話于道谷種松亭。</title>,<text>窈窕溫溪上。靑林柳絮飛。亂松雖剪伐。陳跡尙依俙。谷邃花猶在。山深客亦稀。干戈迷夢想。泉石久睽違。勝事須相樂。浮名手可揮。閒斟閣下酒。爛煑故山薇。來往身如寄。存亡事已非。斷橋流水咽。孤寺暮煙霏。野興供詩料。懽情愛落暉。良辰意無盡。醉裏却忘歸。</text>
<title>寄金惇叙</title>,<text>雪月堂枕溪。溪水淸且淺。花落草盖地。梧桐葉初展。高樑燕語多。細柳鶯聲轉。主人有雅懷。肝腎憑詩遣。寓興輒寫之。案上罄魚繭。况値初度辰。節物愈婉娩。膝上置文度。樽前會諸彦。樂酒永今夕。日昃不知倦。老我適有忌。簡札徒虛倩。縱然不相見。綈袍情戀戀。龍山故蕭寺。少時蹤跡遍。曰石響淸川。欶綠紛悄蒨。飛絮如白雪。縈風入詩圈。行當訪遺迹。佳期勿憚踐。</text>
<title>與應會，君述，公述，聖與。遊龍山。乘夕還家。翌朝寄同遊諸君。</title>,<text>力疾上山寺。登登訪遺迹。當時人不見。陳跡宛如昨。喜托少年叢。遊衍不知足。責辦一鄕人。處處攻盃酌。兩李力尙强。舍矢爭破的。白髮亦執射。可笑不量力。凉風生樹杪。遠山分暮色。興盡促回駕。穿林渡小彴。猶聞歡笑聲。入耳喧歷歷。老我力雖疲。不憚山路惡。奚童與短策。踏破溪橋石。半途遇非衣。欲返神倦㞃。焂如一臂交。不共蒲團宿。夜來化莊蝶。翩翩飛巖谷。</text>
<title>携里中諸年少。遊淸吟石。戊戌</title>,<text>松齋與退溪。棄世如草芥。陳跡不復尋。仙馭蒼茫外。渺渺余小子。每來興歎嘅。屢和淸吟句。佇立猶有待。悵望不可見。帝鄕雲靉。溪山只如昔。歲歲共翫愒。烟氛捲輿衛。鏗鏘鳴石瀨。存亡變朝暮。風景無舊態。擎盃撫今古。一酌成感慨。吾儕幸無事。行樂何妨再。淸風晩蕭蕭。醉耳聞松籟。佳期不可失。勉旃赴後會。</text>
<title>輓金惇叙</title>,<text>曩昔溪亭上。春風始識君。孔融年已忘。范式義彌敦。契許輸肝膽。交親並弟昆。携壺登水榭。鼓篋訪山門。松石藏修早。詩書事業勤。處懷專愷悌。期物致慇懃。更欲開三逕。惟思聽兩言。寄書頻送抱。命駕屢憑軒。念亂傷時事。忘憂對酒樽。那知還棄我。厭世遽乘雲。玄洞愁烟暗。虗堂皓月紛。溪山舊遊處。應有往來魂。</text>
<title>輓李判事 閏樑</title>,<text>早退汾江曲。桑鄕久養神。勤將肘後術。幾濟病中人。爵秩登三品。流年過七旬。陰功天不報。題輓淚添巾。</text>
<title>贈吳謙仲 守盈 [退溪先生]</title>,<text>屹屹吳生淡靜容。學詩頗得我家風。三呈楚璞難爲寶。百鍊棠金更淬鋒。年少正須張膽日。老夫全廢苦心功。龍山舊有攻書榻。秪欲輸君萬卷中。</text>
<title>贈吳生 守盈 龍壽寺作</title>,<text>我愛山寺靜。高枕卧一室。蒼苔滿洞門。終日無來客。庭前芍藥紅。牆後薜荔碧。睍睆相和音。悄蒨分翠色。幽居稍味道。高步恐駭俗。神仙豈本無。歲晩乏大藥。苦被詩酒汙。從前嬰苦疾。君恩若山岳。臣性如樗櫟。龍山讀書處。來逐木魚粥。吳生亦太乖。嗜好與世別。蠧簡時問字。華牋且徵筆。肓者敢喩塗。拙者猶强斲。請子勿浪傳。人將笑頤脫。</text>
<title>落帽峯。次吳謙仲韻。</title>,<text>翠微高處共登來。佳節欣逢景物催。千峀揷天如玉立。一溪對席似環迴。黃花露浥鮮金暎。赤葉霜寒爛錦堆。好遣西風吹白髮。整冠詩老亦堪咍。</text>
