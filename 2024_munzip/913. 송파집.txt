<title>苦旱有雨喜甚。以淸衷愛物回天鑑。膏澤乘時助歲穰爲韻。賦絶句。</title>,<text>戊歉民多莩。丁凶國省征。今年時雨若。爲瑞勝河淸。又責己桑林野。虔誠太乙宮。古今天一理。昭格我王衷。又苦旱君我憂。甘霖天我愛。君天同一慈。億兆終身戴。又霡霂初崇朝。滂沱仍竟日。神功還寂寥。潤盡區中物。又鳳闕凌晨敞。鵷班獻賀回。君王怡玉色。初御紫霞杯。又蜥瓮元爲誕。鬃甁詎有權。伊誰得一雨。我后反諸天。又未雨誠已盡。旣雨心恐濫。安能進此言。上瀆九重鑑。又夜澗憐添舌。朝畦愛泫膏。陂溝隨處滿。田畔閣閑槹。又小綠抽新苗。微黃動宿麥。豐年從此期。歌舞涵君澤。又補綻蓑新緝。綯茅屋已乘。床乾宵穩卧。鋤急曉催興。又原野新晴後。耘耔服力時。村婆餉田罷。歸去任遲遲。又爾我毋分疆。鄕隣且共助。鋤培別莠禾。眞假戒同處。又風雨旣和順。霜雹亦調劑。懸知太史官。三豕記豐歲。又爾穡應如坻。吾家亦乃倉。豚蹄何事祝。蕃熟自穰穰。</text>
<title>鄭掌令 錀 大夫人挽</title>,<text>淑德台門毓。恭聞閫範徽。終天鸞鏡痛。令嗣繡衣輝。恩誥從哀贈。遐齡過古稀。諸孫俱秀發。餘慶理無違。</text>
<title>訪李上舍殷卿 殷鎭 次韻</title>,<text>不有高人住。那敎客來。逢塲仍膝促。宿昔已心開。酒綠如涵竹。詩香欲妬梅。淸談殊娓娓。臨發更遲廻。</text>
<title>李殷卿寄詩次韻</title>,<text>雪屋虗塵榻。風床響玉琴。無人載酒過。盡日閉門深。耿耿思眉宇。寥寥候足音。新詩幸見示。永夜伴燈吟。</text>
<title>鑿塘</title>,<text>新鑿庭隅半畒塘。滿塘春水碧泱泱。人嫌長夏聞蛙吠。我愛淸宵蘸月光。遣僕先尋栽藕宅。披書細檢養魚方。扶藜日日應頻到。却笑閑中得一忙。</text>
<title>送耽津倅</title>,<text>銅印枯棋大。驅君走海城。人輕和氏寶。世忌渭南名。散地違高枕。炎天涉遠程。男兒夷險路。眉睫見平生。又壤地窮維紀。滄溟接戶庭。鵬風揷天吼。龍氣帶雲腥。里巷千奴赤。官齋萬士靑。莫愁氛瘴毒。弧下見秋星。又漲海無南岸。游鯤所未周。先鷄賓日御。如馬辨瀛洲。蜃氣樓㙜詭。鮫人杼柚幽。文章端得力。萬象與心謀。</text>
<title>次殷卿簡寄</title>,<text>雨餘庭樹晩風翔。未覺炎威酷似商。病後柴荊仍鎭閉。倦來巾襪欲渾忘。龍門好事煩書札。鄭驛華筵阻酒觴。一味幽閑聊自饗。北窓高卧到羲皇。天敎雙鳥共飛翔。調韻平生叶徵商。己巳榮名那得博。悠悠身世且須忘。牢籠萬象供雄筆。打疊千愁付急觴。君病欲蘇吾興王。速宜相就莫方皇。</text>
<title>有鳥效樂天</title>,<text>有鳥名啄木。來止園中樹。終日苦啄之。恐是樹有螙。適會主人眠。遂爲主人忤。聲音一何厲。顔色一何怒。驅之或不去。彈射中其嗉。鳥斃不復啄。螙生無所懼。園樹漸壞敗。一朝奄僵仆。然後主人心。惋惜羞前誤。羞前亦何益。事去時已暮。有鳥名山鷄。毛羽有文章。野人適見之。錯認爲鳳凰。籠來獻天子。謂玆聖世祥。食以琅玕實。飮以瑤池漿。質旣非像苞。音何中宮商。不復返林樾。徒然戀稻粱。觀者詎敢知。相表賀時康。世無具眼辨。永使眞鳳傷。又有鳥名蒼鷹。鷙實百鳥雄。金眸復玉瓜。六翮利劒同。有人愛其才。買之畜樊籠。日食雙家鷄。喉膓常自充。政當秋霜節。臂以如臯中。兟兟叢薄間。狡兔與華蟲。鷹也但垂腦。眩視何瞢瞢。解縧強使飛。飜身入碧空。畢竟負恩去。怒殺主人翁。我言鷹何責。其失乃在公。吾聞養鷹術。飢則易爲功。</text>
<title>詠梅 十首</title>,<text>偶尋斜逕拄筇枝。老樹寒雲暝色垂。邂逅忽逢珠珮解。留連不覺鐵心移。娉婷意態臨風㥘。冷淡精神得雪宜。醉卧羅浮前世事。宿緣難盡更相隨。庭畔新梅四五枝。一枝斜入屋簷垂。孤吟永夜髭頻撚。癡坐終朝席不移。觸損帽頭攀却怕。飛粘杯面落猶宜。仍將月子成三友。肯許紅塵俗客隨。冷踈花蘂斬新枝。淸極何妨雪壓垂。淨色自持天質正。貞心不逐歲寒移。癡人刻蠟香難學。佳實調羹味更宜。看取臘前先着意。豈容桃李敢肩隨。芳信潛回雪裏枝。綘跗氷蘂捴垂垂。行尋自愛新開好。亂揷何須健步移。返却香魂春不管。照來踈影月相宜。靑鞋繞樹孤吟處。只有癯然一鶴隨。夜深扶杖傍踈枝。殘月依微斗柄垂。政喜淡粧非世㨾。敢言尤物使人移。高樓玉篴風情沒。淸曉黃庭韻格宜。却憶西湖林處士。詩魂千載倘來隨。籬外翛翛糝玉枝。凜然相對鬢絲垂。仙肌不粟寒無奈。眞態生香畫豈移。楚客賦中遺失錯。水曹詩裏品題宜。春來雜卉非吾對。未落前須日日隨。酷愛嬋娟竹外枝。鉤簾盡日不敎垂。描來西子容華逼。借得東君手段移。春苑穠桃奴僕命。月宮仙桂弟兄宜。靑苔落片尤堪惜。莫遣山童奉箒隨。當年誰種灞橋枝。歲久査身蘚髮垂。已結三生心上好。那敎一本世間移。騎驢獨覔堪乘興。喚俗同看恐失宜。剛喜奚奴能解事。花邊長挈錦囊隨。開遍南枝與北枝。催人朝夕白頭垂。雪霜窮臘偏侵暴。參月殘宵自轉移。騷客紉蘭淸可喜。仙姝餐玉瘦還宜。終然不是塵間物。敢許游蜂取次隨。禿榦輪囷只一枝。小池淸淺照橫垂。殘星却入踈花失。明月能將本色移。羅襪凌波驚不定。晩粧臨鏡淡尤宜。莓苔石逕歸來地。陣陣淸香兩袂隨。</text>
<title>早春偶吟</title>,<text>胡蝶群飛蜂暖遊。雨晴溝水漾春流。山家物色宜詩料。一樹黃梅出屋頭。</text>
<title>西隣口號</title>,<text>春雨如絲鳩喚晴。小軒凄冷合飛觥。君家有酒公然諱。悄悄相看無限情。</text>
<title>大王大妃殿延祥詩 四首○代人</title>,<text>五絶太母恩慈洽。神孫聖孝高。陽和消百沴。門板不須桃。七絶春回長樂漏聲添。日暖氷條滴畫簷。昨夜觀㙜新獻賀。壽星遙向婺躔瞻。五律萬壽華筵敞。三陽淑氣和。椒隨金斝泛。萱傍玉堦多。愛日遲遲上。微風細細過。延祥新帖子。強半是謳歌。七律戶外昭容引內儀。怡愉咸仰聖顔慈。文孫問寢鳴鷄曉。寶婺呈祥戴燕時。衮衮三陽初旺長。堂堂萬福正來宜。微臣預沐東朝化。願頌徽音續雅詩。</text>
<title>次東坡新橋賞月韻</title>,<text>良辰佳景古難同。留與騷人此夜中。明月平鋪千頃練。彩橋橫跨半天虹。仙槎怳泛牽牛渚。藜杖疑遊顧兔宮。乘興莫論題柱事。且將杯酒傲霜風。</text>
<title>次趙嘏長安秋望</title>,<text>棲雅飛盡暝雲流。鄠杜風烟屬暮秋。霜帶晩鴻天萬里。夜深寒杵月千樓。二毛鬢變潘生恨。九辯歌成楚客愁。回首故園歸未得。自憐籠鳥久羈囚。</text>
<title>次杜甫螢火韻</title>,<text>新秋虗舘井梧飛。入夜流螢點客衣。重露沾光依幔小。急風吹影度簷稀。乍臨書卷如分字。旋掠燈㙜亦競輝。安得仙方能却馬。干戈不碍故園歸。</text>
<title>挽兪淸道 柲</title>,<text>杞溪華胄世簪裾。夫子爲官有美譽。南去舊看鳧化舃。北歸誰料虎隨車。含珠不待斑衣到。賜玉空新粉字書。泉下陽城難更起。道州民物欲何如。</text>
<title>李愼由 頤徵 內挽</title>,<text>鷰入空閨花自開。篋中春服沒人裁。松棺一口墳三尺。何處靑山葬玉回。</text>
<title>友人家夜酌</title>,<text>風流獨有二難賢。置酒添燈意欵然。笑殺吳剛狡獪劇。月宮潛伴素娥眠。見跋三丁燭。論襟七字詩。風流此會盛。勳業向來遅。月色侵書幔。霜威避酒巵。酣呼聊自爾。莫遣世人知。</text>
<title>大殿端午帖 四首</title>,<text>五絶地臘佳辰届。天門獻賀齊。詞臣新帖子。誰似老歐題。七絶令節宮中樂事多。新調寶瑟響雲和。似聞鸜鵒能言語。敎誦南風解慍歌。五律禁幕薰風度。宮池綠樹濃。粽傳弓小小。符出綵重重。艾葉堪醫病。菱花不鑑容。優賢如得雨。惠澤及三農。七律淸旭輕霞媚慶霄。珮聲初集玉宸朝。蒲觴㶑灧霑恩遍。綵縷纏綿祝筭遙。好雨豈容龍域別。薰風自入舜琴調。千秋角黍詢遺俗。可鑒前王惑楚謠。</text>
<title>送權啓余 迪 之任沃溝</title>,<text>南宮員外一孤蹤。時望雖無主渥濃。爲問遨頭六百石。何如皆骨萬千峯。人生恰得重茵養。職事眞堪壯齒供。秋序定敎銀鹿到。可能書札寄踈慵。</text>
<title>水落山口號</title>,<text>暇日乘閑馬首東。玆山舊有梵王宮。藤梢挾路樵行窄。石骨撑天嶽勢隆。亂瀑懸崖拖素練。雜花臨水蘸晴虹。一樽徑藉蒼苔卧。不覺松林響夕風。</text>
<title>長水督郵李仁老來別</title>,<text>揷羽騶人滿路歸。手擎恩旨拜春闈。如今始食文章報。閭巷傳誇晝錦衣。勾回一筆占名鄕。大膽天曹假佐郞。揔管東南十四驛。督郵官况不凄凉。新鞴驊騮八尺駒。向來君馬殆爲駑。秋風得意揮鞭去。鳥嶺連天是坦途。曾聞仙境冠南州。萬竹靑靑鎖驛樓。日對此君仍大嚼。世間眞有渭川侯。三年端得幾千篇。佳句須憑驛使傳。我欲覔君蓑一領。歸畊南浦雨中田。</text>
<title>病中諸益來問。口號以謝。</title>,<text>勢急千金在一壺。死濱殘命賴荊蘇。朋知枉問詩相贈。賤疾還慙美譽沽。眉湖淸絶敵蓬壺。高卧應輕六印蘇。聞道漢廷求俊傑。櫝中良玉可無沽。瓮裏幽居似費壺。薜蘿爲帳當流蘇。春來獨醉松肪酒。一酌人間不許沽。右二絶呈鄭次山 東岳餐君秀色勝餐壺。况把蜣丸博麝蘇。慙愧連宵枉相訪。一尊紅友未成沽。右呈吳文仲 始泰駱谷村連大小壺。雨中筇屐幾過蘇。憐君皎皎常嫌醉。喚婦當謀醴酒沽。右呈李善述 象賢朗詠高歌擊唾壺。病餘襟抱劃昭蘇。鐘鳴燭跋方君放。榼罄甁乾復我沽。右留諸友嚼句淸如寒露壺。喬松側畔愧扶蘇。從今不怕家貧甚。滿篋珠璣儘可沽。右謝贈詩失利名場類次壺。故園歸計入樵蘇。文章枉負千金價。世上無人握粟沽。淸都玉女笑投壺。豈識貧娥怨會蘇。可惜機頭雲錦段。爲他人作嫁衣沽。兀坐眞如杜德壺。窅然無死亦無蘇。莊生亦是非眞達。却把閑名與世沽。</text>
<title>癸卯三月。霖雨將旬。吟示西隣。</title>,<text>失節霖眞早。侵旬勢未央。風雲相屭贔。天地遂凄凉。菜圃膏腴盡。林花蓓蕾妨。深知農諺切。滑手戒婆娘。又久雨如三月。端居集百憂。薪窮危削柱。屋漏迭承甌。涴席憎鷄足。淋槽念馬頭。陰晴難固料。假意聽林鳩。</text>
<title>王大妃殿端午帖 四首○代人</title>,<text>五絶苑樹圍靑幄。宮榴爛紫雲。嬪嬙荷慈眷。次第寶繒分。七絶獻賀長秋趁曙鐘。曈曈初日上蒼龍。慈顔有喜宮嬪識。指點溫泉瑞氣濃。五律令節端陽日。薰風小暑天。蒲隨金斝泛。櫻逐玉盤傳。瑞色爐烟外。微凉扇影邊。長秋長命縷。一縷一千年。七律五莢薰風令節回。婕妤傳蹕內班催。蘭香噴薄銀盤溢。艾葉參差繡閤開。帶印靈符金作篆。泛蒲仙醞玉爲罍。籠中好語聞鸜鵒。解道溫泉吉報來。</text>
<title>中宮殿端午帖 二首○代人</title>,<text>五律遲日千槐聶。佳辰五莢生。絲縈寶符細。氷入粉團淸。楚俗徵門虎。周詩詠谷鸎。壼儀資聖化。邦運卜長亨。七律內班朝罷珮聲回。釦砌榴花爛熳開。九子登盤香粽薦。五絲縈臂寶符來。團團小扇輕羅帖。窄窄新衫縐縠裁。繭舘日長蠶事畢。殿頭時進紫霞杯。</text>
<title>次泥翁韻別金上舍 鑮</title>,<text>南客將行訪陋居。貂裘弊盡鬢毛踈。功名自笑參軍馬。旅味君歌傳舍魚。歲暮梅花三尺雪。春來鴻鴈一行書。相思夢裏應迷路。主屹山高上翠虗。丹砂峽裏金君居。山水迥將塵境踈。野飯爛燖松下菌。春樽細膾盤中魚。花開千種四時色。架揷百家諸子書。此是男兒好計活。世間榮利浮雲虗。</text>
<title>次東人楊花</title>,<text>有意無情太放狂。日斜雲暮共茫茫。自然消滅當瓊戶。幾點分明度碧塘。灞岸愁粘羅袖淚。隋堤好惹錦帆香。春閨睡蝶偏閑懶。一任紛飛滿繡床。</text>
<title>美村申亭。同友人讀書。</title>,<text>紛然厭都市。駕言出城郭。贏糧匪遠野。寓居得空閣。良友愜雅尙。幽期踐宿諾。偃息養太和。吟哦騁新作。山深松檜冥。歲窮霰雪落。世故窅如遺。塵心澄以廓。方知軒冕榮。不及丘園樂。且此久徘徊。歸期莫言迫。</text>
<title>大風口號</title>,<text>朔吹鳴寒樹。村翁護敗茅。羈人似羈鳥。遙憶故林巢。</text>
<title>憶曹溪氷瀑</title>,<text>曹溪瀑布掛靑空。氷瀑深冬勢轉雄。安得一驢衝雪去。步虗高閣對銀虹。</text>
<title>喜龜沙吳相公 挺一 送酒</title>,<text>一壺芳酒洛城來。卿月靑天照把杯。遮莫山中三尺雪。春風先向棣華催。</text>
<title>別申亭</title>,<text>靑山眄北郭。白屋坐南榮。村古樹林老。地偏鷄犬淸。佳朋同枕席。淳俗見葅羹。信宿自玆去。回頭空復情。</text>
<title>靑門。訪吳侍郞 挺緯。 馬上口號。</title>,<text>日落寒烟生遠村。松林蕭颯暝禽喧。不愁緩馬嚴城閉。秪是幽期靑綺門。</text>
<title>纍中庚申夜</title>,<text>自繫圓扉少睡眠。到庚申夜却頹然。三彭任汝饒饞舌。畢竟難欺是老天。</text>
<title>次友人韻</title>,<text>霽旭暄仍麗。佳辰會欲圓。風光屬燈市。酒事備觥船。好意傳筒裏。嘉賓置驛前。淸歡應卜夜。爛醉共君眠。又小雨新晴更薄陰。陌頭楊柳嫰黃深。粼粼細綠生氷沼。藹藹韶光滿禁林。病卧偏懷同里子。春來還有少年心。良辰樂事如能共。賸作詩篇騁醉吟。</text>
<title>南村醉後復次前韻</title>,<text>昨夜南城醉。燈虹眩作圓。山公不騎馬。賀老似乘船。曙漏高吟外。春星散步前。多生舊習在。更向酒家眠。又風流何减晉山陰。鍼水當年托契深。自視形骸同土木。不知朝市異雲林。儒門禮法憎多事。酒席歌呼任素心。浮世利名皆幻境。窮愁肯作白頭吟。</text>
<title>吳鳴甫 始謙 用是韻見寄。復次。</title>,<text>欲買蒲城醉。奈無楡莢圓。佳辰過眼鳥。愁思阻風船。夢落泥村外。詩傳駱峀前。柴門春寂寂。盡日枕書眠。又圓魄昇空掃駁陰。盍簪高會到更深。南城樂事觀燈樹。小阮風流擅竹林。飛屑劇談看燭跋。澱藍名酒凸杯心。歡娛信宿成陳跡。點檢詩篇獨自吟。</text>
<title>李子庸 煕載 見和是韻。又次。</title>,<text>承水方諸感太陰。一言交誼契玄深。連城美價看荊璞。拔地奇材見鄧林。兩世金蘭仍賁趾。百年車笠肯渝心。功名莫恨桑楡晩。蔡澤當時亦噤吟。僑居幸接駱峯陰。短綆飜愁阻汲深。未有琅玕詶玉案。自慙樗櫟倚瓊林。談筵意氣曾鳴掌。酒席風流每罄心。忽憶士龍湖外去。欲憑黃耳寄新吟。朝旭過從抵夕陰。晩交情似舊知深。風流北海重逢李。標格西湖更見林。寶劒靑熒騰雪色。玉壺淸澈照氷心。人間跌宕唯吾輩。醉裏長歌猛虎吟。新詩進進逼何陰。翰墨知君用意深。會見高門容駟馬。久聞光價擅儒林。三春棣萼聯芳日。六月鯤鵬擊海心。自笑江郞才已退。折楊難和郢中吟。</text>
<title>又和子庸兄弟</title>,<text>鄒律春回黍谷陰。辱投佳什感欣深。龍門忝御扳元禮。酒肆藏名愧翰林。灑灑淸標堪刮目。溫溫良晤久銘心。東城物色終誰管。捴入聯芳集裏吟。端居蕭灑送光陰。得計於魚不厭深。病後工夫諳藥性。閑中氣味似禪林。窮途着處難開眼。末路唯君可論心。莫怪來詩遲見和。沈郞淸瘦欲停吟。</text>
<title>送吳鳴甫尋金剛</title>,<text>蓬萊此去無多路。僧俗紛紛幾往還。三十年來作生客。鬢毛愁色早成斑。送爾毘盧頂上行。瓊漿應與羽人傾。姮娥準備滄溟月。待得吳剛盡意明。人道尋山何太晩。山花落盡不中看。無花未減山奇絶。况復深山花未殘。萬二千峯皆秀絶。區區指摘也爲癡。但將眼力空千界。未害奚囊無一詩。君自言入山不欲作詩故云</text>
<title>謝李僉中饋山藥 六言</title>,<text>薯蕷一名山藥。兒童解辨陳苗。深知眷屬情味。寄惠滿籠瓊瑤。淺殼春蛇退蛻。腴肌幼女揎肱。奇功補脾補腎。美味宜煨宜蒸。夏菜長餐馬齒。春羹厭喫羊蹄。今朝逢此粲者。一飽適我願兮。</text>
<title>閱古篆</title>,<text>軒后命蒼頡。篆書惟汝諧。唐虞三代及。龍鳳衆形皆。一自從便邈。誰爲不徑柴。嗟余空好古。風雨獨喈喈。</text>
<title>復次</title>,<text>篆文生鳥跡。六義自相諧。作者聖人是。用之天下皆。世衰繁竹帛。酒薄變茅柴。得八仍亡二。吾猶恨伯喈。</text>
<title>三月卄六日大雪</title>,<text>三月終旬大雪漫。滿城花柳盡凋殘。幽人不管灾祥事。只怕春衫似銕寒。</text>
<title>鄭次山家夜飮。呼韻走筆。</title>,<text>元來吾手把杯輕。况見君家新釀淸。與爾今宵寧醉死。人間何用醒時生。寒天一醉萬金輕。傾榼何須問濁淸。歸去不愁綿襖薄。兩條噓火鼻頭生。</text>
<title>次李典籍仁老</title>,<text>圖南鵬翼失搏風。不待蓴鱸欲走東。數畒豈無田下下。一官堪笑考中中。嬰灾昔賦穿墉鼠。斂跡今同蟄戶虫。莫是天公將玉汝。臂經三折技方工。少日狂圖類捕風。區區塗抹詑西東。人情濫似何樓下。世路危於羿彀中。逸翮已摧希有鳥。驚魂曾吊怪哉虫。從今萬事安排了。簸弄升沉任化工。</text>
<title>雨後謾次人韻</title>,<text>春雨一番過。草根皆怒生。幽花半開色。嬌鳥百般聲。小疾逢人諱。深杯爲客傾。呼兒理芒屩。晴景擬閑行。又火令居然過。風光特地催。蝶從前日見。燕復幾時來。澗柳參差綠。園花取次開。遊春舊時興。料理未全灰。</text>
<title>讀李相國集。漫次諸韻。</title>,<text>邇來剛怕醉中狂。強擲杯樽默自傷。饞口不知心裏誓。每回逢酒似箕張。右省酒詩槽腹絞淸替揷篘。碧霞如縷繞缸浮。涓涓細酌才升許。已盪人間萬斛愁。右汁酒聲詩金黃雪白點脂紅。爛熳秋堦共作叢。烏鬢少年藍色酒。五章眞是畫圖中。醉後楊妃臉半紅。典刑千載在花叢。淸樽日日勤來賞。他日蕭殘看不中。右詠菊詩</text>
<title>江村風雨圖</title>,<text>急雨懸山風湧波。數間漁屋翳靑蘿。箇中人事商量得。童補魚罾父織蓑。</text>
<title>新淨菴</title>,<text>舊訪年難記。今來路更長。僧殘聲寂寞。院古色凄凉。敗皷仍糊布。寒爐斷炷香。一軀羅漢在。不復辨金光。又雀鼠僧三四。去來無定蹤。屝將純葛捆。衣用敗綿縫。盞滅傳燈火。齋無報飯鐘。京山見客慣。合掌貌如恭。又旅泊依僧舍。還應幾日停。居然似髡衲。不是厭葷腥。石菜枯成刺。山梨硬有釘。巖泉猶可口。晨起汲寒甁。</text>
<title>晝錦堂 自此至竹樓五首。課製。</title>,<text>黃閣新榮按使堂。錦衣金扁共輝光。非關望若誇秋水。自是傾葵向太陽。道大未忘梁翼刺。心閑可洗楚猴忙。芳名不與遺基廢。爲有寒花晩節香。</text>
<title>畫舫齋</title>,<text>齋如畫舫舫名齋。戶牖編篷亦復佳。何事風塵隨物役。向來湖海要吾儕。張翮陸處容權住。魯望浮家寄遠懷。宴坐但存濠濮想。不須求馬辨驪騧。</text>
<title>獨樂園</title>,<text>獨樂難容取次論。年來高卧賞林園。閑居有味如甞蔗。萬事忘懷不樹萱。但怕無人堪陋巷。未應夫子惜微言。同憂且爲蒼生起。長遣遺墟號謝墩。</text>
<title>擇勝亭</title>,<text>行時帟幕坐時亭。到處江山勝處停。意匠移來如有脛。化翁奔走敢藏形。逢場風月相賓主。遷次烟花當障屛。莫道旅人無定跡。從來天地亦浮萍。</text>
<title>竹樓</title>,<text>斫得琅玕蔭小樓。此君雖槁亦風流。琴中爽滴湘江雨。筆下凉生嶰谷秋。幽趣怳疑王子宅。素封休羡渭川侯。浮生計活還堪笑。未判蘧廬卄載留。</text>
<title>挽申正字 儀華。代人作。</title>,<text>當代多髦士。唯君出輩流。名聲鸚鵡賦。世系鳳凰樓。一夢鵬程事。今朝薤露謳。門閭慶旋吊。天道劇悠悠。又墮地元同歲。搏風亦一時。逢塲傾肺腑。托契絶磷緇。人世方需用。仙宮要撰辭。追懷病裏別。失涕亂交頤。</text>
<title>避暑紙署。示李夏卿 夏鎭。○自此至夜坐賞月。凡十七首。皆紙署唱酬。</title>,<text>居閑不自閑。復作此閑行。君閑能似我。並馬出北城。一嶺界紅塵。山水發光晶。臨溪得虗舘。展席坐崇楹。把酒向君說。我輩豈豪英。詩句敗人閑。絶口莫相爭。濯髮石潭水。欹枕松風聲。姑爲十日計。猶勝百年名。</text>
<title>同夏卿。次空同夏日詩韻。</title>,<text>山䬠溪霧自陰晴。松籟颸颸睡未成。盡日關門無一馬。有時啼樹忽雙鸎。炎天把酒神逾爽。雲閣憑軒眼更明。朗詠新詩題素壁。不須呼出楮先生。</text>
<title>臨溪</title>,<text>平生兩耳根。厭聞聲塵繁。啁噍朝市間。發恙欲狂奔。如何此溪聲。使我澄心魂。潺湲固可喜。澎湃亦不煩。忽然遇悍石。悲鳴一何寃。欲將譬琴筑。琴筑匪思存。李君眞可人。朗吟侑我樽。倒卧松風石。紙砧未覺喧。</text>
<title>吊蕩春㙜。次夏卿韻。</title>,<text>歌舞興淸一夢殘。草間遺礎認龍盤。當年枉作勞民計。萬古西流是此灘。</text>
<title>雨過</title>,<text>萬松凉吹灑炎天。錦石靑莎川可憐。向晩西峯飛雨過。新詩一首墮樓前。</text>
<title>同夏卿。次空同夏日會何子詩韻。</title>,<text>紙署春㙜近郭池。風林水舘散襟期。捎溪亂燕如爭捷。抱葉凉蟬亦不遲。束帶紅塵他自爾。脫巾蒼壁我爲誰。一歡浮世眞難有。詩句殷勤記此巵。</text>
<title>又用天字韻賦兩絶</title>,<text>岧嶤三角上靑天。不受塵寰衆目憐。安得驚人謝晀句。一聲吟徹玉皇前。一派淸溪小洞天。漾風渟月揔堪憐。山靈解惜遊人去。故遣蒼巖爲却前。</text>
<title>次夏卿韻</title>,<text>水舘纔經雨。風襟况有君。朱明虗作勢。白羽欲辭勳。天地蠅何在。雲林鹿自羣。塵踪元不到。未暇北山文。</text>
<title>有友人追到。喜賦得容字。</title>,<text>翠閣臨雙澗。紅塵隔萬松。炎天誰肯到。特地子相從。宇宙詩篇富。林泉我輩容。笑談生氣槩。雲表見三峯。又劇飮杯行雅。名區鼎立峯。眞成虎溪笑。恰似吹㙜逢。爽氣心星避。詞源峽水洪。功名付人傑。仙島永相從。又絶壑雙條磵。高齋四面峯。憇來孤榻卧。莞爾故人逢。蘚色經霖潤。槐陰滿席濃。誰知翠微上。文酒日從容。</text>
<title>次夏卿絶句韻</title>,<text>石竹丹砂瓣。溪蒲綠玉莖。幽人未遽返。暝舘歇砧聲。</text>
<title>同次簡齋城西詩韻</title>,<text>溪光山色蔚藍靑。未省春㙜接鳳城。怪石高低隨意坐。明沙遠近信筇行。蜻蜓日暮俱閑舞。黃鳥夏深猶好聲。負手憑軒頗意氣。吾詩又得一篇成。吾儕一笑眼俱靑。信宿風㙜滯入城。三伏未知方溽暑。百年誰得此閑行。淸潭倒映深杯色。虗谷遙譍晩碓聲。終老只須丘壑計。揀林茅舍會應成。</text>
<title>分韻得㙜字</title>,<text>筇屐聯翩上古㙜。晩晴流睇欝襟開。千尋嶽色空中起。三伏天風分外來。雲物盡輸揮處筆。塵氛不到把時杯。浮生得意還玆地。滄海茫茫首更回。</text>
<title>夜坐賞月。分韻得淸字。</title>,<text>廣寒千斛露華淸。洗出姮娥半面呈。皛皛雙灘浮錦暈。離離萬木卓琅莖。塵中謾有吳牛喘。世外偏知顧兎情。坐到林螢橫一點。獨憑山檻惜殘更。</text>
<title>送李文若 沃 同年遊皆骨</title>,<text>東僧每說金剛勝。西竺先知左海奇。無數攢峯騈玉立。幾條高瀑界天吹。人浮締樹竛竮度。寺綴橫崖縹緲垂。此地分明造化手。須君述作稱情詩。</text>
<title>挽柳正字 命全</title>,<text>儇儇薄俗少堪親。自得夫君恰賞眞。一點豪無貴家習。十分勤作大科人。圖南訣妙曾知命。肘後方成不救身。垂白阿㜷齠齔子。可憐行路也霑巾。</text>
<title>鐵谷僑居偶吟</title>,<text>塵土初班馬。雲林作寓公。閉門山色裏。高枕水聲中。野竈蔬編足。鄰籬酒盞通。百年聊自爾。吾道敢言窮。</text>
<title>鐵谷卽余先塋也。瞻慕有感。謹作兩絶。</title>,<text>漢江南去二長亭。山號靑谿鎭果城。小麓彎環爲鐵谷。百年松檜護先塋。恭惟皇祖夏官卿。赫赫東韓大將名。五葉孱孫眞不肖。儒冠三十竟何成。</text>
<title>夜坐無聊。閱輿地誌。戱次徐四佳庇仁八咏。</title>,<text>滄溟西望渺無天。此去靑齊路幾千。我欲乘槎訪洙泗。杏壇遺跡恐茫然。根蟠幾丈揷溟中。一點孤浮似蟻封。未信九州差較大。二儀回首但鴻濛。右隱映小島如樓如閣乍崚嶒。金碧俄成百萬層。果是蜃噓爲此否。化翁緘默悄無譍。右重重蜃樓靑螺鬟髻渺茫間。海濶雲收點點寒。若使龍眠摹畫出。世人應道是君山。右點點螺髻䲔海年來靜不波。狼烟長熄士無譁。鼕鼕晩皷君休訝。只是將軍醉後撾。右芚營戍皷海氓舟楫是菟裘。來去營生不蹔休。日暮烟汀相喚問。塩舟過後又漁舟。右烟浦歸帆浮金泛玉滿秋空。爽氣侵顔醉失紅。誰遣此坪松作號。我今身在桂花中。右松坪秋月寺在烟雲橫處岑。暝鐘搖戛度靑林。鯨魚百八眞雄力。舂破平生未足心。右觀寺暮鐘</text>
<title>十一月望夜。雪月絶勝。獨酌詠懷。</title>,<text>雲塵一掃除。雪月兩映燭。獨立視乾坤。心肝瑩珠玉。又閉門不能坐。開門無所之。百匝繞庭樹。霜華生鬢絲。又世上逢奇夜。山中無可人。村醪眞有力。撑我兩眉顰。又一酌歌白雪。再酌侑明月。所思在長安。滄江渺難越。</text>
<title>至日</title>,<text>至日一樽酒。曉飮當赤粥。陽和發心肝。肌膚稍稍沃。窮愁千萬端。一一灰飛揚。閉門鼾如雷。不知鬢絲長。</text>
<title>醉歌行</title>,<text>擁衾日射壁。開門雪滿尺。雙屐走上山。一望乾坤白。忽然心恙發。踠足三太息。使我如有八尺高頭之白馬。騎出雪中同雪色。大箭如拇鏃如餠。玄角長弓兩斛力。直向淸溪冠岳之山中。狐兎區區不肯射。窟中老虎大於牛。見我咆哮如霹靂。一箭中心馬前倒。怒血淋漓白雪赤。拔劒剝皮坐錦毛。伐木燒炭噉紅炙。嗚呼男兒不能爲如此快意事。虗作尋常果州客。強飮村醪三兩椀。一曲狂歌北風劃。</text>
<title>遣憫</title>,<text>烏弓屭贔六匀強。昨日弦之角破裂。倀兒何事太多言。虎跡分明已印雪。管城不下虞卿義。脫屣封侯從我來。頗怪陶泓顔色冷。歲寒懷抱未堪開。</text>
<title>山中</title>,<text>暮別菴僧信步歸。雪中樵逕一絲微。林行數里無人伴。凍雀啾啾先後飛。老木層巖氷澗湄。山雲漠漠霰飛時。幽人錯道梅花境。植杖黃昏歸去遲。</text>
<title>次梅山寄示韻</title>,<text>夏卿爾胊呑得幾雲夢。能令筆下魚龍舞。若非天文降奎宿。無乃前身是杜甫。我與梅山識面早。萬戶之侯未足好。詼諧卓詭自踈宕。靜言窺之有奇抱。世人憫笑我轗軻。君獨無言但頷可。往夏春㙜避暑飮。樽前鼎岳凌雲大。拍壺君吟猛虎行。濯纓我歌滄浪淸。脫巾散髮卧靑林。野席任他樵翁爭。世間好事難再得。卷中依依客醉墨。只今羈棲仍卧病。柴門獨閉靑山色。歲暮佳期墮空虗。洛陽回首愁何如。春來江漢有南鴈。莫惜時傳數行書。</text>
<title>又次夏卿見寄韻</title>,<text>我馬有三脚。君輪生四角。盈盈一水若千里。歲暮相思意綿邈。我與君生並一世。我齒於君少五歲。夙昔相逢鄭驛中。一言相許兩把袂。淋漓樽酒恣歡樂。倒瀉心肝絶鍵鑰。有時揮筆作文字。嘲謔詞壇破寂寞。放君一頭吾當亞。世人冷眼誰知者。區區一茅奚足道。六博之巧注以瓦。名利塲中衆足奔。頑鈍如吾百無可。數椽茅屋歸去來。空山虎豹居人寡。思君戀君徒離憂。江漢蒼茫阻王州。獨上淸溪眺西北。雲邊三角靑浮浮。日落荒林鼯鼠亂。天寒大澤蛟龍愁。霏霏霰雪集。慘慘暉景急。佳期曠何許。芳札杳難及。閉門病卧謝巾襪。鏡中稍稍生白髮。昨夜孤夢見君顔。曉窓寒梅動積雪。春來滿山山榴花。我柳那使君韁結。村醪數斗當料理。日日望君心如渴。嗚呼日日望君心如渴。</text>
<title>九日龍山小菴。同閔汝能 弘道 吳鳴甫飮。</title>,<text>蘭若千年地。茱萸九日天。聊從汶上客。更喚月中仙。菊蘂須多酒。龍山卽此筵。參軍舊興在。落帽任狂顚。</text>
<title>沈後凋 栢 郊亭。陪龜沙吳尙書。夜飮呼韻。</title>,<text>沈子高亭靑郭邊。盍簪良會棹觥船。琴鳴天外下玄鶴。酒暖人間生綠烟。俗態莫論雲復雨。談筵剛喜夜如年。明朝漢水回頭處。淸夢依依只黯然。</text>
<title>奉恩寺。同諸友夜飮次韻。</title>,<text>會宿招提雪。醉醒樓閣風。高歌徹雲表。秀句滿天東。我輩可無可。人間同不同。休論榮落事。江漢有孤篷。</text>
<title>山中聞琴二絶</title>,<text>空山獨夜奏鳴桐。歲暮幽懷杳不窮。燈闇酒空村客去。一窓搖月寫松風。此曲分明怨別離。氷泉何事助悽悲。夜深忽有山精下。一縷林風簌簌吹。</text>
<title>對酒謠</title>,<text>有客來問我。飮酒有何好。答言酒之好。難以向人道。君若飮酒時。自然知我抱。酒號爲狂藥。我飮豈無由。肝膓一寸間。貯得萬斛愁。時時醉眠頃。庶以忘玆憂。美酒滿滿酌。傲兀坐胡床。千愁向我辭。各散之四方。我將餞其行。呼兒更進觴。飮酒酩酊醉。頹然落冠珮。千憂去已空。只有一憂在。所憂細君狠。發言無酒債。</text>
<title>無題</title>,<text>曾躡雲虬到月宮。桂花衰颯好枝空。他人莫問姮娥色。顔鬢尋常看不中。</text>
<title>次簡龜沙尙書</title>,<text>世路元憂緖。人情足駴機。城東舊賓客。肎爲雀羅稀。</text>
<title>幽居述懷。藥名體。</title>,<text>雅性常山野。前胡世網纏。幽居蚤休矣。遠志正翛然。通草開三逕。防風架數椽。民風存厚朴。川澤瀉幽悁。滑石鋪文席。斑苔點壁錢。曉雲虗白斂。春柳暗黃連。旋覆花無限。辛甘菜足編。南星空暑候。半夏似秋天。剪木通凉吹。䟽渠貫衆川。薄荷欹傘破。乾實縮砂圓。粳飯鉛華嫰。蓴羹玉豉煎。柴門冬自掩。掃箒晝常捐。雪景天紈淨。梅花玉女姸。交神麴生聖。意淡竹君賢。寡欲終奚毒。無營實所便。心甘草舍下。夢斷駟車前。益智披玄帙。忘憂戛素絃。人言那計較。筆管共周旋。漁事隨江子。熊經笑地仙。白頭翁熟記。黃檗有高禪。</text>
<title>至大津。阻風寒甚。</title>,<text>雲沙漠漠太湖頭。四月風寒似九秋。凍僕癡樽呼不起。憑誰欲問沔陽舟。</text>
<title>雨中投山村</title>,<text>山深日沒雨兼風。瘦馬凌兢石路中。欲借村房經一宿。主翁言有壁陀蟲。</text>
<title>路傍記所見</title>,<text>田父朝耕五畒餘。饁妻來見喜何如。仍須墾盡荒園土。少子今年又把鋤。</text>
<title>鷗村雜詠</title>,<text>南湖水與北湖連。水淺平臍劣載船。兩岸平沙明似雪。一汀新菼軟於氊。浦店鱗鱗學亂蝸。十村無一不漁家。門籬大抵編靑竹。也比彫墻倍覺華。碁分星點塩區別。煮土熬波雪麵成。聽得塩夫歌祝語。上弦無雨下弦晴。鴨鴨𩿨𩿨何可數。䲶鴦鸂䳵亦飛飛。雖然毛羽有朋黨。共逐波瀾無是非。西臨海澨無三里。漁老漁童行接連。石蠣三升纔握粟。釘魚一歲不論錢。浦女長歌入浦溆。朝來相喚返村閻。靑苔曬箔番番薄。紅菜傾筐簇簇尖。暇日尋常到水頭。等閑垂釣釣無鉤。村童拍手笑相語。何處新來髯比丘。地僻家貧懶病仍。了無冠盖過門曾。今朝剝啄非生客。只是高峯影浪僧。</text>
<title>送箕城亞使李文若</title>,<text>楚楚依紅客。迢迢浮碧樓。關河渾熟路。男子更奇遊。錦繡霜楓晩。綾羅秋草愁。離情似流水。直到浿江頭。又幕府趨春府。西關近北關。吟詩綠耳上。把酒翠眉間。汗漫禺強海。神靈太白山。勝遊人或有。難得子紅顔。</text>
<title>效皇華集中東坡體。仍次韻。</title>,<text>永日空門無一車。世間消息十分踈。鉤簾細雨黃昏近。卧看殘香裊篆書。</text>
<title>又</title>,<text>日趨油幕逐戎車。十月寒風兩鬢踈。束縛未堪供劇地。也須歸隱學農書。喧囂絶處少驂車。帶雪寒松竹影踈。樽酒醉歌高興發。搴簾夜月對床書。右回文當歸何必學懸車。遠志翛然與世踈。不待人言還舊墅。閉門甘草太玄書。右藥名雅意何曾慕赤車。山林放跡俗緣踈。高談王覇非吾事。晩景丹方手自書。右人名䃫石何求金滿車。形骸土木世相踈。于今老革紛絲鬢。竹葉匏樽勝鶴書。右八音羊膓崎嶇停吾車。回頭名繮塵情踈。行當歸來南湖居。馳烟何憂鐘山書。右七斗</text>
<title>驛樓 自此至曲松詩。凡三十七首。戊申成歡督郵時作。</title>,<text>西南冠盖不曾休。迎送令人欲白頭。咄咄世間眞怪事。驛中還有滌愁樓。</text>
<title>苦旱</title>,<text>邇來無奈旱炎何。任遣蜘蟵網綠蓑。五夜不眠瞻碧落。天河西畔使星多。田家消息問何如。拆盡泥田學亂書。且向南樓望陂水。一分愁思屬芙蕖。</text>
<title>芙蓉政</title>,<text>神馬長隨驛馬馳。督郵官况鬢成絲。秋樓復管芙蓉政。自笑風流亦一癡。</text>
<title>七月十二日</title>,<text>赤日垂空欲爇墻。簿書何物發吾狂。無端凍雨西飛去。不借郵軒一滴凉。</text>
<title>臨池秋懷</title>,<text>長安北望暮雲孤。客子秋風病未蘇。淸淚數行蓮葉裏。爲誰憑寄報恩珠。</text>
<title>途中遣憫</title>,<text>公事催驅不計程。一分那更有詩情。人生快馬還多事。却憶秋山欵段行。</text>
<title>壁上次泥翁韻</title>,<text>擧目堪驚歲月催。竹窓當日此徘徊。珠璣錯落字猶在。瓦礫荒凉樓已頹。玉樹黃泉無酒到。朱華綠水爲誰開。秋風一灑郵亭淚。俗眼何人識驥才。</text>
<title>秋夜</title>,<text>秋舘寥寥夕氣澄。老衾綿瘦易生稜。雙窓界白傷神月。半壁微靑壓夢燈。鴈有何忙終夜去。蛩誰相喚近床譍。明朝攬鏡看愁色。鬢上霜毛幾個增。</text>
<title>贈栗峯督郵李子夏</title>,<text>秋日相逢慰禮城。蹔時樽酒見交情。劒中各有星辰氣。琴外還聞山水聲。世事亡羊皆道路。吾儕記馬且功名。詩筒故事如能續。不媿郵丞有重輕。第八句。因前語解嘲。又交情端得馬蹄間。信宿蘧廬遞往還。夢罷曉燈生醉暈。語闌秋鬢上詩斑。偶然合處須當散。均是忙中別有閑。安得一樽增若酒。與君同醉俗離山。</text>
<title>寄蒼舒</title>,<text>寄書問蒼舒。秋來體強健。別汝已兩月。念汝愁千萬。汝是儒家子。幸已免農販。歲着四節衣。日喫兩時飯。何可自暴棄。一生處卑溷。知子莫如父。汝才不甚鈍。徒緣成習。退尺無進寸。我在尙不勤。而今况我遠。想汝恣遊嬉。日夕抱煩懣。此間有鄕兒。製作時來獻。爲詩有格調。爲文好議論。我見每嘆羡。較汝汝當遜。汝齒稍云長。汝覺或能頓。嗣是痛自責。勇往無退遁。譬如有根草。春雨易滋蔓。志氣當不凡。功名亦可建。奴最狡獪。伴讀須力勸。且勿嚇阿靑。怕渠損嬌嫰。與人莫爭競。於物莫歆願。俚語口不發。危途足當艮。我之未歸時。揭此爲嚴憲。他日出懷中。誦辭如合券。依時手摩頂。否耶褲當褪。喫打九十九。汝父汝敢怨。</text>
<title>余旣卧病。枕上所得。率多病况。因推之作近體七言四首。盖同病相憐之義爾。</title>,<text>一從消瘦壯圖空。恃粥慙非善飯翁。蜾贏含泥封鎖甲。蠨蛸吐網掛彫弓。麄心欲覆爐頭藥。舊癖難忘櫪上騘。聞道健兒皆節鉞。不堪孤枕對秋風。右病將軍瘦骨崚嶒席屢移。夜寒霜信布衾知。生憎巫說神何禱。乍見醫方藥可疑。夏課人回空悵羡。秋圍日過倍悽悲。鄰翁不識呻吟苦。只道依前誦楚辭。右病措大珠消玉瘦恨無窮。嫰泣輕顰態別工。靑鬢罷梳雲散漫。素顔和垢月朦朧。鸞思曉影愁金鏡。鳳戀春聲怨綺桐。殘夢每勾寃債到。翠衾留濕可憐紅。右病妓非禪非律轉沉沉。霜髮鬅鬙碧眼深。欲喚闍梨還苦口。偶逢檀越却傷心。新髹應器常藏帕。舊剪畦衣未試針。慣誦楞嚴今不記。曉鐘猶自念觀音。右病僧</text>
<title>溫泉。與李夏卿，權皆玉 瑎 會飮呼韻。</title>,<text>王事秋相會。交情晩更存。杯觴須永夕。官署蹔孤村。麈席風霜凜。騷壇節制尊。看君鵬運海。笑我鷃遊藩。又扈蹕星郞切。登㙜地望存。伏蒲還野興。泛栢且山村。日暮烏聲集。天秋鶚勢尊。聖朝恢聽納。誰復畏羝藩。</text>
<title>佳人答問煎茶興 課製。下四篇同。</title>,<text>雪水新煎小餠茶。佳人嬌笑臉生霞。羔兒淺酌從渠俗。蟹眼微浮任子誇。學士風流元淡泊。豪家物色太奢華。終然一默非眞媿。付與詩翁較等差。</text>
<title>冬嶺秀孤松</title>,<text>千仞岡頭百尺松。寒霄黛色更含濃。干雲鐵骨能排奡。溜雨霜皮欲化龍。未許人寰饒散木。不關年律有玄冬。深知比况難容易。悵望淸標倚短筇。</text>
<title>愁對寒雲雪滿山</title>,<text>令節身仍遠。他鄕恨未寬。深冬歧雪塞。薄暮隴雲寒。戀闕恩波隔。思家道路難。孤城對蕭瑟。益覺鬢毛殘。</text>
<title>餐雪</title>,<text>大窖黑如漆。陰風寒裂肌。延頸蹔時人。緩頰萬端辭。我是漢家使。漢節手中持。寧將八尺軀。屈膝向胡兒。一死卽吾分。餐雪聊救飢。餐雪與氊毛。氊毛甘似飴。咄汝陵律輩。羶腥爭朶頤。我飢爾莫憐。爾飽我所悲。烈士自殉名。不求君王知。餐雪與採薇。千載無差池。</text>
<title>八珍盤上憶蔞亭</title>,<text>玉食光輝滿眼珍。君王何事却酸辛。如今紫極寧忘莒。當日蔞亭是在陳。帝業本從勤苦得。禍機深戒宴安因。宸情別有綿山感。厚意常思大樹臣。</text>
<title>驛舘述懷五疊</title>,<text>歲闌蹤跡傍蘧廬。志事參差負遂初。拙計未能辭旅宦。羈愁長自戀窮閭。孤桐火裏知誰賞。一葦波中縱所如。十口近來風雪隔。不堪回首待鄕書。憶在丘園守破廬。百憂渾自出門初。平生枉蹋孀娥殿。末路偏依戍卒閭。巽髮已宣春去也。旅巢纔穩火焚如。歸來一賦非難草。且復踟躕畏簡書。鳴玉彯纓滿禁廬。野人端合返吾初。休煩一社尊桑楚。剛怕高賢笑蔣閭。寸綬未堪誇若若。方袍且欲問如如。從今佚老淸閑卧。不學窮愁漫著書。永夜孤燈卧雪廬。曙窓寒色凍曦初。肩頭乍報詩形諜。腹下難塡酒尾閭。多病百年窮子美。薄游千里倦相如。關心萬事無人問。獨對爐灰手自書。官齋無客似僧廬。病裏回心佛地初。飛食有人封萬里。卜居何處着三閭。悲歡俱失夢方覺。毁譽相加身自如。呵退小胥深閉戶。卧看香篆裊殘書。</text>
<title>二十八宿歌 二首</title>,<text>虎要無文莫願角。龍欲悔亢須勿躍。耆欲冦人甚氐羗。奇禍往往帷房作。至人無心任行藏。蛇舌蠆尾不敢傷。天箕不揚但虗名。世人爲斗而民爭。竪牛亂叔穆初悅。童女嬖幽周終滅。太虗變化誰得知。禍福安危不容說。萬室之邑富未眞。家立四壁亦奚貧。奎蹄豕虱偶生死。離婁季咸誇明神。楚漢戰野膓胃塗。昴精相國初非圖。儒生佔畢何所求。啄木觜禿蟲有無。何况絀墨尊參回。井飮相捽堪一咍。有錢那作使鬼計。且買柳橋春酒來。百年星霜何草草。誰能閱世如張老。目送雲外飛鴻翼。瑤絃玉軫開閑抱。有力拔角未云壯。有藝屠龍不是亢。拙弱可伏氐羯暴。胸宇泰定阿房廣。人生用心憂患域。畏首畏尾苦偪仄。哆侈南箕謀欲讒。斟酌不公維斗忒。孔雀飮泉牛觸之。衆女入宮嫉蛾眉。世俗虗驚市有虎。焦原九折何其危。暗室投珠怒裂眦。籬壁之物笑而喜。奎章龍圖衮衮登。幾人不如婁護智。爛羊頭胃自奇矯。抱衾宵征嘒彼昴。畢竟得失何可數。觜距爭強足一笑。參辰出入何倐忽。古人今成雨井骨。鬼簿賢愚誰更點。柳下盜跖俱泯沒。星星鬢毛那得久。且樂張生眼前酒。野鶴不作樊籠翼。紆軫欝抑吾何有。</text>
<title>燈火稍可親 課製。下二首同。</title>,<text>霽色澄秋簟。書窓伴夜燈。綠籤元舊業。紅粟是良朋。暈暗須勤撥。膏殘且要增。慇懃報隣舍。穿壁古人曾。</text>
<title>大暑去酷吏</title>,<text>禪代看天意。炎官去祝融。若無三伏苦。誰識一凉功。貼席眠初穩。稱觴賀卽同。終須留快意。莫遽恨霜風。</text>
<title>每逢佳節倍思親</title>,<text>天涯何日不思親。游子傷心最此辰。望眼渾忘風落帽。愁膓空有淚沾巾。遙知棣萼稱觴會。定把茱萸揷鬢新。安得化爲南去鴈。白雲千里向三秦。</text>
<title>午憇</title>,<text>午憇冬斯肹。新晴夏亦凉。溪絲繞村綠。壠餠飫人黃。客路有南北。耘謳無短長。蘧廬成一睡。西日已橫床。</text>
<title>曲松詩次韻</title>,<text>赤甲蒼髯矍鑠翁。不關天地有霜風。年來委曲眞堪怪。莫是雲林不閱躬。蒼官年老已成翁。爽氣猶存謖謖風。只是曲身心不曲。可憐心曲息夫躬。四海何人識此翁。塵埃無面障西風。折腰路伴渠如我。歲暮相逢一悼躬。</text>
<title>次吳仲初 始復 韻。寄朴奉卿 信圭 完山通判。</title>,<text>龍光南望斗牛間。湖海秋風恨未閑。聞說雌軒殺風景。綺羅叢裏簿書山。達人心事見眉間。浮世升沈揔等閑。但使淸樽醉北海。何須爽氣望西山。</text>
<title>億曹溪</title>,<text>曹溪往歲群賢集。華嶽新秋積雨晴。金地留連三日飮。銀河倒瀉九天聲。縱橫翰墨蛟龍變。宛轉笙簫鸞鶴鳴。多病只今難濟勝。石橋霞月夢中行。</text>
<title>代人挽</title>,<text>鴈塔曾靑眼。鴒原見白眉。湖山幾春脚。㙜閣亦風姿。望八年非促。同三位未卑。嘉桐留植慶。峙鳳已孫枝。</text>
<title>無題</title>,<text>垂柳陰陰護小扉。嫰絲靑學美人衣。此身未及春風絮。粘着粧簾故不飛。靑羅小袖茜紅裙。面學桃花鬢學雲。大是平生懊惱處。夕陽人掩柳邊門。</text>
<title>送尹子愼 以臨 之海西</title>,<text>偶作比隣客。忽成千里人。芙蓉堂上月。相憶可憐春。</text>
<title>送鄭士希 洙賢○自此至送族人。凡三十六首。己酉高山督郵時作。</title>,<text>君今海西行。我將關北去。臨分酒一樽。惆悵桃花雨。</text>
<title>同夏卿吟</title>,<text>政是落花節。况兼離別情。明宵綠楊驛。曉月伴愁行。又關山此去幾時來。對酒悲歌淚滴杯。欲比別離心緖亂。春風吹散落花堆。</text>
<title>出靑門</title>,<text>百年天地幾閑人。南北萍蓬愧此身。靑綺門前却回首。滿城花柳可憐春。</text>
<title>多樂院</title>,<text>春郊歇馬小溪濱。嫰草幽花滿目新。客子離家政愁絶。院名多樂爲何人。</text>
<title>戱題</title>,<text>病去無心錦瑟傍。風流付與少年狂。南關七郡梅和桂。不使詩中一字香。</text>
<title>過姝城</title>,<text>花落官橋溪水明。綠楊如畫掩春城。斜陽玉女峯前雨。道是無情還有情。</text>
<title>宜春客軒少憇</title>,<text>宜春春日一杯春。少借闌干歇病身。午睡欲醒啼鳥喚。滿庭梨雪政愁人。</text>
<title>暮春峽中。始見杏花。</title>,<text>峽中春暮寒猶在。澗曲初看紅杏枝。來日長安桃李盡。與人同賦落花詩。</text>
<title>到全城憶夏卿</title>,<text>東城醉別落花天。信宿懷君似隔年。未到咸關却回首。雲山萬疊已茫然。夏卿贈余詩。末句云君到咸關回首望。靑山萬疊亂雲堆。</text>
<title>龍興江</title>,<text>一水滔滔萬古橫。龍興爰自國初名。聖桓陶穴留仁澤。丞相河崙有傑情。巨嶽北傾天竇湧。滄波東接海門平。只今關塞風塵靜。魚鼈煕煕亦樂生。</text>
<title>九月八日。獨酌有懷。</title>,<text>南翁千里苦思家。北菊深秋未放花。喚酒細傾誰共酢。題詩浪詠獨長嗟。言歸故國無雙翮。若載羈愁定萬車。不用登高更回首。關河杳杳夕陽斜。</text>
<title>咸山十二絶</title>,<text>咸山都護鎭東軍。雉堞穹窿勢入雲。負海襟山二千里。關南關北此中分。千載璿源王氣鍾。六陵靈寢瑞雲封。靑烏弟子皆傳說。此是東方大幹龍。歸州洞裡慶興宮。聖祖龍潛昔此中。御佩豹鞬無恙在。只今人泣鼎湖弓。蠻兒那敢犯王靈。兎谷今猶帶血腥。聞說聖人才藝絶。七彎弓落七松鈴。南華門外四千家。士女招邀樂事多。明月滿城絃管閙。小兒齊唱御天歌。萬歲長橋一短亭。水邊楊柳兩行靑。佳人日日傷離別。膓斷斜陽芳草汀。咸州妓女不勝嬌。妙舞低回闘細腰。醉後男兒裝束出。揚鞭走馬過長橋。霜落平蕪野色酣。少年遊獵出城南。兒童亦擾晨風子。搏得田間錦翼䳺。府俗皆養鷂獵鶉雲田社畔綠莎洲。野老猶傳聖祖遊。當日擊毬毬似月。只今看月月如毬。文會黌成胄子歡。素王遺像儼衣冠。誰知弓馬哈蘭府。變作絃歌文杏壇。邊庭健卒氣豪麄。搏虎擒熊天下無。安得驃姚爲上將。汝曹一萬可平胡。城上高樓黨碧天。樓頭勝日敞華筵。彫欄影落澄湖裏。羅綺三千揔水仙。</text>
<title>釋王寺</title>,<text>曾聞聖祖微時困。早有眞僧此地逢。異夢堪徵千巽羽。雄圖竟御六乾龍。宸章板刻回雲漢。佛寺金光照雪峯。俛仰怳如瞻日角。躕躇不覺到昏鐘。脩羅無學號神僧。契合興王識瑞徵。絶世英姿圖上活。當時善謔傳中矜。山河不壞應千劫。殿宇重新自一燈。前代亦傳詵術秘。兩雄端並釋門稱。</text>
<title>夜宿釋王寺</title>,<text>花宮細路石門穿。小傘招搖夕照天。刮眼峯巒秋雨後。稱心樓閣瀑流邊。風生黛栢憐淸夜。火殺紅梨惜往年。雙碓遞鳴孤燭盡。旅魂愁絶不成眠。郵驂幾日赴官期。梵宇諸天得我時。何等精神孤嶂立。自然聲律萬松吹。橫溪略彴僧行慣。待月闌干客寢遲。永夜蒲團吟正苦。斯文芝老語留奇。</text>
<title>樂民樓</title>,<text>高閣凌虗俯過鴻。曲欄憑眺泥征蓬。關山鳥道浮雲外。渤海鯨波浴日東。草草紅粧隨世態。遲遲綠酒負秋風。憂來異俗終無賴。賦罷低吟未敢雄。時買酒久不至</text>
<title>大麥遷</title>,<text>化翁太奇譎。平處却設窞。翠壁拆厚坤。玄流動幽坎。百折下不測。屛息喘何敢。僕夫能笑語。頑心匪壯膽。羲和有遺照。積陰氣悽慘。平生戒巖墻。及此犯驪頷。死地有僥倖。平陸忽登覽。三歎向前路。征轡墜復攬。</text>
<title>高山舘</title>,<text>朝行麥遷底。暮行鐵嶺上。當其登頓難。天淵在俯仰。夜投孤舘宿。筋骸得蹔放。危魂夢成魘。墜踊作千狀。平生丘壑姿。一閑了少壯。如何關塞外。斑鬢作郵長。秋泉遶羈枕。曉燈背寒帳。展轉逮明發。沉憂起惆悵。</text>
<title>驛舘有蘭竹二畫。感懷賦二絶。</title>,<text>芳蘭落關山。遠客同羈旅。苦調在孤琴。秋風滿三楚。又滴瀝琅玕露。蕭條瀛海秋。西風動寒葉。歸夢落扁舟。</text>
<title>鐵嶺上望鄕</title>,<text>擧目南天烟霧多。一回彈鋏一悲歌。鐵關勝似秦關法。不放行人白晝過。</text>
<title>草原春帖</title>,<text>春日春盤酒乍酣。旅情官况轉難堪。北關三百如鴻馬。載我那無一首南。</text>
<title>送族人南還</title>,<text>送客西風酒一杯。羈懷悽絶不堪開。家人若問吾消息。爲報秋衣莫剩裁。</text>
<title>國島 自此至贈豊悅上人。凡三十七首。庚戌自高山還京時。遊金剛作。</title>,<text>聯聯萬玉柱。束立滄波中。下有無底窟。人傳龍所宮。又北竹難於桂。玆山賤如草。採斫禁編氓。所以名國島。又孤嶼亭亭碧海中。錦紋千疊玉屛風。頭頭競擢如相長。面面均方訝許同。造化偶施斤斧妙。神龍豈事棟樑工。扁舟不怕探幽窟。恥向兒曹較膽雄。</text>
<title>宿火燈驛</title>,<text>大海風濤濶。千山雲霧昏。羈心已燒盡。况宿火燈村。</text>
<title>途中雨後</title>,<text>雨後汀洲沙逕鮮。數家漁店有炊烟。海棠已過繁華節。往往殘紅更可憐。</text>
<title>樷石</title>,<text>削玉鎔金巧合幷。細看堪喜又堪驚。六隅齊整疑神鬼。四立高低若弟兄。是物要爲天下壯。何人欲得劫前情。瓢樽獨擧雲濤上。自賀平生有此行。百丈崝嶸卓海邦。相逢陡覺壯心降。奇觀獨壓嶺東八。異境應無天下雙。海鶻僄輕猶斂避。風濤跋扈漫舂撞。那將李杜同携手。述作看渠筆似杠。</text>
<title>三日浦四仙亭。次壁上韻。</title>,<text>彩閣空明上。滄溟咫尺東。岸凉銷淺暑。湖晩皺纖風。石矗千年白。書漫六字紅。丹砂秘前訣。吾得免衰翁。又逸志申吾昔。名區甲海東。平湖浮落景。小閣卧凉風。樹老藤纏翠。巖晴蘚燥紅。神仙如未學。願此作漁翁。又四仙遊此後。誰問路西東。石字千秋事。芝輪何處風。無繩繫日白。有鏡墜顔紅。願謝人間世。長隨海上翁。</text>
<title>又</title>,<text>丹書石上綠苔滋。往事只今明月知。少別仙家亦千載。永郞還有獨來時。仙去亭空雲石荒。飈輪影斷海天長。世人只作雙雙待。不識孤吟是永郞。</text>
<title>高城途中望金剛</title>,<text>雨霽東南出遠山。蓬萊指點白雲間。同行笑我輕歡喜。萬二千峯見一斑。</text>
<title>稤庫 卽憇房。有水碓三十餘所。</title>,<text>五月山風爽欲秋。倦來眞合憇房留。低昂幾處雲溪碓。舂破人間萬斛愁。夕翠沉沉生遠峯。爲憐雲碓住吟筇。塵糠脫盡心珠瑩。賴得文殊法力舂。</text>
<title>百川橋</title>,<text>澗瀑東西語不聞。只應仙俗此橋分。携筇直入蓬萊路。石磴天梯步步雲。</text>
<title>楡岾</title>,<text>元來吾計喜蹉跎。獨有玆行破障魔。旅病一春還挺動。仙區中夏却淸和。初心願向曇無竭。萬念眞同舜若多。頗怪老僧雲裏卧。所愁何事鬢成皤。密樹繁蘿翠色籠。深寮傑閣暑炎窮。靈湫晩送蛟龍雨。寶塔凉生鴿鳥風。客子尋詩如有債。僧家弄博不爭雄。塵寰此去方三伏。夢掛禪樓月檻東。時有僧適對博。故第六及之。山行也不晩。暑氣未云隆。濯髮石泉水。披襟松栢風。前生疑是佛。老興欲還童。夜宿禪樓上。翛然世念空。</text>
<title>山暎樓</title>,<text>嶽寺諸天近。風樓五月寒。僧盤具靑蔌。客睡泥江欄。古石封緋蘚。踈松漏錦湍。親朋在城市。絶境並誰看。</text>
<title>楡僧餉酒。戱贈。</title>,<text>珍重山僧般若湯。客愁如雪旋消亡。一生但使淵明醉。蓮社爲奴也不妨。</text>
<title>贈楡僧正益 九月當來道峯棲止云</title>,<text>寺靜僧閑客亦閑。懸燈伴宿綠雲間。高秋不負西來意。一笑相逢小華山。</text>
<title>隱仙㙜</title>,<text>九井遙看紫氣籠。隱仙㙜上倚長風。飜盆三日忽晴霽。十二瀑流天下雄。</text>
<title>水站溪畔。見木蓮花。</title>,<text>搖搖玉樹綠潭風。數朶霜葩明鏡中。五月山行莫道晩。木蓮花發勝春紅。</text>
<title>答人二首</title>,<text>靑螺鬟髻玉芙蓉。秀色煌煌倚半空。此是金剛好春景。早來何必賞花紅。榑桑初日射巑岏。紫氣赬霞天半看。此是金剛好秋景。晩來何必賞楓丹。</text>
<title>大寂夜</title>,<text>風鈴相語篆香微。曉起開窓月滿衣。自笑尋山用心躁。毗盧頂上夢先飛。勝處徘徊輒不前。自憐衰鬢晩求仙。沙彌羡汝身輕健。曾到龍淵第九淵。</text>
<title>普德窟</title>,<text>雲磴微茫線路垂。半空菴子不勝危。搖風綠柱銅孤竪。釘壁玄繩銕互維。何苦觀音棲窟住。可憐麄膽頫軒窺。人功却在飛禽上。回首前朝爲一悲。</text>
<title>萬瀑洞</title>,<text>圓嶠烟霞逈出塵。化翁斤斧亦勞神。分開翠峽千尋銕。倒瀉明河九曲銀。雪沫驚飜振鷺舞。雷聲吼動蟄龍春。何由喚起靑蓮老。重對香爐落筆新。瀑布泉流萬壑喧。洞天門闢兩崖分。湫烘赤甲銜時火。㙜鎖玄裳去後雲。鐫石可憐留鬼錄。鍊金終擬入仙群。靑鞋欲去仍延佇。嶽寺昏鐘報客聞。</text>
<title>表訓</title>,<text>雲磴有中斷。筍輿時下行。林凉一蟬早。藤裊數猱輕。異石如人相。奇峯揔佛名。微官深自病。寺外老僧迎。</text>
<title>見夏卿題名</title>,<text>楓嶽看君留姓字。渭天回首苦相思。安能盛取一籠至。快覩雲霞揮筆時。憶昨梅仙黃鵠擧。軒渠嘲我土牛遲。如今躡盡君行處。秋菊春蘭各一時。</text>
<title>正陽寺</title>,<text>老廉神聖解吾行。吹捲東雲積雨晴。何限風霆萬瀑洞。自然樓堞衆香城。空中普德誰營窟。世上毗盧獨副名。垂老金剛初識面。向來端是可憐生。步屧登臨天逸㙜。飛禽不到况塵埃。琉璃世界三千現。白玉峯巒一萬開。往往神仙誰見者。區區造物亦勞哉。西方也少茲山對。無竭當年渡海來。</text>
<title>贈豐悅上人 悅以楓潭上足。方住正陽。聚徒講四敎云。</title>,<text>歲月由陀界大千。我伊端的有前緣。生春共在昭陽歷。結夏相逢怾怛天。多見戒環經解盡。敢期靈運佛成先。燒香雨寺慇懃語。異跡同心勖暮年。</text>
<title>別關東亞使兪士謙 夏益</title>,<text>春草萋萋春鳥鳴。路歧東北各傷情。驪黃舊債吾難了。紅綠頻年子豈榮。關樹有花飄客淚。海天無使寄離聲。那將世事同拋盡。鏡浦寒松自在行。</text>
<title>詠黃梅</title>,<text>菊逸異時空類色。梅兄非族偶同稱。春風有意先從隗。山木無言遂長滕。蠟貌漸看銷白日。蘗心誰信伴淸氷。秋天結子皆辛毒。愧殺當年鼎鼐登。</text>
<title>次柳士元 命天 韻</title>,<text>韶顔凋盡鬢絲明。八十中分已半生。歎我昌辰偏未達。憐君同甲亦無成。海山渺渺仙難訪。雲路悠悠馬不行。只有糟丘堪作社。暮年相伴醉眠橫。紙窓多事暗還明。靑鏡那禁素髮生。孤夢每浮漁艇去。小詩頻傍蠟梅成。榮華過手誰能把。嫁娶關心尙未行。目斷江南政愁絶。寒山一抹暮雲橫。</text>
<title>挽沈魯淵 光洙</title>,<text>詩禮傳家業。公侯積慶門。儒林推領袖。學海有淵源。德器剛柔備。天資孝友敦。倘來雖紱冕。終老卽田園。一疾醫無賴。明徵理或昏。靑氊遺訓在。金管信辭存。緬憶春風座。遙望秋草原。含悽向故宅。不復奉巵言。</text>
<title>觀漲</title>,<text>積潦搜群壑。䧺聲混萬流。艱虞依岸屋。俊逸下江舟。魚鼈勞漂蕩。蛟龍恣拍浮。氷夷莫意氣。向若始堪愁。又淫霖淹季夏。后土灌黃流。只有登山路。眞看入市舟。靑畦渾爛腐。白屋載沉浮。天意良難測。前時旱暵愁。</text>
<title>次李文若</title>,<text>簪紱還高趣。園林且僻居。簾晴山翠滿。庭晩暑炎虗。白馬回焚草。玄蟬坐讀書。相看更蕭爽。雲景屬秋初。</text>
<title>別鄭侍郞 榏 燕行</title>,<text>東里修辭見典刑。獨賢誰復歎周廷。白雲司裏新卿月。銀漢槎邊舊使星。遼海山川寒滌滌。薊門風雪晝冥冥。遙知巫峽偏傷別。四牡原頭是鶺鴒。</text>
<title>挽吳尙書 挺一</title>,<text>早從軒屛瞷龍章。巖電朝霞燁有光。當代公卿獨雅量。一家君子百休祥。棼絲世務徐徐手。點玉讒言坦坦膓。不得卒償忠孝願。騎箕何遽上雲鄕。卄載餘光燭弊鄰。幾多樽酒侍芳塵。狂排後閤何曾忤。醉吐中茵未見嗔。謝傳風流難更作。眭夸天下欲誰親。駝山一片傳神月。永夜漫漫淚徹晨。</text>
<title>挽沈典簿</title>,<text>向者吾東巷。公家福最完。誰知三月裏。疊擧五旌丹。大禍無端極。高天欲恃難。追思非一緖。夢寐亦汍瀾。</text>
<title>挽福寧君</title>,<text>天孫玉貌錦袍紅。雨露生成紫極中。何限繁華與富貴。可憐三十二春風。雲中鷄犬非眞說。天外笙簫亦浪傳。靑綺門東舊遊處。斷膓春草自年年。只今東巷豈無人。誰似王孫美且仁。歲暮梁園滿白雪。不須枚馬也傷神。</text>
<title>挽李生 絿</title>,<text>疫癘傾人世。賢愚混凋瘵。悲哉摧玉樹。忽焉晞朝薤。憶子富文藻。百篇在揮灑。高應挹天瓢。下猶拾地芥。同儕馳艶慕。長老發奇喟。持論分枉直。皷義振聾聵。削跡還天遊。長驅尙日邁。禍福匪人料。彭殤豈前債。未展丈夫奇。反爲讎人快。博學無此流。能言更幾介。當時辱虗推。至今銘嘉話。書札宛如昨。容顔緬猶畫。差池玄晏敍。忸怩延陵掛。霜寒菵猶茂。露滴蘭先敗。俯仰元精理。茫然足吁怪。</text>
<title>昨日退甫 權南坡愈 投詩。譏吾與夏卿有酒閧。意誠是也。然酒之道。貴乎快心。長歌痛哭。當極其悲歡。譬如壯士袒裼暴虎。方乘其氣機。不計其攫噬之虞也。退甫聾於酒。將以此爲宮乎角乎。但子路嗑嗑尙飮百榼。而吾與夏卿。引不滿數蕉葉。乃使手使脚。爲麴生所指揮。是可憐耳。今朝酲歇。始次韻呈退甫。仍示夏卿。以解嘲求和耳。</title>,<text>東風喚我出衡門。小集南坡舊約存。午夢初醒槐樹國。春愁共滌杏花村。詩功欲進魔還怯。定力殊輕佛亦喧。莫向他人傳醉語。本無麄細又何掄。</text>
<title>世無知我。是以悲耳。幸而遇兄。喜何如之。復次前韻。以表悲喜。</title>,<text>龍鍾那復入君門。蝸屋從茲扁拙存。關塞光陰詩上譜。漢濱烟雨夢中村。身如槁木春猶禿。心似氷江浪不喧。顧藉聲名少年事。只今文字亦奚掄。僑居何幸對高門。宿昔鷄壇信誓存。且視簪裾同土梗。不知城郭異山村。杯心引滿酬春興。碁手爭先寓世喧。試把峩洋混下里。人間只有老鍾掄。</text>
<title>往歲之歉。近古所無。餓莩相望慘目。今春早雨晩旱。麥病將槁。遺氓盡傷。昨日霈澤頗洽。令人生意盎然。復次前韻述懷。此則悲喜之同者。錄似退甫諸益。以求斤敎。</title>,<text>獻圖難得舊監門。瑣尾何由睿鑒存。百歲中無前歲旱。一家初是十家村。康衢夜月饑魂哭。甲第春風醉骨喧。斗水遍分濡涸轍。蕘言倘入聖人掄。綠章何待奏天門。上帝由來德意存。好雨及時懲往歲。疲氓勠力守空村。欣看隴麥癯胎潤。惜欠朋樽賀語喧。病我亦敦畦圃事。嘉蔬間草要精掄。</text>
<title>春日漫興。又疊前韻示退甫求和。</title>,<text>睡起顚風捲席門。闌珊春事幾分存。身慵未理登山屐。歲儉難尋有酒村。綵蝶近人如欲媚。斑鳩喚婦故相喧。詩篇信筆無高下。且與西隣試一掄。悄無車馬過閑門。卧對靑山舊興存。木鐸可堪疲道路。竹竿終擬老江村。偏憐獨鶴摩雲逝。壹怪雙禽闘樹喧。當世亦知般石在。散材元自不中掄。</text>
<title>初夏偶吟示隣友</title>,<text>春風捲去爲何忙。夏令初行却恁凉。是處鹿盧新葉綠。誰家牛勒晩葩黃。狂來姓字逋朝籍。病起工夫課午床。城郭終然近人事。水雲長自憶吾鄕。</text>
<title>次朴丈 守玄 韻</title>,<text>白髮蹉跎老戟郞。靑雲回首點翺翔。薰爐嚥句分三體。棐几繙書展八行。僦屋正欣仁作里。謀身曾媿智爲囊。平生不踏朱門路。又被人嘲逐海旁。</text>
<title>朴丈再寄。復疊前韻。</title>,<text>漫叟爲官卽漫郞。卑棲適意亦高翔。風流陶阮休前輩。詩語陶劉得一行。雙脫利名身外屣。倂容嘲譽腹中囊。餘波恰覺醇醪醉。更欲移家益近旁。騷壇還復混巖郞。美玉休言貴價翔。白屋蓬蒿唯滿逕。朱門桃李自成行。優游日月消紋局。嫵媚雲烟溢縹囊。回首歲星猶黯黮。羽人誰在紫皇旁。憔悴年來倍沈郞。踈狂仍復類虞翔。生涯龍匣雪三尺。世事鮫盤珠兩行。秋氷漫天猶鮒轍。夜窓無月但螢囊。勞君警咳驚愁蟄。淸角分明在耳旁。自識凡材阻省郞。鵬程那許鷽鳩翔。吹來黍谷非陽律。駕去塩車是太行。雙劒沉埋雷煥獄。一錢羞澁杜陵囊。秋風會待鱸魚熟。舴艋行尋漢水旁。銀㙜淸切要名郞。矯翼靑雲試展翔。學海波濤呑百谷。詞塲戈甲整千行。英籌會入紅蓮幕。妙譽曾持紫荷囊。同舍愧非連璧友。短蓬唯幸倚麻旁。右示退甫貧居無計聘桑郞。更値炎蒸氣不翔。蝴蝶蹔成烏几夢。蠧魚慵檢綠編行。凉思急雨森瓊索。爽憶䧺風皷土囊。欲學顔游問天籟。子綦元在郭南旁。</text>
<title>復次前韻十一疊呈梅山</title>,<text>城西縹緲縉雲郞。天路無端鷁退翔。自有繰成衮龍手。誰能推進珥貂行。心常戀主依丹極。血欲爲辭瀝皁囊。但向金門求此輩。聖朝何必更招旁。奇才何久滯曹郞。麟鳳由來冠走翔。麈尾淸談氷片片。鴈頭詩句玉行行。須知見彈思鴞炙。會看當風解麝囊。待到陰成桃李日。有人還復倚門旁。藝苑當今無此郞。動人文彩彩霞翔。春開卉木供詩料。陸起龍蛇挾字行。愛玩欲輕雲錦段。投來誰貴露絲囊。如今亦有般將爾。只得睢盱拙匠旁。籌司端得子爲郞。六翮如雲待一翔。掌上分明卄兵法。胸中森列萬戎行。防屯詎忘西南塞。警急常憂赤白囊。咫尺丹霄淸問地。懸河倘許對從旁。桂宮交手甲枝郞。奇志同期絶海翔。于越空資宋章甫。彼汾終異晉公行。江山病去閑筇屐。歲月愁多富笈囊。古獄只今猶劒氣。憑誰斸取運無旁。談論吾非蜀二郞。貴珍君是漢陳翔。揚鞭未試驊騮步。涉筆曾慙鴈行。落魄風塵同酒肆。知音天地一琴囊。幽期歲晏如相問。靑嶂中間綠水旁。老去慵追遊冶郞。空齋卧看白雲翔。簷絲雨壞蛛封角。階穴晴移蟻引行。語到庚莊方要妙。事當夔契却傖囊。回頭寄謝亡羊子。大道何曾有劇旁。化翁眞似老牙郞。變換紛綸可悉翔。有貌誰能分蠟澤。無聲還復混竽行。秋蘭馥極趨灰燼。霧豹文成入檻囊。只是山中老散木。不關狙杙與禪旁。羲舒太是薄情郞。百歲光陰駭電翔。朱棗園中秋落實。白楊山上日添行。人生不必金橫印。世事唯須酒上囊。可惜佳辰成晼晩。恨無陶阮在吾旁。海掣鯨魚杜外郞。蘭苕誰數翠禽翔。直饒沈鮑休方駕。那個開天許作行。削鐻神工忘爵祿。御風行色謝裝囊。殘膏丐與涪翁後。派到江西却是旁。北地先生吳郡郞。滄溟大復共軒翔。中原歷歷名家者。近日寥寥弟子行。間氣天生槿花國。後身人取杏林囊。年來絶響今還聽。似近湘娥錦瑟旁。</text>
<title>復次前韻。贈夏卿海運通判之行。</title>,<text>漕㙜端復勝山郞。巨鳥元從海運翔。水拍丹鶉瀕百郡。風排靑雀趠千行。偏憐晩峀橫雲髻。却笑春花號米囊。王事壯遊俱不負。莫嫌驅馬日旁旁。</text>
<title>次梅山步昌黎寒食詩韻</title>,<text>梅山先生饑且病。僵卧力衰詩益盛。忽然奮起恣揮灑。秋空健筆森輝暎。瘦驥長鳴聲震天。駑飽秣敢與競。我得君詩晝忘食。長夜不眠徹曙詠。鋪陳錦文有綜錯。捭闔兵家出奇正。古人詩窮誰殫數。監敗於前子何更。我稍奸黠亦罹患。人謀不臧或天命。不向時世學梳粧。乃與化翁爭權柄。往往酸辣雜雋味。坐遣肝脾互吊慶。支離瓮盎俱可笑。世豈慢吾而子敬。大海之東生地偏。千歲在前古風敻。丈夫坎壈不足嘆。當時削跡寧非聖。只今吾儕谷閑健。一笑破除百憂倂。園林秋樹已紅葉。萋萋碧草何心性。寒螿絡緯苦偏促。雲鶴晴鸛甚豪橫。黃花顔色最可憐。翠苞簇簇金胎逬。且將行樂慰徂秋。那用悶默悲靑鏡。邇來市街多酒旗。遲爾日夕開觴政。樽前檄召花山子。鼎立騷壇策權勁。箇中誰是摘驪客。快意當行卷白令。</text>
<title>贈別朴華卿 紳 達城通判</title>,<text>之子有逸才。譬猶驥脫絆。詞華重經術。謂當侍香案。吏道顧未試。誰遽稱其幹。遂自南省郞。麾爲達城判。達城千里遠。親戚所嗟惋。往焉視其眉。不顰而笑粲。茲事乃當然。粤自折桂筭。美魗無定形。貴賤在分段。跛者跼坦途。捷夫登峻岸。用智欲自勝。於理豈非畔。假化我爲鳶。跕海亦何憚。矧彼都會䧺。官維刺史半。民隱及侯政。一誠庶恤贊。賢哉老成言。令人起敬歎。新知日相樂。別離雨忽散。征途越山川。歲窮氷霰亂。努力愛千金。興居愼昏旦。洛水有雙鯉。早晩達淸漢。</text>
<title>辛亥仲冬。拜鹿峯先生于九嶺。留侍七日。先生不鄙外之。以爲可敎也。貶示文章。嘉誨欵溫。將還。書篆八幅賜之。不勝欣感。慕仰之至。斐然有述。獻于座下。</title>,<text>君子有隱見。歸來漣水陽。偃仰茅宇下。閑居日月長。芝蘭自成叢。松栢自分行。漣水淸且深。台嶺欝蒼蒼。又貧與士相期。富與仁殊途。畊稼無厚蓄。蔬糲供朝晡。衆人以爲憂。君子有自娛。俯讀群聖書。仰觀先天圖。又小子辱嘉惠。夙昔銘心肝。及茲陪杖屨。訓誨良所歡。薰如風暮春。誰謂窮冬寒。微言不得聞。文章乃可觀。又文章世盛衰。氣化之所關。載觀夫子言。實惟秦漢間。六經雖古遠。挽之可追還。禮樂其在此。來者考班班。又大篆旣云亡。玉筯行千春。夫子續絶藝。晩年遂通神。當爲蒼史伍。豈伊氷斯鄰。拜荷八赫蹄。永作巾衍珍。</text>
<title>次山谷演雅</title>,<text>龜夫曳塗愁包裏。鴈奴警火勞遉邏。山鷄彩好反自溺。駞雀卵大終見破。舂鋤不解催農功。促織那能勸女課。柳陰初深鸎百囀。桑葉欲盡蠶三卧。日暮蚊蝱聚如雷。天風蟝𧐋飛成磨。禿角宵鳴絶堪憎。長踦早下應相賀。鷷雉肉美入鼎俎。孔翠毛奇遭剝臝。飢烏攫魚墨爲賊。野鷸啄蚌胎成禍。提壺笑殺不自醉。竊脂如何常苦餓。子䂓啼血恨歸晩。反舌發口憂時過。哺養鳲鳩七子均。棲息䳡鷯一枝可。籠鷴終思碧霄飛。欄鴨任受汚渠涴。曷旦如惜曙光遲。鶗鴂似妬芳香播。蝟受鵲啅失毛磔。蚷負蛩行爲足跛。郭索橫行性偏躁。垢父當車膽甚大。莫怪商羊報陰雨。最怕畢方行天火。蜂懸作室應千房。蠔積成山幾萬顆。黃鷂利觜竟縧紲。鳥鬼長頸便環鏁。蝸角戰爭何紛紛。蟻穴侯王極瑣瑣。鵾鵬斥鷃不足辨。蝴蝶一夢忘物我。</text>
<title>送別李子仁 壽慶 安州通判</title>,<text>窮愁抱疾卧林巒。高誼廻驂到石壇。載酒玄亭聊共醉。調絃白雪自須彈。秋風天地浮雲起。落日關山行路難。歲晏芳華無可贈。靑松唯有一枝寒。</text>
<title>送朴奉卿鏡城通判</title>,<text>北征吾昔到咸關。南望傷心雲海間。更去咸關一千里。敎君那不損朱顔。</text>
<title>挽閔咸平 弘道</title>,<text>自承凶問涕難收。病卧森然記昔遊。浮世聲名輕月旦。少年閑健闘風流。長歌皷瑟雲菴夜。短帽呼鷹野店秋。衰鬢只今奇氣在。不堪雙眼向人愁。</text>
<title>挽李淮陽 德夏</title>,<text>先輩才眞茂。名家業未頹。文塲終濩落。吏績久徘徊。末路搶頭枉。流年決𤴯催。庭前餘玉樹。持慰棣華哀。</text>
<title>普德新殿成。設水陸以落之。乃癸丑四月三日也。不佞忝爲地主。病不能進覩盛事。良用忡悵。謹製七言近體三首。寄似僉尊宿。其首篇。讚修刱之美。法筵之盛。其二。達悶農之意。祈憑佛慈以霑大潤。其三。自述鄙懷。願得僉尊指敎云爾。</title>,<text>梵殿初成敞法筵。香幢高竪擁金仙。名區共說黃龍國。盛事重瞻黑年。密護熏儀神部八。妙宣靈藏寶凾千。應知左海均慈雨。不但偏方種福田。邇來無奈亢陽何。天網虗張漏魃魔。大地已枯尋丈水。高秋那望百千禾。黃堂肉食吾寧忍。白屋魚喁爾許多。蟣虱微誠誰處訴。只從熏範祝滂沱。病卧公堂晩始開。羈心黯黯似寒灰。前生伏事燃燈佛。現在慙非製錦才。欲趁靑獅扳寶座。難騎紫馬上雲㙜。叢林老宿如相愛。幸寄微言一紙來。</text>
<title>香山僧道安。遌於鰲山之下。聞其言論。盖上乘也。臨別贈一絶。用識佳尙之意。幷上三首。莅龍岡時作。</title>,<text>彌天師復振英聲。四海伊誰更對名。邂逅鰲山兩相笑。向來天地有深情。</text>
<title>四時詞</title>,<text>柳縷搓金逗暗春。日虹流碧舞斜塵。粧樓不捲文犀箔。一任風寒料峭新。碧桃纔謝紅梨發。蕉幅齊開蒲劒均。絮亂繡床慵睡起。蛾眉深鎖綠窓顰。右春海柏水榴工偃亞。鸎嬌燕黠相嘲罵。彈碁玉局不平心。半惱半閑消遣夏。槐龍銜日欲燒人。却替凉蟾供妙夜。翠袖相將翫白蓮。怳然一夢瑤㙜下。右夏輝輝螢火滅還流。軋軋梭鷄啼未休。無事梧桐一片月。美人逈有烟霜愁。紫葉半凋蘭逕靜。紅葩齊綻桂亭幽。閑來采采芳香佩。終是西風寂寞秋。右秋曉寒着罽凝花茸。欲畫雙蛾臨鏡慵。瑣戶低遮繡孔雀。曲闌凍卧紅盤龍。寫就烏絲寄遠信。關雲關雪幾千重。梅腮相對嬌顔瘦。倂是春心不耐冬。右冬</text>
<title>關山月</title>,<text>瀚海蒼茫月。微昇塞外山。淸光隨劒瑩。圓勢學弓彎。的的臨沙漠。依依度玉關。貂寒蟾不戀。蓬轉桂難攀。戍篴三年怨。羈魂萬里還。誰憐征戰客。一夜損朱顔。</text>
<title>隴頭水</title>,<text>莫作隴山去。生憎隴水流。如何聲一種。偏惹客千愁。咽咽鳴相吊。潺潺怨未休。乍聞淸徹骨。纔過白渾頭。爲問平居者。還知旅恨不。人情有感激。看取雍門周。</text>
<title>赤壁望美人詞 效憶秦娥體</title>,<text>簫聲咽。孤舟影落滄江月。滄江月。烟波回首。美人相別。南州水國新秋節。長安萬里音塵絶。音塵絶。天涯羈客。夢中雲闕。</text>
<title>秋風老將心</title>,<text>昨夜商聲滿樹林。暮年豪氣尙難禁。寒鵰睇野層雲翮。老驥騰槽萬里心。鞍上鐵衣容一着。鏡中霜髮任相侵。金城石竇休前輩。試向邊雲望虜祲。</text>
<title>萬戶擣衣聲</title>,<text>秋夜長安明月輝。萬家砧杵擣寒衣。應愁玉塞風霜早。不惜香閨筋力微。淸露下時還更急。曉鐘鳴後未全稀。分明一㨾蛾眉怨。鴻鴈南來人未歸。</text>
<title>次友人韻</title>,<text>辱贈新詩替報書。雨晴佳景及君餘。家貧竹葉雖無分。對榻論交或不踈。慵來休讀案頭書。隱几哦詩興有餘。小雨欲晴山色好。不妨簷額葦簾踈。雨晴樑壁印蝸書。一枕翛然午睡餘。苔蘚滿庭人跡絶。世緣渾覺十分踈。下二絶。聊自述懷。且欲以多贖魯人之臯耳。</text>
<title>又次</title>,<text>經術君如漢校書。詩篇元是事之餘。佇看麟鳳爲明瑞。莫道朝家結網踈。多君早讀五車書。膏馥從來丐剩餘。回首雷陳膠漆地。百年交義未應踈。乾沒三年困簿書。至今顔靦夢魂餘。人生萬事休商略。只有歸田計未踈。休將咄咄向空書。些子榮名一笑餘。珍重故人情味在。不因多病便相踈。騷壇喚起老中書。責勵詩鋒賈勇餘。一敵君方吳漢勝。長城自比李公踈。晴窓左右玩圖書。裘飪纔完不願餘。身世已拚人共棄。欲將堂扁號爲踈。不學蘇卿十上書。且將文字了三餘。䧺心未擲班生筆。定是封侯骨法踈。閑來細讀榛園書。傲吏高風萬古餘。吾亦㗳然忘物我。世間那更有親踈。右時讀南華故及之詩似開天筆晉書。每篇堪誦百回餘。文塲欲與君從事。却恐褊師紀律踈。</text>
<title>題伊川養魚記後</title>,<text>昔觀養魚經。養魚乃爲漁。今觀養魚記。養魚眞愛魚。當其飼烏圓。豈啻困預且。幸承夫子眄。興言喟以歔。貰爾涸轍命。那無斛水儲。圉圉腮初偃。洋洋鬣漸舒。終然盆池樂。敢道濠梁如。爲茲重相歎。追懷隆古初。數罟池不入。盈尺市方居。後王德寢薄。生成理忽諸。卵育遂凋喪。洿澤渴生淤。俛仰天地間。豈唯爾魚歟。惻隱仁者心。辭盡意有餘。偉哉弘濟手。萬物待嘔噓。一日不能朝。悠悠天意虗。至今黃卷裏。斯文能起予。作詩志吾感。濡毫再拜書。</text>
<title>登瀛洲 二十韻</title>,<text>安民濟世帝圖亨。仙李乾坤屬太平。定武功成休戰伐。弘文館立集豪英。三千共是同心佐。十八唯聯學士名。五色鳳池雲縹緲。九層螭陛路崢嶸。天威咫尺龍顔侍。粉署高深豹直更。謀議經綸機軸密。文章河漢派流橫。鋪張帝覇皇王別。討論經書子集幷。朝退共聞香篆氣。夜宣頻徹漏籌聲。恩承雨露諸公最。望若神仙四海榮。衮衮翺翔眞出世。迢迢步武比登瀛。芳名各擅靑瑤籙。勝界何殊白玉京。三島不容凡骨到。高衢寧許俗人爭。同期紫極心肝奉。不羡紅顔羽翰生。一代光輝千載艶。片言標榜萬金輕。陳編往蹟留餘憾。隋季浮華愧善鳴。俗學可憐虞吏部。諫臣纔得魏文貞。空將粉繪些兒飾。只得官曹分外淸。左海卽今逢聖主。皇天應欲啓文明。門開禮館方延召。茅拔儒林共彙征。願使蒼生登壽域。小臣傾耳舜殿賡。</text>
<title>春風</title>,<text>柳絲弩眼非爲怒。桃萼反唇豈欲譏。莫道東風好披拂。九春天地要芳菲。</text>
<title>春日賦園松</title>,<text>自能豪倨出風塵。何擇山巓與澗濱。向者雪霜偏意氣。卽於花卉更精神。苔皮慘裂龍雖病。雲頂淸高鶴自親。千歲不妨丘壑死。世人虗擬棟樑眞。</text>
<title>別扶風使君李太初 沆</title>,<text>五馬南行大海隅。聖恩偏眷玉堂儒。來儀閣下曾爲鳳。反哺林間却似烏。膾薦嘉魚飛雪白。苞開新橘帶霜朱。慈顔最喜緣何事。太守鞭人是碧蒲。</text>
<title>次夏卿南草竹韻</title>,<text>鵶頭鶴膝孰權輿。爇得香烟學篆書。謫仙早能知此味。虹竿何事釣鯨魚。十洲靈味遍方輿。上藥休論本草書。但使香烟常滿竹。不須長鋏歎無魚。</text>
<title>輟象戱偶吟</title>,<text>我心寂無事。不形人我相。今日雨中閑。忽然戱木將。當其當局時。盤礴頗用壯。車馬倐縱橫。士卒任奪掠。勝旣有欣欣。負得免怏怏。蹔學小兒事。陡失丈夫量。縱吾北平胡。不如身無𧏮。一笑向太虗。芸芸孰非妄。謝客就午枕。晴鵲語枝上。</text>
<title>題李主簿 葂 尙方同年稧屛後</title>,<text>古人重同年。今人輕同年。同年有何情。古人豈或偏。吾觀李君圖。擊節重喟然。綴衣一院會。同榜四人聯。四人已云多。三奇又曲全。我言此非奇。奇在古道傳。萬方各區域。千古迭後前。幷世生一國。選仕復隨肩。始合終不離。孰謂無宿緣。如是苟相忘。骨肉亦將捐。所以先輩心。慇懃共勉旃。繪事留舊蹟。文字足新編。俛仰風氣間。此道易變遷。繒薄念衣弊。俗薄恐義愆。持此揭杏園。願勖後來賢。</text>
<title>蟻戰</title>,<text>玄駒酣戰幾千群。病客憑床獨自聞。槐影滿庭山雨歇。不知何國策奇勳。</text>
<title>燕泥</title>,<text>掠水銜雙返。穿簾誤一拋。苔痕並花片。春色上危巢。</text>
<title>布穀催春種</title>,<text>東君自淑靈。靑帝矧多仁。汝往欽布穀。要汝警農民。布穀趁此日。報穀在他辰。飛飛何迫促。處處苦唫呻。唫呻不肯休。百鳥共酸辛。催歸莫失暮。喚起當及晨。脫褲渡溪水。買䤥入城闉。烏衣驅襏襫。南畒畊稼均。布穀良亦勤。爾心抑何因。一粒不求秋。天命自行春。布穀公非私。蒼生愚且神。鳥催誠自可。官催諒非眞。木鐸喧中衢。酒肉勞四隣。早晩不自由。名實豈相循。置之付禽鳥。寄語官吏人。</text>
<title>隋堤柳</title>,<text>汴水東流落日西。數行衰柳古長堤。迷樓夢斷絲難繫。仙李春深翠漸低。富貴滚將飛絮去。絃歌留與暮鵶啼。江南玉樹回頭處。異代風光共怨悽。</text>
<title>寒食思先墓</title>,<text>萬里松楸結遠思。卽逢寒食倍悽其。馬醫有鬼皆能饗。羊舌無兒獨也飢。異域忍看丹茘子。同隣誰護白楊枝。心膓寸寸都燒盡。休道茲辰禁火爲。</text>
<title>大殿春帖</title>,<text>五絶法駕迎春返。東風應律廻。今年花事早。不是剪刀催。七絶玉宸朝退珮聲齊。風送爐香滿袖低。垂柳兩行歸院路。暗黃浮地已堪迷。五律主聖是環北。天春斗指東。寒輕殘雪外。暖早瑞霞中。仗扇鸞承日。宮花燕颺風。新年多樂事。願與四方同。七律上苑昭蘇淑氣初。萱牙欲動柳眉舒。牛催土脉驅寒盡。燕拂花幡荷宴餘。晝接偏宣蓬館數。春遊自向桂宮踈。詞臣草出頒時令。寬大依然漢詔書。</text>
<title>挽李生 景賢</title>,<text>相公勳業冠三韓。奕世人期壽福完。誰謂賢孫玄鬢沒。未霑恩命褐衣寒。年高鶴髮親如昔。歲墮鳩雛子又單。那忍重過鵝峴宅。棣華春色一枝殘。</text>
<title>次禹生 鼎來 四美堂韻</title>,<text>病卧年多神却全。蟬饑鶴叫是癯仙。栽封好樹如農事。築就新居似洞天。人向枝間評品第。自於詩上闘淸姸。浮榮菌秀終非美。獨立含悽覺汝賢。</text>
<title>題李汝明 瀅 四友堂</title>,<text>名園花木秀烟雲。四友淸奇儘出群。何待萬松方作塢。卽逢孤竹合爲君。參橫翠羽回幽夢。月湛芳樽駐晩醺。就裏最誰能耐久。歲寒消息要知聞。</text>
<title>挽李陽智 知白</title>,<text>生平志氣壓凡倫。坐出偏方未甚伸。積稿成山文則富。爲官如水室長貧。風襟欲洗塵寰色。蠟屐纔回海嶽春。萬事冥然玄石醉。九原那復起斯人。</text>
<title>次尹白湖 䥴 韻 時霖雨彌旬</title>,<text>頑雲潑墨雨懸繩。雙鯉何由尺素憑。城郭狂泥愁百尺。江樓淸榻憶高層。風掀碧樹瘖鳴蚻。暑浥蒼厓病角鷹。一櫂晴天終有興。當杯落筆倘猶能。</text>
<title>患風丹。伏枕遣憫。</title>,<text>衰年百疾苦相干。愼攝纔成日月安。頰部忽然如火赤。肘方稱謂是風丹。噓來毒焰烘逾熾。漲起狂潮勢漸寬。面腫固知因病胃。眼花何事復傷肝。取膏遑恤地龍死。施血眞供水蛭歡。友責皆云崇飮過。巫言莫若禱神完。消平潰裂雖殊致。脩短存亡本一般。深室擁衾猶靜卧。紅塵爭似走忙官。</text>
<title>又成七言近體二首</title>,<text>健時不解憐人病。病裏方知羡健人。飮席忽然看煮剉。歌屛今復事吟呻。新調快馬身休跨。舊讀奇書眼莫親。若使生存長抱疾。不如冥漠鬼爲隣。病劇懵然難省事。痛輕省事更堪悲。無論海上神仙者。已愧人間壯士爲。忍蹙口唇呑藥物。強彎腰脊禮醫兒。平生此境眞非料。李志曹蜍互見嗤。</text>
<title>挽鄭參判 之虎</title>,<text>拭目明時仰老成。歎公終不負生平。歸來郡邑陂留惠。貴後門庭水似淸。勁節尙增㙜省氣。高風長繫士林情。階前掩淚看書帶。却喜傳詩世有聲。</text>
<title>挽魚都事 震說</title>,<text>深巷蕭條駐幾人。哭君風雪剩霑巾。十年以長曾兄事。兩世相交卽里仁。騰去禹門三級浪。病來莊轍一窮鱗。如今澁盡靑苔逕。忍向荊花更賞春。</text>
<title>別慶參判樂善 㝡 按湖西</title>,<text>卿班乍輟白雲司。玉節遙臨錦水涯。荒歲政須掄岳牧。聖朝非是薄文詞。風生攬轡秋先到。澤洽停車雨故隨。想得中階遺老泣。甘棠今復見孫枝。</text>
<title>送京圻水伯姜渭師 碩賓</title>,<text>玉署曾推學士文。樓船今作大將軍。太公韜略君家事。會斬長鯨靜海氛。</text>
<title>奉寄關東伯鄭丈 錀</title>,<text>聞說關東伯。眞稱地上仙。有官皆洞府。無戶不雲烟。寺寺金爲地。山山玉到天。籠來渾藥物。郵遞半詩篇。聖代紆新命。明公了宿緣。三公人可做。五節世誰傳。福曜非移次。恩綸有積編。琴㙜雲不改。繡服晝偏鮮。岳雉馴迎馬。江蟾皎滿船。行塵喧嘖舌。故社擁華顚。峽霽銷蒸欝。營秋卧靜便。唯將丹伏火。底用酒名泉。蠟屐曾同運。銀槎卽似騫。蓬山夢一萬。薊路首三肩。</text>
<title>弘院。醉別諸友。夜到碧蹄。作詩志感。丙辰燕行錄</title>,<text>離筵暮散碧溪灣。醉渡平林蒼茫間。城郭倐過鞭後影。友朋渾別夢中顔。寒蛩咽咽隨行路。落月亭亭駐遠山。此夜凄凉已愁絶。他時何况在燕關。</text>
<title>坡山。次副使岳南鄭侍郞 晳 韻。</title>,<text>聽履星辰地望高。異方專對要眞豪。是非汗竹終須正。來往仙査敢憚勞。鄭國討論推世叔。漢家文學重枚臯。憑君六翮凌雲去。顧我何殊背上毛。</text>
<title>坡山。又次岳南惜別韻。</title>,<text>男子當令髀肉消。四千燕路未嫌遙。䧺心且自提霜釰。冷眼何曾顧翠翹。大武向時眞赫赫。小華今日忍寥寥。極知感物唯忠信。努力同期答聖朝。</text>
<title>坡山。次正使客舘夜吟韻。</title>,<text>僻靜坡山夜。凄淸霜露秋。苦吟煩剪燭。危夢怕翻輈。破壁伊威閙。寒床絡緯愁。羈心太早計。起撫大刀頭。</text>
<title>臨津。次正使韻。</title>,<text>臨津秪是神京地。欲渡踟躕別恨長。此去更經三浿水。敎人那得不魂傷。</text>
<title>臨湍志感。敬呈正使副使求和。</title>,<text>臨湍昔日義聲倡。父老于今感歎長。刺史唐家李多祚。君王漢代孝宣皇。聖人黃鉞仁非殺。中國靑編謗太傷。我輩辨誣承主命。一身那得惜毫芒。</text>
<title>望天磨新城。用前臯韻奉正副使。</title>,<text>邐迤層巒粉堞高。當關一卒亦堪豪。功成不待三春畢。佚使誰言萬杵勞。朝議故須防盜賊。廟堂猶合憶夔臯。書生豈識金湯事。但願長駈入不毛。</text>
<title>松京。憶天磨舊遊。</title>,<text>憶曾靑木駐征驂。杖策天磨恣遠探。半夜神仙玉笙咽。九秋雲物錦楓酣。香烟一瓣參徐廟。雪沫千尋倚朴潭。惆悵舊遊難再訪。夢魂空上白雲菴。</text>
<title>靑石洞。又次正使坡山韻。</title>,<text>峻峽藏初日。踈林似晩秋。雲峰惟度鳥。石徑劣容輈。地利非無意。天驕本自愁。寥寥丙子事。逬血一回頭。聞丙子之亂。虜過此洞。畏有守。咨且不進。偵知其無。乃敢度云。故五六及之。</text>
<title>平山。又次臯韻。呈正副使二首。</title>,<text>關路秋風日漸高。碧天無際鴈情豪。三年病渴身難健。萬里行程酒也勞。扣劒徑思燕市泣。和歌深愧魯人臯。朝來欲把靑銅照。畏見繁霜入鬢毛。遙程默數萬山高。獨坐低眉氣損豪。自匪石膓當怨別。可憐車脚亦知勞。身如遼鶴留華表。夢逐南雲落漢臯。無限羈愁裁不得。篋中詩紙欲生毛。</text>
<title>猪江感吊。奉正副使求和。</title>,<text>猪江落日漾秋濤。吊古行人淚滴袍。狂賊非能決濰水。義軍空自死陳陶。沙原斷鏃時時出。雨夜寃魂隊隊號。頗恠張公功苦晩。凌雲圖畫最名高。</text>
<title>葱秀山。奉正副使求和。</title>,<text>峭崿靑葱秀半天。錦屛千尺揷長川。金陵健筆翩翩活。玉溜寒泉細細懸。勝境從來具仙榻。皇華幾度駐虹旃。風塵萬事成今古。把酒寬愁更惘然。</text>
<title>又次正使韻</title>,<text>靈境常停漢使車。綵筵佳興豈曾孤。山光翠滴盃前筆。潭影淸涵帒下魚。往事俄驚負舟壑。今人空賞泛査圖。經過此日無窮恨。獨層崖一嘯舒。</text>
<title>瑞興。次正使平山途中韻。</title>,<text>客路程程遠。覊心日日忙。山銜秋景急。天入朔雲長。律苦詩抽髓。憂深酒壓膓。平生忠與信。仗此向殊方。</text>
<title>車踰𡽹。又用臯韻。</title>,<text>策馬偏嫌峴路高。扶持賴汝僕夫豪。行呼酒榼緣排悶。下據繩床爲息勞。胡鴈叫雲歸海嶼。野花含露被秋臯。沿途景物吟題少。媿殺中山舊姓毛。</text>
<title>釰水站</title>,<text>枯松又見鳳州牌。長路鞎難撼病骸。久判投簪遊物外。誰知握節向天涯。門嵓不解開愁色。釰水何曾割悶懷。暫憇郵亭成小睡。忽驚斜日上空階。</text>
<title>鳳山客舘</title>,<text>鳳山當日鳳凰來。鳳去山空只古㙜。后德今之西伯聖。天心或者太平回。丹丘影動秋霞起。玉管聲調曉旭開。老眼願看阿閣瑞。狂歌不學楚人哀。</text>
<title>洞仙嶺。次正使韻。</title>,<text>彩壁平臨碧水流。古人傳說洞仙遊。鸞驂鶴馭依俙影。澗草山花寂歷秋。烟火百年餘宿債。海槎千里起新愁。征軺少着淸都夢。醉落坡翁舊謫州。</text>
<title>黃岡太虗樓。次正使韻。</title>,<text>簇錦淸溪繞粉城。客心難捨畫樓行。雲烟晩媚皇華使。皷角秋閑細柳營。碁局動呼傾國手。酒杯那拒故人情。忩忩只恨欄邊月。不管風流管送迎。節度裨將有國碁。呼與金太醫對局。</text>
<title>黃岡。次正使望正方城韻。</title>,<text>凌雲千堞削難成。禦侮初如審敵情。自是逆雛偏㥘膽。非關亂際少䧺兵。金湯處處傷心在。玉帛年年灑涕行。試向延城回首望。平原那有此崢榮。延安府城在野中。無險阻之形。而壬辰之亂。能堅守破倭。故尾局及之。</text>
<title>夜登黃岡月波樓。一名勝仙樓。</title>,<text>吾黃何謝楚黃州。城上仙樓勝竹樓。詞賦古人重赤壁。使華今日又淸秋。題詩絶磴雲生席。對酒空江月滿舟。莫恨吹簫無客在。曲中容易起鄕愁。</text>
<title>又用臯韻</title>,<text>秋夜登臨赤壁高。後人能繼老坡豪。東山月出燈無用。小艇風生櫓不勞。烏鵲豈堪論孟德。酒鱸眞似步臨臯。三更灝氣盈襟冷。却訝吾身已伐毛。</text>
<title>生陽舘。示出站諸倅。東人例以生陽爲陽關故云云</title>,<text>陽關新雨浥輕埃。驛路垂楊翠半摧。燕山此去三千里。更有何人勸一杯。碧樹生陽舘。靑山落日時。凄凉西出意。不復故人知。</text>
<title>箕城。別金上舍 兌亨。 次金韻。</title>,<text>鳳城征盖爲君傾。關路仍同信宿行。妙訣曾聞雙釰老。金善靑烏之術 新詩如聽玉簫嬴。聯鞭簇錦風溪晩。對酒生陽雨舘淸。此日解携無限意。靑山萬疊大江橫。</text>
<title>箕城遇妙粹上人。卽楓潭上足也。余未甞識師。然與師法友法澄道安豐悅。皆托方外交。則師於余。豈非韓子之元賓耶。一宵良晤。便忘關河十日之勞。遂次師篋中姜尙書雪峯詩韻贈之。以識余傾嚮之意云爾。</title>,<text>秋風一衲柳京來。又向咸山振錫廻。明月尙懸趺坐室。白雲長鎖讀經㙜。爐香續炷翻金葉。雨經關門護碧苔。只是等閑浮世別。夢魂時落浿江隈。</text>
<title>練光亭。次正使韻。</title>,<text>須信名區似兵陽。綵樓千尺出穹蒼。三秋野色經霜淨。萬古江聲入海長。詩就浦雲飛畫棟。酒闌汀日下高檣。憑欄別有風流恨。處處垂楊鎖粉墻。</text>
<title>又次正使練光中秋望夜賞月韻</title>,<text>古國逢仙境。重霄起畫樓。邀來滿輪月。恰盡五分秋。玉露橫銀漢。金波盪碧流。樽前休惜醉。關外此奇遊。</text>
<title>又次副使韻</title>,<text>美景如期至。吾儕不醉何。樓應四海最。月復一年多。重露輝珠樹。長風曳鷺波。憑欄忽愁思。漁笛數聲歌。</text>
<title>次副使箕子廟韻</title>,<text>罔僕辭新辟。伴狂慟故朝。琴中操偏苦。範後道還昭。左海居何陋。東民敎有條。千秋經古廟。雪涕向山椒。</text>
<title>順安舘。次副使韻寄西伯。</title>,<text>對酒元宜夜。臨江况有樓。風流庾月色。天漢使星秋。燭盡詩留恨。城高角喚愁。無論去與住。已是夢中遊。</text>
<title>先王諱日。使臣在肅寧舘。行望哭禮。謹次正使韻。用寓慟慕之誠二首</title>,<text>先王諱日又重還。曉起悲號淚洗顔。欲向南雲回首望。蒼梧何處見深山。微臣獻賦忝微班。十六年前侍聖顔。人世再逢憑几日。萬行哀淚洒秋山。</text>
<title>次小雪堂板上韻</title>,<text>客路行何盡。秋亭坐暫閑。病來新斷酒。無計破愁顔。又虗舘秋風夜。眞如小雪寒。停杯稍蘓肺。還覺遣愁難。</text>
<title>安陵。懷李子仁。</title>,<text>共爾安陵醉。于今已四年。李生人欲殺。匡子我偏憐。健筆樓亭在。仁聲父老傳。夢中沙峴別。回首意凄然。</text>
<title>次正使韻</title>,<text>澄江一帶抱孤城。安市千年揖壯名。霜落鴈鴻歸海嶠。日斜笳皷動秋營。關山渺渺鄕書斷。隴樹蕭蕭曉夢驚。莫向百祥樓上望。澹烟衰草易傷情。</text>
<title>次正使百祥樓韻</title>,<text>眼豁澄虗思未凝。危欄欲去更留憑。溟波夕照搖金暈。藥岫秋城抹粉層。病肺不堪杯面溢。寒衣偏㥘露華升。新詩準擬消羈恨。詩到吟成恨轉增。</text>
<title>紫電樓夜吟</title>,<text>玉宇垂垂露。銀河脉脉波。星中還有使。月裏豈無娥。燭盡餘嬌淚。絃長起怨歌。秋衫若把看。寸寸减香羅。</text>
<title>安陵。戱呈副使。副所眄。卽色娘也。</title>,<text>傾城消息彩雲重。谷口風流恨晩逢。淨色也應羞浪蘂。貞心却自指寒松。燈殘曉舘彈紅淚。纜解烟波掩玉容。獨伴淸宵孤鶴影。碧天霜月悄無悰。鶴娘卽正使所眄。怨別與色一般。故尾及之。</text>
<title>安陵夜吟</title>,<text>安陵一雨淨氛埃。薩水晴波碧勝苔。鐵篴夜吹關月上。銀槎秋轉使星來。紅欄欵欵牽人住。黃菊怱怱趁客開。寄謝廵邊賢節度。剩留花妓勸深杯。時兵使在寧邊。獨有官妓侍酒侑飮。</text>
<title>蓮堂夜占。在箕城作。</title>,<text>虗舘沉沉燭影愁。敗荷顚倒綠塘秋。風流舊容誰相問。只有欄邊落月留。</text>
<title>大寧江</title>,<text>酒盡沙頭卧玉缸。扁舟西渡大寧江。波含夕照紅翻棹。篷捲秋山翠滿窓。衰境尙餘詩興旺。畏途那遣壯心降。歸來定趁春流泮。好在汀洲白鳥雙。</text>
<title>曉星嶺 嘉山</title>,<text>星軺曉上曉星山。曙彩煌煌尙可攀。似見淸都通吸氣。不知浮世有邊關。空壇石老秋蕪碧。古道雲深露菊斑。更向瓠瓜重歎息。衰年旅食少歡顔。山有祭天壇</text>
<title>納淸亭。復步前臯韻。</title>,<text>碧澗西頭彩閣高。自然淸致洗麤豪。還他水石平生債。忘却關河十日勞。作記䧺文懷史道。命名新意憶唐臯。吾生適後皇華盛。愧殺澄泓照鬢毛。</text>
<title>又別韻</title>,<text>欲渡虹橋眼却明。出林飛閣似相迎。烟籠驛柳秋還碧。潦縮溪潭晩更淸。白鷺暎波眞勝畫。黃花如菊自殊名。簷顔板記俱零落。杖節今來倍愴情。皇朝使唐臯命名。史道作記。今皆無板。</text>
<title>次正使聞角韻</title>,<text>曉角多哀怨。分明曲裏論。孤城吹落月。逈野逗寒雲。解逬遊人淚。工銷逐客魂。幽燕萬里役。何况最辛勤。</text>
<title>宣州客舘</title>,<text>關河無處不愁圍。却到宣城願未違。玉節自同張博望。靑山還似謝玄暉。瓷杯瑩雪香醪凸。石硯凝雲醉墨揮。刺史深情舊同閈。臨分回首更依依。宣瓷杯瑩白如玉。名於一國。</text>
<title>答吳大而 始大。 大而時居㙜職。</title>,<text>獨上邊城落日斜。浮雲何處望京華。故人臺閣三秋鶚。使者關河八月槎。似見淸霜橫白簡。那同濁酒泛黃花。書來莫問寒暄事。客淚尋常墮暮笳。</text>
<title>車輦舘。憶蟠松。松陰數畒。枝幹奇恠。華使多咏美之。枯死已久。僎無遺査。悵然賦此。</title>,<text>憶昔蟠松古舘隅。淸陰長與使華娛。歸來白鶴巢何在。化去蒼龍蛻也無。一榻未成陶景夢。百年空有畢宏圖。風塵落落看人物。歲暮襟期轉覺孤。</text>
<title>良策聽流堂。次正使韻。</title>,<text>漾碧雙池並。流丹小閣孤。窮荒還此地。勝賞豈曾圖。石勢危能立。泉聲細欲無。一樽山色暮。陳迹見須臾。</text>
<title>登箭門嶺。望遼山有感。</title>,<text>峻嶺人馬熱。憑高乍招凉。僕夫指相示。胡山欝而蒼。松鶻何俊迅。鳳凰欲飛翔。吁今爲彼界。宿昔乃此疆。天心豈予奪。邦運有衰昌。塞民樵或往。隣言嘖難償。夸娥豈知愁。志士空多傷。吊罷復自慰。因之擧一觴。安知後來賢。不有探環羊。</text>
<title>龍灣。次副使睡吟韻。</title>,<text>舊約翻相失。新歡亦未成。那堪秋夢覺。曉角起邊城。</text>
<title>統軍亭</title>,<text>關河踏盡國西陬。玉節孤亭倚素秋。鴨綠並稱三大水。龍灣自是一䧺州。天雲片片如駞褐。海氣時時作蜃樓。欲向燕山問槎路。胡笳凄切使人愁。騁眺蒼茫竟塞垣。羈懷搖曳劇風旛。孤城木落霜偏早。絶域山高日易昏。白鶴遠歸丁令柱。烏鵶亂噪乙巴村。今來古往那堪說。且對寒江盡一樽。塞上何年建此亭。統軍名在重邊扃。風沙漠漠燕雲黑。天塹滔滔鴨水靑。哀柝登陴凄落月。斷烽依岫耿踈星。邊城卽事堪垂淚。况復回頭憶丙丁。</text>
<title>龍灣。次副使韻。</title>,<text>金剛無力挽人行。鴨水何心送客靑。渡盡三江回首望。統軍猶是可憐亭。金剛灣東山名</text>
<title>渡灣詞。代灣妓作。</title>,<text>一江渡。分付中江用心留船住。中江罪過放開船路。猛分付起風起波留船更勿誤。西江忒罪過船逃。也不捕敎奴。每喫驚喫怒。先行上平陸。征盖隱江樹。後行在汀沙。騎從小如鷺。最後尙立船頭。手持白團回顧。懊憹也敎奴。每掩淚消魂。獨還孤城暮。怎禁得花顔减紅雲鬢成素。</text>
<title>九連城露宿遣憫</title>,<text>昨夜龍灣舘。羅幃秋夢穩。今宵披草荊。露宿九連阪。人生一日間。好惡大相反。豐林莾無際。羣乕聚爲圈。燈晴互閃爍。電吼▣狂狠。鳴鑼警僕夫。壘柴當關鍵。衰年睡自少。戒心卧難偃。繁霜皓如篩。缺月淸且婉。喓喓草虫語。似訴情繾綣。謇余抱孤拙。事主秉至悃。奉命幸無罪。驅車敢辭遠。所憂忠信薄。寧嫌勳業晩。仿徨逮明發。惻愴朱顔損。</text>
<title>九連。次副使韻。</title>,<text>帷廬一片卧霜天。野草蕭蕭咽曉泉。不分蘆花飄兩鬢。何來蟋蟀喚孤眠。詩成出塞空酬杜。文誦銘山但記燕。無那壯圖衰落盡。任從行役送流年。</text>
<title>松鶻山</title>,<text>峩峩松鶻山。上戴棲鶻石。白馬射雕兒。看雲秋眼碧。又絶頂朝暾射。層厓雪鶻停。翻飛下碧落。一點墜寒星。</text>
<title>自九連至金石。溪山幽邃。樹木葱蘢。往往有人家舊址。感成一絶。</title>,<text>山勢彎回水屈盤。洞中雲樹畫中看。人烟一片如能着。只許當年管幼安。</text>
<title>鳳城途中。次岳南韻。</title>,<text>握節承恩命。輕身傍畏途。錐囊能自脫。鼎足未言孤。暴虎非明智。雕虫豈壯夫。惟應忠與信。絶域任馳驅。</text>
<title>鳳凰城</title>,<text>靑山一路走遼東。千里丹楓錦▣中。滿眼前朝舊詩料。鳳凰城畔倚秋風。</text>
<title>松站。次正使韻。</title>,<text>黃蘆無際塞秋深。獵騎如雲起朔陰。三百靑麋雙赤乕。自言惟是計生擒。遼河八月葉初飛。遼戶元來穡事稀。日暮平原遊獵罷。馬▣狐兔唱謌歸。</text>
<title>松站。次副使韻。</title>,<text>遼野淸霜剪綠蕪。屯雲馬色爛於圖。烟㙜處處餘殘壘。獵騎時時値醉胡。左海星槎何歲斷。中原露布至今無。回頭萬曆年間事。落日悲吟撫釰孤。</text>
<title>通遠途中遇雪</title>,<text>遼塞秋寒瞥地催。雪花如掌打人腮。居民却道今差晩。八月常年見雪來。</text>
<title>通遠。次正使韻。</title>,<text>路遠疲車子。吟多費紙孫。行行已朔漠。送送幾朝昏。野店依寒水。胡笳起暝原。羈懷欲相討。還恐各消魂。又征車日日度荒林。極目遼雲接地陰。萬里風沙長逆面。百年城郭揔傷心。胡童撥刺騎生馬。漢女啁啾失故音。此去幽燕更愁絶。滿頭華。恐難禁。</text>
<title>靑石嶺。次正使韻。</title>,<text>二峀高相敵。諸峯列似孫。陰霏欲成雨。仄日易催昏。凜冽嫌幽壑。寬平憶曠原。輕麞凌絶險。恠汝獨無魂。</text>
<title>又次副使韻</title>,<text>絶域還幽趣。危途有勝遊。晩楓相掩暎。行李好遅留。寶硯靑瑤疊。哀琴碧澗流。詩家聲色債。捴與岳南收。</text>
<title>又次副使生日感懷韻</title>,<text>塞月弦將上。邊秋葉正飛。憐君降岳日。値此泛査時。風樹他鄕慟。荊花故國思。吾生亦孤露。感淚滿題詩。</text>
<title>狼山。次副使韻二首。</title>,<text>風飄墜葉向何投。漢使乘槎倍感秋。錦段未詶靑玉案。霜威寧貸黑貂裘。男兒釰珮丁年志。少婦絃歌子夜愁。欲向重陽消客恨。早敎從事到靑州。千里欣成附驥馳。濫竽誰道混眞吹。元知世誼金蘭在。賸有詩篇綺麗爲。美酒萬錢沽莫惜。黃花九日發休遅。玆行正賴君靈濟。不怕南冠滯楚儀。</text>
<title>冷泉 聞舌官之言。過此以東。水味甚惡。余有消中之疾。竊獨憂悶。遂成十韻遣懷。</title>,<text>昨日辭甜水。今朝過冷泉。從玆入平野。不復見澄川。潦集仍渟滀。泥鬆自沸煎。腥醎疑肉汁。膩滑類魚涎。筆堡猶堪說。盤山豈忍傳。征衣浣愈染。渴馬齅皆旋。百里輸雙桶。單車費萬錢。使華喉廑沃。㙜隷眼空穿。涸轍行將急。文園倍自憐。何當歸漢上。枕碧嗽淸漣。</text>
<title>遼陽</title>,<text>漢虜終難卜作隣。幾年幽薊暗風塵。那知天地無男子。竟使山河屬女眞。有酒不澆降大壽。爲文欲吊死張春。東來八站彈殘淚。到得遼陽更滿巾。</text>
<title>遼陽。望新城有感。</title>,<text>漢運初衰虜運昌。新城纔築舊城荒。老夫皁已乘黃屋。兒子終能坐御床。何恨羽林無北首。可憐皮幣罄東方。當時萬事渾驚耳。偸眼如今倍感傷。</text>
<title>白塔</title>,<text>千尋突兀破靑冥。遠見初疑近更驚。未信經營因物力。極知撑拄有精靈。天虹墜白腰誰截。海日沉紅頂更明。閱盡興亡空自吊。秋風無數韻寒鈴。</text>
<title>太子河</title>,<text>憶昔燕王太子丹。東來亦復白衣冠。空殘一葦逃身地。枉費千金奉客丸。運去父慈猶不保。時來天粟也非難。只今恨入波聲咽。似聽悲歌易水寒。</text>
<title>華表柱。遼人失其處。悵然有作二首奉二使。</title>,<text>鶴去千秋更不歸。空城惟有野禽飛。遼陽萬事君休問。華表如今亦已非。百年城郭揔成非。荒塚纍纍見已稀。寄語丁仙休再過。我今新到亦沾衣。</text>
<title>過沙河堡。聞前路高平盤山。水深不可涉。改路從瀋。回望遼城有作。</title>,<text>聞說高盤水。眞成大澤平。當須從瀋路。且可返遼城。白塔朝仍暮。靑山送復迎。那將此行色。眞個作回程。</text>
<title>瀋陽。次正使韻。</title>,<text>憶曾東土戰塵昏。誰料昇平運更屯。馬角幾年悲質子。虫沙無數泣俘魂。終敎倀鬼爲先導。果見氊裘入北門。莫恠瀋陽偏灑淚。夾河元是漢人村。</text>
<title>九日瀋陽</title>,<text>極目寒雲夕照斜。天涯令節倍思家。風流落莫龍山酒。使節逶遅鶴野車。荒戍有村迷白草。故園無夢見黃花。愁邊鬢髮絲絲短。愧殺胡風落帽紗。</text>
<title>瀋陽。又次正使韻。</title>,<text>寒葉已悽切。暮鴻那更嘶。千愁眞似海。一醉不成泥。白草迷天遠。黃雲羃野低。胡兒故相謔。雙舞對斜題。又聽說幽燕事。于今少戰鼙。一書降隴右。萬騎扼荊西。已作紛紛起。胡爲伈伈低。眞龍遅雲雨。料得尙蟠泥。</text>
<title>瀋陽。望崇德墓。</title>,<text>勞天下力葬單于。金闕銀㙜象設俱。詩禮大儒難更見。至今無恙口中珠。單于侈大學秦皇。力負驪山走瀋陽。石窖金棺深百丈。牧童何處照亡羊。</text>
<title>巨流河新城夜雨。識異。</title>,<text>九月雷霆壯。中宵風雨交。微陽雖向剝。盛怒尙難拋。窸窣疑漂蟻。騰凌想奮蛟。吾人重快意。未恨茇寒茅。</text>
<title>次副使韻</title>,<text>滚滚塵沙擁傳軺。凄凄衣袂怯霜飊。行經鶴野吟偏苦。望斷鯷岑夢亦遙。扼腕更堪論地利。低頭空自認天驕。西來粗答絲綸意。不爲鞎難忘久要。</text>
<title>黑山。次正使望醫巫閭。二首</title>,<text>拔地排靑嶂。冲霄近紫垣。依依餘古堞。慘慘帶羞痕。興負桃花洞。愁思竹葉盆。高風懷賀老。斜日駐征轅。又神岳醫爲號。上池誰洞垣。太初靈壽域。衰季戰塵痕。假息延遊鼎。含生切戴盆。岐翁與風后。只是待軒轅。</text>
<title>黑山途中。南望一峰巋然在雲外。問之卽十三山。</title>,<text>靑天一片玉芙蓉。騈立都無十二峯。昨夜分明夢神女。自言身隔彩雲重。</text>
<title>黃旗堡。雨行遣憫。</title>,<text>塞雨元難霽。秋泥先自深。觸藩窮進退。行李任浮沉。倦馬振寒鬣。征人勞遠心。危途休歎息。跋涉匪斯今。</text>
<title>途中望十三山。次南▣▣ 龍翼 韻。</title>,<text>高唐宮畔楚山尖。十二螺鬟對畫簾。若道遼陽有神女。一峯何事等閑添。</text>
<title>廣寧有文廟荒廢。廟中扁文魁貢元兩板。漢擧人所爲也。</title>,<text>數間文廟草▣▣。香火停來歲月遙。兩扁魁元看在壁。漢兒還復學天驕。</text>
<title>廣寧寧遠伯李成樑牌樓。感慨有作。</title>,<text>隆萬年間太保公。家聲大有隴西風。豼貅節制醫巫北。蛇豕驅除靺鞨東。鐵券天褒留盛典。石樓神護見元功。精靈百代應悲憤。幕府虗殘古郭空。醫閭初築受降城。擬絶邊烽入帝京。曹瑋竟先元昊死。守珪初乞祿山生。嬌孫愛子終▣在。舞榭謌㙜亦已平。擧目山河揔非舊。胡笳何處不傷情。乕父眞生乕子奇。東來爲我盪蠻夷。鯨鯢觀築箕城復。鴻鴈名聯簡冊垂。三世將家樓石在。百年人事壑舟移。英靈宿昔趍庭地。最有靑丘客子悲。</text>
<title>杏山吊古。拗體</title>,<text>大凌小凌波聲咽。松山杏山愁雲中。殘城剝盡古堞粉。戰血沁出秋苔紅。客子酹酒一揮淚。將軍死綏雙盡忠。興亡在人抑天數。欲問無路梯蒼穹。</text>
<title>烟㙜</title>,<text>燕山東北萬烟臺。舊禦匈奴信壯哉。烽火入雲然不息。虜兵隨月去還來。當時動費千金物。此日渾成一石堆。無限斜陽各分照。旅人何處不生哀。</text>
<title>中後所見牧馬千百爲羣</title>,<text>馬羣千萬恣騰驤。黃似黃雲白似霜。草美▣稱中後所。牧蕃先數左賢王。元知月窟爲隣國。壹恠星精落大荒。得意終須戒馳突。中州倘復出高皇。</text>
<title>寧遠祖大壽舊宅</title>,<text>元戎四葉好箕裘。玉塞爲垣錦作州。誰謂控弦乘氣勢。不敎高枕領風流。偸生乍有彌山馬。抵死難忘聽月樓。解使行人遙戟手。夕陽斜掛粉墻頭。恩澤伊家奕世優。一身糜粉也難詶。臨危却失熊魚辨。棄食終爲犬彘羞。死有賢甥非酷似。生敎死婦罵寃仇。歸來縱有河梁鬼。掩面▣▣過石樓。</text>
<title>寧遠途中逢胡姬。戱吟三首。</title>,<text>沙磧無端一白蓮。淸香暗拂使華鞭。朱唇玉齒輕輕語。縱是侏𠌯也可憐。香羅衿袖綉龍雙。玉貌天然謝粉粧。聞說靑春纔十五。去年新嫁大元王。風流自與病相關。浴罷溫泉祓祭還。若使三郞回一眄。愧携妑子幸驪山。</text>
<title>曉行。次正使韻。</title>,<text>惻惻淸霜曉。迢迢絶塞隅。征車戒脂舝。荒店掩繩樞。落月隨人逈。空城送客孤。平生弧矢願。未敢恨長途。</text>
<title>望夫石謌</title>,<text>有美孟姜美無倫。問家何在西方人。蘭姿蕙質淑且眞。于歸范氏奉櫛巾。晉卿越相其宗親。奕葉富貴乘朱輪。與君歡愛若一身。不言別離有苦辛。我生薄命生不辰。不逢虞夏逢虐秦。北築長城勞萬民。君操畚鍤隨兟兟。出門相別涕紛繽。入門琴瑟不復陳。雲鬟不梳粧▣塵。花落花開幾年春。待君之歸君不臻。我往尋君庶有因。燕東薊北天一垠。雙足腁胝行邅迍。鬼奪我儀胡不仁。撫屍殞絶呼舊旻。負骨却歸次海濱。中野有山石嶙峋。薄言棲托草爲茵。滄波浩浩渺無津。悲風颯颯雲鱗鱗。寡鶴淸唳饑鼯呻。力微氣促哀莫伸。性命頃刻遂沉淪。節義千年人所珍。懿哉是足儷湘嬪。就石立廟塑其神。簫皷牲醴薦精禋。穹碑紀事文彬彬。吁嗟婦道或不純。結髮反目生嫌嗔。死生契濶多緇磷。欲竟言之恐汚唇。</text>
<title>山海關</title>,<text>天下第一山海關。秦時丞相書其顔。東臨沃日渤澥水。北控連天靺鞨山。長城築起自臨洮。萬里其長百尺高。秦皇眞作萬世計。人笑其愚我謂豪。不勞胡亥漆蕩蕩。冦來無翼何能上。昔我皇明定燕都。威聲北走南單于。直到陰山犂大漠。誰見關門影一胡。漢唐亡國䆠者爾。天泰之間亦如是。百鼠皆從重腐出。共殺一乕袁經理。胡兒皷唇唱胡謌。其目無關欲跳過。雖無闖賊爲內亂。虜騎終當飮滹沱。念此骨驚雙涕流。且須美酒消我愁。君不見崩城敗壁不復修。蘧廬客意非能留。會待桑田陸沉日。與君同登望海樓。</text>
<title>長城</title>,<text>長城萬里白雲橫。千古秦功未可輕。但使虎臣嚴鎖鑰。胡笳寧有度關聲。</text>
<title>登角山</title>,<text>觸破層雲翠角高。化翁多事逞雄豪。咸池似見烏三足。震旦奚殊馬一毛。直上星辰通帝座。東來酒賦泥吾曹。安期仿彿飈輪影。肯許遙分碧玉桃。絶巘嵬峨勢欲摧。登高四望意悠哉。千年白鶴遼城返。萬里秋潮碣石回。秦帝山川空絶脉。漢家宮闕但浮埃。憑誰欲吊興亡事。古寺寒風檜栢哀。山腰落照耿寒鴉。借得禪床蹔結跏。雪竇淸泉甘似蔗。霜巖紅葉爛於花。神遊龍漢年前世。興入牛河月上査。欲下層巒更惆悵。征鑣依舊滚風沙。</text>
<title>永平記里體</title>,<text>昨日中前所。今朝右北平。蕭條孤竹國。零落五花城。虎石猶如怒。龍河不肯淸。高秋燕塞淚。剩向首山傾。</text>
<title>射乕石</title>,<text>漢家李飛將。猿臂射無敵。出守右北平。匈奴遠遁跡。晨起事遊臘。歸來日沉夕。馬前遇伏乕。錦毛而白額。彎弧明月滿。飛箭流星𥒐。一發當殪之。冥頑不跳擲。就視乃蒼巖。千秋古苔色。白羽飮無餘。春泥如揷策。從騎驚且嘆。我侯有神力。異事至今傳。然疑誰能釋。我來重吁恠。此物今猶昔。初匪石化虎。終豈乕爲石。造化固相感。精誠有所激。方知善射者。旄頭猶可摘。</text>
<title>舟灣河。訪釣魚㙜。卽明朝御史韓應庚退休之地</title>,<text>靑山兩岸石門開。十里晴波綠似苔。可耐乘流上銀漢。孤査直犯斗牛回。扁舟南下漆河流。岳色波光盪素秋。萬里燕行也不惡。壯遊仍復辦淸遊。退之之世世賢哉。未老休官歸去來。古廟空餘繫羊石。淸風長滿釣魚㙜。削立亭亭一柱峯。杞天垂老要扶筇。江湖影落渾無管。猶使人看作卧龍。淸時猶傲漢衣冠。世亂懸知隱首山。堪恨兒孫不相悉。忍將崇德作碑顔。</text>
<title>過桃源庄有感</title>,<text>水曲山回石路斜。鷄鳴犬吠有人家。桃源不是逃秦者。頂上紅纓似落花。</text>
<title>豐潤縣</title>,<text>縣號宜豐潤。人居捴富奢。參差墻是粉。燦爛市如花。稻黍連千頃。魚蝦足萬家。獨憐絃誦地。強半雜胡笳。</text>
<title>過高麗村</title>,<text>昔有東民住。今留故國名。遇人非識面。駐馬却含情。氏系能傳說。鄕音已變更。稅田捴水種。舊俗獨分明。</text>
<title>螺山宋外郞城</title>,<text>三里孤城十里庄。風塵獨自保金湯。誰知許大明天下。只有螺山宋外郞。</text>
<title>望薊野</title>,<text>薊門烟樹逈浮天。霜後秋容錦繡鮮。一幅分明好圖畫。單于那解賦詩篇。</text>
<title>薊州觀音閣</title>,<text>十丈金身百尺樓。得纔容處便長休。風塵頫視紛紛者。蟻子微生有底求。右大佛萬事無如一卧宜。津梁向日不勝疲。高樓乍着西天夢。小劫灰飛也未知。右卧佛</text>
<title>娘娘廟在薊。俗傳祿山所立楊妃廟。</title>,<text>誰將十萬洗兒錢。博得荒祠薊峀顚。膓斷胡兒戀乳處。雞頭新肉玉團圓。</text>
<title>香花菴金錢松</title>,<text>白甲蒼髯聳半空。本來琪樹強名松。慇懃拾子三韓去。種向雲窻看玉龍。</text>
<title>通州</title>,<text>通州城中萬家樓。通州城外大河流。三韓使者乘槎路。九月寒風落木秋。漢女胡姬挾瑤瑟。吳檣楚柂歌棹謳。此景信佳人事異。汀洲日暮不勝悲。</text>
<title>燕京感興八首。奉正副使。</title>,<text>憶昔明朝運正隆。神都長見瑞雲籠。鑾輿問道崆峒嶺。玉麈談天碣石宮。禮樂挽回三代日。文章綽有二京風。誰言赫赫高皇業。磨滅貂璫把握中。燕雲十六久淪夷。定鼎文皇始漢儀。北斥無窮門作塞。東臨不測海爲池。靑丘玉帛通遼薊。碧落星辰拱尾箕。未及千年還左袵。悠悠天意竟誰知。南郊十里祭天壇。五色垣墻畫裏看。紫禁心齋凝黻冕。靑霄仙蹕降和鑾。鑪香縹緲神靈座。珮玉鏗鏘法從官。故老當時皆眼見。相逢欲說涕汍瀾。紫微天市本聯垣。方丈蓬萊亦一園。禹範長留皇極殿。羲輪高照大明門。彫欄玉女芬芳氣。靑鎖詞臣雨露恩。畢竟胡人眞上集。靈光何苦巋然存。西山幾道玉泉流。共八皇城作御溝。百頃涵天看象海。萬機閑日引龍舟。吟搖赤管晴虹飮。舞匝紅粧彩浪浮。聞說單于今浴馬。荷花荷葉捴含羞。先朝傾覆▣酸辛。失道非關似虐秦。忽有豺狼登象闕。終敎蚌鷸落漁人。流離國步無三戶。澶漫氊裘有八垠。漢虜蘧廬相主客。不知天眷向誰眞。專對殊方愧不才。敢言衰謝病相催。遼城古柱傷心度。薊樹寒風掩面來。流水只今鳴玉舘。夕陽何意滿金㙜。逢人半是侏𠌯語。懷抱無由得好開。客恨偏從燕市多。當杯慷慨一悲謌。風寒召伯甘棠樹。歲暮劉郞麥飯河。豈有衣冠終卉服。那無豪傑奮天戈。浮生蹈海非難事。且向旄頭看若何。</text>
<title>燕京。次正使韻。</title>,<text>燕京太液漢皇池。萬歲峯隆漾綠漪。錦纜牽龍如一夢。紅纓浴馬有今時。烟波寂寞芙蓉盡。絃管凄凉粉黛悲。愁絶不堪留眄賞。畫工休更逞新奇。壹恠蒼天悔太平。皇居倐使作氊城。園陵社稷神何在。第宅王侯主已更。太液晴波空自綠。盧溝曉月爲誰明。書生儘有心頭血。醉後狂歌癭欲生。釰閣千尋鏟易平。客中難破一愁城。勞心使事氷常飮。屈指歸期歲欲更。瓊島片雲和夢斷。玉河孤月伴窓明。燒羊煑酪曾投箸。不翅悲吟太瘦生。</text>
<title>燕京雜詠</title>,<text>胡人一自入燕薊。不修其城亦不隳。擬把靑氊還舊主。主人何事苦相疑。正朝冬至會同日。五鳳門前外國班。只有回回與蒙古。三韓慙愧在其間。當時虜騎八固山。容易長驅入燕關。如今半是烏金哈。北顧常憂項朶顔。海外久聞吳王死。白頭擧事憐無成。如今更得荊南信。現在身提十萬兵。尙公多子如苦李。一百五人安達賢。不受封侯擧義旅。人間方信雀生鸇。鍾皷何須饗爰居。春秋可與語蟪蛄。忽然人面怒爲獸。暗投空慙明月珠。</text>
<title>燕京識事。戱作。</title>,<text>靺鞨時興旺。撐犂理有無。文章歸博氏。皇極坐單于。翰苑紅俄岱。經筵索額圖。可憐篇簡上。還復諱匈奴。</text>
<title>玉舘。次正使韻。</title>,<text>天地純陰月。山河廣漠風。迹辭鵷𪆽後。身滯犬羊中。釰在終無賴。文成敢自䧺。覊愁助消渴。滿眼憶郫筒。</text>
<title>次副使韻</title>,<text>絲綸鄭重陛辭初。專對周旋敢忽諸。白眼忽逢皮面怒。靑編誰正木天書。身當十步非毛遂。文述千言卽子虗。日夕憂愁空繚繞。若非歡伯有誰除。以使事無成。再呈文禮部。而不見省納。故第六及之。</text>
<title>馬鷂子謌</title>,<text>馬鷂子何許人。關西人王輔臣。勇如馬鷂因爲號。奪矟搴旗捷有神。少爲褊裨氣甚麄。怒殺元戎北降胡。胡人拜爲大將軍。統領秦凉在秦都。富貴豪奢頭已白。飛揚跋扈在頃刻。自從馬鷂叛。胡人背沾汗。秦胡十相闘。八九胡敗走。四海皆稱馬鷂子。奮翼終當飛萬里。昨日燕山驛騎來。圖海題書急報喜。馬鷂窮▣不自全。剃髮出降軍門前。獻籍兵民百萬口。隨身將校三千員。胡人酌酒相賀之。勝似馬鷂初降時。馬鷂子眞難知。昔何爲今何爲。君不聞美姬四人墜樓死。馬鷂爲夫愧其姬。</text>
<title>將出舘。志感呈正副使。</title>,<text>使節燕山滯五旬。覊懷何日不酸辛。從來貊道輕賓客。可是天驕識鳳麟。竹帛無情留穢史。衣裳和淚染腥塵。東歸重踏滄溟路。愧殺當年姓魯人。小臣孤負聖明恩。主辱邦誣痛兩存。身入犬羊空有淚。口如桃李竟無言。雲霞渺渺天東域。雨雪霏霏薊北門。萬里間關餘病骨。胡笳休更斷危魂。</text>
<title>出燕京東門。口占次呈正副使。</title>,<text>燕山落日照行衣。使事無成愧儼騑。白壁未從蠅後洗。黃金猶向槖前揮。夢尋方丈先東去。身似鉤輈北飛。寂莫行㙜差自慰。二公壇宇許相依。</text>
<title>夏店逢冬至</title>,<text>夏店逢冬至。星査指日生。灰飛愁共散。關閉客猶行。對酒仍乘興。書雲別有情。獨無王令術。鳧舃去朝京。</text>
<title>至日。又書一律呈正副使。</title>,<text>久客光陰迅不嫌。佳辰愁喜切相兼。星査乍動陽初復。霜鬢交垂線更添。驛路寒梅猶斷信。胡山虐雪轉裝嚴。紅雲忽送車前色。更向天東仔細瞻。</text>
<title>三河早發</title>,<text>淸晨自起掃車霜。行邁何時出異鄕。只有詩篇爲日記。若無冠釰是僧裝。胡雲漠漠山千疊。客路迢迢海一方。欹枕蹔成孤舘睡。夢爲蝴蝶亦飛忙。</text>
<title>薊州。次副使韻。</title>,<text>人生莫住薊門邊。豈有平居送百年。白骨捴於征戰死。朱門誰與子孫傳。空壕斷續渟寒水。廢郭高低抹暮天。聞道朶顔俱跋扈。胡人亦恐有南遷。</text>
<title>旅店黃花。又次副使。</title>,<text>燕山草樹捴寒枝。雪菊留花欲向誰。定識使華風格在。梅兄相伴要分詩。</text>
<title>宿薊州大佛寺</title>,<text>夜宿薊州城。梵宇暗丹雘。窻虗燈欲死。簷響雪方作。中宵枕邊夢。獨上觀音閣。如雲妙香升。似雨曇花落。龍女奉明珠。天仙執衆樂。八萬師子座。金容俱綽約。無數比丘僧。畦衣捴嚴恪。伊余袒右肩。雙膝地上着。大佛頫首道。有言當語若。我有大身軀。乾坤可超踔。經覽八荒遍。適足勞行脚。是以不復遊。隨緣此憇泊。爾小蜩與鳩。飛棲足林薄。奈何慕大鵬。輒欲翔寥廓。羽翮若摧傷。人血誰療鶴。卧佛支頤說。一言須更託。我有大神通。濟度群品博。天堂以勸善。地獄懲其惡。死生輪回間。報應不一錯。終然少夷惠。大都是跖蹻。震旦實冥頑。津梁已疲弱。一卧不復起。身心閑寂寞。如爾微細人。萬里一劒鍔。欲化豺𧳓暴。多見不自度。幸茲免呑噬。歸歟卧丘壑。笑佛捧其腹。胡盧絶瓔珞。我有大辨慧。大千在籠絡。萬劫在前後。森然似今昨。自笑爲辟支。眞妙反忽略。况爾比日月。豈啻一螢爝。言語恣馳騁。文章妄穿鑿。不窺大道原。所得古人粕。是名蠧魚虫。所以笑相謔。稽首領斯言。城頭響寒柝。空床忽驚起。曉星光熠爍。歷歷伽陵語。中心感復怍。願奉三佛誨。迷關啓重鑰。</text>
<title>北風揚塵 螺山途中作</title>,<text>北風揚塵。冥冥浩浩。鴻洞紛綸。馬不辨驪黃色。車不辨左右輪。誰能擧頭覩蒼旻。朝食一斗。暮食一斗。眉鬢綴煤。喉舌無津。寧爲藿食山林客。莫作繡衣道路人。但說風塵已堪嘆。何况其中虎狼屯。</text>
<title>鼈山三言</title>,<text>鼈山首。螺山口。蜂山尾。急避走。漢也有。胡也有。十個人。九個狗。</text>
<title>玉田</title>,<text>薊東無終國。如何名玉田。昔有羊雍伯。孝誼感神仙。珠胎信有徵。玉子豈浪傳。種之得美玉。光彩鮮。上敵十五城。下可千萬錢。贄玉聘嬌妻。容顔玉爭姸。此田在何處。此人已千年。只今深冬日。煖氣生春烟。中夜或見恠。白虹上冲天。物華尙留寶。人材豈無賢。盈懷雖琬琰。出門奈腥羶。缺螘難更補。投鵲莫徒捐。寄語重相戒。韞櫝宜勉旃。河淸若無期。玉埋也非愆。</text>
<title>高麗堡</title>,<text>再到高麗堡。逢人感歎長。衣冠今更變。言語舊曾忘。不記移來世。猶傳種樹方。驅車重回顧。情緖似離鄕。</text>
<title>蕩北至 在邦均店</title>,<text>一片路傍碑。大書蕩北至。不知誰氏銘。慷慨一揮淚。</text>
<title>還鄕河</title>,<text>還鄕河上筭還鄕。客路蒼茫天一方。滔滔河水豈終極。客意與之誰短長。</text>
<title>途中偶吟</title>,<text>來亦萬里道。去亦萬里道。轔轔雙轂聲。夾送行人老。</text>
<title>自玉田感疾。彌日不已。悶苦有作。</title>,<text>萬里之行病欲深。北風歲暮若爲心。文殊大士不相問。造化小兒偏見侵。已自乘査多苦况。那堪伏枕更悲吟。䲭夷謾掛車傍酒。口業猶難細細斟。</text>
<title>豐潤途中</title>,<text>流光苒苒歲將窮。故國迢迢信不通。久謂絲綸言可復。誰知水草性難同。心隨旭日懸東極。跡似寒蓬捲北風。撩亂羈愁排未得。一分惟遣酒杯中。</text>
<title>聞徐譯士孝男買薊酒一車。連日載醉。</title>,<text>徐公何許者。氣帶醉鄕醇。口業通殊譯。家風中聖人。中聖之中。本平聲。或作上聲用。 征車長載醉。揮槖不嫌貧。贏得胡兒笑。寒冬獨自春。</text>
<title>永平道上。望夷齊廟。</title>,<text>古廟千年枕碧河。行人誰唱採薇歌。如今望望皆塗炭。解正其冠也未多。</text>
<title>永平房星曜山亭戱題 房貌如老僧。而多蓄姬妾。廣殖財貨。且治屋車。要爲他日之乘云。</title>,<text>高亭金碧絢雲霞。東道如僧但在家。座客同齋皆斷酒。丫鬟聽法捴拈花。傾心慣接三韓使。卜命先治四馬車。世系善謀眞不忝。秋毫分析未曾差。</text>
<title>撫寧途中</title>,<text>十里得一句。百里成一篇。我詩如老馬。瘦硬不驚鞭。</text>
<title>楡關曉行</title>,<text>征人曉相喚。古關鷄已鳴。驅車就長途。寒氣方崢嶸。野風時激越。川氷復縱橫。伊余襲重裘。肌粟憯猶生。况汝馬前卒。單衣詎堪行。阿貴面如胡。每見憎其獰。執策呵手泣。念此含愧情。</text>
<title>范家店。逢胡人生擒兩乕。檻車入燕者。</title>,<text>胡山虎多多於獐。胡人擒乕如擒羊。天寒雪落林木空。虎身與跡俱難藏。胡人嘯侶千爲群。馬色赤白如彩雲。大叫圍乕乕亦咆。口中爀爀紅焰噴。前騎先射後繼射。虎怒奔人不及馬。須臾虎弊無能爲。猛者見殺弱見羈。擒來檻車入燕關。置之上林萬壽山。舊聞此語不謂然。今日乃逢道路間。噫噫此曹獵虎信壯哉。向時獵國令人哀。萬物無有不相制。會有擒汝英雄才。</text>
<title>山海關。先送先來。</title>,<text>先來先去出燕關。我馬遅遅幾日還。羡▣此行何所似。冥冥黃鵠白雲間。憑君持此寄吾家。燭下裁書字半斜。若問吾行幾時至。小窻勤囑護梅花。</text>
<title>出關</title>,<text>星槎幾日鴨江廻。客路三分劣半來。栗烈頓從關外甚。蕭踈長向鏡中催。行囊欲罄猶殘稿。小疾初瘳更把杯。物理到頭相損益。何須一味但悲哀。</text>
<title>前屯衛。次正使。</title>,<text>査牙古木戰寒颸。野店停車夕照時。雙鬢已從長路變。寸心惟有老天知。愁來酒量添藍尾。病後詩功少色絲。却向雲間慙白鶴。我行遼塞太遅遅。</text>
<title>寧遠衛。次正使。</title>,<text>往事銷沈欲問誰。永寧城畔益悽其。登壇授鉞曾三世。舍命偸生各一時。月黑鬼燈憑古堞。雨晴花甃出荒基。當年共作當陽計。己見雙樓有整欹。</text>
<title>寧遠曉發</title>,<text>古木寒城朔吹悲。野橋無伴獨行時。車前曉月銀鉤細。似向査翁欲釣詩。又舌人元自重財資。結轍東還載素絲。自恠使華緣底事。鬢邊頭上却垂垂。</text>
<title>次副使韻</title>,<text>日日興居不蹔寧。可憐垂老使戎庭。窮冬絶塞非人境。萬里孤査自客星。歎我釰鋒生碧蘚。喜君詩味勝丹萍。東還稍稍韶華起。遮莫携壺夜打扃。</text>
<title>苦寒閭陽</title>,<text>隆寒季冬月。我行遼海濱。貪程常曉出。借援臘味春。玄冥謂我驕。暴怒大加嗔。上罩千霜盖。下薦萬氷茵。射以八方風。尖剛無比倫。厚地尙凍拆。况此血肉身。凌兢蝟如縮。頃刻鬼爲隣。天東忽開朗。碾上紅日輪。輝光所照燭。炎火潛傳薪。十指木籤直。稍稍能屈伸。口中眢井涸。涓涓更流津。譬之魘醒者。言動如平人。四拜向東方。感戴曜靈仁。曜靈不早照。玄冥幾殺臣。</text>
<title>沙嶺。始東見遼山。</title>,<text>日日行行曠野間。今朝東望見靑山。深知故國猶千里。且爲螺鬟一破顔。</text>
<title>聞副使弟鄭樍。辛亥以書狀赴燕。到沙嶺病死。副使至此。爲文哭之。令人惻怛。遂成一絶。</title>,<text>胡笳咽咽塞雲昏。一片孤城萬里魂。任是行人也揮淚。友于何况鶺領原。</text>
<title>牛庄。次正使待冬至使行韻。</title>,<text>駐節臨牛店。褰帷候馬塵。不逢査上客。空問路中人。昨夜燈花疊。今朝鵲語新。兩般猶未騐。獨自把杯頻。</text>
<title>遼城。逢冬至使行。贈別▦使吳尙書 挺緯。</title>,<text>天涯來去夢中看。握手無言淚共彈。伊昔只論逢處幸。到今方覺別時難。停車白塔斜陽盡。對酒靑燈片月寒。我近故鄕差自慰。祝公長路更加餐。</text>
<title>又別書狀兪受甫 夏謙</title>,<text>使節交行役。朋簪盍異方。去來憐燕鴈。迎送怕豺狼。斗酒重相勞。星査暫並將。山河不盡淚。寄汝更沾裳。</text>
<title>遼城。次正使韻。</title>,<text>星査辛苦滯氊城。萬里都無一事成。纔得到來丁鶴地。不如歸去杜鵑情。天涯道路山千疊。馬上光陰月五盈。入夜細聞僮僕語。謳歌盡是望鄕聲。羈愁端似亂絲縈。強覆深杯醉不成。北顧纔經無限野。東歸尙有幾多城。胡山慘惔如排戟。朔吹憑凌欲裂㫌。奚但旅遊筋力盡。亦慙孤節負平生。</text>
<title>冷井</title>,<text>中秋行李季冬旋。喫盡腥醎嗽冷泉。客路恰當分半地。羈愁猶似一涯天。雲橫鴨水鳧迷舃。雪擁狼山馬沒韉。爲報同査更努力。到頭鞎險轉茫然。又便面蠅頭寫路程。幾回披閱紙毛生。如今試摺經行處。恰似靑天半月明。</text>
<title>挽李懷德 敏政</title>,<text>人間五福備公身。我哭如何欲斷魂。結髮深知叨少友。通家近戚視元昆。八年離別空回首。萬里歸來未叩門。獨向寒天倍慘愴。風流那復挹春溫。</text>
<title>挽趙參判 威明</title>,<text>心正則筆正。聞諸柳誠懸。及見趙夫子。此語寧不然。內蘊實剛健。外盎却和姸。所以揮灑間。矯若鸞鳳鶱。我從杏園遊。一往三十年。諫草透紙背。鋒鋩絶頗偏。官務畫蠅頭。毫髮不流遷。連城價遂擅。一柱訓眞傳。方隆聖際用。忽驚短齡遄。冥司簿豈滯。玉樓詔或宣。我欲叩司命。招魂返松泉。錮其心孔靈。右手病使拳。不才復不貴。碌碌阿母前。悲慟謾癡想。窈冥無化權。北堂樹萱草。萱春空舞筵。有孫語相慰。呼兒中自煎。惻愴何可道。因之御朱絃。絃絶不復彈。縮手私自憐。</text>
<title>戱拈朱筆題句 自此至十月望後凡十一首。丁巳莅琅城時作。</title>,<text>官家文字捴批朱。太守題詩恰似符。不識今年諸餓鬼。一時逃遁去耶無。是年凶甚。故落句如是。 叱退朱書午枕欹。謾拈餘筆寫新詩。何如水落山前曉。滴露晴窻點易時。水落余卜居之處</text>
<title>又拈靑筆次前韻</title>,<text>靑娥呵得變唇朱。綠管揮來勝竹符。寫罷山容與水態。蔚藍天色遠如無。曲塘寒雨敗荷欹。奪得秋光染小詩。却憶江村烟霧裏。綠蓑靑蒻獨斟時。</text>
<title>又擬黃筆次前韻</title>,<text>對菊開樽老臉朱。意輕金印况銅符。題詩偶染雌黃筆。口裏雌黃本自無。一片黃堂夕照欹。雙眉氣動喜成詩。臨牋倚醉鵝兒酒。撩亂松花落粉時。</text>
<title>又擬粉筆</title>,<text>但施鉛粉不施朱。雪皎梅香韻自符。莫向素屛虗拂拭。樂天難遽識之無。蕭蕭雙鬢白綸欹。粉筆閑題太白詩。喚取瑤姬捧玉椀。琅城晴雪月明時。</text>
<title>送別宣城金上舍 鑮。次柳上庠 相辰 韻二首。</title>,<text>琅城寒月照分襟。酒綠琴鳴慰別心。歲暮交情何所贈。一枝黃菊當黃金。已恨絃歌起別聲。月輪那更掛西城。明朝南石橋頭路。醉後其如去住情。</text>
<title>十月望後。燈下答鄕書有感。</title>,<text>半歲淹娘臂。三秋損客顔。無錢飮井水。有笏看雲山。着處逢迎懶。何時簿領閑。鄕書燈下答。覊夢與俱還。</text>
<title>次李義山。無題二首。</title>,<text>畫裏闌干夢裏堂。柳南蕉北道何長。䲶鴦繡出憐成侶。鸚鵡籠藏忌喚郞。嫰翠半銷顰處黛。輕霞全沁汗餘香。梨花故是風流樹。護得三春粉蝶狂。曲檻回梯處處難。蘭燈欲滅篆香殘。星開玉葉楡堪摘。月漾金波桂未乾。曉漏不敎銀箭澁。春風只管翠簾寒。新歡已作凄凉意。寫就烏絲掩淚看。</text>
<title>松岳篇</title>,<text>松岳峩峩何壯哉。龍飛鳳舞自北來。䲔海前臨莽浩浩。鵠嶺却立靑嵬嵬。鵠嶺之松多如髮。松岳爲名因此設。山河炳靈元化鍾。天地草昧眞人出。眞人隆準眞龍孫。合沓風雲在一翻。寒雞啼斷黃葉樹。孽胡走死黑金原。始聞方士獻神策。復道新京食舊墨。三呼不獨嵩少聞。兩乳元從天目得。大城其居包絡山。複道連甍高下間。嵐光欲迷靑鎖闥。雲氣長低玉筍班。山上梯磴連御路。山中歌吹鸞輿住。君王偏愛赤龍甲。從官同攀白鶴樹。採藥皆云千歲脂。呈詩揔是長春詞。聲沉薰歇人何去。國破山空鳥自悲。丘陵變遷經幾載。折盡靑松已無在。由來覇氣有興衰。可但兒孫自撞壞。君不見三角高山黨碧天。祥雲瑞霧長連綿。靑丘䧺鎭三千里。寶籙宜過一萬年。</text>
<title>乞牡丹不得。仍種杜鵑花。</title>,<text>一朶花王直萬錢。無人寄與草堂前。春來恐負東君意。手理荒園種杜鵑。</text>
<title>寄謝萊尹李勉餘 馥</title>,<text>知君偏愛病相如。五八眞甘伴素書。氣味肯居橙橘後。馨香不變雪霜餘。蠻鄕朱島身休到。斗酒黃鸝興未踈。獨閉柴門向雜樹。敎兒留核却躕躇。晉胡濟黃甘賦云生殊方之妙域。植朱島之蠻鄕。右謝惠柑飛來靑鳥自蓬萊。銜贈䲶鴦綠玉盃。太小二形俱可愛。東西同號莫相猜。一時行酒雙娥窘。無暇持𩪋兩手催。力士舒州那更羡。靑蓮與爾已塵埃。右謝惠雙杯昔我亡弓此得弓。知君知我老拳空。初疑兔魄弦天末。更怕蛇文影酒中。洲渚鴈聲融淺雪。野橋楊葉動微風。年來技癢今猶在。秪恨無人縱轡同。右謝惠弓</text>
<title>戊午秋。余承命檢嶺南田。以十月之望到蓬山。府伯李勉餘令兄別三年相見。學士金仲輝 𤧚 以接慰蠻人。亦承命先到此。傾盖如舊。鼎坐劇談。歡意甚王。雖歲華搖落。道途艱辛。不足以爲恨也。臨別。各爲詩唱和以識之。幷下五首。敬差時作。</title>,<text>十月月明旣望夜。東遊千里到蓬萊。吾儕鼎立胡爲者。異地萍逢有是哉。叱退哀絃還獨嘯。劇談䧺略且深杯。憑誰借得橫天帚。一掃扶桑瘴霧開。</text>
<title>蓬山。次贈金仲輝學士。</title>,<text>覿面雖生客。論心卽舊遊。提携三日樂。滌盪百年愁。海域俱星節。雲程共雪頭。男兒有贈處。可去亦宜留。</text>
<title>又次萊伯李勉餘韻</title>,<text>萊府稱仙舘。芳筵抵曉更。主人終讌欵。覊恨一時平。興逸詩相命。歌淸酒易醒。那堪他夜夢。月白海山靑。</text>
<title>次大丘府伯鄭魯伯 洙碩 架山途中寄示韻</title>,<text>二千里踏程程惡。四十州逢處處嗔。檢得公田九萬頃。一毫難救此身貧。</text>
<title>天淵㙜</title>,<text>峰日初昇江霧開。天淵臺上獨徘徊。此心悽切難名狀。不爲家鄕但首回。</text>
<title>贈趙生</title>,<text>見君詩句含文藻。剛信英才隱草萊。一笛在樓誰賞者。連城有璧且沽哉。靑鳧落日初傾盖。金鶴良宵更把盃。早與吹塤交誼厚。好懷還對棣華開。</text>
<title>官齋雜咏 自此至大雪。凡二十三首。己未莅萊府時作。</title>,<text>梅花一枝春。月落海雲曉。惆悵隴頭人。天寒驛使少。右梅花紫竹苦而貞。與我節相尙。畏有俗子來。無端乞一杖。右紫竹柚子似黃金。採之帶綠葉。我欲遺美人。雲山千萬疊。右柚子團圓碧梧葉。欹整玻瓈盤。半夜踈踈雨。空簾秋夢寒。右靑梧冬靑發素葩。土人視如草。爾乃賤其多。我云多亦好。右冬柏百年亦非長。况以百日限。但及花紅時。日傾三百盞。右百日紅黃花抱孤芳。乃是使君友。對此風霜中。如何不飮酒。右黃花紅白於黃菊。人多高下之。我如九方子。神相忘其皮。右紅白菊榴花鳳咮褰。夜夜飮淸露。化作千紅珠。秋風爲君吐。右石榴</text>
<title>蓬萊遊仙詞</title>,<text>靈霄前殿講黃庭。謫下蓬山是酒星。千樹琪花長日醉。世間堪笑楚人醒。群仙渡海百無愁。脚下蒼鯨或彩虬。泛泛蓮花紅一瓣。就中知是酒仙舟。簫管分明碧落間。崑崙使者到蓬山。明朝阿母瑤池宴。摘取扶桑紫葚還。仙家書信片時間。萬里滄溟萬里山。靑鳥赤鯶相背發。不知那箇是先還。院院笙簫一院虗。金牌篆記樂天居。如今更向人間去。㻣樹璚花寂歷踈。宴罷群眞上太空。斗杓垂海似長虹。天雞皷翼扶桑曉。金闕銀㙜瑞靄中。</text>
<title>倭人貿野鶴䲶鴦歸島。感歎有作。</title>,<text>孤舟載鶴向何之。六翮摧傷顧影悲。當日知心秦吉了。願言生不入蠻夷。錦翼雙雙觸禍機。稻粱雖足舊棲非。憐渠政似童男女。一入滄溟遂不歸。</text>
<title>太宗㙜</title>,<text>蒼巖一點海中浮。憶昔君王艤彩舟。草沒射臺人跡絶。白雲猶似舊張帿。</text>
<title>海雲臺</title>,<text>滄海千秋學士㙜。與誰同醉紫霞盃。仙人不死今應在。何惜騎鯨一者來。</text>
<title>息波㙜</title>,<text>烟月蒼蒼古堞秋。使君孤倚息波樓。一聲何處村童笛。牽動新羅不盡愁。</text>
<title>玉屛㙜 俗稱東臺境致勝絶。余改之爲玉屛臺。</title>,<text>綠潭三面玉屛圍。雲翠波光欲染衣。太守非關漁釣事。每回來醉醉忘歸。</text>
<title>猛虎歎</title>,<text>猛虎猛虎。九月西村食樵父。腰膂無存餘短斧。孟冬北村攬汲婦。擲去瓢盆碎其首。樵父有妻塟空衣。汲婦無夫鄰瘞屍。我始聞驚投袂起。亟呼獵徒出賞紙。此爲二虎或是一。爾往尋跡得其窟。張網四山千夫遮。砲者當蹊竢虎出。一砲洞貫能殪之。官銀虎皮皆爾物。此曹由來雉兔者。聞言相顧汗如瀉。黃河可憑虎難暴。願喫堂堂白司馬。小人飢寒不死足。恐以一身爲二者續。叱嗟庸婢無奈何。嗚呼吾計其蹉跎。使君爲政不及劉昆氏。有力又慚卞莊子。不爲匹夫匹婦復其讎。坐食黃堂庸不羞。</text>
<title>大雪</title>,<text>南雪常年秪在山。今冬滿野恠寒頑。新梅映帶偏幽韻。老竹莊嚴更好顔。蠻海瘴消愁底在。郢春歌動興難刪。休言老子長勞碌。喚妓烹茶却恁閑。</text>
<title>初到配所 自此至五卷終。庚申謫寧城四年所作。</title>,<text>驛路行方盡。鄕心轉更迷。氷霜人拆面。沙磧馬穿蹄。古戍餘寒柳。荒城起夕。數家荊棘裏。何處定覊棲。</text>
<title>旅次</title>,<text>嚴程頓撼偶全生。旅次艱辛轉感情。累重詎希官待重。囊輕端合主看輕。天連瀚海䲔濤蹴。地接胡山畜氣橫。滿目凄凉那可道。書空空自悔浮名。</text>
<title>始欲住靑巖而地主不許。不獲已住官奴莫男家。後聞之則坐首實力防之云。莫男時爲首奴。待余頗欵。</title>,<text>天邊落羽苦低垂。繞樹無緣借一枝。坐首不如行首好。人心豈識我心悲。孤城閉糶粮頻絶。百里求蒭馬亦飢。舊笑僧言寃債事。于今思量政堪疑。</text>
<title>路上詩篇。皆觸境口號。不費雕琢。到配試思之。唯鬼門關一絶。以最近不忘。餘或記一句一聯。把筆茫然。戱賦。</title>,<text>馬上詩篇口占中。推敲不要苦吟工。如今却似徐娘面。寫出蛾眉一半空。</text>
<title>鬼門關</title>,<text>中國南荒惡。東方北路艱。如何人世界。並着鬼門關。</text>
<title>次洪評事宗之 萬朝 贈詩韻却寄</title>,<text>鞍馬翩翩度九城。少年書記有高情。觴臨豆滿層濤壯。釰倚祈連大漠淸。列校齊趨蓮幕跪。將軍自下柳門迎。遙知玩瑀從軍樂。篋裏詩篇綺繡贏。</text>
<title>謝評事惠魚。用前韻。</title>,<text>得君華札破愁城。兼惠嘉魚見素情。我濫更思官酒美。人來誰道客庖淸。窮途只恨溫顔阻。新歲唯祈蔓福迎。莫恠報章多一疊。第緣鳴謝不求贏。</text>
<title>又用前韻。謝鏡城通判趙善慶 祉錫 惠米及酒。</title>,<text>曾將朽質倚連城。轉覺窮途荷故情。飢眼頓驚精粲白。凍唇忙接滿壺淸。但能東壁分燈照。何必西江激水迎。匍匐免求螬實半。寸心終不望奇贏。</text>
<title>夜吟。又疊前韻寄宗之。</title>,<text>風倒旌竿雪壓城。旅窻長夜獨傷情。吟邊白月臨靑海。夢裏紅雲擁紫淸。深峽鴈鴻寒未返。古木魑魅喜相迎。艱難轉入新春甚。只得霜毛兩鬢贏。</text>
<title>辛酉元朝</title>,<text>一病元朝掩晝扉。三陽絶塞駐寒威。浮生任却東山夢。閱世依然伯玉非。縱使乞漿還得酒。終須懷土也沾衣。經冬骨肉無消息。目斷南雲鴈未歸。</text>
<title>次宗之韻</title>,<text>關河千里歲云翻。詩一番題涕一番。夢裏松楸悲雨露。天涯骨肉念寒溫。夷音詰曲難分語。土屋蕭條不作村。擧目堯雲頻搨額。此生能復醉衢尊。心逐風旌盡日翻。鬢隨金鑷白更番。邊城米貴裝先竭。雪屋衾單卧未溫。斷夢長迷多樂院。移居又似買愁村。坡翁比我良非失。猶向名區數擧尊。余故居在楊之多樂院東片雲遙似盖雙翻。扶杖荊扉候幾番。霜髮不妨巾帽弊。雪廳空想褥氈溫。今晨喜氣占蛛子。昨日先聲動驛村。通德莫愁無酒債。自來官府有行尊。右待宗之善慶約臨細意開甁怕悞翻。饞頤先朶兩三番。親量盞數防人竊。急爇樵枝遣婢溫。午枕徑尋槐樹國。春衣不問杏花村。如今却勝衡山李。眞得洪厓送一尊。右謝宗之送酒海濱誰肯問虞翻。書自邯鄲枉數番。有足曰錡家始爨。析薪非斧突何溫。顰眉恨妾回春色。饒舌痴奴詑野村。高誼使人心自醉。不求醇酎更盈尊。右謝善慶惠食鼎樵斧明窓兀坐細披翻。佳處潛心玩幾番。諸說折衷綱易挈。異聞添記故堪溫。靑編事業光台座。繡榟工夫惠海村。廣布如君方趾美。梁王何苦守罍尊。右謝善慶惠東史補遺。盖善慶曾王父相公所繤。而王父公爲吉州時榟行云。離歌咽咽不堪翻。寫恨應須紙萬番。山到白頭長雪積。地窮靑海省春溫。雲霄學士三千路。野谷愚公獨一村。京洛舊遊成夢幻。後彫花月但空尊。右屬宗之南還。曾與宗之飮權子馨後彫堂。翰苑秋空一鶴翻。杜陵䲔海六鼇番。無端錦瑟元䟽越。不琢天球自粹溫。風雅後生還別體。學堂夫子定荒村。與君縱步期雲路。何日論文共酒尊。右屬宗之論詩</text>
<title>春初移住靑巖</title>,<text>雪窖延生九死餘。覊巢移卜一枝居。雖慙白石先生號。猶似靑巖處士廬。雲捲錦屛苔色古。暖回氷嵌溜聲初。開軒更與南磯近。卧看𩿨行炯自如。</text>
<title>所居洞名陶村</title>,<text>寒灰且合傍陶村。死去仍須塟此園。千載分明鄭泉計。免敎虗作獨醒魂。</text>
<title>歸鴈</title>,<text>歸鴈復歸鴈。春歸歸北方。北方有覊囚。日夜思南鄕。南鄕多骨肉。別離長相憶。相憶不可見。但願傳消息。消息少行人。願寄鴻鴈歸。鴈歸不得書。零淚空沾衣。</text>
<title>西澗。次柳州南澗韻。</title>,<text>西澗孤行處。久痾初起時。春流漲雪盡。岸痕何參差。新浦牙甚利。卧柳形如疲。斜暉凝紫烟。微吹漾淸漪。逍遙抱蹔遣。閴寂淚還垂。景物行漸佳。覊囚何所宜。念酒無人送。哦詩復誰知。獨有柳柳州。千秋共襟期。</text>
<title>初春夜坐。次柳州秋夜贈吳武陵韻。</title>,<text>輕氷被長渠。陳葉棲枯藂。夜冷關山月。春嚴沙磧風。覊人寢未安。日夕愁何窮。良友各天涯。佳期曠誰同。如今刖時璧。宿昔爨後桐。飮食衣帶緩。音書篋笥空。莫以范張別。遂輕管鮑功。悲歌托行雲。萬里傳神聦。</text>
<title>僦舍。次柳州溪居韻。</title>,<text>夢寐蓬島遊。風霜關塞謫。雖爲白山囚。實作靑巖客。筆墨送光陰。衣裳買䃫石。命矣當安之。春風草自碧。</text>
<title>夜起望月。次柳州西園値月韻。</title>,<text>缺月生半夜。淸光入幽園。繁霜縞屋脊。殘雪耿籬根。覊人步自虞。鄰犬鳴何喧。欲論心中事。嫦娥高不言。</text>
<title>旅厨蔬糲常乏。客謂余土饒川魚。魚中有林淵秀高斗邈。大或盈尺而味尤美。南方所無者也。春水方渙。可日釣供饌云。余異其名之如人也。戱爲詩以喩之。</title>,<text>客有南翁老。遷玆北荒逴。幽居苦悶瞀。生事亦齷齪。川禽良可珍。釣具試甞握。神凝釋形骸。景晦變溟岳。睡蛇初蜿蜿。化蝶俄撲撲。忽覩二人竫。前進雙行踔。尖頭銕冠小。遍體花紋駁。蟠巾結尺素。整容耀明珏。甲云林淵秀。乙稱高斗邈。兩族同朱陳。奕世居玄朔。聖化覃生成。潛形混淸濁。誰憂汝魴赬。不羡周鳥翯。奈彼民俗狠。俾余天夭㧻。風濤觸網罟。泥渚逢叉獨。危魂脫蒼黃。餘喘沸瀺灂。聞君儒者醇。秉心愿且愨。奉已諒寒淡。爲官戒割剝。今爲關塞纍。若瞻雲漢倬。雖垂鸞雙翅。尙戴麟一角。誠宜化強暴。相率返古朴。顧何念饔飧。兼復信謠諑。投棄宋章甫。從遊魯獵較。春天趁日暄。步屧臨溪數。傍行鷺斜窺。俯視鶴俛啄。鉤芒誰所贈。釣法元未學。沉餌旋膠解。竪竿猶錫卓。沙寒坐乏氈。日炙蔭無幄。呑聲甚腫喉。累足疑涉榷。樵童偶近岸。揮袂若舞箾。游蝦或動綸。急手類奪槊。此事笑欲到。此形盡難貌。君愚須自醫。我影不可捉。背汗但深謝。夢醒方大覺。歸來門獨掩。自訟管仍搦。</text>
<title>次答宗之</title>,<text>南雲回首莽悠哉。恨入衰顔蹙未開。靑海濤聲無夜歇。白山春色幾時來。長貧屢迫莊生轍。多病空登杜老㙜。過眼歡娛那把玩。壺中花月夢中杯。余舊居名壺村 少年文字謾硏窮。馳逐名塲類捲蓬。倚市定非天下白。攀花偶是狀元紅。謀身一壑曾無地。報國纖毫未有功。九死投荒非所悔。只憐名辱衆人中。</text>
<title>寧城十絶</title>,<text>陰山雪片大於氈。瀚海層氷白到天。不恠儂今來此地。命中玄武値生年。絶塞風寒自四時。孤村土屋亦生涯。通陽窄窄穿蜂戶。蔽雨重重盖鵲皮。鵲皮樺名月令應須別作編。眼看時物異南天。中秋塞樹皆黃葉。首夏園花始杜鵑。家家麻績闘精工。一匹纔容一鉢中。說與松京商客道。可中相換大綾紅。雉城年少健如牛。來往行營結伴遊。細白橫垂木綿帶。純黃縫作犬皮裘。秋日平原射獵歸。馬鞍橫掛雉獐肥。今年耳麥差豊熟。燒酒相邀莫遣稀。妖嬈小妓茜紅裙。沐罷雙鬟綰綠雲。燕舌喃喃言語別。淸歌却似洛城聞。世味辛酸好備甞。朝晡不覺北餐妨。春羹細煮牛毛黑。野粟香炊蟹卵黃。飣餖頻看海味加。鄰居多半是漁家。朱胎剝薦江瑤柱。白粉蒸乾塔士麻。三韓極北豆江關。萬里長流客未還。一曲梅花羌笛裏。春光倘到白頭山。</text>
<title>用宗之韻。書懷五十韻。却寄宗之。兼示善慶。</title>,<text>大海箕邦北。長江女直南。謫居恩罰薄。昭代罪名慙。戀▣丹心襞。思家雪鬂鬖。鞎危經鬼窟。棲泊類禪龕。眼劇風沙眩。胷餘瘴邑痰。衣衫瘦傀儡。粥鉢病瞿曇。讀易知貞厲。工詩愧性憨。閭閻通問訊。蓬藋有尋參。歲律依依過。風謠稍稍諳。同文今始振。業射古來耽。鷙健同燕客。雍容學魯男。烏號破的鵠。黃卷閱篇蟫。但取天資樸。何妨語舌喃。豐登生事足。賦斂爾曹堪。節序群相命。妻孥樂且湛。工誇牟稈紙。俗無楮。以牟稈爲紙。 商販木綿襤。俗無木綿。商人歲販破襤襂。貿麻布。 庭貉皮堪服。土人皆以犬皮爲裘。曾聞民以大皮爲裘帽者。稱爲庭貉皮。盖護儉相謔之辭也。 丘麻績勝蠶。蒸香粘綘粟。土鮮秔稻。唯種黍粟而粟赤色且粘者爲貴。 染彩爛紅藍。多種紅藍。村女皆着染紅裳。 竈繫家傳麴。蒭酒取其滓。搏之作團。繫竈火上。俟乾復釀。謂之父祖麯。 盆儲日沐泔。俗業鬻髢。男女日以米泔沐髮。髮易長。能一年一剪。 先秋鷹架設。地産鷹。土人自六月設架峯頂捕之。 經歲鵲皮撏。樺木今年剝皮。明年皮薄。又明年中剝。土人用盖屋。 列桶封春糓。以條枚編結。作桶藏糓。 編楊當竹籃。土人多桮棬者 獒獰能咋鹿。人家多咋鹿犬 鷂俊善擒䳺。又産佳鷂 圃瘠蔬難脆。園寒果不甘。圃蔬皆不肥嫰。果唯杏櫻梨。亦酸澁不甘。 村翁思煮柿。官妓擬穿柑。昔有一人偶得乾柿。炙以待京客。客笑之。主曰。非不知羹之爲佳。恨無豉耳。又一方伯得柑柚。分與妓輩。妓皆不知爲何物。一妓曰。此物香且團。穿而佩之好矣。 旅宿欣長炕。家皆長炕。主客同處。 僧遊恨少庵。寧山無寺 登盤饒博帶。地多蟹 專楪訝洪蚶。蚶蛤大於西南之産。 馬甲刲紅嫰。海多江瑤柱 牛毛採黑毿。海邊石上生細苔。土人謂之牛毛。春初色黑時。採食甚佳。 鯊芒難近手。魴大或盈擔。隻影空相吊。憂心每若惔。燈孤唯伴夢。晝寂共誰談。憶杜窮遊蜀。悲蘇老謫儋。鯨濤轟霹靂。鳥路暝雲嵐。對客顔雖破。端居涕自含。英賢同幕府。近道一郵驂。趙璧曾傾盖。洪厓舊盍簪。分粳頻滿釜。饋醬不虗甔。謂器俱瑚璉。論材並杞楠。尺書憐服鳥。聯轡枉湘潭。密席春陽煦。淸篇水月涵。寃氛方遇煥。異氣久望聃。把酒挑衰興。論兵藉半酣。屯防餘六六。鎭堡幾四十所 郡治恰三三。北道九郡聖祖威嘗赫。名臣戰必戡。功存開拓大。德及拊循覃。自昔梟音變。于今乕視耽。送迎羞螘伏。供給畏狼貪。我武終須詰。戎庭未足探。蔘珍民易病。貂美吏多婪。且亟掄才弁。兼仍繕弊凾。憑君歸獻納。莫學近臣喑。</text>
<title>獨圍碁</title>,<text>當前置紋局。左右挾雕匳。碁雖黑白異。人則賓主兼。臨戰氣不厲。交鋒心自恬。張皇雙遠布。偎倚兩連粘。腹心互彌縫。方罫各分占。紕繆誰禁改。窺覦難容潛。殆乎近骰采。全不事鉤鉗。推固縱殊勢。愛憎寧有嫌。終頭有勝負。眞味無酸甜。閑居自嬉戱。文字更剩添。</text>
<title>次趙生瑊韻贈別。因致意其大人侍郞。侍郞時謫氈城。</title>,<text>趙璧空投鴈塞邊。萊衣又向鯉庭旋。征驂乍枉驚難定。旅抱將開恨更塡。動地濤聲靑海壯。凌春雪色白山偏。相思日夕憐同病。爲汝重吟古釰篇。東臨大海無天地。其北金胡五國城。是處元來足愁思。旅人何况送人情。人生萍草風波裏。世事槐柯夢寐間。願以自箴箴長者。利貞君子處於艱。</text>
<title>生日志感</title>,<text>降歲昭陽厄。流光甲子忙。餘生幾初度。垂老更他鄕。草意春猶死。弧輪月共藏。詩成灑淸血。雲海轉蒼茫。</text>
<title>三三遣悶</title>,<text>季月春三莢。孤城海一涯。衰年偏感節。多病倍思家。纊挾窮冬服。糕煎去歲花。韶光渾未起。只覺鬂毛華。又絶域仍多病。佳辰只獨醒。鄕書來鴈盡。天赦置郵停。攬鏡絲難理。聞笳淚易零。春遊筋力廢。邊草不須靑。</text>
<title>雪中燕子</title>,<text>長安桃李錦成蹊。幾處雕檐捲箔齊。何事關山風雪裏。欲從茅屋寄危棲。</text>
<title>當歸春 俗名辛甘菜</title>,<text>空階綠草見當歸。客淚春香共滿衣。邊塞若論滋味事。道辛良是道甘非。</text>
<title>瓜圃</title>,<text>借地䂓爲圃。隨人學種瓜。衰齡還力事。遠謫且生涯。野曠風沙亂。天寒雨露遐。向來蔬菜願。牢落更堪嗟。</text>
<title>沙彌信正來訪 正是水落細寺長老。玄圭之上座。圭移住新庵云。</title>,<text>破衲飄蕭一杖孤。遠勞行脚問窮途。山中舊事燃燈佛。海上今爲逐臭夫。細寺比丘誰健在。新庵長老寄聲無。悲歡閱盡餘雙眼。重對寒窓看數珠。</text>
<title>白頭山歌別信正</title>,<text>白頭山衆山祖。高幾丈億萬數。無論四時長白雪。一山白石元無土。所以人稱白頭山。白雲逈浮靑雲間。上有玉池一百頃。白魚玉色遊其灣。瀑布飛垂三白虹。西爲鴨綠豆江東。松花北流靺鞨墟。不知三者誰爲䧺。世上此說謾流傳。登臨目擊無人焉。上人年少健且豪。去年出塞窮其顚。歸來訪我語我來。一生之遊此壯哉。玉山雲色玉池波。照我左右光徘徊。仙翁羽客倘見否。笑而不答但搖手。今春又去續舊遊。我欲從之奈覊囚。白頭山不可見。不可見空白頭。</text>
<title>巨蠏</title>,<text>公子時相見。彭王壯可儔。鉗𩪋雙鐵巨。枝指八椽脩。割肉庖厨滿。提匡鼎鼐侔。胸驚嗽還止。眼法瘧全瘳。善化稱䧺族。含春冠徹侯。招潮能倒水。撥棹欲呑舟。合隱休兵世。何來有判州。防身戈甲在。忤俗網羅求。沫泣嗟何及。橫行勢已休。窮途海鏡笑。異氣鬼星收。左手招相待。團臍價最優。孤吟憶風韻。巵酒酹糟丘。</text>
<title>洪評事宗之任滿還朝。雉寧地一舍而遠。而罪纍不得造別。瞻望灑泣。恨何如之。雨曉呼燈。吟成一律。情見于辭。錄寄贈別。</title>,<text>孤燈翳翳雨凄凄。夜坐悲吟到曉雞。尺地未拚千里別。一詩相寄數行啼。雲泥異路情難隔。嶺嶠連天夢亦迷。從此寒灰尤寂寞。素書誰復問覊棲。</text>
<title>鏡判饋牛肉</title>,<text>旅味辛酸好備嘗。噤吟無意更持粱。猪肝本不煩安邑。牛肉誰知荷耒陽。飛食縱慙侯相貴。割歸猶勝歲星狂。翻憐孺子分均甚。百里徒爲一宰良。</text>
<title>淸簟踈簾看奕碁 自此至君家有綺樹七首。代課。</title>,<text>炎天樓閣使君居。氷簟緗簾暑氣虗。暇日高朋常共引。圍碁雅賞更何如。凉生薤葉枰紋凈。風度蝦鬚子響踈。旅客閑來陪謝傳。擬將樵斧付居諸。</text>
<title>問舍求田意最高</title>,<text>枉道元龍盖代豪。風塵滿目已霜毛。樓中僅得橫身便。床下寧知用意高。二頃稻粱營産足。一區蓬藋庇軀牢。浮生計活唯棲食。分外他啚笑太勞。</text>
<title>織女寄牽牛</title>,<text>一歲銀河一度經。長時隻影掩雲屛。生天獨作含寃婦。與世空爲乞巧星。別淚霑斑金縷暗。離愁泥醉玉梭停。梧桐夜夜風和露。不許先彫片葉靑。</text>
<title>牽牛答織女</title>,<text>盈盈一水綠雲東。龍駕鳳驂恨未同。片月依俙梭影白。殘霞隱映錦文紅。仙牛飮渚愁相伴。靈鵲成橋夢已空。滿眼瓊楡無限樹。不知何日更西風。</text>
<title>漠漠水田飛白鷺</title>,<text>漠漠水田晩。翻翻溪鷺飛。遙迷白雲去。復割碧山歸。與我閑相似。看渠興不違。探詩添個字。未覺廣陵譏。</text>
<title>綠陰芳草勝花時</title>,<text>細草香生逕。幽林綠作帷。堪憐扶杖處。較勝賞花時。爛熳誰能記。淸和獨自知。笑看鸎蝶意。何事有餘悲。</text>
<title>君家有綺樹</title>,<text>君家有綺樹。皎皎玉堂前。自是雲霞地。因之雨霽天。花明銜素月。葉密駐靑烟。永願同予美。千春亘此筵。</text>
<title>飮酒</title>,<text>人生與憂俱。人老憂亦壽。况余蹭蹬者。窮邊淪落久。憂來亂如雲。澒洞不可帚。何以破除此。萬策無過酒。試於磊磈處。灌之一大斗。土木不相關。風月乃爲有。地則華胥中。世豈神農後。寄謝杜康翁。千春不我負。</text>
<title>讀書</title>,<text>寂寞林居靜。蕭條秋景初。適無心中事。閑看篋中書。吾伊有何好。聖喆昔相於。其人已朽骨。其言猶起余。泣麟述皇王。猶龍貴玄虛。同道合元化。異軌乃緖餘。倦來還夢蝶。超然遂忘魚。任地議糟粕。吾其宿蘧廬。</text>
<title>擬李白把酒問月 幷下一首代課</title>,<text>謫仙把酒問月後。我今問月更把酒。碧海東看每夜回。靑天上自何年有。西河覊客倘健在。有窮孀妻無恙否。桂花開落自春秋。廣寒寂寞誰與友。詎惜借我金蟾蜍。騎上靑冥萬里九。霓裳舞翻相和歌。玉兔丸成共爲壽。我興方酣月已西。我不負月月我負。不如身逐酒星去。快瀉滄溟斟北斗。</text>
<title>擬送諸葛丞相北征</title>,<text>火井光破雪嶺昏。金牛路開蠶叢門。大漢相公將北征。父老送者皆攀轅。相公請從龍卧說。伊尹太公爲弟昆。先皇魚困公作水。草廬起詶三顧恩。黃屋偏安梁岷窄。白羽未淸河洛渾。永安十行萬民哭。遺孤六尺孤臣存。鄴下狐雛更猖狂。關中鷹顧思騰鶱。是時相公南討還。視賊誓欲胷中呑。龍墀一表肝血披。虎旅萬甲虹旌翻。風雲盡入陣勢變。草木亦知威名尊。吾知是役不再擧。上天佑我高皇孫。危巢沸鼎詎能久。簞食壺漿曾所論。掛弓未央蒲枝。放馬秦川苜蓿原。老夫須臾留老眼。快覩高光舊乾坤。</text>
<title>嘲大鵬歌</title>,<text>吾聞莊周言。北冥有魚其名鯤。鯤之大不知幾千里。化而爲鳥大鵬是。大鵬之大大如鯤。背若太山。翼若垂天雲。海運徙南冥。絶雲霓負天靑。怒飛搏扶搖。扶搖羊角遊逍遙。蜩與鷽鳩仰視之。奚以之九萬而南爲。决起楡枋搶於地。此亦飛之至。我謂二蟲瑣瑣不足道。大鵬之遊亦不好。不如無是鳥一名曰莽眇。以天地爲背腹。古今爲首足。陰陽爲兩翼。日月爲雙目。不飮不啄。無止無作。偶然一鳴八十一萬秋。齊諧志恠未曾收。</text>
<title>海仙謠。效溫體。</title>,<text>蓬島璚花五色開。天吳戴獻三三盃。玉妾鮫衣春舞懶。荷香圓腹鸞絃哀。虹梯萬丈照海水。彩鯨撥刺蒼虬起。凉波如珠灑醉顔。皺碧迢迢一萬里。潧渟宮闕琉璃黑。八海騷伯新通籍。無事經過有朝暮。紫核峩峩倚天積。</text>
<title>採蒲</title>,<text>近渚多蒲簇萬鞭。奚奴薄採壓雙肩。濃蒸野竈靑初煞。久曬風庭白且鮮。編作小團蟠膝穩。織成長薦貼身便。人生坐卧要閑適。九節何須更駐年。</text>
<title>雨後</title>,<text>楡花落盡雨初收。塞日蕭條似九秋。蛺蝶雙飛上天去。春光應在五城樓。</text>
<title>濯足</title>,<text>濯足滄浪罷。居然步屧輕。人間多敗失。願逐釋曇行。</text>
<title>寄鏡判</title>,<text>雉城通判近何如。長夏遙知興有餘。官甕頻開香稻酒。膳厨新斫活瓜魚。苔庭鳥下文書靜。柳榭蟬鳴暑氣虗。回首靑巖卑濕地。獨能無意問窮居。</text>
<title>長白山。六月始銷雪。</title>,<text>長白長含白雪輝。雪峯遙似白雲飛。今朝却變靑螺髻。儘有炎皇六月威。</text>
<title>櫻桃</title>,<text>邊城夏盡始看櫻。野老籠分頗有情。淡赤半腮猩染淺。匀圓千顆鳥含輕。芙蓉舊賜恩難望。蓬梗新甞涕易傾。感切徒然添內熱。衰顔那得變光晶。一作金盤賜食身偏遠。玉玦甞新鬢已明。愁絶自然添內熱。呼兒頻索井華淸。</text>
<title>杏子</title>,<text>邊城夏果欲何須。靑李來禽自古無。只有董仙風味在。數家籬落綴黃珠。</text>
<title>立秋</title>,<text>高樹新晴掛片雲。遠蟬依約睡中聞。西窓薄暮輕颸度。已覺秋凉進一分。</text>
<title>睡起</title>,<text>午榻微風夢忽醒。淸泉漱罷讀騷經。柴門獨閉蕭蕭雨。蘚碧莎靑自一庭。</text>
<title>七月一日</title>,<text>晴鵲雙啼破午眠。旅情何事忽悽然。扶筇乍出荊扉望。已是蕭條楚客天。</text>
<title>晴夜</title>,<text>晴夜凉生暑氣摧。屋東高樹月徘徊。携筇欲散苔庭步。却怕前林豹脚來。</text>
<title>松蕈歌</title>,<text>車家赤脚晨叩門。手提柳筐傳主言。採餉松蕈十二莖。開筐未晞松露痕。速令烹燔佐朝飰。調油和豉香且嫰。病夫久猒藜莧食。是日居然匙箸健。憶曾長安秋買時。百錢一莖難得之。天涯一飽實希有。却愧虗受車生遺。短歌不比瓊琚報。只期鄰居永相好。</text>
<title>紅葵花</title>,<text>高紅一丈照窮邊。楡柳林中獨自姸。若道傾陽非此物。朝朝何事向東偏。</text>
<title>雌雞夜殞。不知爲何物搏。或云西山有訓狐。鄰雞亦多被掠。</title>,<text>家禽力敵野禽難。寃血沾棲落羽殘。後夜啾啾那可聽。一窠風露九雛寒。似聞西谷訓狐棲。每向人家夜攫雞。旅客曉窓愁不寐。可容留與一雄啼。</text>
<title>咏菜</title>,<text>琅莖帶縹色。玉液淡眞味。筆管名不虗。撑膓化文字。右蕺拳然綠芽新。蒸煮皆宜口。只恐老而剛。翻敎淸者瘦。右蕨采采桔梗根。璚腴長一尺。老夫苦眼昏。那個開花白。右桔梗手摘山薑葉。臨溪作晩羹。何來一雊雉。升鼎要同烹。右𦬸芽朝剪暮還生。鈍情何氣銳。爲君急飣盤。卄七有前例。右韭 俗名鈍情草根移西嶺種。色比佩珩鮮。莫叱兒童摘。雙吹也可憐。右葱春葵秋更繁。曰日佐饔飧。寄語放馬者。毋令踐我園。右葵軟圓萵苣葉。張口承包飯。索絶水晶纓。遺珠不敢恨。右萵苣 絶纓事。用俗傳金仁福諧謔之說。蕪菁豈不佳。地惡秋根短。三歎案葅傍。南雲杳箭串。右蕪菁虎匏紋似虎。摘置耐三霜。昨者山僧至。新傳煞臊方。右虎匏 沙彌信正來言沉葅之法。留帶不剝皮。滚烹待冷。塩豉醃藏。略無臊氣云。蠻茄紅熟時。辛辣椒薑遜。野老菜膓拏。憑渠一安頓。右蠻茄菊芥亦黃華。莖香反復勝。采之登夕盤。何似餐英興。右菊芥纖莖擢玉條。碧葅映寒筯。不合豪人甞。牙聲動凄楚。右淸兒菜匏瓜苦不食。爾苦終則甜。所以名徐吐。初甞勿遽嫌。右徐吐菜</text>
<title>次寄李子仁</title>,<text>章甫流離混毳旃。覊棲阻絶傍狼烟。同時網罟魂相吊。抵老形骸病共憐。山隔幾重迷遠望。月分雙影照愁眠。新秋已覺詩情苦。况是悽悽憶友篇。明時共逐意如何。短髮驚秋白故多。死草詎希沾雨露。枯魚無復望江波。遙關暝色籠寒樹。大漠狂風捲暮沙。澤畔剩敎漁父笑。獨醒須去鼻尖魔。</text>
<title>雞雌死後。衆雛悲鳴庭除。令人惻然。次老杜雞柵韻。</title>,<text>鄰州念覊老。米塩濟貧迫。雙雞復餉來。俾佐蔬糲喫。聞聲詎忍肉。手自解縛翮。鳴呼籬落間。物色似人宅。䧺者老猶小。駁毛凍脫幘。其雌黃且肥。誕卵日不隔。自春抵秋初。啄菢再滿柵。日夜勤警號。猫犬誰近跡。學飛旣登棲。翼覆防失擲。昨宵急一叫。驚我起枕席。空簷墮血頸。已爲何物厄。捍雛雖抱誠。角力奈匪敵。鵂鶹或狐狸。辨說終何益。啾啾足愴憐。草莽收蕩析。生成忽蕭條。撫摩增惋慽。向來畜養意。非用資䃫石。托興尸鄕翁。庶擬覊愁釋。山村多害物。悔不住城陌。</text>
<title>䧺雞駁且禿。兒子換鄰雞當死者。再次前韻。</title>,<text>家雞易鄰雞。相願非相迫。此養爲其材。彼屠供官喫。初是一巽羽。奈何異毛翮。所居限一籬。飮啄通兩宅。兩䧺屢相遭。高低見綘幘。進退顧眄際。分明勇㥘隔。數雌晝見掠。呴呴在昏柵。畏約一年來。噤㾕少豪跡。小兒苦見憎。每欲手提擲。逃生爲黍間。賴余無賓席。物情有嫁禍。齊羊代牛厄。厨羹則同味。市價遂均敵。淸啼皷彩羽。耳目覺新益。有幸還有寃。玆理不早柝。兒戱亦何道。我心諒多慽。無論具五德。禀生異木石。所以杜陵翁。縛雞俄還釋。無由慰我恨。沽酒闕錢陌。</text>
<title>課誅茅。次老杜課伐木韻。</title>,<text>謫居在寧城。出入唯一僕。爲趨米塩便。遷次向陶谷。韓生有遺舍。偶棲非擇木。柴扉枕古澗。棘籬帶荒麓。空房掃伊威。容膝亦云足。苫茅始頗踈。星月隙間燭。逮夏霖雨至。床床漏銀竹。隨身百卷書。愛惜同肌肉。當其霑灑夜。有類抱玉哭。玆村數十家。爾于各乘屋。我覊往難追。來害將轉毒。近竢秋草枯。誅刈先甿俗。墻隅見委積。實壯人眼觸。久病求新艾。猶云勝不蓄。修葺况在邇。此幸心所獨。一覆當數重。來玆省再促。蕭蕭九月雨。穩賞東籬菊。料量客中愁。當减幾許斛。</text>
<title>復課伐薪。疊前韻。</title>,<text>日余住京雒。採薪疲數僕。近郭限邦禁。越漢八遠谷。經宿乃還歸。貴敵牛山木。三冬少黔突。凜若處陰麓。朝厨或闕飯。夜缾僅暖足。前年落寒門。太陽所遺燭。流光迅飛鳥。歲管將周竹。薪蒸不備寒。霜雪奈破肉。生存但波咜。死去無臨哭。此時空束縕。樵山羡比屋。所以課汝勤。胥活非相毒。肩擔賢乎已。車運難追俗。巨細林柯密。斤鎌任所觸。炊烹有閏餘。旬月期積蓄。單行且隱忍。昔賢亦勞獨。日落虎豹驕。早歸莫受促。報酒諒未易。吾方空對菊。朝晡庶不饑。糶麥滿十斛。</text>
<title>夢二友</title>,<text>二友憐同病。邊城慶復愁。夢頻三日夜。書斷一年秋。嘯峽回膓盡。啼林反哺休。唯應關塞月。分照淚橫流。</text>
<title>信正復自三水來訪。臨贈別二律。</title>,<text>甁鉢辛勤去又還。一身拋却一年閑。龍天幾日離三水。鳥路新秋度萬山。雨壁採來苔耳碧。風沙染盡稻畦斑。方知古道禪門在。悔把交情向世間。竄逐年來少見矜。沙彌重到料何曾。空門汝是知心友。絶域吾爲有髮僧。秋澗坐雲分白石。夜窓聆雨共靑燈。今朝忽送孤筇去。眼斷霜天碧嶂層。</text>
<title>蟹胥</title>,<text>前溪夜夜障蓬簾。縛得秋𩪋日幾鉗。霜後匡肥憐液紫。雨餘罾溢捨臍尖。靑椒入豉香宜配。皁莢防沙味更淹。旅次厨盤殊不儉。空尊冷落但相嫌。</text>
<title>馬死楸城不還</title>,<text>買渠馴養六年間。踏遍東南又北關。微物生來眞薄相。主人貧甚少歡顔。曾行禁陌珂雖好。久住京城草亦艱。雨雪不堪荒廐冷。鞭驅兼怕小僮頑。長時濕立蹄心腐。幾點瘡完背脊斑。老齒風塵當萬里。嚴程沙磧度千山。蛟龍窟畔酸嘶切。豺乕叢中倦影孱。夏困蚊蝱看漸瘦。秋求粮粒未曾閑。重經茂嶺猶云健。一往楸城遂不還。埋去盖帷恩未逮。捲回鞍勒淚空潸。情知飼秣奴常惰。謂謹醫治語實姦。骨骼項騅雖匪偶。功勞白駱豈能班。行裝已竭驢難買。病脚雖歸嶺可攀。只悔甁囊殘料在。當時朝夕數升慳。</text>
<title>僑居有菊。夏雨分蒔籬下數百樹。暮秋黃華燦爛。賞吟前後合錄。</title>,<text>種菊將千樹。分吾劣半庭。差差披露蘂。的的擁秋亭。淡泊成滋味。幽貞托性靈。天涯有晩節。未敢恨飄零。又覊人差自慰。勝友顧猶存。寂寞三蓬逕。依俙五柳門。稠香渾欲汎。淡態却相溫。盡日留靑眼。孤懷在不言。又襍色何須間。純黃乃合中。自多誇絶艶。人得賤荒叢。玉玦悲相伴。金樽怨未同。重陽和淚過。留恨與霜風。又尸寢披衣早。開窓喜菊安。繁英看又別。宿露墜仍團。髮沐朝薰足。家貧卯飮難。忽思前夜夢。胡蝶一枝寒。又亭午暄姸際。踈籬熠煜光。含情元自日。抱節欲無霜。案對文書嫰。禽來羽翮香。尋常飯後睡。高枕忽相忘。又古塞秋將盡。寒花暮轉哀。風扉帽乍側。蘚路屐徐回。獨蝶依依在。斜陽翳翳來。騷人甘夕餓。莫遣落英催。又夜起廵庭菊。輝輝態更多。微分智瓊額。逈帶望舒波。山鬼覘幽賞。村砧應獨哦。數枝空在把。無奈曉星何。又伊昔黃花會。奚徒九日爲。盈尊泛芳蘂。滿首揷繁枝。影匝佳人舞。香傳上客詩。歡娛到搖落。更訂後年期。又窮荒逢北菊。垂老泣南翁。日夕芳菲歇。烟霜滄海空。尺書鴻已去。幽夢蝶難通。物色將吾道。飄零倂向窮。又苦節窮秋後。危根大澤西。非無香郁郁。終是冷凄凄。已惜霜催老。兼愁雨打低。向來封殖意。蕪沒恐全迷。又九日誰相語。孤棲意未裁。那知壺酒餉。忽自鏡城來。展牘從吹帽。呼兒促洗盃。微君兼敏惠。難免菊花猜。又安穩安都事。咸關定鐵關。紅蓮憐見枉。靑菊悵同攀。物色今如此。音塵不復還。芳華欲何贈。千里渺雲山。又冉冉秋云盡。依依日又斜。堪憐半死樹。尙有未枯花。盛處人看賤。衰來獨賞嗟。風籬太冷薄。故取弊袍遮。</text>
<title>先諱日志慟</title>,<text>常年是日涕難收。况在天涯慟可休。冥摘不知趨窞穽。立揚誰道繼箕裘。泉㙜路隔三千里。風樹▦▦四十秋。向夜寒蟾弦欲上。秪應猶掛舊西樓。</text>
<title>僦舍主人有煩言。將移寓戱吟。</title>,<text>東萊侈富北關聞。僦屋無金是妄言。六幅隨身弊布被。如今便作詐公孫。衰年淪謫寄荒涯。又被居停惱客懷。辛苦一生梁壁上。到頭還羡戴房蝸。</text>
<title>北俗往往埋兒。聞之駴憤。</title>,<text>靑山深處少人知。兒死歸來更有兒。獨向窮途欺伯道。古今天意兩堪疑。人家那不愧馴雞。八九春雛羽翮齊。異日定知無反哺。每逢䲭拂却驚啼。</text>
<title>北俗又厚犬薄牛。戱作五雜俎二首。</title>,<text>五雜俎黃犬兒。往復還一裘皮。不獲已房馴雌。五雜俎山中牛。往復還農事休。不獲已春復收。</text>
<title>銀魚</title>,<text>物小知時至。天寒出浪新。俗名稱是木。覊眼信爲銀。網罟家家有。苞苴頓頓頻。他鄕雛少遠。俊味覺酸辛。</text>
<title>靑魚</title>,<text>水族靑魚美。冬漁北海先。尺鱗爭雪潔。丹頰映霞鮮。領贈頻逾愧。偸生飽自憐。終懷故園食。春覓首陽船。</text>
<title>聞村甿沉女于海 女所私者漁人云</title>,<text>鯨濤怒蹴雪山長。一點春紅墜海棠。日暮烟沙磯畔路。斷膓唯有釣魚郞。文君也是不才人。只得王孫閉戶嗔。海底忍投魚鼈食。山中信有乕狼仁。</text>
<title>移寓</title>,<text>庚桑居畏壘。尸祝欲相擾。而我豈更高。舍煬視皆藐。貰居俄見逐。周年不待了。問誰更相容。十面一頷少。西村得廢屋。走險敢恨小。蛛絲雜煤尾。入室闇䆗窱。苫髡壁又瘡。氷雪凜昏曉。絡秀性何躁。寤言擗有摽。憶曾萬里來。重嶺層雲繞。間關到天涯。一髮免途莩。雖同寄居蟲。差勝無巢鳥。莫云遷徙勞。堯民日木杪。此地乃邊竟。人名有所紹。彼幸寬翳葉。吾能辭集蓼。不聞文王聖。遘閔猶悄悄。他人豈足道。丈夫余實眇。劒寃當埋酆。璧完或歸趙。一笑解汝慍。此情諒非矯。</text>
<title>出門</title>,<text>天門閉戶已經年。一出郊原更惘然。身骨盡消餘髀肉。自憐騎馬似乘船。</text>
<title>途中。老人有引避者。</title>,<text>衰鬂蕭蕭皺面枯。衣裳雖在芰荷無。山中野老非漁父。恠底猶知楚大夫。</text>
<title>路傍盤松</title>,<text>翠盖童童數畒陰。風聲時作水龍吟。長亭十月氷霜畔。不繫行人去住心。</text>
<title>翌日早發</title>,<text>蓐食離荒戍。蕭晨涉遠臯。水流氷下靜。山拔霧中高。出日纔盈面。飛風屢捲袍。危途強衰疾。心力倂知勞。</text>
<title>峽民</title>,<text>峽民居處僻。商旅往來稀。亂石纔通逕。高泉欲上扉。草多春日食。薪代雪天衣。何以浮名客。悠悠有是非。</text>
<title>還寓</title>,<text>寒山一片已斜暉。旅客還尋旅舍歸。黃鐵數株東澗畔。可憐人獨候荊扉。</text>
<title>夜雪</title>,<text>草屋燈殘雪落時。枯籬窸窣客先知。依然記得江南夢。古寺梅花月一枝。</text>
<title>至月二日大雪</title>,<text>全埋逕路半埋扉。不見行人見鳥稀。檐日乍融氷結霤。壑風時捲氣成霏。纔營斗粟愁舂杵。欲貰村醪重典衣。閉戶擁衾差自可。天涯生事念都非。</text>
<title>五友咏 幷叙</title>,<text>余素性拙。自少交游纔十許人。然皆以文酒會。不然則取臭味之合。暇日輒命駕相尋。至則卸冠解帶。以吟醉爲事。雖各倘來在身。漫寄城市。而所與談討。皆丘壑滄洲之趣。意相得甚驩也。年運而𨓏。奄近知命則其中化爲異物者將半焉。存者亦游宦星散。尺書相問。久或經年。每値良辰勝境。索然無况。又未甞不嚮風流嘆也。世故遷移。風浪滔天。余與諸友。並流遐外。其幸而免者。亦罷官蟄居。喪病呻痛。處陸喣沫。落落不相及。嗟乎。伐木之樂。自此長休矣。靜言永懷。泫然攬涕。遂作五友咏。以自抒其憂思云爾。李侍郞夏卿侍郞老猶豪。朝回必飮酒。逸識洞古今。䧺談振左右。衆人或疑誕。其中乃有守。得罪雲山去。新詩復幾首。權吏部退甫吏部美風儀。天資匪精鍊。古辭列彜鼎。淸譽冠紳弁。銓衡意自嫌。風浪跡逾倦。近聞雞骨床。悲哀命如綫。李龍驤子仁龍驤初戴貂。㙜院合更長。奚論負絶藝。終貴懷忠讜。覊囚秪叩心。家問復搯掌。欲起望楸城。寒空慘魍魎。趙南原尙甫 渭叟南原少任仕。歷職文毋害。淸芬濯脂膏。明鑑肅蓍蔡。豈有金部家。鄰人猒日丐。永懷廣陵別。無由重相會。李金吾善述金吾峭且潔。家訓自梧里。蕭條玉川屋。蹭蹬廣文仕。盜泉不近口。惡言寧及耳。倚閭苦相望。投荒且休死。</text>
<title>三甲咏 幷叙</title>,<text>余交游中。齊年者四人。唯退甫不善飮。若士希，千一 濙，子行 正夏 則皆大戶也。相逢必謀飮。不得則不樂。每誦畢吏部釀酒滿百斛船。四時佳肴置兩頭。拍浮一生之語以爲嘆焉。余今流落▣山。三人者皆游宦罷歸。別顔如夢。音書間濶。不知其暮年觴政。果不至衰落否耶。懷想係心。又作三甲咏。退甫已有前詩。此不及焉爾。士希跨馬出。必挈一酒榼。往往叩余門。對飮氣相合。晩途守通津。淸樽膾蠔蛤。近聞忽謝病。歸來卧寒榻。右鄭通津士希千一慢世人。其腹何空洞。但求有蟹州。不提乘騘鞚。嘉林六歲酒。消費幾多瓮。素書落關山。怊悵湖西夢。右韓林川千一子行丞栗峯。州程五里短。驊騮日來尋。朱墨掃煩懶。夜博動徹明。春觴屢引滿。俱通隷首法。此路曾何筭。右金諫議子行</text>
<title>雙眼</title>,<text>窮途雙眼只私憐。眯困風沙抵兩年。盆下無由瞻白日。壁間偏苦惹靑烟。窺來蠧簡花如舞。瀉盡蛟珠血更懸。縱有金箆那易刮。心頭火起入肝煎。</text>
<title>白髮</title>,<text>十七年前始見生。于今白盡幾千莖。隨梳落去何須惜。對鏡看來每自驚。血液定應枯百脉。光輝眞合謝長纓。懸知少者行如此。目下難堪健羡情。</text>
<title>東逕</title>,<text>東溪一斜逕。的是愁來處。荒林返照入。魍魎已戒御。波聲與月色。後至挾相助。我無歡伯援。何由使退去。詩魔作說客。緩頰到天曙。</text>
<title>南窓</title>,<text>南榮一片窓。閉久欲朽樞。朧朧六槅影。若有人乘駒。留之不少駐。日過投我珠。珠中有隱文。諷誦以自娛。今朝鏡中覺。賺我玄▣無。</text>
<title>至日</title>,<text>冬至陽生賀聖君。逐臣心折阻賢群。關山渺渺無商旅。塞日茫茫擁祲雲。只有離騷詶屈宋。誰將復卦叩羲文。覊愁萬緖如堪繡。不待添絲已五紋。</text>
<title>辛酉仲冬十三夜。夢遊江湖。春景明媚。意甚閑適。作七言律。覺記移舟晴岸碧波新一句。遂補完之。</title>,<text>江潭一夜有通津。好向華胥作逸民。買酒山村紅日晩。移舟晴岸碧波新。花明柳暗如相媚。鷺倦𩿨慵故自親。醉眼憑舷看潑潑。不知身。轍中鱗。</text>
<title>鏡判寒疾。熱甚譫語。州人謂之鬼祟。喊皷嚇之。驚悸添劇。閱月沉綿。聞之駭歎。</title>,<text>趙生爲鏡判。人稱塞得寶。邊氓在撫安。理體柔亦好。卧病地無醫。湯丸少煎擣。吏覡反爲利。牲幣日煩禱。煩迷或妄言。乃謂鬼所惱。突入熊豕徒。環床若擁抱。鋒鋩逼霜雪。喊皷震穹昊。虗中善驚悸。頃刻遂昏倒。向非司命仁。一縷詎今保。異心縱難測。爲惡則不道。吁嗟紀綱地。厥罪漏見討。忼慨有隣翁。憂來與誰掃。</text>
<title>圍碁</title>,<text>一局山川手戰酣。吳圖可但是江南。驚看快雹靑天落。靜愛踈星碧沼涵。掃去已空龍鳳勢。歸來猶記婦姑談。柯頭甲子須臾事。對睡昏昏未必憨。</text>
<title>雙陸</title>,<text>憶昔春床袒錦衣。指端雙馬捷如飛。饒人不貸三浮白。擅譽常輕四賜緋。興劇點頻籌易滿。年衰叫短采都非。如今付與兒曹戱。獨閑空簾送落暉。不貸一作每灌</text>
<title>夜坐</title>,<text>展卷靑燈字半迷。拋書却坐思悽悽。西窓片月銜山盡。更待前村第一鷄。</text>
<title>翌曉更次</title>,<text>夢裏還家夢易迷。夜長無夢更悲悽。篝燈每徹寒窓曉。識盡隣家早晩鷄。</text>
<title>苦寒行</title>,<text>北方苦寒不可托。慄慄慘慘何太虐。秋蟲閉蟄欲苟活。厚地其如十丈拆。南翁昔踏遼野氷。卽恐嚴威加數層。腋揷兩手肩擁頸。血淚斑斑紅雹凝。有屋寧逢滕六打。壓折藩籬猶自可。飛廉怒吼最難當。利刃砭肌欲殺我。庭前有樹戰枯枝。皴拆眞成疥蟾皮。來春三月花不開。是桃是杏人得知。北地木綿種不花。一冬薪火爲生涯。丈夫衣狗出門去。波波叱牛驅柴車。婦女汲水裙單麻。赤足凌兢踏氷沙。吁乎畏哉鳩盤茶。湖南秋草冬不死。嶺北冬寒春未已。彈丸一域氣候殊。未信羲輪徑千里。不然玄冥太猖狂。卧龍鱗甲亦脫落。牛羊凍死誰能傷。</text>
<title>贈通德</title>,<text>絶域惟吾爾。相依免寡鱞。曉梳堆白髮。秋鏡落紅顔。罪咎偏知愧。生涯兩不閑。今朝共寬慰。昨夢故園還。</text>
<title>得家兒書</title>,<text>歲暮兒書至。天涯旅恨新。饑寒生是幸。安穩語非眞。出戶無良僕。臨門少故人。只應啼泣處。書屋暗流塵。</text>
<title>行居</title>,<text>行居兩地欲依誰。世路艱難父子危。楚客秋風丹桂㤪。田家春色紫荊悲。蒼茫信札關山外。牢落鄕園洛水涯。却向黃昏憐羽族。歲寒棲息共深枝。</text>
<title>孺人亡日志感</title>,<text>琴摧鏡折幾經年。世事無由報九泉。隻影飄零空自吊。諸兒棄擲有誰憐。臨湍恨水歌盆後。絶塞愁雲泣玦邊。尙記牛衣知足語。仲卿深愧婦人賢。</text>
<title>除夕</title>,<text>此夕當除夕。迎春畏見春。明朝半百歲。絶域一孤臣。虜酒難銷恨。胡笳解損神。遙憐稚少在。守夜共何人。</text>
<title>壬戌元朝</title>,<text>東波西景兩怱怱。歲籥俄更轉眄中。宇宙百年今我半。山河萬里此途窮。陰䨪擁日寒猶慘。古澗橫氷咽未通。滿眼昏花雙鬢雪。那堪拂拭向春風。</text>
<title>眛者饋斗米。却之。</title>,<text>爲客窮荒凍餒侵。還君斗米媿嘆深。天公若貸爰旌目。地主何煩孔距心。倂咽蘓旃餐是雪。長歌商頌響如金。春來計活行看足。薇蕨山中自滿林。</text>
<title>正月五日</title>,<text>玆辰又在異鄕遭。哀㤪終天只暗號。萬死敢言臣罪枉。三遷空負母心勞。關河涕淚蘋蘩遠。丘壠光陰樹木高。欲向南雲送魂夢。悲風徹夜海鳴濤。</text>
<title>八雖篇</title>,<text>寧城雖塞上。兵革今已而。靑村雖海邊。瘴癘古無之。風寒雖慘烈。靜處堪支持。人情雖譎詭。謹遇絶侵欺。飯雖薥黍硬。充膓可𤻲飢。酒雖耳黍薄。強飮足紓悲。嶺嶠路雖險。未歸焉用夷。溪山態雖粗。不遊何必奇。凡此八雖者。爲病亦可治。所以覊旅人。一心安八雖。</text>
<title>雪庭虎跡</title>,<text>人家虎宂共參差。夜過新蹏雪上知。聞道南隣欖牛去。春愁應切耦耕時。</text>
<title>愁州峽中。有八家村。猛虎日攫家一人云。後聞之。數人見攫云。</title>,<text>愁州峽裏八家隣。猛虎公然日課人。借問餘生胡不徙。使君爲政本多仁。</text>
<title>早春</title>,<text>條風淑氣始宜人。柳色禽聲各占春。早見農家修作具。暄聞稚子閙比隣。中田覓菜初生薺。下渚尋芽已吐芹。且可彷徉混殊俗。那能索莫負洪匀。</text>
<title>春朝</title>,<text>斗帳輕寒穩曉眠。淸朝盥沐更翛然。涵窓日色溫堪嚥。隔屋禽聲碎可憐。已借居停畦後圃。行從隣伍䧺前川。詩篇不是關身事。興入韶華也倂牽。</text>
<title>寄別鏡判趙善慶。五言古詩四首。</title>,<text>其一一鴈傷矰繳。翻飛落關山。雙鳧向南翔。仰首視雲間。羽毛本同族。時命諒偏艱。留者豈不悲。去者長無還。其二鳳凰雖苦飢。不食鷄粟。丈夫遇匪人。敢辭溝壑辱。嗟君閔覊窮。施惠由心曲。遂令夷俗頑。猶欽友誼篤。其三遠別無前期。深情思會面。龍城亦有路。雉城亦有院。欲往不敢往。可望不可見。屛營遙野間。零淚如飛霰。其四春風吹南國。春草何離離。游子歸去來。趨庭樂可知。爾願旣云遂。爾痾當易醫。所崇在明德。貞白戒磷緇。</text>
<title>聞李節度擒虎</title>,<text>愁州有猛虎。縱暴自臘初。橫行三旬間。食人二十餘。當其衝突際。墻壁如空墟。亂噬擇肥噉。飽仍茵褥居。平明呵欠起。見人行益徐。邊民非不健。積怖鈍於蜍。區區餌檻狗。爲計誠已踈。偉哉萬戶賞。懸令徒在閭。宗英李節度。孰謂文懦歟。進責都虞候。兜鍪爾劣諸。發士三百人。𨓏擒莫咨且。臨機退縮者。按此司馬書。長圍攢列槊。虎窮無轍魚。洞腋只一丸。腥血走林渠。愁民酌相賀。巨害于今除。死者倀亦舞。生者憤始攄。勇怯異今昨。得失終何如。方知用兵術。湯火戒躕躇。</text>
<title>白雲謠</title>,<text>天上白雲如玉女。亭亭獨映銀河曙。何來一陣閶闔風。忽逐流星海上去。海上仙子字洞賓。攬之結作同心巾。下視瑤池片影空。凄凉黃竹三千春。</text>
<title>班杜兩袠</title>,<text>萬里關山鳥路長。詩書那復逐行裝。三年淨洗腥塵眼。杜馥班香只一床。</text>
<title>椵木杖歌</title>,<text>椵木多生雲峽層。稚枝天然直如繩。斬根削皮玉色鮮。杖之何讓竹與藤。靑巖逐客病且衰。十步九顚堪嗟矜。自從椵杖入吾手。兩脚欲趁猿猱騰。白㲲高巾木綿裘。華顚縞杖還風流。夜窓斜明隙玉蟾。晴池偃影潛璇虬。故國雲山莽回互。携爾欲往奈覊囚。四鰲柱在且逍遙。人生達命何須愁。浦溆春還碧波淨。長堤一帶明沙逕。海棠花下白鷗閑。老夫悠然有佳興。會將百錢掛吾杖。兼理靑鞋信步𨓏。沽得漁村酒滿壺。百丈風㙜試一上。</text>
<title>籬成</title>,<text>幽居亦復有柴扃。遍揷松枝護小庭。近渚容窺沙鳥白。晨窓忽覺日輪靑。嵐銷嫰翠依依見。風過凉濤細細聽。外客不來春晝永。繞行唯自誦騷經。</text>
<title>次答會山謫客</title>,<text>寧城近與會山連。杳杳音容似各天。濁世高才爲爾累。危途妄轡是吾愆。萍蓬水陸餘千里。楊柳關河又一年。珍重相憐同病意。愧無堪報起予篇。</text>
<title>二月旬二。始得鄕書。曆日檢之。乃春分。</title>,<text>新年鳳曆自書雲。帶得鄕書到海濆。滿眼山川氷雪色。不知今日是春分。</text>
<title>孤村</title>,<text>孤村寂歷小溪湄。春半如秋思轉悲。地僻魚塩無亥市。山寒花樹未辛夷。三年作客衣裳盡。萬里傳書驛騎遅。塞俗只今田牧樂。胡笳何事㤪聲吹。</text>
<title>紙帳</title>,<text>雲孫只合伴騷壇。底向覊窓巧耐寒。六尺澄明好顔色。烟煤熏盡淚痕乾。</text>
<title>艾羹</title>,<text>陽坡稚艾軟於綿。采采芳香碧可憐。一豆春羹千斛恨。異鄕霜鬢又新年。</text>
<title>古戍</title>,<text>荒凉古戍莽喬林。客子三年對影吟。鴈去鴈來魂幾斷。窓明窓暗病常侵。哀時敢抱申徒石。奉使曾捐陸賈金。不恨窮途少知己。寥天應只識吾心。</text>
<title>野茖</title>,<text>野茖新春出。陳根半夏同。團圓滿筐筥。辛辣敵薑䓗。鼠壤餘還棄。羌村此獨豊。腥葷未倂斷。堪愧太常翁。</text>
<title>倚杖</title>,<text>倚杖柴門落日斜。孤村樵牧返悲笳。平田渺渺號飢鵠。古木蕭蕭噪亂鴉。歲月流人詩積稿。關山寒食雪爲花。曛黃漸近波聲厲。可但恓惶是憶家。</text>
<title>又疊</title>,<text>風扉客杖共欹斜。墟落寒砧雜暮笳。小渡流渾歸飮犢。荒林日落靜棲鴉。愁邊己見三年草。塞上元無二月花。遙憶漢臯春景媚。可憐唯有夢還家。</text>
<title>今日</title>,<text>今日復今日。此人長此人。雲山亦有路。滄海豈無津。欝欝星辰氣。蕭蕭草木春。哀歌未終曲。流淚已沾巾。</text>
<title>狂風</title>,<text>客心元自亂。何事又狂風。日馭行疑疾。溟濤勢轉䧺。一旬方未已。千里也應同。旅屋愁終捲。誅茅念舊功。</text>
<title>寒食</title>,<text>沙塞春將暮。關河客未歸。火寒逢熟食。時暖乏生衣。漢俗鞦韆遠。夷村祭祀微。那堪望鄕淚。風雨掩空扉。</text>
<title>巫祭行</title>,<text>男巫迎神歌且舞。不如女巫淸而嫌。主家父母魂魄歸。母也依俙父眞父。酒肉滿堂神醉飽。福汝牛馬多無數。麄麻貿綿換精麻。好向長安做萬戶。</text>
<title>釋悶</title>,<text>寧食三斗蒜。不逢一忙漢。寧食三斗蓼。不逐衆年少。平生白葛頭上巾。靑眼高歌懷古人。非關亢貴負地力。直是慵踈任天眞。暮年簪組雲外物。窮途網罟波中身。三年積雪大漠上。一片孤城滄海濱。眼前通德頗解事。今朝對渠忽生嗔。速宜賣釵買斗酒。莫使乃公愁陽春。</text>
<title>觀蟄化四絶</title>,<text>螘積垤封纔建。奔駒戰已酣。驚人牛怒吼。不遣夢槐南。蛙睅目應含怒。群鳴豈爲公。股長休自詑。無足較還䧺。蝶夢覺魂猶懶。飛低粉乍乾。邊春花未動。愁絶一林寒。蠅化自糠泥濕。飛依壁日暄。靑衣宜報赦。白玉莫成痕。</text>
<title>糊窓</title>,<text>霜華新紙貼方窓。影印烏蟾各自雙。淨掃塵床對黃卷。此心氷在水晶缸。</text>
<title>謝鶴城府伯朴奉卿</title>,<text>芝麻玉粒共鮮新。百舍遙蒙濟恤仁。更有團圓卄酒敎。從今免作獨醒人。</text>
<title>歸鴈</title>,<text>古峽峩峩隱早暉。胡霜淅淅滿春衣。寧城信是奇寒地。二月終旬見鴈歸。</text>
<title>吟𥬣</title>,<text>吟𥬣幾匝繞寒枝。籬落蕭蕭暮雨時。花發定知愁更劇。只今猶自恨花遅。</text>
<title>三三</title>,<text>寂寂寥寥空一庵。悽悽切切思何堪。孤臣白首北關北。佳辰暮春三月三。戴雪群峯猶皛皛。和烟幽草稍毿毿。黃昏獨立美人遠。離恨渺如湘水南。</text>
<title>獵者</title>,<text>胡鷹戴角最䧺豪。擊碎空中彩翟毛。有女憑門粲一笑。郞呼黃犬過靑臯。</text>
<title>招提四景詩 幷敍</title>,<text>余少癖山水。肄擧業必於山寺。近京如三角，道峯，水落諸山。迹殆遍焉。及游宦四方。登覽益富。歲庚戌。東訪楓岳。踏盡內外山。留正陽寺。旬有五日而返。其始至也。如行者赴家。暢然驩甚。晝則觴詠泉壑。夜與韻釋然燈談討內典。此樂使人忘死。世故牽迫。僕夫催歸。慗出山門則又如離家之客。怊悵裵回。步步瞻顧。懷不自已。爾來一紀有餘。衰病牢落。辜負淸賞。然情根不斷。魂夢長飛。逮又竄逐北荒。飄落海濱則居然爲貊人矣。貊豈論山水趣哉。三歲幽憂。一病侵尋。壬戌春。病轉。浹月奄奄若將絶。雖煩熱特甚而精爽不昧。忽思古德借境調心之語。試於枕上起想。自茶樓酒肆博徒劒客之塲。以至廣樂鉅禮文功武略之地。汗漫恢詭。無𨓏不至。而愈覺困憊。卒乃入山水之窟。追繹其所躬探者。又自撰造時景。不主現常。刹羅之間。萬象森具。怳怳如穆滿之遊化城。不復知有我身者。檐鷄皷翼。霍然病已。早起盥櫛如常。命筆爲招提四景長律各一篇。以紀其所想之境大略如是云爾。春風吹雨過招提。碧草金沙未有泥。僧折蕨薇歸後洞。客携琴酒渡前溪。飛花倒上樓心滿。好鳥時來塔頂啼。永日儘多淸梵暇。小詩分與貫公題。右春百折峯巒線路窮。炎氛判不到蕭宮。長廊翳翳松杉日。古壁翻翻薜荔風。雲影重鋪山影裡。磬聲淸碎水聲中。禪床晩睡甜如蜜。一任斜陽過院東。右夏霜日淒淒淨碧岑。石門松桂擁蕭森。晴雲白似新磨衲。露菊黃疑舊布金。蹊葉有聲知鹿過。蔓桃垂實見猴尋。山僧翰墨還秋興。不解悲凉作楚吟。右秋人寰最好雪晴天。到得秪林轉灑然。氷瀑去同詩客賞。竹爐留伴韻僧眠。鍾聲喚上梅梢月。燭影燒殘栢子烟。曉起不嫌淸盥早。石槽霞液暖芳泉。右冬</text>
<title>李生 湑 挈其弱弟。入覲其大人楸城謫所。歷訪雨雪留宿。其元方以去年玉折。撫慰悽感。臨別有贈。</title>,<text>君家兄弟美連娟。絶域相逢倍可憐。草草行裝沾雨汁。班班文采見詩篇。三春涕淚摧荊後。萬里晨昏栫棘前。爲報乃翁須自慰。雙珠尙耀大荒天。</text>
<title>野鶴無數北向。自二月至春暮不絶。</title>,<text>野鶴群千萬。蒼白相間之。鳴聲淸且豪。羽毛潔以奇。日夜西北飛。靑天杳何涯。南方豈不佳。所畏虞羅覊。崑崙萬國外。戴勝實在玆。兟兟鸞鳳侶。棲托願相隨。啄實舞珠樹。刷羽弄瑤池。下視籠中禽。啁啾空爾爲。</text>
<title>登原</title>,<text>睡起適煩瞀。杖藜出柴門。病脚失舊捷。三休登前原。斯時春向盡。陰峽晝不暄。山桃噤小紅。野薺花空繁。林蘿共婁絡。鼯鼠映呻蹲。巖泉流本細。小旱涸其源。欲𣂏畏泥滓。忍渴且休呑。仰視天宇空。曜靈忽西奔。飛禽散參差。白鶴獨高鶱。手撫千歲松。俯慙垂老魂。</text>
<title>春盡</title>,<text>關河風雨已春歸。籬外山桃臉未肥。只是蕭條吾與柳。愁眉不語共依依。</text>
<title>梨花五絶</title>,<text>愁思梨花樹。蒼茫大澤涯。無人玩芳潔。脉脉傍風沙。又鮫人織氷綃。掛向空山樹。忼慨泣珠璣。化爲枝上露。又荊榛莽四圍。玉立與誰偶。遮莫近塵泥。仙肌不染垢。又雲海渺靑蒼。美人傷遠別。那堪萬里門。獨閉梨花月。又落地萬銀片。是吾買恨錢。痴心㤪風伯。捲去却悽然。</text>
<title>看花歎</title>,<text>巖村梨杏家家有。晩花照耀東風後。靑天瑞錦籠霽色。粉白緋紅擁千畒。村人見之不解愛。愛賞獨有僑居叟。花開黨伍相嫵媚。叟獨行吟更無友。憶曾長安年少時。春衫日日看花走。快馬相呼狹斜子。瑤琴又命倡家婦。碧草三淸洞裏路。靑樽司僕橋邊酒。桂枝何物誤人多。此樂年來幾盡朽。卽今關塞寄飄蓬。無限風沙傍塞柳。花開猶似故林姸。看我衰容益老醜。恨無杯酌洗愁辛。只有衣裳和淚垢。遙憐衆雛一春饑。寥落荒園閉虗牖。想見花前掩泣時。我膓寧同石難剖。</text>
<title>夏寒</title>,<text>淸和時節凜如秋。霧雨連旬闇不收。小發桃花粧未好。新來燕子舞堪愁。衰年作賦生蕭瑟。絶域爲農計謬悠。欲向蘋蘭問消息。雲沙極目是空洲。</text>
<title>空齋</title>,<text>空齋獨宿夢魂凉。口占詩篇一枕香。起拓山窓看夜色。梨花如雪月如霜。</text>
<title>夏朝</title>,<text>霽旭穿蘿牖。淸梳岸葛巾。持鉏聊小圃。倚杖暫比隣。露蝶依花靜。林鶯囀葉新。年華將物態。僻寂轉關人。</text>
<title>讀班書帝記高文武宣。各賦長律。</title>,<text>擾龍家復御時龍。闘智何如闘力䧺。遂有猴冠迷澤左。由來鶉首控山東。開筵長樂儀仍蕝。擊筑高㙜賦是風。到得平城忙傳矢。令人愁憶舊藏弓。代邸煌煌六傳來。淸宮日夕未央開。湟谿布澤鸞書下。細柳觀兵鶴轡回。黃屋詎須千里馬。紫垣還少百金㙜。宸襟自契治安策。只恨天殤賈誼才。泰岳封回羽衛齊。昆明水淥翠蛾迷。三宵露濕金莖掌。萬里風隨汗血蹄。虎穴易探玄塞北。鸞驂難到碧城西。淸秋唱徹汾河曲。眼斷輪㙜落照低。長安獄氣欝龍盤。輦道居然接尙冠。玉帳何妨充國老。黃扉誰似博陽寬。祥徵鳳爵年頻紀。興寄魚鴻頌可觀。試向甘泉看贊謁。他時冐頓此呼韓。</text>
<title>端陽</title>,<text>海上人猶滯。天中節又回。纔延絲續命。誰把鏡臨㙜。帝律重絃動。宮恩寶篋開。獨憐筒飯地。凄斷九歌哀。</text>
<title>觀秋千村女</title>,<text>偶着鉛紅敢自姸。強來隨伴上秋千。釵銅裙布無顔色。怊悵春光二八年。</text>
<title>夜聞雨聲</title>,<text>幔氣侵身潤。檐聲碎夢寒。淋浪纔過驟。淅瀝未全殘。碧樹疑零葉。柴門怯徙灘。隣鷄遙接響。悽惻重長嘆。</text>
<title>霽夜望月</title>,<text>夜霽天如拭。庭空月更淸。風蘿翻駁犖。露葉發晶英。渤海査無路。關山笛有聲。中宵耿不寐。萬里故園情。</text>
<title>永日</title>,<text>永日愁相積。覊棲客不過。林昏蚊市亂。庭雨螘封多。志事蓬雙鬢。生涯菜數科。故園淸洛畔。回首一長歌。</text>
<title>蒲笋羹 僮采蒲至。見新笋嫰白。試瀹之。加椒糝以食。味佳甚。與竹笋無異。我東人曾不解喫。詩以識之。</title>,<text>猗猗者蒲有牡牝。牡葉欲老竿始笋。笋生嫰節圓且纖。氷肌瑩滑絶粟疹。試加芼汁煎作羹。雋味眞同越駱箘。放筯不覺盌心空。呼兒更戛釜中盡。平生喜參玉版禪。好向南州作縣尹。燖炮六時官厨熾。夭閼千林籜龍殞。自從竄逐到遐荒。可耐腥羶混葷狁。園寒石根蔬菜乏。日晏盤羞婢妾憫。素封千畒羡何由。痴傖一簀烹堪哂。豈料色味有肖似。使我意興相勾引。深知伯喈典刑在。更悟方臯外相泯。窮途食侈天所餉。下渚藂繁地亦敏。若敎淹蜜勝稚藕。縱使沉醎敵芳菌。隣人創見驚且嘆。謂我覊窮口業窘。豈聞顯父餞韓侯。其蔌筍蒲詩可准。分明二美當作配。古今耆好如合吻。</text>
<title>松膏餠歌</title>,<text>山中薇蕨老成棘。塞上腥羶苦難食。髯公雲卧一悲嘯。割股煩供萬里客。蒼鱗慘慘苔蘚裂。玉脂泫泫瓊瑤滴。瓦鬴煎濃琥珀光。巖泉浸溢茯苓香。洞天雲髓凝寶䃜。蟾宮月杵擣玄霜。餢之以白雪重羅之粳粖。髓之以珊瑚碎紅之豆屑。潤之以龍牙玉角之香油。漬之以蜂王石縫之珍蜜。老饕健齧蹲不顧。芳津粘齒美無度。輕身欲生秦女毛。捫腹定夢丁公樹。乃知棗糕蓮饀名譽叨。何况楡皮槐葉糝食與冷淘。試向段家問膳祖。餠法胡爲漏松膏。</text>
<title>次寄李上舍湑</title>,<text>天涯相望各囚扃。幽抱難窮夢易醒。以我回膓懷阿囝。悲他掩淚送寧馨。孤城落日風江素。古戍經春隴樹靑。珍重少年川陸戒。只今吾道任飄零。萬死投荒靺鞨東。流年半百已成翁。長疑子服來單閼。謾借奴星送五窮。滄海怒濤欹枕畔。雪山愁色閉門中。逢渠欲竟淸商奏。恐遣韶顔又减紅。深山難買一尊醨。對汝那爲痛飮師。握手又成關塞別。沾襟空有血痕垂。凄凄尺素鴻前斷。冉冉群芳鵙後衰。枯槁只今休更問。滿頭霜髮轉紛披。</text>
<title>哭眉叟先生</title>,<text>木稼天寒日昃離。蒼生相吊士林悲。經邦禮樂淵還實。浮世哀榮岸亦移。適去亦知夫子順。有情終作此生癡。漣江一帶龍門路。夢着依然舊御時。</text>
<title>苦熱</title>,<text>極北炎猶盛。消中力更微。心灰元自冷。汗雨却頻揮。散帙圍橫枕。深榛擁掩扉。懸情待霜露。未暇念無衣。</text>
<title>麥釀甚薄。燒作紅露頗佳。</title>,<text>新醅初熟尙浮泡。酸濁粘唇口欲膠。誰謂朝雲親灶火。化成秋露滿樽匏。微和紫草憐奇色。小摘靑瓜當上肴。不向炎天愁徑醉。風林自有曼卿巢。</text>
<title>霖雨</title>,<text>霖雨紛無極。關山莽自脩。懸知百谷混。益信兩儀浮。飯食朝晡錯。衣裳澣濯休。中宵起長歎。不獨漏床愁。</text>
<title>七月七夕</title>,<text>天河東畔望天孫。珍重佳期此夜存。乞與人間無限巧。如何獨靳柳宗元。家家舊俗卓竿高。文錦煌煌競侈豪。客子中庭何寂寞。無人曾與一綈袍。</text>
<title>七月十四日。大風拔木。</title>,<text>狂風狂且疾。拔倒百年樹。巨圍尙難支。禾黍又何數。如聞調刀餘。萬室沸相籲。隣翁樹齊年。眼新耳則故。吾民天所仁。何事神反怒。我悸失精魄。欲答恐謬誤。彷徨捲茆下。漠漠雨色暮。</text>
<title>赤壁賦集字。各體四十首。以七月旣望。遊海上登靑壁。詳見靑巖錄。</title>,<text>七言律詩壬戌蘓仙赤壁遊。吾今東海亦扁舟。天風浩浩長波響。渚月蒼蒼白露秋。萬里漁樵雖客寓。千秋酒賦共風流。幽襟更與何人訴。獨立憑舷望斗牛。秋空海色共蒼蒼。一棹憑凌破渺茫。月出千山和露白。風生萬壑舞波光。空懷蘓子仙遊樂。獨酌匏尊飮興長。擧目長安不可望。吾生終此侶漁郞。蘭籍盈盤桂酒釃。臨尊不御更奚爲。江山與食漁樵地。風月能昌客子詩。爲問孤舟相枕藉。何如縱駕有安危。長歌倚棹飄然興。海上淸遊獨自知。地盡山窮窮海東。何來孤客㤪秋風。仙遊泛泛扁舟上。人世茫茫斗酒中。賦興歌懷生窈窕。波光月色接虗空。也知赤壁蘓夫子。方駕如今未是䧺。五言律詩地絶山窮盡。東臨海萬千。吾生何寄此。南望一愀然。獨酌孤舟月。長歌白露天。哀中能取樂。唯我與蘓仙。又萬壑流風響。孤舟泝月徐。人間長是客。海上也非漁。物化觀無盡。歌詩興有餘。千秋赤壁樂。方此問何如。又縱飮人曾笑。無能世所遺。蒼天不可問。窮海又何之。白露孤蘭㤪。秋風一葉危。南音今變盡。流寓獨潛悲。又望海觀方縱。登艫興驟生。不無漁客侶。也有酒尊盈。月露千山白。天風萬壑淸。詩成獨自誦。爲相棹歌聲。又幽人出無侶。山海獨登臨。月露明孤棹。秋風洗欝襟。空歌又自和。興寄在如今。可笑牛山泣。悲哀不自禁。又蒼壁立空渚。秋風孤客來。凌波正浩渺。望月獨徘徊。海上人千里。舟中酒一杯。詩章寓淸興。不用訴悲哀。七言絶句人世飄飄有我曹。海山千里此遊遨。蘓仙赤壁遺風在。更倚縱橫月露毫。蒼海茫茫萬里波。孤舟孤客一長歌。尊中有酒不盡飮。如此淸風明月何。天地中間一客孤。詩人也又酒人乎。長歌自有知音者。明月淸風是友于。幽興秋來浩未消。登山臨水自飄飄。有人問我何爲者。也是漁郞也是樵。莫笑荊歌下里非。須知絶響和人稀。何如獨酌嗚嗚樂。明月秋空興自飛。羽化飛空我未能。南江月棹泝無憑。千秋羡慕何人者。七里淸風有子陵。美酒尊中不可無。千秋人代一須臾。月光亦是盈虗物。何况蜉蝣我與蘓。天地無窮壬戌秋。蘓仙化逝我今遊。不知海上蒼茫地。又有來人代我不。秋天如洗月如襟。渺渺扁舟東海水。仙人有無來不來。目盡滄波千萬里。秋風海上一孤客。渚葦蒼蒼明月色。長歌望月懷美人。萬縷星星盡化白。五言絶句海上淸風來。天東明月出。幽人興不孤。爲有杯中物。又我舞月徘徊。我歌風嫋嫋。風月不相遺。餘人知我少。又飄飄秋興詩。窈窈幽懷賦。空歌絶代聲。莫寄南飛羽。又江南渺何所。萬水又千山。欝欝蒼蛟色。無人望斗間。又風波人世間。萬知萬不可。自在無是非。孤舟一漁者。又窮困吾雖甚。此懷長自如。如能尊有酒。不訴食無魚。又我是一潛夫。奚爲萬里客。滄波自在飛。羡此泛泛白。又我如少陵人。少陵窮如我。獨酌一尊歌。歌長擊尊破。又舟藏壑不固。波竭海終變。一飮千日餘。中山唯可羡。又其人人不人。其地地盡地。一秋又一秋。吾生此中寄。五言古詩飄飄東渚遊。渺渺南天望。悲消一杯中。興在孤舟上。憑凌山海觀。狼藉風月藏。樂哉今日遊。斯焉天所況。又風襟倚危壁。月棹泝空渚。白露下秋蘭。流光不我與。美人不在此。終南渺何所。我無橫天羽。安能萬里擧。又盈盈江渚蘭。欝欝山中桂。悲哉樵蘓餘。又爲荊葦蔽。秋風自西來。萬壑盡東逝。長歌與何訴。獨立人間世。又秋光浩盈目。天水上下接。所懷各東西。飄如風中葉。悲歌變羽聲。海波爲余立。又孤舟泛蒼海。獨爲無何飮。立則扣棹歌。困倚蘭槳枕。襟風又抱月。此樂人間甚。又茫茫天地間。生物有吹萬。世人自凌擧。吾生獨何困。得之豈其喜。窮也奚所㤪。非非與是是。造物不可問。又蘓子天人也。在世非所用。飄飄赤壁舟。造物與䧺縱。千秋亦斯須。其賦人空誦。長懷遡遺風。一尊悲莫共。仙遊逝安在。渺渺海山洞。又人生在天地。萬變自造化。有生則有盡。相代如秋夏。卒卒烏西飛。茫茫水東下。萬方縱爲樂。一瞬奚可藉。安能挾羽仙。共御長風駕。又少余絶世慕。中懷順幽獨。南山一頃地。窈窕美川壑。如何萬里來。欝欝長爲客。東臨海無窮。西望山長白。風波有困魚。德音無來鵲。所接不吾與。孤窮焉所托。南天渺茫茫。化羽飛未得。悲來亦奚爲。有酒須自樂。又有口唯飮酒。唯酒可於口。盈杯須盡杯。盈斗須盡斗。飮之人自樂。悲哀奚所有。况今滄海上。有月又有酒。雖無客相屬。喜有月爲友。此間不盡飮。笑者有窮婦。</text>
<title>卄日又暴雨。用前韻。</title>,<text>庭桃長比人。暴雨水半樹。園畦捲土去。瓜蓏無殘數。平疇稼盡漂。衆慼向天籲。飛廉財縱虐。屛翳又襲故。木石枉震裂。豊隆亦何怒。荐灾害生成。元柄豈疑誤。側身溝壑間。茫然任朝暮。</text>
<title>愁詩</title>,<text>孔孟於天下。所適皆窮躓。今觀兩遺書。詎有一愁字。嗟余慕聖賢。度量乃絶異。平生方寸心。盡與愁爲地。朝餐食不飽。夜卧寢不寐。在髮白成絲。在眼凝作淚。衰病早侵尋。容顔久憔悴。煎熬自喪寶。踧踖良負愧。以玆畏愁甚。百計相回避。笑語混衆人。胷中若無事。有時風月間。戒嚴稍忘備。潛藏若機發。顧眄已𢹲至。譬如久病人。鍼焫治邪祟。豈不暫驅遣。重來毒愈肆。咄哉無奈何。窮吾囊底智。下策姑偸安。有酒當日醉。</text>
<title>𥳽箕</title>,<text>𥳽箕類伊威。穴塵作臼坎。日夜事𥳽揚。粃糠不自噉。何來戴粒螘。跌墜豈相犯。猜疑急撝呵。皷筴勞頸頷。隣居族亦近。相毒何其慘。方知一蝸角。蠻觸異肝膽。</text>
<title>壁錢</title>,<text>壁錢是扁蛛。繭如小楡莢。蒼蠅偶近傍。揜取一何捷。不知細腰蜂。誘引故來接。常勝固莫慮。妄動反見挾。蠅也拜賀蜂。不才余實怯。祝汝子孫多。長向壁間獵。</text>
<title>哭李夏卿</title>,<text>關西關北間千岑。放逐三年共此心。白日未銷陰壑凍。文星忽落塞垣深。墳前白酒誰澆絮。匣裏朱絃已閉琴。鸞駕杳然天路濶。解敎拘縶益霑襟。</text>
<title>雨晴</title>,<text>淫霖餘二旬。晴景刮人目。秋風颯已至。凉思浩可掬。扶藜步庭除。百骸釋覊束。仰羡鸛鶴矯。俯憐苔蘚綠。逍遙蔭林樾。左右眺川陸。斜暉閃彩霞。幽澗響靑谷。所嗟無故人。淸談誰與續。虗幬鑑明月。獨抱淸光宿。</text>
<title>中秋月</title>,<text>金波淅瀝漾靑虗。滿眼寒光汞不如。五夜不眠庭畔立。綠蘿風露滿衣裾。淸光豈合照衰顔。蓬鬢蕭蕭血淚斑。二十二回三五夜。可憐空似大刀環。孀娥忍㤪爲中秋。兔潔蟾淸好自由。最是一年端正色。憑誰寄與鳳凰樓。人間多是雨兼風。未必今宵萬里同。欲與周生分此色。恐敎虛照舞筵中。</text>
<title>秋夜不聞蟋蟀</title>,<text>邊春無杜鵑。秋至無蟋蟀。當其寂寥夜。客懷轉幽欝。禽虫有南音。安得聞髣髴。聞之詎不悲。重是故園物。</text>
<title>乞塩雉城。聞官儲罄久。假貸以備釋菜之塩云。</title>,<text>深知食淡使君廉。野老空盤敢自嫌。萬古東溟熬不盡。素王猶闕虎形塩。</text>
<title>後愁詩</title>,<text>向也愁在外。而今愁在內。在外爲我冦。在內爲我配。一爲配相合。非如冦可退。自此視聽際。萬象皆愁態。綠水漾愁波。靑山攢愁黛。影愁吊纖阿。聲愁噫大塊。愁雲滿眼遮。愁雨滴心碎。愁碧歲長新。愁紅春忍對。居南滿江漢。居北彌關塞。一半悼身世。一半訣親愛。蕭蕭着鬢髮。鑿鑿鏤肝肺。怦怦晩餐闕。耿耿夜寢廢。論深海無窮。語重山難戴。紛綸甚繭絲。焦涫劇鼎鼐。此心諒已死。此身愧還在。遮莫苦嘗膽。虗敎諼樹背。連連千乘車。有誰借分載。纍纍萬貫錢。無人取傭代。智者解不得。連環徒結佩。勇士割不得。利釰焉用淬。辯召衍奭倫。文徵揚馬輩。妖姬遞琴箏。俠客擁博簺。扁倉奏良藥。優倡騁巧喙。從渠各殫技。此愁恐未艾。</text>
<title>秋懷</title>,<text>天時有遷謝。草木况繁冗。雖然値變衰。不自知㤪恐。屈子適幽憂。宋生又慫恿。歌辭寓傷歎。頗喪丈夫勇。伊余達此理。反爲情境壅。秋聲邊塞來。夜枕客聽竦。起視天宇空。木葉下寒隴。東南望千山。瘦骨轉脩聳。雲端有美人。宿昔荷恩寵。佳期忽一誤。玉音難再奉。太陽欲回照。浮雲奈相擁。悽悽霜露薄。怛怛諐殃重。危膓諒多感。零淚浩如涌。乃知悲秋懷。古今當一種。</text>
<title>重陽</title>,<text>九日荊扉掩綠苔。端憂急景兩相催。雖然使我登高去。料得無人送酒來。羌管暮侵砧響起。野花寒傍棘叢開。征鴻一一隨陽盡。只有沙鷗暝自哀。</text>
<title>翌日</title>,<text>端居負壁默悽傷。強起携筇益渺茫。古戍雲陰連大漠。孤村風雨過重陽。啁啾野雀饑相命。寂歷巖花冷自香。酒料久虧詩興錮。敎余何許豁愁膓。</text>
<title>九月久暄。庭梨山榴復華。</title>,<text>誰將鄒律逗窮邊。九月山花發杜鵑。何事陰厓一枯草。獨埋霜雪度三年。秋塞霜還薄。山梨暖復華。數葩偎熟實。孤艶怯飛沙。月色殊相借。春心故自賖。悽凉異疇昔。况近逐臣家。</text>
<title>待兒</title>,<text>聞渠行發後嘉俳。長路間關惱我懷。夕宿詎逢溫面目。晨征最怕脆筋骸。胡風動地沙皆走。關嶺連天雪欲埋。筭盡郵程期已晩。孤筇終日倚蒼厓。</text>
<title>偶閱北關誌。有記俗詩二律。漫次演之。</title>,<text>塞族原來類羽毛。相逢每覺氣熏臊。儒宮戴帽猶多㲜。俗皆戴氈帽。雖儒生守聖廟者亦然。 凍日披裘捴似獒。麻骨着泔爲夜燭。六鎭近海。皆用魚油。山民則麻骨塗米泔。乾爇之代油。 麥糕包豉當環膏。土俗以瞿麥作糕。包豉。以櫟葉蒸之。 秋田稚子棚頭宿。不怕玄熊逼耳嘷。山田熟時。兒子六七歲者。能夜宿棚上。驅警熊豕。秔稻常時飯也毛。蒸陳瞿麥猒聞臊。水田秔種甚少。除祭先禱祀外。飯皆黍粟瞿麥。 尋樵入谷防灾蜜。山中往往有蜂蜜。而土俗謂採者必疫死。禁不相傳說。 打皷迎神禱病獒。俗好淫祀。其畜犬病者。亦迎巫禱祀。 世世釀酤同一麯。朝朝沐髮不須膏。並見上註 偏愁客枕三更夜。瀚海長䲔徹曉嘷。僑居近海。每夜聞濤聲。而秋冬尤怒號。</text>
<title>秋興八首。次老杜韻。</title>,<text>癈壘荒凉古石林。楡黃樺白亂森森。山城接塞秋常雪。海氣成雲晝易陰。羇枕夢回蛩有㤪。素書題罷鴈無心。綿裘弊盡寒霜重。恨入羌村半夜砧。金公拓地壯邊功。六郡城隍控帶中。異代威名雙尹氏。只今民俗半胡風。殘碑歲久莓苔綠。古廟秋深薜荔紅。膜拜舊觀千帳虜。誇張猶有百年翁。東湖春水淼逶迤。選勝賓朋遡翠陂。畫舸別牽沽酒艓。綠楊頻折貫魚枝。歌聲度盡腔還變。詩律賡齊韻更移。行樂已隨淸夢斷。旅顔空有血痕垂。洞府曾看一局碁。爛柯人世絶堪悲。搖風燕麥春歸後。漲雪龍沙客去時。大澤黿鼉淹落拓。空山魑魅伴栖遅。長疑宋玉多秋恨。暇有閑情賦夢思。登㙜何處望鄕山。絶塞雲陰莽蒼間。古戍悄臨魚牖澗。行人愁出鬼門關。開簾社燕催離恨。伏枕秋螢過淚顔。萬里封侯尙回首。書生乘障况慙班。靑岑矗矗碧溪斜。滿眼秋光入鬢華。世路無魚逃密網。人生如蝶寄浮査。他時淚盡山陽篴。此夜魂消月裏笳。莫向天涯問重九。空尊冷落負黃花。關河迢遰懶回頭。落木征鴻又一秋。司馬生涯長抱病。少陵文字不離愁。歸來倘化千年鶴。老去空慙萬里鷗。親友卽今多遠謫。杳無書信到邊州。邊城寒日黯無暉。村落蕭條逕路微。白草霜兼枯柳折。黃沙風雜斷蓬飛。監河貸粟心長苦。浣水移居計又違。遙憶故園饒趣味。稻珠流碓芋丸肥。</text>
<title>謫居八景 六言</title>,<text>大海連天白浪。䧺聲動地晴雷。䲔鯢每夜驅至。蝴蝶三更散回。右滄海濤聲朝看雪山長白。暮看長白雪山。忽變群峯螺䯻。方知六月人寰。右白山雪色數家漁店茅白。一逕汀沙蓼紅。薄暮雙雙艓子。歸來陣陣腥風。右靑巖漁店平郊芳草流水。落日呼牛喚駒。並彀楊枝叱叱。雙吹蘆葉嗚嗚。右黃阜牧童悠悠驛路南北。歷歷行人暮朝。若個秦京脚到。長敎楚客魂消。右驛亭行旅峴路斜通邃峽。風霜正落穹林。樵車軋軋初返。峯日依依欲沉。右査峴樵車烏雲半邊涌起。白雨片刻橫垂。斷蜺俄收霹靂。盤龍欲振鱗鬐。右龍城過雨隴水潺湲漢塞。山城寂歷羌村。孤雲不作霖雨。落日空歸澗門。右漁澗歸雲</text>
<title>四慢詩</title>,<text>鴈沼遊還倦。蠶叢意未踈。皷琴凰入室。題柱駟當車。酒肆看人世。功名付子虗。晩來詞興盡。猶復草封書。右司馬長卿紫海泥初浣。金門仕易農。一囊堪偃蹇。千牘且從容。上帝虫衣問。君王肉食供。覆盂眞自射。無角是猶龍。右東方曼倩廣武登臨罷。窮途轍迹妨。須知天下愼。故作酒中狂。綠竹情眞逸。靑山嘯自長。平生雙白眼。意敗向山王。右阮嗣宗酒誓終無賴。妻言不可聽。拳前鷄是肋。眼底蠃兼蛉。荷鍤形眞累。提壺頌必銘。褌中君莫怒。吾意八荒庭。右劉伯倫</text>
<title>四窮詩</title>,<text>淸秋南澗一悲歌。俛仰平生感慨多。乞巧未成愚亦晩。敎人天地欲如何。右柳子厚秋波衰柳溧陽城。一尉酸寒半俸輕。夜暗蛩聲有虗織。故人空解不平鳴。右孟東野少年豪縱擾塲時。山水奇音姊獨知。惆悵平生八叉手。馬前難折杏園枝。右溫飛卿唐突靑驢赤捧頭。長安落葉揔堪愁。三年一句無人賞。歸卧空江古石樓。右賈浪仙</text>
<title>夢見鷹鶴圖。朝撿李東州文集。得畫鶴鶻絶句次韻。兼次山水障四景八絶韻。</title>,<text>[鶴]睡月梅花下。氋氃宛頸閑。一團霜雪裏。微露頂紅斑。又露重荷頻瀉。山明月政中。數聲池畔唳。雲濶碧天空。右鶴[鷹]力破層碧。身嫌片索紅。架頭無限意。天地起秋風。又何人一兔毫。幻出黑山骨。使汝草堂中。陰風生月窟。右鷹[山水障四景]鵝鴨春無數。浮江相俯仰。幽人點吟頭。爲汝作計相。又草閣雲長掩。桃蹊杏復重。童沽何處酒。落日度前峯。又波涵楊柳翠。亭壓芰荷虗。向晩漁舟過。闌干接鯉魚。又琵琶沽客船。夜袒蘆風熱。白鷺獨含涼。沙灘宿浸月。又木葉墮寒酌。松聲凄野絃。應知山水意。兼在菊花天。又漠漠黃林晩。翻翻白鷺翔。停驢悵秋景。荷葦倒寒塘。又山扉掩日暮。石路斷人行。凍雀栖深樹。翻飛不肯輕。又客至雪盈衣。山窓梅政白。開尊又一奇。皷琴舞孤鶴。右山水障四景</text>
<title>得兒谷口書</title>,<text>忽得郵程信。先傳谷口書。憐渠在途半。慰我倚門餘。筭日行應近。經旬病欲除。風寒比更劇。跋涉復何如。</text>
<title>兒至</title>,<text>望爾愁多泥未醒。相逢喜極涕還零。形容悴墨看初訝。契濶悲辛說且停。死去豈無扶櫬地。生存猶似問詩庭。何由倂挈諸雛至。目斷關山萬疊靑。汝病衝寒凍。吾衰傍塞隅。三年再相見。萬里一驚呼。發篋書多少。臨觴恨有無。醉來歌苦調。難比鳳將雛。</text>
<title>坎莊羊蹄根。冬發之嫰芽。可羹。</title>,<text>赤脚閑無事。羊蹄采滿筐。坎莊紅灶近。冬發素芽長。物色非時貴。盤羹特地香。居貧有機巧。輟箸一慙傷。</text>
<title>妾言屢夢隨主還家。然未甞有人馬跋涉之事。而倐然在彼。其非眞還之兆云。戱成一絶。</title>,<text>南天蝴蝶好雙還。一瞬蘧蘧度萬山。若使載將車馬去。夢中行李亦間關。</text>
<title>旅情</title>,<text>旅情難說亦難書。三歲貧居寄富居。楠瘤能斟何日酒。蒯緱長憶舊歌魚。拋來竹笠髹皆脫。着盡毛裘鞹但餘。自笑詩篇成鉅帙。程風課月欲奚如。</text>
<title>衝飊</title>,<text>衝飊枯葉亂相號。歲計覊心倂覺勞。雙革已穿東郭履。一綈難荷故人袍。投林最羡鷦鷯小。冒雪空憐栝栢高。自古沅湘和暖地。靈均尙亦賦離騷。</text>
<title>夜坐</title>,<text>朝晡多是睡瞢騰。夜裏成眠却未能。陶罐留湯澆渴肺。土壚燒柹當縣燈。推衾獨泣同嫠婦。向壁無言類定僧。此境不須傳說去。無人於世識吾曾。</text>
<title>雪</title>,<text>籬聲知雪霽。鵲語警余卧。開窓滿庭玉。瑩淨不敢唾。四望原野間。腥塵絶點涴。豈無驢上思。憑宣臘前賀。終非老黨豪。斟唱無人佐。綿綿空裏興。欲成忽中破。笑謝管城子。他時幸重過。</text>
<title>桃源</title>,<text>鶉首東南亦一天。偶從閭左訪眞仙。花開王母池邊樹。麥秀商君稅外田。丹灶有灰非棄道。碧山無石受驅鞭。不妨暫泄春消息。牢鎖靈源六百年。</text>
<title>漆園</title>,<text>傲吏婆娑偶一時。歸來櫟社有幽期。監河暫似呼人鮒。楚澤終爲曳尾龜。筆下風雲鵬故借。夢中天地蝶堪疑。彭殤不是關心事。却爲知音哭惠施。</text>
<title>豆江十絶</title>,<text>一帶中分豆滿江。當時女直我藩邦。金公不媿張仁愿。築得三城號受降。先春嶺上侍中碑。道是前朝闢國時。信有陰陽消長理。只今王曆冠康煕。直北遙看五國城。道君皇帝有墳塋。生來不得麒麟將。畫獨通神底事成。鍾山一片古愁城。別是將軍戊己營。每歲防秋來駐節。豼貅空老五千兵。雪壓鼇山勢欲摧。氷江一望玉龍迴。江頭一夜風威急。料是胡兒互市來。千騎人驅兩匹駒。紅纓耀日擁城隅。雖然不似高山甲。也勝當初哈剌胡。下馬登床不自難。其中領者大通官。尹孫申鐵來相替。面目雖殊惡一般。毡麄𣮷短僅名存。鞭扑公然掠奪繁。塩斛數條松鼠尾。卽今誰作釜中論。平時藩胡互市。如買一鐵釜。例輸黃獷尾滿釜中。至今數獷尾。以百條爲一釜者。出於此。千車塩塩雪爭鮮。喘急南牛氣似烟。犂舌萬枚犂壁副。與渠畊盡漠南田。送客江頭載妓還。將軍都護破愁顔。休言趙子心膓怯。拜跪庭楹伯仲間。</text>
<title>冬至</title>,<text>三年冬至白山前。萬里陽生紫塞邊。絶域沾襟驚荏苒。頺齡擁被感沉綿。覊愁不散葭灰管。片夢空隨驛騎箋。洛社淸尊那更對。夷村赤粥謾頻傳。</text>
<title>曉起</title>,<text>旅寢先鷄覺。煩襟得月開。風林飢豹橫。雪樹凍禽哀。鬼物三年伴。文章一世灾。朝雲強解事。吹火煖殘盃。</text>
<title>癸亥元日 二首</title>,<text>邊州謫戍幾經霜。上日悽辛更斷膓。刮地陰風寒發發。連山苦霧晝茫茫。心懸桂闕違仙仗。夢入楸原缺瓣香。孤負寸心忠孝願。我年空入六昭陽。百歲中分已向衰。今年添一更堪悲。陽離午位沉非久。路過山顚下豈遅。黃紙功名成敗在。碧城消息有無疑。到頭萬事皆虗着。高適才能解賦詩。</text>
<title>醉歌行</title>,<text>君不見朱買臣。昔日去者羞其貧。君不見百里奚。今日貴者忘其炊。結髮夫婦尙如此。他人反覆那得知。所以牧犢年七十。不有一妃與一妾。</text>
<title>送正兒南還</title>,<text>關山萬疊際溟波。父子其如此別何。天外斷蓬飛北遠。馬前芳草向南多。人情反覆言須戒。心事煩狂泣復歌。却羡無愁是烏鵲。將雛棲宿共林柯。</text>
<title>寄姊書</title>,<text>同氣相離杳各天。參差顔面夢依然。靈均每媿嬋媛詈。世勣難親粥餌煎。舊見男羸常自念。今聞女寡益堪憐。兩歲一傳書信去。春風揮淚大雷邊。</text>
<title>寄外甥尹彙昌</title>,<text>沙塲覊抱待誰寬。金浦離魂黯已殘。別後兒孫應揔長。天涯書札詎頻看。生還不道承環易。老去終知對玉難。珍重向來梁孟意。會稽棲息好相安。</text>
<title>二月七日大風。計兒行當到吉州。吉素稱多風。</title>,<text>爾發今三日。行應到吉州。曾知風有隧。其奈凍無裘。坌坱眞難觸。醺酣豈易謀。終朝聞怒吼。靜卧亦千憂。</text>
<title>二月九日伏聞恩赦</title>,<text>鷄書報喜與鴻俱。手捧恩環淚瀉珠。惡地幸能全性命。仁天終肯憫昏愚。幽厓凍釋泉聲活。古峽春暄木氣蘇。小業洛川無恙在。暮年漁釣好爲徒。</text>
<title>次何大復垓下行</title>,<text>沐猴窮爲走險鹿。沛龍躨跜蕭雲逐。出袴小兒購我頭。疽背孤魂抉其目。少年傲睨祖龍威。尺劒迅倚秦天揮。力拔蜀道五丁山。氣盖周王一戎衣。黥彭忽去作劉援。一敗功棄百勝戰。鴻門之急垓下危。世事回還疾於電。意氣飛騰八尺身。長虹墮地驚心神。登壇曾是執牛主。失路忍作牽羊人。荊雲錯莫淮日暮。鍾離鄭君俱無語。玉帳寒燭照悲歌。美人掩泣桃花雨。八千今無二挈戈。吳江可但愁風波。寄謝江東諸父兄。有土無面奈若何。</text>
<title>冬日向陽</title>,<text>簷日融融破凍朝。微風不動曉霜消。支頤得睡甜於蜜。炙背生津暖似貂。忽有蠅蜂依土壁。回看楊柳變金條。羲和德澤誰堪比。萬古人中只帝堯。</text>
<title>烏江懷古</title>,<text>䧺豪才氣古無雙。有力奚論鼎獨扛。鶉首一星當矢鏃。騅蹄千里擁㫌杠。劒橫華岳金神掌。弓掛阿房玉女窓。茅土封分王獨覇。山河威震鬼猶𢥠。繡衣不許狂生挽。玉斗曾咍怯老撞。代彼舊猶輕呂政。成名今却讓劉邦。樽前寶靨垂雙淚。帳裡悲歌咽一腔。自愧重瞳迷大澤。堪憐孤棹候寒江。風雷古壁懷喑啞。松栝深林想斾幢。莫笑當年爲若德。男兒死耳恥生降。</text>
<title>種老松</title>,<text>霜根一寸萬年松。手斸苔堦用意封。好與隣人發嘲笑。俟河淸看滿庭龍。</text>
<title>種菊</title>,<text>曉汲寒泉水滿甁。三時澆下一盆靑。多情爲待霜天月。鸚鵡杯銜白鶴翎。</text>
<title>移種芍藥</title>,<text>墻陰頑蘚冷封窠。春晩尖紅始吐芽。此日向陽移種意。慇懃不是重繁華。</text>
<title>種茄</title>,<text>靑茄爭似紫茄奇。嫰瓤輕銜白露滋。不必徘徊重悵望。世間無有醢花枝。</text>
<title>挽李判書 袤。代人。</title>,<text>吾家泰岳兩重台。叔氏英風有自來。滄海日閑龍卧久。紫霄雲晩鳳藏催。聲沈八座星邊履。吟罷三年笛裏梅。白首彌甥偏感舊。暮途何處不生哀。春天迎拜上東門。往事艱危不在論。喜有神明扶大耋。榮陪醪醴齒諸孫。光沈水國猶卿月。跡返江潭亦楚魂。却向芝蘭收涕淚。靑蘿今有謝公墩。</text>
<title>苦瘧</title>,<text>幽居吾自養吾閑。瘧鬼何侵肆毒頑。寒去乍離波吒獄。熱來翻入火炎山。荒唐詩句呻吟裡。屑越茶湯嘔吐間。俗法多方堪擇試。鮮粧猶恥婦人顔。</text>
<title>送別柳穩城士固 命堅</title>,<text>磨天嶺北鬼門關。也有流人不死還。五馬君今承寵命。三年何必帶愁顔。秦城信札烽烟外。隴樹春光磧壘間。那得酒詩都廢格。白頭翁對白頭山。</text>
<title>兼寄兪鍾城受甫</title>,<text>鍾城太守近寒溫。記得年時送別言。長白山前曾禦魅。上東門外最銷魂。風江獨自聞羗笛。雪磧同誰對月樽。遙想愁州愁頓减。比隣今是柳宗元。</text>
<title>甲子春帖二首 六言</title>,<text>卄年桑梓歸來。一壑雲烟卜築。行旅遙疑梵宮。主人自號松谷。酒斟康節三甌。架揷鄴侯萬軸。偃仰終吾暮齡。天公餉我淸福。山棲斗屋新就。歲律春風又回。酒濁酒淸相續。花紅花白爭開。感懷詩更之更。無味客來不來。兒輩揔成勤者。力畊可謂賢哉。</text>
<title>山居四言二首。效嵇中散。</title>,<text>春山欲曙。白雲滿谷。禽聲往來。曖曖林木。軒窓照耀。忽昇紅旭。眄彼郊原。載畊載牧。我亦有事。分命僮僕。頮盥淸泉。整我紳幅。焚香淨几。開卷朗讀。山日將西。樹陰過庭。中厨饋夕。蔬蕨香馨。先以秫醪。侑以溪腥。一飽煕煕。徐步林坰。垂綸坐石。手弄淸泠。野老相逢。晤言忘形。歸歟帶月。稚子候扃。</text>
<title>月松 四言</title>,<text>月出東峯。照我林松。曲直縱橫。千百如龍。脫巾露髮。散步其中。離離素彩。謖謖淸風。箕坐盤根。有酒盈鐘。高吟古調。爽滿襟胸。</text>
<title>松坡八景</title>,<text>芒鞋但覺穿。雲磴寧知級。路盡躬欲伸。天門又鞠入。右筈門懸磴紫洞似紅閨。幽花如美女。雙飛有蝶前。否者難尋去。右閨洞幽花花宮壞幾時。但有雙靑檜。夜夜動淸風。猶疑聞梵唄。右石庵雙檜我谷生風雲。萬龍赤矯矯。齊奴未足豪。八尺珊瑚少。右金谷萬松丹霞冠牛頭。斜日銜雙角。山翁興不遅。彩色詩中落。右牛巒落照浮雲起太空。聚散誰能數。一片向龍山。分明明日雨。右龍峀歸雲行行院路人。徒步羡騎馬。馬肥導從多。勞勞最甚者。右新院行人 下二句。一云馬又羡乘車。勞勞誰甚者。小市塩米稀。賣酒多村姥。客過囊無錢。躕躇日正午。右癯川野市</text>
<title>賦鉅</title>,<text>鉅也爲功信鉅哉。能於截斷又分開。霏霏散落談鋒屑。隱隱遙聞鼾睡雷。乍鈍便遭剛鑢責。微斜須遣直繩裁。應知匠石無斯器。連抱徒成一板材。</text>
<title>賦錯</title>,<text>行藏長苦與樵俱。中窽元知口吻殊。每向陷堅看銳氣。誰言穿鑿費工夫。羅威做得軍機誤。輪扁亡來手法無。最恨輕開混沌竅。淳風一死不重蘇。</text>
<title>伐木</title>,<text>山淺木不美。斬伐初欲悔。吾人躬引墨。用意擁腫內。指揮斤斧奴。釐分謹所愛。矮楹續鳧脛。僂樑任蝦背。雖然棟桴弱。椽桷輕堪戴。侏儒及扂。取用無一廢。以此營吾屋。于成豈不潰。巨麗固無觀。工緻猶呈態。匠心實精勤。反隅更感慨。請告宰國者。人材自一代。</text>
<title>鈍奴</title>,<text>執役有鈍捷。皆言捷勝鈍。捷才患中廢。鈍功或見遠。我家數捷僕。憚役久已遁。民諸雖獨留。其鈍一於萬。其智旁不通。其忠仰無獻。當言舌若呑。當動腓如艮。嗔呵若無聞。飢凍頗耐困。耘田非故遅。旣秋僅除蔓。擔柴曉入城。夜歸緣暮販。况此棟宇居。艱哉厥初建。方其事斧斤。黽勉類厭怨。挼莎老蟾蜍。觀者爲心悶。日夜顧矻矻。性焉非待勸。終焉富委積。匠石奬其健。芋寧實有賴。遅暮敢爲恨。自此顧眄際。皮革覺還嫰。歲時給酒肴。朝暮加盂飯。誰知一鈍功。衆捷終皆遜。因思工用鈍。過丈在累寸。題此勉兒學。莫謂非通論。</text>
<title>自薪</title>,<text>草屋蕭蕭古澗濱。九秋霜氣冷侵人。腰章舊似朱翁子。白首如何更負薪。</text>
<title>金慶復祖母夫人挽 代人</title>,<text>沒盡三從恨獨生。高㙜空說女懷淸。如今又落西山日。轉見零丁令伯情。</text>
<title>咏松</title>,<text>長松百尺老蒼鱗。雪裡蕭蕭澗底身。任使毒虫來喫殺。不爲桃杏媚陽春。</text>
<title>西簷曝坐</title>,<text>游絲杳靄欲迷空。下午西簷日更烘。童子弄猫翁獵虱。小姑針線獨怱怱。</text>
<title>正月五日。自郊入城。</title>,<text>東郊春日霧冥冥。華岳朦朧天半形。獨過芹池有惆悵。陳根已吐可憐靑。</text>
<title>春咏</title>,<text>春雨潤於膏。春眠濃似酒。起來有新詩。長安動花柳。</text>
<title>謝隣人餽薯蕷</title>,<text>寄惠天公掌。多勞野客心。根深那易掘。蔓絶最難尋。竹削光如玉。筐傾價直金。分甘能月一。葷血戒從今。月一盤。蜀主孟昶事。見稗史。</text>
<title>四官吟</title>,<text>靜息床牛闘。聾休社酒治。兜玄有樂國。子野爾何知。右耳銀海澄逾眩。金箟刮更昏。如觀兩毛睫。勝視一方垣。右目鼾齁唯宜睡。薰蕕不必分。人言不足信。莫掩問荊君。右鼻日日無梁斗。量君出納多。君如不早節。爭奈悔時何。右口</text>
<title>縹雀 好啄瓠實。俗號瓠雀。</title>,<text>啾啾縹雀近簷棲。籬落雙飛羽翮低。珍重大樽留魏種。煩渠莫啄我瓠犀。</text>
<title>弊箒</title>,<text>塵埃驅使歲年深。禿盡頭鬚只片心。滿眼苕芒秋秀後。主人何意享千金。</text>
<title>次柳士元韻</title>,<text>故人池上詠。佳興滿傳筒。密藻涵鮮碧。高荷擢艶紅。水禽閑不去。山溜細能通。誦憶勞心者。淸溪一釣翁。</text>
<title>挽慶參判 㝡</title>,<text>詞林回首日荒凉。哭到夫君感歎長。別有風流高格調。都無時世熱心膓。浮榮自哂金腰貴。老守唯饕玉角香。卦數未周蟬蛻去。紺山秋色渺烟霜。</text>
<title>挽韓中丞 垽</title>,<text>故宅懸鐘峴。誰家送笛聲。梅花曾對酒。秋草獨沾纓。栢寺辭恩命。林泉遠世情。蟾江如不斷。身後定流名。</text>
<title>挽安持平 如岳</title>,<text>寧城漁舍鴈賓初。邂逅紅蓮慰謫居。洪縣驛亭鸎囀早。踟躕紫馬惜分裾。重逢關嶺情何極。共返鄕園信却踈。何况于今泉壤隔。獨留於世欲何如。</text>
<title>又代人挽</title>,<text>解拋幕綬黑。歸戱舞衣斑。一疾誰能鵲。天年僅勝顔。有兒傳素業。留筆托名山。忍想鷄林外。哀鳴斷鴈還。</text>
<title>次人韻咏花</title>,<text>一朶玲瓏白玉抽。脫來應自素娥頭。雲鬟二八誰家女。手弄瑤華恨未休。右玉簪花阿堵嬌黃萬點新。團圓相對似兄親。虗名莫道終無用。若是眞金便誤人。右金錢花</text>
<title>山家早春</title>,<text>氷澗玲瓏泛日華。風光似欲到山家。南畦殘雪消融盡。一粒春心入薺花。玲瓏。一作輕明。南畦。一作墻根。</text>
<title>春貧</title>,<text>春貧入骨甑生埃。送盡春花未擧杯。莫是隣家貧亦甚。朝朝鷄過短墻來。</text>
<title>山中</title>,<text>鵑聲未起已鵑花。雨後山薑簇粉芽。少婦粗知羹餠法。一春風味屬田家。</text>
<title>別春</title>,<text>紅雨桃花盡。淸樽竹葉乾。方知白傳語。醒眼別春難。</text>
<title>寄姜郞碩勛</title>,<text>靑山玉露萬林秋。剪送雲枝櫓小舟。遙想楊花明月曉。數聲鴉軋起眠鷗。</text>
<title>山居風雨</title>,<text>白首歸來卧故棲。山靈相待欲相携。淸溪日日風和雨。不放溪翁更渡溪。</text>
<title>挽李義州 增</title>,<text>交情早歲歲寒松。每醉懸鐘到暝鐘。一紀分張仍永訣。此生無處更登龍。親知落落眼中稀。泉路冥冥子又歸。回首沔陽無限淚。白鷗春水夢依依。瀛洲萬里海中山。長記星槎貫月還。少別群仙太愁思。不敎君滯世人間。龍灣一札問汗濱。厚意慇懃白㲲巾。拂拭那堪重戴着。只今拋擲委床塵。一云每向戴時成哽咽。風流冠冕更何人。</text>
<title>挽鄭參判 錀</title>,<text>他人難效八溪顰。夫子承家肖得眞。愷悌神扶宜美壽。蟬聯官達又芳塵。年來每抱懸車志。世上知非炙輠身。卄載幈幪今夜壑。餘生何地不沾巾。</text>
<title>永安公主挽 代人作</title>,<text>今上高姑貴公主。當朝八座太夫人。鳳凰樓上齊眉老。蘭玉堦前滿眼春。福祿來綏乃如此。貞明錫號豈無因。鯫生誄述非才任。媿托葭莩外氏親。</text>
<title>次寄氊城使君柳士固</title>,<text>聞說囚山似柳山。覊愁難解比連環。忽逢恠鳥疑爲鵩。偶詠游魚語作蠻。皷角黃塵秋後塞。池塘靑草夢中顔。邊城麥酒從來薄。縱許澆胸也等閑。</text>
<title>重次寄士固。兼示鍾城使君受甫。</title>,<text>自從二美向關山。願把刀頭着兩環。夢斷梨花悲杜宇。吟餘楊柳羡綿蠻。援琴夜月虛淸角。攬鏡秋風有苦顔。近就栗林爲蟄戶。只緣思子不成閑。</text>
<title>又寄受甫</title>,<text>慇懃一札自鍾山。剪燭窓前讀幾環。却喜神明扶豈弟。已知忠信化夷蠻。家留玉樹應勞憶。隣得金蘭定破顔。自古臨邊壯藻思。高樓風月莫敎閑。</text>
<title>挽趙靑松 益剛靑松子祉錫。爲鏡城通判。恤余謫困。故落句及之。</title>,<text>藻翰兼華胄。銘㫌却冷官。連城逢刖易。長篴賞音難。試屋初扳晤。僚堂又罄歡。窮途有感激。灑淚向庭蘭。</text>
<title>途中卽事</title>,<text>春泥欲燥馬蹄輕。野樹烟籠布穀鳴。自笑吾無田畯責。每逢良耜勸深耕。</text>
<title>送高山督郵申道源 㶅</title>,<text>送子銷魂倍黯然。高山北去海連天。向來此路吾曾熟。恩譴恩榮捴可憐。</text>
<title>賀睦尙書 來善 連三代耆老堂上次韻</title>,<text>香山山下洛川邊。爭似公門積慶偏。耆老司存三世事。古今人賀幾詩篇。星辰履舃由前步。春樹枝柯共大年。更是淸䂓將篤行。有誰都付子孫傳。屈指簪裾紫盖邊。主恩夫子歷承偏。崇班冢宰魁三象。晩節南華第一篇。養老禮看王者政。從心壽得聖之年。耆英盛事終誰並。稧帖兼將世譜傳。</text>
<title>丁卯元日有感。次昌黎寒食詩韻示兒姪。</title>,<text>五十五歲翁抱病。氣血俱衰痰獨盛。今日元朝強盥梳。背坐南簷承旭暎。敎兒爬搔喘且說。我昔孩稚無貪競。三歲已通千字文。七歲能爲五字詠。爾後零丁事豪俠。有方寸者元自正。萬事心非初不爲。唯趍進塗蹶而更。晩得一第仍蹇屯。辰戌羅網直吾命。干將莫耶雖自奇。中絶其刃况論柄。斗城朱墨白頭事。十吊之中僅一慶。只今老蟄山谷裡。樵奴汲妾誰相敬。或爲我恥我則莞。向者關路三千敻。必死不死能生還。昊天孔仁吾王聖。骨肉團圓驩且笑。家食雖艱日不倂。一區烟雲萬株松。瓦屋十間侈於性。牙籤縹帙滿座右。吟嘯中間氣頗橫。有時村酒獨酣暢。閑愁一一皆奔逬。小堂東頭何所有。新開兩池明雙鏡。穀雨汝勤魚鱉養。朱明我爲芙蓉政。芙蓉政。吾爲成歡督郵時。有詩云秋樓日管芙蓉政云云。 新年自賀聊從俗。病翁醉筆還能勁。汝曹亦須磨厲之。守我此言如甲令。</text>
<title>次劉后村牛駝二首韻</title>,<text>老放桃林自在行。始知無伴一身輕。斜暉半嶺隨羊下。細雨長堤喚犢鳴。死肉何須大武謚。生毛幸沒戴文名。淸宵望月猶頻喘。夏隴當時怯午畊。右牛東城詩會伴群童。僂背如今老郭同。舊號夜明偏自健。一成風脚永無功。猶知水伏黃沙裏。幸免峯沉翠釜中。莫笑疥身無嫵媚。文章卿輩亦昏蒙。右駝</text>
<title>長樂宮 課作代人下八首同</title>,<text>長樂宮開黼座明。淸朝燕賀賀新成。由來白屋仍黃屋。却道秦京是漢京。掾吏匠心元壯麗。竪儒綿蕝亦工程。尊前好得翁顔喜。第宅耽耽覺弟贏。</text>
<title>雪宮</title>,<text>瑤宮無夏亦無冬。宮樹長疑凍雪封。爽氣欲收淄市汗。寒光長接日觀峯。申歌姬滿虗相慕。一曝鄒賢未易逢。若道㙜池能久樂。維靑那有鷞鳩蹤。</text>
<title>銅雀㙜</title>,<text>金鳳翔隣銅雀高。㙜前漳水碧滔滔。三分伯業心還慊。八斗兒才賦更豪。南國烟花靑鳥斷。西陵歌舞翠眉勞。千秋不盡奸䧺恨。瓦落宮墻滿野蒿。</text>
<title>花萼樓</title>,<text>仙李高樓起上林。相輝花萼媚春深。雲間邸第環宸極。天上塤箎動雅音。堦竹騈生和氣筍。原鴒來作御池禽。可憐玄武移歡後。拋擲當時百幅衾。</text>
<title>章華㙜</title>,<text>江漢層雲擁翠㙜。君王高宴錦筵開。心輕洛社思移鼎。目極方城數擧杯。舞罷回風嬌靨醉。歌傳白雪侍臣才。投車枕塊終何者。故國虗傳玉輅回。</text>
<title>越裳白雉</title>,<text>東洛玄龜定。南交白雉來。凝毛氷的皪。刷翮雪毰毸。火徼遙重譯。金精不假媒。帝衣虫失彩。宮扇尾應猜。異瑞非鷴匹。靈姿訝鶴胎。今王化無外。叔父聖多才。廟薦鳧鍾作。廷觀燕賀催。鴻休垂簡策。史佚汝欽哉。</text>
<title>霜隼下晴臯</title>,<text>霽旦霜威肅。尖峯隼勢豪。竦身翻峭壁。捩翅下平臯。迅影星芒墜。寒聲鏑骨號。野鴉虗作妬。林雀欲何逃。自獵才方展。歸飛意更高。無能思借翼。斥鷃爾空勞。</text>
<title>臧糓亡羊</title>,<text>二子居聯住。其名糓與臧。騈頭騎竹馬。交臂失鞭羊。下括山寥寂。多歧路渺茫。雙營補牢晩。並過觸藩傷。所業曾何事。爲驩卽異方。戱從蒱博慣。吟入簡編長。縱道蒙心別。俱令兌畜亡。人間皆此類。一笑且傾觴。</text>
<title>方臯相馬</title>,<text>誰求千里馬。古有九方臯。牝牡元忘質。驪黃不記毛。天機看滅沒。地用效鳴號。相士徒容貌。無功只自勞。</text>
<title>蟻戰</title>,<text>蟻子雖微細。羣分幾萬千。穴居區寸地。時術候晴天。隣好渝爭粒。兵端起慕羶。玄駒爭颯沓。赤象互騈闐。槐國風塵暗。檀蘿羽撽傳。敗亡傷鼻缺。克捷喜封全。蝸角元如此。人間莫不然。紛拏一塲事。山雨醒春眠。</text>
<title>秋興次韻 課作○代人</title>,<text>白鹿玄䴥互倚騰。深山豈有世人曾。秋豊樂事詶田祖。歲晏幽期諗岳僧。園果過霜金卵逬。澗筒收曉雪鱗登。村翁醉識林中逕。葉脫靑蘿漏夜燈。露蔓霜科已淨畦。天容寥廓水痕低。甜濃晝寢偏宜午。冷落風籬最備西。䃫石乍盈猶淡淡。賦辭雖富竟悽悽。慇懃更作來春計。笑謂山僮閣敗犂。秋來屛翳故無威。霽峀依然翠四圍。吟亮亂蟬如得意。翅乾群燕徑思歸。山泉細注畦蔬潤。湖日明懸釣帆飛。好就晩簷眠曝背。野翁何暇念寒衣。書劒蕭條滯異鄕。客堂寒葉墜虗床。詩囊半是悲秋作。藥裹都無却老方。野鶴依人心自遠。賓鴻與我路俱長。遙知黍秫東臯熟。惱殺山妻賦陟岡。</text>
<title>挽朴判書 信圭</title>,<text>崢嶸一節故難降。贔屭千匀自易扛。只爲君恩期國棟。不成身計倚山窓。巋然尙看靈光獨。命矣俄嬰鬼竪雙。盛夏葬公來哭奠。恨無霜菊酌氷江。</text>
<title>挽鄭通津 洙賢</title>,<text>年才二八杏園仙。小戊當時自缺然。豈謂雲程雙蹋翼。空敎琴閣一鳴絃。黃壚舊飮懷中散。堊室新哀喪大連。惻愴經心何限事。唯堪說與石陵賢。</text>
<title>龍池聞鸎 課作代人。下四首同。</title>,<text>龍池柳色雨新晴。百囀間關聽早鸎。乍去乍來何限意。如歌如醉可憐聲。金衣賜號增光價。彩筆題詩亦善鳴。最是鶴天詞語妙。簫韶共和鳳凰笙。</text>
<title>康衢聽歌</title>,<text>蓂莢年光五十過。萬邦治忽問如何。欲知廣運同天德。須聽康衢擊壤歌。伊昔民情向雲日。只今魚樂忘江河。若將帝力爲吾事。畊𨗩勞生亦已多。</text>
<title>諫折柳</title>,<text>靑靑垂柳玉欄前。攀折宸情亦偶然。未覺春風虧物色。還敎法語出儒賢。關山篴裏誰曾惜。天地爐中要倂全。却恨人隨飛絮遠。不堪踈翠對虗筵。</text>
<title>萬年樹</title>,<text>禁苑生奇樹。枝枝細裊風。參差綺窓畔。搖㨾綠塘中。賞翫情偏係。攀援意未窮。願言天子壽。長與此名同。</text>
<title>百子殿</title>,<text>天地韶光動。宮闈樂事新。欣瞻百子殿。㝡好一年春。蘭夢占祥屢。萱芽入佩頻。嬪嬙解操管。螽羽誦振振。</text>
<title>歸家咏芭蕉</title>,<text>簇立烟霞仙子扇。相逢面面揔堪憐。園林白露秋蕭瑟。獨有孤菴是綠天。仙子扇綠天菴。皆見稗史。鳳尾參差雨壓低。待人歸展苦心齊。名花閱盡無當眼。老腐唯堪作草迷。草迷亦見裨史</text>
<title>無題</title>,<text>獨拈棋子布縱橫。黑白紛然一局成。余意自來無左右。不知何死又何生。建章宮闕落成春。燕雀群飛賀語頻。天上若無黃鵠下。漢家絃管只愁人。</text>
<title>秋日榴花</title>,<text>秋日榴花客賞稀。不關花態不光輝。人生亦要當年貴。老大誰榮錦繡衣。</text>
<title>挽申都事 善涵</title>,<text>泥翁文雅卽吾師。寶樹中庭玉一枝。久識風塵無此輩。每於烟月有佳期。琅城疾騎催離恨。瀚海窮鱗費夢思。半百年來浮世事。可憐存沒共銜悲。每與君醉遊吳鳴甫家</text>
<title>韓上舍 世弼 富平新峴草堂八景次韻</title>,<text>嫦娥不碍片雲橫。每夜峯頭閃作明。最是雨晴秋晦曉。半檐猶借一鉤淸。右甑峯皓月古嵌泠泠湛碧泓。本無沙土又何澄。游蝦浴雀逍遙樂。不信人間有大鵬。右石川淸流山雲來往有亨衢。底事朝生晩更無。已自賸爲衣狗變。那能遂忘卧龍枯。右冠岳朝雲原來白雪似高人。胸眼都無一點塵。薄暮蘇山暫愁思。明朝便是玉嶙峋。右蘇山暮雪雨擢風繅縷縷生。陰郊幾處燒痕明。一春種碧萋萋意。莫遣遊人踏盡平。右桂野平蕪諸天浩劫逈專䧺。輪轉須彌佛力空。多少舊題名姓客。夕陽愁思鴈聲中。右古寺石塔古木蒼蒼山鳥鳴。數家籬落夕陽明。吟𥬣拄盡西山色。不覺蘿衣夕露生。右鵲橋斜陽網罩相將溯落潮。數燈湖溆耿寒。漁翁不是三公比。却勝沙堤萬炬囂。右鼈川漁火</text>
<title>挽尹參奉 以晃</title>,<text>逍遙方內方外。寂寞身後身前。誰謂函關尹喜。不如高寢田千。叩尋藝術何處。來往德隣依然。悵望交河涕淚。悲鳴一鴈秋天。</text>
<title>挽鄭察訪 東岳</title>,<text>堂堂身貌穪人看。錯愛吟詩倂買寒。置驛風流俄頃事。驊騮今復滿長安。邇來人背不勝瘡。通德蛇年亦報亡。何限秋風楊柳樹。世間無復徙癰方。同里雙雙日日尋。百年強半半銷沉。夢中多少悲歡事。唯對衿山淚滿襟。昨夜南天紫氣收。地中應作世間游。憑君剩寄楊州淚。分灑花田白露秋。</text>
<title>挽李參判 元祿</title>,<text>泰運回何晩。窮途壽亦難。可憐今日事。不使此翁看。火後分崑玉。霜餘有謝蘭。重悲又重喜。收我涕汍瀾。</text>
<title>次吳察訪春卿 始震 詠恩亭韻 吳謫還。改亭名樂天爲詠恩。</title>,<text>韶容落盡鬢絲明。問汝歸來怎麽生。十畒勤身爲活計。一堂更額寓精誠。陰崖日照山銜態。古壑水消澗有聲。跋馬自能沿熟路。逢人不必問村名。</text>
<title>黃漫浪畫鷄六絶。讀之不見其爲畫。走次以矯之。</title>,<text>羽翮如生峙。䧺豪似闘歸。乍看催樹柵。疑過短墻飛。又一幅堂前掛。群雌望欲隨。相看日欲昃。嗔恠午鳴遅。又標五非無德。鳴三亦有時。如何風雨夜。不學宋窓爲。又不改俄膺態。如聞皷翼聲。賈昌如見此。應有舊呼名。又黃白卵中物。丹靑毫下成。扶桑如借掛。變化定先鳴。又縛急驚趍市。棲寒怯上塒。可憐厨裡啄。不及畫中飢。</text>
<title>挽李參奉 允諧</title>,<text>平昔期君萬里程。豈知埋沒竟無成。可憐浮世怱怱夢。較得顔回一紀贏。相國曾孫未十人。五荊胡折二花春。若令三女爲三子。敢怨天公太不仁。靑門烟月夢依依。萬事人間淚幾揮。遙想商山風雨夜。子䂓啼送旅魂歸。</text>
<title>挽宋參奉 之啓</title>,<text>萬里同流北海濱。山僧傳語兩心親。秋風忍誦招魂賦。宋玉今爲地下人。氷天瘴海十年愁。萬死歸來一死休。若使寢郞能有壽。千秋何獨富民侯。</text>
<title>挽權判書 大載</title>,<text>夢草端宜並夢松。人期豈止大司農。耆英會上齡猶少。學士班頭匠失宗。氣節橫流看一柱。風稜當暑憶三冬。新阡不枉南陽卜。庭鯉于今號卧龍。</text>
<title>挽韓掌令 濙○以背癕死</title>,<text>富勝柴桑貴勝伶。何妨日飮醉無醒。將軍有令嘻嘻笑。丞相雖嗔藐藐聽。樹木亦生疣贅病。天公元制短長齡。齊年在世多愁苦。願逐君爲兩酒星。</text>
<title>蠧魚詩二十韻</title>,<text>百螙虫中一種魚。無鱗無鬣號何居。茸茸細尾如鮞小。帖帖扁身似膾餘。銀擲水梭光閃爍。粉沾涔轍沫喣噓。心情却與潛淵別。餌食元將劈粒踈。學海分群生有自。文江同隊昔相於。秦殃免及逃經火。漢論參同上石渠。處陸涵淹方活潑。負氷硏鑽暫虗徐。靑箱縹篋渾開闔。玉軸牙籤任卷舒。磨得有唇爭齧齕。貫行如陣肯躕躇。文逢藻采歡偏洽。字値鉤形氣莫沮。卷面都敎成剝落。人身何異患瘡疽。雕開蝶翅膠難綴。穿作篩羅酒可釃。半在尙堪推點畫。全亡何計記原初。鄴侯敗帙虗充棟。惠子完方不滿車。喚作壁蟫奚離次。古傳環髮實欺余。秋陽炙屋宜新曝。芸綠生庭悔舊鋤。却想化翁無愛惡。從來物理有乘除。焦螟本不妨巢睫。腐肉何曾怒蝕蛆。何况陳編同卉犬。可憐吟病老籧篨。書中作蠧魚何恨。我亦平生誤螙書。</text>
<title>霖雨兩絶</title>,<text>初庚十五雨滂沱。夭澤宜周莫過多。蟣虱窃憂鋤後旱。少留甁滴待如何。痴妾休爲出涕沱。堯時天雨亦多多。吾衰久廢鉏鎌手。無米無柴奈若何。</text>
<title>小醉</title>,<text>小醉涼床睡息平。一窓踈雨夢還驚。庭前悔種菎蔴草。學作靑梧葉上聲。</text>
<title>夜聞急雨</title>,<text>獰風撼樹疾雷俱。急雨中宵萬足驅。枕上心關窓外架。可能無恙草龍珠。</text>
<title>挽閔上舍 彦光</title>,<text>吾家靑出預吾玄。問字君來更可憐。是物要爲千里馬。今年早上曲江船。身如玉樹纔垂實。齒似箜篌忽斷絃。衰老惜才無限淚。不堪持灑觸龍前。</text>
<title>蛛網罥花</title>,<text>蜘蛛設網爲飛虫。意外飛花八網中。粮料乏時詩料足。只堪持贈主人翁。</text>
<title>自鳴鐘 刻燭作二十韻</title>,<text>奇哉日本自鳴鐘。制度元非出範鎔。數片精銅成薄葉。四隅方匭匝周墉。外看混沌無名象。中有機關在腹胸。丸卵團圓跳個個。輪牙齟齬運重重。環題子午爲標柱。門闢羲舒有定蹤。脚掣繩絨如汲綆。頂垂毛羽類懸蜂。羽能搖颺資旋斡。絨實鉤牽禁擊衝。木偶有靈知考叩。寸莛爲杵解撞舂。平分百刻寧差忒。直到終年亦叶從。枝盖至乎人則巧。鳴其善也器非凶。神功最覺陰䨪日。淸韻偏憐永夜冬。山寺盤香空焰焰。曉街官皷謾鼕鼕。烏圓眼裡窺無賴。白馬潮頭候却慵。大板舊稱隨賈舶。萬金初買自吳儂。至今斅學成蠻俗。互市流傳入鰈封。熟視轉敎人歎服。欲書難以筆形容。鷄人報唱唯傳箭。鳧氏成功只大鏞。周髀渾天皆變易。蓮花行漏定凡庸。光陰駒隙誰能住。般爾人間未易逢。珍重主人勤愛護。有時隳闕善彌縫。</text>
<title>啜豆粥</title>,<text>豆汁濃煎琥珀光。粳鮮蜜白助甘香。霜朝煖啜深甌盡。金谷春風滿一堂。</text>
<title>雨中憶松居</title>,<text>甔石田家屢缺資。大奴營食小奴飢。誅茅辮索渾無備。老屋能忘欲漏時。春泥滑滑雨霏霏。野老思家久未歸。昨夜癯川來入夢。一灣寒綠浸漁磯。</text>
<title>挽李應敎 后沆</title>,<text>枯魚過泣劒湖波。鳳沼重看意若何。谷口飛花春一夢。向來哀樂不勝多。甲寅春初。逢君於君岳丈鄭君第。庚申。余自萊削職歸。君任咸昌出。別劒水之畔。我輩居然六十翁。東流西日轉怱怱。那堪索莫蓮峰後。靑草池塘一倂空。君王父號蓮峯。今年。君從弟參議公亦亡。</text>
<title>首夏有吟</title>,<text>芍藥猶春麥已秋。淸和時節最無愁。只妨喚破雲壇夢。靑栗林啼黃栗留。</text>
<title>電夜</title>,<text>飛飛窓外電。瞥瞥枕邊燈。壁角蜘蛛網。分明罥一蠅。</text>
<title>余小時不好佛書。亦不愛僧。遇化粮者。與升勺立遣之。若遇韻釋。稍加禮。和贈其軸詩而已。及今老矣。遇僧益簡而僧之至亦益少。然宵晝有夢。必尋僧訪寺。或談山水。或論禪理。莫知其故。倘渠家所謂有宿緣者非耶。無事謾吟。以僧字爲韻者識異也。數至百八者。亦渠家鐘聲珠串之義爾。</title>,<text>萬生有本性。鱗沈而羽升。黔首是靈物。誰敎髡作僧。又乾坤何所際。日月何方昇。不盡河沙界。河沙不盡僧。又寺寺蟠原陸。庵庵綴嶂層。曾聞大䧺佛。亦有大䧺僧。又大佛佛之帝。小佛如疑丞。偉哉因果力。這是劫前僧。又大寺勢尊重。諸庵合奉承。相逢無抗屈。平等法唯僧。又東庵在東嶺。返照明巖層。冉冉靑蘿下。遙看晒衲僧。又西庵在西嶂。曙色最先昇。下界人猶睡。雲房已起僧。又南庵頗低下。洞回如曲肱。冬日同春暖。閑眠炙背僧。又北庵最高絶。夏景如秋澄。可獨淸涼寺。而無熱惱僧。又逍遙有至樂。海運徙鯤鵬。常住能無住。何妨來去僧。又鐘鳴巨鯨吼。甑炊浮雲䒱。朝晡香積飯。徧養十方僧。又春山富蔬筍。采采入烹烝。肉食雖豊美。芳香却讓僧。又山榴花落後。䕽又千層。地僻無公子。春紅猶媚僧。又紫蕨生陰洞。春羹最可矜。遊人飽一頓。深謝飯頭僧。又石房宜夏日。淸極自無蠅。若不鳴鐘磬。難醒午枕僧。又人間三伏日。汗雨氣如烝。誰見松陰下。飛泉灑祼僧。又亂瀑噴如雪。寒潭凜似氷。三庚炎帝火。難燒未死僧。又炎景避蒼檜。淸風搖翠藤。深廊無客到。唯有象棋僧。又寺前山雨過。水色淨於氷。石上磨雲衲。誰非白足僧。又秋霜染楓樹。日照似紅綾。仰面林中卧。人疑是醉僧。又霜林墮橡栗。租稅官無徵。拾取誰多少。三分鼯鼠僧。又芝菌名非一。精從土木凝。其中有靈異。采食是神僧。又苔堦吟促織。碧樹嘯寒𧕄。天機有相感。喚起老詩僧。又懸厓生石耳。雲霧液熏蒸。采采忘危險。繩垂幾箇僧。又落葉紛於雨。秋深滿庭層。山風飄不盡。分與煮茶僧。又斫雪開巖逕。雲門看瀑氷。眞成五奇絶。鶴伴月中僧。又通宵燃榾柮。禪室氣騰騰。爲問貂裘客。何如弊衲僧。又陣陣風驅錫。紛紛雪壓簦。山庵知近遠。愁殺獨歸僧。又山中夜雪霽。四立玉崚𡾓。此景須同賞。晨興蹴起僧。又丈室隣鮫室。漁燈混佛燈。幽人乘小艇。帶月訪高僧。又浦遶欄形曲。波涵塔影層。江神來禮佛。比列比丘僧。又禪門有禁戒。漁釣敢來登。不但沙鷗近。游魚亦狎僧。又江路有南北。樵風旦暮憑。沙彌慣舟楫。疑是渡杯僧。又古寺雨聲歇。空林雲氣凝。禪房皆閉戶。寂寂似無僧。又殿角風鈴動。峯頭月魄昇。林禽棲復散。誤怕汲泉僧。又窓影澹將曙。游人寢未興。白雲如白衲。猶覆竹房僧。又尖圓白葦笠。出沒靑山層。向晩蕭蕭雨。催驅慢脚僧。又空厨有破鼎。烟氣斷炊烝。所啖唯松葉。孤棲靑面僧。又奇巖如削立。遊客詎前登。捷步爭猿狖。疑渠有翅僧。又沙彌臨碧澗。髡頂燭澄澄。風起微瀾動。化爲千百僧。又鐘磬朝晡動。山禽相答譍。群飛來赴食。投飯有耆僧。又懸崖有附贅。兩膝僅堪憑。三日無生觀。曾聞過去僧。又纍纍萬瓔珞。翠壁垂蒼藤。客有採來者。殷勤施老僧。又何物靑黃屑。紙囊儲數升。一年支料足。粱稻不關僧。又金書西笁字。寶笈織朱藤。展讀如流水。奇哉博學僧。又采葛鞋材韌。搬柴豉料𦞪。神通與妙用。本自在凡僧。又山獐與山鹿。各自引其朋。膽白多驚怯。如何不避僧。又山中多古木。木客所依憑。半夜驚風雨。來呼小院僧。又飛蛾何自入。投死佛前燈。孔穴容穿過。終宵惱老僧。又往往深山頂。巢如太古橧。何人曾木處。恐是鳥窠僧。又塔畔靑松樹。下枝覆上層。龍鱗老如此。無恙手栽僧。又古殿香烟滅。深廊夏景澄。山門無客到。黃鳥自呼僧。又架筧通巖溜。涵爲石鏡澄。山厨功省費。鄭白不如僧。又寺曉樓鐘動。披衣宿客興。不知孤榻上。元有不眠僧。又夜夜佛前拜。敲鐘又點燈。雖然無悟解。亦是有心僧。又孤庵倚仄壁。岌嶪勢如崩。世路亦多險。冥頑奚獨僧。又衆鳥投林宿。東峯新月升。柴門聞剝喙。知是近庵僧。又雙溪分水碓。上下聲丁登。夜裏誰看守。元無竊米僧。又杖錫曾辭世。携鋤更理塍。辛勤種菜甲。口業誤山僧。又紅日上峯頂。巖尖峙角鷹。林深兔不覺。代怖有慈僧。又畫工聊作戱。掃壁寫蒼鷹。雉去應嫌此。曾馴不畏僧。又雀舌長烹茗。鷄頭更剝菱。虗名無實犯。莫謾笑齋僧。又鐘鳴齊會飯。秩秩序相承。所以伊川道。威儀盡在僧。又 淸溪寺。有過去僧。面黑而語狂。號爲黑風僧。一日絞繩。至三千餘尺。人始異之。盡日憑樓檻。分曹闘絞繩。雖穪飛電手。爭及黑風僧。又珍湯有般若。功德筭何能。擧盌迎游客。寧非智慧僧。又 草名有僧芽卷葉新芽嫰。芳酸衆口稱。沙彌不敢折。爲是草中僧。又新羅至麗代。釋敎大恢弘。所以稱東土。古多賢聖僧。又灰劫變今古。法門有廢興。皇明萬曆後。陽九厄東僧。又金剛內外嶺。寺刹舊承承。什八今隳壞。其存亦少僧。又海印藏經閣。飛禽不敢登。鱗鱗八萬板。編次奈無僧。又檜巖一老衲。歎息說光陵。僧室如蜂戶。蜂多不及僧。又玉龍死已久。無學學何承。堪笑堪輿者。言言祖二僧。又牧老留遺作。止空靈可徵。斯言豈涉誕。終古有神僧。又金剛淸絶境。吾止一遊曾。每値楓花節。尋山羡幾僧。又八萬奇峯立。西關踏未曾。今朝重怊悵。夢見妙香僧。又溪山奇莫並。柿栗積相仍。飢困塵中走。寧爲智異僧。又內延亦勝地。忙過未成登。空騁駕轎馬。不如行脚僧。又少年棲水落。夜夜費油燈。勸讀殷勤意。難忘細寺僧。又策杖尋三角。贏粮宿中興。年年來往慣。盡識一庵僧。又靑藜一拄杖。白布雙行㬺。稚子從其後。言尋岳寺僧。又仙洞非人世。迷花似武陵。徘徊山日暮。何幸遇歸僧。又對客談山水。談多或見憎。君如難閉口。他日待逢僧。又霜落秋容淨。田園歲事登。家家饒蓄積。不罵化粮僧。又千函復萬軸。白馬自摩騰。却恠神通者。多非識字僧。又癯形黃戍削。寸髮白鬅鬙。檀越心膓厚。頻來慰病僧。又臨溪住杖錫。隔岸望帿堋。自笑通肩者。今爲結手僧。又山房午飯罷。借榻睡瞢騰。拍枕風潮響。嫌他唱唄僧。又降龍與伏虎。此術豈人能。古德顧而笑。笑渠狡獪僧。又心煩緣底事。出洗笑圖澄。腹孔無開閉。方爲淸淨僧。又萬生何擾擾。滅沒在環絙。出得那邊去。方爲勇猛僧。又籬菜時時煮。毡根頓頓登。天寒燒木佛。未必是狂僧。又南民家種楮。皮白勝溪藤。買賣當秋末。閭閻捴是僧。又海寺多貧寠。營生海菜憑。君休笑販菜。也有販魚僧。又棲庵日頗久。欲去坐難興。僧語不留客。客心難別僧。又老脚鈍於鴨。雲庵何可登。時時展屛障。欣對畫中僧。又病卧懷禪侶。禪宮夢裡登。時因檢囊藥。撫弄蜜陀僧。又破屋唯塵硯。空囊無匹繒。深慚喚檀越。虗送募緣僧。又每訪佳山水。歸來恨不勝。終身飫淸賞。福德羡庵僧。又空門交契在。法侶往來仍。掉尾爭迎導。猧兒盡識僧。又軟蔌甜於蔗。團蒲暖似㲪。世間寒苦事。休說與山僧。又招提聯宿夜。幽抱兩相憑。城市重逢日。令人却慢僧。又遊山多少客。皆覔笋輿乘。本是同胞者。胡爲馬視僧。又麁儒逢衲子。擦耳肆憑陵。聞說中原士。溫恭禮向僧。又我相自無媚。世人皆見憎。如何老醜後。却有扣門僧。又鴻鵠卑飛去。時逢弋者矰。賢人落世網。不及一庸僧。又猖狂少自恣。顚沛老空懲。勸我早休歇。忠謀憶良僧。又芭蕉展綠葉。滑澤勝靑綾。點筆題新句。殷勤寄韻僧。又出沒如神鬼。文章在首楞。須知莊列外。又有笁乾僧。</text>
<title>趙侍郞 威明 大夫人挽</title>,<text>松雪論交地。梨園聽樂辰。深知小司馬。善養太夫人。草市空遺跡。萱堦獨幾春。泉㙜有彩服。應侍到延津。</text>
<title>挽成參奉 萬昌</title>,<text>少日才名冠一時。文工儷偶數還奇。人間可續梅亭稿。天上難攀桂殿枝。老去漁竿聊跌宕。年來牲鼎又淋漓。存亡契濶堪垂涕。我昔蒙君弟畜之。</text>
<title>送魚平澤 震奭</title>,<text>文瀾早駕北溟鯤。三級蹉跎阻禹門。此去莫嫌平澤小。轍中升水亦洪恩。水國風烟近大湖。湖光夜燭蚌胎珠。唐津只是庭前地。瓜蔓波生見鯉趍。平澤子時爲唐津倅</text>
<title>送別湖西伯朴華卿 華卿曾大父泌川公。曾爲是任。一松沈相以詩二首贈之。用其韻。</title>,<text>公山錦水最名藩。祖武孫繩又可言。遺愛棠生新葉密。留詩板洗舊塵昏。須嚴甲令驅貪墨。敢懈旬宣布德元。家訓主恩俱不忝。頌聲應倂篴箏喧。笛箏是公山俗 明時寵擢向蓬萊。雲路鞭驂不自催。斗北幾推綸誥手。湖西要試按廉才。丹丘峽古尋仙躅。白馬江秋倚劒㙜。問俗畫熊兼彩筆。因風倘寄數篇來。</text>
<title>寄金巨卿 儁相</title>,<text>君憂丹疾我憂黃。火濕雖殊捴胃傷。水蛭爲鍼非妙訣。田螺代食是虗方。不知原委誰深淺。共恨沉綿耐久長。何事化翁嘲弄甚。兩家灾厄揔文章。</text>
<title>次唐人新歲寫眞韻</title>,<text>共是依依現在身。屠蘇誰合把先廵。鬢毛饒我全然雪。顔色輸君幾個春。王績少時非酒客。杜陵窮後作詩人。東皇倘有梅花筆。一片靈㙜狀始眞。</text>
<title>賀權領相 大運賜几杖筵。次大學士韻。</title>,<text>今日吾東豈不昌。相公重相起遐荒。操持彩石登媧昊。披拂卿雲入舜廊。老者安之頒几杖。同朝喜甚聳軒裳。彫鳩穩着螭頭步。蟠鵠熏依獸齒香。賁寵寔遵三古禮。巽辭寧允卄封章。函泥照日輝丹札。宮醞浮霞㶑翠觴。黃白共環塡處陌。紫緋纔上賀時堂。身踰亥六齡雖邁。背負鼇三力尙強。我國朝來稀此典。李完平後少爭光。恩深誓答天無際。感極生悲泣數行。繪畫空傳非照耀。謌謠無誡乃尋常。期頤召奭猶明勖。深冀齊休映縹緗。</text>
<title>聞御題試湖堂。次杜工部穫稻韻。擬作四首。</title>,<text>潦盡鉤鉏後。雲空銍艾間。妻忙洗魚甑。僮怯負蚊山。白粲驚人目。紅鮮慰老顔。微寒有報謝。酒斛定無慳。又穟旆經霜偃。秔香炙日新。積矜塲勢大。收喜畒功匀。受賜慚穹昊。呼飢笑往春。田翁富炊玉。敢復望章銀。又壠畮高低裡。溝塍斷續間。刈看鎌似月。舂待米爲山。擧案妻疑孟。空簞我傲顔。餘贏念孤寡。一笑破寒慳。又秔稻秋功亟。芋瓜野飯新。挑擔看鈍捷。堆積要停匀。捫腹甘饕老。搖頭否糶春。江干饒酒料。細酌哂傾銀。</text>
<title>挽尹白湖遷葬</title>,<text>虎狼雖食人。人亦殺虎狼。浮雲旣消散。白日重晶光。猴年虎冠輩。間誰今安康。陰誅與顯戮。相續皆淪亡。券燒財沒官。妻子遷遐荒。揶揄萬姓快。詈罵千秋長。豈如寃死人。絲綸下恩章。復官賜祭奠。錄子登朝行。幽明交感極。毫髮復何望。就中白湖公。英魂獨悲傷。其禮引聖庶。其志乃南陽。契合非偶然。經綸未渠央。志閼禮未明。天運何茫茫。已矣無奈天。胡爲浪回膓。</text>
<title>挽尹校理 義濟</title>,<text>霽谷當時瑞氣盤。來儀鳳鳥世爭觀。朝陽有樹雛隨峙。風雨無巢卵豈完。藁葬十年新壤穴。銘㫌八尺舊天官。丹霄再上鵷鸞侶。肯使奇毛棄擲殘。</text>
<title>挽姜順天 碩耉</title>,<text>斯人大岳後。去歲小江南。下壽今猶减。中丞舊不慙。每懷寒井醉。長記白沙談。搵涕差寬慰。奇毛鳳過三。</text>
<title>次益齋龍井韻</title>,<text>匹練橫拕萬石林。中開翠井拆坤深。臨眉不敢移筇近。量底誰將續蔓沉。每夜遠看生白氣。幾番精禱獲甘霖。神龍窟宅嚴如許。似爲偸珠有戒心。</text>
<title>次宗伯柳士希 命賢 韻。贈禹鼎來。</title>,<text>老餓中林沒世情。容顔雖黑語言淸。如何策蹇遊城市。處處看塲笑絶纓。各自靑山又碧溪。兩莊名價孰高低。君今乍別猶回首。况我終年未返棲。</text>
<title>柳枝鸎花</title>,<text>碧蔓絲絲學柳垂。黃花綴作小鸎兒。綿蠻百囀雖無語。斗酒雙甘看亦奇。</text>
<title>憎烏 二十韻</title>,<text>莫黑堪憎羽族中。百全其惡一無功。羲兄喜佞容藏日。巽女憐驕任浴風。十二爲聲都不媚。一雙爰止孰知䧺。愛人及屋情應矯。伴鵲成橋語實蒙。偶爾火流非武瑞。忽然頭白豈燕忠。高城早起乘機熟。上苑昏歸避害工。相彼竊脂還不糓。看他戴勝只求虫。奈何此物貪饕甚。能用諸般肚嗉充。穿樹攫雛啾雀母。入窠御卵唶鷄翁。騎行忍啄傷瘡馬。奪食偏欺餉肉童。何限瓜踏摧半碧。可憐梨頰剝微紅。繅湯近火猶偸繭。樵飯藏盂或鑿銅。墦塚聖知寒食節。皷簫齊赴賽祠叢。衣如鵑帝焉知禮。性自鳶天並降衷。罔利但知窺左右。離群不惜散西東。假能鸚語人誰養。若借鷹拳雉更窮。反哺非誠慚白詠。夜啼何好入伶桐。于聲浪說灾祥異。南怒難當唾逐同。八子莫耽秦桂樹。九輪終怕羿桑弓。徒然大觜頑無答。回首冥冥獨看鴻。</text>
<title>衡岳開雲二十韻</title>,<text>莫道人神顯晦分。相須一理孔之殷。精誠自可通金石。肹蠁奚勞薦苾芬。士憤尙敎山出井。儒眞無怪岳開雲。衡宗南紀䧺爲鎭。愈挺皇唐邈出群。磅礴根盤勍欲敵。崝崢氣槩慕曾欣。秋尋正屬天霖雨。晝闇誰知日旭曛。眼爲脚欺愁乙乙。心將口語禱云云。纔聆塔舌吟風鐸。旋覿雲容霽海垠。跋御揚輝逃雨蛹。商秋戒令掃雷蚊。朱陵仰合機衡度。紫盖傾搖錦繡紋。天柱豈容人締構。石囷寧自象畊耘。瓊峰七十徵寰記。金簡分明認禹勳。我有寸心非假僞。神無兩耳自知聞。平生耿耿忠匡國。片語堂堂勇奪軍。穢骨定知慙諫表。凶鬐亦解避䧺文。所能天也無違物。其奈人何不遇君。謾和靈均吟蕙若。難從逢吉混蕕薰。孤舟楚水春波洶。匹馬藍關暮雪紛。一代名聲空泰斗。千秋英爽想霞裙。登州更撫坡翁蹟。蜃閣冬開碧海濆。</text>
<title>申淸之 必淸 爲江西。自往上黨挈家。詩以艶之。</title>,<text>五馬先聞匹馬嘶。江西欲去且湖西。春生鵲水氷將釋。雪盡琅城路不迷。賀席畢來畊釣伴。寒窓忙下織機妻。壯元榮貴寧論此。萬里靑雲自有梯。</text>
<title>安東安上舍鍊石。請題其祖先山陰永慕樓板韻。五六一作重新棟宇玄孫在。不替箕裘素業留。八一作元龍寧久卧湖秋。</title>,<text>佳名堪記孝思樓。別有雲烟護一丘。三月稧脩池洗硯。百年人換壑藏舟。重新棟宇慈孫在。未沫芬芳傑句留。聞說紫雲頻策士。元龍會作蜚龍秋。</text>
<title>金城客舍。次踈菴白洲韻。自此至盧挽五十三首。庚午按北關時作。</title>,<text>古舘臨溪上。殘篇掛壁間。雨蝸涎畫棟。林鳥矢朱欄。翳日靑蘿合。含風黛栢寒。方知衝熱客。憇息要深山。又孤舘無誰語。殘燈伴獨眠。早興看曉色。中伏似秋天。小杓呼燒醞。單衣念着綿。年華將客鬢。向北日蕭然。</text>
<title>又七律</title>,<text>欲去踟躕又暫留。好風偏拂曲欄頭。雲扶列峀排空起。雨捲平川拍岸流。峽路軒車前㝡險。山萌衣食外無愁。使君置酒勤相勸。愧我罷勞未敢酬。</text>
<title>金化路中</title>,<text>曉舘滂沱喜滿聽。泥途跋涉倦休停。他方偶幸逢甘雨。一路多慙候福星。畫角聲交山瀑閙。襜帷色動野田靑。炎氛鑠我澄淸志。倚賴溦涼喚却醒。</text>
<title>永平路中。望禾積淵。</title>,<text>蒼巖百尺俯龍淵。逝水滔滔二十年。今日路西遙指點。暑天毛髮忽翛然。</text>
<title>寄金化倅 倅自春川纔還</title>,<text>聞子春川話。敎余夏日寒。新詩如借示。勝向影池看。</text>
<title>次金化倅</title>,<text>花縣深深古峽間。使君來自繡衣班。廉名自有威名並。儒術元知政術關。淸簟奕棋消白晝。小窓詩卷對靑山。傳聞父老爭謠頌。只恐今年璽召還。</text>
<title>金城路上</title>,<text>金淮聯聳峽。往往逕難通。虎暴稀安夜。民淳足古風。樹頭留漲跡。峯脇見田功。淡食眞能壽。聞多百歲翁。</text>
<title>蓮松浦 鬼胎用俗語</title>,<text>地有千尋險。人今九度來。枯魚曾過泣。驛馬也頻隤。死去投人鮓。生全抱鬼胎。翻思王叱馭。愧我懦夫哉。</text>
<title>淮陽驟雨。從路西偕過十里乃止。</title>,<text>淮西飛雨意如何。不肯隨車但傍車。三日已曾均浹洽。此回惟爲夕陽遮。</text>
<title>淮陽。次柱翁壁上韻。贈使君李子亮 煕采。</title>,<text>騘馬爭如紫馬好。淮陽較似漢陽强。秋碪細斫銀鱗鱠。曉椀濃煎玉角香。宴坐唯應焚艾納。閑行時復倚藜床。出關使節多親舊。賓舘無妨略擧觴。長安少別愁猶淺。今日逢迎早各知。暑日不辭行邁疾。昭陽猶蓄往來疑。兩宵劇話燈通曉。四鬢相看雪暎絲。欲作一詩留贈別。悲吟雨裏似飢䲭。王程催趲生勞熱。官酒休斟任薄酸。且拉遨頭憑檻角。唯嫌皆骨碍雲端。一番涷雨炎氛淨。三伏天風翠栢寒。同落異鄕吾更遠。別離何但暮年難。我出北關叨佩虎。君來峽邑善烹鮮。離亭又逐淮雲散。別夢長隨海月懸。只有綢繆憑問訊。可能留滯待回旋。楡村好事如能續。醉興依然落筆前。</text>
<title>永興客舍。次板上韻。</title>,<text>唐文自古擅繁華。賓主歡娛興可涯。五里兩行千樹柳。雙塘六月萬荷花。詞人刻燭毫端捷。彩妓傳杯眼角斜。惆悵舊遊如一夢。綺筵無奈白頭何。</text>
<title>草原郵舘</title>,<text>潦倒關山舊驛丞。今來駐節感難勝。驊騮死盡王良老。卄載流光夢一燈。</text>
<title>次姝城板韻</title>,<text>悲灘落木曉聲交。早覺烏鴉噪柳梢。遶郭川光空穫稻。滿山霜氣凜誅茅。曾傷潦溺朝䲔海。又吊山萌餌虎巢。坐見民殃孤聖寄。尸居簪紱不如𢬐。楓衰菊老不勝寒。塞國秋光久已闌。裁判漸敎詩觜鈍。抱痾難復酒膓寬。空堂雨苦山非楚。故里川甘谷想盤。砧杵徹晨仍皷角。可容覊枕片時安。姝城依舊柳絲多。按使風流奈老何。白首縱乘雙駕馬。紅顔難買一回蛾。心巾百結羅曾解。口業三生綺未磨。惆悵高丘秋夜夢。漫隨飛雨落漁蓑。</text>
<title>高州舘次板韻</title>,<text>玆邦誰料我來旬。萬里飄零舊問津。往蹟重尋廳壁記。浮榮偶現宰官身。難將翰墨陶佳節。枉有鉛紅伴老人。珍重主恩憂未報。到頭邊事轉囏辛。</text>
<title>高州舘額。兪士謙書也。余亦留一篆屛。朴奉卿後過能辨之。吏能傳說。今來額存而屛亡。感賦近體。</title>,<text>高州舘額至今懸。大篆屛風毁幾年。淸老腕强吾豈敵。密翁神辨吏能傳。猊踏怒石寒簷日。鳥跡空堦古木天。人事變遷隨字體。練裙殘淚灑爐烟。</text>
<title>過高原</title>,<text>㫌旆悠悠度縹霞。林風凉拂鬢絲華。今朝淨洗鉛紅眼。夾路靑看䓀莄花。人喚高原作九原。使君三載再招魂。玆山未必偏嵐瘴。恐有名花是禍根。</text>
<title>永興作</title>,<text>小雨霏微夕照中。雙城東畔掛雙虹。輕輿快試驊騮步。十里凉生薥黍風。</text>
<title>永興途中</title>,<text>寂寞紅蓮水。蕭條細柳秋。如何三夜夢。每夜一刀頭。</text>
<title>定平次壁上韻</title>,<text>鼻白開平壑。心淸得小堂。盤筵有精膳。梧柳似幽庄。鵝管懸依壁。魚苗閙滿塘。看君興補意。臨別領深觴。</text>
<title>定平途中</title>,<text>寒山南上日西斜。隱峽深林見數家。歇馬坐憐楓葉早。未霜紅勝半開花。憶昔春遊醉定城。花紅暎月夢難醒。今來搖落秋風後。却問空林一葉靑。</text>
<title>過高山驛 庚申余謫富寧。過此驛勞熱。索寒葅不得。故第六及之。</title>,<text>幾度經行鬢盡踈。郵童能記是翁無。丞哉舊咏二松樹。使者今乘駟馬車。風磵亂舂猶夜碓。夏天豊案亦寒葅。榮枯世事誰能料。卧看浮雲過太虛。</text>
<title>寄淮陽使君</title>,<text>鴈去鴻來絶寄聲。千金還比尺書輕。我留塞北常多病。君卧淮陽太薄情。祼體黃堂一事無。非關塵土上肥膚。王喬化作雙鳧去。日浴氷江也自娛。聞使君冬日。日汲溪沐浴。楓岳淸秋飽賞還。又携筇屐踏春山。誰知舊日蓬萊客。妬熱涔涔卧北關。白首辛勤演首楞。登筵誰復見摩登。泥翁舊語今方驗。太守人間有髮僧。聞使君好看楞嚴。且遠女色。梧庭玉樹久摧殘。晩入靑宮又掛冠。一夜台星垂照耀。多髯休作可憎看。李友善述與使君亦相善。爲翊衛僚屬。卽去職。以大臣言陞六品。有惡之者曰。多髯客可憎。公山山厄返牙山。聞說前冬又作鱞。握手相逢期早晩。有誰能筭九章間。金友子行與使君亦相善。爲公州牧。以山訟罷還。俄而喪室。子行精於筭術故云。蠻牋幅幅泛金膏。戍管枝枝勝兎毫。風月軒中試伸弄。敎君詩語頓能高。時余命工取狗毛作筆。名曰戍管。品頗好。分寄子亮。新安翠峽古途長。中有銀溪漾碧光。待得溪花紅滿岸。與君雙照兩鬢霜。</text>
<title>送按覈御使</title>,<text>城川朝日澹寒流。草草盤筵勸客留。一點鼻山酸鼻望。樂民樓上送人愁。筆落驚風鬼泣詩。東山李白北關知。咸興樂府翻愁絶。妓女爭歌遠別離。區區桑女敗交鄰。烏喙人蔘共害人。聞道女眞西失利。敢忘豆滿更風塵。甘棠牢落苦吟餘。親友經秋信字踈。若見南坡權退甫。爲言明報帝羓書。車輪聊亦問狐狸。海上重看暴勝之。千里朔方風雪裏。可能兼送惠風吹。龍飛聖祖自咸興。舊御衣冠古廟徵。君到靑門重悵望。也應回首健元陵。萬歲長橋一短亭。羅衣暫挽繡衣停。橋邊楊柳含離恨。到得來春恐不靑。瀛洲歸路五雲間。只有孤臣滯北關。自古無情班景倩。登仙天上獨飛還。</text>
<title>樂民樓席上呈</title>,<text>華筵皷吹撼高樓。緩舞飛觴晩未休。蓬島雲霞來暝色。塞城楓菊媚殘秋。紅蓮幕裏無雙士。靑瑣班中第一流。更挽使君留夜宿。匡山到日憶玆遊。</text>
<title>贈御使</title>,<text>轅門皷角曙雲開。爽氣應隨御使來。周禮詰姦知有寄。漢庭宣化愧非才。星臨鏡水塵銷盡。繡到氊城雪打催。鼠竊區區何足慮。好將方略勅邊回。</text>
<title>樂民樓。觀城川橋成。次壁上韻。</title>,<text>萬板成功大。長虹偃勢遙。如逢洛人問。道勝洛陽橋。又歲歲逢霖毁。山山取木遙。誰能似公遠。一杖幻銀橋。又人世分張數。關山道里遙。明年相送地。惆悵此江橋。</text>
<title>新安次壁上韻</title>,<text>明日明朝北出關。一年一歲我方還。休言仙約在東海。欲▣君恩似泰山。旱雨偶隨車盖後。天風剩過酒杯間。斜陽促鞴驊騮去。睡足高軒恐太閑。</text>
<title>挽盧兵使 銓</title>,<text>北落明星落北天。三軍雨泣淚成川。時危共憶眞豪俊。廵撫㙜前倍惘然。丹旌一片是刀頭。萬里悲風大樹秋。惆悵當時簫皷路。莫愁啼哭使人愁。</text>
<title>送兪受甫靑松守</title>,<text>爲官不及大夫年。散漫唯應吏隱便。嶺嶠又看君出外。津途獨謝衆趨前。靑鳧古邑淳風在。白鶴遺詞樂府傳。日嚼龍牙兼鹿脯。遨頭閑味勝癯仙。</text>
<title>觀象戱</title>,<text>麻亭夏日下遅遅。側坐看人闘象棋。笑殺局中同我處。無車無馬冷宮時。</text>
<title>奠哭姊夫李氷庫 瑞圭</title>,<text>呼君酹酒了無譍。寡姊孤甥慟曷勝。在世凌陰官况冷。只今遺業又如氷。蹲巖相間一牛鳴。兩第經營次第成。桃李並栽君奄沒。異時花實揔傷情。</text>
<title>挽趙參判 汝秀</title>,<text>前輩眞醇氣味長。故家遺業有靑箱。西山轉世名仍在。南極垂星壽更昌。起部新恩瞻貳坐。連城高價見諸郞。翛然委蛻公無憾。我自悽悽憶拜床。</text>
<title>挽柳大將 赫然 遷葬。次古人岳墓韻。</title>,<text>靑門部曲捴星離。往事重論涕自危。壯氣不摧千蜮弩。英靈應逐五神旗。檀亡可惜長城壞。繓死誰明短臂支。欲向西湖望新塚。山先水色使人悲。</text>
<title>贈送康津守金沆 金是新知。爲金陵守。來辭余誦其詩。有覊枕夢回山雨裏。故人詩到水雲間之句。余嘉之。作此贐行。</title>,<text>新情傾盖別離難。遠道征車歲序寒。里巷幾年交臂失。詩篇昨日點頭看。瀛洲黛色來晴昊。漲海䧺風起紫瀾。待到金陵思我語。勾吳不必勝東韓。</text>
<title>送海伯朴休卿 慶後</title>,<text>芳林凉雨散炎烟。落照初聞第一蟬。海伯忽來仍告別。碧城仙路杳秋天。松禾未有玉山禾。騏驥飢時不奈何。此日過都如歷塊。始知天馬古爲歌。年來多病負詩盟。問訊何勞送墨卿。醉卧芙蓉滿堂月。氷心毋忘玉壺淸。</text>
<title>送趙持正 湜 北評事</title>,<text>淸朝文采玉堂臣。黃甲聲名早絶倫。今日戎裝張膽去。一身都是子龍身。詩情高與渭南齊。好向邊城醉裏題。只恐關山明月夜。倚樓長笛太悽悽。兜鍪不獨立功名。平世何能忘甲兵。早晩歸來見條奏。鏡城方略是金城。</text>
<title>別金景時 澍 淸風府伯</title>,<text>長安秋熱欲燒人。束帶難衝紫陌塵。颯▣看君毛髮動。郡名應已醒心神。簫笳半雜櫂歌聲。雲壁烟濤幾日程。𨇾蹀沙頭良馬五。且敎都卸錦鞍行。辰江東上月川連。錦石秋花彩筆前。篋裏珠璣千百斛。恐君船重費人牽。靑山郡閣上衙初。朱墨依俙有簿書。過此長閑無一事。朝昏皷角亦須除。滄浪潦縮起凉波。寒碧樓高爽氣多。更是孤亭明月夜。官醪不飮奈秋何。明月。亭名。苔磯無客獨竿絲。岳寺呼僧但棊棊。萬古淸風傳得在。不妨賡續老朱詩。朱悅題淸風舘詩。云淸風萬古無人傳。官厨侈破老饕慳。石耳銀鱗倂解顔。待到洛春風味。雙鳧暫爲葦魚還。景時自言嗜葦魚。春當暫還故云。南征憶昔過丹丘。因地難成特地遊。今日送君重悵望。玉峰寒色夢中秋。因地。淸風鎭山名。</text>
<title>送西伯沈德輿 檀德輿曾謫陽德。又甞莅肅川。故第三句及之。</title>,<text>漣漪輪作畫熊轅。輾上靑天出白門。樹德舊懷通德日。棠陰行滿涸陰原。琉璃水暎觀風轡。錦繡山圍舞綵樽。想得尙侯遺樂府。敎塲長奏感君恩。</text>
<title>湖西僧德明。來助山役。贈詩謝之。</title>,<text>不住禪房住俗家。丁丁日日助呼邪。自慙弟子何功德。荷得觀音送木叉。贏粮執役爲吾貧。我愧辭之爾則仁。賢劫大千人世界。幾多求食畫墁人。老禿冠巾久不勝。山僧頭髮却鬅鬙。胡盧爲向傍人問。孰是非僧孰是僧。</text>
<title>萬病回春。付醫局李翰白。</title>,<text>廛居厚朴耻喧爭。遠志何殊古宋淸。一袠回春附子去。應須益智惠民生。</text>
<title>挽李淮陽 煕采子亮好冬浴寒水。竟以此得疾。</title>,<text>陰厓有嘉樹。十霜逢一春。移栽稍向茂。零落忽爲薪。往事語驚骨。三彭祟庚申。桁楊沸寃謈。之子九死濱。羈囚老荒塞。歲指屈必伸。天衢有回復。衆涸皆通津。子轡未甚縱。乘騘略逡廵。便痾喜卧淮。美政踰在麟。郵程再接袂。雉炙窮雞晨。深杯與劇談。呑吐溢鬍唇。同襟數述行。述行。李善述，金子行也。 暮約訂嶙峋。中炎玉角札。未幾㐫問臻。驚呼愧友誼。砭戒曾虛陳。鳧鷗自天性。氷浴豈試人。脩短諒前定。謬妄又何嗔。文辭及藝術。在今實罕倫。我愛非賞外。其中忠且眞。死去已冥漠。生存浩酸辛。惡木假妖花。世眼同見珍。偃蹇保喬壽。何德受穹旻。</text>
<title>戱咏家中雜物</title>,<text>粉澤玲瓏雪羕光。得君恩寵侍文房。如今歲久容華减。恰似徐娘半面粧。右故粉板藏名翻逐賣名官。幾向侯門發口難。今日中空恐羞澁。爲君留得一詩看。右廢刺匣年來長坐瓦爲衣。摺疊油衫拂拭稀。隣舍見求還不許。欲乘春雨訪漁磯。右油衫團圓琢出水晶雙。着眼蠅頭辨細行。却笑玉樓鉗夾苦。𪋞鴣爐畔不聞香。右眼鏡凝塵滿面帶殘書。長恠騷人老頓踈。記得吾伊舊時節。高吟猛拍意何如。右書案炎暑重逢出篋藏。破紈憔悴少輝光。雖然學月無全影。猶自呼風有半凉。右破團扇斗癭雕形字六安。筠床相伴午窓閑。華胥有路非難到。只在低頭一就間。右木枕直方如矩又如繩。刀筆功名未足稱。若使觸伸長萬丈。剪裁天下爲君能。右剪板豕腹雖完兎缺唇。墻根棄卧任生塵。儂顔不着方干觜。亦復難霑一勺春。右缺口甁不宜盛濕也宜乾。甕休爲破甑看。會有桶工携篾到。箍成雙帶定堅完。右甕</text>
<title>畫幅雜咏</title>,<text>農家襏襫了平生。束帛何曾動我情。今日聞君畊葛野。不勝心愧輟莘畊。右伊尹畊野勞力年來亦槁形。世人誰識此沈冥。不知上帝緣何取。暗把容顔賚武丁。右傳說版築不釣侯王釣不休。渭川漁獵幸相求。未知料及鷹揚後。贏得幸楡四十秋。右太公垂釣沙中椎擊氣䧺哉。橋下還甘取履來。黃石赤松如相見。帝師兼道有仙村。右圯橋取履於名於利要俱逃。洗耳胡爲强自高。天熟遠來牛正渴。上流牽去又何勞。右許由洗耳空山無事漫圍棊。何苦勞心下子遅。莫是漢儲書幤至。意中難决去留時。右四皓圍棋衝雪驢兒欲訪誰。帽簷摧盡傘枝欹。橋橫水曲停鞭處。興在梅花又在詩。右灞橋尋梅香爐瀑掛碧空層。畫得難時咏豈能。掃石揮毫爾何者。定知名白不名凝。右香爐觀瀑騎龍騎鳳或騎麟。盡是瑤池會上賓。三十二蹄疲欲脫。晩來愁殺姓姬人。右瑤池宴圖吳王在日已陳人。少伯重逢白髮新。怊悵春風念存沒。捧心何處不成顰。右西施圖聲影無心自去留。楚王朝暮思悠悠。一從圖畫爲人識。雲雨人間揔是愁。右巫山神女圖風沙萬里尙姸姿。何况嬌嬈漢殿時。千載毛延重可恨。此圖寧是受金爲。右昭君圖野鴨看人意態移。畫工何處見閑姿。毫端若有濠梁趣。魚鳥心情揔可知。右野鴨圖明沙如雪月如霜。獨倚蘆花一睡長。雲侶不須煩喚促。後飛終亦到衡陽。右睡鴈</text>
<title>送嶺伯閔士會 昌道</title>,<text>君家葉葉是甘棠。到得南藩列作行。黃髮尙餘當日吏。黑頭爭認舊時郞。天低主屹山千疊。地盡新羅海一方。珍重九重宣布意。好留遺愛嗣芬芳。</text>
<title>送沈君涉 橃 湖西觀察</title>,<text>簡畀名藩荷聖恩。恩榮誰似沈休文。朱幡影動▣津月。玉節光凝錦水雲。倒槖郵亭曾逆旅。垂綸漁伯舊同群。鐘橋駟馬人皆詑。不獨昇仙向蜀聞。</text>
<title>謝江都留相申德甫 厚載 書問餽魚酒</title>,<text>離愁過盡二秋鴻。島嶼冥茫霧雨中。此日眼明看尺素。申培公送赤鯶公。雙鯔斗酒卅枯魚。遠寄山中慰老夫。少日書帷情不忘。仁人今有董江都。少時與德甫同榻于奉恩寺</text>
<title>黃口雀</title>,<text>黃口雀。羽翼旣已成。口觜自能啄。胡爲傍母求母哺。張口呀呀翅拍拍。烏鴉憎比黃口甚。唯有反哺差不惡。</text>
<title>松龍歌</title>,<text>西海龍宮赤龍兒。入海出海恣游嬉。戱上海島赤松樹。飽食松樹脂。化作松間枝。爪牙夭矯。腰脊攣拳。攫挐盤屈。似醜如姸。花梁成侯戰船造。斬伐船材入海島。匠目松身見蒙衝。成見松枝知赤龍。救之柴燎。斲削如其法。但剃蒼髥。勿令傷鱗甲。載送松翁家。松翁見之長咨嗟。長咨嗟松龍。爾輩稚少多狡獪。自古變幻往往遭危敗。化釰化杖。猶在丈夫身。箏絃織梭。胡爲要媚乎婦人。卧起水晶宮。甚安且尊貴。又何與松上白鶴爭閑氣。幸今得翁翁爾愛。翁今廢屠說佛經。爾勿心憂以角聽。有時翁笛月下飛淸音。爾能起舞與翁相和吟。爾來大陸秋霖雨。龍憶龍宮心政苦。龍無苦且留連。屈指此去三十年。乘雲御氣各飛去。爾歸西海吾西天。</text>
<title>送姜渭師副使使燕</title>,<text>海上迢迢使者車。關雲無際夕陽斜。名高白石千秋色。興倦明河八月槎。灤水古祠風滿竹。薊門寒樹雪爲花。知君不用通亭集。宮殿如今只漢家。</text>
<title>送書狀李伯起</title>,<text>䲔海層氷鶴野秋。天涯何路不悠悠。人生處處傷離別。男子年年賦遠遊。但有凄凉供吊古。能無涓滴許澆愁。可憐墨妙空懷寶。生後枝文合自休。枝文。卽祝枝山文徵明也。</text>
<title>挽沈寧越 良弼○往夏沈來訪。摘庭杏饋之。沈袖去曰。味佳。將以遺親云。沈時爲宣惠郞。日日奔走故云。</title>,<text>萊衣舞忘皷盆歌。暮出無還竟奈何。供劇若知長筭促。營甘誰戀太倉多。空聞美政留三邑。不道奇才阻一科。記得董林懷杏去。淚和秋雨灑寒柯。</text>
<title>鶴翎菊</title>,<text>燕臺菊有鶴翎名。紅白黃花互變成。似有神靈根底在。曾無載錄譜中評。香如龍腦宜三嗅。大過人拳足一驚。對此若仍傾綠酒。應敎興極舞淵明。</text>
<title>婦吟</title>,<text>裁衣猶苦况縫衣。補綻休時浣亦稀。身重三春如滿月。睡酣長夏了殘暉。母誠多事敎梳髮。姑幸相憐撤織機。何事檀郞顔色異。仰空嗟咄欲高飛。三年着盡嫁時衣。似病非愁洗沐稀。早起未曾看出日。午眠常自到斜暉。長敎老婢留盤食。漫有秋虫吊壁機。只是夜來佳興在。聞郞呼去捷如飛。</text>
<title>銀河</title>,<text>如銀如練亘天橫。露洗雲銷盡意明。織女機絲沾濕好。仙人履韈往來輕。昭回萬古長無極。淸淺西流豈有情。解有重槎重貫月。無人持石問君平。</text>
<title>兪判尹士謙夫人挽</title>,<text>四牡勞行役。雙鸞怨別離。那知炊臼夢。不待返槎期。月露凄床簟。風花點殯帷。傷心京兆柳。猶似畫時眉。</text>
<title>記聞</title>,<text>嶺東漁海西田山。魚粟交易相往還。辛未冬季旬望間。通民十輩爲一班。行到楸池嶺將攀。天忽大雪埋孱顔。平地十尺寸不刪。一健走脫僵九孱。郡驚發人掘尋艱。凍屍抱伏如生跧。孤寡遙聞血淚斑。死者焉知恤恩頒。吾聞滕六都且閑。每年三白或甞慳。今通之雪神甚頑。壓殺人命同草菅。我欲訟神辭則𡢃。其奈乕豹阻帝關。側身東望空潸潸。</text>
<title>壬申元朝</title>,<text>曉旭靑霾暈素霓。朝來風急雨凄凄。衣冠戴傘彤路。士女褰裳紫陌泥。貧妾盤飧心正苦。腐儒書史首空低。常年元日多如此。不但灾祥念畜鷄。歲月催全老。風波剩一生。耳同夫子順。眼欲左丘盲。斷酒心初苦。休官體更輕。新元祝兒輩。努力事春畊。</text>
<title>上元日</title>,<text>人事天時日倂催。佳辰又値上元來。田家兎魄占年熟。童子鳶絲禳歲灾。日暖簷牙禽舌碎。雨滋庭腹草心開。東都菓飯傳遺俗。獨歎貧居甑有埃。</text>
<title>石州歌十絶。送裵都護美叔 正徽 之任。一首見逸</title>,<text>東韓西塞地窮頭。江界䧺城古石州。廢四郡幷爲一府。官名都護實諸侯。黃靑塞下幾風塵。壤地元隣熟女眞。鴨綠誰稱三大水。磨咊向上不成津。磨咊。鴨綠上流。在江界。水落可揭厲。公讌來參列鎭齊。仁風共惜夕陽低。胡笳羗笛非關興。只愛紅顔舞白題。轅門岑寂獨銜杯。醉後戎裝向射㙜。滿浦令公都漢守。無端弓馬有情來。邊頭甲卒氣呑胡。自古先鋒用一夫。試問淸源諸鎭衛。勇如車宥有耶無。車宥卽江界人。勇健如飛。其事蹟。邑人能道之。盖萬人敵也。禿魯長江類楚湘。騷人到此易霑裳。至今鄕校多先輩。往往吟詩說竹堂。竹堂。申斯文濡之號。申以詩名世。甞爲諫官。言事謫江界。雲黃草白莽無邊。擊柝秋城攪夜眠。何處朱砂深洞井。令人長憶葛洪仙。緋衣七尺丈夫身。射獵應驚塞上民。叔則曾聞是名士。于今又似北平旻。江登錦鱖陸黃羊。醃蜜龍牙佐玉觴。只是三椏有大毒。莫敎容易進茶湯。</text>
<title>送李尙書重伯 宇鼎 赴燕</title>,<text>燕㙜仗節後先行。意氣相看別恨輕。宇宙卄年俱雪髮。山河萬里又氷程。可能無恙薇歌廟。應否居然鶴語城。試把征衫拂墻壁。舊題何處不聯名。</text>
<title>挽李忠州 國憲○忠牧。余姊夫。李別坐。執卿之姊夫也。執卿客忠秋沒。未幾。忠牧又亡。</title>,<text>雲波江漢少歸舟。目斷中原涕再流。辱札敢忘秋孟餽。通家長記道南遊。循良召杜知誰怨。死病盧倉不自謀。聞說祝螟能繼業。使君猶勝白忠州。</text>
<title>挽盧揔戎使</title>,<text>鄰居曾揖大將軍。平世功名六閫分。圽後貸錢爲葬具。腰黃心白始看君。去年今歲再霑纓。大樹悲風落紫荊。可惜靑山雙若斧。干城不見見佳城。</text>
<title>送咸安倅薛文徵</title>,<text>薛公不從博徒游。亦不願學弘儒侯。引滿命中人所難。三年侍衛宣傳官。向者見忌李林甫。遠黜楸坡作萬戶。歸來潦倒鬢蒼浪。部將判官色凄凉。誰其知者吳吏部。拔擢拜君咸州倅。咸州舊時伽倻國。民物繁昌魚稻足。絶代佳人稱蘆兒。官妓至今多殊姿。君言美色何足求。誓不辱名淸範樓。嗚呼吾弟薛公眞絶倫。誰謂麁豪武無人。雖然君家孟甞但廉吏。合浦還珠乃細事。丈夫當如仁貴萬徹輩。戰伐垂名動萬代。</text>
<title>閑居無事。次唐賢近體。其中或改一二韻。</title>,<text>周侍御買釰 自此至驚秋三十五首千金笑擲買純鉤。借客誰能事報讎。鸊血新從烏府淬。虹光欲向繡衣流。塡坑鬼物應潛避。當道狐貍莫漫愁。料得周郞珍重意。臨江要斷阿瞞頭。劉阬洞中遇仙女聯珠才子兩紅粧。洞裏雲深晝杳茫。已喚芝童供玉醴。仍敎桂女奏金簧。沛中富貴何如此。道北風流乃爾長。靈帳辟寒春夜永。不妨僚壻共仙郞。張碩重寄杜蘭香桂白蘭紅寂寞秋。淸都塵世兩悠悠。鸞驂不見回頭影。鳳札難傳入骨愁。笑靨每從花底想。啼粧猶着枕邊留。請看弄玉多情在。蕭史人間共一樓。西塞山漁家閑來西塞暫垂絲。古木蒼藤護石磯。野客撑將烟艇去。漁翁收得晩筒歸。蹺沙白𪆽臨風瘦。劈浪紅鮮過雨肥。緬憶玄眞成悵望。桃花流水正依依。哭李商隱靑蓮死後更君才。雲路如何又未開。爨火偶隨琴尾出。文瀾空駕筆頭來。南冥六月仍長息。東閣重陽枉自哀。詩句逼神無用處。漢家虗築栢梁㙜。詶于駙馬豪家戚里帝城分。粉面靑春少似君。廷尉高門容建盖。沁園飛閣起連雲。佳賓共飫天厨膳。才子同驅墨陣軍。爲問如今花月夜。鳳簫淸切許誰聞。貧女吟千家同住一長干。獨恨貧居萬事難。有貌非關如宿瘤。無媒可與配梁鸞。蠶絲歲歲猶空篋。膏澤朝朝不識蘭。昨夜東隣嫁幼女。隔墻紅燭淚中看。宣州送裵判官離恨如雲酒未銷。强歌宣欝豈宣驕。嗟吾獨夢樊川宅。送爾先歸渭水橋。况是郵亭芳草遍。可堪征旆夕陽搖。濡毫紫硯焉能獨。從此靑山又寂寥。宿山驛扶搖六月壯鵬圖。世路猶難躡坦衢。濯髮洧盤蘭佩好。醒心山驛桂輪孤。干將出獄時應有。趙氏連城市則無。此去春卿如落莫。扁舟不晩洞庭湖。鄭侍御鶴雪翮差池下碧莎。干人何事入虞羅。身依谷口棲烏府。夢入江潭刷綠波。逸態舞隨𩣭馬懶。孤鳴咤向繡衣多。蓬山舊侶應相喚。琪樹秋風振曉柯。訪遇眞觀趙眞師不遇琳舘天寒掩石扉。鐘音晝寂篆香微。客來問道眞知晩。人去朝元尙未歸。稚子有情迎久立。片雲無意住還飛。欲呵凍筆留題恨。短壁蒼凉半夕暉。漢武仙蹕凌空降岱壇。欲將鵷𪆽改雲官。胡山勒石還傳箭。天露飛珠不滿盤。金鼎香成悲翠黛。碧城書絶憶靑鸞。宛駒瘦盡休遊獵。一任秋風五柞寒。紫石硯良工雕琢妙堪愁。高價籝金合掉頭。錦面能無鴝眼怕。霞膓定遣馬肝羞。奇音遇叩鏗如戛。靈液承噓潤欲流。珍重領君投贈意。一詩燕石敢言詶。得劉衡州書同心那忍各殊方。書札經年得數行。蠻食久甘桄屑麵。楚痾應服橘皮湯。風濤夜夜喧衡浦。瘴雨朝朝暗桂陽。我似虞翻猶苟活。知君不學屈沉湘。池中白蓮朱華不道少容姿。終是天然白絶奇。漠漠滿池烟雨裏。亭亭出水雪霜枝。瓷爲酒盞銜看好。𪆽有風標對立宜。淸極却催愁思動。曉天凉露月斜時。題羅浮軒轅先生偶共劉翁石鼎吟。歸來隱跡世難尋。庵迎海日山猶暗。園吐梅花雪政深。馴作家僮留一鶴。戱餘爐業弃千金。塵驂擬向巖扉叩。肎賜巵言醉客心。長安春日長安微雨淨塵沙。車騎翩翩媚歲華。有客解通丞相府。無人不向徹侯家。昆池舊𨗩天孫渚。上苑春栽日域花。寂寂最憐楊子宅。玄經獨泝聖之涯。秋日閑居對雨林麓冥冥積雨時。蓬藜張甚過笆籬。老翁寂寞吟寒句。稚子凄凉怨晏炊。高樹病梨堪經墜。小堦荒菊任紛披。少陵寸步勞回首。報與岑生要細知。仲秋禁直鳳沼澄明藕蘤殘。不眠遙夜倚深欄。金壺滴滴風傳細。粉署沉沉月暎寒。香穗裊靑偎壁角。露華浮白上林端。終宵耿耿涓埃意。故里烟霞夢也難。開元後樂憶聽開元古樂章。今聞後樂使人傷。龜年𥷑篥淸無敵。賀老琵琶快定塲。每奏雲韶凝禁甬。誰知鼙皷動漁陽。梨園弟子無消息。南內凄凉只斷膓。內黃寄僧舍。馬病呈諸友。內黃烟景菊黃秋。古寺閑棲旅客愁。馬忽病蹄難受策。人同無足不成游。支禪賞駿憑看養。公赤乘肥試借求。及史闕文如未易。靑驢載去也何羞。江上聞笛孤舟客思自難平。更有何人一笛橫。暮境已能添別恨。秋風何况作商聲。梅花杳杳江南信。楊柳依依渭北情。異日山陽懷舊處。隣家數曲恐沾纓。題子姪書院二松符子城南伴惠連。二蒼髥立院庭前。緇帷兩面沾淸露。墨沼分頭泛翠烟。月色篩交聯璧地。濤聲沸挾讀書天。人生可但丁公夢。歲暮貞心要共全。看壓新醅瓊醅捲入絹囊盛。壓得槽床貼到平。山溜始聞穿竹響。露珠俄作滴荷聲。團將雪滓分僮僕。細挹春波共友生。玆事家中如繼續。世間榮貴捴虛名。夜宴觀妓三行燭下揔緋桃。別有名花勝薛濤。眉黛獨看新月細。髻鬟偏覺綠雲高。飄回舞雪身如蝶。剪却秋波眼有刀。若解珮珠蒙見贈。書生不愧五陵豪。門谷關山包滯帶束秦中。萬戰千燒伯業空。歲久崩城穿牧逕。春來埋鏃出畊童。鷄賓唱曉工逃難。蛙客封泥妄許功。終古興亡與形勝。不知天意果西東。天街曉望一點明星五夜鐘。葱瓏遙見建章宮。紅塵細浥霏霏霧。碧樹凝生澹澹風。何限刺毛尋巷入。幾家燈影捲簾空。應知寂寞瀕陽第。閑殺槽頭舊銕騘。賜櫻桃芳林珍果熟初成。寢廟佳辰薦已經。瑛降滿盤沾𪆽列。珠疑百斛出鯤冥。甘酸味絶喉皆爽。圓滑跳頻筋屢停。飫食不須愁內熟。蔗漿旋復下楓扃。與從弟兵曹宴集春天好與棲華期。具爾開樽釋我思。夢草曾聞謝池句。聯珠今有竇家詩。鴈行正値流鸎處。牛飮元非問馬時。醉後不妨聯被宿。傍人休怪夜還遲。日休行。次江梅寄魯望。無情去遇有情梅。輟棹雲巖暝未回。性僻自依江介老。韻高須壓臘前開。詩題尺素魚傳信。夢佩明珠蝶作媒。吟送陸郞初索笑。不知終是送愁來。重過聖女祠露華凝面粉紅滋。何事飊輪返却遲。村女乞靈盤有菓。野巫迎導紙爲旗。空山寂歷明星曉。古峽冥濛夢雨時。未必神仙無別恨。獨居奚用萬年芝。寄徐拾遺陽春幾嘯卧龍吟。和入薰風倚舜琴。食退獻芹懷更切。諫餘焚草客難尋。苔磯舊跡鷗盟冷。蕙帳新秋鶴怨深。近聽聖朝無闕事。願投簪笏返雲林。送台州李使君。兼寄題國淸寺。仙骨人間更主恩。台州終古是眞源。靈芝五色生巖罅。羽士常時下洞門。建木千尋棲彩鳥。泉流界道飮玄猿。蕭宮老釋應無恙。爲我相思寄一言。送裵迪藍田丘壑碩人寬。送爾臨流歎逝瀾。駑眼自輕騏驥足。詩名不博鵕䴊冠。秦川暮色蒹葭逈。輞水秋陰薜荔寒。漢代薦䧺今不見。腐儒空愧太官餐。驚秋一回秋至一驚秋。今歲驚秋涕欲流。絡緯啾啾空自織。芳蘭采采欲誰投。虛弓每怯彈傷鴈。曲軛重憂繫老牛。鱸正熟時人正病。季鷹何計具漁舟。</text>
<title>挽李判書 宇鼎</title>,<text>萋萋春草綠江灣。萬里星査載櫬還。只有英魂隨玉節。不將嘉命復龍顔。三軍寂寞熊羆氣。一步蹉跎鼎鼐班。野老每懷臨訪日。淚和鵑▣灑靑山。</text>
<title>送關東伯安柱國 如石</title>,<text>北極絲綸降。東藩節鉞臨。老成紆眷寄。精力撥衰沉。管轄鴒城古。封疆貉國深。鏡湖餘舊澤。棠樹更新陰。問俗存推廣。同風答慕欽。襜帷銷暑。皷角捲秋霖。叢石滄濤打。丹書綠蘚侵。蓬萊峰萬骨。溪岳瀑千尋。仙路虛稱遠。安期實在今。不無玄髮藥。休作白頭吟。槁落饒傷別。芳華遲惠音。應知螺九孔。寄照故人心。</text>
<title>送高城倅李正叔 震殷</title>,<text>看君鳧舃向仙湖。憶我郵驂並海隅。若把丹書續名姓。壯元郞亦述郞徒。誰能博戱敵君䧺。倘有溟仙似橘翁。賭得躋虛龍縞襪。毘老頂上踏泠風。</text>
<title>挽鄭都憲 樸</title>,<text>峩冠獨立儼長身。只有高松喩若人。何但氣敎㙜柏凜。亦知才是國樑珍。貞姿不變氷霜日。榮翠無增雨露春。谷口風聲應更遠。四龍今已長蒼鱗。</text>
<title>挽姜晉善君 碩賓</title>,<text>往歲兪參贊。婦訃聞龍灣。今歲李尙書。身亡山海關。燕行信不祥。公禍最其間。嗟公是國器。婦德亦靜閑。鳳凰領乘雛。福綏勢難攀。厲鬼豈嬄媢。一擧殞鶼𪈿。乘査柴立餘。壯猷力實孱。萬里賦載馳。寒冬吟出還。情炎鑠勞薪。理不久人寰。伉儷人各有。相悲翻羡顔。生爲鴻與耀。偕沒葬同山。何用獨遐齡。伶俜稱寡鱞。我亦頷此言。淚眼猶雙潸。邊虞將國策。驅駕日趨囏。英英匪熊姿。莫起置嵬班。歎息仰穹昊。賢壽胡偏慳。</text>
<title>贈別義興倅金聖起 文夏</title>,<text>看花聞鳥解傷神。遠別筵當欲盡春。南邑縱歡民有母。東城還惜巷無人。靑雲閣上難留鳳。白月碑前更見麟。想得玄暉多逸興。可能佳句寄來頻。</text>
<title>送牙山倅趙伯輿 九輅</title>,<text>淸朝英妙水曹郞。東閣新榮慰北堂。臘近梅腮爭雪白。春來石首勝金黃。千艘轉海敖倉大。萬室緣崕震澤長。好取風雲供壯思。文成隨計奏明光。</text>
<title>挽李留守 沆</title>,<text>卿班嗟濩落。鳳彩亦盤桓。世末全才少。人間下壽難。孤旌霜月曉。一櫂漢江寒。回首潭潭府。靑山粉堞蟠。又北關曾忝按。西郭暫過辭。誨告猶三復。言歸失再期。曉星今落盡。秋菊獨吟悲。好伴梅翁待。多應十歲遲。</text>
<title>挽柳尙州 以升</title>,<text>藝絶通神不復誇。才難閱世轉堪嗟。工裁郡錦移戈法。病束溪藤靳墨花。舞罷梨園空釰器。名留松雪滿人家。小池無硯唯生草。膓斷春風泣棣華。</text>
<title>挽權兵使 儔權爲平安兵使。家在萬里峴。</title>,<text>安東名閥鎭西功。馬上皆稱矍鑠翁。萬里山前千尺樹。誰知一去落秋風。詞宗叔父大將軍。螟祝仍看五彩文。何似同時盧與李。官銜差勝子無聞。權乃大學士退甫之叔父。而養子慜登文科。盧李。指盧錠，李鏶。</text>
<title>賀同副趙令 湜 蒙宣貂帽</title>,<text>銀㙜斗望不勝寒。忽賜宮貂換㢢冠。舊識君身都是膽。主恩今怯戴山難。</text>
<title>送咸平倅沈君直 枋</title>,<text>才子名方盛。淸班色不慚。爲郞辭典午。得郡喜圖南。雪楮經砧滑。溟苔入案甘。新篇兼異味。幸一問松巖。</text>
<title>壬申冬。余於內局。偶言牡丹皮之非眞。左席不信。諸醫皆相顧嘿然。戱爲長律。</title>,<text>神農本草舊多疑。藥物山萌又見欺。混麥猶迷䧺黑豆。離花那識牡丹皮。肱經九折醫還錯。口到三緘味自知。却笑世間名盡假。假名名我我爲誰。</text>
<title>壬申小寒日苦寒</title>,<text>寒兇風烈太陽愁。狐貂無功况布裘。聞說昨宵傳漏卒。手持錚皷死街頭。</text>
<title>癸酉元日大風</title>,<text>飛廉歲暮一何饕。跨入新元更怒號。猛勢橫驅銀勝亂。寒威直壓獸尊高。鷁天定自愁回翼。鷄日從來畏動毛。老子灾祥久疑悞。掩門蓬勃首空搔。素食多慚蠧世間。朱愚况復滓朝班。年回混甲身全老。官罷知申意暫閑。鼎鼎流光霜滿髮。離離征路雪籠山。傳書寄與隣莊道。鵯鵊初鳴候我還。</text>
<title>人日望禁苑</title>,<text>窮老憂時事。新春慰物情。鷄年當歲穰。人日又天晴。苑柳搖金嫰。宮雲曳絮輕。不知三接地。誰復似玄成。</text>
<title>人日雨雪</title>,<text>雨雪逢人日。雲烟掩雀門。沉綿憐節序。凋㢢念乾坤。學子菁莪色。忠臣草莾言。彤墀如可進。誰爲答君恩。</text>
<title>挽鄭庶尹 洙碩</title>,<text>摛文自可藝林翔。屈跡猶聞吏術良。老去心違成宅相。歸來興在揖堂皇。東城枉駕今何得。南國芳筵尙未忘。欲寄哀歌歌正苦。流鶯喚友攪人膓。</text>
<title>題申主簿 灚 白石亭障子</title>,<text>白石聞名久。靑山入座新。應知紙庫客。自愧畫厨身。小閣留甖勺。孤舟捲釣緡。霜楓堪悵望。重憶杏蒲春。</text>
<title>墻上瓠</title>,<text>墻根種瓠上墻頭。蔓走鬚張勢未休。立立花擎素紈傘。離離實綴綠皮毬。兒如搯瓜堅無用。木可承趺重不愁。五石何須嫌太大。爲尊好向醉鄕遊。</text>
<title>堦縫仄栢</title>,<text>秋實紛飛種不生。偶投堦隙始含萌。根連蟻穴微如髮。葉混苔文略有莖。窮僻不堪期遠大。浮危那得保堅貞。移栽爲向東園上。一盖他年十丈擎。</text>
<title>山萸老病</title>,<text>荒園寂歷老山萸。根老枝摧半欲枯。春早黃花猶刻蠟。秋深紅子不成珠。中心豈免螬食食。上品虛稱藥味需。榛栗比渠元見賤。解將佳實當山租。</text>
<title>夏夜作</title>,<text>當晝炎䒱不自聊。高軒枕月可淸宵。我爲蝴蝶蚊何害。遶鬢飛鳴苦見撩。</text>
<title>送湖南伯朴休卿</title>,<text>斯民宵旰政憂飢。孝子晨昏敢顧私。按節又辭天北極。登車一若海西時。條風度嶺蘆生敏。繡鉞臨湖錦剪奇。送別靑門誰不惜。相思偏切白雲司。</text>
<title>挽盧奉事 鎤</title>,<text>誰家豪貴欝金堂。獨向窮途宦業凉。七十光陰隨轉眼。五千文字斂枯膓。交情晩暮歡逾洽。風味眞淳耿不忘。三歲棣華摧落盡。淚邊春色只茫茫。</text>
<title>挽朴三陟 興文</title>,<text>經術時無用。功名老自休。心灰郭南几。夢斷竹西樓。族誼敦平昔。情言記往秋。存亡數行淚。重對棣華流。</text>
<title>挽兪靑松 夏謙</title>,<text>秋澗蒙臨枉。南州送別頻。只言鳧化舃。俄報虎隨輪。白首悲存沒。靑雲有屈伸。年忙六花甲。慶佇二天麟。紼路違沙峴。蒿歌愴雪晨。重憐謝公宅。池草獨靑春。</text>
<title>早秋問鄕客</title>,<text>有客連從果廣來。兩鄕風味問何哉。畦香白露苽茄老。野色黃雲稻黍堆。軟栗欲肥猶素卵。甜梨先熟已紅腮。前溪魚鱖登盤富。只恠先生不早回。</text>
<title>秋夜</title>,<text>西巖秋夜訓狐鳴。撼得山翁片夢驚。却憶梨花枝上月。杜鵑猶是可憐聲。</text>
<title>乞椰瓢尹台汝楫 以濟</title>,<text>椰子團瓢漾漆光。月宮應把量玄霜。將軍斷酒渾無用。溺作儒冠也不妨。</text>
<title>挽趙持平 德純</title>,<text>父母叫亡兒。巫咸代兒語。早知兒命短。豈向京城去。當其病將絶。回望父母處。一言欲相訣。容顔那可覩。壯元是何物。臺諫焉足數。不如一村丁。生死在親所。嗟哉阿弟賢。藥物良勤苦。殮我以槥櫝。返我於鄕土。惟彼薄命人。百年兒所誤。賢愚雖未知。爲兒願善遇。尊章拊新婦。婦哭言猶顫。妾年二八餘。與郞一再見。只聞郞言語。不識郞顔面。郞沒妾宜死。妾生有何戀。剄乎有寸刃。縊也有尺絹。恭聞舅姑老。妾任在粻膳。且爲育三子。且爲郞祭奠。所以忍荼毒。表妾心一片。我憐存沒者。述此夫婦辭。付與子䂓鳥。伴他鶺鴒飛。飛飛向花山。吐血啼花枝。他人不忍聞。况其父母慈。</text>
<title>挽姜原州 琛</title>,<text>蟾江咽咽曉鳴潮。父老臨江哭且號。望斷雙鳧無限淚。可堪霑送鳳凰毛。西城共被似彭城。群玉傍邊意輒傾。怊悵十年花樹會。五枝强半已摧荊。</text>
<title>書問申江西 必淸。兼寄紙筆。</title>,<text>江西官罷卧山東。一桂沉埋衆草中。聞道漢家思制作。不應虛老魯申公。申壯元及第君家上黨富松煤。硯出琅城亦美材。我寄尖奴兼側理。好題淸韻與秋來。</text>
<title>送北伯權子馨 歆</title>,<text>靑門玉節祖筵開。六月淸風探借來。莫恠龍鍾違席末。已陳芻狗使人咍。釘詩百板樂民樓。獨我曾無一絶留。今日送君還贈語。此生終不免俳優。</text>
<title>秋雨</title>,<text>秋雨如生客。暫來宜卽去。一日猶自可。胡爲達三曙。大屋雖欝沈。醲肥猶屬飫。如吾屢空者。販貸擧匕箸。毋論米珠囏。樵採路兼阻。老翁差忍飢。稚子色政遽。床床屋漏長。狼狽夜失據。遙思積陰外。或有晴乾處。顧非鸛鶴姿。何緣向空翥。仰首謂屛翳。聽取農夫語。今雨實贏餘。萬熟旣蕃庶。不如捲將歸。留作來春慮。</text>
<title>送安東府伯金志和 元爕</title>,<text>都護東行駟馬車。傾朝惜別意何如。韋家緖業傳經在。匡鼎功名抗䟽餘。鶴峀晴雲暎袊佩。花山春雨動鉤鉏。風淳政簡應相得。早晩恩褒下璽書。花山紫硯世爭傳。一面三泓最可憐。老子晴窓擁書籍。待君提送點丹鉛。右乞硯</text>
<title>挽閔判書 宗道○數日前出遊城西。昏過公宅有感。故詩末云云。</title>,<text>朝亡大司馬。家有太夫人。邦政人其代。堂萱奈暮春。又齊庚公最貴。周甲我先衰。誰謂蓬蒿目。看摧樑棟姿。又莫以西江樂。能忘北陸枯。相濡鱗更玉。欲報淚難珠。又白酒上東山。前春陪謝傳。今年落花風。淚盡西門路。</text>
<title>挽朴監司 鎭圭</title>,<text>隟駒催過六昭陽。零落齊年已半强。以我衰癃能耐久。如君才淑亦云亡。招搖玉節曾皆骨。寂寞蘆簾但孟光。何幸祝兒螟是鳳。免敎泉下鄧攸傷。</text>
<title>挽南監司 益熏</title>,<text>杳杳棠陰路。悽悽薤露歌。去時旌又節。歸日柳爲車。國寶臨邊失。君恩隱卒多。向來傷別淚。重灑吊荊花。</text>
<title>驅獸 戱作課題下五首同</title>,<text>兄禾初長弟禾俱。野獸朋來要遠驅。共把鉤鉏勤捍衛。莫敎蹄足暫踟躕。祈迎猛虎神如助。勢合群童氣亦麁。寄與蓬葭容並育。異時詩什續騶虞。</text>
<title>獻繭</title>,<text>鸞儀內引九嬪參。苑室功成獻御堪。但道盤中珠是繭。不知天上駟爲蠶。他時在笥章成五。此日繅盆禮必三。願取餘絲絃寶瑟。奏歌嫘祖與姬南。</text>
<title>葡萄酒</title>,<text>分曹躡丹陛。聯步趨金門。曾聞苜蓿圃。今見葡萄園。走蔓架初齊。丫鬚張欲繁。緣陰列綺席。陪讌間淸尊。中盤降朱實。上手驚皇恩。匀圓畏觸破。愛翫難輕呑。誰知馬乳美。不共鸎含論。近謝陳叔達。遙憐漢張鶱。欲明菲薄衷。媿乏璚琚言。</text>
<title>迎凉草</title>,<text>有草大唐時。生在至陰鄕。移根太尉家。三伏置其傍。太尉出腐室。癉暑中熱傷。嘉賓亦夏畦。伏侍汗流漿。婀娜碧筠莖。細葉森鍼芒。漂搖自生風。淒淅如秋霜。四座發奇歎。促膝各盡觴。蓬蒿有隱士。聞此潛悲傷。但悲南內熟。不如太尉凉。太尉何凜然。艶妻又煽方。此草雖獻御。君心猶自忙。</text>
<title>進扇</title>,<text>便面迎脩景。傾心奉太陽。裁從郢匠手。披向舜琴傍。學月蟾輪滿。搖風鶴翅凉。寧軀又蘇暍。翹首望周王。</text>
<title>浚井</title>,<text>畚鍤街頭集。淘泥井口新。淨涵磚甓古。寒涌轆轤晨。月令徵䟽滌。人情厭久陳。烹煎資活水。更戒用勞薪。</text>
<title>竹山次屛風韻 自此至罷歸道中。凡三十五首。癸酉按嶺南時作。</title>,<text>憶過陰平賦一詩。如今欲記費尋思。垂楊不改當門路。叢竹依然倚檻時。千里客程來又去。十年人事喜兼悲。官童舊面皆成壯。何怪吾生甚矣衰。</text>
<title>霞堂志感。堂是亡友李大玉 球 故莊。次滕王閣詩韻。</title>,<text>李家亭子洛之渚。蘸水翬飛混龍舞。羅綺晨嬌琵瑟雲。管絃晩咽伽倻雨。畫舫沉杯事謬悠。汀花岸柳自春秋。兒孫類今安在。唯見殘霞天際流。</text>
<title>又吟一絶</title>,<text>萋萋春草滿空洲。有去無歸李吉州。獨酌一杯烟水暮。雙飛白鳥使人愁。</text>
<title>海印寺 寺殿四角。皆懸伽倻琴。</title>,<text>孤雲一去幾時還。鶴馭飊輪杳莫攀。詩句尙留僧篋裏。琴聲宛在佛簷間。殘霞曳嶺思仙珮。落月窺窓想玉顔。醉別紅流却回首。蘼蕪新綠滿春山。海印傳名久。星軺采勝來。畦衣蚊市閙。寮戶蜜房開。鬼護千凾玉。鼉鳴萬壑雷。人功今古接。象敎信䧺哉。又孤雲去後只蒼巒。磨滅詩篇石瀨間。一自俗人移刻後。是非聲與水聾山。孤雲詩。手刻磨滅。懷宋自書移刻于岩。春早山寒雲景幽。巖花未發鳥鳴愁。沙彌引我松杉路。笑道紅流是碧流。</text>
<title>山陰換鵝亭書感</title>,<text>節路逢吾降。蓂春屬暮初。浮生形役老。行樂夢魂踈。地則流觴似。人非誓墓如。孤吟係感慨。聊借硯池書。又越絶湖山此亦云。雌䧺萬里有誰分。暮春三月倚亭客。觴咏安知非右軍。</text>
<title>山陰途中 時三月二日</title>,<text>吾行髣髴入吳門。萬壑千巖應接繁。水岸扉疑安道宅。林林亭似辟疆園。春來簿牒常牽睡。客▣絃歌易斷魂。想得蘭亭修稧者。淸流列坐笑乘軒。</text>
<title>丹城</title>,<text>石黛林紅漾碧流。春風下峽信蘭舟。丹丘玉女羞相。按使閑情已白頭。</text>
<title>登晉陽南山 因兵使禹弼漢狀啓。廟堂令道臣審驗山城便否。余以甲戌三三至此。禹也適出廵不在。</title>,<text>車中囚置送朝矄。興斷靑山與白雲。今日踏靑鞋底破。可無遙謝禹將軍。</text>
<title>晉陽絶句</title>,<text>烟花三月晉陽城。懊惱春光帶睡行。忽望天王峰頂雪。轡前埃𡏖便澄淸。</text>
<title>鳳溪驛</title>,<text>使節臨鯨海。郵亭俯鳳溪。幽花多隱石。瘦麥未藏畦。水晩舂鉏靜。山深布穀啼。吟成眉又皺。只是爲黔黎。</text>
<title>河東</title>,<text>舊縣隣蛟窟。新城近鳥巢。盤飧富春菜。廨宇敗秋茅。石仄旌旗亞。泉鳴皷角交。使君閑繫馬。馳射憶平郊。</text>
<title>昆明贈主人</title>,<text>海事漁商埜業農。太平那不念邊烽。憑君爲問菰蘆裏。倘有當時鄭起龍。郡人鄭起龍。立功壬辰。官至統制。昆明春暖瘴雲䒱。浮碧奇巖倦一登。百有三無渾不管。此翁情味淡於僧。</text>
<title>昆南途中</title>,<text>山回水曲村村好。竹碧花紅處處春。飯稻羹魚生計足。獨憐嵐瘴苦侵人。</text>
<title>十二峙謠</title>,<text>一嶺高一嶺低。前深溪後淺溪。一嶺短一嶺長。石磊磊松蒼蒼。一嶺曲一嶺直。駟馬蹶僕脅息。六嶺度了又六嶺。朝發昆明泗夕景。世間道途無時平。吾行宜休不宜行。</text>
<title>與邑宰數人論民㢢。略賦其三。</title>,<text>嗟僧若民。爾於褚氏爲族爲隣。褚氏之亡負官租。爾不代償爾當誅。聞說褚家有孫又有田。爾且挈還助畊三四年。渠家輸租渠當先。不然爾僧若民終兩顚。雖有金銀百千錢。世間難買龜毛氊。右養楮山有松官所封。將爲戰艦與艨衝。落華可掃枝可折。愼勿妄斫蒼髥龍。汝若犯科時。小杖大則配。監司文懦尙可寬。統制武猛不汝貸。右禁松迎燈復迎燈。二月初一夜。燈燈所迎誰。云是海神者。海神隨燈入人舍。迎之有吉祥。不迎有灾禍。自蓂初生至落盡。家家齋食無烟火。病不求醫死不哭。工商輟業。行旅不宿。嗟呼陋哉是何俗。我今稽首問北辰。請下雷公戮海神。若無海神戮爾民。右迎燈</text>
<title>聞人別所嬖孕者。戱吟。</title>,<text>莫是凌波促襪歸。鬟雲半嚲汗香微。聲如北里歌還怨。家在南州字是威。荳蔻春胎成紫滿。芙蓉秋萼减紅肥。池塘晩景明於鑑。忍照元央各散飛。</text>
<title>咸安途中</title>,<text>玉節春深並海隅。嬌紅嫰綠媚官途。衰翁未覺風情减。却向咸安問阿蘆。</text>
<title>謝統制睦令 林奇 贈釰</title>,<text>武略兼文雅。明時荷聖恩。七旬筋力壯。三道統營尊。海曲聯雙節。春深共一尊。臨分紆解劒。感激寸心存。</text>
<title>統營</title>,<text>玉節春臨上將㙜。滄波熨帖瘴雲開。狼烟不起樓船靜。唯見漁人採鰒回。</text>
<title>洗兵舘歌。贈統制睦公。</title>,<text>統制之營大海隅。洗兵䧺舘東國無。聞昔經營壯䂓模。瓌材巨木用萬株。丹碧輝煌照雲衢。每歲春秋操舳艫。操罷宴犒窮歡娛。元戎北壁一榻孤。水使邑宰邊將俱。褊裨雜職魚貫趨。堂皇列坐餘千夫。遠者不得辨眉鬚。廵觴行炙中有塗。綵妓左右應唱呼。別有二八遞舞姝。綺筵餘地猶恢乎。我願一遊神常徂。今來玉節何曾圖。此舘聞見果相符。登臨疲薾劃昭蘇。主人睦公武而儒。義久上官情友于。宴筵百味出海厨。柳營花柳相縈紆。飮興直欲傾百壺。酒酣向公歎且吁。我生蓬戶繩爲樞。過去一躋涯已踰。况公於此安身軀。何異列仙居淸都。付公三道君恩殊。勿謂時平無可虞。詰我戎政張威弧。有公賞罰無私輸。威聲自可慴蠻奴。滄海不勞鯨鯢誅。此舘閱人有精麄。此地待人爲榮枯。知公自期不區區。</text>
<title>自如驛</title>,<text>南州多巨驛。誰似自如䧺。近海魚塩足。通蠻貨貝豊。昌娥來伴月。濟馬跨凌風。日醉無他事。豪哉察訪公。</text>
<title>金海途中</title>,<text>羅網春渠拍岸平。蒲芽綠長杏花明。南農敏稼眞堪喜。三月秔田已三畊。駕雒興亡過鳥忙。緋颿遺跡海茫茫。只今民姓多金許。共道生從首露王。</text>
<title>萊山感懷</title>,<text>鳴笳引節路依依。吏隷逢迎舊識稀。酌水曾非吳處默。看山重似謝玄暉。叢筠老木含情態。古舘荒垣有是非。卄載奔忙慙妓輩。當時靑錦化緇衣。所着靑錦袍。是萊任時製。</text>
<title>慶州</title>,<text>舊識東京路。今來駟馬車。民風記井落。野色變菑畬。皷角開花裏。樓㙜語燕初。從▣千古意。剛怕綠尊虛。</text>
<title>月城途中</title>,<text>車圍密幄障衝風。免得身寒却悶胷。雞犬不知何許里。烟花虛度幾多峯。澄淸失轡慙何極。觀察瘝官罪莫容。强覓詩篇吟正苦。斜光照隙已高舂。</text>
<title>罷歸途中作</title>,<text>蠛蠓舞作舂。飄忽入我睫。蚊蜹晝敢出。潛聲咬我頰。金蠅與土蝱。迭來肆侵劫。窮途値炎熱。虫𧕏故相接。欝欝榛莾中。嗟哉一粉蝶。翩翻向孤村。夜宿藜蒿葉。又人間尤物是金銀。能解生人又殺人。路傍無數忍冬草。見此開花傷我神。</text>
<title>長夏讀書。次張谿谷韻示兒輩。</title>,<text>絃管城中甲第居。山村吾亦愛吾廬。日長燕子無餘事。几靜烏皮讀古書。我自優游非汲汲。誰言勤苦且徐徐。風簷晏景休加枕。夏壠前賢尙帶鋤。心似澗泉通咽塞。氣同氷硯遇呵噓。毋煩安世窮三篋。不羡張華載卅車。源是典墳爲正派。基非鄒魯乃空墟。文從漢代分前後。詩到唐家取盛初。屈宋芬香堪掇彼。荀楊鋩刃試礲諸。莊虛佛誕須揮斥。美色淫聲足歎歔。鑽不透來成屈轂。種能收處勝菑畬。摹依伎倆今方悔。帖括工夫少已除。羲易數年容假我。葩經小子願興於。切防弓繳思鴻鵠。終棄筌蹄得兔魚。尙友汗靑斯幸耳。流年垂白任紛如。一身贏得甘芻豢。千足何求富澤豬。倦起也宜窺董圃。閑行自可學苕漁。蠧魚文字無妨死。鮭菜生涯未覺踈。舂婢歌謠能相杵。樵僮詩語解薪樗。夜來口業猶難廢。重把陳編對望舒。</text>
<title>悶旱</title>,<text>魃眼初行虐。𧔥蹄更逞妖。澤乾從化鴽。陽亢過鳴蜩。墼布高田燥。龜陳下隰焦。黍乾寧俯首。麥槁但齊腰。碧蘚難成錦。靑林自作樵。渚蒲惟舊節。溪柳乏新條。垤蟻封無徙。池蛙涸不囂。拾漁捐網罟。徒涉捨梁橋。旅客唇欲坼。農人膽最消。明河常夜夜。杲日自朝朝。朔曀情猶冀。弦晴望轉遙。遠岑空薄霧。下午每狂飈。憤抑思韓訟。凄凉憶耒謠。生憎龍卧懶。側聽鸛鳴驕。苟且蛇毉瓮。荒唐馬鬣瓢。已驚泉斷脉。誰議稻移苗。剪瓜勤天乙。攢眉惱帝堯。休煩走圭璧。莫漫舞耆髫。必懋䟽通政。宜掄潔白僚。緘辭在骨髓。無路叫雲霄。</text>
<title>鷄冠花</title>,<text>根荄托在宋窓隣。形氣非將巽畜親。五德戴冠看偶似。三鳴皷翼聽無因。秋心謾付靑箱子。曉影虛疑絳幘人。好與玉簪相伴種。也應嘲笑鷺絲巾。</text>
<title>擊甕圖。次牧隱集韵。</title>,<text>甕水沈人亦羽淵。一兒撞破一兒全。重看竹馬遊同里。不使醯雞死共天。人命千金元比重。陶家片土未遑憐。髫齡達德猶如此。弘濟他時相果賢。</text>
<title>咏鴟</title>,<text>才非鵰鶚羽相齊。略解陰晴嘯且啼。長怕鸞鳳爭腐鼠。每從村巷攫雛鷄。飛盤碧落情非逸。坐占觚稜勢未低。計較平生宜見殺。巧丸無奈上林棲。</text>
<title>次東人讀杜韻</title>,<text>萬寶胸藏爾不貧。詩名獨壽億千春。儀文大備姬公聖。風雅中興嫡統眞。滄海雲雷龍氣勢。碧天霜露月精神。依然又似蓬瀛上。金闕銀㙜見羽人。</text>
<title>謝戶部吏徐時賢送靑曆</title>,<text>靑衣曆日出緘光。墨幘曺丞眷誼長。久閉雪霜同俯蟄。卽知天地已生陽。分兒不羡三堂上。餘件應從別例房。涓吉敢希冠帶仕。只宜栽牧老山莊。</text>
<title>賦得山居接鄰</title>,<text>居野寬非迮。比鄰舊至今。一般靑嶂抱。大抵白雲深。展麓分平占。彎溪並俯臨。經營俱略略。突奧豈沉沉。墻劃中爲裻。籬周外合襟。渠環一帶綠。樹布兩庭陰。韭蒜猶殊圃。筠篁稍接林。四山樵不競。單井汲誰禁。稼事通犂耟。燈光共績紝。舂連秋後碓。搗答月中砧。繫柳聯乾畜。投棲互巽禽。男相資筆札。女亦借絲針。燕入能工別。人來或誤尋。此中無世態。相愛少機心。</text>
<title>挽宗兄 興雨</title>,<text>自我徂南隔歲還。哭君哀淚灑江灣。敦宗敢道功緦外。投分全輸肺膈間。詩卷陰符終白屋。酒槍棋局但靑山。秋風忍過潮村宅。門掩楓林露菊斑。</text>
<title>畫鶻</title>,<text>斗上來孤影。倦停霜雪毛。猶嫌衰柳樹。屹立碧松高。</text>
<title>畫鷹</title>,<text>逸翮慵未斂。蒼巖風自秋。胷中露一爪。狐兎得無愁。</text>
<title>登山望秋事志感</title>,<text>郊原秋事冷人瞻。百畒蕭條掛一鎌。七十老翁衣上淚。憂家憂國不勝霑。</text>
<title>挽洪校理 萬遂洪失明數歲而亡</title>,<text>淸朝瑞彩覩鸞鳳。一病辭君白玉堂。掛壁大弨彎不得。悲吟空自惱文昌。聞君長逝淚潸潸。憶叩興坊似夢間。默坐思量人世事。長生久視也何關。</text>
<title>乙亥十月。京城銷鑪助役募軍輩。作閙於宣惠門外。詬辱廳郞。敺傷廳吏。至裂衣破面。聞之駭歎。作詩效白樂天。</title>,<text>銷鑪匠三十名。匠二助役六十丁。匠役晝公夜私鑄。召募由於宣惠廳。公卿帖託六千餘。去百留一將何如。郞官多智作探籌。半公半私計終踈。六千人待榜苦。六十者喜他皆怒。我輩人人出白銀。多者二十少十五。錢不得其奈何。銀之失良可惜。宣惠吏受打。面破衣壞爾莫恨。恨不打爾郞一百又一百。</text>
<title>挽權監司 歆</title>,<text>宦達金緋貴。家居玉饌新。非無無限酒。亦有有情人。大夜嗟難曉。繁華不復春。終南舊甲第。從此隔芳塵。</text>
<title>採橡謠</title>,<text>今年採橡何太早。樹樹靑靑未脫皁。實少蒂堅採甚難。十肉八九猶未完。欲留旬日待成熟。却恐他人先我摘。日暮歸來囊腹羸。風林石澗鳴聲悲。</text>
<title>刈稻謠</title>,<text>前年刈稻稻齊腰。今年刈稻稻下膝。稻莖長短不須論。只恨今年少結實。前年刈稻刈者醉。今年刈稻刈者醒。莫言主家甁無酒。春來恐無粟儲甁。前年刈稻與人秉。今年刈稻自拾穗。一村長者薄心膓。隣家寡婦無攸利。</text>
<title>丙子元朝 子時立春</title>,<text>半夜兩回春。孤燈一老身。存亡不盡淚。節序更沾巾。曉雪迷千嶂。炊烟斷四隣。那知垂死境。悲已又悲人。</text>
<title>人日</title>,<text>地僻無來客。村空不起烟。佳辰遇人日。惡歲絶民天。柳噤鶯難至。池融鴨欲還。音旋 憂端將物態。吟罷轉悽然。</text>
<title>上元日</title>,<text>富屋濃香糯飯新。寒家寂寞甑生塵。老翁三日飢猶活。匍匐籬東看月輪。</text>
<title>去歲大侵。今春民益急。匪徙而死。慘目傷心。爲賦八絶。</title>,<text>王言懇惻念飢民。太守精明辨僞眞。一口瓦鐺三尺突。誰知此日負人人。縣宰令簿飢民。而有鼎有屋者。使不與焉。搥胷指口語難成。太守無言暗有情。他日重來相料理。且須歸去自營生。衆飢愬縣。縣却之曰。待他日設粥更來。風憲風狂里正癡。牒文多事報僵屍。停杯輟箸矉眉久。縣宰深情縣吏知。面任報餓莩。第判到付而已。一肩柴買十銅錢。易米將謀夜粥煎。墟價近來都貴甚。稍增圭撮縣門前。聞縣衙賣米。比墟價多一兩合云。結髮同居不解飢。那知乞丐此流離。途中各散交揮涕。一別重逢未可知。兒隨翁走頂平臍。付與朱門作小奚。只願兒留長飽腹。翁甘一死委溝谿。兄家假貸弟難從。一斗誰言粟可舂。若使江南粱稻足。鴈飛何處不相逢。膚寒肚餓苦吟呻。狐父聞之也濕巾。獨有歌聲振金石。非仙非鬼是何人。</text>
<title>余旣爲飢民賦八絶。猶不能遣憫。復述所聞。作古詩六韻四篇。</title>,<text>賑廳恤飢民。對之加溫顔。及其簿名多。十人八九刪。刪者豈非飢。不刪或有奸。五壯一升米。弱兒一合慳。食粥終亦死。且支旬月間。得之不深幸。失者悲莫攀。又度支恤飢民。出糓貸或販。飢多糓則少。何以答衆願。顚連已無救。富戶宜濟困。貴室未遍分。几民姑避遜。推亡而固存。實維殷湯憲。湯憲不如此。民愚莫追怨。又京兆恤飢民。分付七門坊。莫敎飢民入。直驅送粥塲。如此臭穢輩。未久皆顚僵。衣冠所往來。勿使汚康莊。城外日積死。城中無化糧。城中自㓗淨。城外堪悲傷。又縣邑恤飢民。男女爾多詐。女也胡不織。男乎誰禁稼。有屋可以典。有衣可以可以卸。以玆貿粟米。▣▣▣乃公不鞭汝。去矣後不赦。民口亦有言。不言但稱謝。</text>
<title>新甞春菜</title>,<text>今春挑菜劇前春。一飽田家未覺貧。半熟半生香豉汁。薺甘荼苦味皆珍。</text>
<title>園中李熟</title>,<text>園蹊縹李熟。潤色映前簷。朱仲休專貴。靑房不獨甜。吾非鑽核吝。客豈正冠嫌。分寄於陵子。螬餘任屬饜。</text>
<title>戱次兒輩咏栗韻</title>,<text>蝟殼墮紅卵。拾來筐欲平。燒烹俱可口。莫把買錢兄。又篤伽味固絶。兼養脚氣平。有實但調鼎。梅何敢稱兄。篤伽。梵語栗也。蘇黃門云人有脚氣者。啖栗數升。能行云。又小兒爭走拾。不知路仄平。偶得如拳大。持歸詑厥兄。</text>
<title>三絶皆涉髫語。更賦七律。</title>,<text>霜打園林葉初飛。赬丸轉覺樹顚稀。毛披蝟殼時時墮。肉剝雞頭個個肥。剛喜筠籠兒拾滿。不妨螬實鼠銜歸。休言錦里全貧乏。爐火親燒療夜饑。</text>
<title>咏棗</title>,<text>花何微小刺何銛。秋實還能衆味兼。千樹莫誇安邑富。一林都作糓城甜。靑璣小處風須護。紅玉低邊露剩霑。養樹近傳園老法。人來繫馬不須嫌。簡文帝時。糓城踰石蜜。韓聯句。棗圃落靑璣。王介甫棗詩曰。日顆皺紅玉。俗傳棗樹繫馬則實蕃。</text>
<title>夜拈韻。使兒輩賦雀羅松明。仍戱自爲。</title>,<text>[雀羅]不仁哉兒輩。何事乎雀羅。黃花活其死。汝不見楊家。又有時加一目。三面莫張羅。爲語啾啾者。回翔向別家。又嘉賓自來去。何必禮爲羅。世有忘機者。非仙卽佛家。又古有門羅者。吾庭今雀羅。不知寥落意。尤甚是誰家。又孔翠坐其羽。相隨入網羅。雀亦緣珍鮓。弁首死人家。又雀中有黠者。高飛巧避羅。田家亦不入。何况獵夫家。右六首雀羅[松明]髯龍脂滿腹。剖出意何如。爲作山人燭。秋宵讀道書。又琥珀松之化。誰能待久如。唯應繼萬燭。讀盡五車書。又囊螢與暎雪。辛苦誰能如。但有尺柯斧。松林穩讀書。又所惡烟而已。其明蠟不如。雖黔鼻中突。解照眼前書。又富家蠟爲燭。醉寢眠晏如。豈識林中士。燒松照夜書。又山中松不乏。夜夜可焚如。只恐兒曹懶。朝來却廢書。右六首松明</text>
<title>螢度水</title>,<text>乍向山腰轉。翻從水面過。雙雙添火伴。一一舞烟波。薄幔遮殘燭。踈星落曙河。潛魚應見恠。跳擲夜聞多。</text>
<title>蟬噪風</title>,<text>好占搖搖柳。俄移颯颯桐。本來淸吸露。何况爽嘶風。遠韻凌靑靄。高吟入碧空。向曛林籟息。悽咽始堪終。</text>
<title>玉簪花歌</title>,<text>醉翁夜醒花園側。林月晶熒照墮幘。誤謂玉簪掛枝旁。引手忙攀欲取將。小兒大笑嘲老人。此物名爲白鷺巾。不爾翁頭禿如削。玉簪初於何處着。群仙醉舞紛欹側。玉簪滑墮辭霞幘。偶然卓植老圃旁。雨琢風磨勤護將。不須覔還少原人。且可避逃北岳巾。瑤㙜舊籍名未削。鶴髮如烏始堪着。瑟颯秋園巖逕側。高花數枝齊紗幘。玉缸又在玉簪旁。故人玉麈仍相將。此地此花頗宜人。請君莫辭醉揷巾。眞簪與緩俱可削。萬累膠膠所粘着。</text>
<title>仲秋上弦月押呼</title>,<text>半璧仲秋月。淸光已自多。團團滿輪色。望夜又如何。又西極姮娥去。銀河風浪多。雲車一輪影。奈此半沉何。又弓勢弦初上。菱花匣半開。殷勤玉梳影。偏照髻鬟來。</text>
<title>挽金參奉 聲大</title>,<text>萬首螢窓課。稀年鴈塔名。君恩仍拜爵。試院亦知榮。簪笏兒郞盛。田園活計贏。存亡無復憾。▣露莫傷情。三四以下。一作君恩加爵命。試院有光榮。子孝官皆顯。家饒境又淸。更無人世憾。何用羡僑彭。</text>
<title>蓮塘李媼挽歌</title>,<text>蓮塘釀法洛城無。日日壺村送大壺。略數當餘三萬盞。由來不用一錢沽。嫠營什一爲何人。辛苦長憂一女貧。眼底參差五孫子。㜑㜑都是養來身。康彊豈料六旬亡。病卧山村藥乏良。慙負裵仙玉杵臼。爲藍橋嫗搗玄霜。一飯猶酬漂母恩。卄年何况佐饔飧。如今庶答平生願。母女相依共一原。葬媼於其母墳之側。</text>
<title>寄題申道源新安謫居。晩晦堂八景。</title>,<text>悠悠漢津水。日日湖南船。風帆去滅沒。客心殊渺然。右漢津歸帆靑丘望靑齊。溟海幾千里。遙看島上雲。緬懷島中士。右齊島宿雲三錢買尺鱸。細鱗風味好。知君愛武昌。不憶靑蘿道。右武昌沽魚玄䃜文竹蕨。化工如畫工。采采取其縵。誰歟晩晦翁。右藍田采玉鹵中塩戶居。塩烟靑不絶。但見烟籠巖。不見塩如雪。右雞巖鹵烟咿咿牧兒篴。樂意鳴春風。寄謝梨園伎。笙簧徒自工。右牛郊牧篴朝看孤嶼竹。暮看孤嶼竹。有時淸風來。琮琤戛寒玉。右竹嶼聞籟潮來蟹房沒。潮去蠔山高。來去潮無意。蜂衙何太勞。右栗浦觀潮</text>
<title>田家冬日賦見十絶</title>,<text>耞聲久息碓聲稀。生事何人能不微。共羡溪東金社長。庭前積糓有三圍。曹翁設機擒雙貉。臊肉煼烹堪飽飡。賣皮與人作煖帽。白頭甘受雪風寒。東隣日晩從墟回。盤饌今冬魚絶貴。㐫年斗粟如斗珠。豈料乾銀靳百尾。稻飯難難况豉香。朝晡塩粥復何望。癡兒向母擧匙道。鄰舍方煎豆腐湯。日中一食猶云可。長夜漫漫何以支。小兒飢哭困仍睡。不睡老翁良可悲。綿花采采枵籃腹。織布麄麄纔一端。敗絮重匀着婿服。單裙汲井心悽酸。樵童販樵入城市。暮歸衝寒如浴水。爺娘勿復言少錢。十文買酒兒免死。厨妻淅米索炊火。誚婿胡爲房裏卧。天寒手凍斧力微。薪木丁丁劈不破。田翁亦用檀公策。昨避催租擧室逃。里正夜深把火過。只聞孤犬籬中嘷。乾寒澗涸流聲絶。大雪之時無小雪。老農相語經驗方。直恐來年旱五月。俗謂無雪而寒曰乾寒</text>
<title>貞觀帝</title>,<text>四簋尋常味八珍。春盤獨薦醋芹新。六宮不顧蛾眉女。羊鼻偏爲嫵媚人。駐輦親呼細兒兒。向來訶譴一何微。夾城旱日雷霆仗。車上非龍雨逐飛。何限君王拜善心。鳶肩代䟽亦虛襟。無端棄市張廷尉。忘却當年大寶箴。楊柳花殘桃李香。誰將人力勝蒼蒼。眼中健女宮中在。枉信謠言殺五娘。</text>
<title>東人亦號小草爲阿孩草。因憶郝語賦此。</title>,<text>山中小草號孩嬰。藥肆方稱遠志名。始信參軍言倒錯。起來安石爲蒼生。</text>
<title>和金正郞 始慶 影子詩</title>,<text>寫冊求匀整。其由影子哉。短長隨㨾定。濶狹稱身裁。禹井田形闢。吳圖局勢開。雕窓交合槅。花甓密鋪枚。飜覆分雙面。推移奪一胎。網麄蛛失巧。文側簟含猜。字字窠休脫。行行界必偎。用時方的歷。書罷任摧頹。此物堪爲準。吾人亦要材。前賢繩墨在。遵去莫思回。</text>
<title>賦僆</title>,<text>窠上初聞𠮌。籠間不識喌。兒將㭰蛻脫。我愛毳綿柔。夜嗅鼱堪怕。朝窺鵋可愁。何當作鶤秣。聲價擅羊溝。</text>
<title>雜詠四首</title>,<text>有草何微細。萋萋氷底生。誰言禀柔脆。亦自抱堅貞。白日無回照。靑春未必榮。只應雨露逢。藜莧漫縱橫。右水底草臘月蒼蠅在。群飛意氣安。喜能攢手脚。飢不乏飧盤。幸托山房煖。焉知歲序寒。君如厭此物。淸曉掃非難。右臘月蠅勇捷非常類。馴柔更可憐。面逢朝客洗。眸竪午針懸。莫漫逢春叫。休耽向日眠。近來群鼠橫。遊獵勉殲旃。右貓足武行仍躍。頭文弁卽加。來尋車粟覆。去畏翟羅遮。賀廈時同燕。喧林幾啅蛇。阨窮如見救。環報又君家。右黃雀</text>
<title>挽許僉知 嶨</title>,<text>老困卑栖不自聊。虞淵路盡稅征鑣。詩名在世終難泯。丁卯橋今第二橋。相逢賭笑弄枯棋。去歲天南惱夢思。百感呼燈寫哀挽。撲窓風雪曉雞時。</text>
<title>挽吳留守 始大</title>,<text>余以今正月晦日。聞故留守吳公大而之訃。卧病不能擧寢門之哭。唯伏枕流涕而已。未久。其孤送紙幅求挽語。則葬期在暮春九日矣。嗟呼。古人哭友。有千里素車之行。今余老病日甚。十舍之地。亦無由致身。炙雞漬綿。以泄一哀。南望流慟。精爽徒飛。悠悠人世。此何爲者。年前余以應人挽詩。大得情外之謗。自此誓心絶筆。雖親貫之喪。有求者。輒以疾爲解。卷幅空還矣。今旣不可毁戒。又不忍孤其孤之意。强疾吟成二律。書諸別紙。偕吊書以往。使其孤奏于靈筵之前云爾。公家家難更堪陳。雲網彌彌火劫頻。碩果獨存天有意。奇痾忽作藥無神。靑門廢宅人蹤斷。錦水佳城馬鬣新。遙想湖西民雨泣。甘棠春日憶行春。屈指論交四十年。蒹葭叨倚棣華邊。噓枯最荷西原日。呴沫相憐北海天。長恨暮途風範隔。豈知㐫問水村傳。衰癃莫赴輀車哭。寫就哀詞淚滿牋。</text>
<title>歲寒知松栢 味入一作語使</title>,<text>翠盖輕花粉。靑銅溜雨枝。常時人看冷。勁節歲寒知。茂悅情無變。炎凉序自移。雲濃長壓頂。雪虐任封皮。澗底風聲肅。㙜中黛色奇。年非朝菌識。味入夏虫疑。各守凌霜操。雙瞻構廈姿。殷勤徠甫客。毋忘角弓詩。</text>
<title>春水滿四澤</title>,<text>氷雪都消盡。陂湖四望春。日浮華灧灧。風漾綠粼粼。岸態菰蒲逬。洲聲鸛鴨新。漁翁相喚去。下渚試竿緡。</text>
<title>夏雲多奇峰</title>,<text>夏日繁雲起。嵯峨千萬峰。頭頭翠鬟髻。朶朶玉芙蓉。梵宇藏何處。仙梯隔幾重。晩聞雷在下。飛去捴從龍。</text>
<title>秋月揚明輝</title>,<text>玉宇秋無染。氷輪夜轉明。姮娥如見面。杵臼似聞聲。滅燭延蟾彩。開樽泛桂英。余心殊皎潔。朗咏到深更。</text>
<title>冬嶺秀孤松</title>,<text>落木俱黃葉。寒天獨翠松。孤生自千尺。特立况高峰。偃蹇雪霜節。忸怩桃李容。丘中有卧客。對爾亦稱龍。</text>
<title>挽金公州 正夏</title>,<text>枉駕溪村歲再回。松門別淚記霑杯。湖波每恨雙魚斷。岱路俄驚六驥催。天曷不敎仁者壽。人今那得侍臣才。齊年亦是須臾客。會把交期盡夜㙜。</text>
<title>戊寅春帖</title>,<text>蟻述丘功積。蜂衙蜜課喧。書中咀雋味。遲日不知昏。又楚雀笙簧韻。荊枝錦繡花。春來神有助。詩賦頓堪誇。右兒輩書室山鳥參差哢。園花次第開。雙雙林外蝶。艶舞勸春杯。又攤飯慵思睡。柴扉有客敲。無言對象戱。山日下林梢。又耒耨東菑熟。詩書北宇新。工商有機巧。最覺士農眞。又單赤天應恤。連凶歲必豊。綠林休聚嘯。賣釰赴田功。又月下頻傾藥玉船。詩成自寫小藤牋。人言海量加前日。自怪星眸似壯年。箭括天門萬石梯。尋芝採藥苦攀躋。松翁脚力今年健。上下靑山不用藜。右外軒澗曲芹芽嫰。籬根薺本肥。數缸春豉熟。何恨市魚稀。又歲儉猶䟽糲。山深足炭薪。渾家無怨罵。恰似太平人。右內堂</text>
<title>三月之吉。是余初度。盖自孤露。倂與蓼莪而癈之矣。今年余幾七十。朝夕風燭不可知。兒輩欲以胾滴爲壽。不忍却。酒中賦以識感。</title>,<text>常年不擧生辰酒。今日持盃更愴神。繄我已登稀年壽。何人能養百年親。西臨漢水風波惡。東睠楸丘雨露新。爲語兒曹詩禮暇。好將耕耨趁餘春。</text>
<title>戊寅重三。謾吟吳體示兒輩。</title>,<text>老子行年六十六。佳節今朝三月三。曲肱長日對客睡。照眼百花令人慙。羽觴泛綠不可得。布襪踏靑奚所堪。汝曹少年勉爲樂。勿作酸苦儒生談。</text>
<title>沙彌義潛袖詩見訪。戱贈。</title>,<text>問爾何心綺語爲。如來門下本無詩。人間以此交名士。那個淵明不攢眉。</text>
<title>欲以二千錢買田不果</title>,<text>阿堵傾囊得二千。猶堪卄醉酒家眠。暮年生計朝謀夕。不向東臯買秫田。</text>
<title>孟上舍 益聖 寄詩累篇。謝以一律。</title>,<text>芳隣莫接漢江湄。勝集難攀落帽時。釣得査頭飛雪膾。吟成驢背皺霜眉。生來不識雲卿面。老去方看溧尉詩。一席淸芬如可揖。論文尊酒更何疑。</text>
<title>咏朱魚</title>,<text>幾斛丹砂窖碧池。神魚呑飽染鱗鬐。桃花浪底游難辨。菡萏枝邊躍始知。乍見詹何應罷釣。將浮屬玉故多疑。可憐蝦蟹俱凡質。炙甲雖紅未足奇。</text>
<title>咏白燕</title>,<text>瑤空片雪絶芹泥。不許烏衣下上齊。萬里秋風霜頷老。一樓明月素粧啼。眞珠箔上聞音別。白藕池邊過影迷。幾處雕樑邀結壘。盧家只合玉堂棲。萬里。一作漢塞。一樓。一作張樓。</text>
<title>咏猿</title>,<text>南征化鶴共無歸。靜德棲雲物所稀。一絶留環人怨別。三聲度峽客沾衣。呼朋飮澗垂相接。引子騰柯捷若飛。莫恠深藏避馴養。人間何地不危機。</text>
<title>咏兔</title>,<text>泉香草美好風烟。唇缺何妨飮食全。三窟爰爰堪穩卧。中逵肅肅莫輕前。身疲月臼空如玉。首禿霜縑不直錢。朴槊趺居甘守拙。古來東郭使人憐。</text>
<title>咏狐</title>,<text>綏綏求匹本非仁。帝命誣將假虎申。涉水常看疑滿腹。憑城剩有智謀身。玄丘辯論䧺乘酒。紫婦風情老媚人。咄咄今衰値靑鶻。尾端殘火落荒榛。</text>
<title>咏狼</title>,<text>峱陽能脫並驅中。白頰何慙白額風。途上當車誰漢使。跋前瞻舃但周公。才非擾服羊休將。走失憑依狽欲窮。一種野心如未革。居胥山石要銘功。</text>
<title>綠牡丹</title>,<text>重重蛾黛擁雲屛。別有花王木德靑。淨色剪來秋碧落。嬌姿潤極古銅甁。若敎映水魚難識。賴有生香蝶自經。堪羡當年王太史。鸚螺相對酌芳𨤍。秋碧落。一作晴玉宇。</text>
<title>芭蕉</title>,<text>縱道無花媿日南。猶稱北帝草中堪。彩尾鸞搖扇。蜜密芳心鳳啓緘。白雪有時同入畫。綠天何處不宜庵。只愁夜半秋窓雨。葉葉寒聲碎夢酣。</text>
<title>村中記異</title>,<text>金淸不吸他烟酒。崔潔飮泉欲洗泉。今年倂入草偸中。三日苦飢良可憐。棄鱞𥌒父任致祥。販妻鬻子李繼白。年年若逢大有年。誰識其人天性惡。</text>
<title>偶看東人朴淵詩。嫌拙有賦。</title>,<text>造化䧺奇兩處鍾。朴淵眞可敵爐峰。初驚截瀉半銀漢。更訝飛騰一玉龍。不盡雷霆掀洞壑。長時霜雪濺杉松。獨憐今古題詩筆。磨厲誰當太白鋒。</text>
<title>奴婢有逃計。戱吟。</title>,<text>勿如千里馬。須如下質狗。有時塞上亡。不若門前守。又出爲井中瓢。入爲竈中帚。畢生供汲炊。頭腹從焦朽。</text>
<title>戊寅夏。癘疫起自西關。秋冬遍畿甸。死亡無數。不勝憂憫。賦成十四韻。</title>,<text>比歲㐫荒荐。今年疫氣驅。夏中灾始起。冬末虐彌敷。醞釀非因瘴。流行實自胡。無噍悲浿水。維棘悶京都。肉食猶徐爾。鶉衣孰免夫。群呻閙田蛤。聯茇密秋荼。片地無餘淨。全家偶一甦。大都權藁葬。强半委泥塗。恤典朝廷絶。喪威眷屬無。生存魂凜凜。駭矚目瞿瞿。各佩千金木。頻題四竹符。神名呪華表。藥料備屠蘇。掩抑看凋瘵。栖遑立畏途。元和有旋斡。回首望洪爐。</text>
<title>久旱排悶</title>,<text>小旱始可憫。大旱翻不憂。飽飯卧風軒。脫巾露白頭。秔稻棄莫顧。况爲蔬菜謀。紅櫻與靑李。槁落兒不收。前原有漑灌。昨日斷渠溝。老猫伴雛狗。泥間喫蝦鰌。猗猗溝上蒲。碧立獨無愁。蜻蜓舞其間。旣去復來遊。揮手謝老僕。愼勿語西疇。我心適無事。新詩思方籌。</text>
<title>桐葉坐題詩 擬課作</title>,<text>何氏園亭金井桐。杖藜來憇綠陰籠。石欄覔句憑欄角。珪葉題詩滿葉中。興到不求藤版玉。吟餘忽起嶧陽風。茶甌欵欵留歸客。始信知音是主翁。珪葉。出駱賓王文。</text>
<title>讀宋僧守詮詩。愛之次韻。</title>,<text>磴絶水窮處。靑林藏古寺。寂寥兩三僧。花間織葛屨。時有遊春客。題名壁間去。疊石無寸土。雙流環一寺。遊人躡春景。赤足捐靑屨。呼僧松下飮。醉歌乘月去。皤皤絶粒僧。獨守千年寺。經秋不出門。落葉埋雙屨。有兔白於雪。窓前宿不去。枯藤絡層厓。凍雪封寒寺。山蹊印行蹤。獸蹄非人屨。獨有暮鍾聲。隨風出山去。</text>
<title>仲秋夜。浮雲蔽月。悵望有懷。</title>,<text>今宵月號一年多。忽翳浮雲奈爾何。猶待淸光搴箔坐。了無歡趣扣楹歌。人聲寂寂虫聲亂。風陣蕭蕭鴈陣過。蹋壁小兒眠正熟。只堪歆羡不堪訶。</text>
<title>書員至。戱作俚語。</title>,<text>東面書員踏驗回。民間如待別星來。三時厭𩚿黃鷄肉。旬日沉酣白酒盃。但使人情如所望。何難田畓入於灾。狗偸鼠竊雖常事。虛費㐫年不少哉。</text>
<title>暮秋</title>,<text>老翁筋力脆於絲。懶向風林拾墮枝。長夜土床烟火絶。曉天霜信布衾知。今年田野絶堪嗟。却道城中有酒家。到得深秋轉惆悵。無金人對似金花。</text>
<title>己卯元日</title>,<text>饑饉三年疫癘加。元春物色只堪嗟。丘墟藁葬多新鬼。村落炊烟有數家。古澗流氷仍白骨。高岑受旭自紅霞。未知惻隱東皇意。能使枯荄再生芽。</text>
<title>挽金掌令 鼎台○己卯。死於泗川謫所。</title>,<text>羈囚北塞又南邊。氷瘴傷生遂溘然。鼎沒泗濱成讖語。鵩來單閼値灾年。一時罪籍碑書黨。千古彈文簡有編。同社舊遊磨滅盡。不堪揮淚望衿川。余在洛社時。台叟諸人從遊者十餘人。今皆喪亡。而獨余與善述在。述時住衿陽云。</text>
<title>挽趙水原 渭叟</title>,<text>江漢相思惱夢魂。幾年書札阻中原。纔聞舁疾還京洛。未暇扶衰入國門。自少交情嗟已矣。只今吾道更堪論。英靈倘過穿川路。定記松坡舊宿村。詩禮彬彬早飭躬。承家蔚有大賢風。人倫孝子全爲貴。士業科塲棄者䧺。游刃何論治郡績。展才應見濟川功。如今世上無公比。淚盡淸溪白髮翁。</text>
<title>己卯七夕憫雨</title>,<text>天上靈媛樂。人間魃母灾。那將別時淚。一洗滿空埃。掠戶惟狂雷。環山但遠雷。武丁言豈誕。雲漢首重回。</text>
<title>翼曉雨作。復次志喜。</title>,<text>夏過猶爲澤。秋成定减灾。晨簷聞滴霤。前路想沾埃。果叶河邊淚。兼從塚裏雷。只愁橋後鵲。容易報晴回。</text>
<title>重次前韻</title>,<text>已解分人巧。能無悶旱灾。淚沾如作雨。田燥免生埃。鳳扇遙藏霧。鸞車暗輾雷。誰知經歲別。各自眼乾回。右朝晴述憫白帝還憂旱。靈星亦恤灾。欲蘇千里暵。先淨九街埃。任使庭漂麥。何妨柱觸雷。丁寧賀且戒。三日捲須回。右晩雨志喜</text>
<title>孟上舍益聖袖詩來訪。要和深勤。余病不能副者經年矣。己卯孟秋小雨。神氣稍蘓。撿篋中得其詩。次寄二首。</title>,<text>雨後蘿軒爽氣先。懷人秋思轉堪憐。詩篇未報仍經歲。書信全踈似各天。令子已應碁入聖。貧家能有酒如賢。羸驂不阻蓬塘路。只是殘骸怯暮年。孟之子碩弼能棊。與國手爲敵。溫昌世德世難先。秀出雲仍美可憐。舊業烏犍耕薄地。新詩白鶴上寒天。畫圖省識尋梅客。鄕里欽稱泣竹賢。莫向陳人求贅語。垂名端自動千年。浩然尋梅之事。本傳所無。而世人詩畫。已成故事。故聊亦襲謬用之耳。孟詩有董生幸遇昌黎伯。贏得垂名萬萬年之語。故末聯答之。</text>
<title>咏西瓜</title>,<text>族蔓于東種自西。團圓或有重難提。大都外面靑蒼玉。小異中心赤黑犀。茜染熊肪肌可比。霜霑馬乳味方齊。饞翁又畫來年策。欲割前庭半作畦。</text>
<title>同蔡學士仲耆 彭胤 韓上舍大叔 宗奭 次牧隱韻</title>,<text>夏畢諸生課。秋新老子詩。談鋒助揮麈。菜顆侑傾巵。山雨飛聲過。簷陰落照移。殷勤蔡學士。臨別訂前期。</text>
<title>又次前韻</title>,<text>秋雨堪三歎。長吟老杜詩。嫌凉捐白扇。排悶欠淸巵。漲急橋崩壞。泥深路改移。岑參曾有約。恐失曲江期。又淸晨簷溜滴。起賦喜晴詩。屋角啼乾鵲。羲輪照卯巵。鉤簾苔色活。隱几樹陰移。忽憶溪東客。同漁有宿期。又田家秋興富。志喜可無詩。夜雨𩪋盈網。朝寒蟻泛巵。土蓮霜後採。木藥社前移。消閑有棋伴。日會不須期。又小少惟行樂。交遊捴好詩。羅敷傾國貌。金屈勸君巵。謝屐山山陟。膺舟浦浦移。白頭茅屋底。岑寂豈曾期。又地僻空三逕。人閑闕一詩。步艱惟索杖。心穩不呼巵。谷鳥語還靜。山雲停又移。數行題櫟葉。寄與岳僧期。又野會陶眞性。閑情發小詩。薜蘿圍作幄。荷葉捲成巵。鷺影前塘照。蟬聲別樹移。臨分更携手。莫負菊花期。又此翁非不健。唯是懶吟詩。野飯常深鉢。村醪耐巨巵。池因養魚𨗩。松爲作亭移。過客多相笑。狂歌類啓期。又蔡子有成癖。腹中皆好詩。裁縫全綴錦。傾瀉快翻巵。投分我慙老。買隣家欲移。呼僮視前路。泥燥卽佳期。又韓也工騈語。餘閑和我詩。盈懷得蘭佩。促膝勸金巵。羽翮海將運。心肝山可移。歲寒松栢在。微爾與誰期。</text>
<title>次寄柳判書士元退堂</title>,<text>列峀眞同謝氏山。淸潭豈異輞川灣。多公謹守靑氊舊。到老閑棲翠壁間。裵令唯耽迎墨客。歐翁不肯買嬌鬟。遙知隱几忘機處。鷗鳥蘆洲散點斑。荊花春色動槐山。二老靑藜倚碧灣。莊轍窮鱗雷雨後。謝墩華額水雲間。哦詩只喜聯霜鬢。唱曲何嫌少翠鬟。却憶茅翁愁不寐。夜爐添焫鷓鴣班。</text>
<title>次僧潛咏火韻</title>,<text>人八飛升地二堂。祝融回祿豈分疆。民從燧氏餐知味。鳥在炎躔夏挈綱。膏竭堪憐燈亦滅。石焚還惜玉俱亡。太平萬戶烟光雜。只怕邊烽入塞長。生來元自皥皇堂。退伏還尋閹茂疆。但取五林頒月令。須妨獨脚竊天綱。燃藜閣上俄明暗。燒葉爐中任在亡。偶與山僧談劫燼。恒沙唯有一燈長。</text>
<title>次韻寄題柳尙書士元恩退堂</title>,<text>風波偶得息萍蓬。鴈足秋來兎角同。楓院元將沙院隔。槐津莫道漢津通。主恩進退鼇山重。人事悲歡蝶夢空。何日幸參荊樹會。主三翁對一賓翁。</text>
<title>吳判官 始績 率其子尙濂來訪。濂大有文才。爲詩以贈。</title>,<text>故人昔在東。豈知今夜同。跋馬來幽谷。携壺見古風。孤燈矮屋底。明月亂山中。鳳瑟將雛曲。田翁敢恨窮。</text>
<title>又爲七律以贈</title>,<text>天文奎璧亦吾東。前有孤雲牧後同。絲入晩唐推健筆。鉢傳滄海仰䧺風。天寒歲暮孤吟裏。水遠山長極目中。忽聽少年歌古調。一燈茅屋意無窮。</text>
<title>挽尹礪山 漪</title>,<text>六邑皆治一世稀。廉明復見尹翁歸。吾東若擧西京典。三子何憂老布衣。傷心玉潤掩重泉。草碧金沙又一年。此日哀詞兩行淚。哭君兼灑阿咸邊。</text>
<title>挽朴正 以文</title>,<text>屈指追隨五十年。交情族誼兩纏綿。功名只在銅章裏。經術誰登玉几前。漢水雲波書信絶。靑門花月夢魂牽。哀詞夜寫孤燈暗。淚灑山窓聽杜鵑。</text>
<title>答姜渭擧 碩臣 次韻</title>,<text>門衰無望子孫榮。年老方憐計活淸。潤玉忽聞陞上舍。死灰猶覺慰中情。溪山就我收寒色。詩律蒙君寄賀聲。植杖松林相待處。那敎長者伴渠行。</text>
<title>次姜渭擧寄詩韻</title>,<text>山中暮歲豈憂寒。柴炭材多足可歡。老僕衣單兒僕祼。雪天鎌斧捴艱難。山蒼屋白雪霜寒。十口相看悄不歡。却笑騷翁多事在。一詩煩訴養梅難。</text>
<title>[缺題]</title>,<text>百囀新鶯在柳斯。行人揮袂去無疑。雙柑斗酒閑吟坐。皷吹詩膓獨自知。名利塲中自後先。天公豈爲一人偏。假令韓柳爲魁首。道是當然不必然。</text>
<title>次寄姜渭擧</title>,<text>浮榮棄去一鴻毛。小築歸來近漢皐。金谷蒼藤皆老大。筈門晴嶂倍淸高。溪腥膾美憐紅縷。村濁香濃傲翠濤。滋味只宜君認取。不堪傳與洛陽豪。籬落摧腰宅不毛。歲寒愁思集林臯。雪中老檜姿猶勁。虫後新松骨未高。舊日交游都夢幻。衰年文字少波濤。煩君莫話詩壇事。頭白劉郞敢自豪。階庭雪滿接高卑。更奈衝風破棘籬。山逕樵艱兒僕泣。曉槽萁盡老牛飢。寒醅未潑篘難早。乞米重舂爨每遲。塵匣凍琴絃欲絶。不知何日遇鍾期。</text>
<title>送姜甥 碩勛 進士榮覲其大人石城任所</title>,<text>年少才何壯。詩工筆又精。每憐亭問字。今喜塔題名。玉潤來松谷。衣斑向石城。南征屬南至。春色動前程。</text>
<title>姜甥從兄碩儁。亦幷中司馬。同往石城。贈以一絶。</title>,<text>蘭堦二謝採蓮回。阿大中郞喜色開。白馬江邊春欲動。知君同上釣龍㙜。</text>
<title>次姜渭擧寄詩韻</title>,<text>一札深情見受辛。令吾夜坐費燃薪。白頭寂寂慚蒙記。靑眼迢迢恨莫親。遯跡久甘秋燕蟄。悲吟長作露螿呻。休言榾柮燒寒谷。鄒律吹來始發春。窮山無處洗愁辛。歲暮生涯付賣薪。殘粒每嗔雞窃食。㢢袍唯許虱相親。七旬齒豁頭仍禿。四壁男吟女又呻。不有村醪時見饋。衰顔那得暫時春。</text>
<title>挽權領相 大運</title>,<text>大耋溟籌盡。蒼生巷哭哀。天文壽星霣。地望泰山頹。曩者茅茹吉。公其柱石材。膏爲民澤洽。氣與士林培。苦節同氷蘗。閑庭似草萊。重登彌懇欵。再黜敢遅徊。絶域無人問。脩門有路回。榮枯全素履。寵辱澹靈㙜。物外淸風枕。田間濁酒杯。紫宸終眷記。靑史莫嫌猜。几杖曾殊錫。絲綸實忝裁。幾年違下榻。浮世閱沈灰。子貴卿班秀。孫賢藝苑才。永嘉千載業。遙自太師來。</text>
<title>挽兪判書 夏益</title>,<text>耆舊年來似水傾。公今又逝若爲情。香山未入新春社。石室先開白日城。火劫更經猶素履。雲司三長自淸名。泉塗定識無餘憾。二妙鵷行並著聲。翰墨髫年艶慕存。披襟更覺玉含溫。科名小大同爲幸。職品崇卑兩不論。暇日壺觴淹竹市。暮途書信隔蘆原。秋曹舊會屛題在。淚濕塵煤字字昏。</text>
<title>挽禹生 鼎來○禹在麻田。麻號淺縣。死將葬。其姪來索挽語。</title>,<text>淺縣深山老布衣。入城頻沐欵吾扉。相逢娓娓談詩好。遠別悠悠寄札稀。七旬共望君先逝。四美同歡計已非。松雪林中薤露曲。舊情都付阿咸歸。四美。禹堂名。</text>
<title>早春朝起</title>,<text>東窓擁被曙光分。强起銜盃作卯醺。樹濕半身知過雨。山藏一面尙留雲。花心急欲今朝動。鳥語多於昨日聞。盥罷讀書還有感。古來農圃亦斯文。</text>
<title>寒食終雨</title>,<text>淸明寒食雨凄凄。村落無人逕路迷。筈峀沉雲埋馬耳。籠川流水沒人臍。家厨尙鑽楓生火。墓土誰澆酒濺泥。新鬼夏畦知幾許。可憐今夜伴烏啼。盡日淋浪屑窣間。東溪朝渡暮難還。家家只設家中祭。哭望山墳不見山。</text>
<title>種桑謠</title>,<text>四十八木三十枚。家家戶戶墻下栽。一枚枯死行則稀。汝輒補之如補衣。汝勞第用一日力。汝老他時衣足帛。噫噫此法出自周公聖。莫道官家刱苛政。富戶栽桑有餘枚。貧戶無桑未及栽。我不喫飯粥亦稀。冬夏一袴而無衣。夫畊女耘食傭力。何暇桑蚕織絹帛。噫噫吾君果師文王聖。莫如先行井田政。</text>
<title>淸明寒食。風雨連日。止而常陰。念日晴佳。晨興志喜。</title>,<text>風狂易又雨支離。過眼淸明不展眉。睡起今朝成獨笑。杏林紅旭上紅枝。</text>
<title>咏蓮。次古韻。</title>,<text>圓池半畒低田。好是朱華冐綠泉。染淺染深光的的。開三開四日連連。美人顔色差相似。君子名稱豈不然。憶在城中殊可笑。騎驢揮汗去尋蓮。蘆葦相爭損藉田。可憐花葉困泥泉。陰低未有蜻蜓泊。逕僻兼無蛺蝶連。萬斛淸香風自識。數行哀淚露潛然。二三吾黨來嘉賞。有斐題詩稍慰蓮。</text>
<title>令兒輩以蓮韻賦瓠。次之。</title>,<text>兩葉俄延一畒田。化翁生育博淵泉。豳詩八月壺方斷。夔樂千秋竹次連。屈轂鑽堅良苦矣。淨家槌大亦忻然。勸君深涉宜珍佩。倉卒難浮太乙蓮。甘從瓜蓏蔓平田。不共芹萍混澗泉。籬脊欲摧毬綴重。屋肩能負癭生連。中分五石那無用。一直千金在忽然。最小猶堪雕作巹。洞房聊代合歡蓮。豕腹彭亨産野田。璚瑤一線醴涵泉。烹同葵菽羹飧美。剖作杯樽酒席連。顔巷配簞寧偶爾。箕山掛樹更超然。纍纍老圃稱家瑞。無用還嗤並蔕蓮。唐人賦瓠詩。瓊瑤解一線。不論疆域與中田。種得瓠成當貨泉。小傘炎擎紈矗矗。圓毬秋擲玉連連。鵝頭莫拗料應錯。兎首同烹飽果然。倘得大樽盛美酒。痊痾何羡華山蓮。</text>
<title>李夏卿之季子瀷來訪。出其詩佳甚。感歎次贈。</title>,<text>崑山有古梅。老榦焫㐫燄。東風靳雨露。枝葉悴以斂。重榮我甞筮。靈蓍詎不驗。仙葩發梢末。玉色絶塵染。淸寒氷人骨。却恐世賞厭。緇白在自守。之子勖玆念。</text>
<title>奉次睦左相 來善 兩宜堂韻 堂號。以近城宜於瞻望。近墓宜於省掃云。</title>,<text>堂堂大老去中書。故里重還聖眷餘。尺地阻攀寅陛仗。三椽添補午橋廬。葵邊白日心長向。枕上紅雲夢未踈。始識江湖憂世者。戀君非是戀簪裾。東郊福地合烏書。最說公家積慶餘。六檟材空荒舊圃。三槐陰合擁精廬。身名孝子全爲大。香火佳辰展不踈。爲侍郞陪杖屨。萊衣能復憶朝裾。荒一作徵</text>
<title>挽鄭白川 重泰</title>,<text>吾家道蘊奉君巾。瘞玉靑山十二春。此日傷心雙劒合。漢津東上是延津。詞華不减海興君。可但千人筆掃軍。枉使低頭從任仕。文科不必捴能文。淸溪問自白川來。珍鮓芳醪餉幾回。憫老憂貧珍重意。讀君遺札不勝哀。承家文彩二難存。風韻兼看額類袁。宅相不憂成不得。伊家廷尉本高門。</text>
<title>挽兪都事 世重</title>,<text>耆年凋盡又中身。獨傍桑楡攬涕頻。才子義方庭有訓。翰林聲價席稱珍。靑山未燥烏銜土。堊室仍亡血泣人。忍向平淮歌薤露。愁雲恨水似前春。</text>
<title>次寄李鳴瑞 鳳徵 圯橋新韻</title>,<text>東榮抱日熨臍腰。勝似霜鞾趁早朝。繞屋山光渾欲染。隔林禽語不成囂。家貧卷帙猶充溢。境靜詩篇却動搖。我亦暮年專一壑。未知佳趣更誰饒。</text>
<title>伊州歌。寄金伊川巨卿。</title>,<text>關東關北海西交。水號伊川近洛郊。古縣今陞都護府。馬前旗影動龍蛟。溫泉活活洞雲間。白雪玄冬碧草斑。一自世宗行幸後。無人不道勝驪山。松芝石簟當園蔬。玉角煎糜酪不如。只是川禽佳品少。鱖魚僥倖勝鱸魚。浮雲來去悅雲亭。亭記厓翁舊有銘。賡續可能無妙語。近來冠鶡惱山靈。伊州直北是登州。琴鶴曾多鶴浦遊。聞說吹簫人尙在。不應相望但回頭。</text>
<title>挽李承旨 東標</title>,<text>詞華士望各端倪。嶺嶠峩峩倚欲齊。雅抱初攀靑瑣闥。離歌旋唱白銅鞮。滄桑屢變書仍阻。雲樹重遮夢亦迷。漬絮單杯那得酹。哀詞空帶淚痕題。</text>
<title>挽呂持平 聖擧</title>,<text>長安旅舍玉山同。宦業相敦鼎坐中。每喜星州才並出。却愁雲樹信難通。藍田美俗傳鄕約。栢府英聲邁古風。耆老倂亡强艾繼。豈知吾道欲將窮。玉山指裵美叔。呂官遊京洛時。與裵同舍。</text>
<title>次盆梅韻</title>,<text>一斛盆中萬斛芬。簾踈幃薄媚斜曛。素娥月魄氷爲骨。靑女霜衣碧作裙。東閣可無詩報謝。西湖正要客知聞。尊前玉篴堪愁思。此夜休辭秉燭勤。</text>
<title>李生 弘益 再訪留宿。去後寄詩次謝。</title>,<text>枉駕重蒙自縣西。拚留素月宿霜溪。匏尊敢惜傾家釀。黍飯惟慙割桀棲。談罷松欞孤燭盡。夢回雲嶺一獐啼。臨分更訂來春約。只恐桃花賸客迷。</text>
<title>又用前韻自述</title>,<text>林塘窈窕石門西。數疊靑山一曲溪。松逕坐留樵叟話。釣竿歸趁暝禽棲。溫房禦臘兒無凍。麄糲支春婦莫啼。不渡漢江今六歲。夢中津路也應迷。</text>
<title>童焚鳶巢口號</title>,<text>鷄胡僮愛虐于鳶。鳶繞焚巢屢蹴烟。老子無言倚山閣。鷄鳶得失倂堪憐。樹上愁蹲嘯兩鳶。巢殘卵墜逐飛烟。滿空烏鵲皆相吊。獨有鷄翁不爾憐。</text>
<title>寄沈三陟德輿</title>,<text>白髮經春卧病多。偶緣尋藥入山阿。凾書實與雙魚至。圭竇虛聞五馬過。海上淸遊應已倦。潯陽歸計定如何。高樓八詠能投贈。願倚瑤琴和作歌。</text>
<title>挽韓察訪 後望</title>,<text>憶曾郵騎枉溪濱。望八輕强羡異人。舊會長思壺洞日。前期忽失碓橋春。層霄自奮傾巢翼。斗水曾慳涸轍鱗。却向諸郞收涕淚。當車恰是四麒麟。韓以禍家子。能讀書决科。官至禮部郞中。家在廣州碓橋。曾寓城中壺谷。與余游從。余郊居。亦與碓橋相近。每欲一訪。未果而君逝。</text>
<title>無題</title>,<text>夜宿溫房晝抱日。瞑目橫眠若無骨。起來呵欠膓肚空。昨向西鄰今且東。棲如朱車超可登。扼去一飽心自矜。汝謂得計誠非福。焉知暗中無飛鏃。彼拱于穴奸且貪。甚於狗偸人何堪。爾宜移武勤逐捕。爾不聞古人祭爾祖。</text>
<title>次韻寄題鄭都事 世甲 江漢亭</title>,<text>緣江亭子幾山阿。最有君家最勝多。穩送朝京千里水。平臨匯澤萬重波。危欄落照懸春釣。高棟浮光接曙河。玄谷淸風詩卷在。朗吟聊相櫂夫謌。</text>
<title>花下。以百聯句句試兒輩題。仍戱自賦。</title>,<text>檻前花解笑。胡爲聲未聽。猶勝世間人。强笑聲聲冷。右花笑檻前聲未聽昨朝竹間酌。啜碧吾不知。今日花前飮。呑紅始覺奇。右花前酌酒呑紅色若道花爲啞。如何引蝶來。惟應金翼使。傳喚玉腰回。右花不語言能引蝶我發自能早。爾開何太晩。所托有炎凉。春光無近遠。右已開花笑未開花爾發莫矜早。吾開不恨遲。待吾爛熳日。是爾寥落時。右未開花答已開花</text>
<title>咏花</title>,<text>枝枝顫顫又搖搖。紫㥘紅愁意欲飄。恰似蘇㙜西子醉。倚床無力不勝嬌。右風中花微分絶艶剩聞香。翳翳朦朦惹恨長。記得平康坊▣過。碧紗窓隔美人粧。右霧中花霏微細濯亦佳哉。急打狂霑最可猜。昨日支梧幸無恙。明朝更莫帶風來。右雨中花的的紅房暎玉輪。此花何似桂花新。當年我見蟾宮樹。只是人間一㨾春。右月中花偶從雲嵌寄寒枝。石古花新各自奇。盡日悄無蝴蝶到。夜來唯有杜鵑知。右巖上花芳根好占小溪頭。春色堪憐映碧流。只恐落紅隨水逝。獨令溪客倍含愁。右溪上花一朶花依百尺松。霜姿似不狎春容。自家金粉穠華少。倘許嬌紅媚赤龍。右松下花花本多情慕此君。此君兼亦愛花云。湘枝借與淸風便。陣陣生香賸客聞。右竹間花鳴琴花下坐靑苔。花暖琴淸逸興催。未必琴聲能感物。自然蝴蝶戀花來。右琴邊花花壓文楸亂影斜。緋紅黑白共交加。勸君着子輕輕下。恐起驚禽蹴損花。右棋邊花置酒花邊酒蘸紅。還愁落片點樽中。君能快作通宵飮。花亦何心逐曉風。右飮邊花詩人花下豈無吟。含笑花如喜色深。吟劇不愁喉吻燥。滿枝香露爽霑襟。右吟邊花狂蜂戱蝶任紛紛。㝡怕遊人不解文。枝上曬褌猶自可。風前惡句不堪聞。右花嘲俗客穠華傾國始相親。忽有夔州老負薪。一朶無端遭折辱。蓬釵俱揷黑崑崙。右花嘲醜婦君頭雪白我紅酣。揷上君頭豈不慙。痛飮君能如少日。作籌籌酌我猶甘。右花嘲老人世上何人不愛吾。別離牽挽捴踟躕。君家聞有千囷粟。送我那無血一壺。右花嘲慳者</text>
<title>種木綿</title>,<text>新靑栗葉護鳩眠。手理荒園種木綿。老妾一壺來祝道。今年花百倍前年。</text>
<title>連雨山麓湧細泉。小兒作小筧承之注于池。</title>,<text>劈得千金木。刳如一竹枝。引承山下溜。添滿屋西池。點碎叢珠亂。繩懸尺玉奇。最宜欹枕聽。凉曉酒醒時。</text>
<title>小兒言溜滴細甚。使化爲酒。亦患不足。</title>,<text>小筧吐細溜。窄狹如槽口。小兒出戱語。此泉雖化酒。觀其一日滴。不滿單瓮受。翁言何事瓮。我量僅升斗。但恐有力人。夜來負山走。</text>
<title>又次二首</title>,<text>涓涓苔石間。滴滴蘆管口。飮之味難名。淡然是玄酒。中冷豈不淸。衆流患多受。汲來試茶事。淄澠在一斗。方知第一泉。不出惠山走。盛夏酌山泉。淸冷可人口。氷霜生五內。豈思茶兼酒。遙憐褦襶子。勞者熱偏受。渴趍市傍井。虷泥呑一斗。我欲寄餘波。奈無牛馬走。</text>
<title>謝靈山權使君 斗經 惠節扇酒壺魚饌</title>,<text>自送靈山倅。不見靈山人。使君豈忘我。專心爲卹民。今朝信忽至。封纍相因。湘筠十箑妙。秋露一壺醇。比目與八梢。俱稱海味珍。童烏及通德。歡笑爭來詢。我謂此使君。爲人淸且仁。但餉田野叟。不問要路津。</text>
<title>十月雷三章</title>,<text>十月初七。丙寅之夜。大雨以雷。若摧嵩華。我謂雷師。爾闡帝化。胡不于春。胡不于夏。胡發于冬。俾我心怕。十月卄一。庚辰之晨。陰雲以雷。若大怒嗔。我謂雷師。爾行帝神。胡不于夏。胡不于春。胡發于冬。俾我心𤵤。十月卄一。庚辰之夕。雪雹以雷。間以劈歷。我謂雷師。爾爽爾職。一之已甚。二之則極。胡至于三。俾我心惕。</text>
<title>詠象戱。次王介甫碁詩韻。</title>,<text>介甫昔多事。碁詩和越葉。我今賦象戱。亦碁之枝葉。局縱九橫十。象馬包居脇。唯車占四角。直走氣無懾。將舟中九港。二腋士其楫。行蹤各有逕。一失夢亦魘。十卒橫又進。死不彈歸鋏。對闘鮮禮讓。強咆弱則嗋。方其暑景長。暍鳶飛欲跕。無由禦睡蛇。何况撲夢蝶。食飽心要用。技癢驕便挾。慵張與懶李。誘致煩游諜。陣减怒始挑。排平意方愜。暗手防吹弩。盜着畏胠篋。盟辭坐皆證。注券壁先貼。或知巨細辨。獲艎而棄艓。或眛時用宜。夏爐而冬箑。圓機抽我鐍。陳訣謝師笈。當通勿復塞。當展莫敎摺。分功乖始願。乞和尤拙筴。乘瑕疾摩壘。卷晦增守堞。疑行狐涉氷。急呑農嗿饁。外目斥邪瞬。旁唇禁暗囁。無梁礟敢䧺。入窄輪還惵。蠏頭少利牙。宮中多禍鬣。兩得筭稱勝。連中心更帖。雄呼窓壁轟。雌汗衣衫浥。衛單勞扞禦。營浮愈兢𢢜。衝頻詎屢折。孔多難盡擪。飛蹄恨偶蹶。敗轍誓莫躡。一怒且一喜。再礪請再接。陰陽異慘舒。賓客互調爕。五章擧令新。三局期勝疊。忿兵有驟衂。妄轡無安蹀。名隳任人擅。魄奪類鬼攝。快黃嗤溢面。羞赬慰留靨。誇豪亦淺淺。訴寃何喋喋。伊余夙好弄。與人多勝捷。兼能習骰擲。因以通輕俠。冥途免失脚。良友實緩頰。超然若蟬蛻。迷者猶蚊睫。人生處大塊。駟隙寄浩劫。惜髦士輩。甘此牧奴業。冗技出戰國。贅言見兵牒。四老隱巴橘。斯言怪誕涉。宵勤異匡衡。晝餓同靈輒。雖臻國工妙。只博市童怯。錢財時可致。僕妾望不猒。聖愚去萬階。尺寸誰能躐。韶年不早勖。素髮行將鑷。心將墳典託。情與毫煤協。四八付水火。更勿觀暮獵。</text>
<title>曉行</title>,<text>誰家鷄太早。起我天未晨。十里行猶漆。東方看漸銀。禦寒烟作酒。識路馬勝人。半睡半醒裏。詩成句頗新。</text>
<title>至日</title>,<text>至日多愁思。深山一老翁。非關爲客苦。自切戀君忠。赤粥通人事。紋絲進女功。雲霞稍改色。作意望寒空。</text>
<title>挽鄭都事 漢柱</title>,<text>君家哀挽奄三篇。強仕蘭摧最可憐。達識詎應甘毁滅。英華例自欠牢堅。遊方悔赴湖南幕。先兆欣從漢上阡。好箇鳳雛還奪去。螟兒替與奈何天。</text>
<title>李措大 濈 來訪。留其詩及其中表詩二冊。要余雌黃。時誦之。佳句倂多。然病不能評。久乃完還。姑以一詩謝之。</title>,<text>江漢滔滔謁海馳。中原才子濯纓時。家庭筆法能傳骨。中表詩盟與代尸。無路招邀敎枉騎。幾回披覽惜還䲭。老夫自此逢人說。不但常稱一項斯。</text>
<title>又次前韻贈李濈</title>,<text>江河東注日西馳。老子桑楡獨立時。不患身心爲物役。惟憐耳目厥官尸。行開蛛網寬游蝶。坐護鷄雛禦攫䲭。勖稼童奴聊爾耳。我倉非是望千斯。人所前趨獨背馳。壯猶如此况衰時。社陵霜鬢艱難恨。楊子玄經寂寞尸。瓮有蛛絲無泛蟻。畦多馬舃少蹲䲭。蓬門一叩曾無有。騷客如何獨再斯。靑年藉藉已聲馳。每見佳篇勝往時。顧我端宜師避席。敬君無異弟爲尸。期乘積水揚文鷁。肯借微風送紙䲭。枯涸也堪資潤益。旁流珠玉溢波斯。歸山初不待烟馳。世外逍遙得我時。萬壑白雲看飽眼。一窓紅旭寢驚尸。浮榮盡付蠻兼觸。浪迹何妨蠡變䲭。斷送年光詩酒裏。却疑吾道本如斯。頹波擬障百川馳。逸軌思追落日時。須向馬中求鳳臆。莫將牛後傲鷄尸。峩洋遇賞調玄鶴。風月關情罄紫䲭。珍重少年饒壯氣。未應文苑廢於斯。閑愁如馬繫思馳。太息茅堂掩卷時。兩角或能容二國。一身何耐敵三尸。玄駒滿地虛稱馬。腐鼠登天宲借䲭。棄置勿論唯飮酒。古來如此匪今斯。</text>
<title>復次前贈李生韻擬寄</title>,<text>形戢那能影獨馳。山中長是寂寥時。子桑已厭衣冠俗。庚楚毋煩俎豆尸。生死赤憎文字蠧。浮沉差愛滑稽䲭。野翁放語雖無隱。良士瞿瞿豈取斯。羲舒多事日交馳。堅坐猶堪度歲時。隱凡工夫消篤耨。繙經事業得婆尸。可人莫至占絲蟢。淫雨頻來咎角䲭。異事偶然驚比舍。溪軒琴篴是何斯。近者琴篴人夜過吾軒吹彈悠悠世路劇奔馳。幾個安行幾許時。東朔何心甘祿位。南華有語忌名尸。誰捐臂血醫瘡鶴。漫輟魚飧養墮䲭。大有此間臧與否。須君着眼擇於斯。閭井安居免外馳。此生良幸際明時。儈平牛價非違世。呪喚鷄名似隱尸。三夢災祥防卉犬。一言譏刺畏茅䲭。吟詩可但申吾意。分付兒曹念在斯。</text>
<title>偶看東人詩。記朴燁新月詩。其頷聯云光斜恰照蓂三葉。輪缺纔容桂一枝。余愛之。遂次其韻。二首。</title>,<text>桂殿愁粧寫隻眉。依依魂返魄消時。纔從石上看蘿影。已向溪西掛樹枝。忍背金樽如汲汲。不隨銀漏共遅遅。憑渠始識謙虛德。夜夜淸光受益之。明如玉玦細如眉。禁皷初聞一皷時。微露漆匳非破鏡。窄栽紅桂亦多枝。從他列宿爭光蹔。剗却西山落影遅。驗體昇沉多事在。唯須對酌詠歌之。</text>
<title>虎頭枕。次東人韻。</title>,<text>頭留爲枕草塗膓。誰道生時勇莫當。牙似劒銛霜未缺。眼雖金鍍電爭光。憑來未必魔降伏。倚處唯敎犬走藏。智伯䧺強同此虎。漆髏溲溺料何甞。</text>
<title>蜜蜂。次東人韻。</title>,<text>窓間偶入幾彈紗。歸去屯中樂共譁。金翼雛生三析戶。玉漿脾涸再勤衙。違蠅遠去羞尋臭。伴蝶同遊異賞華。蜾蠃飢懸逃瀹死。釀成甘蜜不須誇。</text>
<title>獵川魚。次東人韻。</title>,<text>野老慵多卧草萊。偶隨魚者豈爭隈。童携網罟遮湍瀨。自把竿絲倚石㙜。易粟未堪登市去。和蔬只可入羹來。丁寧更與溪翁約。穀雨陰時續此回。</text>
<title>豆腐</title>,<text>飯菽難將比稻粱。誰能刱巧學飴糖。磨濃作汁仍除滓。烹爛調塩始發香。囊中壓出凝酥白。刀下分成軟玉方。更有華蟲來助味。勸君宜炙又宜湯。</text>
<title>花前酌。效溫李體。</title>,<text>東園龍綠涵醉紅。老禿去幘當春風。白眼視天天如昏。蠟笙粉佾徒囂喧。扶歸却坐山日暮。手撫阿便遶古樹。來日不來有如汝。</text>
<title>三月二十七日</title>,<text>東君去意似奔鱗。滿水浮紅可惜春。漫向山窓釣詩句。嫦娥枉有一鉤銀。無端連夜雨兼風。濃綠難尋一點紅。何處飛來雙蛺蝶。似疑春色在山中。</text>
<title>黃紅花歌</title>,<text>黃者何。連翹花。紅者何。杜鵑花。偎紅倚黃亂交加。煌煌灼灼滿山家。人言二花賤且鄙。處處皆有移不死。花開如糝不見枝。貴家厭見皆去之。我笑謝客唯且否。花如不賤吾何有。我豈慕人邯鄲娼。棄我肥醜之孟光。何曾任汝厭梁肉。顔斶自當甘藿菽。呼兒酌酒與花道。賤花當偕賤者老。</text>
<title>次謝李上舍 井休 枉留數日</title>,<text>才子淹留數日連。今年欵洽勝前年。文爲道器方求貫。詩似風檣不費牽。翰墨驚人知有自。鮭蔬待客愧蕭然。何由挈得靑雲上。香案旁邊薦吏仙。</text>
<title>次贈李上舍 井休</title>,<text>歎子高才信又矼。屢尋松谷叩蘿窓。空盤冷落登枯菜。破壁蕭條卧渴缸。呼作友朋君豈讓。辱稱師表我誠𢥠。衰癃敢與騷壇事。解旆年來已束杠。英英良玉壓珉矼。壇宇通明拓八窓。枉轡欣歌駒在谷。陶襟愧乏蟻浮缸。初聞落屑心如飽。每見飛毫眼欲𢥠。奇骨定非蓬累者。幾時騰上倚天杠。朝來雲霧失前矼。風偃長林雨打窓。之子欲歸催立馬。主翁臨別擬傾缸。唯將詩律音相賞。莫話人情魄易𢥠。安得與君觀射隼。韔弓同賦錦韜杠。</text>
<title>失牛</title>,<text>喂養年來歲屢經。長鳴喚犢豈嫌聽。肝中蘊寶應名丑。櫟祖稱良舊姓丁。釋釋三春憐健骨。寥寥一夜失厖形。坊欄不密韁無鎖。惰僕焉能逭薄刑。穿瞳白脉合於經。滿脰黃鍾亦可聽。春喘問時吾似丙。夜庖歸處客逢丁。欄邊漫有奴耽睡。門外曾無犬吠形。閭里近來多桀點。亶由游吉緩僑刑。詩禮金椎尙背經。蚩氓况但跖言聽。瓊州舊戒忘蘓子。石棧遺蹤蹈蜀丁。墻穴穿踰應費力。屋山窺瞰幾潛形。他時鼠狗如能獲。同叔何妨擅榜刑。屠盜相須似緯經。亡牛處處日頻聽。農家豈免呼庚癸。寃肉長看炙丙丁。轣轆車停登坂響。菑畬地闕破山形。從知惡俗輕全物。未必旋毛自召刑。屋下殘衣席數經。溪邊牧篴更誰聽。曾醫毒疫煩黃子。忽觸凶鋒恨白丁。對峙雙鉤思角勢。低垂長槖記胡形。橫行暴客無人識。夜夜誰加釱趾刑。隣伍追尋日幾經。道途消息杳難聽。海塩熨脇疑文子。河渚窺蹤笑武丁。駑馬自欣專秣養。牧童空憶卧噍形。全生若向田家賣。縱得偸兒也减刑。官惜民牛是政經。自行屠殺駴人聽。唯於日夜思肥已。不特春秋託祭丁。遂啓偸心爭染指。仍敎庖眼少全形。區區狗鼠休深責。誨盜應先服上刑。猗南孶育十年經。犙牭呼牟耳慣聽。卷舌舐多凡幾子。柝蹄存寡任零丁。幸逃騂角山川用。重對黃毛菩薩形。勉向西疇勤用力。頑僮將必措鞭刑。右詠新牛。卽亡牛所産。</text>
<title>又談失牛事次前韻</title>,<text>花蹄失去歲云經。白石歌悲尙在聽。賣劒幾朝趨市亥。扶犂十倍費村丁。山登衮衮思頭勢。峰對尖尖想角形。若使人心皆似我。大牢陳後更無刑。</text>
<title>追挽李參判 聃命○副其孤書請</title>,<text>寃碧深埋二十春。追思咽咽詎堪陳。能完孔氏傾巢卵。重起莊生涸轍鱗。劫火燒頻桑又海。嚴霜摧盡桂終薪。泉㙜也有趨庭地。母子同歸笑不嗔。人間寧復見奇才。老子低頭黯自哀。記得死生長別處。石田寒日照荒苔。</text>
<title>挽南淸州 尙熏○南以歸來名其亭。有子四人。年六十四而沒。</title>,<text>記得坡村會。居然夜壑舟。今君又冥漠。老我獨悲愁。晩計陶辭在。流年卦數周。雙雙看玉樹。餘慶未渠休。</text>
<title>鄭堤川 重朝 驪江別業八景</title>,<text>二陵氣欝䓗。連岡環積翠。至今江漢人。猶灑蒼梧淚。右喬山積翠平沙帶晴川。樹木粲可數。一自夏陰繁。長疑鎖烟雨。右長林嫰綠龍門非不大。曉霧盡籠山。獨有高高頂。靑天露一鬟。右龍門宿霧孤帆曳秋色。久久上危灘。泊向浦村暮。蕭蕭蘆葦寒。右燕瀨歸帆沙洲草色迷。浦店烟光羃。不見牛背兒。但聞牛背篴。右桐洲牧篴江磯點點燈。盡是叉魚者。誰歟賣尺鱸。來日酒堪把。右笠巖漁燈湖邊初雨。湖上月華新。却訝吾心裏。涵氷又一輪。右平湖霽月江路政風雪。暮歸蓑笠寒。漁翁不自覺。高興在吟欄。右寒江暮雪</text>
<title>次柳參判 士固 韻。寄題枕海亭。</title>,<text>危亭一簇俯重溟。凉意蕭蕭集暮扃。鰌浪捲回沙日黯。蜃樓消盡島烟靑。人將野服輕金帶。客有筒鮮佐玉甁。回首欲呼鸞鶴馭。可能相伴閱千齡。詩翁壇坫起汀洲。好爲同盟會白鷗。但使雲無上下。不妨波浪有沉浮。春苗日煖眠隨意。玉羽風輕弋豈謀。我亦代興當狎主。相逢交讓不須愁。右次詠白鷗</text>
<title>次李同福 瀅 韻</title>,<text>獨坐獨行一壑幽。相思相望幾回頭。椷魚到後差寬恨。庭鯉來時更破愁。美醞三升椒比辣。新詩二首梓堪鎪。老翁無力酬珍貺。搖蕩心如不繫舟。鷄山長夏更淸幽。巾幘無心戀白頭。松磴高憑風甚快。草堂重盖雨何愁。犧牛肯願肩如俎。野馬焉知耳有鎪。麥酒釀傳眞一法。甆罌無謝玉爲舟。雨散西城客。芳塵寂寞空。梅山無此老。詩律有誰工。江漢滔滔水。松林謖謖風。時逢仲容語。淚盡一杯中。</text>
<title>挽尹判書 以濟</title>,<text>文武才稱吉甫全。將星卿月近台躔。由來世事多飜覆。不是宸情遂棄捐。洛社風流耆舊盡。韋家經術子孫傳。傷心獨有淸溪老。淚灑秋山寫挽篇。</text>
<title>自君之出矣</title>,<text>自君之出矣。何日不回頭。思君似樓檻。曲曲捴生愁。又自君之出矣。寂寞竟朝昏。思君似香燼。一冷豈重溫。又自君之出矣。長夜怨如年。思君如破瑟。絃絶柱空眠。又自君之出矣。幾日更相逢。思君如暗鏡。已失舊時容。又自君之出矣。春日意悽悽。思君似春鳥。盡日遶花啼。又自君之出矣。池上每沾巾。思君似蓮子。一薏一含辛。又自君之出矣。黃葉落秋山。思君似湘簟。棄置淚痕斑。又自君之出矣。風雪閉閨深。思君如死草。根底抱春心。</text>
<title>擬南柯子</title>,<text>江北孤雲白。江西返照明。江南一片雨。終道是多情。又井中何所有。黃栢又黃連。非君酌水飮。苦苦向誰宣。又靑樓白銅鎖。戶戶閉葳蕤。樓上紅牙簟。君能乞一時。又來時愛𧃐䕽。去日忘蜘蛛。柳絮將蝴蝶。非狂定是愚。</text>
<title>季冬望夜五歌</title>,<text>季冬望夜月東生。東山半暗西山明。枯梢相戛風蘀走。宿鳥未定饑鼯驚。誰歟對此懷鳳樓。我姑酌彼無兕觥。嗚呼一更兮歌始起。獨倚山扉淚如水。季冬望夜月漸高。蟾兔分明辨皮毛。滄溟鮫淚泣相向。深樹魍魎藏未逃。牛衣蝸縮不敢翫。貧士失職嗟爾曹。嗚呼二更兮歌再發。寒風觱觱吹余髮。季冬望夜月正南。夜半人寰睡方酣。層氷皎皎縞萬壑。積雪峩峩玉千巖。參旗欲沉井鉞傾。仰視碧空思何堪。嗚呼三更兮歌三奏。可憐明月空如畫。季冬望夜月欲西。姮娥怕冷雲鬟低。積雪繁霜共凝沍。瓊樓玉宇俱凄迷。我獨堅趺耿不寐。空中忽聞搏桑鷄。嗚呼四更兮歌四闋。城鐘未動人聲絶。季冬望夜月西流。東林晶熒西林幽。仄影俄辭白獸闥。斜光恰照蒼龍樓。九街車馬行漸多。望月誰能一回頭。嗚呼五更兮歌已竟。獨向雲端惜明鏡。</text>
<title>詠魚燈</title>,<text>腹裡呑明月。金鱗▦燭光。還疑燒斷尾。化作綵龍翔。</text>
<title>雪中戱吟</title>,<text>望月懸將墜。尋花處已稀。衝風秋壁起。白雪眼看飛。</text>
<title>壬午春帖</title>,<text>[內軒]庾積琅瑘稻。庭堆吉貝花。新營雙水碓。更列十繅車。又餠餌朝朝進。魚鮮頓頓來。烹煎精且潔。厨婢亦人才。又鼠婦不捿房。蛛兒不掛壁。庭除凈絶塵。墮飯猶堪食。又煕煕衆女使。有口揔無言。鷄犬亦何事。群遊靜不喧。右四首內軒[外軒]二稚參差長。今年始讀書。可憐音吐好。文理亦通䟽。又新力雙僮健。馴良更可憐。池中蒲自有。何必用爲鞭。又家裏多跳蚤。輪虫又壁陀。今年凈如拭。不識去之何。又簾虗雨脚通。簷庫月輪蔽。舒卷從便宜。編茅得新計。右四首外軒[學舍]稽首謝辱臨。眷余情何好。朝來丙相公。暮來王太保。又東桃與北棗。花葉媚新春。花能明我眼。菓亦飫吾唇。又南厓種楮意。初自紙中來。文字今無戀。唯應備索材。又誰移我松樹。不死立他方。勿復遮冬日。但遮風雨狂。右四首學舍[玄亭]書爲入道門。豈但擧人物。學子夢醒時。吾伊竟長日。又小池引山泉。春淥一匳淨。待得種蓮生。看他不染性。右二首玄亭</text>
<title>仲春偶吟 建除體</title>,<text>建斗杓旋卯。吹鐘律亞春。除寒如酷吏。迎暖似嘉賓。滿壑雲生態。通渠水䠞鱗。平安花信使。動蕩柳精神。定樹禽巢就。游空蠛舞新。執勞隨僕隷。稱貸禦窮貧。破綻衣添線。炊蒸甑免塵。危途一回駕。僻築四無隣。成毁槐陰夢。沉埋秫釀醇。收將閑物色。付與老吟呻。開墾謀荒曲。叉漁指淥濱。閉門忘束帶。何幸斷來人。</text>
<title>妾勸止酒</title>,<text>勸我勿飮酒。塗言尙可依。况汝戀主情。忠䂓寧忍違。顧我亦有辭。汝心能不非。家貧乏鮭菜。况有庖肉肥。雖云日再食。其實腹長饑。欲求易療者。唯酒其庶幾。年來經世變。憂戚常噓唏。春花與秋月。強歌歡情微。其間若無酒。何計解愁圍。大甌一亦可。小盞當屢飛。行氣捷於藥。防寒溫勝衣。朗吟詩易釣。高談神發機。此樂不可言。千金安足揮。纍纍北邙土。貴賤同所歸。平生獨醒人。妙齡入泉扉。我雖飮不節。年今過者稀。有官當致仕。旣黜又何希。無端屛所嗜。只招人笑譏。狂言失人歡。袒體損其威。此愆果有之。從今當佩韋。</text>
<title>小止復飮</title>,<text>少時惡人醉。杯觴見亦驚。中年憂患多。遂以酒寬情。荒蕪志業廢。枯瘁疾疹嬰。言狂悔何益。穀靡害猶輕。爾諫忠甚切。吾心慙不平。黽俛斷數日。心口復渝盟。大笑仍太息。痼癖嗟已成。女也一失身。誰復稱先貞。</text>
<title>又絶句</title>,<text>有有以來病。無無以去愁。何人判輕重。欲問醉鄕候。</text>
<title>花前</title>,<text>老子少年杯酒同。深山永日又微風。縱令醉甚何妨卧。花影參差月影中。歲歲年年人不同。年年歲歲落花風。春日不宜辭飮酒。况於花下月明中。貧家不與富家同。倚賴山花殿晩紅。昨夜留春檻前雨。一枝能耐牡丹風。</text>
<title>五加皮</title>,<text>野老携筇去。春山採藥時。欲求三洗髓。須覔五加皮。稚葉星精嫰。新芽露色滋。渾身香馥郁。爪甲最先知。</text>
<title>三月正當三十日 十首</title>,<text>三月正當三十日。閑中身作病中身。壺觴縱在難酬酢。欲倩何人餞去春。三月正當三十日。何來蝴蝶遶吾身。疑他噵引花前去。共賞靑山一片春。三月正當三十日。林間現在數花身。題詩爲向東君奏。何惜留他度了春。三月正當三十日。此身仍是七旬身。少年春去猶含恨。何怪衰翁泣別春。三月正當三十日。浪仙疑是我前身。燈殘夜闇無人伴。坐到鐘鳴獨守春。三月正當三十日。飄零花拂寂寥身。薔薇芍藥猶安穩。嫰蘂商量好殿春。三月正當三十日。田翁來訪宰官身。雖然鬢上俱金圈。畢竟輸他醉送春。三月正當三十日。兒曹羡爾各輕身。幽巖定有殘花在。火急尋看莫負春。三月正當三十日。不須剛恨未抽身。飛花自有根恨在。何必明年不見春。三月正當三十日。山中淸淨老僧身。若聞我語呵呵笑。花雨禪房別有春。</text>
<title>好雨</title>,<text>屛翳眞爲積善家。甘霖每趁野棠花。今年稍晩霑恩澤。倍覺斯民感幸多。心香上徹太淸家。時雨滂沱遍槿花。七載旱乾勞六責。殷王孰與我王多。知時一雨活農家。雨玉非珍况雨花。更願天公好斟酌。莫令嫌少又嫌多。</text>
<title>挽申承旨 㶅</title>,<text>十年南北恨離居。湖海茫茫鴈影踈。已任桐瘖唯飮秫。豈知松仆獨全樗。琅城玉露霑墻翣。藍浦蒼烟鎖草廬。一片夢中無限事。淚和哀挽不成書。</text>
<title>雜詠四首</title>,<text>駒馬母並馳。駒先母行遅。却立待其母。謂母何太疲。母曰吾老矣。吾少爾不知。且汝何必駿。偶生蓂長時。馬經。駒生月初旬者。行常先母。老鷄脫凍幘。毛羽亦離披。登棲一何早。報曉一何遅。十步啄一粟。猶然呼厥雌。呼雌雌不來。徒爲穉䧺嗤。又赤犬有何罪。其灾在其皮。主人要茵褥。枕藉當狐狸。駁者羣擾庭。齧骨搏而嬉。近聞獵家獐。恐以爾肉支。又少牛豆常飽。老牛芻久飢。少者今雖壯。老者昔豈疲。人情有厚薄。畜力有盛衰。只恐屠門路。早晩行相隨。</text>
<title>次唐絶古木韻</title>,<text>禿盡枝梢剝盡皮。虫書撩亂篆兼草。村中老叟面如梨。自謂童年樹已老。此木當年初種時。柯枝尺寸混幽草。籛翁薊子若重來。手撫盤桓自歎老。古樹空心雖半枯。百回猶閱春生草。樹邊巖石若能言。天地悠悠我共老。</text>
<title>嘲耘 耘者十九</title>,<text>耘草何踈吸草頻。癡言不一懶情均。鋤頭了莫看錐末。碌碌堪嗟十九人。吾儕十九黨頻頻。心意均時手亦均。若使主翁勤置酒。傭人豈敢負仁人。耘答汝輩年年借役頻。枯魚白酒每分均。可憐儉歲無儲蓄。今日飜成薄惡人。主言去歲今年雨太頻。稻禾收少麥傷均。主翁縱也家貧甚。猶是凶年飮酒人。耘答偶因行藥飮何頻。菜食長艱與我均。縱有斗粳堪入釀。皇天降鑑定憎人。主言豪家日日擧觴頻。許史金張樂意均。果若翁言天降鑑。灾殃何不到斯人。耘答聞渠駁語我嘆頻。負罪情將負債均。他日再耘牢有約。定將𨠺酎醉人人。主言爲解翁嘲仰答頻。茲承一諾衆歡均。果能飮酒乘豪氣。十九耘當九十人。耘答</text>
<title>次李相國集韻</title>,<text>腰環繩革勝金圍。少誤奔忙晩幸歸。可惜蹣跚雙脚鈍。不然身骨欲輕飛。年來久解墨兵圍。只戀糟丘未脫歸。恰似籠中羈絆鳥。半身雖出未成飛。幽居何害四山圍。褊性眞宜迮地歸。一葦枝頭巢襪雀。焉知天外大鵬飛。</text>
<title>次李相國集中蛛網韻</title>,<text>蜘蛛躡飛絲。凌空結盤網。籬頭與簷額。族類所歸往。張之若烟霧。罹爾群飛颺。靑亭縶六足。大眼失瞭望。玄蟬結冠緌。將死蹔哀響。蠅營豈逭孽。蜂脫或爭強。膠絲粘粉翅。百蝶無一放。翩翾凡幾種。盡資丸腹養。蛛乎誠可戮。起立又唾掌。翻思蛛異蚓。曷使食枯壤。強者固弱食。其類難盡狀。最怕黑頭虫。其惡巧莫伉。網打千百盡。疇能死屬纊。嗟嗟蛛何尤。伏羲之所誑。</text>
<title>無題</title>,<text>白犬稱居士。遊山似有知。從來不噬矢。何忽噬人爲。又白鼠作人言。叫號妖且怪。周南嘿不譍。畢竟汝何奈。</text>
<title>約繩念書。自嘲。</title>,<text>拙樸平生懶惰仍。家資宦業兩無稱。衰年自笑同劉寔。口誦書兼手約繩。</text>
<title>後又織簾念書。次前韻。</title>,<text>工程劉寔沈麟仍。此老辛勤孰不稱。口吻或差編簡字。指頭無滯織簾繩。</text>
<title>拈弓字韻試兒輩。仍自賦。</title>,<text>有地寬閑五百弓。雲霞泉石滿其中。紅塵一點飛難到。洞口元無逆入風。山幾屛環水幾弓。水聲山色閉門中。老翁不出人間久。事事依然太古風。吾身已戢似橐弓。生死唯應一壑中。自笑壯年都落拓。桑楡晩享十春風。暮春殘月欲虛弓。可惜飛花落酒中。老子還同兒子輩。悲歌慷慨怨東風。齊聖誰知馯臂弓。雕虫又况石虛中。老來吾意差淳實。醉卧花間任雨風。蜂磨利鏃蜮彎弓。七尺那堪向彀中。只有花間雙蛺蝶。往來相逐戱春風。而翁少日號良弓。潦到今沉廢疾中。有手唯堪耒耟把。爲箕不必紹家風。六經文字六匀弓。未必功名在此中。第向本原勤用力。臨瀛家世有淳風。步上山梁忽憶弓。飜然一笑夕陽中。漢陰回首無窮意。焉得忘機侍下風。萬事人間失楚弓。區區何足置胸中。春雲萬壑平如海。盡日溶溶不起風。雨靑山掛帝弓。彎紅引翠畫圖中。驚飛一鶴如流矢。滅沒霜翎萬里風。</text>
<title>醉醒遣憫</title>,<text>醉睡醒猶卧。深房晩未開。欲言聲不出。忺起首難擡。繞屋兒爭聒。窺窓妾似猜。定留餘瀝在。誰勸解醒杯。</text>
<title>次韻寄題李同福 瀅 新堂</title>,<text>懷君未得訪君家。聞築新堂結想遐。窓外浮嵐來遠峀。檻前流水遶平沙。寧軀但取溫凉適。侈目無勞赭堊加。誰道主翁耽寂靜。滿床詩稿亂如麻。山脚低垂近水頭。養馴麋鹿又盟鷗。棲身白屋無違忤。屈指緇塵有謬悠。長夏只耽陶令卧。廩秋寧學楚臣愁。何須復種江洲橘。棗栗成林已敵侯。</text>
<title>簡寄閔士會郭山謫居</title>,<text>萍漂蓬轉備報辛。汶上胡爲海上人。家有葉譽芬未沫。罪稱株累枉誰伸。宣沙浦逈黃雲暝。凌漢城荒碧草春。自古消憂非一事。吟邊最要酒相親。南洲北塞又西關。萬里程行數載間。迎送烏蟾俱大海。貫穿豺虎幾千山。甁罌棄後還多緊。書卷携時却等閑。遙想棲遑渾舍泣。獨無愁色上君顔。</text>
<title>秋日</title>,<text>紅苔將碧草。相錯繡空庭。落日林風過。柴扉犬夢醒。</text>
<title>收栗</title>,<text>稚子慵興費屢呵。夜風園栗墮應多。鼯偸小小猶云可。最有隣兒不奈何。</text>
<title>守棗</title>,<text>形似珠璣味似飴。靑紅斑駁滿繁枝。僮兒愼莫輕偸食。我解蠕蠕筭法奇。蠕蠕人有精筭者。筭棗樹靑紅實無差。</text>
<title>秋晴</title>,<text>雷收雨歇片雲殘。借得斜陽曬麥乾。惆悵平生釣鼇手。小庭今把逐鷄竿。</text>
<title>秋日梨花</title>,<text>秋日驚人眼。園梨照雪華。應嫌結子少。更發數枝花。</text>
<title>挽睦統制 林奇</title>,<text>世宦公初武。師垣望獨高。鳴琴用儒術。制閫荷恩褒。報主金橫帶。論兵玉有弢。關山樓一篴。滄海港千艘。燼劫燒餘骨。塵寰白盡毛。流言因薏苡。削迹寄蓬蒿。天雨長城壞。霜風大樹號。有人淹病蟄。伊昔賞音遭。醉席從遺帽。離亭辱贈刀。自傷衰老筆。無力述英豪。</text>
<title>秋夜獨坐</title>,<text>凉風燭影搖。古木梟聲歇。拓戶望靑天。參旗引片月。又孤村犬吠處。前路馬蹄聲。與我雖同起。其人各異情。又兒童呼不起。耳畔恨無鼙。夜夜如酧唱。悲鳴我與鷄。又將晨猶鼾睡。婢懶奴又慵。任爾休樵汲。朝飧要早供。</text>
<title>挽朴正郞 世䧺</title>,<text>官超列宿壽稀年。况又承家子姓賢。何事哀歌獨鳴咽。憶同魚隊戱楡川。</text>
<title>一冬</title>,<text>一冬常雨雪。小路斷行人。古木饑鳶嘯。空堦野雀馴。歲前猶乏粟。山下或無薪。抱膝中宵坐。憂家又念民。</text>
<title>短日</title>,<text>短日漸舒陰更慘。立春雖近暖猶遙。氷籠井口晨難汲。雪擁籬根午未消。市遠那敎樽有酒。山深自笑爨無樵。堪憐少女顔如玉。踏壁啼寒轉覺嬌。</text>
<title>屋上掃雪</title>,<text>屋頭埋雪自無妨。童子如何掃去忙。不厭化氷懸穟穟。只愁爲水漏床床。篋槖無金久見妨。茅茨得玉掃何忙。主人年大心方細。穩卧編藜一燥床。</text>
<title>羸馬陷死</title>,<text>載馳各無事。獨陷胡爲泥。只是偏高骨。非關誤蹶蹄。又未飽槽中草。那衝路上泥。誰能一擧手。拔出四沉蹄。</text>
<title>次柳散菴北幕時韻用其意</title>,<text>㫌竿鞚勒簇沙頭。使節賓僚樂勝遊。海戶登鮮紅鬣活。胡姬戛瑟素荑柔。禮容寬假心無束。詩料繁多思未籌。若問書生知遇感。燕然勒石願方酬。珍錯豐稱北海頭。千金饗費一時遊。魚腥種種經烹美。菜帶番番入臛柔。故國歸人辭痛飮。淸時上將秘良籌。當筵笑謂諸褊副。汝輩將何作報酬。西日將低碧嶂頭。餘暉更覺媚淸遊。炊烟乍起林腰暗。漁艇初回櫓舌柔。按隊不敎收舞席。還城何害改更籌。朝來定許趨油幕。金盌蒲萄更獻酬。沙平浦濶翠磯頭。興劇相携散步遊。醉愛玉蛆杯面亞。吟嫌靑鼠筆鋒柔。螺登瓦壟稱瑤柱。草剝沙鞭似象籌。悵望蓬萊仙馭阻。璚琚那得棗瓜酬。秦城南望幾回頭。戍客悲歌感遠遊。幕府才名唯藻麗。關山時物又薇柔。閑隨白鳥爲羈伴。醉折紅棠作酒籌。爲謝燕姬珠珮解。錦囊搜出綺篇酬。</text>
<title>雪後有作。用前韻。</title>,<text>垂老玄冥欲縮頭。只應滕六恣嬉遊。玉龍酣戰飄鱗碎。仙鶴紛飛墮毳柔。臼屑深堆雲母粉。簷氷倒揷水晶籌。歐公舊令全忘却。一任兒童漫唱酬。玉蘂齊開綺閣頭。唐昌何必看花遊。蘭謠儷曲歌聲激。羽佾回風舞態柔。覔句自多驢背興。傳杯誰拒蝟毛籌。佳人莫漫誇紅黛。練帨紈巾景始酬。蕭騷急響打籬頭。孤夢難敎化蝶遊。風片斜穿泥壁罅。曉寒稜起紙衾柔。延賓梁苑思高宴。縛賊淮城憶壯籌。自詑塩叉非險韻。千秋更向老坡酬。晩晴開戶始擡頭。怳惚如從玉界遊。峯頂僅饒松栢秀。澗唇渾壓薜蘿柔。豐徵麥壠欣盈尺。餘事詩家競賭籌。誰識臘天三白債。一旬羸得盡情酬。</text>
<title>漫吟。又用前韻。</title>,<text>掛壁烏巾不掛頭。年來斷出洞門遊。棲心白業根塵淨。灸背陽簷骨體柔。野老占農多臆度。兒童闘奕少機籌。朝晡粥飯無他事。難道吾生造化酬。</text>
<title>喫菜。又用前韻。</title>,<text>歲暮盤蔬侈筯頭。馮生久息爲魚遊。椒和瓮菜寒葅美。卵瀹盃羹雪艾柔。料理五辛供實用。衍來三韭笑虛籌。故人有約新春到。鷄黍高風亦可酬。</text>
<title>癸未元朝試筆</title>,<text>老子平生只任眞。蘿藦曾不養吾身。誰知白屋飢吟裏。八袠初開第一春。形槁心冥隱几中。不知天籟已條風。村醪却有江潮力。漲起春光上頰紅。首四字。一作槁木寒灰。</text>
<title>人日</title>,<text>人日飜愁思。天春更苦寒。顚風摧木易。凍柳吐金難。糠籺民逾窄。征徭吏不寬。家貧私釀乏。無計寫憂端。</text>
<title>次寄李生 廷楷○家在淸溪南麓葛峴</title>,<text>南北淸溪各一方。君家勝我甚章章。秔田亘谷兼園菓。瓦屋彌坡又沼堂。高士例須茶有竈。韻人那得筆無床。松翁已老隣難卜。鑿壁何由借末光。崎嶇感子遠經丘。訪我田居陋且幽。三月茅齋花色老。一壺松笋露香秋。連姻古誼相敦好。稔歲生涯共省憂。誰料王猷餘興在。雪天重棹剡溪舟。右謝冬春重訪。松笋。春日李所携酒名。</text>
<title>僮輩漁溪。得鮒鮎各數十鬣。鮒畜池。鮎付厨。戱賦三絶。</title>,<text>呷呷雙鰓氣未蘓。金鱗數寸半泥塗。方塘畜汝休嫌窄。猶勝南華涸轍呼。鮎老曾聞化蜃蛟。呑人呑畜猛兼妖。雛苗漉出休矜愍。後患唯宜早早消。胡仁於鯽酷於鮎。或火煎烹或水霑。客問主翁翁不答。一竿溪日倚山簷。</text>
<title>捉月亭</title>,<text>謫仙寧久謫。將返醉忘醒。手弄兔毫素。身騎鯨鬣靑。山中虗有塚。江上漫留亭。俯視誰相笑。呀呀太白星。</text>
<title>思杜亭</title>,<text>子美南征到。蠻人眼共靑。衡猶憚勍敵。斗亦避文星。白酒塵容醉。淸都謫夢醒。居民盡思杜。無異浣花亭。</text>
<title>勞勞亭</title>,<text>碧水分流地。金陵送別亭。勞勞勞豈盡。去去去難停。仙李猶傳白。垂楊更不靑。傷心何以慰。對酒願無醒。</text>
<title>粲粲亭</title>,<text>漫叟何爲者。爲州事可銘。恩霑蔀屋遍。詩許杜陵聽。粲粲千金價。昭昭一字星。光輝賁土木。千載似新亭。</text>
<title>化梭亭</title>,<text>國士雖沉跡。波神却效靈。誰知持緯器。飜替落碪腥。札札如聞響。蜿蜿忽變形。只今餘悸在。雷雨暗荒亭。</text>
<title>饐瓜亭</title>,<text>志氣非眞餒。辛酸要備經。曾輕雙壁白。却取一瓜靑。細事人誰記。中心我獨銘。兒曹如肯構。視此作蔞亭。</text>
<title>雷夜志懷</title>,<text>年來懶甚廢衣冠。雷雨中宵欲覔難。縱使豐隆恕老病。何顔更望杏林壇。老翁筋力其餘幾。鷄狗嗔呵了曉昏。慙愧石泉琴筑響。近來枯涸靜無喧。右有警</text>
<title>振威士人送烝豚</title>,<text>偶爾爲新特。胡然饋一豚。渠應履諸市。吾敢笑如髡。肉食人誰繼。鄕家禮更繁。遙懷閔仲叔。山閣倚黃昏。</text>
<title>仁川客送魚蝦</title>,<text>海餉今朝至。時鯹二種珍。長鬚仍曲背。巨口又纖鱗。茜爛羹杯溢。霜飛膾縷新。獨無蔬菜報。慙愧滿山春。</text>
<title>次謝孟士 益聖 惠菜茄</title>,<text>木榻摧頹甚。山扉寂寞中。書來帶秋色。病去勝醫功。野興詩篇寄。村情菜物通。何當重命駕。滿眼酌郫筒。</text>
<title>閑中次杜韻依其意</title>,<text>無事還多事。除林爲養林。唯應增颯爽。未覺損幽深。宿鳥頗驚恠。秋蟬猶亂吟。綠山須鑿逕。採藥最關心。又鎌钁功收殺。林柯色整齊。初愁衣着刺。俄喜襪無泥。樹穴禽留毳。苔痕鹿過蹄。行尋幽石坐。送盡夕陽低。又迮地須思豁。繁枝任遣摧。山能依舊出。雲卽斬新來。體適行忘倦。吟淸響欲哀。兒童爾何意。伴我亦徘徊。</text>
<title>又</title>,<text>長在蝸廬關藋戶。却來漁艇捲篷窓。一時興劇携渾舍。五月風淸得此江。稚子如鳧貪浴並。老妻看蝶媿飛雙。行庖饌飮非全儉。魚菜登盤酒滿缸。當堦亂植任橫斜。筇屐經由未覺遮。不薄緗收多少子。最憐紅發淺深花。濃香露滴浮樽蟻。艶朶風低壓䯻鵶。只怕春歸人散後。寒烟寂寞鎖山家。高樓枕水倍淸涼。朱夏闌干擬襲裳。三考使君治績茂。一時賓客姓名香。庖人雪膾頻登俎。妓女丹唇解皷簧。但使讌遊陪暇日。仲宣何恨在他方。高樓突起古名都。襟帶三江與五湖。長夏簾㫌凉吹滿。半空欄檻點塵無。長平幕府方延士。楚國風騷舊盛儒。白首幸蒙居客右。大賢何事取狂夫。歷歷山川遠勢生。人功傑構類天成。開筵淮海佳賓集。倚檻乾坤暑氣輕。落景倒斜簪履亂。泠風飄下管絃淸。却愁讌罷還僑屋。深巷蓬蒿惱客情。</text>
<title>秋夜無眠</title>,<text>衰年元少睡。長夜更難眠。寂歷寒松籟。分明幽磵泉。吟蛩來枕畔。鳴葉走階前。幾度開窓見。明星候曙天。</text>
<title>咏黃白二鶴翎菊</title>,<text>釘金綴玉映茅茨。正色天姿各自奇。恰似武昌樓上客。白雲黃鶴擁來時。</text>
<title>霞影</title>,<text>霞影橫虛壁。禽聲集暮扃。離披荒砌菊。落拓倒墻甁。曲澗微縈白。遙山淡抹靑。蕭條苔石上。箕坐到昏星。</text>
<title>孟上舍 益聖 枉留信宿。臨別贈詩。次謝。</title>,<text>自從相識百愁寬。今歲蒙臨倍覺歡。夜榻同傾黃菊𧣴。朝碁交卸白麻冠。吟成四韻偏憐逸。卧乏單衾不道寒。分袂殷勤重有託。淸溪雪月倘來看。</text>
<title>賦人赤驃。用岑嘉州韻。</title>,<text>君家赤驃何處得。見者萬人皆動色。胡奴解事許滚𩥇。刷毛濯蹄加鞍勒。䧺姿逸態誰敢騎。遍體桃紅鬐素絲。主人擧扇遙指使。諸客憑欄齊賞時。試令匝步廣庭內。去去來來看轉愛。微塵細細觸難生。枯葉紛紛踏不碎。金銀滿斛視錐刀。何物驊騮價獨高。欲尿擧足不勝驕。仰噓卷唇尤覺豪。可憐芻豆浪入口。駑駘齷齪焉能有。縱令十舍已在前。懸知半日應落後。白雲天末白央央。王母桃花綺窓香。穆王車駕造父御。星奔電掣爭流光。爲問棗脯老死此。何如瑤池拜舞起。若敎同驅八駿馬。不辭日行三萬里。</text>
<title>挽李佐郞 泳 改葬</title>,<text>少日聯梅榻。高風似竹林。名家宜振耀。強仕忽銷沉。黃壤移埋玉。丹旌比帶金。傳聲報郞貴。墨妙又超今。</text>
<title>挽鄭生 攸寧</title>,<text>咸關舊迹夢魂空。通德猶憐有小同。四七春風花落去。九原何語慰而翁。</text>
<title>曉坐</title>,<text>西嶺餘殘月。東窓尙暗天。春風寒似臘。老子曉無眠。二樹鵂相闘。空槽馬可憐。斯須且堅卧。被底琢詩篇。</text>
<title>苦瓮</title>,<text>十瓮微燔徑出陶。村商買得價猶高。幾回擔去無人問。空負初心夜筭勞。</text>
<title>種栗</title>,<text>鎌斧朝朝課僕夫。半山査枿掃如無。殘年笑作兒孫計。辛苦親栽栗百株。</text>
<title>十月某日雷雨</title>,<text>向夕冥冥雨。通宵虩虩雷。中秋曾已矣。十月又何哉。乍劈層霄去。重蟠絶壁來。野翁經驗數。默坐不勝哀。</text>
<title>十月七日夜雪</title>,<text>夜坐無眠過夜分。空山落葉雨紛紛。朝來始覺行冬令。雪滿峯頭似白雲。</text>
<title>蔡仲耆來宿。喜次其韻。癸未冬初。仲耆過訪。與之聯句。有問汝何時來。初冬月當滿之語。後果惠然。而稍晩。故頷聯云。</title>,<text>匹馬嘶寒雪澗隈。松林迎候竹筇催。娥輪敢恨三分缺。仙客眞看再度來。草具登盤顔未展。瓊章滿槖手忙開。殷勤領取村翁意。信宿從容莫遽回。</text>
<title>同仲耆分韻得雪字</title>,<text>故人騎瘦馬。來踏山中雪。山翁夜迎客。餉以松間月。寒氊分半坐。野蔌少兼設。玄談轉幽眇。高唱更淸越。端居積憂思。忽此飽歡悅。願子無遐心。留連久方別。</text>
<title>次仲耆舟字韻</title>,<text>感子來相訪。吾居僻且幽。泥塗衝驛路。波浪駕漁舟。喜氣排寒景。豪談滌亂愁。愧無投轄飮。徒有摻裾留。愛極言難盡。歡深涕欲流。殘年餘短興。君去恐長休。</text>
<title>用舟韻。改爲七言。</title>,<text>中郞訪我賁中丘。符彩全開暝色幽。野飯猶能珠作粒。村醪何必玉爲舟。良宵有月談忘倦。密室無風卧不愁。上黨好奇邀繼到。迷兒解事助相留。劒光欝欝星爭射。琴意洋洋水自流。但使主賓長繾綣。歲闌行樂未渠休。</text>
<title>蔡學士去後。悽然復步舟韻二首寄似。</title>,<text>誰喚衰翁起雪丘。忽逢才子話情幽。重絃拆裂燒餘木。更棹沉埋水底舟。已了一生吾不恨。自能千古汝何愁。合歡和氣醺桑落。隅坐嬌聲賞栗留。翠壁上承雲盖住。靑天中放月輪流。此時回首人間世。萬態紛紛欲倂休。䲔波脫險返狐丘。吾愛吾廬地最幽。只護風霜三逕菊。不登江漢十年舟。樵功易積增僮氣。穡事粗豊减妾愁。沙瀨釣隨漁叟去。石壇吟挽韻僧留。閑庭駁犖靑苔合。晴箔玲瓏翠靄流。向者人稱爲漫浪。如今自號曰浮休。右自叙</text>
<title>蔡仲耆寄示舟字韻四疊。余亦以四疊報之。</title>,<text>君才自足冠靑丘。驪頷珠光破暗幽。月殿早攀丹桂樹。天池獨泛紫宮舟。紬書道閣恩榮絶。落筆湖堂物象愁。鎩翮望雲方落泊。蟠鱗得雨豈遅留。深知眷記憐溪老。故遣伻來涉漢流。謝氏詩篇陳尺牘。篝燈夜讀曉難休。頻蒙逸躅枉松丘。笑語披開老抱幽。楚國寶推和氏璧。越人歌擁鄂君舟。唱詶律呂無相奪。顧眄乾坤有底愁。竹實願供丹鳳食。苗塲難縶白駒留。書來陰谷春如動。臘盡氷江泮欲流。莫慮寒暄煩問訊。破衫縫後恨方休。右二首。美仲耆。且謝前後枉臨。霧豹須防隱仞丘。燃犀切忌燭深幽。逡廵邛阪迷回駕。邂逅瞿塘免覆舟。燕市屠中尋壯蹟。鬼門關外抱牢愁。心慙苦蘗名爲濫。化謝甘棠愛豈留。劫火屢燒膓似煼。恩波曾沐淚長流。煩襟不必人人識。不遇吾君說可休。冥棲眞似息椒丘。好是山幽澗亦幽。土木形骸今欲蛻。金銀腰脇昔何舟。辭朝市後都無事。畢嫁婚來大省愁。屢乞隣醅同望蜀。粗收田稼足封留。平平詩律三千滿。衮衮年光七十流。我自有師君識否。養生齊物楚莊休。右二首自叙</text>
<title>重答蔡仲耆</title>,<text>我着烟霞老水丘。君僑城市亦閑幽。嵩高不隔三花樹。河廣纔容一葦舟。有興不渝明月約。分携更結碧雲愁。韓娥唱繞樑頭在。荀令香餘座上留。掩抑離魂消欲斷。淋漓醉墨活如流。自憐淹病天隨子。又向顔園待日休。平生詞友揔山丘。金石聲沉夜壑幽。藝苑晩欣瞻鳳藻。文江終待作龍舟。殿禾異夢靈應驗。亭竹奇音鬼合愁。綜博牧堂書盡破。掃空倫紙筆何留。閑中若識無窮樂。世上當爲第一流。野老何勞相勸勉。知君心逸日逾休。右二首屬仲耆作意扶筇倚短丘。臘天雲物儘幽幽。微陽伏似穿山甲。急景奔如下瀨舟。摵摵枯柯如有怨。亭亭老柏復何愁。堪憐凍澗些涓盡。頗怪陳荄寸碧留。驛路四通方欲暝。村烟下壓不成流。此時偶得盈缸酒。容易誰能數酌休。少日營糟擬樂丘。悲歌飮市類燕幽。猝然夜半騎盲馬。俄爾江頭買釣舟。罷擲骰來無好采。自吟詩後博乾愁。看看桑海眞多變。去去蘧廬且少留。身似春槎唯半活。心同古井不旁流。中宵偶想平生事。枕上呀呀笑未休。此翁終老守樊丘。栽植成陰轉覺幽。床上粗餘連屋軸。墻根實乏瘞錢舟。偶當切景聊酬債。肯向浮漚浪起愁。賓客罕看山稚竄。階除得食野禽留。全非佛學人䂓例。只是農家者輩流。獨怪無端魂蕩越。飈輪跨海訪裴休。右三首自詠瓊瑤一夜滿岑丘。窓色光明興自幽。有客卧關袁氏戶。無人行棹剡溪舟。來牟壠覆螟蝗蟄。顆粒田埋鳥雀愁。學士漫誇茶味勝。先生應媿履痕留。晴憐砧石霜紈淨。暖愛簷氷玉乳流。自笑老爲蘇子役。塩叉和韻不知休。右雪後偶吟</text>
<title>雪中望見路人戱吟</title>,<text>羸驂骨立不勝鞍。煖帽皮穿未障寒。辛苦書生風雪裏。不知何事向長安。</text>
<title>久雪有吟</title>,<text>閉室惟宜卧。懷人不可尋。雪摧巾角墊。泥入屐蹄沉。凍硯橫髡筆。虗窓立祼琴。忘憂幸有物。肎倦再三斟。</text>
<title>冬暄</title>,<text>今冬仲季暖於秋。單袷家家不解愁。野老無心談月令。任敎羞殺博陽侯。</text>
<title>甲申元朝。病不省墓。後數日。吟次前舟字韻。</title>,<text>元朝病廢省楸丘。欝抑情同係絏幽。嚼酒澁於途有棘。尋詩囏甚陸行舟。卧床數日空銜嘿。拓戶今晨強破愁。縱死昭陽無怛化。延生涒灘豈忺留。靑門畦圃營微業。驛縣泥塗混下流。笑問化翁胡見戱。勞余形役不敎休。</text>
<title>題畫障二首</title>,<text>狂僧採蜜逢玄熊。手箝其啄絨索紅。驏騎下山拳作鞭。熊踏絶塵生長風。百八纓珠掛結喉。竹冠騣帽飄虛空。山頭狡兔遙望笑。咄哉仲也非英䧺。會殺老髡與洗恥。淡肉加塩飫乃公。虎僧同坐弄雛兒。僧若其䧺虎其雌。雛嬉左右相騰擲。手摩口歍無不宜。我作餠餌當啖汝。瞿摩帝過愼勿窺。沙彌捧杖顔色靑。兩腳欲旋顫不馳。深知老師有伎倆。底向空山嚇人爲。</text>
<title>野老歎</title>,<text>八十野老病且羸。一日食食 音䬮 才數匙。不巾不帶一筇枝。南畮西疇往復來。音釐 畊芸劫劫課僮兒。小慢者呵大慢苔。傍人問翁何苦爲。翁言有子我念之。子胡不泣而還嗤。</text>
<title>十干體</title>,<text>狎恰世間人。其心縈亂絲。伊余無此病。酩酊他不知。孤眠茂松根。配以幽花枝。賡歌兩黃鳥。似和吾新詩。桑楡景荏苒。甘與世同暌。綵鴨浴山塘。玄鳦棲茆亭。東君柄春政。碧草被原汀。園林日向茂。紅綠互紀經。鸝鶊勸我酌。汁滓餘短甁。醉醒任家貧。葵羹心所寧。</text>
<title>十二支體</title>,<text>猛虎立康莊。高車列杻械。屈體學螾蠖。寸心無聊賴。晩計築溪滣。淸光漾庭戺。家人事夜杵。老我朝猶寐。神交在往篇。酧咏起幽懷。以茲卒年歲。何用悲枯骸。又李生居茅宇。繩索爲樞紐。開山演田畒。臨水栽楡柳。振策時出遊。藉草坐芳氾。隣翁意無忤。偶語至昏昧。魚蔬伸欵曲。濁酒復盈杯。陶然萬象滅。何異出九垓。</text>
<title>詠漢史</title>,<text>朝纔解甲暮追奔。漢楚分明曲直存。欲與蒼生去殘虐。子房何但報韓恩。天敎白水啓中興。讖緯區區詎足徵。何故旣知王莽詐。一言還黜六安丞。乙乙哀情燕燕知。父心何事却忘慈。可憐餓死周兼鄧。若比臨江未足悲。復漢應須取益州。草廬曾已爲君籌。後賢譏謗知何意。欲使終身作旅遊。</text>
<title>揚子雲</title>,<text>白首玄經志不分。如何忽作美新文。千秋眞贋誰能辨。又有他人字子雲。</text>
<title>苦旱七歎 甲申六月一日作</title>,<text>老龍惜雨如惜珠。三夏居然二其徂。百草明年尙可靑。蒼生一死寧再蘓。似聞朝議焚巫尩。不如急烹桑大夫。晨星漸少呼出日。暝星漸多呼月出。農人見雲如見母。風伯持箕西簸疾。老農夏晩泣且言。今年判却秋稼畢。高田苗赤漸看白。下田苗靑行欲赤。貧人自智初不種。富人自悔虗勞力。萬中一有難死物。夬夬者莧滿田碧。熱地炎炎蟻移穴。燥土堅堅蚓穿鐵。爾輩讖雨欺乃公。不如旋磨舞風蠛。小子學占休擲環。公明死矣無妙訣。狗兒作隊沿枯溪。飽喫鱔鰌撥沙泥。熱蛇偸凉蟠草根。白鸛銜飛歸哺兒。有貧鱞寡仰天吁。秋來丐糧幾處啼。稚菊雙行十餘叢。月季左右四季中。蒲萄靑黑兩窠栽。朝暮灌注勞婢僮。近來泉枯不成汲。憫禾之暇爲瘝痌。麥飯盂淺姑日啖。藜羹秋後定難糝。小圃着瓜小如拇。採以食之苦於膽。誰將此味語豪人。醉顔長春豈覺慘。</text>
<title>挽朴奉化 緻</title>,<text>桃村一別幾春風。嶺外相逢兩禿翁。燭下丁寧江上約。暮年何事不成空。虞淵西畔俯東波。每向交遊作薤歌。試問同庚凡幾許。人中絶少地中多。</text>
<title>挽洪司成 柱震</title>,<text>少日詞塲價最殊。誰知逸駕泥中途。纔登桂殿身先老。蹔躡薇垣悃未輸。治郡歌聲騰五袴。傳家文彩粲三珠。交游逝盡餘衰喘。每寫哀篇淚墨濡。</text>
<title>寄殷山倅李萬林</title>,<text>西關名勝古殷州。歲稔風淳百不愁。小妓粧紅春酒綠。使君頭白也風流。黃紬睡起日從容。雉炙流脂柏粥濃。官吏放衙無一事。滿園還有兩衙蜂。人人出守願西關。燕市遼城此往還。聞道淸風有古穴。知君不負縣中山。目斷關山涕自零。池塘春草又生靑。若爲化蝶西飛去。與爾同登澹澹亭。</text>
<title>次吳春卿商山編管新寓草堂詩韻錄寄</title>,<text>商顔遷次托蓬茨。隱几蕭條剩賦詩。爲問山中隨木客。何如海上侶漁師。玉壺舊會迷芳躅。銀石幽居惱夢思。須借隣田勤種秝。酒能排憫且扶衰。</text>
<title>寄題吳生 尙伯 江舍十景</title>,<text>十里䓗蘢望欲迷。二陵雲樹翠相齊。風人謾咏淇園竹。縱是靑靑却恁低。右二陵雲樹華嶽三峯勢壯哉。金蓮秀出碧天開。秋高霽晩寒風起。唯見孤鴻跨頂來。右三角秋峯靈珠㙜上曜靈朝。霞染猩紅縷縷嬌。安得興公擲金手。爲君重賦赤城標。右冠岳朝霞淸溪南望碧撑空。出沒螺鬟暮靄中。可但溪山勞望眼。山中也復有溪翁。右淸溪暮靄彎環沙苑抱回汀。春半駧駉未出坰。最是韶華勝花柳。古亭芳草遠靑靑。右華陽芳草樵舟返盡釣綸收。翳翳斜陽下小洲。欲喚楮生模▦ 子。紅輪搭在翠巖頭。右楮島斜陽湖上新沙一帶奇。平於熨練細於篩。高軒望眼春生纈。鷺立鷗行可得知。右靑湖白沙人能地險在高城。雉堞縈紆鳥道橫。聖代不須談往事。麗譙閑帶夕陽明。右南漢粉堞豆湖東上急灘傾。倚賴秋風片帆輕。篙工捨檝船頭卧。漫作江南欸乃聲。右豆浦風帆閃爍漁燈去又來。夜深多在古亭隈。湖翁曉起甞新釀。急送靑錢覔膾材。右鷗亭漁火</text>
<title>又次壁上韻</title>,<text>誰睹難窮歎望洋。江居醞籍味差長。僮緣樵市爲年計。手弄漁舟了夕陽。舊擲詩書重揷架。新栽花木欲成行。溪翁卧病空回首。十里烟波路渺茫。</text>
<title>挽柳判府事 命天</title>,<text>壽貴公兼有。胡爲我慟深。天虛耀台宿。民不沐商霖。百六災吾道。東南泣士林。恩波盈又竭。泉路只丹心。進士叨曾並。生年幸又同。白頭灰劫後。靑眼素書中。逝水先歸海。殘燈蹔耐風。人琴亡再悼。何說慰茅翁。</text>
<title>挽金承旨 聲久</title>,<text>老眼何時不見愁。南雲西日水東流。今朝又哭花山友。一夢黃粱四十秋。朝陽昔日鳳將雛。回首丹丘影也無。但使韶庭勤擊拊。五章應見兩銜圖。</text>
<title>梳頭自謔</title>,<text>梳頭每覺快難如。老懶如今久廢梳。何事朝朝兼夜夜。了無滋味尙看書。</text>
<title>老胡瓜</title>,<text>紅露杯前採訪時。盡將聲價付靑兒。此身甘向田間卧。蘊得明珠已皺皮。</text>
<title>䓀莄花</title>,<text>刮得人間眼膜開。微根曾入藥方來。可憐花發靑如葉。寂寂山中混草萊。</text>
<title>蠻茄</title>,<text>秋紅辛辢螫人唇。塩豉何煩共案陳。只恐菜茹充飽後。拏膓無物壓輪囷。</text>
<title>挽睦左相 來善</title>,<text>黃閣人瞻峻。玄軒世德隆。詩書經有術。霖雨旱爲功。正笏鵷行肅。提綱蠧穴空。千言皆陸相。一笑似包公。劫塹須臾改。亨衢咫尺窮。忍捐湯仲虺。空老渭非熊。泰岳邀仙駕。華胥返睡翁。恩波官庀絶。寃淚衆揮同。簪紱元非望。笙竽只濫充。徵詩叨在篋。備藥敢儲籠。此日歌晞露。多年阻下風。沉痾乖漬酒。恨結鳳城東。</text>
<title>琅城金生弘載。其二親皆壽考。以今甲申春行回婚禮。訪余於十舍之外乞一言。且曰。家大人卽故漣川知縣睦公之外孫。自睦公及吾祖吾父皆行回婚。豈非世所希有哉。余聞之。作而對曰。韙乎盛矣。世福之隆矣。豈獨今世希有哉。余則創聞之矣。謹作古詩一篇。俾生歸而壽其二親焉。</title>,<text>君不見琅城之西福多村。福多偏鍾金氏門。金君德尊齒亦尊。大椿不老偎春萱。始婚年回設重婚。雙行𨚡杯酒盈樽。煌煌花燭破宵昏。滿堂歌舞子又孫。閭里頌賀爭波奔。孀鱞感羡含淚痕。異事萬中僅一存。豈有洪派而無源。君家請從外氏論。婦翁氷淸壻玉溫。大小二家錫祉繁。君於翁也魏陽元。結髮之好黃髮敦。君家此禮凡三番。美哉賢器越璵璠。訪我殷勤乞一言。我謂亟去叩天閽。緋衣花誥紆天恩。不用鼎牲牛羊豚。蟠桃摘取瑤池園。爺孃千載登雲軒。上爲上淸劉與樊。</text>
<title>吳尙濂，金履萬二秀才來訪。</title>,<text>令節重陽近。同時二妙來。鳳麟俱異瑞。楠杞各珍材。刮目看詩稿。含情領酒杯。孤懷賴提挈。傾向兩邊開。</text>
<title>漫次前韻</title>,<text>老洫胡爲者。踈狂自少來。爐金曾一躍。匠石不云材。震失劉郞箸。愁徵杜子杯。雲程晩眞得。直向筈門開。又 酒有六物而水火易得。故但云四材。隣翁指點我。何去又何來。漫畜書千卷。難鳩酒四材。絮穿時露體。藜糝或乾杯。鈍拙誠如此。勞君笑口開。又憶築溪亭就。從投嶺紱來。躬休唯獲處。目巧敢掄材。閉戶常披帙。憑欄幾接杯。庭前手種樹。花已五回開。又夢入蓬山院。皆歡舊客來。春花常在樹。雲屋不呈材。玉笈論盈案。瓊漿勸滿杯。溟濤風曉吼。孤枕忽形開。又天風何惻惻。逐我嘯聲來。馬肆今無驥。牛山古有材。徒然鷄守甕。誰復獺分杯。散步驚春色。黃梅一樹開。又阮籍窮途反。龎公盡室來。父爲村野老。兒豈士林材。步壑敎陪杖。尋山遣挈杯。荒園三逕廢。借爾更鋤開。又末路妨孤立。佳期靳再來。皆嫌菱二角。誰愛葛三材。北里無言樹。西隣解語杯。堪悲南澗曲。素蘤暎氷開。又 春寒寒較隆冬甚。春虗二月來。綿延水帝曆。散漫木臣材。只有氷霑席。那敎酒沸杯。懸知午曦照。何計掃雲開。又 復暄頑寒推始去。輭煖挽方來。蟄奮今朝羽。萌興異日材。懸知解湯網。佇喜設堯杯。老竭畊田力。仍須𨗩井開。又 示隣人病間愁仍减。寒消暖又來。抄詩抽亂稿。檢藥屛陳材。試健捐藜杖。蠲煩點茗杯。荊扉掩山色。除是爲僧開。又境僻無人到。庭虗但鳥來。枯梧唯合几。散櫟詎稱材。著述尋常體。平生百萬杯。是非難顧恤。煩欝賴披開。又霰雪凋年盡。陽春獻歲來。茅茨升故屋。耒耟覔新材。警絶村樓皷。歡同社日杯。田家少分別。眉頞好長開。又偶陟靑山去。仍循碧澗來。緣情陶野興。觸境富詩材。拂石苔侵袖。𣂏泉葉代杯。翛然出林表。西嶺暯霞開。又造化殊寬假。生涯有送來。風駈餈餌浪。雨養綺紈村。獵獵池中席。纍纍屋上杯。從知無盡藏。一一爲人開。又 重次答吳上舍尙濂鑿石遺蹤古。流川帶福來。昆岡經猛火。大麓有餘材。皎若靑銅鏡。溫於煖玉杯。芳徽翠默在。門戶倘重開。又信札遙垂問。詩篇附寄來。能爲飄逸調。况有富饒材。柳錦裁持尺。潘江渡用杯。衰翁愛莫助。壇壘自能開。又 寄李正字遂大舊踏飛龍去。還騎瘦馬來。正他槐院字。枉却翰林材。朋輩憂方枘。家人戒凸杯。癡翁念藝圃。枳路勸君開。又 贈李上舍井休。兼示其宗兄上舍。二首。上舍違時俗。幽居辱往來。甘同夫逐臭。恥向相翹材。苦調聆湘瑟。醺心飫酎杯。每看揮筆快。雲霧若褰開。又駿發名家裔。驪興積慶來。長驅齊逸足。並峙異常材。少日題禪塔。何時奉御杯。春天雷雨作。龍窟也應開。又 寄韓上舍宗奭 儲林一作內儲說掽儲林就。詩硏外傳來。雖非寄漂食。猶是在山材。雪鍔蠻方劒。髹筒馬上杯。羈遊寧久困。一叩九閽開。</text>
<title>冬暖 甲申十月</title>,<text>孟冬垂欲盡。暄於暮春天。陽坡杜鵑枝。往往紅欲然。荄根吐嫰碧。鳥舌弄和圓。村童赤其身。相趁蹋澗泉。老翁亦綯索。揎臂袒雙肩。樵人販樵回。只恨囊少錢。織婦輟織坐。塵着篋中綿。行人行不苦。田者思治田。儒生強自高。吮筆磨丹鉛。逢人說灾祥。本之洪範篇。獨有無心客。酌酒滿瓦船。不喜復不愁。露卧南簷前。</text>
<title>冬寒次前韻</title>,<text>冬日似春日。今朝乃冬天。人情豈常狃。歲序固其然。盆跟留昨汲。結氷如玉圓。兒童徹曉叫。卧泣眼涌泉。老翁皮骨頑。起坐但聳肩。樵人販樵去。自期多得錢。織婦重理織。寸金視寸綿。喬林鎖茆屋。凍烟埋平田。彌彌旭旦望。皛皛鋪霜鉛。其中有窮儒。寂寥抱遺篇。凍吟強索句。何殊陸行船。自愧又自豪。謂居郊島前。</text>
<title>又次前韻</title>,<text>冥冥又漠漠。強名之曰天。於人本無干。彼豈區區然。蚩氓遇窮困。仰祝呼玄圓。偶爾霑濡濕。奚異沐涓泉。竪儒蘄一售。擔書常滿肩。主司覽之笑。棄置不直錢。去時煖拋帽。歸來寒折綿。初監大梁門。旋畊汶陽田。晩欲學神仙。實昧燒丹鉛。須斟綠蟻酒。莫誦瓊蘂篇。蓬萊不可梯。弱水不可船。狂謌自矢心。不陳曲士前。又景星蹔燭地。陰雲俄滿天。彼豈故相違。無乃或偶然。日日日易吳。月月月少圓。堯時半棲木。湯世渾渴泉。夸父泣趼足。巨鼇愁壓肩。龍頤或探珠。鶴背又纏錢。不蠶未必寒。蒼天時雨綿。力畊有長饑。飛蝗連食田。窮鱞卧白屋。夢裏醉紅鉛。起呼副墨子。誇吟會眞篇。不如莽眇海。泛彼玄虗船。言從無極翁。偕詣太素前。</text>
<title>挽李判書 玄逸</title>,<text>淵源遙自退溪來。契合風雲起草萊。尺地經綸台象逼。暮途蹤跡鬼門迴。才聞髭髮同涪老。忽報音容隔夜㙜。長記城南臨別語。永嘉東望不勝哀。</text>
<title>挽權判書 愈</title>,<text>公圽夫何憾。文章後必傳。官爲大宗伯。壽過古稀年。雌甲曾誰數。艱辛只自憐。生遭螻蟻齧。不若死鯨鱣。又匹馬非他畜。孤山亦近程。方嬰二竪苦。難趁百夫行。岳晩霞猶紫。松寒月獨明。冥心忘景物。對此忽沾纓。</text>
<title>丙戌春帖</title>,<text>雛也各有命。舍之休繫情。庭前看百草。春雨自能生。又卅齒搖還固。雙眸暗更明。溪翁七十四。曾不養吾生。右外軒簷日暄如炙。新開土窨封。可憐雙恠石。無恙戴眞松。又凍入新年釋。春從舊歲回。溪翁揩病眼。準擬看玫瑰。又盤陀一巖石。𨗩腹引山泉。好値春霖日。潺湲省醉眠。又堂下數靑松。偶然逃𧕏虫。齋心告木帝。用意養髥龍。右學舍窈窕玄齋下。春來來更多。齋前有小沼。春碧鏡新磨。又羃歷玄齋上。春來來頻頻。齋前有花樹。紅紫媚深春。右玄齋</text>
<title>桃花紅碧盛開。對酌有吟。</title>,<text>夭夭灼灼擁亭臯。盡是紅桃與碧桃。不待綏山食秋實。春風三月最堪豪。古語云緩山一桃亦足自豪深春日日坐東臯。與客飛觴賞彩桃。但向林泉伴魚鳥。武陵爭得比吾豪。紅碧交開侈一臯。小兒詩句解吟桃。樵童汲婢何心性。折揷蓬頭也自豪。春來停酒又停吟。搦管今朝更索斟。紅碧桃花三十樹。一時開慰主人心。耽慵本不愛高吟。卧病何能索滿斟。莫道無端雙戒破。桃花如此豈無心。</text>
<title>鱠魚詞</title>,<text>虬兒逐手鳴動脇。白藿飄春散瓊葉。蚊脚紅斑踏雪縷。老翁皷腹如皷皷。丫頭小婢倚竈睡。老薺離離繞墻翠。滄洲釣客眞有心。報以靑竿當黃金。</text>
<title>金密陽 鳳至 堤川十六景</title>,<text>岳塵相變遷。池軒更敞豁。應知振屧人。別有凌波襪。右振屧軒滄池千頃寬。深處波如墨。定有非常鱗。雲雷忽傳翼。右義林池茅仙化勒仙。又憇茅山頂。怊悵丹鼎空。山花照寒井。右于勒堂閑雲度淸潭。古石立蒼渚。不見皷琴仙。空聞春燕語。右燕子巖亭邊老赤龍。鱗甲千年活。緬憶斬蛟人。陰風立我髮。右大松亭山頭頫碧湖。初月光非蹔。何况滿輪宵。金波上下濫。右湖月亭湖上盛遊人。行歌兼女伴。宜稱小大堤。此地亦江漢。右大堤小池承大池。所以節操舍。久廢重修之。洪君豈拙者。右銑池淵鮫潛織綃。雷雨失千尺。鬼物亦何心。張之竟翠壁。右瀑布始謂龍棲湖。龍潭又在此。人間霖雨功。豈止一龍子。右龍潭初疑水蘸花。復道霞沈水。砂礫本皆紅。紅流何日已。右紅流洞忙起主人翁。高㙜上初日。要看白虹飛。兼賞紫烟出。右紫烟㙜漁舟入曲灣。柳暗如無外。隔岸但聞聲。鸎啼雜襖靄。右柳灣蓴洲水不深。蓴菜多於水。遂使洲邊人。無非陸內史。右蓴洲湖尻籬落稀。豐草連喬木。日暮野烟生。行歌返樵牧。右內郊釃渠沃遠郊。秔稻連天綠。欲識畒鍾功。河東是鄭國。右外郊</text>
<title>金秀才 履萬 來訪。又次前韻贈之。金在堤川。來赴監試會塲。</title>,<text>玄鳥三春半。靑衿八路來。唯應大堤客。獨是巨川材。力掣鼇山釣。心輕鴈塔杯。雲程先軌在。遅爾軔重開。</text>
<title>次贈金生 履萬 靑田鶴鳴軒八詠</title>,<text>岧岧月岳山。天半浮靑巒。任爾雲來去。長看不厭看。右月岳雲巒林湖水滿堤。烟靄常沉樹。獨有雙鷺𪆓。分明識歸路。右林湖烟樹官事幾時休。官樓又曉角。誰知林下人。高枕晨猶夕。右縣城曉角秋風起暮壑。歷歷送寒鍾。客問招提路。猶言隔數峯。右山寺暮鍾彌原綠㲜罽。一雨催新織。好是燒痕存。斑斑着別色。右平郊草色荷花復荷葉。香氣滿池塘。却恐池塘底。淤泥亦有香。右小池荷香奇事在西疇。微風生麥浪。寒冬䬪飥願。期共田翁償。右麥田翠浪天時百頃熟。人力四鄰分。只愛炊如雪。那愁割似雲。右稻畦黃雲</text>
<title>挽李朔寧 象賢</title>,<text>梧相留淸範。楡村接善鄰。孤高容野拙。歡愛若天倫。世劫頻經燼。交情獨不磷。枯毫難述美。後死是何人。又客歲陽生月。山蹊皷笛喧。忙迎杖藜叟。帶到採蓮孫。再宿深情罄。重尋盛諾存。誰知寢門哭。斷盡黯然魂。</text>
<title>挽李通禮 琩</title>,<text>桂殿聲名早。松洲緖業隆。官纔冗署長。壽未五旬終。浦雨丹㫌濕。堂春彩舞空。應知餘慶在。雙珏揔玲瓏。</text>
<title>僧潛寄種妓莧戱吟</title>,<text>黛碧脂紅葉葉同。敎坊名屬野蔬中。山僧乞與鱞翁種。一任人間作笑叢。</text>
<title>余以庚戌五月。積雨披蓑而遊金剛。不能窮其勝百之一。每自恨。今老不能再。則猶記昔爲幸也。韓生宗奭過余淸溪。欲訪金剛。感念舊遊。爲詩八絶以贈之。</title>,<text>昔我遊楓岳。其時五月霖。依然重悵望。秋雨送君心。又月精十二瀑。曲曲漲銀河。獨我觀䧺瀑。回頭一浩歌。又全體曰皆骨。其臍乃正陽。君留旬五日。端可養詩膓。又毗盧與九龍。只尺未能窮。詩道資山水。宜吾老不工。又楓岳僧如馬。駄人度絶矼。應知水峴路。唯爾足音跫。又乘舟三日浦。訪古四仙亭。眼入高城郡。應知處處靑。又關東景有八。我見未能三。老去心休媢。君行任遍探。又名山景固富。不似在家貧。逆旅兼賓舘。難逢賢主人。</text>
<title>讀杜詩。用權石洲韻。</title>,<text>詩家須以杜爲宗。錦作其心繡作胸。殷廟千官隨玉輅。虞庭六律動金鐘。淸於秋月舂霜兔。壯似春雷蹴海龍。餘子嵬然非不夥。更誰平揖日觀峯。審言言我是詩宗。孫子還呑九夢胸。皷吹六經操化柄。乾坤萬物候豐鐘。偶然撥刺迦提象。忽復呴濡累擾龍。莫恠後人攀不得。崑崙頂上又 缺 峯。</text>
<title>次寄金秀才 履萬</title>,<text>旅客秋還峽。農家歲有年。親衰唯愛日。身屈不尤天。筍出南州近。魚生丙穴偏。力葵猶謂孝。况乃侈盤筵。又經術承家學。才名自丱年。驥行應絶景。鵬擧必摩天。白璧珍無敵。靑銅照有偏。唯須更努力。早晩奉君筵。</text>
<title>谷中有一獐。村民獵者。以鉛丸殺之。</title>,<text>山中吏不負山氓。暗發鉛丸事可驚。昨日松林殘雪裏。可憐孤影鹿邊行。</text>
<title>山中微雪</title>,<text>山中微雪白斑斑。粉墨依然罨畫間。待得臘天三待伴。擧杯長望玉孱顔。</text>
<title>韓生 命昌 通津庄居八景</title>,<text>滄溟西望莽無倪。蜃氣成雲白日迷。我欲呼風渾掃去。淸秋拭目眺燕齊。右滄海浮雲去鴉還閃碧空。斜陽欲下渺茫中。紅巖向暮紅猶淺。染得殘霞倍覺紅。右紅巖落照年年椎杵費工夫。枕海襟山雉堞紆。爲問後先留守者。幾人賢似董安于。右沁都粉堞春來哨亇似雲多。海入缸山靜不波。望眼不知帆幾許。風前長聽落帆歌。右缸山漕帆春初紅菜滿汀香。美在新苗寸許長。欲表丹心持獻御。只愁看作野芹甞。右春汀紅菜繡錯泥汀籍作田。白花生後起靑烟。今春鹵戶交相賀。累月天晴上下弦。右鹵戶靑烟望潮潮退閙於蠅。人影來時竄穴能。借問村童誰善拾。不盈三斗不堪矜。右村童拾蟹蠔山磊磊積成堆。浦女盈筐採得回。盡入商舡上江去。一分留膾佐村杯。右浦女採蠔</text>
<title>靖陵李齋郞 誠中 送炭</title>,<text>炭塊春猶貴。茅堂冷獨侵。仁人分一石。厚意敵兼金。未炙先燻手。曾灰忽煖心。何由溫白酒。卽刻對君斟。</text>
<title>復用前韻寄靖陵郞</title>,<text>齋郞聊可隱。塵色不相侵。世德山名玉。人才水出金。方今多異態。與我卽同心。向日蒙虗枉。寒春愧淺斟。</text>
<title>靖陵郞來訪復次</title>,<text>共君林下醉。忘却午眠侵。艶杏方開雪。連翹未落金。兼將花過眼。豈獨酒傳心。但願頻來訪。殘春對滿斟。</text>
<title>復次 客去後酒至獨飮</title>,<text>春日方昏睡。山禽頗語侵。起看花似錦。欲買酒如金。有客同無客。吾心豈我心。斜陽忽成醉。能不愧羊斟。</text>
<title>送洪天叙 重夏 按湖南</title>,<text>玉節君家幾渡湖。棠陰處處滿征途。南人共說新方伯。又是風標似景盧。大家秋來逐子行。衣斑綬紫捴恩榮。樽前拜獻千齡祝。南福山南壽曜明。洪厓送酒問長源。珍重花箋索贈言。獨醉獨吟山色裡。不堪回首望熊軒。</text>
<title>送別鄭文川 海尙</title>,<text>君去登臨銕嶺關。姝城如斗海雲間。回頭莫恨家鄕遠。馬島依俙似竹山。馬島生箭竹官閑無事印長封。雲雨沈埋玉女峯。此日絃歌異前日。文川文治屬文翁。海味名多未盡知。彈琴不憶鋏彈時。只應糟蟹差爲美。紅露杯前左手持。牧馬如雲大海邊。驛名良驥豈徒然。于今亦有追風足。誰鞴金鞍送上天。</text>
<title>寄順天府使鄭子源</title>,<text>吾人何處得平安。才力強時厄必干。月殿再來登頂易。炎州一去掉頭難。風凋練實篔簹老。霜打金苞橘柚寒。聞說麴生長見斥。不知羈思向誰寬。遙緘辱問野人安。腆惠仍承種若干。榴子皮瑕將劈怯。楮孫膚滑欲書難。苔衣曬日番番薄。柿屑飛霜串串寒。海鰒醃塩猶俊味。貧厨剩助酒杯寬。</text>
<title>苦雪歌</title>,<text>一日雪在山。二日雪在地。三日四日雪不止。自我之生無此異。定知水木二帝會。留連飮酒無一事。老臣滕六不退休。助成淫樂爲此戱。家家樵絶烟火稀。行人路塞斫不得。百鳥百獸絶飛走。可憐有口皆無食。狂生嚥筆學作詩。騁目搖頭擬侔色。不愁茅屋壓將頹。融泥亂下汚床簀。</text>
<title>贈別平昌太守李汝明 平昌號魯山</title>,<text>官居深鎖萬重山。太守才多定厭閑。何似三冬京兆府。朝朝忙去暮忙還。李以京兆判官除郡雉雌脂厚鱖魚肥。風味誰言峽裡稀。莫學當年元德秀。春來只採魯山薇。</text>
<title>丙臘旬七。夕雨終夜。</title>,<text>大寒而暄寧非恠。窮臘之雨尤可驚。駁鵲衣寒最愁濕。靑蛙蟄俯那解鳴。今宵一枕霤懸耳。明日長氷銀鋈程。挑燈紬史考灾異。固哉可笑愚書生。</text>
<title>挽韓殷山 世弼</title>,<text>雅論違時尙。窮居抱聖經。薄遊曾殿直。垂老卽魁星。世路茫茫月。功名淡淡亭。凄凉身後事。一子舊氊靑。</text>
<title>柳生 應麟 養浩軒八景</title>,<text>一簇烏鬟縹氣籠。如巾如帶裊晴空。詩人只愛熹微色。不要朝陽染作紅。右慕洛縹霞暝色纔沉忽破開。氷輪輾上碧崔嵬。兔寒蟾白如明許。疑是淸溪洗濯來。右淸溪皓月鳴雷陣陣動飛山。頃刻風雲黤慘間。何處驅來萬銀竹。捲簾凉氣滿人顔。右飛山白雨雲白霜淸九月初。靑山紅樹畫中如。高軒坐對眞奇絶。遠上何煩石逕車。右冠岳丹楓靑山幻出玉嵳峩。滕六居閑伎倆多。養浩堂中偏逸興。擧杯高唱郢中歌。右光交晴雪西日低峯未滿竿。數村籬落掛痕殘。幽人拄杖探詩句。不覺苔庭露氣寒。右修理夕陽官路緣山店舍稀。淡烟殘照遠依依。憑軒不見憧憧客。只有棲鴉數點歸。右葛店暮烟一局平郊十里長。新秋物色半靑黃。西風演漾成波過。鼻孔都聞餠酒香。右仁郊秋穀</text>
<title>送蔡仲耆之任藍浦</title>,<text>藍浦雙鳧去。烏山五馬淹。庭闈元接近。滫瀡豈傷廉。學士從人詑。戎衣敢自嫌。他時漢璽下。雨露定先霑。</text>
<title>次蔡仲耆使君惠詩韻却寄</title>,<text>何事新官不樂居。纔乘紫馬欲班如。歌成長鋏臨溟海。角報朝衙擁簿書。五斗爲親聊蹔屈。寸心於世轉相踈。憑君且住經三考。靜者元來意有餘。不謂官伻問埜居。使君高義復誰如。一篇春煖藍田玉。千里秋回碧樹書。白露忽看紅露滴。銀唇曾與菜唇踈。銘心實倍尋常感。波及知皆老老餘。</text>
<title>挽柳參判 命堅</title>,<text>衆羡遐齡獨自傷。窮鱗無水鴈無行。彌天網罟曾頻觸。際海菰蘆僅晩藏。一世升沈粱夢短。千秋臧否簡編長。肩隨只有溪翁在。灑涕崦嵫立夕陽。</text>
<title>挽姜靑松 碩臣</title>,<text>聯芳共說卯君賢。鴈塔名高最少年。誰謂鸞棲終下邑。不敎鵬路亘長天。沙翁舊舘嗟何在。洛社淸遊夢杳然。哭罷寢門仍自吊。崦嵫孤影轉堪憐。</text>
<title>工有補缺鼎。感成二絶。</title>,<text>箍䉲敗桶堪稱哲。釘鉸離瓷㝡有神。此日看渠完缺鼎。爾曹堪作女媧臣。鎔金補隙水能儲。鼎缺重完賴得渠。我欲報知丞相府。近來公餗覆無餘。</text>
<title>權生 執經 通津石灘精舍八景</title>,<text>昨宵漁火多。今宵漁火少。數點誰先歸。鷄鳴江欲曉。右鳥浦漁火連連鳳城帆。一一風飽腹。靜聽舟子語。相期麻浦宿。右鳳城風帆纔籠深岳頭。忽開深岳面。誰識隔江人。朝朝捲簾見。右深岳朝靄孤村林莽際。新舊屋茅班。日暮炊烟起。依俙圖畫間。右顚流暮烟山榴裹一山。爛若千紅錦。幽人醉花前。自謂豪奢甚。右大山春花靑靑自生竹。歲暮石根寒。願子勤培養。三年可釣竿。右小厓叢竹釣磯穩於床。頻來非爲釣。日午藉苔眠。竿絲風自裊。右海石垂釣穹巖俯長江。遐景集扶杖。岧嶤六鼇頭。起我蓬萊想。右仙巖倚杖</text>
<title>挽洪兵使 時疇</title>,<text>躍馬彎弓老不難。誰知大樹忽摧殘。龍身乕氣猶無恙。付與兒郞繼上壇。曾紆䮂䮧駐松門。姻好兼將意氣論。此日哀歌成永訣。不堪春色起唐原。</text>
<title>洪監司 重夏 大夫人挽</title>,<text>潘輿行作柳車回。萬壽觴空擧奠杯。一路棠陰相吊路。婺星淪爲福星哀。三從皆貴壽稀年。福履人家果孰先。珍重欒欒須自愛。聖朝深識二難賢。</text>
<title>李寧邊 台望 大夫人挽</title>,<text>浦墅聯居隔一籬。宗兄琴瑟最稱宜。豉塩假貸通隣里。糕酒精香見祭祠。鸞鏡老銜嫠緯恤。虎符兒着綵衣嬉。當年少叔今衰甚。欲寫哀詞淚自垂。</text>
<title>李生 井休 壽其親周甲。求詩於人。余亦次贈之。</title>,<text>承家奇操躡英躔。游藝芳名自妙年。吏道屈爲深峽宰。政聲流滿下江船。只今高卧唯調鶴。他日歸來好擊鮮。周甲人間何足說。祝君贏得海籌傳。</text>
<title>偶閱李相國集。次其二詩韻。</title>,<text>汎汎雙綵鳧。波濤恣出入。如何白鷺𪆓。惟向蓼樷集。窺魚不得魚。雨裏衣裳濕。不免鳧也笑。長身空雨立。右蓼花白鷺節士節雖高。何妨旁有姬。桃花傍綠竹。敢遽媚貞姿。風來竹笑舞。素志若可移。桃花感泣露。日夕願相隨。但恐無幾日。飄零徒爾爲。右夾竹桃花</text>
<title>咏羣虫。次李相國韻。</title>,<text>自墮月宮後。蹉跎兩脚澁。不如溝洞中。早早收身入。右蟾長鳴訴何寃。無罪充蠻腹。科斗復當然。哀哀憫子鞠。右蛙草際宜藏殼。梁頭莫致身。何須事雕篆。辛苦吐涎津。右蝸小垤足開國。胡爲爭戰奔。英䧺亦如此。厚德負乾坤。右螘必將施網罟。宜罥毒蜂窠。否者蠅宜罥。毋令集我爪。右蛛何處獨無蠅。天京如白玉。營營人世間。揮劒誰能逐。右蠅蠶女養蠶時。蠶飢女心煎。如何成繭後。湯火不相憐。右蠶尺蠖身才寸。平生自度之。如何七尺者。不解屈伸爲。右蠖兩衙奉一王。失王其衆死。紛紛楚起中。字羽不如爾。右蜂肚裏無査滓。長吟吐美聲。可憐郊島餓。一似爾音淸。右蟬</text>
<title>申上舍 文濟 齋居八景</title>,<text>南風作凉聲。夜送靈湫雨。龍角亶神聡。人纔有禱語。右龍湫夜雨秋雲故易飛。却住烏山上。豈欲媚幽人。朝晡呈異狀。右鳥岳秋雲騎牛弄短篴。牧竪自相嬉。問子何多事。歌詩與和之。右沙郊牧篴西溪夜烟籠。點點漁燈小。漸覺歸村盡。飛霜天欲曉。右玉溪漁燈東峯春少花。高處唯楓有。不枉霜秋看。深紅更耐久。右爐峯霜葉山榴復躑躅。次第占春光。試去尋香谷。風烟無不香。右香谷烟花蒼松大且高。離立百其曹。戴雪欲凌雲。寒天氣最豪。右松臯霽雪新營竹下齋。復開竹間逕。左右淸風來。淸風一何賸。右竹逕淸風</text>
<title>有人呼韻賦硯滴。詩云河濱遺法歷周秦。吐納淸波兩穴因。形似玉山心貯水。孰如其智孰如仁。余亦戱次二首。</title>,<text>人文天與兆西秦。汲引聲名四友因。報主涓涔源派在。兒孫千萬捴依仁。完璧初疑免碎秦。陶成道是火功因。心肝瀝盡資霑丐。四友咸歸一友仁。</text>
<title>代權子承 胄 次權忠州持祖墳齋菴韻</title>,<text>先丘鍾慶自靈長。佛宇傍開亦叶祥。小子起頹誠鹵莽。使君加葺倍輝光。樷林物色驚希有。柳下薪樵戒或傷。世世檀施期勿替。願留宗約勒崖岡。</text>
<title>挽李都事 遂大</title>,<text>伏枕承君訃。扶藜起還倒。淚眼久方晴。煩膓往愈惱。念昔賁然初。淸揚婉且好。霏霏吐芳屑。粲粲振奇藻。名賢遺宅相。禮闈貢邦寶。發軔齒未壯。顓塲文已老。風塵寄漫仕。海山展遐抱。間濶年蓂變。俄聞露薤燥。驚呼罵庸毉。欝結恨穹昊。斯人始何厚。賦與不草草。生來如有意。奪去又何早。世有無用人。往往享壽考。司命稱至公。豈合徇私禱。修文或求代。玉樓倘重造。茲言古雖有。幽恠難窮討。吾聞哲人言。待定論天道。寄語勖其家。諸孤且善保。</text>
<title>摘山果</title>,<text>無名山果樹高低。甘苦秋來結實齊。我與禽鼯同一飽。獨慙懷袖有餘携。</text>
<title>題韓上舍 宗奭 遊妙香山記後 幷叙</title>,<text>韓上舍永叔。好名山之游。凡吾東之號名山者游殆遍。歲甲申春。又西游妙香山。歸示余游山記。讀之宛然如目擊身履者。夫畫者之畫山川。雖摹寫甚工。而至複疊蔽。計無復之矣。而獨工於文者。能狀其藏無遺。今永叔之記。可謂工矣。余愛之。爲古詩一首題其後云。香山天下之名山。山在海東國西關。骨如皆骨體倍之。白雲簇簇靑螺鬟。誰其居者仙與佛。俗人那得遊其間。韓生少好遊。恨不生中州。旣不能鵠擧遊五岳。又安能貉死守一丘。一馬一僮一靑藜。之南之東又之西。西入香山春暮月。山下花開山上雪。穿花踏雪上高峯。大醉高歌望燕越。歸來示我遊山記。一軸烟霞數千字。壯哉其力如夸娥。移得香山落此地。不然吾身化爲蝶。飛入香山千萬疊。我昔西乘使者車。香山不見見原隰。只今老病田間伏。西望長嗟何所及。讀君記又請君。寫一通肯見分。懸吾壁上作卧遊。免負當年宗少文。</text>
<title>晩秋偶吟</title>,<text>松坡安敢望柴桑。每讀詩辭感愧長。白酒黃花連日醉。却疑身世亦羲皇。</text>
<title>秋灘八景。爲栗峯金督郵 命衡。 次蔡仲耆韻。</title>,<text>湍勢橫分石勢孤。秋來烟雨暗菰蘆。綠蓑靑篛波仙興。誰遣癡工入畫厨。右秋灘釣魚餠法山家用意新。採花和屑粉紅匀。等閑風景何妨殺。全得詩饞腹裏春。右斗谷煮花百尺盤龍戴石㙜。三三歲歲泛觴來。孤雲不讓山陰筆。何惜千年駕鶴回。右流觴古㙜金衣恰得綠陰藏。和雨和烟嫋嫋長。別有門前三兩樹。新居物色似潯陽。右垂柳新村春郊淺碧遠萋萋。十里燒痕雨盖齊。牛背牧童偏有趣。數聲蘆管夕陽溪。右牧郊芳草濃霜釀茜染靑山。嫰葉如花滿目斑。爲問吳江吟冷景。何如醉卧錦屛間。右籠巖錦葉西山飛雨逗虗簷。灑入書幃潤筆尖。坐待庭柯雙鵲語。一軒淸思集踈簾。右杜山朝雨欲歸滕六故遅遅。歌闋幽蘭酒更篩。日暮高軒擡醉眼。玉峯斜倚逞䧺奇。右斜峯暮雪</text>
<title>挽李參判 蓍晩</title>,<text>戱象城東夜。交龜嶺北春。依然夢裏事。邈爾眼中人。宦業終非苟。覊遊忽返眞。鳳毛方瑞世。收我淚沾巾。</text>
<title>次贈李上舍 井休</title>,<text>看君一世負英名。學得屠龍技早成。丹穴自宜來覽德。碧山何必去尋盟。窓前積雪明書榻。地底輕雷發蟄情。聞道聖君思制作。未應終棄洛陽生。雕龍繡虎揔浮名。八十人間底事成。鵷列誰憐曾削跡。鷄壇盡喪舊同盟。雲橫北極長遮望。月入東窓似有情。歲暮逢君聞郢曲。陽春却向雪邊生。</text>
<title>次贈權上舍 聃</title>,<text>年來憂患耗精神。略飾衣冠似偶人。欲把酒杯難滿滿。強題詩句不新新。愁臨雪谷輪蹄絶。夢入溪堂杖屨頻。寄語長文煩致意。那無一札問漳濱。右屬上舍王父丈山深雪滿閉窮廬。眼暗神昏久廢書。世變獨存三火後。天時又屬一陽初。袁安僵卧人蹤斷。徐孺辭歸客榻虛。愧殺靑藜空倚壁。不成扶起訪僧居。含辭吐語氣如蘭。愛爾鉤深又拓寬。敏捷欲追千首白。紛綸復見五經丹。但令突騎吹毛去。肎許群兒捩眼看。野老幸延樗櫟壽。臨風莫惜惠珠玕。積雪飛霜至日天。山梅岸柳共悽然。隣家各具丁含粥。獵騎爭鳴劈歷弦。伏蟄可能知節候。災祥或恐繫雲烟。家居免作年年客。猶勝詩翁杜曲煎。丁含。一作蕪蔞。</text>
<title>次贈劉壽碩 小序</title>,<text>余少解數學。坐不專。不臻其妙。晩得閭巷人劉壽碩。識字聦悟。聞其有精於斯藝。試叩之。觸處融解。往往以己意改前術。尤覺省捷。無論地部會士輩。雖才士耑習者。靡不瞠然自失。推以爲近世第一。余甚嘉之。劉年少。方攻詩甚力。示余以一絶。次贈之。隷首重泉骨已塵。九章遺法四千春。誰知一隻金刀子。刮盡精微壓盡人。</text>
<title>進杯詞十章</title>,<text>我有酒酒美哉。香於桂碧於苔。缸已倒甕又來。不罄甁寧恥罍。請君進一杯。佳辰美景追陪。玳筵綺席高開。小雨洗空點埃。浮雲卷盡九垓。請君進二杯。韶華正屬春回。季月仍飛琯灰。縞李紅桃倂開。鳥歌蝶舞相催。請君進三杯。肴之珍水陸該。猩有唇豹有胎。羹梟子炙雉媒。臛三足鱠四腮。請君進四杯。朱絃拂拭玫瑰。玉篴橫吹落梅。舞袖低兮復擡。歌聲淸兮且哀。請君進五杯。坐中客皆賢才。有可親無可猜。載言載笑善詼。不巾不襪誰咍。請君進六杯。堂何樹樹三槐。星何象象三台。上天去鵬風培。墜下地氷山頹。請君進七杯。居玉帳臨河魁。擁豼貅驅風雷。成功時蔡州裵。敗厥績爲王恢。請君進八杯。鼎藥何如酒材。糟丘不羡瑤㙜。樽前搖兀醉頹。夢裏渺茫蓬萊。請君進九杯。榮枯一世輪回。生死百年劫灰。但令葡萄潑醅。是爲金粟如來。請君進十杯。</text>
<title>題愼生 徽五 夢鶴亭八詠</title>,<text>臨臯春暮雨初過。蘂亂花稠問幾何。恰似西川萬紅錦。半懸巖壁半沈波。右臨臯春花幾回如鏡復如鉤。占盡蟾光赤壁秋。一夜淸遊眞迫促。蘇仙定讓我風流。右赤壁秋月朝來拓戶望瑤峯。謂是雲封乃雪封。好事誰知滕六者。靑螺變作玉芙蓉。右月峯晴雪山澗豪鳴雨後新。奔流靑壁似垂紳。此間自有千尋勢。須問當年射虱人。右星溪雨瀑上下隨潮簇萬鱗。漁人擧網捷如神。鮎魨各檀羹材美。別有斑鱸膾品珍。右椒灘擧網紋枰錦壁兩爭光。山雨江風遆送凉。傍人莫怕樵柯爛。日月仙家本不忙。右柯亭圍棋歸帆幾片夕陽殘。指點雲邊歷歷看。水轉山回杳無跡。等閑愁倚曲闌干。右塲浦歸帆去去來來兩岸頭。舟如梭子幾時休。傍邊若問誰閑暇。亭上人兼水上鷗。右官津行旅</text>
<title>挽韓江陵 命相</title>,<text>老鈍猶然詑識荊。浮沈無計寄郵程。敢希盛度容吾過。偶因華宗達此情。幸有子孫敦契分。那知日夕隔幽明。家風宦業須張大。不患詞林乏善鳴。</text>
<title>挽李參判 震休○歿於安東任所</title>,<text>未老花山伯。歸來薤露歌。人方離愍甚。天又奪賢何。玉塵芳言絶。銀鉤妙蹟多。那將鷄絮淚。一灑錦江波。又厚貺尋常表。深情簡牘間。三𥦠丹石硯。一袠白香山。潤筆初非望。希斤再莫攀。扶痾緘拙稿。忍付惠連還。</text>
<title>沈參判德輿。藥山新居求詩。次其壁上韻。</title>,<text>偎山華構起荒墟。嫵媚雲霞卷復舒。出郭已知人事少。休官未覺世情餘。方塘引井何須筧。細草侵堦故不鋤。待到園花滿琪樹。洞天眞似沈羲居。</text>
<title>次謝權參判仲章 瑍○仲章書。秋凉欲還昭陽寓居云。</title>,<text>昭陽江上客居偏。少泊京城旋憶旋。老去未能忘舊友。人來何幸惠新篇。凉生齒頰秋添興。爽入心脾夜省眠。那得翻飛墮君側。一樽驩笑續當年。</text>
<title>季夏望日。李生 廷楷 携秋露蓴菜見訪。次其詩韻謝之。</title>,<text>瞤目淸朝眄豆觴。俄聞好客叩茆堂。剩燒家醞供多酌。兼摘池蓴遣備甞。玉露涓涓薰骨醉。銀絲縷縷沁脾凉。深情欲謝將何贈。丹桂秋風吐晩香。</text>
<title>七夕。李廷楷又訪。次贈。</title>,<text>令節無悰怨阻羣。騷人見枉喜披雲。盤羞縱乏交羅果。謌咏何慚乞巧文。綠樹搖風衣並解。靑山銜日袂將分。佳期肎數銀灣一。黃菊開時約更懃。</text>
<title>小奴織蒲</title>,<text>織蒲織蒲。或密或踈。一尺未成。三日云踰。緯經多舛。邊幅甚麄。人來有言。拙哉此奴。奴顔赧然。淚下如珠。主翁慰奴且勿泣。但須勤勤着工夫。他時手熟技自工。織蒲賣席如龍鬚。織蒲織蒲。其利甚踈。一席之價。卅錢才踰。買錢爲何。又謀糲麄。天寒獨織。憫汝小奴。雪霰交侵。飛花撒珠。主翁撫奴慨而慷。愧爾辛勤爲老夫。我方貧賤如盧仝。爾頭不裹應長鬚。</text>
<title>小兒輩作近體詩。不解句法。暇日戱效謝茂秦作山字韻百聯。溪字韻六十句以示之。若曰漏洩造化太多矣。則余何敢擬謝氏也。</title>,<text>極樂天西國。三神海外山。坤靈八維柱。天子五封山。九派潯江水。三峯泰華山。江月非千月。雲山自萬山。遠眼盃靑海。䧺心鏟黑山。出路多歧路。踰山又一山。鰌伏龍還水。藜全虎在山。逝水長趨海。閑雲不離山。蚷弱寧馳海。鼇強任戴山。有金塗土偶。無火爍氷山。洗兵須瀚海。銘石必燕山。榮華未抄忽。恥辱已丘山。世路千尋浪。人情萬疊山。眠雲仍坐石。釣水又畊山。遯世仍忘世。居山獨愛山。有事輸無事。深山勝淺山。佛氏千千界。仙家六六山。朱門嫌雪月。黃閣忌江山。雲長戀幽壑。月不猒空山。綠霧朝籠峀。朱霞暮冠山。入關方有草。度磧絶無山。塞外沙無水。關西地盡山。羗歌隴頭水。關篴月中山。秋潮吳浙水。暮雨楚巫山。雲去止何處。雨來無定山。濕鵲方梳羽。殘雷尙碾山。湘妃淚邊竹。天姥夢中山。楚峽襟夔峽。巴山絡蜀山。援琴歌白雪。滿壁畫靑山。茅茨雲覆屋。蘿薜雨鳴山。岸回橫一水。霧捲立千山。苦霧埋黃草。悲風振紫山。羇心添白髮。歸夢落靑山。謝病慙東海。移文愧北山。筆下飛珠涶。樽前倒玉山。潮聲靈鷲寺。霞氣赤城山。龍移渾白水。鳳去渺丹山。雀舌僧疑茗。蛾眉女妬山。雀舌。嫌犯古對。當改曰。鼠腊人疑璞。或曰。乕目人憎樹。 螘闘雲生礎。哇喧雨打山。傾杯春四座。吹篴月千山。釣興元因水。琴心實在山。狹路全緣磴。殘鐘僅出山。村孤依斷麓。田塉墾荒山。官厨渾飣菜。峽俗半巢山。塩商時入谷。密戶揔依山。樵鎌髡碧柳。畬火赭靑山。桂影穿踈箔。檀烟裊博山。對客難謀酒。逢僧只話山。荷裳秋倒水。嵐帶暮圍山。散木元宜社。珍禽不出山。涷雨添雙澗。斜陽界半山。捲籜風旋野。駈僧雨過山。蟬來破午枕。鷺去割昏山。風狂禾枕地。雨殢菌釘山。柳靑疑染黛。花赤恐燒山。沙平憐坐鳥。帆急惜馳山。竹冷堪鏖暑。松高欲碍山。釣磯低壓水。樵逕細通山。編篷遮畏日。捲箔納晴山。屈盤韋偃樹。平遠郭煕山。菊蘂芳薰酒。棋聲響答山。酒醒花滿地。碁罷日銜山。閉戶長辭客。稱觴欲勸山。月色霜鋪水。松聲浪在山。無罇權用瓦。有石假成山。神淸長對竹。語淡久居山。烟沈藏鹵戶。潮退露蠔山。浪跡萍浮水。歸心笏拄山。老農能量雨。鄕客但誇山。倦馬愁長路。羈禽戀故山。鞍塵緣賣馬。屐蠟爲登山。妓老休迎客。僧閑不踏山。鶴意思華表。鵑聲戀蜀山。眼媚含淸溜。眉愁蹙遠山。篔簹如渭水。橘柚埒荊山。柳嫰絲拋地。桃繁錦裹山。漁燈歸別浦。村杵動寒山。雪如春暮樹。玉作曉晴山。秋飾霜描樹。春粧雨枺山。霖淫翻滌暑。潦漲恐漂山。尋僧來古寺。採藥過他山。玉漿澄石溜。霜骨瘦秋山。白茅盧氏屋。紅樹杜家山。破衫餘兩葉。瘦馬露三山。産業淸於水。詩名重若山。忝部曾名水。爲郞舊號山。河陽名是岳。池上姓疑山。少室花連樹。蘇家木有山。鷗心惟戀海。麋性詎忘山。雪翮縻雕籠。銀魚負碧山。酒肚寬疑甕。詩肩聳似山。作舍休臨道。爲樓莫背山。生何營石槨。餓不賴銅山。禹益忙治水。巢由樂隱山。亡羊慙棄筴。喪馬步歸山。水趨偏下地。風急最高山。明珠惟靺鞨。美玉必崑山。烏喙非惟草。羊膓豈獨山。應物爲谿谷。全生以地山。三年休刻葉。九仞勉成山。溪字韻亭臨罨畫溪。堂似鄆州溪。花覆武陵溪。柴門柳夾溪。金波月滿溪。蒼藤鷺宿溪。春草鹿趨溪。潦縮石生溪。橋崩客阻溪。楓岸夾紅溪。芹羹出碧溪。鄰家間小溪。漁竿老一溪。胡床面碧溪。霜鬢枕寒溪。茶甘煑石溪。柳偃蔭全溪。香滿采蓮溪。淸極竹間溪。驢頑拒渡溪。鷺倦又移溪。尋梅傍雪溪。開塘駐碧溪。兒童解釣溪。漁舍揔臨溪。舠輕不碍溪。燒狂或過溪。銀梭雨擲溪。岸草碧增溪。鳴蟬柳隔溪。微風燕掠溪。幽花自暎溪。新蒲未吐溪。僧汲夕陽溪。燈明網蟹溪。山虹好飮溪。樵船暮下溪。寒藻舞風溪。小雨不肥溪。啼鳥忽臨溪。灌圃細分溪。憐淸不漱溪。花暗避秦溪。魚馴近寺溪。橫槎幾曲溪。雲壁一彎溪。洗藥似花溪。弄月類涇溪。危欄唾滴溪。沙暄雀浴溪。江魚好上溪。山溜不成溪。村謳澼絖溪。淸風六逸溪。漁父笑磻溪。風月憶濂溪。魚樂泳深溪。蠻情帖五溪。脚白憚烏溪。心淨歃橫溪。鳳咮擅端溪。箋易續雙溪。驅魚去惡溪。</text>
<title>有人押鈴字韻稱強。戱賦得卄聯。</title>,<text>空林過雨驅僧錫。古寺微風韻塔鈴。詩成燕寢蟠香篆。吏退公庭噤閣鈴。江市買魚穿荇帶。山爐煑茗拾松鈴。村翁對客頭無笠。野覡迎神手有鈴。蜂無負債人收桶。鷹有先聲雉怯鈴。浮雲捲峀羅千槊。急雨捎江走萬鈴。雨打池荷欹碧傘。霜摧籬菊碎金鈴。僧踏嶺雲趍夕磬。鴿棲簷月狎風鈴。烟籠綠柳圍羅幕。雨打銀塘點玉鈴。鵰鶚凌天翎刷劒。驊騮墮地眼垂鈴。鸚鵡能言遭紲絆。狻猊強項受縧鈴。半砌夕陽明蘚錦。一庭秋籟閙桐鈴。通人燭物心如鏡。俗士談經說是鈴。人無實用苔成錦。士有虛名草號鈴。桂殿荒墟生雨燐。梨園仙樂變霖鈴。梅花忽落臨關篴。練駄 去聲 遙聞過磧鈴。邀月堂中常捲箔。護花亭上鎭搖鈴。香氣不辭連理樹。和聲長在合歡鈴。陷陣千軍唯帶劒。追胡萬騎不聞鈴。冥心老子長憑几。掩耳癡兒欲窃鈴。</text>
<title>墻字韻</title>,<text>顔氏樂甘居陋巷。季孫憂恐在蕭墻。言語自知由也野。室家誰見賜之墻。生涯翁子行歌路。身事君公避世墻。</text>
<title>夜中無睡。作對句一兩聯。或出語。令兒子覔對不得。仍自成之。頗有天然者。不忍棄錄此。</title>,<text>柳絮迎風憐白起。荷花落水惜朱浮。雉羽煤熏爲墨翟。柳條紅染是楊朱。夜雨桃應發。春風柳渾舒。渾作仄聲 亂帙壓肩擔項籍。淸潭洗面對顔淵。梅花雪壓韓開地。柳絮風高白樂天。一作 春回草色韓開地。風起楊花白樂天。秋汀水落知江革。夏景雲興見岳飛。霜飛吳地看楊素。竹滿淇園見衛靑。緯蕭何必恨。履葛亮無慙。烏爲翟黑子。鸎是夏黃公。街頭弱柳。僉曰垂哉。水面新荷。吾與點也。詩書世襲。閻顯孫盛。稼穡秋登。庾信陳餘。關羽張飛趙子龍。勇若飛龍之有羽。屈原宋玉蜀司馬。辭如玉馬之馳原。宣太后之魏醜夫。實是美婿。蓋公主之丁內客。名則外人。羊斟不斟羊羹。有名無實。馬援終援馬革。其志乃成。右人名對月白前湖。生半夏之凉氣。雲籠合谷。起三里之繁陰。右藥名以穴名對 白頭翁之早當歸。只甘遂於獨活。靑箱子之動防已。奚決明於人言。右藥名對萬虫成蠆。身是一虫。百斗爲㪶。實維十斗。嘂噪讙囂。憎玆多口。恭忠慈惠。嘉乃一心。刈麥朝▣。來夕可炊。釀酒西泉。酉水當飮。努奴力。畬余田。呈禾有程。舘官舍。饗鄕食。各足同路。人言須勿信。余食豈求餘。右字對又離合對澗壁楓銜炤。池塘柳鎖烟。右五行對 俗稱烟鎖池塘柳無對。余復以五行爲對。聞者必以疊床譏之。然不可謂非對也。 岸帽冐霜相對酒。懸燈登閣各題詩。小說有此對。而上句不稱。故余改之。</text>
<title>使兒輩聯句。無佳語。遂成七十聯。間雜俚語。</title>,<text>池中▣▣花君子。窓外芭蕉草帝王。春深石瀨魚磨觜。雨霽沙汀鷺曬翎。霜匏綴屋靑𣭳重。野豌懸籬紫紐長。柈堆馬乳蒲桃熟。牆走龍鱗薜荔長。瘡牛卧草烏騎背。饁婦來田犬導前。風披筍籜呈斑豹。露浥蓮房隱綠蜂。梧桐葉上風聲閙。蘿薜叢中月影紛。晴柳潤於膏後髮。露花嬌似淚時粧。蓑衣帶雨趨虛客。杖皷登山賽鬼人。秋林栗熟鼯爲寇。野水蒲黃蠏已逃。村翁出路頭無笠。菜女登山腋有筐。玄猿養得能看守。白鹿馴來可跨行。蛛絲忽墜行人至。蟻戰纔收驟雨來。山日已沉棋客去。溪風欲起釣翁歸。空林露濕蛩聲怨。古木天晴鸛叫豪。綠札緘烟蕉卷葉。金針刺水稻抽芽。花時釀酒妻爲哲。雨裏敲門客有情。女貌似花鄰婦妬。士心如玉俗人疑。男兒膽氣靑蛇一。仙侶風襟白鶴雙。貧窮世上交無石。富貴門前客似雲。象大如山還畏鼠。魚潛在水却憂鵜。夢喫滿柈膓未飽。思臨絶壁足猶酸。胷中珠玉虛稱寶。手裡金銀實有神。水麗山明爲樂國。雲畊月釣是英䧺。老翁見客篘新釀。稚子求魚戽小塘。落照偏留紅蓼岸。輕烟不散綠楊村。燕飛水面不盈尺。蝶過墻頭時一雙。山翁詩興靑驢上。海客歌聲白鳥邊。雲母屛中燈影亂。水晶簾外月明多。平沙鳥跡成文字。永夜蛩聲促杼機。明月一雙池上下。靑山千疊屋周遭。桑鵝入饌僧猶喜。艾虎當門鬼却愁。寒衣謾入蠶叢國。瘦骨慚過飯顆山。稚蜂割戶添新桶。乳燕窺簷補舊窠。蒼蠅集筆能傳赦。黃雀銜環解報恩。囂囂嘂嘂吳宮路。欝欝森森楚樹林。果下馬駄林下士。査頭鯿載橛頭船。果下句。一作杏葉韉駄桃葉妓。 梨紅栗綻童聲樂。露冷霜淸婦意忙。象牙床設貂皮褥。龍腦香噴鵲尾爐。象牙床足檀爲綉。犀角簾頭蒜是銀。四民有事營生苦。一佛無心住世閑。十夫力合椎能撓。三口言同杼乃投。人輕相國宜爲相。士愛錢財不直錢。生涯貧富之間足。宦念榮枯以後休。富多妄費貧方悔。少不酖書老始慙。庸僧慕勢如尊佛。俗士登科似得仙。朝朝擧子談龍夢。日日閑僧闘象棋。考官昏暗庸儒喜。大守公淸猾吏愁。照室明珠難勝燭。誅茅寶劒不如鎌。蠅遺黑白成瑕璧。蜃吐靑紅倣畫樓。犬吠唯知堯匪主。鷄鳴豈起舜之徒。夫妻不敬禽無異。兄弟相離鴈所羞。貪性堪悲黃口雀。惡心唯怕黑頭虫。世間淸白蟬無匹。天下文章鳳最奇。墻中禦侮猫擒鼠。圃上交隣薤接葱。風籬有臭狵驚虎。土室無燈蚤喜人。鷹貪甚者人稱好。犬吠頻時主亦嗔。花郞善戱人皆愛。草冦多財世莫憎。不老葉舒堪裹飯。無愁根大可沉葅。躑躅杖行休躑躅。逡廵酒飮不逡廵。洛客能歌長大葉。村童解舞小旋風。者矣耶爲胡舞曲。囉呢哢是草笳聲。野人齒艾多朱笠。村女頭蓬少粉粧。杯中濁酒兼淸酒。座上長歌又短歌。山葉捲吹如𥷑篥。扇輪爬戛學琵琶。寒食花開三月節。香徒茶啖五星豐。卜字盖行新稻酒。盤頭網出小川魚。兒鷄蒸出甘於雉。老狗烹來號曰獐。黃栗同烹靑莢菽。紫茄兼摘碧筒瓜。鉢面飯高奴面喜。杯心酒淺客心嫌。野接靑黃禾半熟。林垂赤黑果皆肥。</text>
<title>秋鸎辭</title>,<text>黃鳥于飛兮集于喬木。秋風颯颯兮毛羽以衰。一囀再囀兮求其友。求友不得兮鳴聲悲。嗟黃鳥兮汝何故。自夏徂秋兮淹留不歸。陽春去兮草木零落。汝鳴孔嘉兮非其時。人不汝聽兮。聽不汝媚。將汝彈射兮。汝其胡爲。唯我憐汝兮爲汝謀。汝其戢翼緘口兮歸去勿遲。</text>
<title>和歸去來辭</title>,<text>歸去來兮。我不自歸人送歸。我旣背馳於淵明。誦遺辭而慙悲。乃策駕而疾驅。若逋亡之畏追。喜山川之良是。驚里閭之多非。拜先墓而告回。潸余淚之沾衣。幸譴逐之獲免。何計活之憂微。屋未全壞。僮不他奔。蒼松夾路。垂柳當門。十口相逢。以慰以存。鷄酒迎勞。有俎有樽。趁風日之淸和。陟南嶽之孱顔。縱年紀之衰邁。猶步履之輕安。邀樵客於石逕。叩園友於巖關。或採藥而曹往。或圍碁而旁觀。望白雲而長歌。沿碧溪而徐還。拊髫兒之迎嬉。群雀躍而鯢桓。歸去來兮。樂莫過於茲遊。士旣放而在野。顧舍農而何求。鬻欵段而買牛。田百畒以爲憂。勖惰僕於夏畦。終慶獲於秋疇。瞻彼江漢。汎汎其舟。衆皆涉而卬否。長秘迹於斯丘。雖形槁而宇泰。覺心逸而日休。非修養之道客。異禪定之釋流。已矣乎。天長地久有終時。千古浮名安足留。眼前有酒且飮之。歎息謂兒曹。榮華不汝期。勿廢功於墳典。兼致力於耘耔。翁何事之可爲。唯隱几而哦詩。樂元亮之所樂。不及前賢非所疑。</text>
<title>紈扇賦</title>,<text>團團者扇。彎如月兮。貼貼者紈。皎如雪兮。圖畫神仙。乃秦女兮。乘鸞吹簫。向烟霧兮。盛夏恢台。朱炎煽兮。一揮生風。猗爾扇兮。銀床氷簟。諒無用兮。出入懷袖。倚君寵兮。金風忽至。玉露漙兮。羅衫陡薄。繡幃寒兮。嗟爾紈扇。篋中閉兮。感物悼躬。隕余涕兮。菲質承恩。最三千兮。咳唾珠玉。落九天兮。寵極愛歇。棄別院兮。長門一步。遠翠輦兮。芳年荏苒。綠鬢蓬兮。留膏與沐。誰適容兮。嗟我與扇。怨一般兮。靜言沉思。亦何嘆兮。物有貴賤。時之改也。人有愛憎。情之異也。秋能再熱。扇豈藏兮。君或我顧。竊有望兮。</text>
<title>蜂舟賦</title>,<text>三年之春。日在壬戌。師次盟津。龔行天罰。三千同德之臣。八百不期之侯。羗髳景從。彭濮雲游。嘽嘽若雷霆。桓桓如豼虎。宛在中流。歡聲蜂午。時曜靈之西匿。夜色黤其黝黑。忽慶雲之黋閬。類榑桑之昇旭。天吳靜波。龍雀收威。白旄動色。黃鉞增輝。爰睹異蜂。厥狀甚巨。有壺其腰。有丹其羽。翺翔盤舞。萃于王之舟。羣工聳顧。六師睢盱。王乃作而玉色不康。格汝師尙父。誕告用誠。眇予小子。受命文考。若蜾蠃之負螟。恐厥德之不肖。洪惟獨夫。荓蜂自螫。廉來助虐。若蜂在稷。黎民毒痡。虎挒梟磔。逋逃萃淵。如蜩如螗。肆予之敬用玄牡。請罪有商。諸侯之蜂起以從。其麗不億。罔曰易與。寧執匪敵。魚烏之異心旣慄惕。况茲蜂之驟見。若天意之示警。唯吉凶與休咎。憑爾言而爲鏡。尙父拜手獻賀于王。惟王之德協于天。天乃降以休祥。一物雖微。三徵其彰。蜂爲義蟲。萬族一君。是似王者之仁。擧天下以爲臣。蜂爲戰蟲。攻寡兼弱。又似王者之用兵。誅一夫之殘賊。蜂爲厲蟲。君獨無芒。又似王者之不殺。覃至仁於萬方。物理攸感。瑞應斯臻。匹休龜龍。並美鳳麟。訖彼玄禽之緖。光我氷鳥之基。賁然不僭。王請勿疑。王拜徽言。受天明命。寫形蝥弧。爰示有衆。陳于商郊。會朝淸明。歸馬放牛。四海底平。乃命舟爲蜂舟。以識周家之武成也。</text>
<title>霖雨賦</title>,<text>皇天之旣旱而雨兮。謂盖高而視俯。冀禾黍之峻茂兮。豐我穡兮倉而庾。何淫溢其不已兮。過于甘而之苦。風長號兮盲且狂。雲之頑兮不散而聚。虹霓縮恧而潛藏兮。雷震霆其暴怒。紛屑窣而淋浪兮。若上漏於天宇。莽昏冥而悽慘兮。又何分於朝午。川流漲而四汎兮。平陸渾而爲浦。鼃蝦産於庖厨兮。魚鼈游於庭戶。夕宿兮橧巢。朝炊兮懸釜。慄懔懼於胥溺兮。遑暇恤其環堵。大地廣博而無垠兮。曾不處夫爽塏之樂土。天豈無昭昭之白日兮。阻重雲而莫之覩。我謂屛翳兮。胡不念承帝事而靡盬。功止潤物兮。尺不過三。雨當及時兮。日必以五。歲熟兮民富。享爾報祀兮。陳簋及簠。頌功美兮尊且榮。顧何爲淫樂而跋扈。江湖之封兮。用之欲竭。酌天瓢兮而無數。水馬兮朱鬣。山石兮玄羽。驅率兮後先。俾我兮爲瘉。浹日兮猶可。旬而月兮。言之何補。水與人其相守兮。人與糓其並腐。嗟嗟爾豈與旱魃爲謔兮。以大勝爲善賭也。與海神爲市兮。以多取爲良賈也。將池沼此千里兮。漁我民以一罟。縱民之謂可忍兮。天甚威兮不可侮。亟收斂而屛處兮。毋悔尤之自取。</text>
<title>磨天嶺賦 幷序</title>,<text>庚申孟冬月死魄。余遭譴北逐。以其晦過端川登磨天嶺。峻險莫能狀。前此踰鐵咸磨雲三大嶺。三者磨雲爲高。而最後磨天又過之。始之命名者有以也。旣登絶頂。東臨大海。北望胡山。茫然無際畔。而百骸酸疼。五情迷惑。未暇有窮眺之興焉。又旬日。到寧城配所。久焉心神稍定。作此賦。追述其勞苦。且寓其所憂於篇末。罪纍豈敢蘄人採覽。將遺家兒。令一讀棄去。亦不爲巾衍之計也。余登夫磨天之嶺兮。徵厥名之盖高。僕夫無可與語者兮。援墨卿以告勞。自余之離京師兮。月一周兮明復韜。涉二千之長程兮。昨余宿乎嶺之南尻。居人戒余以早發兮。天欲明兮鷄三號。始坡陁而曼延兮。諒無異乎平臯。忽迤入而䆗窱兮。路深窄其如槽。乍上躋若閫闑兮。旋下墜如坑壕。余甞惡俯仰之爲態兮。今直爲此桔槹。萬木杈枒以挾日兮。悲澗鳴兮嘈嘈。風薄巖而雷殷兮。怳熊咆與虎嘷。林窸窣其鳴蘀兮。見嚬呻之輕猱。魍魎之羣都幽谷兮。閃跳跟以遊遨。君雖命余以禦彼兮。頑不肯乎奔逃。望山腹之崝嶸兮。微逕緣以秋毫。繚回復其百折兮。譬紡車之載繅。行人之後余遠甚兮。何厥頂之忽與余跖遭。臨懸磴之千萬仞兮。馬亦爲之跼蹄而竪毛。僕夫恐余之跌隕兮。相引挽以索綯。時玄冬之栗烈兮。余猶汗而沾袍。矧兒女之善驚兮。唯戰兢而號咷。旣攀窮乎絶頂兮。踆烏忽已其西翺。盖乃北海之在下兮。實藏夫戴此之六鰲。但見其浩溔漭瀁以無畔兮。閴不聞其波濤。島嶼滅沒其如萍兮。疇可辨其漁舠。盱天星之歷歷兮。尾可躡兮箕可操。窺紅雲於帝座兮。聆廣樂之雲璈。欲稍進以蹈舞兮。恐羣仙之誚余叨。詠謝朓之淸詩兮。昂余首兮空搔。指大漠於西北兮。羣畜氣之腥臊。此惟女眞之疆宇兮。限豆江以一縧。昔建虜之未大兮。卽我邦之蕃豪。誰謂其肆然爲帝兮。民左袵之滔滔。運百年猶未窮兮。曷信夫天命之不諂。冠屨旣倒兮。豈惟弁髦。外府視我兮。孔虐且饕。虎狼吮血兮。生民浚膏。伏其吾雌兮。戰則彼鏖。抑造物之爲此峙兮。其有意乎甄陶。玩暴客而日娛兮。何鎖鑰之不牢。歌曰。余滓濁兮逢汰淘。越關山兮無朋曹。飮雪水兮當酒醪。嚼乾糗兮爲餈糕。乘絶險兮中煎熬。思遠人兮憂忉忉。臚情辭兮續離騷。欲投誰兮瓜與桃。</text>
<title>志士惜日短賦 代人課</title>,<text>試望穹蒼。金風戒候。玉露爲霜。何白日之漂搖。若駟馬之奮迅。移暘谷之舊淵。動南陸之新軔。中昆吾而卽昳。望奄茲而徑沒。歷素商而寢短。届玄英而逾疾。於是農功旣畢。役車其休。爰居爰處。以息以游。唯志士之善懷。獨忼慨而永歎。仰曜靈之遄匿。傷年華之旣安。則有靑雲失路。弱水無津。周車廢獵。秦鏡生塵。虎九關而嚴守。鵬萬里而何搏。撫幽懷而瑾瑜。捫枵腹而琅玕。若乃三邊失和。六郡不寧。連烽照夜。急檄如星。聞師衂而扼掔。驚主辱而沾巾。閱陰符而忘飡。向關山而馳神。至若少年立義。俠客銜恩。悲歌市肆。痛飮屠門。提霜刃而未試。耻交誼而虗論。或乃金箱閱盡。玉笈窺遍。蓬山東絶。閬風西緬。術已妙於重玄。丹未成於九轉。若此者。龍蟠未興。鵠立將翔。登高徙倚。望遠彷徨。悲行雲之倐忽。悵流波之不息。况秋冬之飛景。變朝昏於頃刻。噫噫。長衢濶遠。孰限畫之。六龍煩殆。孰驅迫之。揮虞戈而莫返。展夸步而奚追。哀年壽之並徂。恐誓言之相違。莫不厲志淬精。硏方鑽術。故孜孜於寸陰。猶汲汲於餘日。若余出入金門。優游聖渥。心長策短。志強才弱。無嘉謨於晝接。有厚譏於冥行。瞻桑楡之易晩。懼蒲柳之先零。誠能徵絲岱畎。命膠齊阿。東粘踆翼。西絆義車。深畊五經之田。大蒐六藝之圃。心羣聖之印傳。手百王之尺度。然後爲漆雕之自信。學顓孫之干祿。上尊吾主兮伊祈重華。下庇吾民兮春㙜壽域。諒吾願之旣獲。就長夜而何愧。矢斯言而成章。聊以告乎同志。</text>
<title>草龍珠帳賦</title>,<text>龍集白羊。孟秋甲辰。雲雷大作。風雨並臻。珠臯居士。戴曲簦而引步。廵小圃而興吁。惜零棗之靑璣。護罅榴之紅珠。是夜宿于靑蘿之幃。夢一比丘。項掛瓔珞。肩披草衣。自稱曇。余出以邀。止于庭之震角。携手消搖。爰有一物。長可十丈。在傍蜿蜒。鬚鬣飄瀟。鱗甲碧鮮。翼以翠帳。明珠騈懸。離離焉磊磊焉。紛不知其幾百千也。顧笑而謂余曰。是所謂草龍珠帳也。盖龍必有珠。無則不神。躍則弄之而奮威。潛則抱之而養眞。故雖變化爲草。猶必以珠帳圍身。吾於仙李之世。貝丘之南。遇其祖龍。擾諸草菴。龍壽萬歲。珠亦萬斛。龍飢乏食。珠餉余獨。所以益氣輕身。年今九百兮。尙童顔之郁郁。竊聞居士病渴煩懣。醉則狂酲。癯思肥健。草龍有孫兮。充君庭實。珠如馬乳兮。代君飮飯。㯶拂驅蜂兮畏螫我珠。米液沃龍兮培養毋倦。居士早興開戶。風雨已息。東堦蒲萄受困於師伯者。枝蔓離披。棚架傾側。急呼童子。重加整飭。去其病葉。其實孔碩。龍耶珠耶。宛然夢中之物色。又呼童子而告之曰。爾亦知是草之爲龍也耶。龍愛其珠。以爲寢帳。雖卧不睡。猶恐其喪。爾或偸珠。龍不爾放。必將虀粉於爪牙。又何待居士之怒杖也。</text>
<title>書巢賦</title>,<text>甫里陸翁。旣老且病。獨處于室。養其情性。猶有口業。不廢諷詠。以書自圍。以巢自命。盖其巢也。或籤而揍不木構。或藤以結不桑掇。或倚於几。或攤於床。或散堆壁。或高拄梁。有長有短。有縱有橫。參差狼藉。逼側欹傾。然而恢乎若螺殼之深。洞乎若蚋瓮之大。壘乎若燕泥之營。磊乎若蛅沙之裹。若明若晦。太歲之相背也。若高若卑。童子之攀窺也。風不出其中。巢居知風者耶。雨不出其戶。迨天未雨者耶。靜而玩者伏其卵。俯而讀 音竇 者哺其鷇。客有過而問者曰。翁口不咮。翁腋不羽。鳥則雲飛。翁乃土處。箱笈枕簟。何號爲巢。翁雖詭辯。人豈無嘲。翁曰。天地之間。孰非過鳥。廣廈千間。巢身則小。且人居處。隨身所便。苟失其圖。奚異針氊。吾故巢鶴以松。巢鳳以梧。林以巢鳥。水以巢魚。以書巢吾。以吾巢書。書乎巢乎。吾奠厥居。妻妾離巢則無比翼之媟。麄俗遠巢則匪維鳩之奪。飮於是巢。或作枝頭之醉石。碁於是巢。不妨橘中之仙客。旁有巢父者流。聞之而笑曰。蚊睫焦冥。往來忽忽兮。佛頂芻尼。棲託卒卒兮。桃蟲締髮。風折葦荻兮。桑蠶作繭。湯沸鼎鑊兮。噫噫。我老我佚兮。釋我人勞。我死我休兮。解我天弢。君爲放翁兮奚戀巢。况此書之穰穰兮。又奚論古人之糟。</text>
<title>己卯之夏。蒼蠅極多。食則滿案。卧則滿面。不得眠飡。苦惱之甚。遂作憎蒼蠅賦。次歐陽公韻。</title>,<text>嗟嗟爾蠅。造物何厚乎爾。生出蛆蟲而具翼。異蜩蟬之緘觜。攢手交足。若忭而喜。在國太多。在室亦盈。所求唯食。不計芳腥。其腹至小。其欲難勝。競奮飛而翕習。寧却退而屛營。何深不入。曷高不到。近能瞭察。遠亦探報。可憎非一。略擧大要。乃有璚軒玉堂。珠箔牙床。氷山高矗。竹風淸長。有肴如山。視酒如漿。爾雖悉族而往哺。何異魚蝦之游太洋。何故咨且。若畏若忘。顧蔀屋之卑陬。乃偏酷於逢殃。哀暑熱之寒儒。猶褐衣而毳裳。焫松夜讀。凝眵滿眶。當晝蹔寐。汝乃搶攘。緣鬚罥鬢。拂拂揚揚。最愛集目。揮之不敭。且驚且困。起而復僵。至若浣巾濯衣。以待延客。亦有楮素。亦有茵席。置之深奧。珍寶是敵。爾棲晝夜。誰能禁格。矢惡濃汚。如經陷溺。熏蒸腐爛。婦叫失魄。故者無用。新者難得。譬如棄璧。由爾點迹。百口所賴。朝晡飯食。炊烟未斷。遶鼎舞翼。緝緝𦒃𦒃。連連繹繹。籠盖盤案。不辨彫餙。擧筯挾饌。方知品色。或有時而誤呑。漫嘔噦而歎息。嗟此物之爲患。實無術其可制。彼角弓之兒戱。豈寸功之能濟。雖藍漆之作餌。亦大益之無覬。嗚呼。蚊蝱之屬。人肉是味。晝伏夜起。乘我就寐。然而外有烟火之備。內有幃幬之類。防之甚固。彼焉能壞。獨於蠅而無奈。甚矣內訌之爲罪。宜詩人之嫉讒。詠于樊而借名。噫蜉蝣之壽一日。爾獨夏秋之能經。氷霜凜其忽至。爾亦豈逃乎喪精。自當毛燎而蘀卷。吾何必積恨而過憎也。</text>
