<title>和人 三首○丙戌</title>,<text>巖憇川行卽事幽。一騎追訪亦風流。辛勤到此非無意。分付禽魚莫浪愁。元來此事豈深幽。發憤劬書卽聖流。只是五辛腸肚在。潭溪夫子一生愁。夢關惝怳鬼關幽。不出斯關止下流。今世英才亦何限。利名如海誤堪愁。</text>
<title>敬次尤菴先生煥章詩韻。詠萬東祠。求和諸友。</title>,<text>皇天命萬物。正通我則有。懿德在孩提。誰不愛父母。直養充其有。高明而博厚。一豪不克肖。帝衷實爾負。人文溯厥初。二帝而三后。大哉集厥成。命討訖魯狩。河洛嫡鄒傳。勃興天所佑。全閩大英雄。百世振髯婦。祖述憲章際。卓越兄弟秀。海闊蠶牛細。博約夫子後。南渡匪東遷。時勢今猶舊。拳拳經中史。大義數十取。生孔不生朱。世識堯舜否。詭經侮聖徒。極天罪難購。石潭元氣會。越宇親受授。明誠繼開業。萬古星有斗。偉哉鄒孟氏。私淑盖有受。東方得晦父。姓宋名曰某。天經與地義。建質確乎守。恢張五典叙。攘斥百氏走。世入缺陷界。人心日蠢貿。得君百王上。誓誥天下謬。痛哭寧陵遠。大計終未售。空言與行事。四海餘白首。零落天王筆。出自陪臣手。光芒四大字。天日若再晝。百襲驚老臣。抆血泣良久。豈惟觀心畫。至訓判舜紂。益歎聖學尊。仰止如崇峀。鐫鑱入鐵厓。直恐山不壽。瀝膽大鋪舒。山海漉珠琇。此事正不細。實亦綱常紐。充類至義盡。庶不忝屋漏。崩心甲申事。無血濺衫袖。含痛十數載。牋天丹未剖。遺墨出人間。飮氣還掩口。此義縱未伸。此志竟難朽。誓乾又盟壤。此理神或祐。嗚呼其意戚。憤氣宿山阜。感祝上萬曆。至矣帝德懋。橫艾再造恩。頂踵皆天覆。民彛所同得。疇不扼雙肘。奈昔仁義邦。半今豺虎囿。甘心倒冠屨。貿視混堊黝。澒洞千丈潢。難以一寸救。倚劍發孤嘯。滄海蛟龍吼。哀哉楚山訣。志緖尙未就。悵望歌虞帝。丁寧托親友。滄桑百變後。善繼事終究。天地一閟宮。仰霄雲霓鬪。禮殺事面闊。對越謹盥漱。陟降儼昭穆。環衛祥雲逗。放之東海準。垂之炳宇宙。三韓賴不夷。寒水執厥咎。天之迫於數。古今十八九。同胞隔一膜。仁義已不透。况彼臊羯種。禽焉理難誘。含忍萬世防。秖玆一小搆。噫嘻賊義徒。豈獨境外寇。千秋鄭衛郊。不聞抽矢扣。狂閙足蚊蚋。附麗雜鼯狖。一世皆墻壁。誰爲穴戶牖。簪裾對𩑺胡。難與論心趣。惟彼園中葵。恐入隣馬蹂。俯仰乾坤晩。嗚呼我生陋。引領上游會。未與丈人覯。前年歷華陽。始謁瀛洲叟。儼然山岳姿。遺像極森茂。世事隔一溪。竟孤筭巖竇。御氣鎖明宮。未及啓鑰獸。靈㙜一點明。耿耿如星宿。早晩辦一行。宿舂不計僦。感慨理餘韻。淺深一氣候。先生嘗曰。天生朱子。實生孔子之心也。噫。三王不作。叙秩命討。不復行於天下。而堯舜之道幾乎熄矣。天縱將聖。文不墜地。空言之化。反有賢於堯舜。而春秋一書。見諸行事。尊君父討亂賊。闢邪說正人心。用夏變夷。撥亂而反之正。聖人之用。大矣哉。濂洛輩出之後。時勢下於東周。世變甚於春秋。於是又生一箇人以畀其責。黼黻六經。梳洗百代。天之經。地之義。民之彛。物之則。昭揭乎宇宙。炳朗乎日星。不惇者叙。不庸者秩。不章者命。不用者討。天理明而人心淑。中國尊而夷狄攘。則天之所以眷佑生民。可謂閱千古如一日矣。肆我先生。仰洙泗之淵源。得晦翁之丈尺。而不幸際丙丁之後。七八年間。天下無復人理。於是所謂經。所謂義。所謂彛。所謂則者。未嘗不明目張膽。竭力而扶植。寄之空言。見諸行事。充闡發揮者。遍滿寰宇。撑拄綱紀者。屹若砥柱。而春秋大一統之義。將有辭於天下萬世。萬東之祀。卽其尤重且大者也。人之異於夷狄禽獸者。其不在斯。其不在斯歟。惜其浴日旋乾之志。含忍不已之痛。不能少伸於當世。而一畒精禋之宮。萬世臣子之防。僅克有成於遺命也。嗚呼其亦戚矣。然而樹風聲警心獸。使瘖聾跛躄。亦知增百倍之氣者。則可謂與天壤俱弊矣。而且或天道自能洄泬。重陰之底。倘有陽復之期。則傾東海洗乾坤之機。未必不權輿於是。是可以少慰來裔無竆之心乎。而天之眷佑生民之意。抑亦終可驗歟。嗚呼嘻矣。是豈易與俗人道哉。昨歲萬景之行。事故掣肘。巖竇之刻。溪上之搆。皆未及遍觀。今坐疾憂。又不可作矣。輒因先生煥章詩韻。以攄孤憤感慨之萬一。尙幸同此志者。不以僭易爲誅而特賜郢正焉。則在區區。固極光寵。而且又聯而和之。以張大之。亦豈非當日歌詠贊歎之遺意歟。伏乞諸君子有以敎之也。</text>
<title>同舅氏柳公 春植 詠幽居 二首</title>,<text>雪山磐水有餘區。歲晩居然着我廬。禽語樹花床几靜。人間萬事不關渠。水竹風花自一區。白雲依約止吾廬。觀書靜後靑山對。盡日心期只管渠。</text>
<title>入巍巖聯句</title>,<text>石門深鎖洞天幽。擧 澗水潺湲幾曲流。伯用 手把長竿慵不釣。潭心魚子莫漫愁。擧</text>
<title>同尹晦甫 焜 諸人觀瀑龍湫。避雨巖竇。口占二首。</title>,<text>十斛風泉掛水簾。滿山雲氣雨深深。平生巖竇終焉計。半日潛身却會心。蒼崖中斷白飛簾。立立寒巖歲月深。五七冠童隨釣具。滿天風雨坐來心。</text>
<title>次舅氏韻</title>,<text>水抱山顔盡日開。蒼巖飛瀑幾重回。通身大雨方雄觀。笑却從前只往廻。</text>
<title>幽居卽事</title>,<text>下爲方沼上爲壇。風月平分尋丈間。萬事不求幽靜外。結廬還好在人寰。</text>
<title>改間寰二韻 二首</title>,<text>一畒茆宮方丈壇。庭心活水止輕瀾。紅榴翠竹光陰轉。盡日看書意未闌。緩節微吟獨上壇。滿懷明月俯澄瀾。游魚不止虫聲輭。樂意相關夜向闌。</text>
<title>無題</title>,<text>千峯環合百泉回。五畒寬深勢自開。白屋靑林成小隱。閒花凈竹出纖埃。生民樂意三王晩。浮世心期四海嵬。賴有窓前書一架。從容探討入身來。</text>
<title>竹 二首</title>,<text>韻格何甞自不羣。一時林灌捴芳芬。秋來各作凉風計。依舊淸陰識此君。寒菊風蘭可以羣。一庭花卉飮餘芬。莫愁歲晏交期盡。窓下羲皇不負君。</text>
<title>九日。同晦甫諸人游龍湫。</title>,<text>選勝龍湫幾往還。十朋壺酒又開顔。胷中若少眞流峙。看水看山也只閒。</text>
<title>明佳谷口占</title>,<text>長川一道界平原。四面山高入白雲。昭代自無忘世士。林泉何處不桃源。</text>
<title>感事。示晦甫求和。丁亥</title>,<text>南紀萬東廟。璇霄百尺壇。大明揭昏夜。回甲値涒灘。聖祖煌煌業。賢師炳炳丹。君臣各勉力。來世足民間。</text>
<title>感懷</title>,<text>卧龍初匪沒心情。抱膝長吟梁父行。四海卽今誰老學。三韓當世惡虗名。環東一域如身運。關內兒胡不足平。只是自家溝壑恥。帝秦猶作魯連生。</text>
<title>江閣。次尹來叔 廷泰 韻。二首</title>,<text>山水養人說。吾曾聞考亭。十年江漢路。今日壯神形。俯俯山河大。人寰有此亭。靜默開心境。乾坤亦囿形。</text>
<title>寄題尹晦而 斗粲 澄心亭</title>,<text>廓然心境本澄淸。形器拘來滓穢生。情欲熾時膏煎火。偏私深處忿興兵。善端若不從頭擴。外養何能盡體明。按伏百邪唯有敬。莫漫楣額揭虗名。</text>
<title>贈人 二首</title>,<text>博雅高才未足奇。本源忠直是吾師。故家風韻知君責。須戒人間齷齪兒。壺酒前宵慰我行。威儀坦率示眞情。華陽一約君能踐。方信風塵有楚醒。</text>
<title>贈尹晦而</title>,<text>孝誼元來百行源。感君純篤得於天。男兒心識尤爲大。須擇中庸戒一邊。</text>
<title>挽成習靜 老童 丈</title>,<text>混淪磅礴古今同。亭毒胡然有确豊。百代宗師俱隔世。一時人物少如公。升堂舊業聞春老。卧谷閒情踵族翁。潛德弗爲軒冕凂。九原無樹不高風。</text>
<title>次忠武李將軍 舜臣 閑山島詩韻 二首</title>,<text>五字閑山作。其詩地位高。至今天下事。誰復試公刀。不成東海死。誰識仲連高。沃日呑天業。悲歌撫舊刀。</text>
<title>枕上</title>,<text>汩㶁雲泉枕底生。靜聞深夜極琮琤。一聲一滓都消落。不奈天機自在鳴。</text>
<title>挽金參奉 始聲 丈</title>,<text>襄陽久仰德公名。床下終孤拜孔明。亨困卽知唯義命。成豈足議豪英。藉令叔世當榮路。未必竆閻作後生。三歎活源齊變魯。百年挽曲托風聲。</text>
<title>奉別晦甫赴試。歸路。訪道寒水齋先生。因歎分道不得隨塵。拙句以發之。以當一笑。遂庵一號。寒水齋。</title>,<text>求道求名正越燕。奈君騎鶴復腰錢。不將理事爲殊致。卽此工夫庶兩全。秋月飽看寒水裏。淸風閒領碧樓前。鳳城百尺紅埃路。自笑無端獨着鞭。</text>
<title>戲題澄心亭</title>,<text>逐日登登未厭回。滄江秋色富詩材。玆亭不得風流主。遠客寧携傑句來。冠岳當瞻千仞直。海門盈俯萬重開。秖應沙畔眠鷗意。笑冷征衫久染埃。</text>
<title>贈尹晦而</title>,<text>世言仙子好樓居。其得仙名以是歟。立脚高邊須俯遠。放懷寬處却沖虗。周遭墻壁休相限。剖破藩籬卽廣廬。從下望時雖縹緲。到頭平地自如如。</text>
<title>憶舊棲</title>,<text>幽卧雲巖宿計遲。薄遊京國又胡爲。詩成江漢無誰語。夢罷羲皇只自知。大字時從隣客寫。閒襟日上水樓披。回頭雪岳麟泉會。物物罔非四海期。</text>
<title>同尹晦甫觀龍湫</title>,<text>玉虹承斷壑。潭底老龍寒。不盡詩家料。楓巖一半丹。</text>
<title>澄心亭十景</title>,<text>冠岳揷靑蒼。白雲藏半腹。未論行作霖。正好供晨矚。右冠岳朝雲夕霏下仙峯。消息逼巫峽。的皪渡江飛。潮頭舴艋入。右仙峯暮雨杏亭當海門。隱約往來舸。一一分風帆。難詩畫或可。右杏亭風帆白烟沈遠浦。漁火出長洲。魴鯉輸渠得。奇觀上我樓。右石洲漁燈何處淸淺流。菑田平若案。槿籬浮鼻犍。耕海飽成筭。右栗島觀稼必欲觀天下。須先占泰山。乾坤白雪後。何不上斯壇。右槐壇賞雪白鷗下晩沙。皓月一千里。沙月本無猜。鷗安不背起。右鷗沙皓月隨羣上橫坡。眠處草似錦。笛童忘日西。爛熳牛衣寢。右犢坡芳草撲撲連簷甍。穹窿間廨庾。喧煩隨日生。鼎鼎百年故。右撲地閭閻東南百萬艚。關海十千舶。戢戢相聯銜。勞歌何郡客。右迷津舸艦</text>
<title>無題</title>,<text>掩關細話親朋樂。對月懸談水石情。此處煩君試下語。從容灑落定難評。</text>
<title>菊 五首</title>,<text>寒花氣至發精英。慰藉荒廬無數明。靜對自家幽遠意。羲皇天地覔先生。旖旎珍叢的皪英。可憐孤絶太分明。芳華欲問三春伴。百卉千林不耐生。絶意東華不露英。秋高心事轉分明。欝金氷玉粧軒砌。無乃林居太侈生。風神澹遠色晶英。綠葉靑枝造化明。覔句品題題不到。唔咿但覺齒香生。亭毒淸高産絶英。風流晩節極光明。悠然欲和南山語。千古徵君不復生。</text>
<title>贐韓永叔 弘祚 謁遂庵</title>,<text>抱病窮山感歲遒。慨然孤念集前修。忽聞我友尋師役。失喜今時見昔流。函丈從容看氣象。襟期傾倒貴優游。古人寬快公平語。儘好臨分再講求。</text>
<title>病裏感懷</title>,<text>斯文天地幾鴻紛。回首齊州足愴魂。蕞爾吾東綿一脉。中間形色又三分。泰山登後人寰小。井榦跳時地位尊。安得公心兼大肚。平平行脚細云云。</text>
<title>寄示趙濟博 泰萬○九首○戊子</title>,<text>士氣凋傷斬伐餘。人人諱學世仇如。聞君此事能留意。爲布愚衷附賀書。千聖相傳壁立地。直方二字卽中庸。不將外事心頭撘。篤信前言庶見功。闊着心胷大着眼。斤斤須洗五辛膓。見聞習俗留絲髮。還把幷州作故鄕。謹嚴寬豁若車輪。用力惟當視所偏。孔門剛毅閩翁贊。終是男兒立脚田。鄕人好惡魯論明。媚世䂓摸鄒傳詳。深省痛懲無此急。不超斯臼更何望。良姿美質亦何恃。可驗溫公寇孔明。三復晦翁評隲語。人生見識莫難精。使余生並晦翁時。可保紘鏜决不爲。但念自無眞見識。宗朱宗陸定難知。四十無聞不足畏。仲尼此訓最提人。未之思也夫何遠。須及玆辰戒苟循。感子能存不挾戒。猥將古道講人倫。心無實得言傷易。願下頂針警此身。</text>
<title>濟博問三足堂金公以麥餉南冥。南冥不受事何如。詩以報之。二首</title>,<text>冥老之爲儘過高。受堯天下舜曾饕。但無義理徒傳食。孟子公孫間不毫。公孫卽衍也朋友相周義亦高。建中風格尙嫌饕。與其不及寧爲過。夷跖之分起一毫。</text>
<title>求和泉西諸友 六首</title>,<text>春來健策病餘思。雲壑風泉不上詩。千古武夷遺韻在。未妨隨分自家知。蒼厓碧澗一元初。巖壑分明動盪餘。回首生民來亦遠。却曾人卜此山居。靈非玄閬遠非瀛。靜僻猶堪此輩盛。突兀眼前茅棟起。山增嶷嶷水增淸。經紀多年賴父兄。一朝將見享功成。羣居若不求仁力。厥有山靈共鑑聽。已分林睪寄此生。尋常魚鳥亦關情。同方况是金蘭友。深幸前途附驥行。樂山樂水仲尼言。厚重周流大意然。目擊心存無限趣。到來雲谷始詳傳。巖社數次往還。而病餘神思淹滯。終闕一語。亦太無端。且喜屋子新成。敢有惡句六絶。以爲前頭紀實張本。而拙者先手之語。竊有所受。故今日亦敢妄執其咎。伏乞一哂之餘。健倒嵬胷。發揮前古不發之秘。以賽山靈。以存故事。如何如何。此早晩事。淸宴得意之暇。更須留意至禱。武夷陶山長短襍詠。不一而足。夫豈不義。夫子爲之。僉兄每有靳嗇之言。故並此縷縷。古或有不用韻而只和意者。亦在僉兄左右之耳。</text>
<title>疊前韻。詠精舍六景。</title>,<text>中天雄拔儼如思。蒼翠雲濤滿面詩。多謝靈區藏得秘。至今千載與人知。右山雲泉誰見發源初。懸瀑深潭浩浩餘。淸壯詭奇藏曲折。十分圓抱是巖居。右水仙靈瓌觀秘蓬瀛。翠璧靑琅不盡盛。散出人間山與骨。谽谺起伏水簾淸。右巖壑四海顚連孰弟兄。林泉魚鳥喜羣成。飛潛鳴躍天機活。信我行藏惟爾聽。右魚鳥旭旭紅暾翠巘生。起看雲物各安情。一聲樵笛前林暝。何處孤僧帶月行。右朝暮天分四序亦何言。枯落紛敷却粲然。終歲飽看眞面目。風花雪月妙難傳。右四時</text>
<title>寒山途中 二首</title>,<text>蒼茫何處問中州。此是東韓地盡頭。一自聖門浮海歎。至今吾道付滄洲。百年無夏只奴夷。隔水那堪望帝畿。直得眼前滄海闊。未能傾滌不男兒。</text>
<title>和姨弟尹文甫 炯 韻</title>,<text>橫看成嶺直成峯。此是吾家玩索功。不向塵編粗有見。閒隨外物只吟風。石泉我謂鳴桐意。雲木君疑小桂叢。高韻用材多沒實。古今相去較斯中。</text>
<title>有感</title>,<text>能射行船世有人。不知躬稼在誰身。卧龍孔孟生殊代。須訪當時第一倫。</text>
<title>求敎遂菴先生。二首。</title>,<text>一元常數有屯亨。賢聖能皆做太平。不恨東夷爲晩學。長悲大夏少眞英。要無心上閒思慮。須盡人間實事情。功力未加根本地。抱書千里問先生。先生高卧問如何。湖海淸風第一家。雪月鸎花閒富貴。詩書仁義老精華。歎時天道重陰錮。扶處民彛百世柯。小子晩來蒙陋甚。願垂餘誨始終加。</text>
<title>過首谷。留贈宋信甫。相允</title>,<text>氷江雪峽費間關。百里衝寒夜色闌。自是高人蹤迹秘。明朝可耐憮然還。</text>
<title>立春夜感興</title>,<text>一夜狂風捲地來。東皇消息此重回。誰知密拶潛移處。坱軋千門萬戶開。</text>
<title>次濟博韻。贈別宋信甫易直。相端○二首○己丑</title>,<text>秉彛初不間愚賢。善擴誰如養浩然。須識仲尼忘食意。分明此理始參前。年來粗識景先賢。苦患身心未卓然。幸遇良朋論舊學。實功端在不言前。</text>
<title>挽申叔敬 憼</title>,<text>博學豪才豈盡賢。良知高行又多偏。優於是德趨中正。卓爾吾君庶大全。歎息斯文長已矣。蒼凉泉路遽茫然。九原重見曾無約。只願歸來栩栩天。</text>
<title>寄贈濟博入金剛 三首</title>,<text>昨共羣朋泛渤流。未妨吾道付滄洲。羨君更覺塵寰窄。遙向仙山別轉頭。滄溟西畔玉如山。萬瀑毗盧最傑觀。登處若尋尼聖意。許君眞見小瀛寰。平生夢想掛巖嶅。送爾今朝興轉高。海上若逢姑射訣。可能分我一圭刀。</text>
<title>寒山紀行</title>,<text>只錄經歷事實。非敢爲詩。言之俚野。韻之疊出。皆不暇擇。覽者恕之。屠維赤奮若。時夬朏之翌。春風暢乾坤。山野含新綠。眷言二三子。湖海有前約。我御晦甫出。伯用殿文甫。指點過困村。存沒一仰俯。夜深達梅城。二難儼肅客。永叔已先至。娓娓通其夕。明朝約共出。主人辭忌故。日㫾抵孤山。蒼松廕長路。林間得小隱。執卿笑相逆。慇懃話半餉。我輩復先發。下馬取石磴。曲折緣蒼壁。地盡滄溟闊。山連螺髻靑。隔水眼忽明。飛閣出層城。將軍繫樓船。府居何潭潭。路轉得伽儖。蕭灑擁松杉。緩步躡峻戹。到頭絶塵境。相携快憑欄。眺瞰極幽逈。四圍碧玉笋。中拭靑銅鏡。浮沉泛白鳥。客舠聯漁艇。姑蘓正相對。萬室排案俎。畫角應潮信。歌哭幾今古。節度我先行。重有連姻故。徑渡入竹堂。聯衾話仲輔。感念我王考。先朝守此藩。轉頭四十秋。旅遊屬迷孫。平明謁主翁。眷誼薄層霄。送舟邀同伴。循除出廊寮。先登永保亭。此地最傑觀。表裏占形勝。江海一以貫。日月上烏山。明霞斂長洲。窈窕雙蛾眉。萬古擎鼇頭。安眠不盡靑。一髮當海門。分風往來舸。隱約穿湖雲。寒鍾落古寺。夕烽傳楚戍。龍驤覆烟簑。戢戢橫官渡。信美山河固。關防實天作。士民老太平。疇能念陰雨。三友踵相登。景物重指顧。墨妙朱奉使。題額大於椽。南澗載漫筆。事實最詳傳。記昔水晶峯。靈龜値刦厄。閔公引鐵繩。石腦斷復續。玆亭賁其手。偉哉眞奇躅。諸子各絶唱。四顧無虛壁。好事金壯元。何至盡撤焚。覽汔還登舟。輕鷗故近人。邂逅返僧宇。儕友稍已臻。彦明偕執卿。用姪亦追到。德昭將士中。雙璧暎肉好。名下無虛士。夙昔飽聲猷。合席儼成行。四座俱靑眸。各自叙寒暄。次第提名理。從前未契疑。先扣德昭旨。大本未發時。難言氣質性。雖有不齊者。其奈一意靜。鬼神莫窺測。善惡何由觀。荀揚所謂性。未曾透此關。德昭轉一語。理氣本不離。雖在未發時。曷甞無其氣。此處若兼指。不害言氣質。其言固已密。所爭在豪忽。人如儼九容。爾果辨舜跖。旣言不用事。道有實不得。但不靜言思。何以解膠漆。我謂五常德。動植齊頭稟。萬物一太極。豈有所欠。偏正通塞異。發用與否存。答云人與物。理實無間然。氣則絶不同。奈謂五性備。木石有仁義。無乃聽聞異。竊念理氣字。從古難勘破。旣言無間然。不備是何者。雖云絶不同。均是五行也。五行一陰陽。陰陽一太極。分數有多寡。寧或闕其一。木石全塞處。仁義固難求。若究氣則性。庶幾無全牛。我思浩然氣。胡爲得此名。盛大流行處。方可見其情。知至意亦誠。大人應論此。長江大河勢。如何語赤子。正氣有微盛。盛時還異微。辨得此界分。君復有餘疑。不能滛移屈。固亦正氣爲。謂低不足言。晦翁此意何。到頭千里遠。分處却無多。向來三欵說。不是言意差。明日在戊寅。始展簡編讀。首講雲㙜訣。爰至析合說。陰陽位數別。八卦偏正異。乾坤得其數。兌艮得其位。此是眞逸訓。其義恐不易。但於龜背文。方位未昭晣。胡韓各有見。終是欠端的。願各更消詳。有得卽相報。成仲自梅村。罷齋趁己卯。讀書屬中半。正好仍對校。三一復有三。玉齋何不考。一策象圓說。甚匪圍三義。天地北不見。其指果何謂。晦甫上下說。乃渠或然意。始於卦變圖。位置有緯繣。末乃得正本。順比甚鑿鑿。上變下生序。執卿發一例。恐非此圖意。其說又已礙。仁仲帶丱角。庚辰始團聚。懷哉獨亭友。有約胡不赴。次講太極書。異同在一句。聖人所定者。定人還自定。欲作定人看。文勢已逕庭。試就自定說。語意極平正。鄙見適如此。何敢據爲是。晦甫素搖漾。永叔猝疑貳。爛熳歸成仲。幾欲定天下。餘人守孤城。能免爲所墮。冲漠無眹說。德昭先喫緊。不論動與靜。惟理皆無朕。我疑無眹義。或與無形間。謂理無形者。盖指理體段。就此體段上。却有體用分。寂然不動處。固宜無眹云。感而遂通時。果亦語冲漠。前言縱分曉。着眼還易錯。無眹自無眹。粲然自粲然。胡於一體段。名目已相懸。此處咬不斷。未遽從君見。君亦更入思。我方在血戰。辛巳是上旬。水國經新雨。居然浮海志。共高滄洲趣。中流理素舸。風月誰賓主。長風破高浪。徑欲尋玄圃。卯潮勢方急。泝洄乘其機。舟行不自知。山岳已潛移。一瞬抵愁眠。維舟躡其巓。鰲頭本假名。石砠僅如拳。蒼巖戴翠松。白沙暎幽花。使有手談者。亦足爛樵柯。順流放退潮。沛然行無事。環坐讀西銘。棹歌相間起。中國一人語。誰不味其指。到得眞理會。意思應切己。書葉盡一通。別無新鑽硏。扣舷出浦口。滄海正連天。擡頭六幕寬。白日何光朗。始覺晦翁贊。取此眞法象。風濤漸洶湧。不敢泛前洋。移舟上古坡。極目成楚望。一帶盈盈外。何處問諸夏。却以天下大。百年無王覇。聞昔黃山遊。選盡一世望。風流入畫廚。後生豈敢仰。但有一事勝。座無陰陽辨。日暮却回棹。炊烟起佛殿。乘舟動中靜。下陸靜中動。妙矣動靜間。兩儀幾澒洞。壬午晦甫病。仁仲又先歸。聊復講大學。所講盖無幾。追賞永保人。乘夕一往來。癸未彦明行。成仲相繼廻。又起經一章。傳文未半止。却歎天下事。齊整甚未易。一合强半旬。聚散各參差。念玆七日會。過從多新知。威儀辭令際。一一皆勝侶。但恨簡冊上。未及承餘緖。末至復何人。猥蒙遠相求。不意簪紳中。見此德義流。尋常仰土亭。奚啻千仞翔。君如踵前美。士林當有光。甲申始復路。一行由木道。獨留執與昭。理杖相惠好。分舟別仲輔。目送增戀嫪。帶雨上廣川。復投梅村宿。相逢金汝三。傾倒話今昔。凜凜扶闢義。永叔辭屢窒。凌晨我先出。風雨不能達。及至反面日。乾卦應納甲。晦甫病已蘓。亦自魯恩還。集句記顚末。一千八百言。</text>
<title>繼吟絶句 三首</title>,<text>湖海相逢盡玉人。蘭舟同泛和陽春。如何晦老滄洲句。長在千秋泣鬼神。此地曾遊此等人。天時行復太和春。忘言相契無竆樂。安得工夫語入神。五七冠童捨瑟人。城南風日正三春。當時丈席乘桴興。點也猶應未會神。柬獲陪諸君子。相與周旋於海山之勝。榮感深矣。聊以句語。追錄其聚散始末。繼之以三絶。盖欲於離索之中。時自披閱。以寓區區戀德之懷矣。旣又思之。詞雖蕪拙。誠不足凂人眼目。而但其中。又已略述當時酬酢梗槩。則其得失之間。不可不遍承高明之敎。以正其謬誤也。玆輒率易仰呈。伏乞諸君子。痛加鐫誨。不勝萬幸。且各以一絶。聯而和之。以存山家故事。如何如何。獨於德昭甫。旣見殊晩。講論之間。不能無些少異同。此實柬蒙陋已甚。猝難改聽而然也。幸別有數語。反復指敎之。則歌詠贊歎之餘。敢不洗心佩服。以拜其賜乎。至禱至禱。</text>
<title>次禹執卿 世一 寄贈韻。却寄。兼示韓德昭。元震○三首</title>,<text>山窓說易近來稀。重得羣賢共指揮。別後相思江海遠。玉人何處朗吟歸。衡門却掃萬緣稀。只許雲山在不揮。珍重故人何所贈。舞雩烟月上詩歸。此理難明信亦稀。隨人實見詎招揮。因風更扣南塘友。大本何時爛熳歸。</text>
<title>龍湫玩月</title>,<text>蒼然巖壑本淸深。賖月中天更賞心。萬斛風雷隨坐卧。幽人行止不寥岑。</text>
<title>無題</title>,<text>負痾長夏斷經過。隨分生涯樂意何。暑歇夜深山月上。一庭花藥共婆娑。</text>
<title>盆荷 三首</title>,<text>翠盖亭亭八九莖。嬋娟凈擢小坳泓。伯淳茂叔何常遇。馨德千秋自在明。玉井千年種下來。偶然移入小盆栽。華池百頃尋常玩。遠趣幽情此地開。淇澳江城作鴈行。靑梅翠橘共扶將。奇芬遠馥誰輕重。文采風流未遽央。</text>
<title>柚 二首</title>,<text>嘉樹䓗蘢數尺强。葉裁重錦榦靑琅。芳齡未及垂華實。已愛生生不斷香。千戶誰將較富强。虞庭錫貢異琳琅。年年奇節關心處。積雪深冬保晩香。</text>
<title>柑 二首</title>,<text>柚是大哥橘是仲。皮膚元肖味差殊。嗇夫知貨寧知德。恥殺千秋號木奴。文明南國毓靈腴。德性甘溫色澤殊。異味名香凡幾許。衙官龍眼荔枝奴。</text>
<title>自仙游洞。復由巴串。</title>,<text>九月。舁疾入華陽游覽。不暇爲詩。只有此一絶一律。仙游看盡又巴溪。灑落淸深各品題。奇勝終非言語到。人功奈與化翁齊。</text>
<title>華陽感懷</title>,<text>未濯人間九斛塵。關情何處最傷神。巖崖大刻天王筆。雲屋精光社老眞。楚廟虞祠山海闊。民彛物則性靈均。只今一世誰高識。路邈寒溪恨未親。萬崇二聖之祀。老先生之意。固已戚矣。其義理當否。則當百世以俟知者。未必與夫世之悠悠者論。而近聞寒溪金子益丈。或不能無疑於此。雖未知其指謂之如何。而但念此丈之高智獨識。必有精到不易之定論矣。遠不能扣篋躬造。以承其緖餘。可勝歎哉。惟彼悠悠之論。則率以爲我鮮是海外偏邦。自與楚廟虞祠者有間云。噫。天之所覆。地之所載。日月所照。霜露所墜。舟車所至。人力所通。其有血氣而尊親之理。豈終以山川遠近。夷夏外內。區區限隔於其間。而夫所謂天經地義民彛物則者。亦豈嘗豐嗇於彼此哉。此則風氣所局。見識太陋。恐不足深論。而但彼未詳得長者精義之所在。而徒藉以爲重張皇其不滿之口。則其悖理害義亦深。可悶矣。頃入華陽。率有近體一首。以詠所感。詞極陋拙。誠不足有所發明。而區區未釋之疑。則恨不得質之寒溪丈席。姑識此。聊訟自家之不敏云爾。</text>
<title>讀易感興</title>,<text>淸通中正故神明。寂感相尋造化成。細驗物來都應得。參差方見聖凡情。</text>
<title>次宋崑伯 河源 韻</title>,<text>爲聖爲凡固靡常。到頭鷄鶩隔鸞凰。自憐晩學根基淺。偏喜吾君氣貌莊。對證良䂓須直諒。不情詩語愧相將。實工未下光陰轉。奈此窮年面土墻。</text>
<title>又次崑伯贈人韻 二首</title>,<text>爲愛雲泉共結廬。些兒活計寄經畬。閒中幸有朋來樂。識喜新詩大字書。已分生涯老此廬。可從雲壑起新畬。時來多少眞歡喜。珍重親朋講學書。</text>
<title>贈伯用之黃江 庚寅</title>,<text>講道非難體道難。此時消息我當看。煩君扣篋升堂日。不務多聞務善觀。</text>
<title>今歲是柬老人昏年回甲也。以陽月廿四日。薄設盃酒。以讌親戚賓朋。因感成壽親謝賓二律。以識私喜。且以求和於當日未與宴之親友。伏乞笑至。</title>,<text>敬爲昏年薦壽觴。一堂幼少儼分行。澄鮮萱氣經春色。靈老春容閱歲光。堵立縱觀鳧戲藻。林如獻祝錦成章。癡兒獨感皇天厚。拜謝辰居未敢遑。右壽親桑栗交柯庭院淸。屛幃不動儼簪纓。炮燔有兔羞何薄。頌祝無彊禮益誠。屢舞僊僊俱長老。名篇帙帙捴賢英。願言此日歡娛意。南極長年耀壽星。右謝賓</text>
<title>雪裏盆梅</title>,<text>姑射仙姿絶世塵。淸眞馨德竟誰倫。氷壺棐几頤神觀。香界瑤空露色身。胷次不曾藏玉雪。歲寒何以作陽春。心期獨許高人賞。盡日相看未厭親。</text>
<title>鄙家慶壽之日。遂庵先生遠送一律。詞旨勤縟。歌詠感歎之餘。敬次其韻。一以頌先生厚意。一以寫當日事實。二首。</title>,<text>恭承玉律詠賓筵。海網珊瑚寶彩翩。愷悌德音懷少者。丁寧善禱敬高年。直期十襲傳家玩。猶恐中宵負壑船。欲上歌詩當感祝。愧來藻采乏芊眠。鄕里賢英壓四筵。風流文采政聯翩。癡兒樂意無今日。壽域榮觀曠百年。海鶴蟠桃騰頌祝。南魚華黍佐觥船。願言不醉休歸去。堂裏餘樽尙未眠。附遂庵先生原韻吾友李公擧奉親盡孝。鄕黨稱其賢。嗚呼。不可得而久者。事親之謂也。今其兩尊人。年俱耆耋。尙康健無恙。世間純福。孰過於此。惟玆庚寅。乃其親六禮回甲之歲也。公擧以陽月廿四日。大設慶席。廣延黨族朋舊。以獻壽爵。觀聽莫不艷歎。顧余病且遠。不得周旋於樽俎之間。玆以一律替申賀儀。樽罍秩秩敞華筵。寶樹臨風舞影翩。鶴髮韶顔偕老日。牢床花燭再回年。北堂春色添靈筭。南極星光照玉船。健筆揄揚吾豈敢。欲將斯會倩龍眠。</text>
<title>移檜 辛卯</title>,<text>天陵大壑養靑春。移出雲霞地位新。物色風聲居士宅。一區花竹捴精神。</text>
<title>挽成副率 晩徵 丈 二首</title>,<text>妙齡南澗識門庭。中歲黃江仰典刑。資性段氷生萬壑。襟期秋月洗重溟。端方德義林泉重。溫厚名言世俗醒。叔季斯人那復得。白山淸洛地無靈。猥從師友講高名。近歲華陽始識荊。誘掖德音先輩厚。峨洋淸賞洞雲明。前冬湖海蒙垂訪。深夜天人入細評。孰謂斯文關厄運。虞歌不獨愴交情。</text>
<title>堂字。敬報香泉文會諸君子。</title>,<text>恭聞湖海士。講道集僧堂。至理紛橫豎。淸談幾翕張。盍簪嗟緯繣。餘緖好商量。紀實承高韻。名言爛錦章。</text>
<title>疊韻。答尹瑞膺。鳳九</title>,<text>寸心涵宇宙。輕翳隔同堂。實理難眞見。前言易主張。我方深戒懼。君亦善思量。妙道非潭老。奈何晣短章。</text>
<title>仍用堂字。奉寄巖村精舍。二首</title>,<text>茅棟雲厓靜。溫凉備室堂。峩洋眞物色。巖壑小鋪張。樂意親朋合。生香草樹長。懷哉弄丸手。風月孰平章憶君高卧地。風月滿廉堂。活水停容漾。嘉林待奮張。湖山元窈窕。雲物自寬長。日用何歡喜。重吟尙絅章。</text>
<title>感新植庭檜。屢經烈風。猶能存活。疊前韻以慰之。</title>,<text>風頭立脚閱三春。柯葉摧殘直氣新。知爾赤心根本在。萬山深雪定風神。</text>
<title>自警 五首</title>,<text>平日昧然涵養功。都將說話擾胷中。言爲急迫兼浮露。無復雍容深厚風。病痛偏深忿懥邊。强梁猛隘互相根。遽忘觀理非無意。終是工夫欠本原。平平存在默加工。發處從看未發中。到間斷來能接湊。斯時難下別人功。嚴中有泰泰中嚴。禮樂分明一己兼。用志純深凝定後。庶幾生睿照毫纖。眼隨心到口能言。手脚如何滯舊昏。金石亦爲陽氣透。十分鞭策只神魂。</text>
<title>名 三首</title>,<text>率然喜後惕然羞。主客分明一念頭。半生所學元如此。方信虗名在下流。聲聞過情君子羞。斯言終亦好言頭。不知不慍寧容易。凈盡幾微卽聖流。好名爲善甚穿窬。平日尋常罵佞夫。却就自家看分數。如何猶未絶根株。</text>
<title>挽崔士遜 敏學 丈</title>,<text>德義聞玄老。言爲服古人。聲猷韜叔世。文行賁天倫。絶峽成遐遯。中身痛鮮民。小連喪不勝。重憾彼哉神。</text>
<title>伯用自溪堂。袖尹明彦 烜 詩來。漫次其韻。</title>,<text>乾愁都廢短長吟。詩肺黃塵定十尋。忽地新腔傳社友。公然老態帶山林。物情若不看來髓。妙處何由上得心。回首堂前鳴玉澗。洋洋千古正希音。</text>
<title>同晦甫諸人遊山。宿文殊庵。次明彦韻。</title>,<text>振策凌丹壑。騷然病脚輕。行時前路險。登處萬山平。爛熳同尋興。消詳獨到情。逶迤投古寺。庭月十分明。</text>
<title>陪舅氏若諸人。同至書社。拈次晦翁自警韻。</title>,<text>布被藜羹煖飽餘。放懷天地却冲虛。眼前疆埸何嘗窄。身上榮華未易腴。造次立言常快活。一生行己反空踈。方知表裏齊頭處。免作人間小丈夫。</text>
<title>寄謝李晦伯 奎明○二首</title>,<text>十舍辛勤誤遠來。兩旬襟抱幸同開。圖書早晩消詳樂。別後停雲首幾回。竆山積雪斷經過。荷子南來意似何。正路高才端可念。願將心契託蓬麻。</text>
<title>六月十四日。夜坐識喜。二首○壬辰</title>,<text>何來明月入吾廬。失喜三旬積雨餘。無限好風曾不約。却從高樹度淸渠。林籟颸然送夕淸。忽看銀闕素雲生。坐來幽室渾光朗。石澗如何汩㶁鳴。</text>
<title>閒居感興 八首</title>,<text>花木淸深一逕斜。小齋依約僅如蝸。衡門盡日無人事。遣興新詩也自哦。一代親朋未十人。邈焉湖海阻音塵。端居感念前脩語。千古停雲寫意眞。我有深悲誰告語。含藏不復露言辭。茫茫大化靈如在。後死苦情渠或知。以下二首屬伯用誰無兄弟我終鮮。得爾以來不復悲。同室十年麗澤樂。百塲哀怨一聯詩。泉西同好久忘形。少小金蘭氣味馨。但念自家饒叔仲。羣居寧識獨哦情。萬事無如偃弊廬。詩書自足暢襟裾。衡門鷄犬渾閒趣。不上莎壇便竹除。續續紅榴連月開。百花殘後儘嘉哉。盈庭苔錦無人破。時有山禽喚友來。哦詩求和本閒情。人意忙時肯索成。看字倦來思睡節。自家聊復兩三聲。</text>
<title>追次永叔五常歸一序詩</title>,<text>甲乙同歸見。眞成爛熳差。齊頭綱領錯。何物徹心懷。理原人物等。氣已聖凡差。此處看全瑩。玲瓏百世懷。洞髓看難到。濡毫說已差。分張性命說。流弊恐襄懷。卷首辨說綱領。極正當。間有猥釀未盡灑脫處。而此則不過命辭之少踈也。何足爲病。而至於此歸一序。則以一本爲細分。萬殊爲大分。綱領反復倒置。且其大分雖無。細分則有之說。正與乙說泯然同歸於未瑩。此皆鄙所未喩。亟欲奉質於永兄。未免就冊頭略識數語。又於諸什之末。敢有續和者三首。俱未及往復。而此友遽作千古。只此一事。良亦痛恨。千行萬墨。手澤斑斕。平日謦咳。若或可接。而擧目省視。大化茫茫。令人不覺掩卷而潸然也。</text>
<title>挽永叔 二首</title>,<text>受氣淸明尠厚完。如何夫子便長還。全湖文物豐年玉。寒水光風汎谷蘭。家計聖門成法在。心襟當世儁遊閒。可憐歷覽無竆際。終古乾坤作邵丸。一世論交湖海羣。聡明精敢少如君。棊槃北斗天常炯。河柱南車地步尊。十束素書皆古義。九年蘭室只餘薰。壯夫不盡西風淚。長爲斯文灑厚坤。</text>
<title>挽成汝遠 希齡</title>,<text>忠實心田樸茂姿。渾金礦玉世希知。人間豈有長生理。天下無如短折悲。立德建名俱不問。到頭要壽乃能爲。夫何寒餓孤竆裏。廿九光陰一夢疑。</text>
<title>挽尹生嘉運</title>,<text>尹君伯亨。丱角向學。旣冠昏而感疾。踰年而竟不起。鄕黨惜之。士友悲之。余獨閔夫仁義之不行於世。些少淸明之寓於後來者。輒閼而不能靈長。嗚呼。不如是。何以觀衰世也。其卽遠之日。謹爲詩以相輓夫。濁世滔滔不見涯。些兒淳愨奈而何。銷沈萬古長如許。後死人情數疊歌。</text>
<title>十二月廿一日。謝恩後志感。</title>,<text>天門咫尺射朝暾。草野微臣拜聖恩。純盜虗名無寸實。自慚靡計重山樊。</text>
<title>二月。同晦甫棲山齋溪上呼韻。癸巳</title>,<text>坐聽雲泉汩㶁聲。夜深和月不勝淸。尋常言語難輸處。從古峨洋自在情。</text>
<title>得淵字 二首</title>,<text>巍巖佳處在龍淵。縛得茅茨僅數椽。一壑一丘家計足。四時風月浩無邊。傳言神物或潛淵。未必今朝去上天。千古起亭黃石老。當時所感在何邊。</text>
<title>聯句</title>,<text>潑潑雲泉曲曲淵。晦 高山日月武夷天。千秋江漢羹墻意。偏在寬閒寂寞邊。擧</text>
<title>次唐詩韻 二首</title>,<text>一月無端卧碧山。尋常吟弄飫淸寒。深源妙用先民語。隨分何時實見看。畏友中年計。嚴師近日心。箕鮮千載晩。湖海萬山深。味雋金蘭契。調高白雪吟。林泉好風月。聊復散踈襟。</text>
<title>同晦甫詠未發</title>,<text>衡鑑平明處。方看未發心。此中論善惡。其義刱精深。理氣如殊實。源頭豈必尋。石潭人不作。難話晦翁襟。附晦甫作善惡天淵隔。難容一片心。元來未發字。看得不全深。本體斯須見。微昏何處尋。源頭無惑日。方是快胷襟。</text>
<title>伏次嚴親詠盆梅韻。五首</title>,<text>粧點寒梅樹。安排萬卷中。冬深花事好。兒子和尊翁。絶倒張燈後。分明閉戶中。蓓蕾看漸拆。剛恨弄丸翁。玄威纔戶外。春色獨盆中。地位關人事。天機聽化翁。一歲先天妙。無端寂感中。發時差分曉。深惕主人翁。索筆微醺後。傳神快詠中。仙姿眞絶世。先獲感閩翁。</text>
<title>伏次嚴親求和素安齋尹公 琛 韻</title>,<text>四碧生雲峀。中淸受月溪。丘園同寢迹。歗詠各高懷。里社陳荀醜。顔威綺皓齊。世無良畫史。安得寫扶携。</text>
<title>次孤峯亭韻 二首○甲午</title>,<text>長川練鋪帶。喬岳玉圍屛。茅棟人文遠。蘭芬野史靑。汙隆還世道。興廢幾霜星。秋月寒江贊。重吟感考亭。秀句聞淵老。遐心滿石屛。流風雙澗遠。高躅數峯靑。德義元名世。文章自有星。千秋簾谷語。何忍說猿亭。昔陳太丘仲弓。危孫汙隆。卷舒自在。盖黨錮完人也。故朱先生於聚星亭圖。嘗以秋月寒江。贊其所存。今屛庵公。亦己卯完人也。其事行未必盡同。而其始終得全於禍網之外。則未始不同。又其與猿冲諸公。吟眺遊賞於所謂孤峯亭者。又未必盡同一時。而鳳鸞之區。草木留馨。其芳塵高躅。又豈忍湮沒也哉。顧世無好事。旣無圖而傳之。如聚星。又後考亭之世。褒衮之辭。獨侈於前人。是誠可慨也夫。然仲弓危孫之實。則弔豎全邦。卽其事也。屛庵公則有不然者。當奸兇威脅之際。色辭凜然有不可犯者。因脫身遠引於丘壑雲霄。而彼狺然齽齘者。亦終不能以加焉。跡其全局旣前無自貶。而後亦得全。至其當事。壁立磊落千仞於呼吸殺活之機。則又未可與深思熟計於獻身安衆者。較其難易。何其偉哉。然公之卷懷自靖於山移河决之後。盈尺之璧。漏於焚岡之焰。則直偶然爾。其未嘗計較全邦之猷。與猿冲無有異同。而獨見忤有淺深。猿冲則卒不免於及。吁其悲矣。且夫全邦美矣。弔豎。豈美物也。先生江月之贊。直據其全瑜而不以微瑕掩之。君子善善之道。盖寓於斯矣。使當時無所貶損。而事有幸不幸。或免與不免者。別爲一圖。列於聚星之右。則先生所美之辭。又安知不出於日光玉潔。而崇蘭遭焚。愈酷而愈烈也哉。噫。屛庵所不知人具友汝觀。示余金三淵所賦孤峯亭韻。要步甚勤。余不敢以不能虛其意。玆以搆拙仰報。因略叙所感如右。旣又有一說。敢復更端焉。汝觀家學。卽先生所謂不幸蹉跌。則死生以之者。視彼枉尺而直尋者。何啻霄壤朔南之判也。但幾微毫忽之際。一有不致其謹。則出此入彼。亦間不容髮。先生倒東來西之訓。其旨嚴矣。後之君子。可不惕然深省於是哉。</text>
<title>挽崔成仲 徵厚○乙未</title>,<text>先生抱負海山陬。高卧衡門意日休。一世宗師曾就正。同時賢雋盡交游。言筌易失眞知見。行脚常思實踐修。已矣亡羊何處問。百年名德獨林丘。</text>
<title>挽鄭君敏中 丙申</title>,<text>挽訣元方未五年。如何難弟又重泉。一生鷄黍留嘉客。半世螢緗業舊氊。隙駟光陰回六甲。掌珠文采疊雙聯。從今歲歲松楸路。忍向衡門更駐鞭。</text>
<title>敬次李承宣 喬岳 詠事韻 二首</title>,<text>丙申十月。自上親寫華陽，興巖兩書院額號。因下備忘記。備述尊尙尤，春兩先正之意。且自禁中粧板。分付儀曹。因遣承宣。賜祭揭額。此盖聖明於懷，尼邪正。洞見其本末後處分也。李公出一近體。求和一時搢紳章甫。遂庵先生。亦和一章。柬獲覩諸公卿歌詠。不覺感歎之餘。輒忘僭易。聊次其韻。聖主尊賢到老深。兩臣恩額萬民欽。光芒御墨兼昭訓。咫尺紅雲儼若臨。左海人文明一統。全閩正脉闢羣滛。儒林百代知宗仰。東魯嵬然日觀岑。昭代根基最厚深。崇儒重道夏夷欽。幾經陰翳中侵剝。終見陽明更赫臨。二院恩扁新萬目。百年奸鬼破朋滛。衡茅賤士曾何識。續續歌詩遣寂岑。</text>
<title>敬次尹丈挹淸齋韻。十首○丁酉</title>,<text>磐水之陽雪岳西。欞風戶月卽仙居。雙淸自是傳家物。莫誤行藏負子廬。巍巖一壑大山西。靜者幽人次第居。好事時從風月約。却來呼酒醉君廬。好風何必問東西。嘉月尋常傍起居。內省眞能齊外境。許君無愧卧幽廬。風不褰埃月不西。大都淸境匪人居。恠來何許豪强者。一切兼幷入小廬。翛然高閣隱溪西。樵落郵村半襍居。不有勝流携傑句。閒風浪月只民廬。爛占淸風秀水西。剩招明月好人居。也從寂寞都光朗。大勝通衢撲撲廬。不南以北不東西。大道如天指廣居。君向此中擡眼目。風光自是別人廬。我占溪東子占西。中間晦甫擁高居。約君自此淸歡會。多處須名第一廬。何事撈東復摸西。眼前閒局莫林居。平章水面天心處。高着元知不出廬。尋常遊屧渡橋西。爲愛親朋隔水居。十首拙詩無別語。只堪高詠寄精廬。</text>
<title>追挽申叔敬遷葬 壬寅</title>,<text>昔余求友四方。首與東陽申公叔敬父定交。自是遊從。僅及六閱歲。而公則逝矣。平日講磨之樂。末後存亡之悲。槩見於當時誄語若挽曲。而意重詞拙。固已不能輸寫底蘊。厥後遊歷殆遍當世。自先輩名流及若而同好之外。凡以士林自命者。或未之相識者盖亦尠矣。以才則英偉雋特。以學則精詳博洽者。夫豈無人。而衰世偏邦。人物元有此數。若論其器識力量䂓模功令之眞可以追踵前軌者。則亦甚寥寥。閱世許久。見人逾多。而後起九原欲百身之歎。未甞不發於公之兄弟。噫眞惜哉。天之生材。固不數數。而干雲豫章。不及於棟樑之用。熟路輕車。未稅於九達之途。造物小兒。何其多劇也。顧余庸愚。使公兄弟而在者。固未足執役於下風。而猶踽踽人世。眼目齟齬。其不與齷齪者相値。亦已幸矣。又何望其如公兄弟者。相與揖遜於風雩浴沂之下哉。公無嗣。今主鬯者。卽公之伯晦谷公季子也。昨冬。遭其朴夫人憂。改公新兆而合窆焉。余時蹤跡纍然。不得攀舊和而一慟。追爲韻語七疊。以當輓夫之烏烏。洊禍積病。神思衰落。何足爲腔曲也。瘞玉高岡十四秋。定知奇氣發虗牛。玄扃一闢還重掩。爲疊悲歌悼壑舟。聡明醇愨古來難。晦老當年幾永嘆。衰世聖門君傑出。偉然人器邈追攀。七閩遺緖九夷來。白日煌煌栗谷開。直到華陽明一統。從頭門路亦悠哉。舟翁爲祖弄丸兄。峻節通儒不出庭。氣味更寬操履篤。假公年數詎無成。君家伯仲儘超倫。龍虎山林冠冕人。末路未聞天下士。每逢餘子輒嚬呻。夙從寒水訪淵源。歸卧烏山德有隣。湖海卽今談道輩。匪公先倡詎彬彬。同人同世又同庚。粤在昭陽始識荊。深愧不才惟後死。小詩題品獨沾纓。</text>
<title>次尹幼龍 處海 贈行韻。却寄。</title>,<text>羸驂倦僕出長程。誰賦新詩送我行。詞句工能還眼目。襟期輸瀉獨精誠。淸秋絶峽愁無伴。和睡微吟覺有情。師友十年今日路。自慚名行負先生。</text>
<title>馬上疊前韻。還寄幼龍。二首</title>,<text>文章小藝亦工程。眼未到時足未行。都在自家眞發憤。筭來何事不由誠。早從經史恢根本。次第風騷理性情。陶杜馬韓皆已骨。喚精神處却逢生。右奉勸文學仁門義路坦朱程。要作男兒早一行。天地精英元卓犖。日星經訓揭明誠。陳言熟後開眞面。大本存來洞物情。蹉却眼前成萬古。可憐人不再回生。右奉勸理學</text>
<title>記新省齋。仍題近體。二首</title>,<text>性靈元粹美。心德本光晶。物累時昏蔽。天機忽露呈。從頭知善擴。通體見分明。半世夢夢眼。開君揭額名。要新當自省。旣省始知新。名理雖然好。身心辦處眞。恠來天下士。慢却卷中人。勃勃提醒語。空留泣鬼神。</text>
<title>挽素安齋尹先生</title>,<text>溫如良玉穆如春。天分端凝秉執純。多福自應綏厚器。一名曾不凂高人。膏粱文繡渾閒物。龜鶴鯢鮐驗至仁。南國德星從此晦。社中孺婦盡沾巾。</text>
<title>挽鄭山陰 纘輝 丈 癸卯</title>,<text>師表龍門嶲。淵源紺水寒。老成先輩盡。高識後生難。德義誰能闡。幽貞只自安。客秋承一面。蕭挽有餘嘆。</text>
<title>敬次內舅然字韻 十首○原韻出尹幼龍</title>,<text>玉人何處詠春天。門掩幽花垂柳邊。樂意時從隣客話。小詩題品獨超然。右奉內舅小東高士性全天。家在寬閒寂寞邊。爲問箇中何事業。莫敎身世任頹然。右屬幼龍少小劬書願識天。到今心眼尙笆邊。何時功力眞能繼。人鬼關頭路坦然。以下自警士希賢聖聖希天。此話尋常口耳邊。入處初無眞感發。五車墳典亦徒然。賦性惟人克肖天。此心圓照大無邊。中間萬理頭頭實。力至功深始豁然。人生日用孰非天。纔失中庸落一邊。壯歲不勤垂老大。眼前門路或茫然。明誠關嶺覺參天。磨蟻周流只滯邊。萬病金丹惟責志。奈於資養乏充然。生晩康衢擊壤天。阿誰欹枕小兒邊。冥冥定數眞能勝。野血玄黃付自然。以下感時剝復循環自有天。一陽須護積陰邊。祖宗功澤乾坤大。凍釋春融定沛然。一時人力可欺天。萬目其如匝四邊。世道屈伸端有數。只宜談笑付悠然。</text>
<title>又疊前韻 十首</title>,<text>宇宙中間大者天。高深磅礴氣機邊。紛綸二五生成處。須識源頭所以然。性道淵源上統天。寂無聲臭浩無邊。提綱萬善惟仁義。日用當然始粲然。聖訓丁寧不隱天。精神須着語言邊。千條脉理看能審。積累前頭庶洞然。誰將性命別人天。東畔西頭各說邊。太極五常分實事。一齊名目亦枵然。方寸虗明未發天。寧將昏惡說那邊。要知心性齊頭後。達道流行始卓然。同人各坐井觀天。實見難回自信邊。濯去須從先入處。也應新意八窓然。存心未熟敢言天。品節常差應接邊。名理說來粗分曉。行時手脚故依然。虗心從善若登天。功力全踈自撿邊。爲學未要通物我。定知孤陋不期然。日暖風和四月天。柴扉獨掩小溪邊。無端憂道傷時語。取次成詩不寂然。馬山蒼翠欲浮天。雲木重重小築邊。萬事人間慵不管。獨逢佳句輒欣然。</text>
<title>三疊前韻 十首○一首落</title>,<text>嘯發蓬壺撼九天。壯心磊落古人邊。生來不願任公釣。欲駕長風掃翳然。生長明時樂育天。皇王粗讀蠧魚邊。邇來萬念都灰冷。詩句英心獨炳然。石潭明月滿秋天。漢水陶山掩暎邊。占盡溪沙無限白。晩來巴谷更澄然。華陽鐵壁上磨天。飛鳥歸雲盡下邊。莫遣風埃侵百丈。偃蹇空外自蒼然。洪水懷襄舜禹天。參差理數問誰邊。滄桑小小經千變。從古霄淵亦確然。簾离塞兌守吾天。萬事希夷不識邊。未妨濁醪時引白。暮年豪興亦陶然。一壑桑麻十里天。頭頭碧玉立雲邊。東西萬落人烟足。谿上寒窩勢廩然。前言往行取山天。師友尊嚴几席邊。六幕寬閒容七尺。好風何以答颸然。錦花茵草欲西天。一任鷄豚倚杖邊。野老時來爭酒席。世間無復視巍然。</text>
<title>與尹益哉 處謙，愼哉 處謹，宋景仁 相鎭，趙吉之 鳴國。同宿書齋。景仁出近體覔次。病餘强拙。何足爲詩也。</title>,<text>雲雪巖阿卽事幽。暮年家計喜藏修。酒逢小酌寧三讓。詩到先鳴負一籌。言語淡時看氣味。襟期寬處覺風流。明知山外都塵話。珍重諸君可更遊。</text>
<title>次景仁韻</title>,<text>儒者孜孜業。商量七尺身。擴來成己德。推去與民新。不遇唐虞下。寧甘渭穎濱。奈將行後語。免作百年人。</text>
<title>次景仁韻</title>,<text>勞則思休倦則眠。世間情味淡於禪。嘲諧雪月閒功業。料檢雲山大事權。只許胷中丘壑出。未饒腰下斗金懸。恠來多少風塵客。千仞坑頭便欲仙。</text>
<title>巍巖五山 癸卯</title>,<text>天生名實儘無差。高踞䧺盤斂不華。莫道巍巖偏結局。子孫湖海盡成家。廣德亭亭奇拔入雲霄。玉立精神滿廓寥。絶特休憂圭角露。乾坤震盪定難搖。雪峩蒼然根據萬山中。局面寬深氣勢䧺。多少衣冠藏處秘。遠望惟見鬱葱葱。松岳擁節張麾入大軍。眉稜伯氣若桓文。祖宗自制强臣命。坐鎭休論雪岳勳。月羅拱揖羣巒將相尊。幕中文采小山溫。晴窓盡日無心對。不世襟期在默存。眠蠶</text>
<title>巍巖五水</title>,<text>立立奇巖虎負隅。跳珠萬斛走甌臾。天行淵卧尋常事。莫問神鱗定有無。龍湫此谷胡爲帶此名。洞天明耀小溪淸。一時和氣元無種。召感焉知不再生。麟谷千峯環衛百泉回。一壑桑麻十里開。管轄雲烟兼水石。化翁於此獨肧胎。磐溪包絡分明氣勢遙。歸心日夜在宗朝。莫言大地爲經紀。餘潤能令萬室饒。驛川溫泉何事詠巍巖。異瑞當從特地參。况復山川同氣脉。自非知者孰能談。溫井</text>
<title>挹淸齋八景</title>,<text>山下行人捲碧簑。斷虹收盡片雲挐。松間忽洗氷輪出。分外晴光洞刦沙。右沙峴霽月斷壁層陰落遠徑。一齊林木半身暝。無端天氣俄通紅。遙見歸雲獨宿嶺。右德嶺落照不道明霞隔幾重。虗疑海嶠落任公。俄看波浪隨風捲。依舊晴空立立峯。右雪峯晴嵐恠底銀屛不入官。公然堆積暮雲端。際天襟領何光朗。方信人間有玉山。右華山暮雲誰家鷄犬雜人喧。朝暮炊烟接地昏。如使域中長保此。拾遺寧賦石壕村。右馹村炊烟蘆管嗚嗚和葦簫。短鎌揮處索橫腰。煩君審聽緣雲曲。從古遺賢或隱樵。右眠蠶樵笛洴澼聲殷玉手齊。噴珠飛沫欲生霓。要知兩岸民人盛。暖日和風驗此溪。右磐溪洴澼如沃如膏百頃野。渾身垢汗幾人者。晩來始究經邦謨。大本先須勸學稼。右平郊稼穡</text>
<title>無題 三首</title>,<text>秋高天氣日凄淸。皓月何來分外明。直得身心齊此境。庶幾眞見古人情。空外流鴻陣陣淸。一年秋信最分明。無端歲月和愁遣。卧病幽人不盡情。貞元一氣本澄淸。騰倒紛綸始晦明。晦時若道無明日。不見天機見物情。</text>
<title>次申妙大夏韻 甲辰</title>,<text>林泉調護一游丁。管轄鸎花句有靈。口熟皇王何地讀。眼明丘壑着身寧。壯年魂夢猶治世。老去羹墻只考亭。堪笑洛陽高卧者。弄丸餘暇愛看屛。</text>
<title>孟子良 淑賢 座上。用仲明 淑周 杜律韻。次贈。</title>,<text>滿地苔光欲染衣。宿雲簾箔未全歸。門無生客塵機遠。酒命深盃俗慮稀。世外輸贏饒海墾。眼前枯菀看花飛。殘年詩壘英心在。一局鷄豚願莫違。</text>
<title>疊前韻 三首</title>,<text>居然七尺老儒衣。丘壑桑麻足詠歸。學道非關當世用。論心剛恨古人稀。游魚縱浪寧容力。倦鳥投林不盡飛。到手雲山題判熟。未妨詞律有時違。春山入戶翠生衣。喜見韶華隔歲歸。蔓草王風悲世晩。胡麻錦浪問津稀。酒和賢聖逢塲醉。詩老鸎花自在飛。滿掬幽蘭誰可贈。白頭相識又多違。不許游塵上得衣。還饒華髮鬢邊歸。書生謾願殘年飽。農扈誰憐樂歲稀。世道頹波奔壑駛。人材落絮捲風飛。打乖詩語輸閒局。高着其如一手違。</text>
<title>敬次內舅韻 二首</title>,<text>理亂明前世。男兒負壯辰。易傾無事酒。難話會心人。物態寧堪眼。時言不到唇。羣龍當小刦。牢蟄且存身。志力因循退。年華荏苒更。靑春常訪我。黃鳥最關情。酒後英心動。談間秀句成。雲山了閒局。高卧自風聲。</text>
<title>又次絶句</title>,<text>門巷蹄輪遠。春光趁日廻。鸎花未宜負。催喚覔詩盃。</text>
<title>寄鄭昌平東甫 昌震○二首</title>,<text>鰲山北盡大江頭。二月輕氷玉尺脩。遙羨鳴陽舊太守。孝廚餘味自風流。百事無成菜獨咬。素心非欲飫腥膋。親年不飽園毛久。漁市長慚一莫徭。</text>
<title>孟子良家八景</title>,<text>茐瓏紫翠入重霄。日下長安手可招。空外自嫌頭角露。管留雲物許輕搖。右望京歸雲鮮㓗鍾英六出花。瑤岑無乃襲精華。俄看積玉生紅襯。搖曳明霞下日車。右雪峯落照一幅烟波館水仙纖。鱗潑刺嬲田田。生香樂意消詳處。廬阜龍門臭味傳。右蓮塘觀魚繁華爭道洛陽城。艷冶千絲百囀聲。別有風流閒富貴。陶門垂柳邵窩鶯。右柳岸聞鶯旋如匹練忽崩湍。咫尺岡巒失舊觀。無那仙眞壺裏秘。故敎晴靄隔塵寰。右壺谷晴嵐巖名何事襲邛郲。九疊楓林爛錦堆。叱馭回車都冷語。照人丹雘上詩來。右九折晩楓爛銀如海玉圍屛。夜坐猶妨分外明。一抹淸光生半壁。松頭宿鶴失羣鳴。右松峴雪月燒香簾閣坐如禪。何處風鍾繡佛前。未了一聲旋百念。晦翁先獲是眞筌。右鴈寺風鍾</text>
<title>聞士友中以詩頗有爭氣。聊爲此以示。四首。</title>,<text>文字空言本未高。聲詩何况瑣如毫。右來更迭爭桓穆。識者尋常病鄶曺。築底性情明實地。藹然仁義是眞豪。發於花草皆名論。肯與騷家重貶褒。詩家門戶也難高。妙悟天機入縷毫。蒼欝渾成陶韋杜。鏗鏘可喜謝劉曺。淋漓輸寫神爲主。模擬工姸氣失豪。吳楚僭王先自戒。工程宜付別人褒。男兒器業識爲高。包括無邊散入毫。肚裏皇王明損益。眼前伊呂失蕭曺。文章不過空轅飾。德義非應一世豪。輕重權衡都在我。閒辭何用要人褒。末路人情喜自高。所存深淺露眉毫。吾家自有常茶飯。別騖寧饒雜覇曺。立地未聞超世佛。小心終做盖天豪。極知無友難成德。痛與箴規貶是褒。</text>
<title>次尹季章 鳳五 韻却寄 二首</title>,<text>原題。以尤庵撤享。遂翁追削。芝村李丈沒於西塞謫路爲歎。此亦並和其意。塵海驚瀾接漢濱。妖狐恠魅日紛紛。華陽錦壁和鏖鐵。秋月蟾香欲沫芬。人世不憂當小刦。林泉誰復讀遺文。壯夫一掬西風淚。又向靈芝灑洞雲。春愁牢落卧漳濱。叵耐塵機枕外紛。萬丈陽厓埋雨立。一江寒桂滚風芬。深泥刦火寧瑕玉。古獄星墟蔚有文。西塞旅魂歸不得。楚些誰詠故山雲。萬丈是道峯峯名</text>
<title>次尹子安 處謐 韻</title>,<text>睡枕風窓穩。乾坤掛夕陽。軒羲樵牧社。猿鶴水雲鄕。世刦漓應樸。塵機變卽常。村醪豪興在。吾道付壺觴。</text>
<title>次辛夢與 錫奎 山居韻 三首</title>,<text>末路雲山面目眞。喜君高卧絶紛塵。千秋理亂明前世。當日行藏信此身。酒釅陶窓陳睡味。書存濂草邵花神。也應靜裏消詳處。半夜輕雷萬戶春。紫陽遺統石潭眞。寒水淵源不受塵。別處寧求天下士。眼前要檢自家身。男兒酬酢千般妙。天賦虗明一點神。此意須君高着眼。皇王本在小窩春。當世儒名最近眞。其如才器或凡塵。前言澒洞徒騰口。實體微茫易外身。不奈晦明關運氣。有時嗟咄惱心神。郊山林木枝枝悴。根本誰噓第一春。</text>
<title>又次絶句 三首</title>,<text>索然頹卧病侵尋。驚起君詩語意深。秀水高山溫舊學。千秋重味舞雩心。道妙當從敬義尋。聖門言語絶寬深。賢愚性分曾何異。所較昏明只此心。陳言冷殺口頭尋。識力常疎實體深。積累沈潛忘歲月。庶幾眞見古人心。</text>
<title>卽事</title>,<text>百年能得幾光陰。紅綠扶春又故林。揀樹新鶯求友欵。含泥舊燕入簷深。偸閒兒子何歡樂。陶卧羲皇自詠吟。數畒麥田時雨過。旋看老婦喜侵尋。</text>
<title>閒居感興</title>,<text>寢迹衡門鬢欲星。閒中憂樂獨分明。文章爛眼皇王好。人物關心管樂輕。衮衮天時寒後暑。茫茫世事險難平。生民不賴詩書澤。局外應慚道學名。</text>
<title>追次李明仲 光白 席上韻。却寄。二首</title>,<text>風情自是好男兒。日飮無何百不知。霜木湍舟當世運。小窩欹枕對屛誰。雲山上句和鶯閙。人客留歡出洞遲。高卧北窓遺外事。羲皇衣鉢入陶辭。世間靑紫付髥兒。林下豪情老自知。管轄雲山權力在。兼幷花月抑揚誰。淸和風韻詩前裕。塵俗逢迎醉後遲。莫道巍巖心契晩。閒中亦有舞雩辭。</text>
<title>敬疊前韻。伏呈樂齋座下。五首</title>,<text>生於宇宙作男兒。萬事人間謝不知。東海高風元宿恥。南昌長往至今誰。唐虞玉帛謳吟晩。濂洛圖書歲月遲。千古小山歌曲妙。紫陽何意反其辭。堂下牽牛入井兒。惻然深愛不言知。玆心根極倫常是。一世銷亡眷戀誰。萬戶風雷藏處密。九衢春色較來遲。還他國手亨屯日。不失斯仁定有辭。抵死猖狂賈竪兒。先王仁義喩難知。斯文掃地晨星爛。大浸漫空砥柱誰。瑤草林關春睡美。黃昏明月故人遲。如何一世咿唔者。不讀軒羲讀楚辭。油然愛敬在孩兒。白首如今未踐知。詩讀邵窩元會晩。酒傳陶鉢葛懷誰。乾坤有始終歸極。風月無邊樂亦遲。不悟武夷山海闊。夢中閒和棹歌辭。富貴還他造化兒。功名宜付別人知。舅甥有句鶯花閙。夷夏無英鳳德誰。不恨箕鮮爲學晩。長嗟湖海炳靈遲。如椽大筆聊揮寫。非雅非騷自感辭。</text>
<title>挽權判書 尙游</title>,<text>伯仲師友好。淵源德義深。急賢眞宰相。憂國老胷襟。天地慳人物。山河泣士林。子容三復後。千載復餘音。我先師有季氏。有德有學。事先朝。官冢宰。超然遠禍。寬樂令終。聖門所稱不廢而免者。非謂是歟。鯫生平昔厚辱知奬。中心依仰。亞於我先師矣。顧路遠身病。無由操文一慟。聊爲此韻語四十字。替相輓夫。而私好備禮之辭。則盖不敢以一言拖冗云爾。</text>
<title>次挹淸主人用朴蘭溪雙淸堂韻</title>,<text>君子誠身自有程。吾儒亶不尙虗名。濂翁胷次元光朗。邵老襟懷斷送迎。逸士當年存處實。遙空外物取來輕。君能洒濯追前美。莫以驪黃辨色形。</text>
<title>次景仁韻</title>,<text>百年牢落卧巖扉。長對靑山一事稀。却被隣翁詩興閙。有時閒語自知非。</text>
<title>敬次舅氏近體 四首</title>,<text>所惠首章。太辛苦憂愁。無那有傷於淸和之氣耶。聊爲此奉寬。七言絶。則病寂無聊中。繼而又繼不覺拖冗。伏幸一笑破閒。乾坤元逆旅。溝壑視爲歸。曠日寧無食。經年或製衣。寬閒心自樂。計較事應非。獨有相憐處。蒼生久失依。一心通宇宙。千載喜同歸。居巷餘簞食。風雩振浴衣。早知齊管陋。晩悟衛蘧非。客念猶宵寐。明王入夢依。隱隱磨山下。依依垂柳村。高人掃明月。豪氣羾寒門。觸物方生句。和香不倒樽。陶然枯菀外。無怨又誰恩。點撿人間世。須臾萬事空。陳編照今昔。滋味獨醇濃。寥落三韓奧。摧頹五十翁。茫然何所得。聊發歗歌中。</text>
<title>繼次絶句 十四首</title>,<text>一疊靑山杳靄邊。別區松竹隔塵烟。先生靜裏還忙趣。日課新詩倒玉船。丘壑橫生傑句邊。胷中知有好風烟。無端興發滄洲遠。解寫江湖月一船。俗物塵塵醉夢邊。眼前高着獨雲烟。百年王霸君休說。世道其如下瀨船。邈矣偏邦鰈海邊。人材日下薄輕烟。英雄欲問神州大。夢泛三河百丈船。造化更張殺活邊。輿儓唾手畫凌烟。蒼茫世事無人管。誰柂重溟萬斛船。枯槎失計斗牛邊。上界虗荒下羃烟。塵世若尋寬快路。巖花分夢武陵船。古道休傷寂寞邊。詩書猶帶太平烟。沛然春水生江日。佇見中流自在船。皇王玉帛蠧魚邊。日照鶯花生紫烟。不出戶庭遊宇宙。中林茆屋僅如船。一鑑雲天活水邊。平生夢想濕秋烟。何時掛席蒼屛下。玉女虹橋問壑船。至理常微衆欲邊。誰將雷斧破頑烟。也知一蹴功難到。努力撑篙逆浪船。戈戟旋尋宴樂邊。燎原本自起毫烟。滔滔覆轍皆平地。未必瞿塘善敗船。功名赫舃老蝸邊。富貴銷沈冷竈烟。一局雲山元格外。風波安用五湖船。琴書瀟灑酒樽邊。簾閣香淸一縷烟。盡日虗舟塵不動。波心何似浪淘船。阿甥吟興渺無邊。尊舅詩情玉嚲烟。每佐下風供一拍。榮光不减李膺船。</text>
<title>擬晦翁梅花詞。奉懷舅氏。二闋。</title>,<text>高低腔曲。僅用詞法。而律呂之諧不諧。此所未詳。調格之凡下則又不足論也。然區區慕用之意。則未甞不在其中矣。伏幸笑覽。天機斡。朱明已暮淸商發。淸商發。高梧踈柳。白雲明月。幽人空谷音書絶。風蘭玉樹心超忽。心超忽。舞雩餘韻。紫陽遺闋。烟霏廓。平原極目遙岑碧。遙岑碧。別區巖洞。中園松竹。年華宛晩芳塵隔。暮雲蕭瑟秋風白。秋風白。露盈襟袖。鳥歸林薄。</text>
<title>西江月。擬晦翁作。二首</title>,<text>雲度高山漠漠。風回流水泠泠。桑麻一壑掛巖扃。不說朱門鍾鼎。詩擅鸎花富貴。酒調雪月功名。淵源知自洛閩淸。樂處桓文不競。屋後岡巒疊翠。堂前竹栢交柯。軒窓盡日靜無譁。况有圖書滿架。憂喜生民苦樂。行藏一世平頗。時來奇志發高哦。逸韻非騷非雅。</text>
<title>敬次舅氏韻 六首</title>,<text>酷暑三庚後。微凉七月初。樂齋承妙語。深夜愛看書。未必高聲讀。已欣俗氣疎。故知前輩業。多在白紛如。星宇河生久。高梧露滴初。一凉蘇病骨。萬感集殘書。領略粗心契。通融實體踈。何當眞究竟。做着說時如。太平關氣數。君子戒潛初。孰不憂今世。人無讀古書。道非和底卓。事易踵前踈。久恠山林者。甘心鳥獸如。治道無他說。人心保厥初。儒生膠死法。豪傑不𡢃書。局外高談易。源頭實手踈。篤恭能絜矩。星拱北辰如。卷裏悲歌晩。寰中縱目初。神州無帝覇。滄海有啚書。賢聖光芒大。乾坤造化踈。機牙眞一撥。呼吸振枯如。茅窓掛宇宙。山月入簾初。大道三盃酒。奇勳四韻書。味醇傳邵樂。詞鬯笑陶踈。醉墨酬吾舅。榮褒錦不如。</text>
<title>又疊前韻。二首○一則自詠。一屬樂齋。</title>,<text>溪山小華北。湖海百年初。高枕看星斗。干時廢劍書。昔賢心不死。今俗面應踈。歲暮凉風計。松篁翠自如。郡郭牛鳴外。村庄馬峀初。酒行呼月飮。詩就刊松書。猿鶴忘機狎。親朋未病踈。寒暄通一驛。甥舅意何如。</text>
<title>卽事。復用前韻。二首</title>,<text>淸風不期至。酷吏去歸初。病體朝尋裌。稚兒夜筭書。稻秔紅穗嚲。梧柳翠枝踈。草際聞虫語。秋聲已宛如。秋容入林宇。曳杖獨哦初。恠石苔紋錦。虗庭鳥跡書。精神籬菊動。韻氣沼荷踈。古道軒虞晩。詩情日裕如。</text>
<title>挽成士孝 道行</title>,<text>輦轂材英藪。衡茅氣味純。囷倉千聖訓。門戶伯豊倫。江漢違重面。音書剩十春。存亡顔氏短。衰世泣祥麟。</text>
<title>漫次內舅韻 乙巳</title>,<text>十井連延小邑居。錦花茵草記吾廬。君恩偶誤榮爲懼。民業斯窮志未舒。半世皇王談處熟。一邦絃誦手頭踈。風流老舅經綸勝。日課新詩興有餘。</text>
<title>謾吟</title>,<text>年華泥殺打衙聲。坐享公廚百不成。三古君民丹欲血。一方塗炭白添莖。世道若要些兒好。根本都噓點氣淸。自笑衡茅閒費話。朝端何限老簪纓。</text>
<title>挽晦甫</title>,<text>半生求友豈無親。自命儒冠或遠眞。赤子心純元近道。大人基厚孰如仁。鴨江萊海環千里。流水高山屬比隣。從此一絃彈不韻。寂寥詩語欲傳神。</text>
<title>挽申統之 大一○丙午</title>,<text>湖海當年鴈失羣。老懷猶與統之論。曾衰末世英人物。名父兄家好子孫。奇氣盖天行大譟。亨衢隔手折華轅。到頭達識知何耐。千古男兒盡厚坤。夫子贊當時逸人曰。身中淸廢中權。竊意近世唯舟村公當之。然其志節文行。南澗大筆。鑱之金石。則寂寥幼婦。可詔百世矣。至其孫晦谷公。則又德學蔚然。庶乎文之以禮樂。而惜秀而不實。未壯而折。碩果不食之報。其不在統之乎。統之習於家庭。固純於儒行。而其奇豪動盪。旁騖別駕。不囿於七尺之軀者。不論世傳文獻。雖生於編戶瓮牖。自足繡虎文龍於一世。而統之今又死矣。化機何其無徵歟。高山深林。則余不及覩矣。竹梧鸞鵠。非所比方於晦友之大。而瑤環瑜珥。特語夫琳琅耳。又何足以肖狀統之也。獨晦友在時。余甞升堂而拜其大府。則吏部所謂自始至今。未數十年。哭其祖子孫三世之感。特類於馬少監事。人欲久不死而觀居此世者何之語。余不禁反袂而一涕也。</text>
<title>挽忠翼趙公 泰采</title>,<text>治盛明王佐。危疑古大臣。同堂捐一死。宗國引千匀。宇宙綱常在。山河竹帛新。主誣猶未雪。孤憤欝楓宸。</text>
<title>挽李參議 禎翊</title>,<text>明時論倖相。桑海作銀山。剝復應新擢。歸來秪舊官。老成關世道。忠藎乏朝端。眷戀衡茅義。高風邈再攀。</text>
<title>讀栗谷先生集有感</title>,<text>不愁東土不洛伊。自是全閩亦南夷。元氣石潭函丈好。男兒湖海後生遲。經綸手老純王佐。道學眞傳百世師。獨有庇民尊主血。留與霄淵志士悲。</text>
<title>憶舊友 丁未</title>,<text>雪岳峩峩磐水深。生民耕鑿幾光陰。金蘭有道忘言好。樑月生輝覺恨沉。泉下君猶師友樂。人間我獨蠧魚尋。年年梧柳春如海。不盡光風豁舊襟。</text>
<title>感事 五絶</title>,<text>風氣人文八會初。午時光景已茫如。餘陽尙早坤維上。差小唐虞可卷舒。了事還須一世人。奈將磊落變因循。要知抖擻無餘術。勸得英君自做純。純心存後自通神。召感寧無響應人。君相眞能同父子。不離陰局渙陽春。所貴唯人得正通。如何沒世不求公。巖廊若奉三無意。醫國神丹此首功。中材日奮下言聞。斟酌經綸體統尊。達國軍民躋袵席。差池運氣不須論。</text>
<title>疊前韻 五首</title>,<text>英賢錯落我生初。人物如何漸不如。滚到卽今都瑣瑣。丈夫無地一眉舒。自命儒冠讀聖人。尋常矩矱動難循。年踰五十元如此。奈巴餘光到得純。七尺通明一點神。權衡天地協同人。人君此理消詳徹。方域何難太古春。私意先尋壅處通。人心本自廓然公。事權威勢無加此。識到方論秉軸功。抵死前言塞不聞。心頭日着位名尊。羣羣昏醉成迷局。過此郞當未欲論。</text>
<title>讀擊壤集有感</title>,<text>元和初不限偏方。嵩洛如何獨擅塲。海外冠裳今運世。卷中歌詠舊皇王。素封雲壑非生面。無約鶯花洗俗裝。只有親朋終讓古。道誰淳正德誰光。二程及司馬也</text>
<title>解嘲</title>,<text>昧者休疑自引高。敢援松桂渾蓬蒿。淵明自卧羲農上。意到言忘或失豪。</text>
<title>感時</title>,<text>眼看人世若淘沙。澒洞頹陽不見涯。朝市自來渾醉夢。林泉何事亦銷磨。未愁寰宇無王覇。可說圖書出洛河。回首遙岑塵外立。欲乘春浪覔丹霞。</text>
<title>漫興 二首</title>,<text>衡門寥落廢招尋。只許春光訪舊林。五十一年眠且食。百千萬變古猶今。中間理亂曾盈掬。餘外升沈不上心。晩午村醪豪興在。未妨吾道付高吟。門欲常關客欲無。滿天風月不曾孤。冠裳自許奇男子。丘壑居然老丈夫。人事參差書契後。春光爛熳發生區。寰中此路惟平坦。題判雲山佐一壺。</text>
<title>卽景</title>,<text>東皇調我老無詩。粧點春容色色奇。搖曳蒼霞明峀幌。扶踈紅暈上園枝。珍禽逐隊何情味。乳燕尋巢費說辭。休道洛窩先割據。風神饒與後人知。</text>
<title>漫吟 二首</title>,<text>出門安所適。高卧養衰遲。生事耕餘餒。塵情老後知。顚冥常得志。明哲苦無時。亭毒元如此。陋哉造化兒。梧几關門後。遺編獨契心。兒曺當熟客。鸎燕卽知音。自喜乾坤大。寧愁世刦侵。唐堯甲辰下。人事幾光陰。</text>
<title>問春</title>,<text>靑春不欺我。花柳爛如期。問爾非今日。何年見伏羲。自從造書後。無復大同時。若欠丁寧對。當浮一百巵。</text>
<title>春答</title>,<text>十二乘三十。輪旋有定期。文明當午會。精蘊發庖羲。吾子差生晩。先天豈謬時。書如逋罪日。還爾不勝巵。</text>
<title>自明</title>,<text>古調時程我未明。肺閒神發輒成聲。都無色澤驚人語。却有波瀾憫世情。造化應辜常訶罵。雲山定惱喜兼幷。英䧺莫忌多權勢。用事尖奴寸不盈。</text>
<title>萬事</title>,<text>萬事希夷不管渠。超然宴坐意何如。壺天歲月關門後。蟻穴侯王亂夢餘。一世蕭蘭同臭味。千翻桑海是權輿。藉令擧子推原弊。全局人無讀聖書。</text>
<title>何事</title>,<text>先生何事喜支頤。局外耽看賭勝兒。平世是非連脊腦。時人好惡只毛皮。乖爭自屬名塲物。毁譽寧侵長者眉。不分林泉吾輩老。未愁歌詠失軒羲。</text>
<title>方輿</title>,<text>方輿局促一天頭。元氣差池八會秋。落落曙星先輩盡。茫茫塵海後人稠。雕猴雲夢眞誰亂。腐鼠蓬墟嚇可羞。輸與高人眠罷嘯。九天聲韻振林丘。雲夢作楚澤</text>
<title>邵老</title>,<text>邵老英心未斂鋩。脫衣何用掛扶桑。當時盛宋非衰世。天下名區儘洛陽。自在林泉爲士好。寧於廊廟念民長。只緣閒却陶匀手。不耐人文讓帝王。</text>
<title>少時</title>,<text>少時豪氣陋曾西。到老無成一木鷄。自信年來能事在。打乖閒語不禁題。</text>
<title>書感 三首</title>,<text>無好人三字。誠非有德言。天時當憒憒。民俗奈羣羣。屠釣應高識。衣冠寂未聞。可憐吾黨士。誰復信乾坤。端居情抱若淵泉。妙語重重意不傳。人盡公孤當世艷。民皆溝壑諒誰憐。山林龍虎輸丹鼎。蓬戶皇王只簡編。局外平章猶有物。一春花月滿壺天。已亂易治將亂難。識微君子徹心寒。民窮財竭猶堪說。士佞風貪豈忍看。先事謂迂當事急。深言疑訐絮言漫。園葵客馬徵前驗。倚柱如何不永嘆。</text>
<title>春愁</title>,<text>春愁壹欝入詩歌。天外䧺虹接絳河。千古心期諧死骨。一時訿謗集風魔。蜂房各自開門戶。蝸角行看擁鉞戈。莫逆平生眞面目。朝朝雲嶺碧嵳峩。</text>
<title>鄭叔道 復天 東遊。索余爲序。旣諾而聞宋郞之夭。悲不能締思。臨行。替以二律。兼呈成子長 震齡 令公。子長時宰春川</title>,<text>衰年緦戚不禁悲。欲叙君行久未思。楓岳足稽天下士。錦囊誰贈斗南詩。九龍萬瀑人爭玩。三月花源爾自知。身到毗盧東望日。扶桑饒我掛衣枝。滄溟東闊玉崚嶒。未到吟魂已九升。脚下自知無上妙。指邊定失最高層。瑤空笙吹君應夢。仙峽桑麻我欲憑。羨爾春州防禦使。腰錢鶴背氣乘凌。</text>
<title>無題</title>,<text>春後題詩奄一通。哦來聲韻乏玲瓏。情深感慨詞傷快。意到和平句未工。非向風騷成跌宕。要於陶寫驗冲融。雕虫小藝猶精力。何况男兒慥慥功。</text>
