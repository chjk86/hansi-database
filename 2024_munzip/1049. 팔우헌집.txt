<title>擬恨賦 並序</title>,<text>昔江文通作恨賦。詞極悲哀。李白又擬而和之。其旨則不能一二。而雄健則過之。余酷愛此篇。嘗欲效之而意淺辭蕪。不敢下手。竊恨夫東方文士之擬作此篇者。例皆臚列中國之人。不肎略及於東方。此庾安西所謂貴野鶩而厭家鷄之病也。是以忘其拙陋。掇拾舊聞。略擧古來失國之侯王與夫忠臣節士文人烈女之抱恨而死者。首寓後王監戒之意。次示來人觀感之道。終附史氏立傳之意。固知僭妄。然世或有知之者。則罪或可恕。姑不敢出以示人。聊以授子弟。使之誦習云耳。晨登太白。一望南北。河山遼闊。井邑錯落。郊原靡靡。有塚累累。賢愚貴賤。同歸於此。於是僕本志士。心悲不已。仰思古人。飮恨而死。昔如箕王按國。金甌無缺。帶浿水而爲池。因天作而爲壁。百世鴻基。八條遺澤。竆鳥投人。爲梟爲獍。箭入宮門。兵彌闔境。乘海舟而南下。托宗社於金馬。雄都一失。國步日蹙。嗚呼曷歸。雖悔何及。且如義慈豪宕。凌羅勾羅。美女三千。顔色如花。龍亡古澤。紅糚落水。宮槐夜語。伯業已矣。至如羅王勢去。國毁萱裔。中興道消。臨朝出涕。籍吏民而封府。聿歸服乎新王。台扉位高。南國路長。祖廟不血。鐘皷何樂。千秋萬歲。爲怨難極。又有王子痛哭。國破家亡。一夢鷄林。雙淚龍堂。半月留痕。宛在西峯。禪誦無心。神驚暮鐘。金剛嵯峨。恨與不磨。若乃堤上忠藎。志存殉國。稱專對於出疆。返王弟於日域。有去無歸。海愁天悲。竹上寃血。可滅何時。且若于老憤激。義形言語。欲蠻王使樵爨。俾姬妾爲婢御。哀國勢之不振。見海艘之泊渚。驚魂飛於烈火。問孤墳兮何處。至於倡郞學劒。妙舞通神。年纔七歲。勇奪三軍。耀黃金之假面。售奇技於錦筵。恩酬舊君。血濺讎王。男兒夭枉。金像凄凉。若夫瓜亭見斥。廢居蓬山。聞驚潮於海曲。怨暮雪於江關。形槁楚澤。圃學靑門。一曲琵琶。哀怨誰論。有若大年抱才。文章動世。公車屢屈。渡灞含涕。悲白日之晼晩。歎靑雲之迢遰。噓唏鬱悒。竆困爲愁。竟芳年之夭折。托文藳於緇流。至若敬之豪邁。氣蓋南州。筆落雲煙。學慕孔周。嗟呼不幸。鬼門風愁。巫陽斷而不招。伴猿鶴兮啾啾。且昔思菴慷慨。傷心國事。鏗鏘其音。奮發其志。妖僧鼓毒。詩案漸起。迹輕秋葉。詞成畫地。忠憤莫洩。有死而已。若復總兵雄勇。世稱英姿。提兵南下。藐視島夷。雄圖失於背水。白馬礙而難馳。竆蹙赴水。士卒隨之。江流恨而咽咽。怨波平兮何時。復有君擧應時。智略超羣。起蓬藋而仗鉞。振灰燼而呼軍。麾兵督戰。板屋排雲。殲醜類於碧波。灑妖血於海濆。功業未半。炮者洞胷。閒山帶憤。幽恨無終。且見克良忠壯。弓馬妙技。江邊健兒。陣前壯士。結髮從軍。備諳兵事。恐主將之見瞞。沮衆士之渡水。空言未試。賊伏俄起。江流亂渡。舟中掬指。坐中道而長痛。空殪賊於三矢。昔者香娘薄命。玉顔見棄。歎荷花之守紅。誦栢舟而寄意。舅也無良。遽欲奪志。豈天地之不寬。悲此身之無寄。山樊有花。江心有水。望砥柱之中流。願姣節之與比。留哀唱於女伴。咽餘恨於千禩。况復孝娘貞淑。篤生高門。女紅多暇。閨則曾聞。痛考終於桁楊。發讎塚而灰焚。精誠動天。義烈凌雲。彼讎人之罔極。慘伯氏之遊魂。欲往訴乎天關。虎豹狺而守閽。終含寃而入地。天漠漠而無言。或有幽閨怨女。嶺海遷客。行子萬里。思歸不得。此人忽聞獨鴈叫羣。落木吟風。莫不驚心動魄。血下沾胷。若乃列鍾鼎錯肴羞。賓從雜沓。笙管噭啾。亦復雲消霧歇。歸骨荒邱。已矣哉。杜鵑啼兮山月低。寒猿嘯兮白日西。繁華散兮龍鳳殂。臺舘虛兮烏鳥棲。固大運之如此。何必感古兮心悽悽。</text>
<title>春雨</title>,<text>朝來陰雨又終宵。到曉溪聲漸覺高。卻喜山中春未暮。不敎浮送武陵桃。</text>
<title>除夜有懷</title>,<text>舊歲從今盡。明朝新歲來。葭灰飛玉琯。春氣入金盃。莫說脩名晩。須慳短景催。笑他遊冶子。明燭欲何哉。</text>
<title>雪後自石南還家偶吟</title>,<text>朔氣凝寒十分沈。夜來瓊雪下山陰。緣溪十里明銀浦。入洞千年眩玉林。鳥迹印成蒼頡字。松風凍啞泰容琴。跣行樵叟休言冷。明歲豐登驗自今。</text>
<title>次江左權公 萬 韻 並小序</title>,<text>丁卯謁江左公于靑巖亭。公先以幱字韻。贈權同年正運。使之遍告榜中求和。蓋幱衫軟巾。卽皇朝舊制。而公始達之于當宁。使一時章服煥然。皆公之力也。公詩亦略及此事而有撝謙之意。余遂忘拙搆呈。新榜巾衫用軟幱。也知天道好回還。壇高大報瞻華制。淚灑神州尙北冠。始闡幽藏如有數。坐令多士自生顔。從來文獻能光國。東魯徵周獨我韓。</text>
<title>遊聖穴寺。僧信慧素有名。袖江左公留贈韻示余。追步以贈。</title>,<text>岡坂逶迤路側斜。崎嶇終日到僊家。何年石穴傳生聖。萬劫恒河說幻沙。嶺雪溪氷猶臘色。谷花巖鳥自春華。偶逢老釋談空有。塵慮飄然似薄紗。</text>
<title>次草澗韻</title>,<text>卜在平郊逈絶塵。別區何日屬高人。軒楹再有更新喜。歲月三開壬午春。幽澗草深留馥郁。寒潭月印見精神。若敎濯足來長臥。樂彼洋洋不厭貧。</text>
<title>七月初五日夜宿魯淵。荷花半開。瀰漫十餘里。雲錦燦然。香氣襲人。信可愛也。</title>,<text>秋宿平湖夜。荷香十里淸。緬思周茂叔。梧月意中明。</text>
<title>秋懷</title>,<text>倦臥北窓下。淸風入我懷。園林何窈窕。秋日凈氛埃。晏樹蛛絲冷。寒花蜜課催。怡然還復哂。呼婦覓深杯。</text>
<title>七月旣朢夜。誦赤壁賦。有懷作八絶。</title>,<text>赤壁淸遊夜。秋風壬戌年。無竆惟水月。千古一蘇僊。物外飄飄客。波間泛泛船。玉簫吹不盡。江月夜深圓。夏口靑山北。巴陵月峽東。周郞今不在。天下復誰雄。橫槊何年事。扁舟此夜遊。客簫君解賦。蕭灑更風流。白露垂秋月。汀洲杜若愁。夜深移桂棹。咿戛起沙鷗。月小山高處。風寒木落時。孤舟同二客。更泝碧琉璃。孤篷留客宿。淸夢晩浮天。羽客來何自。前宵鶴掠舷。安得龍眠手。移來楚水淸。箇中難畫處。兩賦與簫聲。</text>
<title>贈下枝李若天 象辰○並小序</title>,<text>昔陶靖節作停雲榮木詩。以寓思友之情。時之去三百篇爲最近。而其聲音色澤。終不能髣髴其萬一者何哉。豈效之而不能耶。抑自爲一家之體而不相模襲耶。近讀靖節集。偶有所感。作四言六首。雖音調鄙俚。不足爲雅。然其思友求助之意。則有所不能自已者。詩成無可持贈。而惟足下可以當之。謹寫以呈。草之馨矣。必有其鄰。維芝維桂。維蘭維薰。佩之服之。其氣氤氳。人無友生。何以有聞。木之材矣。必有其類。維梧維檟。維杞維梓。爲琴爲瑟。其音角徵。人無友生。何以自遂。雲之興矣。必以其風。自南自北。自西自東。彼之蓬蓬。此之溶溶。人無友生。誰與爲功。相古先民。取人爲德。凡今之人。自諱其惡。畏人之善。必加妬媢。忘己之陋。必欲誇詡。雖有友生。誰能忠告。雖有忠告。誰能敬服。人之無良。可與爲友。時之不臧。不可以喩。各敬爾身。無敢玷汙。各修爾德。無或底咎。風之發發。不拔維屋。燎之揚揚。不燬維石。淑人君子。其德不惑。日暮道遠。冀汝推轂。</text>
<title>輓申而降 維岳 二絶</title>,<text>自是天資篤。不覺性命虧。願拔靑山石。琢成孝子碑。可憐潁水邊。埋卻詩人骨。我來暫相過。薤歌風雨夕。</text>
<title>次松泉權公 灝 韻</title>,<text>一卷三冬讀有餘。自緣人事足茅廬。尋常破意官催租。顚倒披衣客上除。兒輩課程猶未暇。丈人酬唱亦多虛。莫愁此子元頹懶。須把新詩數警余。</text>
<title>和義卿弟 宜陽 題松雲大師貼子韻</title>,<text>才難夫子歎。千載我東悲。大國輸皮幣。奇功屬衲衣。雲歸留鉢峀。波靜汎槎磯。冠蓋猶來往。男兒氣欲微。</text>
<title>上淸臺權先生</title>,<text>不讀陳翁責沈文。半生猶未覩星雲。儒門實學違黃卷。場屋浮名易白紛。濂老何曾辭請謁。放翁元自絶聽聞。今來始得摳衣地。座上春風入面薰。</text>
<title>山居八詠 六言</title>,<text>推不去呼不來。氣深穩態偃蹇。不關秋葉春花。可愛天然眞面。右山去去何時到海。潺潺日夜不已。旣浥餘波濯面。更得淸音盈耳。右水不知何去何來。有時盈軒滿室。來看松竹分披。去認琴書靜寂。右風天下誰家不照。最是得意吾廬。不怕白髮分明。獨臥藜牀看書。右月始從毫末微妙。終得拂雲干霄。若不支了明堂。便要雲鶴來巢。右松不須渭上千畝。自愛園中數叢。歲暮不改顔色。留帶采薇淸風。右竹栽汝故近幽軒。何所獨無芳草。年年一番春雨。要我巡簷共笑。右梅屈餐英陶汎杯。取其趣非爲食。若使只爲口腹。合種數畝藜藿。右菊</text>
<title>[南山之梓]</title>,<text>南山之梓。可以爲材。彼美君子。人何不才。舍而不用。埋彼蒿萊。興南山之栢。可用爲轂。彼美君子。人何不穀。棄而不顧。邈彼空谷。興南山之松。可以爲樑。彼美君子。人何不臧。去之愈邈。在天一方。興南山之梓三章。章六句。</text>
<title>[札札鳴梭]</title>,<text>札札鳴梭。有女當窓。溫其如玉。其織七襄。雖則七襄。孰獻于筐。比札札鳴梭。有女在機。溫其如玉。其織文綺。雖則文綺。孰貢于篚。比維桃與李。得薦于嘗。維菌與桂。不列于行。匪汝不美。人不汝臧。比札札鳴梭三章。章六句。</text>
<title>鋤菜編籬有感</title>,<text>晨起攜鋤理菜園。更編稺柳作新藩。等閒雞犬知能捍。忘了吾心卻有猿。</text>
<title>題仁同四義士行蹟後</title>,<text>鶴峀烏岑淑氣全。篤生豪傑壬辰年。一心共勵脩羅世。孤劒齊鳴箭雨天。功大碑鐫鄕里口。身殲名漏史家篇。英靈底處留遺恨。山有春花哭杜鵑。</text>
<title>次松泉丈義山酬唱韻</title>,<text>洞闢吾儒入德門。講堂高設俯山村。靑襟濟濟攀遺化。靈境深深避俗喧。詠月吟風從古意。人亡世遠向誰論。無邊物色惟庭草。時遣詩翁倒酒罇。</text>
<title>次孫相國 弘亮 遺墟碑韻</title>,<text>相國騎箕問幾年。故墟雲月色蒼然。六朝勳業花山小。千古風流錦水綿。初擬儒宮修俎豆。竟將牲石表忠賢。卽今鄕國多文獻。始闡前休實係天。</text>
<title>閒中先得稀字韻。松泉丈聞而圓篇。仍反索和。敬次。</title>,<text>貧居歡意少。無客叩山扉。高柳知秋早。竆村得酒稀。年來離索久。日遣友生歸。破悶惟詩句。何爲閒是非。</text>
<title>偶吟上淸臺先生</title>,<text>性懶不移菊。逢秋每賞鄰。疎籬空自在。茅屋幾經春。得酒香難泛。吟詩意未眞。南山猶許我。當戶轉相親。</text>
<title>輓金聖開 啓源</title>,<text>憶在靑牛月建寅。君來卽我做經旬。容辭不外謙恭字。姿質渾如學問人。欲斷梅魂難待臘。將開柳眼爲誰春。元賓早世親猶在。泉路惟應淚澈巾。</text>
<title>輓李深甫兄弟</title>,<text>寶砌芝蘭茁。高梧鸑鷟停。文辭俱絶妙。聲譽並寧馨。佇見雲衢騁。翻悲夜戶扃。可憐烏鳥恨。入地淚應零。</text>
<title>山居 連環體</title>,<text>同雲下雨暖氣融。虫蝝初驚卉草蒙。家有薄田春事急。心無厚利世情空。工文自是謀身拙。出腳休悲末路竆。躬値聖明名不早。十年梁甫奏孤桐。</text>
<title>回文體 二首</title>,<text>閒波白鳥倦飛飛。暮樹江汀遠客歸。殘淚燭光棲壁曉。潤芳春露瀉花微。酸辛說得無人對。富貴求思恐命遲。韓馬古文能擅未。安槐一夢舊依依。西天曉月半籠雲。夜雨風掀竹外門。啼血濺花春鳥怨。落花殘寺古鐘聞。棲棲歎老身多病。處處移居厭地喧。迷路細分行淺草。溪寒泝上直竆源。</text>
<title>次五美洞贈持平金公 瑞雲 焚黃時韻</title>,<text>淸班憲府近魁三。純孝如公好爵兼。人去玉京名徹陛。天頒紫誥氣生炎。哀榮並極家稱慶。行誼增光世聳瞻。爲善莫言難食報。試看天道闡幽潛。</text>
<title>古松行</title>,<text>古松生絶壁。歲久硬如鐵。枝榦皆竦直。不肎有屈曲。卓犖干霄漢。離奇飽霜雪。匠石求不得。所處何深僻。斧斤不敢加。何由施繩墨。有時笙簧韻。蕭爽因風發。其下長茯苓。箇箇成琥珀。餌之可度世。識者百不一。南山向來火。衆卉皆消滅。猗彼堅貞質。不受烈焰觸。樵童狂而癡。往往來侵瀆。無何廣漠野。安得移此木。縱不作棟樑。天年亦可樂。</text>
<title>偶吟</title>,<text>我夢登天柱。茫茫府八垠。衣冠三代事。戰伐五胡塵。禹鑿江流穩。秦封岳色嚬。歸來過闕里。壇杏有餘春。</text>
<title>古詩贈權直之 諧</title>,<text>秋雨苦支離。晨起百憂集。竆鄰斷煙火。空廚絶甁粟。得無傷秋稼。復恐隄防决。况復深泥滑。不得通咫尺。故人不可見。祇應山外宿。坐待天明後。納屐去相握。</text>
<title>雨後溪水淸瀅可愛。有感。</title>,<text>前溪新雨過。石白泉流潔。泥滓留不得。本源自活潑。深深隄樹陰。洋洋魚子樂。一曲更泓渟。復見水中月。</text>
<title>襄陽道中</title>,<text>襄陽形勝地。江漢舊風流。墮淚碑猶在。攔街唱不休。明沙縈綠水。晴郭照丹樓。撲地千家密。環城萬木稠。條桑知樂土。人傑識靈區。文敎鄰鄒魯。風謠接召周。東軒梅早熟。南浦麥新秋。暮角吹煙樹。晨簾上月鉤。衣冠多右族。殷富最南州。才子詩無敵。佳人字莫愁。喧喧槐市閙。肅肅杏壇幽。豪客尋紅友。官奴躍紫騮。山阿蕃畜牧。日夕下羊牛。路合靑莎岸。川分白鷺洲。儒林依別洞。僊圃近羅浮。聖代昇平久。靑春爛漫遊。問泉尋巷北。垂釣憶沙頭。王粲愁何有。山翁興自優。關防非所職。闤闠不曾修。只見繁華盛。誰知牖戶謀。乘除應有數。崇圮豈無憂。此曲無人和。臨風意思悠。</text>
<title>夜雨有懷。示義卿。</title>,<text>窓外多樹葉。夜雨聞蕭瑟。因憶雪堂翁。常共子由讀。黑月眉山夜。聽雨幽興發。神淸睡魔退。牙籤曉因設。及自宦成後。兄弟相離別。秋風懷遠驛。謾留歸田約。歸田那可得。瓊雷復相隔。自幸吾兄弟。布衣同蝸室。一生無遠別。朝夕接飮啜。如何跬步地。居然隔數月。癬疥不足憂。所貴無心疾。寬柔以自居。藥餌須勿失。念之不相從。鬱陶心如結。知君同此懷。輾轉眠不得。男兒志遠大。耻在蓬底活。功名如可做。離別安足惜。及時當勉勵。務供親心悅。貧病將玉汝。無爲自沮抑。</text>
<title>旱餘得雨。觀田野。</title>,<text>日夕旱雨過。林澗多淸意。滴滴暗泉鳴。翛翛晩風至。曳杖引閒步。逶迤觀田疇。田疇何所有。忝稷已含秋。貧居厭糟糠。所望惟登豐。遺秉與滯穗。分與鰥寡同。</text>
<title>偶興</title>,<text>呼僮鋤牧丹。種以九畹蘭。僮言牧丹好。種蘭何所看。</text>
<title>山苗</title>,<text>山苗纔一寸。勢已干靑雲。澗松高百尺。猶未離山根。長短豈不敵。所處殊高卑。高者衆所仰。卑者衆所夷。拂拂飄風至。萋萋春雨滋。天公公且仁。到此如有私。若移松與苗。栽之同一園。松高苗則低。豈可並日言。松乎爾無怨。天不虛生材。若用支大廈。匠石豈舍哉。</text>
<title>古琴</title>,<text>我有一古琴。五絃聲簡淡。律含黃鐘初。天地可以感。不合箏笛耳。瑤徽日以暗。時復幽窓下。獨坐彈一曲。重華雖已遠。古意猶不隔。知音如不賞。謹以藏吾匣。</text>
<title>題裴烈士 寅吉 遺事後 並小序</title>,<text>余友裴季珍袖一冊示余。乃其所自敍裴烈士遺事也。烈士當壬辰之變。以布衣應梧峯申公之募。不顧一生之計。以殉國家之急。誠奇矣哉。雖不幸而死於鋒鏑之下。其英風烈氣。猶有可傳者。季珍氏懼其遂泯沒而無稱也。旣自敍其事。其大人處士公又爲之歌其事。一時諸君子或有和之者。余亦忘拙而題其尾。義烈堂堂不忝先。微軀能爲國家捐。三皋縱異收功箭。一死何慚蹈海連。戰骨長留沙水上。愁雲猶結馬山前。誰能奮拔揄揚筆。長使英風後世傳。</text>
<title>憶蘇一渾 應天</title>,<text>聞有蘇夫子。爲詩湖嶺間。吟哦在口角。咳唾落人寰。貴客爭交贄。山僧慣識顔。如何賣藥叟。遯入灞陵山。</text>
<title>次松泉晩秋卽事韻</title>,<text>山間偃仰臥癡儂。籬有黃花澗有松。虛室白來知夜氣。小窓紅入警朝慵。心要事物閒時養。理到源頭會處逢。多感泉翁窺此意。頻頻提耳好詩供。余曾以此詩語金景而。景而曰心要事物閒時養一句有病。心者無論事物閒與不閒。須要養得。余曰心雖無時不養。然於事物未接之前。先有涵養之工。到事物擾汩之時。便能有操存。此義當於夜氣章求之。</text>
<title>遣興</title>,<text>生與世相違。貧賤乃其職。身去儒雅飾。手執農圃役。日日在田野。所遊多樵牧。子弟爲羞耻。背立眉常蹙。自喜去道近。野老時爭席。</text>
<title>兒輩賣衣買綱目。余笑其癡。作詩以勉之。</title>,<text>有書不能讀。不如無書讀。無書尙可借。束書眞可惜。棄之箱篋內。盡爲蟲蠧蝕。我家本寒素。藏書不盈櫝。經史半抄寫。子集編空目。尙能勤擧業。累世登泮籍。汝輩志空大。坐學談龍肉。六經窺未遍。欲竆五車帙。謂昔無聞知。對書輒歎息。惟彼綱目書。史家眞幅尺。成於大賢手。爲寶等弘璧。適會丙子春。得以廉價約。裒然七十帙。擬酬銅七百。兄弟爭解衣。不嫌虛市適。歸來心有得。縕袍非所怍。衣止一歲著。書是百年物。讀之願勿弊。守之期勿失。汝輩志則可。但恐難繼讀。買書卻雖易。善讀實難必。蕉窓燕子日。梧几螢火夕。牙籤日在手。兀兀須莫輟。含英及咀華。果然實我腹。發之爲文章。措之成事業。此志倘休歇。有書亦何益。亦恐愚婦女。取以醬瓿覆。勉之又勉之。無使至寶褻。一喜且一懼。作詩以相勖。</text>
<title>次表從李景美 世靖 韻三絶</title>,<text>數歲睽離肎惠然。眞襟一叩覺玄玄。不關嚴勝風流在。家學終應賴爾傳。天理無他只自然。不須探索更求玄。宜從日用常行上。心法吾家得妙傳。竆巷端居意索然。鬢邊秋髮又欺玄。瑤琴欲學陶山曲。眞意茫茫奈不傳。</text>
<title>遣懷</title>,<text>晩向巖阿小構開。明時落拓敢言才。壁琴風攬絃生律。山澗喉乾手作杯。移竹節從霜後見。種梅香送月中來。閒居趣味從誰說。惟有空林宿鳥回。</text>
<title>送金虎卿 㙔 赴任江華別檢</title>,<text>太歲今當丙子年。江都遺事更愀然。守臣無策三宮泣。烈士殉名七尺捐。錯莫摩尼山上月。凄凉燕尾渡頭煙。送君西去雄心動。秋色神州劒氣邊。</text>
<title>贈鄭光甫 必煕</title>,<text>爲贅曾同館。中間久別離。偶逢秋雨夕。仍說少年時。書劒功名晩。存亡涕淚滋。莫辭留一宿。明日更分歧。</text>
<title>輓鄭仲擧</title>,<text>春扉靜掩泗濱花。東里書深草帶斜。淸淚誰收明月海。奇文未變白雲阿。河山付骨竆吾道。天地論才歎歲華。風雨半牀寥落甚。少庭猶慰長蘭芽。</text>
<title>輓權仲璉 兢</title>,<text>萬事成空卅九忙。杯蛇爲祟藥無良。高堂掩涕憐東野。幽穴埋寃共孟光。蛾述平生徒自苦。螟兒何日似君長。芳鄰佳少嗟寥落。文甫先於數歲亡。</text>
<title>哀孫曾錫</title>,<text>思量沈深笑言稀。異時期汝肎卑微。五年厲瘧憐長病。三歲㐫荒恨久飢。脩短雖云都在命。夭亡如祟不先醫。書窠筆硯那堪觸。薄暮雞兒又上塒。</text>
<title>哀姪孟明 錫景小字</title>,<text>年纔陸機作賦歲。遽厭人世入僊鄕。分明去補修文吏。奈此孤孩與弱孀。</text>
<title>冬月聞雷</title>,<text>八月收聲月再弦。羣陽剝盡六陰全。乾坤正値門扉闔。西北如何震虩闐。塞耳兒童魂欲遁。感時愚叟淚空懸。分明灾變由人事。誰向吾君告畏天。</text>
<title>輓柳景佑 震休</title>,<text>謝庭嘉樹未霜摧。誰信蒼蒼化石材。四壁圖書傳父業。一心昭曠自天才。惜乎吾見方前進。已矣人誰望後來。聞說阿翁能理遣。可將斯語慰泉臺。</text>
<title>輓鄭敬德 崇簡</title>,<text>來贅吾鄕十載前。望君儀表識君賢。若非承襲家庭訓。那得雍容妙少年。魂去應尋靑海畔。歾時心在白雲邊。弱孀稺女重堪惻。晝哭嗚嗚日向天。</text>
<title>輓李參奉 達中</title>,<text>天厄吾曹一向偏。忍敎埋沒我公賢。傷時涕淚憐絲白。驚世文章老草玄。金馬玉堂何代事。石田茅屋入山年。重嗟令季先歸化。人物東南已渺然。</text>
<title>輓李士虎</title>,<text>鶴山聞已擧銘㫌。粉字空書進士名。乍見長途初發軔。忽驚滄海早騎鯨。墨衫猶記塗鴉在。丹桂應從墓道生。莫恨才高功未就。二郞頭角日崢嶸。</text>
<title>金潭菴遺墟碑韻</title>,<text>荒野當年遜譽髦。秋江冷韻與蕭颾。潭邊晩菊花垂逸。雲外冥鴻色擧高。梅福化僊山有塚。淵明舒嘯地餘皋。仍孫顯刻㫌潛德。肥遯貞操石共牢。</text>
<title>讀文翼公謫居詩。有感 二首。</title>,<text>海國風波萬里。天涯涕淚一身。累朝玉堂黃扉。特立正笏垂紳。暗夜門開神武。白地網打儒臣。懇懇手引丹扆。雙雙淚緣白鬚。誰察一介忠誠。竟竄三閭大夫。至今詩留天地。使人一唱三吁。</text>
<title>次張亨路 泰立 錦江集開刊韻</title>,<text>先生影子在遺編。敢恨音容閟百年。多賀諸賢勤集事。功成剞劂後人傳。</text>
<title>洛之水行。贈李若天。</title>,<text>洛之水發源黃池。南走一千里。上有太白靑揷天。穿山出峽何翕忽。勢與飛電爭後先。喧豗噴薄流不舍。行到古昌爲平川。蹄涔溝澮無所辭。濾得淟涊生淸漣。蛟龍魚黿坌錯亂。騁奇眩怪相蜿蜒。有時雷雨喧江浦。神移窟宅隨鮪鱣。豈無龜書與驪圖。世無羲禹誰可宣。君家世住洛之湄。朝暮長江滿眼前。不須遠作子長遊。江上花山輞壁屹立千仞兮。與之磅礴而蜿蟺。噏得元氣充腸肚。吐出文辭色蒼然。勢如長江歸海時。包涵原陸疑無邊。乃知汎濫徒爲爾。雖淸易浥何取焉。所貴淵深復浩漫。見底無賴犀燭燃。願君旣博且思約。收取奔放歸渾全。我如河伯東觀海。惘然若失心自憐。待得蒹葭白露下。與君上下同洄沿。</text>
<title>輓權子剛 正忱</title>,<text>羸悴身如病鶴形。秋風無復九皋鳴。一生心事神堪質。半世功名夢亦驚。春暮石田荒數畝。雪催危鬢化千莖。黃梅落盡空山雨。收拾誰能和鼎羹。</text>
<title>金虎卿弧席韻</title>,<text>時維四月日三八。庚友虎卿遂以生。約束賓朋酬令節。留連杯酒樂昇平。室中饋對齊眉案。庭下珠聯聚井星。卻愧當筵無賀語。只緣終夕不勝觥。</text>
<title>敬次淸臺先生皇曆韻</title>,<text>衣冠文物並無傳。西望神州淚自漣。甲子頻回桑海世。乾坤長入犬羊年。家藏萬曆王正字。頭戴崇禎日月天。衍義龜臺留璽迹。往時吾亦見遺篇。</text>
<title>輓懶拙齋李先生 山斗</title>,<text>桂籍初辭毋自欺。吾東千古未聞之。名高泰嶽登天陛。壽應南星入耆司。簞食百年安素樂。綵綃一幅畫淸姿。鳳岡丹旐驚塵夢。更爲斯文結遠悲。</text>
<title>輓淸臺先生</title>,<text>松老家中學有源。百年吾道得眞傳。柳風梧月無邊景。羲畫周圖靜裏天。堪向墓碑書晩隱。幾虛經席待儒賢。空留誨語悲塵篋。末學冥塗愧舊顓。</text>
<title>輓三山柳公 正源</title>,<text>堂堂大廈棟樑材。經術文章特地嵬。作吏僊鄕非譴謫。書名諫壁仰風裁。主恩如海先歸地。死淚憂時謾映腮。一慟寢門情曷極。可憐嬴博有餘哀。</text>
<title>次雙巖金巨卿 埅 韻。贈權必中 。</title>,<text>暮汎黃花中酒眠。朝因飽飯腹便便。主人深眷誠賢矣。老友牢愁頓豁然。盤石鋪庭聊代席。寒松作韻不須絃。若更種桃深成巷。平地空然著老僊。</text>
<title>追次權丈行彥 𩕜 壽席韻</title>,<text>主翁七十又加一。弧節年年三月回。客與春風同上席。酒如流水更添杯。淸遊獨負留髡夜。孤夢偏隨報鶴徊。陵阜之肴無限釀。願公長健面崔嵬。</text>
<title>輓金季路 寅鐸</title>,<text>儒業君家九葉傳。至今文彩豹斑然。功名共知非吾事。詩律偏宜載末年。雅潔言容鄕黨敬。純深敎誨子孫賢。九原歸路差先後。知舊人間白盡顚。</text>
<title>輓金退甫 晉行</title>,<text>家學淵源紫海湄。綿綿不絶一絲危。霜繁綠樹先枯葉。雪壓蒼筠賸折枝。才大未能需此世。命奇何敢怨淸時。白頭故人惟有淚。藥峀東望不勝悲。</text>
<title>輓金扶仲 正漢</title>,<text>玄叟奇文不自誇。世人今復少侯巴。師明友益功緦內。行篤言忠孝悌家。實地工夫方見進。名場得失不須嗟。崇蘭九畹嚴霜急。其柰羣芳滅沒何。</text>
<title>扶仲絶命詞。有眞字韻。和而尾之。</title>,<text>洛川淸且潔。秋浦玉爲人。莫期千載遠。今世我知眞。</text>
<title>次金景而 翼景 贈義卿韻三絶</title>,<text>一山之東西。分半而棲息。問有幾往來。再看山草綠。常思李白石。白石古之人。君今居舊址。前後一山春。面熟豈無人。心親故未易。寒梅淡淡香。簷笑同君未。</text>
<title>次盆梅韻</title>,<text>臘前一樹梅。取次開未開。今日與昨日。春信續續來。只緣冐雪開。似與人心期。已喜先開蘂。還愛未發枝。繼此日日開。繁華仍歲暮。冰伴玉妃肌。照此霜髮素。淡淡主人翁。不與桃李好。肝膽獨淸新。靈襟契合少。瓦盆護惜意。要看冰雪姿。溫盎一室內。早回靑帝旗。恐有客來叩。淸香漏幽戶。臞僊與素娥。一味爭寒苦。窅然汾水上。依俙逢姑射。山肩時自聳。不待蹇驢借。曉窓孤夢裏。定有封姨迓。未須悲歲暮。幽懷向此瀉。好將花下酒。相勸風雪夜。</text>
<title>次長字韻</title>,<text>人世多逢別。何須計短長。善交元有道。雖久貴如常。</text>
<title>次遲字韻</title>,<text>信步尋春故故遲。山行五里夕陽時。鳥啼花落無邊意。商量平分老少詩。</text>
<title>次花滿樓韻 花滿樓者。遼東人林本有樓名。林以錢受之之外孫。有詩名於中國。以詩寄我國柳約云。山河杜隔赫蹄投。雲宿幽亭花滿樓。五色琮璜千里面。一天南北月同流。宿雲卽柳之亭號也。柳妙於圖書。故林得見以爲天下妙手。以五色石贈之。求爲自家圖書。因寄詩如此云。</title>,<text>東溟心事赫蹄投。天下風高花滿樓。禹貢山河薙髮世。應聞淸浿尙南流。</text>
<title>輓宋丈 昌基</title>,<text>韻士遺風習習豪。綠罇芳酒暎霜毛。功名未了百年債。場屋還低一格高。無是無非眞達者。不貧不富是僊曹。後堂那復彭宣謁。姻戚情深淚滿袍。</text>
<title>次義卿韻。寄姜從希祖，希遠 必岳 兄弟。</title>,<text>曾見西山爽氣淸。百泉奇勝接共城。空回枕上頻頻夢。未慰喪餘淡淡情。林鳥逢春呼舊伴。澗花經雨媚新晴。風光節物遙相憶。那共題詩對月明。</text>
<title>述己懷示安進士 初</title>,<text>六層新塔起僊宮。築到成時幾費功。功成只是尋常物。頭白神疲在此中。</text>
<title>義卿自商山歸。說希遠有才子。用前韻賀之。</title>,<text>文字隨人骨格淸。五言詩外亦長城。昭琴風至流餘韻。蕙圃春歸有古情。洛水龍光雲欲暖。白門花事雨初晴。多君有子才殊絶。掌上蚌珠箇箇明。</text>
<title>次蕙圃姜先生葵庵西林寺韻</title>,<text>境僻煙霞足。西林勝鶴林。易知難忘處。旣去復來尋。客共雲眠榻。風將磬報音。慇勤臨別意。巖澗有啼禽。</text>
<title>次楊根記俗韻</title>,<text>民俗猶淳百里天。龍門山足幾家煙。兒隨江上魚鹽利。翁養邱中草木年。邑里通稱三輔內。地形今據五臺前。避喧居峽知長往。只恐終難謝世緣。</text>
<title>次贈煙客畫扇韻</title>,<text>不見其人惟見畫。虎頭聲價與誰京。戲將水墨新題扇。揮處松篁便有聲。六角王書渠莫貴。三毛神筆世難生。願君更寫名山水。攜與今時尙子平。</text>
<title>次晩菊韻</title>,<text>冉冉重陽後。空庭晩菊垂。風霜猶保節。榮悴莫論時。情苦人偏感。香深蝶不知。未須悲歲暮。相伴老山涯。</text>
<title>輓權直之</title>,<text>戇直由天性。平生以字行。澡身遊太學。持論服諸生。貧乏元非病。山田晩自耕。可憐君去後。誰復繼芳聲。</text>
<title>輓鄭南仲 至</title>,<text>海西公有從君賢。儒雅家風並世傳。自喜詩篇多好處。不嫌家計晩蕭然。襟懷月照交川白。憂患霜欺兩鬢玄。善士剛州多物化。哭君餘淚幾新阡。</text>
<title>虎卿來訪。約與同宿。適有客未果。翼日以詩爲謝。</title>,<text>槎槎晨鵲報春林。幸被高軒許枉臨。詩和八篇知友道。曲成三疊見琴心。聯牀擬作通宵話。有客終孤對月吟。桃李東隣新酒熟。願君留醉倒花陰。</text>
<title>次金冲庵城字韻。贈虎卿。</title>,<text>聞說驂騑指洛城。不妨於我暫留行。百年膠桼非今日。三疊峨洋有古聲。昭代髮緣何事白。曉窓神爲念詩淸。殷桓不足張吾輩。容易相忘竹馬情。</text>
<title>輓尹丈伯恭 德華 三絶</title>,<text>一區岑寂裏。茅屋小如舟。玉人今不在。隔水淚空流。賦性元非俗。趨庭更得多。潔飢羞穢飽。蟬死抱空柯。自愧疎狂質。曾遊伯仲間。秋墳皆宿草。回首怨靑山。</text>
<title>次三白堂韻</title>,<text>我見堂號扁三白。不知所以名三白。我謂主翁頭雪白。又謂主家傳淸白。有此二白又一白。翁臥堂中秋月白。試以此意問翁白。翁曰此白非吾白。太白之山爲一白。小白之山爲一白。白雲之山又一白。俯臨我屋雲常白。合此三者爲三白。吾以名堂守吾白。老子玄玄不貴白。楊叟草玄焉知白。白之爲物潔且白。我能白之人乃白。髮白祇緣年老白。月白豈爲吾堂白。况我處散無建白。敢道及身傳淸白。兩白之白白雲白。與我心事同其白。白玉白馬豈不白。我欲有之難爲白。韓公醉白非眞白。恐不如我天然白。我聞此語知翁白。誰與此翁爭其白。欲將此意明其白。嗚呼事與雲水白。惟有柳洲詩堅白。強作悲歌和三白。</text>
<title>次鄭氏三樹亭韻</title>,<text>蓬原地接化鯤溟。奠邑千年氏炳靈。終古簪纓稱閥閱。至今名德冠朝廷。淸高地位三韓國。蘊藉風流百辟刑。名祖何年營別業。洛川餘日閉幽扃。已知于氏門容駟。先植王槐翠滿庭。食實漑根孚契券。修仁責報理丁寧。根株不是無心種。枝葉終看盡意靑。夕砌芳連書帶草。午牀花覆小同經。來雲襲慶應千葉。邦國爲楨問幾齡。赫世朱輪兼皁蓋。滿朝卿月又台星。豈徒柯葉繁佳樹。方信胚胎在此亭。人繼前修無白業。風傳老樹響靑冥。謝公池館誰爭所。烏巷煙花尙護屛。鼠耳今殘棲鳳院。馬山猶走老龍形。淸芬不爲人亡歇。靈籟如從劫後聆。遺址可憐迷草樹。舊枝空想闘風霆。孤根復繼當年植。餘韻應多後日聽。濟濟靑襟修俎豆。呦呦白鹿食芩苹。攀枝定想同根義。薦苾那無感淚零。倘有賢孫堂構肎。亭楣願揭子瞻銘。</text>
<title>輓金掌令聖希 應濂</title>,<text>風流氣格稱名家。時論同歸翰注窠。端笏暫知雞肋味。鳴琴未賞鵠城花。相如四壁寒無賴。玄晏三秋病有加。嬴哭正爲仁壽累。西門那忍更回車。</text>
<title>田家詞三絶</title>,<text>饁婦帶飯趨山田。黃犬白犬隨後先。不知人意在東西。猋然遠去還復旋。田家幼女抱孩提。佇立空庭看日西。母說早歸歸未早。手敲銅鉢止兒啼。竹扉半開中門掩。老翁簷畔臥驅雀。滿園八月梨棗熟。村童來窺宿未宿。</text>
<title>初冬</title>,<text>四野收穫竟。蕭條冬月色。遠山玄因暗。陂水寒更綠。人行江浦歸。鴈去何處宿。樵童趁日暮。乳犢依籬落。村村木葉盡。蕭蕭出白屋。民生慕煖飽。豐年稍可樂。但愁豪惡吏。臨門索租急。努力早經營。無使困鞭朴。</text>
<title>鰲山撫懷樓。九日會韻。</title>,<text>重陽佳節道州遊。海內親朋半白頭。禮樂三千操瑟客。東南五百聚奎樓。酒今有誥難謀醉。菊亦何緣不解秋。明日還應分手去。隱侯詩上暗生愁。</text>
<title>贈黃聖徵 羽漢</title>,<text>九月龍山夜。靑燈一代豪。聯襟俱意氣。開口便風騷。握裏功名少。頭邊歲月高。西風木葉盡。黃菊不蕭條。</text>
<title>登八爪嶺</title>,<text>秋登八爪嶺。雲物起悲哀。淑氣山猶在。流風水不回。良朋猶有恨。直史竟爲灾。欲覓舍人里。荒郊盡草萊。</text>
<title>輓權季俊 相俊 二絶</title>,<text>阿翁跨馬出門時。昆季隨塵拜以辭。誰說歸鞭猶在道。鯨驂遽促上天期。質甚堅剛性則醇。期君遐壽夭靑春。近來文字留心樂。獨使賢兄淚滿巾。</text>
<title>次李景裕 孝甲 落霞巖十二景韻</title>,<text>地是煙霞窟。壺中別有天。獨來巖上坐。時揖赤城僊。右霞巖小構協幽賞。奇巖擁作屛。開經談道德。峯色一牛靑。右牛峯玄鶴歸何處。危巢俯水涯。慇懃尋舊窟。來往踏溪沙。右玄鶴窟自有商顔草。無論句漏砂。雨餘新荀足。山色入簾多。右紫芝山壁倒秋潭赤。深波可受舟。蘇僊何處得。作賦與同遊。右赤壁五絃十指外。眞箇有淸音。流水臺前去。泠泠會意深。右彈琴臺靑龍當水臥。雲月照婆娑。霽後尤光景。金鱗生素波。右霽月橋秋水雖時至。高臺卻不傾。最憐霜月夜。寒影蘸波明。右溪心臺屹立卻無言。衝波徒自激。寧憂世禍嬰。尙能撐半壁。右砥柱石兩岸楓林赤。一泓潭水碧。東山月上明。波面倒蒼壁。右秋月潭爲滌心煩惱。鳩筇踏月來。羲經堪讀處。天地有新臺。右洗心臺物表超然意。應嫌上有穹。肎借嵋翁記。時乘禦冦風。右超然臺</text>
<title>次蔡上舍 湜 琴灘家塾四詠韻</title>,<text>一區精舍道攸廬。絃誦規模古制如。春雨灘鳴琴上韻。秋風螢照案頭書。經生學子工無闕。脫粟盤蔬樂有餘。咫尺淸臺看不遠。臨流須認發源初。右琴灘家塾不必工夫異弟師。我先知後敎他知。經文爛熟開蒙日。疑義分明發難時。口耳本來閒事業。身心須撿立門基。齋名學半誠非偶。成己成人道在斯。右學半齋昂昂櫪上摠良駒。正路安行在範驅。棄汝嬉遊童子志。從吾眞切聖賢謨。山泉發處如知向。塗轍循時卻易圖。敬義夾持方直大。不關人事只由吾。右養正齋河海初從涓滴微。滔滔不息自天機。欲知萬理同源妙。須信千江一處歸。蘸水寒蟾澄夜氣。盤渦浴鷺刷晴暉。何時得賦高軒過。共玩淸流玉麈揮。右川上軒</text>
<title>贈權季周 訪○二首</title>,<text>不曾臨別淚潸潸。一笑辭親屛海灣。吾鄕生出奇男子。妙歲遊觀方丈山。天欲成他資困厄。僊應憐汝許躋攀。江南自古多遷客。須綴湘蘺弔屈還。人生曾是百年身。何事遑遑獨問津。客鴈呼羣湘浦月。子規啼血故山春。天仁未必竆吾輩。世險寧辭作遠人。莫厭南烹須健飯。歸來珍重拜雙親。</text>
<title>讀文忠公西厓先生文集。盥手敬題一聯。</title>,<text>曾向玉淵亭上遊。先生遺澤至今留。早逢艱險勳名畢。晩卜林泉興味優。事蹟江山猶爽氣。文章金石散風流。晴窓把得遺書看。道學淵源指點求。</text>
<title>輓尹伯欽 德勛 八絶</title>,<text>哭罷通明再哭公。悲公不暇反悲儂。公能使我趨無過。公去誰能啓我蒙。公去誰能啓我蒙。憶曾丁未始相從。公時許我忘年友。長謂心期共始終。孝悌謙恭自律身。溫然吾黨一成人。賦豐命嗇天何意。未得行年四十春。屠龍壯志十年餘。不讀人間非聖書。書冊滿牀今已矣。功名在數慨無如。賢父兄存子弟賢。春闈日永棣花聯。如何捨此人間樂。去入悠悠漠漠天。孑孑孤兒不執喪。手將遺卷倚靈牀。時時喚父問書字。不識泉臺已杳茫。有畝難鋤屋不居。夢中詩語信無虛。早知人事長如此。鞭馬來候我豈徐。秋天漠漠雨冥冥。軋軋輤車不忍行。怊悵靑山違執紼。此生相負愧幽明。</text>
<title>次尹秀才冠禮時韻</title>,<text>玉雪奇厖總角兒。華齡妙及著冠時。賓筵濟濟威儀整。世德緜緜福履綏。首服申加遵古制。闔門爭賀詠新詞。成人盛禮吾初見。回笑京兆曳笏辭。</text>
<title>次棣華亭韻</title>,<text>華閣玲瓏隔俗緣。南陽春燕賀新椽。方塘數畝天雲淡。豐岳雙峯䯻黛娟。老去紱簪須斷念。閒來簟席足慵眠。巖厓自此生顔色。市隱何妨保晩年。</text>
<title>早春聽鳴澗</title>,<text>石齒𪘪𪘪水激闘。春冰初解澗聲喧。淸心靜聽當琴瑟。欲與師襄隔世論。</text>
<title>過龍頭亭</title>,<text>孫家亭子壓龍頭。迥挹淸江水勢幽。靑鶴獨留林氏圃。白鷗空立禰衡洲。有何忙了百年內。未得登玆半日遊。晩向河豐問古渡。龍蛇餘憤至今羞。</text>
<title>題礪山宋公遺事後</title>,<text>公心無怨又何尤。在弟推仁得所求。相逃可讓夷齊國。爭死難登伋壽舟。賢伯縱能安代命。理官何事枉論囚。賴此二三君子在。銘碑敍傳爲揚休。</text>
<title>贈鄭豐基 彥忠</title>,<text>天地經綸晩。湖山歲月深。詞源三峽水。淸介四知金。吾道文猶在。龍門韻可尋。相逢俱白首。傾蓋百年心。</text>
<title>牧童詞</title>,<text>夕陽纔半野。芳草和煙靑。牛羊閒自牧。吹葉倚山亭。</text>
<title>看花</title>,<text>昨見巖花好。歸來耿不眠。曉窓成一夢。扶杖到山前。</text>
<title>聞雞</title>,<text>中夜無眠起攬衣。五更霜月在門扉。筭來今古興亡事。檢了身心善惡機。不是孜孜思蹠利。徒然沒沒送羲暉。茅簷喔喔晨雞唱。三復鄒書歎道微。</text>
<title>詠花</title>,<text>小園前夜雨。春事已全非。恐遣餘花落。山禽莫上枝。</text>
<title>詠懷</title>,<text>自哂年來老禿翁。世間無物可施功。盆花累漑先春發。爐火頻培盡夜紅。捫蝨卻愁縫處失。得詩稍喜枕邊工。惟將此事供遲暮。度外竆通聽彼穹。</text>
<title>木麥花</title>,<text>南山種木麥。花與蜜蜂多。脉脉將成粒。營營急報衙。釀濃難自食。秋熟入誰家。萬事皆如此。伐檀且莫嗟。</text>
<title>次安訥甫 敏修 三吾韻二絶</title>,<text>天以良心賦與吾。善守方能不失吾。世人守在吾心外。不知當守在於吾。問君何守守之吾。心吾口吾氣亦吾。守心守口無㬥氣。鄒賢亦許善養吾。</text>
<title>題宇宙菴遺集 郭瓔丹谷仲子</title>,<text>宇宙生出奇男子。上宇下宙爲其菴。讀書菴中三十年。淪精浹髓文章贍。學資家庭養直氣。至大至剛乾坤參。身爲匹夫志公卿。磨劒直欲奸凶殲。泣向西宮痛至骨。時入太學飯虀鹽。一封再拜雙闕下。請尙方劒義森嚴。誓心大殺諸賊奴。刀鉅鼎鑊心猶甘。直聲震動朝鮮國。忠與陳歐列爲三。萬人嘖舌爭快覩。天視高高獨不監。牢囚犴陛嚴械紐。義骨不挫猶巉巖。逾時越月相腷膊。老虎餂舌傍視耽。神扶鬼護庶無死。秦疾又生一爾瞻。半夜獄醫潛囁呫。一封來自誰家函。韓非不宜容易死。相斯遺藥毒難堪。麟亡鳳逝在一瞥。骨驚心摧國人咸。阿兄含斂哭搥胷。眼湧血淚紅毿毿。蒼天蒼天此何人。白日無色元氣涵。日望兒歸丹旐還。望子山色空如藍。一字一涕吁夫傳。讀者至今心神熸。誅奸大筆翁又把。霽峯父子夫何慚。乃知天道好回還。歲纔六周嚴誅勘。身首橫分腹爲燈。讎僮怨僕爭臠啗。一時凶虐今何有。吁夫節並三角尖。其文與詩尤可貴。今存百一神光含。薇窓朝日盥手讀。英風凜凜生書龕。史氏應書不一書。大名長鎭遼河南。</text>
<title>次成淸源韻。賀舊堂新成。</title>,<text>淸白爲家不斲椽。子孫承受僅周旋。昔時孤鶴棲雲裏。何日潛龍過這邊。肎構渴誠仍舊制。風煙不改似當年。若敎居此遵成訓。先輩高標世世然。</text>
<title>種菊</title>,<text>麻菜之餘尺地無。巖邊纍土僅成區。移來處士東籬種。要作靈均夕餐需。春雨已資枝葉大。秋霜正耐鞠黃敷。那能更種羅浮樹。落帽風前泛玉壺。</text>
<title>贈大明洞主人洪 夏績</title>,<text>聞君卜築大明洞。尙有遺民戀舊情。差勝黃河一帶水。至今流濁不知淸。</text>
<title>一間茅屋祭昭王</title>,<text>楚水嗚嗚萬里長。丹萍不實橘園荒。古都禾黍悲臣庶。何處衣冠葬后王。功大中興宜有報。澤深南汜可能忘。茅茨舊國開新廟。芬苾靈壇共薦芳。先后有靈應陟降。豆籩無缺莫憯傷。熊渠舊物惟江漢。雞次遺篇掃紀綱。千古君臣惟重義。一間祠宇卻生光。尙看餘澤銘三戶。何况深仁普萬方。憶昔偏邦蒙再造。至今恩日曜扶桑。天崩地坼千年恨。大報壇成祭聖皇。</text>
<title>追和蘇一渾次落淵韻</title>,<text>王春消息杳如夢。處士遺墟洞府深。白髮低佪眠石角。老龍蟠屈臥湫心。碑前皎日天無外。空裏雄風夜有吟。堪愧昔年忙裏過。乘秋理屐擬重尋。</text>
<title>小澗</title>,<text>籬外一線澗。夏涸秋始淸。朝朝來洗面。潺潺卻有情。</text>
<title>偶吟</title>,<text>虛堂嗒然坐。琴書遂與忘。飜嫌山鳥聒。深處復移牀。</text>
<title>詠梅</title>,<text>庭畔寒梅動暗香。百花頭上擢孤芳。肌膚綽約憐姑射。肝膽崢嶸傲雪霜。淡淡只宜人索笑。亭亭不許蝶窺房。葉間早晏垂佳實。調鼎終當薦廟廊。</text>
<title>戲題</title>,<text>閣閣椓椓聲紛紛。男孫女孫皆木履。集如飢鳥下空場。散如落葉隨風起。倐往倐來何所營。老夫不知其所以。因憶童時歲除日。竹馬成羣亦如此。</text>
<title>偶吟</title>,<text>無韻無詞太古詩。竹風松籟月明時。虛齋靜聽淸心耳。思自無邪一蔽之。</text>
<title>歲暮吟</title>,<text>漸覺身年老。非關氣血衰。君親恩義重。報答恐無時。</text>
<title>謝圓上人贈海松子</title>,<text>巉巉瘦骨雪盈頭。龜縮寒牀萬念休。獨有山僧憐老病。遠投松子慰竆愁。</text>
<title>輓李國瑞</title>,<text>曾和陽溪八詠詩。人閒偏與境相宜。稻畦麥隴生涯足。賢婦佳孫左右持。竹馬翺翔連世誼。藜筇追逐暮年期。如何近日多憂慽。添卻吾君入地悲。</text>
<title>和虎卿渴睡軒八景韻</title>,<text>膚寸崇朝遍太空。也應其下有潛龍。如何不作商天雨。斂卻神功蔭一峯。右璞峯朝雲漠漠長郊草色迷。夕風輕處夕煙棲。霏微直割山腰去。疑是蛟騰霧作梯。右琴浦夕煙庭小猶容短短階。東籬分菊裹黃泥。芳枝未長纔盈握。何日金葩玉露萋。右短階叢菊窩深塢小逕微斜。歲暮天寒淡淡花。肝膽淸新邪不逼。主翁心事共脩姱。右小塢寒花每看初月生西陸。眉細鎌長影半輪。莫是秋天陰雨後。兎圓東嶺霽光新。右東嶺新月細雨長郊半夕陽。風吹草臥見牛羊。隔林吹葉誰家子。曲不成聲任短長。右南郊暮笛鬱鬱樊邱十里彊。萬松含翠葉聲長。誰敎匠石施繩墨。柱得明堂任棟樑。右樊邱晩翠煌煌芝秀一年三。飢欲搴芳日望南。愛看晴朝嵐翠色。上山忘卻扱荷衫。右芝峀晴嵐</text>
<title>次李圭瑞 龜鏡 遊山韻三首</title>,<text>客來紅樹裏。寺在白雲邊。宿霧濃仍雨。涓流去作川。幽閒眞我界。方丈是誰筵。物色分留地。吾將待後賢。莫道人間事謬悠。僊靈猶許辦眞遊。江山尙掛靑蓮月。天地長回宋玉秋。老去襟懷惟放浪。同來詞客摠風流。金沙數日淸狂興。步下煙汀玩白鷗。男兒生世志桑蓬。六十年來萬事空。金馬不能容醉客。蝎星元是犯身宮。月如人面通宵白。酒借春容半日紅。奉祝從今無一事。年年來往此山中。</text>
<title>憶李德和</title>,<text>崑崙以左大山川。今古詩人幾億千。風雅若除皆蟻垤。盧王雖巧未鸎遷。猶能眼底無江海。自恃蹄間有滴涓。公主車前樵叟抗。詞家渠亦一張顚。</text>
<title>先朝除豐基蹲柿歲貢歌</title>,<text>東方柿品稱南陽。以近京師名獨擅。閩中荔芰人不嘗。柳州山水誰肎眄。基州水柿古稱美。萬顆秋紅虬卵結。待熟一吮沉痾痊。冷比雪霜甘比蜜。削去軟皮乾爲腊。雙手按作龜黿蹲。蔭之甕盎生雪粉。至精至好宜至尊。近臣卿宰不得味。惟有土人能齕呑。靈城何處得此味。忘口餉君忠愛敦。龍團豈爲君謨罪。建溪俄罷茗茶獻。吾王不肎養口體。聖德惟恐違常憲。無煩擧觴酹伯游。交趾不錫生龍眼。殷豐紅樹白石村。蠲役家家秋務寬。當門不見吏索急。封樹無勞官籍繁。村童里媼恣噉食。爭頌君王仁且廉。擧一可能推百事。祈天永命天實監。</text>
<title>三姓島 樂府體○五首</title>,<text>高乙那良乙那。從地出從天降。良乙那夫乙那。誰爾名誰爾姓。田獲三姝並五穀。野種稻粱室有妻。草中良馬千萬蹄。君家生女我生子。相與爲㛰誰復爭。七十八十皆少年。地瞻南極老人星。九月霜風到橘林。僊實甘至芬芳酷。家家擷取生計足。風濤萬里輸王國。地方七息爲諸侯。漢挐山色浮瀛洲。坎坎三穴今猶在。荒唐之說君信否。</text>
<title>彈琴臺</title>,<text>彈琴臺。臺下水悠悠。水悠悠亦何知。無情只自今古流。昔時湖西八千士。血作彈琴臺下水。摠兵可謂無謀者。背水之陣如兒戲。白馬不前水草交。炮丸亂落如急雨。前茅後隊一瞬空。將軍身死竟何補。君不見鳥嶺不守巡邊走。蠻兒歌舞志士悲。志士悲。嗚呼國事無可爲。</text>
<title>降僊臺</title>,<text>君不見降僊臺。乃在丹邱之洞門。奇巖百尺上有松。俯臨江水波如紋。有時白日雲冥冥。騎鶴僊子來飄然。秦皇欲求求不得。虛遣童男童女船。頑然千載石不轉。雖有神鞭何敢血。我來適見高僧住。鬚眉皓白如白雪。</text>
<title>公無渡河</title>,<text>沸流之水深千丈。奔流到海何時已。長鯨白齒如白雪。海氣屭贔陰雲起。披髮老夫狂而癡。淸晨亂流將何爲。樂彼幽險疾平夷。公不畏死妻止之。妻止之終不聽。公終溺死流海湄。箜篌一曲彈哀引。此恨惟有麗玉知。</text>
<title>投金江</title>,<text>未見金時知有兄。旣見金後還相忘。不是人情有間歇。只牽金利忘倫常。金雖滿籝抑何用。兄我一身身可愛。長河一帶如我心。淸澈初無一滯芥。無寧投寶萬丈淵。洗我塵心無愧殺。投之一笑顧我兄。我則兄身兄則我。借問此水是何津。名以投金流不舍。</text>
<title>輓李戚丈魯彥 龜國</title>,<text>惟公儒雅行。知者獨知之。爛熟五經義。通融三百朞。簞瓢空飮啄。文史足生涯。此言如不信。請更省其私。</text>
<title>次唐人除夜韻</title>,<text>室暖燈深侍側眠。未須今夕意悽然。太平時世無餘樂。拜祝君王壽萬年。</text>
<title>書義卿弟與李君輔 尙慶 酬唱詩軸</title>,<text>見說今行辦勝遊。一輪氷月畫樓頭。何年寶界停鸞鳳。千古天燈掛斗牛。瓊律聲偕僊梵作。瑤琴淸遡玉溪悠。臥病竆山憐歲暮。任敎年少擅風流。</text>
<title>輓權新卿 命楫</title>,<text>高山流水自淸音。不待撚絃已識心。怊悵人間違一面。落花無迹咽春禽。</text>
<title>詠懷</title>,<text>平生望道未能前。憂患年來舊學捐。撿了身心無一得。愧他經傳對羣賢。哦詩釋憫聊消日。覽鏡驚衰默數年。何當一入春風座。閒撥星星點瑟絃。</text>
<title>偶吟</title>,<text>松門常晝閉。虛室少塵緣。世棄初非隱。山居晩爲田。詩書課子日。風月任吾年。莫比楊䧺宅。無心草太玄。</text>
<title>茅屋春事</title>,<text>茅屋纔容膝。閒居意味長。簾風噓藥竈。窓日漏書。鳥喜依簷宿。花憐近砌香。隨緣春事足。無計謝東皇。</text>
<title>與金德叟 埏 聯步往縣村。路上作。</title>,<text>日晏淸風響遠松。溪山十里步從容。眼前纔辨甘泉樹。背後還瞻走馬峯。午睡知期頭欲重。路談隨友腳忘慵。歸來也應經宵別。惟願靑眸著處逢。</text>
<title>輓金應甫 弘運</title>,<text>古家文彩豹斑存。吾輩風流第一人。獻策芹庭曾失意。奉書楓陛暫承綸。奈何奇疾終難起。知子高堂尙有親。從此龜臺那忍過。滿川風月尙精神。</text>
<title>輓裴深之丈 絳</title>,<text>窈窕桃源裏。公然了此翁。詩書忘飮食。風月付笙鏞。竹邃雙棲鶴。沙寒共臥龍。漁舟春不到。江水自溶溶。</text>
<title>輓金進士 泰運</title>,<text>雋才誰惜老巖間。軀幹巉巉器度寬。八世科名唐進士。千年氏族漢衣冠。馮唐未醉談驚座。馬援初貧晩不寒。最是溪齋他日會。滿川風月好誰看。</text>
<title>輓李志彥</title>,<text>名祖端宜有好孫。至今文彩豹斑存。篔箎迭奏宮商選。壁壘偏高皷角喧。梧葉流風餘意思。山城懸雨想精魂。元賓早世誰推賞。空望牛墟釰氣寃。</text>
<title>題義卿峽行詩軸後</title>,<text>渡水穿山數百程。莫言來往苦無成。茅家一飽茹蔬案。溪舍重登立雪庭。非事那能來此地。有詩兼得述其行。且當六出深牛目。太白眞容果稱名。</text>
<title>山居卽事</title>,<text>隴上閒雲只可怡。竆村終日寂無誰。一春果敎童孫管。數畒園同老婦治。麥飯靑蔬聊代肉。韻松鳴澗不須絲。致君無術因衰老。耕鑿巖阿乃分宜。</text>
<title>除夕前一日。次孟浩然韻。</title>,<text>燈下一牀書。山前數畒廬。簞瓢情轉密。粱肉夢猶疎。未得工夫進。惟看歲月除。了無奇特事。誰道白生虛。</text>
<title>正月日寒最緊。庭梅欲綻旋枯。可歎。</title>,<text>度盡凌陰有小梅。爲看淸艶喜春來。無端風氣三宵惡。玉臉驚寒勒不開。</text>
<title>襄陽西亭</title>,<text>襄陽亭子峴山頭。昔歲登臨會暮秋。鴈帶寒聲來遠浦。日攜山影上高樓。村村葉盡聞機杼。處處場空散馬牛。可惜羊公碑獨在。舊民瞻望淚空流。</text>
<title>謝朴天休 申慶 來訪信宿</title>,<text>屈指相離已十年。何來繫馬竹籬邊。開懷獨喜聲音在。入眼偏驚鬢髮鮮。試問優閒何事業。自憐遲暮尙蒙顓。功名身外皆餘事。須及春時耦我田。</text>
<title>苦雨</title>,<text>二月長陰雨。春田泥沒膝。野薺花已發。渚蒲芽欲白。節物空相促。民事未種麥。前年旱旣甚。田畒少所入。閭閻多窘乏。赤子呼飢渴。况於常賦外。徵斂多名色。陰陽故未調。旱澇不相適。平生㓒室憂。咄咄頻仰屋。麥若復失稔。我民何以活。竊恐秋未熟。貧窶有倉卒。以我徒四壁。知民竿百尺。曠然一長嘯。祇欲忘憂樂。</text>
<title>久雨</title>,<text>久旱初言喜。成霖轉卻愁。支離十數日。泉澗東西流。廚作沉蛙井。田爲下鷺洲。無薪朝已晩。小婢立搔頭。</text>
<title>擬古從軍行</title>,<text>塞上鷹始擊。草黃胡馬肥。夜見邊烽急。朝看羽書馳。天子按釰怒。臨軒選材官。五陵豪俠客。聞詔起彈冠。一箭下遼鴈。眼無射雕兒。此去勒燕然。歸來朝玉墀。手裏靑龍刀。腰間白羽箭。朝辭未央殿。夕宿陳倉縣。行行壠坂長。去去河源深。同來五千人。異軀同一心。深入不辭遠。南看北斗垂。由來感主恩。功成乃得歸。男兒重橫行。意氣凌秋雲。長揖霍嫖姚。爾汝李將軍。肎向閨房裏。坐守紅粉人。早須立功名。圖形上麒麟。歸來黃金屋。終當盛阿嬌。莫緣暫時別。愁殺减纖腰。</text>
<title>輓迂川李丈</title>,<text>艮老風流末葉傳。榮人始誦我公賢。發揮巾帨遺香在。料理邱園舊業全。早識功名非分事。晩將詩律趁餘年。高軒一晤今難再。願共賢郞世好堅。</text>
<title>次鄭東溟采蓮曲六絶</title>,<text>玉臂如雪輕搖楫。采蓮江南舟一葉。岸上白馬何郡郞。卻掉蓮花深處入。不知騎馬慣乘舟。門外耶溪水急流。荷葉田田攜作蓋。滿天風雨不須愁。蓮花如面惱人腸。淡掃蛾眉不學粧。越客攜珠求絶艶。謂言他日獻吳王。秋光淡淡欲斜暉。采葉摘花殊未歸。月上平湖更窈窕。不妨風露濕羅衣。靑裙綠葉間參差。唱罷菱歌低翠眉。同伴幾何顔色少。可憐明日送西施。移家爭欲避東施。采得菱花有所思。一入吳宮消息斷。不知何日是歸期。</text>
<title>次漢宮詞十二絶</title>,<text>百年函谷向東開。禁苑新成百尺臺。臺上君臣無許事。七日賡賦看春迴。風淸沙塞宿胡氛。從此三河不點軍。輦下材官交䩨臥。數聲秋鴈度秦雲。四海九州同一春。未央宮裏露桃新。文皇貸粟翻多事。天下今無未飽人。三千洗沐粉脂多。潏潏宮渠東入河。子夫鬒髮光如鑑。誰唱佳人絶世歌。日晴華岳見三峯。禁苑秋深木葉空。秦女羅衫嫌夜冷。一時簾下水晶宮。太液跳波亂點衣。長年捩拕疾如飛。將軍新破東甌至。學得江南水戰歸。深殿高張赤羽旗。織皮狐狸與熊羆。西夷歸命輸方物。壯士回思苦戰時。東漸滄溟西被沙。河源人不再乘槎。宮娥日醉葡萄酒。宛馬春肥苜蓿花。露葉風枝尙未晞。戴勝攜下彩雲飛。金盤摘獻千年實。宴罷承華後夜歸。蓬萊宮闕對南山。承露金莖霄漢間。太平天地同胡越。赤鴈來時伴白鷳。方士候僊太一前。鸞驂無影泬寥天。延年妙曲夫人舞。惟願君王壽萬年。南北睽離兵力孤。稱臣款塞老單于。不須賜宴張燈燭。魚報新呈明月珠。</text>
<title>暎湖樓韻</title>,<text>南國樓臺擅勝多。繁華䧺府較誰加。沿江有樹經留蹕。負郭無田盡是家。蕩漾湖波涵彩閣。霏微野雨浥汀花。尾坤首艮天河象。八月時看泛海槎。</text>
<title>義卿入梧香洞</title>,<text>我弟非凡鳥。幽棲得所哉。山鷄應讓啄。野鶴定無猜。試種高梧樹。時登覽德臺。文章須自愛。巖壑豈遺才。</text>
<title>次安孟輝韻</title>,<text>前秋今夏再披襟。靑眼相逢喜不任。百里湖山思我夢。十年雲樹憶君吟。開尊討話多新得。對月哦詩見古心。珍重兩家連世好。白頭相保共參尋。</text>
<title>次裴季珍芝山亭韻</title>,<text>芝山當日結茅亭。人去亭空草樹靑。水勢彎回新月㨾。山腰斷作古龜形。隔溪松韻泠泠瑟。當面奇巖疊疊屛。野老卽今猶指點。只看秋鴈下煙汀。</text>
<title>輓權奇玉 琦</title>,<text>每恨南圍眊矂歸。明春嵬捷爲君期。蹇屯豈坐文辭拙。落托應緣數命奇。盤錯才惟家政試。剛方行獨一鄕知。平生蛩蚷相依願。只恃長途千里騏。</text>
<title>次權石洲和熊天使漢江韻</title>,<text>東天瑞色使星回。光勝梁車照十枚。萬里風觀箕子國。百篇詩壓謫僊才。樓船耀日江蛟舞。簫皷停雲海鶴來。盛事三韓傳不朽。莫辭隨處酒尊開。</text>
<title>次義卿步權來鳳 濤 水落臺韻</title>,<text>濯足淸溪上。流泉灑雪襟。舂舂巖作碓。滴滴韻生琴。論趣魚知我。哦詩鳥和音。名區輸疾足。隍訟笑如今。牽興無時節。巖臺去復還。川奔何自急。人老便長閒。勝地求猶易。高標得最難。西鄰上洛廟。還作判書灣。</text>
<title>次寄天台松下 權道一心揆齋號</title>,<text>採藥天台疊疊山。只留童子守松關。尋眞預恐不知處。遙望白雲空自還。老僊高枕石頭眠。松霧霏霏翠滴顚。山鳥一聲慵不起。麻姑勸酌紫霞泉。君今司馬老承禎。鍊藥玄壇道始成。倘許刀圭分一粒。長生吾且學方平。</text>
<title>追憶金進士丈 世烈○並序</title>,<text>吾師門金進士丈諱世烈字成則禮安人。文節公後。少日成進士。經明行修。遊太學。李先生山斗其友也。戊申之亂。自泮歸鄕。跋涉道路。備經艱險。自是無意功名。偃仰林壑。杜門不出。搢紳聞風欲薦于朝而未果。與季氏上舍友愛隆篤。食必聯案。寢必同席。老而不衰。其樂陶陶。每見後進。勉以孝友。鄙倍功利之說。未嘗出口。余嘗執周易請業。公口授乾坤二卦。其明日又往。公問文義數處。因論卦爻變化六九取象之義。謂之曰汝盡得吾學矣。可自得之。遂不復敎。至今追想。每恨不究竟其業也。葬時不能致輓語祭文。追爲之詩。林下閒居地望尊。曾將羲易問乾坤。每逢後學勉忠孝。不獨公家宜季昆。鄕里向風思執箒。公卿聞道欲推轅。門生白首空追憶。願共諸孤世好敦。</text>
<title>九節杖詩 並小序</title>,<text>有林同知者。意氣人也。富而好施。喜與士人遊。乙酉秋。以一筇獻吾伯氏。質則躑躅而蒼赤堅硬。曳地鏗然有金石聲。儘奇品也。伯氏愛之。詰其來由。林云有僧伐取金剛臺最上峯。人迹所罕到。以故挺特多節目如此。所出尤奇焉。一日公持以示余。且索詩。不敢以蕪拙辭。而第恐詩惡。不足以爲杖之榮爾。知舊之所嘗過從者。賜之和則幸矣。皆骨巃嵸産異筇。何緣塵世得相從。崎錯落菖蒲節。蒼赤堅貞桃竹容。不獨支吾扶病腳。可堪騰踔躡眞蹤。何時曳出鳴沙路。觀盡僊山萬二峯。</text>
<title>次景美韻</title>,<text>從君拂拭見光輝。恐遣纖塵鏡面飛。羊逕久無穿竹屐。雪天新闢向陽扉。瓢空陋巷關心少。琴到龍門賞曲稀。臨水登山無限意。不堪遲暮送人歸。靜掩柴扉水上村。正應高臥夢羲軒。覺來起訪春消息。庭畔寒梅欲返魂。</text>
<title>輓全都事 光濟</title>,<text>黃甲功名分內知。早年襟抱自魁奇。榮同女壻乘龍歲。職擧湖藩戴鵕時。沈痼支離玄晏病。嶔崎歷落子雲姿。賢郞克孝雙孫妙。餘慶吾於後世期。</text>
<title>輓金進士大兼 重三</title>,<text>家傳伎業及公身。魯泮登名四十春。筆似葛翁差絶妙。詩如砂老較淸新。江山有宅空文藻。天地無人愛席珍。舊篋紛紛惟脉望。更憐楊氏子孫貧。</text>
<title>輓權連山 正宅</title>,<text>雪翁孫子斗南豪。襟韻終非俗士曹。三級風雷違鴈塔。二城功化試鷄刀。文章自是家門事。經濟曾期鼎鼐調。江左典形難▣▣。不堪吾黨日蕭條。</text>
<title>輓權愼仲 正始</title>,<text>南國于今雅士亡。生蒭一束白駒忙。功名冷薄虀鹽舍。風致蕭疎水石鄕。老去工夫多自得。倘來榮利久相忘。文星晦彩江山邈。回首靑巖我涕滂。</text>
<title>次義卿，景美步陽明韻三首。</title>,<text>爲學工夫自有梯。蜃樓何必慕攀躋。莊瓢枵腹將誰用。深谷騰雲謾自違。須信苦艱方是易。故知高遠反爲低。山齋靜臥悄無寐。商量茅簷舜跖鷄。洞門纔放一溪流。路僻山回境轉幽。閒處已能留草舍。靜中誰助起書樓。壽民無術空丹竈。生計關心望綠疇。不待謀歸耕𤃡尾。亥君非是卯君儔。阮生靑眼不曾開。惟待山陽柳下來。三歲睽違靑草夢。一山吟嘯白雲臺。雨能留客偏多意。鳥和哦詩更不猜。別後那堪生鄙吝。願君歸去莫遲回。</text>
<title>次鳳山韻</title>,<text>山勢如老鳳。常蹲胡不翔。應緣九韶響。不起嶰谷篁。安能啄稻粱。鷄鶩爭顔行。不嫌鷽鳩笑。自信有文章。舜文如可作。鳴飛下朝陽。</text>
<title>次種藥韻</title>,<text>不曾讀本草。種藥不知名。最是春夏交。衆卉呈繁英。山家忽富貴。何必羨長生。栽培不覺勞。一任山冠傾。守價非康伯。種秫笑淵明。有君兼佐史。服餌導氣行。采擷雖在爾。刀劑待醫成。</text>
<title>遊興國寺</title>,<text>千年興國寺。賢躅尙嵯峨。水到三江闊。山從太白多。淹留攀桂樹。沿溯賦蒹葭。古廟丹靑儼。時來再拜過。</text>
<title>曉窓</title>,<text>筭到鷄三唱。幽窓漸覺明。四隅纔辨別。十字便縱橫。書冊丌頭見。衣冠壁面生。吾身神舍在。要喚主人醒。</text>
<title>貧居</title>,<text>老去貧居熟。心安體以寧。朝飡有菜粥。夜讀爇松明。引睡藜牀穩。撐身竹杖淸。願言無過咎。如此了平生。</text>
<title>輓杏園李丈 元紀</title>,<text>東郭先生自古貧。胷襟蕭灑不棲塵。扉空鶴觀棊傳妙。門對蘿峯筆有神。十載奇痾憐皓首。二郞賢範惜靑春。惟應苦惱人間世。去入無何寂寞濱。</text>
<title>輓洪進士 錫範</title>,<text>芹泮周旋十載餘。別來消息兩茫如。燕臺市骨黃金少。栗里歸耕白髮疎。丌上書存螢死後。斗南哀聞鴈啼初。洛江正向同州去。那買扁舟弔舊廬。</text>
<title>贈李聖用屋漏齋歌</title>,<text>玉流之洞淸而幽。上有茅屋小如舟。掛席爲門繩作樞。欠伸欲起低打頭。有美一人心如玉。入此室處寬且優。最怕夏秋多久雨。屋漏牀牀少乾處。瓦盆承霔響丁丁。宮動商宣中律呂。臥以之玄氣猶奇。長歌一曲聲激楚。人以爲憂子不愧。貧賤能爲仁義語。秋風多事捲寒茅。片片飛落林塘隈。十日不見裹飯客。空籬雀啅庭生苔。晴日臥牀堪曬腹。夜看星斗垂如盃。道似盧仝無退之。月中桃李花自開。</text>
<title>贈姜聖初 世南</title>,<text>長海院東茅屋畔。數枝黃菊傍階栽。主人擬向花間見。靑眼還從洛下開。驥老君猶千里志。鴈啼吾上望鄕臺。今歸復傍籬邊過。喚取楊兒更問梅。</text>
<title>述懷示黃季則 鱗采</title>,<text>堪笑萍蓬一處求。冷官齋况使人羞。文章爾是黃山谷。才格吾非趙倚樓。落托身名應犯蝎。雄蟠釰氣謾衝牛。放歌一曲春生律。流水高山意自悠。</text>
<title>贈李學甫 宗洙</title>,<text>芳聲從耳得。心向面前親。漢水同舟夕。山城對榻晨。纔容言語接。未及姓名詢。雙嶺方成笑。聊知是故人。</text>
<title>懷丁法正 範祖</title>,<text>江海風流日漸卑。世間無與可言詩。黃鐘律古人誰愛。白雪調成我自奇。若使生逢丁法正。不須官作莫離支。聞君近住西湖上。淸夢時時到義陂。</text>
<title>哀曺能一 鳴國○並小序</title>,<text>曺上舍能一卒之明年。與洪上舍光之留泮中數月。無日不道能一事。能一詩人。精魄想不昧。能知得吾輩說道君平生事耶。嗚呼。能一之墳草已宿矣。余不能往哭。聊以詩倩光之。致之靈茵之下。光之幸有酒。酌以大觥。以詩奠之。天地孤高白雪吟。海山蕭索自成琴。乍逢乍別平生面。疑死疑生昨歲音。蕢土何嫌虧九仞。籝詩端不博千金。靑山亦愛騷人骨。頭白斯翁幸到今。</text>
<title>賀洪趾卿奉御筆八字</title>,<text>松茶命進萬年巵。異事君家再見之。黃甲特恩猶可詑。白衣稱壽又何期。三丁蠟燭觀光夕。八字璇章拜賜時。遙想仁衙歸侍地。重堂感激淚應垂。</text>
<title>可興路上偶吟</title>,<text>離家今二歲。五見月盈虧。幾結思親夢。應多望子時。春融泥滑滑。野闊馬遲遲。竹嶺看看近。中心喜自知。</text>
<title>謝李同年士容 寬 和余八友詩</title>,<text>嶺外滄江白馬流。一天南北夢悠悠。長風不送滕王閣。明月難同謝眺樓。松下茯苓隨意長。竹間吟嘯償心優。伴梅友菊渾閒事。儒雅吾從世德求。</text>
<title>次李季會 昌遇 贈黃聖徵韻</title>,<text>宮樹歸鴉翻夕陽。鄕心日與竹溪長。烏衫袖染書帷墨。龍劒光鞱武庫霜。久客那無玄晏病。能詩曾仰白眉良。羸驂倦僕橋門外。欲送君歸我自傷。</text>
<title>次季會凡字韻</title>,<text>不用憧憧念。無心便是咸。襟懷秋水月。風韻碧臺杉。君卽能詩白。吾慙嗜酒監。相看靑眼熟。高論日超凡。</text>
<title>輓蔡進士 湜○子蓍光小成有才名。先卒故云。</title>,<text>曩哭小進士。今哭大進士。進士非功名。以此了父子。琴灘嗚咽鳴。去接淸臺水。更憶蓬山翁。蕭條賢士里。</text>
<title>輓李監役 守恒</title>,<text>東國名家闕里堂。子孫承襲葆前光。立朝兒爲風裁譽。臥壑翁辭束帛將。燭炳夕帷書獨著。星尊南極壽俱昌。德公牀下趨陪計。泣把輓牋不就章。</text>
<title>輓李進士 駿錫</title>,<text>何處得來如此人。溫淳風味自天眞。孤山餘敎百年宅。四朶芳蓮三世春。欒棘天年何損孝。簞瓢身計不羞貧。半生文酒追遊樂。忍見秋墳四尺新。</text>
<title>觀海</title>,<text>驅馬東臨地盡頭。檀君世界一萍浮。商謳絡繹歸魚市。官廨滄茫接蜃樓。朝靄滿天晴似雨。夕帆懸日夏如秋。悄然欲入師襄島。千古雲濤一望愁。</text>
<title>戲題呈朴上舍 鼎烈 晬席</title>,<text>叩角行歌至。佳期與夕張。白髮坐中客。蒼顔老上庠。盃盤兼陸海。風格自淸狂。此會周年一。公無戒太康。</text>
<title>遊淸凉山蓮臺寺。次蘇一渾九景韻。示時甫士言。</title>,<text>多謝諸君踵我勤。綠蘿陰畔破秋雲。禪窓倦臥仍成夢。禮佛鯨音和睡聞。右蓮臺寺恨未同蘇子。登臨滿月臺。鸞驂雲外遠。蟾魄朔前灰。無語禪心寂。多情石面開。追遊曾有客。能誦舊詩來。右滿月臺擎日峯西滿月東。金生居住石龕中。禪窓閱罷金銀字。披草來尋思不竆。右金生窟遺構絶壁間。古瓦蒼鼠落。崔僊去不歸。名山遂寂寞。我來當暮秋。西風吹落木。願攜伽倻琴。倚柱彈一曲。右致遠庵涓涓硯滴峯頭水。倒滴何時滿硯池。若使金生今在者。靑天敎寫謫僊詩。右硯滴峯衆峯叢裏丈人高。石笋嵯峨揷紫霄。夔翁不唾靑城地。米芾何妨暫屈腰。右丈人峯萬丈蓮花西嶽尊。海東何日一半分。可能致身雲觀裏。看得玉女洗頭盆。右蓮花峯峽坼淸江素練開。孤山亭子水雲隈。梅殘鶴去無人管。時自淸凉有客來。右孤山亭老龍蟠屈墨池隈。鱗甲蜿蜒縮未開。只恐一朝學變化。滿天黑雨鼓風雷。右觀龍硯</text>
<title>出山作</title>,<text>再宿淸凉債未了。出山猶復夢尋眞。那能幻百東坡子。面面奇巖著此身。</text>
<title>促促行</title>,<text>促促何促促。夫婦無歡常促促。雞鳴夫上山。晨黑婦出汲。上山采薪向市賣。汲泉作飯供租吏。日晏上機心曲亂。淚眼紛絲冗不理。山黑犬吠市人歸。脫粟半盂寒且𤁧。苦道今日樵不踊。得錢不盈握。中間又被豪吏奪。官糴如山誰得辦。松明取照工力作。織屨繅絲過夜半。倦極暫臥未成夢。屋頭晨雞鳴喔喔。蹶然驚起相促迫。促促何時得休歇。</text>
<title>詠爐火</title>,<text>暖煙浮翠霧。宿火蘊丹心。若得吹噓力。分爲萬戶炎。</text>
<title>司馬會韻</title>,<text>一陽初動發重泉。天地竆陰有此筵。五夜襟期冰雪白。百年豪氣鬢毛鮮。靑眸凈拭情兄弟。白罰頻呼榜後先。未必優遊終此世。各須珍重繼前賢。</text>
<title>擬送羊角哀入楚</title>,<text>雪暗竆山路轉艱。囊空衣薄兩全難。舌端君有蒙莊辯。腔裏吾藏節俠肝。同餌烏鳶眞小諒。單歸熊繹作高官。槎杈老樹君須記。他日收骸正此間。</text>
<title>擬別左伯桃</title>,<text>立孤酬德事當爲。嬰臼存亡不足奇。高義忽從貧賤起。竆途偏感死生歧。巖阿並命吾非愛。溝瀆淪名子所悲。楚峀哀猿啼不已。人間此別爾應知。</text>
<title>河隈</title>,<text>河隈物色畫圖如。三度重來興有餘。江霧收時來釣客。樹陰濃處見人居。蒼崖卓立千年古。黃鳥綿蠻四月初。俛仰人間多感慨。丹菴回首水雲虛。</text>
<title>遊小白山十三景</title>,<text>翼彼高岡狀若飛。靑梧朝日影輝輝。應緣晦老鄕閭在。覽德千年卻不歸。右飛鳳山竹溪溪畔舊鄕閭。樹德應深得姓初。壇上短碑人解敬。卻勝新野有胡書。右鄕閭壇遺址荒凉枕石灘。里名猶得記川安。紫桐花樹今何在。惟有村籬覆井欄。右四賢井峯秀蓮花色。溪傳湓水聲。欲知無限意。須上景濂亭。右景濂亭春草萋萋上碧壇。古碑無主夕陽殘。幽魂恨咽東流水。僊寢雲通北擁巒。枯木生春猶或易。斷原埋怨也應難。身殲志决男兒事。蜀魄聲酸夜月寒。右錦城壇一樹曾何久不春。年年雨露等閒新。應憐夜月啼寃鳥。正爲先朝死義臣。幸見榮華枝上吐。可知天地本來仁。荒壇三月香煙裏。依舊童童竹水濱。右鴨腳樹苦竹淸泠下出溪。隨山迂曲漸趨低。每逢佳處吾纓濯。九曲齊時春日西。右竹溪九曲流水聲隆處。奇巖缺作湫。瀑懸溪雪灑。龍去洞雲收。樵客尋常過。遊人日夕留。臨深還有戒。呼伴促登樓。右聖穴龍湫錐洞千年義相菴。竹溪之上白山南。高臺靜寂靑雲鎖。細路崎嶇綠草含。數輩貧僧供細菜。三軀金佛列深龕。明年重有看山約。躑躅花開月在三。萬疊山中有此樓。客來斜日倚欄頭。水光嵐色凝寒碧。不待臨流可滌憂。右上禪菴洞雲靑白裏。蕭灑古巖臺。亂石羣僧坐。寒流一鑑開。苔深留佛迹。松古問誰栽。爲滌塵襟汚。翁今再度來。右靑雲臺盡日崎嶇到石崙。禪房深掩寂無人。窓開野色來千里。山僻花心勒一春。高釋也應嫌客俗。寥天歸去覓僊眞。峯頭老石蹲如鳳。出世何年覽德新。右石崙菴扶策新登國望峯。茫茫宇宙此山崇。重巒遠鎭新羅北。宗脉來從太白東。三角入雲瞻若近。兩江朝海路應通。壯遊兼有思君意。攀陟何嫌腳力竆。右國望峯嵔𡾋胷難澆。來遊小白山。雲生雙屐底。泉出兩峯間。乞宿僧房靜。通宵客意閒。夢中重覓路。黃竹拂衣寒。右聖穴寺</text>
<title>敬次陶山十八詠韻 並序</title>,<text>家有陶山記一冊。少日得一見而逸於散帙中。不復見殆三十年餘。閒中偶搜出。奉玩而敬讀之。陶山山水之勝。歷歷在眼前。而先生杖屨逍遙之興。吟弄玩賞之致。怳若身陪而耳承者然。噫普陽嘗三入陶山。凡記文及詩中所錄者。靡不足到而目及焉。只見峙者峙流者流。巖扉石臺奇秀幽夐。而不知有眞箇趣味。及讀是編然後。始知向日所見之一山一水一巖一壑。無非至理之所寓。而先生之眞樂。若可以領得者焉。嗚呼。先生之棄後學。數百年于玆矣。當日門徒之得此寶。蓄之以示同志而要和者。誠極嘉尙。高峯追步其韻。未及仰質而遽遭山頹之痛。則高峯之恨。所以發之於跋語也。然而高峯生同一世。及門摳衣。親承警欬。得有成就則其亦幸矣。而生於數百年之後。只誦遺詩而徒抱山仰之情者。其心又何如哉。玆敢不避狂僭之誅。追步高峯先生所和七言十八絶。以寓感慕之懷。而不敢示人。藏之巾帨。使後之爲子孫者。知余之有慕仰先生之志而已。爲居不必務求安。陋巷春風亦樂顔。堂宇粗成遊息地。水邊巖際碩人槃。右陶山書室齋居習靜室生虛。野服黃冠喜遂初。築室依巖巖不轉。此心長與世緣疎。右巖棲軒黃卷何須枉費功。閒中玩物性靈通。敬義夾持方上達。工夫極處與天同。右玩樂齋失非藏六學玄龜。道在陰陽闔闢扉。猗彼幽人貞吉地。一門蕭灑履平夷。右幽貞門花無雕餙自然天。濯出淤泥絶可憐。眞是幽人淸淨友。濂翁何獨愛君偏。右淨友塘曾嫌陶友止於三。更植梅兄許共參。一逕不曾攜二仲。四君淸節獨吾諳。右節友社一謝靑雲臥白雲。臥雲非是果忘君。只堪自悅難相贈。一句缺○右壠雲精舍直看禽鳥數飛飛。寧有工夫可歇時。坐立惟當勤學習。莫敎臨卷謾支頤。右時習齋一身行動聽心君。成德終須利處羣。來住師門勤宿托。百工居肆聖人云。右止宿寮果行育德驗於何。川上當年聖發嗟。新雨夜來添水脉。瀾頭快活較 缺 多。右觀瀾軒人閒谷口舊耕雲。新斲蒼巖闢洞門。不獨佳名偶爾似。高情堪與昔賢論。右谷口巖魚躍鳶飛孰使然。無心看了只天淵。理從活處當求妙。思聖于詩取以編。右天淵臺天雲上下共淸光。自有澄潭不要塘。莫遣黃流渾至象。秋江千里與心長。右天光雲影臺孺子歌吟解喚醒。聖於淸濁戒丁寧。須看徹底秋江水。媒得高人日濯纓。右濯纓潭濁處何妨隱爾形。淸時惟許見分明。非徒隱見如其智。可愛深根永莫顚。右盤陀石衆峯東輳削爲屛。積翠浮嵐幾疊橫。頗似武夷山水窟。幅巾終日坐先生。右東翠屛右擁遙山作翠屛。臨流戌削特亭亭。浮雲愼莫遮眞面。何害層巒 缺 靑。右西翠屛孤峯濯秀底般形。宜把芙蓉錫爾名。其下主人馨德葆。賢師誘掖玉于成。右芙蓉屛</text>
<title>輓柳參議 觀鉉</title>,<text>黃山三見德星零。南國于今少典刑。謹厚家風顔氏訓。蟬聯宦業仲塗庭。官尊尙有山林意。身老尤看踐履精。積慶方知餘蔭在。槐堂願揭子瞻銘。</text>
<title>伍君祠</title>,<text>悲風吹墓樹。宮露白沾裳。猶餘舊耕野。春草恨茫茫。</text>
<title>三閭廟</title>,<text>湘水淸流恨。君山綠攢眉。楚魂啼不盡。脩竹一荒祠。</text>
<title>黃石祠</title>,<text>袖有苞桑記。乾坤鑄一男。圯橋三夜月。流照穀城南。</text>
<title>漂母祠</title>,<text>淮水千年在。城陰有古祠。王孫何處去。春草露猶滋。</text>
<title>子陵祠</title>,<text>雲臺秋草沒。誰記漢時功。七里灘聲遠。一絲萬古風。</text>
<title>丞相祠</title>,<text>渭水流關內。嵩山在土中。可憐丞相廟。何事錦城東。</text>
<title>銅雀臺</title>,<text>霸業今安在。荒臺草樹平。無人悲往事。寒月野狐鳴。</text>
<title>泰伯祠</title>,<text>孤竹差堪比。延陵卽下風。君親難處義。誰識不言中。</text>
<title>望思臺</title>,<text>漠漠王孫草。春抽夭夭心。千秋言恨晩。湖水遶臺深。</text>
<title>輓權參奉 夢虎</title>,<text>文墨垣中早許親。肩隨半世晩爲姻。稀年了債遊芹館。秋殿行香渡沁津。樞府恩銜延數世。儒林雅望自前人。公歸未必憂家事。令弟佳兒孝友純。</text>
<title>輓蔡同知 泂</title>,<text>花樹軒深臥老僊。三尊偏向一身全。巹杯再擧蟠桃宴。黃紙重分寶座煙。一女乘龍憐玉缺。三難停鵠喜珠聯。萊庭弄雀平生事。至樂應從上界圓。</text>
<title>輓張惠吉 漢迪</title>,<text>茅屋蕭然几案淸。早將生計托書籝。優閒不與人間事。恬淡仍無分外情。月夕攜鋤三畝在。曉窓開易一燈明。江湖鷺羽天然白。高擧雲霄入杳冥。</text>
<title>輓李章仲 憲復</title>,<text>擧擧嶠南李進士。風流儒雅是吾師。酒深江閣曾分席。燈穩黌齋更話詩。城市山林居處樂。煙波鷗鷺暮朝期。冷然觀化寥天去。塵世繁囂一縱眉。</text>
<title>輓金戚丈時伯 行秋</title>,<text>敦厚周詳愷悌人。持身行己任天眞。宣城譜牒千年煥。邱墓齋庖幾處新。生世公能修白業。爲官何必慕朱輪。舊堂梅鶴依靈幌。如慰哀孫戴孝巾。</text>
<title>輓任剛窩仲徵 必大 二絶</title>,<text>年來吾道在東南。君臥龜山結小菴。恨未命車聞緖論。夜臺何處覓同參。童年抱負河汾策。晩歲工夫洛建書。堪笑此翁非子友。白頭纔得免公車。</text>
<title>到栗里。訪洪友稺龍 虎吉。以未疫不果見。與其季士儀同宿。因次木齋先生贈我曾王考韻。寄稺龍兄。</title>,<text>幽禽求友語喃喃。不怕羸驂度遠嵐。只同賢季通宵話。跂坐難成鼎足三。</text>
<title>基川路上。遇金上舍 汝弼 贈詩。</title>,<text>馬上逢詩友。要評近日工。西風如戲事。十里水聲中。</text>
<title>敬次義山不飮酒會韻</title>,<text>平生彊怕對杯罇。不是安排性任眞。酒戒縱能追盛意。德將何敢望前人。</text>
<title>次申天任 龍起 升窩十六事韻</title>,<text>晨培宿火篆煙熏。敲卻氷泉盥頮昕。紅日入窓寒氣薄。肅然開卷禮天君。右冬日照窓倦忘收箔上虛簷。入夜天邊漾玉蟾。當戶竹牀新簟滑。隙光如畫巧相添。右秋月入簾隱几據梧何所玩。半牀圖畫半牀書。慵來枕臥還成夢。門外何人久駐驢。右圖書堆案花間厭厭酒盈罇。席上英英可意人。惟願此堂長此會。莫敎蹤迹近城闉。右親友滿堂敎兒先敎一心正。心正方能字畫成。體學鍾王年毁齒。也應跨竈振家聲。右稺兒習字旣循階戺剔荒苔。復上風軒淨掃埃。多少沐盤新底意。每朝吾與小僮來。右小僮掃埃世事芸芸不足言。眞襟付與手談論。蕭然隅坐商山皓。一曲芝歌日欲昏。右紋楸落子幽絃獨唱世無和。洗耳人間凡鳥啾。千古廣陵奇絶意。能傳一曲孝尼不。右焦桐撫曲脆芽弱筍未全肥。軒外移栽太苦遲。盥罷幽窓勤手漑。佇看成就出盆枝。右藥盆灌水冬月誰家不蓄梅。也應隨處臘花開。此間獨有山林意。雀在枝間去復來。右梅楂馴雀鸎啼鷰語午堂邃。舒腳蒲團解偪綦。佳境伊來他自得。卻愁年少早窺知。右蒲團午睡淸夜琴書萬古心。友人乘興會相尋。添燈直作通宵話。故遣芳醪細細斟。右篝燈夜話燒檀一抹赤城煙。刳土虛中作洞天。熏硯點朱仍讀易。不須丹竈學神僊。右土爐燒香古器龍鍾稱此翁。聖賢何陋處其中。他時擬向高軒過。將子多多酌次公。右瓦罇斟酒石山嶔嵌色玲瓏。投作莊生小礧空。始信須彌藏芥子。虛舟欲泛大瀛中。右石函假山癡似元章不愛錢。古人遺蹟摠堪憐。丁寧莫遣兒童近。恐點燈油費濯湔。右墨庄古蹟</text>
<title>輓洪稺龍</title>,<text>平生一面孔巖村。別後相思歲幾飜。一臥靑山攀桂樹。孤吟白雪撫桐孫。及門未把洪崖臂。傳曲難逢叔夜魂。賢季暮年悲割半。異時相對慰何言。</text>
<title>在義山。次李實之 光培 韻。</title>,<text>山南文敎冠吾東。院宇規模白鹿同。花萼綻催寒食雨。春衣著趁舞雩風。詩成杯酒從容地。人在松篁積翠中。試問前塘魚躍未。凝冰天煖已全融。</text>
<title>輓申天任</title>,<text>曾和升窩十六篇。重陽佳節客登筵。杯盤眞率歡情見。眉宇淸深靜養專。別後光陰頭共白。琴中山水耳難傳。遙憐玉笛飛鳴夜。踏月魂車底處牽。</text>
<title>擬古 八首</title>,<text>行行重行行。綿綿道里長。流水去無極。遙山靑未央。征鳥沒天畔。浮雲何渺茫。相思今幾日。歲暮有嚴霜。馬跼戀舊棧。僕悲懷故鄕。行者徒自苦。居者恐已忘。人情有淺深。歎息空摧腸。無寧酌金罍。維以不永傷。靑靑河畔草。得雨潤芳根。悠悠天畔雲。隨風去無痕。去年戰桑乾。今年戍鴈門。懷歸畏簡書。含情眄板轅。草木行變衰。羊馬見秋原。不遇李將軍。苦懷向誰論。靑靑陵上栢。簀簀園中竹。人生未滿百。鬢髮忽已白。何不秉燭遊。及此華未落。洛陽多美酒。拜揖皆豪客。聯袂過金張。結軫亘阡陌。意氣不相讓。然諾非所惜。卻笑楊雄宅。竆年常寂寂。何用身後名。生前且可樂。今日良宴會。未可遽言歸。葡萄初發醅。牛羊新割肥。揖讓有舊友。意氣來新知。庭柯繫駿駒。畫屛延佳姬。初筵奏白鍉。豪竹動哀絲。聲音動顔魄。言論少由夷。爲樂瞿良士。崇德報明時。西北有高樓。樓上貯蛾眉。纖纖結綺疏。重重掩羅帷。新歌試玉喉。梁塵三日飛。微芳動雙袖。舞席春風吹。主人情未極。山海可轉移。薦以瓊糜飯。被以文繡衣。不知銜恩子。何以報情私。涉江采芙蓉。芙蓉吐新華。灼灼信可愛。其如美人何。美人在天涯。欲往阻風波。芳華日欲歇。白露下蒼葭。明月皎夜光。秋風終夕淸。團團白露滴。切切草蟲鳴。幽寃生洞房。綠琴瀉哀聲。結髮爲夫婦。巾櫛效精誠。如何色未衰。棄我如傾甁。拂枕望君來。塒雞鳴曉榮。開篋泣秋扇。故人同我情。無訧以自勖。潔身終此生。冉冉孤生竹。托根在巖隙。幽人厭俗塵。結廬住空谷。孑立無所托。抱眞味幽獨。孤桐不受斲。中自含淸角。芒刺紛相握。塞路蕃荊棘。拂衣千仞岡。永與世人隔。非我欲違世。世不與我適。獨有董邵南。心期堪與托。</text>
<title>雜詩 五首</title>,<text>少少遊宛洛。衣馬選輕肥。與遊多奇士。追逐戀芳時。得酒邀劇孟。解劒贈要離。意氣重然諾。萬金不改移。願回此輩義。化爲君子姿。努力師古道。沒身以爲期。瀰瀰淇水上。猗猗多綠竹。風霜不改葉。詩人詠比德。所貴君子操。不爲衰暮易。戒酒俾出羖。威儀常抑抑。慷慨倚脩篁。遺詩日三復。東風入郊坰。春物敷華滋。蘭蕙舒香葉。桃李艶芳枝。遊人喜尋訪。芳酒日攜持。白日不淹留。榮華容易衰。花落不能禁。蘭萎最可悲。獨有南山松。歲暮色不移。我行遊水渚。有鳥沉且浮。窺魚魚沒淵。水深不可求。回飛向淸灘。水淺無鱔鰌。沿流勞上下。西日半空洲。歸飛尋舊淵。淵水復幽幽。幽幽縱難得。魚在較無優。我有一古琴。學彈猗蘭操。三年曲不成。歎息心悄悄。寶珠在重淵。瓊草秘海嶠。矯首望白雲。白雲何渺渺。西日不復東。老人難再少。持燭照夕帷。脩竹晩風裊。</text>
<title>食麥</title>,<text>貧居無所賴。倚麥爲長城。四月試新黃。未熟徑拍生。急舂尾不斷。狀與蝌蚪並。炊成隨下匙。兩頰枯薪聲。戛戛不下咽。伸頸類鵝鳴。葱湯頻送沃。胷膈尙崢嶸。猶能慰飢渴。夜臥木榻淸。怡然無所羡。夢與華胥京。晨起戒爨者。今朝舂可精。</text>
<title>輓金幼達 必源</title>,<text>名纔通籍命還奇。生際昌辰位獨卑。簪筆地淸渾似夢。剸犀器利竟誰知。可憐西幕書㫌日。未見東征賦就時。家若不空兒有室。鴈啼鸞哭尙寬悲。</text>
<title>聞義卿榜音。喜而有詩。</title>,<text>白首松燈尙讀書。天於衢也亦無如。佳音客送蹇驢背。喜氣春生弄雀閭。五世科名司馬榜。四番花信並頭蕖。只憐家匱貽親念。共理春田且把鋤。</text>
<title>輓丁政和 志潝</title>,<text>郢斲悲無質。牙撚慟失期。人間餘白首。從此廢爲詩。</text>
<title>贈李平仲 重光</title>,<text>春陽山水窟。深臥一高人。衡宇堪容膝。蘿衣肎受塵。松篁歲已晏。魚鳥日相親。風月資聲色。詩情卻任眞。</text>
<title>詠白牛詩。寄平仲。</title>,<text>翁非求白犢。家畜自然生。草際分明見。鷗邊大小爭。潔容同主有。馴性又蹄輕。騎出山前路。翛然絶世情。</text>
<title>虎溪養浩樓。次華人韻。</title>,<text>先輩尊賢卜此邱。平臨江水有高樓。峯頭晴靄朝生爽。巖際鳴波夜聽球。氣大且剛方是浩。養吾要直豈他求。海東夫子能乎是。後學宗師亦一鄒。</text>
<title>輓李若天</title>,<text>世道囂囂不可陳。奈何天又奪斯人。文波捲勢潢池渴。寶玉埋光鶴峀貧。從古儒冠無貴顯。歎今師席失眞醇。惟餘筆牘留箱篋。時獨披看淚滿巾。</text>
<title>壬辰七月雨後。和義卿無愁巖韻。</title>,<text>萬古仇池穴。新生我里前。誰移岸上石。飜作洞中天。河伯眞多事。秦皇不用鞭。滄桑無足怪。看此驗同然。</text>
<title>新燕</title>,<text>知社辭巢去。逢春解蟄歸。非無高樹托。偏喜近人依。婉婉新來羽。涎涎舊學飛。而無粱稻戀。何處有虞機。</text>
<title>輓權進士 德升 二絶</title>,<text>怡悅巖邊草色迷。隴雲飛去夕陽低。靈輀過路遺墟樹。黃鳥離雛啼復啼。懸空山土恨無情。埋卻鮮鮮太學生。尙有諸郞文華盛。方塘家緖振遺聲。</text>
<title>癸巳春曹入直</title>,<text>鎖直纔三夜。歸心已滿車。新雞鳴喔喔。古木立疎疎。日對浮功食。牀開引睡書。白雲遙入望。明發策蹇驢。</text>
<title>歸鄕韻二絶</title>,<text>榜聞初日覲君王。天語溫溫接一堂。特閔老臣艱得第。白頭烏帽許歸鄕。晼晩風期數月強。白雲遙望理歸裝。心知一出難重入。行到東門意自傷。</text>
<title>歸到漢上</title>,<text>客意驚秋至。麻衣日亦剛。如何違定省。容易見暄凉。晨出都門道。朝呼漢水槳。君親一體義。來去兩難忘。</text>
<title>贈安敬脩</title>,<text>幽人偏與睡相宜。庭樹風來一萬枝。七十行年無外事。不妨高臥夢軒羲。</text>
<title>晏兒赴庭試。無事得還。喜而有詩。</title>,<text>半千長程徒步往。雖無他梗猶堪憂。况復科日雨如絲。垂天永日無時休。始於其前夜仍曉。入場出場俱霑濕。更兼寒風助蕭瑟。禁林吹落靑楓葉。旣無油幕衣且單。薄寒中人何耐過。不但神亂文不綴。紙濕細字大如鴉。得失升沉且勿論。死生顚踣知如何。始知功名解誤人。今世何人得免此。亦念少日多乾沒。不暇責汝吾自愧。屈指歸期倚閭望。科後八日方見汝。黃汚衣裳兩足繭。未見汝前知如許。轉憂爲喜雖自寬。卻憶憂時多苦情。只悔從前敎文字。勿復他時爲此行。</text>
<title>自岳寺約黃靜能將入白石里。到甫谷。歸事甚忙。留詩徑還。</title>,<text>擬入初平叱石區。行尋甫里日西遒。莫嗔剡棹徑歸去。興盡山陰老子猷。</text>
<title>訪朴南野 孫慶 不遇</title>,<text>交道相須玉石攻。十年離索意憧憧。出門擬入龐公第。乘月終孤邵老逢。寂歷山深知有事。裘羊逕奈阻追蹤。留詩強替塵埃面。只恐高人不見容。</text>
<title>輓金夢弼 相說</title>,<text>江山秀氣鍾精頻。世世名家出鉅人。丹頰愛看傾蓋夕。白鬚驚握入場晨。竆年渡灞心何慽。少日論交筆有神。扶退二公俱寂寞。哭君添得淚盈巾。</text>
<title>贈族姪聖與 進道 盆梅韻 並小序</title>,<text>癸巳冬。訪族姪聖與于注谷。時至前五六日。室中有盆梅欲綻花。余曰何太早也。曰峽中早寒。蓄之溫室已久故如是。余歎曰梅之發非時。然人苟有愛護之者。雖嚴冬大雪之中。其生生之氣未始熄也。遂感而爲之序。繼以詩。孤根應不放。卷曲入陶盆。尙有芳心在。冬雷欲返魂。</text>
<title>賀李義協 敬裕 聞喜席韻 並序</title>,<text>我內從兄處士李公以歲癸巳。重修外王考所居之堂。是年冬。其季氏之第三郞登虎榜。越明年春。其孫敬裕登大比科。科慶之荐疊。適會堂成之期。實異事也。其榮歸之日。普陽亦以外孫。獲參於告祠之席末。見雙桂聯翩。天香襲于龕室。事訖。張樂于新成之堂。酒三行。引新舊恩及諸子姪列舞。軒楣之高敞。子弟之佳秀。與之相稱焉。普陽在賀客之列。喜不自勝。以拙詩賀落而頌榮焉。舊堂重理有賢孫。孫有賢孫更大門。養木成材方底用。因流溯遠可知源。畫樑飛鷰纔騰賀。紅紙盤鵝濕有痕。誰言缺界無圓事。文武雙全譽共喧。</text>
<title>題鄭丈成仲所藏退溪逸稿後 並序</title>,<text>鄭丈人之鏶字成仲。東萊人。少博學。老而不倦。一時鉅公多許之。余亦屢拜其第。公必抽古書疑難。有所警發者實多。公晩年得退陶先生逸稿于其族人家笥篋中。蓋自松齋宅來外孫家。而不錄於本集者也。况其遊泮時。與金河西麟厚酬唱諸作中。李杜文章顔柳筆之句。蓋出於此而其年卽乙酉也。年譜載此事而誤錄於乙亥條。金荷潭時讓曰河西生壬戌而乙亥有是詩。則其年纔十四歲。必無是理。疑有誤云。而人莫之辨。及得是稿則乃乙酉事也。公以書抵陶山山長。請改年譜。且曰事若重大。猝難改刊。傍註其事。以爲日後改刊時釐正之地。其時李洗馬丈 守淵 答書。稱以大有功於斯文云。公精寫一冊。見在于家。余今年正月。過浦內村。其仲胤吉初袖示之。請爲詩以表之。遂忘拙而書。陶翁逸稿賴公傳。謄寫新編勝刻鐫。石鼓漏詩韓老闡。航書復顯壁經圓。斯文可許功勞大。後世宜稱博雅賢。釐正荷潭疑謬處。泮宮遺迹驗當年。</text>
<title>輓權深源 𤃡 行彦丈遷葬</title>,<text>人稱難弟又難兄。俱是吾鄕擧擧英。伯氏高文珠在璞。仲公奇表座常驚。罇中酒熟封侯快。門外輪多長者行。死別姜衾三十載。一原春草更聯塋。</text>
<title>輓宋國祥 弘奎</title>,<text>聞爾童年讀不休。弱冠聲價動華騮。春官白璧空遭刖。金殿朱衣未點頭。將見阿同光祖業。誰招長吉記瓊樓。吾今已老君亡早。欲把文心說向疇。</text>
<title>輓權吉甫 襆</title>,<text>奇厖白晢少年姿。妙筆姸詞更絶奇。常謂德門宜是子。可憐慈父哭佳兒。文園掇藻朋儕泣。書社論才長老悲。疹歲寃亡千萬數。向天無路質吾疑。</text>
<title>輓李孟潤 世澤</title>,<text>崑玉荊金瑞世珍。東方闕里有斯人。淸朝黼黻裁縫手。文陛絲綸出納臣。施嗇終悲天下士。愛深偏泣越中民。位躋卿宰方居外。淸愼無衣可斂身。</text>
<title>浦項川防再决</title>,<text>州城半作海茫茫。歲未三周再决防。廬舍捲歸龍伯國。稻粱輸與介休王。自慚賈讓無三策。誰得支祈鎖一韁。大木曹村將自下。神明太守莅吾鄕。</text>
<title>贈朴南野</title>,<text>空谷聞跫喜莫容。德音開豁十年胷。孤桐不茂鸞猶集。良玉無瑕石敢攻。霜落疎籬空對菊。雪寒冬嶺愛看松。此時努力期相保。餘日無多短髮鬆。</text>
<title>英廟因山日雨</title>,<text>僊仗逶迤向夜臺。八鑾嗚咽百官陪。猶餘五十三年澤。灑作蒼梧暮雨來。</text>
<title>尙憐終南山。回首淸渭濱。</title>,<text>桂玉咸陽鬢雪鮮。歸心江海白鷗前。南遊楚峽新糚屐。東下姑蘇已具船。迹謝明時嗟已矣。首回淸渭豈徒然。南山一髮通霄漢。皇闠千年壯袤延。宮闕城池如許好。衣冠文物可堪憐。要將薄技陳風雅。那意昌辰見棄捐。禁闥拾遺春一夢。薛堂彈鋏客三年。遐心渺渺將歸海。孤躅遑遑尙戀天。五噫西京寧欲去。重登北闕奈無緣。淸朝欲謝懷徒切。皇國將辭意自牽。渭水秦山那便訣。靑衫白首暫留連。頭回湜湜淸流沚。眼送英英紫閣巓。峯壑多情僊掌露。雲煙有意舊顔姸。新違亂代黃塵裏。復向孤城白帝邊。匹馬明朝吳會遠。長沙何日賈生旋。岳靈應笑棲遲客。峯影初垂餞別筵。生長村墟悲杜曲。流離蹤迹聽巴鵑。看山只得襟垂淚。盡室那能去作僊。不獨偏憐華岳秀。况兼將別大臣賢。放歌一曲前山暮。誰復函關望紫煙。</text>
<title>輓趙上舍 天經</title>,<text>修檢工夫驗外知。衆中端坐有威儀。牧丹科草吾猶見。蓮社詩名世共推。樞府秩尊優壽考。匡時策富蘊巾 缺。楚山猿哭三聲後。丹旐凄涼吊客悲。</text>
<title>次李君輔贈孫茂山遊白頭山韻</title>,<text>一髮通雲白。何言欲訴天。梯航悲阻漢。金幣痛輸燕。地大州三百。棲無越五千。將軍三尺劒。長嘯倚山巓。</text>
<title>與竹溪使君朴仲涵唱和三首</title>,<text>見君疑是泛虛舟。無限恬波自在流。五載睽違雲樹際。一罇談笑桂林秋。治聲有腳纔三月。筆力無彊動萬牛。座主門生今古誼。不須相對說閒愁。遙遙長樂未聞鐘。淸夢時應入九重。山雪沒人無鳥雀。川冰度尺蟄魚龍。南來正憶君恩重。春後須登國望峯。萬壑深深花樹裏。韶光隨酒著人濃。偶爾成良會。淸燈坐夜深。煙霞山客意。琴鶴使君心。水聚方爲澤。松孤不作林。知音今有耳。秋草學蟲吟。</text>
<title>輓伯氏鈍巖公改窆</title>,<text>嗟公何不覲親顔。纔出人間便卽還。他日吾家團會處。千年幽宅馬鳴山。</text>
<title>追次靑城會中韻二首</title>,<text>至寶公天下。書成貴印行。箋經先輩意。尊道後生情。孤負同人會。欣聞盛事營。他時開卷手。薇露盥餘淸。巖散儒林秀。斯文賴以行。編摩祝祖業。增補輅孫情。幸賴同人助。因謀刊事營。銀花無掩蔽。盞底十分淸。</text>
<title>輓柳器仲 後玉</title>,<text>逡巡退縮若無能。從古英豪做戰兢。向上工夫嫌助長。得中行止貴藏稜。魚生釜裏安貧固。螢死牀頭進學增。谷底幽蘭香欲歇。臨風三嗅淚垂膺。</text>
<title>豐樂亭。與丁法正拈韻共賦 三首。</title>,<text>方信僊區在俗寰。兩翁淸坐意閒閒。鳴灘玉瀉雙川水。爽籟風傳兩白山。忘卻著君朱黻裏。怳然棲我綠雲間。人生好會應關數。滯雨連宵信宿還。基川多石石爲城。桑下那能免有情。衙罷登樓詩便就。客來開閤酒頻傾。班高玉署能無忌。身滯閒官可避名。異日分山休責我。聖朝應不許歸耕。公應無久計。我去幾番迴。奉老憂風土。思君夢月臺。堂深詩興穩。簾近雨聲來。相視仍相笑。寬愁有酒杯。</text>
<title>贈丁法正</title>,<text>四明吾狂客。三淸爾謫僊。泮月襟初照。南雲榻更聯。鑑湖鸞勑遠。宮錦獸袍鮮。敢語蘇君世。當途讓一鞭。</text>
<title>輓李奉朝賀 光溥</title>,<text>簪纓論一代。誰與較三尊。文彩聯兄弟。科名及子孫。憶老丹靑煥。逢時際遇敦。惟應觀化地。寂寞戀君恩。</text>
<title>輓申聖淵 光洙</title>,<text>戎馬關山早登絃。左海皆知申聖淵。未及雞燈一把手。忽聞鯨馭已升天。湖堂契在弇滄老。木假山高軾轍賢。安得昭州詞翰好。更招魂氣不周巓。</text>
<title>輓朴上舍 鼎烈</title>,<text>胤君誠可格蒼旻。玄晏其如病日臻。聞見當時推博洽。文章晩歲謝經綸。剛腸嫉惡鄕隣服。貧契施仁族黨親。瘦鶴精神那復見。士林蕭索淚盈巾。</text>
<title>立春前一日</title>,<text>明朝將發丙申春。倍覺蕭蕭白髮新。斯道斯民那可補。非竆非達一癡人。安排事務難容手。檢校文書但費神。惟有愛君心一片。夢隨鵷鷺賀楓宸。</text>
<title>戊戌元日</title>,<text>送送人間七十春。休休莫莫此何人。竹牎咀嚼詩書蠧。芒屩優遊水石鄰。心與世緣隨日短。鏡將華髮逐年新。邇來久斷思君夢。甚矣吾衰不復陳。</text>
<title>立春日</title>,<text>玉管葭灰地底飛。乾坤和氣斡旋機。香澗已看生細菜。玉樓應復剪春衣。花心欲動千山媚。泉脉將開一線微。凍雪半消冰始泮。北風凌鑠尙餘威。</text>
<title>輓三從弟聖鄰 處魯</title>,<text>科宦揚名世所榮。如何初晩異虧成。不盈三月陶彭澤。無厭千鍾阮步兵。肎遣竆愁雙睫惱。自將軒冕一毫輕。從心放達惟君樂。吾獨憐才淚滿纓。</text>
<title>書室雜詠 並序</title>,<text>走馬之東支旁落。逶迤行數里餘。襟兩水而止者曰石門山。谷之張兩翼而戌削彎抱者曰讀書洞。石之穹隆而蹲踞於谷口者曰丈人石。巖之蜿蜒而橫臥於水邊者曰臥龍巖。近案之靑小只麽而橫於膝前者曰靑玉案。龍虎之出於本身而圍若屛障者曰白雲屛。水之過山前而淸冷漱石者曰鳴琴澗。臺之臨水上而高截淸夐者曰棲霞臺。就其中擇地處高朗。面勢平衍而築室者曰書室。總六間。東西爲房而各一間有半。中爲板房而間數亦如之。南則半間者三之。而楹外退尺許。欄之以檻而堂之。可容學子十數人。堂之南數十武。有泉出於山足。夏寒而冬暖。名曰溫冷泉。泉傍有數畝地可以鑿池。鑿則欲種蓮。當名曰凈蓮塘。堂之左右。欲繚以周墻。墻內築階。西則種竹。名曰此君塢。東則種菊。名曰逸友壇。局勢稍寬。若植以佳木雜卉。則可以寄經綸怡心目。而築室屬耳。糚點空疎。蓋未遑也。登堂而望之。鶴鴐諸峯。張拱而南峙。朝雲浮綠。列侍而東秀。淸風明月。不邀而自至。朝霞暮煙。日媚于眼前。此其景致之大略也。築室者誰。三洞四五姓也。居之者誰。四五姓之子弟也。借室之一隅而自請爲敎主者。八友翁也。歲辛丑之秋七月旣朢。書此將請記于大山先生座下。兒郞新唱擧樑謳。齋就巖西七月秋。地占高寒偏爽塏。谷包林藪更深幽。松間拾翠露常滴。山下出泉涓欲流。月夜蘇僊遺世志。興來思復泝滄洲。物闡幽光必待人。初逢米芾錫名新。願栽林木藏眞面。示我諸君作席珍。右丈人石兩石砑然立作門。秦餘初不受鞭痕。有時雲竇溶溶氣。深鎖山扃護小園。右石門山藏身淺水歎渠竆。龍德由來在正中。送汝欲遊東海上。好將雷雨奏神功。右臥龍巖艮背行庭不見人。靑靑惟有面前案。須將前聖後聖書。秋水洗眼朝暮看。右靑玉案貧素曾無水墨屛。入山新得白雲扃。莫言屈曲遮吾面。卷處人看本色靑。右白雲屛無絃有韻自然琴。千古希音始聽今。盡日溪頭忘味坐。成連何事海山尋。右鳴琴澗枕席尋常蔭紫霞。臺邊錦石與秋花。山中建標遙相望。應道天台處士家。右棲霞臺洞名讀書宜讀書。莫敎無讀洞名虛。讀時若不求深意。何用區區誦五車。右讀書洞</text>
<title>贈抱川族叔懷祖氏 守簡</title>,<text>窈窕龍洲宅。昂莊三怪翁。乞銘能避勢。求遠欲開蒙。嫁女要貧壻。居今有古風。蘇湖題品語。吾道略相同。</text>
<title>贈黃聖徵</title>,<text>義湖纔是一萍地。誰起鯤魚擊水飛。竆峽秋深聞鴈少。故山春盡見書稀。風淳畏壘庚桑寓。神變淵觀杜德機。暫面何能酬久別。明朝匹馬又西歸。</text>
<title>贈黃季則</title>,<text>萬里爲官三姓鄕。一船南去海茫茫。橘州霜落黃苞爛。楓闕心懸白髮長。漢女津西珠不解。老人苴北壽應昌。公堂朱墨多閒暇。須讀南華繕性章。</text>
<title>輓金雲伯 致龍</title>,<text>生別猶難死別何。曙天寥落望星河。離懷欲敍溪山隔。先契將言涕淚多。八世科名那易續。一生蹉跌莫須嗟。天燈去路村墟外。丹旐夷猶不忍過。</text>
<title>輓權見甫 誢</title>,<text>吾兒亡後一周年。君復遺親去作僊。冥裏盍簪雖復爾。人間哭子各潸然。文房硏業空多日。磨蝎同宮奈彼天。持服一男爲不少。譬諸螟嗣卻猶賢。</text>
<title>輓從孫顯洙</title>,<text>書齋成後汝云亡。成毁人間不可常。也識淸風明月夜。吟魂耿耿此徜徉。</text>
<title>輓權孟能 喆</title>,<text>送君何忍作哀詞。情溢辭艱未易爲。欲說心交腸已斷。將言世誼淚先垂。南山對戶惟開面。煙草盈園更爲誰。怊悵故人難復見。幽香空對菊花籬。</text>
<title>輓孫進士 思翼</title>,<text>初見丰儀㺚水涯。紫芝眉宇氣生霞。關西莫說三明妙。江左偏欽二陸奇。丹桂應生才子墓。靑氈猶守上庠家。一天南北姜衾夢。憶弟懷兄淚共斜。</text>
<title>輓金敎官 瑞一</title>,<text>訥翁門下早知歸。長德吾鄕士有依。修斂工專惟咬菜。江山趣足自忘機。金緋亦是人間物。僊鶴秋違洛上扉。更憶昭州詞翰好。沈吟先誄淚交揮。</text>
<title>輓柳明彥 聖能</title>,<text>河上名家第一流。沈潛儒雅出朋儔。功名早謝心能定。溫飽無營樂自優。伯胤文章追賈董。從公茅土襲弓裘。惜乎未及看榮慶。追寄哀詞宿草邱。</text>
<title>次黃身之 德潤 韻</title>,<text>門前白石是誰家。羊食溪邊巨勝花。詩欲奪胎方運化。政能蘇瘵欲無誇。停雲妙思追彭澤。落帽風流傲孟嘉。三首佳篇盈案富。泉冰入頰爽津牙。</text>
<title>謝金幼成 若鍊 追輓二兒</title>,<text>多君詩語慰亡兒。宿草魂應感淚垂。厚土重埋羅隱恨。牙絃死荷子期知。鶴歸華表終無日。猿哭巫山但有悲。近挈稺孫方敎字。待他開悟示玆詩。</text>
<title>謝姜聖初作詩贈別</title>,<text>非子誰能握手迎。世人渾不識仁卿。功名晼晩同陳亮。山水遊觀後尙平。華表風雲歸老鶴。洛陽花柳韻新鸎。蕭蕭匹馬南來路。惟有情人唱渭城。</text>
<title>輓權孟明 諿</title>,<text>連世同庚志又同。兒亡惟有兩衰翁。文詞咸謂傳家業。身命均悲犯蝎宮。厚土難埋長逝恨。呼天誰愬爾曹竆。尙看二子喪廬守。稍慰渠爺後死恫。</text>
<title>輓李仲華 重實</title>,<text>暮春花事暖冥冥。杯酒逢迎眼忽靑。賈董庭前經濟策。漁樵山裏水雲屛。塤篪自喜同三樂。簪笏無端謝百齡。聞道輀車門外過。分山宿約淚空零。</text>
<title>贈權公允 相允</title>,<text>寒齋事事日睽孤。苹鹿呦呦謾自呼。毁齒童孫冗字問。隔岑良友谷跫無。悠然祇得南山見。老矣誰從遠道圖。烏兔無情丸走坂。悲歎非是獨憐吾。</text>
<title>輓李大山</title>,<text>完人從古似公稀。眞正工夫入細微。進退艱貞虛佇地。薰陶德業作成幾。生民無祿哲人萎。君子有終吾道非。巖散荒凉皋比撤。龍門誰復理瑤徽。</text>
<title>寄尹伯高 僩</title>,<text>高風每憶竹林賢。相別居然十數年。鬢髮蒼蒼長幾許。音書落落訊無緣。今逢玉胤寬離索。如抱瑤琴理斷絃。春日靑靑河畔草。遠途回首思緜緜。</text>
<title>上天淵臺。寄李定叟 守貞 二絶。</title>,<text>人與南山意內娟。隔江相望思悠然。天淵晩景同誰賞。腸斷春洲楊柳煙。獨上天淵弄晩暉。升堂無地更摳衣。從君欲問璣衡制。春服成時擬浴沂。</text>
<title>敬次江左翁贈朴士常韻 並小序</title>,<text>吾友士常薄遊萊海之上。江在翁時莅梁山。爲一詩以送之。引瓜亭事。以寓感慨之意。蓋自喩也。今年遇士常於溪齋。出示其詩。歷歷道前日事。如越客之語天姥。此心飄然如在瓜亭之上。而江左翁遺風餘韻。依俙警聽於絃桐之外。追步以贈。離騷哀怨憶瓜亭。疎雨空簾久絶聽。君得餘音滄海月。上山松韻入絃靑。</text>
<title>贈郭士郁 師樑</title>,<text>辛勤三訪未旬回。非爲端居問字來。欲借盲師撚撥手。古査梅信喚春開。</text>
<title>贈李生呈李通甫 泰春</title>,<text>兩家酬唱賴憑君。喜見瓊葩吐異芬。只把文辭爲面目。恨無杯酒接慇懃。白山晴靄人瞻仰。沙水幽音孰聽聞。從古知心形色外。卻除來往但云云。</text>
<title>寄姜聖初</title>,<text>海內神交有孰誰。坡翁谷老幸同時。虀鹽太學辛鹹契。玉石他山攻琢資。君寧不愛傾甁粟。兒子無辭寫別詩。共落江湖驚歲晩。鬢邊秋髮白絲絲。</text>
<title>寄權運甫 𧬪，公允，安師聖 必誠 三友。</title>,<text>深歎書齋久未居。旣無廚廨又無閭。遷延更値竆陰節。怊悵仍孤載道書。刪切曾經陶老手。源流元自晦翁初。明春盍席那容易。欲俟河淸我髮疎。</text>
<title>癸卯春獻發已久。身老未能省墓。歎而有詩。</title>,<text>前春奠拜迹還疎。經夏徂冬未跨驢。自是精誠元懶慢。敢言筋力已羸虛。山田細草心將吐。溪岸新楊眼欲舒。感物撫時空歎息。明年應不此年如。</text>
<title>占黃文卿 載宲 慶席韻。兼簡其舅氏姜希遠。並序</title>,<text>吾外王考子女四人。其子孫之得大闡者。在孫行吾一人。在曾孫行四人。在玄孫行復一人。而姜學士世綸，黃注書載宲。實爲內外從。而先後得於今年春秋榜者也。獨泗水鄭氏姨母子孫無大科。而其孫灝以今秋成進士。豈偶然哉。得小成者前後亦五人。總十一人。而內從兄上舍李公，吾伯氏俱下世。餘則今皆生存。存沒之感。其何如哉。嗚呼。吾今年七十有五。義卿，獻吉弟俱七十人。學士之爺姜處士從亦非少年。欲及此未死之前。一會渭陽。以爲稱慶飾喜之擧。而姜學士方爲抄啓。汩於應製。義協以儀曹直省。錫晦出守萬頃。汝習去佐湖幕。雖欲團聚。那可得乎。注書以至月卄六日。始榮覲于家。余亦往參。是夕訪姨從妹。泣涕泫然曰未亡人獨留於世。得見此慶。哀勝喜低。無以爲情。吾從傍慰之。而亦愀然不能樂矣。文卿奠掃畢。卽向外家。想希遠從亦與黃氏妹同懷。因其行。略敍數語。一慰一賀。孤童感奮志功名。切遂阿孃勉學誠。金榜日臨臚唱早。龍溪時至縉雲生。名鄕父老聯鳩賀。仁里童孩並馬迎。復有奎章姜學士。渭陽餘蔭一時榮。</text>
<title>輓族姪台應 國瑞</title>,<text>君於兄弟白眉郞。深喜吾宗有馬良。循物不曾爲媚順。處心元自喜剛方。頻年久別常怊悵。永世相違歎踽凉。書室纔成君又逝。丹溪門敎更誰張。</text>
<title>甲辰春帖</title>,<text>溫繹求新解。通明祛舊疑。只要心自得。何必遣人知。</text>
<title>輓宋孟休 昌運</title>,<text>公是休休長者人。平生木訥近乎仁。有孫有子能持戶。非富非貧足潤身。少日荊籬攜作伴。晩年瓜葛復爲姻。晨星落落無多在。誰與翺翔上社茵。</text>
<title>次孟浩然除夕韻。示孫兒輩。</title>,<text>君子聲名在讀書。靑雲往往起竆廬。少來不惜光陰促。老去其如學術疎。從古賢豪憂歲晩。况今愚魯値年除。赤車盛代迎才俊。莫使相如薦子虛。</text>
<title>書室示諸生</title>,<text>行遠當由邇。登高必自卑。回看今世上。此理少人知。太白山。沙川水。萬古立蒼蒼。千載流瀰瀰。山本土壤水涓滴。積累之功乃如此。</text>
<title>贈權聖爲 身度</title>,<text>多謝諸君肎顧齋。論詩做策日提攜。經綸腹貯雲雷象。功業方當進取梯。不獨文章求利達。勤將疑義問朋儕。程朱亦復由科目。輕重須分內外蹊。</text>
<title>聖爲不嫌艱草。從我累旬。喜而贈詩。</title>,<text>多君堅固耐酸辛。飯麥茹蔬度六旬。蘭成謝策年纔過。杜位摛文歲更臻。巢鶴瞻雲思奮翮。淵龍吐霧欲騰身。時文學業宜兼擧。奉祝眞工日日新。</text>
<title>贈宋文煥</title>,<text>渠祖方吾少一年。文房聲病早相聯。賢孫跨竈還多譽。詩學超羣孰敢前。擬向明廷驅大筆。勤臨陋室問長篇。慇懃不避師儒責。佇見鴻臚桂萼傳。</text>
<title>贈李彥器 昌璉</title>,<text>華珮英英自遠來。蝸廬一笑好懷開。芙蓉暎水花方豔。蒲柳當秋葉欲摧。日月無多良可惜。過從有數幾番回。男兒志不終科第。歸有餘師莫㬥才。</text>
<title>次安擎天 世旭 竹林精舍奉安韻</title>,<text>近嵒山下竹爲林。杖屨雍容幾賜臨。華珮歸朝僊聖列。瑤琴留奏玉溪潯。博山紅霧凝三上。多士靑襟束一心。獨恨衰慵違盛禮。平生辜負仰山忱。</text>
<title>次柳侯 義養 韻二首</title>,<text>綠水縈晴郭。靑山抱大州。煙霞形勝國。風月濟南樓。桑下三宵戀。遨頭此日遊。莫言頭已白。猶荷聖恩優。湖樓將復起。江水自深淸。福地祥星至。春城淑氣迎。繡衣如昨事。草木舊知名。儒敎宣仁化。招延稷下生。</text>
<title>輓權守約 命守</title>,<text>芙蓉舊契幾人餘。文酒淸遊一夢如。書室龜城纔見就。草廬龍墅未成居。呂嵇趣味車誰命。莊惠神交質已虛。那得昭州詞翰好。魂招白月古碑墟。</text>
<title>賀虎卿蒙朝廷記憶</title>,<text>知君多病臥邱園。重入脩門夢不言。雙鬢盡隨黃髮變。二郞偏抱白身寃。芋羹粟飯殘年分。斑白平頭判事轅。多賀朝廷猶記憶。莫慙無力謝君恩。</text>
<title>自遣</title>,<text>嘔噓呼吸任天然。半世身謀似道禪。袍帽任他㛰聘弊。文章或爲誄詞傳。落花啼鳥渾閒事。流水浮雲豈定緣。閱盡人間多少變。了無餘怕惜殘年。</text>
<title>賀宋夏升 東胤 重刱先廬</title>,<text>問君何代卜斯居。敦睦遺風數世餘。修善固宜膺福慶。承休將見大門閭。田農拙業傳家舊。袍笏新榮啓後初。况復先廬增撲斲。擬隨春燕賀渠渠。</text>
<title>喜義卿失火之餘。新就草堂。</title>,<text>香洞離家十載餘。舊棲湫隘不堪居。王生室燬初無貨。錢老樓焚幸免書。效力村氓勤不懈。捐材錄事諾無虛。窓明几凈還踰舊。屛老生涯一任渠。</text>
<title>獻吉弟 夢陽 十月而病。臘月始起。作詩慰之。</title>,<text>憐君一病臥三冬。應惱胷中百感攻。寃婦呼天何日已。飢孫索飯畏年匈。悲愁縱欲安排去。思慮難堪日夕憧。未可如斯終此世。明春料理看山筇。</text>
<title>寄幼成</title>,<text>澗中無石水無魚。事或名存實不如。白日無私應普照。靑春有限肎虛徐。西林獨鶴飢何啄。南國佳人雪滿梳。實地行尋須莫懶。伊山路脉接匡廬。</text>
<title>謝幼成次尙戀終南山詩</title>,<text>草堂遺韻感騷人。戀闕心丹去國辰。金馬玉堂霄漢隔。終南渭水夢魂頻。帆檣楚峽流離客。花鳥蓬萊近侍臣。賴有吾君知此意。和詩瀏亮泣精神。</text>
<title>喜萬頃姪多置書冊 二首</title>,<text>曾隨家伯共治書。蠧老螢乾几案虛。雖檢舊籝遺蹟見。難從新肆外編居。唐時秘笈思瀛館。漢代珍藏慕石渠。賴有阿咸淸俸割。縹箱黃嬭侈竆廬。飢人夢飯飯甑隘。我夢非虛卻甚眞。洛建諸書宜手閱。漢唐羣史可心親。今知吝束皆爲罪。波及村閭便是仁。堪笑此翁成老禿。眼昬全作面墻人。</text>
<title>臘月二十三日夜偶吟</title>,<text>今復過七日。七十有八春。願將老臣壽。再拜獻北辰。</text>
<title>次權來鳳所和渴睡翁韻</title>,<text>年衰俱幸臥田園。塵世竆通不欲言。庾信文章那足羨。屈平才器反成寃。周熊未入新王卜。衛鶴難乘舊寵軒。獨有憲公差強意。暮年簪笏得霑恩。</text>
<title>謝權兼百 若度 餉蓮葉酒</title>,<text>蓮釀年年七月回。今秋何事酒空來。詩僊去作淸都客。留敎餘方餉老萊。</text>
<title>輓李通甫</title>,<text>相距何曾百里容。蛇年一訪愧吾慵。皆丹物色村如畫。二陸詞華筆抗鋒。白酒東隣供夜話。黃粱西舍憶秋舂。吟詩把臂今難得。一痛人間萬事空。</text>
<title>輓南鵬路 海萬</title>,<text>南國文章獨數君。海天光怪吐奇芬。可興路上顔初見。于勒臺邊手忍分。十策勤條成白髮。二郞能做致靑雲。末年一命非渠願。應自回頭笑廣文。</text>
<title>追輓金巨卿</title>,<text>同志同庚與伯氏。我時隨後作顔行。搴蓮擢桂才無敵。分竹乘騶位亦昌。晩節漸能詩律細。星宮偏向子孫強。人間獨許留樗櫟。月寺西臺墓草荒。</text>
<title>輓權來鳳</title>,<text>中年詞賦暮年詩。每說文章不相推。可惜交遊今已盡。不知何處賞襟期。</text>
