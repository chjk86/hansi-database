<title>紀行一首。贈淸州參軍。</title>,<text>古人重畫一。今人好變更。法令牛毛細。黔蒼魚尾赬。嗟嗟遠游子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼知流星吾疑將德音。布玆南畒氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解酲。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀間關鳴。不見田頭饁。誰從水際耕。我欲買山去。鑿翠開風欞。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。</text>
<title>次韻答白和父</title>,<text>吾生好遠游。山水極深幽。都下數閱月。江南十經秋。自訝今日計。賃屋久淹留。窮通要有命。強顏何所求。孀親亦已老。故山歸夢稠。君看富兒門。不容吾輩流。</text>
<title>妾薄命。用太白韻。二首。</title>,<text>妾本寒門子。荊釵居白屋。美質天所生。兩臉知赬玉。自倚傾國艶。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顏恐消歇。時過不再好。生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依俙闘百草。世無相如才。誰令復舊好。</text>
<title>哀王孫</title>,<text>秦皇虎視萬國奔。剗滅古道愚黎元。豺狼當途誰敢行。天地閉塞雲雷屯。淮陰少年侮人傑。令出胯下如出門。漂母有眼哀王孫。千金思酬一飯恩。望夷禍起秦失鹿。天下共逐何紛紛。是中劉項號疾足。楚歌半夜雄雌分。王孫功大壓蕭曹。東收西取囊乾坤。當時忠義猶可慕。蒯生計輟無復言。鳥盡弓藏語已悲。漢家恩薄王孫寃。王孫休嫌噲等伍。天亡豈獨烏江濆。更欲乞飯那可得。空令萬古哀王孫。</text>
<title>闍婆刀。用前輩韻。</title>,<text>東自鰈海西蓬婆。野無氛祲水無波。此豈龍飛萬物覩。澤及禽獸兼蚊鼉。明堂大闢布王政。欝葱佳氣纏四阿。堯民煕煕自於變。寧將仁義勞漸摩。黔蒼但期事耕鑿。班白不復知差科。聖朝雖已不好武。有事徑須橫劒戈。蕞彼闍婆不解辮。淺狹那容比管蟸。淮陰受鉞子房籌。餉饋不及煩蕭何。張帆擊皷駕高浪。疾如鷂子逾新羅。蠻君徒自竪降旌。膏盲勢窘難醫痾。漢軍四擁寂如水。帳下掩泣聞楚歌。班師誰得寶刀來。斗文赫赫如新磨。龍吟有時紫氣逬。棲禽驚墮庭之柯。自從六合爲一家。西賝南貨通山河。闍婆之刀孰與並。佩非其人刀所呵。姦邪寒心敢正看。故知此物殊於他。要當作詩銘其背。千年爲寶傳無訛。秋風吹波易水寒。壯士一去無荊軻。書生對此空嘆息。頭上歲月如飛梭。</text>
<title>唐太宗六駿圖</title>,<text>汴河錦纜人方厭。秦王順天提寶劒。風行電邁掃羶腥。所向金湯隨手陷。周衰千載一貞觀。功業赫然超兩漢。當時所乘有六駿。揮戈恢恢有餘刃。寫眞刻石手自贊。片石屹與凌烟峻。昭陵秋草夕陽邊。行人指點多愴然。君不見轍迹紛紛王道缺。八駿曾到崑崙巓。又不見拔山力盡騅不逝。烏江烟月漢家天。功成自古在知己。豈在蹄高幷銳耳。</text>
<title>送漢陽鄭參軍</title>,<text>西風庭樹鳴摵摵。長夜幽人正愁絶。舞破荒雞擁褐眠。日高門外無來轍。今朝剝啄喜有客。乃是心親來告別。人生百歲少歡樂。大半離愁緣愛結。載酒東郊黃葉稠。一杯未盡歌先闋。歸途政指漢陽關。三峯入眼明如刮。楊州景物古所稱。我慣經由能細說。南江風雨亂魚火。北嶺烟霞明佛刹。所恨居民魚尾赤。籬落蕭條生事拙。君歸摩撫已痌瘝。要令一境先再活。年來世事不堪聞。我亦南游意已决。待得半篙春水生。扁舟一扣漢江枻。</text>
<title>天曆己巳六月。舟發禮成江南往韓山。江口阻風。五首。</title>,<text>行藏在自斷。下士尙猶豫。宜乎迷出處。寸心煎百慮。今朝决南意。且喜輕舟去。掛席出江口。檣烏浴飛翥。中途逆風作。進退俱遑遽。弱纜未足恃。飛廉何倣倨。終宵舞澎湃。苦待蓬窓曙。淸時自不容。要津吾敢據。明哲保其身。誰記前賢語。驚風動地東南黑。四山低昂船尾側。蒼茫一葉浪花中。性命只憑管蒯力。雨聲颼颼濕蓬底。三日一雨猶向北。但令元氣不傷和。逆順於人互失得。何時風雨占十五。爲驅萬國歸皇極。山居畏虎豹。水行厭蛟蜃。人生少安處。肘下生白刃。不如從險易。天命且自信。速行固所願。遅留亦何吝。日月江河流。百年眞一瞬。作詩相棹歌。明當風自順。我昔泛舟靑山下。寒江淸駃如傾瀉。銀蓴玉膾富南烹。中流蕩漿傾金斝。船頭醉卧呼不醒。也任旁人泉水洒。落霞孤暮痕濃。繫舟登山宿蘭若。自從旅食京華來。奔走紅塵顏可赭。縱憶舊遊安可得。夢中往往森如寫。扁舟今日愜素懷。世上誰爲知我者。莫嫌風逆久淹留。禍福從來如失馬。有風何須宋玉賦。無雨莫學欒巴噀。但願時和二氣調。長使吾民穩眠飯。君不見東南舟航阻風雨。城中米貴令人怨。</text>
<title>送安員之曝史南歸</title>,<text>文章當須慕班馬。事業亦可窺伊呂。自知來益非賣菜。人笑費巧如刻楮。胷中喜怒紛衆狙。頭上光陰催二鼠。賴君汲引不見棄。知我踈慵無所與。時時共和白雲篇。夜夜相對金蓮炬。豈唯詩酒謾追隨。已分平生同出處。今朝乘傳覲慈親。昔日題橋非戱語。端爲王孫久倚閭。豈因曾子輕投杼。紅旆門前織車轍。綵衣堂上列樽俎。應愁王命有程期。亦念吾儕苦延佇。歸期未必閱歲時。惜別何須效兒女。只緣長作遠遊人。因送君歸心惻楚。</text>
<title>飮酒一首。同白和父，禹德麟作。</title>,<text>物情好惡淡且濃。俱出造化爐中鎔。阮孚好屐和嶠錢。達人聞之面發紅。吾徒所好異於此。長向花前月下逢。白氏好飮不停手。禹君五斗方盪胷。李子平生不入務。擧眼厭見金罇空。忘形爾汝外天地。麴生於我良有功。君不聞千鍾與百觚。古來痛飮皆英雄。但可陶陶齊得喪。安用星星較異同。人事古多違。羿彀或未中。擧觴崔宗之。投轄陳孟公。應笑盧仝七椀茶。誤疑兩腋生淸風。</text>
<title>次無極師韻。送其徒景楚歸錢塘。</title>,<text>佛說本無言。儒行不在服。未遇拈花笑。恐見操戈逐。甚欲評此理。吾膝未曾促。海東佳山水。賢聖有遺躅。已知無極師。送老慈雲谷。子歸獨何先。飄然謝覊束。</text>
<title>七月四日得家書</title>,<text>去國已五月。今朝始得書。得之不敢拆。書中道何如。平安無他語。旅懷今始舒。菽水歡自足。箕斗名亦虗。誰能更拘束。吾當返吾廬。</text>
<title>送蘇伯脩參政湖省。分韻得東華塵。</title>,<text>東華塵天衢。咫尺要路津。金門曉開相君至。千車萬馬如雲屯。茫茫四顧烟霞集。但見觀闕雙嶙峋。爭名於朝自古昔。揮汗拂面誰敢嗔。男兒有爲在昭代。北窓高卧知何人。致君堯舜須讀書。儒冠未必皆誤身。我公臺閣名籍籍。平生物議歸經綸。南維分省豈得久。鳴鑣又入東華塵。</text>
<title>順菴新置大藏。李克禮州判作詩以讚。次其韻。</title>,<text>載道之器皆謂經。釋氏所說誠難思。因因果果百不差。如取符契兩手持。龍宮海藏露半珠。士女奔競輸家貲。他生作佛且休道。此日壽君端可期。阿師本是衣冠胄。脫畧富貴輕分離。西遊却被玉皇眷。錦袍錯落雲霞披。謂不傾囊置一藏。噬臍萬劫安能追。餘杭墨本世所寶。風帆穩送江神知。平生好客不留物。成此大寶尤瓌奇。君不見託迹空門逃賦役。還將檀施自利之。</text>
<title>寒食獨坐書懷</title>,<text>去年寒食遊西山。今年寒食獨掩關。東風御柳自今古。客路何處開愁顏。世無德公同上冢。但見乞祭來墦間。高堂明鏡多白髮。久矣不着萊衣斑。故園花木皆手種。留與黃鳥啼綿蠻。人生富貴亦百歲。歲月一去無由還。天敎我輩故鍾情。遇物興懷常不閑。誰能起我強一醉。久病不出腰脚頑。</text>
<title>黃山歌。鄭仲孚蔚州所作。次其韻。</title>,<text>憶昔舟過黃山東。朔風吹日寒無光。黃山西望三十里。漁舟出沒江蒼茫。我行不時行又急。目斷勝境空彷徨。聞君出守向江海。想像畫戟凝淸香。送客頻過江上路。尋僧屢到山中莊。黃山之遊最可樂。紅粧畫舸江中央。使君一曲黃山歌。使君豪氣仍淸狂。人生聚散足哀樂。芙蓉低泣愁䲶鴦。何當重唱使君曲。檀板拍碎黃山岡。</text>
<title>十日菊</title>,<text>中秋十六夜。月色更輝輝。重陽十日菊。餘香故依依。世俗尙雷同。時過非所希。獨憐此粲者。晚節莫我違。臨風欲三嗅。又恐旁人非。不如泛美酒。昏昏到夕暉。</text>
<title>次愚谷韻贈禹先生倬</title>,<text>茫茫宦海無津涯。先生陸沉寧復思。煕煕壽域無春秋。先生兒齒亦何悲。焚香執蓍知進退。置酒對花看盛衰。追思作客嶺南日。勝遊不覺靑衫卑。先生適在山水窟。和我新詩饒我棊。二十六年如一夢。吾頭之白亦其宜。挑燈話舊秋夜短。眞率矍鑠如當時。先生且留談六籍。吾爲長者能折枝。</text>
<title>題叢石亭次韻</title>,<text>海邊何處無靑峯。到此洗盡塵緣濃。奇岩峭拔玉束並。古碑剝落苔封重。跪履寧同事黃石。執訣眞堪來赤松。盧仝浪欲蓬山去。太白誤擬瑤臺逢。忽驚仙境已自致。况有佳士能相從。他年京輦若廻首。風埃漠漠迷人蹤。</text>
<title>過西州龍堂長岩二祠</title>,<text>龍堂南對長岩曲。上有荒祠蔭喬木。東南舟航皆乞靈。歌舞紛紛供酒肉。年來風雨頗爲灾。人不誠耶神不福。我縱閑遊心悄悄。千里烟波空滿目。</text>
<title>途中吟 上都作</title>,<text>山腰有官道。其下長河水。河水東流日夜忙。路上行人亦未已。人生各有營。水性何所以。乃知天地間。無物不如此。馬上光陰空白頭。臨河之嘆自嘆耳。我行灤京路九百。風土雖殊差可樂。鵰窠以南山漸佳。龍門之北水皆惡。李老谷深天地窄。槍竿嶺峻雲霄薄。皇朝風雅不敢繼。遇興拙筆無由閣。</text>
<title>扶餘懷古</title>,<text>靑丘孕秀應黃河。溫王生自東明家。扶蘇山下徙立國。奇祥異蹟何其多。衣冠濟濟文物盛。潛圖伺隙幷新羅。在後孱孫不嗣德。雕墻峻宇紛奢華。一旦金城如解瓦。千尺翠岩名落花。野人耕種公侯園。殘碑側畔埋銅駞。我來訪古輒拭淚。古事盡入漁樵歌。千年佳氣掃地盡。釣龍臺下江自波。</text>
<title>同禁內諸生遊紫霞洞次韻</title>,<text>草堂睡起落花閑。卷簾南北多靑山。靑山笑我不出門。兀兀窮年文字間。長安萬家無所適。肯向高門低我顏。山中之遊是何夕。屐齒䃘䃘響溪石。詩豪更値玉堂賢。八斗文章超古昔。須攀翠壁記玆遊。明朝依舊紅塵客。</text>
<title>用李生韻寄龍頭釋老</title>,<text>西原只有龍頭寺。龍頭詩老釋儒間。我行正値花時節。珍禽磔磔鳴春山。靑衫故人亦好事。邂逅三笑開塵顏。高談劇飮白日永。何人更道書生寒。師乎勿誚不告別。山花未落吾當還。</text>
<title>留別眞州中臺寺古長老</title>,<text>上人不出頭陀山。水雲心迹淸且閑。我時杖屨扣松關。石逕𣂈确難躋攀。雄觀十四非人寰。前賢傑句留壁間。溪橋夕照離思艱。俗緣未盡吾何顏。登樓不覺月再彎。竹西風景欺我頑。邇來歸夢不可扳。怱怱上馬呼不還。只恐春風別淚潸。</text>
<title>寧海無價亭。次金簡齋詩韻。</title>,<text>此處登臨人縱多。築亭增損祗今誇。一川風月詩中地。十里樓臺畫裏家。桑海天晴看浴日。桃蹊春暖見蒸霞。自從相國留新句。無價奇觀價更加。</text>
<title>戊辰冬氷渡漢江</title>,<text>沙頭逆旅正蕭條。幾傍虗簷望斗杓。半夜疾風吹破屋。一江流水凍成橋。須臾便見人心小。尋丈休誇馬足驕。過了畏途還自笑。不如歸去老漁樵。</text>
<title>天曆己巳。舟發禮成江。江口阻風。二首。</title>,<text>長江半篙漲。淸曉片帆開。風伯知誰怒。天公不我哀。靑蘋纔吐氣。白浪已成堆。雨脚橫空遠。濤聲捲地廻。畏途連海岳。屯象値雲雷。利涉思前訓。徐行戒後來。莫愁當灧澦。終欲到蓬萊。只爲庭闈念。歸心日夜催。河海東流想禹功。南檣北楫遠相通。何人睡足連江雨。有客愁深盡日風。一葉簸掀冥晦裏。羣山出沒有無中。敢希魯國乘桴叟。擬向磻溪問釣翁。</text>
<title>次江華郡</title>,<text>海山深處一扁舟。行到華山興未休。自古金湯能害德。移都此地是誰謀。</text>
<title>次紫燕島</title>,<text>行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。</text>
<title>宿濟物寺。次壁上韻。</title>,<text>先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。</text>
<title>次延興島</title>,<text>海闊風微望更平。紅舷烏榜任斜橫。波聲不管鷗眠靜。曉色能兼蜃氣明。書劒年來違素志。江湖此去寄餘生。幸逢聖代東漸化。不用區區變姓名。</text>
<title>寄義交諸君</title>,<text>淡交應使利交嗔。只數而今八九人。已厭盍簪名耐久。但期傾盖免如新。笑談暇日思諸彥。栽種幽居過一春。自喜靑雲有知己。肯敎長此作遺民。</text>
<title>寄同年尹內相</title>,<text>驚塵疇昔暗乾坤。負絏艱危未可言。萬里歸來畫麟閣。一時攀附在龍門。風雲入手經綸密。天日違顏咫尺溫。聽說益齋傳盛事。年來玉笋又生孫。</text>
<title>寄賀禹先生拜糾正</title>,<text>少年高義陋公卿。晚節浮沉晦盛名。白首爭看新御史。明君方用老先生。蛟龍豈是池中物。騏驥須知地上行。我昔屢陪詩酒社。時聞喜事不勝情。</text>
<title>寄同年南翰林</title>,<text>兩牓磨肩緣分深。年來出處異升沈。濯纓笑我滄浪曲。給扎看君芍藥吟。伯樂未逢千里足。鴟夷應有五湖心。不才敢望吹噓力。批勑餘閑幸寄音。</text>
<title>寄同年柳翰林</title>,<text>世事微才百不堪。徇身聊復事耕蠶。詩塲苦戰思良將。交道重逢憶破衫。魂夢尋君到亭北。雲山挽我滯江南。何時和取緇衣什。櫪馬聲中更盍簪。</text>
<title>聞安員之，李仲權同拜玉堂。作詩爲賀。</title>,<text>忽聞同上入花甎。不覺彈冠喜欲顚。餘子豈能居座右。諸公皆已著鞭先。平生自笑屠龍技。盛代寧無薦鶚賢。莫道靑雲知己少。儒林一半是忘年。</text>
<title>五侯 單超，徐璜，具瑗，左琯，唐衡。</title>,<text>跋扈將軍得意秋。漢家天子故凝旒。到頭不與公卿議。還把機權付五侯。</text>
<title>張綱墓</title>,<text>亭下埋輪意未平。單車直走廣陵城。可憐五丈山前冢。獨使張嬰負土成。</text>
<title>李固</title>,<text>身在危邦有盛名。從來未免幾公卿。君今不去寧無罪。梁氏門生有馬生。</text>
<title>五處士 徐𥠧，姜肱，袁閬，韋著，李曇。</title>,<text>不駕安車向畏途。林泉高卧百無憂。陳公莫逆吾儕意。漢鼎寧爲錮黨留。</text>
<title>賈彪</title>,<text>世亂民窮事可哀。荒村處處見遺孩。數年養得千餘子。造物應慚賈父才。</text>
<title>皇甫䂓</title>,<text>志士寧將志士憐。今稱鉤黨是何人。他年地下逢諸子。應笑衰翁獨愛身。</text>
<title>陳蕃</title>,<text>推席當年意靡他。可憐猶豫失機多。拔刀莫入承明去。竇后應先倒太阿。</text>
<title>孔褒</title>,<text>張儉亡來罪及孥。破家相納尙如毛。一門爭死尤堪惜。恩少君王竟坐褒。</text>
<title>孟他</title>,<text>監奴一拜衆賓驚。明日梁州刺史行。此計來從媚於竈。伯郞眞箇小人情。</text>
<title>胡廣</title>,<text>縱無忠節可扶顚。輔相六君三十年。天下中庸是何語。遜言取媚謾相傳。</text>
<title>宣陵孝子</title>,<text>而今忠直是讐民。賈竪眞堪作舍人。縱道漢家無孝子。寧容鼠輩慢吾親。</text>
<title>鴻都門學</title>,<text>欲挽皇王至治廻。石渠白虎昔曾開。鴻都亦是修文地。何用雕虫鳥篆才。</text>
<title>陽球</title>,<text>帝意方珍斗筲才。欲圖松覽擬雲臺。尙書莫說丹靑陋。留與人間戒後來。</text>
<title>西邸</title>,<text>賣與公侯及爾奴。無錢此日盡窮途。可憐貧者尤爲害。始到官來得倍輸。</text>
<title>黃巾</title>,<text>民怨今應更似秦。狂夫一叫半黃巾。敢將妖術干天位。天意生渠爲黨人。</text>
<title>許劭</title>,<text>題品賢愚世所憎。能逃人禍爲心平。曹公欲質橋玄語。解道姦雄最得情。</text>
<title>棗祗</title>,<text>擧義誅殘號爲民。民窮相食只風塵。首陳農業基曹室。須信袁孫無此人。</text>
<title>禰衡</title>,<text>輕狂罵操已多危。送與劉家意可知。未必高才人盡愛。失身江夏亦爲遅。</text>
<title>呂布</title>,<text>已負平生董大師。白門雖下孰無疑。不知自小臺卿智。叵信劉家大耳兒。</text>
<title>袁紹</title>,<text>有一田豊尙不容。敢將曹氏競雌雄。可憐禍起蕭墻內。二世亡秦略與同。</text>
<title>孔融</title>,<text>北海曾懷靖難情。才踈意廣竟無成。曹公陰賊君知否。輕易招殃似正平。</text>
<title>蔣幹</title>,<text>從來說客盡傾危。遠涉江湖暗有期。口舌若能移節義。世間何啻萬秦儀。</text>
<title>周瑜</title>,<text>一炬烏林老賊奔。三江自此抗中原。平生雅量程張上。如飮醇醪未足言。</text>
<title>呂蒙</title>,<text>誰要軍籌博士才。粗知往事也恢恢。阿蒙已似孫郞學。魯肅應須刮目來。</text>
<title>荀彧</title>,<text>曹氏陰謀政似新。贊成皆是漢家臣。荀侯豈爲浮名死。忠義多於管仲仁。</text>
<title>濡須口</title>,<text>春水方生宜速去。曹公且死我方休。景升兒子眞豚犬。生子當如孫仲謀。</text>
<title>王祥</title>,<text>安有三公輒拜人。眼中曾不見何筍。一言曹室九金重。相國雖尊亦魏臣。</text>
<title>墨梅</title>,<text>晴窓寫出照潭姿。頃刻春風漲墨池。已分明妃愁畫面。謫仙休恠玉顏緇。</text>
<title>梅花。次權一齋韻。</title>,<text>縞袂靑裙月下遊。知渠不要錦纏頭。世間紅紫迷人眼。便恐凌風控玉蚪。</text>
<title>題金壁傳後。壁高麗人。入居大寧。</title>,<text>憶昔携家避地初。遼西未必勝吾廬。語音變盡兒孫長。鄕井渾忘却自如。</text>
<title>題中書譯史牡丹圖後</title>,<text>畫師妙思奪天工。國色依然帶露紅。記取明年相對處。沉香亭北倚春風。</text>
<title>題宋祭酒六駿圖</title>,<text>神物相逢豈偶然。虬髯十八事戈鋋。隋家日月秦三世。李氏乾坤漢五年。逸足當時皆逐電。彩毫諸子擅凌烟。昭陵石刻有深意。留與人間作寶傳。</text>
<title>送許理問</title>,<text>自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。</text>
<title>次韻題李僧統詩卷</title>,<text>理極從來必返原。親喪自盡是恒言。九泉永訣無尋處。三敎同歸豈異門。宰樹搖搖風不止。佳城欝欝日長昏。儒名墨行知多少。愧殺吾師解報恩。僧統廬母墳。終三年制。</text>
<title>次權一齋九日登龍山用牧之詩韻</title>,<text>東流衮衮日西飛。世事紛紛時事微。黃菊開時宜痛飮。靑山好處可空歸。更無俗士參高會。唯對良辰惜短暉。恨不得爲吹帽客。爲公醉舞拂塵衣。</text>
<title>賀朴耻菴除司議</title>,<text>吾君着意用眞儒。物望方歸諫大夫。從此此官尤可賀。前官同日入鴻樞。時王，趙兩司議。同日拜密直。</text>
<title>寄英陽新村李居士</title>,<text>新村勝處草堂淸。月夕花朝不世情。詩酒昔曾陪杖屨。風塵忽復走功名。靑山無恙似前日。白髮不公欺後生。亂後更思同一醉。從來肉食愧藜羹。</text>
<title>揭理問小酌。邀余同飮。以病不赴。</title>,<text>病客空煩屢見招。官閑只合讌同僚。也知和氣排邪氣。能使今朝木稼消。</text>
<title>謝洪合浦寄橘茶</title>,<text>晚食藜羹味亦長。忽驚分我洞庭香。烟江玉膾雖無計。時對金虀發興忙。芽茁黃金待一雷。焙香新寄貢餘來。玉川七椀神功速。便擬乘風到月臺。</text>
<title>寄安康李先生</title>,<text>身閑方可見心閑。奔走紅塵亦強顏。出處先生思已熟。古人猶議起東山。</text>
<title>寄完山崔壯元</title>,<text>退卧田廬未足多。山川爲界入豪家。筭來猶勝馳名客。萬丈黃埃鬢欲華。</text>
<title>送費大醫歸江南</title>,<text>千里相逢恨已遅。今朝又作送行詩。南歸莫說三韓事。風俗多應異舊時。</text>
<title>送式無外遊江南。二絶。</title>,<text>忽然北去又南遊。萬頃烟波一葉舟。踏遍天涯應有意。道非身外更何求。割愛何妨好遠遊。此身無繫一虛舟。粮問道是閑事。逢著能詩還有求。</text>
<title>題崔御史慶親詩卷</title>,<text>天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。</text>
<title>寄同年成誼叔</title>,<text>喜君方展濟時才。朝出花甎暮栢臺。東省外郞無意味。却慙懷土早歸來。</text>
<title>庚辰春日有感。三絶。</title>,<text>靑氊雖舊防他盜。玉燭常和任獨貧。世事悠悠天不語。一方相怨是何人。與山有素何須買。輔理無能且未歸。此日此情猶可喜。北堂萱草媚春暉。立錐無地人猶競。以席爲門客亦來。豈不有餘何不足。逢塲且進手中盃。</text>
<title>病中承招。謝揭理問。</title>,<text>恠底開筵日。適予移病時。儘敎防飮酒。唯恨阻論詩。</text>
<title>揭以忠見和。又作四絶。</title>,<text>江山雖故國。禮樂異前時。爲報宦遊客。休編己卯詩。東省何多事。我來當此時。畏愁頻置酒。避謗尙吟詩。世事如雲雨。人情見歲時。相逢雖衮衮。愁絶不成詩。閉戶讀書處。對山持酒時。客來休說事。共賦賞春詩。</text>
<title>次韻哭方判閣</title>,<text>爲有高名死若存。百年誰免送都門。人亡一鑑增揮涕。客奠三杯捴斷魂。佳木先摧終不實。浮花忽發本無根。我雖後輩曾傾盖。常記當時善誘言。</text>
<title>賀安謙齋 二絶</title>,<text>持家只要正三綱。隔幔絃歌也不妨。鏡自未分何更合。拂塵還勝舊時光。豈爲蒸梨廢采蘋。愛憎終不奪天眞。暫時離合渾閑事。付與樽前一笑新。</text>
<title>壽揭以忠 二絶</title>,<text>弧矢高門志四方。宦遊萬里近扶桑。願君到處逢今日。酒滿金樽客滿堂。决獄陰功已外彰。夜來南極見星光。病夫閉戶渾無事。謾寄新詩當壽觴。</text>
<title>得慶尙朴按廉書。作詩爲謝。</title>,<text>尺素方驚及弊廬。悲歡交集復何如。丁寧來使早歸去。莫向猊山索報書。</text>
<title>代書寄全羅閔按廉</title>,<text>袖中空有送行詩。騎發郊亭未可追。深愧信音猶到我。觀風全不似當時。存沒驚呼便熱中。更堪世事久西東。歸來見畫增惆悵。無復猊山訪拙翁。</text>
<title>次韻賀金宰相</title>,<text>已向危時卓立功。應敎弊俗早移風。棘圍取士尤難事。爲有公心法亦公。</text>
<title>金司空見招。以病不赴。作詩爲謝。</title>,<text>諸生露坐亦何傷。此日文闈復振綱。不待譏訶無假濫。須知考閱便精強。恩光溢座靑袍列。盛事傳家錦席張。擬向尊前成醉舞。恠來微疾忽相妨。</text>
<title>賀安謹齋</title>,<text>擧子今年得主司。棘圍嚴切絶人窺。筆端巧拙誰相假。鑑裏妍媸自不欺。黃紙隨恩增價倍。靑袍得意綴行遅。負薪未獲參高會。錦瑟前頭謾獻詩。</text>
<title>寄宜寧南中書</title>,<text>交情寧復變終初。路遠音書偶爾踈。始欲起君還自笑。祗今吾亦愛吾廬。</text>
<title>送禹祭酒出守晉州</title>,<text>晉邑風流冠嶺南。狀元樓下水如藍。一麾出守猶堪羨。按部如今有耻菴。</text>
<title>寄安康李先生</title>,<text>世慮何曾累此心。竹籬松逕一溪陰。狂生謬計眞無賴。強爲皇朝作翰林。世路區區未足心。却慙韁鎖費光陰。何當卜築門前地。分我松溪與竹林。</text>
<title>賀奇宰相新拜政丞。入賀新正。二絶。</title>,<text>天敎大振舊家風。強仕之年拜侍中。借問如今誰得似。皇朝戚畹接儲宮。玉仗東西立曉風。衣冠萬國在庭中。羡君此日朝元去。通籍吾曾直兩宮。</text>
<title>辛巳元日有感</title>,<text>爲母還家四見春。今年元日暗傷神。鏡中不獨添華髮。甘旨供踈藥餌頻。親年七十又三春。喜懼情深却問神。但願期頤安且樂。金花湯沐賜頻頻。秩滿還朝在此春。爲緣親老愴精神。百年儻盡恰愉養。千里何妨往返頻。兒童共喜見新春。竹爆桃符辟鬼神。笑我異時如汝輩。而今却怕得年頻。</text>
<title>人日</title>,<text>今年人日立春前。猶是風光屬去年。壁繭探官君莫笑。要將眞假問蒼天。</text>
<title>辛巳夏。入都寄張訥齋。</title>,<text>淸時高卧郭南莊。笑殺趨塵兩鬢蒼。豈不懷歸江上路。却嫌當道有豺狼。</text>
<title>送同年達兼善檢校浙省</title>,<text>瓊林初見秀瓊枝。更憶同遊玉禁時。天近爐香風細細。秋深燭影夜遅遅。車塵九陌還相別。梁月三年有所思。得意南行雖可羡。那堪又作送行詩。</text>
<title>寄仲始思補。兼呈朴判事。</title>,<text>山林無處着幽棲。恨不身生鴨水西。浮世利名蠻戰觸。他鄕言語楚咻齊。忽聞新事心還折。長憶親交夢轉迷。幸有兩家兒子在。休敎習慣似醯鷄。</text>
<title>戱賦式無外念珠</title>,<text>數到恒沙欲盡頭。須知此念尙難周。不如心手渾忘了。付與吾曹當酒籌。終始端如尾與頭。循環轉覺未能周。待師數盡微塵日。可免輸吾一百籌。塵塵刹刹露頭頭。一念超然已自周。逐物若須枚數去。何殊終日執牙籌。</text>
<title>用舊韻答友生</title>,<text>他人豈意有今日。此輩依然如舊時。投鼠要須先忌器。傍觀眼冷已多危。</text>
<title>寄康獻納</title>,<text>昔與南侯幸卜隣。宦途常恨隔風塵。如今又喜君家近。三逕何時着兩人。</text>
<title>送友人還鄕</title>,<text>名利馳人不少休。辭親萬里作覊遊。那堪又送還鄕客。繞郭秋山滿酒樓。</text>
<title>和張生七夕</title>,<text>一年一見未應遅。嘉會丁寧自有時。若把人間比天上。紛紛何恨負前期。分手河梁尙恐遅。應知樂極有哀時。世人莫笑間何闊。此是神仙久遠期。別何容易會何遅。只有丹心似舊時。一水盈盈猶可望。長門咫尺見無期。雲旗霧旆渡橋遅。又是星河欲曙時。縱使年年七月閏。貞心未必變初期。纖纖扎扎下機遅。霧緯雲經無斷時。縱得成章何所用。儂家本不買佳期。日君行速月妃遅。一月猶存一合時。頗恠天孫有何意。獨將今夕以爲期。牽牛飮水每歸遅。政値雲鬟照水時。借問相看何不語。去年曾與說心期。一拙能令萬事遅。百年強半懶趍時。天孫乞與人間巧。不管書生素所期。</text>
<title>九日。諸公見過小酌。</title>,<text>病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。</text>
<title>送辛代言東歸</title>,<text>百年心事巧相違。兩度今年此送歸。別後酒醒淸夜夢。定知飛馹到庭闈。年來定省已多違。謾說懷歸自不歸。惆悵關河四千里。送人乘傳覲慈闈。</text>
<title>題蘇伯脩參議滋溪書堂。蘇氏五世。世增書至萬卷。座主宋尙書誠夫首爲之記。諸公皆有詩。</title>,<text>五世流芳學有源。勢隨滋水日增瀾。著書政似求書急。遺子何如敎子難。盛業卽今聞四海。令名從此到三韓。春官座主曾題處。手澤猶新不忍看。</text>
<title>寄洪文野理問</title>,<text>剛厭東方異古初。西來還不似吾廬。人間自有安身處。自是書生作計踈。</text>
<title>寄賀崔春軒新拜典法判書</title>,<text>南浦閑居二十年。夢魂不到利名邊。判書望重諸曹選。奉翊官高二品聯。時事豈堪輕出手。後生聊復與齊肩。何當寫寄春軒記。出處從來只偶然。</text>
<title>寄金仲始思補</title>,<text>異時物議奈吾何。此日功名末足多。誰似南江烟雨裏。千金不換一漁簑。</text>
<title>與東國觀光諸生遊西山</title>,<text>湖山勝景世間稀。千里同遊本不期。瘦馬蹇驢誰復數。淸風明月自無私。萬夫力盡東西寺。二聖心存左右碑。須信此行天所賦。晚來雲雨更催詩。是日有騎驢者。爲守湖者呵止。</text>
<title>寄遼東崔，洪兩廉訪。皆鄕人。</title>,<text>聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。</text>
<title>壬午歲寒食</title>,<text>宦路從來足是非。更堪親老遠庭闈。已從客路逢寒食。也任京塵染素衣。細雨忽來驚節換。落花如掃惜春歸。忍貧要趁良辰醉。鬢髮多情心事違。</text>
<title>金敬先落第東歸。用寒食唱和詩韻留之。</title>,<text>於文益見昨之非。夜夢猶驚坐棘圍。富貴敢期誇晝錦。恩榮曾得賜朝衣。喜君壯節題橋入。饒我當年落第歸。足用三冬文史在。短檠相對莫予違。</text>
<title>次韻答順菴</title>,<text>半生光景屬離居。旅食從來不願餘。窓外芭蕉饒夜雨。盤中苜蓿富春蔬。家貧自有簞瓢樂。計拙非因翰墨踈。時到烟花禪榻畔。坐忘身世▣蘧廬。</text>
<title>六月十五。遊西湖。</title>,<text>舟人見客競來迎。笑指荷花多處行。此日泝流應更好。夜來山雨水添生。淸風不用玉壺迎。紅日如催畫舸行。欲識西湖奇絶處。夜深花睡暗香生。龍舟幾向此中迎。玉仗摐摐夾岸行。但道側金開梵刹。誰知前席問蒼生。小兒安可折腰迎。高士多應掉臂行。湖上秋來花易落。人閒日出事還生。曉日舟人似喜迎。晚來何事却催行。人情利盡皆如此。悵望西山暮靄生。</text>
<title>七夕</title>,<text>佳節無人肯見過。人間歲月逐飛梭。神仙杳杳合歡少。兒女紛紛乞巧多。客舍秋光淸似水。天河夜色凈無波。起來覔句空搔首。奈此一庭風露何。</text>
<title>途中避雨有感</title>,<text>甲第當街蔭綠槐。高門應爲子孫開。年來易主無車馬。唯有行人避雨來。</text>
<title>中秋翫月</title>,<text>客路相逢喜可知。况當佳節共吟詩。他鄕異縣各千里。古月今人此一時。徹夜秋光淸欲滴。明朝世事浩難期。無端頃刻冰輪側。仰面貪看豈敢辭。</text>
<title>八月二十日。觀新河放水。</title>,<text>臨河望水久忘還。萬世功成數月間。已遣舟航通四海。更穿城市抵西山。濁流狂囓隄防密。金口高呀呑吐慳。共說巨商爭道入。檣烏飛到五門關。</text>
<title>九月十五夜。用中秋韻。</title>,<text>遇物興懷不自知。婆娑步月和前詩。依然萬里同光夜。政似中秋對影時。五鼓難留淸景駐。一尊唯與故人期。今宵如此寧無語。此責吾曹安可辭。</text>
<title>寄文野郞中詩</title>,<text>世俗多嫌逆耳言。君今勇退有何難。不應當局皆迷着。未及旁人自在觀。</text>
<title>秋雨夜坐</title>,<text>寒雲作色送昏鴉。獨倚書窓感物華。秋晚江山正搖落。夜深風雨更橫斜。利名少味徒爲客。魂夢無情不到家。曉鏡定應添鬂髮。羸驂肯復傍塵沙。</text>
<title>用順菴韻哭韓誠齋政丞</title>,<text>都門丹旐想飛飛。千里啼痕久未晞。共爲世臣悲故國。獨留喬木掛斜暉。吾王尙老人猶望。彼相扶顚事已違。風月蓮莊曾有約。知公廻首更依依。</text>
<title>謝順菴冬至豆粥。兼呈朴敬軒。</title>,<text>陽復堅氷事已非。曉窓冬粥莫予違。咄嗟金谷味雖好。倉卒滹沲功不微。香積共分來紺宇。候鯖誰羡出朱扉。何當鋤豆南山下。草露霑衣帶月歸。</text>
<title>守歲</title>,<text>流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。</text>
<title>癸未元日崇天門下</title>,<text>正朝大闢大明宮。萬國衣冠此會同。虎豹守閽嚴內外。䲶鴦分序肅西東。壽觴灧灧浮春色。仙仗摐摐立曉風。袍笏昔曾陪俊彥。天門翹首思難窮。</text>
<title>元夜析津橋上</title>,<text>節到元宵便不同。皇都春色更融融。萬家燈火黃昏後。九陌風烟暗淡中。靜着吟鞭從瘦馬。偶隨游騎過垂虹。若爲不怕金吾問。繞遍天津西復東。</text>
<title>居近呈順菴</title>,<text>居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。</text>
<title>西郊途中</title>,<text>頭上光陰故不饒。春來物色苦相招。偶逢寒食遊山寺。共瞰渾河度石橋。道北豐碑懷舊德。岡頭高塔認前朝。要須醉踏西郊遍。原草初靑馬漸驕。道北有劉太保伯顏丞相墓</text>
<title>題西山靈巖寺。寺僧皆鄕人。</title>,<text>棟宇何時不記初。斷碑唯載太康書。曲通小逕千峯裏。新鑿寒泉百尺餘。俗客敢留塵土迹。鄕僧猶愛水雲居。要登絶頂須重看。明日不知身所如。</text>
<title>三月十四遊城南</title>,<text>春知將去故相牽。策過羸蹄織轍邊。一望城南三十里。落花如雨柳如烟。朝來細雨易成泥。怯送街頭瘦馬蹄。掩卷南窓尋短夢。數聲隣舍午時鷄。</text>
<title>寄克禮州判</title>,<text>客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。</text>
<title>寄松京親友</title>,<text>諸公衮衮且欣欣。競效才能欲致君。且問因何將數子。杖藜終日共看雲。</text>
<title>微雨有感</title>,<text>密雲作雨尙纖纖。病旱禾苗未足霑。鞭起羣龍愧無術。沉吟搔首傍虗簷。</text>
<title>六月一日</title>,<text>畏景今朝减二分。炎威挾旱更如焚。恨無素手調氷水。空皺愁眉望火雲。誰道光陰如過鳥。不堪昏夜足飛蚊。故山處處宜逃暑。松響泉聲彷彿聞。</text>
<title>六月六夜雨</title>,<text>赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。</text>
<title>得家兄書</title>,<text>賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。</text>
<title>街上望西山</title>,<text>却從城裏望西山。隱約城頭露翠鬟。爲底相看如不見。只緣心在利名間。</text>
<title>久雨水漲。城中多捕魚。</title>,<text>浪浪簷溜夜連明。環堵皆頹泥滿庭。四海八荒雲一色。濁涇淸渭水同形。何時得見當空日。彼月猶從好雨星。憂旱老農今又泣。謾傳城市厭魚腥。</text>
<title>次韻順菴六旬吟</title>,<text>昭代虛名幸見收。年將半百未歸休。研朱汗竹終安用。鑷白看花却自羞。已分無才驚俗眼。更諳有命壓人頭。六旬盛作眞堪詠。伯玉知非庶可求。</text>
<title>寄晉州安判官</title>,<text>曾過東南第一州。恨無一字壁間留。聞君出倅倍相憶。夜夢屢飛江上樓。</text>
<title>次韻延聖寺玉簪花</title>,<text>靑錢買種意何深。雨打風翻不自任。豈比花王誇國色。似隨天女試禪心。燒香閉閣誰同賞。拄杖敲門擬獨尋。我欲對花歌此曲。請師一撫沒絃琴。</text>
<title>七夕小酌</title>,<text>平生足跡等雲浮。萬里相逢信有由。天上風流牛女夕。人間佳麗帝王州。笑談欵欵尊如海。簾幕深深雨送秋。乞巧曝衣非我事。且憑詩句遣閑愁。</text>
<title>皇都秋日</title>,<text>遊子情懷久未安。慈親朝暮倚門難。篋中舊筆愁時援。頭上塵冠醉後彈。析木津淸多月色。居庸山近足秋寒。無人認得淹留意。高枕南窓一夢殘。</text>
<title>送洪義軒歸國</title>,<text>萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。</text>
<title>七月十七。觀法駕回自南郊。</title>,<text>初日曈曈瑞霧開。今朝陡覺氣尤佳。雲移御仗連雙闕。風送天香滿九街。爲念蒼生心有切。爭瞻玉色喜無涯。此身得見唐堯聖。未必茅茨覆土階。</text>
<title>病中聞郊祀後大赦朝賀</title>,<text>太平天子挹謙虗。報本推恩復似初。丹鳳曉開靑瑣闥。金雞天降紫泥書。五雲彩仗羅玄冕。萬壽瑤觴進玉除。臂病未能扶杖聽。不知帝力又何如。</text>
<title>病中述懷</title>,<text>三年作客又何爲。半是公心半是私。願及北堂無恙日。更逢東國太平時。理生甚拙貧如病。學道無成老漸癡。耿耿此懷誰與說。南窓力疾強題詩。客居無事孰相求。因病關門室轉幽。貧訝黃金能買貴。老知白髮不緣愁。歸來華表千年鶴。浩蕩烟波萬里鷗。今古悠悠盡如此。仲宣何苦賦登樓。無田亦可有何求。家在江村事事幽。吏自催錢休苦厭。兒能學稼不須愁。園花似火疑燒鶴。溪水如藍欲染鷗。除却漁樵更無伴。肯重廻首五城樓。所好從吾不可求。何人起我出巖幽。斷蓬到處無留迹。芳草明年又換愁。謬筭不成同畫虎。機心未盡怕驚鷗。縱然歸去應迷路。花木如今礙小樓。伴影羇遊只此身。素衣今復化京塵。望雲日日慙高鳥。對月時時憶故人。慣聽鵲鳴虗報喜。誰知蠖屈是求伸。故山東望三千里。明日梅花又一春。安心是藥語非虛。病不加醫漸復初。把酒未知明日事。挑燈且讀古人書。靑山有約常排比。白髮無方可掃除。故舊年來半凋喪。浮雲富貴定何如。</text>
<title>初寒</title>,<text>天容慘惔變朝霞。始壓冬瘟有雪華。風自北來鳴屋角。日將南至掛簷牙。人皆附熱思同俗。兒正呼寒憶在家。生活百年多冷淡。紙窓呵筆字橫斜。</text>
<title>冬至</title>,<text>扣門送粥自南隣。驚倒周公夢裏身。雷在地中翻碩果。陽生井底轉洪鈞。老懷漸覺羈遊惡。病眼偏驚節物新。聽取街頭賣新曆。萬年天子又頒春。</text>
<title>遣興 五首</title>,<text>天人相勝豈其然。世事休看未定前。說客還家腰有印。弄臣失主手無錢。市聲午枕江翻浪。歸計寒燈夜似年。不是吟詩是言志。他時只與小兒傳。長空鳥沒更茫然。靑史興亡萬古前。晚食先生常當肉。大言亭長不持錢。是非且待評他日。貧賤多應在少年。遺嗅流芳等閑事。不如名字未曾傳。重足人間履薄氷。知心賴是有良朋。今年又减看花伴。隣寺猶存送米僧。風雪九街長柄笠。圖書四壁短檠燈。待成志願歸應晚。把酒南山謝未能。筆陣摧鋒硯水氷。時時得句憶心朋。醉來投轄今無客。飯後鳴鍾舊有僧。南浦烟波吹短夢。北隣歌舞照華燈。天敎我輩皆如此。敢道淸貧是我能。莫嫌冬暖室如氷。居在西南喜得朋。雅有野懷思買鶴。久無秀句擬尋僧。家人祝鵲醅春釀。客子聽鷄燼夜燈。但得還鄕休惹事。我除農圃更何能。</text>
<title>除夜獨坐</title>,<text>兒童此夕閙比隣。春入皇都喜氣新。獨閱塵編過夜半。一燈分照兩年人。</text>
<title>甲申元日</title>,<text>都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。</text>
<title>正旦雪</title>,<text>雪從除夜到正朝。旋入春風不禁消。扇影未分雙闕仗。靴聲早集五門橋。從敎賀列朝衣濕。好傍昭容舞袖飄。便是新年多瑞氣。願隨椒酒進民謠。</text>
<title>人日</title>,<text>已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。</text>
<title>立春書懷</title>,<text>遊子思親無別意。小人懷土是眞情。土牛已載靑春至。姹女難禁白髮生。未撥寒醅唇尙燥。忽看新菜眼還明。宦途不倂田家樂。愧殺當年學代耕。</text>
<title>代書答仲始司藝</title>,<text>禍福常相對。恩讎要兩忘。南村讀書處。便是一羲黃。</text>
<title>寄克禮州判</title>,<text>須臾蒼狗雲多態。浩蕩白鷗波自閑。宦路投身無罅隙。人情背面足機關。</text>
<title>獨坐</title>,<text>今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。</text>
<title>小園種瓜有感。二首。</title>,<text>賃屋曾無數丈深。種瓜隙地暗傷心。歸期屈指看秋蔓。不比栽松欲待陰。農圃當年着意深。詩書晚歲誤初心。杏花村外一犂雨。鳩婦急呼天正陰。</text>
<title>送奇集賢代祀醫巫閭</title>,<text>集賢學士氣如虹。手捧天香出九重。好爲吾皇代禋祀。聖朝元不議東封。</text>
<title>細雨曉起</title>,<text>朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。</text>
<title>遊延聖寺</title>,<text>春風解到梵王家。客子偏驚負歲華。曉雪墻隈深數寸。夜來風雨落梨花。</text>
<title>春雨 二首</title>,<text>好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。</text>
<title>送黃檜山</title>,<text>得意諸公此一時。離亭玉轡映金巵。男兒出處那容說。客裏乾坤一首詩。</text>
<title>送韓相國。二首。</title>,<text>不是才難用是難。喜聞新政屬儒冠。朝鮮禮樂今時魯。吏部文章舊姓韓。此日托孤心更赤。幾回臨變膽曾寒。皆言鼎軸宜蒼髮。爲報時人洗眼看。東方民瘼著醫難。爲是當年倒屨冠。直語莫嫌員外李。重興正賴侍中韓。只緣皮在毛猶附。不待唇亡齒已寒。發政之初尤未易。耳爭傾聽眼爭看。</text>
<title>復寄仲始司藝</title>,<text>身爲藏珠剖。妻因徙室忘。處心如淡泊。遇事豈蒼黃。</text>
<title>答李正郞</title>,<text>刃多生肘下。敵或在舟中。世態門羅雀。心期弋慕鴻。</text>
<title>次韻答崔深父</title>,<text>邦基多臲卼。人事亦參差。且喜如松茂。曾憂賦黍離。</text>
<title>燕</title>,<text>簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。</text>
<title>送金同知奉使東歸</title>,<text>捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。</text>
<title>病起呈知己</title>,<text>一卧經冬復歷春。近憑詩酒暢精神。恩讎未報平生志。老病還侵見在身。狂走昔年騎竹馬。祕方此日按銅人。不辭力疾陪談笑。除却靑山事事新。</text>
<title>明日端午。復用前韻。</title>,<text>爲緣抱病失靑春。便覺今朝興有神。角黍何曾負此腹。綵絲如解繫吾身。遠嫌靖郭妨生子。每愛靈均尙感人。正是一陰還用事。天機衮衮幾回新。</text>
<title>送鄭仲孚遊杭州謁丞相 五首</title>,<text>丞相南轅政化新。愛民如子出天眞。只嫌暑濕傷和氣。賴有家家祝壽人。行近江南景物新。六朝遺迹已迷眞。聖元混一今無古。笑殺當時割據人。西湖今古靘粧新。一見應知面目眞。舊日詩仙曾到處。紛紛歌吹惱遊人。蘇杭景入畫圖新。每恨傳聞揔失眞。及子未還吾亦去。鷄林賈客盡詩人。梅花風格幾番新。俗物何曾解混眞。爲我一過和靖宅。能詩便是愛梅人。</text>
<title>雨中獨坐</title>,<text>聖主新年格上蒼。今朝甘澍洗愆陽。氣侵几席微生潤。勢帶風雷稍作狂。擬着蓑衣橫小艇。想看荷盖偃方塘。莫言病客無聊賴。剩得踈簾一枕凉。</text>
<title>食笋 三首</title>,<text>故山篁竹賤如薪。春筍堆盤不甚珍。忽此眼明靑玉束。塩韲久厭客京塵。聞說侯家蠟代薪。駞峯屢出御厨珍。也知蔬筍味方永。玉案有時棲素塵。種木不材皆可薪。種來蒼玉最堪珍。免敎蒙稚逢饞客。捴是凌霜不受塵。</text>
<title>賦順菴猴孫 二首</title>,<text>造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。</text>
<title>阻雨書懷。寄鄭仲孚。</title>,<text>半月天陰未肯晴。九街泥濘不堪行。關山杳杳家何處。風雨蕭蕭夜復明。無馬相邀成悵望。有尊獨酌謾含情。知君此日多新句。客耳空階一㨾聲。</text>
<title>仲孚見和。復作六首。</title>,<text>欲雨農家又欲晴。皇天不語四時行。水生浩浩連滄海。雲起茫茫掩大明。爕理已歸賢相手。陶甄共荷聖人情。詩成未獻南熏殿。願和五絃琴上聲。苦雨狂風久未晴。出門有路覺難行。懶拋黃卷閑消日。夢斷靑燈坐徹明。樗櫟敢期昭代用。松筠不阻故園情。請君聽取隣雞唱。肯爲蕭蕭蹔廢聲。家童曉起報天晴。欲訪南隣還未行。伏雨紛紛愁子美。停雲靄靄憶淵明。計踈不去眞無賴。交淡相逢只此情。也識尙書妨曳履。履聲便是舊家聲。始喜乍陰還乍晴。漸爲霖潦斷人行。應敎客鬢吟成雪。故向空階滴到明。五里未能通信字。數詩聊復遣閑情。寄來嚴律誠難和。知是陽春第幾聲。故山此日未應晴。憶昔衣霑繞竹行。不信濕薪如桂貴。肯將官燭代松明。夜深兒女團欒語。酒熟隣家繾綣情。誰使京華長作客。厭聞陰雨滴簷聲。久雨陰陰陰復晴。未成跬步出門行。百年愁醉孤燈暗。雙鬢詩斑曉鏡明。自笑無心隨世態。君看何事稱人情。相從痛飮眞良計。耳熱不聞梧葉聲。</text>
<title>仲孚再和喜晴。仍約遊西湖。復作四首。</title>,<text>風盪窮陰忽放晴。樓臺好處擬閑行。天瓢洗出山河秀。玉燭調來日月明。猶恐殘雲含雨意。要分霽景助詩情。新篇漫興休煩和。吟苦還嫌作乞聲。比隣笑語閙初晴。急取靑藜着履行。螺點遠岑雲際出。鴉翻夕照樹腰明。生成衮衮看天意。憂喜紛紛見世情。及此晚凉同一醉。佇聞門外馬嘶聲。西湖水滿北山晴。山下乘舟湖上行。四面天機雲錦爛。中心仙閣翠華明。白雲杳杳遺弓恨。紅日悠悠倚柱情。不可此間無好語。喜君自昔有詩聲。水光山色弄微晴。好向西湖載酒行。已卧蓮舟浮滉瀁。更鳴桂楫擊空明。恐君孤負同遊約。擧世奔忙各有情。他日相逢空大笑。此詩荒澁不成聲。</text>
<title>鄭仲孚示予去年蔚州所作東萊十首。次其韻。</title>,<text>天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。洪侃甞令此邑。卒于官。昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。</text>
<title>客舍</title>,<text>客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。</text>
<title>寄賀兩金持平</title>,<text>醉度尊前歲月。起來筆下風霜。盤石已安社稷。膏盲難理綱常。</text>
<title>寄辛草亭</title>,<text>已從子厚思懲咎。敢與楊雄作解嘲。宦路曾無百歲好。人情莫忘十年交。</text>
<title>寄安康李先生</title>,<text>有命那禁老。無求自得高。山林百歲樂。軒冕一生勞。我經鴨淥三千里。公卧雞林二十年。出處閑忙俱白髮。一尊相對恨無緣。</text>
<title>丙戌中秋。題漢陽府。</title>,<text>萬里歸來爲老親。今年剩得鬢絲新。他鄕又見中秋月。浮世徒誇百歲人。寂寞良辰誰與語。荒凉古館暗傷神。留題壁上易磨滅。強起呼燈袖拂塵。</text>
<title>明歲又題</title>,<text>空館寥寥誰見親。獨吟詩思更淸新。對山長愧作行客。有竹不妨無主人。毀譽一時移節操。功名百歲費精神。舊題只合黃泥埽。安用紗籠強護塵。</text>
<title>驪興客舍次韻</title>,<text>如將此景入毫端。文要蘇黃字要顏。政爲居民愁賦役。寧容過客賞江山。白波靑嶂閭閻裏。赤岸銀河伯仲間。一宿樓中猶未足。扁舟他日辦長閑。</text>
<title>寄成按廉汝安</title>,<text>久宦皇都苦憶親。朅來定省喜難言。山村冷落無甘旨。笑語團圞有子孫。已與隣翁同伏臘。常嫌過客問寒暄。明春廵罷將還旆。擬掃漁磯共一尊。</text>
<title>九日</title>,<text>九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。</text>
<title>冬初</title>,<text>日射南窓一室虛。四年光景又冬初。久留旁舍居人換。漸老他鄕信字踈。倂食不妨沽美酒。借錢猶欲買奇書。富貧等是爲心累。自揣平生已有餘。心與僑居四壁虛。理生猶似十年初。自知宦路情何薄。曾與權門迹也踈。俗物有時來敗意。明窓盡日坐看書。他年林下如廻首。正是黃粱一夢餘。</text>
<title>雪夜小酌</title>,<text>臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。</text>
<title>齒痛</title>,<text>到今成病奈如何。挫硬攻堅未足多。漱石先生猶自厲。防梭狂客亦能歌。已輸柔舌時還棹。豈以剛膓老不磨。唯有養生方獨妙。軟炊爛煑學東坡。</text>
<title>苦寒</title>,<text>朔吹搖空歲暮天。颼颼老屋讀書氊。一寒到骨那能解。萬事關心只自煎。衾鐵夜深明積雪。樵山市近絶炊烟。詩人耐冷今猶古。擬訪梅花澗水邊。</text>
<title>立春</title>,<text>江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。</text>
<title>乙酉元日</title>,<text>游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。</text>
<title>人日讀杜詩。仍用其韻。</title>,<text>元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。</text>
<title>送菊庭奇參政還鄕</title>,<text>輦下春風三度別。眼前世事幾番新。恠予同甲顏先老。無奈他鄕慣送人。</text>
<title>送尹正言落第東歸</title>,<text>憶曾落第出京塵。詩酒淋漓興尙新。此日此情應似我。他年黃甲肯饒人。</text>
<title>寄賀安謹齋</title>,<text>三子登科古所難。高堂一笑動三韓。皇朝射策知多少。丹桂連枝又姓安。</text>
<title>送洪陽坡提擧赴征東儒學</title>,<text>偶到京華却久留。挑燈夜夜說歸休。靑山不必將錢買。只恐紅塵白了頭。曾謂孤高出輩流。年來且與說沉浮。不知林下誰先去。君政求官我欲休。</text>
<title>重送</title>,<text>客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。</text>
<title>淸明雪</title>,<text>雪入春分省見稀。今年已賦雪堂詩。東風御柳經寒食。頃刻花開此一時。春樹無花雪有花。淸明天氣未應和。侯家醉耳寧聞此。凍死流民骨又多。</text>
<title>淸明後出城南望西山雪</title>,<text>今朝偶上第三橋。春晚西山雪未消。恠底東風吹不力。近山麰麥有春苗。肉林高處酒池深。春雪餘威不敢侵。天本於人無厚薄。民今相食是何心。</text>
<title>次韻答家兄</title>,<text>辭親又復客燕都。苦憶庭闈侍奉勞。謾把詩篇吟陟屺。雲山東望際天高。少年辛苦寓松都。常愧慈親織屨勞。此日淸貧猶似舊。官高不必與名高。幸際風雲入帝都。擬將志養慰劬勞。慈顏漸老鴒原隔。何似團圞笑語高。家山萬里久無書。夢想高堂老病餘。誤信古人多養志。頗慚冬筍與氷魚。曾構茅齋聚古書。當時栽種十年餘。園松偃盖應棲鶴。溪柳垂絲可貫魚。一別經年謾寄書。那知弟鬢白無餘。掛冠直欲還家去。野艇苔磯對釣魚。</text>
<title>用家兄詩韻寄示兒子訥懷</title>,<text>男兒須宦帝王都。若欲致身均是勞。汝識宣尼小天下。只緣身在泰山高。三十年前懶讀書。虛名却嘆白頭餘。汝今當惜分陰學。富貴可求緣木魚。</text>
<title>寄李杏村</title>,<text>烏頭容可白。俗眼豈終靑。遙羡明窓下。焚香寫佛經。</text>
<title>次韻寄金同年天祚</title>,<text>已决歸休計。秋風馬足輕。於君十年弟。已嘆二毛生。舊隱溪山好。歸來萬事輕。釣筒幷酒榼。相對送餘生。</text>
<title>送同年安員之登第還鄕</title>,<text>三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。</text>
<title>寄金敬先副令</title>,<text>文章一變近儒先。座主篇篇儘可傳。此日三韓韓吏部。莫敎李漢獨能編。</text>
<title>聞克禮州判除代言。詩以賀之。</title>,<text>游宦何須萬里行。三韓內相足爲榮。人生適意無南北。自嘆狂夫滯玉京。</text>
<title>送順菴奉使東歸</title>,<text>數載燕都幸作隣。勝游不問暮兼晨。金臺南郭看山客。畫舫西湖載酒人。</text>
<title>重送</title>,<text>燕山久客已知非。又送公歸且未歸。惆悵城東萬株柳。行人折盡尙依依。</text>
<title>寄安謙齋</title>,<text>時事去年皆破膽。賢才此日競攀鱗。起公未滿平生望。却喜行藏似古人。</text>
<title>送崔德林正尹從雲南王入西南夷</title>,<text>少年豪氣不孤身。行遍天涯與海濱。登隴雖高還望蜀。游燕已遠又經秦。山攢劒閣疑無地。路入牂牁不見人。賴是王門多俊彥。曳裾談笑靜風塵。</text>
<title>居庸關</title>,<text>天限燕雲有古關。崎嶇細路兩山間。太平此日車方軌。黃屋年年此往還。</text>
<title>途中</title>,<text>夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。</text>
<title>李陵臺</title>,<text>許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。</text>
<title>灤京 二首</title>,<text>龜協神謀定兩都。灤京爽塏世間無。已知四海車書混。誰信一天寒暑殊。滿地牛羊屯落日。逐風鷹犬獵平蕪。古今豪氣呑夷夏。匹馬吟詩愧腐儒。聖人當日此龍飛。得卜神京萬世基。大駕時廵駐淸蹕。群公景從賦新詩。北隣晴了南隣雨。六月天如八月時。恠底上蒼多變化。燕山暑氣正蒸炊。</text>
<title>㯶殿大會</title>,<text>大闢明廷列鼎鍾。巍巍㯶殿壓崇墉。武夫角力雄如虎。詐馬跑空炳若龍。一色衣冠扶鳳輦。八珍羞膳進駞峯。願君永享升平樂。比屋多方儘可封。</text>
<title>灤京送別一首。用閔及菴詩韻。</title>,<text>曉餞城東露浥筵。灤京百里好風烟。家家駿馬便弧矢。處處高樓閙管絃。劉保舊居雲滿谷。李陵遺迹草連天。及菴好古詩無敵。壯觀應須子細傳。</text>
<title>發灤京</title>,<text>世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。</text>
<title>早行失道</title>,<text>失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。</text>
<title>哭仲孚司議。贈其兄鄭判事。</title>,<text>嗟嗟玉樹倒詞林。詩酒當年託契深。豈倚少年仍得疾。却因多慮故傷心。未還郭璞夢中筆。謾指王忳腰下金。同是天涯不重見。鴒原落照恨沉沉。</text>
<title>中秋夜坐</title>,<text>年年此夜幾篇詩。風露凄迷透薄衣。已分勞生長作客。每逢佳節倍思歸。浮雲礙月底心性。美酒盈樽無是非。想得故山秋正熟。兒孫笑語侍庭闈。</text>
<title>平生之游。歷歷可數。拙齋，春軒相繼下世。仲孚司議亦爲鬼錄。作三哀詩。寄呈耻菴，汲古堂。</title>,<text>勢利從來道易窮。淡交誰復有初終。一時模楷懷春叟。千首文章憶拙翁。寂寂門庭非舊日。茫茫天地又秋風。箇中鄭子最年少。此恨知公與我同。</text>
<title>聞宜寧南同年復官于朝。叙舊述懷。聊寄短篇。</title>,<text>妙齡同牓又同僚。世務東西歲月遙。戰藝棘闈成一夢。卜隣松逕阻相邀。雲山十載供高卧。風雨五更迷早朝。料得英雄今古意。到頭遺恨在漁樵。</text>
<title>寄兪正言</title>,<text>千年文物舊松都。此日弓招起碩儒。白髮郞官今更少。先生且莫染髭須。</text>
<title>寄白和父諫議</title>,<text>日飮黃封醉似泥。時時騎馬欲雞棲。世無韓子爭臣論。誰見溫公諫院題。</text>
<title>送洪捴管赴淮安屯田</title>,<text>候吏河頭艤畫船。故人門外敞離筵。應同剖竹二千石。肯愧取禾三百廛。地接江淮饒景槩。望傾廊廟佇才賢。親交輦下多相憶。莫忘時時寄酒錢。</text>
<title>次三藏韻</title>,<text>因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。</text>
<title>題鹿窖</title>,<text>擬尋藏窖鹿。恐類守株人。郵吏應相恠。憑欄一笑新。</text>
<title>題神山背面圖</title>,<text>人心如其面。此言傳自古。見面不見心。不如不廻顧。</text>
<title>題義州新樓次韻</title>,<text>身世悠悠入倚樓。此樓更在國西頭。請看客裏光陰疾。樓下長江衮衮流。</text>
<title>寄贈黃曆友人</title>,<text>倐爾十年別。飄然萬里行。聊將新曆日。遠寄故人情。</text>
<title>次韻題野雲莊。張訥齋所居。</title>,<text>三間白屋野雲莊。一夢黃粱政事堂。壯志豈能隨手縮。高名終不與身藏。栽松歲久陰初合。種稻田腴穟更長。畎畒忘君非我輩。杖藜頻上後山岡。</text>
<title>次韻送安照磨赴遼陽</title>,<text>君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。</text>
<title>丙戌除夜</title>,<text>游宦皇都幾見春。歲時常憶北堂親。可憐此夕燈前影。正是當年闕下身。草閣應同黃閣貴。錦衣爭似綵衣新。明朝五十行知命。莫作東西南北人。</text>
<title>丁亥正旦</title>,<text>去年此日在皇州。袍笏隨班拜冕旒。覲省桑鄕殊寂寞。北堂椒酒又何憂。</text>
<title>五十</title>,<text>五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。</text>
<title>新年</title>,<text>新年風雪斷人來。三日山扉掩不開。臘酒浮蛆春滿室。綵衣堂上獻深杯。此行眞欲賦歸來。便好茅堂勝處開。半斷樹根仍作枕。曲防溪水爲流杯。</text>
<title>寄鄭代言</title>,<text>百年心事一扁舟。自笑歸來已白頭。猶有皇朝玉堂夢。不知身在荻花洲。</text>
<title>寄白和父</title>,<text>歲晚江山復舊遊。從今直欲理漁舟。先生比我年顏少。努力匡時到白頭。</text>
<title>寄洪陽坡</title>,<text>提擧先生義最高。不將門戶闘奢豪。料應移病年來數。詩酒從來懶笏袍。</text>
<title>寄南村朴判書</title>,<text>行看流水卧看雲。得句時時獨憶君。出處從來偶然爾。爭敎移勒北山文。</text>
<title>寄賀敬先代言</title>,<text>內相榮無比。高堂喜莫涯 。山村人事絶。應恠賀書遅。</text>
<title>寄詔使金省舍</title>,<text>西游十載不還鄕。忽入薇垣姓字香。玉詔頒恩來絶城。綵衣稱壽上高堂。</text>
<title>寄奇參政</title>,<text>慈親八十始來歸。定省晨昏志莫違。夢裏紅塵吹白髮。稼亭南畔有漁磯。</text>
<title>次韻題奇參政草亭</title>,<text>爲緣淸讌作新亭。鳳舞龍蟠抱地形。山近烟嵐濃似幄。簷虛花卉疊成屛。從今勝集傳松麓。自昔高懷在菊庭。世事紛紛當掩耳。客來痛飮不須醒。</text>
<title>次韻和洪陽坡提擧賞芍藥</title>,<text>曾見東君卷旆廻。却留妖艶滿園開。宦途誰是看花伴。縱使招呼不肯來。尋花痛飮戴花廻。爲是今年不再開。科得殘紅應滿地。豈容俗子扣門來。</text>
<title>梅花。同白和父作。用東坡韻。</title>,<text>井底微陽廻。枝間花意動。瓊苞不易坼。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄閧。頗訝玉皇居。時令月姊從。芳心趁臘開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌踈。雪低枝自重。那容粉蝶媒。未見黃鶯哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學粧。越使遠飛鞚。旣費神功多。敢將凡卉共。脩竹謾成龍。孤桐空遅鳳。淸香度淺溪。秀色明寒洞。欲盡寫幽奇。方知筆塡瓮。</text>
<title>寄安康李先生</title>,<text>自笑豈宜紆紫綬。人譏又欲選靑錢。先生當日獨知我。每憶相尋到海邊。百年事業短檠燈。任重掄才愧不勝。却羡先生忘世味。尋僧日日學三乘。官班過望心常愧。計活如初老更貧。安得飄然拂衣去。溪山勝處伴高人。官大貧如舊。身忙老已侵。何時對山坐。欵欵細論心。</text>
<title>宿興義驛</title>,<text>天寒破驛少人烟。下馬昏昏睡馬韉。夜半酒醒仍夢覺。宦情離思共悠然。</text>
<title>過慈悲嶺</title>,<text>廻首松都已杳然。萱堂更在海南邊。吾生屢度慈悲嶺。此去還非少壯年。絶頂僧房埋積雪。荒林驛舍鎖寒烟。題詩欲寄諸心友。凍筆如錐不着牋。</text>
<title>寄順菴</title>,<text>重來轉覺舊游稀。九陌塵埃易滿衣。虛淨堂前數株栢。歲寒忙待主人歸。</text>
<title>寄訥齋</title>,<text>世事看來眼冷。年光變處顏緇。爲破貪嗔癡戒。未成歸去來辭。</text>
<title>寄朴判書</title>,<text>宦游又到帝王都。薄俸官閑酒可沽。正是故山秋不熟。啼飢時復念妻孥。</text>
<title>寄金壯元</title>,<text>游宦皇都意未闌。滿天風雪到燕山。請君且勉三冬學。他日功名不放閑。</text>
<title>寄方尙書</title>,<text>城南池館卽仙家。滿意靑山滿眼花。恨我未能陪杖屨。紅塵白髮走京華。</text>
<title>寄閔及菴</title>,<text>去國遲遲又此時。先生何惜送行詩。應嫌老簿渾閑事。薄宦東西慣別離。</text>
<title>寄洪陽坡。用前韻。</title>,<text>提擧先生義更高。新詩往往帶雄豪。也應對酒團圞語。笑殺朝天雪滿袍。</text>
<title>寄金祭酒</title>,<text>世間誰似麴生眞。曾遣渠來慰我貧。醉裏怱怱未暇謝。旅窓空夢瓮頭春。</text>
<title>寄李捴郞</title>,<text>十五年前淸禁游。一時文會最風流。醉狂漸减知無奈。况在他鄕易白頭。</text>
<title>寄安捴郞。聞員之落本國之職。</title>,<text>東來言語豈皆眞。不覺今朝一笑新。後進決無如仲氏。何人奪職與何人。</text>
<title>寄奇菊庭</title>,<text>國若起公多所賴。公如當國亦應勞。草庭花發樽如海。滿座賓朋笑語高。</text>
<title>次韻答南宜春</title>,<text>恨不相邀到錦筵。此心耿耿有蒼天。星山風俗年來惡。政似龔黃却拂然。吾生豈意辦文筵。暗裏安排有老天。世事邇來尤可厭。只思相對醉陶然。</text>
<title>寄李密直</title>,<text>胄庠文物盛唐虞。有子爭敎守海隅。聞說先生朝北闕。可令豚犬執鞭無。</text>
<title>寄李樵隱</title>,<text>重到皇城又見春。紅塵依舊鬢絲新。翻雲覆雨何時歇。勢利如今更誤人。</text>
<title>送崔廉使赴福建</title>,<text>高堂九十親無恙。故國三千路已賖。按轡又窮閩粤遠。驛程無處不飛花。</text>
<title>哭竹軒</title>,<text>一身存沒寄安危。此日那堪爲國悲。紀德異時窮竹帛。質疑無處覓蓍龜。勤勤濟物閑中藥。往往驚人醉裏詩。恨不壽公留數歲。三韓會有太平期。</text>
<title>寄安康李先生</title>,<text>有恩未報可無嫌。道似先生尙典籤。看取英雄古今事。不如松菊醉陶潛。</text>
<title>題江天暮雪圖</title>,<text>九陌紅塵午日烘。閉門看畫意無窮。何時着我孤舟去。獨釣江天暮雪中。</text>
<title>監倉有感</title>,<text>十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。</text>
<title>自詠。效樂天體。</title>,<text>年過五十可知非。尙爾馳名何大癡。了了聡明隨日减。凉凉行止與時違。人譏鼻赤因耽酒。自識髯霜豈爲詩。更是家貧親亦老。百般心計不如歸。</text>
<title>次韻哭竹軒</title>,<text>喬木東韓有世臣。年來不慗嘆何頻。竹軒風月三千首。鐵卷山河五百春。自是銛鋒能挫物。不妨偉量解容人。燕臺聞訃已成哭。此日題詩恨轉新。禮義門中詩酒塲。黑頭功業笑馮唐。不知造物將何意。人不如公老更強。</text>
<title>寄同年張寺丞</title>,<text>騎虎方知却下難。吟詩驢背苦求官。恠哉造物多機變。暗裏敎人倒屨冠。經濟隨時有易難。人心只願作高官。如今自揣眞無用。悔不當時早掛冠。</text>
<title>題金孟堅詩卷</title>,<text>莊書之義。諸公之序盡之矣。僕不敢贅。然愚谷擧湘靈之句。而樵隱有衣鉢之語。則亦不能含嘿。因書以勉之云。語涉荒唐頗不經。細觀寧昧此心靈。莊周未必非胡蝶。夢覺殘燈入夜靑。金君自少號通經。筆力年來似巨靈。好折燕山一枝桂。莫嫌鬂未十分靑。</text>
<title>愚谷施銀杯詩次韻</title>,<text>銀杯施與雨花天。藏在龍宮定不遷。還我木瓢眞率好。任他金椀富豪全。淸貧更覺心如水。爛醉何妨面洒泉。唯有詩魔推不去。感時懷古苦相緣。</text>
<title>哭金理問夫人大興縣君</title>,<text>相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。</text>
<title>次金同年韻</title>,<text>忽然相會見天眞。一話前游酒一廵。着眼江山隨處好。關心世事幾番新。白頭萬里還鄕日。紅粉三行滿座春。莫笑稼亭偏老拙。從來不解使錢神。</text>
<title>演雅 一首</title>,<text>螗欲捕蟬寧顧後。鷹如逐雀要當前。一聲師子百獸廢。社鼠城狐尤可憐。</text>
<title>次鄭按廉詩韻</title>,<text>海上靑山小草堂。豈期同擧菊花觴。白頭猶未成歸計。宦路逢人感嘆長。</text>
<title>次許郞中詩韻</title>,<text>秋盡荒林不見花。忽驚車騎到山家。須知喝道殺風景。竹外柴門小逕斜。喜見門生有探花。公來此日共還家。白醪黃菊崇文洞。不覺僛僛舞袖斜。僕與許公於去年此日鎖圍崇文館。僕覲親在韓山稼亭。而許公銜使命而來過焉。豈非天幸也。因號所居曰崇文洞。</text>
<title>寄兩郭同年。俱在羅州。</title>,<text>任隨責重慙尸祿。身與心閑慕隱居。安得南游携數客。海邊佳處結茅廬。</text>
<title>紀舟行。奉寄松亭居士。兼簡林州。</title>,<text>扶餘四詠四方傳。訪古應須棹酒船。不負松亭居士約。更邀林邑使君賢。傍江臺館開圖畫。入夜魚龍舞管絃。農月縱無腰笏令。廻橈豈敢小留連。</text>
<title>宿桃源驛</title>,<text>驛名不合作桃源。破屋荒林不記門。過客乞靈楓岳去。可能分福與黎元。</text>
<title>中秋。宿五溪驛。</title>,<text>去歲中秋漢陽府。孤斟獨詠正無聊。每嫌馬上逢佳節。共識人間有此宵。露濕衣巾寒縮縮。風吹鬂髮白蕭蕭。明年見月還相憶。路指關東山水遙。</text>
<title>忠肅王田于鐵原。上孤石亭留詩一絶。時按部鄭公子厚書于客館。後有三藏法師趙順菴依韻應製。穀不能嘿嘿。敬書二絶。</title>,<text>覆轍誰能後戒前。泰封遺跡舊山川。勸王遠狩非良策。只爲姦臣不畏天。背山官舍畫屛前。跬步登臨百里川。置酒更逢賢太守。勝遊佳節正秋天。</text>
<title>宿金化驛夜雨</title>,<text>山圍古縣增秋氣。風打踈林助雨聲。夜半夢驚仍不寐。計程纔過鐵原京。</text>
<title>宿金城縣</title>,<text>秋入金城錦不如。千崖萬樹得霜初。林間老屋流亡外。山上磽田賦稅餘。莫厭使華紛傳遽。惟嫌吏弊巧侵漁。閑遊似我猶相擾。深愧淵明獨愛廬。</text>
<title>登天磨嶺</title>,<text>路過通溝境漸奇。任敎羸馬故遅遅。人行嶺上步虛處。雲在山腰行雨時。自愧老來還試險。却從閑裏更思危。王尊忠國王祥孝。只解尋幽也大癡。</text>
<title>天磨嶺上望金剛山</title>,<text>欃天雪色放神光。天子年年爲降香。一望平生心已了。不須深處坐繩床。</text>
<title>登金剛山正陽菴</title>,<text>玆山恠恠復奇奇。愁殺詩人與畫師。更欲登臨最高處。噬臍脚力未衰時。</text>
<title>宿長安寺</title>,<text>曉霧難分跬步前。日高淸朗謝龍天。雲連山遠西南北。雪立峯攢萬二千。一見便知眞面目。多生應結好因緣。晚來更向蓮房宿。溪水松風捴說禪。</text>
<title>登天磨西嶺 俗云髮斷嶺。嶺上可望楓岳。</title>,<text>絶嶺橫空鴈過難。嶺頭廻首一長歎。從敎雲霧埋楓岳。我已登臨恣意看。</text>
<title>再宿通溝縣有感</title>,<text>往來二度宿通溝。不獨民勞客亦羞。唯有主人言可喜。近山禾稼勝前秋。山謂楓岳。縣人云以山故有秋。</text>
<title>宿淮陽府。次壁上許執義韻。</title>,<text>田薄何曾入勢家。西成今歲氣尤和。地偏過客應來少。山好居人却厭多。北嶺重關牢鐵鎖。南江一帶漾靑羅。丁寧遺戶且安業。聖德如今海不波。</text>
<title>次尹學士詩韻</title>,<text>此州風物冠東州。一道山川欲盡頭。自古民心思樂土。鐵關雖鎖豈能留。</text>
<title>登鐵嶺</title>,<text>獸窮則搏更猖狂。可歎開門納虎狼。腰下金符亦安用。險關只合一夫當。國本無人賊有心。關門直下幾千尋。縱然漂杵燕歧血。竟使良民怨至今。</text>
<title>次和州壁上韻</title>,<text>誰令變起不虞中。拊髀橋前往事空。宇內已瞻新化日。海隅猶有古淳風。仙遊處處同玄圃。俗尙家家事梵雄。須信民躋仁壽域。太平天子厭興戎。</text>
<title>觀國島有感</title>,<text>萬頃蒼波一葉舟。好風吹我到瀛洲。傍人莫恠怱怱過。骨未仙時不敢留。</text>
<title>登鶴浦元帥臺</title>,<text>百頃湖心孤嶼靑。詩人增損作新亭。重來載酒須千斛。不待風吹骨已醒。</text>
<title>鶴浦縣亭有安謹齋詩。其末句云。若爲添得東溟水。沒盡奇觀免此勞。盖以游觀者勞民故也。余反其意作一絶云。</title>,<text>瘦馬羸童路更長。孤村破驛正荒凉。若爲富庶關東路。每遇奇觀醉一塲。</text>
<title>次高城壁上三日浦詩韻</title>,<text>關東到處是方瀛。海上秋山列錦屛。此是神仙舊遊地。扁舟緩緩傍長汀。貴人堂上已登瀛。羅綺香熏孔雀屛。瘦馬書生多好事。攀緣疊嶂與廻汀。</text>
<title>次三日浦四仙亭詩韻</title>,<text>勝景安能集大成。此湖應似伯夷淸。水涵天宇澄心碧。山倚秋空刮眼明。如見雲間絳節影。時聞月下玉簫聲。丹書斲了還依舊。羞對仙蹤說世情。</text>
<title>次歙谷客舍詩韻</title>,<text>縣官銜必勸農兼。田野多荒口不添。郭外靑山如欲訴。客來故故入前簷。</text>
<title>次列山縣客舍詩韻</title>,<text>白頭報國日猶長。喜及身閑訪衆香。因過關東探勝景。道邊黃菊近重陽。</text>
<title>次杆城板上詩韻</title>,<text>城接山村事事幽。峯巒邐迤樹林脩。路窮更傍千尋海。軒逈如登百尺樓。卯簿吏閑常早散。星軺驛急未曾休。考雖下下庸何害。撫字心勞一道州。</text>
<title>永郞湖。次安謹齋詩韻。</title>,<text>安相情懷黃鶴月。李生行止白鷗波。重來此地誠難必。空聽關東一曲歌。謹齋先生存撫之日遊此湖。作一絶云。暮雲半卷山如畫。秋雨初晴水自波。此地重遊難可必。更聞船上一聲歌。又作關東別曲。今聞其歌誦其詩。悽然有感故云。</text>
<title>次萬景臺詩韻</title>,<text>道傍奇絶石爲臺。過客何甞特地來。喜我閑遊登覽久。主人况復勸深杯。時同年陸君爲杆城守</text>
<title>次襄州樓上詩韻</title>,<text>李君起廢事超前。敗瓦書存天慶年。棟宇已同全盛日。閭閻還有太平烟。滿簾秋氣山圍屋。隔岸濤聲浪接天。寄語新除賢太守。隱之何害酌貪泉。客舍。故州守李君林宗重搆者也。天慶年事。具於李君之記。今聞崔副令宰出守是州。故幷著之。</text>
<title>同遊柳少卿以馬病落後。到襄留待不至。用樓上詩韻趣之。</title>,<text>老我才踈偶在前。先生氣銳更芳年。國恩未報深如海。世味先知淡似烟。夢裏寒松叢石路。詩中細雨菊花天。幾廻遇勝苦相待。明日分程向酒泉。</text>
<title>登祥雲驛亭。亭好而無詩。故留一絶。</title>,<text>絶景由來下筆難。或因未暇卸征鞍。此亭不在寒松下。自是無人着眼看。</text>
<title>次洞仙驛觀瀾亭詩韻</title>,<text>亭外峯巒擁縣門。檻前洲渚抱漁村。碧波可染衰髯白。淸景能醫病眼昏。三島茫茫天共遠。百川浩浩海幷呑。若爲對此忘機坐。不校人間有達尊。懶踵金鋪畫戟門。閑尋翠竹白沙村。東溟浪靜天逾碧。西塞山高日易昏。偶作勝遊殊可喜。欲談時事却成呑。古來觀海難爲水。井底何人妄自尊。</text>
<title>次江陵客舍東軒詩韻</title>,<text>我行佳節更豐年。醉倒臨瀛別洞天。山自北來靑未了。海爲東極浩無邊。鏡湖載酒搖明月。石竈煎茶颺紫烟。但自不逢苛政虎。州民元是一羣仙。臨瀛。江陵別號。鏡浦及寒松亭。皆有古仙煎茶石竈。</text>
<title>次寒松亭醴泉君所題韻</title>,<text>意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。</text>
<title>次鏡浦臺安謹齋詩韻</title>,<text>來擁紅旗返火城。使華遊賞稱人情。自甘野服偏蕭散。猶喜詩編及老成。夏永倚風攀檻立。夜深乘月信舟行。安能擅此湖中景。狂客狂名繼四明。</text>
<title>次江陵燈明寺詩韻</title>,<text>爲尋佳景度危峯。海闊天長眼界空。心與勝遊常不足。詩當絶景却難工。臺臨出日扶桑曉。寺在廻巖古木風。想見夜深僧入定。龍王來看佛燈紅。寺有觀日臺。臺上有石塔。</text>
<title>次三陟西樓八詠詩韻</title>,<text>竹藏古寺愛竹何須問徑圍。此君稱謂未應非。招提翠密不知處。唯見斜陽僧獨歸。巖控淸潭巖底成潭是大川。巖頭直下視茫然。州人欲取潭心月。知有淳風不變遷。依山村舍江上靑山山下村。太平烟火不關門。居民豈識江山好。早起營生直到昏。卧水木橋十里人家挾一灘。往來橫木渡狂瀾。宦途失脚危於此。有足何曾却立看。牛背牧童渠家姊妹有娥眉。夜績辛勤作嫁衣。愛汝生來無念慮。披簑橫笛任牛歸。隴頭饁婦相思寧復勉加飧。婦餉夫耕了世間。以色事人多見棄。顏華一去不曾還。臨流數魚長江如練寫秋空。俯瞰吟詩日已紅。但道游魚淸可數。區區屈指與癡同。隔墻呼僧官舍僧房纔隔壁。砌花窓竹共成叢。上樓無偶聊相喚。非爲顚師有道風。</text>
<title>次蔚珍客舍詩韻</title>,<text>馬首關東路欲窮。奇觀過眼旋成空。一燈古館連江雨。九月荒城落木風。寂寞舊交聞笛裏。蹉咜世事倚樓中。幾人塵土懷淸賞。魚在深池鶴在籠。</text>
<title>次迎曦亭詩韻</title>,<text>日上扶桑照兩間。一邊星斗尙闌干。風磨雨洗毫端淨。霧散雲收眼界寬。自笑世情思測海。仍敎學術解觀瀾。紛紛南北多星使。莫作尋常傳舍看。</text>
<title>次越松亭詩韻</title>,<text>訪古秋風馬首東。喜看欝欝蔭亭松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沉吟久。拙筆難形萬一容。</text>
<title>次平海客舍詩韻</title>,<text>江上人家竹外村。奇觀左右儘逢原。重游白髮驚親友。數點靑山隔故園。城控滄溟風頗惡。地連暘谷氣常溫。偶題詩句宜塗抹。豈要流傳衆口喧。</text>
<title>次臨漪亭詩韻</title>,<text>此亭光價倍於前。詩老命名延祐年。典簿獨游人不識。不慚操筆答雲烟。</text>
<title>次寧海北凉樓詩韻</title>,<text>足迹平生萍共浮。夢中時復倚樓頭。題橋一去三千里。佩印重來二十秋。松似郊迎皆偃盖。水堪漁隱有輕舟。他年儻遂東山志。好在紅粧淚莫流。</text>
<title>次寧海府客舍韻</title>,<text>敢將晝錦託歐陽。縱得歸來去又忙。蜀郡前驅看負弩。會稽除道哂腰章。北軒天闊滄溟黑。西嶺秋深草樹黃。休向離亭先洒淚。感時懷舊已無腸。</text>
<title>題興海縣客舍</title>,<text>田腴地利帶魚塩。只恐臨民頗不廉。古館何人能起廢。腐椽殘瓦落前簷。國無新法撓茶塩。更遣才能按且廉。民病如今在何處。沉吟落照入虗簷。樓臺題詠。往往皆是。盈德以南。江山自若而樓臺闕如也。詞人墨客所甞經過。而託興無所。安得不一爲之慨然乎。及興海之爲郡。良田彌望。又饒山海之利。而井邑蕭條。館舍頹落。敢望所謂樓臺者耶。因惻然有感。留二絶于壁間。以示觀民風者云。</text>
<title>次永州客舍前賢題竹詩韻</title>,<text>鳳來何必九成音。龍化還勝點鐵金。春筍無端穿壁去。短墻南北剩分陰。</text>
<title>題八莒同年裵糾正草堂 二首</title>,<text>薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。</text>
<title>次京山府百花軒詩韻</title>,<text>花開花落鬢絲加。百歲春光一鳥過。此日此軒還寂寞。滿園踈木夕陽多。</text>
<title>次京山府南樓韻</title>,<text>星山形勝定飛來。山滿高樓水遶臺。喬木舊廬懷世德。落霞孤愧凡才。官閑不害紅裙醉。賦足何愁白紙催。更擬百花軒裏宿。一簾香霧錦成堆。</text>
<title>寄辛草亭</title>,<text>事過是非方有定。時來品物各流形。今人不賦緇衣什。還使今人說草亭。挑燈擬話當年意。照鏡俱非昔日形。道枉且嫌東道冷。明春特地訪江亭。天道循環曾不息。人心機變亦無形。北堂萱草南江月。高卧乾坤一稼亭。</text>
<title>道過星山。至黃澗縣。漸凋弊可憐。行次永同郡。留詩一首。以示往來。</title>,<text>竹嶺東南第二程。要衝何日斷人行。已嫌上下爭科歛。更怯朝昏管送迎。過客毋輕生喜怒。遺民儻幸見昇平。欲留詩句還愁絶。古館頹簷夕照明。</text>
<title>行次陽山縣。壁上有詩。其名字爲人所磨。戱用其韻作二首。幷書其詩于板曰。安知此板亦不爲人之所去乎。</title>,<text>半百光陰寄旅亭。還家鬢髮里閭驚。又因訪古關東路。仍得尋詩海上城。山好有時成小駐。年豐到處喜相迎。壁間名字休磨去。認取吾儕事筆耕。蕭條小縣似郵亭。壁上看詩喜且驚。路險何曾邀使節。人閑更覺遠州城。當門老樹知誰種。捲箔靑山不待迎。已厭問津思卜築。世無沮溺耦而耕。</text>
<title>題錦州客舍</title>,<text>四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。錦州四達皆嶮。自陽山至州尤嶮。人謂𣂈确路。</text>
<title>余於至治間。因事到珍同縣。數家破屋。不庇風雨。謂已流亡。無復人烟也。今者之來。候迓有吏。應接有所。詢其所以。陳其姓。臣老其名。戶長其職者。能有以起廢故也。余喜甚。因題陳家之壁。以示觀風。以警監縣。且令一鄕之人取法陳家云。</title>,<text>與時興廢見民情。古縣重來忽眼明。已變草萊爲黍稷。更敎荊棘化軒楹。敢期有客賡詩句。却喜無人識姓名。奉國持家只如此。窮鄕何害出公卿。</text>
<title>行次連山。聞金先生光鼎在近邑敎授生徒。以二絶寄之。</title>,<text>曾誨螟蛉在泮宮。閑居猶欲振儒風。要談六籍排邪說。吾道寧專筆硯功。十里靑山一畒宮。侁侁童冠舞雩風。卜鄰甚欲論吾道。尸素年來愧食功。</text>
<title>寄大安寺中之僧統</title>,<text>宦路幾千里。交情三十秋。相逢知不遠。俱在海南頭。</text>
<title>遊邊山諸菴。次蘇來樓上詩韻以記歲月云。</title>,<text>高絶曾聞海岸山。偸閑得得恣登攀。人從天降梯千尺。僧與雲分屋半間。禪寂固知猶見縛。世緣那得敢相關。翠微何日容吾住。竹杖芒鞋日往還。</text>
<title>次兜率壁上韻</title>,<text>尋山本不爲尋仙。千里游觀豈偶然。浩劫因緣歸內院。上方世界控諸天。鶴來曾構岩頭閣。龍去猶存石眼泉。深愧香山白居士。未能結社已華顚。</text>
<title>訪尹同年不遇</title>,<text>對山不浪出。採藥偶忘還。甚欲題凡鳥。草堂猶未關。</text>
<title>題興德客舍</title>,<text>爲訪名山此地過。江橋分路入烟霞。歸來歇馬竹林下。一樹山茶猶未花。</text>
<title>次金山寺壁上韻</title>,<text>春到靑丘日欲中。勝遊要及未農功。爲尋海上蓬萊境。因訪人間覩史宮。危構簷牙磨北斗。法音鐸舌語東風。更思杖屨窮幽絶。滿壑烟霞路易窮。</text>
<title>寄張相國</title>,<text>身閑勝景恣游尋。只恨無人可說心。豈料普光精舍裏。挑燈共聽坦師琴。</text>
<title>過龍頭洞。次前賢詩韻。故相趙狀元所居。</title>,<text>偶向狀元坊裏行。舊居斜日入前楹。每魁塲屋群龍闘。獨步才名一鶚橫。厭世公曾歸碧落。卜鄰吾欲斸黃精。地靈人傑言堪信。看取公卿衮衮生。</text>
<title>贈坦師</title>,<text>幾度思君欲遠尋。相逢却未細論心。年來厭聽人間事。洗耳須憑月下琴。</text>
<title>次古阜郡北樓詩韻</title>,<text>夢想南游自昔年。登臨萬慮散如烟。幾番過客隨風絮。百歲浮生赴海川。兜率山光淸可挹。蓬萊雲氣遠相連。欲留詩句吟還苦。莫比騎驢孟浩然。</text>
<title>殷學士見和鴻山所題。謹用其韻奉贈。二絶。</title>,<text>滿頰春光滿鬢霜。風流晚歲似張蒼。世間那得先生樂。更有靑山繞盡堂。猗猗高節傲風霜。枝葉扶踈刻水蒼。墨戱敢煩揮妙手。稼亭中作此君堂。</text>
<title>題竹坡趙先生所居</title>,<text>亭好那容俗客過。風軒四面滿池荷。重游要趁花時節。醉聽靑娥一曲歌。小齋新構寂無隣。淨几明窓絶點塵。茶椀莫敎纖手捧。堂中自有白衣眞。</text>
<title>紫汀臺</title>,<text>崖頭紫石疊成臺。海色天光萬里開。策馬忩忩看不。足。扁舟載酒要重來。</text>
<title>遊千太山濟淪寺</title>,<text>淺山屛擁梵王宮。山外人家聽暮鍾。到此自然心境靜。不須辛苦住高峯。</text>
<title>完山途中</title>,<text>狀元崔李才名大。界首全羅氣象雄。過客休誇金紫貴。公卿多出一鄕中。典薄先生成酒癖。訥齋相國號詩雄。靑春白日完山道。萬事都休一笑中。</text>
<title>訥齋見和。復作一首。</title>,<text>失馬已曾知禍福。瞻烏未可辨雌雄。詩壇張相能居右。酒聖李生時復中。</text>
<title>京浦阻風</title>,<text>遊遍名山尙慊然。却來京浦久留連。雲遮古寺尋僧路。風阻長江送客船。草屋雞栖眞可陋。島夷鼠竄亦堪憐。紫汀花發無多日。盡舸紅粧逐少年。</text>
<title>寄許執義</title>,<text>休官却易卜居難。我縱歸來尙未安。誰似先生擅山水。更無俗事敢相干。</text>
<title>度官渡戲作</title>,<text>我行眞是作閑游。遇水逢山輒少留。津吏不知投紱客。靑衫白板候沙頭。</text>
<title>題村舍</title>,<text>我欲卜居滄海濱。漁村到處盡堪憐。此家有酒仍多竹。題壁何須問主人。</text>
<title>次韻答南按廉</title>,<text>十載風塵夢釣舟。此身今在白鷗洲。但將細馬馱紅粉。安用元戎擁碧油。撲地閭閻無虐政。傍江亭榭足高游。題詩盡是同年客。千首曾輕萬戶侯。</text>
<title>寧海留贈</title>,<text>重來烏得獨無情。當日佳人白髮生。怨淚滴殘將繼血。離歌凄斷不成聲。關山鞍馬何曾歇。花月樓臺捴有名。從此丹陽添樂府。新詞一曲倚淸平。</text>
<title>眞州新妓名詞 浣溪沙</title>,<text>客路春風醉不歸。笙歌緩緩夜遅遅。竹西樓逈月參差。行樂雅宜無事地。尋芳却恨未開時。他年誰折狀元枝。</text>
<title>次鄭仲孚蔚州八詠 巫山一段雲</title>,<text>大和樓鐵騎排江岸。紅旗出郭門。遨頭來此送賓軒。賓從亦何繁。水色搖歌扇。花香撲酒尊。但無過客閙晨昏。淳朴好山村。藏春塢是處花多少。君家酒有無。人間紅紫已難留。曾見襯庭隅。世事將頭白。餘生業舌柔。携壺日日渡溪流。藜杖不須扶。平遠閣有客登仙閣。何人棹酒船。宦遊不覺到天邊。江路草芊芊。極浦低紅日。孤村起碧烟。離情詩思共悠然。歲月似奔川。望海臺自昔聞浮海。吾今信望洋。有時風靜鏡磨光。一色際窮蒼。絶島知誰到。孤帆爲底忙。從敎日本是殊方。三萬里農桑。白蓮巖寶靨明珠顆。銖衣霧縠紋。白蓮嘉瑞豈虛言。時有異香聞。客枕涼如水。禪燈耿破昬。誰言儒釋不同論。到此任朝曛。碧波亭山雨花浮水。江晴月滿汀。古人詩眼此爲亭。誰敢換新銘。去國心猶赤。憂時鬂尙靑。漁歌政欲共君聽。驚起翠毛零。開雲浦地勝仙遊密。雲開世路通。依俙羅代兩仙翁。曾見畫圖中。舞月婆娑白。簪花爛熳紅。欲尋遺迹杳難窮。須喚半帆風。隱月峯玉葉收銀漢。氷輪溢桂華。高峯礙月故峨峨。不待影欹斜。逸興逢淸夜。高吟愧落霞。恒娥竊藥不歸家。風露濕纖阿。</text>
<title>次平海客舍詩韻 南柯子</title>,<text>古木多寒籟。虗簷剩晚涼。秋聲無處不鳴商。况是客程佳節過重陽。詩壁籠紗碧。歌筵舞袖香。官奴已老尙新粧。幾見使君遺臭與流芳。</text>
<title>稼亭詞[謝端]</title>,<text>詹農祥之晨正兮。嚶九扈其和鳴。躬錢鎛以俱往兮。日與雞而俱興。甘雨至而及時兮。嘉苗起而懷新。乃芟蕪而立良兮。寧塗潦之勞吾身。竢堅實以一飽兮。猶有虞於乾溢。庶徵時而不忒兮。始不負其勤力。黍稌坌其登塲兮。信秋成之可樂。必勞勩而後得兮。可一日之不作。余昔偃於田廬兮。樂與苦其相參。何釋耒而紆緩兮。視力田而有慚。齒髮颯其衰莫兮。盖欲歸而無所。子方興而致用兮。遽遐思於農畒。屹環堵之危亭兮。期作勞以自營。奉菽水而怡顏兮。或高廩之可盈。彼老農之爲智兮。非聖人之不如也。念民事之艱難兮。不敢怠而逸居也。又爲之歌曰。東海之壖。子所田兮。出作入息。樂有年兮。非帝之力。孰我安兮。彼君子兮。不素餐兮。謝端</text>
<title>集淵明句。奉題稼亭[黃溍]。</title>,<text>東方有一士。客養千金軀。束帶候鳴雞。出則陪文輿。代耕本非望。蹔與園田踈。園田日夢想。投冠旋舊丘。興言在玆春。新疇復應畬。田父有好懷。過門更相呼。披草共來往。履歷周故居。悠悠待秋稼。時還讀我書。雖未量歲功。棲遅固多娛。此事眞復樂。此語眞不虗。餞送傾皇朝。歸子念前塗。前塗當幾許。直至東海隅。古時功名士。事事在中都。遙遙沮溺心。君情定何如。東陽黃溍</text>
<title>節毛詩句題稼亭[王思誠]</title>,<text>下武維聖元。思文溥漸被。宅燕土芒芒。海外同文軌。棫樸枝芃芃。行葦葉泥泥。菁莪盛辟廱。芹藻彌泮水。藹藹多吉人。共惟君子使。信彼三韓山。宛在滄溟沚。畇畇陽坡田。廼場廼彊理。中田有新亭。簷宇翼如跂。其居何人斯。有美譽髦士。士也東方英。考盤衡門裏。家世好稼穡。代食維寶此。請學匪其功。素餐是所耻。力民務昬作。黽勉畏從仕。帝曰咨臣工。干旄擧鄕里。賓興歌鹿鳴。飮餞鴨江涘。奔然來上國。折風弁有頗。川陸阻且長。行邁日靡靡。南宮士如林。三捷獻長技。射策揚天休。穿楊反四矢。聞望冠黃甲。龍光動丹扆。從祿毗玉堂。靖恭閱國史。載離幾寒暑。悠悠憶桑梓。婦兮賦釆綠。母也嗟陟屺。徂東拜省郞。錦衣爛玼玼。言秣果下駒。還車載行李。有暳列宿光。煌煌照東鄙。維彼九都人。瞻言佇相俟。於焉暫逍遙。畫諾聊與爾。王猶固允塞。訏謀成亹亹。退公思明農。民勞曷其已。三復七月篇。永言衣食始。方春靈雨零。夙駕催擧趾。楚茨斯載芟。大田有良耟。嘉種得黃茂。耰播亦勤止。厭厭實含活。綿綿或耘耔。野餉載筐筥。左右甞旨否。於皇新畬間。終善無遠邇。有稻有來牟。有秬有穈芑。有瓜有菽荏。有穜有穋䄫。有黍方與與。有稷又薿薿。懞幪旣堅好。栗栗少糠秕。秋穫庤錢鏄。薄言往觀視。或積若丘崇。或密若擳比。築塲納千廂。開室儲億秭。炮羔御賓客。釃酒衎祖妣。張仲齊孝友。吉甫同燕喜。所願屢豊年。多受上帝祉。父母壽而康。黃髮更兒齒。勉勉佛仔肩。一方是綱紀。率時海隅氓。世奉明天子。魯郡王思誠節毛詩句題稼亭[宋褧]羲仲賓出日。平秩東作事。李君朝鮮人。稼亭名有自。敦本崇禮敎。有年可立致。負耒非無心。乘桴或有志。京師宋褧節毛詩句題稼亭[蘇天爵]畫省郞官鬂髮靑。歸來學稼葺新亭。玉堂視草曾頒燭。綠野耘苗尙帶經。日出扶桑烟漠漠。春生孤島水冷冷。拂衣便欲從君逝。白帽風流謁管寧。趙郡蘇天爵節毛詩句題稼亭[劉聞]使君結屋傍西疇。冠盖時從野老遊。暘谷官因東作重。神農書自遠方收。桑麻地燠民時早。稉稻秋香海島幽。鳳閣故人天上望。三韓蒼翠隔神州。安成劉聞節毛詩句題稼亭[劉閱]三韓雲麓好歸田。員外新亭納海天。北省難留靑瑣客。東人爭迓綠江船。花開百濟春山裏。雞唱扶桑曉日邊。報國但知農務急。還鄕始覺歲華遷。盡鋤蔓草脩塲圃。多種良苗備粥饘。射鴈偶陪王子出。跨牛仍學牧童鞭。桑陰負耒衣沾雨。松外憑闌帽拂烟。長恐園林鶗鴂至。不妨窓戶桔槔懸。兒孫喜向三冬學。婦女能歌七月篇。露冷芙蓉懷上苑。雲黃𥝧稏慶豐年。時時欵客開家釀。歲歲輸官割俸錢。却笑蘇秦無二頃。貂裘塵土朔風前。安成劉閱節毛詩句題稼亭[程益]三韓山下黃金產。五色雲中瑞錦窠。好是秋來粳稻熟。安時應有吉祥歌。春風臺榭飛紅雪。夜雨陂塘生綠波。讀罷賢良方正策。逢人又說力田科。白馬金鞍紫玉珂。春來亭上是行窩。國人共說新員外。學得中原語較多。重戴當年蘇骨多。國王何日賜韓娥。春風馬上閒來往。學唱天山踏踏歌。底是京城離別後。更無一字問如何。故人天上相從處。不及當年一半多。程益節毛詩句題稼亭[貢師泰]三韓山前春草綠。柘枝連村桑滿谷。大牛飯罷礪雙角。小犢跳梁野如鹿。夜來東原雨新足。九扈向人催布穀。歸佐明王理藩服。土膏初起如雪沃。淺種深耕貴勻熟。豈獨勤身化成俗。要使扶餘皆菽粟。新亭翼翼滄海濱。手持酒肉親撫循。鳴竽擊鼓更吹豳。大田多黍高過人。車載輦負聲轔轔。甌婁汙邪錯雜陳。露處有積居有囷。欝金煮酒旨且醇。葵羹香飰調酸辛。句驪唱歌田畯神。我有炰炙供嘉賓。醉來欹帽更迭舞。韓娥拍手山月吐。宣城貢師泰節毛詩句題稼亭[余闕]天官初候景。稅野待新晴。海上人耕早。雪中春草生。荷鋤忘吏役。掩戶愛香淸。還省京華日。朝服祀蒼精。同年方貴顯。常懷隱者情。時從粉省出。自尋黃鳥耕。春陽初泛野。小雨逈遮城。想子還釋耒。芳尊誰與傾。武威余闕節毛詩句題稼亭[王士點]我家楊廣道。釋耒仕王京。挾策西游去。久住鳳皇城。大君懷遠臣。令臣官玉署。內省聊淹留。還思故鄕去。雞林分省治。拜詔作新郞。田園應不遠。乘暇日旁皇。靑山環館舍。淥水界溝塍。我宇多隣並。耕耘殊未能。牽牛耕麥隴。穫刈敢妨功。佃夫勤已久。登塲我稼同。束髮讀經史。入仕習華言。耕鑿思帝力。新亭立高原。蘭省多花卉。叢叢香色殊。那知新亭下。飮食多所需。播種效古書。閒田日以墾。鳴珂趨省府。從容敢忘本。東平王士點節毛詩句題稼亭[成遵]朝馬年年響佩珂。歸畊故里樂如何。扶桑日近收成早。鴨綠江深灌漑多。翠釜香粳瓊作粒。錦囊春繭雪生波。郞官署在新亭側。釋耒無妨日一過。南陽成遵</text>
