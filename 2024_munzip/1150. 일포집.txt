<title>冬夜吟</title>,<text>月釣前溪夜。風鍾古木冬。</text>
<title>詠松燈</title>,<text>斫松以代膏。容光照必均。一室多熏氣。散爲寒士春。以上七八歲時</text>
<title>謹次丹溪書院居齋會中韵二首 丁酉</title>,<text>千載朱夫子。今因講會知。童心猶起敬。黃卷儼吾師。雪面三更月。峯頭十里風。一點靑燈夜。奎星照海東。</text>
<title>達城歸路。與宋敬一 相天 擁爐戲吟。</title>,<text>不必吹藜借太乙。土爐茶鼎和甘辛。离明大韛南當午。天陛香烟北拱辰。道客伏丹延甲子。豪兒擁炭守庚申。窓前有樹花開未。雪裏春風訝建寅。</text>
<title>陶山應製。歸路有感。壬子</title>,<text>恩侑從天煥紫綸。溪山草木藹新春。吾曹幸是凡周士。莪化均霑草野臣。</text>
<title>歲癸丑。命修莊陵志。金一老 宗壽 奉鶴峯先生復莊陵䟽。獻于修志所。因與同歸詶贈。</title>,<text>先生樹立凜如霜。當日琅函萬世光。明月南樓鵑血古。朝陽北闕鳳聲長。淸時曠典輝仙寢。故宅遺文出寶藏。闡發非吾私賀語。大東由是振頹綱。</text>
<title>丙辰留泮時。有金河西陞廡䟽擧。疏草中引退高四七辨往復書。措辭若有未安於溪訓。吾與李學源 家淳 諸友。往復䟽廳。推還名帖。至被出齋。因吟二絶以示同志。</title>,<text>尋名非自外。傳誦有元符。四七師門訓。二三嶺下儒。其爭君子也。所學不然乎。明日無齋飯。猶甘飽豢芻。丈夫無一椀。天地出門寬。弊褐蘇秦憊。殘盃杜甫酸。壯心看寶劒。拙計笑儒冠。歸日嶠南稻。黃鷄又上盤。</text>
<title>李永柔 志淳 之任。奉退陶先生祠板入泮。上特遣近臣。宣侑于四賢祠大廳上。自公卿下至韋布往參謁。余當時到之任。修正擧案。夜歸志感。示李學源諸友。丙辰</title>,<text>關西太守奉先龕。太學依如侍丈函。千載淵源師道儼。九天香祝聖恩覃。風雲曠世昭瀜感。襟佩趨庭輻輳咸。盛事分明千一會。合傳圖繪播吾南。</text>
<title>皆骨山歌。送李時應 𡎘 赴關北亞幕。</title>,<text>海有六鰲鰲有骨。其骨化山山突兀。聞說一萬二千峯。上摩星斗下溟渤。盤據何雄瘦削巧。古來稱以神仙窟。仙窟深深不可探。愧余書劒塵中汩。李白時夢天姥遊。覺來靈境猶怳惚。吾友李君客於泮。一躍天池早釋褐。白華峯下急難圖。山南詩禮好家閥。洛下閉戶塊自守。不曾珂馬事干謁。城市常存濠濮想。公退每拄看山笏。長安邸吏叩旅扉。北關佐幕除書出。其官薄薄稱外臺。其地迢迢隣靺鞨。知舊嘖嘖皆惜之。君獨怡然自不屑。人臣執事無閑緊。不敢恩除較得失。况是此行多壯觀。漢之豊沛周沮漆。萬世洪基於此肇。五陵佳氣常葱欝。興龍古址無由見。今幸厨傳與郵馹。得此大遊皆聖恩。又是名山前路列。名山三十六洞天。是行吾將恣搜括。四仙浦上披瓊霞。萬瀑洞中摩璇月。麾却皁盖山下店。約束靑鞋又布襪。回視紅塵聲利客。與我不知誰優劣。同頖故人聞而壯。不用勞歌悵離別。爲我賦來皆骨詩。皆骨烟霞用無竭。</text>
<title>甲子春。拜愚山丈席請先碣。仍留山庵。滯雪構呈。</title>,<text>風打庵扉晝不開。前山儼對玉成堆。天公會事微誠發。故遣程門尺雪來。</text>
<title>丁卯淸和節。與李學源同遊淸凉山。</title>,<text>携手來捫咫尺天。御風雙袂九分仙。斜陽點撿峯名盡。聊把奇遊下界傳。</text>
<title>滿月庵</title>,<text>玆山奇絶冠東南。第一峯前得一庵。倘識如來眞面目。試看明月滿寒潭。</text>
<title>金生窟</title>,<text>蒼壁嵌然混竅虗。天敎仙客發於書。何年去寫黃庭篆。猶遣銀河雪浪噓。</text>
<title>泮邸漫詠</title>,<text>旅邸蕭然佛舍如。故人相對十年餘。羾門灑濯嗟無句。閉戶生凉愧有書。鄕夢喜逢三夜雨。街塵厭逐七香車。吾儕漫飽昇平世。何日歸山賦遂初。</text>
<title>用前韵。和李彜敍 龜星 金吾直廬。</title>,<text>旅榻終朝坐㗳如。忽聞淸籟雨聲餘。明時囹圄閑無牒。當直郞官穩讀書。枕上白鷗多少夢。窓前金虎去來車。秋風莫惱思鄕客。料理歸裝待菊初。</text>
<title>呈韓丈 錫朝</title>,<text>古者昌黎伯。三年博士官。卑何關柝恥。隱盖市朝難。穩飯猶淸俸。耽書是達觀。枵然空槖客。覓債強爲歡。</text>
<title>夏日偶吟</title>,<text>睡甘如醉到斜陽。炎日偏於遠客長。北峀輕雲猶旱氣。上林高樹自仙香。須從世路忙時靜。要驗天機熱處凉。遙想淸陰松竹裏。夏寒亭子是吾鄕。</text>
<title>宮墻卽事</title>,<text>嶠南遊客頖西家。咫尺宮墻也足誇。葵藿猶知依白日。蓬萊常見擁丹霞。參差隱映連甍鳳。多少翺翔借樹鴉。羽籥欣欣臣拜手。太平千載上林花。</text>
<title>邏火</title>,<text>人定鍾聲動九街。牎前邏火似星排。泮翁向我丁寧語。未可尋常一步差。</text>
<title>觀書漫詠</title>,<text>掩書渾不記何辭。愧爾聦明日漸衰。也是緣他游騎悍。倏焉東騖又西馳。</text>
<title>贈鄭際勳 僑</title>,<text>仕而優學見於今。永日垂帷坐整襟。飯到廣文胡不足。名齊東里豈無心。康成帶草遺芬採。子上甛桃正味尋。幸我踈慵隣舍近。請君時下頂門針。</text>
<title>送柳士鉉 台佐 宰安邊</title>,<text>北安華盖自南安。隨處流通儘是安。未必他求安樂法。推吾安宅以民安。</text>
<title>七夕漫詠</title>,<text>針線街娥解占星。如何茶果不祈庭。爭言近日人多巧。未必天孫獨有靈。</text>
<title>送李丈 秉烈 北郵行軒</title>,<text>東出靑門向北關。大遊天下最高山。明時化似傳郵速。老境官如佛舍閒。雙鳳奇毛鄕夢裏。六鰲遺骨海雲間。輸來萬二千峯重。未必輕舟載石還。</text>
<title>和鄭希仁 元善</title>,<text>曩拜愚山老。從容每說君。洛中逢勝友。名下不虛文。航夢驪湖月。燈烟雉岳雲。芳隣依吏隱。疑是謝塵紛。</text>
<title>送李評事來卿 泰淳 赴京。兼寄頖中諸友。</title>,<text>向余留泮縶內省。君馬浩然歸南嶺。我今躡君尋鄕路。君馬又向西雲騁。聖世周諮惟簡在。高秋八月向北塞。北塞鎖鑰從古重。在周岐豊漢恒代。胡兒隔水一衣帶。厥篚貂蔘又文貝。卽今聲敎曁河朔。鎭撫要荒聖恩賴。黑靺水上使節輝。白頭山下獵火歸。薊門鐵騎何彭彭。周道四牡何騑騑。溪山水石秋如洗。我行適到君行啓。幾日西遊到泮中。泮中多少如兄弟。近日如何遠臺丈。世事只有天在上。春郞久客苦未歸。昨過斗廬倍惆悵。生憎苦說湖中梅。此語歸鄕大播來。漏屋散人入太廟。朔望齋罷肉如堆。騎省三僚萃一筵。捐俸時時與酒錢。縱有佳肴喫未快。座中齒豁有誰憐。典設邸寄頖齋郞。三時言笑半間堂。辛憲幾度聞喝導。近來天氣肅如霜。東阿老人東鄰住。水晶居士對朝暮。有時監茶忙借馬。江湖歸夢問船路。旅味經年齒覺酸。夢魂猶是繞長安。憑君此去寄短幅。要替華牋面面看。爲言山南歸臥者。隨處無羈款段馬。麥飯葱湯滋味厚。且看黃稻滿前野。出塞應逢鶴城吏。官梅酒濃古査觶。無常聚散浮萍世。異域相逢亦奇事。况是金剛洞天界。男兒壯遊到此快。今秋我與金剛約。忽被塵冗負仙債。金剛山色秋正癯。請君畫來金剛圖。歸掛淸凉山下壁。試將風物較嬴輸。</text>
<title>奉贐尹侯 光垂 赴晉陽任所</title>,<text>花下生氂睡野。忽聞琴鶴御征幢。自來冰玉雙淸閣。此去烟霞矗石江。官劇猶應僧舍靜。俸閒知是竹醪缸。慇懃寄語南州士。我有豐碑白月邦。</text>
<title>奉賀張侯 瀚 賢胤三加韻</title>,<text>郡齋和氣動梅香。以歲之正以日良。古昔聖王冠重禮。神明太守履多祥。君門奠雉玄端士。隣閤乘龍白玉郞。景貺元從仁政厚。口碑齊頌壽而康。</text>
<title>和族丈金山守 獻源 郡閣松樹歌</title>,<text>使君手栽松。使君自爲歌。歌松有眞意。不是二松哦。使君課野農。農者暑苦旱。直須將翠盖。十分淸陰散。使君觀太極。一本爲萬柯。須得根柢固。枝葉漸看多。使君春有脚。有脚自四時。爲愛冬嶺秀。靑靑也不移。使君携一鶴。一鶴何處巢。爲植鶴踏枝。撫琴日夜翺。使君德如風。風於庶草上。澗壑發淸籟。其聲捷惟響。古者陶彭澤。歸田始撫孤。不待籠鷴放。庭柯自在吾。古者冦萊公。縣庭手植柏。携妓蠟堆夜。如何無此曲。我來花樹歌。偶飮松下酒。金陵留別意。晩唱渭城柳。</text>
<title>謹次金同樞 始東 焚黃宴席韵</title>,<text>高閭迓福德爲符。三達尊榮齒爵俱。稱兕人皆祈上壽。荷龍天乃畀中樞。參同稧席羣仙會。萬石君家內史趨。好剪碧桃千片錦。耆英添繡老萊圖。</text>
<title>謝辛侯 景愈 惠藥</title>,<text>暇日官僮煑藥鐺。經綸多少寄靑囊。固知濟衆由仁術。縱敎淸心奈俗腸。自顧禱醫違宿計。惟堪復餌頌眞祥。金丹好是分憂手。蘇息蒼生最上方。</text>
<title>謹次李進士 祥發 盆梅韻</title>,<text>種德深如種樹滋。培根鞏厚長孫枝。會看槐蔭王公宅。自有同傳鄭氏詩。泮水芙蓉搴佩日。南山枸栲獻觥時。居然四十餘年事。獨爾梅兄歲暮期。文藻江山樹亦奇。寒杳元是丈人宜。月明淸艶藏來好。雷伏微陽靜處知。淡素花添霜髮耀。扶踈枝向案編垂。桑猶敬止梅何况。至慕無窮老益悲。李丈以其王考生朝。盆梅盛開。感泣咏懷故云。遙賀雲樓肯構堂。貽謨淸白物愈芳。枯梧南郭人今老。癯鶴西湖樹自香。剩播奇芬傳永世。堅持苦節飽經霜。愧余蒙蔀墜先訓。多負階梅幾許長。弊廬階前。有王考手植梅。年前培護失宜。致不得保。故末句寓自悼云。</text>
<title>丁卯暮春。京嶺諸勝十四人。會北渚賞桃花。拈唐人詩玄都觀裏桃千樹盡是劉郞去後栽。分韻以記勝。余於是日。滯直內省。獨未參會。遂合諸韻追和。</title>,<text>洞觀造化天。紅紫自玄玄。年光無處無。爛熳集神都。柳行分廛泮。花香耀樓觀。時我苦持被。若縶樊籠裏。聞說北城壕。有村村有桃。是日會羣賢。愛爾紅萬千。不妨苔侵屨。政好花滿樹。剩被酒力緊。緣溪興不盡。天台碧玉蕊。勝賞無乃是。論襟許梅歐。拈韻較秦劉。塊坐負仙香。武陵迷漁郞。風流無定處。適來又適去。倘念踈慵否。鶯啼晩雨後。明年花又開。寄語謹培栽。</text>
<title>贈李直講善始 在璣 直廬</title>,<text>卄載重逢頖水堂。故人相對髮如霜。暮塩堪惜昌黎困。夜甕誰嗤吏部狂。園樹不風花耐久。直廬無事日偏長。萍逢邂逅皆恩霈。來夕觀燈且喚觴。無數芸香拾滿裾。喜君精力未全踈。寂寥從古楊雄宅。題目如今呂氏書。差滿六旬猶眼炯。旁搜百籍更頭梳。官淸剩得陶猗富。光怪珍箱夜夜噓。善始嘗著大事記。盖述我國事蹟。</text>
<title>得喜雨。五言律十二韻。呈內省金令公 箕殷。</title>,<text>麥雨經旬歇。民憂隱聖衷。淸晨凝法駕。吉日拜眞宮。蹕路咨羣瘼。絲言格上穹。洪恩方渙號。甘霈忽隨風。潤塊踈仍密。蒸雲暖更瀜。通宵聞滴滴。多意注濛濛。優渥公私足。分明遠邇同。歧亭誰志喜。瀛閣又觀豊。上瑞昇平世。中和位育功。東曹綾被客。南畝襏衣翁。子美方兼隱。昌黎豈送窮。願天長惠雨。饘粥及柴蓬。</text>
<title>有感更呈一絶</title>,<text>孤露餘生宇宙間。爲誰棲屑未言還。回頭辛未元春事。却羡緋衣日舞斑。金令大人公。與先考同庚。辛未同陞恩資。</text>
<title>贈太社令崔儒瑞 廷鎭</title>,<text>簪紱依如粥飯禪。令人堪笑又堪憐。東風留住鸎花裏。北斗瞻依象魏邊。庭畔杉松移緩步。案頭書史引閑眠。多君淡泊棲心早。靜坐渾忘晝似年。知君非是愛園林。自有吾門樂處尋。班馬雄詞硏素蓄。羲驪遺訣透玄深。工須入靜方爲動。事固無升豈有沉。林下玉人珍重意。寄來瓊藻爲君吟。</text>
<title>贈申持憲敬之 慶會</title>,<text>曾將書劒下趍風。魂夢時時繞泮宮。近日棲山鄰鳥竹。百年流水轉萍蓬。蕭踈髮已霜前白。多少花猶雨後紅。坐羡城西賢主客。爐薰淸晝味無窮。</text>
<title>贈成仲約 守魯 南歸</title>,<text>西薇東菊露斑斑。感切風泉舊甲還。章甫齊聲千里外。日星生色百年間。古家尙有崇禎曆。此去增高太白山。聖世卽今扶植大。明朝殊典自天頒。仲約時爲洪杜谷請謚䟽頭。</text>
<title>次太社令韻。兼呈國子直廬。</title>,<text>炎夏遲遲化國暉。長安遊客覓輕衣。書生志大談經濟。傲吏官閒脫是非。睡起愁因朝雨洗。會來時趁夕烟歸。携君我欲遊於肆。季主垂簾識者稀。多感瓊章寄惠來。欲賡高調愧無才。萍逢盛會今年最。竹醉佳辰是月回。大事春秋文獻載。成均朝暮飯堂催。黃鸝綠樹誠難負。爲爾詩筒懶一開。</text>
<title>謹用朱夫子祝融峯韵。送李愼可 秉遠 遊永同山水。</title>,<text>牢脚行方健。洗眼觀始高。健脚又高眼。歷覽無物逃。所以仁智士。往往山水遭。山水多於永。玉峀與金濤。吾友癖乎遊。直欲跨六鰲。東陵携勝友。筇屐伴楮毫。有淵涵似鏡。有峯削如刀。脫俗元非詭。耽奇亦不饕。前行有奇觀。恣意不憚勞。羾寒疑蛻羽。搜勝若櫛毛。歸登元曉頂。平臨江漢滔。俯笑塵冗客。無聊白髮搔。</text>
<title>正錄廳。與諸益會話。李希吉 周奭 首爲韻。仍口占以和。</title>,<text>爲吾孤負又今行。聽鑰西城趁未明。好事天公留勝客。梧桐踈雨更多情。</text>
<title>賀朴翰林聖韶 齊聞 讀近思錄</title>,<text>四子階梯一部存。多君如誦自家言。公餘已得冬三足。看透從探不貳門。仕學俱優培實地。明誠兩進㴑眞源。笙鏞黼黻無他道。須把玆書獻至尊。</text>
<title>送知禮倅李彜敍</title>,<text>居禮官於禮。斯須禮不離。海東夫子裔。三聖洞中宜。昨上摩尼頂。明朝向俗離。風流皆聖賜。山水兩相宜。</text>
<title>昨見邊日進 始暹，李愼可兩友詩。以愼可永平之遊。便成一爭。爲步其韻。聊以解紛。</title>,<text>止無常止理。遊不以遊高。靜須非木偶。曠豈愛禪逃。吾道本坦蕩。景物隨所遭。近日金水會。詩社忽風濤。觀者笑跛躄。若井蛙海鰲。聽者譏𥌒畫。若輿薪秋毫。以余觀其訟。兩段快一刀。塊坐膠於寂。恣游癖乎饕。必須心界濶。不爲形役勞。拋書去尋春。巨艦輕一毛。然後是大遊。餘外儘滔滔。吾言亦戲劇。識者更爬搔。</text>
<title>和儒瑞韻。兼呈沈君實 英錫，李景學 游夏。</title>,<text>盥薇西郭雨。炎燠濯淸風。勝友多都下。詩豪又嶺中。高吟環郢曲。人數叶商翁。盛會慙無分。誰憐臭味同。一見深相許。淳眞有古風。峨洋三疊裏。雲樹十年中。舊日靑襟友。今朝白髮翁。芹堂時得月。疑是與君同。</text>
<title>和鄭騎郞穉明 鴻慶 與李參知彜執 鼎秉 唱酬韻</title>,<text>心交仍識面。良友又隣曹。遲日萊衣永。陽春郢調高。亨衢欣發軔。塵匣笑看刀。吾輩將何報。惟當夙夜勞。</text>
<title>是歲賜祭陶山書院。又有大山李先生贈職恩典。謹和諸名勝韻。以寓感頌之忱。</title>,<text>吾東闕里廟。百世聞遺風。祝幣從天上。溪山入畫中。文謨猗聖祖。䟽語又龜翁。寶匣理餘韵。恩榮一體同。右陶山賜祭君子修辭以立誠。自來人爵是公卿。先朝虛佇曾殊眷。曠世遭逢又盛名。師道增輝今聖世。陶山宣侑老先生。龜翁酬答君師去。能使斯丈重棟楹。右湖上宣貤士生鄒魯幸。絃誦見遺風。是以巖廊上。猶稱嶺嶠中。漢儀尊孔廟。湖學奬胡翁。殊渥將何報。相看感涕同。</text>
<title>又和沈君實陶院賜祭韻</title>,<text>大東元氣我文純。列聖朝來先正臣。由是嫡傳無墜地。至今吾黨賴爲人。溪岑肹蠁遺芬在。圭幣馨香曠禮新。試士壇前齊感祝。休儀何幸見於身。</text>
<title>和鄭穉明藥名體</title>,<text>露點朱砂玉屑霏。人參對坐朗吟歸。朋情香附芝蘭臭。秋氣黃連稌黍肥。破古紙窓糊頖邸。天南星斗隔巖扉。木瓜携贈瓊琚案。神麴雲安且典衣。</text>
<title>和英寢令韓穉文 益相</title>,<text>我遊東泮𣿬。君去北城圍。楚櫟風霜重。喬松日月依。聽蟬勞遠想。隨鴈約同歸。漢水來詩舶。擎緘倚夕暉。十年書劒友。黯黯說荊圍。梧苑西風早。藜筇北斗依。山回仙寢靜。江送客航歸。幾日黃花酒。相看醉落暉。</text>
<title>次沈君實韻。兼贈太社令。</title>,<text>自笑前遊十載勞。泮橋詩酒洛陽豪。今年冉冉三庚過。往事依依一甲高。歐老傳中無二菊。劉郞去後有千桃。相逢每問伽倻勝。瑤窟多仙幾伐毛。</text>
<title>景慕宮蓮池韻</title>,<text>何年王在沼。花事舊猶新。草木昭光被。羹墻聖慕伸。芬芳皆造化。培護又昌辰。橋畔無窮淚。當時進士臣。</text>
<title>贈崔社令</title>,<text>菊田居士社壇令。興到時時寄惠風。窮者詩工鳴在下。簡兮庭舞日方中。瓊琚贈厚諸名勝。盃酒貧憐兩病翁。萬軸不如三字語。古來爲椽說無同。</text>
<title>謝宗人上舍 玄壽 借騾</title>,<text>由稱與友共。孔歎借乘無。之子莫如厚。以吾不可徒。僮愁遲午飯。吏告趁申呼。坐羡芳園裏。看書也自娛。</text>
<title>送朴上舍德章 章淳 榮覲</title>,<text>苦節孤松宅。敷華會有時。架鳴三世皷。庭壽百年巵。樂事君家最。風流此夕奇。溪山周甲日。京洛幾人知。德章大人公周甲在是月</text>
<title>呈省記。歸路過玉署。與李來卿，姜文擧 世綸 兩學士唱和。</title>,<text>瀛館羣仙座。時來俗客遊。追隨疑嶺會。談笑遣鄕愁。翠簡橫三晝。黃花度九秋。申呈公事了。斜日爲人留。</text>
<title>復用前韻。贈李上舍明瑞 載珩。</title>,<text>瀛海乘槎客。歸來詑勝遊。蓬心羞達觀。楓節倍羈愁。嶠下䟽頭望。鏡中白髮秋。江湖知滿地。回首笑遲留。</text>
<title>客中逢生朝有感 丙子十月十日</title>,<text>一年爲遠客。百感又生朝。孤露偏華髮。經霜弊黑貂。原楸懷更切。籬菊笑應饒。學語癡孫在。渠翁說此宵。</text>
<title>和五一翁懷先壠韵</title>,<text>昔人盖有云。寒食思先墓。少時不解愁。尋常朗吟度。今踐此境界。哀哀我孤露。寂歷卜蓮花。先楸已拱樹。㷀㷀白首兒。展拜時朝暮。居然作遠旅。久矣違看護。頏樵任童赭。弱兒惱冗務。日月又陽止。苦未尋鄕路。故人同此懷。相對感涕注。謹拙言敢佩。持此庶寓慕。</text>
<title>和姜擎廈 橒</title>,<text>太白山高處。男兒未大遊。千年東海躅。今歲下泉愁。聖主㫌褒日。書生慷慨秋。明春宣謚誥。佳約與君留。</text>
<title>國子直中。雪裏小酌。得朝字韻。</title>,<text>龍門留客雪。會事發今朝。酒跨江氷到。書敲泮戶招。噓爐松餠暖。堆案竹籤饒。多喜蘇司業。無錢不寂寥。</text>
<title>楚山歌。贈洪自天 命周 行軒。</title>,<text>楚山多白雲。藹藹膚寸發。崇朝雨祈祈。四野槁苗勃。西民甫經痍。如旱魚在轍。宸簡重分憂。征旆隨雲疾。去作車下霈。沛然慰焦渴。專而不能咸。爲君重惜別。楚山多奇珍。含輝蘊于璞。採之薦廊廟。懸黎又結綠。聖主曰嘉乃。雙玉侈殊渥。不但鬢生輝。最是心如玉。球琳北井膠。可救千丈濁。遙知壺隱吏。相對勉磋琢。</text>
<title>直廬步月。吟呈金尙書 履陽 閤下。</title>,<text>棠露垂垂洗藻淸。旅遊多得掃門榮。禽蟲自笑鳴東野。龍虎疑眞拜北平。春早向陽花幾發。夜深依斗月逾明。蕭然歸臥山南屋。遙憶今宵似玉京。</text>
<title>送金上舍穉功 養運 還鄕</title>,<text>瓢隱遺風百世淸。玉人相對挹家聲。傷心丙子回重甲。可意親朋同一庚。有事還仍無所事。大名元是不求名。君歸日盥陶淵水。浮送桃花鏡面晴。</text>
<title>和姜文擧望鄕臺觀燈韻</title>,<text>明時調玉燭。佳節又觀燈。撲地分排密。凌霄次第登。夜深星斗滴。春去錦花蒸。二十年前會。猶欣此日能。</text>
<title>夏日觀野。逢驟雨漫詠。</title>,<text>散步沿溪又陟山。無心來去揔無關。雷將遠勢緣何急。天露眞容自在閑。雲氣盡歸蒼嶠外。雨聲猶在碧松間。衣沾不足爲吾惜。收拾風烟滿袖還。</text>
<title>追次龜江書院立敎堂重修時韻 幷序</title>,<text>往歲壬戌。先君子董龜院立敎堂重修之役。功訖而落。先君子爲詩叙其事。當時同志老成多續和。不肖侍參斯會。嚴未敢次。到今孤露。復登斯堂。奉玩院藏。墨痕昭然如昨。自不禁泫然。遂以所寓感者書廁院蹟。前輩無非爲後生。百年黌舍永扶傾。不徒觀眺斯爲美。要使彜倫賴以明。尋尺皆曾經費思。寸毫何敢語殫誠。陪登末席今華鬢。往事傷心洛會英。</text>
<title>海上觀日出</title>,<text>萬幅紅羅暈碧琉。滿空星月忽焉收。雲邊怳惚知龍馭。波底玲瓏也蜃樓。天固有窮惟汝見。地如無海曷浮來。須臾轉夜爲淸晝。照破行人失路愁。</text>
<title>謹次九臯社登西樓韵</title>,<text>先生祠下儼斯樓。齋沐登臨凜似秋。虞夏舊山猶外服。夷齊高蹈本潛幽。地符鳴鶴重霄近。峽老啼鵑萬劫愁。鴨脚靈壇鄰北望。瑚纓毅魄護眞遊。</text>
<title>和鄭希仁冬夜韻</title>,<text>客久衣因弊。冬寒夜轉深。壁穿風力透。窓破雪華侵。有信惟孤燭。多情是短衾。猶趍公事急。晨起覓烏簪。</text>
<title>九月呈覲南歸。至月復入泮。吟示頖中諸友。</title>,<text>國子郞官苦被纏。南歸羸馬又西鞭。霜餘階菊携兒掇。雨後籬松課僕編。野稻稍登誇椀飯。市魚常貴覓囊錢。還鄕樂事渾如許。頖邸相逢此語傳。</text>
<title>辛未正月。承大人陞資恩帖。將歸。姜文擧諸友有賀章。聊此奉和。</title>,<text>客裏逢春到上苑。每時團坐笑開樽。臣愚猥竊臺端祿。親老偏蒙慶壽恩。弊屋蓮花山下里。離亭楊柳灞東門。雙擎華誥趨庭日。異聞云云說泮村。</text>
<title>贈族人 宗望</title>,<text>松樹歌傳萬葉芬。金陵官酒尙餘醺。人間白髮偏催我。夢裏靑眸却對君。妙歲前程鵬擧翼。此時相別鴈嘶羣。勞亭強把黃花語。音信須憑竹嶠雲。</text>
<title>丁丑四月。持被吏部以請直。同僚有風色。卽呈辭南歸。中路有吟。</title>,<text>孟子知天不怨臧。丈夫原自任行藏。明朝好返吾盤谷。卧聽農歌打麥塲。</text>
<title>內省直中。讀曾王考所編朱書纂彙有感。</title>,<text>家傳要訣紫陽書。自幸微駑辨魯魚。宮漏出花遲日轉。案籤披竹惠風噓。都緣聖世俱涵泳。偶向遺篇乍卷舒。仕學俱優吾豈敢。宿工還愧到今踈。</text>
<title>次朴弼成 周元 敬槐堂韻</title>,<text>丹華餘蔭自生槐。詩禮當年愛爾培。桑梓如今增遠慕。杞楠從古朽良材。春歸草有無窮感。易末花惟未盡開。會見他時枝葉茂。滿庭明月綠陰栽。</text>
<title>謹次永川朝陽閣壁上韻</title>,<text>雙分一水衆峯回。天敎名區畫棟開。魚鳥不知何意樂。鳳凰應待是時來。鈷潭勝賞稱玆郡。滁閣遊人且有盃。漫載風烟驢背重。夕陽凭檻獨徘徊。</text>
<title>謹次金丈 甲鍊 壽席韻</title>,<text>棲碧名亭水雲邊。世間淸福主人賢。龍山物色重陽月。洛社風流丙午年。磨劒猶應干北斗。獻圖皆是繡南躔。會看他日周牢讌。蘭玉盈階侈管絃。</text>
<title>伊山書院居齋時。謹次軸中韻。</title>,<text>門開志道最初頭。誠正爲齋又進修。遺澤百年私淑地。元符三字放心求。先師以是單傳訣。多士如今大有秋。自愧倥倥迷墒埴。攀躋分寸與君謀。</text>
<title>夜深。聞齋室讀書不輟。又和軸中韵。</title>,<text>夫子門墻靚且深。夜來明月滿溪岑。文章在昔韓膏晷。絃誦如今魯泮林。星斗透寒增氣色。衣冠入靜撿身心。琅然喚我酣昏夢。萬籟收歸獨此音。</text>
<title>和張度汝 成矩 投壺韻</title>,<text>黌堂靜掃設哨壺。慶馬多聞習鳥呼。揖而下飮爭猶禮。箭必中心聖有謨。此是殷周庠敎術。分明魯薛皷遺圖。士須志道游於藝。卷裏先師詔我徒。</text>
<title>和徐進士 成烈 冠子韻 幷序</title>,<text>徐友若先。以某日冠其子。自爲詩以警勉之。向余要一言。余復之曰。夫冠。成人也。成人之道。各在當人之身。固不必外求。况君之家梧山公所編輯冠禮考定一部書。旣經湖翁奬詡。允爲後學模範則君之家學。尤於是講明。顧何待知舊唱酬爲哉。孔子曰。後生可畏。孟子曰。歸而求之有餘師。余以是勖之。須知人所以爲人。孝悌仁端子諒春。又必文之詩禮樂。三加善頌已嘉賓。</text>
<title>南征漫詠 癸未春。以奉化縣監。差東萊接慰官。</title>,<text>暮投花舘慣識花山路。垂髫又弱冠。昔時湖館士。今日鳳城官。暝路仍華炬。深盃更侈盤。相逢多舊友。黃髮愧人看。朝渡湖樓昨日渡江北。今日渡江南。時營行才返。萊旆又發故云。 舟子已識面。向我前致談。使君今白首。何苦費征驂。蓮花山下里。得無松鶴慚。君言儘快活。使我羞欲瘖。強言太白裏。吾今吏隱兼。島夷方率服。懷柔聖恩覃。皇華接慰重。樗櫟老臣參。明日理歸棹。薄言溯淸潭。峽樹花開晩。我歸趁春三。宿銀海寺海於天地鉅。爲寺亦雄云。俯水皆蒼壁。披林是白雲。洞因平地邃。聲恐上天聞。數衲來華刹。慇懃拜使君。宿玉山書院九曲淸溪繞五臺。藹然泉石絶浮埃。求仁有得遺扁朗。覽景無邊大眼開。神道豊鐫齊盥讀。先朝寶墨漢昭回。松風永日悄然坐。多感琴湖老友來。李承旨彜執令深夜來訪故云。院有求仁堂，無邊樓，御書閣，神道碑閣。訪溪亭獨樂堂前小逕尋。古亭登坐整余衿。松留手澤天然直。石鑿泓潭窈以深。剩馥依如陪杖屨。勝遊匪直愛園林。悠悠小子無窮感。吾祖當年此委禽。按吾三樂堂先祖年譜。朴武毅公尹東京。而公委禽。時府尹衙眷避倭冦。寓獨樂堂故云。暮投月城。翌日卽嘉順宮下玄室哭班也。李承旨彜執，崔掌令仁簡，李注書淵祥，李奉事在正皆來。夜團話。臨別有吟。我來太白下。勝友集東京。有約如相會。無期最是情。萍蓬俱浪跡。蓮桂又深觥。月城蓮桂所。夜有進酒故云。 寄語靑年伴。亨衢勖爾征。盤龜集淸亭。謹次圃隱先生韻。嶙峋轟玉更蒼然。窈窕名亭水一邊。龜背戴文應此象。龍愁藏壑定何年。奇巖束筍仍平地。流水浮花別是天。勝境徘徊山仰止。先生祠屋隔溪烟。梁山通度寺鷲嶺蜿蟺鎭海陲。伽藍第一萬千奇。羅王舊蹟皇華閣。佛祖靈骸舍利碑。花爲客來堆錦繡。石如神鑿瀅琉璃。名山任汝雄蟠據。休道明時灋敎衰。滯雨留寺宿霧濃因玉索連。上房鍾磬客無眠。南隅地暖開花早。東角天低得日先。最劫脩程泥似海。且欣平野麥如烟。山氓被雨治畬否。濕盡綿裘正可憐。東萊梵魚寺南行十日始東萊。金井斜陽遠客來。太白奔馳玆土盡。天魚飛去幾時回。釋伽頭上盤龍戱。僧寶林中畫鵠開。聖世關防斯亦足。登樓指點海雲臺。和天悟上人 聞韶孤雲寺僧。適來梵魚寺進謁。兼呈一絶。故和贈。暮泊梵魚寺。孤雲遠衲來。萍逢俱是客。持贈嶺南梅。到海金井山。遙從太白來。君歸尋太白。東閣有踈梅。三月三日。滯雨萊舘。春雨濛濛徹夜零。客窓無寐數銀鈴。梵魚寺裏花應老。安樂原頭草幾靑。海外無淫來越譯。岐陽有麥問蘇亭。遙知太白山中蕨。待我南歸茁嫰馨。閱忠烈祠志有感我來萊府訪遺蹟。州吏跪上忠烈錄。錄中忠烈某某多。宋公鄭公斯爲特。在昔龍蛇崇極圮。剝萊刲釜海氛惡。黑齒百萬蔽海來。一髮孤城我圉棘。鎭帥黑衣中毒丸。府尹金甲重朝服。送子將母何從容。裁書訣父何卓犖。蠢彼蠻酋初到地。二公屹然如山嶽。愛香 鄭公妾 金蟾 宋公妾 豈讀書。猶能蹈刃殉其側。屹屹梁山趙太守。守封壃臣死其職。凜凜密城盧敎授。得正而斃有所學。旣有文生 德謙 與申裨。汝櫓 爰及金生曁宋伯。聖朝樹風崇節義。贈貤節惠哀榮極。至今睢陽廵遠廟。每歲蕉荔虔香祝。由是編成二卷書。鉅公鴻匠輝遺墨。覽到司猛李公事。令我擊節三歎息。鄭幕纔投寇大至。䂓畫未定罹凶鏑。恨未躋陞忠烈祠。顯晦有時齊慨惜。嗟余以公鄕里人。瞻仰風聲自夙昔。偶來此地看此書。依如杜西拜閭閣。聖世懷來柔遠人。鯨波不動狼烟熄。螺蛤猶知向日曝。馬牛休道其風隔。南望滄溟凈如鏡。聖化洋溢施蠻貊。詩稱憬彼來獻琛。易著苞桑暮戎惕。衆心成城天塹固。莫如忠義勤扶植。願言廣刊此一部。使人家誦而戶讀。俾知秉彜天賦本非由外鑠。宋公名象賢。鄭公名撥。趙太守名英珪。盧敎授名盖邦。李司猛名庭憲。吾榮人也。奉和萊伯李公 奎鉉 六一亭韻東南關鎖壯萊州。瀛閣奎仙寄宦遊。鰲背已霜齊物數。翬飛不日運心籌。時淸大海渾如鏡。公暇靑山自在樓。永叔當年徒五一。詩人於此寓陽秋。登郭南無憂樓無憂須自有憂求。但說無憂是可憂。撲地閭閻依竹密。陰天牖戶撤桑綢。那邊捲颶鯨氛息。淸曉迎暉蜃氣浮。花柳滿城笳皷靜。暮春斜日客登樓。海雲臺三面層溟護一巒。忽焉平地忽巖壇。撑鰲古嶼阿那在。對馬羣峯隱映看。直抵雲邊仙可遇。始知天下水爲難。扶桑回首無氛祲。白髮詞臣聘大觀。月夜坐密陽三浪倉我是太白吏。水從太白來。千里今相遇。爲我水面開。右詠水我從東海上。月又東海來。慇懃如有情。披雲鏡面開。右詠月</text>
<title>上廵相金尙書 相休 行軒 四十韵幷序○癸未</title>,<text>謹按詩風之九罭。曰無以我公歸。是欲周公留外也。雅之蒸民。曰式遄其歸。是欲仲山甫還朝也。之二詩指意各異。則宜其有欲留欲歸之別。而至於孔刺史之鎭南海。昌黎子爲之文曰。公行勿遲。公無遽歸。旣曰勿遲則蒸民之式遄也。旣曰無遽則九罭之無以也。一句之內。意若矛盾。而上一隻。爲朝廷言。下一隻。爲州民言。昌黎此一句。其兼風雅之義乎。猗我閤下儼莅南嶠。神人俱依。當解龜西上之日。嶺之人士。旣未伸無遽歸私願則咸曰。相公今歸矣。歸而陞廊廟。以治嶺者措之。公於嶺伸冤欝矣。歸而長秋府焉如是。公於嶺明殿最矣。歸而掌選司焉如是。向之專而不能咸者。今將咸而不恨其不專也。辭人人同也。時源無似。適忝下僚。盖嘗遂荊願辱眷顧。而尤於輿頌中伸冤欝一事。實有私衷之隕結。謹構東海雨歌四十韻。齋沐以獻。詩曰。海於天地東爲鉅。孝婦之塚其上兀。孝婦竭誠事老姑。一朝被衊埋冤血。冤血年年土中碧。其氣結轖而湮欝。欝而不宣干天和。一婦抱冤三年魃。魃之爲虐胡太甚。謾勞牲醴圭璧卒。元鳳立春行冤獄。天遣于公理郡紱。公來先訪孝婦墓。一盃蕉荔祭芬苾。下慰黃泉上格蒼。幾年幽鬱今朝洩。於是渙散陰陽交。卽地萋渰山川出。旱餘一霈是誰賜。太守不有歸天闕。盖緣地下無冤鬼。是以天公會事發。苟有匹婦之不獲。其災震風又雹雪。若能導滯而宣和。雨暘燠寒風時曰。人事天時巧相湊。此理明白誰能詰。國於海東嶺之南。昔以孝聞今以烈。哀哀烈婦茹至冤。醜誣公然及貞潔。語到庚辰二月事。至今行路猶嗚咽。不瞑之目不朽屍。戢于薄木于虗室。死者不言難自明。時時有聲如帛裂。有一貞僕名萬石。每年瀝血干淸蹕。由是會査得其正。陰崖始春覆盆日。猗我相公賢閤下。雅望淸朝是第一。星辰聽履風地觀。宣化堂高莅藩臬。剛也不撓明不翳。獄案盡入親査櫛。啓下春曹僉曰都。烈婦之門煥棹楔。棹楔之筵多士雲。萬口齊頌片言折。是時枯旱民望霓。翌日甘霈苗興勃。南士皆稱東海雨。間有作詩登歌闋。其奈凶身猶貸息。嗟哉冤窆無期月。蔽棠陰濃瓜正熟。襜帷西上鳥棧屹。周虎旬宣南國紀。虞龍出納北斗舌。願公歸朝日贊襄。俾此甘霔寰宇溢。造化至公本無私。微物如私渠一物。不獨羣生銘口碑。死如有知草應結。盖聞施報不報地。可見難必有可必。請量東海水深淺。較看恩波固無別。漢代名臣豈專美。高門駟馬其旋吉。烈婦家人與有榮。猥忝下僚微感切。十室如斗百弊蝟。辜負恩私奈冗拙。東海之雨歌以贐。鄙俚爲詞愧譾劣。</text>
<title>節愛堂 奉化東軒。有節愛堂。太白山下隱吏之居扁額。</title>,<text>財貧仍自節。民困愛何方。拙手來殘局。徘徊愧此堂。</text>
<title>太白山下隱吏之居</title>,<text>舊隱小白下。今吏太白中。兩白鄰相近。依舊隱居翁。</text>
<title>雪裏登鳳棲樓</title>,<text>半世幽居粥飯僧。鳳棲樓上夕陽登。山深滿目無非雪。官冷開樽半是氷。縣吏宿逋堆蔀屋。峽氓麁褐染松燈。強揮朱墨憑軒坐。恐彼譏吾百未能。</text>
<title>次縣齋壁上韻</title>,<text>無事公門晝懶開。吏云兼以隱云哉。塘雖斗窄容魚戲。樓盖棲高待鳳來。衰病纏身慵倚枕。民憂溢目強啣盃。有山豊樂何時快。弊弊憐吾瑣瑣才。</text>
<title>春帖詩</title>,<text>草野微誠攢祝崗。日邊消息問靑陽。吾王寶扆如干尺。福縷年年漸漸長。今歲吾家是吉年。吾家事事吉今年。今年以始年年吉。惟願長春百百年。右壬戌立春新春多事老阿儂。六十明年一味慵。惟願日膺淸福享。兒登科第僕勤農。新春多意到山廬。天餉於吾也不踈。繞膝穉孫時課字。乃翁當日亦如渠。右壬午立春春到窮廬最有情。病翁扶杖出門迎。迎春敬誦紫陽帖。道泰年豊憂愛誠。右丙申立春聖壽今當志學年。遙知高拱五雲邊。春來葵藿深山裏。也自開花向日圓。右辛丑立春</text>
<title>和山谷書堂韻 趙八友軒書堂</title>,<text>前輩遺芬水石間。小齋移卜翠屛環。堂因古制仍成鞏。境絶囂氛自作閑。黨塾䂓摸新構足。溪岑物色舊時顔。箇中平坦看奇勝。遊客尋眞且仰山。</text>
<title>謹次尹侯 匡烈 高城志軸中韻</title>,<text>蓬萊何處泛鰲六。綠水靑山石二千。一篋歸裝驢背重。海岑名畫勝龍眠。雙龜隨處好藏六。一部中含色萬千。多感使君憐病瞽。寄來茅屋攪慵眠。</text>
<title>謝尹侯頒書校院</title>,<text>州庠近輟讀書聲。多荷賢侯惠我榮。李氏山藏仁者意。文翁儒敎斐然成。羣髦實覬宮墻入。老眼尤欣字畫明。寄語尋行村秀子。口碑銘且舌勤耕。</text>
<title>和李學源松湖會話韻。兼和遊鶴駕山韵。</title>,<text>卬隨卬友出山來。白首相逢病眼開。頖水何年齊結佩。剡溪明月且傳盃。魚知勝會趨梁急。菊爲佳辰綻蘂催。自笑蹣跚無氣力。送君高步上蓮臺。南國巍然第一峯。屹如高鶴出雲中。文章未必樓搥碎。應喜詞雄對嶽宗。右國思峯山中何有最多雲。處處隨君色色紛。巧擁丹楓如錯繡。乃知霜葉勝花云。右白雲臺</text>
<title>次衢隱李老 獻淳 韵。呈白洞詩社僉座。</title>,<text>鹿鳴聯袂宛先天。丕闡堂前草似烟。樽酒相逢憐白髮。琶江如說錦頭纏。右呈仲臯瘦削緣詩任斲天。短筇隨意拾風烟。課兒半似功令客。此病吾曾舊習纏。右呈伯修窮通終古命於天。枵腹書生問竈烟。磨劒十年知有用。莫敎蛛網弊箱纏。右呈欽夫仙棊柯爛洞中天。跋涉歸人趁暮烟。惟幸弊茅全未破。雨餘瓠葉近籬纏。右自呈</text>
<title>奉別竹溪金使君 祖淵 赴長城</title>,<text>化及鄰邦萬口鐫。晩承知顧辱華筵。濂亭嗽石移炎晷。鈴閣開樽襲篆烟。連郡穴人誇有乳。山陰野叟愧無錢。挽輿不得仍成別。怊悵徘徊歲暮天。</text>
<title>上朴尙書 綺壽 小序</title>,<text>昔宋唐子方言事被譴。當時李待制別詩。播牙頰垂汗靑。偶閱此詩。仍步其韻。構拙仰呈。以寓遠懷。奎華簪佩耀仙班。白簡朝飛霄漢間。自是淸淮非楚水。有誰蕭寺餞西山。一聲孤鶚披雲叫。千里征驢踏雪寒。扶抑升沉皆造化。聖朝應遣直臣還。</text>
<title>鳳城校會別章 幷序</title>,<text>彭澤距栗里百里。而余之居。得其半有奇。一自賦歸之後。每切停雲之思。是歲孟夏之扐。鳳之諸士友。貽書於余曰。校方有文會。此座不可無執事。余以老病辭。其請益勤。遂扶曳而進。携筇者先。操觚者後。蘭亭之少長咸集。赤壁之盃盤狼藉。打話數三宵。誠浮世勝會也。人之於衰境。其積阻勢也。阻而悵然情也。余於是行。幸攄其悵然者。而及其分也則又尋其前所悵然者。安得無一言贈乎。昔朱夫子於靈芝餞席。誦隱侯詩及此同衰暮。非復別離時之句。謹以此言爲諸友贈。亦我退陶李夫子。寄吾榮夏課諸生詩曰。鼕鼕畫皷撾。又曰。麒麟不受撾。謹誦其詩。爲諸生贈。仍構拙一絶詩。以贈求瓊和。以爲替面之資云爾。鳳凰臺畔校宮幽。文酒開筵舊債酬。桑下尙存三宿戀。杏陰仍辦數宵遊。諸生喜爾多丹額。佳友隨吾盡白頭。怊悵勞歌勤寄語。不知何日續風流。</text>
<title>是年秋。鳳城諸友。以珍軸見寄。復用前韻構拙奉呈。俾附校藏軸末。以備事實。</title>,<text>病蟄深山山更幽。菊籬搖落苦無酬。鳳庠君子投書至。蟠谷先生倚枕遊。自笑看花迷霧眼。誰能立草愈風頭。開緘適値龍山節。墜帽依然對勝流。</text>
<title>和權上舍周甫 補 伊院蓮桂會中韵</title>,<text>夜間天雪地潛雷。爲趁佳辰勝會開。四十年前蓮稧友。灞橋梅信寄詩來。</text>
<title>和權周甫白雲洞齋會韻</title>,<text>雲齋謬託暫縻身。蕪陋仍兼學料貧。由是未遑修古制。如今聞說會同人。濂亭雪月三餘節。經閣詩書四子根。星圃老人持贈我。藹然幽谷若生春。</text>
<title>續和松湖會話韻</title>,<text>乘月詞仙到剡湖。稽亭少長一筵俱。那邊老石龍吟壯。卽地晴嵐鶴立癯。歲暮蘭猶堅雅臭。春深花且泛淸壺。白頭強作風流事。題帖誇爲九老圖。松江鱸膾足南湖。一歲重遊二美俱。學士乘秋雲際步。野翁經暑雨中癯。琅玕披腹初呈匭。葱麥撑膓且倒壺。石里先生多酒料。課飛數數擬鵬圖。</text>
<title>送李學源赴玉署召行</title>,<text>深巷偏淸近日蟬。郡伻齎牘扣柴傳。芹宮十載同遊友。蓮燭明時侍講仙。歲暮蹭蹬猶健步。聖恩酬報是經筵。須敎世識宏儒在。努力亨衢視履旋。今春詩債愧吾逋。病思曚曨記押湖。不恨雲山從此別。會看黃菊飽松鱸。</text>
<title>李學士陳䟽承恩批。用松會前韻示及。故次以獻賀。</title>,<text>進則升廊退則湖。明時憂愛一封俱。論思語必淳夫簡。觴詠詩應子美癯。大地民愁誰桼緯。九天仙舘自瀛壺。問君何以酬恩奬。受用無窮聖學圖。</text>
<title>用贈李學士韻。寄石窩權懿甫 褘。</title>,<text>林居靜寂閙鳴蟬。聲象牙琴雅韻傳。老去課文眞學究。古來無事小神仙。三旬七望俱名節。一歲重遊最勝筵。蓮稧故人瀛館去。臨分交勖愼周旋。君家淸俸稔無逋。稻熟魚肥管一湖。薄暮呼僮携網出。客盤鱗細狀如鱸。</text>
<title>次學源吟李愼可晩塢新墅韻</title>,<text>剩馥搜天秘。新居拓地平。晩香惟菊色。淸籟自泉聲。陳榭星應聚。濂亭月更明。遙知堂構業。屋就又詩成。羡君多氣力。鞭策恣尋幽。楓壁丹初染。匏樽白更浮。盍簪皆勝友。落帽又高秋。衰暮追遊樂。須從晩字求。</text>
<title>和蘇湖九日登高韻</title>,<text>停雲悄倚老松坡。風送瓊緘落弊家。湖上故人華髮幾。山南學士錦囊多。良朋四座薰蘭臭。佳節重陽剩菊花。無路拚登文酒席。吳州遙望月如沙。</text>
<title>戊子元日有感</title>,<text>孤露逢新每歲悲。是年尤是霣摧時。慈顔不記童頭白。六十年前五歲兒。五歲那知哭母悲。諸孫遊戲想前時。前時乃祖今時汝。惟願今兒似舊兒。萬，煕，恩三孫失母可憐。而恩也又如吾年。尤矜憐故云。</text>
<title>謹題賜花板</title>,<text>九重春色耀仙葩。造化栽成雨露加。惟願此花長結子。天香世世侈臣家。</text>
<title>藥頌寓感</title>,<text>我生十餘歲。羸弱近淸秀。羸也固不健。淸也慮未壽。重堂惟疾憂。劬學篤天覆。王考善誘蒙。醫方又默透。曰有六味元。可以肥其瘦。買藥固未精。家貧况難貿。不計膂力愆。旁搜無或漏。澤瀉採陂塘。山藥求巖竇。地黃種于圃。蒸曝必至九。山萸秋結實。掇拾勞左右。艱辛聚諸料。精密親舂臼。買蜜和爲丸。梧子又菉豆。遂成二三劑。溫水服朝晝。不肖業功令。及長任奔走。到今孤露喘。猶幸免顚仆。老且軀殼肥。飢猶肚皮厚。此皆藥之力。撫躬徒感舊。嗚呼昊天恩。淪肌浹膚受。圖報茫無階。昔兒今衰朽。永慕空蓼莪。頑質奈蓬蔀。和淚題藥頌。泫然自訟咎。</text>
<title>訓蒙寓感</title>,<text>我生纔五歲。慈母奄見棄。謂我無母兒。重堂愛之至。愛之能勿敎。學語便課字。王父善敎誘。人皆覿德醉。我於王父懷。坐卧起居侍。字必推其畫。句必演其義。遇物必惟斅。引伸又觸類。晩廢閒出入。提携以漸漬。拈韻常課製。吟哦發寤寐。借書無遠近。抽題無難易。由是業稍進。虗聲播鄕里。積累蒙先蔭。題名紅白紙。紅紙一大幅。夢我王父賜。祿養嗟未及。窮天但血淚。顧今我衰朽。諸孫如我穉。吾於汝輩祖。敎養卽吾事。汝旣才不超。吾且懶爲祟。客來拋汝書。睡到任汝戲。使汝如我學。庶乎大閎肆。我旣不逮先。汝難於我企。慕古徒增感。撫躬還自愧。勖哉諸孫輩。家聲愼勿墜。立揚爲準的。體吾王考意。戊午生劃前二日夢。王考袖一大紅紙長丈餘者以賜。</text>
<title>有感漫詠</title>,<text>丁卯嘉平節。汝哭汝母氏。我時縻薄宦。滯泮承赴紙。伉儷義固重。死生隔千里。乃慈素多病。羸質仍痼祟。病篤固有歸。寬排當以理。聞於至念後。疾到難醫地。蒼黃夜深黑。伯兒斷一指。指血注入喉。噤口忽開齒。須臾漸得甦。稍得省人事。遂令一念餘。輾轉啖藥餌。大限固無奈。風燭遽至是。垂絶暫回春。是汝誠孝致。人言出於誠。斷不爲瘡痏。况値隆沍節。風饕雪山峙。不暇調護力。指完盖亦異。至今掩左手。不曾使余視。余年今亦老。朝暮符到俟。恐余病不言。復汝遺體毁。毁體非純孝。從容語諸子。</text>
<title>蓮花山歌</title>,<text>蓮花山榮之傑。遠祖太白禰兜率。前對鶴駕爲儔匹。下視衆山如丘垤。起於平地何突兀。自是迢遞浮埃絶。有如流水芙蓉出。君子之德取諸物。比於玉立秀而潔。終朝對廬觀有術。千載爲我濂翁說。玆山有神神蠁肹。是以其上靈壇設。山南舊有凝石刹。嘯祖遊賞何年月。鶴沙老爺爲題跋。南嶽故事齊芬苾。山北有圃名以逸。西里靑山粧鎖密。中有主人隱蝸室。數間蕭然僅容膝。早歲陞庠仍釋褐。潦倒于今已白髮。不曾向人巧媚悅。不曾隨衆事干謁。杜陵許身何愚拙。君平棄世無得失。歸臥靑山舊蓬蓽。靑山迥與靑雲別。我家蓮花自秀發。與君相對日復日。蓮旣不爲塵所涅。我亦粗免氛埃汩。是以愛蓮永無缺。山應喜我太醇質。太華峯蓮無路折。嗟吾老去偏多疾。少時夢蓮庭階列。太人卜之兆云吉。但願山靈賜冥隲。永世此蓮爲貽厥。淑氣扶輿護門閥。若有唯諾神告曰。暮春花開好時節。惠携冠童五六七。筇一屐一匏樽一。酒後浩歌彌激烈。我且爲山歌一闋。山倘知我朴穉實。</text>
<title>西里靑山歌</title>,<text>有谷西里谷。靑山自一庄。問山何從來。來自小白陽。小白爲兜率。傑然丈人行。兜率爲龍巖。蜿蟺鱗角翔。南馳至阿峴。蹲蹲若隱藏。結腦爲一谷。窈窕如粉粧。又是蓮花山。案對秀而蒼。有巖德盖厚。有壇靈固彰。愛爾花君子。名言于彼崗。亭亭如玉立。巧與我相當。我屋蓮山北。卜吉誠允臧。恰似愿盤谷。繚曲樂無央。周圍作屛障。羅拱爲夾廊。朝霞與暮靄。沓翠沾衣裳。山月皎如燭。宜我展詩箱。山花爛如錦。宜我酌匏觴。山泉是爲蒙。兒孫訓書床。山靑每識春。僮僕課圃塲。山茅覆斗屋。山棗和藥鐺。樂哉玆山裏。主人任偃昂。淸溪出山去。樂此泌洋洋。洞門關鎖密。不曾到漁郞。山外紛囂事。塞馬又亡羊。君平甘棄世。黔婁且號康。圃逸志吾安。庵低警吾荒。嘉名因地號。追先尤感傷。吾祖嘯臯翁。卜居在源塘。東里靑山字。朱篆刻印章。築臺依小麓。構亭扁翠香。永世遺澤厚。何處寓羹墻。古宅空文藻。遺址倐滄桑。蟠溪夏寒亭。移構庶肯堂。愧余墜先訓。通籍未立揚。詞華味㾞羶。頹懶祟膏肓。縱未追喬蔭。聊此表梓鄕。靑山近吾宅。陟彼採幽芳。山中有蘭桂。歲暮爲誰光。經雨更蒼然。想得夢羲皇。愛蓮周夫子。終朝對廬匡。西山啖薺味。千載少人嘗。紫陽尤有大。名山都主張。南嶽朗吟遠。武夷棹歌長。一洗塵埃好。動靜識行莊。海東闕里山。南望又淸凉。吾先東里麓。依歸識大方。仁樂固有術。蠡管何能量。顧此山居子。墒埴走而僵。林深山路黑。跛𥌒徒彷徨。未努攀躋力。居然落照忙。只當守吾山。得失徒兩忘。樸素天所賦。貧拙士之常。願山護我家。緜緜鍾吉祥。山其必如願。俾而壽熾昌。我歌西里山。淸籟發松篁。</text>
<title>聖上謁聖日。喜而有吟。</title>,<text>干尺如今寶扆長。珠旒祗謁儼宮墻。遙知魯泮觀旂日。冠佩環橋攢祝岡。</text>
<title>竊伏聞今番庭試。聖上親臨春塘臺。坼榜之時。特命落幅中試取。盖爲鄕儒地也。大聖人不遐遺之德意。猗歟盛哉。草野賤臣。不勝欣忭。謹吟短絶。以付歌頌之義。</title>,<text>吾王聖德大如天。默運朱衣造化權。渡灞遊人交攢賀。聖朝公榜自今年。</text>
<title>奉和趙侯 亨復 拈樊巖集中韵 侯靜庵胄孫。</title>,<text>新春啓蟄出山扉。細雨梅陰訟牒稀。枵腹近沾仁化飫。衰顔暫借酒盃輝。岐亭課麥知時潤。滁閣馴禽得意飛。活佛西方齊攢手。使君今日莫言歸。</text>
<title>和宋叔敬 弘直 書巢韻</title>,<text>歲暮棲棲僦屋居。丈夫行具一車書。紹修講樹鄕風古。太乙吹藜道氣餘。愛子杠毫窮且健。憐渠枝葉密還踈。英華必自培根厚。食實吾知理不虛。</text>
<title>和金持憲聖有 樂周 水落臺續仙會韻</title>,<text>聞說溪岑曲曲廻。化翁多意好鐫裁。地以人奇仍播馥。水逢山盡自成臺。波添宿雨凝紋去。觴泛淸湍送酒來。會待明春花氣暖。龍巖隨處勝筵開。</text>
<title>退陶先生祠板迎陪之日。寓感志喜。構拙示座中諸勝。胄孫時宰本郡。</title>,<text>憶昔丙之菊。先師戾洛城。明禋伻近侍。趨拜自公卿。感戴重宸眷。鋪張曠世榮。郡庭傴僂子。遊泮舊書生。幾百年回丈席春。衣冠盡是淑諸人。滄溪故宅巋猶在。伊院齋䂓煥更新。夏課鳳麟詩訓載。先生集中有榮川諸生夏課詩語。 羣生羶蟻秉彜均。薰亭蓮社皆遺澤。宛若陪承敎誘諄。靜退賢夫子。斯邦送又來。庶幾吾黨士。從此蔀蒙開。</text>
<title>閱虎口錄。敬次木齋洪公韻。</title>,<text>蛇豕當前義取熊。落花巖壑至今崇。魚龍不敢呑貞玉。撑柱彜倫最是功。右康節婦殉烈虔誠默禱致風雷。虎口抽身嶺路開。死守孤城生亦義。一家忠孝有從來。右春睡公篤孝</text>
<title>金孝子辭</title>,<text>日。有客叩余門。卽故孝子宣城金處士潛之胤君時鈺甫也。仍袖示二冊子。其先處士遺事。而當世之諸名勝。皆樂爲之辭者也。如余之僻陋。亦屢過而覓一言。諸公之述備矣。余何庸贅爲。顧其請益勤。遂三歎。爲孝子行以贈之。聊以附閭巷歌謠之末。以俟觀風者採焉。嗟哉金孝子。事親而悅信乎朋。有朋迢迢隔大嶠。一書遠來說異徵。疇昔之夢與子迕。支離漲水元氣蒸。篤孝感神神告之。古來聞有丁公藤。嗟哉金孝子。隱居行誼無與儔。獸之猛無如虎。鳥之貪無如鶖。虎避路兮庭特。鶖墮雉兮盤羞。苟非至誠之懋積。烏能致格乎冥幽。嗟哉金孝子。負母時登鶴頂峯。母曰快哉余病甦。矧翔愉惋媚春容。孝子有子子克孝。小亭新構削芙蓉。惟有舊時峯頭鶴。日來軒外舞蒼松。</text>
<title>德巖謾詠</title>,<text>蓮花山下里。有巖名以德。得名何所因。不自言素蓄。愛爾厚重質。平穩不峭刻。其體似德人。整坐無外飾。又是最高巖。巖頭噴靈液。古來稱藥泉。三庚閙薰沐。其用似德人。利澤及人博。其德也如此。名言儘不忒。緬吾先德厚。猗歟蘊三樂。丙子虜氛腥。謝世此來卜。案頭崇禎曆。茅椽架幽壑。上仁里攸廬。巖名由是得。仍爲吾家山。世世衣冠宅。春秋霜露感。不忍踐斯石。愧余不肖輩。先猷盡墜落。否德慚是巖。聊爾共幽獨。</text>
<title>奉贐李岡老之密陽 李侯彙寧本生大人。</title>,<text>到衰憐共病。聯席穩江樓。江上梧桐雨。居然濕病眸。昔遊三浪廨。明月岳陽樓。須趁中秋節。觀濤又洗眸。</text>
<title>四逸窩十景韻</title>,<text>玉立亭亭君子叢。爲山突兀翠連空。奇嵐直向吾家媚。淑氣扶輿問化翁。蓮山對案巽維浮出玉芙蓉。知是淸凉硯滴峯。雨後增姸如咫尺。慇懃遠到爲阿儂。淸凉削玉尖削微高號筆岡。天工人事合而章。春來吐出千紅紫。輸入兒孫四友房。筆峯吐花呀然巖竇水生焉。夏雨添波遇瀑懸。近構飛泉精舍記。詩成屋未慕先賢。西巖噴泉此君逢我托根深。爲揷踈籬戒勿侵。盛夏脩脩宵摵摵。淸風時奏北牎琴。籬竹淸風童童踈杏蔭茅柴。未敢爲壇築一階。密葉繁柯濃似盖。冠童六七好提携。階杏爽籟秋來百卉盡凋零。愛爾寒葩對晩馨。想得淵明眞意思。朝來裛露喚新醽。圃菊泛觴三槐曾說德之符。舊植新栽問幾株。最是新晴明月夜。瓏陰滿地散如珠。庭槐明月坪名多朴稱吾家。四面黃雲九月奢。晨起滌場朝飯熟。課僮携銍駕牛車。朴野觀稻洞口奇巖斗印齊。有誰排置近淸溪。淸溪之水無時渴。長得朱泥署押題。印石淸流</text>
<title>拱辰臺</title>,<text>七星東里聚奎精。北拱辰居有爛明。展也棣園聯蔕樂。藹然葵圃向陽誠。遺芬不泐巖仍峻。厚澤猶存水益淸。寄語昌坡絃誦士。斯臺磅礴永無傾。</text>
<title>己亥十二月日。賜祭陶山及玉山。是時畿湖。邪學復熾。惟吾嶺獨超然。故有是命。盖正廟壬子年例也。病臥有感漫詠。</title>,<text>西洋邪穢彼何斯。嶺下淳眞被上知。宣侑頒題如昨日。濯纓潭上有豊碑。右追感昔年邪流不熄復滔天。依舊吾南一路全。魯無君子斯焉取。聖明由是禮先賢。右頌忭今日</text>
<title>己亥十二月十六日。卽我王考府君再周甲日也。記昔年周甲時。家人欲設饌餙喜。府君泫然語曰。吾遺腹兒也。奄當是年。尤倍悲慟。何忍隨俗速賓爲哉。絶不許。是不肖童時所見也。居然到再甲。今日病裏。徒增追慕。感而有吟。以示兒輩。</title>,<text>我家基址在斯年。種德貽謨永世傳。侍側童孫今老病。自憐誠薄闡吾先。</text>
<title>庚子上元夜</title>,<text>一年明月自今宵。白雪添輝轉碧霄。病目何知新景好。卧遊疑踏洛陽橋。</text>
<title>父子病齒有感</title>,<text>落盡踈牙有二三。撼搖欹側苦難堪。憐兒亦效渠爺病。忍痛低聲恐我添。</text>
<title>病中贈金聖尋 樂顔</title>,<text>家務癡還客。頭容禿似僧。癢膚偏畏虱。病目苦侵蠅。只自吾身憊。仍招外物凌。㗳然忘我久。何愛又何憎。</text>
<title>竊以白骨徵布。是民瘼最也。賤臣春秋兩䟽。猥以是陳。近伏聞關飭。有白骨蠲减事。實聖朝大惠霈也。病伏中。私不勝欣忭。有吟。</title>,<text>城邑歸人夜叩柴。傳言洪澤及枯骸。山東聽詔扶而往。岐下施仁四者懷。螢爝何能裨萬一。大陽元是燭陰崖。聖朝祈永於斯在。匝域神人皷舞皆。</text>
<title>多朴谷 蟠谷前坪。舊稱楮田谷。取音同。改稱多朴谷。</title>,<text>朴老村前有一坪。取音多朴以爲名。坪名正爲吾家設。卜得振振世世榮。</text>
<title>謹閱政院日記。感而有吟。</title>,<text>戊午三月二十二日。謝恩入侍時。上曰。朴時源則能製能講。今番生劃策問亦佳作矣。右政院日記竊伏念。臣以遐遠賤品。雕篆末技。遭値聖明。叨竊科第。臚唱前席。恩襃曠絶。每時追惟。玉音在耳。區區葵藿之忱。只不勝弓劒之痛。丙子春。適待罪吏部直廬。友人權注書。錄示政院日記中此一條。雙擎奉玩。有淚沾襟。因感而有吟。洪匀大化及蝡蟲。前席華褒聖渥隆。未有涓埃酬萬一。梧雲瞻望淚無窮。當年書劒眇雕蟲。草野歌謠喜泰隆。追昔報今微悃在。只聞忠孝用無窮。</text>
<title>輓金叔明 煕洛</title>,<text>嶠南淑氣萃高閭。聖世彙征夬得輿。盛會拚登陶老院。宸襃酬酢晦翁書。龍圖閣上詞臣筆。馬繫碑前太守車。也是華城雲捧處。天香依舊濕朝裾。何年毛檄舞萊衣。忠孝居然素計違。忍見靑衫新進士。強爲歡笑慰高闈。</text>
<title>趙承旨 錫晦 輓</title>,<text>漢陽家世嶺南村。如玉仙官毳似璊。襟佩芬芳聯叔姪。菑畬排布課兒孫。口碑湖邑知循吏。齒德淸朝許達尊。萬事先朝弓劒月。白雲歸拜報君恩。</text>
<title>輓權注書 得中</title>,<text>桃源深處鎖茅廬。黃卷生涯五紀餘。花陌乍鞭東野馬。桂香纔繡老萊裾。明時薄宦縻司果。洞府仙班紀注書。輸與兒孫詩禮業。莫言忠孝到今虛。</text>
<title>斗庵金令公 若鍊 輓</title>,<text>龜亭喬木振餘聲。間世風儀鶴立淸。材大杞楠難盡用。輝交蓮桂匪爲榮。溪東斗小承宣宅。嶠左山高大老名。歸拜健陵雲捧處。也知忠孝質神明。吾南多士有依歸。公在鄒鄕魯殿巍。王謝風流兼律尺。曾蘇筆力更精微。黌齋課學朝開牖。巖社看書晝掩扉。虎逝龍亡無限慟。徘徊墒埴淚沾衣。大雅云亡元氣萎。吾猶及見老成儀。曲加眷愛由先誼。忝竊科名許後隨。每到意寬汪丈健。那知痛哭子瞻私。盲聾失路今安倣。惟有文章德業垂。</text>
<title>李同知 世翊 輓</title>,<text>人瑞編成壽域天。分明先數令公賢。海東闕里笙簧古。山裏汾陽福履圓。白首中庭趨內史。丹砂南壁見眞仙。嶠鄕大老晨星盡。怊悵冥途涕泗漣。</text>
<title>輓柳士能 奭祚</title>,<text>玉壺風露不勝凉。君貌如心婉且揚。詩禮模楷喬木里。文章光價棣花床。山南雅望推鄕善。漢北英聲占國庠。彩舞翩𦒘賢伯季。那堪抆淚慰高堂。妙齡書劒倚靑冥。曾許峨洋寶匣聽。渭岸提携龜換市。頖橋遊戲鹿鳴庭。聯名甲乙何年菊。團會東西某處萍。白馬遠慚緜酒客。長吁况也涕雙零。</text>
<title>南臯金公 象鍊 輓</title>,<text>鶴駕山北鄕。斗庵先生歿。先生吾郡人。郡人相謂曰。吾郡無先生。後生今何述。所慰先生家。有公躋大耋。昔我渴睡翁。睡渴文不渴。文章以家傳。蘭玉藹彬蔚。公爲白眉良。雅儀又令質。玉樹臨淸風。冰壺耀秋月。百行得其源。婉容常愛日。愛日日長春。日供甘旨潔。篤孝天佑之。視履其旋吉。伯仲遊璧宮。蓮花薄言掇。朝舞老萊斑。舞斑和氣溢。夜讀邵南書。讀書精華發。旣安原憲貧。又喜濂翁拙。於古亦寡儔。在今固無匹。棐几凈無塵。珍彩蘊圭蓽。巋爲魯靈光。鄕里視彀率。待問如鍾撞。考疑如卜决。公健我意寬。每晉床下謁。曰壽又曰康。道氣濃黃髮。新元添介眉。子孫羣戲膝。瘦梅意方新。幽蘭香遽歇。萬事忽滄桑。飄然向仙窟。斗庵迫援琴。士友齊執紼。吾儕迷倀倀。墒埴前路失。老成邈典型。想像何髣髴。有鶴在九臯。白羽如白雪。不爲翡翠紋。不爲鸚鵡舌。有時下人間。獨立霜毛拂。一夜華表亭。倏來去又倏。御風不可留。鶴駕山獨崒。哀辭貴寫眞。是爲鶴之說。</text>
<title>趙同知 相抃 輓</title>,<text>古來松鶴盖仙鄕。山水中開二可堂。邵以太平生且老。箕因攸好壽而康。蓮華帖面新嘉義。人瑞編頭舊上庠。多感三朝恩霈厚。爲傳忠孝慶流長。</text>
<title>立齋鄭公 宗魯 輓</title>,<text>先朝彙選紫陽書。酌海徽篇曠感餘。禮侑文莊祠下日。肖孫愚伏洞中廬。自來皋鶴鳴能遠。又是蒐麟網不踈。臺地簡掄戔束帛。聖心虛佇孑干旟。大山衣鉢承宗緖。全嶠冠裳被廣譽。老透精微猶眼炯。閒搜經傳更頭梳。禮爲安地牢跟着。道在遺編信口咀。經濟幾畦排杞菊。文章當世重璠璵。緱氏六月常危膝。顔樂千年闢古墟。恭儉池頭閒水石。對山樓下自鳶魚。春秋易範兒三授。齒爵鄕邦德一居。每謂斯文神所護。那知函丈倏焉虗。湖翁升貤重多感。龜老同歸一倍歔。正路有誰剗棘草。前山無語削芙蕖。鯫生自顧迷豊蔀。鴻匠猶無棄散樗。兩世隧銘拱璧是。重登師席飮醇如。何年手澤書留篋。今日頹山涕滿裾。薄宦縻身歸未得。傷心無路送靈車。</text>
<title>挽成丈大範 彦集</title>,<text>芙蓉堂古玉亭亭。淸水栽培有剩馨。搖落文殊山下月。枯梅瘦影想儀形。杜陵行具小於輪。貧不憂貧也不貧。誰敎蔡邕文藻宅。百年書籍與無人。伯道家中有姪賢。靈輀攀哭夕陽阡。可憐隔水平津宅。纔哭阿同又惠連。</text>
<title>挽李進士士漸 汝鴻</title>,<text>風山之象漸逵云。士漸如何不漸雲。只有瓜痕泥雪在。故家文藻尙遺芬。新陽之里似高陽。遲日庭蘭次第芳。中有芙蓉先發朶。春輝方永倏滄桑。豊西之塹劒通靈。忠孝其鐔禮義硎。從古無端慳至寶。只敎光射斗牛星。同心之臭藹如蘭。十載長安把酒看。我到君廬黃菊月。崇蘭委質菊盃酸。</text>
<title>輓金中心 永忠</title>,<text>闊步騷壇早蜚英。少年風度冠吾榮。栢爺家裏箕裘業。庵老堂前舞綵誠。劒吐晴虹無處試。調高白雪有誰賡。可憐丹旐辭庭日。孝思徘徊不忍行。友琴山水里。十載聽峨洋。玉樹憐詩瘦。金蘭托契芳。風遲鵬路窄。雲去鶴驂忙。同賞伊齋月。傷心滿屋樑。</text>
<title>輓兪寧海 漢人</title>,<text>湖翁門下斐然章。早歲南遊得眼藏。仕以學優披素蘊。官如僧舍掃黃堂。成都一鶴今時在。葉縣雙鳧忽地忙。只有豊碑銘萬口。扶桑東畔是桐鄕。滄海舟人頌德聲。蓬萊仙子慣知名。也應香案求循吏。遂趣雲驂上玉京。洛邸何年拜德儀。又從賢季許深知。傷心不忍聞孤鴈。遙望丹山涕淚垂。</text>
<title>朴參奉 漢東 挽</title>,<text>龐公棲隱古襄陽。琴谷瑤徽寶韻洋。南野先生賢伯胤。聖朝遺逸孝齋郞。林園淸福貧猶樂。書史眞工老且彊。從此鄕隣無耉德。冥衢抆淚獨彷徨。</text>
<title>李丈 重祖 挽</title>,<text>顧翁亭子百年墟。其下蕭然碩老廬。世事不平堪隱麴。家傳有寶是觀書。雅儀想見丹山鶴。淸福閒看墨浦魚。忠孝根基留謝樹。地雷何日報春噓。先朝淸蹕駐園春。歲歲鳴冤草野臣。其奈皓蒼猶未定。也應歸拜健陵晨。</text>
<title>龜窩金公 㙆 輓</title>,<text>詩禮家傳又里仁。魯多君子展如人。先朝則哲紆心簡。後學攸依襲座春。不問知爲湖學士。有能典禮舜庭臣。賓筵近日公言重。三古休治謂可新。夫子名猶先後揚。吾師篤學告明王。斯文益重陶山院。大老同歸愚伏堂。今日升平思獻可。爲天下慟哭歐陽。遙瞻南嶠晨星盡。冥道徘徊我涕滂。</text>
<title>挽權濯之 進漢</title>,<text>竹老琅玕彩鳳停。明時何事隱其靈。英豪自古襄陽里。樑柱如今草澗亭。孝友根基栽寶樹。文章光價蘊靑萍。無論左海賢愚士。咸惜君歸涕泗零。峴山山北主人誰。入洞常先問濯之。浮世功名蕡郃異。百年心事管鮑知。弊窓盥露頻開牘。高榻裁燈幾話詩。白馬晩來黃菊後。枯梅瘦影見君疑。</text>
<title>輓全進士 球</title>,<text>玉削儀容錦吐腸。奎垣闊步冠膠庠。海東騷客播瓊藻。江左歸人覓梓桑。燕趙歌樽惟氣槩。島郊寒瘦自文章。蕭蕭破屋愚川里。慰有賢郞守寶箱。</text>
<title>族丈金山公輓</title>,<text>柳閣蕭蕭落木霜。梅琴一鶴去何忙。西溪父子先生宅。南郡絃歌太守堂。爲政書云周孝友。口碑銘是漢循良。秋風棧路靈車雨。聞說鄰氓涕淚滂。金陵兒女學棠歌。手植靑松寓日哦。忠孝家聲喬木里。芳陰留作萬千柯。無論高下與賢愚。有曰宗人必賜憐。倘使得官如范老。義庄應大郭南田。山南破屋不勝秋。捐俸睢陽慰索遊。泮邸一書珍重意。忍看華篆弊箱留。</text>
<title>輓鄭季文 必儉</title>,<text>鄭家從古小同賢。海臬冰淸獨有氈。五十餘年蹈實地。世間無物攪吾天。鳴泉無路假虞韶。晩卜愚溪築小寮。郡牒虛堆遺逸薦。祇敎人恨聖明朝。吾南丈席漸凋零。尙喜如公有典刑。歲暮徘徊迷墒埴。寶琴遺韻向誰聆。</text>
<title>鶴林權公 訪 挽</title>,<text>驪路騫騰話此心。大夫歸卧閉門深。棲遲宦跡同操瑟。鏗戛希音獨抱琴。仙府也應無枘鑿。至人元是藐軒簪。試看朝野賢愚士。掩淚皆傳易簀吟。</text>
<title>趙同知 宜陽 挽</title>,<text>化籟鏗然不自撞。假鳴梧竹筆如杠。一門上舍渾無數。兩世中樞罕有雙。淡泊郊寒兼島瘦。汪洋陸海又潘江。九旬晩赴瓊樓會。多少詩仙竪幟降。芙蓉峯下葉爲船。浮世吾猶見地仙。山谷婦兄坡老健。太中庚友潞公賢。竹驂迎拜知何日。芹泮陪遊記昔年。倀立冥途怊悵淚。靈光無處仰巋然。</text>
<title>輓李善始</title>,<text>文祖支孫毓慶來。明時忠孝榜中魁。休休西漢遺風度。浩浩先秦舊軆裁。窮鬼奈隨韓博士。史編惟倣呂東萊。遙憐寂寞桐湖畔。鷗鷺無情亦解哀。</text>
<title>李判書 益運 輓</title>,<text>早得依歸遂發硎。泰茅彙拔夬揚庭。明宮薦寶瑚聯璧。耆社登筵履聽星。闢廓詖邪揮禹斧。明張義理袖麟經。遐隅擧切公私慟。遙望箕躔涕泗零。</text>
<title>輓大溪李公 周楨</title>,<text>鐵城家世玉壺傳。山澤珍輝耀斗躔。潔己縣中非俗吏。臨淸閣畔有癯仙。明時宦業操齊瑟。當世詩盟主晉鞭。官舍如僧鳧舃去。獨留氷櫱壽豐鐫。十載陪遊若飮醇。詩樽談笑洛陽春。謂逢知己渾忘齒。記夢維庚共護鱗。篋裏靑綾齎厚眷。案頭華篆宿芳塵。蔡家三子傳書易。忠孝貽謨勖後人。公嘗許余少友。有忘年之敎。余嘗夢與公爲龍池遊。公有象維庚之句故云。</text>
<title>挽權幼極 襘</title>,<text>第一芙蓉妙歲春。許君林下富經綸。經綸試展羅倫紙。纔罷明廷賀得人。華而不實豈其天。驚定還疑或謾傳。厚夜遲遲長枕睡。可憐尤是季方賢。獐山經雨草萋萋。黃鳥何心啼復啼。強寫悲詞渾是淚。峨洋絃絶不堪携。</text>
<title>輓金佐郞 龍範</title>,<text>晩翠軒松百尺長。滿庭喬蔭藹仙香。騫騰若未天翁老。棲屑猶無世態忙。展也淳眞嶠下士。居然蕭散禁中郞。不堪提道公家事。稍慰羣蘭次第芳。花柳長安盛歲遊。曾隨驥尾上龍頭。何年索米俱爲客。每夜聯衾却慰愁。別後音書憐白髮。病時顔面隔靑眸。依依泮水橋西宅。倍憶前塵涕泗流。</text>
<title>悼宗姪繼成 宗纘</title>,<text>嗚呼吾繼成。欲誄淚先橫。書劒崢嶸氣。箕裘孝友誠。門親方倚仗。州里又聲名。忍說殷山寺。經燈半夜明。嗚呼吾繼成。欲語又呑聲。汝去脩樑折。終看大廈傾。何忙兒喚父。誰遣弟隨兄。行路猶云惻。同堂况至情。嗚呼吾繼成。天意固難評。先廟誰看護。貧閨奈孑惸。芳蘭交藹藹。碩果有生生。存者悠悠責。何辭慰汝行。</text>
<title>鄭春秋丈 易簡 挽</title>,<text>蕭然褐布晦而光。一部春秋肚裏藏。左海烟霞皆杖屨。白山花鳥自文章。酒酣以往多燕感。風詠而歸信魯狂。寸管何容摸寫得。只將先輓淚塵箱。</text>
<title>淵谷金丈 龜鍊 輓</title>,<text>睡老家庭有斐賢。芙蓉簪佩耀當年。梅心桂性淸而辢。玉彩金精粹以堅。憂患理排難處地。靜虛閒養自來天。如今耆德凋零盡。鄕里鯫生涕泗漣。</text>
<title>輓權丈 若采</title>,<text>鷗亭遺馥藹龜東。古老於今見此翁。游刃恢恢康濟業。醇醪淡淡太和風。方欣篤學佳孫在。那意乘雲孝子同。共惜鄕隣無耉德。無從我涕自無窮。</text>
<title>壺谷柳公 範休 挽</title>,<text>湖門先覺魯靈餘。枕澗亭深牖廣居。三世簪纓林下望。一生操履案頭書。是非波蕩超然靜。左右源逢澹若虗。後學今無依仰地。冥途倀立涕盈裾。</text>
<title>成進士 彦根 輓</title>,<text>氷櫱傳家襲剩芳。梅癯桂辢秀而剛。優遊講業紹修院。藹蔚蜚英太學堂。大老壽康由好德。至人耕稼自文章。芹歌後進今華鬢。回首陪遊涕滿眶。</text>
<title>貞窩黃公 龍漢 挽</title>,<text>小白雲霞任卷舒。靜非枯淡寂非虗。喫來閑漢山中味。吐出先秦以上書。待問如鍾隨手叩。啓蒙抽鍵洗頭梳。天高獨未臯音徹。胡乃悠悠駕翅車。先人輓軸賁幽扃。孤露餘生仰魯靈。從此嶠鄕尤寂寞。瑤琴寶韻向誰聆。</text>
<title>金都事 直 輓</title>,<text>先公廬墓以傳家。鄕里皆稱行誼嘉。素履幽貞甘咬菜。綵衣愉惋舞簪花。芝園經濟春長在。棠幕棲遲日已斜。遙想仙班無世態。也應虛左迓雲車。先人杖屨日相隨。小子猶曾及見之。魯殿巋存寥落後。龐床時問起居儀。方嗟季世無公議。那意皇天不憗遺。歲暮蒼松山下宅。白頭來哭故人兒。</text>
<title>輓槐潭裴處士 相說○緬禮時</title>,<text>近閱槐潭遺稿文。同時恨未一知君。忽聞丹旐人間出。忠烈碑前處士墳。</text>
<title>挽金判書 相休</title>,<text>文章經學故家傳。冠佩淸朝第一賢。鍾鼎不曾渝素履。笙鏞方且賁朱絃。嶠南化洽東溟雨。宇內名高北斗躔。棠下陪遊心尙醉。自憐無路薦雞綿。</text>
<title>李丈 宜謙 輓</title>,<text>魯殿巋然喜獨存。金城山下丈人村。蟬聯世業簪纓赫。鶴立風儀齒德尊。老去琴書消歲月。種來蘭玉課兒孫。先人庚誼通家子。遙望南雲哭廟門。</text>
<title>輓金仁必 樂壽</title>,<text>藹蔚東洲草樹馨。風流文雅稱名亭。華猶懋實無邊餙。荒且賙飢有客銘。藥裹經年憐瘦鶴。遺書滿架付賢螟。鄕鄰搖落佳朋逝。倀立斜陽涕泗零。</text>
<title>挽金參判公穆 煕周</title>,<text>淑氣嶠南鍾偉人。藹然風度秀而眞。師門炙德承洪簴。王國觀光薦席珍。峻選奎華鳴玉珮。儼登台座嚲金紳。司每被重宸眷。衆口皆銘四府春。衛道重新夫子像。占閒常謂葛天民。江湖退亦葵誠切。几案衰猶竹簡親。病裏矜莊猶氣力。閑來著述自精神。文詞汪淡平如水。論議從容飮若醇。每仰德星輝大嶺。那知卿月晦蒼旻。渭陽厚誼偏推眷。泮下羈蹤愧躡塵。蓮帖少時拚末契。鳳樓斜日接芳隣。峨洋敢擬牙琴和。潦倒常憐杜屋貧。數載漳濱違相紼。強題哀幅淚盈巾。</text>
<title>輓柳子儀 韶休</title>,<text>岐南喬木里。詩禮襲遺馨。劬學登司馬。傳家課秀螟。水雲閑世界。冰玉靜儀形。遙慰塤床老。塊然獨抱絰。桂林吾姊宅。君又渭陽賓。兩地俱寥落。前遊宛劫塵。</text>
<title>輓黃子儀 喆漢</title>,<text>儀度頎然接藹然。嗟哉惟孝友于賢。息翁家裏詩書禮。小白山中草樹烟。論議激昂三代上。生涯康濟百花前。藥爐無力風燈迫。弟孑孫孤又可憐。</text>
<title>輓李而拱 奎鎭</title>,<text>先朝於樂辟廱宮。遐邇于于鼓舞中。忠孝壯元由是擢。文章淪落古來同。家居父子前臺侍。老去湖山好主翁。簪笏箕裘能事了。爲君瓌器涕無窮。君卧林泉我洛覊。每逢賢胤話前時。共憐斜日黃昏近。遙憶晴虹半夜奇。海棘非鸞棲久地。江湖無鴈寄來詩。泮遊落落晨星盡。回首西風不勝悲。</text>
<title>李參判 龜雲 輓</title>,<text>丹砂靑壁洞天如。中有蕭然宰相廬。海左笙簧夫子里。山南琴鶴使君車。門庭克熾謙猶下。爵齒俱尊澹若虗。鄰境少年今短髮。夕陽來拜涕盈裾。</text>
<title>輓內兄權衡之 度中</title>,<text>藐余五歲哭天只。幼少來往渭陽里。猗外王母綏介祉。一家瀜洽和氣裏。謂我髫齡汝何恃。眷撫冞篤偕我姊。亦我溫溫內舅氏。色養愉惋供滫瀡。舅氏悅親以爲喜。每於小子視猶子。舅氏有子公實是。長我一年甲之癸。自夫騎篠摘梨李。以至綴文課書史。謂磨長劒剸犀兕。游刃恢恢是長技。見公才調旣如此。胡乃坎坷隱不市。見公牢確又如彼。胡乃剝落漂轉徙。公處屯邅獨賁趾。酒後時吐晴虹紫。携竿斗峽溪有鯉。扶杖太白山有杞。縱敎苦海浮一蟻。猶是虛舟盡日艤。不才猶竊紅白紙。長風𥳽揚愧前粃。見我才拙爲貧仕。每言有道貧賤恥。歲暮金風蕭颯起。白首靑眸澹相視。有時出山不我鄙。從容笑語移長晷。那意一朝蘭質委。浮世泡花未六紀。嗟哉季君孑無比。有髮頭陀老更跛。嗟哉小郞異凡髓。丱兮胡不見突爾。若川之游茫無涘。如棟之摧屋隨圮。惟是種善多積累。皓蒼有復終則始。報應惟響坐可俟。是於公家竊有企。公歸丹旐影旖旎。何處靑山一坏峙。嗚呼惜哉又慟矣。慟惜之辭是爲誄。</text>
<title>輓柳判書 相祚</title>,<text>河嶽儲精淑氣全。山南喬木菀芳年。瓊林瑞霱乘嘉會。勳府台星占上筵。三達尊榮攸好地。四朝元老太和天。鶴齋寥落隨箕御。悵憶前遊涕泗漣。</text>
<title>輓族兄 時漢</title>,<text>蕭灑癯梅又辢薑。魯靈巋立水雲庄。詩書剩馥依楸蔭。孝友元符襲棣芳。兩世抱螟氈有托。八旬騎鶴羽如霜。天何不憗吾門老。孤露餘生泣涕滂。</text>
<title>輓權公弼 象度</title>,<text>喬木巖亭畔。踈茅處士廬。芝眉太白老。藜火草玄書。細字看爲祟。羸躬樂自舒。貞痾知篤孝。天奈促雲車。近聯瓜葛若親査。平素心交到老加。縱敎扶衰仁里到。那堪悄對故人家。</text>
<title>輓鄭明應 必奎</title>,<text>憶昔同搴泮沼蓮。臨風玉樹藹芳年。聖朝遺逸縻淸罽。故宅醇儒襲寶氊。斂約工夫惟實地。淳眞氣味自全天。遙憐洛水東西岸。多士彷徨涕泗漣。</text>
<title>輓權進士 思浹</title>,<text>早登芹沼騁杠毫。文彩風流一世豪。周喜拙猶綜理密。魯稱狂且脚跟牢。靑巖故宅靈光屹。太白深山酒隱高。閱盡仙家多少劫。也應丹穴有奇毛。中原鞭弭躡芳塵。鳳旅多年又接鄰。石寮松亭文酒會。舊遊回首却沾巾。</text>
<title>輓金叔經 煕昇</title>,<text>高門簪組燦然多。頖水靑衫鬂獨皤。滄海遺珠從古歎。只敎詩詠碩人薖。幾度追隨會以文。峨洋深契老逾勤。遺芳剩在龜山社。能使踈慵尾附云。</text>
<title>輓琴 養純</title>,<text>蒼蘿明月一家春。林下吾曾見偉人。老去軒昂猶氣槩。閒居收斂自精神。忘年猥被牙琴和。超世惟慳偃室臻。鳳誌如修高士傳。同堂聯璧㹅希珍。</text>
<title>輓族老誠汝 明中</title>,<text>東園花樹白茅堂。嘯祖楸陰厚澤長。緖業傳承肥孝友。襟懷夷曠蘊柔剛。垂髫翰墨魚同隊。皤髮棋樽鷺作行。長我一年差健我。居然先逝我心傷。</text>
<title>輓李廣瀨 野淳</title>,<text>復得賢孫夫子廬。師門遺澤至今餘。莊修白石橋邊渡。咀嚼光明室裏書。臯鶴聞天縻爾爵。沙鷗留約遂吾初。芝窩葛館凋零淚。又送公歸濕滿裾。</text>
<title>輓金聖玉 斗煥</title>,<text>杜稜深夜讀書燈。磨玉爲壺炯似氷。抱璞三朝君莫恨。藍田日暖寶輝升。年少臺端舞綵衣。謂君淸福世間稀。如何馹騎臨門日。遽爾高堂鶴馭歸。</text>
<title>悼柳甥孟賢 升文</title>,<text>慟哭吾甥柳孟賢。人言君逝豈其然。其然果是天難定。胡賦之豊嗇爾年。爾年雖少老成儀。詩禮承家篤孝慈。孝慈俱未如心盡。上有重堂下有兒。有兒蘭蕙已成童。家務棼棼付乃翁。乃翁衰矣那堪做。鱞且纍然見昨冬。昨冬陽月爲誰回。鴨樹山前適我來。我來增惹君懷惡。送至溪陽餞一盃。一盃相別遽茫然。浮世滄桑酷是年。是年我亦喪威汩。白首今來哭孟賢。</text>
<title>輓李衢隱學先</title>,<text>海東夫子裔。又是鄭家同。淬礪陶齋士。棲遲約墅翁。氣鍾淸洛秀。詩對白山雄。從古騷人恨。昌黎困五窮。一甲猶先進。追隨少壯同。走僵三退舍。搖落兩成翁。廟罽頻還滯。山情老益雄。聞孫驥路闊。餘慶也無窮。</text>
<title>輓黃度叔 志憲</title>,<text>幽人貞吉履其旋。我識丹丘隱士賢。斂約居鄕眞處子。優游無事小神仙。四昇平自康寧好。三達尊惟齒德全。坐頷諸孫淸福老。忽聞鸞馭去飄然。</text>
<title>輓朴毅如 弘仁</title>,<text>孤松遺蔭欝然蒼。文藻江山大振芳。律己謙和仍種德。肥家孝友遂多祥。兒登司馬愉華甲。軒出飛翬喜肯堂。穩享人間淸福去。風流從此寂吾鄕。</text>
<title>輓宋季綏 錫祜</title>,<text>劫界風燈四紀周。古亭榛樹不勝秋。肥家孝友鄕隣艶。遯世生涯水竹優。冥府騎雲兄弟去。高門種玉子孫留。斑衣舞罷歸丹旐。叵慰春堂日暮愁。</text>
<title>輓趙進士汝涵 顯佐</title>,<text>八友軒庭一甲年。小同尤是稱家賢。周旋旗皷詩聲播。齊整衣冠雅執堅。老去功名登璧沼。閒居氣味飮甘泉。苦多未了高門事。搖落山齋鎖暮烟。</text>
<title>輓吳丈 司重</title>,<text>巋然獨立竹翁門。闡發先休是孝孫。世務雖繁書對案。客來常喜酒盈樽。無中措置絰綸富。急處從容氣味溫。斜日泉齋虗席右。風流寥落隔溪村。</text>
<title>挽族丈 道中</title>,<text>庭畔槐陰向晩移。山南茅屋雪多時。風儀一點塵埃凈。地望三尊齒德推。滫瀡不貧嗟子孝。源流無盡奈孫遲。騎雲會是潛雷夜。碩果回春定有期。</text>
<title>輓金英仲 永眞</title>,<text>喬木扶踈郡堞東。主人常在敬樓中。彬彬世篤詩書業。秩秩鄕居謹厚風。追遠丕新修廟宇。敦宗尤急濟貧窮。那堪哭送同庚友。蘭社如今一半空。</text>
<title>輓宋養中 弘德</title>,<text>襄陽孝子哭欒欒。病裏拚號不少寬。仙府也應歸侍綵。小郞其奈未勝冠。冶罏劒氣干星逗。梅老遺芬耐雪寒。極浦霜淸孤鴈叫。故人西望涕汍瀾。</text>
<title>輓金丈 龜煥</title>,<text>勿老遺芬行誼敦。杜稜西畔丈人村。林園措置經綸富。鄕社優游地望尊。荒歲麥舟勤種德。妙齡蓮籍遂貽孫。人間五福公何憾。只有鯫生哭廟門。</text>
<title>挽李後溪 頤淳</title>,<text>良玉溫如又栗如。是爲琬琰與瓊琚。明時薦寶猶遺璧。閑界硏精獨抱書。展也海東夫子裔。蕭然湖上使君車。嶠鄕耉德晨星盡。講塾淸凉上座虛。</text>
<title>挽金逸少 永羲</title>,<text>龜鶴名亭嶺下高。主人淸福卜林臯。詞章着手仍鋪錦。文義尋頭細入毫。三道衣裳䟽首圈。一生操履竪跟牢。誰敎十度歸西灞。有五男兒揔勝陶。先契金蘭剩襲馨。白頭相對澹忘形。鄕風老入耆英社。佳會時登霽月亭。龜鋟重新工未了。鷗遊纔罷酒初醒。忽聞鸞馭悠然逝。况也長吁涕泗零。</text>
<title>挽徐幼祥 榦發</title>,<text>鶴下于皋物外翔。登西樓畔月如霜。梧翁詩禮承衣鉢。楓嶽烟霞裹笈箱。天不假年充素學。世多懷寶秘幽光。蔡邕書籍何人守。輸與賢咸洊國庠。</text>
<title>輓三從弟穉春 時寅</title>,<text>欲輓吾何忍。嗚呼穉春賢。穉春賢上舍。吾家有惠連。君才敏而贍。君操確而堅。厚積發英華。一擧早搴蓮。芙蓉臺勝會。提携共聯翩。洞黌課士節。吾老未能專。推君主一席。文酒共周旋。喜君篤惟斅。佳胤襲家傳。培根未食實。那意海桑田。向時鄕黨語。稱君福履圓。喪威近何疊。荒愁又苦纏。愛君能理排。隨分以節宣。優遊惟實地。眞率自全天。謂君餘日富。康濟好林泉。纔踰不夭歲。胡作未老仙。搖落先亭里。踽立涕泗漣。我𥌒誰可相。我跛誰扶顚。鸛浦迷斜日。泉黌杳夕烟。不悲無幾矣。未泯姑衋焉。不忍吾無輓。和淚寄殘篇。</text>
<title>挽李新野公宅 仁行</title>,<text>先朝作育振思皇。魯泮遊人閟寢郞。人爵元從天爵至。胄僚殊眷荷龍光。北關風雪杳何年。迅掃輕陰大化天。憂患玉成皆聖賜。遂令操履老逾堅。大耋看書眼益明。鏗然擲地自金聲。積來贍富抽爲約。海內能言獨擅衡。先師遺敎舊伊齋。公爲吾人着力排。待問洪鍾聲忽秘。自今無處見模楷。少同蓮稧老同痾。蘭臭同人又是多。衰朽居然先送別。不悲無幾奈悲何。</text>
<title>挽姜擎廈</title>,<text>太白山中侍御家。經床來撲萬松花。詞章燦爛鋪瓊藻。氣味淸高倚玉葭。峻選胄筵方擬罽。先休節惠未宣麻。螟庭種得皆稀寶。不必遺珠爲世嗟。文章光焰倏成陳。造物無端却戲人。惟有世間三不朽。肯敎消爛劫灰塵。濂亭霽月鳳樓樽。芳躅依依一夢痕。歲暮晨星無限慟。病眸垂淚獨銷魂。</text>
<title>挽李進士 祥發</title>,<text>碩老頎然坐小庵。金城屹立柱東南。中原執弭英聲播。滄海遺珠寶氣涵。星斗光芒留藻篋。氷霜剩馥護梅龕。九旬去赴瓊樓會。輸與人間不朽三。</text>
<title>鄭右尹 來成 輓</title>,<text>亦樂陶齋緖業承。丈人儀範玉壺冰。棲遲任爾殊竽瑟。恬憺堅吾守準繩。大嶺尊名三達具。聖朝華秩貳卿陞。仙家小劫公何憾。寶樹猶應福履增。軒屛陪誨尙依依。多愧踈慵曠歲違。伊日少年今朽質。奈難扶曳拜靈幃。</text>
<title>挽李豐基 龜星</title>,<text>文華敷燁行爲根。當世推公謂義門。桃李河陽非俗吏。笙簧闕里有賢孫。鳳簫回巹優淸福。猩帶紆恩儼達尊。大嶺風霜凋落盡。剩留蘭玉滿芳園。鞭弭中原附尾蠅。湖樓明月泮齋燈。開箱淚入同遊帖。玄觀桃香濕古藤。依依芳躅九龍巖。好事遊人播美談。最是淸凉新講塾。案書搖落掩空庵。</text>
<title>挽權懿甫</title>,<text>走馬之南。鶴駕之北。若有人兮星南翁。翁少而遊李杜之圃。傑然爲詩壇旗鼓之雄。中而㴑賈董之源。燦然如玉之縝栗。金之磨礱。晩而嗜閩洛之書。藹然絶外慕兮近裏工。識箇中超然處。之數者可以想見乎公。儼然爲鄕里之師。數行墨兮發羣蒙。詵詵多佳子孫兮。碧沼芙蓉挺發乎蘭玉之叢。日享淸福兮猗達尊。齒德之俱隆。四太平兮邵安樂。五介福兮箕壽終。一夜悠然駕靑鶴。馬山西望一半空。雲巖侍御又繼逝。也應先後御仙風。自顧蓮花山北老。與子同年臭味同。同老居然先送歸。却憐無路曳殘躬。躬未餞兮替以詞。詞有盡兮意無窮。</text>
<title>挽金瑞以 龍紀</title>,<text>風度頎然處事牢。對君疑是飮醇醪。翠堂松菊遺芬古。赤壁烟霞晩景豪。每歲花辰蘇病健。一朝桑㥘馭雲高。長歸忍別庭闈去。稍慰園林卜一臯。</text>
<title>挽金進士 煕紹</title>,<text>頎然玉立澹淸襟。濁界纖塵不敢侵。送弟曾鳴奎閣佩。課孫新舞桂花簪。四攸好以天釐溢。三達尊惟地望深。巹席重斟霞液罷。鳳隨凰去奏仙琴。文酒高筵剩襲馨。舊遊回首盡晨星。公歸太白山無主。病伏遙瞻涕泗零。</text>
<title>輓柳燁如 晦文</title>,<text>薑辛桂辢得於天。盟主吾林占上筵。妙歲摳衣湖學士。明時獻策泮宮賢。波中砥柱還成激。雲外氷輪自在圓。整理斯文多未了。蘭庭留付好家傳。</text>
<title>挽金參奉德涵 鎭國</title>,<text>先正賢孫有典刑。軒昂疑是鵠鸞停。四攸好以淸優福。百不憂惟綵滿庭。身入泮庠縻薦罽。兒登瀛舘侍橫經。板輿未及仙輧到。鶴峀遙瞻晦德星。前年乘月訪荒濱。半世心交到老新。大嶺晨星知己少。病翁頹卧獨傷神。</text>
<title>輓宋叔敬</title>,<text>襄陽奇士客星坡。忽報征驂駕鶴過。梅老遺芬氷月圃。竹溪新寓水雲窠。豊城吐納晴虹氣。郢市徘徊白雪歌。玉蘊精華縝且栗。金堅操守淬而磨。汪洋陸海潘江是。搖落郊寒島瘦何。歲暮棲遲花樹里。夜來飜轉海桑波。嗟哉董逝無韓傅。已矣荊咻泣卞和。哭弟悲酸餘老醜。與君酬酢許洋峨。春歸黌舍飛花席。風撼書巢某樹柯。病裏不堪禪宿涕。爲題哀輓自滂沱。</text>
<title>輓李際可 秉運</title>,<text>海內朋知次第淪。弊箱華墨宿芳塵。廬江講義推儒匠。湖嶺分憂頌吏循。衣鉢一家傳至訣。塤篪當世重希珍。藹然泉石高山塾。許大經綸付後人。</text>
<title>挽金進士 煕鏞</title>,<text>海內推詞伯。天將介福輸。文章超二陸。門戶許三蘇。欝氣干牛斗。鞱光握瑾瑜。紹遊如昨夢。病伏起長吁。</text>
<title>輓柳參判士鉉</title>,<text>鳶魚聖世振思皇。喬木雙抽桂佩煌。契會昭融虞出納。䂓摸綜密漢循良。芝蘭次第新司馬。花竹優游老侍郞。抱此三尊歸洞府。古來不朽是文章。</text>
<title>輓金君實 履秀</title>,<text>哭人祖子孫三世。尋常舊讀昌黎辭。古有禪宿至流涕。此語曾聞紫陽師。此皆感傷浮世事。不意於吾親見之。少友君實煞好人。斯人何遽至於斯。晩翠松陰藹遺芬。芳蘭移植陶坪芝。愛君儀度秀而丰。愛君衿懷坦而夷。愛君揮毫逼眞格。愛君綴賦鳴雄詞。馳騁黌堂文酒會。謂君高步登雲逵。身經大小百餘戰。李廣無功緣數奇。由是蹉跎一措大。居然桼髮皓如絲。夫何一病人事非。上元明月屋樑悲。鄕無善士多浙恠。洞失賢師曠董帷。况是鄰居八耋翁。失此佳友空漣洏。昔君携笈從我遊。自愧無術交提撕。君推先誼頻顧問。且與兒輩相追隨。栗里烟霞赤壁月。從此蕭然主張誰。君歸不忍無我言。伏枕和淚草輓詩。</text>
<title>挽金仲成 永集</title>,<text>兩家先誼篤。君我侍傍知。風樹餘生對。金蘭歲暮期。江樓炎晷永。蓬嶼柳陰移。向哭龜亭老。如何又此悲。</text>
<title>挽李愼可</title>,<text>玉枝溫栗藹靑襟。磨礪重如百鍊金。復得賢孫夫子宅。單傳要訣紫陽箴。文詞鏗戛華因密。經義硏窮奧必尋。蔭道棲遲齊抱瑟。梅衙淸靜宓鳴琴。尤川學政方回古。葉縣仙鳧忽見今。枳棘蕭條鸞遠翥。棣花零落鴈孤吟。高山縟禮何時擧。大嶺文星近夜沉。泮水從遊如昨夢。病翁無語獨傷心。</text>
<title>挽金孟元 永學</title>,<text>癯鶴淸儀逈出羣。故家儒雅許吾君。持心謹拙規摸正。接物溫柔氣味醺。往歲倏歸樞令駕。苦心方鋟斗翁文。殘年又哭同聲友。病裏長吁倚落曛。</text>
<title>挽金內兄振如 萬鍾</title>,<text>維我渭陽賢從氏。曰有閑渚老處士。家世甁山先正孫。生涯衡泌隱君子。孝友承家守靑氈。謹拙持身堅素履。敎子業就遊場屋。往往得雋執鞭弭。臘天風雪閉門深。村秀少兒課書史。課之數遍猶未了。忽自翛然隱小几。柴門前對蓬萊嶼。蓬萊羽客應招俟。與我同堂又同庚。長我數月兄呼以。愛公冲淡堅木訥。憫公搖落甘蔬水。我羡公健便起居。公憐我病艱動止。忽聞公逝我懷惡。使我添病頹不起。固知不悲無幾時。姑此泫然寫我誄。</text>
<title>挽金義兼 瑩</title>,<text>晩翠堂前松欝欝。簪纓詩禮好家閥。昔我同年員外公。郞潛幾年中道蹶。稍慰同堂賢叔在。若公才器鄕之傑。五經腹笥便便大。龍池一躍鵬路濶。內省豹直嚴管鑰。霜臺鶚薦峨簪笏。棲遲晩作南郵吏。愛民奉公做樸實。歸來剩得書史富。滿架黃卷堆新秩。謂公淸嘏冠吾儕。吾所自附婚姻末。張負孫郞荀彧佳。玉潤蘭抽遽摧折。缺界難圓終古然。使君福履圓而缺。固我衰朽宜多病。以公強健胡貞疾。所恃惟公天賦厚。豈意乘化居然忽。海內朋知凋零盡。去年已哭金叔一。卧病誰言不相送。生別猶然况死別。不悲無幾猶自悲。強題輀辭替相紼。</text>
<title>輓金景中 永貞</title>,<text>龜鶴亭南畔。蕭然草屋淸。其中若有士。太上貴無名。眉不憂貧皺。眸惟見字明。詞華窮且富。身世遯而亨。坦蕩元無芥。幽芬獨佩蘅。風流五十載。湖海一書生。雅度閒仍曠。詩工晩益精。酒餘無故泣。秋後不平鳴。灞淚君何戚。河洋我昔驚。鄕鄰拚舊誼。詩社結新盟。嘯詠緣無事。團欒覺有情。每逢聞郢調。那意隔緱笙。鷗渚三春暮。龜臺一半傾。蒼葭孤立鷺。喬木斷歸鸎。海內無知己。宗兄昔此庚。臨風何限淚。不忍送丹㫌。</text>
<title>輓從叔父處士公 師立</title>,<text>夏寒亭古宅。重新我伯祖。伯祖第三房。實維我叔父。叔父肖典刑。庶乎繩其武。孝友詩禮學。斤斤幹先蠱。天和發言笑。秀色濃眉宇。出遊鄕社間。進退遵䂓矩。居然成耆老。過稀纔二數。齒德達尊三。壽康景福五。膂力猶不愆。神色尙華膴。人皆謂我公。期頤享純祜。昨臈凰先逝。新堋未乾土。夫何康健姿。忽此嬰二竪。間日時往診。稍喜若小愈。那知一夕間。倐忽轉風炷。遂令苟全人。形影益凉踽。宗宅昔滄桑。賴公持門戶。周旋板蕩際。屹爲先亭主。梨楸香火資。齊心拮据聚。庶殫數年勞。莎改石又樹。此議未就緖。公歸奈跛𥌒。憶曾同隊魚。蓮溪又鸛浦。到老仍爲友。棊酒峨洋譜。社會偕藜杖。農談問桑圃。一往復一來。南陌又東塢。萬事今已矣。姑此保殘縷。前痾近又添。頹卧困炎午。公歸曠漠鄕。骨肉會仙府。陪吾先祖禰。塵界倘臨俯。不悲無幾時。何必淚如雨。</text>
<title>輓金季文 鼎燦</title>,<text>蒼然古色老成風。君去吾榮一半空。家世鶴峯夫子裔。生涯馬麓主人翁。共庚三日差先後。知己百年無異同。衰病不堪良友別。義齋霜月輟枯桐。</text>
<title>挽朴進士德章</title>,<text>明時司馬曰升諸。儒雅多君餙舊廬。對客日斟文擧酒。携孫常讀邵南書。滄桑可奈天無定。寶樹猶應慶有餘。篤友當於存歿見。弟兄先後共雲車。</text>
<title>輓金聖尋</title>,<text>論議軒昂氣節高。許君湖海一時豪。黌庠課學䂓模整。忠烈扶綱秉執牢。蘭砌芳年登魯頖。竹磯隨處玩莊濠。風流末席從遊友。况也長吁病思挑。公健常憐我病衰。那知我病哭公爲。人固有情悲不勝。不悲無幾不須悲。</text>
<title>輓宋道純 弘洙</title>,<text>兩家聯世接隣芳。髫黑相携到髮黃。文酒風流多浩蕩。溪山氣色獨軒昂。憐吾病蟄頻來訪。與子形骸淡欲忘。最是傷心初夏月。送歸林路日斜陽。</text>
<title>輓宋宗文 學程</title>,<text>晩對亭西一草堂。主人如玉葆幽光。公車潦倒憐奇數。書榻優游喜闇章。老去只堪聾世事。病來那意服仙方。白頭悄坐同庚友。文酒前遊宛劫桑。</text>
<title>輓詞[金羲壽]</title>,<text>嘯翁門戶襲遺風。輿誦南州士友中。經術元從踐履得。文章遂與地望隆。棲遲薄宦平生迹。炳燭殘編歲暮功。歎息月湖衣舃遠。祗今耆德孰如公。老洫猶能記昔遊。與君傾盖卄經秋。未曾盤谷膏韓轄。爲向陶湖泛剡舟。鬢髮遙憐共衰暮。詩尊那得好倡酬。三千一握吾何信。獨立人間淚不收。</text>
<title>輓詞[姜必孝]</title>,<text>潘南名閥嘯翁孫。才行輩流獨擧幡。少日承明簪筆侍。晩年鄕邑去思存。城南合眼遲明復。山北同庚失誨論。搖落晨星公忽去。哀章欲寫淚先昏。</text>
<title>輓詞[李羲發]</title>,<text>山南文獻嘯翁家。十世增光舊德華。黼黻明時誰不若。絃歌小邑豈云多。遐籌竚看銀緋降。積慶長留寶樹嘉。傑氣崢嶸消未盡。白山遙望紫蒸霞。皷角騷壇憶少時。湖樓一見許心知。淸朝薄宦從遊久。末路交情古道期。雲樹天長勞遠夢。峨洋絃絶有餘悲。空留寶唾盈箱篋。牛斗精光夜夜垂。</text>
<title>輓詞[金在仁]</title>,<text>有友居盤谷。無人製玉樓。微官多未達。老赴修文儔。</text>
<title>輓詞[李家淳]</title>,<text>嘯翁詩禮有眞傳。蓮桂聯芳八世氊。一路南床空自枳。誰將公議問花甎。臺憲三朝久歷敭。儒風國計試恢張。恩漏重泉天不愛。憾公猶欠引年觴。九龍巖會幾成仙。却羡聦明尙少年。松湖秋鱖寒泉酒。一夢尋常鶴上緣。</text>
<title>輓詞[權載大]</title>,<text>經術文章本不歧。壯元聲價振京師。重華韶樂參差鳳。八秩林泉五総龜。諫議何官終逸圃。菑畬是事繼長麗。追隨冷井還如夢。露曲聞來漫涕洟。泮水秋淸四十年。先天雨露墨雲鮮。鳳棲樓上陽春曲。墮淚碑成却泫然。</text>
<title>輓詞[黃中敏]</title>,<text>巨擘嶠南一。達尊天下三。以玆廊廟器。不盡江湖心。鄕里夥成就。簡編足泳涵。十年談笑夢。撥病強悲吟。</text>
<title>輓詞[李彙寧]</title>,<text>昔遊陶院又榮衙。隨處春風座上多。山水百年蟠谷社。文章八代嘯臯家。循良歷試諸州可。潦倒生逢末世何。却憶迎薰三老會。那堪孤露唱薤歌。</text>
<title>輓詞[李衡相]</title>,<text>人間七十有九秋。諫院大夫晩圃休。氈業留傳蟠谷社。絃歌猶在鳳城樓。東班儀表千人動。南國文章一代優。公去公來關氣數。百年迷路夕陽愁。</text>
<title>輓詞[鄭光植]</title>,<text>高卧鶴山積氣前。案頭常有紫霞烟。閒披舊帙三千卷。好了完名八十年。歲晏園林多隱約。霜深桃竹倍勍堅。南中耆舊今誰在。寂寞蟠溪涕潸然。</text>
<title>輓詞[金騏獻]</title>,<text>南望蓮華降璧躔。團春和氣八旬年。健陵日月文明會。元祐風波地望全。月下重尋雙古劒。人間未遇六神仙。後生吾黨今安仰。梅雨靑山咽夕蟬。</text>
<title>輓詞[琴詩述]</title>,<text>尙記兒時獲拜嘉。炯然眉矚動精華。陳荀故國皆賢士。董馬西京獨大家。柏府萬言傾悃愊。鳳城三載聽絃歌。南州耆德今誰在。吾黨相逢涕淚多。</text>
<title>輓詞[權載鈺]</title>,<text>文垣聲價冠羣英。嘉會初年際聖明。萬事涒灘空泣劒。八旬臺憲竟題旌。藍田種玉裕餘慶。玄草知雲待後生。耆德鄕隣瞻仰地。虞詞越吊愧微誠。</text>
<title>輓詞[金相鏞]</title>,<text>南州人物聖明知。畢竟升沉不展騏。皓首薇垣同寂寞。丹砂句漏更棲遲。文章庇子應千帙。和氣醺人坐四時。好谷中蟠薖軸地。古梅踈柳獨飜披。</text>
<title>輓詞[金輝鍾]</title>,<text>奎璧耀南躔。淑氣泊山陽。公時稟精華。髫齔咏鳳凰。長嘯視宇宙。鵬圖不可量。屹然竪朱幟。所向擅騷塲。風儀振衰季。文章下帝傍。泮沼折蓮花。蟾宮拚桂香。菀爲華國手。多士競瞻望。棘棲屈仇長。花縣跼潘郞。才命不相符。自古嘆賢良。睠彼先人廬。桑麻水鏡莊。黌老讓皋比。溪友供壺觴。已矣歸去來。優游而徜徉。天固報不食。三蘭燁有光。眚眼卽无妄。古有水部張。世無錢虞山。孰爲潤甫揚。白雞奄告期。吾黨痛云亡。八耋欠一籌。隙駒理何忙。緬思先君好。孤露倍感傷。頹波倚砥柱。冤海慰烈孀。襟期晩益篤。病枕各悲凉。我遭梁山痛。公有輓誄章。點犀照泉路。一字一涕滂。窮僑故人子。餘恨阻龐床。辜負違執紼。窮宙徒茫茫。</text>
<title>輓詞[李容敏]</title>,<text>山南木稼正堪悲。八十年今一夢疑。正廟朝廷知遇士。九原何日復來期。自在髫齡已沐薰。先生詡我逈超羣。經冬一拜仍千古。南望緘辭立暮雲。</text>
<title>輓詞[權寅壽]</title>,<text>蓮花峯下杏槐村。中有先生行義門。正廟朝廷興學士。嘯翁詩禮稱家孫。平居接物渾和氣。諫院封章揔格言。新野軒空公又逝。嶠南丈席更誰存。</text>
<title>輓詞[李龜言]</title>,<text>猥托潘楊契。薰然拜好顔。三朝餘白首。一壑有靑山。詩酒耆英畫。聲名元祐完。漳濱違相紼。小子涕潸潸。</text>
<title>輓詞[金樂崇]</title>,<text>淸世有遺逸。藻華動玅英。王掄忘寵辱。龔勝夭香明。誰促黃梅雨。空聞白鶴聲。先修零落盡。今又負平生。</text>
<title>輓詞[金鏗壽]</title>,<text>耉德於吾幸見親。嘯爺家學認傳眞。臺司白簡風稜儼。鄕社靑莪敎育新。四壁圖書優活契。滿庭珠樹裕餘春。後生疑問從何質。回首軒屛倍愴神。</text>
