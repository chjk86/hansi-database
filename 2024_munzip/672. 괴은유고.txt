<title>雜興。效陳簡齋無住詞。十八首</title>,<text>述懷功名路功名路。芹曝獻吾君。鍊石補天無五色。空回白首望卿雲。叫闔誰能聞。睡起睡初覺睡初覺。牎影竹陰搖。說與虎頭描此景。恨無鮫客一端綃。午漏政迢迢。遣興天漠漠天漠漠。塵世幾經秋。欲放漁舡鷗鳥外。無心䆠海泛虛舟。歲月水東流。已上望江南詞幽居牢落幽居。終南山下漢江左。玄關深鎖。莫使煎膏火。風月無邊。嗒爾吾忘我。不知那。獨吟無和。山矗芙蓉朶。右點絳唇詞井華飮皓月玲瓏初出嶺。幽人睡覺安心境。石竇活泉潑潑寒。波瀾不起涵天影。欲取精華洗湯鼎。莫使人面先窺井。澆我淸虛藜莧膓。蔗根佳處味方永。右玉樓春詞牧丹濃薰臭味聞天香。國色稱花王。自然富貴擅佳麗。芍藥海棠靡靡。作輿衛。艶陽雲日天如醉。妑子春方睡。風搔雨沐生新彩。須占繁華終始。鎭長在。右虞美人詞萬年松亭亭落落歲寒期。凜凜作丈人行。受命於天應獨正。托根寒士家。羞與大夫競。風霜搖落不關渠。勁節橫空老哽。傲視秋冬肅殺柄。獨能全大材。竟柱明堂政。右臨江仙詞夕望落景西郊澹欲收。暮雲南嶺聚還浮。半壁返照在樹頭。閃川流。昏鴉陣陣擇棲投。喬木扶踈影倒摎。原陵漸沒耿林丘。北嶽佳氣寫客愁。更幽幽。茫茫天地幾春秋。右漁家傲詞雨滴竹林宿酲初醒。棐兄午牎明。雨滴琅玕風打驚。喚起笙蕭鶴翎。累累貫素珠鳴。鏗鏗擲地金聲。默皷天機時動。性情感發詩成。右淸平樂詞獨酌春寒料峭砭人肌。親煑聖人一中之。引子麻黃烏藥倂。橄欖。辛甜儁味捴相宜。喫盡三甌通大道。醺感。龍鍾病骨燥膓滋。陶鑄一身天地了。獨酌。風流莫遣俗兒知。右定風波詞芍藥春駘蕩。數叢芍藥東階上。東階上。繁華佳麗。可供幽賞。絳紗素練隨風颺。興酣手撥床頭釀。床頭釀。一尊終日。細斟相向。右憶秦娥詞籬菊三徑黃花寔已知。宿緣未盡一段奇。隱逸兩相逢。金蘭臭味同。聲利不吾累。風霜胡汝悴。九月發新萼。重陽尋舊約。右菩薩蠻詞紙帳朧朧牎影度。稍稍日光窺。木枕蒲團病骨欹。防風遮冷黏懸數幅垂。恐妨虛白集。呼僕捲毋遲。却嫌夜氣梏亡夷。欲將萬束溪藤晝亦披。右南柯子詞終南山几席軒牎作友朋。朝朝爽氣欝層層。風流丘壑興堪乘。戀戀襟懷同子美。歲寒心事到霜氷。窮通胡奈問無噟。右浣溪紗詞匣鏡鑑心非鑑貌。明古復明今。雙鳳孤鸞安足琛。空敎紅粉粧成色塵侵。得失宜爲戒。興亡亦可監。塗背表淸還可欽。怕來偏照星星白髮添。右南柯子詞逆水船我將萬斛龍驤舸。遡水浮江保天。渺渺郵程隔八千。曲曲慳灘碍。敢期利涉川。層層逆浪雷車掣。淹滯盤旋不前。濔濔漫漫鰲極邊。遮莫徐徐棹。覘風欲借便。右臨江仙詞泛駕馬有馬渥洼天驥種。龍膺虎脊權奇。盧胡踶嚙脕覊鞿。千金誰畫債。不直病駑資。伯樂儻能煩一盼。價增倍倍如坻。朝刷崑崙暮燕岐。展渠追電足。群駿共驅馳。右臨江仙詞絶絃琴嶧頂梧桐材中用。偏霑雨露恩光。我憐斫付國工良。商量均尺度。製作一琴張。世上顧無鍾子耳。爲誰皷奏峩洋。陽春白雪謾鏗鏘。知音終莫待。絃絶匣中藏。右臨江仙詞</text>
<title>海棠</title>,<text>紅錦新裁漂赤水。紫綿初染暎丹霞。楊妃鏡匣燕脂暈。賈女衣篝麝臍和。裛露精神凝淑氣。搖風態度弄姸華。對渠似人窮老。造物多情巧揣摩。</text>
<title>詠月</title>,<text>愛月眠遲坐五更。魂淸骨冷夢難成。攤床書冊理無隱。滿腹危微念更明。黃黑豆何分善惡。是非幾自絶心情。大圓鏡照群陰破。窮鬼嚘嚶莫遁形。</text>
<title>以井華水飮松葉。希登不可云。故詩以諭之。</title>,<text>買藥制頹齡。千金亦未嬴。落刁松葉細。滿鉢井華淸。庶欲登玄圃。何難上赤城。不須求不死。辛苦學長生。</text>
<title>立春 三首</title>,<text>夏曆新正届。堯封舊俗厖。春聲鴻去塞。臘味蟻浮缻。不分靑衫薄。何須白璧雙。景風噓地籟。明月滿天牎。又蒙頭黃髮短。覆睫白眉厖。春菜唯三韭。臘醪自一缻。東皇風穆穆。北鴈月雙雙。人戴新幡勝。蠅鑽故紙牎。又朴古終難復。風流自不厖。物論紛亂緖。詩思倒空缻。本是耕夫耦。那知國士雙。藥鏜烹活水。棐几對明牎。</text>
<title>卽事</title>,<text>人間棄我若孤雛。物議悠悠付一瓢。寄語靑春年少子。毋輕白髮後屠蘇。</text>
<title>讀康節先生傳</title>,<text>禽鳥翩翩得氣先。天津橋上有啼鵑。胷中理窟何空洞。聲入心通倍黯然。</text>
<title>讀楊雄傳</title>,<text>都無眞實只毛皮。糟粕唯能識字奇。淺近元非溫古學。佞邪猶作美新詩。偸生却被功名誤。不死寧知節義虧。漢室幾年空食粟。一朝要結莾家私。</text>
<title>除夜</title>,<text>冬夜沉沉不肯明。幽懷欝欝未能平。投林倦鳥天機熟。伏櫪駑駘地産輕。一斗葡萄欺刺史。盈盤苜蓿媚先生。又蒙天地寬今歲。明日屠蘇最後傾。</text>
<title>次山谷春日三絶</title>,<text>臘前曾見雪中梅。探請東皇一氣回。留得閑香壓桃杏。南枝已謝北枝開。又可憐鷁退龍鍾客。不與鴻漸鵠立班。春日無私偏照我。白頭邦得揷新幡。又東君出御物皆春。快覩欣欣競媚新。聖化雲行兼雨施。形容歌頌付詞臣。</text>
<title>述懷</title>,<text>甑何墜地顧。劒莫刻舟求。身束銀魚帒。心馳白鷺洲。病聾宜自効。勳業不吾謀。最恨尊無酒。澆胷可洗愁。</text>
<title>對南山</title>,<text>首陽遙憶義人薇。商嶺仍懷隱士芝。三已三爲何喜慍。一丘一壑可棲遲。胷中要使分涇渭。身外那知有是非。竟夕對渠眞石友。忘年自許不瑕疵。</text>
<title>聞蟬</title>,<text>窮巷飄零誰籍。忽敎絲管烟林端。虗膓風露喣噓裏。蛻殼形骸解化間。鉛粉齊粧宮女額。金貂漢制侍中冠。無營恐失周防計。螗斧潛磨爾後干。</text>
<title>歸燕</title>,<text>向人情薄似渠難。旅泊那堪別恨酸。識主故園尋我語。知時今日伴誰還。烏衣巷口飛塵遠。赤葉楓林望眼寒。愼勿舊巢容易去。明年何保定相看。</text>
<title>螢火</title>,<text>行樂要須秉燭游。世無知者爾先偸。傍溪蚌母胎初産。點几鮫人淚逬流。却馬已登仙錄上。暎書偏照易床頭。獨嫌腐草非葵藿。幻作夜光以暗投。</text>
<title>次李相國韻遣懷</title>,<text>自是踈慵見事遲。世紛無盡一身微。洗空滓穢伯仁瘦。戰勝紛華子夏肥。扶竹步苔行引藥。烹葵爲黍樂忘飢。岸巾長嘯秋天碧。獨鶻橫穿夕靄霏。</text>
<title>曉坐口號</title>,<text>方臯相馬世難識。疑悞驪黃牝牡間。豊獄劒違雷煥掘。柯亭椽阻蔡邕看。穩携黎杖穿芒屨。慵整綸巾戴籜冠。空槖留錢多積粟。衡門橫木隔重關。</text>
<title>謝二楊來訪 二首</title>,<text>四面山圍虎踞巉。兩扃門掩雀羅黏。長謠聲激梁噫五。直道行孤柳黜三。渺渺幽懷空悒悒。悠悠獨坐靜愔愔。忽逢勝友聯雙璧。多謝淸談贈百金。崢嶸病骨太山巉。羅織危機禍網黏。世事不堪中散七。人生可樂啓期三。狂言到口呑爲啞。謬計謀身筭更愔。獨鶴恥爲群伍。一經應勝滿籝金。</text>
<title>夜坐</title>,<text>漫漫長夜客愁何。牛下陽春一曲歌。老怯星霜玄鳥變。興尋風月白鷗波。乘昏竊祿嘲倉鼠。附熱忘身吊燭蛾。我乃酒狂醒更甚。寬心何必酌毋多。</text>
<title>偶吟</title>,<text>花紅開謝自春秋。雲白東西任去留。得得悠悠還唯唯。如如莫莫更休休。三杯通道翰林李。五斗解酲校尉劉。萬物世間浮蠛蠓。一身天地寄蜉蝣。又蕭然宋玉更悲秋。佳節怱怱不少留。孤往自同陶處士。淸談那得許文休。誰知得鹿而亡馬。何預顚嬴與蹶劉。俛仰宇宙蟣蝨聚。死生朝暮等蜉蝣。</text>
<title>獨坐</title>,<text>管鮑風凉世孰傳。雷陳㓒解政堪憐。琴無知自鵾絃斷。書絶交誰鳳髓連。二仲眞成三徑友。七仙唯數五君賢。手端雲雨何須數。看取翟門大字懸。又眞卿休帖拙生事。韓甲寧知燃死灰。恥作低頭搖尾虎。任同羸角觸藩羝。無傳音信犬歸洛。有托死生馬躍溪。負暄曝背傾葵向。撥甕開頭洗木杯。</text>
<title>卽事</title>,<text>遙瞻北極五雲深。獨立西風百感侵。𤱶𤱶雖存莘野樂。江湖更切仲淹心。支離人世依秦贅。飄泊他鄕費越吟。丘壑豈關明主棄。丹忱欝欝浩難禁。又一幾善惡投黃豆。萬事糢糊任白癡。塞馬無人知得失。昭琴不鼓豈成虧。平生自恥錢兄事。襟抱唯憑竹弟知。床上苟存王湛易。體中何有不佳時。</text>
<title>次韻顯卿兄主。送鵝兒一隻。</title>,<text>無雙稚鴨點錢苔。錯認鵝黃手滌杯。翎觜已知鷇卵化。生成元是羽毛來。</text>
<title>次韻顯卿兄主送鷄</title>,<text>聲利關頭夜未明。誰賓白日啓群盲。聞渠賴有孜孜善。舞狄知應不惡鳴。</text>
<title>次三陟東軒八詠韻</title>,<text>竹藏古寺琳刹何年竹作圍。浮雲變㓕儘成非。唯餘毁塔巖邊立。灰黑昆明幾劫歸。巖控深潭百丈深潭五十川。千尋絶壁更蒼然。繁華盡逐東流逝。屹立憐渠獨不遷。依山村舍茅茨不剪傍山村。落日荒荒半掩門。最喜追呼無夜吏。籬根氂足卧司昏。卧水木橋棧橋橫亘十尋灘。勢若枯槎泛急瀾。步步行人應側足。危於䆠海𢥠難看。牛背牧童矮髮鬅鬙半覆眉。臀穿犢鼻背蓑衣。牧牛牛飽無餘事。倒跨橫吹緩策歸。隴頭餉婦爲黍烹苽辦耨饌。手提頭戴饁畦間。去年逋負郞知否。更着功夫百倍還。臨流數魚屈指觀魚水若空。曉瞰初射錦鱗紅。他年變化乘雲雨。涸轍誰喣一隊同。隔墻呼僧燕謹南墉隔梵宮。森森翠竹立叢叢。喚僧不噟僧應定。暮磬依俙響入風。</text>
<title>贈別公州妓星兒</title>,<text>天孫皎皎射精芒。偶會佳期集客房。殷勤勸汝一杯酒。愼勿變爲參與商。</text>
<title>原州途中</title>,<text>客懷牢落搖風纛。歲暮原城過遠村。愛日望雲愁不盡。雲深日走又黃昏。</text>
<title>立春途中</title>,<text>客路陽生愁殺人。久辭京輦屬車塵。何人闕下承恩渥。綵勝新頒占好春。</text>
<title>原州客舘</title>,<text>六旬爲客寓南軒。幾日慈闈倚門。屬耳家書無一字。征衫草草淚斑痕。又春深天上玉皇家。散落人間六出花。穩醉擁裘朝睡足。䆠情應是薄於紗。又㿑腮得酒帶春紅。撚斷霜髭立北風。日暮故園歸路遠。老妻稚子入懷中。</text>
<title>直承文院</title>,<text>風拂梧桐霽月懸。乾坤浩氣大無邊。浮雲卷盡纖氛廓。但見暮鳶飛戾天。</text>
<title>次俗離山法住寺壁上夢與韻</title>,<text>山名雖靡改。僧舍汚緣塵。法住璇題漏。普明鐵畫新。荒蓁埋石甕。毁殿立金身。銅柱唯扶古。撑天不記春。</text>
<title>福泉寺。贈性印上人。</title>,<text>攀蘿上俗離。夙願偶償之。三派轟三峽。九遙矗九疑。水精撑道骨。龜石揷神蓍。勿唾最高頂。靈仙怕見嗤。</text>
<title>金浦農墅夜坐</title>,<text>耿耿夜無寐。緣愁病入脾。不仁眞氣斸。非理客陰隨。烏合君臣佐。鴆看聲色飴。世間唯老驥。伴我吃枯箕。</text>
<title>挈家歸忠州。舟中作。</title>,<text>計拙唯糊口。妻孥亦水湄。山川勞眼力。愁病敗詩思。梨浦憑三峽。葛巒對九疑。乾坤容直道。不用歎艱危。又旅泊驪興府。商舡簇晩洲。淸心黃鶴麗。神勒白蓮幽。人物靑丘富。江山赤壁愁。聊爲形勝挽。停棹故遲留。</text>
<title>次韻謝顯卿兄主送慈闈壽酒</title>,<text>天彜良獨厚。懿德賦偏多。孝則敦萱室。友于詠棣華。知年方喜富。愛日又嫌斜。大斗祈黃耈。崗陵仍獻歌。</text>
<title>次顯卿兄主書懷韻</title>,<text>守拙從微分。草玄味太初。棟撓家立壁。耳革釜生魚。聲利眞雞肋。文章乃蠧餘。游梁非我事。題柱笑相如。</text>
<title>次顯卿兄主賞秋韻</title>,<text>尾鶉收酷暑。鳴鵙報新秋。遺世同蟬蛻。封侯謝虎頭。季鷹仍起興。宋玉本多愁。三十生涯晩。夙懷劇謬悠。</text>
<title>楊州農墅山居</title>,<text>破屋數間似洛城。地偏車馬絶跫聲。風雌閣閣山鷄闘。食黍耽耽野鼠獰。白晝戶庭留虎𨁯。終霄岩壑聒狐鳴。數呼頑僕添籬缺。手把柴扉不夕扃。</text>
<title>悶雨不晴</title>,<text>東海不揚鰲極峙。聖主出震黃河淸。七二風將三六雨。塊不破兮條不鳴。老天無奈太蒼蒼。號令不及箕畢星。九月十月恒雨若。光霽日少多晦冥。何方身作商霖老。手濟塩梅和殷羹。幹運眞宰回造化。平分一氣調陰晴。</text>
<title>村興</title>,<text>農扈方登熟。田工績乃煕。翻匙紅稻滑。盈筯白魚肥。澌酒綠於竹。殺鷄黃勝薇。自言耕耳。帝力則還微。</text>
<title>登豆毛浦亭子</title>,<text>崢嶸傑閣若飛翬。可滌胷中礧磈思。近撫三台天一握。遙臨八極路千歧。暮雲幕岫麾靑盖。落照涵江熨錦衣。覔句倚欄奇覿夥。沉吟竟夕下樓遅。</text>
<title>直承文院</title>,<text>不才叨俊彦。分日直嬴洲。桐葉黃昏雨。槐陰紫禁秋。文書東壁曜。人物斗南流。拄笏看西嶺。尋詩倚曲樓。</text>
<title>初旭。題直房壁上。</title>,<text>暉暉初旭在牎東。白透虛虛一室中。納約君心知有道。直從明處澈宸聦。</text>
<title>次文卿直房壁上韻</title>,<text>牛尾徒勞牽世故。熊蹯誰肯味淸名。強隨年少趨塵後。老眼矇矓白不靑。</text>
<title>自笑</title>,<text>一投塵網縛簪纓。已見薰天謗火靑。困屈英雄唯禮數。拘繩人士亦聲名。迂踈我作猗玕漫。題品誰如許邵評。九事世間生八律。自慚無地着愚冥。</text>
<title>庚午九月日。夢題屈原廟。</title>,<text>故廟臨江上。朱扉向水村。雖無忠者骨。尙有鄙夫敦。芳杜緣洲長。行人拜像尊。可怜懷石後。楚些未招魂。</text>
<title>遣懷</title>,<text>苦被今朝朱紱寀。那堪烏帽走紅埃。無機可灌漢陰圃。有淚不垂楚璞材。丘壑一枝筇竹杖。乾坤萬事菊花杯。相逢盡道太怱遽。渺渺幽懷何處開。</text>
<title>同國老文瀾。宿一癈佛寺。曉起望前郊。雲霧若成江河。</title>,<text>赤髭白足兩三衲。金地蓮花一半傾。鴻洞懷山漫巨浸。蒼茫平地沒前埛。縈回島嶼靑螺點。泛漲波濤素練橫。造物知吾江海興。桑田故故變滄溟。</text>
<title>曉卧口號</title>,<text>馬絡牛穿豈性然。勞生逆理政堪憐。藜牀土堗堪容膝。粉署金門懶着鞭。煑芋羹藜供野味。麁蔬脫粟飯山禪。肯尋華胥空遊夢。身世煕煕在葛天。又一金知不分。五馬豈吾身。學道貧原憲。耕巖隱子眞。改詩尋蔗境。隨意倚蕂輪。寧恠狂譏鳳。尙憐聖泣麟。</text>
<title>同國老曁村人漁獵</title>,<text>佃漁兼興味。奇勝一山川。野寺求塩火。石爐煑雉鮮。馬韉資地坐。茶椀酌村賢。禮數何能及。相忘任自然。</text>
<title>薏苡粥</title>,<text>鼎顚艱食雉膏肥。耳革何憂覆餗譏。薏苡輕身松葉細。蓬篙沒畞豆苗稀。三生業白逃禪寂。一念投黃悟善幾。口腹之人知味鮮。薺塩誰信道腴微。</text>
<title>從弟翰林源氏來訪。仍示素作。次之。</title>,<text>何意吾宗秀。來尋野谷村。才華眞翰苑。疲薾病文園。不爾敦同姓。那因共一軒。恨君行戒急。虛置濁醪尊。</text>
<title>初雪</title>,<text>戰薄玄冥令儼凝。縱橫素隊勢崩騰。瑤京宮闕千層聳。玉帝威儀萬鶴承。梁苑池臺心已絶。剡溪朋友興堪乘。涸陰鄕裏誰吹律。自笑氷人冷語噟。又景風吹雪灑山城。整整斜斜木不鳴。詩老爭題回舞鶴。田更相慶錮幽螟。靑靑麥隴根生意。赫赫荊扉有笑聲。早識天爲民父母。竟敎三百瑞嘉平。</text>
<title>山居</title>,<text>放曠山林禮法亡。却嫌覊絆凂淸狂。朝光入牖驚尸寢。晩食隨時養萎膓。無事容顔忘盥櫛。不修邊幅懶衣裳。是非繩撿吾何有。頤愛精神妙理長。</text>
<title>國老惠醬</title>,<text>叨分乳醬滿瓷甖。甜蜜從知主饋明。麥菽精華酸醎節。苽茄風味釀成幷。齊眉案具傾鮭菜。媚眼盤飧却胾羹。供給足應支數月。難輸朝夕食恩情。</text>
<title>餽肉</title>,<text>不是聞韶肉味忘。客厨三月素飧凉。呼兒熾炭和塩煑。手自調羹滌鏜湘。黟黑頓消浮菜面。淸虛忽望食藜膓。却嫌䠞踏蔬園破。驚五臟神怒更狂。</text>
<title>謝國老獵魚。兼持酒食野餉。</title>,<text>擧網觀魚野興長。噞喁瀺灂勢蒼黃。金橫玉偃堆盤案。雪碎氷凝雜薤薑。雲子新炊流匕滑。松醪初熟溢杯香。從知食脂不虛動。便使吾唇異味嘗。</text>
<title>八月初五日見月</title>,<text>一秋常苦雨霏霏。今日無雲闕月輝。如見肺肝淸至骨。欲吹毛髮冷侵肌。山川雕瘦氷山立。樹木玲瓏玉樹依。叵奈周生懷裏去。出從天柱趙知微。</text>
<title>重陽日。獨坐田畔。野老梁孝珍携酒來饋。恨不得與二楊同酌。</title>,<text>佳辰悄悄坐淵明。野老携壺遠情。鄕黨鷄豚存舊俗。登臨物色媚新晴。菊花不負重陽會。竹葉難同二妙傾。飄泊強歡仍委順。寧詮天意薄浮生。</text>
<title>獨酌</title>,<text>獨酌拋愁得。孤吟發興遲。少兒挼露菊。通德剝霜梨。世事元無味。心神自不怡。散樗甘朽質。何肯傲明時。</text>
<title>內院寺途中</title>,<text>久縶樊籠未脫身。雲林深處擬尋眞。莫將畫角鳴山路。怕有靈仙唾我塵。</text>
<title>致遠臺</title>,<text>遺名獨在石層層。恨未傍觀白日昇。莫道鶴飛華表遠。雲間髣髴喚應噟。</text>
<title>臨風瀨</title>,<text>披襟臨瀨納虛淸。笙鶴翛然道骨輕。坐石祗今猶帶煖。神游何處御冷冷。</text>
<title>泚筆巖</title>,<text>砥滑奇巖天作成。龍涎硏露噴餘腥。長杠揮灑挾風雨。驅使神奸眞宰驚。</text>
<title>武陵橋</title>,<text>桃花迷路武陵村。偃蹇長虹跨鹿門。隱世豈徒秦避者。步隨流水覔眞源。</text>
<title>臨風泚筆名鑱石</title>,<text>崔仙游處世傳誇。水石淸奇亦復嘉。泚筆臨風名刻石。晉山佳致得伽倻。</text>
<title>次德圭兄主得城亭。觀潮頭浮冰。</title>,<text>誰崑崙玉萬堆。鮫人偸裹海綃回。俄遷舟壑無藏處。任送潮頭片片來。</text>
<title>次德圭兄主龍安衙軒曉起韻。以述向者謁顯卿兄主時事。</title>,<text>殘宵難遣故園心。旅夢頻驚客舘沉。繫信陸機黃耳老。思親仁傑白雲深。兄怡縱有姜肱被。嫂禮慚無季子金。却作靑州從事惱。高歌放舞瀉煩襟。</text>
<title>次德圭兄主龍安衙軒。早春夜酒醒聽雨韻。</title>,<text>臘雪初消啓土膏。一簾春雨客眠高。兩歧欲秀滋堪麥。滿縣將舒點岳桃。十事九違蛇着足。百憂千緖蝟生毛。書空撚斷吟髭盡。還向牎前短髮搔。</text>
<title>次德圭兄主夢慈氏韻 二首</title>,<text>辟領麁衰七幅裳。哀號昕夕拜廬堂。夢魂尙未來予格。嗟季如何棄若忘。欲修何行感神明。只有終身舜慕情。省己却虧無妄理。至誠胡未格先靈。</text>
<title>食新艾有感</title>,<text>舊荄侵雪嫰芽肥。采采傾筐露色滋。空使老夫驚綠玉。無勞兒女比靑絲。豈充朝暮薺塩食。共奠馨香蘋藻宜。慙愧偸生慳一死。食新還早薦新遲。</text>
<title>過楊州甕巖</title>,<text>太極眞元一根萌。玄黃未拆混沌凝。渠如空洞容千劫。何似冥頑問不噟。</text>
<title>次積城兄主韻 二首</title>,<text>紺嶽靈仙秘洞門。雲嵐縹緲石泉喧。蒼崖翠壁更奇絶。獨有不分眞少恩。又車峴雙崖絶壁橫。北山▦阻彦倫行。只緣地主不邀共。莫謂阿咸多俗情。</text>
<title>宿普興寺</title>,<text>雲磎犖确凍含氷。日暮迷津入普興。剝落龍鱗松老大。狠剛羊立石崩層。金銀世界蓮花步。茶茗杯盤栗核登。竟夜不眠心未定。饘鯨吼起睡酣僧。又白足鳧行合掌邀。赤髭中有䬃猱毛。一生偸着慵魔惱。問我前磎雪未消。</text>
<title>方燔灰。一日一夜大雨不止。時丁內憂。甲戌正月。</title>,<text>衡平造物愛憎誰。不弔胡寧獨我私。灰釜恐隨川浸溜。敲心痛哭籲天知。又戚嗟咜涕反呑聲。假寐亦驚憂用老。山月猶懸鷄不鳴。漫漫長夜何時曉。</text>
<title>燔灰役多功少。哀感而賦。</title>,<text>兒罪通天敢逭生。心期負土築慈塋。堀山釜思虧簣。煑石爲灰恐未成。烏合有軍游赤手。象耕無孝感蒼靈。能令退昝知何術。不吊曦皇馭易傾。又憶昔斑衣欲報恩。恩深罔極同旻昊。春暉惻惻閉萱闈。慈線何能來縞素。又利名奔走負慈天。桐杖看雲淚逬泉。心上功夫灰釜火。病中事業藥鑪烟。冥冥殘照松嶺。拍拍寒鴉下水田。一念戒嚴齋繡佛。跏趺學得野狐禪。又有父有兒卽有君。厥初忠孝本無分。年過半百一身老。痛入終天雙鬢紋。縞帶若憐車轍雪。白衣愁對嶺頭雲。平生孤負倚閭望。樹靜風搖那忍聞。</text>
<title>夢太公</title>,<text>聖哲愚蒙豈等倫。天敎夢寐感精神。若如圯上傳黃訣。帷幄留侯定有人。</text>
<title>次德圭兄主聞儂死鳥</title>,<text>渠聲求死天應賦。聞者何心獨不悲。鳴時愼勿飛幽谷。飛近上林報野飢。又物何事不得其平。日夜聲聲以㤪鳴。林下長號飢欲死。前身莫是滑稽生。又色擧無憂禍網嬰。底緣求死苦長鳴。若逢林下夫人氏。應悔前春欲賣生。</text>
<title>聞布糓鳥有感</title>,<text>勸農使者孰渠忙。務本君王策謾長。若也分憂人似鳥。汚溝應取萬斯倉。</text>
<title>詠懷 丁丑夏。以公辦會飮。見罷時作。</title>,<text>風凉睡足北牎幽。夢罷籧籧蝶化周。獨卧哺猫眠竹塢。雙飛乳燕掠簾鉤。尋詩點舊消槐夏。對案嘗新喜麥秋。陶冶性靈無過此。微軀此外更何求。又老却棠花佳節過。騷人興盡亦咨嗟。平分天道知無奈。把玩餘生定自嘉。強趣貧妻供子母。還成小酌厭豪奢。一杯那得澆墳土。所以孤斟至日斜。又 是日雨雹天氣冷云水月相涵夜氣澄。定知三伏失炎蒸。杯心㶑灧蟻浮躍。波面噞喁魚沫凝。魂骨虗淸蘇痼疾。池亭高爽絶蛙蠅。却愁眞宰調元錯。未履霜天欲至氷。又江海天游思莫緘。五湖烟月使人饞。自怜白鳥無繒繳。誰許黃龍脫轡銜。券外功名齊得喪。世間憂樂付荊汜。故余晩悟陳登趣。豪氣風流也不凡。又甚矣吾衰貧病侵。到頭心計墮山林。不緣骯髒謝乾沒。自是覊窮爲陸沉。已喜越方囊有物。何憂周易井無禽。一任難拙羞機械。老大迂愚似漢陰。又披襟對月坐前簷。空洞無邪百慮廉。做得心源三業凈。關防慾械五兵銛。衆陰伏地群囂息。一鏡懸天萬籟恬。理會從來人不識。莫敎明日俗兒覘。又納納乾坤萬類含。人生爲樂在成男。談兵固可師黃石。立禮還須問老聃。存養浩然要不餒。心神廓爾自無慙。欲令兒輩知歸宿。強賦荒詩作指南。又幽居亭午酒初醒。岸幘高歌步中庭。赤弁丈人行處見。金衣公子靜時聽。乾坤深阻頭空白。禮俗朦朧眼不靑。散髮却嫌俎豆我。門雀喃喃晝常扃。又夜氣蒼茫欲曉天。細推人事倍黯然。數奇幸謝封侯骨。貫朽那須使鬼錢。心得吉祥生白室。理硏淸凈草玄編。勞形富貴牛牽尾。何異薨薨蟻慕羶。又人生適意貴逍遙。何用腁胝與梮橇。嗜味莫呑三斗醋。安身須取一枝鷦。憂而洗耳堯天下。樂則甘心顔巷瓢。始信不田鶉入堗。固非爲福乃爲妖。又官事無窮快一拋。胷中了了脫膠膠。澆愁賢聖深深酌。養疾君臣細細抄。咀嚼性情排四律。硏劘理數玩重爻。爾來稽懶饒於舊。欲把長杠賦絶交。又擁衾閑卧睡方牢。窓外鴉鳴日已高。泉石有懷尋一壑。功名無計夢三刀。文園四壁空添渴。騎省二毛不滿梳。厚祿故人輪鞅絶。任他門巷沒蓬蒿。又老韶便腹晝皤皤。隱几忘吾可養痾。身後那須名不朽。尊前且好飮無何。郵亭幾閱旋磨蟻。火宅相熬赴燭蛾。端委廟堂非鄙分。一丘一壑政堪誇。又百和烟縷矗鑪長。簾外風薰燕影忙。老夫迎凉揮玉麈。小兒遮昝展淸防。三千世界身無局。六十河圖易在床。以此洗心人愷樂。不知何代是羲皇。又從來否泰自相傾。禍福如繩委所丁。塞馬無心終失得。照琴不皷豈虧成。欲令道義紛華戰。鏖盡淫奢嗜慾爭。然後神淸而氣定。功夫只在要誠明。又楚楚幽懷不可刪。三熏三沐扣天關。迂愚朴直云何足。巧智便儇乃爾慳。進尺退尋踈復懶。責先利後怯成艱。拾遺勳業知無賴。鏡裏空嗟兩鬂斑。又膏火能調世味難。吾曾折臂飽辛酸。冠貂眞是啖鷄肋。鼎肉誰知食馬肝。𧌒射中人千弩發。羊膓踏地百回盤。誰將故意綈袍戀。來凄凉范叔寒。又芸芸萬物本同元。多慮禪家乃病根。妙悟玄虗眞喪我。神通圓覺兀忘言。屋窓時喚心猿應。輿衛日閑意馬奔。智慧劒揮煩惱賊。如推靑霍擊烏孫。又寂寞窮廬掩子雲。顧無奇字識皇墳。責兒有句陶彭澤。坐客無氈鄭廣文。囊底自慚錐露穎。鼻端難見斧風斤。取琴直欲峩洋奏。却怕門前荷簣聞。又藜藿薺塩瘦此身。桂薪玉粒困蘇秦。踈狂阮籍風流盡。老醜虞翻骨相屯。賦就逐貧非固節。詩成待富豈仁人。夢中糞腐應知陋。射垢寧論陰子春。又社櫟支離保散材。犧尊丹雘乃爲災。秀林可怕爭先伐。苦李何憂摘乃摧。人刖天窮分粟帛。龜靈自賊見刳煤。誰能取此人同棄。委順全生世莫猜。又黃塵烏帽謾推擠。九萬鵬摶路竟迷。陶令田園雖欲去。尙長婚嫁復相稽。何期給俸一囊粟。要割分憂百里鷄。馮衎閉關方却掃。折腰那向小兒低。又人世多魔事好乖。盛衰憂樂兩參差。官從三已三無慍。事任萬端萬不諧。海上𩿨盟尋不惡。酒中䉀境漸知佳。放懷欲學劉生達。荷鍤隨車死便埋。</text>
<title>遣興</title>,<text>室虛白室虛白。至止吉祥裒。大夢初酣方栩栩。五湖烟月伴沙𩿨。莫使蝶爲周。又日初出日初出。龍吼鼻雷鳴。無夢人間尋一物。身閑意適味如餳。誓不冒朝榮。又簾垂地簾垂地。瀏瀏曉光淸。牎外交加庭草綠。葱蘢元氣兩間盈。物我信同生。已上望江南詞</text>
<title>對月</title>,<text>獨坐南榭。半竿明月可中庭。天游虗靈。魂骨喜雙淸。浩浩心地。聲利功名。莫來攖情。一篇詩成。夜漏欲三更。右點絳唇詞</text>
<title>松華飮</title>,<text>苦厭羶葷飮食奢。啖松餐栢酌朝霞。擣殘金屑和崖蜜。喫破三匙香齒牙。藜莧膓無鄙吝芽。交梨火棗發春華。滓穢已澄周顗腹。㓕除二竪策勳多。右玉樓春詞</text>
<title>北嶽</title>,<text>奇峯削出北辰邊。萬古欝葱然。龍飛鳳舞鎭京都。佳氣蜿蟺朝暮。亘盤紆。遙臨八極路千岐。不耐墨悲絲。飄飄獨立最高崗。怳若身乘白鶴。覔上方。右虞美人詞</text>
<title>述懷</title>,<text>平生忠孝終身抱。結髮從師學道。濩落祗今成一老。空癈蓼義詩。運乖雲龍造。事親報主兩無保。蒼蒼難倚旻昊。自任龍鍾還潦倒。樂天知奈何。久矣丘之禱。右臨江仙詞</text>
<title>悶旱</title>,<text>幽便適意懶相仍。眠食隨時更晩興。畏日杲杲慘東昇。赤血凝。炎神旱母勢憑陵。稼穡卒痒嗟可矜。老龍方睡罪當懲。欲作霖雨救黎蒸。苦難能。籲天肝膽落如崩。右漁家傲詞</text>
<title>管城子</title>,<text>強記多聦。文會日相從。系出神明物莫同。不惜拔毛策功。九丘八索厖鴻。三謨二典雍容。嘉乃勳庸封賞。黑頭作管城公。右淸平樂詞</text>
<title>祈雨</title>,<text>聚童街禱怕冥冥。焚曝尫巫亦不經。圭璧禮神烏可已。望秩。燔柴祀事詎非明。罪己求言頻詔下。避殿。撤懸玉食减葷腥。一理感通如影響。最可。應天以實德惟馨。右定風波詞</text>
<title>午睡</title>,<text>午睡酣。簷前啼烏語喃喃。語喃喃。喚醒蟻穴。功名槐南。日長庭院綠陰深。黑甜一枕蔗根甘。蔗根甘。可憐佳境。世無人諳。右憶秦娥詞</text>
<title>悶雨</title>,<text>蜜雲不雨自西郊。萬國如遭膏火炰。東作知無奈。西成終未賴。明德豈非馨。皇天信不靈。寧忍下方民。相携丘壑堙。右菩薩蠻詞</text>
<title>葵花</title>,<text>指佞擅芳名。堯蓂亦最靈。葵花脉脉向陽傾。有似陶潛繫晉戀君情。綠葉靑袍嫰。絳英赤抱明。誰言植物禀惟貞。愛日孤忱耿耿出至誠。右南柯子詞</text>
<title>硯</title>,<text>萬物生成儘在天。箕疇五福壽居先。聖人不覺慟顔淵。卽墨管城嶢易缺。計年日月最可憐。渠伊與我鈍俱堅。右涴溪紗詞</text>
<title>次端川退休堂韻</title>,<text>衰懶那便劇。拙艱怯解紛。撫民眞少惠。臨政更多門。只守蕭何畫。還慚絳灌文。眼穿看落日。把筆賦停雲。又我非蘇長老。何意創東軒。笑殺鶴乘寵。羡他鴉識村。高堂來吉白。佳句刮眵昬。苦滯秦關北。難招楚些魂。</text>
<title>歲乙酉秋。將赴金山任。宿佐贊驛。希登從行。有詩云野寂陽初夕。庭空葉正飜。亂山遮遠睇。烟起始知村。時登初志于學。詩語稍逼古人。作之不已。乃有成也。喜次其韻。</title>,<text>奉綸天語切。懸纛旅懷飜。嗔吏頑難制。哀民病遍村。拜辭日。傳旨曰守令之職。當如七事爲之。其中愼刑恤民。尤宜體念故云。</text>
<title>僑居書室</title>,<text>四壁空空一畞居。群經灝灝滿架書。塵埃不到淸難狀。風月無邊興有餘。數局手談分黑白。百篇詩話入玄虗。千方難救文園病。三徑將蕪靖節廬。</text>
<title>曉卧口號</title>,<text>計較危微及智愚。毫釐分寸與錙銖。物皆具極元無極。性本同途豈異途。希聖希賢分次第。惟精惟一做功夫。存亡出入元非外。操捨機關盍在吾。</text>
<title>卽事</title>,<text>飯麥羹葵捫左腹。杖藜芒屨步前林。蒼髥對立雙靑盖。白髮孤身一赤心。兀兀坐禪尋凈業。時時得酒費狂吟。千金瓢豈無風便。萬斛舟何阻陸沉。</text>
<title>夏夜口號</title>,<text>生勞死逸知何擇。大塊於吾獨不仁。熱爍濕蒸方虐我。困窮拂欝豈堅人。靜收萬籟三更半。驚起群虫一氣新。枉被小兒多戱劇。啾啾喞喞費精神。</text>
<title>窓前葵花落盡有感</title>,<text>籜笠戴來還竹杖。芋區鋤後亦苽疇。功名蟻穴投鷄肋。身世龍鍾縮鱉頭。圃友將蔬供野味。漁朋持網倩川游。傾殘竹葉無餘債。落盡葵花不耐愁。</text>
<title>夜坐</title>,<text>無心方燕坐。非理敢相干。幾別危微際。界分善惡關。淸虛排釋老。慘酷觝申韓。坦坦遵中道。浩然仰泰山。又道未參乎唯。祿辭張也干。利名吾不預。榮辱豈相關。三黜何移柳。五窮謾似韓。白駒元在谷。朱紱肯紆山。</text>
<title>夜雨書懷</title>,<text>旅况襟懷何悄悄。僑居風雨自濛濛。圖書左右渾依舊。詩酒交遊孰與同。五月正中時序促。百年強半世情慵。一身蓬轉飄南北。何日雲東我亦東。</text>
<title>獨步</title>,<text>步繞平畦枉費神。孤村寂寂更無人。幾回雉嶽傷心首。獨立龍鍾病臂身。</text>
<title>次南泰卿韻</title>,<text>癡作三旬幻。扶筇一老人。乾坤依舊窄。花柳得春新。興熟邀詩伴。醪香覔酒隣。最憐君愛我。佳句送頻頻。又農務村村急。邇來見面踈。草堂新和白。陳榻久乖徐。穿足唯芒屨。纏身只葛裾。今朝天欲雨。先起把犂鋤。</text>
<title>雨中書事</title>,<text>數雙燕舞呈毛羽。兩部蛙歌當鼓吹。萬里同雲籠宇宙。須臾興雨遍公私。寵光砌上葵心拆。點注庭前草意滋。九井更無農事緩。三秋大有歲功煕。</text>
<title>卽事</title>,<text>一身修正事天公。萬事冥濛付太空。手㙲東苽初蔓綠。心馳北闕曉暾紅。又世與相違盍去諸。溪山勝處卜茅廬。三杯有道歸無極。萬事忘言付太虗。聲利敢求非分外。窮通都在禀天初。獨憑上座扶藜杖。豈有門生攬竹輿。又崎嶇天地處身難。自負幽居帝畫看。丘壑風流眞我事。利名消息莫吾干。鑱抽山藥靈苗茁。甁汲石泉活水寒。三世良醫三折臂。一杯濁酒一心寬。又故園歸計劇悠悠。空羡前江向北流。匏繫一隅心欝欝。藜床八尺室幽幽。風將月到新添興。雨帶雲屯晴結愁。獨抱赤心仍企足。遙瞻白岳屢回頭。</text>
<title>次古人韻</title>,<text>孤村霽景明如畫。覔句詩翁獨倚筇。十里平蕪靑一色。半竿斜日政峯。</text>
<title>遣興</title>,<text>體適心閑百憂除。月白風淸一室虗。無事可傾犀首酒。有文難上退之書。盤供綠茝交靑韭。鼎熟黃梁煑白魚。耕歌謠歸太古。優游身世在華胥。</text>
<title>觀川漲</title>,<text>二儀風雨窮陰積。百谷波濤怒氣增。衝嚙拆沙頹際岸。乘凌浸草沒中陵。枯楂拔樹相𩗛蹙。逸馬奔龍共沸騰。老父忽疑洪水警。兒童急報太山崩。</text>
<title>秋懷一百二十韻</title>,<text>五百期運來。一千河淸竢。北極御聖人。東方煕至理。淳厖踵羲軒。文物師姚姒。堯仁望如天。周道平如砥。茫茫無際岸。浩浩迷涯涘。化日曜光華。卿雲爛旖旎。壽域開八荒。仁心推一視。民物同草偃。向化俱風靡。飽德咸扣腹。恩亦銘膸。天路牽騏驥。雲臺掄杞梓。庭立進善㫌。殿開招賢匭。國士白璧迎。駿骨黃金市。樹德滋蘭畹。除惡務草薙。鵰鶚擊鴟鴞。珠玉簸糠粃。寥寥野無賢。藹藹王多士。楚山無卞泣。燕臺請隗始。常擬補五彩。敢懷私一己。謾把百年身。竟爲一物累。酉忝司馬榜。午選群龍試。槐局始通籍。翰苑初筮仕。朝珥彤管筆。日記華牋紙。出入靑瑣闥。登降玉階戺。叨搢御史笏。期曳尙書履。比德鳴佩玉。觸邪簪冠豸。奏事記笏端。諫草懷袖裏。顧未分皁白。還媿紆靑紫。記一不識十。得此忽忘彼。凜若背負芒。赦然顙有泚。紫陌何綺麗。春風耀桃李。華筵列珍羞。佳人飄輕綺。賓主迭獻酬。絲管奏宮徵。落梅吹龍篴。遏雲響燕妓。自言關西鳳。豈謂遼東豕。嘵嘵增多口。擾擾叢衆毁。凉凉復踽踽。悠悠兼唯唯。有恩縱一錫。不分終三裭。命隻小耦合。數奇多顚躓。三月金陵雪。一暑中原水。聖世同棄物。此身如弊屣。命分雖使然。僶俛聊爾耳。厄會丁乙酉。殺機橫辰巳。庶楫渡河虎。終見隨車雉。攬轡非范滂。譖人有伯噽。貝錦織萋菲。明珠謣薏苡。飄泊隨萍泛。覊窮客栗旨。大歲在丙戌。方春雨甲子。黃雲屯若蒸。赤地慘如燬。無麥饑四五。不雨自正二。農事知無奈。蒼生嗟已矣。那得衰老眼。見此驕陽烜。天意豈如此。師伯集所使。幽囚旱魃母。韜祕畏日昝。雷霆驅號令。風雨䬃迆邐。如何佩牛犢。尙欲操耒耟。躬耕藝黍稷。荷鋤充耘耔。德業成九扈。馨香供百祀。牛羊布如雲。禾稼積如坻。一兩猶足喜。萬稇何敢擬。榛蕪天地窄。崎嶇吾道否。一身尙未保。百口終難棄。謀食營三釜。治産畜五牸。薪蒭蒼頭奴。井臼赤脚婢。飢籍富庫粟。愁徵酒家觶。倚着秦贅同。譏傲楚狂似。踈甚元郞漫。膽餘秦人箠。世未▦麟角。誰信煎鳳觜。吾寧雜蛙蠅。時不重騄駬。懶計却區區。浮名尋已已。有酒掉觥船。無興登詩壘。傍眼見楊州。關心思帝里。先塋松楸老。弊廬風雨圮。回膓道藏村。累足終南跂。一門少同姓。吾家唯伯氏。八年違蘇約。幾日尋姜被。角弓警反而。常棣歌樂只。行葦賦莫遠。者弁詠有頍。原上領飛雙。雲間鴈影比。有懷天漠漠。無梁水瀰瀰。捿捿堗未黔。踆踆行不逮。世路繞百盤。無地寄一跬。曲人曲似鉤。直人直如矢。寧爲直退屈。不爲曲伸耻。語言或捷給。形𨁯何詭秘。患得而患失。吮壅可舐痔。誓免踰汶貉。不作渡淮枳。腹虗乃空洞。心凈無杳滓。鮎竿無鉤鈞。䆠海虗舟艤。村居幽且僻。野興淸更美。耽詩吟夜月。幽懷洗秋沚。潑潑𥰣有魚。泂泂淸無底。井梧敲風葉。籬菊放霜蘂。玉粲炊香稻。銀絲膾錦鯉。煑雉卞筯空。羹蓴滑流匙。人世倦局束。山林任行止。無營宵早卧。有病朝晏起。掛塵馬尾冠。憑綻烏皮几。擧世輕儒素。一鄕多君子。籬落接東西。磎徑迷尺咫。交契無老少。爾汝忘彼此。傾盖日三接。論心霧一披。坐談窮朝曛。投訪無遐邇。柳亭晝交坐。松軒宵共倚。新知漸成故。舊識還無俚。不堪原憲貧。難輸貢公喜。鄕黨坐無右。朝廷老不齒。無人知通塞。何處定非是。不病向人誇。有風中吾骫。失脉坐卧痺。不仁肩脚委。伏枕局寢興。對客難拜跪。看杖欲扶渠。見几思憑爾。藥未有靈方。醫不效奇枝。家人昧根因。招巫卜所以。放狂齊得喪。浮休一生死。儻未保四體。何用伸一指。性本尙質素。心又厭豪侈。勑厨無兼味。求飽只一簋。不彈食無魚。獨喜尊浮蟻。葬何三百乘。銘胡四十誄。委順竟乘化。樂天復何俟。</text>
<title>浴安保溫井四十五韻</title>,<text>十室延豊縣。孤村安保驛。逶迤周道傍。茅茨八九屋。翳薈林莾間。有此神火宅。觱沸泉涌出。不火而蒸燠。炎炎溫若潤。瑩瑩淸如玉。上中兩井分。盈盈陽和脉。廣尺深尺間。流惡氣淸適。如爇活火湯。百疾之所藥。銷爍諸沴根。靈奇良難測。風痺與濕蹇。病者皆來浴。各滿深望還。得效累千百。上帝信深仁。活人流霈渥。哀此下土民。或罹邪惡毒。銀潢一派傾。別鍾以火德。乃遣蒼水使。麾呵除穢惡。付之拯溺手。用演經濟策。苟有病邀浴。擧不分淸濁。一一儘容受。人人消癘虐。余於丙戌夏。萍泛任飄泊。養生失營衛。中彼風邪擊。一身半不遂。百年付床席。灸艾幾百壯。飮藥過千服。尙未見效能。百計無所屬。肩輿來投浴。老病倐有託。如在深甑中。堅坐難頃刻。心神漸消融。膓冑爛如鑠。汗透水漿翻。遍身濃滴滴。陰邪若雲卷。風耗如氷釋。盡向毛孔散。元氣稍來復。血脉忽流通。肌膚潛沃若。四體輕欲旋。豈但收病脚。翩翩時學步。不煩蒼藤力。針灸徒爲爾。藥餌虗狼籍。山藪信藏疾。群病咸囿澤。或扶與載者。道路紛絡繹。跛者或能履。攣者或伸曲。疹者瘡痍合。矧患頭與腹。固未可儘信。一二記所覿。水性元自冷。執熱胥以濯。反常有如此。顧有靈驗迷。或云神所燎。或有硫黃石。雖未目所覩。流傳自古昔。物理未易詰。喟言歎冥漠。泚筆書諸巖。山空朝霞赤。</text>
<title>遣興</title>,<text>黃紙題名謬。靑山卧病孤。不成機赴洛。有似翰歸吳。城北思家歎。終南戀闕吁。百年身已老。九月歲云殂。</text>
<title>禹秀之鷄豚燕。衆賓皆散。獨留飮。乘月而罷。</title>,<text>柴門麾雜客。棐几絶塵機。敦朴吾鄕黨。何人有是非。燕游邀盡去。魚菜問無違。撤席靑山暮。歸途白月暉。</text>
<title>書興</title>,<text>異鄕風月是情親。一室圖書只病身。故園信音聞北鴈。新交分義託西隣。莫言飄泊爲覊客。自幸優游作逸民。籬下菊花香馥郁。尊中竹葉味甜辛。又一身孤寄一天涯。百感爭招百病隨。素節風霜欺客老。錦城消息惱覊思。無絃更鼓陶潛曲。有興還吟杜甫詩。方外自私遺黜陟。人間何預訪安危。又江湖心迹喜雙淸。𩿨鳥情親了一生。南浦寒波雲外白。西山殘照雨邊明。籬根甘菊猶堪摘。床上芳尊政可傾。灑落幽懷吟不盡。風流物色畫難成。</text>
<title>對友寄希登赴試上京 時楊口。論羲經論大學。</title>,<text>無數溪山四面深。多情舊住獨來尋。六爻重掛該天理。八目三綱語道心。北極靑雲開九道。東方白日破群陰。素書記願煩黃耳。紅紙題名舞綵衫。</text>
<title>黃楊口設鷄豚燕邀之。力疾往參。口號謝之。</title>,<text>見邀趨忝鷄豚會。力疾多慙拜跪難。主勸賓酬淳俗古。村歌巷曲正聲還。張梨杜栗酸甜倂。野雉家獐旨美殫。鄒愆談天黃易妙。謫仙傾海禹量寬。時黃談易。禹能飮。</text>
<title>新凉</title>,<text>大火西流金氣運。孤鴻南翼碧天凉。除殘去暴徯湯武。激濁揚淸振紀綱。最愛掃驚蠅點白。只嫌吹䬃鬢添蒼。故人已遠書三到。吉語重聞喜欲狂。</text>
<title>卽事</title>,<text>身世籧籧一夢悠。光陰鼎鼎百川流。悲歡不管村醪熟。泉石無塵野趣幽。興涉醉鄕應有路。心虗何地可容愁。嘗新紅稻流匙滑。依舊黃花泛斝浮。</text>
<title>書懷</title>,<text>宦海滔滔沉大野。名山屹屹柱高峯。性維均也人皆禀。愚曷嗇兮聖獨豐。産業何須營二頃。江山不用換三公。戀君不寐蹲宵漏。造請無心卧曉鍾。又田園歸去尙何難。踈懶端宜先自彈。晩歲浮生兼老病。夜天明月照心肝。幽懷耿耿寒無寐。瘦骨稜稜坐不安。辭感帝王三賦杜。文驚奸鬼五窮韓。又憤世疾邪類楚狂。求聞干祿鄙張堂。暮年松菊開三徑。早歲桑蓬志四方。階下齊人皆碌碌。門前晏御謾楊楊。鳧短鶴長渠性分。𩿨盟鹿友莫相忘。</text>
<title>卽事</title>,<text>畦蔬靑玉露莖長。籬菊黃金霜蘂芳。客燕隨風辭北舍。賓鴻叫月作南行。蔣家徑下携羊仲。習氏池邊帶葛強。蟻躍蛆浮缻澰灧。雕虫篆刻興激昂。又失勢寒蟬聲寂寞。得時鷹準氣麁豪。靑山好處楷靑眼。白髮星中鑷白毛。玄晏一生風痺錮。浩然五字瘦肩高。千鍾祿食輕於羽。萬乘權綱細若毫。又退豈二䟽知止足。遇乖三接寵頻繁。覊窮窮厄一身老。人物物論衆口喧。將相侯王寧有種。毁譽非是亦無根。江山那得助張說。造物還能病審言。</text>
<title>曉卧口號</title>,<text>一生蟬腹無邪思。五夜鷄鳴不惡聲。風露寒威侵骨冷。淸旦浩氣發深惺。孜孜念念東平善。戀戀懸懸北極情。欲識正心存養地。須防物接牿亡萌。又飽却艱難世味辛。從他笑駡俗兒嗔。忘生不劑延年藥。散髮何裁撲首巾。白鬂蒼顔渾叙舊。黃粱紅稻又嘗新。野人自愛成眞隱。朝議毋咻擧逸民。</text>
<title>遣懷</title>,<text>蕭蕭烟雨碧天遙。淅淅風霜白鬂毛。病脚觸寒仍作梗。覊懷得酒欲生豪。偶逢九月他鄕卧。謾想重陽舊興陶。懸架藥枰聞舊稪。當鑪茶鼎起微濤。又功名誰識僞耶眞。名實吾知主與賓。待漏何人圍錦帳。負暄那似倚蒲茵。無方可試囊中玉。有寶空懷席上珍。忍對凄凉茅店月。記曾游宴杏園春。又物議輕儒素。朝廷棄拙迂。此生遭否運。何路接亨衢。自是山林性。可能禮法枸。藜羹甘澹泊。肉食謝肥腴。又茅茨寒草草。風露夜凄凄。多病身無俚。餘生命不諧。跏趺如縮鱉。轉輾欲聞鷄。故絮衣裝薄。新題藥褁齊。</text>
<title>書村事 時吏還上貢油。濫徵已甚故云。</title>,<text>分田制貢酌公私。春散秋收濟窘饑。官長程期星火急。村民稅斂夜深歸。怕窮麻汁煎民髓。榷到松明禁月暉。弊袴不完猶故絮。貧妻無計授新衣。</text>
<title>寄希登赴試</title>,<text>病痛心難定。愁多夢不成。哀鴻更坐卧。虗室獨伶俜。送爾觀光去。勞予待天情。三薰三沐願。一等一人名。</text>
<title>謝子由送松葉酒</title>,<text>老眼看書閱玉籤。淸晨力疾坐茅簷。稜稜衰骨雪山瘦。凜凜寒威霜刃銛。松艾和均分汁滓。濃香氣味雜辛甜。三旬病容千憂散。一勺人百藥兼。</text>
<title>獨酌</title>,<text>悲秋獨坐慘無歡。得酒孤斟強自寬。北望敢將論世事。東門已自掛朝冠。最怜杯底浮金菊。遮莫尊前倒玉山。酩酊休言山簡醉。風流須許孟嘉看。又荳苗荒穢隱淵明。苽地磽枯老邵平。一斝春醪香泛菊。五湖秋水冷浮萍。澤畔獨醒吟橘頌。吳中高興憶蓴羹。病痺蒲團仍鱉縮。僑居茅屋又鷄聲。又孟軻書不怨天公。韓子文何送鬼窮。直北桑鄕唯鳥去。湖西草澤一漁翁。早懷壯節題橋柱。運落風波逐野蓬。綠醑好將黃菊泛。白頭還有赤心空。又余固洛人家在洛。思歸獨立望京華。斗北雲深唯去鳥。湖西日落已捿鴉。異鄕風物嗔無賴。故國松楡望更賖。靑山林壑揩靑眼。白首功名毁白麻。又栗旨來多病。桑鄕去幾年。餘生唯白髮。舊物獨靑氈。觸目非疇昔。處身尙迍遷。孱顔啣暮景。翹首向秋天。</text>
<title>夜坐有感</title>,<text>沉綿半死身難料。轉輾終宵卧不安。旣載鹿車離火宅。何尋蟻穴夢邯鄲。鐵膓鐵面石心硬。氷氏氷人冷語寒。皁盖朱幡非我事。白麻黃紙莫吾干。又肉少骨多酸更痛。衿寒枕冷倚還趺。弊裘說客從難合。筭甕商胡計易孤。善惡是非紛衮衮。功名聲利却區區。老逢奇數知無奈。病入風邪命矣夫。</text>
<title>將別僑居茅屋 時欲求船上洛</title>,<text>茅屋從人別。蒲帆催客歸。養痾依土堗。嗜靜閉柴扉。戀戀苽疇棄。依依藥圃違。明朝爲舊舘。今日有餘悲。</text>
<title>九月二十三日夜坐有感</title>,<text>先考忌晨夜。終身喪毁纏。哀號心獨苦。拜跪病仍愆。蘋藻令兒薦。馨香代己虔。虗齋如不祭。㿑脥淚空懸。</text>
<title>得香札 梨果十箇幷封</title>,<text>鴈書從暮至。雉嶽想秋尖。滿札千行細。交梨十顆兼。鸎聲驕宛轉。牛乳味酸甜。愈我頭風快。恩君肺渴霑。又乾坤空旅泊。南北更支離。梗泛江湖濶。萍浮汲引誰。美人心札到。病父眼花披。無限相思意。有天只自知。</text>
<title>夜坐口號十三韻排律</title>,<text>養拙僦茅廬。卧痾親藥臼。沉綿委此身。妻孥奈家口。飄泊滯窮村。勃磎喧甕牖。有身謀稻梁。未免計升斗。自道鹿皮翁。世稱牛馬走。棄寒嗔俗兒。藏疾任山藪。生理百無憂。死期三不朽。輔仁理豈無。爲惡吾何有。素服老難忘。赤心窮亦守。喧爭懶着鞭。淸白堪遺後。萬事信乾坤。一身憑杖屨。眷眷仍服膺。烱烱更持久。樊棘止靑蠅。江湖回白首。</text>
<title>寓興</title>,<text>小少學書劒。事業銅雀瓦。利在衆人後。官居百僚下。秋旻政寥廓。幽懷誰與瀉。籬菊晩色靜。䬃䬃風雨灑。光陰隙駟馳。那肯數年假。紛紛得喪際。禍福委塞馬。冉冉死將至。一懽難力把。顧自營私實。余亦何爲者。</text>
<title>偶吟</title>,<text>頭上空簪烏角巾。籬邊誰送白衣人。風梧敲葉驚聾耳。霜菊吹香擁病身。炙背墻隅懸愛日。驅愁波裏發陽春。數行天際瞻鵷鷺。群駿朝端想搢紳。</text>
<title>八音歌</title>,<text>金風轉蕭瑟。玉宇何淸凉。石橋野渡外。道路阻且長。絲棼愁緖結。撩亂風中揚。竹杖歸去來。覽物行彷徨。匏飮挹淸泉。野菊政芬芳。土風太淳古。茅茨不剪荒。革命與揖讓。世變固不常。木落悲肅殺。花開喜春陽。又金馬門縹渺。綠野堂崢嶸。石泉淸可掬。聊以濯塵纓。絲綸隔宵漢。捿息卧林坰。竹葉杯㶑灧。可醉不宜醒。匏尊世云邈。淳朴風冥冥。土堗幽且煖。病風身欲輕。革帶垂而季。守柔擬佩銘。木食當玉饌。一飽卽無營。</text>
<title>服藥</title>,<text>朝光入牖擁重裘。藥力扶人啜半甌。痺澁脚收輕欲旋。陽和脉遍潤如流。春氷釋比沉痾散。曉霧褰如喜氣浮。已入福地尋不死。何須上界覔丹丘。又久客朝朝老。新霜夜夜繁。藥殘思免杵。病痺學猿蹲。萬事乾坤信。一身几杖煩。世紛𦄐栗旨。家累汚桃源。又桂玉關心病未痊。淸貧到骨食無羶。梁公籠貯君臣佐。杜甫囊空子母錢。四壁靑氈餘舊物。三杯白酒任殘年。步兵肯作途中哭。吏部寧投甕底眠。</text>
<title>漫成</title>,<text>黃紙題名尋已矣。白頭多病颯凄其。路▦騄驥思千里。捿穩䳡鷯托一枝。蒲柳殘生霜後怯。松筠孤節雪中持。問津何日乘槎去。窮討河源任所之。</text>
<title>思洛中舊居</title>,<text>心懸北闕風中纛。身倚南榮月上遲。客路萍蓬無處着。故園松菊有歸思。惡喧洗耳追淸穎。嗜靜藏身想具茨。欲向華山尋舊隱。雲深何處訪希夷。又 欲乘舡上洛。借於水站判官。時無可否故云。三年戀闕一心懸。千里思家百口牽。汎愛欲投蒼水使。深懷無賴白雲篇。捿捿猶羡南巢鳥。汩汩空臨北逝川。博望乘槎消息斷。季鷹歸興墮茫然。</text>
<title>得舡定歸計</title>,<text>簷端昨夜雞聲好。枝上今朝鵲喜驕。已具歸舟津柳繫。寧敎行色野蓬飄。自在滄海中流穩。肯借黃頭下楫搖。放鷁金灘山站岸。泊舡麻浦漢江臯。</text>
<title>書懷</title>,<text>幾年思洛北。今日客湖西。世事描蛇足。生涯學馬蹄。女隨憐寡婦。孫抱泣孤兒。萬斛新愁漲。數行老淚啼。又時勢網罹兔。窮途藩觸羝。吳鱸腥可膾。魯酒薄還携。耕釣思嚴鄭。淸狂慕阮稽。箇中迴白首。何處覔丹梯。</text>
<title>客懷</title>,<text>客路楓初赤。故園菊亦黃。終南頻入夢。洛北屢回膓。病脚難乘馬。歸心欲盪槳。孤鴻秋已暮。放鷁月幾望。又岸幘望南嶽。披襟倚北牎。小兒呼洗爵。新醞撥開缻。淡淡心無累。巖巖氣不降。庭飛螢箇箇。簷別燕雙雙。又熨松添夜炭。看菊拓秋牎。琴調無絃曲。酒餘不盡缻。燈喜花頻報。吾愁心欲降。步月人身獨。穿雲鴈影雙。</text>
<title>重陽日。因病不得登高。</title>,<text>費家灾欲避。蜀客病先侵。不分萸囊繫。生憎菊盞斟。無聊仍老疾。難得強登臨。舊俗人誰在。新愁我獨深。又榮枯憑造物。喜怒付狙公。半死人多病。餘生命不通。腐儒心更赤。癯脥醉仍紅。丘壑藏身地。功名過眼空。又一身貧病乾坤窄。幾日東南道路通。不怕秋風黃落盡。唯嫌歲暮白頭翁。斬邪虗拔衝星劒。觀德時弮滿月弓。冉冉光陰驚走兔。冥冥江海送歸鴻。</text>
<title>書事</title>,<text>簞瓢居陋巷。風月映踈簾。幽絶人誰競。淸虗我獨兼。操存心更泰。歡喜酒頻添。滋味專吾有。老夫固不廉。</text>
<title>觀希登試草文喜賦</title>,<text>觀汝東堂試草文。稍除荊棘欲蘭芬。讀過三四喜無寐。坐待門前吉語聞。</text>
<title>卽事</title>,<text>答客扶携再拜難。飮心杯酒一壺酸。綿綿獨抱文園病。戀戀誰憐范叔寒。巾苦避頭風冷。照鏡潛悲鬂雪殘。五言排律輸詩債。百草平分劑藥丸。又詩書滿腹究微言。藜藿充膓卧蓽門。二頃薄田輸地稅。一牎明月謝天恩。高孤白雪空三疊。淳朴朱陳自一村。樂在簞瓢居陋巷。何須玳瑁客平原。又事君無報▦。▦▦有淸廉。葵藿空傾日。茅茨獨卷簾。▦▦▦▦▦。▦▦▦▦髥。彭澤詩成隱。王符論著潛。[缺題]▦▦▦▦▦▦▦。▦▦▦▦一枯▦。瞻前忽後▦▦▦。▦▦▦▦▦▦▦。▦▦▦▦▦▦▦。▦▦▦▦▦▦▦。▦▦▦▦▦▦▦。▦▦▦▦▦▦▦。[缺題]▦風落日▦▦▦。▦▦▦雲幾柱藜。冉冉高低山影轉。荒荒遠近▦▦▦。登樓賦似秦公子。去國吟同楚執珪。病老坐隅愁鵩入。僑居簷隙欲鷄捿。</text>
<title>乘舡上洛</title>,<text>晩泊沙頭同賈舫。夜深江火聽漁歌。淼茫棹影騰烟柱。照耀波光颺雪花。萬事一身唯有骨。百憂千緖飮▦▦。孝廉豈有劉恢覔。書畫空知米芾家。</text>
<title>▦▦▦</title>,<text>[落張]</text>
