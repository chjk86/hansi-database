<title>暮春。與李汝五 秉常，洪惠伯 啓廸，閔思仲 齊賢，姨兄尹聖惠 百和，外兄李聖宅 煕揆 遊三角山。路由淸潭。途中得溪字。丙戌</title>,<text>十里風烟好。三峯望裡齊。依微山雨細。靉靆谷雲低。攀桂迤西壁。看花到北溪。淸潭應不遠。幽鳥隔林啼。</text>
<title>到淸潭呼韵</title>,<text>穿林踏石到淸潭。衣袂看看濕翠嵐。席就花陰顔欲醉。棋從松下手爲談。鎖門溪岸誰家榭。隔水巖厓小佛庵。好句忽然生眼底。飛來黃鳥語村南。</text>
<title>翰林巖。次杜律韵。</title>,<text>吹笛春山下。沙橋認雨過。人亡巖誌爵。世遠木垂蘿。花事今朝爛。溪聲昨夜多。新晴饒勝絶。遊興問如何。</text>
<title>四月。四兄與校理堂兄，姜丈士咸 啓溥。入四郡。余與伯堂兄送別。舟往蒼檜亭。翌日泝上。辛卯</title>,<text>水宿逶迤晩泛舟。乘潮又上泝灘頭。林鸎語語如相送。渚鳥溶溶故近浮。今昨猶然瞻白岳。夢魂遙已入丹邱。華巾鶴氅殊時㨾。借問仙人有是不。</text>
<title>反棹昨別處。懷堂兄，舍兄及姜士咸。</title>,<text>別離知昨日。依黯似今朝。夢鴈眠雲寺。聞鸎度水橋。帆沉一去影。沙見再來潮。東望空烟樹。冥冥送目遙。</text>
<title>四月。余與李兄聖宅。讀書閔巖之寺。尹兄汝朝氏 百宗。又踵來。時李友士能 顯行。亦棲做隣寺。暇日邀會於中城。李友同榻人鄭美卿者。亦隨來矣。五人步下中城。小東而得巖泉。拈嵐字。辛丑</title>,<text>行度幾流水。孤吟得此巖。深林携小酒。遅日欲輕衫。峯聳何時歇。山靑萬古含。頹然醉倚石。不省已昏嵐。</text>
<title>臘月卄七夜。宿綠野金奉事 壽錫 家。次堂兄韻。</title>,<text>小閣薰爐煖似春。田家酒熟近良辰。幸拚一夜瞢騰醉。稍慰三年歷落身。詩裡自添窮臘感。燈前俱是異鄕人。此時又見屛溪什。怊悵梅花色態新。</text>
<title>除夜。次范石湖新正詠懷詩。癸卯</title>,<text>窮居守歲自蕭然。風借林鍾到酒前。簷角雨鳴猶此夜。枕邊梅落已新年。尙能床有澆詩酌。何恨囊無使鬼錢。靜掃圖書空四壁。在家身似出家禪。其二覊情牢落任蒼天。兩歲烏山也有緣。燈火春風三盞酒。茅齋夜雪一張氊。妻看厨品聞鷄起。兒撤書功徹曉眠。客興從今還不淺。平湖十里釣漁船。</text>
<title>黃山八卦亭。得閑字。</title>,<text>柳外乘潮到碧灣。竹間移席倚層巒。島浮勢若橫撑艇。江抱形如半破環。松石秪今山閣護。風波從古釣磯閑。可憐遊子登高感。北望遅回未省還。</text>
<title>高山洗心亭。得亭字。</title>,<text>石小能承榻。槐孤自標亭。柳邊沙遠白。雨後壁深靑。牧返牛隨笛。漁歸鷺下舲。他時共遯計。說與故人聽。</text>
<title>過錦山朝近棧。遇風雪口占。</title>,<text>石棧緣雲㥘俯灘。滿山風雪客程難。街亭院裡三盃酒。未敵春江十里寒。</text>
<title>喚睡亭前島。得迴字。</title>,<text>靑山不盡下平㙜。盤作彈丸一島開。雲嶂四邊環不放。江聲數里走還來。人家只在蒼松岸。樵路纔通碧水隈。爲愛夕陽丹壁好。沙洲故作泛舟廻。</text>
<title>沃川道中</title>,<text>雲天寂歷路逶迤。正是仙都眷別時。松欲埋靑林雪暗。柳微舒綠澗春遅。囊中有直皆歸酒。馬上無山不入詩。日暮更尋江閣去。飄然客興小奴知。</text>
<title>喚仙樓。得樓字。</title>,<text>山長野濶起高樓。畫棟朱欄勢欲流。烟島飛來蓬海石。春波繞作武陵洲。仙人駕鶴歸何處。太史題詩在上頭。落日豪情當白雪。郢中歌曲有誰酬。</text>
<title>宿店舍。效演雅體聯句。</title>,<text>地與鷄龍近。人多虎豹憂。章。 朝鴉應共起。夕鳥且同休。成。 牛薦纔承席。蝸廬低打頭。章。 將隨白鷗去。搖蕩錦江流。成。</text>
<title>錦壁亭。泛舟沿洄而下。次劉隨州韻。</title>,<text>征途十日困風烟。下峽浮江便豁然。旖旎錦紋經雨壁。冥濛水氣釀花天。松間半出葱瓏閣。霧裡閑行罨畫船。向晩沿洄遅返棹。小姑巖色更堪憐。</text>
<title>過鳩棧到熊津。得來字。</title>,<text>仙峽風光剩領迴。平朝又出白雲隈。櫓搖錦水初收雨。馬度山城正放梅。烟樹微茫迎客至。亭㙜多少赴詩來。等閑店肆揮鞭過。囊澁如今罷酒盃。</text>
<title>與堂兄及韓季明 啓震 上耶寺共賦</title>,<text>下馬靑林外。看山白塔西。踈鍾度雲落。淸漢入欄低。村酒無多醉。溪禽忽一啼。上方今夜事。淸切不勝題。</text>
<title>十月。兄弟子侄共諸婦女。陪慈親遊石門潭。實勝事也。宰侄出韻共賦。</title>,<text>歸來萬事揔悠悠。澗酒林詩自未休。鷄社頻仍花樹會。鹿車後先板輿遊。一家共遯曾無悶。十口雖飢不掛愁。黃菊丹楓經歲恨。回頭已失滿山秋。</text>
<title>元月十七日。爲覲省往道州。歷登公山之拱北樓。丙午</title>,<text>百尺層欄高出林。春風一笑散踈襟。山經聖祖南廵蹕。樓憶諸公北望心。湖水滿簾新漾綠。村烟背郭晩成陰。垂鞭欲去重回首。鴉亂江天畫角吟。</text>
<title>自道州歸時。不勝悵缺。呈家兄衙軒。</title>,<text>滿目傷春淚欲潸。臨歧不敢作離顔。遙看皁盖遅遅發。應爲行人過盡山。右嶺上望別處其二別酒微醒雨欲晴。店樓孤坐聽鷄聲。八盤山上歸雲望。怊悵飜成古太行。右到梧桐院口占</text>
<title>趙利川君望 斗彬 挽</title>,<text>翰墨聯翩數子俱。春風曾上廣陵湖。梅窓夜剪談文燭。松塢晴飛弄月觚。萬事歸來多涕淚。十年存歿再嗚呼。君今適去寧餘恨。後死空傷迹漸孤。</text>
<title>白雲洞與金仲明 時哲，李瑞九 夏龜，瑞卿 夏瑞。作重陽會。</title>,<text>一榼一樽去。白雲溪上游。相將桂坊舊。好醉菊花秋。絳暈生崖樹。寒泉帶石樓。茱萸此會健。休道百年浮。</text>
<title>暎波亭夜飮。次牧齋韻。丁未</title>,<text>一笑吟樽良夜仍。江春拂檻柳嬌矜。詩情險似穿牛峽。酒筭紛如射馬陵。遠峀開雲呈翠黛。寒花戴雪學金勝。波心怕有魚龍怪。醉墨窓間寶氣騰。其二滄江一卧歲華仍。滿腹文章不自矜。老去工夫夜秉燭。眼前時事谷遷陵。杜元凱癖知猶在。曾子固詩恨豈勝。數寸床頭玄草筆。無心一解笑嘲騰。右屬成令子長 震齡其三蛇年餘禍苦頻仍。北逐南遷事愍矜。感慨幾多歌屈子。衷情無計哭昭陵。風波跡險憑恩護。熱惱心空要瘴勝。定力須將髭髮驗。楚江何日蟄龍騰。右屬季堂兄謫居</text>
<title>又疊</title>,<text>湖亭夜唱幾篇仍。旗皷䧺鳴上壘矜。酒筭寧辭倣金谷。風檣難擬下江陵。蘇秦世並儀何敢。長吉年多理漸勝。咳唾霏霏渾漫興。一春強半了懵騰。右答申汝仁 處洙</text>
<title>述懷</title>,<text>豪氣胸中轉覺微。流年頭上自催飛。俗緣滿眼都無可。身計謀心只有歸。約友遠游求健馬。休官放飮典朝衣。何當踏雪西湖去。醉倚層欄看夕暉。</text>
<title>李文學伯溫 瑋 挽</title>,<text>一片襟踈眉彩長。鏘然球貝在東庠。盛名農老門墻最。晩第龍川鬢髮蒼。稽古乍叨銅閤選。徵文旋赴玉樓忙。邇來頻失詞垣手。色線何人補舜裳。</text>
<title>十日夜。雪霽月明。同家兄擬賞玉屛。以霧靄不果。拈農巖集中韻共賦。</title>,<text>歲闌庭樹北風號。叵耐孤吟動楚騷。閑契斲成新竹杖。塵緣卸下舊宮袍。梅香酒熟窓書靜。雪霽山空澗月高。休說玉屛違勝賞。更憐微靄暈溪臯。</text>
<title>次姜善鳴 鳳陽 韻</title>,<text>方吟丈室維摩病。忽有靑州從事臨。澆下輪囷增浩氣。喚歸和暖退重陰。梅香漠漠閑支枕。山雪離離任蔽林。此意惟君可與道。須知形外有知音。</text>
<title>月中。次放翁梅花絶句。</title>,<text>月向梅梢故故回。氷輝也復被花催。一簾上下淸相得。月正明時花正開。</text>
<title>次妹婿申明允 暻○己酉</title>,<text>庭樹春欲動。吾友遠見訪。相別旣云久。相逢喜難狀。山妻知我喜。鷄酒供山餉。君則不好飮。我自懽懷暢。乘暄携手去。繞行園屋上。靑山四環匝。流水中演漾。君言歷湖右。所見亦頗廣。佳山兼美田。此地愜心賞。我謂君勿言。君自徒遐想。右記枉訪其二春天雪盈丈。川陸浩漫漫。我行發山中。竟日莾蒼間。暮投李家庄。君已在門關。我道雪路險。君言候人難。我衣氷數寸。勸酒解凍顔。仍與向前去。十里宿寒山。杜谷。一名寒山。 二日宿素沙。亂後人烟殘。冦賊雖已平。行旅尙多艱。三日至白雲。主人出未還。雖則無主人。村閑客意安。艱關數百里。始此歇憂端。四日起蓐食。覔酒向江干。右記同行其三經年至君家。骨肉喜相將。離別俄已及。征馬繫庭桑。阿男牽我袂。阿女執我裳。阿妹同夫子。送我勸羽觴。中酒欲叙別。惻惻心內傷。我家溪上山。湖路杳蒼茫。君復决長往。南北迷向方。風烟將一散。落落參與商。消息難以時。會面安可望。但願各平安。慰此遠分張。右記相別</text>
<title>前日賞花之會。尹景日 德新。有約不至。景抱疾養懶。從前文會。以風日不得來屢矣。是日適天和景媚。而景又冗掣違約。悵然作此却寄。</title>,<text>谷鳥嚶嚶囀。溪風冉冉吹。天應借暄日。人自枉佳期。潭石知長好。芳菲奈易衰。思君意無極。折得澗梅枝。</text>
<title>冶谷梅隱窩賞梅</title>,<text>指李翁家梅一樹。瓊花影滿半庭苔。合江園裡三千本。許大應無似此梅。</text>
<title>春日。同家兄看籬外秧處。次農巖觀耕韻。</title>,<text>白犢前呼黃犢後。高田水入下田生。一甌春酒攤書罷。川上閑來看夕耕。其二春流決決繞籬鳴。芳草離離夾路生。最愛門前新揷柳。綠陰纔可護觀耕。</text>
<title>春日山行</title>,<text>三步五步泉聲同。一馬一童雲棧中。寥寥獨詠羅漢偈。花開水流春山空。</text>
<title>次姜參奉聖瑞 鳳來 賀壽席韻</title>,<text>何曾寸祿報春暉。尙說干戈奉在圍。兩載艱難歸故里。良辰䍡𦌉舞斑衣。敢言菽水恭吾職。稍幸雲林遠駭機。仍有孟隣賢母至。北堂雙列壽樽嵬。</text>
<title>初夏。共明府洪文饒 啓裕。尋普願寺水石。歷入仙巖賦一律。</title>,<text>不見仙巖六載餘。每勞魂夢到山居。淸晨嘶馬穿溪入。四月流鸎出谷初。峯近白雲生枕席。窓虗池水暎琴書。名區莫道貧難保。杞菊秋來入荷鋤。</text>
<title>坐寺前水石呼韻</title>,<text>怖鴿雙林晝閉門。靑山對殿佛俱尊。古碑苔蝕纔分字。流水雲深不辨源。畫裡潭泉堪着句。病餘天地一開樽。使君仁者尋謠俗。辛苦生涯問冶村。</text>
<title>偶占一律。簡示姜寢郞求和。</title>,<text>斗小茅廬麤似蝸。騰騰一榻任天倪。家貧欵客惟靑眼。官罷隨身但白牌。多意鷰鸎飜又度。關情風月抹兼批。離騷痛飮眞吾事。惟恨樽無酒似淮。</text>
<title>疊蝸字酬姜寢郞</title>,<text>臥笑人間戰角蝸。雌黃不肯問端倪。民淳少見徵租吏。釀絶無煩禁酒牌。已自駭機逃虎蹈。何論新法怕龍批。時將雪茗澆胷下。一椀功高禹導淮。</text>
<title>外王考宣贈日。不勝悲喜。拜上內舅几下。</title>,<text>煌煌紫誥遠雙宣。尙濕香泥篆籀痕。羣善積來拚此慶。舊閭留得迓新恩。趙家封贈由賢子。蘇氏文章愧小孫。今日駿奔懽並感。依依桑柘繞柴門。</text>
<title>復疊蝸字。簡示姜寢郞。</title>,<text>曳尾之龜粘土蝸。悲瞻鶴馭杳雲倪。眼中歷歷來宮事。夢裡綿綿想漏牌。月滿尙懷頒扇寵。春溫敢忘進箴批。時危更起明陵感。從古蒼梧俯楚淮。時有孝章世子喪。故詩中及之。其二孤島微茫觸寄蝸。誰開荊棘斗南倪。愁投鰐水三千里。曾佩龍頭第一牌。不盡刀山兼劒樹。那堪風櫛又霜批。還知聖代非狂楚。應把文章續賦淮。時金士重。謫蝟島。故云。</text>
<title>山寺。從明府洪文饒。與諸友觀棋。</title>,<text>日長禪閣几簾淸。高客偸閑一試枰。新勢眼中森冷煖。妙機心上起縱橫。繞如老馬能知道。透似焚牛奮出城。一笑回看浮世事。榮枯無異此輸贏。</text>
<title>小仙潭。奉次家兄韻。並序</title>,<text>夫玆小仙一區。泉冽石崎。窈窕幽深。枕席而臨其上。眞可以翫而樂之。而從前人不以奇之者。盖此中。多有巖瀑之勝。故然耳。使玆邱之佳而處乎通邑大都無有水石之地。則貴游之士。所以稱賞寶愛者。當如何也。今幽隱此中。壓乎佳山水。至于今不得顯。盖亦玆邱之不幸。然惟其不處乎通邑大都。處乎佳山美水處。故得免於豪門勢家之所占據。車輪馬迹之所轟裂。而使高人隱士。俛仰遊憇。詠於詩章。播於士友。得以付名於九曲之間。然則不可謂不幸。謂之幸也亦可也已。兒曹之見而樂之者。不必幸其所幸。而兩父之從而分與。亦只出一時戱劇。然家兄詩中。賸勝前賢敎一經云者。實亦有爲而發耳。未知兒輩能潛光鏟迹。不售於世。得如玆邱否。或只知泉石之爲可喜。而不知玆邱所以爲玆邱者。則其與家兄意遠矣。故余於詩末。引以反之。以明家兄本意。上潭輸弟下潭兄。兒輩風情乃爾淸。水石終然是外物。不如參我太玄經。</text>
<title>和申明允</title>,<text>白日晩曖曖。照我征南車。回首望廣陵。山川何欝紆。故人住此間。各如參商居。峽內少人行。湖上絶音書。有時夢魂歸。北去浮雲俱。夢歸縱相見。非眞竟是虛。况復鄙吝生。素學日荒蕪。秋近鳴蟬淸。懷仰正何如。其二我愛玉潭淸。上有層崖碧。冠童暮春時。幽興捨點瑟。曾向故人語。願共遂初服。一溪分雲月。築室攻書帙。君言此事好。庶幾慰窮寂。如何尙遠方。悒悒意無適。其三往者至君家。夜深坐東廊。孤燈照簷樹。微雨對方塘。晤語如昨日。忽已近秋霜。永懷不可見。振衣登高崗。雲山遠翳翳。野日夕荒荒。物色又如此。離愁轉難忘。</text>
<title>南校理吉哉 有常 挽</title>,<text>芹宮憶昨奉前星。小相推君第一名。丹頰翠眉琪樹標。滿庭多少聳簪纓。其二壺翁脚下更文詞。妙歲雲程發軔時。盛事絲綸知世掌。須君淸切鳳凰池。</text>
<title>次姜寢郞槐塢韻</title>,<text>槐壇日午篆香添。四望雲山罷櫳簾。掩暎一庭鋪綠蔭。淸泠六月失驕炎。留人錦槖隨棋局。勸酒靑梅配雪塩。座上風流山簡在。淋漓醉什動毫尖。</text>
<title>過黃校理子直 梓 梅城田廬。走次金淳夫留贈韻。以塞勤要之意。</title>,<text>歸客林泉卸倦鞍。故人鷄黍坐宵闌。湖山迹散成歌嘯。詩酒情高置慽懽。倚檻龍崗寒雨過。滿簾烏峀白雲閑。知君不復鑾坡夢。回首人間行路難。</text>
<title>次子直茅亭韻</title>,<text>險路前頭一枕安。喜從元祐得人完。邱園身退琴書樂。父子衣斑菽水懽。築室好將晨白驗。栽花留取晩香看。負暄南架生涯足。剩說榮塗意已闌。</text>
<title>鄭修撰伯興 弘祥 挽</title>,<text>名父門墻得是兒。文猷爭覩鳳毛奇。妙年似日方生際。亨路平雲穩步時。纔見琅玕呈北極。便驚荊棘走南陲。可憐一鉢新州飯。却向靈帷哭薦之。</text>
<title>雨後往茅亭。次安晦之 世光 韻。庚戌</title>,<text>山雨霏霏旋作晴。溪流決決滿田生。一聲農唱秧齊揷。水面漸看隨手靑。</text>
<title>迴文詩</title>,<text>身閑一榻對山靑。病起新凉動泌衡。新漲綠潭雙鷺浴。密槐秋日晩蟬鳴。頻頻屬酒村逢稔。冉冉開花岸放晴。塵世隔林雲臥穩。巾箱凈處炷香淸。</text>
<title>趙參判錫五 榮福 挽</title>,<text>襟期冲朗味溫溫。詩禮風流剩襲芬。家世淸名元祐籍。弟兄湛樂韋花園。意闌風雨人間事。興入烟霞峽裡村。還恨馬卿深抱疾。鹿車纔返遽招魂。</text>
<title>七月十五夜。邀安晦之留宿。拈放翁韻。共賦。</title>,<text>明月溪山客與期。踈星淡靄夜光遅。思歸鷰夢凉生後。刻意虫聲露下時。一歲平分今過半。百年斟酌判侵衰。掃除萬事心方泰。二字新符有勿旗。</text>
<title>明日。又拈放翁新秋韻。共賦。</title>,<text>梧葉驚秋金井欄。西風一夜露華漙。寒蟬迹似將歸客。殘暑權如已罷官。徂歲崢嶸丹未就。閑懷寥落酒成闌。漁簑竹笠乘凉好。約友前溪理釣竿。</text>
<title>秋日。安晦之携酒來過。以詩謝之。</title>,<text>客從山後過山陽。滿榼携來秫酒香。磊落筐傾園柿赤。嶙峋盤劈海螯黃。樽筵病起花相笑。林閣秋生鷰自忙。槐塢松牀同一醉。賴君今日答年光。</text>
<title>重九日。瑞丈，凝友。携酒來會。翌朝拈韻。共賦。</title>,<text>九日朋來溪上家。芳新飮具向余誇。菘葅爽帶長安淥。秫酒香含處士花。風雨冥濛詩欲化。竹松淸冷醉無多。團歡只恐鳴騶遽。短景山曛意更賖。</text>
<title>姜寢郞爲看梅來過。占示一絶。却次之。</title>,<text>客來不爲主。知爲梅花來。無論梅與主。且酌梅前盃。</text>
<title>五月。金大諫士重 致垕。率女于歸。余亦自黃溪來會。同入卧龍瀑。共賦。辛亥</title>,<text>歲序蒺藜花欲殘。經春始入玉潭間。他時遇境他鄕色。是日關身是處山。飯軟茶香禪餉㓗。水流雲在客情閑。君詩也似幷刀快。却恐風烟剩割還。</text>
<title>赴黃溪路。展拜孔巖書院。</title>,<text>孤靑峯下澗之邊。一逕遺祠綠水緣。池古猶明證心水。山高不碍戾鳶天。當時盖述文公學。百歲仍聞魯士絃。世道斯文增感慨。短碑省識廢興年。</text>
<title>雨後。與晦之登臨淸樓觀稼。次放翁韻。</title>,<text>千峯雲靄尙冥冥。雨足郊原草樹馨。看水村翁爭荷鍤。勞農太守爲登亭。橫山去鳥遙分白。刺水新秧晩更靑。封印吏歸無一事。酒樽隨處可忘形。</text>
<title>又次晦之韻</title>,<text>小聚蕭條溪水湄。柳陰官路不成歧。民淳自喜訟來少。睡足居常衙放遅。移稻正忙人滿野。採蓴虗返雨渾池。淸寒官况何須歎。且糝松花療晩飢。</text>
<title>聞稽山 永同 守吳 緯周。以意外事決歸。馳往叙別。座上拈韻。共賦。</title>,<text>淸流一掬餞君行。別意悽寒竹雨鳴。萬事人間文網密。一盟林下寸心明。醉來太守吟陶賦。坐上歌姬怨渭城。百里仁風猶足見。紛紛挽鐙縣民傾。</text>
<title>邑子文會校中。送酒苽兼示一絶。其和詩。有食無魚之歎。翻其意而勉之。</title>,<text>齋居莫恨定僧如。食淡元來好看書。啜粥希文啖薺士。何曾案有武昌魚。</text>
<title>宿耆州 靑山 歸路口占</title>,<text>畫角將人限碧灣。雲亭回首柳陰閑。水禽戱處淸池滿。野雉飛前饁婦還。轎穩如齋好披卷。岸崩無路更尋山。遙知晦友黃溪館。遅我徘徊階樹間。</text>
<title>秋七月旣望。夜飮共賦。</title>,<text>居然爲客久。颯爾動新秋。醒醉有名酒。起居常好樓。招來一輪月。更洗十分愁。只管身安處。終歸貉一邱。</text>
<title>靑山白雲亭</title>,<text>峽縣無名勝。雲臯得此亭。柳邊沙遠白。窓北嶽緜靑。官味蔬三品。秋陰杏一庭。無人階上草。花葉自開零。</text>
<title>過太平里</title>,<text>數家烟火太平村。流水踈松氣象存。淳俗直疑無賦欠。不知猶有吏扣門。</text>
<title>秋與許友子長  同宿直指寺拈韻共賦</title>,<text>招提景物欲殘年。嶽色楓光滿一川。霜重山花寒更吐。鍾淸客枕耿無眠。峽中又見初弦月。湖上遙憐舊釣船。香椀奚囊麤自慰。身閑一日便神仙。又西風一笑啜禪茶。紅樹平欄俯水涯。地迥樓㙜疑聳出。夜深星斗欲西斜。年荒寺富猶鍾皷。歲晏霜輕尙菊花。酒後飜然成客恨。白雲何處是吾家。</text>
<title>觀獵</title>,<text>沉迷不耐簿書仍。豪氣飜思獵邵陵。錯落跨將珠汗馬。升騰臂出錦毛鷹。掃空兎窟千林雪。上盡貂裘一壑氷。日暮歸來憑半醉。野風吹髮亂鬅鬙。</text>
<title>賦雪。用東坡韻。</title>,<text>都把淸氷剪刻纖。滿空飛舞勢兢嚴。平來凹凸渾銀海。埋盡靑蒼妬玉塩。學士堂中誇瀹茗。先生窓外報齊簷。醉來試向高樓望。第一詩生月峀尖。其二城闉口噤凍衣鵶。巷陌聲轟賣炭車。淸入剡中乘月舫。光添漢上弄珠花。幾人門掩無媒逕。造化權歸有酒家。虗白生堂眠不得。微吟兀兀手雙叉。</text>
<title>拜送家兄歸鄕</title>,<text>鸎啼鷰語揔愁生。官柳依依醉不成。今日子䂓津上宿。月明叵耐聽鵑情。</text>
<title>晦之與南上舍道弘叔侄。約宿冷泉。忽興至。追往口占。</title>,<text>香椀奚囊興忽撩。朋遊暫趁澗齋宵。此身合是騷人否。微雪藍輿度石橋。</text>
<title>又占一絶</title>,<text>使君峯下水西頭。文酒諸朋日夜游。老我眞成興不淺。月明追上雪中樓。</text>
<title>十月小晦。過宿西原 淸州。拈李商隱韵。屬主人。</title>,<text>感人香撥一絃絃。紫綬堪憐暎暮年。宦迹眞同秋後鷰。歸心已托夜啼鵑。城雲影逗官娥唱。簷雪寒融錦燭烟。且喜詩聲二妙在。弄毫奇氣正昂然。</text>
<title>小至日。夜坐看放翁集。次至日韻。</title>,<text>天機滚滚劇相催。峽裡窮冬物候哀。萬里河山陽欲動。百年鉛槧老初來。癡思繫日高施綆。狂欲翻江倒注盃。燭盡香殘無與語。放翁詩裡好懷開。</text>
<title>十一月十三日。與兒輩。隨家兄入冷泉。八九學子。爲問字於家兄來者。亦與之俱。遂竟夕溪上。口占五律以示。</title>,<text>官家稍閑暇。氣候又暄天。掃雪坐溪石。敲氷飮澗泉。東南第一地。河嶽間生賢。百載遺風在。衿紳尙誦絃。</text>
<title>家兄將西還。與辛夢與 錫奎，趙伯相 台相。夜坐拈劒南韻。共賦。</title>,<text>天寒裘馬送將行。永夜離鴻斷續聲。萍水一筵同是客。滿庭明月故鄕情。其二正是親齡喜懼時。年年難作此相離。劇知歸有團圓樂。無奈身爲五斗欺。</text>
<title>與伯相夜飮。拈放翁韻。共賦。</title>,<text>日月南來浪破除。釣舟閑閣舊烟湖。利身絲髮曾何有。報國涓埃亦也無。夢醉關頭知孰脫。榮名道上笑爭趨。酒樽詩卷差相慰。老去行藏信鞴爐。</text>
<title>次兒子寒泉讀書韻</title>,<text>莫說窮通揔在天。須看范六帳頭烟。十分功力宜先着。然後文腔自沛然。</text>
<title>梁山守任器甫 震夏。送倭柑呼韻。共賦。</title>,<text>宜春老守送新柑。竹葉苞從碧海南。磊落登盤金燦爛。颼飀繞齒露酸甘。版城秋老蠻娘摘。萊市香薰賈客酣。一箇搓來甞不敢。陸郞遺意自難堪。宜春。梁山別號。</text>
<title>陪內舅。入冷泉。拈黃山谷韻。共賦。癸丑</title>,<text>吏隱眞成木石居。林泉爽氣暎襟踈。選山佳處頻移席。得句圓時喜捋鬚。閑語不飛穠樹鳥。自跳還沒綠潭魚。輕風素石方淸坐。到此塵心一點無。</text>
<title>夕登前樓。口占一絶。屬和晦友及兒輩。</title>,<text>官無箇事可關心。酒有新樽好滌襟。倚檻忽驚爲客久。手栽槐柳欲成陰。</text>
<title>林山南上舍叔侄來過。與夢與夜話。拈宋律共次。</title>,<text>官柳春生欲長絲。東風冉冉上元期。烟霞客到鳴鍾後。湖海談高倚劒時。邑薄酒無陶令醉。民飢罪有距心知。諸君厚誼難孤負。爲賦新年第一詩。</text>
<title>五月念。往錦營。柳下見睡者。</title>,<text>柳陰何許輟耕傭。閑枕簑衣睡正濃。布穀枝間喚不起。惟應滿意夢年豊。</text>
<title>六月三日大漲。出觀道川。拈放翁韻共賦。</title>,<text>樓外晴峯畫不成。隔林啼鳥勸山行。三丫水漲高灘沒。半壁雲奇落照明。佳句對君靡短壘。閑愁澆酒破重城。魚羹蓴菜俱淸絶。且爲移床坐水聲。</text>
<title>余歸自漢上。爲觀喚鶴菴役處。入冷泉。邑子來見者。皆以科事爲言。占一絶以示。</title>,<text>休歎孫山以外人。元來勝事屬閑身。寒泉一曲花千樹。何似長安陌上春。</text>
<title>霽後登臨淸樓。拈韻共賦。</title>,<text>野色樓㙜外。村烟松檜間。天晴或飛雨。雲壞旋成山。壠畒人猶種。田家麥已慳。柳陰簑笠者。一幅畫生顔。</text>
<title>今會勝事。略見於詩。詩凡四十五篇。仍占一律。爲後識。</title>,<text>惟兄及弟矣。且也得晦之。一旬餘日會。四十五篇詩。寫出雲容淡。描來山色奇。從今黃縣勝。渾作夜舟移。</text>
<title>冷泉歌三章 並小序</title>,<text>余至黃。訪所謂內冷泉者。潭壁靚儼佳絶。眞東南勝區。而又去官門一牛鳴地也。得閑則來游。來則又竟夕忘歸。但無片茅可以庇頂雨暘。有時而敗意。遂托空門友三凈者。直潭之北結小菴子。菴之西南角广。成兩架之樓。於焉日哦其間。向時雨暘之苦。不復敗我峨洋之樂矣。遂爲漁歌三疊。以道余酷愛之甚云爾。晴山滴滴樹離離。幽鳥無人盡日啼。橫埭北斷橋西。童子捕魚烟水迷。溪樓日日臥陶然。不是參禪不是仙。飮卽醉醉卽眠。只任人呼山水顚。憑欄是處是淸溪。蘸水晴峯愛看時。一榼酒一囊詩。日落烟沉揔不知。</text>
<title>八月。與晦之曁四五邑子。登駕鶴樓。次東岳板上韻。</title>,<text>無限晴光滿箔山。新詩正在白鷗灣。使君何許神仙分。日日頹然雲水間。</text>
<title>縣齋與晦之及朴慶運，南致和二斯文。夜飮共賦。</title>,<text>少日詩豪與酒豪。相看已復鬢凋騷。閱來萬事心全拙。評到前脩眼轉高。山月暎簾金碎影。村醪瀉盒雪飜濤。醉鄕也有收身地。借得佯狂世欲逃。</text>
<title>十二夜。喚鶴菴。與晦之拈衣字。</title>,<text>歲暮風霜透客衣。一寒樽酒策勳嵬。天涯病抱無人問。湖上衡扉有夢歸。流輩百千吾可往。浮生八九計常違。西樓鐘磬催蓮漏。詩就還聞曉鴈飛。</text>
<title>又拈緣字</title>,<text>樓成雲水與寅緣。樹影鍾聲揔一川。而昔蒼烟叢棘地。卽今淸梵雨花天。百年在世元如客。一日偸閑便是仙。滿眼詩材收取次。崢嶸錦槖幾淸篇。</text>
<title>宋侄子洙 眞源 誦傳尤菴先生韻。却和之。</title>,<text>斯道當年任繼開。狂瀾直欲手推迴。晦翁脚下還身殞。若箇溪山不復來。</text>
<title>使兒輩籤得五字共賦</title>,<text>詩裡烟霞爛幾緘。仙區游袂許同摻。花顚自是高人事。酒隱何妨太守饞。樓㢠欄從高柳出。峽圍峯入暮雲攙。多情黃鳥時來語。巧舌休言似訴讒。</text>
<title>南生和徵佯尊其地主。厭不之來。晦亦與之同情。叛去獨臥空齋。意甚無聊。戱成一絶。</title>,<text>愛友友猶去。愛民民亦離。民離而友去。獨卧吟小詩。</text>
<title>晦之明將西歸。夜與小飮。拈韻共賦。</title>,<text>鄕山千疊夢中靑。送客鄕山別恨生。君去試過屛壁下。秪今流水怨離聲。</text>
<title>約金山倅韓 德厚，開寧倅兪 葑，知禮倅李 奎煥。並黃澗四邑。較藝文士。余病未赴。臥念高會。不覺神爽俱𨓏。聊占一絶。却寄三使君。求和。甲寅</title>,<text>入格名傳衆妓呼。聳聽無减九天臚。雖然已失藍田玉。愼莫重遺鄭鷓鴣。</text>
<title>十四日。病間。始入石門潭。</title>,<text>兩童肩輿夯。一童漁竿持。醉向石門去。閑吟歸去詞。又肩輿西入且盤旋。嶽色泉聲揔宿緣。秋日石門花莞爾。晩鍾雲寺夢依然。打禾田戶人人醉。下麥山畬處處烟。舒嘯賦詩眞有樂。始知靖節獲心先。</text>
<title>卄九夜。與晦之。戱約燒繩二寸呼韻。</title>,<text>策名難似借荊州。詞賦徒然愧雪樓。湖上音書勞遠夢。天涯氷雪倦覊游。癡人妄想州錢鶴。世事看如風馬牛。他日西歸知有戀。四年曾醉冷泉秋。</text>
<title>臘月二日夜。拈得長句三首。與晦之共賦。</title>,<text>自有平章種杞畦。何嫌末路策名低。物於身外眞爲外。家在湖西更向西。燈火更深鄕夢斷。風霜歲暮客顔悽。故溪端的歸來計。分付園丁買一犂。其二酒具奚囊又一新。太和湯裡也陶匀。天敎山水東南地。醉臥嶔嵜歷落身。雖卽折腰元亮米。猶能擧扇庾公塵。哦詩自笑淸狂甚。紅燭前頭岸幅巾。其三流光冉冉鬢毛殘。却老曾無九轉丹。佳句客來猶試手。淸樽酒重不嫌寒。初鞲海鶻誇銀羽。新買蠻壺畫木蘭。飮罷欲知深淺夜。一天星斗捲簾看。</text>
<title>卄八夜拈韻共賦</title>,<text>樹外天寒王粲樓。五更皷角挾風遒。年光臘下餘三夜。時事燈前集百憂。有酒堪成靑眼友。珥貂奚取黑頭侯。故山芝朮春應長。不復身爲五斗留。</text>
<title>除夕。次放翁韻。</title>,<text>天涯日月倦覊遊。樽酒佳辰強壓愁。老去身邊留一劒。客來燈下對虗舟。雲寒北岸呼鷹地。春返西溪祭獺洲。作箇歸期人日後。裁書先欲報沙鷗。</text>
<title>上元夜。與晦之及邑子數人。踏石橋。仍步至龍淵㙜。拈韻共賦。乙卯</title>,<text>天賦吾閑不賦衰。登山臨水謝筇枝。又能一笑尋橋去。忽憶千回上樹時。佳節後先春取次。石㙜高下月參差。南崖斷靄西菴磬。人世應無此段奇。</text>
<title>次朴生瀣贈別韻</title>,<text>久已歸期鵲語傳。東風正好卽山田。嘉州負處心曾懶。淸潁思來興自牽。詩帶白雲留鶴寺。夢和明月落漁船。吾家勝絶君知否。梅塢松窓玉澗邊。</text>
<title>次金大諫士重赴謫時諸韻</title>,<text>故里依遅別。新阡愴感情。欲辭心有戚。於禮哭而行。柳子悲違墓。韋郞怨墜聲。君看晦翁語。黨籍是光榮。其二扁舟當航海。百念自能刪。榮辱眞毫末。死生揔命關。驚波莾濶外。孤島有無間。水陸千餘里。惟携月一彎。其三孤島微茫小似蝸。憐君此地吊懷沙。風腥陣陣鯨吹雨。晝晦冥冥蜃吐霞。人作蠻音殊笑語。食惟浦錯別生涯。獨欣積水淸無滓。不費西塵擧扇遮。其四憑君莫恨曠晨昏。昨我尊堂拜敎言。婦善事姑親㓗饌。孫能繼父好持門。是承季偉庋鷄意。更感陶家剪髮恩。依戴平生相視母。今余孤露尙堪論。</text>
<title>聞金士重量移武城 泰仁 寄喜</title>,<text>逐臣俄報渡溟還。聖主憐深母倚門。汝水雲間回遠夢。鬼關天外喚覊魂。朝收行李蛟龍窟。暮泊歸帆橘柚村。也識棹歌齊唱處。一聲聲是感君恩。</text>
<title>梧軒新作茅架。稍覺炎威退聽。喜成一律。要社中諸友。同此淸坐。戊午</title>,<text>梧軒三面架新茨。坐覺泠泠减暑威。踈縛爲通蟾照爍。乍褰不礙鷰飛歸。勾回凉影淸詩榻。遮斷斜陽上客衣。正好一樽河朔飮。諸君寄語莫相違。</text>
<title>訪姜聖瑞。翌日寄詩來謝。却步以酬。</title>,<text>老矣頹然臥澗臯。如今歇盡少年豪。忽看乳鷰初翩擧。厭聽林蟬苦囈嘈。訪友家家多好竹。遲人處處有芳醪。閑中樂事誰知者。回笑塵間寵辱熬。</text>
<title>流頭夜。村農醵飮槐下。臥聞讙笑聲。口占一律。</title>,<text>靑苽白墮作佳辰。柳外溪邊集一村。牧笛農謳相和答。須知韶頀這中存。</text>
<title>余於詩酒二事。頓覺情踈。仍以養心省事。今爲諸友所牽率。不免破戒。聊成一律以自笑。</title>,<text>雅意年衰結習平。居然一出便乖傾。詩如仙爪搔來癢。酒似妖姬撩得情。續續仍看奚打錦。厭厭還復日親觥。須知破戒還非惡。百榼千篇足了生。</text>
<title>李治伯 國馨 用明字招飮。走筆答之。</title>,<text>未論山月明不明。未論溪社盟不盟。只聞人家新酒熟。行行我欲重行行。</text>
<title>近絶釀無聊。今日室人沽縣街酒以侑。自斟小醉。喜而有作。</title>,<text>經月貧停釀。今朝婦與謀。賖來縣城酒。醉殺玉溪秋。便有軒騰想。渾澆磈磊愁。啼禽如送賀。此趣爾知不。</text>
<title>七月小望月夜。陪邱嫂往玉潭。諸婦女皆從。感念舊遊。不勝悵懷。遂占次兒輩韻。</title>,<text>潘輿幾度此巖前。依舊松顚白月懸。婦女今宵又喧笑。不禁孤坐涕潸然。</text>
<title>昨約金校理君弼 相奭。過見金士廸 時吉。回至弼第。誦傳沽酒喜晴兩詩。翌日弼次示。故走筆以答。</title>,<text>秋原縱轡看新晴。百丈雲橫醉後情。村柳數行流水繞。靑山萬疊夕陽明。</text>
<title>金士凝 命鉉 酒席。拈韻共賦。</title>,<text>我愛君家竹影踈。幽居蕭散似禪居。庭前半沒菊松逕。案上惟留師友書。赤壁秋風携客興。玄都昨夜會仙餘。鳴蟬似欲催詩課。三兩聲來酒醒初。中元日。羣仙會飮玄都。昨夜。晦之來宿溪上。故及之。</text>
<title>歸堂飮歸失香</title>,<text>龍門送樊素。金谷墜珠娘。未抵耶溪老。醉遺獅子香。</text>
<title>次金君弼郵除後韻</title>,<text>郵丞嶺之北。是謫不是官。恩縱收簪舊。酸惟沾臠殘。驛程侵塞遠。山舘傍雲寒。去矣何嗟勞。君能隨處安。</text>
<title>次李治伯送葡萄韻</title>,<text>仙果東隣送滿盤。喜先籬菊落英餐。是宜鳳食琅玕瑩。曾護禽殘瑪瑙團。入手輕明愁破碎。繞牙颼瑟覺甜寒。一樽不待淹成酒。已得全澆磈磊寬。</text>
<title>次李子益 思謙 招飮韻</title>,<text>土木都忘吾是誰。猶常耿耿酒筵期。有招輒往傍人笑。不飮非爲男子奇。聞已欲狂心似醉。喜而無寐夜何遅。新秋物色彫多少。又賦明朝第六詩。</text>
<title>奉次家兄可歎韻</title>,<text>齊不齊誰。爛熳歸。斯心是是又非非。宛蹄可笑牛同皁。壁月何曾兎借輝。先後天開渾沌鑿。蕩平治做漢唐稀。若求一世眞歸極。中字由來是妙機。</text>
<title>別金君弼之任高山郵</title>,<text>馬曹非左宦。玉署是危班。世道汚隆見。賢流外內間。深爲義蜂地。還起萬牛山。暫復休芝唱。驪歌當別顔。其二髢布由來北。貂蔘揔瀉南。郵玆掌關禁。意在糾官婪。有欲人無冒。惟先我不慙。氷操知已著。猶切老婆心。其三鐵嶺高千丈。行由似鬼門。路傍熊撲樹。天半馬嘶雲。却望鄕山渺。前臨塞氣昏。從來遊子感。到此一沾裙。其四幾醉蟬聲裡。飜生鷰別愁。三杯菊溪酒。八月楚邱秋。造物憎恒聚。殘生笑本浮。歸來須自早。鷗社續前遊。</text>
<title>別洪幼萬 一源</title>,<text>歲暮北風吹客衣。囊書結束去何之。百年判是畸蹤迹。斯世渾無平路歧。龍與窟移湖水落。鴈同飛急曉霜悲。生來不作詩悽惋。可奈秋天此別離。</text>
<title>觀穫戱吟</title>,<text>薄宦曾難祿代耕。澗田還復缺西成。懶奴情實今全見。豊歲收登尙不贏。諺驗家豚嗟兩失。智專農馬定雙行。鄰塲圓積如山大。應笑山翁作計生。</text>
<title>與緯侄向京口。抵宿金士重沙斤庄舍。士重時不在。其族人弘魯携酒來欵。漫成一律。</title>,<text>維鳩故人宅。嚶鳥此宵心。籬落尋蕉種。渠邊步杏陰。月明人打稻。鷄唱虎歸林。欵曲金生酒。征塵一洗襟。</text>
<title>追次沔倅安朝卿 宗海，唐倅兪惠叔 迪基 韻。</title>,<text>客子新詩滿一溪。淸和節氣最佳時。箇中眞樂無人識。付與山花山鳥知。</text>
<title>李治伯北堂回巹禮嘏詩 幷小序○己未</title>,<text>歲己未二月。李治伯以其北堂巹禮回甲。擧觴于家。內外孫曾近五十。琳琅充衍。而親知數郡。亦莫不湊集。洪都正 禹錫 丈。以疇昔主昏之人。今又巋然壓席。事切貴罕。卽席。主人丈口號四韻。治伯又慶甚屬和。座中余與覩稀慶之爲快。不揆蕪拙。強步而侑嘏焉。㶑灧巹瓢桃始春。先天卦變後天辰。堂前指李今春樹。河上明星卽老人。萬口松岡齊送壽。幾叢蘭玉共扶身。奇哉九十洪厓子。重壓玆筵也有神。</text>
<title>次晦之述懷韻</title>,<text>世事浮雲常變更。書生從古路難平。頻頻酒沃輪囷膽。往往詩看歷落情。說劒未逢天下士。援琴自作郢中聲。棲棲豈獨憐君老。我亦風塵鬢已明。其二世上惟閑地有餘。碧山留寄一茅廬。那能久作穿牛役。正合重尋相鶴書。淵明是箇知心友。鄧禹何妨竊笑余。種竹蒔花料理事。欲憑君去報溪居。</text>
<title>家中內外同遊屛溪</title>,<text>楓壁雲潭是處期。全家遊樂鳥魚知。女嬉巖瀑沾裙帶。妻傍漁磯浣軸絲。兄勸弟酬山酌釅。爐寒桂濕澗炊遅。蒼顔白髮頹然臥。笑看團欒到夕時。</text>
<title>庚申秋。爲使家鄭台子謙 益河 所邀。試士老江日拈韻。共賦。</title>,<text>雲月滄洲不盡非。秋陽餘思獨依俙。斯文孰使千匀重。吾道眞如一線微。今日斐然齊會稷。此邦行且變爲徽。先生大義須看取。祠下長江萬折歸。</text>
<title>二月十四。風日晴美。與晦之上郡北松亭望春。拙窩李老汝楗。亦偶至。拈韻賦之。辛酉</title>,<text>千仞㙜危始振衣。山河滿眼壯心飛。鸎花萬里春將老。書劒他鄕客未歸。雙水遠從孤驛會。高筵不與碧松違。晩來玉笛聲遒壯。梅落鄕情曲裏依。</text>
<title>立巖路中</title>,<text>郊原霽日曉蒼凉。朱墨拋來意緖長。淰淰峀雲浮淡白。娟娟岸柳弄輕黃。携蔘林叟看淳俗。饁畒村娘不世粧。處處人家如畫障。竹籬松架綠溪傍。</text>
<title>龜山 義興 選勝亭次板上韻</title>,<text>流年冉冉似歸潮。荷已伶仃菊意驕。節物樽前詩感慨。山川馬首興飄飄。柳陰鳥破烟霏去。池面魚迎雨點跳。堪恨主人飛舃出。一筵難得賦今宵。</text>
<title>一直驛路中口占</title>,<text>朝日初生收斷霞。雲峯一望馬前斜。有時嶺上紙錢樹。無數路傍山菊花。遠水空明閑野鳥。喬林掩暎隱村家。上游漸近山川美。醉倚征輈翫物華。</text>
<title>暎湖樓。次圃隱先生韻。</title>,<text>秋光百里此樓多。晴景東來日日加。玉露蒼寒千柳樹。夕烟濃抹萬人家。詩生白塔西菴磬。樽俯靑蘋曲渚花。興廢世間今古恨。舊痕江浸老槐槎。</text>
<title>陶山。拜退溪先生祠宇。</title>,<text>間氣賢人出。東偏絶學傳。文章悟道早。性命用功全。陶逕存餘菊。顔墟灌舊泉。鳶魚翫理趣。留視石㙜鐫。</text>
<title>孤山亭。次退溪先生韻。</title>,<text>梅已成査鶴未歸。風烟與客不相違。渾疑一水流無地。忽有孤峯勢欲飛。飢借靑粱炊晩飯。醉從黃葉滿征衣。遅遅莫道昏將夕。玉笛吹敎月放輝。</text>
<title>望太白山</title>,<text>馬首蒼然太白來。䧺盤不見聳崔嵬。眞同大聖渾圓象。羞學時賢自露才。</text>
<title>浮石寺聚遠樓。次周愼齋韻。</title>,<text>新晴眺秋色。堆浪散靑山。樓閣星辰上。神仙几席間。千年人代廢。流水衲衣閑。黃老留奇跡。思憑問大還。</text>
<title>竹溪 順興 別家兄悵然占一律</title>,<text>落葉繽紛流水忙。西風揮涕欲分程。衰遅非復別離日。孤露益諳兄弟情。黃菊近人渾悄悄。旅鴻和客兩茫茫。鄕關却望千山遠。須趁晴暄好好行。</text>
<title>宿新羅村</title>,<text>林扉卸鞍馬。溪塢淨茅茨。村帶新羅舊。山分太白枝。堦蘇寒結子。庭菊老垂蕤。剝棗看風俗。相分救僕飢。</text>
<title>坐挹陶亭。拈韻共賦。</title>,<text>移席池亭膩燭紅。爛然星斗夜之中。百年寓酒廬陵興。異日歸心栗里翁。繞砌綠荷三面水。拂欄踈柳四時風。佳人解唱歸來賦。能使塵心一洗空。</text>
<title>雪後登瑞世樓。與諸友拈韻共賦。</title>,<text>白玉淸都眞是耶。樓臺一色揔瑤華。方圓充滿參差樹。高下通明頃刻花。輕隨風滚悠悠往。細作梅飄故故斜。使我詩除香粉語。還如春落老蒼槎。</text>
<title>淸河。早發向野城 盈德。○壬戌</title>,<text>水岸逶迤驛路橫。平朝微醉下孤城。春陰海氣連山氣。浦濶風聲雜浪聲。繞石浮瓢知採鰒。滿洋飛雪看游鯨。沿途奇快玆爲最。不枉新年作此行。</text>
<title>與花城 河陽 守南士徵 遠明。歷達城 大邱。往昌山 昌寧 花園道中。</title>,<text>向晩西風拂旆輕。遙山積翠十分淸。溪逢岸塌崩騰去。馬㥘泥深委曲行。背嶺孤村先夕暝。過江斜日漏雲明。歸鴻故引思鄕客。天外丁寧落數聲。</text>
<title>同昌山倅申明寅 曙。向鰲山 淸道。拈放翁韻。共賦。</title>,<text>飄然携得好朋還。東入淸泉白石間。我已將身付之酒。君能謝事大於山。欲從雲嶺雙眸騁。定不天公一霽慳。卸却肩輿聊試馬。脚腰雖老未全頑。</text>
<title>贈朴生君善</title>,<text>靑田居士故情深。策蹇天南歲一尋。詩酒塲中三傑號。陳黃書裏百年心。覊愁歷落逢秋劇。窮鬼揶揄到老侵。爨下希音誰解愛。白頭猶賦路難吟。</text>
<title>次君善</title>,<text>一曲滄浪歌復歌。湧金門外水雲多。君歸正値中秋月。月滿靑田君奈何。</text>
<title>夜聽蘇生鎭山彈琴。拈韻共賦。</title>,<text>靜處聞琴最是奇。意融流峙欲成癡。珠幢神女歸㙜夕。環珮明妃入塞時。聲繞前池魚習聽。曲飛遙夜鴈偏知。形容妙處空千古。獨有韓公擅好詩。</text>
<title>鄭惠卿 后僑 意外歷入。與登朝陽閣。共賦。癸亥</title>,<text>玆州無別好。樓閣以爲顔。簾捲方春月。雲生欲雨山。病欺吾易醉。詩逸爾難攀。一段淸愁在。餘寒花事慳。</text>
<title>惠卿之來。余以禳魃奔走。不得對樽一哦。旣歸雨下。庭院閴尒。悵然有作。</title>,<text>昨日非今日。晴鳩忽雨鳩。吏隨塵事遠。茶與篆香俱。淸可詩拈筆。閑思話據梧。無如君則去。簷鷰伴咿唔。</text>
<title>追次惠卿朝陽閣律却寄</title>,<text>三農膏澤屬時慳。玉洞祈龍薄晩還。鎭冒炎馳堪我老。獨登樓詠讓君閑。風淸自語催詩鐸。雲罷應呈入座山。休恨一樽文會缺。猶留物色寄吾顔。</text>
<title>花山。有先人遺愛碑。歲久剝落。不肖守永之四年癸亥春。改其石覆以閣。適時兼符。乃延士民於縣舘之庭而宴之。用一律識感。</title>,<text>先子爲治一任眞。眞心眞箇化乎人。歌謠百里曾來暮。桑麥千家尙剩春。襄峴風猷碑浥淚。滁亭雲月畫傳神。愛烏遺意推將遠。謂我衙童更見親。</text>
<title>十月爲家兄周甲。會若爾賓朋。設小酌識慶。南塘 韓執義元震號 有近體一首。謹次。</title>,<text>陰陽卦變後先天。重返人間癸亥年。冲養伊川完氣力。晩工夫子在韋編。溪山靜灑成眞趣。風月光晶有別傳。塵念已灰貧亦樂。透關方是地行仙。在一作用</text>
<title>花山使君金仁叟 元澤 壽席 幷序○甲子</title>,<text>今年甲子。卽金友仁叟花甲也。其胤相福仲受。時畿輔半刺。畿之列邑。當上官親府晬辰。送助宴需例也。仲受雖淸苦。以其供親之資。不敢辭。携至花山。邀數三父執而讌娛之。滿盤嶙峋。皆上都美味。親朋相艶。邑里淵耀。夫人生子而賢難。賢而貴亦難。壽考康寧。坐享其重茵三釜之養又絶難。而仁叟得有之。豈所謂福履綏之者非耶。酒半。仲受與其叔季洗觥而酌。雙跪而祝之曰。爲此春酒。敬介眉壽。又祝之曰。如南山之壽。如松栢之茂。仁叟乃敷腴而喜曰。盍爲賦詩。識此事也。衆曰。諾。人生百歲。除其疾病憂患。開口而笑者。絶無而僅有之。則仁叟之老而康健。吾輩之無故與筵。盖亦千一之値。豈無一言乎。遂賦而侑之。官梅春色藹東阿。流入使君談笑和。樽酒心朋五人至。光陰耳順一旬過。春崇玉樹扶輝錯。饌美王畿送味多。晴月上元天借寵。爭將盛事付詩歌。</text>
<title>四月。歸南邑。協兒傳甥隨之。乍憇水回村前。</title>,<text>峽程多可意。四月正暄姸。村好鸎啼處。川淸犢齕前。峯稠知近嶺。槐卧問何年。乍憇沙邊草。澆酲浥石泉。</text>
<title>安保洞下。巖石可愛。下馬跂石而坐。呼韻共賦。</title>,<text>一徑穿雲曲折來。穹林忽見洞門開。何年寺廢空留塔。千古巖蹲自在㙜。半壁蒼蒼初背日。輕湍灑灑不成雷。幾人路左尋常過。今日遭逢爲賀杯。</text>
<title>狗灘道中</title>,<text>兎棧縈雲細。狗灘轉石喧。前程烟雨暗。何處驛南村。</text>
<title>宿幽谷驛掾廳</title>,<text>山雨冥濛山木陰。子䂓啼處驛亭深。翛然一夜江湖想。行役年年愧夙心。</text>
<title>暮春上終南。眺賞實直菴 申明允號。倡而成之者也。追次兒輩韻。却簡求和。乙丑</title>,<text>強扶衰脚度遙蘿。高處揩靑春色賖。濃翠羃烟垂柳陌。絳霞烘日種桃家。從看造物方流化。須識玆遊不爲花。邵老遺情君會得。天風共許颭巾斜。</text>
<title>夏四月。暇歸屛溪。與李承旨斯立 倚天。及社中諸人。會卧龍潭。吟送斯立。</title>,<text>斜日轉西下。送君雲樹深。依依判別袂。寂寂悵孤吟。羸馬須平地。流鸎度遠林。幽禽知此意。相逐且淸音。</text>
<title>次前韻。述卧龍菴新成。</title>,<text>愛玆境幽絶。良以白雲深。泉噴鷺飛墜。潭潛龍夜吟。謀僧臨素壁。置屋俯靑林。千載歌梁甫。依俙烈士音。</text>
<title>自龍潭罷歸。翌朝復與諸人。拈農巖集韻。</title>,<text>繁陰夏木正堪憐。更有啼禽恰恰然。勝似酒濃山翠好。妬過花爛客詩姸。夕烟鋪地渾疑水。喜雨連宵占有年。試把征衣洗塵土。石池淸瑩暎雲天。</text>
<title>玉溪觀水。仍煑蕨。呼韻賦之。</title>,<text>採返仙童下翠微。傾筐燁燁紫芝肥。松間掃石臨溪煑。一抹靑烟鶴曳歸。</text>
<title>蘿山。次成丈 德龍 所贈韻。</title>,<text>走馬蘿山下。來尋處士翁。移筵就喬蔭。把酒望遙空。鶴立靑桑頂。牛行白水中。津津粱菽話。坐到日華窮。</text>
<title>將歸路與晦之會溪上拈三淵集韻</title>,<text>舊社重回酒席同。相看齒髮各成翁。前遊似夢依然在。薄宦如紗掃欲空。雲白旖旎靑嶂面。花紅歷亂翠篁中。詩樽若得頻斯會。老死林間未必窮。</text>
<title>直廬夜寒不眠。口占寄懷。</title>,<text>司在風林苑上頭。夜深寒透木綿裘。殘書兀兀香消鴨。禁漏迢迢月瞰樓。白首多慚稽古業。靑山虗負卽田謀。一番又動鄕梅信。歸夢湖雲莾客愁。</text>
<title>奉次尹都正 得莘 賀柑魁韻</title>,<text>童習看今鬢雪明。猶期一徹九臯聲。科名漫自欽千佛。詞賦何甞學二京。天路風欺曾退鷁。雲喬枝借晩遷鸎。傍人莫誦龍川句。閑氣崢嶸鏟欲平。</text>
<title>金令穉明 時粲 家。與南德哉 有容，李原明 宜哲。共飮拈韻。</title>,<text>齋隣禁苑與分淸。林雪風輕花半成。忙地人閑猶隱趣。吟床客好卽詩聲。膨爐活火頻呼酒。桂屑薑芽細絮羹。雅會元因文字飮。回頭欲笑暖寒名。古人於雪冬飮京口。富家名謂暖寒。故云。</text>
<title>述燕路所聞。贈別副价尹台景孺 汲。</title>,<text>離別沙橋今古愁。驛亭長短路初頭。傷心橋下潺湲水。猶自朝宗萬折流。右弘濟橋行㫌拂拂閉關時。夜夢姜衾未敢遲。遙想竹樓樓上別。妓絃應度鶺鴒詩。右黃岡勢凌浮碧皇華筆。高並牧丹提督勳。遺感祗今皮幣路。令人悲慨淚絲紛。右箕城扣劒樓頭雪撲袍。華夷界割水滔滔。明朝快馬黃沙路。自激平生意氣豪。右統軍亭物大無如遼野大。平無點峀廣無倪。微茫望極知何極。只見靑天四下低。右遼野謖謖松聲繞廟淸。泠泠灣水照襟明。憑將孤竹遺風爽。欲濯乾坤羯虜腥。右夷齊廟金市悲歌擊筑人。千金輕擲百年身。相逢定笑東人懦。三戶須言有舊民。右燕市巋然寶殿仰靈光。殘壁渝金認大明。自是渠看僑屋子。百年風雨任欹傾。右皇極殿</text>
<title>譴補洪川。赴邑時。圃巖堂兄。以一絶贐行。追次奉簡。丁卯</title>,<text>空留諫字幾回看。諫主非難感主難。主聖何曾踈諫說。臣愚不得盡披丹。</text>
<title>夜聽鵑聲。復次前韻。</title>,<text>春江月色捲簾看。更有鵑聲着寐難。啼在巖花花染血。渾如片片此心丹。</text>
<title>到縣月餘。偶吟破寥。</title>,<text>一物棲遲自荷天。烟霞恩付葛洪泉。雲間賦秫縻官謫。花下看書識字仙。來護一軒皆好峀。平分永日半閑眠。更呼詩句眞淸靜。柳自依依鷰自翩。</text>
<title>原城 原州 覆檢歸路。次放翁韻。丁卯</title>,<text>春晩深山始放花。淸風吹散一林霞。天公何事催烟柳。詩句無心闘物華。恠鳥啼時逢峒父。驚湍停處碾溪沙。歸情嶺上瞻京國。千嶂雲邊斜復斜。</text>
<title>泛波亭月夜</title>,<text>詩情夜夜此孤亭。雲在前峯月在汀。灘靜數聲啼恠鳥。泉淸幾點泛明星。梨花吐似姹顔白。春峀憐如佛頂靑。斗轉河傾渾不省。興高須醉未須醒。</text>
<title>次沈士仰 箕鎭 韻</title>,<text>一士今東得。詞華掃數州。相將文字飮。仍共水雲遊。妓席花圍岸。蘭船月滿洲。晴山捲簾處。得意每高樓。</text>
<title>次沈士仰韻</title>,<text>閑人閑宰愜於情。對客堪誇縣事淸。池柳未遮樓外峀。庭松不作世間聲。衙時水鳥多參吏。耕處林麑或伴氓。復有小亭供嘯詠。泛波佳絶不虗名。</text>
<title>漫次士仰韻</title>,<text>謫降猶仙吏。官樓事事淸。簷分壑松翠。書對渚雲明。泥暖忙新燕。春深少訟氓。芝醪當瓊液。愁緖失重城。</text>
<title>聞尹台景孺使行吉還。而余方譴守花山 洪川。無計拭靑於入城之日。以二絶。寄問道中。</title>,<text>氷霜萬里燕山道。花柳千重浿水樓。喜氣春天歌入塞。歸時方說去時愁。其二去歲離筵西院雪。今年歸騎洛橋春。闐闐郭外千車馬。應悵逢迎少一人。</text>
<title>安晦之爲同遊蓬山。自鄕遠來。燈夕日。與沈士仰共登泛波亭。拈韻共賦。</title>,<text>江花江草正離離。晩景微茫揔待詩。鸎在樹陰高處囀。山於雨色淡時奇。懸燈林掛長繩裊。揷柳枝抽綠笋遲。座客能成泛波曲。新翻唱與妓兒知。</text>
<title>昭陽亭。次淸陰金先生韻。</title>,<text>岸回灘轉忽高樓。樓下維舟樓上遊。墟落烟生知古貊。天邊嶂出是何州。松靑石老眞仙界。草遠沙明散客愁。欲起怱怱有餘意。更敎橫笛曲欄頭。</text>
<title>狼川。次沈士仰韻。</title>,<text>鑿耕雲峽裏。官僻似神仙。板屋斬巖桂。人家飮石川。山深不知夏。花爛欲生烟。近遠金剛路。商量白月前。</text>
<title>通溝路上。次士仰韻。</title>,<text>曉色微茫綠水湄。濕衣淸露柳參差。崖橫澹白籠霞細。峯擁深靑出日遲。遙謂人歸逢石丈。忽聽鸎囀得吾詩。尋眞事事渾閑興。折得山花馬上持。其二雲物冥冥崖路斜。摩尼脩嶺幾山遮。澗村女洗多香草。林耦牛眠傍好花。絳靄舒綃雲外嶠。碧松如畫崦西家。收來物色題詩句。醉墨淋漓字濕鴉。</text>
<title>玉鏡㙜</title>,<text>巖峀環㙜立。粧嚴儼佛神。鴻濛自在鏡。浩劫不曾塵。光影潭生慧。䂓圓月掛輪。那將移玉座。肝膽照宵人。</text>
<title>天逸㙜。望衆香城。</title>,<text>峯峯遙入太淸家。鍾得乾坤淑氣多。明月藍田森萬玉。祥雲佛座現千花。雕鑱幾許勞神斧。皎㓗應知濯素河。何處最看奇變態。澹霞微暈夕陽斜。</text>
<title>通州 通川 舘。與主倅申明寅。拈韻共賦。</title>,<text>雨洗魚腥碧海天。倚欄䕺石酒杯前。六稜箇箇玄瑛削。三面葱葱瑞笋聯。鬼怒秦鞭移海外。鶴疑華表下雲邊。蒼茫往跡碑無字。直欲題詩問衆仙。其二病入烟霞久劣生。今朝強起聽流鸎。喜如爬癢逢詩令。快似澆酲覩雨晴。仙嶽蘸成溪面綠。水光澡出浦雲明。名區物色增淸絶。欲別樽前更引觥。</text>
<title>拈韻屬主人</title>,<text>䕺石名山東復東。使君高卧神仙同。六塵懊惱掃眉上。一氣烟霞通性中。弄鶴鳴琴招好月。種篁繞院來淸風。雲編更有詩千首。誰識日哦無害公。</text>
<title>舟下八峯山。拈韻共賦。</title>,<text>罨畫船行淡靄間。水仙身世剩淸閑。雙篙撑過千層瀨。一笛穿來萬折山。漠漠雲歸峯送影。時時雨浥樹生顔。酒酣頹卧蓬窓穩。日落烟沉揔不關。</text>
<title>仲春之暮。簷鈴入耳。孤坐無聊。吟成短律。簡尹台景孺。戊辰</title>,<text>風雨書窓暗。午眠高枕欹。春方釀花節。身已解官時。語嘿惟吾道。雌黃任世兒。歸歟湖上月。魚鳥結幽期。</text>
<title>朝來雨色翳窓。吃得一甌酒。覺意緖悄然。復疊前韻。簡景孺要和。</title>,<text>雨裏澆書飮。烏巾半側欹。夢稀元聖後。興入武夷時。春已十分地。花纔些子兒。關心巴澗會。滿月掛仙期。</text>
<title>將向湖上。臨行用一絶。寄孺台。更申華陽之約。</title>,<text>奚囊酒具眞淸奇。千里湖山一策期。須趁葩溪仙月色。百花深處共題詩。</text>
<title>李參議子彜 德重 挽</title>,<text>氷壺朗澈玉生光。有美吾人味韻長。言不激危猶峻正。行無崖凸自端方。暖寒銓路商量義。星日君綱耿結腸。齎志凄凉衰世恨。天池鵬去逝波忙。</text>
<title>被譴謫赴咸從</title>,<text>弘濟橋頭晩戒驂。中興碑外酒微酣。關河莾濶魂先㥘。城闕依遲意更含。淚眼松楸違馬首。離心棣萼隔天南。悠悠此恨知多少。未敢臨分作許談。</text>
<title>自咸謫宥歸。夜坐日哦亭。次李台君範 箕鎭 韻。</title>,<text>欹枕涓涓聽石泉。碧松交影月無邊。泠泠夜氣淸人氣。雖着希夷也不眠。</text>
<title>謹次邦慶識喜韻。拜呈虗舟相公匀下。金公在魯</title>,<text>靈樹天家蔭滿庭。孫枝半夜玉抽生。陽添初震成重震。光倍前星領子星。百歲中間三慶事。八方今昔一懽情。諸公歌詠多千紙。揔爲岐文錫夢齡。</text>
<title>申通川明寅追挽。己巳</title>,<text>詞學靑氊舊。聲名白戰來。贍該談史舌。敏捷副時才。東海鵬飛掣。三淸鶴返纔。那知斗墟望。劒氣忽全猜其二關嶺同遊宦。蕭閑吏隱身。䕺亭觀海日。竹閣醉江春。往迹渾如夢。當時共詑人。只今詩在篋。含涕拂淸塵。</text>
<title>赴吉州綠楊驛。途中別兒子。</title>,<text>錯莫溪橋分袂時。汀花漠漠柳綿吹。汝隨溪水吾隨岸。岸轉溪回嗟別離。其二昨日終風氣不疲。乃翁行役可安爲。汝勤看做兒勤課。惟願一如吾在時。</text>
<title>元帥㙜</title>,<text>勳名吾祖震華夷。地久天長㙜不隳。穹壁風生鳴劒石。碧松霜老掛弓枝。當時頌作車攻盛。此日歌成易水悲。醉起徘徊增感涕。片心惟許海鵬知。㙜。卽先祖文肅公舊㙜。故以元帥名。</text>
<title>七寶山。次廵相鄭子謙韻。</title>,<text>嶽䯻嬋娟入海停。羽幢於此笑逢迎。中開仙圃羅羣寶。外繞山雲作護屛。自是恠奇無等品。方知造化最鍾精。秋花錦石增新色。重到欣然眼爲靑。</text>
<title>次蔡通判 慶承 謫中所示韻</title>,<text>水遠山長境接明。形便防禦舊時營。俗荒民愧標枝鹿。敎弛人稀出谷鸎。秋入關河勞客夢。笛飄楊柳搦鄕情。將臨北海華夷界。經卷拋來劒價評。</text>
<title>尹台景孺，李令子三 台重。後先出補。尹補洪原。李補甲山。余約會靑海 北靑。旋遭火厄。孺台忽枉駕來問。驚喜之極。仍次其所誦屛字韻。</title>,<text>天涯寥落掩深屛。病抱君來另喚醒。逖矣邊庭千里紫。犂然雙眼十分靑。洪原百載今卿月。磨嶺愁雲久客星。自是蛇年賢者厄。不妨蹤跡遠明廷。</text>
<title>偶吟 庚午</title>,<text>天以健行人以勤。由之成歲又成賢。天人一理元如許。况復尼師歎逝川。</text>
<title>磨天嶺</title>,<text>漠漠泥融行路艱。停輿絶頂一開顔。海昏蒸氣冬春際。嶺峙爭䧺伯仲間。白堞繚原都護府。碧峯攢劒吉州山。民和將勇方爲賴。不爾徒勞設百關。</text>
<title>送副价申台景瞻 思建 赴燕 辛未</title>,<text>離筵揔是不平顔。送客何之西出關。波濶幼安逃世海。雪迷成祖勒銘山。皇華寥落滄桑後。天運遲回剝復間。氷磵寒松折相贈。春來梅柳認爲閑。</text>
<title>送書狀趙益章 重晦 之燕</title>,<text>離懷天地爲低昂。閑說都無劒說長。此意誰能眞會得。擊壺悲憤百年腸。其二至後梅開送客行。折來須識贈君情。微陽復處天心見。試問黃河淸不淸。</text>
<title>懿昭世孫挽詞 壬申</title>,<text>喤喤筦簟慶高禖。尼父庚年抱送來。一夜懽聲騰瑞彩。紅雲幾道滿天迴。其二指姓亦能兼指方。常時解字到偏傍。心靈不待通於口。發處如神默處藏。其三孩提知愛卽良知。聖器先看繞膝時。每向御盤催下箸。似憂文食日中遲。其四禀生天地氣淸明。還以淸明减夢齡。二十月中咷笑幻。欲窮神理憯冥冥。其五宮日凄凄宮草菲。宮官初罷哭班歸。侍姬掩抑悲相對。泣把斑衣作斂衣。其六晉禮流傳詎用殤。周家亦道室家王。新阡咫尺宸居近。晨夕魂應路不忘。其七至哀流出聖人文。幽室持歸尙御薰。千古肯忘離抱慟。一堂曾頌並三君。其八半夜廞儀南郭門。千官哭送上西原。蓮池逝水增嗚咽。月墮星沉曖欲昏。</text>
<title>孝純賢嬪挽詞</title>,<text>堯闈承妙簡。莘幄覩徽儀。光媲离明得。貞依巽德爲。嘉柔三殿悅。福履六宮宜。梱外私恩絶。尤堪女史垂。其二純乎看至愛。孝乃得之天。洗手烹盤果。承顔暖榻氊。星辰隨定省。日月瞰誠虔。寶字和宸涕。餘光千百年。其三涒灘事驚隕。晝燭忽纏悲。胡忍神天割。方年二七時。寧忘躡緱躅。只爲奉文慈。臨逝諄諄語。宸情可耐斯。其四廞儀城闕戀。神馭雪雲蒙。舊謚還今謚。原同又月同。三生事非偶。卄載恨方終。宮女悲蠶舘。條桑欲暖風。</text>
<title>黃同知 瑞河 挽 癸酉</title>,<text>觀士先觀百行源。公於小學得專門。延元愉色高柴血。孝子哉人君子言。其二形癯仙鶴矯如標。迹滯塵間意九宵。千載一般黃叔度。令人相對鄙萌消。其三琴鶴風淸餞水盃。氷寒苦蘗有由來。須看萬歲橋邊路。觀察兒郞草履迴。其四北極祥雲壽曜尊。餘輝分及衆星垣。百年僅再邦家慶。偏作高門兩世恩。其五煎熬不到淡如心。六氣淸無一恙侵。符至翛然乘化去。光陰八十此銷沉。</text>
<title>姜新寧聖瑞挽</title>,<text>菊逸堂前菊有霜。人亡菊倒共餘香。遒詩霄漢鵬飛快。琅語風臯鶴韻長。中歲爲官看世熟。暮年多感獨琴藏。明春八耋行推慶。胡乃西阡促駕忙。</text>
<title>元月。四兄久菴先生。爲余具酒邀賓。李治伯，姜善鳴，金士凝同會。孟汝和 淑春 追至。拈翠軒韻。共賦。甲戌</title>,<text>病慵睡到日三竿。鬖髮朋來始頂冠。簾外看山新雪白。樽前把筆落梅寒。卽今舊社餘人少。從古浮生一醉難。衰老誰言惟杖恃。趁時猶可作淸歡。</text>
<title>新城 保寧 池閣。口占示主倅安居廣 致宅。與孟汝和。屬和。</title>,<text>小閣蕭閑不設門。破荷池水帶泥渾。條風柳欲搖新綠。微雪梅將返舊魂。際海雲山八九里。隔城烟火兩三村。一樽飮罷題詩去。永保亭中宿約存。</text>
<title>永保亭。贈主人徐台汝思 宗伋。</title>,<text>名亭喚我出山居。匹馬東風二月初。今日湖營新節度。淸朝吏部舊尙書。㫌旗變色明雲日。簿領多閑狎鳥魚。隔海淸波是處穩。知君高枕揔君餘。</text>
<title>凌虗閣。拈韻共賦。</title>,<text>樓影潮生不自持。汀洲杳杳客興思。千年風虎開軍地。二月淵龍振蟄時。山色葱籠圍席近。詩情隱約引盃遲。江梅風勒違花信。一笛催開問有誰</text>
<title>與主人。泛湖登黃鶴樓。拈韻。樓在寒山寺。</title>,<text>催橈報道早潮還。醉面紅於楓葉殷。畫閣影搖三面水。碧松濃合兩邊山。聲尋怖鴿天花裏。手弄雙鰲酒席間。營壘回看宜雅鎭。方知國重控湖關。</text>
<title>還到凌虗閣拈韻</title>,<text>淸江下仙舫。落日倚風欄。約重今遵海。緣輕已掛冠。詞宗猶虎鑰。退士自魚竿。復會知何處。梅枝細把看。</text>
<title>制閫堂</title>,<text>城下樓船城上亭。海門䧺麗最玆營。角聲永夜魚龍屛。旗脚春風鳥隼橫。任重水軍都節制。身慚白面一書生。定知下瀨終非分。猶勉輕裘坐鎭荊。</text>
<title>泛舟前江</title>,<text>西下晴湖客興多。晩風長笛送漁歌。白蘋洲外潮初落。蘭棹遲遲泝上波。</text>
<title>緯，協與諸君。入龍瀑。余病。不能拂花先之。孤卧草堂。拈得一絶。以俟其歸。</title>,<text>尋瀑諸君過綠蘿。眞同病鶴望雲阿。無人獨自翛然臥。閑對前山山杏花。</text>
<title>辛同敦 致復 挽</title>,<text>白麓先生有後承。聲名早世擅才能。向人氣味如蘭美。臨事精神比水澄。昭代耆卿月最。七州治績福星曾。翛然乘化君何憾。後死凄凉漸少朋。</text>
<title>安淸州 宗海 挽</title>,<text>君顔紅玉我靑春。自少相知到白紛。對客何曾溫冷色。秉心元是退低人。兒新的的靑霄步。契故冥冥紫閣雲。須把湖光看宦迹。四州三品一家貧。</text>
<title>兪判官 肅基 挽</title>,<text>希瑞雙聯璧。高名一代儒。江流見源派。嶽色仰型模。道自塤箎唱。生應草木枯。斯文存沒處。卄載再嗚呼。其二雋望衿紳地。丰儀禮法場。文章布帛貴。仁義飯茶常。志蘊雲雷象。襟含水月光。工夫究竟處。晦父一書囊。其三末宦來斯就。窮廬返則居。世人渠昧昧。吾道自如如。轉覺心齋是。元知外誘虗。仙家金屑水。遂促上淸居。</text>
<title>徐參判 命九 挽</title>,<text>精鍊南金質。昂藏短栢姿。靑雲高振策。丹桂早攀枝。觀里傾人望。陶闈結主知。雷扉連玉署。璧席轉籌司。已歷華塗遍。時從劇地爲。數州綜理盡。三路政聲馳。出入紆恩渥。平生少嶮𡾟。淸時豈遺憾。貞疾久嬰奇。鳳穴雛先夭。鴒原璧緫隳。鬼應憎命達。亡不待精衰。斧葬宸情恤。賵儀聖母悲。凄凉懷宿契。冥漠杳前期。日月催終事。風雲慘死離。畸蹤違執紼。雪裏寫哀詞。</text>
<title>徐副學子元 宗浹 挽</title>,<text>欲說君亡涕自斜。悠悠行路亦驚嗟。飛鵬擊海纔摶勢。病樹逢春未着花。寃恨有無羅墓桂。哀榮蕭瑟玉堂麻。遺民哭葬桐鄕土。惠化曾流鵲水涯。</text>
<title>金台君弼充副价入胡中。以胡無人漢道昌爲韻。賦六篇贈行。</title>,<text>皇天久逆德。赤縣亂驕胡。並跨華戎地。其大薄四隅。吾邦珥一涯。藐若彈丸孤。但觀義不義。何論大少殊。高皇杖一箠。蹙元如羊驅。其二胡運亦已久。百年非須臾。何日降眞主。腥氊廓九區。虹橋見角端。毳幕無餘雛。攙搶落芒彗。五星聚雲衢。人情久若玆。天意或不無。其三沙陁竊天位。宮庭祝聖人。自知盖亦明。僞位非卽眞。金酋亦有云。坐待河淸辰。軍臨便歸穴。不欲更逡廵。君其訪消息。何處起王春。其四衎衎金夫子。每笑慷慨漢。雖則笑慷慨。亦喜眞英伴。燕山高嵂嵂。薊水流渙渙。其俗重然諾。意氣天下冠。相逢知有感。悲歌一扼腕。其五趙闖劇禽荒。滯林遼陽道。射虎北平石。呼馬天山草。春來又南去。鍾阜花如掃。由是月涉忙。西上令人老。江都錦帆行。仙李春光早。其六碩果留不食。大凍含稚陽。物理固自然。人事與商量。鮮楚雖萬里。南謠起東方。莫笑迂儒談。吾道有時昌。前過臥龍祠。應添武穆觴。</text>
<title>次敬以所示直廬梅花韻</title>,<text>軟塵公署淨無餘。判爲梅兄與伴居。仙蘂香邊遠人吏。瓊枝影下視文書。依遲卯酉衝泥馬。彷彿巖溪踏雪驢。多少憑渠淸俗韻。應羞舊日托交踈。右賀諸公得梅醫俗。其二溪邊竹下舊因緣。金屋匡床未是賢。縞鶴乘軒非本色。靑羊占月付先天。胡奴搦入繁華社。嫫母操爲冷煖權。從古盛名媒世累。莫漫姑射夢眞仙。右唁梅兄失地。招累軍士負來。茶母供湯。故五六句云。</text>
<title>謹次尹南陽 棨 㫌閭時韻 幷小序</title>,<text>乙亥夏。尹德山 琰。過余於陶湖之寓舍。以爲昔年我先祖學士公之㫌閭也。竹泉金尙書 鎭圭 倡韻。三淵翁 金昌翕 繼之。以颺盛事。其時諸老先生。樂於附和。仍成大卷。寶藏于家。不幸入於回祿。故蹟亡矣。後嗣之慨恨爲甚。以其原韻。更求於當世諸公。爲補缺之圖。仍以屬余。余感其善繼之意。忘陋而謹次焉。乙亥澹菴筆勢倒河濤。留與先生洗羯臊。霜雪並嚴當死語。陽春宜配特書褒。一門恩煥三㫌屹。萬古名瞻北斗高。竹老詩中悲憤涕。血痕如見侍中袍。</text>
<title>與徐台汝思，李台士受 鼎輔。會飮於鄭台子謙孔德別墅。抽韻賦詩。余所僑。可謂西湖眉額。而人未見賞。疊前韻。示意簡思，謙兩台求和。</title>,<text>玆亭實揔此江山。霧黛烟波畫裡閑。不害無名人世上。自能占勝水雲間。蟬聲朱呂懷人感。月色瞻由隔海顔。一理貞元時靜看。檻前潮上復潮還。</text>
<title>再疊。示子謙台。時余僑居作鄰。</title>,<text>烟霞江岸與分山。歌詠淸時共卧閑。亭對白雲流水際。路通垂柳老桑間。一樽相就何勞脚。三日爲踈輒破顔。千里郵筒笑元白。題詩便付小童還。</text>
<title>中秋前二日。與思台。會謙台遂初軒。三人皆庚友也。三十年廢棊戱。爲之一彈。又陟園逍遙。閑適可喜。追拈一律。簡謙台。示思台求和。</title>,<text>偶然玆席亦奇遊。丹菊靑楓擁小樓。同歲後先差月日。三人二百一春秋。登園步欲看筋力。對局棊非較劣優。留待酒濃花爛熳。月明重上泛湖舟。</text>
<title>偶檢舊軸。兪台良甫 最基 詩云。回看風浪西江惡。恐有傾檣破楫愁。此乃憂世路戒相愛之語也。而今看來。有若先道者然。不覺感歎。步其韻。却簡求和。</title>,<text>末路冥行到白頭。心慙夏葛與冬裘。西臯息影三年客。北極瞻辰五夜樓。人事靜中方自見。秋毫命外不容謀。披來舊軸詩增感。爲把淸樽破除愁。</text>
<title>孺台自號閑閑居士。戱贈一絶。</title>,<text>閑閑居士喜閑閑。但是身閑未是閑。箇裏若求閑徹底。須從心上覔眞閑。</text>
<title>次孺台送別韻 將搬歸湖鄕時</title>,<text>衰老相離堪損神。征車駄得病餘身。終南黛色依如夢。歸作窮山祝聖民。歸一作去</text>
<title>李治伯有一小梅。來余而始花。以一絶奉戱。幷小序</title>,<text>李友治伯有一小梅。根楂巧妙。枝榦扶踈。盖絶品也。治伯寶愛之。護養多年。但不着花。金友士凝。移貯詠歸堂。亦三載無花。余聞而取來。今十餘瓣點綴。踈踈色態絶可人。無乃物亦有知。愚於虞而智於秦耶。戱題一絶。奉示士凝。雖有子雲詞學。恐無以解嘲也。好笑好笑。士逢知己始彈冠。人固爲然物亦然。同是一梅嚬笑別。秪應君我判凡仙。</text>
<title>作梅花問答。戱示泉翁求次。幷小序</title>,<text>泉翁治伯梅。來余後。卽的的然吐花。今夏還珠。又不抱香云。無情之物。未必有情。而以其顯晦而觀之。亦不可謂漠然無意於其間。玆用問答體二絶。戱示泉翁求次。論交臭味十分長。於我曾無冷暖情。獨恠雲泉泉上座。十年一笑抵河淸。右問梅詎是貪眠懶放春。曾非示寂未還魂。此來情事知多少。寧欲無言故不言。非貪眠。非示寂。則其別有情思可知。可憐可憐。○右梅答</text>
<title>泉翁和詩。有桃李與同之語。爲梅伸寃而更呈。幷小序</title>,<text>泉翁和余梅花問答二絶。以濁浪自居。固無可更道者。但其桃李一勾語。梅必寃苦矣。此而不爲伸之。則安在其獨爲我破顔之情哉。玆疊前韻。演作梅言四絶。以復泉翁。泉翁若曰。唐突梅兄。知罪知罪云爾。則梅始莞爾而笑耳。豈不重爲梅社之香名也耶。想爲之一粲也。其言曰。何論情短與情長。只在風流不在情。十載交情非敢翫。石門惟挹老仙淸。其二俗氛離絶凈緣長。詩語如何却不情。桃李門庭何與我。玉溪流水共身淸。</text>
<title>治伯謂梅之或開或不開。是偶然。亦理之使然。再有解嘲之作。復疊以寄。</title>,<text>觀理由來難得透。今君理說豈其然。開於開處方天理。是識梅爲悟道仙。</text>
<title>治伯以余前詩甚病焉。苦口辨明。雖其言語牽強。然一向送嘲。恐犯戱謔之戒。更以前韻。探出別意慰解之。未知始破慍否也。</title>,<text>聞說君邊梅吐姸。兩家梅事卽同然。有梅自是神仙分。我固爲仙君亦仙。</text>
<title>謹次家兄除夕韻</title>,<text>明朝六十又三三。雙鬢蕭蕭白髮鬖。垂老雲山兄及弟。投閑詩禮樂而湛。語來少日多悲感。飮止今宵一醉酣。病妹在床諸子隔。梅兄只許入筵參。朝令。限是年酒禁。時三家獨子。皆不在傍。故第六七句云。</text>
<title>趙判書仲禮 明履 挽</title>,<text>聖代須賢佐。嘉林得後昆。治謨早抱負。詞學舊淵源。玉貌看停鵠。珠溟喜化鯤。彤毫華盖倚。瑞羽玉堂騫。夜講稀淸漏。朱書誦己言。芸編侈龍錫。褒墨濕鴉痕。惟簡天心在。更推物望存。廈氊頻顧問。雲漢許商論。游夏寧參贊。典謨本噩渾。誠忱猶此見。夢寐不曾諼。提學文衡亞。尙書槖履尊。絲綸當寶扆。文彩動詞垣。闡義嚴忠逆。修辭黜吐呑。揮戈回日月。挽海洗乾坤。杖灺燃藜閣。書成入帒猻。騎箕俄一夕。賜誄是殊恩。追父酬孤子。持書愴九原。哀榮超格例。庇恤極便蕃。定悼辭宸闕。寧悲入化門。少時玄晏志。晩契淡成敦。軒茀身邊梏。桑麻水際村。雅圖嗟地墜。人事劇雲飜。善類多歸土。士林孰護根。餘生悲白首。窮返事烏犍。陳迹空心記。衰懷爲涕捫。</text>
<title>二月十三日。奉行時祀。準禮飮餕於內屋。占一律以識之。</title>,<text>春甞穀鼂奉蘋蘩。退與諸親餕寢軒。惟旅殽核分福俎。有和醪醴挹彜樽。遺風本業詩書禮。餘慶今同子姪孫。最是斑衣曾舞地。白頭難抑感懷繁。</text>
<title>送安聖和 鼎大 之任濟原督郵</title>,<text>錦山之東德裕北。入雲突兀飛仙閣。濟原郵舘名。 丞以飛仙何所稱。天上游龍身跨着。朝遊赤城 赤裳山城。 暮玄龜。鄭之升舊居。鄭得仙道云。 所食松花與瓊液 崖蜜。淸都物色我曾遍。東風二月問仙謫。堂兄。壬寅。謫茂朱。 孤山 在茂朱。 氷破水挼藍。前島 在茂朱府北。 月明沙勝玉。十洲今入君管領。君卽得如餐棗客。安期食棗姓同故云 朱編與君換凡骨。放翁詩云。有方可以換凡骨。來讀晦菴新著書。 昨歲已用三冬足。聖和。前冬讀近思錄。 許椽全家氣欲濃。韓湘度得昌黎叔。韓湘傳。引退之爲仙云。而聖和伯父晦之。爲觀山水隨往。故云。</text>
<title>村居夏日</title>,<text>南風五月試新衣。綠樹鳩鳴雨點稀。凉簟橫鋪床曲彔。小鑪移近篆霏微。敎兒撒粒施鷄食。倩客褰簾放鷰飛。閑淡生涯君莫笑。山園數畒芥菘肥。其二柳逕莎庭雲塢深。小齋簾捲對靑岑。月初圓後皆奇夜。葉正濃時揔好林。頻有淸風驅午暑。一無塵事到吾心。箇中閑樂憑誰說。簷外幽禽故送音。</text>
<title>洪克念 章海 以一律贊歎吾鴒原湛樂。却次其韻。以示衰晩之感云。</title>,<text>棣下歸依喜事重。暮年弘福荷天公。聽經忘肉同韶韻。薰德如醇閣酒筒。學晩雖云中夜燭。精衰其奈七旬翁。今君䂓祝增余感。勁節猶期雪裡松。</text>
<title>次諸生韻</title>,<text>窮陰漠漠雪霜深。二畫陽回地澤臨。君子對時須懋學。寒梅一朶見天心。其二燈火靑熒書幌深。村鷄咿喔五更臨。于時省察爭毫髮。舜跖之分只此心。</text>
<title>次直菴韻</title>,<text>久病春已發。東風送寒雪。承暖雪片細。有似稭灰撥。陰谷氷未泮。陽阿薺則出。穉陽如泉達。不以金石遏。君看種投地。生理豈終絶。天時今若玆。人事恐有失。與君欲論此。兩病違造膝。詩來忽起余。展紙爲滋筆。莫言顔色阻。兩心如皎日。</text>
<title>十二月初五。家兄晬辰也。尹注書述卿 景祖。有二律。十日。又設數品。追次其韻。呈家兄几下。</title>,<text>且置天寒問伯康。而今志養洎高堂。南烹登案二三豆。北斗回杓深淺觥。談笑溫溫開竹牖。馨香淡淡近梅床。恭惟壽考非他法。冲養曾無少損傷。其二絳帳前頭梅粲然。茶淸果㓗晬辰筵。陽回先入烟霞地。客至仍逢和暖天。恨奈文公蓍遯世。喜過程叔傳經年。諸君頌禱兼䂓祝。不學詞人窈窕篇。</text>
<title>是日團話至夜闌。以朱先生壽母詩。願上龜蓮千歲壽。永令鳧藻一家肥。分韻得上字。原韻缺</title>,<text>茅屋澗中坻。碩人閑偃仰。四方觀德來。朋士鞋幾緉。性理陳洋洋。仁善流漭漭。間以共游詠。是日天氣朗。嘉魚來近市。赤梨出上黨。山盤芳㓗甚。桂茶氣味爽。諸生視供具。上堂拜凾丈。先生謂諸生。此饋事何倣。諸生拜跪答。禮許無方養。簞簋愧不腆。但願千歲享。先生復回道。諸意吾已亮。吾亦有一言。庶幾無相忘。聖降爲麟鳳。罔生是魍魎。仁義胠篋資。詩禮金椎響。眞僞古來混。此心恐流放。宜將直字符。用作大證嚮。諸生拜受敎。時夜月垂幌。分韻各賦詩。餘意以推廣。</text>
<title>用考亭詩句。合爲散韻長篇。以廣餘意。</title>,<text>立春近矣歲將獻。雪花正慰農家願。學子爲急三餘工。䍡書溪上集如坌。入門雍雍相揖讓。上堂肅肅拜凾丈。先生敎誨有次第。下學然後泝以上。先將小學涵養之。次用曾傳論說爲。道在日用人易知。豈若玄遠稽之龜。根基旣厚問學專。物格知至如珠聯。非如佛氏頓悟法。笑他呪鉢開金蓮。誠關最若鐵堅然。着工宜用百而千。透來方是小歇處。好箇消息始在前。正心不過略提綴 音締。上面工如破竹勢。然惟敬字徹上下。若夫力行期百歲。皇王治道此樞紐。用處可使斯民壽。勤勤陶鑄若鞴錘。小大其器各成就。游魚不息是懷永。鸚鵡能言可存警。三月不違在四勿。一貫聞道由三省。元來天理最昭靈。但敎人心從使令。鷄鳴萬鍾念紛紛。棐几薰爐方退聽。此時方寸澹然虛。可以爲唐可以虞。邱民賢者亦戒怠。試看翺翔曉弋鳧。前宵雅懷爲開抱。不是詞人闘繪藻。冲襟存得夜氣淸。此心皎如晴月好。篆有沉檀茶有橘。山家風味頗芳㓗。談文話志諸子撰。十四人中我其一。先生儼坐神氣和。鶴髮覆肩顔韶華。山深恨無許進之。抱琴誰過文公家。䕺桂已老梅亦飛。唱斷招隱情依依。千秋點也留餘興。欲待前川春水肥。</text>
<title>次安晦之除夕韻</title>,<text>蓮漏頻看虛與盈。分陰愛惜此宵情。千金不買身閑日。百藥難拋髮白莖。東啓鷄聲頻腷膊。北歸鴻意已崢嶸。手烹山茗元淸事。藍尾仍嫌殿把觥。</text>
<title>元月之旬。安晦之，姜善鳴，金士凝來訪。拈劒南詩共賦。丁丑</title>,<text>學不溫尋穡不耘。流光拋與已三分。新詩客有丁橋手。美味盤無子谷芹。未暮團團山吐月。微風冉冉壑歸雲。人生晩節當何似。笑指高峯迥出羣。</text>
<title>貞聖王妃挽詞</title>,<text>軒精久耀緯。坤道以基王。德配潛藩茂。仁膺寶位光。柔嘉樛木化。勤儉葛覃章。宸翰昭雲漢。徽猷永不忘。其二天人家化國。聖女姒承姬。烝禴精忱勉。晨昏孝敬持。徽稱六字揭。芳烈百年垂。定識含生慟。非徒止一朞。其三少海周王孝。長秋馬后慈。怡愉兩宮樂。傳頌八方知。愛日誠惟切。終天慟忽滋。皇皇睿慕極。感激百僚悲。其四新岡天秘地。寧考月遊園。仙寢憑依近。雲鄕陟降存。桑條悲繭舘。松露泣魚軒。白首宮僚在。窮山涕雨翻。</text>
<title>箕城 平壤 黃上舍大有。於丙子閏九月九日。作登高會。會中老人八十餘員云。何其盛哉。爲次所誦韻以塞其求。</title>,<text>雲影江光繞石寬。碧松黃菊故追懽。平臨箕聖區分野。高會商顔偉甚冠。式月重陽天借便。維時閏候雨排寒。鳩筇九九符佳節。奇事須成繪素看。</text>
<title>棠山過妻緬而歸有感</title>,<text>新阡食吉舊阡移。往事悽迷卽事悲。神血尙凝寧不感。鴉啼古木夕陽時。</text>
<title>梅詩</title>,<text>寒梅自是淸高物。梅亦得逢奇格難。鶴箭枝憐生正直。鰲岑槎愛立巑岏。踈踈不受金刀剪。淡淡寧隨玉笛殘。十載花遲緣底性。只應嫌却俗人看。其二愛梅成癖笑吾癡。白愛其花綠愛枝。化外嬌姿春不管。雪中片暖帝猶私。悄如湘浦彈絃夜。澆似華淸賜浴時。獨立向人如有訴。平章無酒又無詩。其三和氣團成五出花。孤根生長上淸家。蒂含淺碧誇奇品。鬚嫋輕黃俯老楂。雪後閉門香裛沃。簾間秉燭影橫斜。名琴古易兼茶鼎。許爾相將爾若何。</text>
<title>姜友善鳴。和余梅詩中有寓嘲之作。却次以解。</title>,<text>禁無文字飮。病廢巖泉遊。客恠無官久。吾知有罪休。暖風衰柳醒。時雨病花瘳。吾道由天道。將心莫養愁。</text>
<title>又賦求和</title>,<text>同志同鄕甲又同。交情曾不異初終。溪山窈窕吾其隱。歲月蒼茫子已翁。那厭我愚猶近朴。卽看人智未爲工。詩篇來往何妨道。飮水眠肱樂在中。</text>
<title>次尹台景孺見寄韻。仍謝貽藥。</title>,<text>瓊章欲和奈愁何。伏枕山間廢嘯歌。全落窓梅憐病久。遠分籠藥認情多。定同玉液淸湔胃。不恨蓬山杳隔河。憑仗故人痊可卜。况逢天地正凾和。</text>
<title>喜喎愈 戊寅</title>,<text>淸晨攬鏡視。舊病忽如失。面目始可顯。見者亦大悅。回思得病初。驚遑安可說。荒荒破釜音。瞿瞿秋波凸。平生謹攝養。何由有斯疾。無乃言行間。有以自速罰。以視多白眼。以言多直舌。天公用是嗔。止端使扤捏。但察心無他。當春恩渙發。依然各歸正。妙用無牽率。拭靑對溪山。恣口啖芝蕨。稽首謝天罷。賀朋已在室。</text>
<title>病餘瘦甚攬鏡興歎</title>,<text>病餘形貌太淸臞。鏡裡相看失舊吾。滓穢誰言隨日去。筋骸已覺要人扶。葉殘老木枝增兀。石出寒潭水向枯。聞健何時投杖起。玉屛楓早月輪孤。</text>
<title>李友治伯寄示近作諸篇。次其一首。又呈一律求和。</title>,<text>山翁穩睡膝初舒。啼鳥簷間候起居。病裡歲華詩草草。樓邊春信雨踈踈。百年入手靑山色。千聖傳心黃卷書。剛喜此端麁足耳。更無餘事損如如。其二月澗之東鸎峀西。主人於此寄幽棲。臨池鰲戴三山小。繞屋虯騰萬竹齊。茄熟離離隣社及。花開冉冉短筇携。經年病隔雲蘿逕。物色懷來半欲迷。</text>
<title>次金友士凝寄示韻。兼呈一律求和。</title>,<text>山葛裁成野老衣。宦情全盡鬢全衰。巖棲風雨安如石。世路波瀾險莫磯。過去紛紛猶夢噩。歸來事事揔心宜。一甌新茗留僧啜。爲看雲生揭紙幃。</text>
<title>久菴牧丹盛開。步往賞之。有懷。拜上家兄行几下。</title>,<text>牧丹相引到虗扉。山滿苔庭水滿池。晴樹鸎啼窺閣靜。風花鷰蹴上欄飛。寥寥倚杖生孤悵。黯黯瞻雲起遠思。几席琴書看整肅。不堪回首轉依依。</text>
<title>李友 敏坤 追挽 幷小序</title>,<text>楮湖李友 敏坤。以亞諫論一重臣。被嚴譴北去。忽遭回祿之灾。仍以臯復於逆旅。淸朝直臣。神之不佑。何至是耶。酷哉寃矣。孝子寃毒貫腸。要得一語以叙。而數年以來。病涉鬼關。近纔回甦。神思昏雺。無計綴詞。而不忍孤孝子之意。謹次追挽。世有賢流鬼必猜。猜之已極又挻灾。秋蘭遠泣纔湘路。良玉猶焚奈劫灰。丹悃須看論範䟽。氷胡不抱經才。浮生等死君何憾。徹地偏憐孝子哀。</text>
<title>時有新令。大小享祀。亦停黃封。非有耽飮之心。聊效白香山何處難忘酒。</title>,<text>何處難忘酒。韋家花樹春。和風二三月。情話五六人。共說靑春舊。相驚白髮新。此時無一盞。何以叙親親。其二何處難忘酒。離騷大讀時。誠忠不見信。今古絶堪悲。頓激懷奇想。持爲引滿資。此時無一盞。何以洗嵬㟢。其三何處難忘酒。高吟兩出師。精忠可泣鬼。腔血以爲辭。可奈昏君聽。空留志士悲。此時無一盞。何以醉歌之。其四何處難忘酒。親朋自遠方。十年傷久別。千里喜相將。把臂寒暄暫。開懷笑語長。此時無一盞。何以慰深情。其五何處難忘酒。寒程客遠登。川原衝曉夜。衣袂半霜氷。旅榻風搖夢。虛窓雪灑燈。此時無一盞。何以壓凌兢。其六何處難忘酒。溪山皓月圓。白楡光隱見。丹桂影連娟。浩浩詩將化。騰騰興欲仙。此時無一盞。何以問靑天。其七何處難忘酒。窓梅正吐芳。溪頭越女白。簷下壽陽粧。邀月偏矜影。撩詩不惜香。此時無一盞。何以與平章。其八何處難忘酒。詩家對壘高。江山赴片紙。神鬼闘尖毫。鍊骨仙凡換。焦情水月撈。此時無一盞。何以發雄豪。其九何處難忘酒。田廬退士閑。星辰瞻北極。箕豆詠南山。病起看書罷。香殘送客還。此時無一盞。何以破愁顔。</text>
<title>李正仲文 奎鎭 次家兄韻。旋步却簡。</title>,<text>雲影山光遠勢迴。黃驪秋色夢中來。二陵紅樹淸樓月。北渚明沙南岸苔。世故紛騰人已老。天機滚轉鴈流哀。茱萸欲紫重陽近。安得從君江上㙜。</text>
<title>邊進士 㒤 挽</title>,<text>古錦蹇驢幾枉尋。溪亭夜月共論襟。聲名早歲凌雲志。文字衰年秉燭心。香嶽詩篇千首富。海山耕鑿一區深。訃車適至秋風颯。蕭挽題成楚賦音。</text>
<title>次金斯文汝四 宗溟 寄示韻</title>,<text>生涯淡泊苦難舒。甫也新遷瀼上居。啖薺夜工燈火炯。翫蕉春意雨聲踈。謙恭眉驗先生弟。憤悱心潛古聖書。貧尙可安飢不可。雲畦杞菊問何如。</text>
<title>惜春 己卯</title>,<text>啼鸎到後百花稀。夢斷西窓看篆馡。幽恨依依如送客。滿山風雨放春歸。其二溪山十里好春姿。夜雨無端一壞之。怊悵百花渾似掃。人情移向牧丹枝。其三春歸堪恨恨悠悠。不恨春歸恨歲流。未必文通能解恨。當時此恨不曾收。</text>
<title>和直菴贈內長勾。仍使道甥誦說於妹弟。以慰其病寂。</title>,<text>憶昔歸妹辰。鳴鴈士也吉。喜氣盈門闌。兩美宜家室。如日初昇麗。如泉始流活。親懿滿口稱。福祿指掌說。念妹十三四。聦慧眞超脫。一聽兒讀詩。誦如金石裂。羣兄五丈夫。不覺驚屈膝。使爲男子身。文章雲錦纈。終然重女範。書史不肯屑。間至做榻傍。手中縫線挈。相與較遲速。半篇針已訖。非兄才苦鈍。視妹猶愧拙。及登君室堂。婦行無所失。曉拜尊章席。歸視籩鉶實。何渠德遜光。常自賓敬缺。夫子性踈踈。問學是匆匆。浮名葭莩視。聖言芻豢悅。生理不曾管。簞食或時闕。舊是赫世家。自甘寒士匹。貧妻古稱難。他人儘勞竭。莅家自淸穩。靜若無事物。庭院故蕭閑。井臼亦澹㓗。敎導盡誠懇。蒼赤效竭蹶。飢寒不咨咨。服事惟搰搰。條桑覆墻綠。繭絲白如雪。嘉蔬種幽圃。旨蓄御冬節。織素當裁錦。吃菜代炰腯。貧焉不爲病。未見憂惙惙。牟尼抱送兒。彩毛生丹穴。詞章早自成。文範家傳鉢。俊逸雖少遜。精深獨到骨。往往長篇出。鉅匠多吐舌。天姿亦近道。貌恭而言質。有味董生行。學種淵明秫。至愛奉親心。至誠侍親疾。蠲身或釐禱。神祇所感肹。有子今若此。母兮何所怛。諸孫揔蘭玉。琳琅繞床末。昌也乃父如。九歲已英發。女婿又乘龍。靑袍易短褐。暮景爲人艶。祥慶方無歇。歲德向在亥。於我聯衡蓽。世故旣相廹。妹約且有日。言吾已六旬。兩兄亦艾耋。欲趁未死前。一與同優逸。素志今幸遂。傖荒不自恤。院落通鷄犬。林園共芋栗。團圓話言長。早曛來往迭。私情最有慰。十載重祠謁。祭餘餕舊堂。泣棬感俱切。巖扉俯溪流。時與坐淸樾。花間揭石鼎。松下搴紫蕨。烹來侑靑精。香液流匙滑。淸歡殊未已。不知西日沒。香山退傅筵。花樹韋氏列。亦有女嬃否。卽事盖殊絶。何君每言歸。使我心內熱。君去妹當去。生別便死別。此會難再卜。餘生幾歲月。請君且遲留。永遵三賢轍。人雖古莫逮。事或前可軼。山中足盤旋。山外盡臲卼。身安是爲家。鄕里戀何必。君看我悠悠。遠笑殷浩咄。</text>
<title>甁梅</title>,<text>折得溪梅揷畫樽。自能離母着花繁。生生物性資天一。始驗靈芝不晦根。</text>
<title>連夜雪大寒。甚念洪幼萬，克念。書帷刻苦。題示一律。欲其暫入溪潭。以暢幽抱。仍以求和。</title>,<text>雪風難道透虗堂。二子耽經凍欲忘。舊白仍兼新白漲。先天不辨後天長。收來一氣淸存性。講得千花亂墜床。洞裏溪山更奇絶。不妨高興斐然狂。</text>
<title>舍侄將赴丹邱 丹陽。丹山佳水秀。喜其吏隱得所。以出宰山水鄕。讀書松桂林爲韻。賦五古十首贈行。庚辰</title>,<text>丹丘峽之東。素稱神仙窟。谷底瑤草多。石穴鍾乳出。千崖對窈窕。一水中瑩澈。山川似會稽。雲興而霞欝。右緫論石島揷江峙。鴻濛迄不改。彫鏤費神斧。意匠勞眞宰。白雲生谽谺。洪波擊砢磊。㙜山有此辰。玉牒萬萬載。右島潭潭若澄明鑑。壁似嬋娟顔。佳哉若可餐。葱籠畫圖間。好事置茅屋。枕席此溪山。板輿玆焉寓。鳧舃日往還。右舍人巖濶展雲錦障。高臨萬壑水。頂磨牛斗躔。腹産靈芝蘂。葱葱衆色俱。落落人仰止。將玆傑然氣。願鍾人世士。右龜潭天南有瑞石。一種又東鄕。纖纖玉筆抽。箇箇春笋長。草實似琅玕。水鳥疑鳳凰。如令米芾見。不獨拜踉蹌。右玉筍峯三仙最淸幽。下巖名宿昔。中巖谷雲誇。上巖寒水癖。地固因人顯。士難知己得。幾箇蓬蒿下。虗勞五車讀。右三仙巖絶境巫峽同。官舍蕭寺如。使君閑皷琴。琴罷又讀書。聽經來庭鶴。仰絃出溪魚。時復歌紫芝。吏歟神仙歟。右讀書園中何所有。欝欝蒼髯松。白鶴時來繞。淸唳響前峯。林逕通幽處。招搖支短筇。多閑日哦詩。詩似松翠濃。右賦詩白雲一何深。丹壑一何麗。肩輿時出遊。玉洞非人世。一洲烟花晩。三島仙月霽。何處問高隱。天香小山桂。右遊賞休言吏隱好。所貴人民心。山氓鳥獸羣。斫畬散雲林。生涯本呰窳。凋瘵矧如今。呴濡不容緩。九重憂方深。右勉戒</text>
<title>悼舍妹 幷小序</title>,<text>舍妹之亡。今已久矣。制亦垂盡。而余心之悲哀悽愴如一日。其平生芳懿。向來團圓。森然在眼。欲忘未忘。以何處思吾妹爲綱。得四韻二十首。雖其爲道哀情。間多俚語。然亦可以見余之悲矣。念妹平日誦道余所作詩篇。則喜而聽之。古人焚詩其亡友靈前者。意盖非偶。今依此例。托哀侄。使展此紙於靈座之前。未知吾妹不昧之靈。視而喜之。得如平日也耶。抑念余之悲而悲之也耶。悲夫悲夫。何處思吾妹。思之惠好時。貧惟分半菽。樂在會連枝。詡詡朝言恰。怡怡夕笑嬉。哀哉今已矣。天奪忍何爲。其二何處思吾妹。思之會食時。小羞於節辦。常飯或身隨。來往三家遆。團圓百歲期。哀哉今已矣。對案輒懷悲。其三何處思吾妹。思之昔別時。山扉留一語。花樹指歸期。那識半年滯。仍成千古悲。哀哉今已矣。遺恨在輕離。其四何處思吾妹。思之疾病時。乍瘳惟謬喜。潛鑠不曾知。委簀違分炙。吹爐愧爇髭。哀哉今已矣。人事悔難追。其五何處思吾妹。思之撤寓時。五年同陋巷。九月送靈輀。庭戶皆留躅。林園揔帶悲。哀哉今已矣。遠日哭於斯。其六何處思吾妹。思之僞俗時。眞名哲婦少。虗譽暖姝馳。爾德人誰匹。閨儀女可師。哀哉今已矣。彤史範宜垂。其七何處思吾妹。思之濁世時。人皆膏膩走。君獨雪氷持。介爾何曾苟。貧猶不肯移。哀哉今已矣。餘馥有誰知。其八何處思吾妹。思之夙慧時。在傍兒有讀。側聽誦無遺。愧我愚兄未。嗟君女子爲。哀哉今已矣。謝氏下風斯。其九何處思吾妹。思之好古時。禮云知可重。叔氏視爲師。雅事心要做。古風俗可醫。哀哉今已矣。親黨孰無咨。其十何處思吾妹。思之思到時。是非方我滯。剖判每君咨。輕重財銖兩。消詳到髮絲。哀哉今已矣。誰與更論疑。其十一何處悲吾妹。悲君身後時。艱難營墓舍。寂寞寄靈帷。弱子哀號獨。羣親哭泣。嗚呼那忍說。所幸卜阡奇。其十二何處悲吾妹。悲君窮阨時。膏肓身抱疾。磨蝎命多奇。虗獨淸衷賦。全福履綏。嗚呼那忍說。貧典宅傾欹。其十三何處悲吾妹。悲深哭女時。久離輪轉膈。忽訃刃攢肌。寸腸餘幾許。一病遂無爲。嗚呼那忍說。地下或相隨。其十四何處悲吾妹。悲君夫子時。直同身去半。尙欲寐無知。水冷鱞魚泣。竹荒孤鳳飢。嗚呼那忍說。不昧也應噫。其十五何處悲吾妹。悲君孝子時。至哀緣至性。賢母有賢兒。哭處涓涓血。書來字字悲。嗚呼那忍說。不見呴濡慈。其十六何處悲吾妹。悲深玉澗時。春回曾憇樹。梅發舊攀枝。矯矯翺翔宛。些些笑語疑。嗚呼那忍說。花鳥助余悲。其十七何處思吾妹。思之槐塢時。牧丹看共立。桐翠步相隨。此樂能排憫。閑愁不上眉。哀哉今已矣。庭院颯生吹。其十八何處思吾妹。思之明月時。玉妃流素彩。女士共襟期。同賞前生事。孤瞻我涕垂。哀哉今已矣。從此任盈。其十九何處思吾妹。思之園逕時。徐行同少婦。前導有孫兒。花影穿紅嫰。篁陰踏翠猗。哀哉今已矣。幽草露空滋。其二十何處悲吾妹。悲深制盡時。哀傷涕鯁渙。歲月隙駒馳。自在爲同氣。云胡殺本期。嗚呼那忍說。餘日願遲遲。</text>
<title>觀多士行鄕射禮</title>,<text>禮如源水亦流今。航櫓千秋斷港尋。爭也以謙君子事。飮猶無醉聖人心。香飄送觶亭花近。鳥和登歌綠樹陰。矍圃臨觀遺意在。聳瞻多士肅將襟。</text>
<title>善鳴諸疊韻。病未盡次。戱以一律酬之。</title>,<text>吾友憎翁何所好。平生癖好在詩篇。旗臨鸛壘多多辦。珠取蚌窩箇箇圓。花鳥逢君便懷㥘。烟雲對客幾摛姸。朝曛粥飯無餘事。啽弄人間七十年。</text>
<title>次送金副學稚明自鰲山 長城 謫所示帖中韻 幷小序</title>,<text>庚辰夏。余病伏屛下。金副學稚明。自鰲山謫中。送示一帖。開而視之。便一謫籍。此帖何爲而成也。南吉哉最先謫。而妙年文雅。不幸早沒。其後李子三與余堂侄景平謫補于南。和吉哉詩以哀吉哉。尹景孺棘于棠。又和而哀之。吉之主人曺君。裒稡而傳示。帖之成以是也。今三，平相隨續以亡。不可復見。稚明又和其詩。以三，平，孺之哀吉哉者。哀三，平。其事吁亦悲矣。嗚呼。三之名節。平之高㓗。何處得來。善類淪喪。日覺蕭瑟。而景孺之言論。不偶於斯世久矣。稚明直聲聳朝野。亦經歲囚山巫陽。不下諸賢。卽古所稱俊顧者。天之不欲其究用若是何哉。余逬淚幽吟。遂和而歸之。旣不知曺君。非爲曺君也。爲稚明遙托之勤。爲世道傷慨之意也。瘴鄕前後播羣賢。回首南雲一喟然。聖代豈頻開棘路。士林無幸値蛇年。君今夢鶴同居士。人或騎鯨哭醉仙。榮辱死生渾是命。昌黎未信獨能天。</text>
<title>孫女病甚。愁惱孤坐。金汝四來過。拈賦劒南詩韻。用以排悶。</title>,<text>疾病心長惱。朋賓眼忽明。鷰方愁雨濕。鳩已報雲晴。詩興驚全老。農功喜半成。山中飢宰相。自笑羡人畊。</text>
<title>復次汝四韻</title>,<text>山光滿村落。一幅畫圖明。氣序交金火。雲霞雜雨晴。凉先梧檻到。秋已栗田成。農事鋤將洗。時看菜地耕。</text>
<title>又疊示意求和</title>,<text>何恨人爲說。惟憂學不明。事須從理直。心可較天晴。爭競由言起。和平用默成。無邊秋色好。須向硯田耕。</text>
<title>田園雜興</title>,<text>世事忘前境。鄕情學老農。蛙聲占水旱。禽語諗豊凶。麻績看朝曬。村粮聞夜舂。種蔬成日課。山芥與湖菘。其二山裏逢秋好。閑來事事奇。把鋤培菊畒。噀水養梅枝。有屋皆瓠蔓。無家不槲籬。西風散華髮。高枕詠豳詩。其三茅齋松樹下。淸寂寺門同。蟬嘒知何性。蛙鳴不爲公。騷人作雅部。懷友仰高風。剩是端閑趣。餘塵一掃空。其四山雨連宵過。離離樹影肥。秋光迷壠熟。喜氣滿村飛。牛立靑桑塢。鷄鳴白竹扉。仍知農向歇。隣婦早鋤歸。</text>
<title>漫詠</title>,<text>簷間床七尺。籬外路三叉。雲生當戶嶂。烟起隔溪家。飢啜天隨菊。煩呑邵老瓜。朝昏隨分過。淡泊作生涯。其二已退寧非退。休官却有官。主恩徒自感。臣病奈宜閑。樂在林居僻。貧猶草食安。世方嫌老醜。靑眼是雲山。</text>
<title>次姜善鳴韻</title>,<text>空山日月自滔滔。殘臘陽坡易欲毛。詩就遣閑時有課。官休緣病本非高。期遲佛檻穿雲瀑。計失仙舟滿峽濤。種種揶揄知亦數。此心隨分不忉忉。龍菴之約未成。丹峽之行亦失。故五六句云。</text>
<title>嘉平日。晦之來話。次前韻以示。</title>,<text>竹外斜陽欲暮辰。些些笑語聚比隣。留朋黃卷閑評古。揭畫丹山默會神。今日域中非漢臘。小梅林下有王春。試看玉洞無氛翳。不恨崇禎以後人。</text>
<title>聞徐尙書汝思。引年致仕。喜甚寄賀。辛巳</title>,<text>世味全輕靜。味深知公雅。志在抽簪陳。辭螭首披丹。悃含笑龍顔。渙玉音卿實。老臣言有理。予惟往事感。于心拜恩雨。露彤闈下息。影烟霞紫閣。陰漏盡夜行。羞自古急流。勇退見如今。悠悠意若收。綸艇矯矯身。同透罟禽文。舘幾多稱妙。演盟壇竟惜。失䧺臨立朝。顚末人方覩。遺世風流士。共欽是日班。中名不點異。時氊上夢應。尋神仙平地。山翁句遙賀。雲邊一朗吟。</text>
<title>寄題金副學匪所新屋</title>,<text>誰謂謫中開此堂。從看牓字意偏長。存身已自龍蛇蟄。操志恒如玉帛將。四大六塵都凈灑。三危五嶺便淸凉。祗今髭髮知何似。願趁秋花好返鄕。</text>
<title>次孟汝和騎牛歌</title>,<text>君家賢祖有烏牛。騎出千人認物色。瑣瑣何處掛漢書。知是愚虞智秦客。騎牛騎牛牛亦解。人意有角不曾生。物觸君今有遺風。一生妙識騎牛樂。</text>
<title>九峯二律。就次屬余。九峯。晦之村名。</title>,<text>白首棲身木石間。十年麋鹿不生頑。百無所戀懷佳友。寸有其長安薄餐。松桂霜深幽士老。篔簹歲暮昔賢嘆。淸歡但盡生前日。且至梅窓一笑看。</text>
<title>記夢中作 幷小序○辛巳</title>,<text>十月旬日夜。夢作洛行。憇一店舍。大提從兄，久菴兄同行。鄕友晦之，治伯及金生百源 宗淵 亦在。百源賦詩云。學詩詩道窮。所以不工工。余次云云。家兄以七律次之。而百源詩下六句。家兄所次。覺後不能記。只記余詩。詩曰。莫謂詩能窮。殆將窮後工。全用歐公梅宛陵詩序語。 此爲歐九語。誰學宛陵翁。簾幕飛飛鷰。用朱書中詩。 池塘淡淡風。用晏元憲詩。 天然富貴象。宛若牧丹紅。夢中以紅字難押。以牧丹爲富貴花。故用之。夢中景色歷歷。</text>
<title>十一月十二日夜口占</title>,<text>畏虎林齋夜掩荊。空山百感歲華爭。暄風至月淫虹見。乖氣鄕村恠疾行。人事天時有如許。江湖廊廟豈殊情。極知憂惱終無效。耿耿千般到五更。</text>
<title>寄題申明允忘憂草堂</title>,<text>地號忘憂人不憂。百憂蕭散水同流。雖然自有眞憂在。禮樂詩書是路頭。</text>
<title>姜善鳴見和二首。又次其一。</title>,<text>空山是夜月。澄澈雪初過。付與坡仙少。分來庾亮多。虗勞望蟾兎。無復醉鸚螺。莫問梅花事。詩今愧老何。</text>
<title>從孫健厚。上山讀書。聞以夜飢爲苦。用一絶。勉勵之。</title>,<text>錦腸宵永枵然時。薺未生春粟未炊。便有一方君識取。味書芻豢自忘飢。</text>
<title>至月十六夜。晴月朗朗。成短律。拜上家兄几下。</title>,<text>溪風送晴色。茅宇二更過。一壑雲全盡。今宵月最多。林明露棲羽。峯凈見仙螺。不乏淸狂興。巖泉奈老何。</text>
<title>臘月家兄晬辰。翌日與社友小會。拈韻共賦。</title>,<text>武夷山水玉溪濱。杞菊生涯久養眞。八袠知爲明日事。四分猶是卄年人。霜饒砌竹琅玕節。春早窓梅玉雪身。坐上爭吟鳧藻詠。此生長願樂玆辰。</text>
<title>次成君善甫 守明 韻</title>,<text>世緣閱歷折肱三。惟見䟽家是指南。穎尾歸田耕稼好。盤中有谷水泉甘。丹心戀主常憂結。梅蕊當人爲笑含。𤱶畒孤忠終耿耿。回看小大奈羲湛。</text>
<title>偶看放翁集。年八十春甲子有詩。家兄今年洽滿八旬。今日又正月甲子也。次其韻。呈上几下。壬午</title>,<text>林下逍遙步履輕。蕭然鶴髮滿簪明。癯身矯若喬松老。粹面昭如瑞日晴。多士性書隨意講。一家歡集逐時成。放翁強健今何遜。編貝曾無壞石城。</text>
<title>追憶麻寺上元遊。吟寄金令稚明謫中。幷小序</title>,<text>甲戌。金令稚明。以錦伯。約余上元會於麻谷寺。遊事爛熳。今明令謫居鰲山 長城 已四年矣。今年上元。鄕老翫月梧軒。追念舊遊。悵然吟得一律。寄謫中求和。緬焉麻寺上元節。勝事淋漓尙夢魂。千首新詩堆古錦。百壺名酒醉紅裙。今宵對月靑山社。遠謫憐君白鶴村。東坡謫居 不識氷輝同見否。天南從古足春雲。</text>
<title>戱答泉翁謂余少年之語 幷小序</title>,<text>泉翁今年亦八十。有詩示社中。謂余少年欲勿和。余亦七十五。豈曰少乎。特以誇八旬之多也。與昔文潞公許司馬公入耆會之意有異。然稱老則嫌。稱少則喜者。人情之常也。不和其原韻。別用一絶以爲笑。梅花不共主翁春。雪色偏侵白髮新。藍尾後拈常自愧。喜君推作少年人。</text>
<title>今年。乃四兄久菴先生八十歲也。以淸和節。邀社中兩癸亥。與旁近耆耋親知。爲成小筵。用一律志慶。</title>,<text>齒齊渭水垂綸日。會視香山結社春。仁壽知由冲養力。恩波乞與蠖存身。簪邊髮欲三千丈。席上賓皆七八旬。㶑灧桂茶斟代酒。月恒松茂唱頻頻。</text>
<title>初夏偶成六言</title>,<text>朝霞浥杏生態。晩雨過松作聲。坐上無人寂寂。簷端有鳥嚶嚶。其二雨霏門柳初拂。晝永爐香欲殘。讀罷黃庭倚枕。端閑便是金丹。</text>
<title>哭徐台汝思五十韻</title>,<text>藥翁貽哲軌。都尉有賢孫。掌泮張儒論。登瀛誦國言。斯文重鼎呂。大義炳乾坤。雲路連荊棘。湘潭泣蕙蓀。羲輪瞻薄海。雷雨有匡溢。秉志金彌鍊。徐言玉倂溫。飮氷曾紫塞。製錦暫朱轓。跡縱魚於水。心常鳥也樊。王畿召伯茇。芝岳謝公墩。行止看潦霽。推遷荷寵恩。度支羞賈衒。銓部絶私援。財用平如畫。心公皎若暾。邦謨自齟齬。筵講最嬋媛。每祝唐虞理。深憂涇渭渾。絲綸妙細演。舘閣藹孤騫。冲雅侔淸穎。英華失後村。才非媿匠石。名避主詞垣。萬馬交馳足。殘書獨閉門。陛祈遵典禮。綸許退邱園。雅志斯看摯。溫褒故屢番。仙從平地做。官謝上卿尊。行路咨嗟甚。諸公頌詠繁。寒花淡老圃。獨杏覆幽軒。高挹巴東范。貧甘洛上袁。顧余同歲降。而世講交敦。趣合非聲利。情投視弟昆。挹毫時附驥。簉羽晩隨鵷。解榻連曛早。闘碁或笑喧。歸扶襄野耒。又赴庾樓樽。翠老詩天造。朱師筆浪掀。絃歌泛水國。棟宇到乾元。醉後篇成爛。時移事弗諼。索居勞夢想。遠翰扣寒暄。今歲趨淸洛。尋君問病源。神明猶未昧。離抱與同論。一死言能達。時憂淚欲捫。還山纔朒吐。哭寢遽聲呑。耆社淸眞故。奎躔瑞彩昏。胡隨冥世鳳。久泣斷腸猿。雅度河山邈。襄期日月奔。修文賢揔網。吾黨道誰藩。落日宮坪路。西風孝子魂。餘生益牢落。後死劇煩寃。窮壑悲秋色。空樑挹月痕。披詩如聽咳。檢札或忘飧。只是珠留櫝。無那葉返根。藐孤知搆肯。遺業喜刑存。水已淵源活。慶宜子姓蕃。哀章記悽愴。雙涕覺潺湲。老負臨玄竁。相憐定九原。</text>
<title>久菴盆梅早發。安晦之適到。四兄以二絶吟示。敬次。</title>,<text>百花頭上一梅枝。天與奇香以發之。十月放翁湖畔樹。秪應留得此山移。其二酷愛寒梅種種眞。雪前含雪復前春。孤山身與人間隔。餐棗老仙時問津。</text>
<title>歷見朴孫 亨陽 題贈</title>,<text>數間茅屋水南村。芋秫生涯寄小園。春色也爲貧士地。短籬晴日杏花繁。</text>
<title>星湖金友仲明觀瀾軒。其伯氏爲處仲明。經紀未成。其螟兒卽明友所生也。繼而成就。旣工訖。仲明以律絶送示。幷次寄題。</title>,<text>松翠月明似浩然。蒼蒼雲物揔生姸。村居宛若生綃畫。身世全疑老水仙。魚上垂綸靑草岸。鳥啼移杖綠蘿遷。從前日月非君有。須計抽簪以後年。</text>
<title>送李學士仲固 得培 奉使之日本</title>,<text>蠻人水爲國。雲海地如萍。種殖童男女。候携曆日星。風謠連鴃舌。飮食帶龍腥。君子行何陋。惟須六義經。携貳也。杜詩云。氣携低濕也。其二曾看倭史記。風土略知方。橘柚迷江戶。樓㙜壯版城。其人好帶劒。薄怒便抽鋩。猶識氷操貴。君家已著名。其三自憐多削弱。和字誤箕邦。頻歲馳萊轄。十年浮海艭。稽薪羞左域。陵栢浥東江。含忍平生志。那堪熱血腔。其四東臨海無地。惟見水黏天。直躡乘槎客。遙尋採藥船。鵬飛欹枕外。日出掛帆前。定寄平生快。飄飄欲問仙。其五錦纜初離岸。天風穩送舟。蒼茫蓬島月。浩蕩薩摩秋。誓海驅鯨浪。題詩感蜃樓。明春花柳日。落席永嘉洲。</text>
<title>李生 命來 挽</title>,<text>曾與先公直桂坊。慣聞才學說三郞。顔如玉樹臨風皎。味似芝蘭入室香。平日雅操人已識。向時無妄我何傷。舊家基業今蕭瑟。白月山前逝水忙。</text>
<title>金僉樞士和 時侃 挽 幷小序</title>,<text>吾友金士和。仁孝人也。早畸釁。年纔舞象。連失怙恃。諸弟稚小。不能自立。分散蒙養於親黨。每臨別。公扶挈哀慟。聲激淚湧。令人感動。天若有知。亦足以愁絶。此豈非孝之推而仁之至也。盖甞言。兄弟同氣也。臭味相近。習尙相襲。談論之投機也。好惡之無忤也。合則嬉嬉。遠則悢悢。自有不能已者。其深得於人倫天理之微者如是。故其弟稚明之謫湖南也。公年已垂七旬。地亦五百餘里之遠。而數年中三往視焉。又常月生明則兄往。月朒則弟來。白首聯床。怡怡湛樂。未有數日相捨之時。誠人生之樂事。而他人所鮮能者也。昨歲秋。與稚明訪余兄弟於溪廬。一夜晤語。盖亦携就稚明泉上之時也。聞者莫不歆歎。未知楊太山之於楊春。司馬公之於伯康。亦有是否。噫。公性恬靜。杜門閉影。不喜徵逐。對人亦不至恰恰。而自然德義相孚。人自愛好。世以厚德長者稱焉。晩赴數邑。有遺惠而便拂衣歸家。閑臥湖亭。日近琴歌。與兄弟子侄。歡然自得於湖山烟月之中。人又以晩年淸福歸之。不幸今春哭子。卽賢士也。篤孝好學。士友皆悼惜。則公雖自理遣。豈無潛銷暗鑠者乎。西河喪明。竟至淪逝。嗚呼悲哉。嗚呼悲哉。公諱時侃。官僉知中樞府事。壽職也。余作詩以助挽歌。德器充然一氣眞。循循退讓古之人。蓼莪詩廢成童日。棠棣花憐垂老辰。數邑歌謠留美績。一湖烟月卧閑身。七旬厭世猶遺恨。纔哭佳兒松下塵。</text>
<title>李參議宜叔 宜祿 挽</title>,<text>南城里屋接西城。八十年來自出情。家法閑軒元有受。儒風尤老以爲程。蒲蘆海邑民謠得。葑芡湖田晩計成。可識牛眠是眞宅。侍郞峯下侍郞塋。</text>
<title>兒子赴靈川 高靈 任。甚以余不同去爲恨。賦三絶以送。</title>,<text>一麾端爲乃翁飢。地遠還持進却疑。如令就養留難久。又欲輸資力易罷。其二吾家嶺邑是桐鄕。三世銅章六度榮。撫字至誠遺法在。切須努力繼前聲。其三今吾不得並行軒。上爲家兄下爲孫。他時相憶看明月。望子山邊費夢魂。</text>
<title>璧也畢課春秋戰國。其母具餠果會食。戱題短律以勉勵。書年歲者。古人錫齡之意云爾。七十六歲曾祖。璧。長曾孫兒名。</title>,<text>少兒讀冊訖。俗例必嬉筵。老喫曾孫饌。喜浮衰髮顔。年纔舞象半。氣欲食牛全。勉爾勤工業。磨針是一般。</text>
<title>盆梅捴結十二蕾。一瓣先開。淡媚可愛。用一絶。報喜家兄几下。</title>,<text>雪窓深掩伴梅兄。一萼初開滿室淸。七星五曜符花數。先見長庚獨也明。</text>
<title>十二月十八日。發溪上往靈川。過秋風許同知子長  舊寓。</title>,<text>尙憶林間醉草堂。題詩滿紙爛生光。秪今喬木啼鴉吊。回首悽然許子長。</text>
<title>義馬塚 在星州大馬坪</title>,<text>行到大馬坪。有塚寄斷隴。前植一片碑。書以義馬塚。停驂欲問故。行人爲余誦。馬是溪驛 踏溪驛 乘。不讓大宛種。感主芻粟思。性順駕不覂。一夕跨着歸。鞭影雙耳㩳。嶺上逢猛虎。狺獰如馗尰。咆哮欲噉人。馬跑一爲聳。驤首人下。攬取股間擁。闘聲霹靂動。山鬼爲之悚。一躍踶殺之。用盡平生勇。翻身駄主歸。夜闌林月湧。人則賴而生。馬以一死奉。哀哉盡瘁斃。性也孰慫恿。傳聞一善東。義狗亦有壟。物性固亦然。不壞五常用。如何橫目類。反昧倫彜重。衣君食君食。棄之不旋踵。松杉繞一坏。寒翠天借寵。人或賤犬馬。作詩爲爾訟。</text>
<title>靈川縣</title>,<text>千年大倻國。十室小縣家。山半靑迷竹。門前白繞沙。訟庭稀簿牒。人吏業桑麻。太守常歸早。衙休日未斜。</text>
<title>疊前韻。答李上舍顯甫 晦根。</title>,<text>孤村小山下。鷄犬兩三家。靜榻香銷篆。寒磎雪覆沙。癖耽謨典誥。歲失菽禾麻。詩卷能來宿。橋從石磵斜。</text>
<title>兩孫遊盤龍寺。覔韻以去。孤臥寂寂。因次其韻。</title>,<text>雙驢度春陌。怖鴿訪西林。僧以年荒少。樹因寺古深。縱然偸暇日。終欠惜分陰。詩得描來否。卧遊憑爾吟。</text>
<title>敬次家兄簡示除夕韻</title>,<text>夜纔池草夢。詩自玉溪隈。細讀重回燭。便使張燭後至。 沉吟起傍梅。老難同氣別。懷豈異鄕開。何日連枝會。花天匹馬廻。原韻。有君猶暢客懷之句。故云。</text>
<title>次家兒上元東樓韻</title>,<text>客思還隨氷半消。那堪春意尙迢迢。月華到席如相迓。山色盈樓不待招。淸境怳非斯世界。仙家應用上元宵。夜深高卧憐衰脚。年少輸渠上水橋。</text>
<title>十七日。余生朝也。曉枕口占志感。</title>,<text>歲之惟甲月之正。十七其朝老感幷。天地百年孤露恨。塤箎千里別離情。自來衰境歡心少。况在殊方客意驚。巹甲重回吾獨老。孫曾子女慰餘生。</text>
<title>靈川池亭。送洪夢瑞遊伽倻山。</title>,<text>布襪靑鞋製得新。一筇將踏武陵春。硏經知有齊心學。抽句兼無敵手人。肯慕巖阿蟬蛻客。要成山澤鶴癯身。惟君更趁桃花節。同我溟山拂角巾。</text>
<title>晴後東樓。拈韻共賦。</title>,<text>霽後霏霏雲向濃。溪山曖曖未修容。長條欲拂憐渠柳。黛色依然愛是松。老欲搜詩如捕虎。客能揮翰獨摛龍。功名已矣論文藝。句愧樊川筆愧鍾。</text>
<title>李上舍君璩。相逢於十年之後。喜顔可掬。屢日嘯詠。頓失客懷。今告歸。悵然之極。以長律。贈別焉。</title>,<text>文會幾年事。臨臯夢鶴時。君方面紅玉。吾亦髮玄絲。穎岸今休仕。原蓬尙忍飢。重逢多說舊。相對共憐衰。簾閣傳心酌。烹茗 溪山滿眼詩。新梅笑客鬢。語鵲欵庭枝。閣夜聽琴罷。江風歸袂欺。騎牛度橋去。行色最堪奇。</text>
<title>送族孫載厚</title>,<text>同分竹齋派。今成族祖孫。豈宜視路陌。其初是一源。汲井勿使渾。鋤葵勿傷根。吾甞愛此語。爾窮傷莫援。</text>
<title>自靈川。向花山量田院。路中賦所見。</title>,<text>日照高林散早鴉。拂烟官柳倚堤斜。風柔壠麥靑初嫩。氷破陂池綠始波。傍岸人家多竹樹。過江商客半綿花。山川一一非生面。指點行程不覺賖。</text>
<title>寄題黃納言 榦 雲鳥篇</title>,<text>軒對三山掩竹扉。庭梨花發照人衣。身閑出洞雲俱遠。意倦尋巢鶴共飛。仙棗爛欺千樹橘。風波杳隔一漁磯。舊盟鷗鷺知無負。歐九他時未老歸。</text>
<title>過老江祠志感 幷小序</title>,<text>庚申。廵使鄭台子謙邀余。與星州牧使李範之，金山郡守李華重，昌寧縣監申曙，高靈縣監李顯行。聚士課試於老江祠。其夜與諸友。乘月泛湖。誠異鄕勝事。而其後二十五年之間。皆後先凋零。獨余在世。就養靈川。今過此。江山依舊。往事如夢。不勝感懷。馬上口占。江祠一會幾經秋。文彩當筵揔勝流。刺史樓船雙錦纜。使君冠盖五名州。惟餘雲月留前色。無處烟波覔舊遊。當日幾人吾獨在。自憐天地此生浮。</text>
<title>花城道中</title>,<text>朝日郊原霽色多。碧山呈露散餘霞。村林處處春光早。虗負河陽一縣花。</text>
<title>拜花山尙德祠</title>,<text>七十七齡第五男。幼聞祠議是年僉。溪山寂歷重來感。霰雪霏微再拜參。洞裏舊顔禽鳥喜。塾中情味果魚兼。故人存沒噓唏久。一席巾衿竟日談。</text>
<title>花山環碧亭。卽余童子所遊之地。其後守永川時。往來又二十一年。今自靈川。又登臨。次板上韻。</title>,<text>萬竿琤戛蜀山銅。影落前溪溪水空。俗韻醫來同雪老。豪情除盡愧元龍。百年人事蕉隍夢。二月春天花信風。獨樹欄邊今古屹。護樓從見化翁工。</text>
<title>余拜花山遺祠。歸路宿銀海寺。永新舊識章甫。皆來會。拈韻共賦。</title>,<text>山晴捲碧霞。日暮到金沙。多士齊升席。濃言亂墜花。光陰川水逝。霜雪鬢絲斜。丈室虗繩榻。謂吾舊縣家。</text>
<title>觀臨臯老妓劒舞 幷小序</title>,<text>臨臯妓。麟也。以劒舞擅名綺羅中。余昔年守臨臯。酒後常使之舞。盖鮮其對也。余今自花山。歷宿銀海寺。邑子來會者六七十人。吏奴與妓樂。席捲來待。麟也亦來。年已七十三矣。樂罷。麟慨然請舞劒。盖以余舊時好觀故也。喜而許之。則束裝帶劒而出。其左右盤旋。低昂踔厲。尙有可觀。是日上下觀者。莫不壯而奇之曰。不可無識。玆成一絶。用替纏頭。白首扮裝擬少年。新晴劒器倚諸天。老猶揮攉追風雨。欲轉山河入舞筵。</text>
<title>聞曺生文栻。以試幅名字。與選士所報不同。見拔於樂育齋養士之中。又無騎。轉寄山寺。寄此一絶。</title>,<text>隣驢不見借人乘。禪磬何山飯後鳴。可笑齋監文網密。不知劉向是更生。有人。送傳此詩於廵使。始許入齋云。</text>
<title>花山老妓喜娘，華蟾來見。二十餘年之間。已成村嫗。非復舊容。而喜歌蟾琴。猶有舊聲。戱題一絶贈喜焉。</title>,<text>我昔藍橋客。渠今村女粧。堪憐斷絃續。還是老中常。</text>
<title>三月一日偶吟</title>,<text>雲日春晴非不佳。覊愁遠客自難排。天涯又過喪餘日。物色還添老感懷。池閣風微花點水。官橋晝靜柳垂街。北窓高枕悠然卧。閑聽逢時林鳥喈。</text>
<title>踏靑日拈韻</title>,<text>東風鬢髮滿簪華。兩歲覊遊洛水涯。腰裊受風無定柳。顔嬌蘸水可憐花。和天日月三春晩。南國芳菲萬里賖。簾下留僧開軟話。閑將玄理問空家。</text>
<title>海印僧揔榮。自言同宗。來見求詩。題贈一絶。</title>,<text>一鉢靑山寄。孤雲白衲輕。可憐同姓誼。猶有世間情。</text>
<title>次范魯公詩。送作曾福晬盤嘏辭。並序</title>,<text>曾孫福也。生而豊盈。有骨格。眞驥之子。鳳之雛也。余奇而愛之。其生今月二十八日。而余就養其祖之靈縣。不得見桑弧蓬矢之設。爲次范魯公質戒侄詩。爲晬盤嘏辭。詩凡四百二十字也。雖不得盡於做人㨾子。而大綱則可見。若書紳而服行。則足爲孝悌之佳子孫。足爲文學之賢大夫。事業可做而懸車勇退。亦可爲也。老祖深有望於汝福也云爾。甲申暮春。曾祖七十七手書。嘏爾修百行。其源孝與悌。愛親及敬長。誠心最未易。不誠皆僞耳。寧忽念乎是。其二嘏爾勿驕癡。驕癡妨學藝。幼卽嬉且慢。長何出而仕。自少制了怠。然後厥修至。其三嘏爾家內行。別男女是禮。兄弟姊妹間。最先不有己。有己便有爭。見之者譏刺。其四嘏爾讀書法。多讀乃名士。先讀經傳文。次看箋註議。沉潛浹洽後。旁涉前代史。其五嘏爾義理工。芻豢味其味。惟學賢者事。可希羣聖類。上面好光景。其樂難以記。其六嘏爾科第事。太早神所忌。且也賢大夫。事在發軔始。文高自成名。勿以渠爲累。其七嘏爾忠義節。不係風雲契。佞則君子譏。訐則衆猜起。惟當順乎理。秉心淡於水。其八嘏爾勉事業。惟先持正氣。謀時若神助。用處孰魔戱。然惟逢盛際。乃雲行雨施。其九嘏爾敦睦行。是人大名義。凡今九族親。其初一人自。踈近存恤恩。須學老范子。其十嘏爾保晩節。所戒貪榮侈。軒車視筌蹄。角巾歸鄕里。桑梓何所在。溪山麗湖鄙。其十一吾家久蟬聯。世懿宜重理。仁厚衆人推。文章一代畏。濟美在子孫。遺韻恐失墜。須如鶴刷翮。高飛雲天戾。又如鵬擊水。徙海摶風勢。雖然兼實德。方爲家國恃。其十二大抵世人家。難成易爲替。謙則受進益。驕則必顚躓。看彼向陽花。陽晞卽成萎。看彼媚春柳。望秋早凋翠。惟有歲寒栢。最似大人致。凡此多少言。吹送入爾耳。</text>
<title>寒食日拈韻共賦</title>,<text>綵繩爭送出高欄。斜拂淸陰鳥夢殘。鬢罥杏梢雲䯻側。裙拕風影石榴寒。花同低仰香偏襲。柳借輕盈露未乾。若使五陵年少見。門前應有繫金鞍。</text>
<title>上巳日登東樓。與諸客拈韻共賦。</title>,<text>鳩婦聲聲媚雨師。斜飛銀竹濕花枝。靑春付汝鸎啼欵。白雪憐吾鶴髮垂。千里海山違勝賞。一樓詩句作淸嬉。不知曾有西林會。百載惟應此一時。</text>
<title>入春來。與鄭士益諸人爲詩。鎭日酬唱。紙墨委積。或事大如山而莫省焉。殆近詩淫。用淵明止酒例。以一律自戒。仍以示諸君求和。</title>,<text>苦癖耽詩昏復朝。殆同忘肉聽虞韶。曹劉沈謝方宗述。濂洛關閩且暫祧。本地風光違體驗。一春花月盡情描。敦柔縱亦先賢取。老學終宜燭秉宵。</text>
<title>余旣作詩戒詩。士益未數日。不勝技癢。作惜花詩以挑。我猶守戒。明日將泛月湖亭。船上不可無吟。先作破戒詩。其間三日。眞刻印銷印。可笑。</title>,<text>昨日戒詩今破戒。吟哦欲和老鸎聲。莫言陶酒非眞止。眼着花枝句忽成。</text>
<title>是日晩。余與士益輩泝波。兒子爲見廵使往玄風。中路還歸。以舟流下。相逢於江中。拈韻共賦。</title>,<text>霽後烟霏罷。水邊楊柳多。欣然並雙棹。逢處是新波。紅爛花交樹。靑迷草滿坡。風光正撩客。爾興奈如何。</text>
<title>謁道東書院</title>,<text>寒翁出南紀。倡道朱鳥墟。工夫在實行。一部小學書。師門寄詩語。志尙可見且。誰知元禮禍。亦及仲擧餘。菉葹盈門勃。芝蘭一切鋤。士林慘沮喪。學問視蘧篨。聖作萬物覩。王曰是衋予。先生官貤贈。先生罪湔紓。先生道復明。絃誦起里閭。諸生慕愈切。俎豆山水於。道可先生賢。而配德不孤。余來泝春波。焚香拜庭除。階上檀蔚然。階下泉湛如。檀以見節高。泉以想心虛。俯仰增感慨。瞻仰久躕躇。歎今世之儒。實地工夫踈。浪得詩禮名。不幾金椎歟。安得九原作。陋風一洗渠。</text>
<title>夜坐悄然更題</title>,<text>杜宇啼山月。梨花點客衣。如何春欲暮。又送故人歸。</text>
<title>鄭士益，曺時若。關雨更留。占一律以示。</title>,<text>雨慣三春鮮作晴。暎空搖颺更淋浪。池桃爛爛臙脂落。庭草霏霏翡翠長。頻見花天飛石燕。還憂秧畒阻商羊。歸人欲發愁沾濕。又費高吟掩畫堂。</text>
<title>追次曺知樞 世虎 壽席韻 幷小序</title>,<text>頃甲戌歲。敬知齋侍直曺公雲擧。以其伯氏知樞公壽席韻見托。意甚鄭重。時余蹇閉訟愆。不欲以韻語名字送置於羣公軸中。以是謝之。及余就養靈縣。路過村前間。已十年矣。顧望棣華堂。搖落無人。不禁西門花樹之感。知樞公子潤季。追到店舍。携致舊韻。復申其季父公遺意。且示梅溪先生延謚韻。旣許之。又老病因循。其從時若來見於靈川。與之酬唱旬餘。忽念侍直公受業於江門。其文學德行。斗以南第一人也。幽明之間。不宜孤負。此友遂並次兩韻而歸之。恨不得九原復作。與論其聲病得失。噫。壽旣爲難貴亦難。於公昆弟祖孫看。蟠桃花爛存三顆。鳧藻家肥續再歡。歌管淸音秋八律。門闌喜氣夜排寒。玆筵爲答天家寵。宴樂終宵不是盤。</text>
<title>追次梅溪曺先生 偉 延謚韻</title>,<text>萬品回榮是帝仁。重霑雨露澗梅新。禍奇人久悲元禮。主聖恩終贈馬伸。天奬昭隆溫似綍。雲孫感激敬書紳。座中誰是班楊匹。歌頌篇章屬衆賓。</text>
<title>甲申三月。卽皇明運訖之年月也。尤菴先生。每甞痛傷於此。扶樹大義。余今來謁遺眞者。志感懷故也。口占一律。示會中僉賢。求和。</title>,<text>祠下長江拱海流。祠前古栢蜀禽啾。人情幾切風泉感。天運頻驚歲月周。多士猶今正冠屨。先生在昔說春秋。區區一片箕疇地。不識終成碩果不。</text>
<title>兒子科行。以守令入侍。上敎以爾父無恙否。仍命歸傳此語。不知老臣何以得此。不覺感涕自零。華國以此有吟。卽次之。感見于辭。</title>,<text>老來無意惜殘年。猶念京華思黯然。南斗今成經歲客。玉樓時復入宵眠。癡兒忽被中宸對。恩敎憑宣下土傳。再拜遙承衰涕濕。感君詞曲欲登絃。</text>
<title>題靈川寅賓閣</title>,<text>踏上晴虹十二梯。曲欄徙倚聽禽啼。樹如淸浿靑林繞。山似終南翠黛低。十里窓虗先得日。千年國破但鳴溪。五雲何處歸魂夢。余美涓涓望在西。</text>
<title>廵按使鄭令大受。贈余詩簡。念余昔在臨臯。送華牋於李槎川一源。則槎川以詩爲謝。可見其詞翰家風采也。老拙亦用此例。以一律輸謝。仍以求和。</title>,<text>幢節遙臨東洛流。雲烟變色達城頭。橫分鳥嶺千餘里。專制鷄林七十州。南土穉陽宜在養。下民頳尾亦須休。故人䂓祝君知否。爲謝藤牋百幅投。</text>
<title>再明日。將作海山之遊。上東樓。拈韻共賦。</title>,<text>欄頭雙笛客同携。欲雨林禽相命啼。溟嶽佳期詩約略。矗樓新月夢高低。晴峯半入白烟外。夕靄初橫丹壑西。未發仙遊先有興。郊林一帶貫淸溪。</text>
<title>甲申孟夏之念六。自靈川發向海山。從遊者家兒與羲孫，鄭士益，宋聖休 龜相，蘇大兼，李顯甫也。江陽 陜川 路上口占。</title>,<text>遠赴仙期瀛海中。竹林聲價八人同。擡眸縱後鸎花節。灑面方淸燕麥風。過磴村深蹊曲折。臨溪驛古樹惺葱。山靑水綠遺墟在。路客猶知佔𠌫翁。𠌫翁遺墟。在路傍伽谷里。</text>
<title>涵碧樓</title>,<text>天氣淸柔四月時。登臨物色益堪奇。山從下渡千巖競。欄俯迴瀾百尺危。猊脚怒騰崖字壯。龍鱗細㨾水流遲。南來多少亭㙜勝。幽絶玆樓合着詩。有尤菴先生手筆。刻石第五句云。</text>
<title>矗石樓。次板上韻。</title>,<text>第一休言名勝區。憑欄感慨此高樓。危衷白日猶留照。幽憤長江不盡流。幾箇忠同杲卿死。諸君罪比賀蘭浮。山河百載昇平業。終賴東南有是州。</text>
<title>樓前。有義妓論介殉節處。仍以義巖爲名。爲題一絶。</title>,<text>香名千載此巖高。巖不磨時名不磨。夜宿層樓聞杜宇。秪今猶怨落江花。</text>
<title>發固城呼韻</title>,<text>日照城林樹影紛。行經虛市海腥聞。潮平蘋浦明圓鏡。風落松濤漾翠雲。半嶺嵐霏時自滅。隔林花色晩纔分。此行欲問仙家釀。何處靑山號是君。</text>
<title>統營形便</title>,<text>一條崗走數長亭。去作奇奇控制形。山斷蜂腰分兩浦。營開鵬翼泛前溟。南臨閑島潮來白。北枕頭流嶂繞靑。地利人謀辰歲感。中宵忽落將垣星。</text>
<title>忠烈祠</title>,<text>偉哉李忠武。中興功第一。在昔龍蛇歲。妖蠻敢射日。公時任統禦。隱若砥柱屹。奇筭常全勝。神鬼與出沒。少擊岳爺同。善戰吳將劣。碧波旣大捷。露梁又橫遏。最是鏖夷港。若長平坑卒。餌倭百千艘。夷之若蠓蠛。淸酋僅身免。惜乎鼠竄穴。穢氣尙泛海。幽鬼猶啾喞。念宋韓世忠。采石鉗兀朮。朮賊縱未擒。鐵騎殆盡滅。南渡最此戰。比公不足說。蠻用船如神。公捷故自別。自玆閑島北。蠻舟不敢突。豈徒籌策良。實由忠義溢。都督見之歎。事事心誠悅。皇帝賜書褒。恩寵耀日月。將星忽見墜。聲若天地裂。中流舟楫摧。三軍哀慟切。當時彼宵人。肆口必欲殺。初非昧功實。類皆出媢嫉。倘非我公力。蠻必躪湖臬。公議百年定。哀贈恩波濶。城邊有遺祠。樹木繞蒼蔚。橘柚嗅馨香。松竹想忠烈。巨手白沙文。盤鉤尤翁筆。鋪張百代勳。文谷與篆碣。我來瓣一香。感慨涕如雪。徘徊費眺矚。陳跡尙森列。安得如公才。坐令蠻氣奪。</text>
<title>欲路由山陰。見換鵝亭。轉入三洞。余旣微病。士益則痛勢甚緊。改路直歸。拈一律以寄恨。</title>,<text>駄病東歸幽恨繽。烟霞裕岳失尋眞。換鵝逸士應遲我。騎鶴仙翁定笑人。浮世難逢聞健日。上淸遙羡鍊精身。月明爲訪紅流約。欲補今朝未了因。</text>
<title>江陽郡發還。呼韻共賦。</title>,<text>滿袖白雲兼碧霞。歸時逸興去時加。江光凈瀉雙飛鷺。柳影靑搖十里沙。丹桂初看未生魄。赬桐今到欲開花。靈川似客還非客。意象眞同返我家。</text>
<title>南遊到矗石。宋聖休，鄭華國。有故先歸。及吾輩撤行而還。則華國留詩一軸。其中離歌。卽矗石別時事也。共次却寄。</title>,<text>畫樓東畔柳堤西。雲爲離人傍水低。惆悵靑娥歌別曲。一聲驚起竹禽啼。</text>
<title>自靈川。往檜淵。路中得川字共賦。</title>,<text>晩風驅馬渡晴川。一路穿雲問檜淵。畫裡溪山三十里。鷄鳴往往有人烟。</text>
<title>檜淵院鳳飛巖。次寒岡鄭先生韻。</title>,<text>繚繞蒼崖流水緣。澄明仍作證心淵。如何不見鳳千仞。只得潛光龍在田。</text>
<title>落花潭用花字</title>,<text>老壁如嚬水蕩磨。龍湫深碧石谽谺。蒼茫往蹟無憑問。杜宇啼殘落盡花。</text>
<title>會仙㙜用仙字</title>,<text>㙜上松雲㙜下泉。雲泉交暎洞中天。不知千載何仙會。惟有登臨便是仙。</text>
<title>海印寺。用海字作長句。</title>,<text>倻山中有大伽藍。刱自貞元十八載。國師 新羅國師。順應利貞也。 經始盖有受。誌公 晉時祖師。來占寺基。 東來占爽塏。寺名海印問何義。萬象影印香水海。人心如水證姸醜。欲人自照除愆罪。當時結搆千萬間。慧雲暎發流丹彩。中間火烏幾作灾。可恠山靈禍不悔。朱衫赤幘鬼憑陵。凈界焦裂愁眞宰。佛靈扶持雙殿餘。獸角尊與山𡾋嵬。我來穿雲訪古跡。山僧引觀無得怠。踏盡雲梯到層閣。毗盧含笑如相待。鼉皮皷吟湫龍應。碧銅鍾鳴仙磬詒。山門鎭若子瞻帶。重之不减神禹鼐。細看道子菩薩板。掛肩百八珠磊磊。僧言三物中國來。世間佛寶皆瑣猥。西邊有殿亦多奇。黃金雙塔光璨璀。東西層級象天星。東二十八宿。西三十三天。 輪相纓絡千珠琲。生靈膏血盡在此。鷄林國勢寧無殆。西洋綉障織千佛。一佛兼將一塔每。工如虎頭尙難描。况乃鳳梭千縷綵。孤雲影子貌何年。竊恐生年見未迨。學士風流縱彷彿。神仙之氣無乃餒。最是大經讀何盡。自古僧未窺豕亥。字字皆含佛子心。瑞靄如結蓮花蕾。千神呵禁百靈護。鳥鼠由來不敢凂。徘徊爲尋舊甲題。却恨遺墨今無在。先考曁季父。率大提從兄及四兄。昔在甲申入此寺。題名於經閣云。而今余回甲。來尋不見。故云。 風磨霧蒸自應滅。撫迹年深感懷倍。回看焦土衆工趨。重閣脩廊頓觀改。吾聞財力揔民出。莫言萬木玆山採。淸朝文德爲一誦。施佛曾無半分賄。雖云禪敎凈塵根。爭及春㙜眞樂愷。今行只愛名山水。十方天花非爲乃。烟霞搜盡欲回筇。餘興尙掛靑山嵔。</text>
<title>海印鳳棲菴。發向雙溪寺。呼韻共賦。</title>,<text>深穿雲木密。或失水東西。嶺路多縈石。輿行險踏梯。白雲當面起。幽鳥隱身棲。昨過武陵處。回看烟水迷。</text>
<title>雙溪寺。澗上石㙜。拈韻共賦。</title>,<text>巖泉一壑爛盈瞻。凈界新晴客會僉。石帶雲光開皓皓。波涵松影漾纖纖。無機鳥欲參筵末。對硯峯如學筆尖。三日淸遊仙嶽遍。看看詩課滿囊添。</text>
<title>夜觀妓舞</title>,<text>雙娥掃眉出。拂袖媚初誇。交似聯飛蝶。分如散落花。轉時裙怳惚。急處黛偏斜。舞罷猶餘態。纖腰嫰更加。</text>
<title>責兒子晩起</title>,<text>窓外鷄鳴報午籌。黃紬被裏始擡頭。莫言霖雨無民事。如是能分聖主憂。</text>
<title>三槐堂詩</title>,<text>昔年黃溪諸南氏。建一樓於其先祖三槐堂舊墟。南君尙友士古。來請余楣額大字。余念三槐公孝行風節。夙著於世。且余曾遨頭時遊賞之地也。樂爲之書與。今士古又來。示其時落成詩軸。要余和之。遂次閔延安順之韻以贈。往哲風猷問幾秋。考槃㙜下澗東流。邵南漁事頻淮上。元亮詩情或水頭。三孝遺芬兼好畤。諸孫肯搆屹高樓。古槐烟月今何似。三十年前入倦遊。</text>
<title>羲孫與諸君盡出東樓。閑卧披香亭。獨謠成一絶。</title>,<text>荷香淡淡柳濛濛。畫閣東頭水檻空。高枕兀然成獨卧。會心時有北窓風。</text>
<title>詠池荷得花字</title>,<text>色華鉛粉態脩姱。異種渾疑自太華。淸水爲生香故淡。淤泥不染德無瑕。明珠童䯻初抽菂。紅玉仙盃爛吐花。最愛雙葩翠檀外。依俙美女隔窓紗。</text>
<title>披香亭。夜坐拈韻共賦。</title>,<text>老火熬人汗透衣。一凉惟與夜相期。笛橫魂夢淸初喚。簾捲星河耿欲欹。丹桂寒光窺榧几。碧梧秋色滿荷池。三更露下風生樹。卧聽驚蟬過別枝。</text>
<title>聽蘇生琴命星山兩妓唱歌</title>,<text>蟬鳴綠樹傍高樓。一曲瑤琴迓早秋。更唱竹枝淸客意。折將蓮子替纏頭。</text>
<title>敬知齋曺公雲擧 世鵬 遷葬挽</title>,<text>斗南有高賢。冠月衣荷芰。獨立巴之阿。皭然超泥滓。梅溪好緖業。寒水佳弟子。遺訓又賢父。至懿見拙字。家風旣敦孝。鄕黨推行誼。言貌謹而厚。不問認曺氏。况子績學成。內行極純備。愛親主於誠。養體兼養志。愉愉而婉婉。碩人顔常喜。心懷早孤悲。事兄父事事。棣華名其堂。樂湛忘老至。工夫最庸學。論說如誦己。戶外屨常滿。請益來多士。惟其心性說。戶各主張是。平日講貫熟。固守師門旨。鶴鳴聲聞遠。鸞誥宮美。吾廬讀吾書。高卧不曾起。嘐嘐陋巷風。所樂自在耳。吾道運忽蹇。璇霄鳳收翅。仲擧旣云亡。哲人今復萎。諸生考問何。嶺嶠光輝悴。昔余尉黃溪。仙居不遐邇。書郵三日踈。蔦栢百年指。尤翁寒泉院。水秀又山翠。時來共游泳。或與談理義。世道嘆川逝。氣象仰壁峙。三十一年間。人事石火駛。昨過飛鳳山。蕭瑟餘故里。草堂把酒處。隱隱松林裏。西門花樹悲。惻愴感余淚。當年兩筵韻。付托忽來記。欲使幽明間。死起生無愧。才衰語不警。恐爲華軸恥。以今觀當日。全盛須臾已。但彼蘭玉䕺。欝欝苗已遂。敎經眞漑根。食實可驗理。今以地不善。遷公葬衣履。玉樹重翳土。斯文嗟已矣。蕭挽遠題去。尺紙不盡意。</text>
<title>九日。登縣西耳山。</title>,<text>一舃一筇憑絶頂。古臯古木臨故都。沙邊野濶牛行小。峯外天長鴈陣孤。黃葉高秋尙南國。紫萸佳節憶西湖。如今爲試登山脚。七十七齡還不扶。</text>
<title>洪參奉幼萬。自屛山 比安 來訪靈川。留一日告歸。走草小絶以謝。</title>,<text>千里石門老。秋風洪寢郞。他鄕逢別乍。衰涕洛川長。</text>
<title>十月四日。進月城 慶州 仁山祠。路上口占。</title>,<text>暖氣天應人意從。一年佳處是初冬。寒香澗畔葳蕤菊。勁節原頭偃蹇松。舊約靑山憐獨鶴。停鄕行。又南遊。故云。 雄圖白髮愧羣龍。夕陽又向沙村宿。湖樹依依不改容。</text>
<title>鳳凰㙜。用謫仙韻。在慶州南門外。卽懸鍾處。</title>,<text>六十年前曾此遊。人間日月水東流。三王可笑蝸雙角。萬事終歸貉一邱。黃葉高㙜臨古郭。白烟千室枕寒洲。山河拱獻眞成夢。空使西風過客愁。</text>
<title>月城曉發</title>,<text>黎曉東都路。寒烟北藪原。山河千載國。名節一王孫。十月霜初降。高林日乍暾。興亡付烏鳥。吊古自朝昏。</text>
<title>安康道中</title>,<text>更作南遊轉隔鄕。迤𨓦七日始安康。雌雄山下誰廻駕。兄弟峯前爲陟崗。眞似畫圖漁泛浦。自成文字鴈隨陽。回頭二十三年事。歷歷官程抵海長。</text>
<title>達城 大邱 制勝堂。與廵使鄭大受。拈韻共賦。</title>,<text>一約淸朝匹馬過。冬暄陽靄滿平阿。官娥舞學東京譜。刺史詩傳樂府歌。野濶靑山頹日易。林高黃葉得霜多。萍逢竟席猶餘意。月欲盈庭君奈何。</text>
<title>舞劒曲</title>,<text>平明到達城。紅日照孤郭。槃槃大都會。欝欝好樓閣。主人喜我來。開筵理音樂。雙娥舞劒器。畫眉暎巾服。雪霜懼暄天。河山入揮攉。挐空走雲師。斫地森人魄。來如驚鴻逸。去如歸龍寂。忽如公孫娘。白帝當日落。崢嶸久在眼。四座愀顔色。南夷欲搆釁。䯻珠誰送摘。</text>
<title>冬寒見硯滴花記異 幷小序</title>,<text>十月卄九日雨後。忽見前池小島上。紅花三朶灼灼然開。小蕾又從而累累。官人云是硯滴花。湖客謂山檀花。盖是夏令之種也。其爲灾有甚於桃李秋花。以小律記異。冬天雨代雪。十月卦坤時。恠底猩紅萼。開臨鴨綠池。嫣然春色態。闖是氣乖漓。爕理巖廊客。寄言知不知。</text>
<title>自靈川還向星山。與兒子作別。</title>,<text>汝念吾衰吾念汝。吾衰勝汝病源深。須回念我爲身念。寬我搖搖念汝心。</text>
<title>留別李君顯甫</title>,<text>佳山佳水幾同嬉。一草一花揔入詩。我去君應閑袖手。嶠南風月正含悲。</text>
<title>冷泉龍淵上有畏磴。樵者亦猿攀而過。鄕人謂尤翁八旬。或着屐行磴。余欲試筋力。匍匐過之。鄭士益以垂堂之戒爲言。口占一絶答之。</title>,<text>石磴巃嵸下揷溪。笑將衰脚試攀躋。傍人莫說垂堂戒。自是尤翁舊踏蹊。</text>
<title>沃川途中。次昨冬南去時韻。</title>,<text>川原繚繞日暄晴。歷歷歸程眼下生。駐馬乍逢湖縣客。伴鴻同過沃州城。暮雲孤驛回頭失。斜日寒山半面明。欲訪趙孫家底處。板橋村外問人行。</text>
<title>欲投宋孫聖休 龜相 家。聞往錦江。悵然有作。</title>,<text>孤烟松下起。遙認聖休家。短短茅新剪。依依柳舊斜。雲林前日是。人事感懷多。聞爾錦江去。悵余心若何。</text>
<title>儒城路。疊沃川途中韻。</title>,<text>啼禽送客曉烟晴。樹外銅鉦早日生。十里松杉經炭谷。千村桑柘見儒城。鷄龍雲盡修容立。鷗鷺波暄刷羽明。何幸今年冬不沍。衰翁乃爾溯西行。</text>
<title>馬峙。用家字韻。</title>,<text>馬嶺穿雲上。橋頭過店家。懸遷瞻嶻㠔。狠石㥘橫斜。峽路危如此。人心險更多。王生叱馭意。知爾奈如何。</text>
<title>歷訪金稚明不遇。惟閤中早梅爛開。以一小絶留題。</title>,<text>訪友到山村。童言纔出門。梅花開滿樹。如對笑談溫。</text>
<title>還耶溪</title>,<text>鄕山滿眼送靑蒼。杜老眞成喜欲狂。脩竹雪園應保節。寒梅磵戶定含章。逢迎一笑溪翁至。俯仰興懷社友亡。歸拜伯康心竊喜。菁華無竭體平康。</text>
<title>家兄俯次余還鄕詩。有勉勵之意。更爲敬次。</title>,<text>我溪明凈我山蒼。回笑軒騶舊習狂。水蕩雲天失光影。春噓草木著文章。是知學術心爲主。曾說操存舍則亡。欲把朝聞酬夕死。百年惟願屬時康。</text>
<title>余自靈川經歲始歸。家兄以三絶下示。敬次拜呈。</title>,<text>鴒原歸對舊靑山。共攬烟霞喜發顔。始識天南多少勝。終然難易此淸閑。</text>
<title>敬次家兄至日下示韻</title>,<text>海內看非大統年。火鶉醒醉問蒼天。日光繡線纔添刺。陽氣梅香故細傳。靑海波誰高士蹈。白登羞待武皇湔。丈夫書劒成何事。處小朝廷秪自憐。</text>
<title>李僉知治伯挽</title>,<text>媺哉華封祝。所享者幾人。素封或無壽。崇貴或孤貧。惟公福履完。聲輝煥鄕隣。白髮衣斑衣。北堂娛雙親。重巹承世美。再詠桃夭春。至尊稱歎久。美談傳搢紳。八耋琴瑟偕。鸞誥恩命申。子孫充棟宇。衿佩衆甡甡。高堂坐受謁。只自頷首頻。科名又稠疊。蓮桂影嶙峋。二郞迭典郡。板輿畿海循。十年專城養。列鼎又重茵。人生貴亨樂。福慶方川臻。盈虗忽互換。全盛跡已陳。獨有川上峀。暮雲愁含嚬。其二泉谷君遷居。耶溪我誅茅。相居一喚近。來往履迹交。我幾造君軒。君亦尋我巢。時與入洞天。潭壁窈已包。溪花綴琪樹。峯日掛松梢。村醪溢杯樽。澗芝錯山肴。題詩答琴歌。月喝風亦嘲。因之作社會。衡門許互敲。罷則詩以謝。會則詩以招。興闌鵝軍出。開壘與撕抄。淸狂日復日。天地爲轕轇。蒼顔七八人。一心無凸凹。中年各星散。寂寞鄭莊郊。存沒幾嗚呼。君又塵囂拋。獨立傷歲暮。浮生等幻泡。其三君有一小梅。屢歲不吐花。歸堂借而養。又如在君家。迤邐十年久。余始携來些。氷葩笑媚人。灼灼開古査。是豈無淸謔。作詩向君誇。君言是我物。開豈爲之他。一往又一復。十紙詩篇多。奇哉事難忘。居然日月賖。前年余踰嶺。南海問丹砂。持歸與社友。欲共延壽遐。吾君及九峯。次第傳訃車。嗚呼人事遽。胡乃至斯耶。還山涕不禁。獨有樑月斜。前遊無處續。寥落舊烟霞。</text>
<title>三月卄八。與諸友入溪潭。今春一初也。有雨意。歸坐草堂。拈輞川韻。共賦。</title>,<text>樹裏人家欲掩扉。蒼蒼巖壁已西暉。一春花事和愁老。三島風光並夢稀。近遠水聲初倚杖。徘徊雨點任沾衣。溪邊小茇金居士。時向深山採蕨歸。</text>
<title>齒痛久苦。抱頭而卧。不得拜家兄床下多日。未知菊花雖衰。新梅已繼而吹香否。念來黯黯。次蔡季能 百休 梅菊絶句。寄意以奉覽。</title>,<text>窓寒梅菊得專房。難弟難兄揔國香。歎我塤箎違和曲。多渠色笑日聯床。</text>
<title>竹圃久不治。扶杖往視。荊棘半之。使僕芟刈。又伐惡木。則竹始勃然。欲嚲烟而起。喜成一絶。</title>,<text>園竹多年蕪沒時。棘茨除盡翠猗猗。是知君子彙征道。無使羣邪或間之。</text>
<title>曾璧。隨其祖往靈衙。山居閴寂。與渠消遣。別思悵甚。作詩以贈。兼示戒飭之意。</title>,<text>翁爲七十八。孫今九齡時。惟日課讀書。或時敎作詩。愛亦或呵叱。閑則或與嬉。以是破寥寂。長敎伴几丌。今忽送汝行。隨祖靈川之。庭戶閴若虗。我心悵可知。豈爲喫着便。使汝父母離。此意須體念。學業必勤爲。勿與吏童狎。勿爲遊翫馳。靜寂以爲巢。書冊以爲師。言語必忠信。志槩戒鄙卑。歸心孝悌中。毋負毛骨奇。爾其銘佩牢。蒙學最在斯。</text>
<title>家侄丹陽。入處新屋。有詩落之。次其韻。</title>,<text>窓對靑山爲罷籬。溪雲淰淰浩無涯。百年人外休休得。萬事閑中箇箇宜。泉舊繞溪依㨾子。梅新迎臘動些兒。有時啄木驚眠起。石鼎靑精報晩炊。</text>
<title>元日自述。示金生景休 奎五 使次之。</title>,<text>白髮頹然無所爲。悠悠滚到八旬時。自來宜退仍成退。非曰能詩特愛詩。萬事詎從詹尹卜。一生惟有孔明知。弟兄衰耋同康福。獨喜新春此段奇。</text>
<title>緯侄自嘉林行厨設艾湯。陪家兄會食。口占小絶示兒輩。使卽席次之。</title>,<text>米粒白如玉。艾芽嫰似花。匪伊飽羹飯。聊欲飮陽和。</text>
<title>曉枕得歎老一律。示朴德而 俊欽，曺時若。求和。</title>,<text>倚劒曾磨崖石尖。如今已鈍鏌鎁銛。榮名世外如灰冷。靜味山中似蜜甜。霜髮何嫌千丈長。酒情還覺十分添。眼前樂事孫曾在。提抱時時與割甘。</text>
<title>吟病數旬。始能巾櫛。乘閒陟園。春事已爛然矣。口占一絶。</title>,<text>沉痾纔去體輕安。春服新成適暖寒。試向園中閑放杖。花如迎笑鳥如歡。</text>
<title>昨冬自上有爲守宰者宴親之命。今夏兒子始自靈川。以官力設筵。邀隣近士友以歡。有詩識喜。次以示座中。</title>,<text>居士年今遠過稀。化翁容剩此身微。享親羞帶伽倻味。靈川。古伽倻國。 興孝恩爭日月輝。聲雜嘏詞黃鳥哢。光添壽斝碧川圍。弟兄俱耋蒙君惠。歌詠留賓坐夕暉。</text>
<title>八十。吟呈家兄几下。丁亥</title>,<text>短髮蕭蕭半覆肩。自知筋力减年年。着衣噉飯惟能爾。錯被人呼地上仙。其二八十了然無事功。例恩還下五雲中。層霄曳履槐卿秩。借與山間一老翁。其三八彩長留靈樹春。更推餘慶壽斯民。老臣亦是涵濡物。誠切封人祝聖人。其四參差喜事在鴒原。童習居然到白紛。大耋猶爲小弱弟。我兄年德冠斯文。</text>
<title>五老會。次杜祈公韻。求諸公續和。幷小序</title>,<text>余以八十。陞資登耆社。時有耕蠶賀儀。入城參班。乃以初夏。與兪判尹良甫，尹尙書景孺，南奉朝賀德哉。會鄭判敦寧陽來 亨復 第。竟日團歡。皆耆堂。而有宿約故也。余曰。不可無詩以識後也。諸公屬余先倡。昔宋睢陽會五人。而今吾輩偶亦五人。爲次杜祈公韻。簡諸公以求續和。諸公名德稱其年。華髮蕭蕭雪滿冠。盛運靈長宜鶴壽。太平歡笑共鯢桓。莊子語。盤桓也。 花嬌柳嚲春疑駐。日永風和酒不寒。自幸衰慵參末席。爲題詩句要傳看。</text>
<title>曾於壬午。家兄久菴先生八十歲。余以小筵志慶。先生詩中。有君八十當酬之意。今余八十。先生賜壽杯又有詩。以四言三章拜答。</title>,<text>瞻彼壽岑。數峯嶙峋。猗兄九耋。觴我八旬。烝玆讌宴。載罕他人。興而賦也。瞻彼壽岑。雲木相抱。儐以飣餖。視壬有阜。旣老愈愛。因心之友。興而賦也。先生授爵。旨酒湛湛。曰爾飮此。百善攸覃。弟復拜祝。壽齊彭郯。賦也。壽岑三章章六句</text>
<title>次金副學稚明題金淸州剛伯二知堂韻</title>,<text>是身安頓是心安。頗恠浮榮卸却難。欹器平時戒盈溢。片帆停處遠風瀾。江東蓴菜堪輕祿。湖上雲山不係官。兒亦休官歸養得。雙休留與後人看。</text>
<title>金同樞 善慶 挽 享年九十</title>,<text>玉詔招歸地上仙。極南星晦老人躔。鴻樞亦豈非崇秩。龜壽猶悲未百年。兩世交情深歲月。一川游迹冷雲烟。前春岡祝酬詩筆。誰謂今題薤露篇。</text>
