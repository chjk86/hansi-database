<title>昌林曉發</title>,<text>曉發昌林行。依微長短亭。樹梢開宿霧。鞭末落疎星。缺月初生魄。羸驂倦不鳴。仙山將入望。覊緖覺還平。</text>
<title>楚禪挽</title>,<text>蚹翼爲吾累。於今乃返眞。癯巖留色相。晴月見精神。花落星壇雨。香殘梵筴塵。徒然拚一慟。未是解空人。</text>
<title>趙麟趾 趾彬 赴謫時。留梅於仲寶 廷鎭 叔家。主人及玄夫 甲彬 俱有詩。遂次其韻。</title>,<text>丈雪袁安宅。春光獨爾梅。湘江吟鵩客。應想漢濱開。其二學士風霜契。胡爲托子家。湘江驛使少。無以寄天涯。</text>
<title>名實吟</title>,<text>實者名之本。名者實之賓。徒名倘無實。遺內是外循。人將見肺肝。焉能混玒珉。所以曾氏傳。揭誠誨諄諄。世季虗僞勝。嗟無務實人。滔滔皆梔蠟。奈何賊天眞。余亦同燕石。行事多緇磷。名常不副實。中夜噓唏頻。人性豈本然。改之能自新。一意愼其獨。名實可彬彬。空言如鸚鵡。終必禍其身。不覺凜然懼。聊以書諸紳。</text>
<title>挽族叔進士公 漢鎭</title>,<text>先君昔日最相與。同氣情於袒免親。我已終天含痛恤。公今何地返精神。鯤鵬未擊三千水。林壑虗催六十春。賴有雙珠追舊誼。廢莪餘慟此生均。</text>
<title>追懷趙錫汝 龜命 有作書。贈后溪 趙裕壽。</title>,<text>憶曾分占水東村。共對荷香笑語溫。怊悵前池人去後。爲誰猶帶月明痕。</text>
<title>舟上驪江</title>,<text>渙渙春江水。搖搖上瀨船。沙沾前夜雨。花暖曲汀煙。神勒疎鍾度。龍門落照懸。玄眞苕霅趣。篷屋坐翛然。</text>
<title>次宗會韻</title>,<text>此會冠童並。推源本一人。油然親愛意。歌舞樂餘春。</text>
<title>詩壇次韻</title>,<text>詩壇遊賞共冠童。光景無邊夕照中。撲地鍾鳴兼鼎食。連村萬紫復千紅。乾坤浩蕩襟懷濶。煙霧微茫目力窮。是處好成文酒會。不須扶醉灞陵東。附李槎川 秉淵 次韻茶鼎灰殘睡小童。寥寥春盡閉門中。且從鳥哢千般巧。已覺花無十日紅。滚滚化機偏有感。悠悠生意亦何窮。詩壇莫道芳菲歇。萬樹松花古逕東。</text>
<title>贈陟州使君李槎川</title>,<text>三年跌宕海天頭。弟去兄留且莫愁。海內文章城此里。關東形勝竹西樓。螺杯幾喚鰲頭月。鳳吹時聞鶴背秋。多恨浮生淸債少。携筇何日汗漫遊。附次韻故人詩度大關頭。一片傳舊國愁。城郭地浮滄海郡。闌干天近仲宣樓。身隨白鴈傷覊旅。手折黃花送暮秋。浩蕩扁舟爲君待。也應先入鏡湖遊。</text>
<title>李槎川壽席。次后溪韻。</title>,<text>優遊聖世七旬間。秋水精神太古顔。苦爲好詩添白髮。幾多幽興憶靑山。竹西月滿曾飛斝。嶽下雲深獨掩關。自是純陽仙甲子。千秋重見洞賓還。槎翁曾經陟州府使。而方居白嶽之下。一號稱以嶽下。其晬日在四月。故云。附后溪原韻淸和降在佛仙間。不食煙詩不壞顔。北麓門生疑雪嶽。東吳晩輩壽弇山。綠陰芳草須鋪席。流水古松空掩關。君自歸依指兜率。賀詞擔得一僧還。</text>
<title>舟上驪江</title>,<text>九月秋光滿客船。褰篷高卧醉吟顚。樹梢㶑灧浮初日。石竅琮琤響暗泉。宿霧猶藏臨水驛。輕霜不被近湖田。何當撥棄人間事。一棹閒蹤伴長年。</text>
<title>自平山府前進。書贈府伯。</title>,<text>日暮平山府。羸驂倦石程。嶺危宜鷲號。灘惡得猪名。雪積姜公廟。天寒朴燁城。忩忩逢別地。樽酒尙餘情。</text>
<title>族叔判書公 周鎭。以東園舊第借余凡三載。余移出後。公重新之。春夏輒居焉。今日重來。人事已變。庭院虗無人。不覺愴然。遂次西坡韻志感。</title>,<text>三年曾管此園林。今日如何掩淚尋。花綻新叢誰玩賞。苔荒古逕絶登臨。斜陽冉冉簾帷閴。逝水滔滔歲月深。榮貴元來俱幻境。鳥吟鶴唳摠傷心。附原韻城南甲第擅園林。幾箇騷人費討尋。東岳舊遊今寂寞。西坡老子又登臨。松杉一院午陰爽。桃李千家春意深。爛煮薇羹斟濁酒。獨憐衰病負傳心。</text>
<title>漢南君 𤥽 宣謚宴席志感 幷敍</title>,<text>漢南君。卽世宗朝王子。與母惠嬪楊氏。俱死於乙亥遜位之際。余其彌甥也。歲丙辰。湖西儒生。爲漢南諸王子建祠。來請疏本。余以事關先世。遂草給其疏。其時後孫聖奎來言。賜謚命下已久。而尙不得請謚。要余撰狀周旋。遂就莊陵誌。採攟其事。且參以一二舊聞。成出狀草謁文送太常。議謚曰貞悼。子孫窮殘。亦無延恩之勢。因大宗伯陳達其狀。上敎以予心興愴。命該曹顧助宴需。於是宗孫得宗。奉祠板。自忠州上來。借得明禮坊河姓人空舍。以己巳四月十三日。行延謚禮。首揆金公以下諸宰。宗班則西平諸公。皆來會。李持平萬恢。以吏郞來。沈正言鑧。以外裔來。內外子孫會者五十餘人。其他赴會者。亦八十餘人。是日適有別科。赴擧之人皆不得與席。旣宣謚罷宴。諸君咸謂盛禮。不可無記述。敢以近體一篇志其事云。不貳丹心母子幷。天潢富貴一毛輕。成仁取義何年事。節惠頒恩此日榮。誰道建文多死士。未聞希直出宗英。先朝盛事唐虞邁。越峽今無蜀魄聲。皇明獻帝之追復景帝也。閣老以手加額曰。吾君今日之事。實堯舜未行之擧云。</text>
<title>申周伯 維翰 得扶安。臺啓斥以異學。戱贈。</title>,<text>茫茫赤地盡千里。稊稗其如且不生。休嫌今日憎多口。暮歲光華異學名。</text>
<title>悼槎川</title>,<text>八旬之壽貳卿尊。從古多人不必論。最是開元天寶響。槎川去後更誰存。</text>
<title>湖中路上有吟</title>,<text>客路連湖外。秋天陰復晴。猶傳忠武墓。不見濟王城。野菊花仍細。巖楓葉正明。媚人饒景物。忘此遠遊情。</text>
<title>舟行上楊江</title>,<text>滯雨東湖上。篷牕坐獨吟。風煙三島逈。松栢二陵深。別浦明漁火。團沙宿水禽。滄波看溢目。隨處滌塵襟。</text>
<title>題野棠</title>,<text>短短野棠樹。開花荊棘中。暗香人不識。引去有淸風。</text>
<title>正月十四日夜。同諸人以雪馬下往麻浦。至西江。兼將籃輿。爲遇灘不氷處。將肩輿以渡也。</title>,<text>春江皓月滿天明。雪馬籃輿夜半行。休道履氷同虎尾。比君宦海十分平。</text>
<title>贈柳下洪道長 世泰</title>,<text>經書空腹飽還飢。道德充身瘠是肥。陋巷簞瓢有眞樂。若人千載可同歸。</text>
<title>偶吟</title>,<text>雲去駱山靑。雲來駱山白。悠悠雲去來。駱山無定色。</text>
<title>朴奉朝賀 弼琦 挽</title>,<text>仙鶴饑不粮。豈同鳧鴈腸。所以魯門饗。曾不戀一觴。迢遞霞首夢。杳與秋旻長。十撫毗盧頂。朝夕羽人鄕。無心計班資。久已離塵韁。三品告老章。宸綸錫龍光。千秋二疏節。高揭接芬芳。</text>
