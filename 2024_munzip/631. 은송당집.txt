<title>讀書</title>,<text>朝暾麗軒牕。正坐讀經史。小少有微尙。竊慕古賢士。春秋二百年。季札一人已。</text>
<title>聞鄭碧山 民秀 丈將自大阜島挈眷而歸。敬次從叔夢觀先生韻。</title>,<text>浮生行止總迷津。見說南邨又卜隣。始信窮途眞有鬼。終敎林下遂無人。支持老屋空因樹。料理殘書試拂塵。他日不須譏小草。輭塵紅裏也閒身。</text>
<title>柬茨山朴主簿 善性 染署直中</title>,<text>凍雨中庭歇。榴花半樹凋。霽天靑似染。晝月澹將消。畫省三宵直。朱門廿載僑。騷愁誰與解。節序已鳴蜩。</text>
<title>臨漢亭</title>,<text>信宿江亭病欲蘇。酒人吟子日相須。漁梁蟹籪探消息。水榭雲廊闢畫圖。菰葉斜陽分曬網。棗花微雨映呼盧。石泉新汲供淸瀹。陸羽經中品酪奴。</text>
<title>荳浦放舟。夜深而歸。</title>,<text>衫袖霏霏露氣棲。片帆凌過大江西。孤燈耿白人家遠。初月微黃水際低。自遣風懷惟竹肉。相隨浪跡似鳧鷖。夜深停櫂依沙嘴。郭索無聲滿草泥。</text>
<title>晩凉</title>,<text>晩凉潮欲上。碧色撼虛樓。汲過痕留綆。漁歸影趁舟。鷺心何耿耿。魚樂自悠悠。若箇吹蘆笛。湖山意外秋。</text>
<title>嘉聲閣竹樹就荒。感而有賦。寄呈斗室沈相國。</title>,<text>新籜樷樷擁老根。萊公苦節衛公園。天涯欲報平安字。秋露秋煙揔淚痕。</text>
<title>題亦畫舫齋。奉應南潁翁相國。</title>,<text>山綠湖光隱數椽。急流何日賦歸田。替看大廈還書棟。遙認虛舟可濟川。方夜秋聲經卷外。諸峯林壑酒盃邊。憑欄別有沿洄想。未必淸游在叩舷。</text>
<title>曝書示家弟天行</title>,<text>才疎習懶莫吾如。縹袠樷殘飽螙魚。失五不妨猶得半。卯君須讀十年書。</text>
<title>洪園看花</title>,<text>微雨歷西崦。春泥行不平。百花如此好。斗酒亦爲輕。坐久幽香滴。吟高淡靄生。古人還秉燭。日暮更關情。</text>
<title>重陽前一日。贈李謙受農舍之行。</title>,<text>豳風事事畫中求。䆉稏登場取次收。百畝秋功爭唾手。農人生業在耞頭。剝剝寒聲打稻聽。邨醪浮白瓦甌靑。醉歸扶路田間暮。農丈星邊見酒星。簿領勞勞困馬蹏。一樽難得醉如泥。明朝强欲登高望。人在秋山黃葉西。</text>
<title>宿葛山。賦呈斗室相國。</title>,<text>芳草年年怨別居。東風門巷燕來初。時名早藉三都序。世敎須煩半部書。空谷蠭喧棠莢暖。小溪魚聚柳花疎。騷愁未放雙眉展。燈火靑熒夜話餘。數村鷄犬接隣居。五畝煙蘿結屋初。晩雨臨池摹晉帖。春山種樹按秦書。何人荒政憂偏切。今日蒼生望不疎。好是殘棋收一局。夕暉無恙滿樓餘。靑螺萬斛隱深居。山裏衣巾見遂初。一室歸來同誓墓。百年經濟獨藏書。楚騷杜若春應遍。月令桐華雨未疎。看取淸風松下在。含飴時復戒三餘。</text>
<title>發葛山憇東坡</title>,<text>怊悵鳴孤鶴。柴門客去時。回看村影沒。難道我行遲。亭午水田路。倉庚春樹枝。曉來湍上雨。新綠長江蘺。</text>
<title>讀小觀從兄北漢詩草</title>,<text>百折攀空翠。行尋古寺名。磬圓孤月墮。屐澁白雲生。高士酣秋氣。殘僧老水聲。紅楓最深處。昔我坐吹笙。</text>
<title>金石山暮雪</title>,<text>鴨綠江頭雪。飛飛送遠行。素心千里隔。華髮一朝生。漸覺征衣重。還憐去路明。今宵中野宿。祗好試茶烹。</text>
<title>潘陽示謙受</title>,<text>耶里江西落照移。暝塵蓬勃掩車帷。他鄕一醉葡萄酒。今夕孤吟雨雪詩。野影連天圓似卵。年光催月細於眉。爐香椀茗饒閒趣。認得山牕燕寢時。</text>
<title>答趙芝園次權命汝韻</title>,<text>我車生耳歎薪勞。游子何曾仕宦高。一榻燈明憐各夢。重裘霜薄戀同袍。息機未斷文章業。焚筆堪銷意氣豪。日下風流頻計路。指頭千里首空搔。</text>
<title>杏山堡</title>,<text>戰地荒荒草樹風。蟲沙化盡劫灰中。杏山東去松山路。一例斜陽弔鬼雄。</text>
<title>淸節祠</title>,<text>墨胎遺躅此相依。灤水粼粼樹影微。兄弟歸來又何怨。君臣征伐不知非。遠遊隨馬尋孤竹。旅食無魚續采薇。東使每以薇羹午飯於廟下 百世淸風如復見。鄕人只恐凂朝衣。</text>
<title>上元宿海淀</title>,<text>裙屐聯翩洛水橋。去年今夜聽笙簫。長衫廣袖來千里。火樹銀花動九霄。月下幾人懷舊雨。天涯無夢度良宵。治聾謾說家醅好。徑醉玫瑰 酒名 强自聊。</text>
<title>訪吳蘭雪 嵩梁 中翰小酌。書贈扇頭。時蘭雪將之任黔州。</title>,<text>見把陽春下里傳。廬山蒼翠武溪煙。七分顔髮圖中佛。四字頭銜夢裡仙。古屋生香梅樹合。空盤對酒荔枝圓。見饋閩貢浸酒荔支。 忩忩鳧舃天涯去。小別那堪五百年。</text>
<title>劉農部燕庭 喜海 寓齋。同陳徵君 克明 南叔，朱太守 大源 伯泉。</title>,<text>我笠君車萬里情。家聲磊落說文淸。花前雁後慚虛士。日下雲間識盛名。雪屐相迎寒響徹。藤檐分坐翠陰橫。幾年閉戶編金石。更有朱陳好友生。</text>
<title>送蘭雪出宰黔州。次見贈韻。</title>,<text>頭如皓雪氣如霞。萬里之官歎日斜。天遣詞人饒韻事。訟庭香滿海棠花。蘭雪言黔中海棠有香。醉解金龜燕市頭。鑑湖風月願初酬。蘭雪昔有鑑湖欲向君王乞之句。 離亭寒色添蕭瑟。畫裡人行古陜州。聞舊有離亭寒色圖。</text>
<title>歸宿中後所。同芝園夜話。</title>,<text>往往車中望。依依海上行。春聲迴遠市。暝色赴孤城。樹認來時路。燈憐宿處情。說詩頤自解。殘月年牕明。</text>
<title>浿上雜詩</title>,<text>春水輕羅熨未收。綠樽紅袖作遨頭。將軍金碧波心轉。百尺回看第一樓。畫船新墨墨生香。楚尾吳頭歌吹長。游子東風添別淚。綠波愁煞鄭知常。金秋史學士於官舫。扁以歌吹橫長。又錄鄭知常諸人詩其旁。綾羅島畔柳含煙。浮碧樓前花氣鮮。如此江山如此景。不須麟馬去朝天。雨絲風片禁煙時。古柳神鴉叫水祠。莫問九梯宮舊事。玉鞭消息草離離。長林十里酒旗風。跨水飛橋隱彩虹。向晩移舟橋下泊。行人都說濟川功。斗室沈相國爲方伯時。改築永濟橋。靑螺點點遠山微。蹋盡吳歌緩緩歸。一帶春流桃葉渡。銷魂又是近斜暉。渡頭心折鯉魚風。漂澼笙歌處處同。兌酒含毬門外去。游人得氣杏花中。傷春傷別若爲懷。一醉樽前十二釵。幾日重尋雙槳處。樓臺煙水似秦淮。</text>
<title>立春後一日。龍湖訪金秋史學士。</title>,<text>古郭朝日微。矌野霜雪合。窮陰慘不舒。是時逼殘臘。行尋沙術去。亂石冰錯雜。空江冷射眸。萬頃玻璃罨。酒旆表深村。漁舠膠遠涉。灞橋訪梅花。詩人如可接。寥寥王子猷。謾迴剡溪檝。睠彼歲寒枝。風鵲繞三匝。</text>
<title>雪後懷吳蘭雪刺史。賦長句寄呈斗室相國。</title>,<text>東風十日春沮洳。輕陰上柳禽鳥語。霏霏暮雪驟生寒。匝地漫空紛鹽絮。燕山忽憶去年游。大雪如席愁徒御。此時言尋雪翁家。雪翁臥雪掇瑤華。生平愛梅爲下拜。蘭雪有拜梅圖 雪天消受香世界。解榻慇懃梅下移。沽酒爲我換金龜。聽詩三歎書卷氣。魯無君子焉取斯。斗室先生無恙否。覃谿學士推名久。風流直逼蘇長公。苦吟欲過何水部。愛而不見三十年。翰墨神交同皓首。擘窠舊索葊頭字。綺語聊憑扇面寄。蘭雪贈詩扇。有若見沈公憑寄語。苦吟吾亦愛揚州之句。自注斗翁嘗屬余書何苦心菴額。蓋取杜詩頗學陰何苦用心之意。知其瓣香當在水部云。 滄海遺珠象罔求。采風珍重蓄巾笥。隻手大雅看扶輪。一麾窮途行結駟。蘆溝春水遠將君。靑眼何日重論文。姚 雪逸 丁 卯橋 久要程門雪。瓣香詞林許共爇。嗟余才力薄且疎。天涯媿殺黔州驢。陳迹蒼茫留鴻爪。臨風延佇空中書。一世知己多歧路。安得爲龍爲雲朝暮遇。</text>
<title>挹茶</title>,<text>小盌挹茶水。千漚何蕩發。圓光散如珠。一珠一尊佛。浮生彈指頃。千億身怳惚。如是開手眼。如是分毛髮。悟處齊點頭。參時同竪拂。誰師而誰衆。無我亦無物。茫茫恒河沙。普渡非喚筏。泡花幻一噓。空色湛片月。三生金粟影。坐忘何兀兀。萬緣了非眞。焉喜焉足喝。經傳陸羽燈。詩咒玉川鉢。</text>
<title>銅雀津</title>,<text>鞭絲拂拂柳花明。銅雀津頭眺晩晴。鴨脰縠紋輕浪纈。馬蹄金屑輭沙鳴。離懷春暮仍添恨。詩句年來遍紀行。臨水照看雙鬢綠。遠游猶自慰勞生。</text>
<title>平澤懷天行</title>,<text>華葢翩翩影。征人作底忙。春陰工設色。水木自生香。潮急孤帆黑。泥深匹馬黃。彭城 館名 風雨夜。吾亦憶聯牀。</text>
<title>留安興鎭</title>,<text>滿城煙霧晝冥冥。羇思渾殢宿酲。官舍尋常鷗鳥下。吏民生活草蔬靑。天涯攬物花如雪。海上論交客是星。最愛老僧雙眼碧。邀人竹榻對繙經。倦吟懷古竹枝翻。百濟遺墟積水痕。一峒綠蕪深處雨。孤城畫角咽時昏。海山文助淸雄氣。花鳥春銷黯澹魂。浦口月明潮未落。漕船無恙泊風旛。</text>
<title>制勝樓。贈僉使金。履協</title>,<text>危欄當絶徼。連海攬飛雲。指點嶺湖路。靑蒼吳楚分。老留銅柱將。閒放水犀軍。肯辦魚鹽利。明時亦報君。</text>
<title>同李虞候 邦顯，李太守 惟穆 午飯。得句戲示。</title>,<text>長鋏歸來厭苦辛。栖栖旅食少嘗新。未應鷄卵妨治賦。祇是猪肝媿累人。廚醞强留步兵醉。野蔬難道庾郞貧。望鄕惆悵楊花晩。辜負河豚又一春。</text>
<title>獨立</title>,<text>獨立蒼茫海一邊。故園回首豔陽天。匝城春似游兵入。對案山如老吏眠。數點昏鴉藏古柳。一羣飢鶴集空船。萍蹤別有依依處。嶽色河聲總夙緣。</text>
<title>游龍穴</title>,<text>龍氣咫尺不違顔。雲根倒揷南海水。洞穴谽谺而贔屭。呀如口角齧如齒。巨靈五丁無其力。一朝劃破憑神理。步步容易不敢前。異香冷腥襲衣履。茫洋玄間定幾時。屈蟠泥土何奇詭。崖蝕指瓜餘攫挐。苔老鱗文錯繡綺。方其天矯神變化。風雲霹靂靈恠矣。奮迅鬐鬣晝晦暝。山翻海覆不移晷。不見有石一卷多。天地飛騰從此始。我來日吉占飛龍。不然人物俱捲起。譬如仙人好樓居。仙去寂寞遺故址。水葒草長鯈魚游。春色空岸亦佳爾。僧繇畫龍妙點睛。雷雨破壁應若是。似龍眞龍不可馴。吾惟疑者擾龍氏。何人作詩探驪珠。天風海濤碧瀰瀰。</text>
<title>海上送客。余因滯留。遣悶有作。</title>,<text>聚萍漂梗漫相憐。萬里風煙解纜前。春水如天人去矣。落花滿地獨悽然。菰蒲忽送三更雨。襆被還餘幾日眠。臥聽禽言行不得。賈胡應復笑留連。</text>
<title>劍嘯樓飮餞。留贈金僉使。</title>,<text>東風歸盡雁行行。拓戟酣歌正夕陽。君已移情留大海。吾惟一宿戀空桑。靑楓驛底蕭蕭馬。紅杏村邊灩灩觴。數疊郵書先寄去。家山一路白雲長。</text>
<title>登白華絶頂</title>,<text>纔移滄海步。來躡玉芙蓉。風磴一舒嘯。雲濤時盪胸。松花墜文鼠。崖蜜護神蜂。仙侶肯招手。靑天騎白龍。</text>
<title>太乙菴。待郡宰不至。</title>,<text>匼匝蓮花瓣。消搖紫竹林。古春藏墖影。冷翠踏鍾音。玉帶此堪鎭。紗籠誰與尋。懸崖看撒手。我亦妙明心。</text>
<title>屬方聖中寫臨水讀書圖</title>,<text>我今乞畫如乞食。畫固不能療菜色。有紙未呑寄與君。君寧矜持慳粉墨。謙玄不作掃典型。繪事百年皆眼聽。豈無羣史爭舐筆。旣灌焄蒿不聞馨。鄕來秋舲 卞聲園 梅下屋。有君所畫曾我讀。聆之可濯瀑流淸。掇之可餐山氣綠。屋木橋梁俱得宜。飛潛寢訛奚不奇。石田雲林參古法。渲染蕭疎意匠愜。我有閒愁君知無。倩寫臨水讀書圖。畫水畫水亦不易。應費十日之工夫。</text>
<title>聞丁卯橋 泰 舍人訃</title>,<text>去春識君面。今春聞君訃。生離云莫悲。死別欲何喩。天壞五字城。假手玉樓賦。命促名可壽。骨朽文不螙。共飮黃公壚。贈言當金錯。見子恰嫌晩。用君見贈句 遺墨結心腑。詞人例善病。曾未嬰沉痼。蕭瑟薇省啣。偪側阜城寓。千年令威鶴。翛然擧仙羽。歲寒問平安。星槎憑尺素。古劍一片心。不謂挂徐墓。客冬余寄贈所佩刀 可憐六尺孤。舊業靑箱付。擬續山水音。子期寧再遇。路阻莫往捄。非無磨鏡具。日暮爲招魂。江南靑楓樹。</text>
<title>大定江</title>,<text>信馬能諳路。揚舲不問津。午陰生古渡。秋色澹行人。爲客偏逢雨。離家已浹旬。關山渾舊面。應笑去來頻。</text>
<title>潞河雜懷</title>,<text>北馬南船簇渡頭。江城落木下颼颼。我來正値秋冬際。此地堪成汗漫遊。尙說昭王求駿骨。誰憐季子敝貂裘。吾家亦有湖山勝。只媿閒盟負白鷗。一帶河流喚渡遲。夕陽金碧畫淋漓。靑簾簫鼓連商舶。黃葉樓臺颭酒旗。戴笠乘車前度客。登山臨水薄寒時。坐看沙市饒魚蟹。節物依然故國思。吳粤燕齊遍所親。談經脫劍愴前因。聚星太史書中客。落月春明夢裡人。可是風流追昔日。無端感慨又蕭辰。蒼茫秋水蒹葭岸。腸斷寒潮六六鱗。浿城遙駐使車遲。靑翰紅鐙水一涯。畫列十眉初月夜。衣添半臂嫩凉時。金牋遍乞簪花字。檀板爭傳折柳詞。向後幾多傷遠別。碧雲天末阻佳期。却望龍灣是故鄕。朅來五字賦河梁。琵琶送客何商婦。驛騎邀人有鄭莊。山色九連螺髻小。江流三派鴨頭長。記曾露宿風餐處。草樹荒凉古戰場。古柳蕭蕭噪晩蟬。雪花如席話前年。二分遙占揚州月。十里平沉薊樹煙。對面西風吹五兩。回頭歸路隔三千。潞河不似黃河遠。此去窮源玉蝀邊。一笑凌雲氣不除。旗亭潦倒換金魚。詩成白日幽州暮。人去寒風易水餘。喜有通家稱孔氏。例將傳國說尙書。昔時屠狗知誰在。衰草荒煙弔望諸。析津秋色接天涯。一氣靑蒼眺望賒。使者行裝隨畫角。誰家籬落隱黃花。從來北學人文盛。無數南飛雁字斜。指點輭塵紅十丈。駄鈴明發入東華。</text>
<title>題葉東卿 志詵 武曹子午泉</title>,<text>聞說黃河水。千年乃俟淸。小泉開子午。一室占文明。湛約花痕正。甘隨露氣生。瀹茶供遠客。斟酌在山情。</text>
<title>儀墨農孝廉 克中 招飮無量禪室。晤李雲農 元慶，阮賜卿 福 兩農部，秀子璞司馬 琨，慶子臨大令 照 諸人同賦。</title>,<text>一時旗鼓遍騷壇。闘墨忩忩酒未闌。自笑蜻蜓能撼樹。應憐翡翠競棲蘭。題襟已洽平生願。作畫堪留後日看。似倩麻姑搔我癢。吟髭撚盡菊花欄。</text>
<title>劉燕庭輯海東金石苑。屬書題辭。兼索一言。</title>,<text>燕庭今歐陽。千卷藏金石。奎光照眉宇。嗜古結心癖。剔秦風漢雨。臨姬碣禹畫。編摩厥有書。尙嫌寰宇窄。先是有著寰宇金石苑 象罔求海珠。旁蒐窮濊貊。荒碑抉苔蒼。殘幢劖鐵赤。鍪藏集碎金。興法存返璧。蜿蜿退潮字。熊熊白蓮額。千禩㴑羅麗。百編徵儒釋。秋 金秋史學士 雲 趙侍郞雲石 良同好。橅拓無今昔。嘉貺替縞紵。萬里憑重譯。含咀遍矦鯖。補綴類狐腋。愛奇擴異聞。闡幽恐泯迹。繕寫付鈔胥。烏絲蠻牋白。複壁供秘玩。一部當典冊。文物斯爲盛。庶免靑邱僻。題辭求拙書。窘於舊逋索。媿謝指懸槌。塗鴉字八百。鯫生藉流芳。幸作燕南客。客牎識韻語。黃華澹將夕。</text>
<title>集保安寺。贈墨農。</title>,<text>余豈靑蓮匹。君惟賀季眞。河沙無量界。風雅有爲人。嗜古同餐菊。論交盡席珍。異苔知己在。畫裡接芳隣。墨農作苔岑雅契圖成。</text>
<title>聞蘭雪刺史近耗</title>,<text>澈翁消息近何如。瘴雨蠻煙萬里餘。燕市重尋傾蓋地。潞河忽憶買船初。美人香草能銷福。循吏名山更著書。可道宦游遭胠篋。各天同夢亟愁予。蘭雪赴黔。舟泊章門。遇盜失行李。余於前年亦遭此阨。</text>
<title>六月一日。懷堂陪斗室相國。共賦憫旱限韻。</title>,<text>也得均霑也失辰。喜聞滂澤嶺湖民。作霖望切春仍夏。其雨心忙夕又晨。壠麥收成嗟未給。園葵栽活恐難眞。齊民要術。六月一日種白葵。 晩來一片山雲黑。止渴如梅蔭暍身。楊枝甘露咒眞僧。缾水家家舊俗稱。人事未然桑早徹。農憂如此屋休乘。遂無逐婦鳩何拙。或有移封蟻是懲。不寐試將離畢驗。田間望月夜爲恒。</text>
<title>晦淫潦大作。用東坡聚星堂雪詩韻。寄呈斗室相國。</title>,<text>綠蕉剝盡中庭葉。怒瀑傾簷如噴雪。十日涔涔不出門。浮家滚滚更愁絶。天將何處濟蒼生。平陸成江江萬折。竊歎溝塍禾黍爛。寧論士銼濕薪滅。商羊不去石燕飛。阿香迭作金蛇掣。默禱天公坐燒香。香熏盪碧簾波纈。春初妖魃入中庚。圭璧龍湫徒屑屑。山舍紆欝廊廟心。朅來詩夢雲飄瞥。謂月初憫旱之作 湯旱堯水慣深憂。我口懸河誰與說。屋漏牀牀醉似泥。狂歌擊碎如意鐵。</text>
<title>廿日夕。積霖初收。凉月滿屋。書示天行。</title>,<text>怕說前番雨。星河此夜長。湘簾半鉤月。玉笛一枝凉。中酒神初旺。殘茶夢亦香。靑燈尋舊味。料理讀書牀。</text>
<title>題申紫霞侍郞戴笠小照 圖爲汪載靑作。有翁覃溪題句。</title>,<text>笠屐圖中見替人。蘇齋題句補前因。文章一代開生面。邱壑千秋借置身。詩佛曾參聞綺語。畫師更妙得天眞。及門亦有苔岑卷。肯許風流與結鄰。</text>
<title>紫霞侍郞作樂府四十章見貽。題其尾。</title>,<text>仙雲蹋遍步虛聲。商羽人間辨不淸。哀樂中年翻舊曲。櫟翁風調謝公情。高麗李益齋有小樂府。繁絃脆管儘堪憐。別有新聲近自然。惆悵落花春去也。江南不見李龜年。樂府有春去也落花流水諸般調。棃園檀板按驪歌。酒後鐙前可奈何。慚愧周郞曾顧曲。旗亭回首賭黃河。</text>
<title>奉賀南相國潁翁回巹</title>,<text>白髮耆英畫裏仙。巹杯日月又回圓。勳名黃閣今元老。豔福東牀舊少年。約略開筵移粟日。便蕃邀寵賜金天。瓊林重讌留餘慶。笑看龜巢十丈蓮。紅欄旭日照稱觴。天遣賓僚玉笋行。羞供八珍通御氣。花開一品浥仙香。鹽梅舊味重調鼎。相公時又入首輔 佩黻同心更理糚。壽考作人鍾鼓樂。五雲深處祝今王。</text>
<title>菊秋旣望夜。雅集紫霞侍郞碧蘆吟舫。次香蘇館集。是夜會者朴雨蕉侍郞，洪海君駙馬，李石見復鉉明府，李東樊晩用，洪春山祐吉，洪葯農成謨，丁酉山學淵，李石顚海遠，李谿堂之衡，雨蕉二哲嗣琴垞齊喆，靑棠齊兢，紫霞二哲嗣小霞命準，藹春命衍，柳問菴本學，樹軒本藝昆季，徐竹垞眉淳，韓蕅人在洛。</title>,<text>忽然悱惻忽軒渠。痛飮離騷獨閉廬。暇日缾花徵史逸。中年絲竹衍詩餘。山如人瘦當秋後。雁與霜飛欲曙初。風雨不禁懷舊侶。羅浮樵又石谿漁。謂墨農蘭雪記曾腰笛乞詩還。游戲多生不蹔閒。一笑蘆花吟滿地。似聞鸛鶴答空山。先是吳蘭雪寄題碧蘆吟舫圖。有每聞夜雨菰蒲響。遙答空山鸛鶴聲之句。 酒人消息秋聲裡。林榭周旋畫意間。誰向綠波著書也。窮愁綺習未全刪。韓蕅人游浿上。歸作綠波雜記。</text>
<title>閏重九。懷燕南舊友。</title>,<text>今年不似去年忙。秋夢遲徊話雨凉。燕子徑歸凡幾日。菊花長壽又重陽。無人送酒偏當禁。時禁釀 一例題糕孰與嘗。去年十月。墨農煮菊佐洒。今家人又餉此味。 莫更登高勞遠望。恐君贏得鬢蒼蒼。</text>
<title>懷人詩 有序</title>,<text>予倣蔣藏園作懷人詩若干篇。屬申小霞上舍寫黃葉懷人圖。黃葉何預人事。悲哉。宋玉之詞黯然。江郞之魂滿紙上。蕭蕭作秋聲矣。詩以續翰墨未了之緣。畫以補詩中不盡之意。諸君子誦其詩讀其畫。必將論其世於蒼葭白露之中耳。儀墨農 克中奇才我墨農。風流隘九州。置酒淸淮夕。振衣太華秋。多買五色絲。欲繡劍光樓。周華甫 揚之華甫神驥足。公車困太行。涓人去不返。金臺易夕陽。寸心靈犀照。不僅在詞章。雷竹泉 文輝竹泉詩淸勁。如泉又如竹。一面各天涯。時節餐秋菊。尙憶尋詩屧。欄干繞曲盝。李雲農 元慶試煎雲農茶。試點雲農筆。傾心式相好。僮僕若見嫉。而能汚銀鉤。不能間膠漆。雲農爲余書楹帖方晾墨。被奚童所汚損。因戲及之。秀子璞 琨長白秀子璞。畫筆宗南北。示我東皋篇。苦心存詩墨。種梅花何如。夢見君顔色。子璞種梅事。載學海堂集。李雲橋 榮春雲橋及雲農。風義弟兄難。秋翁數番書。留與靑眼看。便着佛頭糞。聊將結古懽。慶子臨 照子臨有眞襟。不覺醇醪醉。自言愛我作。丁寧乞我字。出門送行人。古寺生夕翠。郭翰臣 邦彦可愛郭翰臣。結客少年場。君有小印。鐫此五字。 標裁偏瀟灑。玉麈紫羅囊。憑闌凉月白。不改別時光。李雲衢 餘慶吾宗一雲衢。如水宦味澹。浮白疎林下。槎枒見心膽。臨歧絲竹咽。奈此中年感。劉松崖 元齡待詔金門客。蘊藉氣如春。一句愛才語。呼我謫仙人。千金珪璋質。努力及明辰。李筠谷 榮竹筠谷何所聞。來尋遠方友。可憐悲秋士。蕭瑟題秋柳。風調近漁洋。之子首肯否。夏潤圃 德炳風雅夏潤圃。共飮無量室。遇我如嘉賓。吹笙兼皷瑟。多情識面初。先問登程日。鄭海屋 彭齡海屋何淸羸。遙祝壽添籌。玲瓏小印文。賤名足千秋。領略古鼎鍾。鐵筆奇氣收。劉燕庭 喜海好古劉燕庭。少無軒冕氣。言將一麾去。足支文墨費。平生金石錄。關心剞劂未。韓季卿 韻海季卿患才多。華藻發於面。素心秋蘭佩。靑眼，鴝鵒硯。日下重把袂。西風歎歸鷰。陳南叔 克明徵君老依劉。澹宕無所好。后山𤫽句嬾。驚坐知名早。四時淸風來。墨竹以爲寶。阮小芸 常生小芸今循吏。出守右北平。蕭蕭古塞秋。車笠蹔班荊。珍重琅嬛書。志願畢此生。阮賜卿 福靑雲阮仲容。本是名家子。樂有賢父兄。淸修謝紈綺。嶺南荔支派。新詞補花史。吳蘭雪 嵩梁三吳江西派。巨擘推蘭雪。妙得蓮洋髓。蘇齋爲心折。萬里瓣香人。魂銷梅下別。姚雪逸 衡雪逸吳興人。山水得氣深。瓊琚別後詩。多謝見委心。星槎曾問訊。未知或浮沉。余竹谿 垣老余畫供奉。尺五城南居。破牕風雨寒。白頭氣筍蔬。記曾篔簹谷。乞取數枝疎。馬硏珊 書奎昔與硏珊晤。杯酒殊酣暢。重遊還相失。一般情怊悵。念我諒實多。春來問無恙。葉東卿 志詵葉公宅易知。竹垞舊所寓。餉我午泉茗。索我午泉句。金馬玉堂語。期許慚寒素。葉琨臣 名琛琨臣美如玉。天然寡笑言。日校天祿書。鳴珂趨鷺鵷。秋風好相訪。報捷喜在門。葉潤臣 名澧愛士葉公子。把臂竹林中。詩思滿竹林。竹林多淸風。別來詩更好。竹翠正捎空。君有竹林覓句圖。嘗屬余題咏。黃香鐵 釗自聞香鐵名。願見心鬱紆。消息孝廉船。江鄕滯菰蘆。千古陽春曲。因風寄我無。陳雲伯 文述元龍老名士。聲譽東南遍。不見合歡人。淸詞誦團扇。四海申紫霞。頂禮畫林卷。丁卯橋 泰宿草丁卯橋。江南慘秋綠。交期與墨緣。願言他生續。往者留仙館。薤露同聲哭。余有哭卯橋詩。去秋示韓季卿。相與泫然。季卿其弟子也。</text>
<title>洪海居駙馬見邀。與東樊共賦。</title>,<text>詩派千秋遡杜陵。緖論特地思騰騰。吟餘歲暮行初雪。驢背天昏趁上燈。志士可憐歌白石。酒人何事戒春冰。時禁酒令嚴 後生終是前賢畏。八斗量才僅一升。看君詞藻好憑陵。滿目珠光劍氣騰。茶事小闌如聽雨。書聲深屋不離燈。夜殘强半餘斜月。天冷無多始結冰。禁臠風流新社約。怕輸墨水飮三升。</text>
<title>奉送紫霞侍郞補平薪僉使</title>,<text>鳳泊鸞飄老更哀。文章九命幾窮哉。黜官古亦多名士。知遇原非僅惜才。春夢消磨還嶺海。夕陽惆悵又蓬萊。公嘗以沁都留守辭陛時。有細數一生怊悵事。承華門外夕陽時之句。 也知一障乘邊處。吟罷鯨魚手掣回。南溟喚渡記前年。一路炎荒水拍天。莫問經過風土惡。最憐相送歲寒偏。靑箱行李佳公子。哲嗣小霞 烏帽頭銜老謫仙。遮莫懷人懷更苦。畫中黃葉不成姸。</text>
<title>題趙游荷承旨見次黃葉懷人詩卷</title>,<text>記否輶軒載筆遊。江山文字足風流。箇儂重續春明夢。夢也消來又一秋。匆匆趙李相經過。今日風懷七不堪。摹寫舊游酬俚曲。似聞歌筑到燕南。貰酒論文楳澥老。拈花送客竹園僧。分明一片蒲萄影。長照同心心似冰。公有韓季卿所餽海燕蒲萄鏡。</text>
<title>人日寄謝紫霞侍郞</title>,<text>琵琶白司馬。山水柳宗元。不免多情累。只應同調論。客星明海曲。人日黯詩魂。西笑靡蕪綠。東風滿故園。</text>
<title>賀咸瓣香 鎭嵩 先生六十一壽</title>,<text>靑衫此日泣萊斑。强對賓朋與解顔。樸學千秋傳絶業。淸游十載記名山。貧惟非病終憂道。生亦無涯是養閒。行輩算來餘有幾。茨翁消息江間。朴茨山丈古貌古文兼古性。頭銜合署魯諸生。三間屋僅如人老。萬卷書猶仗眼明。長子才名追阮瑀。阿兄禮學配康成。瓣香我祝長生訣。桃李春風一羕情。</text>
<title>方蘭生爲余作蓮花一㡧。題曰蕅船墨緣。卽賦長句志懷。</title>,<text>君作蓮花畫。我作蓮花詩。詩禪畫禪參妙法。蓮華身世兩忘之。天然初日照空綠。此詩此畫堪誰讀。今之蓮洋蓮博士。蘭雪 詩骨玲瓏得眞髓。論文沽酒換金龜。鈍根錯比靑蓮子。羅浮山客卽飛仙。墨農 直籋紅雲太華巓。一笑拍肩叫奇絶。十丈花裏締墨緣。風葉露珠何圓轉。聚散紛紛頃刻變。但恨人生不如魚。一生游戲花四面。秋風咫尺衆香國。夢中荷蓋空相逐。惆悵塵寰五百年。此花無恙如銅狄。欲采芙蓉何處所。一種芳心苦復苦。</text>
<title>花朝前一日。贈別小霞平薪之行。</title>,<text>送君何以酬佳節。廿四番風次第吹。帽影鞭絲三百里。春愁一路杏花知。來霞閣柳寒蕭瑟。畫裡斜陽滿漢南。悽絶紅欄曾繫馬。樹猶如此我何堪。鎭廨有古柳數株。小霞作樹猶如此圖。河聲嶽色苦吟身。齊楚靑蒼欲問津。肯借一帆風便去。錦舲應受兩三人。用朴錦舲寄小霞書中語。</text>
<title>晩飯食菜</title>,<text>蒼生不見色凄凉。耐可春盤廿七香。咬得漸佳論氣味。買來求益抵文章。自非肉食謀何事。忽復蓴羹憶故鄕。下箸欣然還一飽。繞籬黃蝶近斜陽。</text>
<title>題小霞墨水山圖 紫霞侍郞商畧墨水山圖。久而未就。忽見山盡處遠峯蒨峭。與墨水相對。墨水則天然。米家點此遠峯。仿佛趙吳興䧿華秋色矣。乃命小霞亟定粉本。</title>,<text>墨水山色何媚嫵。浮嵐暖翠縈牕戶。鈴索不動訟庭閒。海門十里蒸煙雨。登高望遠難爲懷。漠漠春陰百濟西。此時山容非一態。慘澹經營下筆遲。阿堵難得眞面目。身在山中不自知。闖然一峯峭空碧。招手飛來天際鶴。割愁劍鋩柳刺史。撐空石廩昌黎伯。行藏約畧古人同。天與江山娛寂莫。紅蘅碧杜冷斜陽。解衣酣歌拓金戟。湘簾風動玉鴉叉。一桁空翠落墨華。要之成竹胸中得。復有三毫頰上加。虎兒皴染開生面。米家山影接鷗波。單椒秀澤何處是。人生孤負明湖水。六百年來無此作。秋色招魂趙承旨。</text>
<title>哭金訓導 汝規</title>,<text>廿載酸鹹支薄俸。一生譚謔足風襟。每論奕葉通家誼。畧見嶔崎傲世心。乞字依然留四壁。燒香時復擁重衾。商來身後無人託。生壙誰知晩計深。彌留一病氣如絲。劣藥猶能解罵醫。生愛友朋仍愛酒。死無兄弟又無兒。醉醒忽漫悲身世。涕淚工於惜別離。痛飮邊門君記否。蕭蕭襆被對眠時。劇憐垂死病文園。尙有餘情憶小宛。燈火靑熒邀一面。缾花顦顇斂殘魂。他生自擬歸陶士。萬事都休哭寢門。欲貰十干春酒酹。涴衣掁觸去年痕。</text>
<title>葛山雜絶</title>,<text>峯影不離牛背轉。溪風纔約鷺絲飜。誰拈金碧樓臺筆。澹抺斜陽槲葉村。過雨陂塘水漸肥。一肩笭箵釣魚歸。荳花棚下人中酒。臥數蜻蜓蛺蝶飛。</text>
<title>五月十四日。陪斗室相國。過黛川抵白鶴山莊。</title>,<text>山行多可悅。景物一何新。野水靑於黛。崖花白似銀。桔槔眞羡汝。褦襶却羞人。珍重隨僮馬。從容補墨因。</text>
<title>論詩絶句</title>,<text>花數牡丹惟富貴。鳥稱孔翠最文章。天生花鳥多偏賦。鸎有淸音蘭有香。延陵觀樂辨貞淫。一國風存一國音。取法只須歸盡美。服周行夏聖人心。拾人牙慧與人看。一步回頭我甚干。自有廬山眞面目。不須楚相假衣冠。詩參於畫畫參詩。妙處從來悟後知。莫把驪黃拘古法。天閑萬馬是臣師。琴心移我海山遙。未許峩洋竟寂寥。耳食紛紛爭度曲。却將村笛認簫韶。</text>
<title>發洞仙館。次申正使翠微韻。</title>,<text>上馬高歌行路難。故人珍重勸加餐。川原浩蕩如天遠。風雨蕭疎動野寒。詩有未酬成宿債。職因多嚝合休官。一生果有眞知己。靑眼慇懃萬里看。紫霞侍郞別章。有一生靑眄翠微公之句。</text>
<title>黃州示書狀官趙鍾皋</title>,<text>御史頭銜重。詩名又倚樓。西風捲征旆。落日到黃州。𩣭馬人爭避。貂裘我倦游。邊門申國禁。佇看口碑留。</text>
<title>浿上</title>,<text>一區箕子國。車馬蹔消搖。風俗餘三代。江山似六朝。樓頭金縷曲。渡口木蘭橈。重過多掁感。依依執柳條。</text>
<title>順安途中。李副使芝田索詩。</title>,<text>十月皇華載驅馳。吟鞭裊裊指天涯。官廚送酒苦無味。人面相看如凍梨。迭唱瑤牋何陸續。輶軒亟付鈔胥錄。鄕音三十六鱗魚。滿眼驪江江水綠。</text>
<title>次正使韻示幕僚</title>,<text>芙蓉開幕舊曾聞。冀北如今空馬羣。才子知名追短李。屬李汾西 詩人同姓是孤雲。屬崔愚山 可憐袴褶輕千里。却喜奚囊重十分。一路課吟供韻事。手持玉尺閱晨曛。</text>
<title>渡鴨江次正使韻</title>,<text>萬里從此始。班馬出古道。朝日照寒江。北風搖白草。忽憶舊遊時。此地秋色早。離思旣悽悽。意氣亦浩浩。不妨中野宿。卧看邊月好。初志遂蓬桑。牖下寧空老。</text>
<title>正使論詩索和</title>,<text>祥琴原自不成聲。欲奏峩洋調太生。喜遇諸公時問字。羞從流輩與爭名。冬裘夏葛無今古。秋實春華各性情。大手當筵多傑句。好看天馬踏空行。</text>
<title>會寧嶺次韻</title>,<text>懸車束馬此中還。怕說前年歷險艱。百折螺旋窮日力。幾回猶豫亂雲間。冰崖雪棧嗟何地。竹屋梅花憶故山。試放明朝遼野眼。更從阿那覓孱顔。</text>
<title>遣和汝愚山觀白墖</title>,<text>北風征鐸咽寒聲。遼海之間曉日生。獨鶴如聞丁令語。三龍猶說幼安名。滄桑幾度經塵劫。泥雪前遊動客情。遺蹟荒城餘白塔。匆匆立馬遣君行。</text>
<title>雜懷次杜奉答正使</title>,<text>石門嶺外眼初寬。人道支離我自歡。路穩不愁驅薄笨。天低直恐礙高冠。馬蹄平踏斜陽沒。畫角橫吹朔氣寒。却笑雄心揮八極。謾將腰下寶刀看。靑霞十丈展眉寬。肯許幾微見苦歡。吊古千秋燕市筑。論文一代楚優冠。腸輪恰與車輪轉。酒氣無如日氣寒。細檢故人曾寄字。店燈挑盡再三看。僕御揚揚擁褐寬。闘茶說餠恣相歡。歸乎上客休彈鋏。老矣中書欲免冠。匹馬已諳長路熟。羣鷗應笑舊盟寒。因人至竟成何事。媿殺囊錐脫穎看。金魚沽酒寸心寬。十日平原愜古歡。莫報美人靑玉案。劇憐騷客切雲冠。蘆溝橋畔蒼蒼月。碣石宮前漠漠寒。判袂離亭今幾載。苔岑圖裏好重看。嘯詠登臨各自寬。吾惟御李極淸歡。中朝久識尙書履。行路爭瞻御史冠。處處臺隍官樹直。年年杼柚使星寒。輕裝只誦詩三百。合被時人白眼看。</text>
<title>次唐人韻。應諸行人。</title>,<text>衣線懷慈母。詩篇憶卯君。歲寒偏愛日。天末更看雲。遠夢猶堪慰。離憂孰與聞。睠玆林下鳥。飮啄自成羣。後車同載筆。大雅喜逢君。觀樂輸吳札。雕蟲屬子雲。願言惟一識。益者是多聞。豔歎饒佳作。渢渢可以羣。</text>
<title>又與諸行人共賦</title>,<text>多士如明珠。十二乘相照。磊落呈心腑。英華發顔貌。耳名尙云久。同遊曾未料。古文石皷徵。斗酒金臺眺。人物與城市。一攬收其妙。終是管窺斑。可憐亦可笑。荒荒古戰塲。往往靑燐照。將軍死猶生。想見心如貌。長城乃自壞。滄桑孰預料。寒雅集京觀。斜陽澹客眺。徊徨感慨多。覔句故難妙。不免書生習。兵戈資談笑。大漠黃塵合。白日無多照。空濛咫尺間。牛馬不辨貌。僕夫苦停驂。路傍兌麩料。旣非作賦才。何用登高眺。盡日掩車幃。暝坐觀心妙。故園忽到前。綺窗梅花笑。晨𤗄起盥潄。手把明鏡照。病軀强于役。瘦削非舊貌。長物一吟鞭。行槖半藥料。陟屺天一涯。渺渺白雲眺。爲念惟憂切。自得攝生妙。攝生妙何如。節食愼言笑。藐余井底見。猶得天日照。忠信求實事。文章視皮貌。志學竟無成。落落多違料。三過幽燕路。浪跡恣探眺。振衣黑貂敝。擲筆黃絹妙。古人不見我。一任下士笑。</text>
<title>野鷄屯途中</title>,<text>白檀塞外寒生樹。孤竹城邊淸絶塵。林鳥不飛村犬吠。輕風細雪送行人。</text>
<title>榛子店。懷季文蘭。</title>,<text>落花風雨怨天涯。留得長亭幼婦辭。馬上琵琶千古恨。漢家猶是太平時。</text>
<title>姜女廟</title>,<text>咽咽長河水。姜姬廟下流。崩城惟善哭。化石不回頭。古瓦寃霜結。空庭淚竹留。從如名節好。匹婦亦千秋。</text>
<title>燕館除夕。正使邀諸幕賓小酌。次杜共賦。</title>,<text>日邊消息杳難尋。爆竹千門散積陰。燕柳含煙春色淺。唐花如雪客愁深。三盃灧灧傾藍尾。萬里懸懸隔素心。莫遣鷄人催箭漏。今宵一刻値千金。</text>
<title>劉燕庭刺史薦卓异入都。因伴送琉球使。臨別索贈一言。賦贐其行。</title>,<text>一通車笠便忘形。文正之孫有典型。萬里寸函心耿耿。十年重見髮星星。家聲黼黻傳淸白。古學琳琅訂汗靑。記否烏絲曾索字。塗鴉慚絶換鵝經。君昔屬余書海東金石苑序。贈蘇詩一部爲潤筆。蛋雨蠻煙殢晝簾。使君風味耐齏鹽。萬山靑匝衙門小。一鶴閒隨眷屬添。朱墨暇還搜古蹟。甘棠春已接窮閻。定知游刃恢恢處。錯節盤根揔不嫌。臨軒顔色浹恩私。循吏偏蒙曠世知。燕北春風朋酒煖。天南瘴霧使車遲。園林鍾皷昇平日。政事文章强仕時。試問珠江多少遠。郵書替慰故人思。余有寄儀墨農書。托燕庭轉致。燕山話雨不勝情。盃酒匆匆唱渭城。莫把千金酬一字。君時斤正拙稿 秪憑寸管證三生。九原不作陳同甫。陳南叔 多病相憐馬長卿。馬硏珊 謾說重逢他日有。舊遊如夢戀春明。</text>
<title>出山海關。示諸行人。</title>,<text>渤碣迢迢送雁臣。歸衫重涴去時塵。丸泥函谷悲前代。盃酒陽關憶故人。廿四番風爭遞信。三千里路不迷津。身惟未到心先到。春水桃花鴨綠濱。</text>
<title>任鏡浯索詩題帖</title>,<text>征鞍兀兀苦吟身。一路風煙出色新。相看墨緣原不淺。百年靑眼卷中人。謂相看編三分客路二分餘。風日長亭柳漸舒。游子不如春社燕。歸來猶及杏花初。</text>
<title>二月望。宿大凌河。</title>,<text>茫茫別時月。客裏五迴圓。坐數還家日。猶餘一上弦。</text>
<title>留瀋陽</title>,<text>河邊橋斷春水。城上笳吹暝塵。怊悵百花生日。低徊萬里歸人。</text>
<title>次趙羽堂副使見贈之作</title>,<text>隔年歸又作斯游。春尾怱怱到夏頭。千里綠陰連鴨水。半生風日度幽州。蘼蕪深處頻停馬。鶗鴂聲中獨倚樓。自笑慣於河朔飮。紅裙文字强銷愁。</text>
<title>咏車次朴心田</title>,<text>出門轍能合。六轡掌中收。路熟奔如馬。沙平穩似舟。勞薪憐舊物。投轄愛風流。爲爾歌生耳。年年萬里遊。</text>
<title>周流河途中示李君輿</title>,<text>一鞭煙雨漫停車。羇思空濛鬢欲華。嗟我幾時黔墨突。知君得意逐星槎。天中節物過櫻筍。日下風流趁藕花。笑指春來沽酒處。靑帘無恙柳邊斜。</text>
<title>題汪農部孟慈 喜孫 禮堂授經圖</title>,<text>短檠燈火認趍庭。爭把黃金抵一經。風樹百年書帶綠。紹芬珍重訂甘亭。孟慈嘗取彭甘亭贈序禮堂紹芬四字鐫其圖章。摳衣知是舞斑餘。梧柳蕭蕭舊敝廬。此日蓼莪同下淚。媿余孤負納楹書。</text>
<title>法源寺。訪洪子齡 齮孫 出紙索詩。</title>,<text>聞君詞賦壓鄒枚。認是淵源有自來。君稚存先生哲嗣 萬里戈環眞國士。十分珠劍又仙才。名山舊業靑箱補。流水希音綠綺開。天與洪厓緣不淺。拍肩何日到蓬萊。</text>
<title>黃侍郞樹齋 爵滋，汪農部孟慈，陳侍御頌南 慶鏞，符孝廉雪樵 兆綸。邀飮陶然亭。</title>,<text>赫爔不到地。萬蘆靑濛濛。空亭逼古城。咫尺斷軟紅。金碧秪樹林。蟬聲颺晩風。輕雷車音轉。取次來諸公。雅懷酬筆札。匿笑任奚僮。冰羞雜桃藕。十千兌碧筒。西山如故人。欣然一席同。滿地江湖思。何處着孤蓬。別後白露夕。宛在懷此中。</text>
<title>題王子梅 鴻 盜詩圖</title>,<text>千金撒手奈奚囊。店月荒荒一犬忙。可笑才名傳盜藪。何來豪客劫詞塲。嘔心草已歸烏有。剖腹珠還悔慢藏。遮莫良醫折肱得。新詩却比舊詩强。</text>
<title>遼西新秋</title>,<text>百戰遼西賸古城。歸來華表謾傷情。盤飧荒店餘蠅嘬。車馬平原似蟻行。積潦浸殘河柳短。新凉吹入野花明。家鄕消息憑誰問。膓斷征鴻第一聲。</text>
<title>余久病㥘寒。堂宇疎冷。新設障格。因題其上。</title>,<text>藥裹書奩一榻支。黃紬衾煖擁眠遲。深深閉戶工調病。忽憶邊門露宿時。翡翠金屛望太奢。梅花紙帳分堪誇。若將世味商濃淡。羔酒終輸雪水茶。</text>
<title>雪後謝李源如明府寫贈墨竹</title>,<text>天然數枝竹。雪屋破窮陰。健筆兼工畫。源如工書。尤善大字。 淸風忽滿衿。起予多病日。嗟爾歲寒心。看取篔簹記。寧歎少賞音。</text>
<title>喜天行生子</title>,<text>充閭佳氣陽生節。見說熊羆夜夢眞。男女關心曾問卜。弟兄懽笑輒誇人。他時未妨呼癡叔。遲暮猶堪慰老親。多謝故人工遠祝。芝蘭玉樹畫中春。汪孟慈今春寄張茶農芝蘭玉樹仰蔭慈竹圖。壽余太淑人周甲。題有願太夫人令子文孫世世誦芬述德之語。</text>
<title>贈玄鳴如會寧之行</title>,<text>昔我先君出塞時。令尊公有贈別詩。君今別我天涯去。握手索言義不辭。蒼茫廿六年間事。君我同是一孤兒。孤兒不謂有今日。憂患艱難百不支。愛君志操確有守。墓田耕讀荒山陲。况復才氣特出類。器之瑚璉樹之椅。一朝膺選趾世美。春風枯木發華滋。宦遊可憐行負米。堂上阿母髮如絲。征鞭直指肅愼北。長白雲煙來撲眉。翩翩袴褶紅叱撥。一路飮仌甘於飴。公事到手句當了。海山縱目何雄奇。欲往從之吾已矣。屠門大嚼空朶頤。溪館黃花開餞席。羣寮委蛇接履綦。就中別恨誰多少。我自感舊淚先垂。邊風朔雪休更說。不是嚇人卽是欺。洪僚文伯嘗屢游關北。歸輒極言其行役勞苦之狀。故余每以此爲謔。 生度鬼關尋常事。寧把王程論險夷。秖有倚閭北望處。臨風愁殺雁書遲。弱軀干金須努力。都門楊柳佇來思。</text>
<title>紅蕉花</title>,<text>嵰山雪壓綠天痕。畫意王家合斷魂。日暮美人消息好。一檠珠翠蠟燈繁。</text>
<title>鷄冠花</title>,<text>翰音原不離凡鳥。絳幘何來廁衆芳。幾度朱朱呼欲出。野人籬落隱秋光。</text>
<title>紅蓼花</title>,<text>碧蘆蕭瑟白蘋凉。獨占鉛華媚夕陽。一曲闌干秋思遠。雨絲風片似江鄕。</text>
<title>秋牡丹</title>,<text>風姿端不負嘉名。滿地雲霞弄晩晴。姚魏匆匆春夢後。誰憐遲暮此傾城。</text>
<title>老少年</title>,<text>一聲初雁破秋陰。錯認濃霜楓滿林。幾日九還丹就熟。少年顔色老年心。</text>
<title>九日渡江別天行</title>,<text>以我別君意。知君送我情。天涯同作客。九日獨長征。野戍菊花冷。江城鴻雁鳴。篙工催解纜。秋水正盈盈。</text>
<title>宿通州城外。贈山東王之城。</title>,<text>邂逅新交舊酒樓。悲歌何事此中遊。子衿靑見班荊地。我馬黃愁落木秋。是處浮雲連海岱。從來白日澹幽州。卽今南國多征伐。投筆須封萬里侯。</text>
<title>初度日偶題</title>,<text>生辰盃酒度天涯。慈母知應話別離。初志蓬桑何所就。公然歲暮日斜時。白香山詩行年三十九。歲暮日斜時。</text>
<title>燕館得王子梅書</title>,<text>君遊魯國我燕城。尺素飛來雁一聲。聯榻聽蟬供畫稿。君與余舊游。有碧樹聽蟬圖。 登樓喝月播詩名。君所著有喝月樓集。 春風才子雙修福。秋水伊人一往情。近狀勞勞何足問。黃塵烏帽負平生。</text>
<title>題劉芝岩待詔 肇銘 靈芝圖</title>,<text>君家江水初發源。煙霞深處開田園。田園東西盡花竹。忽見靈芝産高原。斸破雲根供几案。晴牕燁燁異香繁。人文瑞應有如此。隱士療飢何足論。君登拔萃符佳兆。公車萬里謁金門。作人已沐菁莪化。與物同沾雨露恩。賓館中宵特訪我。紫芝眉宇何軒軒。苔岑許結金蘭契。手把靈芝索贈言。芝乎芝乎不常有。仙種何事來塵喧。安期羡門邈難遇。方士求藥雙眸昏。盡道籠中儲蔘朮。何異腐草與㖦根。芝乎自是長生物。服之萬年調眞元。君不見古人忠愛今人笑。一盃芹菜獻至尊。</text>
<title>淶陽章貞女。張氏之妻也。未嫁而婿亡。女執從一之義。誓比柏舟。十年不字。父母不能奪志。欲往夫家養姑嫜。而不識其門矣。邑宰魯卓泉 傑 導鼓樂以送之。因旌其閻曰瑤池氷雪。趙海門 文瀚 孝廉。爲啓徵詩。卽題二絶。</title>,<text>勿論夫死與夫生。生死張門矢不更。笑殺東南飛孔雀。蘭芝猶有結褵情。于歸不得十年遲。荊布承歡始此時。一片瑤池冰雪裡。慈烏棲穩女貞枝。</text>
<title>楊墨林席上。晤馮魯川法曹。墨林畫松贈余。魯川題詩其右。卽賦長句謝之。</title>,<text>聞君雁塔題名早。丙申進士同坡老。慧業從來有替人。天之生才亦奇巧。君家北海富靑箱。我索鳳毛君絶倒。歲寒交證古松圖。詞源萬斛風濤繞。全鼎何妨一臠嘗。珍味不在於多少。賞心欲吐心中言。啞羊無奈輸談艸。詩放厥聲比黃鐘。大扣大鳴小扣小。出則廊廟處江湖。事父事君能事了。要須忠孝本性情。詎堪輕薄矜華藻。萬古江河不廢流。此意除君誰與道。自慚敝帚享千金。肯許騷壇供灑掃。墨潘三升紙百番。後約宣南惠以好。逢場樽酒苦匆匆。金臺西畔易殘照。</text>
<title>冰渡滻水</title>,<text>江冰一夜合。寒影接層霄。牛馬爭先渡。魚龍靜不驕。我家谿上路。歸夢雪邊橋。此去關河北。誰憐兩鬢凋。</text>
<title>張仲遠 曜孫 囑題比屋聯吟海客琴樽二圖</title>,<text>步屧從容三兩家。唱姸酬麗寫煙霞。夢殘春草池塘後。君從兄彦惟歿已五年矣 無恙東風姊妹花。是處朱陳自一村。宦游人有滯金門。大家消息三千里。欲寄郵筒更斷魂。君姊兄吳偉卿比部從仕京師。而澹菊軒夫人工詩有集。時人擬之曹大家。金刀莫報四愁詩。話雨燕山未有期。我亦歸田多樂事。東西屋裏讀書時。右比屋聯吟有酒如澠琴一曲。竹深荷凈無三伏。丁西夏。君與余。讌集于偉卿留客納凉之館。 醉來握手貴知音。後會寧歎難再卜。靑衫何事滯春明。書劍飄零誤半生。痛飮離騷爲君讀。大海茫茫移我情。右海客琴罇</text>
<title>過慈仁寺 丁酉夏。與端木鶴田中翰，黃樹齋侍郞，汪孟慈農部，陳頌南御史。屢爲文酒之會於此。鶴田歸道山已七年。其餘諸君皆不在都。愴然有作。</title>,<text>蕭寺城南尺五天。蒼苔門巷故依然。十年獨過黃壚下。幾日重吟白社前。小院茶香春雪暖。古壇松翠夕陽圓。法源迴首相隣近。一樣鴻泥舊迹聯。</text>
<title>發燕館</title>,<text>萬里燕山客。今朝馬首東。江雲流白日。官柳入春風。事事吾何有。行行路不窮。故人爭贐酒。餘醉臥車中。</text>
<title>射虎石</title>,<text>射虎有遺蹟。中林片石奇。至今孤月影。猶似劈弓時。威易單于服。才難武帝知。燕然誰頌德。無箇訪殘碑。</text>
<title>留柵門</title>,<text>萬金珍重見家書。不怕留連十日餘。絶塞光陰寒食後。隔江消息杏花初。乘風破浪談何易。問舍求田計亦疎。爲寫孤懷呼酒醉。鳳凰山色滿僧廬。</text>
<title>回渡鴨江</title>,<text>長堤綠草馬蹄催。快似還家眼自開。露宿風餐休更說。一篙春水渡江來。</text>
<title>硏香休致翌日。自書退恩堂額。屬余題詩。書贈三絶。</title>,<text>多病無堪容宿衛。得閒應復戀修門。三朝殊遇關終始。進亦恩榮退亦恩。盡道休官未見歸。羡君今日卸朝衣。蹇驢破帽吾何有。五斗勞勞謾是非。還我書生 硏香近有此小印 鬢未華。卅年雨露上林花。明時不妨歸田樂。好向東陵學種瓜。</text>
<title>次柏靜濤正使淸川江韻</title>,<text>東泛星槎賦海初。詞源直溯木玄虛。行憐地古攀楡葉。却愧廚寒餉鰈魚。野渡停驂春水冷。山樓弭節夕陽疎。他時倘得黃公訊。爲報相思滿月如。迪與黃樹齋。別已八年矣。</text>
<title>新安館。次韻應靜濤正使。</title>,<text>筆似華亭句阮亭。川原一路按圖經。名尊北斗移卿月。公時陞補吏部侍郞 禮蕆更瀛返使星。紅杏雨殘沽酒旆。綠楊風急打魚汀。金臺幾日重揩眼。望裏雲山莽莽靑。</text>
<title>靜濤正使賦贈二絶。次韻奉謝。</title>,<text>同文異俗須傳信。遍采風謠載筆時。董賦 董越朝鮮賦 徐經 徐兢高麗圖經 皆讕語。弓衣遮莫繡新詞。公譔竹枝詞三十首。以記東國風俗山川。送迎千里到殘春。草長鸎飛愁煞人。征旆今宵何處所。隔江相看月痕新。</text>
<title>柬沈桐菴移竹感賦二絶</title>,<text>種竹尋詩却惘然。萬竿蒼翠影堂前。淸陰如許孫枝長。句裏風煙二十年。桐菴令王考文肅公。於乙酉歲嘗種竹於影堂顧對軒諸處。拈韻命賦。亟稱許之。此君應識舊門生。相對蒼顔更有情。愛士今誰如愛竹。一枝枝灑淚痕明。</text>
<title>留龍灣。懷柏靜濤侍郞。</title>,<text>當日鴨江畔。別懷春水深。皇華有遺愛。歲暮獨登臨。爭購香山集。還辭陸賈金。鮿生偏荷眷。難得是知音。</text>
<title>癸卯春正月初七日。燕館得王子梅，張中遠書。追賦一律。示中遠。兼寄子梅。</title>,<text>客中人日思冥冥。取次詩函眼忽靑。細數舊游如斷夢。幾多知已又晨星。雜花三月江南路。名士千秋歷下亭。自笑敝貂何所事。乘桴吾道在滄溟。</text>
<title>曺秋部艮甫 楙堅 索題其亡友蔣 志凝 澹懷蓉湖醉月，素心堂夜讌二圖。</title>,<text>澹澹風懷灧灧波。滿江煙月夜如何。人生一醉尋常事。良友良宵得幾多。徙倚雲廊捲白波。當筵詞客盡陰何。樽前看敢蒼葭影。霜露爭禁去後多。紙醉金迷歎逝波。秋墳鬼唱奈君何。劇憐一片蓉湖月。長照空樑老淚多。右蓉湖醉月落花風裏舊題襟。文字紅裙托素心。北海酒罇三月暮。東山絲竹一燈深。蟲沙瞥眼經塵劫。素心堂主人淸微道人。歿已有年。又於夷之難。堂燬無遺址矣。 鴻雪從頭記畫林。子建老來傷逝恨。獨收遺墨重千金。右素心堂夜讌</text>
<title>題張中遠伯姊孟緹夫人澹鞠軒詩舍圖卷 夫人卽吳偉卿比部令閤也。</title>,<text>一洗穠華艶。簾櫳野意幽。伊人澹如菊。詩境雅宜秋。故里懷三徑。西風詠四愁。延陵與酬唱。花隱勝封侯。</text>
<title>題中遠三姊綠槐書屋肄書圖</title>,<text>見說淸風林下吹。薪傳家法北朝碑。琉璃硯畔槐陰綠。停筆還思授字時。夫人先尊甫館陶君。嘗授字學於綠槐書屋。書名未許掩詩名。不櫛爭推五字城。豔福欲將彤管述。無如腕鬼負平生。君家芝旭我知音。惡札曾題比屋吟。中遠有比屋聯吟圖。卽與諸令姊妹唱酬之作也。嘗屬余題句。 記否簪花傳墨妙。一時聲價重鷄林。中遠前寄綠槐書屋臨才惠公志諸幅。金公秋史亟稱許之。</text>
<title>宿紅花店。有懷口占。</title>,<text>車馬翩翩路向東。旗亭呼酒蠟鐙紅。曉殘歸夢榑桑月。春冷征衫碣石風。千慮有能愚者得。寸心難許二人同。髭鬚倒似魚頳尾。贏着新霜滿鏡中。</text>
<title>杪春小晦。懷卞秋舲楓嶽之遊。</title>,<text>送君自崖返。目斷海山靑。漠漠春將去。昏昏酒未醒。雨聲雙戶閉。花氣一筇停。應得奚囊富。新詩幾日聽。</text>
<title>四月二日。奉敎祇領田土藏獲之賜。恭賦紀恩。</title>,<text>寵錫煌煌不可名。臣惟匪分誡繁纓。民人勝似封侯貴。田土多於賜第榮。從此譍門添一力。他時負郭代躬耕。奚囊携得康衢月。擊壤聲中和太平。</text>
<title>送玄鳴如之任灣府</title>,<text>記曾漠北送君行。今日關西又遠征。壯歲堪憐頻作客。中年爲覺輒傷情。家山重隔書多滯。秋潦纔收路更生。料得星槎來泊日。故人杯酒正歡迎。斗大官齋草色袍。一簾西日動牢騷。邊情已驗爭桑患。海警寧辭擊楫勞。六島煙沈區脫小。三江水落戍樓高。憑君此去書郵穩。好托新詩寄薛濤。</text>
<title>杪夏與箸翁硏香。訪鄭羲山山莊。留題壁上。</title>,<text>尺五城南屋數椽。四山蒼翠濕如煙。松間酒席延吟望。江雨江風葉葉船。</text>
<title>重陽之翌。過三台山莊。</title>,<text>我來展重九。菊未有黃華。林㬉收紅柿。泉香試綠茶。何妨近城市。卽此是山家。少酌耽佳趣。留連坐暮鴉。</text>
<title>小春八日。余初度日也。飮于硏香書齋。卽席送劉芸居關北之行。時舍弟天行亦將遊燕。</title>,<text>年年此日醉紅裙。溪館華燈夜未分。四十三秋初度我。二千餘里遠將君。黃花酒面香斟露。落月歌聲靜逗雲。休唱鶴南飛舊曲。北風征雁悵離羣。</text>
<title>夜坐口占</title>,<text>小罏文火手煎茶。落月娟娟竹外斜。半夜紙窗春氣暖。水仙初放一囊花。</text>
<title>楊根旅次。同洪直長 在鳳，權注書 應夔 夜話。</title>,<text>崩崖絶壑路難分。十里東風易夕曛。此會他時須記取。斗陵荒店夜論文。</text>
<title>砥平途中</title>,<text>景物蕭蕭道路難。上元時節思無端。江風驟送龍門雪。月遙添貊國寒。畫意詩情聊自遣。漁歌樵唱亦堪歡。此行只是悤悤劇。咫尺金剛恨未看。</text>
<title>二月十八日雪。得秋舲書。寄贈二絶。</title>,<text>東風吹雪撲春衣。錯道楊花滚滚飛。乘興何人來訪戴。一溪寒碧獨關扉。軟紅廿載謾徘徊。坐送仙游亦快哉。秋舲將游金剛 認我相思明月夜。夢隨笙鶴過蓬萊。</text>
<title>得筍香外史書。有見懷四絶。賦此答之。</title>,<text>滿眼韶華却惘然。杏花如雪柳如煙。吟窗幾灑相思淚。綠意紅情似去年。筍香有綠意紅情小印。</text>
<title>秋舲遊金剛。爲余勒名於九龍瀑。戲謝以詩。</title>,<text>靑鞋舊約踐何年。石字先題海岳巓。自笑虛名注仙籍。千秋留與永郞傳。</text>
<title>癸卯春。購一古硯於燕市。右側刻林佶銘。追鐫一絶其左。</title>,<text>林君銘字細如絲。一派源流溯墨池。舊澤摩挲窪更好。爲曾供寫阮亭詩。</text>
<title>春日見張中遠書。去秋除武昌。離京時所寄者也。喜而賦之。</title>,<text>跌宕琴樽惜別餘。一麾風味武昌魚。治爲良吏二千石。行載秘書三十車。卾渚春深棠雨洽。燕城秋盡柳煙疎。館陶遺業知能紹。字撫蒼生宿瘼除。先尊甫嘗宰館陶。聲績茂著。素精黃歧之術。中遠俱克趾美。</text>
<title>題王海門撫松圖。應子梅屬。</title>,<text>庭柯噪晨鵲。得我子梅書。孝思錫爾類。屬題撫松圖。先尊故廉吏。宦游廿載餘。欲歸歸未得。歲寒田園蕪。有風何謖謖。煩襟一銷除。有節何落落。貞德自不孤。披圖拜遺眞。風樹泣皋魚。披圖溯遺愛。甘棠頌里閭。不食應有報。鸞鵠停碧梧。家學紹靑箱。四海溢名譽。無窮寸草心。春暉奈長徂。余亦孤露人。掁慕更何如。</text>
<title>岱頂看雲圖。題奉潘內翰順之。</title>,<text>上方鍾動一筇秋。日觀峯頭日欲浮。萬壑空濛雲似海。起作風濤脚底流。望中不辨是齊魯。指點人煙靑縷縷。醉來跂石發高歌。坐待崇朝天下雨。</text>
<title>寄題潘舍人補之小窗梧竹圖</title>,<text>高節挺脩竹。嘉蔭落疎桐。君子溫如玉。嘯咏於其中。故應詒謀在。三松舊家風。</text>
<title>追題海客琴尊第二圖二十韻 入畫者比部吳偉卿，明府張中遠，中翰潘順之補之及玉泉三昆仲，宮贊趙伯厚，編修馮景亭，莊衛生吏部，姚湘坡工部，汪鑑齋明經，張石州孝廉，周席山，黃子幹侍御，陳頌南，曺艮甫，上舍章仲甘，吳冠英。冠英畫之。共余爲十八人也。</title>,<text>十載重揩眼。西山一桁靑。題襟追漢上。修稧續蘭亭。顔髮俱無恙。莊諧輒忘形。今來團一席。昔別隔層溟。記否懷人日。嘗於癸卯燕館人日。得張中遠，王子梅書。有詩記其事。 依然逐使星。馬諳燕市路。槎泊析津汀。往跡尋泥雪。良緣聚水萍。延陵佳邸第。平子舊居停。讌集於吳偉卿比部留客納凉之館。時中遠寓此。 凍解千竿竹。春生五葉蓂。時乙巳新正五日也 勝流皆國士。幽趣似山扃。投轄從君飮。焦桐與我聽。盃深香灧灧。調古韻泠泠。此日傳淸散。何人賦罄甁。願言鍾子賞。休慕屈原醒。北海存風味。西園見典型。古歡等觀樂。中聖劇談經。文藻思焚筆。詞鋒怯發硎。已知交有道。矧感德惟馨。海內留圖畫。天涯託性靈。百年幾相見。萬里卽門庭。</text>
<title>乙巳春。張中遠屬吳冠英爲我寫照見貽。追題二截。謝中遠兼寄子梅。</title>,<text>硯背曾供坡老像。中遠前贈硯刻像于背 扇頭今見放翁眞。與君同訂三生約。海內襟期海外身。廿載春明幾賞音。琴心酒趣補苔岑。停雲萬里神游遍。越水吳山又孔林。辛卯秋。番禺儀墨農爲作苔岑雅契圖。近有中遠春明話舊海客琴尊二圖及子梅春明六子圖。子梅時寓曲阜。</text>
<title>松濤</title>,<text>風湍一碧月孤明。五粒颼颼鶴夢驚。滿院如聞秋水至。空山忽訝晩潮生。琴徽細入新調曲。茶銚淸分一沸聲。遙憶故人江上屋。著書消受歲寒情。</text>
<title>秋海棠</title>,<text>淚痕點點滴臙脂。絮果蘭因㤪阿誰。幽恨似敎蟲語訴。斷魂應有露華知。最憐深院疎簾下。恰是微凉淺暮時。一種相思無限意。並將紅豆寄天涯。</text>
<title>木筆花</title>,<text>本色湘豪却不如。抽風蘸露數枝疎。種臨墨沼堪濡翰。開遍詞林自中書。才子春圓詩夢後。佳人曉罷畫眉餘。那敎仙手來攀折。寫得雲煙滿碧虛。</text>
<title>茶煙</title>,<text>竹罏石銚雅相宜。活火新烹雪水時。一榻風輕縈鬢影。重簾雨細綴花枝。淸於煮酒初回夢。韻似燒香半入詩。領略幽情何處好。蒼松陰裏碧溪涯。</text>
<title>十月廿二日。春塘臺講筵。恭紀一絶。</title>,<text>瑞日曈曈敞法筵。芸編香襲御罏煙。微臣久沐恩波重。不忘。前王代聽年。純廟戊子初冬。翼廟開講于此時。下詢姓名。洊承改日引見之命。</text>
<title>立春日。邀同人讌東坡生辰。賦長句題笠屐像後。</title>,<text>維月建丑日十九。是日立春亦非偶。今去公生八百年。人間幾度酹春酒。酹酒三蕉香一爐。仿佛靈風來畫圖。笠影婆娑煙雨裏。半生春夢滿江湖。瓊樓玉宇不歸去。泥中扶醉胡爲乎。詩案百篇讒不死。黨碑千尺名俱峙。眼高四海空無人。用坡公贊李白句 謫仙風流略相似。淸游苦愛赤壁磯。江山風月無是非。下界何來紫裘客。笛聲吹送鶴南飛。復有劉郞壽松鶴。多情不僅慰天涯。公神如水隨處得。何况東海袖中碧。紙牎竹屋思依然。辛盤蒿韭更生色。借問老簪花勝日。曾否有此讌弧席。文昌襍錄。東坡立春日簪幡勝。子侄輩笑指云老人亦簪花勝耶。</text>
<title>嘉平月廿五夜。得子梅書。</title>,<text>撫松詞比蓼莪篇。吳下靑山繞故阡。二十四泉黃葉冷。低佪歸夢草堂前。黃花紫蟹露香流。藻荇西風野水頭。好是諸君 劉彦中，龔袗，朱綏壽，陳中也。 詩畫筆。一般酒氣各般秋。搨得銅壺寫折枝。茶煙影裏鬢絲絲。中宵禪榻如相對。一笑拈花考古時。虎阜剛穿凉雨屐。秦淮暫駐夕陽橈。零金賸粉煙波上。更有何人記板橋。靑衫旅食趁槐花。望斷滄溟舊使槎。六子幾時重話雨。春明門外卽天涯。用句</text>
<title>聞鄭壽銅入香山爲僧</title>,<text>出家歡喜在家愁。痛飮狂歌四十秋。塵世萬緣都撒手。空門一念不回頭。未知成佛同靈運。自是能詩似貫休。海岳如今償宿願。雲甁月錫更風流。余嘗於羲山山庄。見君題山寺詩。有爾言夸矣人皆佛。此日茫然我是誰。丈室梵魚初靜後。一身海岳倦游時二聯。可知其早有敀依沙門之志。</text>
<title>金晴嵐宓草求點評霮䨴樓詩卷。又有人囑題小蕉山水。偶於醉後戲係廿八字于小蕉畫後。倩寫其意。</title>,<text>𤢜夜沉沉燭影高。滿窗風雨酌春醪。小蕉畫筆晴翁句。醉手何妨抵蟹螯。</text>
<title>題晴嵐霮䨴樓詩藁</title>,<text>詩境年俱造。淸新入老蒼。後遊窮海岳。薄宦閱風霜。已見名心定。誰憐醉墨香。知人更論世。氣味近蘇黃。</text>
<title>題小觀從兄肅愼游艸</title>,<text>東華迢遞念刀環。北極闌干信手攀。五國風煙連徼外。滿洲燈火隔江間。詩愁聯爾煎茶遣。先生與會寧人士詠煎茶詩。用險韻頗工。 宦况依然載石還。歸裝有鍾城硯石數方耳 春草爭禁尋舊夢。蕭蕭蓬鬢共成斑。先生與迪晨夕唱酬。今廿有五年矣。</text>
<title>題同聲集寄子梅</title>,<text>墖影樓頭爲客日。桐華館裏冶春時。歸來聽雨同傳唱。好向樽前付雪兒。淸潤潘郞玉不如。用句 綠窗鬢影賦閒居。鹿門豔福成偕隱。和頌椒花又著書。季旭有撰東海記。梅櫋煙月按新歌。哀樂同聲喚奈何。鐵板冰絃皆絶調。無須甲乙賭黃河。</text>
<title>浿江舟中</title>,<text>渡頭催喚木蘭舟。處處笙歌水上樓。十里東風吹不斷。綠楊城郭似揚州。</text>
<title>晩發延州。出北水門。</title>,<text>絶壑飛泉略彴通。鞭絲搖動落花風。石倉路出斜陽外。鐵甕城高朔氣中。豈有浮名垂竹帛。謾將初志遂桑蓬。書生何預邊頭事。笑煞寒冰語夏蟲。</text>
<title>狄踰嶺</title>,<text>何年巨靈手。萬疊劈鴻濛。石沒留冬雪。林高動朔風。曾聞惟鳥道。卽看是蠶叢。雙袖携雲氣。長歌倚碧空。</text>
<title>江州途中</title>,<text>天七百里。偪側不堪行。處處春燒色。村村水碓聲。牛欄芳草合。熊館襍花生。一曲垂楊岸。漁舟動客情。地僻原如許。民窮奈爾何。糶完官事少。蠶熟女紅多。板屋窺天影。樺燈聽月歌。夜聞隣兒聯唱月謳 曉看籬下徑。虎跡恣經過。朝日不到地。亂山高入天。行愁無馬路。還訝有人煙。因樹薪如屋。傾筐粟當錢。時聞春社皷。古俗尙依然。靑藜扶野老。黃犢守山家。樵徑穿林細。村容逐岸斜。鹿眠谿畔月。蠭釀石間花。暫向松陰憩。淸泉手煮茶。大江流渭碧。西北發源深。芻輓乘邊策。蒲鞭化俗心。磵風兒捕獺。沙雨女淘金。漸解方言熟。新翻塞上吟。</text>
<title>靑衣亭</title>,<text>黃袍基業陳橋日。花石風流艮嶽春。一代興亡皆有數。靑衣何事遽加身。</text>
<title>皮木嶺</title>,<text>靑天蜀道客魂驚。束馬懸車是此行。隔岸箐林煙雨裏。似聞猿歗兩三聲。</text>
<title>浴佛日。抵虞芮舊城。</title>,<text>荒塍錯繡雨絲絲。虞芮城頭立馬時。芳草綠陰愁日暮。朔風虜酒醉天涯。蜀中人物原多變。越絶江山未更奇。今夕政知京國遠。萬家燈火夢迷離。</text>
<title>舊城寓舍咏飢鷹</title>,<text>瘦骨稜稜立架頭。雲霄志氣動雙眸。如何不及閒鷗鷺。飮啄江湖得自由。</text>
<title>留閭延李定牧邀飮</title>,<text>首夏閭延府。風煙却似秋。萬山通鳥道。一水限鴻溝。漠漠黃雲合。凄凄白日流。休歎銷髀肉。呼酒滌邊愁。</text>
<title>靉江喜晤柏侍郞靜濤追賦</title>,<text>東顧分憂載驅馳。靑冥玉節出邊陲。重逢野戍煎茶地。忽憶都門送酒時。亭障按圖恢舊制。靜濤擬添設台卡於帽兒山下江岸諸處。圖寫連界甚悉。 輶軒問俗補新詞。靜濤於甲長奉使時。有著朝鮮竹枝詞。 過江今日乘槎客。誰識風霜化鬢絲。</text>
<title>還發閭延。留贈白瞿山趙絳雪。</title>,<text>歸旌東指路無窮。靺鞨遺墟落照紅。山澤氣蒸常作雨。鐃笳聲咽故多風。他時我戀空桑宿。今日誰推大樹功。離思鄕愁同錯莫。戍樓西畔月如弓。</text>
<title>仁風樓</title>,<text>怕說三川歷險艱。果然生入玉門關。如今猶有登臨興。却倚危欄望遠山。</text>
<title>宿香山普賢寺</title>,<text>端午長亭路。斜陽古寺門。禪香怡客性。肉食媿君恩。磵寂鍾初動。林迴塔更尊。欲尋檀下蹟。風雨四山昏。</text>
<title>復命翌日。恭題內賜扇頭。</title>,<text>金帶圍開雨露新。昨蒙晉堦之典 五明恩錫又今晨。滿顔披拂征塵色。快似王風共庶人。</text>
<title>關西途中。贈方景韶。</title>,<text>今夏靉江役。周旋共令尊。煙瘴涉天險。辛苦不可言。王靈有攸曁。生還入玉門。宿痾添嘔泄。餘悸結夢魂。返命踰十旬。征旆又塞垣。豈知此行日。與爾得源源。出處敦世好。終始荷國恩。靑春須自愛。忠孝是本元。美玉寧無價。芳蘭故有根。嗟余旣衰暮。雙鬢朔雪痕。</text>
<title>五詢亭</title>,<text>新荷裛露迎裙屐。翠柳臨風拂管絃。呼酒張燈剛幾日。一闌鴻雪歲寒天。</text>
<title>戲題店舍壁書後</title>,<text>十行奇字壁間題。半胷蛛絲半燕泥。千載那從揚子問。別風淮雨使人迷。</text>
<title>過山海關。有問吳三桂事者。賦此答之。</title>,<text>堂堂旄節鎭雄關。國破家亡也等閒。不有梅村詩史筆。誰知一怒爲紅顔。</text>
<title>右北平旅次。橘樹結子。</title>,<text>洞庭秋色數枝開。風露新香入酒杯。客榻一宵淸夢熟。不知身世渡淮來。</text>
<title>謝人餉酒</title>,<text>玫瑰味比蒲萄辣。佛手香兼竹葉淸。詩酒從來無二致。溫柔敦厚近人情。</text>
<title>車中紀夢</title>,<text>坐擁貂裘小睡溫。依依歸夢訪家園。雪晴溪館無人掃。一樹梅花鶴守門。</text>
<title>燕館除夕</title>,<text>無奈當除夕。爭禁又立春。榑桑鄕信隔。爆竹客愁新。櫪馬空添齒。鄰鷄自唱晨。獨斟婪尾酒。燈下祭詩神。</text>
<title>淡巴菇賦 幷序</title>,<text>粤在明季。呂宋之國。有卉名淡巴菇。世俗呼爲烟草。而海內外在在播種。喙息之類。莫不嗜若茶飯。于玆數三百年。操觚先生靡有譔錄。幾幾乎湮滅不稱。其見於羣芳譜及近人詞章之末者。都來零瑣。不足以生色蓺林。而茶則有經。花則有史。矧玆靈苗而闕如哉。余庸是嘅然。乃於香銷灰冷之頃。爰著斯賦。匪日葑菲可採。聊以備芻蕘之說。其辭曰。繄淡巴之靈苗。肇呂宋之遐土。明季寔繁烟族。日本遂著菸譜。於是株連天下。蔓延海外。播同草棉。性比薑桂。爲悅於口人。嗜若芻豢之味。亦利於病。醫稱其瘴濕可制。諒小草之或譏。哀衆芳之何在。若夫視乃宜土。占厥上田。如農是業。旣耕且耘。十畝當秫。九畹失蘭。野人籬下。斜日圃邊。葉敷蓼而疎翠。花戴菁而褪臙。蜜蜂嫌採。粉蝶憚眠。姿精華而外斂。氣芳烈而內全。攬之離離。望之芉芉。林風晩善。畦露曉圓。生成芳草綠陰之日。收拾涼梧黃霣之天。迺者產西南而名目別矣。歲豐歉而貴賤隨之。或細剪紫髮。或軟擷金絲。芳意郁郁。異香霏霏。送疑菜把。不無地主之誼。贈似將離。合有風人之詩。不覺自醉者。若飮醇醪。可以療饑者。爲歌紫芝。借金莖承處。效竹篠飮時。忽鑽樹而開火。羌敲金而擊石。羞同器於薰蕕。感爭光於螢爝。懷中何果。囊裏何藥。入其室兮佩蘭。喩其狀兮揣籥。不必啜茗邀人。奚須設醴款客。餘荀令之留熏。任韓壽之偸爇。處處龍涎。人人雞舌。吐納雲霧。咳唾芬苾。散如葢而亭亭。焚非罏而乙乙。手燃丹藜。夜校秘書。胸生火棗。日誦眞訣。蔗境漸佳。諫果回甘。快展眉間靑霞之氣。先聞牙後粲花之談。勝浮一大白。當値千黃金。最宜寂寞之景。堪消怊悵之心。無人獨坐。有時沈吟。雨聲一院。花暈半簾。行飯林下。脫帽松陰。遐情蹔起。幽趣轉深。晩涼覓句。橫過苔徑。夜月懷人。直倚山樓。蜃噓氣於海天。雁含蘆於江秋。如棠觸忿。如萱忘憂。閒中長物。客裡良儔。嗟夫神農得嘗。寧見漏於本草之經。韓惔酷嗜。僅聞名於香祖之記。辨味則蟋蟀難欺。龍蟋蟀。古之善辨烟味者。 論品則蜈蚣是貴。烟之佳品。俗語比蜈蚣脚。 下邑何堪包苴之充。朱門不數頭綱之餽。盈箱陳腐。入市委積。劑劑分藥。稱稱平錘。買非求益。掇比落英。吐火聞仙翁術戲。燒筍愛太守官淸。一吸而賦。不待八叉之頃。長吁而歌。未免五噫之情。金圍家世。書帶門庭。誰謂茶苦。惟吾德馨。椒邱止息。荷葢逢迎。煨芋夜話。蒸藜春羹。沆瀣餐而何日。烟火食而此生。雖未登仙葩之列。亦不負香草之名。</text>
<title>潘玉洤太常。招同吳偉卿比部，曺艮甫給諫，吳淸如中翰，翁祖庚編修，周 學源 上舍，王蓉洲比部，邊袖石編修，蔣心薌孝廉，吳冠英上舍。讌集松筠庵。共賦次偉卿韻。</title>,<text>風流楊柳憶當年。歷歷前游畫裏傳。乙巳正月。張仲遠倩吳冠英。繪海客琴尊第二圖。 四海苔岑追勝事。冠英又作松筠雅集圖。 千秋俎豆拜先賢。庵有楊椒山祠。余燒香禮拜。 歡悰旣醉廜蘇酒。慧業同聽妙法蓮。紀夢他時東海上。天風環珮下羣仙。</text>
<title>安市城 唐太宗征高麗。破高延壽於安市。因名所幸山爲駐蹕山。勒石紀功。見舊唐書。</title>,<text>駐蹕山光翠掃空。六軍何事過遼東。荒煙野草千餘載。不見殘碑舊紀功。</text>
<title>箕子墓</title>,<text>箕林有遺墓。平壤亦殷墟。王訪彝倫敍。聖稱君子居。何異孫十一經問對云君子居之。指箕子言之。非孔子自稱爲君子也。 井田新雨後。麥秀夕陽餘。萬世尊師表。馨香闕里如。</text>
<title>秘書省秋夜 時校刊正廟純廟翼廟三朝寶鑑垂成。</title>,<text>昭回奎壁爛卿雲。謨訓洋洋述夏殷。一揆同符先後聖。百編皆有古今文。墨池承露天香滿。燭樹燃藜夜色分。宗德祖功垂裕後。羹墻孝慕見吾君。</text>
<title>龍灣館奉別瑞芝生和勿齋兩使。幷謝投贈之作。</title>,<text>瑞日祥風鳳詔宣。禮成三宿使車旋。心淸於水千金謝。句好如仙萬口傳。安市逢迎添線節。春明歸去落燈天。賢勞王事吾何敢。縞紵惟堪締夙緣。中朝兩鴻匠。東國此留名。翰墨爭先覩。江山與有榮。琪花三島種。仙鶴九霄聲。海上皷琴者。方知移我情。四牡遄行邁。西風雪載途。盤飧嗟淡薄。寢處恐疎虞。鞭外年光盡。燈前別緖紆。春來多候雁。爲我寄書無。</text>
<title>臨湍途中</title>,<text>瓠蘆河畔已殘春。柳絮東風漲麴塵。回憶禁寒沽酒夜。上元月色爛如銀。</text>
<title>追題春明話舊圖。寄仲遠大令。湯雨生將軍。仲遠母舅也。余嘗從仲遠得讀其外祖與竹公棄藁及湯節母斷釵唫。欽誦久矣。頃於甲辰冬。雨生自金陵作此圖見遺。蓋爲余與仲遠有重逢之喜。而自誌其聞聲相求繾綣不忘之意。尤可感也。</title>,<text>將軍忠孝之子孫。歸老龍山琴隱園。虗懷愛客揚風雅。况復丹靑逼宋元。幾時罷釣秋江曲。澈翁 吳蘭雪 留題詩一幅。瓊花斷釵有和萹。蓼莪從古不堪讀。君家賢甥張仲遠。與我忘形矢不諼。春明話舊樂何如。笑指西山靑似眼。十年離合各天涯。萍水襟期知者誰。蒹葭玉樹儼相對。我見此圖感淚垂。花前薄暮談詩處。竹裡輕寒煮酒時。盥手出示與竹藁。自言舅氏傳家寶。一門大節何煌煌。拍案三歎盡人道。吁嗟乎摹寫眞境如合契。就中亦可論其世。英雄晩計六橋驢。畫尾鈐六橋驢背故將軍印。 循吏宦味武昌魚。欲往從之隔山海。雙鯉難憑尺素書。後會茫茫頭已白。令人卻憶結交初。</text>
<title>日本畫生南畊。倩人索書扁聯。因掇拾伊國舊事佚聞之雜出於記載者。戲作七絶廿首。以備竹枝一體。</title>,<text>倭皇開國歷周秦。徐福從來事未眞。文獻無徵徵海內。異稱還有著書人。職稱關白姓稱源。獨攬權綱子子孫。南面素餐何所樂。可憐櫻町與桃園。何來西敎蔓難圖。一掃潢池奠海隅。看取津梁無漏網。行人踏遍石耶蘇。東照英靈震一方。四時權現爇楠香。三韓使者來停舶。也把椒漿酹日光。果有尙書百編否。歐陽七字惹人疑。證訛我證諸家說。竹垞潛邱又曰知。多事王仁泛一航。載將經籍破天荒。橘柑亦是吾鄕物。八縵空輸海外香。赤間關產硏材良。熊野山多藥草香。井鼎考文皇侃疏。冲霄劒氣詑東洋。豐秋津外水連天。豔說梨洲舊泊船。誰向中華傳廣記。紀元偏據大唐年。海東夫子物徂徠。力㴑滄溟一派來。風雅如今齊一變。長崎虹月漢槎迴。九童翰墨何遒逸。更有簪花摩島綾。紅蓼啼蛩黃葉寺。石苔難得是詩僧。熊岡梅谷品題新。字字琳琅妙入神。詎但一斑靑眼賞。紫藤花帖亦千春。銅錢遺笵證奝然。延喜和同舊紀年。底事貨泉無續譜。秖今寬永獨流傳。白松木札翦輕羅。不數凝霜與衍波。藍本休誇方氏譜。古梅葊裡墨香多。水鄕從古無鷹虎。索畫吾人歲不虛。聞說嵯峨能愛物。放生恩及少年魚。鍔蓮秋水六哥仙。快劈千番雁齒牋。巧厤別裁新式樣。扇頭日月一年年。不論送使畠山殿。別有差僧以酊庵。鰹節龍圓充土物。例將書契署和南。丹靑館宇接賓開。供張紛紛錦繡堆。六十六州千萬戶。幾人攤毯踏綿來。蘇䥫凌霜綠萬樷。滿山檀特雨餘紅。靑莊當日蜻蛉志。草木何多漏采風。藤篠文章見亦多。南畊六法更如何。若爲訪得吾妻鏡。硯北閒飜以呂波。我書塗抹慙無法。偶結新緣石見州。一幅美濃煩乞畫。佇看驚鷰押齋頭。</text>
<title>王子梅屬題徐月坡老人東崦草堂圖</title>,<text>萬里梅華夢。低徊鄧尉巓。高人有遺構。此老亦神仙。春色云誰贈。冬心只自憐。守門孤鶴怨。媿我未歸田。丁未冬。余於薊州途中紀夢。有雪晴溪館無人掃。一樹梅花鶴守門句。吳冠英上舍爲畫之。</text>
<title>謝程穉蘅寄蒹葭秋水圖</title>,<text>家學君傳程孟陽。交期我證李流芳。如今彷彿遺型在。二百年來一瓣香。摹象徵文練水淸。流傳鄕哲不刊名。秋來硏北餘閒筆。更寫蒹葭寄遠情。穉蘅有輯練水文徵。練川名人畫象諸書。極目山河阻且長。西風白露黯秋光。此時詎但君懷我。我亦懷君水一方。</text>
<title>題子梅得印圖</title>,<text>漢代誰知有此人。君惟今日悟前身。後千年後三生石。留證心心翰墨因。金石留名勝汗靑。孔龜張鵲總零星。君家縱道三褒在。未有琳琅此典型。姜南投甕隨筆。漢晉周有三王褒。斗大黃金謾自多。浮名千古竟如何。燕然勒石凌煙畫。爭及鎦家有鐵柯。徐官古今印史。劉尙書鐵柯得一古印。其文亦曰鐵柯。</text>
<title>秋懷雜詩</title>,<text>苫凷餘生久廢吟。試拈詩筆卽祥琴。愛而不見懷人遠。老矣無能閉戶深。誰遣百蟲催歲晩。忽聞孤鶴警秋陰。更殘徙倚闌干曲。霜露凄凄冷不禁。古木淸谿繞短籬。邨深門巷自逶迤。尋詩茶畔香初候。歀客花開酒熟時。小別經年芳草㤪。幽盟指水白鷗知。爛柯昨夢觀碁罷。誰道仙家日月遲。人無求我我無求。自分名心澹似秋。一任西風吹短髮。且邀明月滿登樓。仙山未踐靑鞋約。聖世空懷漆室憂。讀萬卷書行萬里。歸來滄海剩雙眸。竹窗燈火曉光微。黃葉蒼苔獨掩扉。半百年衰仍節食。重陽日暖不宜衣。卜居詹尹疑難决。生子商瞿望已違。秖是鮮民無限恨。草心一寸負春暉。雨雨風風節序催。胸懷歷落向誰開。幽泉入夜琴心作。怒筍橫秋劒氣來。循分休談當世務。匡時不借古人才。張南周北跫音斷。獨掇黃花泛酒盃。眼聽耳食總無稽。鉛槧紛紛甕裡雞。强說遺經分漢宋。還將象緯測中西。一斑爭得窺全體。十駕終然讓逸蹄。儘是亡羊迷去路。不知桃李自成蹊。鬢自成絲腳自麻。居然衰相杖於家。飛霜曉趁聲聲雁。落葉風翻點點鴉。詩境漸佳如噉蔗。道心無隱似聞花。畫中靑眼漁樵侶。遲我山巓與水涯。畫贉書籤整復橫。燕居偏愛小窗明。瓦當借拓長生字。茶品傳看勝雪名。海內親朋同好古。少時風雅更關情。吳山楚水非天上。矯首年年候雁聲。</text>
<title>謝人餉水仙花</title>,<text>菰蒲歸夢江湖外。氷雪詩情几案前。和靖梅花陶令菊。鈍根猶是地行仙。</text>
<title>與鶴來詠紅蘿葍</title>,<text>綠橘黃橙伴歲深。雪窗芳思爛盈襟。醉顔相對紅如玉。一笑英雄種菜心。</text>
<title>肅愼砮歌</title>,<text>東邦舊典指可數。眞興廵狩碑最古。上㴑三代苦無徵。但知息愼弓矢貢。舜禹 釋地餘論。息愼卽肅愼。 周武之世來九𡗝。長尺有咫獻楛砮。砮乎貫隼陳侯庭。孔子辨之求故府。後有充貢魏晉朝。石利入鐵史所詡。於虖此物行世數千年。不謂今日快先覩。阮堂夫子北海邊。訪古窮搜土城土。土城乃是挹婁墟。得此還堪地志補。天生硬骨閱劫灰。地閟銛質挫强弩。山窗握手眎希珍。愕作距末論儔伍。且聞其類亦云多。橢者如刀偃如斧。攷藏法物定幾家。或無款識登圖譜。使爾及見積古齋。象形戈戟應同取。荊梁貢砮近有無。獨傳遺種粟末部。硯池水滌苔花靑。蓬桑志氣掌一拊。我生早結金石緣。燕都觀止宣王皷。西笑故人嗜好同。停雲一抹春帆雨。余得此數枚。將分貺海內諸友。</text>
<title>羅飯牛山水</title>,<text>山雲湖水澹如煙。一笠茆亭冷翠巓。心折江西流派遠。石牀傳鉢到梅仙。細心而得忘心至。作畫將毋焙岕同。尙想煙雲供養處。雨前春色滿熏籠。飯牛與人論焙岕書。始以細心而得。終以忘心爲至。</text>
<title>峽行卽事</title>,<text>結屋偎山腳。烟嵐過雨新。槐陰滿窗戶。慘綠讀書人。翁釣瓜皮船。兒耕燕子田。墻頭采桑女。衫袖露涓涓。試飮峽泉水。如聞甘露香。菜羹與糲飯。一飽勝家常。</text>
<title>端午日發安州</title>,<text>歷盡淸南路。長亭七十餘。歲荒流雁戶。天遠阻魚書。河柳迎還送。邊雲慘不舒。官廚無節物。櫻筍戀平居。</text>
<title>過澄海樓</title>,<text>一碧粘天漭不流。卅年回首舊登樓。滄桑誰道須臾事。惟有浮生易白頭。</text>
<title>薊州路傍。荷花盛開。</title>,<text>陂塘一曲晩晴時。無數凉蟬碧樹枝。游子停驂魂欲斷。荷花生日到天涯。</text>
<title>燕館與人論華語</title>,<text>一方自有一方音。謾把諧聲辨古今。心折傳翁曉人語。汀芒喚起顧亭林。</text>
<title>稚蘅索題其尊甫序伯先生畫山樓</title>,<text>不試故多藝。煙雲寫性靈。卧游堪送老。濟勝亦勞形。筆下纖塵凈。胸中五岳靑。𧆞兒能述事。空翠滴趍庭。</text>
<title>溫笛樓 忠彥 中翰贈詩證交。次韻答之。</title>,<text>一槎剛趁玉河蓮。誰識前身太乙仙。舊雨十年雲散地。雙星今夕月當筵。卽聞叉手詩無敵。還證揮毫墨有綠。聞君舊藏拙書楹聯 紙貴雞林傳唱遍。鳳凰池上着吟鞭。硯池如海不曾乾。錯落珠璣字字安。悔我從前交臂失。感君遲暮賞心難。詞垣薇露尋常浥。琴榭松風自在彈。君有眠琴榭印 鍼芥殷勤投雅契。各天靑眼好相看。</text>
<title>題玉泉秋曹蝶緣圖 玉泉官太常時作此圖</title>,<text>紫陌看花客。自應相識稀。淸齋三百日。仙骨六銖衣。入夢非眞相。隨緣不妄飛。海𩿨無𧏮否。嗟我未忘機。</text>
<title>孔繡山舍人仙蝶圖</title>,<text>不知幻夢是莊周。錯遣風姿比魏收。羽化翩翩尋舊侶。十洲烟月鳳池頭。與爾殷勤締夙緣。餞春幾度落花天。繡山有餞春唱和詩一卷 蘭閨解寫滕王筆。君令女侄儀吉繪之 遊戲人間摠是仙。</text>
<title>穉蘅索題其北行時同人贈別詩卷</title>,<text>贈別言言仗老成。扶搖九萬啓鵬程。白雲不盡離闈思。明月無邊送客情。今春君邀飮家弟以堂。有鳳城觴月圖。 問道幾人曾立雪。論交今日又班荊。鄕賢舊業知能紹。千載留傳汗簡名。</text>
<title>謝周蘭西詩畫之贈</title>,<text>十丈紅塵屋數椽。名塲潦倒剩華顚。胸無宿物惟成竹。家有淸芬自愛蓮。海外詩傳長慶集。山陰稧續永和年。君家近蘭亭。今春有修稧詩什。 起子朗誦遊仙句。東望蓬萊月欲圓。</text>
<title>還渡潞河</title>,<text>一篙秋水柝津墟。手報郵籤八月初。風雨中宵移客枕。關河幾日卸征車。澆愁未兌新篘酒。貽笑還刊舊著書。却看野人門巷裏。碧花紅穗似吾廬。</text>
<title>過灤州</title>,<text>衰柳響颼颼。西風古渡頭。鷄呼滄海日。鴈起白檀秋。此歲亦云暮。我行殊未休。還鄕娛晩計。湖上一漁舟。</text>
<title>白山茶歌。謝朴景路。</title>,<text>我曾九泊燕河槎。嘗盡天下有名茶。十二街頭茶博士。賣茶多於賣漿家。歸臥敝廬談龍肉。手把茶經空咨嗟。湖僧竹露 茶名 出新製。時人往往如嗜痂。秪應所貴吾鄕物。終是香味澁齒牙。不咸一綱感君惠。天寒肺病當三椏。誰知此士乃有此。譬如人才出荒遐。但恨難得中泠水。無勞遠購武夷芽。君不見江南御茶不入貢。旗槍埋沒隨蟲沙。又不見泊汋年年通百貨。今秋無箇水仙花。茶話故人散如雨。謂程穉蘅茶話圖 烽烟已入天津涯。何幸吾生享多福。煎茶覔句送年華。</text>
<title>霖兒授職謝恩。賦此示之。</title>,<text>惟我弱冠時。竊祿尙云早。汝今授初仕。較我齒更少。古人貴晩成。俯仰慙未了。膝上章甫身。視之如襁褓。君賜知不知。五斗恩波浩。勖哉爲臣難。忠孝無二道。猶記湯餠席。志喜有吟草。吟草爲汝誦。去赴金闕曉。</text>
<title>聽蟬有懷</title>,<text>去年今日宣南路。朋酒招邀雨沒輪。樽外流光驚逝水。鏡中衰相感勞薪。疎簾淸簟堪逃暑。修竹高梧不受塵。向晩亭𦤎涼乍動。亂蟬聲裏岸烏巾。</text>
<title>李安宇 龍在 示七律二章勤囑次韻。賦此以謝。</title>,<text>古無次韻詩。唐宋爲之倡。後來沿其流。駸駸成俗尙。疊次逾出奇。不知入魔障。或如蟻珠穿。或如蜂蜜釀。或鼎而羽扛。或舟而奡盪。踵事輒增華。窠臼非一狀。雜聯韓孟餘。禁體歐蘇刱。故應逞才力。不幾近謔浪。玄酒自有味。玉巵奈無當。高士投新篇。感激中心貺。風騷有遺音。寄懷何淸曠。著書旣滿家。多聞又直諒。淵獻生同歲。顔髮較我壯。槐黃嶺南路。踏破屐幾緉。凉颸吹客衣。桑梓秋入望。多慙索俚句。旗鼓敢相抗。急就語無倫。滿紙鞵底樣。聊爾酬靑眄。覆瓿亦何妨。</text>
<title>爛柯觀碁圖</title>,<text>贏輸爭一着。局外海成田。誰識傍觀者。仙乎是上仙。</text>
<title>偶檢箱篋。得羅浮道士黃越塵寄詩及吳僧達受拓贈彝器文字。仍懷仲遠子梅。</title>,<text>故人消息杳難知。南國干戈滿地時。篋裏眼靑如見面。六舟金石越塵詩。起看欃槍臥枕戈。宦遊多難奈君何。幾時重續琴樽會。同聽王郞斫地歌。</text>
<title>眉白</title>,<text>已恨頭鬚白。眉端又似霜。流光燃更急。愁緖蹙來長。休說商山老。徒慙馬氏良。靑蛾多見嫉。遲暮爾何傷。</text>
<title>脚病</title>,<text>脚病治多術。誰能起我衰。短筇聊復爾。弊屣欲何爲。坐臥愁長日。登臨憶舊時。人而無智慮。衛足不如葵。</text>
<title>眼昏</title>,<text>何物如雲霧。駸駸蔽兩晴。耽書仍作祟。止酒詎還精。埴隨人後。希夷過此生。那當磨古鏡。開得舊光明。</text>
<title>臘八之翌。晨雪初霽。以藥酒茶壺。奉餉沈桐庵承旨初度。</title>,<text>蚤梅花發趁嘉平。初度良辰膝下情。酌酒應嫌春味薄。煎茶恰喜雪香淸。欒城伊昔推同歲。桐庵己卯生 坡老於今視後生。東坡生日在後十日 廿九年前腰笛客。謂令王考文肅公周甲時事 悲歡剩得鬂絲明。</text>
<title>雪後懷天行</title>,<text>夜來山頂雪。歲色共崢嶸。牕曙梅初發。林寒鵲一鳴。沉吟還獨酌。多病更離情。計爾長征路。今朝右北平。</text>
<title>道光丁酉夏。黃侍郞樹齋，汪明府孟慈，陳侍御頌南。招飮慈仁寺。有古松聯句二十韻。近閱樹齋仙屛書屋集。收錄是篇。而樹齋已遊道山矣。愴然有作。</title>,<text>野寺淸涼六月天。聯翩吟屐遞華箋。古松色相疑成佛。過客風流似散仙。媿作蠅鳴詩句在。幸隨驥尾姓名傳。山陽一笛悲今昔。彈指聲中十八年。</text>
<title>守庚</title>,<text>嚇他兒女守庚申。有過誰能解自新。眞箇三彭天上訴。今宵應少穩眠人。</text>
<title>除夕</title>,<text>甕頭柏葉醉司命。此酒年年亦幾回。五十二巡非小戶。可能滿酌百盃來。</text>
<title>元日</title>,<text>元日年年慣送迎。聰明富貴兩忘情。老來何事差强意。惟有兒曹稍長成。</text>
<title>紙鳶</title>,<text>紙鳶搖曳滿天多。無數街童動似波。操縱謾誇權在手。一絲風斷奈如何。</text>
<title>柬秋舲</title>,<text>落盡榴花獨掩關。浹旬消息似偸閒。斜陽虹飮溪邊水。遠雨雲沉郭外山。難得同心追管鮑。應因多病謝樊蠻。煩襟何處逃長暑。擬向扶桑濯足還。</text>
<title>狗闘</title>,<text>有狗竊庖膳。走入迴廊側。忽聞狋吽牙。羣狗來爭食。紛紛泥中闘。惟患失與得。得且不救飢。失亦何所慼。後至一黃耳。掉尾俟其隙。須臾攫之去。無煩爪牙力。不奪愈不饜。物性豈有極。如何人自侮。乾餱以失德。</text>
<title>葉中翰潤臣。寄示泝㵲集。</title>,<text>奚囊大有江山助。橫絶湘雲筆一枝。可是懷人風雨夜。記曾題句竹林時。君少也。嘗索題竹林覓句圖。風雨懷人。君館名。 白華朱萼離闈遠。尊甫東卿封翁。時就養於崑臣宮保廣東督府。 紅藥蒼苔退食遲。氣似長虹才似海。卅年何止慰相思。</text>
<title>頃得子梅去秋書。言仲遠殉節於楚。爲之慟䀌者彌日。迺於季夏九日。仲遠覽揆之辰。供仲遠畫象硯。茶酒以奠之。</title>,<text>殉節張司馬。風聲繼渭陽。君母舅湯雨生將軍。癸丑殉金陵之難。 有文追魏晉。餘事作循良。血化三年碧。名傳萬里香。須眉見平昔。雪涕硯池傍。</text>
<title>韓齋雅集圖。題寄繡山舍人。</title>,<text>西園無此集。東海有新知。遠述通家誼。高吟對嶽詩。君有對嶽樓集 幾年結蘭佩。余久藏君所寄墨蘭 萬里挹芝眉。後會憑誰卜。殷勤與揲蓍。見贈蓍草雙碑曾我讀。積古愴前塵。阮文達嘗寓此衍聖公府。有泰華雙碑之館扁。至今猶存。 闕里傳遺訓。君輯闕里孔氏詩抄 昌黎得替人。乍聞涼雨作。相屬酒盃頻。衰暮休傷別。天涯若比鄰。</text>
<title>子梅自靑州寄詩。索題春明六客圖。</title>,<text>藐余三韓客。生性慕中華。中華人文藪。自笑井底蛙。俯仰三十載。屢泛柝津槎。交游多老宿。菁莪際乾嘉。後起數君子。賢豪盡名家。新知樂何如。如背癢得爬。翩翩子梅子。華胃出瑯琊。胷中呑雲夢。筆下吐天葩。中遠古循吏。修潔玉無瑕。書爲文名掩。分草騰龍蛇。子榦有鳳毛。大雅述乃爺。繡山聖人裔。致經思無邪。致經繡山堂名 餘藝工寫蘭。醉墨橫復斜。振奇梁叔氏。眉宇欝靑霞。鯫生百不似。交口謬見誇。喁于松竹徑。促酒間香茶。同志有峩洋。同文無邇遐。卽景付畫師。彷彿頰毛加。亭亭玉樹前。慙媿倚蒹葭。圖成一回首。聚散劇摶沙。只尺春明外。消息各天涯。或有請長纓。梁叔 或有佩靑緺。子榦 或殉楚江氛。仲遠 或詠薇省花。繡山 芳訉何處至。九點齊烟賒。中年夢炊臼。頻歲困公車。詩境窮愈進。徽音洗箏琶。試弄班門斧。永好賦木瓜。聽蟬亦幾時。謂玉河聽蟬圖 吟髭雪鬖髿。存歿更可念。升沉非所嗟。善保此圖卷。世事亂如麻。子梅屬吳君冠英作此圖已十年。徵題幾遍海內。去秋子梅自靑州勤索一言。且報中遠殉節於楚。故余有或殉楚江氛之句矣。近又得其入都寄書。中遠在楚北。勞苦戎事云。盖子梅先聞异辭。今乃傳信耳。余宜亟刪其句。而仍舊不改者。留與他日重晤圖中諸君於春明之下。讀此詩而一笑焉。則豈非一時惡耗。便作千秋韻語也哉。</text>
<title>題萬如龍灣詩草</title>,<text>百萹酬唱出淸新。消遣勞勞簿領身。左宦古多監稅務。梅郞 聖兪 張子 子野 摠詩人。山月娟娟似舊時。黎渦重對慰天涯。如何泥絮因風起。化作繁霜着鬂絲。</text>
<title>寄溫笛樓中翰</title>,<text>孫郞舊宅未全蕪。想見園亭似畫圖。紅靜綠初消夏處。幾編還有著書無。君寓孫退谷承澤舊第。扁其居日紅靜緣初。孫有庚子消夏錄。玉臺原屬君家物。銅硯兼收唐代珍。我有殘甎甘墨守。不能成鏡謾磨人。君蓄元和銅硯。嘗見貺古鏡拓文。余有晉咸康甎硯。揚風扢雅弟兄難。離思經年夢未殘。西笑秋光增黯澹。靑山一髮路漫漫。令弟味秋曾作秋山送別圖誌別。</text>
<title>月夜霖兒賦詩有致。口號示之。</title>,<text>淸涼有此夜。中酒倚樓時。兒解乃翁意。對月能賦詩。詩似初三月。娟娟弄新姿。</text>
<title>北鄰賞菊</title>,<text>翠盎金盆護衆芳。劇憐孤立傲秋霜。如何拋却東籬下。指點還推晩節香。有誰人澹如君者。冷眼西風閱世情。愛誦牧翁詩七字。眞黃花對僞淵明。高麗李牧隱句</text>
<title>賀程夢菴 庭鷺 周甲雙壽。應令嗣穉蘅。</title>,<text>婁江淼淼崑山碧。鸞鳳烟霞效地靈。陳雲伯大令嘗稱夢菴有鸞鳳之姿烟霞之氣。 靑篛菴中無量佛。夢菴前身爲南屛山靑篛菴僧。 小松閣畔老人星。夢菴爲程孟陽裔孫。故有小松圓閣印。 才華當世推三絶。淸白傳家有一經。舊甲重迴長至節。椒花獻頌又同齡。</text>
<title>戱答葉潤臣索江瑤柱</title>,<text>坡翁詩話戱涪翁。多食江瑤怕動風。也有人思螺蛤味。禪房花木朶頤中。</text>
<title>箸翁自咸興餽鹿肉及尾</title>,<text>角仙一臠八珍如。樸樕林深古沃沮。幻夢覆蕉憐我相。高談揮麈見君書。白茅遠餉貧廚下。黃練新收獵火餘。誰識鄴中奇味否。紛紛膾炙說熊魚。</text>
<title>子梅屬沙梅谷 逢原 刻寄印章</title>,<text>七旬四叟沙梅谷。鐵筆淋漓訝許工。除却丁黃勍敵少。印人誰復續飛鴻。汪訒菴著飛鴻印人傳古多銅玉今多石。琢白塡朱各擅工。風雨空窓論印處。幾回傾倒漢王鴻。子梅嘗得漢同姓名印有圖徵題。</text>
<title>吳石年示所作山水請正</title>,<text>烟雲慘澹耐尋思。似寫黃庭恰好時。胸次但饒書卷氣。勝他幾輩得良師。</text>
<title>夜聞霖兒讀書有感</title>,<text>午夜書聲喜可聽。白頭忽憶舊趨庭。依依四十餘年事。燈影惟傳一點靑。</text>
<title>霖兒示書架圖詩。因作此以勉之。</title>,<text>讀書未必多貯書。貯書不讀更何如。往往人家高閣上。緗袠如山飽蠧魚。誰仿鄴矦千萬軸。寫作屛風存諸塾。霖乎視此沒字碑。勸夫勤學懲不學。畫師之意有餘師。好向芸牕常在目。</text>
<title>食雀</title>,<text>蒜頭椒眼繞林飛。薄暮張羅打一圍。翟尉未應知此味。門前何妨客來稀。</text>
<title>典朝衣</title>,<text>記曾身惹御爐烟。捐棄空箱値幾錢。但向酒家償宿債。一蓑歸老白鷗邊。</text>
<title>題秋水羣鳧圖</title>,<text>鵞鴨同羣戱晩凉。荷花深處羽毛香。卽看天際飛仙舃。鶴脛何須較短長。</text>
<title>悼福僮。其母亦辭老還鄕。</title>,<text>間耕問織與周旋。子母依人二十年。往愬康成餘白髮。愛才杜亮遽黃泉。秋聲此夜誰同聽。春夢如今我自憐。遙憶哀猿腸斷處。峽雲江月更茫然。</text>
<title>題書室</title>,<text>不蓄籯金不種田。一家良産是陳編。呼名相守長恩鬼。食字須防脈望仙。半架芸香懹舊雨。書多海內諸友所贈 短檠燈火憶當年。老之將至文焉用。留與兒孫世世傳。</text>
<title>金小棠惠富士山茶及茶壺。皆日本物也。</title>,<text>徐市祠前野草花。三山何處有仙家。可憐秦帝求靈藥。爭似先生一椀茶。卵色瓷壺天下一。日本人稱製器之精良者日天下一。 手煎新茗滌煩襟。松風活火深深夜。似聽殘潮海上音。</text>
<title>缸魚</title>,<text>托身升斗水。潑刺欲如何。茶畔微腥入。琴邊聚沬多。親朋無尺素。歸夢滿滄波。可笑恒河界。吾生亦一螺。</text>
<title>題畫</title>,<text>峭壁破天起。倒瀉銀河水。獨立云誰思。萬古女媧氏。</text>
<title>硏香贈木瓜杖牛皮枕</title>,<text>花落宣城斫綠苔。一枝扶老等身裁。若將腰脚能穌健。桃竹桄榔揔下材。半引詩情半引眠。淸風一榻夢游仙。前身認否吾家物。紫氣東來不記年。養閒高臥北牎涼。吾道何妨托睡鄕。看取鄧林追日影。浮生從古爲誰忙。</text>
<title>元日曉坐</title>,<text>一歎迎送劇悤悤。燈影雞聲管始終。旣往不知歸宿處。方來亦在耗磨中。鬂將舊雪仍添白。梅爲新春特放紅。此日爭禁離思遠。征鴻消息問東風。家弟游燕未歸</text>
<title>卽事</title>,<text>日看庭草緣芉眼。潑眼韶光似去年。簾額輕寒歸燕候。擔頭小雨賣花天。初心媿負田園樂。宿習猶存翰墨緣。春酒盈樽誰與酌。竹林圖裏酹羣賢。近得竹林七賢圖</text>
<title>兼山硏香過訪。有懷箸翁。</title>,<text>空谷跫音黃鳥求。午眠纔罷共登樓。東風日日催花信。吾輩星星盡白頭。忽漫停雲新惜別。可堪叢桂久淹留。尊前休更論懷緖。斗酒難銷萬斛愁。蒼苔滿地落花斑。除却羊求斷往還。臣是酒仙難止酒。君如山賊愛游山。扇遮十丈紅塵外。門掩三分淥水閒。始信安心原是藥。靈丹那得駐童顔。</text>
<title>兒輩出城北屯看花</title>,<text>城北桃花千萬株。冶游當日幾提壺。風懷老去輸兒輩。爲問春光似舊無。</text>
<title>題小觀從兄移居屋壁</title>,<text>春風喬木喜聞鸎。認取前塵路不生。先大夫嘗住此第 陋室依然劉禹錫。小園還似庾蘭成。溪流屬耳初欹枕。書卷隨身舊納楹。漁水樵山皆左計。好從人海隱王城。</text>
<title>種靑藤歌。示以堂。</title>,<text>吾鄕不産靑藤樹。憶曾見之燕薊路。龍蛇拏攫影盤空。珠翠玲瓏香浥露。每恨移種非其時。歸途屢値氷霜沍。君從日下倦游回。帶到靑藤子數枚。數枚如碁復如豆。劚破蒼苔手自栽。况聞生性不以風上變。三年可得見花開。又過十年結嘉蔭。無數傍枝出杖材。與君留約花開日。就樹東西築書室。更取扶老高過肩。花底聯翩晞白髮。常棣從古鄂不韡。紫荊誰家枯復活。蘭閨一幅蔚藍天。畫中緣法豈偶然。張仲遠女甥王筥香。嘗晝寄靑勝。 我今種此如望歲。風條雨葉夢纏綿。君不見千載仙根同不朽。紫藤傳唱家靑蓮。李白有紫藤樹歌。</text>
<title>孔繡山中翰。寄尼山杏葉蔘。</title>,<text>但知文楷君家物。又見尼山杏葉蔘。一種靈苗區以別。例將椵樹謾相尋。仙山無此延年藥。勝似金丹餉老饕。五葉也霑時雨化。紫團峯外杏壇高。</text>
<title>立夏日偶題</title>,<text>夏頭春尾交佳節。吾愛吾廬畫未能。梔子花邊抽綠笋。蘋婆樹外引靑藤。妙香浮動風初定。衆影扶踈月漸升。自是會心非在遠。山園何必涉層層。</text>
<title>朱伯韓侍御寄贈來鶴山房文集。幷見懷七古一首。仍疊次原韻。題之卷前。</title>,<text>朱矦落落復磊磊。開拓心胷畦畛外。咳唾成章老更奇。醉墨驚人發光恠。桂林萬里隔鷄林。天壤猶喜君我在。臺閣君今就徵辟。墻東我已謝紛猥。閉門讀書亦復佳。謂余有閉門讀書之語。 髮短心長孰主宰。體中小極忽起予。繡段金刀爭璨璀。十年雲樹寫別離。筆花怒折東風蕾。握手狂歌定幾時。有懷如山酒如海。來鶴山光靑碨磊。天風吹送榑桑外。一點文心犀有通。靈氣畢燭水宮恠。懸之國門傳其人。毫端自有千秋在。汗顔曾乞序三都。聲價藉重一何猥。馮唐老潛秋曹郞。梅詢去作百里宰。馮魯川志近，梅伯言曾亮。皆君之同好。 半生離合歲寒天。旅館孤燈雪璀璀。捧到雲函不敢讀。露香盥手薔薇蕾。亟付鈔胥壓縹囊。今日海鄰卽湖海。余近歲仿王述菴湖海詩文傳例。抄輯海內知舊投贈之作。積成卷袠。名曰海鄰論世集。盖取海內知己天涯比鄰之意也。</text>
<title>與敬之夜話</title>,<text>鎭日苦無賴。喜君今夕同。盃深論世好。筆正見家風。小院竹林下。一㷿烟雨中。窮愁聊自遣。咄咄莫書空。</text>
<title>偶題</title>,<text>石銚茶烟靑縷縷。繁陰如水日欹午。卧聽啼鳥不開門。㯶葉無風桐葉雨。</text>
<title>迪吉蓮花泉歌。謝呈游觀金相國。</title>,<text>我公集古今歐公。脫手贈我迪吉之靑銅。度以晉尺長三寸。苔蘚剝蝕光熊熊。下承蓮花上蓮葉。兩面肉好圜其中。前迪後吉分二字。字似率更楷體工。符爾名字宜爾有。合浦珠還楚得弓。我謝一物備三善。夙契如登太華峯。自號蕅船故云 審知近代無此作。誰與流傳洌水東。隨駕豹牌亦不類。北周大布將毋同。泉譜厭勝百十品。語多吉利如鼎鐘。去㐫除殃龜鶴壽。六朝而下見遺風。契刀齊化富藏弆。古則古矣何預儂。記曾豪奪浮圖印。晨夕摩挲小篆紅。嘗從劉燕庭方伯。得吉字古銅印塔鈕也。 况復獲此希世寶。顧名思義義無窮。千黃金未答殊眷。何日忘之省厥躬。吁嗟乎掛杖頭出門去。不直一錢貽笑酒家傭。不直一錢貽笑酒家傭。</text>
<title>答婿起哉</title>,<text>書吾未嘗學。奚論工與拙。入手起文草。白首空矻矻。消磨萬隃糜。瘞却千不律。八法罔授受。恣意東西抹。此乃萟之一。其敎亦多術。而今悔靡及。心目奈衰竭。或有求書者。十指爲戰栗。譬諸驅市兒。赴敵不成列。繡山及子梅。阿好忒過實。火色慚未老。趙董豈有匹。孔繡山索拙書。有火色全退益臻老境之語。王子梅謂筆有趙董之骨。 虛譽欺流俗。遂欲門裹鐵。嬌客來請益。茫昧吾何述。惟應博閱覽。下學而上達。要得性情近。無拘時代別。畫肚由習勤。折釵入妙訣。但恐山虧簣。會看車合轍。矧爾筆力强。從後不能掣。歸求有餘師。焉用蒭蕘說。</text>
<title>敬賀趙心菴相國周甲</title>,<text>靑瞳白髮望如仙。嶽降重迴本命年。天與煕朝開慶運。老人星畔耀台躔。經世心期識字初。廳前旋馬見平居。牙籤四壁芸香滿。手勘丹黃吐哺餘。文章華國公餘事。隻手扶持大雅輪。千古明良賡載好。臯夔原是讀書人。歷鎭雄藩有脚春。甘棠遺愛在西民。東山夙負蒼生望。不是殷家夢賚人。虗懷汲引大臣風。多少人才夾袋中。木屑竹頭無棄物。揔輸舟楫濟川功。孤席團圓黻珮輝。詞人爭唱鶴南飛。蓼莪此日偏多感。却向瀧阡拜掃歸。心香一瓣祝期頤。後樂先憂是此時。自昔名臣多壽考。耆英圖裏見風儀。</text>
<title>六月十二夕雨後</title>,<text>簷角風鈴語。微凉獨倚樓。雨聲猶在耳。月影忽當頭。近水蛙爭吠。出林螢自流。江湖淸入夢。一葉弄漁舟。</text>
<title>釗僮晝寢。因與之博戱。</title>,<text>拋却詩囊午睡遲。闌風伏兩惱人時。用心知否賢乎已。勝負悠悠一笑之。</text>
<title>吳履白雲紅葉圖。爲吳亦梅作。</title>,<text>尋詩天磨瀑。居然十數載。時惟重九節。秋光工設彩。楓葉最深處。彌望珊瑚海。石氣上升天。千峯雲靄靄。穠艶旣奪目。秀潔堪療餒。筇屐五六人。幽討不暫怠。步步踏鐘音。諸天何瀟灑。拈花禪榻畔。空色隔塵猥。紀勝無畫手。至今成追悔。奇哉吳生筆。眞面此中在。無乃爲我作。神契如有待。脚病垂老日。卧游顔一解。</text>
<title>閱番禺潘德畬 仕成 海山仙館樷書有作</title>,<text>潘德畬今鮑廷博。收刊天下舊遺書。臨風忽灑人琴淚。學海茫茫宿草餘。番禺亡友儀墨農曾勉士吳石華熊笛江諸君。皆以學海堂學長。經義詞章著作甚富。未知其身後托之何人。而不至散佚歟。孤雲北學冠羣英。唐史猶傳桂苑名。復覩幽光千載發。恰如神劒出豐城。新羅崔孤雲所撰桂苑筆耕二十卷。中國舊無傳本。今刊入於此。</text>
<title>潤臣中翰寄鬼趣圖題詠</title>,<text>兩峯作畫百家題。短句長歌似滑稽。人世如今多鬼趣。未須燃照水宮犀。</text>
<title>示兼叟</title>,<text>寵辱悲歡閱幾塲。餘生何妨作淸狂。大開酒戶迎秋氣。高擁書城送夕陽。石亦與人同老醜。花因留客更芬芳。聯筇倘踐山僧約。及取諸天木葉黃。</text>
<title>課兒輩抄書告成</title>,<text>手自抄書手自裝。三餘游藝各成章。家庭樂事無如此。何物王郞蠟鳳凰。</text>
<title>性能惠山菜</title>,<text>摘露挑霜鼠壤餘。古人何苦嗜熊魚。我今求益君休笑。食籍甘心百罋菹。黃山谷詩世傳寒士有食籍。一生當飯百罋菹。</text>
<title>送亦梅游燕</title>,<text>泠冷玉河水。耿耿西山月。舊游長在目。一路直如髮。此去三千里。之子今晨發。飛夢隨征輪。殷勤度渤碣。登臨無改觀。親友叙契濶。中夜聞鷄鳴。風雨殊未歇。嗟子蓬桑志。非復少年日。之子正少年。意氣何欝勃。臨歧增悵惘。一往情不竭。書畫古之贋。何如近之眞。惟古以爲寶。見與兒童鄰。曰下廟市開。積古等積薪。玉表珉其中。自欺復欺人。曰宋曰元明。名實太不倫。紛紛模擬作。强效西子嚬。漫堂黑夜嗅。鑑識妙入神。宋牧仲云黑夜以書畫至。摩挲而嗅之。可別眞贋。 愛君游於萟。溫故而知新。文章亦一致。僞體不足珍。</text>
<title>鄭小園攜琴夜過</title>,<text>君何相見晩。今夕値千金。酒半琴心作。天寒雨雪深。古人仍下淚。一世幾知音。高閣生虗籟。泠泠滿竹林。</text>
<title>夜不寐</title>,<text>雪急風逾冷。燈殘夢不成。有時羣犬吠。何處一驢鳴。長夜苦難遣。東方猶未明。齁齁僮僕輩。寧識老夫情。</text>
<title>魏受禪碑拓本贈小棠。題長句其尾。</title>,<text>漢家炎運隨飛灰。銅雀臺亦安在哉。臺上殘瓦千餘載。後人得之充硯材。嗟乎受禪魏碑字。字與勸進同一派。東京遺韻此可尋。不嫌刓缺十三四。魯公斷爲鍾傳書。三絶之稱何據乎。宣示僅傳淳化帖。貞珉好在許昌墟。若將此手大書出師表。百代聲光日月皎。弇州論世媿九泉。愛玩猶自如重寶。老不曉事揚子雲。可憐亦作美新文。翰墨原不以人廢。或有臨池學曹瞞。與君談萟忘飢渴。暮烟如海戲鴻羣。用梁武帝書評語</text>
<title>柬箸翁</title>,<text>脚氣我不堪。臂痛君何如。同一衰病耳。莫罵醫術踈。曰股肱良哉。三歎虞夏書。</text>
<title>奉輓秋史金侍郞</title>,<text>海國通儒舊見推。北翁 覃溪 南阮 雲臺 幸同時。仲翔豈但專治易。匡鼎原來善說詩。袖裏星經兼地志。案頭姬碣與秦碑。千秋江漢英靈在。墜緖茫茫繼者誰。炎荒十載賜環回。北海風霜老更哀。盡道書追秦漢上。誰知畫逼宋元來。覆盆寃恨終難雪。末路心期揔似灰。慟哭先王恩未報。屢稱蘇軾是奇才。江潭憔悴采芙蓉。不復歸聞長樂鐘。牛斗無靈韓吏部。龍蛇入夢鄭司農。名高秪是天應忌。才大難爲世所容。知己平生存手墨。素心蘭又歲寒松。公謫居時。寫寄歲寒圖及墨蘭諸幅。幷有題識。期勉過情。白頭猶記賦高軒。薄藝多慙早及門。零落山邱偏下淚。歸來江水爲招魂。石倉雨塌芸香沒。繐帳風翻燭影昏。那得龍眠重寫照。荷花時節酹淸罇。擬摹遺眞。祝公生辰。</text>
<title>竹根佛像歌。謝程穉蘅。</title>,<text>南海紫竹林。閱世幾微塵。此君有佛性。化作淸淨身。無礙居士 穉蘅別號 無盡藏。持以壽我祝無量。舊聞金剛過新羅。復見文殊出海上。篆烟供養小龕前。老苔石墨亦奇緣。以桂未谷竹根三昧尊者之龕。拓本爲扁。 淸梵乍疑空際發。白毫隱若眉間圓。憶曾隨喜慈仁寺。窰變靈蹟儼珠翠。窰變觀音像。在燕京慈仁寺。 五百應眞傳神光。吳道子畫誰布施。我東海州神光寺。有吳道子五百羅漢像。 雲橋北望塔層層。天巧玲瓏泣鬼魅。大圓覺寺石塔。雕刻佛像。精妙無匹。卽元時東來者。 象敎由來度衆生。西天慧日耀東溟。三十二相應物現。萬八千界自在行。嗟余白髮歸依晩。問如何是正法眼。妙香不覺聞旃檀。綺語眞成參玉版。醉中逃禪亦復佳。蘇晉如今是我師。試拈貝葉旁行字。細和松根憩寂詩。</text>
<title>送卞德惟赴羅州監牧之任</title>,<text>人生貴讀書。要知事君父。事君父如何。持身以爲主。持身苟非道。如畫不成虎。德惟未弱冠。從我受經詁。擧似忠孝字。三復聖賢語。有聞輒書紳。所學非膠柱。固窮亦幾歲。無乃玉成汝。雖曰不憂貧。二親老如許。懸磬有敝廬。立錐無寸土。烏鳥情何極。蓼蟲心更苦。絲蘿托松柏。春來得膏雨。捧檄感毛義。彈冠見貢禹。一行作馬曹。湖南監牧圉。養志旣不匱。從事須靡盬。是亦爲政爾。聲績務自樹。移孝能作忠。庶不媿仰俯。之子勉乎哉。惟有資稽古。瓠落如我者。草木甘同腐。進未答涓埃。退而失恃怙。百年穹壤間。隱痛結心腑。摻手欲贈言。離懷非一緖。今朝唱驪駒。曷月詠杕杜。倀倀延遠望。春水生南浦。</text>
<title>王元照山水畫冊。曾經欝攸。有王虗舟，黃左田題識。亦梅自燕市購得。示余屬題。</title>,<text>廉州遺蹟刼灰寒。石破天驚補未完。火蝕處。往往有補筆。不知爲誰作。 欲把焦桐彈一曲。殘山剩水思無端。落水蘭亭出水時。似應神物護持之。此圖不與烟俱滅。爛額焦頭定是誰。收藏餘燼抵千金。題品王黃各賞音。天竹齋頭虹貫月。八人那得更相侵。亦梅藏書畫處曰天竹齋。天竹能辟火云。</text>
<title>謝葉潤臣寄卽墨刀</title>,<text>我愛劉原父。雙刀勸酒盃。見梅宛陵集 故人同所好。奇貨送將來。杏九非殊製。黃千亦下材。齊烟靑點綴。考古眼先開。</text>
<title>程穉蘅補鹽官將出都。作艁山樓圖見寄。得三絶題其所臨石谷畫冊。</title>,<text>一別春明漫五年。花前茶話記良緣。山樓風雨蕭蕭夜。讀畫懷人更惘然。冷官風味耐虀鹽。此去憐君吏隱兼。一路雲山都入畫。宦囊消受恐傷廉。靑綠淋漓妙奪眞。生綃八幅出藍新。宋人邱壑唐人韻。誰識耕烟有後身。</text>
<title>司馬繡谷司馬 鍾 寫寄蓮花長幅。戲題一絶。</title>,<text>玉井蓮花不染塵。天然爲我寫前身。毫端也有凌雲氣。何似君家賦大人。</text>
<title>紅巖碑縮本歌。謝孔繡山舍人。兼懷呂堯仙中丞。</title>,<text>素王孫寄古碑文。雲譎波詭人莫識。尾有堯仙題跋語。云是黔中紅巖之遺蹟碑。廣數丈字一尺。雨蘚烟蘿爭駁蝕。摹成縮本便觀覽。手搨蠻紙千百幅。堯仙自少嗜金石。萬卷收藏無此作。疑蒼疑籀靡商證。非鳥非蟲難考釋。彜器落落列鐘鼎。星斗隱隱聯珠璧。縱使子雲今復起。也應斂手眼脈脈。或言地屬諸葛營。武矦當日留筆墨。蜀漢時書那有此。暗中吾亦能摸索。或言殷高伐鬼方。刻畫巉巖紀功績。遐陬傳說多穿鑿。要之三代而還不易得。岣嶁片石相頡頏。下視茫茫斯與邈。千秋若不遇堯仙。奈爾荒山等棄擲。遂啓諆鼎子白盤。舊物維新莫今若。余嘗得葉封翁東卿所贈遂啓諆鼎銘及堯仙所贈虢季子白銅盤銘拓本。二器皆周時物。而近日出土者也。 幾時重見諸君子。如此奇文欣共柝。</text>
<title>閏五苦雨。終夜不寐。時脚氣復作。</title>,<text>卧聽溪流日夜鳴。藤床竹枕夢難成。此身秪似黃楊厄。是月居然大雨行。戶外不知有何事。樽前惟恐負餘生。篝燈耿耿茶烟歇。數盡蝦蟇四五更。</text>
<title>次伯韓侍御寄詩原韻</title>,<text>浩浩長風下水船。驚人才似望洋然。賞心萬里眞知己。修福多生是上仙。列柏臺前焚諫草。亭林祠裏勒新篇。憑君別有停雲思。爲問平安邊孝先。邊袖石編修海天風浪一迴船。不見神山却惘然。用寄懷浮邱子詩意 賈島從來堪鑄佛。鄴矦何事好談仙。壯心擊節銷寒詠。見示近作銷寒鐵如意歌 斯道傳薪辨學篇。大集有辨學三篇 廿載騷壇耆舊盡。未知誰復着鞭先。答所示之意</text>
<title>玉酒壺歌。謝伯韓。</title>,<text>君不見碧山人銀槎盃。痛飮欲窮河源來。又不見宣德鷄缸難再購。竹垞當時說刼灰。笥河碧巵復何似。殊形蜿蜿騰蛟能。余有朱竹君書碧色酒巵詩一紙。 酒器君家多故事。媲美繶爵與犧罍。月地花天苦無賴。我思君兮郭隗臺。感君遺我玉壺一。東風剛及使車迴。孚尹如見故人面。琢磨尙想故人才。宿酲祛體雙眸豁。亟命家僮發舊醅。案頭斟酌不離手。嘉貺勝似百瓊瑰。安得故人同此席。平原十日鎭追陪。我勸君酬澆磈磊。烈士暮年歌莫哀。江南湖北厭兵日。若箇投醪將帥材。盤敦舊歡如斷夢。各天懷抱幾時開。休問觴政今猶昔。老營糟邱洌水隈。觀缾箴誡何爲者。提壺頌德有是哉。此中游戱乾坤大。酒仙之目非嘲詼。配以歐邏瑪瑙盞。招魂儀狄酹蒼苔。亡友粤東儀墨農。嘗見贈西洋瑪瑙盃。</text>
<title>懷對山姜檢書 溍</title>,<text>卧雪城南屋。堂堂歲色深。可憐同善病。相賞是希音。人比無瑕玉。詩成百鍊金。倚筇愁獨立。落月滿空林。</text>
<title>亦梅回自燕京。傳示吳子珍 懷珍 朝鮮李君歌題程穉蘅爲余作艁山樓圖者。詞致淸雋。奬許逾分。賦此以謝之。</title>,<text>延陵世胄多吾友。蘭雪 吳嵩梁 曾主騷壇盟。淸如 吳嘉洤 伯鍈 吳國雋 與偉卿 吳贊。佩玉瓊琚相和鳴。子苾 吳式芬 金石冠英 吳俊 畫。又得賓岑 吳煒 書擅名。石華 吳蘭修 消息五羊城。名山著述叶幽貞。白首懷人天萬里。舊游落落如晨星。亦梅昨日自燕返。傳到新詩眼忽靑。餘杭詩客子珍子。恨未當時一識荊。墨緣已與君家重。况是神交慰暮齡。君寧知我何爲者。乃有饒舌程穉蘅。穉蘅爲寫山樓卷。徵題大作一揮成。澹似梅花論氣味。淨於氷雪見聰明。縞紵遺風千載下。獨慙推挹太過情。雙擎高揭山樓壁。山樓百尺增崢嶸。新詩舊扁同輝映。借問安否老滇生。樓扁爲許滇生總憲隸書也。 樓頭唱斷陽春曲。伐木聲中黃鳥嚶。</text>
<title>續懷人詩 有序</title>,<text>曩在道光壬辰秋。余有懷人詩廿八篇。葢寄懷海內朋舊之作也。其後又屢入春明。交游益廣。較之壬辰以前。不趐倍蓰。而今於數紀之頃。歷數諸人。或遺忘其姓名。或聞聲相求。愛而不見者則幷闕之。作續懷人詩五十七篇。以志暮年停雲之思。春浦祁相國 寯藻立談爻閭前。海外知有我。惓惓愛士心。大庇萬間廈。邇來卜金甌。日夜憂天下。孟慈汪太守 喜孫孟慈讀父書。自著尙友記。燒香椒山祠。忠孝誓天地。一麾歿於官。誰與傳循吏。樹齋黃侍郞 爵滋聯句慈仁寺。載酒陶然亭。韙哉漏巵疏。讜論傾朝廷。都門詠百菊。不復卧仙屛。鶴田端木中翰 國瑚子貢有令裔。品學獨冠時。生避朝貴門。歿入鄕賢祠。叔總敦世好。遠寄太鶴詩。頌南陳給諫 慶鏞諤諤陳頌南。不負諫官名。孤鳳鳴朝陽。何曾怵死生。三宿猶爲速。誰知去國情。雪樵符孝廉 兆綸九江理吟棹。歷下訪詩人。一酌柳絮泉。瓣香藕花神。江亭修稧後。雲樹今幾春。靑士許中丞 乃濟許氏羣弟兄。僅識一靑士。聯步踐華膴。共被談經史。聞說罷官去。獨釣錢塘水。子梅王少尹 鴻莫逆數十年。年年寄詩札。被髮將入山。可憐窮到骨。詩能窮人否。固窮是作達。仲遠張觀察 曜孫言語文字外。相許以知己。偶作武昌宰。除夕呼庚癸。楚氛近何如。無路問生死。芝慶安給諫 詩芝慶奇士也。孟慈亟稱之。詞賦氣凌雲。非若人工爲。抗心以希古。居官不入時。堯仙呂中丞 佺孫布衣接盃酒。蚤知有爲人。一代干城才。而今撫八閩。軍務日旁午。籌策捷如神。星田呂太守 倌孫長身如玉立。風雅更不羣。齋頭運百甓。手拓魏晉文。宦游多事日。無忘舊習勤。小筠鄧觀察 爾恒公退圖書府。家近杜韋鄰。邀飮掃春雪。席上萃希珍。寂寂吾何有。高密應笑人。棣如葉閣學 覲儀雅度寡言笑。有猷且有守。典試出江西。江西人文藪。滄海珊瑚樹。一網無漏否。眉叔莊農部 縉度曩者小筠宅。握手稠人中。惜未罄交歡。聚散劇悤悤。琳琅數行墨。山樓作屛風。湘帆馬農部 沅盋山讀書處。花樹補春風。徐庾筆有神。憑君指掌中。離形而得似。鉛華一洗空。小石蔡廉訪 宗茂墨緣收古蹟。冶春衍新詞。一見如舊識。氣類感鐵磁。罇前拂絹素。爲臨孔廟碑。子苾吳閣學 式芬殹休重問。博古繼昔賢。周秦彜器外。無遺刀布泉。探囊見嘉惠。半兩平五干。翰初溫農部 肇江邱壑千萬疊。寫出胸中奇。一往烟霞想。卽此可見之。歸來供卧遊。峩洋有餘思。彥惟張明經 成孫斯人竟無年。蚤衰髮種種。究心六書學。師事許叔重。自是荷析薪。文亦追賈董。紱庭潘侍讀 曾緩門望尊北斗。聲華冠南國。爭覩陔蘭什。慶雲成五色。傳之非其人。盛誼酬未得。順之潘太史 遵祁，補之舍人 希甫。三松兩孫枝。錫名皆有詩。和聲鳴盛世。吮壎復吮箎。續題花萼集。接武鳳凰池。玉泉潘觀察 曾瑋生材不擇地。胷中鬱奇致。言言知我深。感媿零涕淚。珍重翰墨緣。猶屬第二義。子齡洪明府 齮孫訪君法源寺。圖史映四壁。老樹碧於烟。一蟬忽破寂。劈牋互贈答。舊游何歷歷。衛生莊觀察 受祺旣投季札縞。還奏伯牙琴。縱橫九萬里。結交貴知心。三復故人語。不翅重千金。伯厚趙贊善 振祚明季論人物。手有紺碧珠。楊鎬東援事。考信徵海隅。百尺穹碑在。紀功辨厚誣。景亭馮編修 桂芬景亭無恙否。聲息阻山川。崢嶸五言城。陶謝幷着鞭。揮灑如風雨。滿紙草聖傳。恬菴姚上舍 涵落日玉河畔。喜遇姚恬菴。判襼問幾年。敍懷期城南。請看寒柳色。悽愴人何堪。偉卿吳比部 贊白頭迭唱酬。好逑樂鐘鼓。竹裏芰荷香。留客共逭暑。欲將鷄絮哭。池館已易主。蓮卿楊少尉 淞神交頗有年。謀面恐未眞。聞我入都下。命駕自天津。擘窠篆隸書。完白得替人。魯川馮比部 志沂丙申擧進士。子瞻是同年。郞潛二十載。窮巷屋數椽。煮字不救饑。焉用萬選錢。伯韓朱侍御 琦洞天闢太古。𥦖窱松杉綠。過雨石泉響。飛作千尋瀑。來鶴文一編。好向此中讀。墨林楊司馬 尙文大有鄭莊風。門多車馬客。唐花滿室香。吳酒傾罇碧。留連看書畫。不知日之夕。石洲張明經 穆剛腸好使酒。與世多齟齬。早廢擧子業。邃學貫今古。平生慕顧閻。爲之輯年譜。子幹黃大令 秩林宜黃好家聲。修潔遺塵俗。循陔補白華。過庭賡秋菊。孤露無窮恨。令人淚盈椈。梁叔陳孝廉 克家春明六客圖。梁叔卽其一。萍水無定踪。聚首更何日。自請終童纓。却投班生筆。虛園丁侍讀 嘉葆亡友丁卯橋。無乃君親屬。頎然有典型。詞翰亦脫俗。俯仰多振感。交誼久彌篤。靜濤柏冢宰 葰簜節西歸日。投金馬訾水。再晤帽山下。談笑鞏邊鄙。餘事記風土。堪補東國史。艮甫曺廉訪 懋堅出宰山水鄕。隨身一奚囊。詩性唐元白。治績漢龔黃。慟矣殉國難。碧血何處藏。淸如吳中翰 嘉洤玉尺試多士。路出劒門西。弔古武矦廟。尋詩浣花溪。紀游徵故實。漁洋與品題。冠英吳上舍 儁今之吳道子。名噪琴罇圖。一笠喬木下。更寫山澤臞。鏗然擲畫筆。言將歸菰蘆。澹如秦司馬 湘業秦七擅風流。餞春尺五莊。白眼睨一世。熱血滿中腸。寄題歲寒圖。松柏生輝光。祖庚翁中丞 同書憶曾贊我像。推挹有餘慚。自言癖金石。嗜好同肥甘。唐平百濟碑。力求至再三。心薌蔣水部 德馨君家藏園老。詩才殆天授。傳得一枝筆。吐辭如宿構。長歌送遠客。仙風拂懷袖。岷帆周編修 學源相見嗟何晩。知名亦云早。卬須斲鼻斤。就正嘔心草。期勉太過情。恐是阿所好。鑑齋汪水部 藻千尺桃花水。離情等古今。如何重游日。參商失盍簪。扇頭王者香。百年托素心。袖石邊觀察 浴禮子爲秋史徒。分隸得來否。嘖嘖稱絶藝。近代無此手。僧寮春晝長。斗酒論師友。湘坡姚吏部 福增視膳北堂日。旅食哀華時。立身以養志。賢母是爲師。嗟余倦游者。風樹不勝悲。蓉洲王比部 憲成避世白雲司。風骨何珊珊。桐華聽春雨。絶調獨自彈。古人誰伯仲。竹屋草牎間。受之張茂才 辛辛也工篆刻。不曾輕下筆。秦瓦漢鏡文。摹古入筋骨。臨別贈數鈕。如得千年物。芝生瑞侍郞 常冊命賦皇華。曾與勿齋俱。山館及水驛。題詠無處無。眉宇冲和氣。霽月升天衢。勿齋和侍郞 色本使星臨靑邱。始識韓荊州。長程弄吟鞭。招招竝馬頭。大蘇詩于首。口誦如水流。鄭盦潘學士 祖蔭文恭回科日。君亦赴鹿鳴。幾生修得到。人間無此榮。一部正學編。詒謀佐太平。穉蘅程𪙉尹 祖慶博習君家尊。畫入松壺室。從君索鳳毛。六法亦無匹。桑梓名人象。千秋自芬苾。寶竹朱明經 錫綬百花同日生。晩作悲秋客。狂歌擊唾壺。天末塞雲碧。徊徨金臺路。涓人去無跡。繡山孔侍讀 憲彜萬古一楷木。欝欝蔭孫枝。中秋山左館。倡義祀先師。尊祖而收族。刪正闕里詩。笛樓溫舍人 忠彥，琴舫 忠善，味秋 忠翰。難兄難爲弟。競爽推三鳳。靑燈東西屋。書聲殷修棟。先公白雲草。東人猶傳誦。</text>
<title>蜡月立春日。丁酉山奉事枉訪。時將還廣陵鄕廬。仍赴分院。</title>,<text>尋常空谷喜跫然。况是先生阻幾年。風義似迎千里駕。鬚眉如見大羅仙。寒消漁艇雙湖雪。春入官窰萬竈烟。獨鳥東南歸路熟。廣陵山色繞吟鞭。蕭蕭襆被往來輕。魏闕江湖歲暮情。五斗官閒邀聖眷。八旬年老仗神明。楹頭舊籍傳家業。篋裏新詩葢世名。萬頃水雲三畝宅。卜鄰肯許結鷗盟。</text>
<title>新正廿日。題阮文達公學海堂遺照。是日爲公生辰也。</title>,<text>林泉怡志荷恩綸。射鴨珠湖白髮新。靑史千秋三不朽。儒林文苑又名臣。二分明月照荒墟。隋選樓空刼火餘。中外同文無限恨。焦山書藏更何如。太傅生辰白傅同。幾回茶隱竹林中。騎箕萬里神游遍。學海遺型見海東。</text>
<title>景秋坪正使一見如舊。推奬虛名。詩以謝之。</title>,<text>佳句爭傳唱。前賢共擅名。東來仙氣紫。北拱使星明。如我無譏鄶。令人願識荊。因風懷舊雨。雲樹不勝情。</text>
<title>廣濟川副使爲裕芸臺相國令姪。賦此以講世好。兼誌別懷。</title>,<text>昔與裕公別。依依廿九年。竹林敦舊誼。萍水續芳緣。花發黏蟬路。人歸柝木邊。重逢知有日。分袂莫悽然。</text>
<title>吳氏園。看木瓜花。</title>,<text>病脚尋春眼忽開。宣州遺種此誰栽。秋來結實知多少。卽看殘花勝望梅。</text>
<title>答子梅大令見懷之作</title>,<text>南樓縱目不勝愁。風雨漂搖落木秋。謾道入山依古佛。可憐從事有靑州。重逢未卜身俱老。只素相存淚輒流。廿二年光同逝水。蟬聲悽斷玉河頭。謂玉河聽蟬圖鳳泊鸞飄不蹔閒。百篇攜得錦囊還。倦游東魯西秦後。佳句中唐晩宋間。餬口纔堪支月俸。燃眉惟許濟時艱。讀書貴在涓埃報。遲暮何傷兩髩班。</text>
<title>葉潤臣閣讀惠㭨子盃</title>,<text>嶺南草木故多奇。㭨子爲盃勝玉巵。坡老未知酒中趣。惟將空殼付冠師。</text>
<title>夜聞蕉雨</title>,<text>碧蕉庭院雨浪浪。隱几無眠細燒香。忽憶孤篷烟渚宿。菰蒲一夜聽新凉。</text>
<title>堦下草花盛開</title>,<text>手把鴉鋤徧種花。朝朝雨露暮雲霞。米囊堆畔金錢滿。門徑依然富貴家。</text>
<title>硏翁餉松花粉</title>,<text>泠泠玉水調金屑。五粒淸香消肺熱。夜夢徂徠山上過。東風萬壑飛黃雪。</text>
<title>與聖郁小酌</title>,<text>岸巾消受一簾風。梧竹颼颼暮雨中。勸酒莫嫌無下物。街頭新買大官蔥。羣芳譜。慈蔥一名大官蔥。</text>
<title>逭暑</title>,<text>逭暑林亭亦愛吾。枕流何必卧江湖。月明庭畔千尋竹。露滴簷端百尺梧。試腕爲臨太淸帖。披襟欲寫北風圖。寄言褦襶紛紛客。可是炎凉一視無。</text>
<title>懷人用逭暑韻</title>,<text>海外猶存白首吾。金蘭消息滯陽湖。自粤寇滋擾後。不聞張仲遠，呂堯仙音信久矣。二友俱陽湖人。 孤懷曰暮頻澆酒。往事雲消一據梧。蟬響淸疑酬絶唱。王子梅聽蟬詩卷 荷花淨似曬新圖。司馬繡谷白蓮圖 尋常節物都掁觸。沉李浮瓜憶舊無。</text>
<title>繡毬花</title>,<text>誰拋蹴鞠畫欄前。綴玉聯珠碧似烟。聞說神獅工把弄。惹人詩思一般圓。</text>
<title>記尹性之 有序</title>,<text>性之嶺東鐵原人。貧無以養母。乃挈妻入都。寄吾友李兼山廡下者有年。擔挑賣力。聚雇直若干。必省母於鄕。支菽水資。鄰里以爲難。一日其婦饋魚羹。性之堆案而作淚。汪汪承㫸。婦問之故。曰老母窮。菜根不厭。吾雖遠莫致之。其忍安於心而悅於口乎。遂哽咽不能食。噫性之一傭夫也。性之一傭夫也。豆羹美味爛銀鱗。投箸潸然憶老親。潁谷千秋能舍肉。定知移孝作忠臣。</text>
<title>余近得一硯山。實罕覯之奇品也。誌之以詩。</title>,<text>何來一卷石。突兀供几案。峯壑破天慳。意態難具論。細若通樵徑。邃若隱仙觀。妙思八其中。招邀羡期伴。將身出其外。眞面自在看。五日畫難摹。千笏金不換。小奚頗具眼。得之行潦畔。一洗舊染汙。如人新澡盥。棄置等瓦礫。誰知此奇玩。今爲席上珍。昔爲溝中斷。榮辱有如是。摩挲發三歎。閉戶靜相對。五岳起方寸。卧聽崇朝雨。雲氣縈書幔。卽此成小隱。庶幾償宿願。支公欲賈山。惹人一笑粲。</text>
<title>高寄泉 繼珩 鹺尹貽書。兼惠詩畫。</title>,<text>人生幾知己。山海隔茫茫。詩得秋之氣。君曾有咏秋詩九章 墨生王者香。各天同皓首。何日共淸觴。舊雨凋零甚。臨風感慨長。來書言楊蓮卿，陳少室。皆已游岱。</text>
<title>江都符南樵 葆森 孝廉輯國朝正雅集。略載東國人詩。拙作亦在其中。題絶句五首。</title>,<text>百編詩選二千家。風雨淮陰閱歲華。南樵有淮陰聽雨圖 除却全唐無此作。幾多韶頀幾箏琶。全唐詩中人。爲二千二百餘家。孤雲名字大唐傳。桂苑重雕粤海邊。近見廣州潘氏。刊入新羅崔孤雲桂苑筆畊於海山仙館樷書。 艶說櫟翁專對曰。姚 燧 酬閻 復 唱共聯翩。高麗李益齋一號櫟翁。奉使屢入元朝。交游多名士。見本集。漁洋心折情陰何。池北論詩天下聞。博綜萟林朱竹垞。如何巾幗月山君。竹垞明詩綜載朝鮮月山大君詩。誤稱閨媛。三入春明遍所知。至今人說樸貞蕤。蜀中吳下諸名輩。爭采新詩付棗梨。樸楚亭嘗三游燕臺。而所著有貞蕤稿略。陳仲魚爲序而刻之。李雨村函海及吳泉之藝海珠塵諸書。幷有收錄。騷壇旗鼓百年中。首編起自乾隆丙辰 曹檜同收列國風。豈有文章驚海內。虛名辜負寄心翁。南樵有寄心盦詩話。繫之集內。</text>
<title>龍湖道上</title>,<text>三十六鷗邊。蒼茫落日圓。江神應笑我。白首未歸田。雲斂千檣雨。凉生萬樹蟬。漁歌出深潊。蘆葦碧於烟。</text>
<title>送天行入燕</title>,<text>十八年光劇水流。君曾別我鴨江秋。鴨江秋色今何似。鴻鴈分飛憶舊游。去住情懷老更新。登山臨水送征輪。不將盃酒頻頻勸。西出陽關有故人。金吉甫，李穉郊時在灣府。我去君還歲暮天。邊風朔雪怕凋顔。殊鄕握手知何地。要在婆娑泊汋間。</text>
<title>洞仙嶺</title>,<text>萬松一碧捲風濤。曲磴肩輿步步勞。宿雪尙餘平地尺。亂山都入半天高。珍禽文鼠時相逐。去馬來牛日幾遭。洞府雲深迷向背。塵蹤無路訪仙曹。</text>
<title>練光亭晤兪甑山大令。次贈別韻。</title>,<text>月波攬勝幾經秋。回憶萍蹤逐水流。此地逢迎眞似夢。各天離別不勝愁。尊中竹葉堪投轄。笛裏梅花蹔倚樓。倘得歸時重話雨。東風聯舫綠楊洲。</text>
<title>龍灣留別樨郊</title>,<text>一曲驪駒愴不禁。長堤衰柳冷森森。寄書漸覺鄕山遠。把酒相看鬂雪深。無限夕陽遲暮恨。有如江水欲歸心。舊游卅載餘吾輩。歧路寧歎少賞音。</text>
<title>次呈邵亭副使</title>,<text>爲繡平原欲買絲。此行不負夙緣奇。龔黃聲績穹碑在。僑札神交尺素遲。李雨帆近督河工。音訊相阻。 弊屣豈堪供遠役。濫竽還復荷深知。相看卷裏尋鴻雪。慙媿旗亭甲乙詩。</text>
<title>疊次副使原韻</title>,<text>遼燕一路直如絲。重躡前塵老更奇。落日孤雲鵰影沒。黃沙白草馬行遲。胷懷敢作千秋想。名字空敎四海知。待到春明聯舊雨。禪寮酒肆徧題詩。</text>
<title>留邊門。天行自燕歸。信宿而別。悵然有作。</title>,<text>轔轔車響夕陽遲。握手殊鄕喜可知。君向東歸吾向北。傷神不似未逢時。</text>
<title>燕館病中</title>,<text>節過燈夕月如煙。病裏孤懷更黯然。世事多端非舊日。風光依約入新年。驚回客夢荒鷄夜。望斷家書早雁天。賴有故人敦宿好。聯車頻訪玉河邊。葉潤臣，王少鶴諸君再三來訪。</text>
<title>多病</title>,<text>壯歲猶多病。平居强自持。如今衰暮日。豈是遠游時。追悔復何及。方來尤可知。文翁偏好事。卜藥呂仙祠。通官文德祿爲余卜藥於呂祖廟。</text>
<title>祁春圃相國見贈七律一首。奬借過情。賦此奉謝。兼以志感。</title>,<text>黃扉綠野聖恩深。山斗聲名冠士林。後樂先憂天下事。進難退易古人心。須眉歷歷淸如畫。尙迪嘗拜謁相國於道光丁酉新正賀班。翰墨煌煌重似金。無此虛懷無此遇。百年知己淚霑襟。彌綸荒服佐昇平。手勒楹書一部成。謂藩部輯畧 有守有爲經世略。如飢如渴愛才情。弓衣遮莫傳佳句。夾袋居然記賤名。高臥東山今幾歲。海隅吾亦一蒼生。</text>
<title>路傍古寺</title>,<text>重過山門感歲華。飄零金碧土垣斜。亂雲喬木無人徑。惟有孤僧掃落花。</text>
<title>吳冠英招飮松筠庵。示戴醇士侍郞 煕 西泠雪爪畫冊索題。</title>,<text>雪爪西泠談萟日。萍踪燕市訪人時。卷中傾倒知名士。况復三生是畫師。醇士有名同河陽郭江南徐之印。未老抽簪臥井東。醇士一號井東 煙雲供養見高風。毫端三昧誰同證。湖海如今一冠翁。飢驅南北剩華顚。禪榻重逢話宿緣。莫逆於心相視笑。松陰竹翠故依然。寫照君今顧虎頭。天涯一別十經秋。重描老醜留佳話。濯足扶桑萬里流。君曾爲余傳神。今又作扶桑濯足圖。</text>
<title>玉田途中</title>,<text>萬頃棉花玉不如。地因良產得名無。搜神休說楊家事。考古終難盡信書。</text>
<title>宿豐潤贈店主</title>,<text>黍籬落羃炊煙。一夜春寒借榻眠。莫怪老夫能漢語。爲曾十渡潞河船。</text>
<title>金鷄河途中</title>,<text>冰泮長河水浸橋。沿堤草綠似裙腰。如何歸客盈頭雪。晞得春風也不消。</text>
<title>伯顔洞</title>,<text>伯顔洞口柳依依。小駐征驂換着衣。愛詠君詩催上路。多情嗁鳥勸人歸。櫽括伯顔北山詩話</text>
<title>少憇古津江</title>,<text>瓜皮艇子水泠泠。細柳新蒲繞晩汀。有店酒如人面白。隔江山似佛頭靑。可堪旅食當寒食。不盡長亭又短亭。卻羨邨翁松下屋。臥聽兒輩誦牛經。</text>
<title>過東林</title>,<text>秋千高繫綠楊枝。剪剪輕風捲雨絲。邨北邨南鳴社鼓。茜衫奔走假廝兒。金史宮婢服男子衣冠。號假廝兒。今我關西人。直稱女子爲假廝兒。</text>
<title>黃州途中</title>,<text>去時風雪駐征車。煙雨今朝岸柳斜。未到黃州六七里。祇殘紅杏兩三花。春深如此猶爲客。酒薄何曾勝似茶。多事堠人迎又送。醮樓落日咽雙笳。</text>
<title>還家口占示霖兒</title>,<text>藏修努力惜三餘。誡爾丁甯遠別初。門扇愛看春帖字。今年勝似去年書。小立庭陰攬物華。征衫纔脫岸烏紗。老梅似爲人歸晩。過盡淸明始作花。</text>
<title>午睡初起。有雙蝶大如掌。五采奪目。飛入軒窗。低徊硯席。已而就眠於庭花深處。移時乃去。卽賦此擬索同人和之。</title>,<text>蘧蘧一夢日如年。翡翠床前玳瑁筵。五色雲迎仙侶下。百花香護麗人眠。滕王畫筆休煩搨。謝逸詩名亦浪傳。謝逸胡蝶詩。多詠白蝶。 孔邸潘園遙入望。彩箋何日續芳緣。太常仙蝶嘗飛下於孔繡山潘季玉兩君之家。兩君各成畫冊。徵余題詠。</text>
<title>酉山先生自廣陵貽書。幷付二律。寄託殊深。次韻以謝。</title>,<text>銷除湖海舊時豪。閉戶深深一枕高。中夜夢迴燕市月。西風神㴑廣陵濤。蛾眉已老休相妬。魴尾雖赬敢告勞。多少煩襟聊自遣。桐陰涼處弄吟毫。弊廬誰訪病相如。花外頻煩枉小車。腳健無須靈壽杖。眼明猶作細楷書。贈鞭關塞輸心日。客冬見寄贐章五首於龍灣。 聽笛鄰家感舊初。先生與彝齋權相國同庚。而相國近者下世。 藿食從來謀底事。百年惟恐酒杯虛。</text>
<title>書敬松齋遺墨後 幷引</title>,<text>余未聞馬硏珊音息垂數十餘年矣。頃者燕館劉君子重銓福見貺敬松齋遺墨一幀。自言某馬硏珊之婿也。婦翁下世已九年。而稔知其平日傾慕於先生者深。故玆檢贈手蹟。重誌墨緣。攬舊雨之遺徽。感新交之投契。卽題二絶於紙尾。敬松硏珊齋名。子重工小篆。書惠楹聯。風流藉甚秦淮海。一別茫茫歎逝波。山抹微雲傳舊句。似聞鄰笛愴如何。翠墨淋漓錦贉香。左家嬌女嫁時裝。誰知當日東床客。倒薤懸針卻擅場。</text>
<title>久不聞雷竹泉音息矣。今讀張詩舲總憲詩集。有挽竹泉二律。始知其乙卯歿於熱河也。感舊傷神。爲作三絶。</title>,<text>冷官何事熱河死。愁聽舲翁蒿里歌。七字爲君偏灑淚。背時詩句感秋多。用舲翁挽詩語唱和西山一卷詩。肩輿挈榼鎭相隨。舊游回首魂應斷。活動松邊月墮時。䑤翁偶憶編。有與竹泉游西山唱和時事。僧樓鐘鼓愴前塵。投轄題襟已卅春。天上酒星纔返駕。一樽還酹九泉人。竹泉嗜飮。嘗錄示酒後放歌一篇。末句云天上酒星下地走。</text>
<title>見完薌書</title>,<text>雲消雨散影娥池。斷夢依俙十載遲。我有不平捫腹日。渠曾善病捧心時。粘泥絮已成陳迹。落溷花猶戀舊枝。商婦琵琶休更㤪。上陽白髮不勝悲。</text>
<title>鄭君壽銅大醉。來宿于游觀金相國宅。中夜暴卒。</title>,<text>一吐車茵遽九京。昨宵猶見酒星明。登仙未必騎鯨去。游岱還應荷鍤行。聞說唐衢常慟哭。從來鄭谷有詩名。當時眞個皈依佛。無死無生入化城。十餘年前。聞君入香山祝髮。爲之作詩。竟屬傳聞异辭。故今此及之。</text>
<title>題潁橋柳進士 本正 八仙臥游圖</title>,<text>彩選陞官古戲傳。若驚寵辱儘堪憐。試看觴詠消塵慮。八路風煙在眼前。名士名區入畫圖。八仙游戲古今殊。如何老杜傳歌曲。只取當時一酒徒。蒼梧北海御飈輪。艶說飛仙呂洞賓。若把閒忙公眼視。應輸一着臥遊人。範水模山筆似椽。詞華重見柳屯田。此中攬勝兼懷古。姑舍泠翁廿一篇。君從叔泠齋先生。有二十一都懷古詩。痛飮高歌兩鬢斑。蒹葭深處隔塵寰。潁橋扁所居曰蒹葭亭。 都將無限悲秋思。付與丹山碧水間。</text>
<title>奉挽丁酉山直長</title>,<text>壽木風摧百尺條。江流嗚咽雨蕭蕭。河魚一疾成千古。遼鶴孤魂返九霄。下士自稱詩弟子。先生貽書。輒署詩弟子。媿不克當。在官常伴老漁樵。平日自言分院官况如是。 文能華國醫醫國。斯道爭禁兩寂寥。</text>
<title>次潁橋見贈韻</title>,<text>嗟余早失學。學亦無常師。虛名欺一世。垂老媿須眉。或言弟兄難。錯比宋庠祁。海內廣交道。輒思舊游時。招邀略名位。酬和吐肝脾。壽陽文章伯。祁春圃相國 淸才許我詩。詩乃一小技。然且不易爲。用工如飮水。冷煖終自知。西施與無鹽。姸媸各天姿。善相良馬者。豈應遺毛皮。盲人無所見。得鏡蓋酒巵。大海一鼓琴。誰使此情移。蒼葭人宛在。蘭佩餐瓊枝。久已感聲氣。今始見風儀。惠連爲羣從。君從祖兄問菴，樹軒兩翁。幷有詩名。 蘇瓌有佳兒。令嗣三人。皆克承家學。 妙論徹中邊。幡然破我癡。邱壑蟠胸次。充飢亦扶衰。游仙吟更好。謂八仙臥游圖諸作 迭奏金石絲。對酌西窗下。落照隱書兀。</text>
<title>和江樓夜集</title>,<text>風簾半捲白蘋洲。有酒如淮任拍浮。笑指沙鷗皆好友。試拈霜蟹已深秋。靑山逈答迴颿鼓。落月低隨詠史舟。檻外長江流不息。爲誰淘盡古今愁。</text>
<title>杪秋廿七日。天行宅菊花始開。邀飮同人。</title>,<text>東籬風露數枝香。恰有新篘對擧觴。休道今年秋色晩。菊花開日是重陽。用東坡語</text>
<title>西笑編 有序</title>,<text>今春余重游日下。新舊知交。競相招邀。觴詠迭作。致足樂也。於是有韓齋雅集，春明話雨諸什之見贈者。而時余迫於冗務。搦管無暇。未酬諸君子惠好繾綣之意。心甚怦怦。東歸後臥疾消夏。徒增離緖而已。迨乎秋冬之際。庭柯蕭槭。霜雁流哀。尤難爲懷。輒復作惡。爰賦斯篇。遙抒雅契云爾。祁觀齋相國西笑槐街問起居。歲寒髭髮更何如。韓碑留刻昌黎廟。宋字翻雕洨長書。今春承賜手書韓文公廟，平淮西碑拓本及校刊景宋本說文繫傳。 憑弔林邱人去後。閒酬酒戶客來初。王少鶴足成余酒戶書城舊句作一律。公次其韻贈之。自注有推許申紫霞侍郞。小萟一門關性命。此中世隱當林邱之句語。而侍郞已游道山矣。 䜱䜪副墨如分得。强似平生讀五車。聞大作有䜱䜪亭集。葉潤臣觀察卅年車笠證同心。山海茫茫幾盍簪。後會無期鬚鬢白。離情和淚酒杯深。行將五馬觀風俗。時候補觀察 莫忘雙魚寄好音。此臨別留約之語 圖報涓埃須努力。佇看甘雨滿棠陰。張詩舲總憲雅歌緩帶舊風流。浮謗旋邀寵渥優。先生撫陝時。諫院以詩畫妨務具奏。卽蒙釋然。 三絶才名同輩少。雙全福壽幾生修。尊壽今七十有五 輶軒驄馬推人望。白舫藍橋紀宦游。細檢歸裝嘉惠重。海天虹月耀千秋。春間先生爲寫韓齋雅集圖。哲嗣良哉比部又以先生撰輯諸書及楹帖畫竹贈行。王蓉洲侍御記否禪寮倒屣迎。桐華傳唱遍東瀛。道光戊申。始訂交於松筠庵。而見貽桐華館詞。 此生乃有重逢日。老去偏深一往情。諫艸焚餘詩艸在。墨緣證與硯緣幷。見惠王佛雲硯緣集及墨二函。 潘張消息憑誰問。翹首年年候鴈聲。潘季玉，張中遠。皆君之同好。馮魯川比部忽忽年華歎逝波。前塵記得古松歌。往在辛丑陽月。楊墨林畫松。壽余初度。時君作長句題之。 更看大筆凌雲健。君別來詩境大進 歷數良朋宿草多。聞韓季卿，張石洲，楊墨林，慶伯蒼諸友皆已作故。 旅食應愁居不易。離筵莫惜飮無何。此身晩計休相問。好向牆東隱薜蘿。潘鄭盦閣學靄靄停雲寫一篇。摩挲瓦硯劈花牋。嘗以漢瓦硯薛濤箋見寄。 揆余初度生同月。令誕在十月六日。而余以是月八日生。 贈子將離別幾年。傾倒聯觴朱邸下。委蛇退食赤墀邊。家庭樂事知多少。春日舒長蜨夢圓。向者令尊甫紱庭侍郞贈所著蜨園詞一冊。孔繡山閣讀判襼東華閱幾春。萍蹤自笑一波臣。聖門疏水遺風在。人日梅花話雨新。詩得正聲酬盛世。國朝正雅集。多采入尊作。 蘭將喜氣獻重宸。君工畫蘭。嘗仰邀宸賞。 紫團靈藥千金貺。多謝支持老病身。臨別見惠黨蔘王少鶴農部書城酒戶未蹉跎。歸臥孤吟可奈何。余舊有大開酒戶迎秋氣。高擁書城送夕陽之句。頃於韓齋雅集。君覽而賞之。卽席足成一律。壽陽相國亦有次韻。張良哉爲作畫。 桐葉井闌風氣冷。菊花籬落夕陽多。爭禁宋玉悲秋思。忽憶王郞斫地歌。夢裏行尋龍壁路。名山著述其嵯峨。君有龍壁山房詩文集許海秋主事靑衫幾度赴公車。晩向螭坳注起居。風雨驚心連白下。尊籍江甯 文章得髓在黃初。君能獨醒襟懷遠。君時止酒 我自狂歌世慮疎。宿稿徵題皇甫序。百年不負此刊書。續刻拙集。君作弁首之文。吳稼軒秋曹君是延陵幾葉孫。未知周樂至今存。卷前爲贊東方像。君爲余作畫像贊。刻入拙稿。 坐上同斟北海罇。謂韓齋雅集 遙指欃槍騰劒氣。用君詩中語 乍聞風笛黯詩魂。舊游回首成鴻雪。落木聲中獨閉門。嚴緇生比部琅玕百尺拂雲高。休笑癡人索鳳毛。縞紵結交追往哲。詩書繼世屬吾曹。承示先尊甫小琅玕館集。余亦以先稿奉贈。 賞音淸廟如聞瑟。歸思滄溟欲釣鼇。余屬吳冠英寫扶桑濯足圖。君贈詩云老去情懷堪入畫者。卽謂此也。 儘是虬髯遺蹟在。旁搜絶域入風騷。贈詩有髯客遺踪倘可求之句。自注唐虬髯客。爲扶餘國王。今朝鮮扶餘縣。殆其地乎。李竹朋明府海岱高門望裏開。君山東利津人 吾鄕東指近蓬萊。同爲柱下神仙裔。曾是鑾坡供奉才。君前任內翰 一日那敎無竹俗。遠方還得有朋來。新春觴詠渾如昨。此會人間定幾回。張蝶庵秋曹幾多舊雨幾新知。十上金臺鬢似絲。初日芙蓉慚俗調。壽陽相國稱余舊作有初日芙蓉之目。 當年楊柳見風姿。樽前促坐留髡處。海外歸來說項時。好是趨庭傳世業。天缾書法老舲詩。君爲詩舲總憲之令嗣。而文敏公得天先生從曾孫也。尹杏農侍御，楊汀鷺大令，張午橋中翰。鷄壇握手數君同。江左人文見古風。三君皆江蘇人 誰著道經傳尹喜。欲將奇字問揚雄。花飛春酒分襟後。鴈起秋林覓句中。午橋寫贈秋林覓句圖 星使年年來又去。好追元白遞詩筒。</text>
<title>沈桐庵承旨惠狗毛筆</title>,<text>搏免功高授管城。鼠須鷄距好齊名。忽驚燕寢生花夢。似聽柴門吠夜聲。翰苑如今貂可續。畫家從古虎難成。未知黃耳能傳信。爭得濡毫伴墨卿。</text>
<title>題小棠漏舟圖 小棠尊甫僉樞渡海而還。遇風幾覆舟。爲作是圖。</title>,<text>惡浪驚風失所之。漏舟頃刻命如絲。寸心憑仗王靈在。蛟鱷還應好護持。韋詩黃筆總希珍。拋擲歸裝付海神。落水何人存稧帖。世間無物重於身。先咷後笑此生還。天際微茫故國山。試看煙波平似掌。魴魚津是玉門關。</text>
<title>除夕前一日。繡山閣讀書至。言葉潤臣觀察浙江。旋以疾去世。其家人尙羇吳門。披覽未竟。聲淚逬下。卽拈話雨帖中潤臣所贈日字韻。以代哀詞。</title>,<text>與君敦世好。卅年如一日。今春話雨詩。甯知是絶筆。湛湛淅江水。旅魂誰存恤。孤兒及老親。飄泊無家室。蒼天信悠悠。人理不可詰。猶記樽前語。憂愁嬰肺疾。爲我破酒戒。飮輒巨觥溢。行將宦游去。後會諒難必。殷勤其留約。歲歲寄手畢。繡翁報凶音。驚呼讀未卒。秋來逢驛使。遠託一函札。計我作書時。惜哉君已歿。君面宛如玉。君髮尙如漆。復有才如海。千篇富著述。云胡不永年。傳聞恐失實。吾生亦幾何。來世更交密。</text>
<title>圭齋南尙書梅花書屋</title>,<text>羅浮一夜春信迴。山南山北梅花開。天涯不隔尋花夢。夢隨翠羽同徘徊。歸塗繞出孤山麓。水邊籬落云誰屋。起看殘月墮渺茫。無聊索笑巡檐角。南公喬木世其家。文章着手發天葩。甘棠宣化躋槐棘。慈竹承歡詠棣華。公與令弟侍郞。迭司藩臬。輒奉板輿而行。 餘閒築室貯經史。百盎分供萬梅蕊。上仙才福幾生修。花氣書香入骨髓。勝事曾聞吳澈翁。九里洲民梅爲農。吳蘭雪嘗言桐廬九里洲居民。以種梅爲業。計畝略得三十萬樹。 我今觀止香雪海。朶頤何必更談龍。歸恩上相徵詩日。龕裏拈花如獻佛。往在辛卯冬。公從高祖文獻公有詠梅詩。命尙迪和之。 詩境依依三十年。花開花謝餘白髮。公將繩武用調羹。望而止渴慰蒼生。廣平詞賦特餘事。千載不刊名臣名。</text>
<title>題朴淸珊韓齋贈別詩冊</title>,<text>去年今日日遲遲。苦憶春明話雨時。久要幾人勞遠訊。繡山書與魯川詩。海上孤吟老矣吾。琴尊難補第三圖。何郞舊句增惆悵。酒醒空亭月一觚。何子貞太史曾題海客琴尊第二圖。結句云無端離合傷懷抱。酒醒空亭月一觚。頃晤淸珊。詢余近狀甚悉。多慚呼我謫仙人。賀監風流出世塵。何日金龜同換酒。長安市上話前因。馮展雲學士譽驥廣東人。贈淸珊詩。有近者謫仙人。錦袍映華髮之句。自注云曩爲張仲遠題海客琴尊圖。見李藕船樞府小像。近又從繡山借讀恩誦堂集。益深傾慕。吟鞭剛趁歲除還。風雪關河鬢未斑。玉敦珠盤聯唱日。才華誰識繼茨山。淸珊族兄茨山先生。於嘉慶癸酉入燕。與翁覃溪，劉芙初，宋芷灣諸名輩交游。</text>
<title>懷金吉甫</title>,<text>尺五城南一寓公。臨流小屋似漁篷。東風吹斷還鄕夢。春入江聲雁影中。</text>
<title>家畜一驢頗健。近漸疲老。不得騎者已數年矣。慨然有作。</title>,<text>長耳低垂禿尾踈。春風得志憶當初。李白詩蹇驢得志鳴春風 一蹄難售黔州技。三紙猶存博士書。楦得麒麟堪喩世。磨隨螻蟻更愁余。那由仙術同張果。披拂巾箱任所如。</text>
<title>閏三月朔。關東關北八邑災。詩以志警。</title>,<text>鬱攸關北又關東。卽日延燒在處同。萬木烟飛焦土外。千家鬼哭劫灰中。曾聞子産能禳火。未信劉昆得反風。寄語循良諸長吏。弭灾何以答宸衷。</text>
<title>金琴麋農曹貽書引杜五郞不出門之語以䂓之。未數日得王子梅小尹寄訊。有貺沈存中所撰杜五郞傳古刻拓本。豈亦知余之近狀而然歟。一時緣法。良不偶爾。戲題三截。</title>,<text>杜郞有道卽吾師。出處悠悠兩忘之。桑下納涼曾幾歲。開門亦是閉門時。琴翁高義追孫尉。梅老沖襟託夢溪。李杜齊名眞忝竊。甕中自笑一醯雞。幾曾逢着鬼揶揄。一出門前是畏途。息影如今嗟已晩。夕陽雖好失東隅。</text>
<title>榑桑濯足圖歌</title>,<text>我有雙腳涉世久。搴裳何處滌塵垢。小兒休唱滄浪歌。滄浪水濁奈如何。笑指蓬萊淸且淺。六鰲飛動御風善。岸草汀花太古春。麻姑說劫亦荒誕。似聞伯牙琴。有誰知夫山水音。似聞襄擊磬。有誰知夫避世心。金雞叫日榑桑樹。天水一氣相呑吐。珠宮貝闕杳難分。鶴蓋飈輪若可遇。長歗蹴踏蛟龍脊。濛濛烟霧拂巾舃。赤腳游戲仙乎仙。蒼茫獨立海山碧。行隨鷗鷺尋舊盟。息壤之言吾不食。試看下界名利塲。榮辱紛紛孰主張。深厲淺揭原有道。澡身浴德豈無方。金蓮盆水豪擧耳。彼何人者足生香。</text>
<title>養閒</title>,<text>養閒無物與心違。今是幡然悟昨非。蕉葉似雲高覆屋。桐花如雪細侵衣。倦眠不覺茶初熟。卻掃何妨鳥亦稀。分付園丁樵汲外。終年勿許啓雙扉。</text>
<title>喜以堂移居同閈</title>,<text>東西屋近小溪濱。綠樹交陰燕賀人。來往便衣兒輩喜。瞻依祠宇我懷新。菟裘於此堪同老。爽塏無須更卜鄰。聯榻讀書應記取。蝸廬當日劣容身。</text>
<title>觀齋相國寄惠䜱䜪亭集。奉題其尾。</title>,<text>華胄黃羊晉大夫。耳孫名德此同符。身雖請老心憂國。百世貽謀不可誣。吟成春草趨庭日。待漏名推八泮年。天與文章華國手。更兼親炙父師前。蜀吳楚粤又遼東。幾處掄才幾采風。宦轍縱橫三萬里。江山詩句角淸雄。南來軍報哭鴿原。碧血留藏白下門。慷慨淋漓詩史筆。一時不獨爲招魂。䜱䜪舊約草堂靈。夢裏鄕山只麽靑。好把書名同考古。夫于亭與鮚埼亭。風騷一代唱酬多。人海茫茫閱逝波。我向卷中懷舊雨。蓮花博士墨頭陀。謂吳蘭雪儀墨農萬首洋洋獨冠時。鯫生今日瓣香遲。千秋未信雞林相。具眼能知白傅詩。</text>
<title>蝶菴比部寄餉淞茶</title>,<text>白甀封題綠雪芽。郵筒迢遞返星槎。夢迴穀雨淞江路。卧聽松風洌水涯。七盌試新如吸露。一樽憶昨共籌花。更爲後會知何日。撥盡爐灰賦木瓜。</text>
<title>鄭盦學士見次客冬贈詩韻。並惠楊少師韭花帖。</title>,<text>薤臼新詞韭花帖。一般風味療輈飢。故人記否同尊酒。剪卻春畦夜雨時。風子書名繼柳顔。更聞詩思入玄關。如何院靜花圓句。一任飄零野寺間。蔡寬夫詩話。楊少師題華嚴院。有院似禪心靜。花如覺性圓一絶。用筆尤奔放奇逸。幾迴入寺眼先開。倒檜枯杉付刦灰。別有遺珠傳海外。愛君書癖勝西臺。山谷題跋李西臺題楊少師大字壁後云枯杉倒檜霜天老。松和麝煤陰雨寒。我亦生來有書癖。一回入寺一回看。</text>
<title>子梅少尹與其女貞年合作墨梅。自題一詩見寄。</title>,<text>山農畫派今誰繼。五百年前大作家。留得乾坤淸氣在。梅翁梅女寫梅花。王元章墨梅詩。不要人誇好顔色。只留淸氣滿乾坤。氷雪襟懷肖乃翁。果然林下見高風。江香 馬荃 彩筆淸於 惲氷 墨。萬紫千紅卻擅工。</text>
<title>詠古銅水盂。寄懷觀齋相國。有序</title>,<text>余舊游燕市。購得古銅水盂。足內嵌銀篆石叟二字。製造工緻。非近日凡手所作也。今閱䜱䜪亭集。載贈唐季觀易茶壺詩注。季觀案頭有石叟製銅筆筒墨床香盒三器絶精云。乃知石叟爲冶工之名號。是所謂靑萍結綠。長價於薜卞之門者歟。良可感也。誰能鑄此水盂成。染翰朝朝一勺淸。珍比金壺傾墨汁。長隨鐵硯伴書生。愛才不有觀齋筆。良冶爭傳石叟名。宣德香盤同入賞。案頭詩夢接春明。迪所藏宣德銅盤。卽得之於平湖韓 季卿者。而䜱㞃亭集有此盤歌。商訂爲燃爐承香之具。</text>
<title>送菊人游燕</title>,<text>天子三旬稱壽日。行人千里聚糧餘。闌風伏雨遼河路。多少前車戒後車。東南半壁尙烟塵。小醜游魂今幾春。聞說故人多殉難。九泉不負讀書身。萬頃荷花萬樹蟬。九天風露記淸姸。至今一片尋詩夢。長在金鰲玉蝀邊。一醉陶然納晩涼。碧蘆滿地似江鄕。客中逃暑無多處。恨未曾尋萬柳堂。離席悤悤日暮何。楝花飛盡綠陰多。春明舊雨如相訊。傳唱榑桑濯足歌。余近作榑桑濯足圖歌。書扇面贈行。</text>
<title>苦雨</title>,<text>禱雩中夏晩。農事已堪憂。一雨何無節。三旬不少休。原田隨墊沒。民戶任漂流。水旱堯湯世。浮生易白頭。</text>
<title>題安生桐齋詩草</title>,<text>桐君落筆自翩翩。舊飮韓齋見柱聯。好句居然風格老。還將往事警餘年。用夜坐詩語詩不關書奈爾何。滄浪一語誤人多。五車自有餘師在。試向蒭蕘聽伐柯。天分高低各不同。人工深淺亦無窮。學仙只要勤修煉。捷徑那能躡太空。</text>
<title>拾珠 花名。有人自燕京購種子來者。</title>,<text>千載燕公紺碧珠。緣何流落海東隅。如今化作閒花草。猶似前身記事無。</text>
<title>七夕詞</title>,<text>銀河水漲似春潮。積雨淋漓暮又朝。一掬休添牛女淚。直愁烏鵲不成橋。時苦雨數月十二珠簾月半鉤。新涼如水洞房秋。年年一度還相見。猶勝嫦娥萬古愁。指點人間別路多。歡塲破涕掃靑蛾。三郞今夕長生殿。誓地盟天竟若何。誰將機石問君平。塵世悠悠語不經。最是牛郞妬何事。汚人千載玉溪生。李義山海客詩。只應不憚牽牛妬。聊用支機石贈君。此生何日共團圓。暫駐雲輧上訴天。看取河邊楡莢樹。贖身乞報嫁時錢。</text>
<title>劉子重大令 銓福 拓寄所藏謝文節公橋亭卜卦硯兼惠犀杯並索詩。各作長句一首以報之。</title>,<text>橋亭突兀天水碧。先生於此棲魂魄。卜卦遺硯出土中。蛋雨蠻烟不敢蝕。物以人重重球璧。前程 元程文海 後趙 明趙元 留題刻。嗚呼先生苦節首陽薇。先生風骨雲霄鶴。浙江潮落白雁來。東望慟哭我安適。棄世坐垂君平簾。竄身行躡居士屫。悲歌者誰家臯羽。擊碎如意西臺側。硯乎不隨金甌破。無乃神物勤護惜。卻聘書成三千言。揮灑血淚濃和墨。荒寺讀罷曹娥碑。寧恤餓死塡溝壑。尙想掀髯抵几時。惟應此硯賞心膈。滄桑百劫天南北。幾年沉霾同瓦礫。月東購之海潮僧。銅鼓集內徵事蹟。具載査恂叔銅鼓堂集。卜卦硯銘序。 額篆五字何磊落。珊瑚碧樹交枝格。思肖畫蘭並流芳。岳王銅爵堪配食。君從査氏得此否。鳳咮龍尾無顔色。請君更覓玉帶生。忠義硏磨共一席。俯仰鑒古慨以慷。艮嶽今無一拳石。卜卦硯劉郞遠寄古犀盃。索我題詩奈不才。商彜周卣世難覯。典型髣髴黃金罍。有氣熊熊駭雞眼。有理庚庚辟塵埃。滑不留手大如斗。呼兒滿酌葡萄酒。澆得胸中磈磊愁。劉郞亦知其趣否。醉來矯首望燕雲。欃槍百尺騰妖氛。鯨鯢出海風波惡。沽上大點八旗軍。况復東南厭征伐。十載烽烟猶未絶。謀臣良將豈無人。螳螂乃爾欲拒轍。只應斷送月支頭。不然就戮防風骨。君不見御賜裴相通天帶。半夜風雪平淮蔡。又不見溫嶠燃照牛渚磯。萬狀畢燭水宮恠。嗟夫物之應用類不同。爾胡爲乎糟邱中。相如當日親滌器。可憐詞賦天下工。金龜換酒長安市。千秋誰繼謫仙風。吾生老矣甘寂莫。惟有杜康是上客。願言四海歌太平。汙罇蕢桴家家樂。一點靈心萬里通。與君何日共浮一大白。犀盃</text>
<title>題蝶庵比部山水幀子</title>,<text>見說曾登四岳游。烟雲萬斛不勝收。獨拈佳境勞相贈。此是何山一角秋。</text>
<title>中秋望後二日。得張仲遠觀察客冬至月自湖北督糧使署寄書。乃十餘年寇亂以來初有之信也。喜而有作。卛成四律。右三首略綴仲遠兵間經歷之狀。末一首卽自述近况爾。</title>,<text>誓將殺賊報君恩。漢水方城浴血痕。烽火連天千里警。蟲沙滿地一身存。留矦家世紆籌策。柱牧文章有罪言。痛惜江公終殉難。澧蘭沅芷爲招魂。臨機誰與共憂勤。唾手猶堪靖楚氛。未見投醪酬士卒。可憐棄甲走將軍。胸羅星宿才如海。指畫山川辯似雲。弱冠請纓能有幾。令郞敵愾類夫君。爲君十載幾沾襟。亂後音書抵萬金。好在琴尊經百劫。君所藏書籍碑版書畫。悉燬於兵燹。惟海客琴尊圖尙無恙云耳。 還從戎馬惜分陰。寄示近作惜分陰齋稿。卷首有印文曰戎馬分陰。 滿頭蕭瑟霜華冷。落筆淋漓劒氣深。暇日女嬃聯唱地。一般憂國見丹心。門掩滄溟寂莫濱。都將榮辱付前塵。老傷風樹休官久。夙慕林泉卜宅新。卷裏同心千古友。花間長醉四時春。餘生幸得閒無事。鄧禹何妨笑殺人。</text>
<title>游仙詞</title>,<text>月中忙接王喬舃。花底閒調子晉笙。游戲聯翩無近遠。纔過北海又東瀛。家火凡鉛誤一生。幾人修煉到三淸。飈輪飛過劉安宅。風便時聞雞犬聲。山南山北曉雲飛。何處靑童來欵扉。日暮借騎千歲鹿。一籃風露採花歸。通眉長爪一詞臣。白玉樓前供奉新。底事如雲香案吏。寥寥無個讀書人。鸞背罡風訪赤松。洞門深鎖碧苔濃。歸來半醉流霞酒。跂脚蓬萊第一峯。廣寒前殿夜開筵。丹桂花飛拂管絃。何物龍鍾跛道士。橫拖鐵柺赤墀邊。玉簫吹罷展蛾眉。招手雙成笑語遲。誰家嬌女天台路。炊飯胡麻餉客爲。琅嬛書藏接謨觴。夜靜燃藜檢玉箱。脈望千秋不敢食。綠文赤字護天香。烟塵下界渺茫茫。蝸角尋常作戰塲。嬌小麻姑更事少。自誇三度閱滄桑。小別千年舊侶稀。十洲烟月思依依。可憐白也詩無敵。一謫人間尙未歸。</text>
<title>琴眉先生書舊作詩一册見貽。奉次其中題拙集原韻以謝之。</title>,<text>延譽從前已過情。惹人饒舌噪虛名。虞翻敢道無知己。杜甫多慙太瘦生。詩有奚囊探宿搆。字如稧帖寫初成。望洋不覺驚回首。乞向迷津寶筏迎。黃塵烏帽若爲情。旗鼓騷壇早噉名。大手自應傳世業。一頭誰不讓先生。峩洋山水賞音少。金碧樓臺彈指成。惆悵令威仙去後。幾多吟屐更相迎。卷中與丁酉山丈唱酬者頗多。中書君老遣餘情。羲獻由來擅筆名。生雲精舍校書筆。是紀曉嵐舊物。而先尊府酉堂尙書公用之屢十年。尙未禿盡。琴翁今又書此册。 搔首可堪繁雪白。縱談猶自粲。花生。曾從楚澤修初服。暫向虞庭奏九成。曩陞掌樂正。旋卽辭免。 却媿杜郞人事絶。桑陰何日出門迎。頃承手簡。有引杜五郞不出門之語以䂓之故云。摶沙萬里悵離情。日下交游盡盛名。大雅扶輪唐十子。窮經奪席魯諸生。歸來縱有餘師在。老去都無一萟成。遠夢依依尋舊侶。滿天風雨失逢迎。</text>
<title>鄰人餽黃粱</title>,<text>斗量金粟療調飢。分付厨人計日支。一櫂租船霜降候。數聲西舍夜眷時。寤猶未熟盧生夢。聞得新炊杜老詩。村詩古本新炊聞黃粱。 三白二紅無此味。仙家何苦服靈芝。</text>
<title>新正四日。以牙刻壽星像宣德爐。爲以堂五十初度壽。</title>,<text>壬申君始生。時我纔十歲。君今杖於家。儼然成老大。焉知轉眄間。日月如斯逝。嗟我旣衰朽。處世若避世。步屧東西屋。晨夕詠常棣。書史互收貯。志操共淬礪。此中饒湛樂。諸餘安足計。喜君初度日。雨雪爲開霽。春酒邀近局。斑衣舞兒輩。莫謾愁髮白。髮白亦何害。但願無疾病。優游百年內。心香一縷靑。南極星晢晢。佛像壽卯君。我援東坡例。</text>
<title>送兼山熱河之行</title>,<text>萬松嶺上長春駐。羅漢峯前化日遲。野老呑聲談往事。仁宗皇帝讌游時。銅駞荊棘隱斜陽。卌載荒凉避暑莊。惟有荷花秋色裡。迎鑾不改舊時香。避暑山莊。蓮花入秋始開。見紀文達灤陽續錄。乾隆庚子古稀年。東使曾參萬壽筵。原隰如今多感舊。有人應續熱河篇。庚子使燕岩朴公著熱河日記。今副使瓛堂承旨。卽朴公令孫也。 六飛何日返京華。塞北蒙塵道路賒。觸忤行人風景暮。玉河烟柳上林花。</text>
<title>戲贈鶴來</title>,<text>枯腸謾作不平鳴。經笥便便誤此生。方朔侏儒同一死。莫將飢飽更關情。</text>
<title>讀史偶作</title>,<text>聞道長安似奕碁。白頭憂國杜陵詩。賈生何事空流涕。猶是文皇有道時。氣候關時一變新。杜鵑多意叫天津。越裳白雉來三譯。中國曾聞有聖人。和戎自速禍滔天。不愛君親只愛錢。問爾破家亡國日。一文能得到黃泉。模稜歇后好知名。台鼎由來望不輕。牛喘休嗔癡宰相。何如夷甫誤蒼生。海氣紛輪晦日星。楚囚揮淚過零丁。曉人不有王炎午。誰祭文山未死靈。國事人心可奈何。蘄王遺恨咽滄波。北軍一夜黃天蕩。鄕導誰敎鑿鸛河。孤注澶淵斥虜塵。臨危還有有爲人。諸公袖手成何策。却請君王亟去豳。西京炎祚似烟消。戚畹驕盈非一朝。誰復安劉能左袒。桂華黃爵自成謠。割據紛紛五季年。金甌一破幾時圓。早生賢聖爲民主。祝願皇天更可憐。河淸難得聖明時。要在良臣輔相之。諸葛遭逢劉後主。不妨猶作帝王師。</text>
<title>辭人看花之約</title>,<text>踏靑節後禁烟天。幾處樓臺閙管絃。高枕聊尋胡蝶夢。出門羞作海棠顚。連朝雨意濃於酒。舊日風懷定似禪。寄語冶游原上客。看花須及白頭前。</text>
<title>贈潁橋</title>,<text>君來花未開。約君花開時。花開君不來。對花苦相思。相思日幾廻。風雨又間之。問君來何晩。蔌蔌花亂飛。飛花不待人。人事故多違。惆悵春色改。斗酒君莫辭。</text>
<title>春盡日。送霖兒游廣陵。寄示以堂幕中。</title>,<text>雲木森森溫祚祠。夕陽無路訪殘碑。滿山躑躅蠭聲閙。蠭岩諸處。多躑躅花。 多少僧房似蜜脾。蹈東海死係安危。忍說孤城月暈時。但使乙支文德在。淸川魚腹葬隋師。羊公裘帶想遺型。漢口諸山入望靑。千樹栽花無恙否。玉泉依舊瀉泠泠。沈文肅公居留時。搆玉泉亭。種花三千樹。脚底松風躡翠微。西臺千仞一振衣。廣陵散絶無人和。華表亭亭鶴未歸。丁酉山丈。嘗賞雪于此。有西臺不沒紅竿矗之句。爲人所稱。爲餞春光醉卧高。靑鞋佳約讓兒曹。煩君預蓄千壺酒。遲我同觀八月濤。</text>
<title>鶴來年今七十。又下第矣。慰之以詩。</title>,<text>桃李門前落葉風。文窮九命古來同。自從庠塾傾多士。幾向公車惜此翁。獻賦又遭紅勒帛。題詩難待碧紗籠。誰憐四海羅昭諫。白首無名蕊榜中。</text>
<title>少鶴農部。寄示茂陵秋雨詞卷。</title>,<text>秋雨涔涔病起遲。中年哀樂付新詞。春寒鐵馬長征日。夜永鰥魚不寐時。自是碧山傳氣脈。依然白石見須眉。腥塵滿目無歸路。斫地悲歌聽與誰。</text>
<title>蓉洲侍御見寄風字古端硯</title>,<text>硏磨忠義老彌堅。剩瓦殘甎不直錢。余舊藏漢瓦晉甎等硯。 風字君家傳世遠。賞心何止補前緣。己未春。君贈硯緣集錄。</text>
<title>繡山閣讀餉雲茯苓</title>,<text>茯苓出滇國。松柏結根深。如得三年艾。云酬五葉蔘。客冬奉寄紫團 金丹非上藥。雪白見中心。賴爾支衰病。停雲思不禁。</text>
<title>杪春晦。見子梅客臘聊城寄信。爲之傷神者有日。槩述書中語。以誌吾輩交誼之篤。</title>,<text>春鴈歸何遲。見君病中書。書辭旣悽惋。心畫亦荒踈。老作一縣丞。丞哉奈負予。兵氣塞天地。身世哭窮途。偏師不到手。羣盜未掃除。棲遑魯連臺。賃居仲蔚廬。丞署久圮。寓張氏別墅。 薄俸甘阻飢。沉痾苦難瘳。所須惟三椏。舍子將焉求。言念身後計。無路返故邱。先塋在吳下 合葬曲阜土。妻妾共千秋。誓勿售楹書。永詒阿紹謀。昨年得孫名紹曾 有詩四千首。屬草猶未定。恨乏棗梨貲。泉下目不瞑。全部付海鄰。得先就刪正。勝似名山藏。何異保性命。言言心骨驚。事事涕淚逬。回憶結交初。聽蟬玉河柳。道義與文字。相期在不朽。參商廿五載。瓠落同白首。蒼茫隔山河。肝膽向誰嘔。重逢諒無日。遠託恐有負。海內幾知己。祝我老梅壽。</text>
<title>小棠索題新羅眞興王廵狩碑拓本 碑在咸興府黃草嶺。</title>,<text>麥宗廵狩日。光大二年秋。遺蹟搜黃草。殘碑冠海陬。濟麗無此作。歐趙未曾收。誰復編金石。臨風憶舊游。道光辛卯。劉燕庭方伯輯海東金石苑。首載此碑。屬余書序文。近聞燕庭身後。其書亦湮沒焉。可勝愴惜。</text>
<title>端午卽事</title>,<text>小坐林亭雨擱雲。榴花蒲葉自生薰。硯池移向明窓下。細搨銅鉤丙午文。子梅舊贈丙午高遷鉤</text>
<title>葡萄圖歌。贈雲圃山人。</title>,<text>勸君蒲萄酒百杯。乞君蒲萄寫一幅。起向樽前盤礴贏。落筆颼颼天雨雹。得手應心妙入神。枝葉橫生子圓熟。噫嘻此物原非中土産。移自大宛連苜蓿。漢家天子內多欲。萬里驅使閒草木。龍鬚馬乳鬱靑葱。徧種離宮三十六。苞桑自古固邦本。果蓏何曾充口腹。博望一通西南夷。遂令千載罹茶毒。釋氏之法從此來。將人家國幾傾覆。洋夷猾夏未前聞。周流四海登平陸。肆行祅敎斁彜倫。更售鴉烟逞貪黷。一夜腥塵滿帝都。銅駞荊棘紛蒿目。安得大禹驅蛇龍。拯濟生民天下復。憂思澒洞不可掇。長星如練垂屋角。昨夕彗星出於北極。長與天等。 君今扶醉欲何之。歸去來兮蒲萄谷。</text>
<title>聞聖郁邀諸友夜游西湖</title>,<text>歌吹中流酒正酣。靑篷高揭夜凉添。江風山月元無主。留待明年付子瞻。</text>
<title>暮抵坡平</title>,<text>處處田園動客情。養閒何日遣餘生。稻畦鋤盡秋無影。水碓眷殘月有聲。目送飛鴻尋舊跡。身隨老馬記長程。夜凉襆被頻驚夢。衙鼓鼕鼕報五更。</text>
<title>題路傍去思碑</title>,<text>去思橫斂刻碑錢。編戶流亡孰使然。片石無言當路立。新官何似舊官賢。</text>
<title>九日練光亭。懷聖實。</title>,<text>飄蕭華髮晩風凉。一帶秋江淨練光。意氣猶堪凌萬里。登臨忽漫値重陽。汀雲散作魚鱗白。野樹分飛鴨脚黃。關外故人應遲我。幾多料理菊花觴。</text>
<title>留浿上。聞柳潁橋游此而歸僅數旬矣。悵然有作。</title>,<text>江城黃葉點征衣。候雁飛來燕已歸。柳七新詞誰解唱。曉風殘月思依依。</text>
<title>淸川待渡</title>,<text>山樓粉堞望岧嶤。朔氣如雲復似潮。待渡淸川江上路。寒鵶萬點柳蕭蕭。西北風高畫角鳴。平沙驅馬聽無聲。憶曾一櫂橫江去。鐵甕城邊昌雨行。黃犢亂流浮鼻渡。舒鳧緣岸曬翎眠。蘆花深處風波少。羡爾漁家不繫船。</text>
<title>東林途中</title>,<text>楓葉姸姸菊未踈。山邨幾度駐征車。故園記得消閒日。手點丹黃案上書。</text>
<title>聖實邀飮于聽雨亭</title>,<text>迢迢更漏醉紅裙。聽雨亭高夜欲分。秋瘦黃花嫌似我。霜肥紫蟹喜逢君。池光澹定初生月。樹影橫斜不礙雲。見說彭城申舊約。賓鴻亦自悵離羣。</text>
<title>龍灣次李南牎學官韻</title>,<text>夙世皈依秪樹園。東華留證雪泥痕。延陵交道追先哲。聞游燕時。與吳雪橋筠交好。 牧老文章有肖孫。君爲高麗牧隱先生後裔。 卅載豈知萍水合。九秋同感鬢霜繁。題襟不妨歸期遠。風雨邊城酒滿樽。晨昏笳角不勝哀。歸思迢迢獨上臺。詩爲苦吟添白髮。酒因多病讓深盃。五更客枕風雷作。千里家書鴻雁來。末路賞心凡幾輩。惟將靑眼向君開。一斗澆愁貰濁醪。打頭黃葉下亭𦤎。可憐蘇子游何倦。猶見元龍氣自豪。邊月生明流短堞。江風入夜拍寒濤。天涯賴有聯吟地。快似麻姑癢處搔。岸柳依依蘸綠波。今看搖落愴如何。金樽謝却平原飮。檀板愁聽出塞歌。轉眼吾生難再少。驚心舊侶亦無多。前塵歷歷憑誰說。鴨水風烟接潞河。</text>
<title>金剛寺午飯示南牎</title>,<text>遠訪金剛寺。同參玉版禪。幾人能見性。一飯且隨緣。鬼燐經前劫。曇華現後天。時聞淸唄響。鳥哢石幢邊。</text>
<title>聞鶴來墜井而歿</title>,<text>窮途一跌赴黃泉。瀝酒天涯酹水仙。七十年來多著述。如何絶筆井觀編。君近著井觀編若干卷。豈其書名成讖耶。</text>
<title>四美園詠</title>,<text>蒼松如老友。相對客牎前。不道盈尺根。高入歲寒天。緬思舊游日。我亦一少年。此鄕酒味惡。令人欲反胃。譬如渴飮水。不復分涇渭。寤寐思家釀。甕頭新熟未。冬暖行春令。昔邪生庭砌。雪意輒成雨。淋淋苦不霽。忽復大雷電。明朝是亞歲。一世竹馬交。除君更有誰。短髮今如許。垂髫曾幾時。可憐郝參軍。謾作娵隅詩。揭厲馬訾水。邊門百里許。年年三開市。童穉能漢語。夤緣出奸宄。邦禁多不古。不文又不武。習俗日以渝。士爲四民首。等是稗販徒。邑中幾千戶。難借一瓻書。步步涉層園。落葉深沒屐。倚杖延遐矚。前邨暮烟碧。朔風渡江來。愁聽戍樓笛。平居無長物。惟有百尺梧。天然碧玉柱。風格故自殊。淸陰長在目。吾亦愛吾廬。求書者何多。朝朝如博進。老手雖頹唐。揮灑有餘韻。誰念筆頭乾。一斗餉嘉醞。蒲牢吼西風。幾作龍灣客。曾見鑄此鐘。聲聲感今昔。立馬官道傍。摩挲疑銅狄。年少賈人子。結客鬭奢豪。千金飾姣姬。射獵城西郊。官吏夜打門。索逋闞如虓。重建金剛寺。妙公作導師。一見摩登迦。定力不自持。懺悔竟何如。懸崖撒手時。何曾食萬錢。歎無下箸處。官厨列膳羞。飣餖不知數。有能適我口。藜藿亦甘飫。南鄰賭博奕。北里聽管絃。焚香此靜坐。並拋文字緣。悠悠陌路人。謂我學逃禪。垂老未歸田。又此滯羇旅。事事負初心。徒爾蝗粱黍。卧聽籬落下。飢鳶時嚇鼠。塞上爲客久。迎君又送君。遙望燕山路。歲晏雪紛紛。故人如問我。復作出峀雲。上國何多難。兵火有所召。鄙夫弄朝權。民窮化爲盜。聞說新天子。進賢退不肖。何物鬼蜮輩。西來入中夏。譸張堂獄說。思以易天下。吾道炳日星。萬古終不墮。近代經術家。所學惟記誦。各持門戶見。斷齗爭漢宋。聖賢去已遠。誰能使無訟。作詩如用兵。有正而有奇。隨機應萬變。風雲入指麾。李杜卽孫吳。千載我師之。</text>
<title>不寐懷天行</title>,<text>獨夜愁無寐。懸燈手煮茶。因人成底事。久旅若忘家。江近風逾冷。城高月易斜。歸期猶未卜。惟恐負梅花。</text>
<title>正使倭艮峯揔憲示龍灣館詩屬和</title>,<text>驚人詩筆出淸雄。範水模山東海東。雪滿關河歲云暮。夜深樓閣月當空。皇華又見來天上。往事追惟似夢中。道光庚戌。欽頒成皇帝遺詔也。迪嘗奔走供職。今又此于役。不能無今昔之感。 欲繡弓衣傳絶唱。金針却怕度難工。邊城地盡踞深雄。一路如絲馬首東。風掣龍旂迎曉日。雲含鳳詔下晴空。遠游紀遍莎車外。今新疆葉爾羗。古之莎車國。正使嘗出守于此。著莎車行紀。 敢諫名高柏府中。錯把庸姿比鬷蔑。恐因鑒識未全工。</text>
<title>艮峯正使索題莎車行紀</title>,<text>西極山河紀宦游。窮搜源委遣騷愁。酈家經注班家志。攷據還應遜一籌。葱嶺歸來又瀋陽。賢勞萬里鬢添霜。星槎今日東臨海。更看新詩滿錦囊。</text>
<title>新正廿日。特蒙永授知樞之命。謝恩恭賦。</title>,<text>懋賞一何濫。微勞不足論。畢生霑厚祿。曠古荷殊恩。宮樹新春色。朝衫曉日痕。豈知今白首。還復入脩門。曾經是職。已十六年矣。</text>
<title>奉賀邵亭金侍郞周甲初度</title>,<text>本命重迴壬戌春。壽星卿月耀江濱。白頭拜掃瀧岡下。風樹蕭蕭倍愴神。東京門第誦淸芬。說禮敦詩奕世聞。廊廟江湖天尺五。鵷班纔退狎鷗羣。西陲舊築去思臺。小試原非百里才。幾處藩垣棠芾路。蒼生延望使君來。萬首新詩錦不如。皇華曾賦析津墟。一時車笠題襟遍。池北何人更著書。薊門歸路駐星軺。鴻爪前游雪未消。有個紫裘腰笛客。令辰猶記近花朝。水木淸華闢一區。小樓晨夕擁書厨。欲將圖畫供弧席。笑指蓉湖是五湖。玉樹聯枝雨露滋。介眉春酒日遲遲。作人自古多恩造。正是吾王壽考時。</text>
<title>繡山閣讀。與同人邀餞小棠。屬其從弟玉雙太史作雅集圖。玉雙題一絶云韓齋坐有三韓客。索繪春明雅集圖。比似西園應不惡。可無新詠待髯蘓。自注謂李藕船小棠屬題其後。賦此以謝玉雙。兼懷繡山。</title>,<text>媿我非蘓子。如君是伯時。舊交多入畫。海外遠求詩。傾葢知何日。乘槎未有期。繡翁金石誼。更與慰衰遲。繡山惠東坡石刻壽星象拓本。爲余六十壽。</text>
<title>南警</title>,<text>三南頻告警。擾擾漲烟塵。但使懲貪吏。何憂靖亂民。平淮曾幾歲。謂辛未西寇 諭蜀又今晨。取次殲魁止。仁天雨露新。</text>
<title>題錢舜擧煨芋圖。謝仲遠觀察。</title>,<text>衣白山人好談仙。出世經世何超然。唐社存亡天寶末。隻手從容解倒懸。籌邊定儲君心格。慍于羣小如臨淵。五不可留知機早。掉頭歸卧衡山巓。幾度韜光豹隱霧。有時行雨龍在天。累朝勳業耀靑史。惟與房杜並稱賢。十年宰相誰先識。天授慧眼明瓚禪。爐頭病火撥牛糞。啖之煨芋大如拳。靜聽瀾翻一轉語。蓮漏沉沉竹榻聯。彷彿留矦布衣日。夜遇黃石圮橋邊。爲帝王師垂偉蹟。圖狀如何竟無傳。公有遺眞起曠感。得其神者吳興錢。錢郞妙筆藉不朽。千秋勝似畫凌烟。遠翁道是君家物。寄到星槎瀛海堧。東來紫氣冲霄漢。肯數尋常虹月船。但媿吾兒愚且魯。觀碁未解賦方圓。遠翁以此圖屬付家兒。期勉逾分故云。</text>
<title>仲遠重刻伯姊孟緹夫人澹菊軒詩集。屬題一言。</title>,<text>海之波瀾山嶙峋。遠翁家學孰比倫。人人有集論其世。母爲蓬室父宛鄰。諸姊競爽善繼述。塤箎酬和窮宵晨。憶君邀飮偉卿宅。長姊知是吳夫人。夫人中饋相夫子。珠盤玉敦慣留賓。夫人爲吳偉卿賢配。偉卿與余有雅契。 傳看詩筆驚四座。腕力能扶大雅輪。漢魏之間得嗣響。班左以降視下陳。誰家幼婦工鹽絮。百篇無此醇乎醇。一時紙貴爭先覩。廿年前已付手民。可憐白首歌寡鵠。歸依令弟楚江濱。粤西烽焰延三戶。傷心梨棗委灰塵。一行作吏此何日。申申應復詈靈均。身計漂搖如集木。鄕山迢遞亦荒榛。患難餘生還湛樂。高吟更覺性情眞。壽世補刊新舊什。編年正値開八旬。</text>
<title>仲遠惠錦衾</title>,<text>製錦良才見忌深。公孫布被爾何心。休將赤舌工萋斐。志操平生不媿衾。君前年被誣失職角枕中宵夢寐新。雲霞絢爛擁全身。楚天渺渺歸鴻斷。玉案如何報美人。</text>
<title>聞馮魯川之任廬州。卽題其微尙齋集後。</title>,<text>爲民父母官。忍使民飢寒。飢寒猶餘事。侵虐非一端。破家鬻妻子。皇天叫痛寃。要津餽無厭。溪壑充未完。豈盡喪天良。智爲利所昏。民散之四方。何處是桃源。一朝兵火作。誰能撲燎原。東南十數載。戎馬未解鞍。前人肆貪黷。後人遘艱難。聞君一麾去。遠赴廬江干。孤城早失守。豺虎尙雲屯。鄭綮能却賊。闔境賴以安。三至陳堯佐。遺蹟倘復存。鄭之檄黃巢。陳之三至堂。皆廬州故事。 下車無所歸。枳棘棲鵷鸞。吾輩識面初。文酒罄交懽。證交在道光辛丑 朝野頗淸晏。風敎有餘敦。爾來厭喪亂。氛祲滿乾坤。翠華塞北路。經年未回鑾。五馬雖云榮。憂虞詎堪論。王事須靡盬。君子不素餐。此時急先務。塗炭拯元元。藉手樹勳業。不繫職卑尊。自古讀書人。惟思報國恩。三復微尙編。益信寸心丹。催叱王尊馭。羞彈貢禹冠。感槩昔從軍。執殳佐戎軒。才高閱歷深。自成一家言。已足懸日月。亦應迴狂瀾。利器有如此。隨遇無盤根。文苑與循吏。令名垂不刊。</text>
<title>七月旣望。聞諸友追赤壁故事。出游湖上。</title>,<text>船頭明月一樽開。此夜人間第幾迴。寂寂江山八百載。更誰作賦子瞻才。</text>
<title>董硏秋檢討。索和秋懷。八首</title>,<text>衰髮隨日短。百感逐夜長。浮生轉眄間。何異螢爝光。幾人學喬松。幾人銘旂常。還媿少壯時。志氣頗陽陽。摵摵桐葉黃。湛湛凉露滴。孤懷不成眠。徊徨繞四壁。缺月隱踈林。一雁流空碧。時有會心客。歌聲出金石。治亂存乎人。豈惟關氣數。仰視天夢夢。焉能諶其故。一念未灰冷。欲向眞宰訴。衆芳旣銷歇。眷玆歲寒樹。扃戶謝塵鞅。人我不相求。有酒時自斟。有書時自讐。杞國閒無事。獨抱天傾憂。天傾將誰補。媧皇杳千秋。昔我恣遠游。躋攀歷險𡾟。腰脚今俱病。自咎復奚疑。人苟知所止。無乃是福基。夸父雖善走。追日能幾時。閱世六十年。事事悟昨非。懷祿未歸田。初心已多違。况復寂莫濱。陽春和者稀。區區何足道。君子貴知微。車笠徧天下。聯翩諸公後。古懽難再卜。一別春明久。世路足風波。此身漸衰朽。欲寄雙鯉書。得無浮沉否。家世述良史。風雅躡何陰。木天餘閒筆。寫成秋懷吟。旣深刻苦功。逾見瀟灑心。歲暮隔山海。神交始自今。</text>
<title>子梅贈漢長安銅尺 文曰長安銅尺卅枚第廿。元延二年八月十八日造。</title>,<text>成帝時政如敗器。惟存一尺傳後世。銅花觸手綠糢糊。隱起陽文十八字。試把慮俿較短長。彼長此短三分殺。元延建初未百年。絫黍如何不同制。晉宋而下多新式。晉前尺宋三司布帛尺 始知贏羡沿時代。襲謬無乃差毫釐。卅枚亦比周尺大。聞爾舊藏瞿木夫。君何得之今我遺。細心考古百摩挲。玉璏金刀與作配。金錯刀，古玉璛。皆君舊日所貽。</text>
<title>讀王子壽 柏心 比部漆室吟</title>,<text>野曠烏棲幕。園荒馬踐葵。聲聲賈生哭。字字杜陵詩。戰血流江漢。親年迫崦嵫。深山荊棘裡。尙想撚髭時。壬子粤寇入楚。子壽走匿螺山得免。</text>
<title>次韻示人</title>,<text>樷桂西風戀故林。索居惟與病相尋。一年秋色初黃葉。舊日交朋幾素心。寒具可堪頻展畫。無絃不妨且藏琴。萬人如海王城裡。揭厲還應較淺深。</text>
<title>仲遠命哲嗣執之，令愛儷之夫人曁王甥右星。各作書畫見寄。</title>,<text>君今年幾何。游萟得深造。卽此八分書。駸駸欲跨竈。執之隷書有煒一枝筆。寫生妙八神。誰知散花手。游戲現前身。儷之寫生靑箱東海記。黃絹鹿門詞。東海記鹿門詞。皆右星先尊考季旭所撰。 竣也得其筆。力追冰與斯。有星篆字</text>
<title>與景皥小酌</title>,<text>去年塞上展重陽。今日逢君又擧觴。細雪如篩風不定。一籬吹冷菊花香。</text>
<title>六旬初度。述懷示天行。</title>,<text>皇考有遺稿。首載生子詩。時惟癸亥冬。追遠賦深悲。時祖考下世纔四載矣。故感慕之懷見於詩。 如讀蓼莪篇。掩卷涕漣洏。念我孩提日。羸弱不勝衣。定非壽者相。百病迭侵之。八歲未斷乳。行步倩扶持。九歲始授字。牙牙上口遲。十四失乾蔭。惟慈母是依。針黹以爲食。仰哺命如絲。楹書手澤存。家業傳弓箕。課讀有恒程。晝宵罔敢違。不學不成人。矧爾無父兒。折葼與斷織。警責嚴於師。壯而通仕籍。進止稟母爲。憶在先王朝。外除荷恩私。居寵古所誡。爾以母老辭。王曰賢哉母。敎子當如斯。皇華屢出疆。倚閭輒望歸。悔不節飮酒。惟憂無已時。胡忍遽見背。新舊慟莫支。萬念付灰冷。十三年于玆。但欠一死耳。六旬豈自期。忽復入樞垣。窮巷生光輝。抱孫雖非男。朝朝得含飴。朋舊記賤齒。書畫遠介眉。謂張仲遠，孔繡山。 多少風樹感。煩寃說與誰。羡彼多福人。白頭侍庭闈。此生餘有幾。旣往亦支離。今日是何日。謝客揜重扉。永懷不能寐。霜露夜凄其。</text>
<title>十月之望。餞稚郊。夜深而罷。睡起有作。</title>,<text>如此良宵豈多得。滿樽𨤍醁對蒼顔。開懷澹宕溪邊月。離思微茫塞外山。綠野同年雌樹老。稚郊與余同庚 臨臯一夢羽衣閒。君行休說金臺遠。熟路輕車好往還。</text>
<title>老醫</title>,<text>前身自道是秦和。一試刀圭祛百痾。醫國醫人非二致。蒼生何事殿屎多。</text>
<title>老僧</title>,<text>優曇花發滿空庭。不著架裟不念經。八十年來供井磑。枉拋心力佛無靈。</text>
<title>老婢</title>,<text>禿鬢簪花不耐偏。春風吹到舊笄年。自誇兒倚將軍勢。躐取官銜珥玉蟬。</text>
<title>老妓</title>,<text>舞衫歌扇舊生涯。少日風情未肯衰。不識傍人驚老醜。含嬌猶自妒蛾眉。</text>
<title>老驢</title>,<text>人才令僕謾咨嗟。跛步惟宜服磨車。回首歲寒風雪裏。灞橋詩思屬誰家。</text>
<title>老鼠</title>,<text>廁中行跡社中身。爲國爭堪有盜臣。試看張湯工按獄。欲投忌器是何人。</text>
<title>老狗</title>,<text>偸爭殘炙怒吽牙。搖尾時時卧落花。好向竹籬聞一吠。矦門深處似山家。</text>
<title>老豬</title>,<text>厭飽糟糠膰腹垂。白羊黃狗共追隨。五門嚄嚄人成市。爲我龍攄定幾時。</text>
<title>題張石洲㐆齋集後</title>,<text>問奇曾訪子雲居。風雪崢嶸獨閉廬。黜試只緣偏嗜酒。嘗携酒入闈。被搜擯斥。不復應試。 忤人何至欲焚書。君歾後有揚言欲焚遺文者。 平生邨谷題襟處。苗仙露何子貞。皆君之至好。有邨谷論心圖。 千古亭林配食餘。追配遺眞于顧祠。 絶學如今誰後起。侯芭無命亦邱墟。謂及門吳履敬輩。</text>
<title>臨津舟中</title>,<text>慕華館外卽關河。未許餘生卧薜蘿。細雨連江春水冷。東風一路鴈聲多。才非用世虛名耳。少不如人奈老何。申雪國誣回渡日。滄溟萬折沐恩波。</text>
<title>渡錦江</title>,<text>錦江水碧雨初收。岸柳森森欲變秋。萬里燕河纔返櫂。勞歌又向古熊州。</text>
<title>雪華山</title>,<text>雪華一角揷天靑。皴似披麻列畫屛。好是西南林壑美。無人解築醉翁亭。</text>
<title>七月廿二。赴任溫州。柬寄天行。</title>,<text>頭銜管領一泉溫。匼匝靑山繞郡門。隱痛誰憐違母訓。不才惟恐負君恩。黃童白叟皆堪恤。紫綬銅章敢自尊。樹樹凉蟬聽不斷。西風歸思滿家園。</text>
<title>閑來</title>,<text>案牘如山日近民。閑來忘却宰官身。眼前何物非君賜。竹翠荷香雨露新。</text>
<title>郡齋夜坐示用霖</title>,<text>朱墨淋漓竝筆床。訟庭風日若偏長。池邊自照心如水。鏡裏秖添鬢似霜。徑欲歸來尋栗里。詎堪多病卧淮陽。農家苦樂能知否。看取豳人七月章。</text>
<title>倒次前韻</title>,<text>讀畢官箴一兩章。亂蟬聲裏送斜陽。柿纔八市含新露。禾未登塲怕早霜。千嶂雲烟秋更澹。五更笳角夜初長。孤懷耿耿仍無寐。松影橫窓月到床。</text>
<title>署後舊有修竹頗欝茂。前人芟斫太半。僅存三四十竿。猶足寄懷。戲賦一絶。</title>,<text>幾經摧折尙猗猗。句引淸風滿袖時。可笑當年饞太守。只知燒筍療輖飢。</text>
<title>雨中獨坐。李牙山大令 秉益 過訪。</title>,<text>鈴索無聲隱几遅。一池凉雨晩生漪。幾家門巷依喬木。百濟風謠衍竹枝。琴鶴隨身還是累。蒓鱸歸計已多時。喜君作宰相隣近。美政應傳萬口碑。</text>
<title>休暇旋里。夜次平澤旅舍。</title>,<text>當代幾良吏。民憂劇漏舟。只須投劾去。豈合爲身謀。目極鄕山月。吟高野店秋。黃粱迷短夢。况復老宜休。</text>
<title>重陽前一日。解任有作。</title>,<text>燕處閑無事。門庭自在淸。授衣驚歲晩。解組覺身輕。滿甕松醪熟。數枝楓葉明。此中甘守拙。休道薄浮榮。</text>
<title>周甲初度日。丁寢郞 大林 以鱧膓草配塩炒碾。寄餉一凾。兼示原方。爲養齒良劑也。奉謝一絶。</title>,<text>珠塵金屑紫生烟。治齒神方肘後傳。嘉惠幽人知有意。好敎漱石送餘年。</text>
<title>謝吉甫明府餽鯉</title>,<text>君昔五馬綰銀魚。良二千石得名譽。藉甚風流賀鑑湖。更兼淸苦范萊蕪。年時叙闊城西隅。烏帽黃塵迎使車。天寒煮酒擁地爐。醉嚼乾薧共喁于。爾來斂跡隱菰蘆。便作烟波一釣徒。我向溫泉領郡符。字牧無才媿白鬚。秋風回首憶蒓鱸。自劾踈慵歸敝廬。閉門枯坐雪糢糊。故人忽寄雙魚書。水鄕美味正何如。六六其鱗長尺餘。老饕狂喜趣治厨。十千一斗兌淸酤。却羡江湖世慮踈。舟人漁子曰相須。得亦忘筌聊自娛。退而結網良非誣。或有燒尾升天衢。或有濡沬困泥汚。何者爲榮何者枯。下士之見多拘墟。笑指三山路不迂。請君看我釣鰲圖。</text>
<title>過舍人巖。有懷瑞芝生尙書。</title>,<text>星軺當日此徘徊。疊嶂烟雲眼一開。憶得舍人巖畔路。共尋詩碣躡蒼苔。</text>
<title>黃家庄</title>,<text>驟雪如塵涴客衣。林風吹送暮鴉歸。記曾黃四娘家宿。滿院楊花滚滚飛。</text>
<title>遼西途中</title>,<text>風怕塵沙雨怕泥。停驂幾度問津迷。餘寒惻惻重裘薄。曠野茫茫一鴈低。熊岳人歸殘雪外。牛庄路入碧雲西。倦遊更覺浮生老。衰柳婆娑繞短堤。</text>
<title>山海關途中</title>,<text>登臨渤碣歎勞生。髀肉全銷兩鬢明。古戍草深多牧馬。荒村花落未聞鶯。自期誓墓將終老。不道乘槎又遠征。只有故人重見日。一尊春酒證蘭盟。</text>
<title>紅花店。示朴淸珊。</title>,<text>舊游聯轡廿年餘。今日相看齒髮踈。時事可知人去後。無爲猶說我生初。謾誇浮白能調病。君言少飮白酒。可以治病。 慣聽談玄勝讀書。節物居然掁客緖。靑魚過盡到黃魚。</text>
<title>燕郊途中</title>,<text>數家雞犬自成村。紙閣蘆簾繞短垣。隱隱繅聲聽似語。海棠微雨不開門。</text>
<title>抵通州</title>,<text>歷歷韶光似去年。夕陽催喚潞河船。杏花風細餳簫外。楊柳烟濃酒旆邊。原隰行裝惟藥料。江湖歸思剩華顚。明朝又作金臺客。倘有前塵未了緣。</text>
<title>燕館戲示欲購良硯者</title>,<text>山東出相山西將。耳食紛紛盡信書。但得無方立賢是。莫將端歙更拘墟。</text>
<title>過東便門</title>,<text>蘆葦姸姸水一灣。浴鳧飛鷺不勝閑。誰家紅艇人三四。敲遍漁榔烟雨間。</text>
<title>豐潤店舍。見菊人題壁一絶。</title>,<text>年年勞燕各西東。偏是傷神異域中。好句幾時留店壁。蛛絲權作碧紗籠。</text>
<title>少憇杏山</title>,<text>松杏山邊路。言尋古戰塲。叢祠喧鳥雀。平楚散牛羊。風定窑烟碧。塵高市日黃。行厨無旨蓄。每飯憶家常。</text>
<title>偶得一截。贈韓冬郞。</title>,<text>書劒拋殘老未成。偏師束手受降城。君家韜略誰能敵。定有胷中十萬兵。</text>
<title>儐使大人與府尹大人，冬郞詞伯。共次拙作韻見示。仍疊次分呈。末乃自屬。</title>,<text>弓袋新詩織得成。奎星前夜耀邊城。百尺騷壇旗鼓整。可能容作老牙兵。一車甘雨口碑成。記送行人唱渭城。裘帶風流綏遠略。萬家畊鑿盡精兵。捷句瀾翻矢口成。詞塲一代作干城。毫端萬卷供驅使。克肖多多善用兵。村醪薄薄醉難成。北望皇華泊汋城。一卧荒江歸未得。頭啣擬署戍樓兵。</text>
<title>謹次儐使大人見贈之韻</title>,<text>風雨消三夏。覊愁百不堪。未聞梅止渴。幾日蔗回甘。身計同齊贅。妻兄金君往往餽酒食 心情一魯男。心中無妓。亦已久矣。 玄黃駑力盡。熟路詎能諳。</text>
<title>次洪帆山見贈之作</title>,<text>鄱陽家世繼聲詩。藉甚才名老始知。滿地松陰無客到。隔江烟雨待人遅。禪機頓悟何爲者。吾道深思自得之。莫歎希音難見賞。峨洋從古有牙期。</text>
<title>次冬郞韻</title>,<text>冬郞須自愛。秋士故多悲。俯仰乾坤窄。升沉日月遅。娵隅傳舊句。君三赴灣幕 短簿結新知。簾幕淸如水。燒香讀易時。君近好讀易</text>
<title>又次冬郞</title>,<text>鼎鼎流光秋夏交。留連應被賈胡嘲。女墻雲擁千尋木。甌脫風翻一把茆。靜坐邀僧鈔梵夾。歸期款客問羲爻。夜深月上淸無夢。松影婆娑鶴返巢。</text>
<title>遣悶示冬郞</title>,<text>蒼茫獨立倚枯藤。東望京華返未能。酒劣不堪頻嘔泄。日長何苦又炎蒸。老非絶塞防秋將。靜似空山結夏僧。愁緖理來還復亂。江城日夜雨如繩。</text>
<title>雨中次帆山見示之韻</title>,<text>嶠南曾下榻。塞外又登樓。雨勢天應漏。江聲地欲浮。風塵雙白眼。滄海一虛舟。試聽秋蟲語。爭禁歲月流。</text>
<title>雨止又次帆山</title>,<text>林閣消殘雨氣昏。同雲一夜去無痕。幾家曝布明山郭。落日鳴蟬滿水村。苦戀兒孫頻入夢。遣歸僮僕亦銷魂。刀環未卜添衰病。白盡頭鬚是此園。</text>
<title>盤香</title>,<text>簾閣沉沉螢火流。一絇烟縷惹閑愁。故園忽憶山田路。春燒螺旋到上頭。</text>
<title>稚章納凉江樓</title>,<text>過雨烟波碧玉流。晩凉多處倚高樓。江村寂寞斜陽裏。一樹蟬聲萬樹秋。</text>
<title>用冬郞次望宸樓板上韻</title>,<text>纔卸蕉衫着縕袍。客中凉熱幾多遭。從來江漢東流遠。是處星辰北拱高。節物入秋懷故里。名心垂老讓兒曹。秖今休說魚赬尾。早向王程亦已勞。</text>
<title>家人寄餉酒二壺。以一壺敬呈儐使大人。卽題一絶見贈。謹次原韻。</title>,<text>缾之罄矣未堪貧。千里輸來家釀新。魯酒三盃何足道。感公醇醴輒醺人。</text>
<title>甁中山樝。口占示稚章。</title>,<text>血染山査叫子規。膽甁秋色兩三枝。歸何晼晩來何早。記得櫻桃半熟時。</text>
<title>七月旣望夜。儐使府尹二公。與諸賓僚。泛舟江上。余病未從焉。悵然有作。</title>,<text>蘓子今何在。諸公卽是僊。千秋明月下。一醉大江邊。卧病逢佳日。臨風憶往年。壬戌秋。余與諸友約遊湖上。亦因病未果。 倘追雪堂步。何妨更留連。</text>
<title>冬郞與諸公唱酬。喜用强韻。故次其韻奉贈。</title>,<text>詩成挑戰據巖疆。道是消閑也自忙。窘步有如鮎上竹。苦心動似鼠搬薑。忽驚四座拈花筆。更看千言貯金囊。笑我年來成習懶。醉中覓句醒時忘。</text>
<title>謹次儐使大人</title>,<text>裁詩排悶不求工。忽聽凉蟬耳暫聰。九里晴雲飄白練。三江秋水拭靑銅。此身元似褌中虱。今日還疑廡下鴻。驛使緣何音息斷。潞河難借一帆風。</text>
<title>蔭方正使見贈留別一章。推挹逾分。歉媿殊切。追呈三截。</title>,<text>使星高照鴨江邊。鳳誥煌煌下九天。久沐恩波深似海。唐堯甲子又今年。紀行無日不哦詩。留得香名海外知。取次風光都入賞。黏蟬一路菊花時。黃葉蕭蕭點客衣。迎恩門外送將歸。重叨芝宇知何日。西望金臺怨落暉。</text>
<title>孔君顧廬 憲庚 紀余去年奉使進表辨誣事一冊。王子梅爲之付梓。見寄數十部。志謝有作。</title>,<text>金匱崢嶸汗簡靑。陋儒曲筆失模型。豈容誣案留天壤。偏荷恩論炳日星。談故見追王士正。池北偶談。收錄康煕十五年朝鮮辨誣䟽於談故編中。 贈詩■馬維銘。明萬曆十六年。東使陳辨國誣。改正會典之回。馬主事維銘以詩賀之。頃者王給諫蓉洲，黃翔雲王霞擧亦皆贈詩。頗多勞勉。 涓埃報國吾何有。感媿諸君涕自零。</text>
