<title>題畫</title>,<text>寒鴉啼日夕。風浪急前灘。漁舟將早泊。何處賣魚還。</text>
<title>登鏡浦㙜</title>,<text>海闊乾端露。湖平地軸浮。秋風踈雨後。長笛倚虗樓。</text>
<title>偶吟 四首</title>,<text>獨卧邊城外。誰知遠客心。杜鵑啼盡處。明月上遙岑。雪月千山色。松濤五夜聲。孤臣眠不得。多少戀君情。踈雨千山夕。琴書萬古心。高談不覺曉。窓外白雲沉。落日三盃酒。滄溟萬里心。長風何處笛。殘郭暮雲深。</text>
<title>賞花湖亭 三首</title>,<text>萬葉濃陰處。幽花一樹香。山禽如喚客。啼盡碧雲傍。霽色千山畫。松聲萬里風。獨憑虗閣上。身在白雲中。碧蘿飛急雨。危石觸洪流。高僧入定處。衣上翠嵐浮。</text>
<title>聽琴</title>,<text>微雨靑山夕。梨花滿地香。瑤琴彈一曲。新月爲留光。</text>
<title>次友人寫懷三十韻</title>,<text>余咨荒學圮。刻志徒咋指。腴道飫勘經。博古够耽史。應機黜否臧。閱人謝譽毁。攄抱一世艶。尙友千古士。耕舌擬食硯。盖體唯衣紙。壯心競霄崢。牢愁較泰峙。刈枯自要鎌。耕荒躬剚耜。休營不蹈苟。食力何蒙恥。時命一何左。造化之所使。聽天旣無怨。捫舌敢出訾。退藏志在山。卜築居臨水。蒸霞錦綉張。嵌恠蛟龍起。去年旱猝暴。嘉穀枯如燬。粒粳斷市廛。餓殍遍江涘。有興賞佳景。無心泛湜沚。處獨省衆非。息游悟今是。默坐泥塑如。檢心死灰似。良幸識道人。適與聯鄕里。酎以潤新歡。詩以道玄志。妙斡風雲氣。俊拔烟塵裏。扛鼎力兼人。擲地聲聞耳。淸輝徹宵光。奇寶盈棐几。心聲自往來。肝膽照彼此。何由謀合幷。醪侑山梁雉。恣韻襲杜陵。硏文範韓氏。雪絃仍對和。郢斤將恭俟。窺奇澁纏疵。探幽晦成累。難將一尺布。敢敵千段綺。闘華固餘事。績學宜安止。須事玄訓邃。聖心今不死。</text>
<title>次友人十六韻</title>,<text>卬與陳人伍。針石四百病。蹈禮䂓喪儀。侈文靦罹評。內觀瀹眞源。潔甚滓難倂。或熾炎火焦。或置凝氷冷。尖鋒互觝觸。悍馬相馳競。嚴束萬紛閧。痛剸一以靜。理微衆嗜張。私杜天機盛。幾分盍省硏。釐差判狂聖。道從至約邃。萬善根一性。愼爲習坎樞。謙爲塞兌柄。勤學手書耽。理情將詩詠。鏖邪苴衆愆。刻身闖入正。倘寄雲與等。圭窬恣樂命。浩如萬頃波。印月魚游泳。頤如百鍾酎。潤枯欣冥醟。行將鱠巨鯨。何患齒齧鯁。</text>
<title>哭李蓮峯 基卨</title>,<text>台與白沙密。歷談千古史。台與蓮峯善。極論天人理。兩翁許以心。台亦託知己。兩翁今舍世。吾道嗟終否。蓮峯世濡染。孝睦範仁里。韜光德輝著。天爵不求至。超階爲親屈。雷封陶赤子。德雨洽草萊。口碑鑱德美。扶顚志未展。拱璧還招訿。遂筮幽貞吉。貧樂萬鍾侈。深遡伊洛源。允蹈先哲趾。冲和一身輕。明月照秋水。淸猷激頹俗。天書徵不起。諫職浮雲等。厚祿微塵視。蛇馬猘逞妖。翁遷吾罹譭。默對血盈眶。鬼神會所以。欲歸身未歸。讕言事求是。卜築幸接隣。昕夕心相披。翁喩胤問字。瞑道盲或指。談玄擬徹宵。肄禮將竟晷。遽驚哲人萎。天道終難恃。名全子孫豐。景福誰能比。江湖更寂寞。此身生如死。縻事負會窆。搥胷不自已。寫心寄歸雲。悲風吹不止。</text>
<title>次秋懷 九首</title>,<text>秋深萬品成。黍稷方茂薿。居閑樂事饒。憀慄何無已。庭院自蕭條。蟋蟀爭聒耳。松踈怒濤鳴。竹凉愁聲起。觸物自生感。悲歡不相似。致澤志難成。盛年何足恃。不如早歸來。仰希玄聖軌。從容欣有得。浩然心自喜。又牡丹盛繁華。霜下先憔悴。松篁獨蒼翠。相對幽居地。拊琴自饒興。獨樂心不恣。日月電光閃。烟霞朝暮異。感時獨興歎。誓心非慕貴。我愁何悄悄。秋夜自漫漫。憂國變兩鬢。戀君臨一飯。耿耿雖抱忠。落落難遂願。閉戶耽書史。忠孝爲人勸。冥觀細重思。一理分爲萬。力踐應遠契。野芹何能獻。優游任天時。自足心無怨。霜隕古鍾鳴。露翻仙鶴警。晃朗玉宇高。風緊寒宵永。隨時斂初服。莅事寬濟猛。斲堅乏利刃。汲深垂短綆。持志才不逮。免愆猶爲幸。嘿然守吾玄。端居塵迹屛。又時序倐相遞。荏苒難駐景。天高爽氣肅。桂臨寒水冏。悄然自疚心。慄如履枯梗。守靜已息機。出門靡所聘。撫劒獨悲歌。長纓無路請。天時如轉梭。倐忽流光暗。只恨效績遅。鬢白心何憾。貧樂迓天休。心非畏鬼瞰。迹絶競世利。泂臨秋水淡。源深逝不休。波凈流不濫。華月散淸輝。玩賞何能暫。得意自忘歸。浩如隨錦纜。垂絲可扶鼎。翰墨何須勘。志非在溫飽。不必謀石甔。金飈起夕林。摵摵聲滿軒。棲鳥不定枝。飛集如爭奔。獨立聘遠望。感懷悄忘言。黃昏羣動息。童子趍庭前。靜觀萬物理。得食還忘餐。俯仰自相契。硏朱點韋編。爲問聖賢心。相傳歲幾千。遭時有否泰。遇事異甘酸。答云爾童子。夜徂須不眠。心法體不已。收功在暮年。又秋晏百穀收。苗秀先自乾。生民失所天。一粒如琅玕。携筐入深山。爭摘橡實團。兵屯苦望哺。邦本恐難安。憂國夜不眠。獨坐涕汍瀾。誰陳醫世策。誰進壽民丸。何時掃妖氛。壯士解征鞍。秋成萬物藏。迅雷何馳聲。天怒敢逸豫。一德須浚明。齊莊守篤敬。不息體純誠。志遠致覃思。守謙戒持盈。善積獲天慶。仁博屈人兵。感應在呼吸。頃刻異辱榮。乾乾恒警惕。對越天之令。</text>
<title>讀微子篇有感</title>,<text>淸心拂塵服。敬誦微子篇。仰思千載心。血淚自泫漣。天何畀明哲。不紹殷祀綿。元惡溷宸極。虐焰燔蒼天。黔黎胥淪喪。宗社將崩顚。悄悄靡所騁。戚戚議空宣。祭器不深毖。芬苾誰祀先。去就各明義。敷心父師前。嘉遯忠告切。血誠何精專。自勵不臣節。矢心日星懸。少師拚一死。奮忠繩厥愆。童心益驕固。長惡終不悛。三仁道不同。同成心德全。疇能籲凶人。革面任三賢。天生命世器。宜拯衆顚連。才何愧阿衡。周室商彜遷。干戈揖讓存。聖賢道義玄。獨夫誅難逭。元子位可傳。民情聽天命。王道順自然。空餘百聖意。寒江秋月圓。</text>
<title>移東峽</title>,<text>移舟月溪邊。山高天咫尺。玉洞白雲深。境與塵世隔。幽鳥共忘機。門無車馬客。獨立無所思。長歌暮天碧。</text>
<title>醉起</title>,<text>夢遊白玉京。彩雲履下生。蘧然忽自覺。醉倚花前楹。庭畔碧峀立。砌下淸流鳴。溪流拂晩風。上下啼嬌鸎。瑤琴曲未終。羲馭忽西傾。浩歌月明中。無人知此情。</text>
<title>次柳詩</title>,<text>春盡百花零。新綠滿林叢。靑山白雲起。踈雨隨東風。幽禽啼不盡。溪水流無窮。寂寥機自息。淸凈與誰同。座對百丈松。膝橫三尺桐。塵心漸消散。正氣連淸空。不習繁音妙。自得天和功。性情自怡悅。何必啓人聡。</text>
<title>獨步</title>,<text>幽人自無事。緩步靑山裏。林影滿蒼苔。花光暎綠水。獨立㗳無言。烟柳黃鸎起。</text>
<title>哭墓</title>,<text>父子恩何極。儀形隔此生。夢魂難會面。天地豈知情。漠漠追無路。茫茫哭有聲。昭明悽愴處。百世薦微誠。</text>
<title>次崔子謙 鳴吉 韻</title>,<text>守靜耽眞樂。何須哭道窮。方塘印霽月。踈竹爽光風。篤敬千邪息。覃思萬理通。昭昭吾道大。白日上天東。</text>
<title>次詩軸韻</title>,<text>石逕靑嵐濕。翩然駕鶴輈。雨晴山意嫰。林茂鳥聲幽。絶壁千尋立。飛川萬古流。潛龍何日起。吾欲共雲遊。</text>
<title>次齊山亭韻</title>,<text>獨登高閣上。身與白雲齊。遠水軒邊聒。危峯眼下低。雲迷關路北。日沒海天西。序屬三秋節。初聞暮鴈嘶。</text>
<title>遊南岳次韻 二首</title>,<text>二三方外客。同逐白雲遊。氷釋水流細。風暄春氣幽。山形矗萬古。月色明千秋。却恨歸程遠。呼兒鞭雪牛。南岳春初艶。呼朋藉草遊。興酣應却老。思遠洞窮幽。月色千巖晝。松聲萬壑秋。醉歸眞樂在。長嘯倒騎牛。</text>
<title>遊內隱山</title>,<text>藍輿出古寺。遙入洞天深。葉落千年樹。雲低萬仞岑。石奇森利戟。泉咽弄瑤琴。把酒觀眞境。悠然生隱心。</text>
<title>次李汝固 澤堂植 韻</title>,<text>共藉松根坐。蛟枝自欝森。山香知過麝。地異覺生蔘。怳若投仙府。悠然起隱心。何時逃世網。藜杖更相尋。</text>
<title>題詩軸</title>,<text>晩入新溪寺。僧稀佛宇深。水舂雲滿壑。天近雪埋岑。竹帶春餘色。松愁歲暮心。何由超世網。終老卧雲林。</text>
<title>登萬景㙜</title>,<text>携筇上絶頂。身在彩霞邊。海接三千界。山連九萬天。雪晴坤軸皓。雲散日輪鮮。從此淸都近。欣迎駕鶴仙。</text>
<title>贈山人</title>,<text>萬象能爲主。問子亦鉤玄。太極元無極。先天卽後天。硏幾知道積。觸理見心傳。莫喜桑門彦。低心學聖賢。</text>
<title>次李汝固贈山人韻</title>,<text>有物先天地。誰知是覺禪。吾窮萬理會。爾守一心傳。藏道還輕世。得魚可忘筌。如能磨慧劒。須斷念頭緣。</text>
<title>入牙山</title>,<text>獨卧牙城館。誰知遠客情。蟬依老樹咽。風過破荷鳴。憂國心如割。思家夢不成。悄然終永夕。山月滿窓明。</text>
<title>出自講筵會話</title>,<text>紫禁論思罷。西郊晩著鞭。一年離別恨。千里暮江天。細雨看烟峀。淸尊倚釣船。相逢無限興。憂國更悽然。</text>
<title>喜禰廟禮成</title>,<text>末學窺天小。君恩測海深。彜倫今有定。榮祿自無心。雲畫靑山色。鸎歌綠樹陰。忘機獨樂處。松露滴玄琴。</text>
<title>無題</title>,<text>家在楓巖下。幽居睡起遅。松陰滿地處。雲影出山時。獨咏人誰和。窮途我不悲。寂寥塵事少。琴韻靜中知。</text>
<title>楊口謫中</title>,<text>境僻塵緣斷。春芳我獨尋。雲生龍卧壑。風定鳥鳴林。花落關幽戶。川澄洗道心。無言忘物我。不覺日西沉。</text>
<title>寄龍安太守</title>,<text>連枕山房夜。出雲寒磬淸。從容醉後語。和暢客邊情。月冷千峯色。風鳴萬樹聲。憂時希道泰。已見一陽生。</text>
<title>移東峽</title>,<text>東磎初卜築。棲息度餘生。花亂風前雪。禽鳴雨後聲。䟽泉心可洗。鍊氣道難成。與子連床話。梅窓月轉明。</text>
<title>沙溪先生挽三十韻</title>,<text>道喪餘千載。先生尙典刑。天成會淑氣。時泰聚祥星。涵泳秋潭碧。嶄巖海岳靑。學詩庭對鯉。問禮蠃同螟。立雪龜岡夕。坐春栗墅亭。析微分細髮。窮遠駕奔霆。琢璞光傳寶。磨刀瑩發硎。宵眠徵夢想。晨寤喚心靈。守正嚴繩墨。䂓愆斬鐵釘。厚躬欽孔語。嗜古甲堯鉶。秀苗優成實。蘭幽早振馨。盍簪多士則。分竹一方寧。化雨霑枯草。仁風煽遠坰。淸光梧受月。生意草連庭。濁世煌明哲。危機保獨醒。日晴張鳳彩。天闊整鵬翎。密席伸忠膽。春㙜討聖經。龍珠暉澤國。龜玉鎭煕廷。拭鏡明行止。持衡辨渭涇。脫身天祿重。披髮虜氛腥。靜樂靑雲興。神凝活畫屛。鵷雛紆善慶。鶴骨得仁齡。卓軌推宗範。玄霜隕瑞蓂。鯫生咨失路。鯨浪賴揚舲。厚夜昭明燭。洪鍾觸寸筳。劇論人紀正。祗刻法言銘。留約趍松逕。睽期叩竹扃。天葩收簡牘。樑月見儀形。絃斷知音絶。心驚渙涕零。薤歌無限意。慘憺送雲輧。</text>
<title>哭鄭愡齋 名彦訥一號一蚩</title>,<text>老宿揚文彩。南維聚地靈。霧深斑豹蔚。天闊整鵬翎。負荷千匀重。舂容數寸筳。提要卄一史。硏理十三經。博雅傾先輩。貞姿擅典刑。高名驚末俗。華藻貢虞廷。歲暮瞻松翠。霜凝播菊馨。靑氊紹舊業。赤手抗奔霆。筮事通三易。扶顚練五丁。兵聲驚賊膽。重義衛圻坰。誰雪三韓恥。圖淸四野腥。蠅營咨點璧。志大返幽囹。衆哭開孤笑。羣咻抱獨醒。遅遅違古里。悴悴逐浮萍。迹躡鞭霆馭。行迷煽熱扃。甘貧心似逸。要達道還冥。世路無知己。陽春少解聆。涵今工不輟。茹古筆無停。綺語駭橫目。瓊葩阻玉楹。高詞憎達命。奇疾促遐齡。進退難循道。涓流孰辨涇。先難勤璞琢。速肖祝螟蛉。爝火增明日。小蠡測大溟。淸音如叩玉。醇味類含𨤍。隆棟悲摧折。誠山假永寧。加麻會俊傑。伸奠薦芝苓。宿草雖封墓。殘碑會勒銘。平生今永訣。薤露不堪聽。</text>
<title>眞觀寺瀑布聯句 持國張公維字。大容卽先生字。天章李公明漢字。道章李公昭漢字。</title>,<text>絶澗穿雲嶠。懸流瀉石矼。持國。 澄瀾漾小壑。遠派達滄江。大容。 濺沫飛瓊屑。分窪學酒缸。天章。 廬山非獨美。鈷鉧可成雙。道章。 瑞練千尋掛。狂鉦百面撞。持國。 響雷喧北岳。成雨遍東邦。色皓虹蟠地。波舂玉作淙。大容。 氣蒸陰壑霧。聲到夜禪窓。天章。 自是眞仙界。那容俗士跫。道章。 寺聞香象聚。潭得老龍降。暗洑搜林麓。驚湍壓嶺瀧。激凉堪爽骨。添韻欲塡腔。持國。 涉淺淸宜濯。窺深險可𢥠。日沉含拱璧。月照映金缸。大容。 注壑山根拆。衝崖地軸扛。天章。 擬尋稽水賈。堪託鹿門龐。道章。 閑躡窮巖邃。幽探太古厖。大容。 焚香觀衆妙。落筆掃羣哤。天章。 遅暮成幽築。依歸對佛幢。居然團險語。爲爾破胮肛。持國。</text>
<title>澄心㙜</title>,<text>玉佩鏘鳴風動處。流金蕩漾月明初。開心獨立蒼崖畔。塵慮如雲過太虗。</text>
<title>洗心㙜</title>,<text>人欲無端汚此心。渾如素服塵埃撲。淸源須似碧潭澄。一鑑開處明耳目。</text>
<title>書院</title>,<text>一間廟宇千秋享。百軸遺書萬世名。爲問求仁心法在。交修誠敬是功程。</text>
<title>次玄風板上韻</title>,<text>陌上薔薇嫰色新。淸香和雨襲閑人。固憐晩節孤芳秀。只恨流光已變春。</text>
<title>次簡易韻</title>,<text>曙色先騰萬國東。彩雲扶上火輪紅。誰知海底天機轉。陽氣循環大地中。</text>
<title>哭白沙祠宇</title>,<text>千里歸來血滿襟。仙蹤何處更相尋。至今滄海明秋月。應照先生未死心。</text>
<title>過玄直講</title>,<text>勝地都無一點塵。山容水色入秋新。靑衫晩拂烟霞路。白鶴先驚報主人。</text>
<title>次尹晦元韻</title>,<text>一笛春風萬里愁。飄然獨倚廣寒樓。箇中心事誰能會。孤月分明碧海頭。</text>
<title>入賓鉢</title>,<text>色則是空空則色。理無消滅氣盈虗。直看理氣分明處。始辨儒曇實與虗。</text>
<title>寄友人</title>,<text>淸江一帶菊花秋。冠岳寒雲雨後浮。別有風流無限興。月明長笛倚孤舟。</text>
<title>想思庵</title>,<text>廊廟江湖進退身。夭桃雪竹豈爲隣。飄然白鶴乘雲去。㙜下淸流不受塵。</text>
<title>訪友人</title>,<text>平湖南望水烟微。兩岸靑山霽月輝。一醉歸來溪路轉。滿空風露濕荷衣。</text>
<title>種蓮</title>,<text>雲影徘徊玉鑑空。柳絲飛動落花風。芙蓉一朶初移植。月色天香笑語中。</text>
<title>望天</title>,<text>遙瞻魏闕五雲間。時聽離鴻渭上還。數曲瑤琴無限意。一輪明月照千山。</text>
<title>送學子李善養之京</title>,<text>靑山霽後白雲生。獨倚孤松聽水聲。君去夕陽芳草路。林鸎啼盡別離情。</text>
<title>先忌行祭山所</title>,<text>天乎我何辜。人有父母我喪父母情奚如。天乎我何罪。人有兄弟我無兄弟誰同居。冥冥天意不可測。孑孑浮生可哀歟。生纔二歲失先子。襁褓呱呱痛未舒。哀哀天只未亡時。不進溢饘茹寒蔬。晨昏淚枯血繼之。斷髮枕塊廢櫛梳。時籲不肖斅義方。不使擧顔恭學書。弄雛申戒剪生物。矢不貳過期復初。蒼黃奔竄海寇中。母子全生兵刃餘。那知一朝軫慈憂。三尺微身困瘡疽。神明不悔禍重貽。漠漠英靈還太虗。劬勞恩義報末由。童子何知哀未攄。人生天理尙不泯。願將白麻纏衣裾。平生孤獨誰與儔。鞠育外家恩非踈。含哀茹苦逐日深。痛塡胷臆終難除。年年臘月再諱辰。致喪終身徒慘諸。欲死未死罔極情。如癡如狂但欷噓。今將薄奠薦荒塋。哭泣哀聲動郊墟。悲風爲我助蕭條。路人瞻聽行躊躇。陞堂豈舞老萊衣。破氷何求雙鯉魚。儀形音旨渺難接。只藏遺墨同瓊琚。人間榮達総無求。欲居塋下勤菑畬。朝攀松栢泄哀思。暮倚蓬窓看五車。食息不離怙恃傍。寤寐日日驚蘧蘧。堂存外孃不忍舍。未遂至願長趑趄。天乎天乎若有知。庶使父母遺魂夢感余。</text>
<title>遣愁</title>,<text>有才莫學梁甫吟。有志好棲烟霞林。川流自激環珮聲。松籟自鳴韶頀音。前山月出宿鳥驚。我捲踈簾彈玉琴。自得深趣不諧律。聽之偏覺心莊栗。遠山浮雲自卷舒。相對何愁有得失。</text>
<title>敎男女</title>,<text>我生五女男亦五。母有死生尊老父。娚妹才性総淑良。反哺資生深冀汝。長砥學行詔羣季。一家將成大賢五。敬吉怠凶昭若火。蹈禮明誠盡心否。</text>
<title>壬辰倡義行</title>,<text>妖星照夜白芒橫。獰飈震地黑氛腥。蠻猘飛鷁踔怒鯨。陰虹吐血赭重溟。兇燹㸌㸌玉輦行。殺氣漫漫天晦冥。凌烟遺裔控血誠。斗膽輪囷發霜硎。傑廈垂傾隻手擎。張拳雄呼鞭五丁。匡時仗義託血盟。報國輸忱照景星。魁梧鄭帥文武英。凜烈精忠髓骨銘。雄壇虎視指敎精。義旅熊咆傾耳聽。探機密樹大小㫌。荷戟潛環長短亭。猰㺄磨牙出重城。烈炎煽風爛前坰。猿臂彎弧霹靂鳴。鳥章掣電連輜輧。陰密藏兵鳥蛇程。縱橫排陣雲龍形。奸鋒急頓震雷轟。霜鋩環匝嚴拘囹。染齒爭祝几上生。禿頭催加腦後釘。刵耳椎髓亟塡坑。剝膚揚臭延變蓂。枯骴杈路逼霄崢。燐火連宵燦流螢。雄虺竄首凶膽驚。恠雀思巢愁鎩翎。貔貅整肅樂還營。義門燀爀殷奔霆。雲消關塞漢月明。笛弄梅花海天靑。黎氓競奮戀國情。賊囮先磔宣威靈。搶鏖騎踏臨野平。刳腹劌腸撑沙汀。羣烏曉噪啄食爭。積尸夜燒焰靑熒。端刺姜侯華岳晶。衋傷西望血淚零。協義披肝揀奇兵。示弱誘凶蹴石屛。揮矛奮挺孰爭衡。蹀血漂杵混濁涇。斑衣咋指暗呑聲。怵威癙憂牢閉扃。先隊籲旋密將迎。還輪夜脂催行鈴。金甌旣完劃塵淸。瑞雲䓗籠豐沛庭。褒功還歉賞典輕。培義誰張明國經。慶蔓雲仍應底成。金榜輝煌標名馨。拓實構詞植邦紘。播揚義風垂典刑。</text>
<title>哭白沙李相國五十韻</title>,<text>五百年來會間氣。文星鍾出萬人英。淸高標格勁金矢。洞澈心源揭水精。浩浩文濤江漢瀉。森森筆陣鬼神驚。雄扛九鼎騰天驥。健蹴三山奮海鯨。鳳振文祥儀聖世。麟彰休應踏瑤京。琪花早綻風雲會。瓊樹長濡雨露榮。龍德正中時向泰。鵬程縹緲道方亨。淸輝燭物寒奸膽。昭鑑知幾秉世衡。氛暗東溟瀰鱷臭。日華西塞奉龍行。天戈掃盪先輸策。國步蒼黃獨效誠。沐雨餐風砥壯節。枕戈甞膽練中兵。重恢宗社三韓業。特建王家萬里城。獨抗絲綸邦譖雪。旋司槐棘國憂平。垂紳布澤黎元靖。汗簡開聡聖學成。納約進言三接寵。臨機勇退一身輕。纔敷宏略優經世。却斂洪猷便濯纓。獨樂園中書萬軸。春明門外鬢千莖。窮玄洞見天機妙。守靜渾忘世慮嬰。日轂再昇鞏國紀。台星重煥整天紘。流奸蕩惡朝端穆。革弊恢公世道貞。捴攬權綱圖肅正。裁成機務協恢宏。備殷陰雨威稜赫。畫淨腥塵砥柱擎。蔘朮有儲調藥餌。苞苴無路凂簷楹。刃游盤錯推精鍊。扇蔽塵埃豈廓淸。鳶嚇先喧期鎩翼。鸞鳴初噦贊揚聲。欽明犴獄仁風煽。爬櫛軍兵義膽勍。得意春秋嚴載筆。牢辭帶礪謝調羹。禁林風雨中宵起。玉府琳琅道上橫。十里湖山行樂地。一天烟月退憂情。心懸魏闕寧稱遯。身荷鴻私詎戀生。未死老臣垂血淚。無涯危悃撼雷轟。恢張節義乾坤正。扶植綱常日月明。直暴丹衷思補衮。肯將華髮更求名。聖恩天覆論輕典。朝議波掀陷大阬。一片孤忠斜日烱。千山危棧朔飈獰。蕭條匹馬行裝淡。迢遞終南夢想縈。弘暢儒風荒俗化。精硏禮範道機呈。新陽佇見金雞唱。舊郭還驚白鶴鳴。霈澤有沾褒故秩。經邦無望泣遺氓。雲埋峻嶺回孤櫬。雨灑陰風濕素㫌。百歲榮華歸大夢。千秋名義表荒塋。鯫生曾被祁奚感。相國恒憐屈子醒。金石累刊賁窀穸。杖藜祗奉陟崢嶸。杞憂頻吐鏤肝語。蛾術時將抵掌爭。玉海淵澄照𡱝角。金聲淸徹韻鸞笙。從游只願窮玄旨。悵惘那知邁遠程。茹恨却傾山店酒。淸談愁伴夜窓檠。孤松落落寒猶翠。虐雪霶霶凍不晴。倜儻高懷非慘沮。送將吾黨爲怔營。士林悴憔宗盟失。哭爲公私涕淚傾。</text>
<title>大殿誕日。與前朝官等。會祝於官庭。</title>,<text>河淸千載聖人生。龍御靑雲化日明。倫極始扶人道定。妖氛纔凈泰階平。天廻令節陽初復。世著休徵運漸亨。華表鶴歸春色早。仁山鳳噦好音淸。羈臣未會呼山祝。血淚空添戀闕情。叨赴郡庭瞻望處。北辰環擁老星精。</text>
<title>謝氷翁印惠綱目</title>,<text>天開太極挺先民。筆法麟經覺後人。今古興亡昭一統。平生精力範千春。日星大義扶倫紀。鈇鉞嚴辭泣鬼神。汗簡圖貽傳世寶。開凾莊誦感推仁。</text>
<title>式聽松墓</title>,<text>粹然姿質玉溫溫。避世雲林卧逸民。孝感神明誠冠古。才兼翰墨亦超倫。靜持虗一磨新鑑。念斷英華絶點塵。倘使煕朝搜大隱。至今遺澤浹斯人。</text>
<title>入花潭</title>,<text>尋眞遙向花潭洞。馳上層巓一望賖。草沒荒㙜王氣索。山圍殘郭暮雲斜。蒼苔白石笙歌路。綠樹靑烟冠冕家。千載繁華如亂夢。儒先芳躅鎖丹霞。</text>
<title>入朴淵</title>,<text>岧嶤絶壁繞層巓。直注千尋掛大川。銀漢昭回添下土。玉龍騰躍上中天。雷霆觸處靑山動。環珮鳴時白石穿。造化何爲成此境。欲留奇迹會羣仙。</text>
<title>江西次都事韻</title>,<text>半畒淸池映畫樓。菖華展葉綠萍浮。瑤岑繞郭靑蓮秀。琪樹環庭翠幙幽。鈴閣薰風陶百里。金莖甘露滌千愁。胎仙一去雲無迹。天路茫茫素月流。</text>
<title>次百祥樓韻</title>,<text>駕鶴來臨白玉樓。山河佳景錦囊收。烟橫素練平郊外。雲吐氷輪遠峀頭。樹接長天浮大氣。江朝渤海濟孤舟。超然怳若登霄漢。不必游仙遍十洲。</text>
<title>次統軍亭韻</title>,<text>長河蕩漾雨初晴。萬里風烟集此亭。遙指窮荒分地勢。俯臨滄海接天形。人還千載雲中鶴。鰲戴三山水上萍。獨立飄然如羽化。芙蓉城裏伴仙丁。</text>
<title>過博川德安串</title>,<text>獨駕扁舟涉碧瀾。角聲飛動暮雲間。天低滄海疑無地。島出歸潮忽有山。日下遙空金柱遠。霞蒸大野錦紋斑。今憑逸足窮歡賞。斗覺恩波到處寬。</text>
<title>䓗秀山</title>,<text>羽盖歸來倚玉林。蒼茫殘日忽西沉。盤松倒壑驚蛟起。幽竇生風恠鳥吟。雲卷瑤岑抽萬點。屛環金鏡映千尋。灑然靈境非人世。將養神丹鍊道心。</text>
<title>別日本通信使</title>,<text>彩鳳銜綸辭魏闕。仁風從此煽東蠻。鸞㫌縹緲扶光外。龍劒飛騰斗極間。手截鯨頭淸四海。身登鰲背蹴三山。一心忠信終柔遠。百世留名仗節還。</text>
<title>次寄秋山</title>,<text>仙家遙住白雲中。駕鶴誰尋鍊道翁。榻掃靑嵐迎皓月。門搖碧柳飽光風。靜看細草庭前翠。却笑殘花雨後紅。獨抱琴書深得意。幽居淸興浩無窮。</text>
<title>次嘿好眞觀寺韻</title>,<text>尋眞迢遞入禪宮。白月心空憶遠公。袖掃浮塵迎灝氣。身登危石御冷風。天收暝靄千峯碧。日射飛流百丈紅。萬古地靈應有待。漢京形勝冠吾東。</text>
<title>二水亭 二首</title>,<text>誅茅勝地欲懸車。序屬淸明景物華。北岳三峯撑萬仞。南湖一帶繞千家。天低大海歸帆遠。地拆明沙落照斜。爲國先憂頭已白。更將琴鶴樂生涯。岑寂漁村絶俗紛。小亭迢遞軼浮雲。境連鯨海秦橋斷。江瀉龍門禹斧分。文送北山思遯世。身居南郭最憂君。潛心自得幽居趣。朝對書巢轉夕曛。</text>
<title>歸湖庄</title>,<text>退卧林園世慮休。春光將暮洞天幽。山花得雨紅初謝。溪柳迎風綠漸抽。安分躬耕眞有樂。忘機垂釣自無憂。經綸未試頭先白。坐對長川日夜流。</text>
<title>呈督運使</title>,<text>水雷台老丈人行。情札遙傳歸鴈忙。震風動地一松翠。虐雪摧山千樹僵。看梅得意弄三絶。汗竹潛心明五常。鴻名不讓振來世。日夜門前流大漳。</text>
<title>入聞慶</title>,<text>征衫曉拂過雲林。重入聞韶感恨深。百丈龍湫喧地軸。千盤鳥嶺接天心。風光荏苒猶朝夕。人事凄凉變古今。遠客幽懷人不識。獨憑危檻更悲吟。</text>
<title>陽山寺。次竹西韻。公先人楊浦先生讀易于陽山寺。課更硏究。得疾不起。故公入陽山述感。寺在聞慶。</title>,<text>欲訪先蹤有此行。溪流嗚咽古今聲。風光似會無窮恨。雲影如含不盡情。人事幾隨塵世變。悲懷時激淚痕橫。幸承詞伯靑瑤什。孤露微忱慰半生。</text>
<title>次東園韻</title>,<text>芰荷爲服席爲門。幽谷孤芳自遠聞。半月琴橫持志正。流霞尊㶑禮人勤。寒梅萬樹香凝雪。脩竹千竿勢拂雲。歲暮襟懷聊共託。幾耽佳景惱詩魂。</text>
<title>入金鰲書院</title>,<text>爲訪先賢遺澤在。鰲山深處敞層楹。千秋名義江河遠。萬古綱常日月明。苦竹寒叢霜裏秀。芳梅踈影雪中橫。至今人性終難泯。誰鼓餘風起後生。</text>
<title>次遼陽吟</title>,<text>征路迢迢滄海西。千層粉堞與雲齊。天山縹緲黃塵暗。華表依俙白鶴棲。大地雲翻揮玉節。晴空雷震動金鼙。男兒始遂平生志。回首家鄕月露凄。</text>
<title>次永川板上韻</title>,<text>天機動處少陽回。梅得春魂艶獨開。一水繞城蒼野闊。千山當檻暮雲來。心耽佳景成瑤什。興滌閑愁倒玉盃。王事驅馳家萬里。不堪歸思更徘徊。</text>
<title>泛遊伴鷗亭</title>,<text>江涵春色漾蘭船。擊楫中流遡杳然。巖枕波心龍欲走。花開山面錦初燃。玉屛縹緲雲生石。活畫徘徊鏡耀天。勝日尋芳嘉客會。何須赤壁羡蘇仙。</text>
<title>寄蒼石茶山</title>,<text>欲見騷仙駐遠㫌。一春嘉雨掩柴荊。宿雲遙曳千峯晦。霽日初騰萬象明。草染平原生意足。花燃江岸暗香淸。芳辰贏得村醪熟。迭奏瑤琴慰客情。</text>
<title>次認齋韻</title>,<text>蕩漾仙舟艤鶴汀。嶠南分野聚奎星。三峯壁立千層碧。二水環流萬頃靑。座上春浮霞滿酌。巖間花綻錦成屛。爭模造化揮鴻筆。中夜吾知泣大靈。</text>
<title>登靖海亭</title>,<text>雨後登臨靖海亭。梅花落盡有餘馨。黃龍鉅艦千檣接。碧玉澄波萬里渟。仙島遠浮分地勢。神鰲高戴近天庭。長鯨掉尾何由制。袖裏空摩古劒靑。</text>
<title>訪李汝固 植</title>,<text>上下層巒爲遠尋。澤堂相對爽塵襟。松濤入座浮秋氣。月影穿林映客心。獨立自知天宇大。幽居潛遡道源深。溪流衮衮淸宜聽。何事悲虫動苦吟。</text>
<title>入乾鳳寺 公先人楊浦先生有乾鳳寺題詠。故落句及之。</title>,<text>東海之西乾鳳山。衆峯環擁一區寬。昔年學道魚千里。今日尋眞鶴再還。雲碓自舂飛雪亂。巖松猶欝老龍盤。顧憐先迹無由問。淚灑溪邊種柳間。</text>
<title>登樂民樓</title>,<text>晩陟危樓敞綺筵。身超塵世似登仙。北臨長白千峯雪。東壓滄溟萬里天。鶴返蓬壺餘舊郭。龍飛大陸駕奔川。停盃惆悵頻西望。一片丹心在日邊。</text>
<title>壬戌秋七月旣望。與月沙先生泛舟於巫山石壁下。次先生韻。</title>,<text>文章節義冠名流。壬戌重臨巫峽秋。橫笛放舟天上坐。把盃邀月鏡中遊。吟如鳴鳳珍篇富。氣似長虹世慮休。此日恩榮侈赤壁。笙歌迭奏岳陽樓。附元韻坡翁千古擅風流。赤壁詞傳壬戌秋。此地偶成今日會。吾儕將擬昔人遊。未應物色分留少。自是文章老病休。不識當時雪堂下。繁華亦有降仙樓。</text>
<title>拜先塋 公六代祖副學公諱萬理。墓在陽城。</title>,<text>吾祖集賢副提學。風雲際會世宗時。昌辭直道閹人讋。邃學宏猷聖主知。澤被繩繩今不絶。家傳棘棘自無私。幸緣王事恭伸奠。淚灑秋風詎盡悲。</text>
<title>拜上東岳先生行史 東岳卽李公安訥號也。</title>,<text>天西奎聚燦祥光。儐相如今得儁良。兵氣滿空千里靜。仙槎浮海六鰲驤。百年文采傳箕業。三月烟花賁錦囊。莫道賦詩難却敵。孤雲一檄自流芳。</text>
<title>效康節首尾吟</title>,<text>先生非是愛吟詩。默想天機動靜時。闔闢兩儀元有道。生成萬物自無私。閑中日月循環妙。心上經綸運用奇。此間浩然眞樂在。先生非是愛吟詩。</text>
<title>紫蟹肥時晩稻香</title>,<text>萬樹殷紅一夜霜。忽驚秋氣滿江鄕。盈盤紫蟹金膏溢。遍野黃雲玉粒香。竹葉盃心霞㶑色。松風琴韻月流光。靜中得意無人會。笑對寒花獨擅芳。</text>
<title>次空同集冬菊韻</title>,<text>陰雲接地玄威烈。蕭索何由見百花。霜落萬林凋物色。菊開千點殿芳華。寒香飛動風鳴葉。冷影參差月滿沙。曉吸明珠膓已潤。松醪何必典隣家。</text>
<title>汝固，天章，道章，直夫約來待之。</title>,<text>松逕人稀凈碧苔。吟詩觀漲興相催。天低遠峀歸雲暝。簾捲淸江細雨來。靑雀泛時先典酒。綠陰深處獨登㙜。擡頭不見金閨彦。唯有棠花挹露開。</text>
<title>次晴川寄示韻 二首○晴川卽華人吳大斌</title>,<text>黯然揮淚海之濱。白雪離歌泣鬼神。隔歲愁懷千里信。同天明月兩鄕人。珍篇落手才無敵。高義傾心德有隣。西望靑雲飛動處。擬看仙鶴出風塵。星槎曾遡玉河濱。傾盖多君筆有神。蓬島雪天憂世客。鏡湖花月戀歸人。一年懷恨看深海。萬里傳心較比隣。爲報此身猶未退。殊恩難報滯紅塵。</text>
<title>寄張燾 卽華人</title>,<text>詩書才略孰爭雄。獨立師壇萬馬空。忠膽恢張星月皎。天機密運鬼神通。一身弘濟千人命。半夜奇成百世功。爲國忘憂偏起舞。鐃歌志喜付歸鴻。</text>
<title>閒居有感</title>,<text>三逕苔生絶點塵。菊香松籟養精神。任他門外波聲聒。愛此庭前月色新。林栗滿懷携小子。山雲入座對嘉賓。閒居取適還多事。日出漁磯理釣綸。</text>
<title>訪盧別坐</title>,<text>寥落江天雪月明。山陰還訪故人情。玉峯縹緲千層立。銀界微茫萬里平。春色㶑尊愁裏興。梅魂入句畫中聲。欲知歸去垂綸處。一抹寒烟隔水生。</text>
<title>憶雙溪 卽白軒初號</title>,<text>溪兄才學古人儔。忠養雙親至行優。紫誥晩封元老貴。靑雲早襲綵衣浮。血誠神效千金藥。天地重添百歲籌。榮福並隆徵善念。自憐孤露淚交流。夢遇雙溪喚酒仙。松濤驚榻覺依然。詩情俊逸春雲藹。風采端凝水月鮮。半世心肝良玉在。一年離恨臘梅傳。何時飛動山陰興。對笑豪吟雪滿天。</text>
<title>次南九萬溟羽韻</title>,<text>欲濯冠纓泛碧流。風催帆影逗西州。暝雲乍卷看漁店。踈雨初晴上小樓。幽夢欲醒鳴海鶴。塵機永息對沙鷗。松醪再酌佳期在。更約騷仙作勝遊。</text>
<title>讀備忘有感</title>,<text>天書夜下紫螭頭。星聚銀河赤氣遒。赫赫雷霆山岳動。森森斧鉞鬼神愁。金酋北遁腥塵凈。玉輦西臨瑞日浮。飛劒决雲非大勇。義聲昭布滿中州。</text>
<title>穆陵遷葬挽</title>,<text>五百年中大聖生。龍飛代邸泰階平。一心誠孝乾坤感。萬世綱常日月明。時雨均霑恩澤洽。妖氛迅掃海濤淸。鼎湖弓劒移玄宅。淚灑風雲不盡情。</text>
<title>銀㙜次韻</title>,<text>散迹初疑北斗傍。銀㙜高逈夏生凉。花迎霽月明浮色。荷動輕風細有香。愛主狂言誰瀝血。憂時衰鬢獨添霜。天威應掃兵塵暗。願綴麟書補舜裳。</text>
<title>秋夕憶先塋</title>,<text>每年秋夕上先塋。淚灑松林不盡情。迹滯塞門孺慕切。時廻佳節客心驚。三更霽月千山色。萬里長風一笛聲。極目南天雲隔路。獨憑虗閣夢難成。</text>
<title>聽松</title>,<text>謫客藏蹤洞壑深。草廬寥寂少相尋。閑雲入座還無迹。幽鳥窺簾若有心。月色照顔欣得友。松聲盈耳當鳴琴。蕭然靜坐塵機息。暗室嚴如上帝臨。</text>
<title>次月沙相公凉字韻</title>,<text>石路嵯峨斷客行。層氷初泮急灘鳴。春光艶艶濃烟樹。雪色凌凌壓古城。滿架遺書心有托。入窓殘月夢還驚。十年榮祿初何補。顚倒行藏誤半生。</text>
<title>謝李日華來訪 名曄</title>,<text>茅屋荒凉土谷邊。鏡中雲影蕩晴川。危峯凈洗春初雨。古栢高參雪後天。靜處忘機欣咏月。田居憂國願登年。從遊始結棲霞約。相對無言意已傳。</text>
<title>主倅設酌盤巖。強赴得近體。</title>,<text>岹嶢鰲背更同臨。雪盡前溪水鏡深。把酒自憐懷土意。看花還切惜春心。良辰倐忽催寒食。山靄朦朧變夕陰。瞻望北辰歸路阻。却將肝膽託愁吟。</text>
<title>花鳥吟</title>,<text>盤廻洞壑好藏修。一帶淸川日夜流。草木生成沾雨露。乾坤變化轉春秋。花間對語禽相樂。月下鳴琴我少憂。衣草茹芝心更泰。幽居計活邁封侯。</text>
<title>月夜欲往荷堂。得近體錄似。</title>,<text>靑山如畫白雲生。遠樹依依雨氣晴。庭竹引風炎似爽。池荷得月夜還明。一年湖海浮萍客。千里鄕園戀闕情。獨抱琴書愁不歇。耳邊爭聒亂蛙鳴。</text>
<title>寄淸陰</title>,<text>天生大器用無時。潦霽行藏自適宜。玉鑑虗明人照膽。瓊葩璀燦世爭奇。鳳鳴喬岳祥雲會。龍卧深潭惠雨遅。變化風雷何日是。願敷膏澤洽公私。華采剛方孰並遒。古人心迹卷中求。盛唐詩律金聲亮。初漢文源灝氣流。灑落寒氷淸萬壑。分明凉月照千秋。金丹已鍊蟠龍虎。願得刀圭上界遊。</text>
<title>次宋畫盆梅詩韻</title>,<text>絶艶恥隨桃李姸。歲寒踈節對淇園。風搖冷影根難拔。月照淸光夜不昏。霜後貞心標玉骨。雪中春色返氷魂。金盆移種非無意。靜愛幽香㶑酒尊。</text>
<title>次李子方詠懷韻</title>,<text>中夜何勞叩角歌。人間榮祿付南柯。踈踈爽氣風生竹。冉冉新香月壓荷。川派幾看宗大海。兵塵唯待洗天河。綵絲誰補堯裳闕。鏡裏徒驚短髮皤。</text>
<title>寄成友 夏吉</title>,<text>妙年携手樂芳辰。拱北樓成禮逸民。竹葉傳盃荷露夕。蘭舟分袂杏花春。馬山客恨江雲暝。鷄岳詩情雪月新。未掃腥塵空灑淚。漁樵何處託同隣。</text>
<title>辭書院送酒</title>,<text>雙懸日月照千春。桂影那知暗塞塵。鶴表催寒驚旅夢。龍樓問寢隔蕭晨。洗兵河漢難逢會。泣血田園未死臣。忍把流霞成一醉。秋光明麗轉傷神。</text>
<title>贈完尹吳汝擴</title>,<text>五馬軒車邂逅逢。湖山如畫凈秋容。淸君琴韻鳴踈竹。助我詩聲聽碧松。戀闕愁懷雲萬里。思鄕歸夢月千峯。傷時感舊衣先濕。露菊叢邊咽夕蛩。</text>
<title>又寄林川韓亨甫</title>,<text>戀君忠憤老何窮。榮悴休將較異同。濃淡山容雲影裏。淺深花色雨聲中。香凝玉爵愁難醉。望極瑤㙜路漸通。陰霽有期時向泰。乾坤從此扇和風。</text>
<title>哭張持國 二首</title>,<text>才學聲華軼古人。守虗藏用養精神。溫和文氣春雲藹。皎潔心源雪月新。忠捧日輪明國紀。禮辭台座正彜倫。幾傾大廈樑先折。被髮誰能濟此民。少傾肝膽老相依。千古高談樂不違。禮辨異同心豈怍。意超榮悴道還肥。窮玄直透天人際。謀事昭看否泰機。一灑公私無限淚。文星從此蝕祥輝。</text>
<title>送趙日章 絅 之興海</title>,<text>言異經權體道同。隔年分袂肺肝通。恢張名義雷驚世。扶植彜倫日轉穹。玉署傷心東吐月。鯨波揮淚北回風。此君樓逈悲吟處。千里離懷替竹筒。</text>
<title>過北靑。懷白沙先生有感。</title>,<text>金石文章本六經。身當危世濟生靈。陰雲慘慘昏天地。大節昭昭見日星。千古精神秋月白。一時遺迹暮山靑。瑤琴絃絶誰將續。夢裏依俙侍寢屛。</text>
<title>次吉州板上韻</title>,<text>講幄迂儒守鎭雄。自憐雙鬢早成翁。陰雲氣色千山暮。明月光輝萬里通。鵬運壯心輕碧海。龍飛佳氣滿蒼空。何時快覩妖氛靖。笑對烟花雨後紅。</text>
<title>送龍安盧使君 弘器</title>,<text>與子從遊問幾年。落花香雪滿樽前。龍鱗未化三層浪。鵬翼應摶萬里天。望北詩情雲出塞。思南琴韻月留弦。何時弓掛天山早。同老烟霞作醉仙。</text>
<title>端午憶玉堂宣醞</title>,<text>去歲端陽直玉堂。中官宣命整衣忙。玳盤仙果珠星燦。金榼淸醪寶露香。氣吐靑霞排暑熱。面添紅暈浹恩光。今居絶塞頻回望。日下歸雲五色祥。</text>
<title>忌日寫懷</title>,<text>我生何罪早離親。天地茫茫獨立身。一朔齋居情豈盡。百年追慕痛逾新。恩榮紫綬違忠養。堂舞斑衣憶古人。祗薦蘋蘩垂血淚。焄蒿悽愴感精神。</text>
<title>月沙相公挽</title>,<text>奎星揚彩挺人豪。衮繡天東冠譽髦。萬里江河文氣壯。千秋禮樂道機高。危時苦節光龍德。淸世祥輝煥鳳毛。忍說蒼生無恨痛。洪匀何處更甄陶。</text>
<title>致祭後登船</title>,<text>祭罷高壇後。天心似感通。祥星明彩動。滄海鏡光空。把酒三更月。張帆萬里風。終南何處是。迢遆五雲中。</text>
<title>雷雨後。寄洛下親友。</title>,<text>病卧篷窓下。蕭蕭聽海風。雷聲雨歇後。鴈影月明中。許國一身小。信天萬慮空。相期梅暎雪。笑對酒壚紅。</text>
<title>過皮島有感</title>,<text>仗劒歸來血滿襟。旌旗還拂海山岑。千重駭浪廻朝暮。萬疊浮雲異古今。兵氣漫空飛鳥過。妖氛卷地老龍沉。男兒許國須忠信。白日昭昭照此心。</text>
<title>擧帆</title>,<text>爲國何愁海路危。臨機每憶報恩時。浩然天地心無愧。始覺神明自有知。</text>
<title>夢侍講筵</title>,<text>夢入楓宸侍講筵。執經陳奏却依然。臣心茅塞難明理。聖學淵深妙契玄。鳳閣風微香滿袖。龍顔日繞玉生烟。覺來倚槳滄溟上。殘月流光半夜天。</text>
<title>過黃骨島</title>,<text>滄海茫茫落日斜。黃金蕩㨾似恩波。遼山漸近終南遠。却羡閑鷗下白沙。</text>
<title>夜行洋中</title>,<text>天地微茫大海平。雲消四極斗星明。祥飊習習歸帆疾。鵬翼翩然九萬程。</text>
<title>因風順向石城島</title>,<text>石島巉巖點大洋。望如圖畫更蒼茫。波心日落陰雲黑。天畔秋晴積氣黃。鉅艦疾馳千里近。雄風直射兩帆張。忠誠自有神明助。星斗昭昭動耿光。</text>
<title>夜泊舟。朝有大風雪。</title>,<text>半夜停舟石島汀。盲風朝起晝冥冥。聲如萬馬穿戎陣。勢似羣龍闘走霆。雨雪交雱翻鷁羽。水天相接偃鵬翎。宸心軫念神冥佑。更祝皇穹報億齡。</text>
<title>島中有市有兵</title>,<text>皇聖威靈被日東。生民奠枕大洋中。文華競市珍奇貨。雄武爭彎霹靂弓。風定波濤飛彩鷁。月明笙笛對仙翁。三山此去應非遠。駕鶴超然上碧空。</text>
<title>遼儒興於詩。來見求詩。</title>,<text>早硏經史冠儒冠。半歲優游劒戟間。一夕風塵神化阻。百年城郭血痕斑。生涯已付草頭露。性命還全海上山。相對言心因掩淚。愧無奇策靖人寰。</text>
<title>關王廟</title>,<text>氣盖山河玉雪精。堂堂風采萬夫英。百年義魄雲雷壯。千古綱常日月明。我信孤忠凌駭浪。天敎神鑑燭微誠。焚香展禮心無媿。肅肅餘威似有情。</text>
<title>雪後</title>,<text>雪後寒聲緊。憂中忽送秋。天晴日還暖。風定海安流。東望金閨恨。西瞻玉壘愁。祥飈如有助。誠意自通幽。</text>
<title>行中人試放砲</title>,<text>風殘滄海錦紋回。繫纜沙洲爲試才。神穴靜持紫焰遠。紙旌遙建白雲開。波頭火閃飛驚電。石上烟生響急雷。却使華人爭歎服。何時勵氣踏龍堆。</text>
<title>泊長山島</title>,<text>縈回島嶼地形佳。潮汐波舂勢似巴。山屈龍腰蟠大陸。石撑鰲背露平沙。白鷗飛盡雲連海。靑雀交橫浪吐花。若木日沉歸思遠。倚檣東望浩無涯。</text>
<title>向廣鹿島</title>,<text>朝發長山泛順流。掛帆將向鹿門游。夢驚笙鶴三山近。眼豁乾坤萬里浮。日月淸光明上界。風雲寒色過深秋。雄觀斗覺胷襟壯。歸去都忘千古愁。</text>
<title>泊廣鹿島</title>,<text>陰剝陽生已涉冬。壯游今日滌愁胷。天光入鏡波聲靜。水氣成霞曉色濃。石露汀洲蹲似虎。山連霄漢偃如龍。歸帆倘借長風便。蒼翠分明見岱宗。</text>
<title>行祭後發船</title>,<text>平朝齋肅設明筵。却有靈威自颯然。日耀龍鱗翻九萬。天垂鵬翼擊三千。雲收北塞山形壯。浪息東溟錦纜牽。忽得風聲馳霹靂。倚檣回道似登仙。</text>
<title>三山島</title>,<text>三山縹緲海天東。千里歸舟一夕風。爲問瑤㙜何處在。數聲笙鶴月明中。</text>
<title>旅順口阻風</title>,<text>風自無形動有形。雲成凍雨亂飄零。土囊噫氣掀三島。雪浪連空振四溟。萬戟翻霜爭破敵。千厓飛石促奔霆。藏舟自得山圍地。前夕揚帆賴鉅靈。</text>
<title>旅順口形勢 二首</title>,<text>收帆昨夜艤沙汀。風雨今朝更晦冥。一水中通開玉鏡。四山環抱列金屛。虹橋宛轉應鞭石。雉堞崢嶸幾闘霆。殺氣漸消煕景運。仙槎行處海波寧。三面山圍一面通。百家烟火石洲中。寒凝北塞千峯雪。浪湧東溟萬里風。天下義聲昭白簡。孤臣心事信蒼穹。片帆行止非人力。病卧篷窓世慮空。</text>
<title>擬贈袁督師</title>,<text>詩書餘業六鞱奇。文武高名宇宙垂。許國純忠星斗大。擎天威令火雷馳。身勞玉塞神猷壯。血喋金山鬼哭悲。成敗玄機難逆覩。更將雄劒捍西陲。</text>
<title>泊猪島</title>,<text>孤島無人草露微。渴求幽井下苔磯。千層怒浪粘天湧。萬峀陰雲接塞飛。采艾石田供夕餉。負暄巖竇晒朝衣。轅門北望連兵氣。傳命何時却賦歸。敬次 卞獻衰草寒烟一逕微。下尋洲渚得漁磯。沙鷗輕逐風潮起。水豹橫吹雪浪飛。古廟有基迷藥蔓。廢垣無主點苔衣。徘徊此地憂能老。悵望神州幾日歸。</text>
<title>登高望寧遠</title>,<text>登高指點轅門近。五彩雲烟隔水涵。積氣浮空天轉北。長風吹浪海通南。龍盤城壯人寧一。鰲戴山形玉立三。縹緲揚帆何日是。却愁王命半途淹。</text>
<title>有雙島過冬之議</title>,<text>憑槎㘅命近天衢。慮遠誰知戒不虞。臨渚釣鰲三島近。對陽捫蝨一身孤。驚濤湧激雷霆闘。列峀微茫水墨圖。欲察玄機完國事。春風何日啓長途。</text>
<title>因北風回泊雙島</title>,<text>時當急景陽初復。遠客無眠坐待朝。凍雨乍晴雲陣卷。仙槎難泊日邊遙。五更風緊驚濤湧。萬里天寒列宿搖。王事未完頭欲皓。何時歸老樂漁樵。</text>
<title>望鄕 二首</title>,<text>風蕩乾坤震。雲開日月明。登高東望處。孤客未歸情。歲月千莖髮。乾坤一葉舟。孤忠照白日。咫尺阻神州。</text>
<title>凍雨</title>,<text>客邊愁思夢難成。窓外騷騷聽雨聲。雲黑長空星斗晦。風驅遠樹海濤驚。山形隱隱林初濕。村落寥寥火獨明。天爲吾行冬欲暖。群陰纔剝一陽生。</text>
<title>客夜</title>,<text>悄然欹枕戀歸程。長夜漫漫已五更。露結星河看曉色。波舂石渚聽風聲。身登鰲背仙山近。夢侍龍顔瑞日明。報國倘成耕釣志。百花開處一樽傾。</text>
<title>曉望</title>,<text>客裡蓂三變。愁中憶聖君。鷄聲旅店曉。寒色遠山雲。望海天形接。瞻星世界分。悄然空佇立。衰髮白繽紛。</text>
<title>[次八溪卞公韻]</title>,<text>雙島漫吟錄呈 卞獻一身今與故山違。淅瀝胡霜灑客衣。西望登萊猶淼淼。東歸魂夢更依依。時蒙緖論愁仍破。每誦淸詞興欲飛。顧我樗材無所用。白頭名位苦卑微。五言古體 卞獻行行重行行。行到雙島中。二日大作雨。三日大作風。舟楫不敢動。客去烟波裡。年衰疾病纏。腹內雷鳴起。誰人憐我病。扶我西南征。惛惛卧篷底。戚促傷我情。次八溪卞公韻獨當王事願無違。何恨滄洲未拂衣。歲月悠悠時已換。乾坤納納海相依。一塲寒夢愁中覺。千里歸雲日下飛。同去豈無同樂處。梅花踈雨暗香微。又次五言古體乘槎二月餘。往返十洲中。藏舟避駭浪。掛席飽順風。百神若有助。大義明心裡。寒雨洗妖氛。陰消一陽起。旋艫入蓬萊。跨鶴向西征。萬里壯遊處。方知男子情。</text>
<title>入皇城島</title>,<text>岧嶢孤島畫堂危。冉冉香烟禮佛時。上界笙簫仙鶴舞。孤臣忠信蟄龍知。一年陽動天寒緊。五彩雲深日上遅。憂國未成耕釣志。遠遊贏得鬢垂絲。</text>
<title>[次卞八溪韻]</title>,<text>贈海潮寺住持寶上人 卞獻寺在皇城島。停舟試一過。入門禮僧寶。設榻點香茶。說法龍參席。翻經天雨花。吾今亦忘我。願托梵王家。次卞八溪韻飄泊滄溟岸。禪窓雪夜過。蓮燈參古佛。石鼎煮新茶。月照黃金榜。天開白玉花。誰知戀主意。東望不思家。</text>
<title>贈海潮寺寶上人</title>,<text>竹杖尋僧石路遙。蓮經綺語度寒宵。神淸東岳千層雪。盃渡南溟萬里濤。鉢吐片雲龍聽法。錫懸明月鶴盤霄。慈悲神力應弘濟。願靖妖氛補聖朝。敬次 卞獻攀援石磴入雲遙。上透玄關幾度宵。鷲嶺飛來臨海岸。龍宮出沒隱風濤。燈明日月流金偈。玉帝天妃降紫霄。摧伏波旬神力在。三千世界屬皇朝。</text>
<title>皇城廟堂</title>,<text>颯颯終風積雪飄。倚舟憔悴一身遙。丹靑廟宇開眞境。天地威靈鎭大朝。三島東臨看浴日。百川南注會歸潮。心淸如在瓊瑤窟。笙鶴依俙下九霄。敬次 卞獻瑞獸噴香黯黯飄。璇階綺閣出雲遙。玉皇大帝高臨座。水伯波臣俯入朝。金榜長懸滄海日。粉墻低壓白鷗潮。誰知槎上東來客。參謁祥光倚碧霄。</text>
<title>初泊登州 二首</title>,<text>東槎誤入蓬萊境。禮樂文風識聖君。鑿海成池藏戰艦。因山爲郭敞譙門。樓㙜隱暎滄波月。興廢空餘岱岳雲。太史明朝應有奏。客星今夜上河源。一片孤帆夷夏分。鏡中衰髮白紛紛。魚龍寂寞催寒節。日月高明憶聖君。前路茫茫愁積雪。歸期杳杳望春雲。匣中雄劒將何用。擬獻轅門靖虜氛。</text>
<title>入城</title>,<text>齊東雄鎭海門分。一帶層城上出雲。萬店繁華誇末俗。千家扁額尙浮文。高冠大袖猶遵古。游手豪民不籍軍。晏子餘風誰更識。經綸無路贊天君。</text>
<title>聞邊警</title>,<text>馳陸旋槎尙未分。篷窓愁夢徒繽紛。蓬山漸曉鶴鳴月。海色欲陰龍吐雲。遙望雄關阻虐雪。忽聞天府驚妖氛。何由直斬羯胡頸。拂劒凱歌朝聖君。</text>
<title>[次]</title>,<text>登蓬閣 朝鮮吏曹判書金尙憲登州樓觀跨虗空。勢壓滄溟萬里窮。橋石已從秦帝斷。星槎惟許漢臣通。乾坤蕩漾洪波裏。日月分開積氣中。半世遠遊今白髮。百年奇絶此難同。次岧嶢畫閣入層空。徙倚還驚眼力窮。地接華夷山不斷。天低南北海相通。仙居遠隔微茫外。日轂飛騰指點中。萬里壯遊襟抱豁。飄飄身世羽人同。</text>
<title>[次]</title>,<text>次晴川廟島停舟韻 金尙憲澹雲輕雨小姑祠。佳菊衰蘭八月時。機石近依牛女渚。桂花低暎廣寒枝。夢回孤枕驚濤撼。風散遙空鴈列差。無限旅愁銷不得。喜君詩句慰覊離。次廟島東瞻有小祠。明靈玄化贊天時。星槎人載支機石。庭樹香飄得月枝。日轂上波金宛轉。雪山撑地玉參差。仙區相對傾肝膽。笛裡還愁遠別離。</text>
<title>[次]</title>,<text>夜坐聞柝 金尙憲擊柝復擊柝。夜長不得息。何人寒無衣。何卒饑不食。萬家各安室。獨向城上宿。豈是親與愛。亦非相知識。自然同胞義。使我心肝惻。次海濱夜擊柝。波聲共不息。孰非衣君衣。孰非食君食。千家枕綺紈。獨伴寒月宿。腰間玉劒長。紫氣誰能識。寄語大司馬。聞之心惻惻。</text>
<title>[次贈吳晴川]</title>,<text>贈吳晴川 金尙憲會稽山水秀而淸。淸淑之氣鍾豪英。中有玉立晴川翁。長身白眉仍靑瞳。意氣崢嶸隘區宇。才華俊逸凌徐庾。漢代相如差可伍。燕家郭隗何須數。金㙜已墟梁苑空。萬里飄飄客遼東。遼東城入犬羊天。避地東牟又三年。他鄕爲客風俗別。故國思歸音信絶。篋裡詩篇富恒溢。牀頭酒錢貧屢缺。世間不乏有心人。一朝契合如有神。三韓使節蓬萊島。傾盖論交一傾倒。把君之袂執君手。爲君沽酒向君壽。君不見東京名士梁伯鸞。棲棲廡下飢且寒。君不見四海文章李謫仙。白首長歌行路難。當時富貴誰記某。獨有斯人名不朽。請君盡醉掃苛禮。人生落地皆兄弟。明朝別後燕山道。黃葉白雲愁欲老。次贈吳晴川皇澤霶流四溟淸。壁立人寰森衆英。禮羅踈目孰羅翁。胷蟠星斗昭紺瞳。魁梧儀範秀芝宇。富艶絶藝恢宏庾。潛心竹素古人伍。俠骨雄鳴何較數。疇看劒氣蜿蒼空。躡屩縱觀山海東。濡翰豪吟絶徼天。跡配令威垂幾年。金城一圮戰血溢。砥節全歸槖垂缺。蓬壺誰瞷鍊丹人。陽暉吐納怡精神。靑雲動興壓三島。彩霞凝樽玉山倒。一絲釣鰲執左手。再摘蟠桃得遐壽。棹頭風埃駕彩鸞。擲杖梯空游廣寒。㘅綸我遂北學志。仗義不懾驚濤難。萍逢執贄問姓某。圭璧落手知難朽。依窩嬰竪闕遵禮。刳肝輸悰托義弟。矢掃妖氛玉關道。鶴髮雄心還不老。</text>
<title>[次]</title>,<text>初到登州 金尙憲南商北客簇沙頭。畫鷁靑簾幾處舟。齊唱竹枝聯袂過。滿城明月似楊州。次層城屹立海波頭。表裡交橫萬里舟。永夜思鄕歌一曲。雪天明月滿東州。</text>
<title>[次]</title>,<text>永禪寺感懷 金尙憲秋色蕭蕭海上來。寺門斜日凈莓苔。孤舟萬里三韓客。回首西風白髮摧。次烟樹依依暝色來。雪飄幽徑掩荒苔。禪門景物添蕭洒。蘭草香生百草摧。</text>
<title>吳晴川來訪送酒因謝 二首</title>,<text>誰識東來博望槎。堂堂大義爲重華。蓬山雪霽花飛樹。滄海雲收月滿沙。萬里微茫天外路。一年離別夢中家。孤臣獨洒千行淚。慘見西關殺氣斜。蓬萊地與海東隣。數月風帆寄此身。黃鶴有期應自返。白鷗無意更相親。氛迷天路愁驚夢。機密兵謀懶見人。悄悄覊懷誰問訊。騷仙時送玉壺春。次 皇明山陰人。號晴川吳大斌。萬里風濤送客槎。外藩何幸抵中華。土爲野室雲爲障。雪滿關山月滿沙。烽火連宵驚旅夢。簡書何日達王家。覊愁最是傷情處。海濶天高鴈影斜。海曲逢君若比隣。鹿蕉俱是客中身。襟懷風月同遊樂。氣味金蘭便覺親。箕服戴天勞遠使。虞淵取日屬伊人。莫嗟歲晩離氷雪。轉眼梅花報早春。</text>
<title>次張元戎蓬閣韻 二首</title>,<text>星槎蕩漾入蓬壺。東國覊臣伴月孤。遠塞風烟看變化。列仙蹤迹落虗無。層城積雪橫雲玉。畫閣懸燈照夜珠。手摘旄頭何日是。龍泉將拭血糢糊。城上遙臨北斗平。葱葱佳氣滿瑤京。風聲倒海波濤壯。月色穿雲宇宙明。華表腥塵愁鶴唳。蓬萊勝日動鸞笙。微臣戀主思歸處。天外時看列峀橫。</text>
<title>次吳晴川遼海遺踪 八首</title>,<text>秦皇虎視毒天民。血洒長城萬古新。依舊望夫山上石。愁雲還似玉顔嚬。右望夫石繁華遺迹問無何。澹澹長空一鳥過。花落石壇明月轉。靑山依舊白雲多。右遼王行宮點點靑山驛路傍。晴雲舒卷古城墻。數家烟火如新畫。風俗何須問漢唐。右十三山古迹荒凉落日斜。誰知石臼鍊丹砂。白雲黃鶴何時返。唯有碧桃千樹花。右伴仙山華表何年白鶴飛。今人誰識舊令威。千秋城郭腥塵暗。時有玄裳月下歸。右華表觀一就和書萬事違。自亡宗社孰知非。黃龍痛飮終無日。千古英雄淚滿衣。右黃龍府梅花曲裏故鄕情。碧落雲收月轉明。誰識騷人無限意。獨將雄劒倚孤城。右月夜聞笛金門日暖萬旗飄。天遣黿鼉自作橋。一夕雷霆摧殺氣。皇恩成雨洗全遼。右遼陽出師</text>
<title>[次]</title>,<text>聞白水大捷。次杜少陵諸將。五首○宋獻錦寧兩戰屹如山。敢復前窺虎豹關。共說綢繆周外備。遂忘瑕釁啓乘間。中丞殉難城俱覆。主將全生地轉閑。烽火甘泉連夜達。羣公何以破愁顔。營平方略誦金城。趙帥沒 奮臂嬰危洵可旌。忽爾震搖畿輔地。終然功倚督師兵。孤軍入薊人心定。一䟽排閽雜議淸。聖意不移宗社福。殷憂自古啓昇平。朝看揷羽暮看烽。頓失嚴疆設險重。决志有人殲醜虜。酬功懸格拜侯封。元臣 高陽孫閣老承宗再入相 特起收輿望。新進耑章奮自供。庶常金劉二公 共喜金錢頒內帑。分憂原屬大司農。功存廟社姓銅標。積載兇氛一戰消。十萬淮陰歸將將。八千淝水後寥寥。人誇靑社符分虎。詩誦彤弓寵賜貂。衣帶通津京輦路。捷書飛奏慰傾朝。虎旅紛紛動地來。忍看滿道潰離哀。紆籌嚴譴中樞府。下兵部王于獄 漁號宣威御史㙜。監軍方侍御 白水瞬看馳捷布。黃龍刻日痛㘅盃。冊勳上第懸魚鑰。始信明君注異材。次思將白羽定天山。誰料狼烟報鐵關。一夕妖氛遼塞外。千年佳氣彩雲間。獸心震慴金城固。虎略恢張玉帳閑。露布忽傳宗社慶。春浮四海解龍顔。天險岧嶢百丈城。親征昔日建龍旌。穹廬遠隔三千里。雄鎭常摧十萬兵。殺氣漫空金鼓震。腥塵掃地玉河淸。元戎勳業超今古。敵愾歸來奏太平。甘泉一夜報遙烽。天上祥星照九重。督戰雄威靑海震。褒功新詔紫泥封。三軍喜氣推金賞。萬竈炊烟淅玉供。歸馬華山知偃武。錦衣還處却明農。瑞世文星拔俗標。蘭馨纔襲鄙萌消。懷氷砥節聞藩翰。戛玉鳴詩振寂寥。海鱷圖移攜寶劒。妖㺑參剪揷金貂。殫誠裕餉兵民奠。更展經綸賁聖朝。孤槎飄泊自東來。故郭殘更畫角哀。海月寒時愁倚枕。燕雲望處獨登㙜。風驅西塞千峯雪。日照南山萬壽杯。仗義勤王參大慶。皇朝知有棟樑材。次宋民部 喜聞大捷韻。呈大方崔學士五首。○吳大斌關雄百二海連山。何事天驕寇我關。雲擾三屯亭障外。烽傳千里薊幽間。金㙜命將謀誰識。羽扇揮兵意自閑。虜殪白河歸赤焰。望春樓御鳳龍顔。唐時鉅鎭漢長城。闌入胡兒熾羽旌。天授群公輸赤膽。雲屯各路▼(乕+敢)雄兵。九重睿斷難搖奪。一旦氊裘忽掃淸。喜動彤庭頒上賞。凱歌聲裡奏昇平。關傳羽檄塞傳烽。誰突堅圍陣幾重。勝出萬全皆帝略。功成一戰便侯封。酬勳綸綍芝爲檢。犒士金錢帑正供。七德方今嚴武備。莫將鎧甲盡歸農。孰挽天戈奪虜標。犬羊遍地便魂消。妖群頸血膏黃鉞。上將星精映碧寥。塞外再須探虎穴。雪中定拜賜裘貂。兇除千古眞英傑。萬國懽呼頌聖朝。鼙鼓連天擁地來。伏屍流血國人哀。白水于今推漢將。黃金自昔築燕㙜。聖慮方殷休解甲。兵權未釋莫㘅杯。直須戮力匡王室。還仗擎天不世材。次宋如園聞捷韻 五首○登州人。南京刑部郞中王述善。虎豹曾聞舊在山。誰將紈袴易重關。中協路將方易非其人 㙜兵盡廢經年久。胡馬潛窺一瞬間。開府空懸烽火信。樞臣 缺落 筭陣雲閑。石門明月無人望。小醜憑陵動御顔。方叔天生是赤城。宣威路洵遍干旌。飛馳豸繡身親矢。直指魚書腹蓄兵。白簡不知司馬貴。黃扉欲待卧龍淸。漁陽自古英雄地。雪夜何人似則平。堅壁都門不用烽。勤王將士甲重重。元戎愼戰非無策。聖主酬功定有封。神物遠從荒服至。金錢喜自內藏供。須臾萬虜成灰燼。馬放華陽器鑄農。樞府集賢拔異標。入門一見興全消。呑聲首座人臃腫。借箸分曹語寂寥。邊塞不聞嚴鎖鑰。將軍猶自饋參貂。若非黃閣田間起。安得捷音慰滿朝。封蛇擁入近邊來。上將蹶聞亦足哀。鐵甲連揚雙拔幟。木天二美並登㙜。宸居穩奠千年業。露布歡傳萬國杯。朗朗帝星誰不見。呑胡饒有不凡材。</text>
<title>[晴川示以瞻斗韻。次呈求正。]</title>,<text>聞捷音喜賦 王述善號瞻斗曾云聖主定人心。此日纔聞大捷音。淸節成功應白水。雄圖勒石自黃金。天威果照水隨裂。將力齊驅虜已擒。不是元臣多勝筭。書生誰與信高深。晴川示以瞻斗韻。次呈求正。元帥常懷報國心。胡笳何事動悲音。雄師厲氣彌千里。聖主臨門散萬金。箭里連空戎陣却。天雷霆地巨魁擒。捷書飛奏爭歡抃。雲近蓬萊五彩深。</text>
<title>晴川以捷音告喜。賦詩求和。</title>,<text>初愁殺氣暗遼陽。露布星馳喜欲狂。豕突直衝金鼓震。虎威橫截玉關長。朝鏦鐵馬堆千骨。夜斫妖㺑血萬囊。我亦乘槎扶大義。凱歌何日拜天皇。次 二首○吳大斌昌期泰運正當陽。何事胡兒恣蹶狂。頗牧禁中懷劒短。夔龍閫外請纓長。兇殲烈焰憑神筭。兵授驚魂入智囊。一戰成功馳露布。樓開五鳳御明皇。一夕陰虹犯正陽。風吹古月任顚狂。雷鳴天鼓黃塵靜。劒決浮雲紫氣長。麟閣已圖扶社績。鳳樓爭集賀書囊。微臣持節留寒雪。誰識孤忠達玉皇。拙作美崔先生聞捷之什。次呈吳晴川。王述善風巾來自魯山陽。忠耳捷聞喜欲狂。屬國孤槎交最禁。普天同賦慶偏長。淸棼已見蛟潛窟。探穴應分馬革囊。韻就何曾圖一面。分明說與報天皇。初作乃步台次之什。未見崔先生作也。今旣覩有二詩。生不揣口占。又一耑美崔公。惟台翁轉致之。聊志神交。非敢計工拙也。並璧上。又副啓得覩崔先生作。從容大雅。屬國木天之選。眞眞不枉。生不敢有境外之交。惟服膺無已而已。如生作未免具有憤氣的見。廟堂上所用要地數人皆非。致有此失。故不覺其淋漓爾。今幸聖主生所親見。名賢以次漸升。卽與俗人言。帝星朗朗。諸讖緯之說。揔是緖餘。吾輩在朝在野。須當誓不與賊俱生。一切搖惑。可以不動分毫。老侍兄放心放心。計日掃穴。尙欲立刻求瑤篇累累也。大作云兵權未釋莫㘅杯得之矣。羽扇揮兵意自閑。政督師之謂也。今崔先生作俱璧上。大作留置案頭。少當圖面談也。</text>
<title>[次]</title>,<text>聞虜酋被衂奏捷。聖上召袁督師賜宴解裘喜賦。王述善元臣忠勇馘夷酋。喜動天顔不二儔。拔箭成功侯萬戶。借籌席廠畫千秋。榮分御食朱盤饌。寵錫皇彤白腋裘。從此浮言誰敢至。傾巢擬待宴龍樓。次 吳大斌聞說王師創虜酋。神機果是孔明儔。身先中矢摧鋒日。髮怒衝冠報國秋。猛士懽聲分玉饌。天庭新寵解貂裘。黃龍痛飮酬初志。燕喜重開五鳳樓。次手揮斧鉞斫戎酋。伊呂雄才伯仲儔。鐵馬載屍塵暗處。玉關橫笛月明秋。天中榮寵千金饌。雪裡春光五彩裘。箭雨當胷忠益烈。鏖巢不日待金樓。</text>
<title>[如園宋先生送南果以扇上韻]</title>,<text>元旦次大司馬韻 書扇所贈○宋獻乍到身疑在紫虗。彤華瑞旭滿庭除。臚傳句裡千官肅。綵仗光前萬舞初。禮樂中興偏氣象。衣冠 二字缺落 快舒徐。更看雲物澄霄靜。卜歲人徵大有書。如園宋先生送南果。以扇上韻 次謝厚意。紫鳳㘅綸下碧虗。仁風纔扇歲將除。金樽春滿氷凝處。玉札花生雪落初。海上新香南土異。鏡中愁色北行徐。感恩益切丹衷激。爲我排雲一奏書。</text>
<title>[次]</title>,<text>蒼雪齋 書扇○宋獻以君長嘯處。滿壁貯淸陰。倚石消雲影。稍簷益雨音。夜燈尋句賞。朝榻簡書臨。三宿頹然後。彌淸靜者心。次陽復時將泰。天中已剝陰。月明橫笛處。雲遏凱歌音。北極祥星曜。東溟彩鳳臨。酬恩一劒在。孤客百年心。</text>
<title>[次謝]</title>,<text>贈崔詞丈一律 歙邑程僖常羡箕封多俊髦。識荊每願御英豪。詞壇聲價傳聞遠。藩臬宏猷播頌高。自是奎躔騰上國。豈因圭蓽降征旄。祗今披拂春風面。愈信江東有鳳毛。次謝義氣堂堂冠譽髦。酣歌擊筑任詩豪。一年行色東溟濶。千里歸心北極高。嘯動月星應却敵。檄傳風雨幾揮旄。誰知文獻家聲遠。鏡裏光陰歎二毛。</text>
<title>又次聞捷韻</title>,<text>一片征帆萬里流。龍泉未拂玉河洲。風驅殺氣三關鍵。日繞祥雲四海浮。天下元戎忠已著。雪中孤客鬢先秋。何時吹笛遼山月。落盡梅花物色幽。</text>
<title>程公送酒。以詩謝之。乃程子之後云。</title>,<text>夫子淸光瑞日懸。後孫漂泊海東船。劒揮風雨龍文動。筆吐虹霓羽檄傳。萬國兵聲關上月。千家寒色雪中烟。名區景物盈尊酒。意氣相傾送彩牋。次韻錄呈 卞獻烱如鍾律儼高懸。藻思還兼下水船。氣却西戎羣盜慴。名喧東路萬人傳。霓旌搖曳蓬萊月。鷁羽飄揚渤海烟。借問詩成凡幾首。卽看椽筆破蠻牋。</text>
<title>吳晴川次韻求和因謝</title>,<text>耿耿丹心魏闕懸。蕭蕭霜鬢倚孤船。夢隨月魄懷中照。詩逐梅魂臈後傳。滄海夜水銀作界。雪山朝旭玉生烟。行裝從此饒奇寶。千顆隋珠五彩牋。</text>
<title>[次 二首]</title>,<text>贈吳晴川 二首○登州人。進士丹厓梁之垣。福星臨照難星除。好向滄洲穩結廬。世路已看消幻影。禪關更復證眞如。德機寧許神巫相。骨節偏全醉者車。長此江山君作主。五湖風月任瀟踈。福星臨照難星除。豪擧寧爲欝欝居。終信埋蛇報孫叔。從知射虎誤熊渠。伸眉大嚼憑看劒。展腹高眠好晒書。不道客中囊篋盡。等閑唯覺此身餘。次 二首○金尙憲遼塞妖氛尙未除。先生玉貌此僑居。不緣貢道開滄海。那得淸溝暎汚渠。屢喜竹筒傳妙句。更驚河鯉損長書。荊州一識償前願。人世從今萬事餘。豪氣翩翩老不除。吟閑梁甫卧茅廬。百年軒冕泥塗似。千首詩篇錦繡如。自信立言垂汗竹。肯隨竿牘到公車。無邊風月誰爭地。身計平生未作踈。次 二首忠憤無由達玉除。栖栖蹤迹野僧居。飛騰豪氣雄看劒。浩汗詞源倒决渠。遼海兵塵千丈髮。匡山烟月十年書。談玄豈識回天妙。滿屋添籌問幾餘。塞上胡塵孰掃除。詞人漂泊草爲廬。詩傳樂府才無敵。夢入鄕山畫不如。野雪飛時頻引興。海雲深處幾停車。相期對酌流霞地。滿樹梅花月影踈。</text>
<title>歸思</title>,<text>回首旌旗滿玉京。愁如江樹暝烟生。寒宵犬吠遙村火。層郭鍾鳴古國聲。海岸風殘團客夢。梅梢月白動歸情。何時快覩妖氛靜。㶑灧流霞一笑傾。次 卞獻聞說胡雛近帝京。昏昏閶闔戰塵生。三齊道上旌旗色。萬國城頭鼓角聲。匣裡頻看飛景劒。天涯誰識旅人情。酣歌擊筑終何用。坐待金樞落月傾。</text>
<title>陶秀才學瞻來訪求詩寄謝 二首</title>,<text>滄海繞茅茨。凍雲生弊帷。樓看雪霽後。山愛明月時。鷺宿晴沙近。鍾鳴夜漏遅。悄然空佇立。知有羽人期。持節依寒雪。迎賓掃海雲。淸氷出遠壑。玉樹播奇芬。劒拂衝霄氣。心驚滿地氛。何時梅月下。把酒更論文。次 二首○吳大斌凍雪積層茨。孤踪掩四帷。夢回酒醒後。潮落句成時。望闕飛龍遠。歸帆逐鴈遅。悶懷難自遣。對客露襟期。文星輝海畔。彩散一天雲。夜色氷如玉。冬花雪散芬。兎毫呈墨妙。塵掃拂胡氛。何必㘅盃酒。論交更論文。</text>
<title>排愁 三首</title>,<text>寒窓不肯曉。雪霽更悲風。日上滄波外。天低列峀中。邊烽驚夜照。海客泣途窮。多少憂時事。書灰萬慮空。海岸浮寒氣。孤城一磬聲。氷從今夜結。月得雪山明。有劒憑忠義。無人問死生。懷書愁未達。何日永休兵。未及趍寧鎭。栖栖島嶼間。滄溟風卷浪。遼塞雪埋山。漢使槎初泊。徐生藥不還。篷窓看露布。更拭淚痕斑。</text>
<title>謝吳晴川雪上來訪 二首</title>,<text>客自東方來。窮冬波浪急。寄身一葉舟。大義明天日。忽聞虜塵驚。時向燕雲哭。鶴鳴蓬山夜。疾風吹積雪。持節不成眠。天寒霽月白。結草處海濱。久無車馬喧。騷仙意有餘。藜杖問寒暄。風高蓬島遙。雪花飄乾坤。詩興日夕佳。白鷗波上翻。憂中得眞樂。相對靜忘言。</text>
<title>謝晴川送南果</title>,<text>嚴寒歲將除。欲往誰相待。書傳萬重意。義氣連雲海。瑤篇藻思妙。珍果天香在。知心邁古人。何愁客鬢改。</text>
<title>陶原眉學瞻。卽故中丞陶玄暉之胤也。來求先人哀辭。因叙而詩之。四首</title>,<text>旱魃肆威匝虜塵。憂深荒政却忘身。仁聲滿路瘡痍起。膏雨隨車草木春。百歲香烟祠宇煥。一時心跡日星新。上天亦識蒼生意。鵬翼摶雲屬後人。右荒政齊魯曾修禮樂隆。張皇武略爲平戎。數千樓艦帆風駛。三萬貔貅劒氣雄。鎭海英威波靜外。憂時長嘯月明中。男兒一死終無愧。靑史芳名有至公。右兵略箕封壤接岱宗東。屛翰天朝內服同。一片颿開千里外。百年誠控五雲中。金樽綺席皇恩洽。玉節銀章禮數隆。信義相傾肝膽照。至今遐邇頌仁風。右柔遠華髮千莖爲國愁。紆籌不覺與仇謀。經霜蘭草奇芬歇。蔽日浮雲變態幽。赤氣射穹悲百世。荒山埋血碧千秋。河淸始洗泥珠色。一奠萊公翠竹抽。右雪寃</text>
<title>滄海成氷</title>,<text>歲暮峭寒積雪飄。停槎怊悵一身遙。地連朔野開銀界。天接滄溟作玉橋。不待神鞭驅白石。何勞藜杖擲靑霄。三韓方丈今成陸。帶月歸時聽鳳簫。</text>
<title>憶玉堂同僚</title>,<text>北風卷海水聲悲。鏡裏愁容戀主時。淸磬出雲催永夜。勁氷連岸杳歸期。星搖雪色天寒緊。燈照塵編客寢遅。遙向玉堂君子道。那知憂國不成詩。</text>
<title>思歸</title>,<text>初聞羽檄淚沾衣。更遇高人識密機。玉節要從天北去。星槎肯向海東歸。陰風卷地雲容黑。寒色浮空日色微。斗膽輪囷圖贊義。誰知匣裡劒光飛。</text>
<title>謁文廟塑像</title>,<text>地盡三齊廟殿成。森嚴遺像似天生。八方仁化乾坤大。千古容光日月明。岱岳崔嵬留聖跡。栢林蕭瑟聽韶聲。燒香若待觀周處。誰識乘槎別有情。</text>
<title>次晴川黃佃韻</title>,<text>山繞中華衰草黃。陰陰殺氣使人傷。狂獠已梗千年化。絶塞頻驚六月霜。日出咸池光皎皎。雲凝瀚海影蒼蒼。何時拂劒行天討。風俗將歸禮義鄕。</text>
<title>次劉義齋詩</title>,<text>天寒雲影慘。日氣晝常陰。遠客彈雄劒。高堂弄寶琴。聞鷄誰起舞。憂國獨悲吟。回首滄溟濶。還如聖澤深。</text>
<title>[次]</title>,<text>出汛廟島。送詔使之朝鮮。楊國棟出汛樓船駐碧沙。匣旗搖颺舞龍蛇。三山遍疊秦皇石。萬里新乘漢使槎。絶壁窺光明作鏡。中流擊楫浪成花。滄桑變易憑誰問。剩有檣烏送暮鴉。次胡馬嘶風勢卷沙。將軍膽氣拂靑蛇。威聲遠震雲中塞。雄略曾宣海上槎。奏捷奇功扶國社。解衣新寵煥天花。碧霄何日儀祥鳳。汀樹寥寥集暮鴉。</text>
<title>[次]</title>,<text>琴心寫恨 総兵抹陵張可大觀甫玉軫金徽動晩風。孤鸞寡鶴倍忡忡。紗窓寫怨聲如泣。繡閣知音耳自聡。羅袂凄凉星斗下。宮商宛轉月明中。文君深解相如意。細聽求鳳恨未終。次彈罷瑤琴月下風。愁鸞臨鏡獨忡忡。石松踈韻纔驚座。山水高吟更發聡。香夢暗回雲影外。春心潛透彩花中。金莖難解文園渴。樂府休傳怨未終。</text>
<title>[次]</title>,<text>謁武侯草廬 南陽城南八里○蓬萊進士張瑤寂寥千載後。誰問卧龍居。事業三分在。圖書八卦餘。井荒靑綆斷。樓敞白雲踈。日暮吟梁甫。中心何所如。次經綸靜鍊處。寂寞有遺居。節義千年在。功名八陣餘。干戈天不助。禮樂計非踈。灑落君臣意。昭昭白日如。</text>
<title>[次]</title>,<text>遣妾 楊國棟死生有結髮。何以侍兒爲。聖主憂勤日。非臣安樂時。紅顔不忍去。粉臉淚雙垂。一笑頻揮手。寧爲兒女悲。次許國雄心在。何思雲雨爲。聖人憂世日。元帥枕戈時。開閤花香遠。回頭玉筋垂。瑤琴絃已斷。看劒却忘悲。</text>
<title>立春夜</title>,<text>行止何時定。空留大海邊。此身猶遠客。今夜卽新年。夢逐千山月。愁連萬里天。詩成聊遣悶。吟罷更悽然。敬次 卞獻收帆滄海上。置屋淺沙邊。久客逢今日。新春入舊年。兵屯關輔地。梅艶夕陽天。歎息東郊興。臨風益杳然。</text>
<title>[次]</title>,<text>立春 吳大斌浪迹蓬壺九度春。又逢春事盛東堙。陽回氷雪寒將盡。和入勾萌意已新。漫道烽烟消遠塞。且隨士女踏芳塵。故園萬樹梅花發。何日歸余舊主人。次梅花香動一年春。氷釋將開海路堙。瑞日轉空雲影暖。輕風拂柳岸容新。客愁剩得千莖髮。關路將淸萬馬塵。令節已回詩興少。誰知憂國屬閑人。敬次 卞獻東溟久客又逢春。沙堰烟沈小井堙。漸見鵝黃官柳變。還驚雪白野梅新。絲鷄彩燕爭迎歲。寶馬香車不動塵。身在他鄕歸未得。今朝倍覺老隨人。</text>
<title>[次謝來顧惠笋]</title>,<text>人日 吳大斌小窓春到草初生。滿榻詩書戶半扃。逆旅又逢人是日。改年猶是客爲星。旁觀世事堪長嘯。欲避風塵豈獨醒。遙憶故園新景色。紅紅白白闘靑靑。次謝來顧惠笋人日晴明和氣生。騷仙來過草廬扃。盤中玉版挑詩興。勝裡金花映德星。報國愁懷腸欲裂。滿堂春色酒初醒。懸知別後相思處。月照滄溟遠樹靑。敬次 卞獻吾聞儒雅濟南生。白首窮經掩廢扃。地近東溟陽母日。天垂南極老人星。金花勝裡爭牽興。栢葉尊前獨自醒。客在殊方心益苦。春風空遣柳條靑。</text>
<title>記夢</title>,<text>夢返西湖上。雪消春水生。琴書微月夜。詩酒故人情。竹院連苔色。松窓灑雨聲。居然驚起坐。千里片雲橫。敬次 卞獻經年滄海上。白髮一時生。卧雪空愁夢。尋詩若有情。田原通霽色。鷗鷺變春聲。雖說前期易。沙邊舟尙橫。</text>
<title>又用前韻哀貢臣尹公安國之渰</title>,<text>同入朝天路。滄波異死生。回帆無問處。揮淚有餘情。積雪飢寒色。陰風殺伐聲。蒼穹竟冥漠。遙望黑雲橫。</text>
<title>朝有鵲啼南庭査上。向門若報喜。夜又有燈火。</title>,<text>愁思兵塵日。艱危逆旅中。有心看寶劒。無路効微忠。靈鵲査査報。燈花點點紅。明朝應占喜。露布播天東。</text>
<title>月夜</title>,<text>三變堯蓂萬斛愁。白鷗相伴宿沙洲。南風拂地草心動。東海粘天春氣浮。雪盡遙山時向暖。月明良夜客登州。燕雲北望無消息。大義難傳血淚流。</text>
<title>[次]</title>,<text>讀楊浦遺稿題詞 張可度 字季茂。金陵人。朝鮮弘文館學士默守崔君。以使事過登州。予往訪之。則麟鳳之姿。珪璋之品。翩翩大雅君子也。復出其尊人楊浦遺稿一編見眎。旣卒業。諸體咸備。高致遄飛。所謂淸新俊逸。庾開府，鮑參軍一流人物。惜其享年不永。賫志未竟。不獨玄菟樂浪興悲悼。抑亦我中國所企慕也。爰賦俚言。以志慨私。少年彩筆賦凌雲。瓊樹瑤枝秀比君。秋浦蒹葭携鶴伴。春江桃李帶琴分。當時共羡瑚璉器。此日傳看錦繡文。勝有絲綸詒令嗣。香名到處使人聞。次豪氣翩翩拂彩雲。少年聲價孰如君。一春蓬島鸞驂駐。千里滄溟鷁路分。珍重騷壇淸妙句。揄揚屬國寂寥文。河傾血淚難忘處。天上徽音幾日聞。</text>
<title>[次]</title>,<text>奉贈朝鮮大讀學默守先生 張可度蓬萊閣下繫仙舟。奉使經過汗漫遊。一統圖書歌帝德。千秋詞賦羡君優。相逢喜接嵯峨色。覽勝若觀箕子疇。不是藎忠能許國。此中安得見徽猷。次愁倚東來萬里舟。風塵邂逅羽仙遊。淸標洒落靑雲逼。彩筆飛騰白璧優。滄海春晴懸兎魄。沙洲氷釋露龜疇。懸知別後屠龍日。出入金閨振大猷。</text>
<title>[次宋戶部次孫少宰韻 八首]</title>,<text>次孫少宰春懷 八首○宋獻百二河山漸廓淸。戎機三載隔承明。屯雲列校看朝氣。日暮城笳隱堞聲。絶塞久忘吟陌柳。上林又早聽啼鸎。春光偏媚長安客。碧甕靑絲踏雨晴。封㺄猶自匿蜂窩。悞然從前戰士多。十部霜旌黎穴虎。幾行露布洒丸螺。親勞上相臨郊壘。幷起謀臣自軸薖。春草正肥長白嶺。千羣雲錦飮遼河。烏丸徙牧斷悲笳。未滅匈奴敢問家。戎輅建旄驚迅翰。樓船下瀨似浮槎。然疑屢捷傳平島。犄角先聲籍覺華。廟論可禁仍築舍。傷心前事聽啼鴉。天末黔川次第平。黃龍入望黯心驚。七年利鈍眞堪鑿。一茹甘辛自可旌。海外羈縻典屬國。河南更築受降城。暮天同抆憂時淚。不獨陳言自賈生。千里堯封一焰紅。問誰丸塞問誰通。金繒若可堅盟虜。衮鉞何煩借上公。杜宇啼聲傷異域。催耕鳴急布和風。飽騰屈指秋來事。欝欝安能不欲東。安危獨軫老臣心。孤劒相隨萬騎侵。黃石白猿慙秘授。高山流水自知音。未窮二酉難▣鯉。却食三仙欲化蟫。骨相由來生已劣。十圍腰帶可能禁。匡時妙論自盈廷。念切淪胥忍獨醒。池上夔龍交舃赤。山中猿鶴接雲靑。共看宵旰勞明主。誰答昇平傲客星。猶憶神王臨御日。皁囊終莫溷宸聽。居庸迤壯亘遼東。天險名城匝地雄。逋冦漸看游釜內。王師直欲擊囊中。弄丸表餌意空盡。如織征輸漫守攻。首鼠害成眞不細。漢庭雜議在羣公。甲子首正。參高陽孫少師軍時。奉和春懷作也。瞥爾七年往矣。虜賊未滅。時事交更。偶拈出爲錄似崔使君博粲。詩之工拙可勿論也。崇禎庚午正月上元前一日。書于東牟之唯月軒中。次宋戶部次孫少宰韻 八首千載黃河一日淸。聖人臨宇啓休明。龍樓已會風雲慶。鴈塞初消劒戟聲。帷宗臣儀彩鳳。禁林天樂雜嬌鶯。壽杯却倒南山影。蒼翠玲瓏惠雨晴。廊廟江湖報國心。時危偏覺鬂霜侵。東山更副蒼生望。北地爭傳白雪音。衮鉞已歸陞殿虎。晴窓誰剔蠧書墰。覊臣未報平戎策。撫劒東歸恨不禁。甘泉烽火尙殷紅。雷震皇威萬里通。閫外專征推岳老。關中指示仗蕭公。燕雲暮色千山雪。塞月寒聲一笛風。豺虎磨牙應再動。龍泉早拂玉關東。令望宏猷冠帝庭。靜中明鑑喚心醒。才優轉餉殫誠赤。績最調兵賁汗淸。渤海聲援騰劒氣。析津光彩煥文星。山東鍵閉威名重。恢復全遼側耳聽。兵氣漫漫朔雪平。旄頭揚焰壯心驚。朝聞毒矢衷堅甲。夕見師壇換彩旌。萬馬悲嘶懷舊主。三軍長嘯倚孤城。輪囷斗膽分明照。雲卷滄溟日月生。覊蹤凍蟄土成窩。大雅高軒禮數多。健筆飛騰酬白璧。奇詞光焰炫紅螺。海邦經畫輕劉晏。江左聲名壓謝薖。歸去故園瞻望處。福星迢遆隔銀河。關山一夕聽胡笳。許國何人更戀家。塞上風雲催畫角。天涯波浪泛星槎。愁添白髮侵霜色。劒拂靑虹暎月華。縹緲神京終不達。回看烟樹送歸鴉。天下征輸遼海東。兇鋒西犯鐵關雄。飛雷火閃驚塵裡。降甲山齊積雪中。散盡千金行間諜。潛揮萬戟更環攻。捷書夜報龍顔解。鱗閣勳名屬相公。</text>
<title>蓬閣有主僧玉光。以扇作詩贈之。因次。</title>,<text>東望三韓靑瑣班。登臨蓬閣解愁顔。日車流轉雲邊轂。海市微茫畫裡山。長嘯一聲威北狄。驚波千里蹴南蠻。雄心飛動無人會。盡日參禪石榻間。</text>
<title>[次贈別吳晴川]</title>,<text>贈別吳晴川 卞獻海上頻傾盖。沙邊共岸巾。詩淸知和寡。酒綠見情親。白鷺飛如雪。紅梅已放春。却憐從此別。千里獨歸人。次贈別吳晴川愁懷誰問訊。風雪浩然巾。地隔言雖異。心同道已親。分襟明月夕。回首落花春。圭璧盈行槖。應驚海外人。</text>
<title>[次]</title>,<text>送鮮崔學士君還國 宋獻念爾名藩使。凌寒涉海濤。此來忠所事。言返詢稱勞。玉帛千年贄。圖書奕業豪。行看虜氛凈。天路任遊遨。次望臨喬岳重。筆涌雪山濤。華髮憂時色。丹心爲國勞。江湖徵逸跡。廊廟待人豪。忠孝傳家業。天昌邁叔敖。</text>
<title>[次]</title>,<text>送崔學士歸國 東海孝廉劉性成朝鮮一國士。去自海雲中。回棹冲殘雪。歸帆順大風。龍眠波尙綠。魚看浪初紅。好寄賢王語。中天廣帲幪。次擲地金聲動。傳心寂寞中。筆鋒龍起陸。文采鳳翻風。閑送歸雲白。晴看浴日紅。蒼生係望處。大廈有帲幪。</text>
<title>[次]</title>,<text>贈大中秘默守翁崔學士還國 張聯台箕胤勤王會。蘭㙜颿瀚濤。皇華忠涉遠。四目帝知勞。雲已披文雅。霜猶吐劒豪。陽侯澄去浪。畫鷁縱翔翺。次國柱森蓬島。詞源蕩錦濤。皇猷須子潤。王事任吾勞。海舶凌風迅。梅窓咏月豪。東藩瞻望處。雲路大鵬翺。</text>
<title>[次]</title>,<text>奉贈崔學士先生歸國 蓬萊李元善○乙卯解元春風千里蕩仙舟。雲樹連天鏡裡浮。恭捧簡書完使節。遄歸藩國布皇猷。聞君有學多探討。悵我無因一唱酬。率爾抽毫聊代面。望洋不盡思悠悠。次元禮難同月下舟。靑雲縹緲望中浮。淸風入袖揚和氣。文藻驚人煥國猷。千里愁懷春樹攪。百年芳信驛梅酬。何時彩鳳臨東土。矯首遙瞻海路悠。</text>
<title>[次]</title>,<text>送默守崔學士歸國 吳大斌海嶠蒼茫天一方。行人心與水雲長。鵝黃柳拂靑萍色。鴨綠波明赤舃光。風護仙槎浮碧漢。星將主命復巖廊。何年再理樓船至。千里相思慰望洋。次歲暮揚帆自震方。漂依蓬島凍雲長。鬂毛愁色晨霜結。腰劒雄鋩雪月光。獨處高瞻天北極。何由供奉殿西廊。平戎慶布勤王日。和氣春風返大洋。</text>
<title>[次]</title>,<text>贈別崔學士 二首○吳大斌伊人凌海去。望望水雲東。遠島迷殘雪。輕帆試快風。旌旗翻鴨綠。烽燧息狼紅。命復賢王後。緘書付一鴻。賢哉東國使。理棹復之東。胷次浮雲外。風光彩筆中。望窮千頃碧。歸咏百花紅。怊悵縈情處。懷人月夜同。次詩筒傳信義。一別隔西東。望斷靑山外。心飛碧海中。浪花衝岸白。落照漏雲紅。獨卧篷窓下。時聞月下鴻。相逢還作別。勝地卽齊東。日上珠門外。春晴石鏡中。愁隨汀草細。路入海雲紅。落月梅窓下。音容夢裡同。</text>
<title>[次]</title>,<text>次贈默守學士歸國 金陵張可度別有神仙府。迢迢瀚海東。賢王能捧日。仙使善歌風。帆影來江綠。干旌去路紅。今朝晴雪畔。爲爾惜離鴻。漢宮春色麗。梅柳海雲東。星聚層霄上。詩留畫閣中。倚天無俗韻。報國有心紅。試看臯夔傳。應知異地同。方鼓東牟楫。旋觀樂浪濤。新鶯啼亮節。寶馬共賢勞。筆墨山陰派。文章玉局豪。言歸伊國裡。簪紱任遊遨。次邂逅張公子。相離蓬島東。暗香梅塢月。春色柳橋風。驚浪舟前白。衰顔醉後紅。鍾山如畫裡。須問海天鴻。未赴勤王會。空留地盡東。歸帆滄海外。望眼暮雲中。客鬂添愁白。官梅得雨紅。百年三尺劒。報國此心同。</text>
<title>不佞㘅機籌。徂寧風枉艤登。適際虜訌。圖會勤王。咋指隕血。不咨人之知不知。只殫吾寡君祗事皇朝之義。聞張督㙜奉檄勵義。弛懸甞膽。蘺潢孽。仗鉞蹈難。不佞心夥其爲。令弟衆庵公子矜吾骨瘁。傾盖輸心。文雄詩艶。可冠天下士。不佞懋其義。一日出示督㙜駛雪齋詩集。不佞潛究卒業。盖大家風也。淸而不易。勁而不艱。雄而不蕩。旨邃而不欝。義峻而不肆。聲協和辭迪淡。允踵唐韻。盖明世音也。詩本言志。忠者正者喜者怒者。率形於詩。如身影難逃。今揆其迹可覘憂國以忱。徵其詩可質感物得宜。不佞雖未及接風猷。可艶理性情矣。他日弁帶礪綏邦略。由玆典型。詩亦閏矣。僅和卷中韻。以復衆庵公子。以堦託義之圖云。</title>,<text>箕業詞昌衆妙門。師壇劒拂朔雲屯。憂中橫笛千山月。筆下飛濤萬里源。令肅嚴霜軍勢壯。恩融膏雨海天溫。勤王玉節何時返。驛路梅花惱客魂。右懷吳司理往迹難明處。流波不盡悲。謀身機已拙。臨事計何奇。割地爭鋒日。誇能失志時。利心終嫁禍。追念更悽其。右過韓信釣㙜縮地無奇術。何由入道林。庭空天籟近。山靜宿雲沉。月暎紅梅影。風搖翠竹陰。新詩如活畫。吟咏洗塵心。右宿姑山房次 張可度萬里鰲簪赴島門。蔚藍天色海雲屯。文章半部扶天略。組練三千踐墨源。夜月似因歌處滿。春風頻爲坐來溫。相逢正好裁春雪。又賦驪歌斷客魂。采薇圖治日。天保載賡時。已報胡塵靜。時祖大將軍捷音至。 應知帝賚私。輶軒歸去穩。櫜鞬莫嫌遅。默守航海請纓。未副其志。 珍重嚶鳴意。延津自有期。寶劒來何地。能令犀兕悲。色猶分鴨綠。光自入雲奇。報國心雖壯。酬恩知幾時。多君能脫贈。瓊玖愧悽其。默守解自佩刀相贈。賦謝。</text>
<title>[次謝]</title>,<text>朝鮮學士崔默守。以佩刀雪箋油幕紈扇見贈。各賦一詩謝之。六首知我龍泉與太阿。寒光耿耿貫銀河。涓埃報國知何在。意氣勞君贈已多。右佩刀薛濤箋上雪花香。春日㘅杯引興長。草罷淋漓尋玉枕。起看雲樹正蒼蒼。右霜箋習習凉風兩腋生。踈簾湘簟起秋聲。元䂓塵靜淸如許。但覺光華白羽輕。右紈扇謝家油幕杏花天。伴我淸狂山水邊。除却王孫芳草地。月明還上米顚船。右油筵特遣淸樽到吟壇。筆床茶竈好盤桓。今朝雪上留鴻迹。明日分飛欲見難。數回相見數回歡。字字新詩若彈丸。擬把深情託流水。漫隨帆影送君還。次謝靑萍光動泰山阿。何日雙龍會玉河。臨別贈君應有意。受降城外虜氛多。鍾山如畫百花香。斗酒新詩逸興長。一陣白雲舒更卷。筆驚風雨下穹蒼。蕭洒淸風袖裏生。晴窓時動竹林聲。未揮玉麈蒼蠅遠。掃盡浮塵世慮輕。三山縹緲落靑天。白鷺高飛二水邊。黃玉流光歌舞地。數聲長笛月明船。海鶴昂然下玉壇。白雲深處獨盤桓。一聲唳滄溟月。自是鶯音和更難。千樹梅花笑語歡。人收寶唾敵金丸。連天烟樹相思處。月色雲光夢往還。</text>
<title>喜雨</title>,<text>遠客思歸日。心蘓喜雨時。海山還有色。天地自無私。物潤春容艶。風殘雲影遅。年豐兵氣歇。同樂更相期。</text>
<title>出登州水城</title>,<text>催掛歸帆奏櫓功。水城門外卽天東。暝雲飛動滄波上。春氣熹微遠島中。夷夏同舟憑大義。鄕園隔海任長風。何時直到淸川岸。花滿香山雨後紅。</text>
<title>泊廟島</title>,<text>漂泊心焦爲國憂。樓船初發暮雲浮。蓬萊閣逈渾疑畫。渤海波澄似不流。鴨綠春晴歸路遠。鵝黃柳拂石洲幽。文章節義神交在。落月篷窓動別愁。</text>
<title>寄張衆菴</title>,<text>爲待同行客。芳洲一日留。滄波千里夢。明月五更愁。春色晴疑雨。風聲曉似秋。相思烟樹暝。悵望任東流。</text>
<title>[次]</title>,<text>叙懷呈默守案下 卞獻孤槎奉使赴軍機。萬頃滄波任所之。海若亦知天下士。華人爭誦卷中詩。雲開曉日三山路。柳拂春風二月時。早晩安戎沙浦口。會將樽酒話襟期。次袖捧絲綸天下機。腥塵滿路更何之。風霜臣節頻看劒。雪月寒宵漫賦詩。北闕歡聲聞捷日。東溟春色掛帆時。同歸苦樂難忘處。芳草離亭問後期。</text>
<title>[次]</title>,<text>皇城島阻風 卞獻檣影微微落遠波。迎神齋祭望非他。颶風吹海恒留客。蝶夢隨潮解到家。鍾動有時聞梵唄。春來何處見鶯花。可憐多少關心事。都入舟人一棹歌。次莫愁平地起風波。榮悴悠悠総任他。滄海卽今迷去路。碧山何處是吾家。一天霧解初看日。二月春寒不見花。唯有此心憂國處。獨憑危槳更悲歌。</text>
<title>悶霧 二首</title>,<text>往復皇城問幾番。舟行霧裡晝昏昏。來時白雪藏巖戶。去日靑蕪遍洞門。空外輕輕雲葉晩。簷端閃閃浪花翻。東歸倘借神通力。水府魚龍不足論。去年氷雪到黃昏。春日來遊又一番。節序多風藏畫舶。晴霞成雨濕山門。連洲芳草愁中碧。隔海浮雲望裡翻。石榻蓮燈參入定。心灰名利更何論。</text>
<title>候風</title>,<text>四涉皇城渡。神明解我愁。帆懸風勢正。霞卷日輪浮。天地如相轉。波濤似不流。終南何處是。東望更悠悠。</text>
<title>[次]</title>,<text>贈朴司果投筆亭 卞獻當代詞林翰墨塲。惟君楷法早升堂。山陰宗派尤精妙。槐院文書獨主張。不但時人多見許。還聞上國更稱揚。歸休投筆江亭卧。魚鳥無心日倘佯。次槐院黃粱夢一塲。雲水深處草爲堂。才堪華國膺超薦。志在封侯羡蹶張。玉索銀鉤眞宛轉。落花飛雪細飄揚。百年難負同行義。月笛烟波共倘佯。</text>
<title>到平島聞鄕信</title>,<text>晩泊沙洲候迅飊。滯行移晷膽將銷。山抽萬點蟠夷夏。水下三叉合海潮。來泊忽傳鄕國信。此心飛往聖明朝。遙思明月靑山路。千樹山花雨後嬌。敬次 卞獻天心元不惜鮮飊。近渚蒼蒼烟霧消。彷彿人傳鄕國事。喧呼帆逐午開潮。金華省裡偏宜夢。丹鳳門前好入朝。寒食已過三月至。會看花傍驛程嬌。</text>
<title>三月三日</title>,<text>三三佳節更懷鄕。路近東華喜欲狂。汀草雨晴纔有色。巖花風過暗生香。微茫活畫蒸春氣。蕩漾浮金送夕陽。李白桃紅應待我。滿園明月爲留光。</text>
<title>見鯨噴水</title>,<text>畫鷁飛騰春氣濃。鯨魚戱舞水雲東。長鱗乍動三山震。鉅口纔呑萬壑空。聲似驚雷翻白日。噴如飄雪洒雄風。倚天神劒將揮霍。海不揚波祝聖功。</text>
<title>泊長山島</title>,<text>汀洲鼓棹往還迴。佳節春光客裡催。雲卷東溟望日去。風連西極掛帆來。遙瞻天上黃金閣。近指仙區白玉㙜。誰識吾行神物化。長鯨前導不相猜。</text>
<title>次張都司扇上之韻</title>,<text>隻手擎天立海涯。勤王往復任孤槎。夢回北塞千峯月。帆過東溟兩岸花。仙鶴影寒華表柱。孝烏聲斷白雲家。望洋未奠靑芻禮。大呂還驚井底蛙。</text>
<title>與程參謀僖更遇於皇城島。請贈詩。因錄似。二首</title>,<text>茫茫滄海浩無津。一斗丹衷許國身。遠峀晴雲濃有色。中天明月烱相親。琪花璿閣仙居地。風浪雲帆活畫人。更會禪窓談道處。誰知蓮鉢火龍馴。戀君回睇五雲東。爲國愁懷與子同。萬里鯨波天地外。三山仙界畫圖中。登臨更覺春光艶。縹緲疑攀日轂紅。醉後狂歌腸欲斷。獨憑雄劒舞長風。</text>
<title>次石室憶邢尙書韻</title>,<text>劒戟爭光海上春。帝庭推轂屬名臣。傍霑聖澤靑丘定。凈洗兵塵紫氣新。百世香烟思節義。一天明月見精神。至今過式風聲在。厚德何時報後人。</text>
<title>望春</title>,<text>維舟徒極望。歸路杳難分。海濶陰春日。天低濕暝雲。長鯨時振鬣。沙鳥動成群。何處停帆後。花香月下聞。</text>
<title>行舟</title>,<text>遠客思歸苦。今朝動順風。鷄鳴滄海上。人語水雲中。暝指長山逈。高瞻石島雄。何時遼路靖。策馬向吾東。</text>
<title>泊長山島</title>,<text>島似神龜欲擧頭。驚波洶湧幾時休。候風八日停舟處。身世還疑鏡裏留。</text>
<title>平島 二首</title>,<text>遼山千疊帶愁容。春氣成霞晩色濃。怊悵數家烟樹裡。朝看烽火暮歸農。爲國空愁鏡裡容。夢魂飛動水雲濃。何時芳草靑山下。踈雨荷鋤伴老農。</text>
<title>回泊椵島。贈伴送崔仲鈺。</title>,<text>仗義同登海上槎。簡書懷袖仰重華。北關愁色連天雪。東路春光帶月花。尺劒行裝天下計。浮萍身世夢中家。忘形自有留情處。芳草沙洲別恨多。</text>
<title>下陸入鐵山</title>,<text>勤王仗義會中華。捷報飛騰始返槎。萬里淸光浮海日。一年春色滿林花。風生逸足還疑夢。雲點遙山不見家。親舊豈知憂國意。相逢先問鬢絲斜。</text>
<title>過定州</title>,<text>繁華一散夢還驚。四野何時永息兵。嫰柳風光人去恨。暮天春色客歸情。雲生石路疑無迹。雨打山花細有聲。撫劒長吁人不識。隔林幽鳥更悲鳴。</text>
<title>次安興板上韻</title>,<text>昨登蓬閣楹。今倚百祥樓。香岳連天秀。淸江合海流。畫中雲葉轉。鏡裡杏花浮。勝景還超絶。都忘遠客愁。</text>
<title>次肅寧板上韻</title>,<text>地似神仙界。壺中別有天。海棠圍翠幕。荷葉點靑錢。客路三千里。松聲十二絃。終南還入望。身近五雲邊。</text>
