<title>夜坐</title>,<text>月地露霑濕。草間虫亂鳴。天機他自動。未是不平聲。</text>
<title>夜坐</title>,<text>雨霽月明好。風凄露氣秋。淸宵未宜夢。高閣一螢流。</text>
<title>山夕</title>,<text>喬木夕陽盡。海山秋雨餘。新詩無俗語。宿處是禪居。</text>
<title>贈太能禪師</title>,<text>黃葉水西村。蒼苔秋掩門。山僧冒雨至。夜坐講玄言。</text>
<title>題優多窟石壁</title>,<text>古窟積黃葉。寒房不見僧。多生修行處。誰識我來曾。</text>
<title>病後登西峯</title>,<text>瘦馬前都護。春山獨上來。餘花看可愛。送盡夕陽回。</text>
<title>雨夜</title>,<text>秋雨滿城郭。孤齋明一燈。如何憶山夜。又是對山僧。</text>
<title>寄遠</title>,<text>別夢迢迢江水西。柳花飛盡草生齊。月明杜宇來相近。分與春愁徹夜啼。</text>
<title>亂後</title>,<text>亂後人家勝事非。春城何處覔芳菲。荒園寂寂空花落。愁殺東風蛺蝶飛。</text>
<title>客中</title>,<text>淸江流水去悠悠。春草萋萋被道周。盡是王孫不歸恨。碧峯花落又新愁。</text>
<title>春城曲</title>,<text>桃花初發柳梢靑。御苑鸎啼雨滿城。江北江南離別路。萬家樓閣鎖春情。</text>
<title>答山人</title>,<text>水邊茅舍別多時。桂樹春來長幾枝。結夏曾留蓮社約。山人頻寄促歸詩。</text>
<title>贈靑林僧</title>,<text>靑林寺裏昔相隨。夜見西樓玄坦詩。明月滿山花滿樹。子䂓啼到五更時。</text>
<title>江西舟上</title>,<text>江樹蒼蒼落日時。烏鴉亂集水神祠。春風繫纜靑山下。試把屳人玉笛吹。</text>
<title>有友自重興洞還</title>,<text>相逢歷歷道靑山。君自重興洞裏還。衣上白雲如可掃。信知行處在雲間。</text>
<title>過故友居</title>,<text>一逕連雲入翠微。荒園無主草離離。畫樓空壁題詩罷。細雨閑花落半池。</text>
<title>高陽僧舍</title>,<text>新槐古柳自成行。風雨凄凄院已荒。十載高陽社中事。暮雲飛散水聲長。</text>
<title>江南曲</title>,<text>新雨夜來江水平。江中女兒最多情。舟在烟波不相見。荷花深處棹歌聲。其二十五女兒藕絲裳。家住平橋暗水曲。邀郞買酒入花來。笑道江南勝江北。</text>
<title>日暮</title>,<text>深樹溟溟鳥不飛。水聲决决雨霏霏。山僧不住縣中宿。日暮入山雲滿衣。</text>
<title>出塞</title>,<text>腥風獵獵墮關楡。靑海茫茫落日孤。昨夜金星臨月道。更調飛騎逐單于。其二天王新命略朝那。大將今年始起家。日暮蘭州城外去。北風飛雪滿前河。</text>
<title>怨情</title>,<text>別路迢迢碧海西。離情不耐夕陽低。橋頭楊柳河邊草。惟有殘鸎伴妾啼。</text>
<title>暮行</title>,<text>海岳陰陰海日斜。綠蕪凋盡有黃花。秋來例作遊山去。纔到還家便別家。</text>
<title>圃隱書院</title>,<text>千回溪水萬重山。古木蒼蒼屋數間。使者祭歸還寂寞。香烟一炷鎖春寒。</text>
<title>咸關途中</title>,<text>入拜龍顔出鳳城。耳邊天語尙分明。防胡豈是書生事。關上秋風策馬行。</text>
<title>書情</title>,<text>芙蓉湖畔赤欄橋。水岸秋莎夢踏遙。鴈已歸南楡早落。北邊風土秪蕭條。</text>
<title>卽事</title>,<text>白草原頭胡騎稀。黃雲城上角聲微。當時種落空遺址。日暮寒鵰獨自飛。</text>
<title>雨中</title>,<text>北風颯颯雨霏霏。豆滿河邊出獵稀。怕有關南來戍客。別家多日濕寒衣。</text>
<title>卽事</title>,<text>閉門吹角雪城昏。樹雜人烟鎖女垣。向夜月明河水白。却看探騎度平原。</text>
<title>夜</title>,<text>孤城四面足風沙。河水沉沉不見涯。門角一聲樓忽暝。夜初寒杵幾人家。</text>
<title>日出</title>,<text>日出城頭皷角鳴。雪花飛盡野雲平。單于莫近西山塞。都護新來已點兵。其二鍾山城外雪霏霏。豆滿河邊沙亂飛。行人斷絶日將夕。關上音書逾嶺稀。</text>
<title>夕</title>,<text>凍雲深磧雪花飛。河戍寒多候火微。薄暮城門臨欲閉。馬嘶聲急獵人歸。</text>
<title>漫書</title>,<text>陰山北地雪霜催。寒鴈南飛久不廻。殘夢遠書無盡意。望鄕惟有水邊㙜。</text>
<title>夜坐書懷</title>,<text>心同雲鶴計同僧。治法征謀我豈能。軍吏散歸衙皷靜。夜深還對讀書燈。</text>
<title>春日田家</title>,<text>酒經看了讀牛經。溪上山田欲自耕。社伴共言春事急。花開來日是淸明。</text>
<title>晩春</title>,<text>柳港深深草岸斜。水邊茅店幾人家。夜來一片江南雨。開盡山花與野花。</text>
<title>書情</title>,<text>長年身世寄天涯。却喜今春得在家。家醞熟來須自酌。肯敎醒見滿山花。</text>
<title>落花</title>,<text>花開時節例多風。無奈封姨妬盛紅。縱落尙含佳意思。飛來還撲酒盃中。</text>
<title>晩覺</title>,<text>山前官路路前溪。溪上行人雨滑泥。病後睡多仍晩覺。綠陰門巷午鷄啼。</text>
<title>雲</title>,<text>任風飛去任風還。舒卷無心自在閑。縱有世塵那得染。晩來多作最靑山。</text>
<title>別意空師</title>,<text>松齋瀟灑俗塵稀。居士幽居在翠微。何物他山勤喚爾。冒雲飛錫雨中歸。</text>
<title>雨中</title>,<text>秋山終日雨兼風。虗檻凄凄露氣濃。籬外小橋行客斷。白雲深鎖幾株松。</text>
<title>偶吟</title>,<text>世事悠悠人漫愁。時光冉冉水如流。朝來山雨洗殘熱。一蟬不鳴庭樹秋。</text>
<title>幽居</title>,<text>竹林茅店午鷄聲。花裏人家背野城。流水上橋山雨晩。一壺春酒送淸明。</text>
<title>山行</title>,<text>洞裏春深過別村。石邊流水坐苔痕。靑山盡日無人見。紅白花開古寺門。</text>
<title>夏日雨中</title>,<text>數家茅店兩溪間。桑柘重重絶往還。惟有白雲相眷戀。雨中長在檻前山。</text>
<title>秋意</title>,<text>病卧江湖罷遠遊。想曾行處夢悠悠。寒槐冷菊無聊意。門掩書堂風雨秋。</text>
<title>雨朝</title>,<text>陰雲不散雨連朝。山木蕭踈葉已凋。歲晏荒村人跡少。寒鴉一隊噪寥寥。</text>
<title>野村獨行</title>,<text>蘆花烟重水盈陂。陂上荒橋踏去危。踈雨濕鴉兼冷鴈。數家喬木歲殘時。</text>
<title>夜坐口占</title>,<text>燈墜寒花夜欲深。雪松多響遇風侵。今宵始悟無生法。還笑從前枉費心。</text>
<title>訪梅</title>,<text>久卧松房未卽開。試携藜杖步莓苔。春園物色皆堪賞。先訪梅花樹下來。</text>
<title>由東澗至北山下</title>,<text>柳暗花明滿眼春。水邊山下一閑身。如今儘有尋芳客。此地同遊幾箇人。</text>
<title>遣興</title>,<text>門前渠水有餘白。屋後春山無限靑。睡起小窓啼鳥歇。老農相對講牛經。其二花時過去悄郊坰。幽草蒙茸接澗扃。山日正長無一事。綠陰亭下看山經。</text>
<title>咏畫竹</title>,<text>玉颭瓊披凜不摧。四時天籟颯然開。應嫌山外啁啾響。長憶伶倫取律來。右嶰谷淸風已忍宮妃望舜啼。叵堪江雨夜凄凄。寒滋冷染皆愁色。千古含情楚水西。右瀟湘夜雨</text>
<title>川原驛</title>,<text>山下殘郵只數家。春深猶未有繁華。樓東古塔何年寺。流水潺湲日自斜。</text>
<title>贈雲師</title>,<text>花雨經㙜草已荒。西來消息覔何方。南宗弟子惟餘爾。重向山前立影堂。</text>
<title>靈隱寺。贈尙敬上人。</title>,<text>重見山僧似昔緣。禪房許共一宵眠。當窓筧水通春澗。到曉泠泠落枕邊。</text>
<title>過德谷崔秀才舊居</title>,<text>淡烟生處水西村。古木踈籬山下園。此是與君酣飮地。每經斜日獨銷魂。</text>
<title>宿龍樹庵。贈贊浩道人。</title>,<text>踈雨過山紅葉飛。秋深絶頂上來稀。今宵偶宿香龕下。欲共焚修住不歸。</text>
<title>遭雨靑林寺途中</title>,<text>山寒日暮雨紛紛。紅樹千林揔白雲。翫鶴巖西曾宿寺。水聲猶在暗中聞。</text>
<title>再遊靑林寺有感</title>,<text>紛紛落葉送殘秋。山雨蕭蕭晩未休。當日沙彌皆老大。舊題名院亦重修。</text>
<title>自月井㙜下。宿實相東寮。</title>,<text>絶頂登臨日暮還。古槐鴉噪寺門關。鐘樓東畔僧寮在。夜雨寒燈宿海山。</text>
<title>實相至開巖途中</title>,<text>寒木森森落葉深。山中秋盡少人尋。多情十四淸溪水。雨裏經過獨自吟。</text>
<title>雨中</title>,<text>十月林廬葉盡凋。閉門終日雨蕭蕭。就中何客能來往。欲得高僧話寂寥。</text>
<title>別東野去後</title>,<text>歲暮愁心無與論。寒燈一夜共君言。朝來山外又相別。落葉蒼苔還閉門。</text>
<title>靑林寺</title>,<text>晩日林間烟雨收。睡醒溪響下山樓。松花亂落無人跡。蘿逕一條麋鹿遊。</text>
<title>崇禎丁丑端午日</title>,<text>憶昔春坊端午日。玉盃蒲酒賜氷明。如今北望遼河遠。未死空懷粟麵情。</text>
<title>寄趙仁甫黔陽郊居</title>,<text>寒山千里凍雲含。雪後黔陽思豈堪。一落湖中今六載。羡君猶得望終南。</text>
<title>題靑林古寺</title>,<text>蒼苔紅葉寺門前。院廢僧殘過幾年。惟有當時山面目。再來相對便依然。</text>
<title>題畫</title>,<text>碧瓦紅闌映水湄。岸沙崖樹欲秋時。回屳載鶴吹鵝管。夜嶂微靑月滿䂓。其二朱樓隱約樹陰新。隔岸靑帘賣酒春。料理一江烟水事。倚闌人對刺船人。</text>
<title>振威客舍</title>,<text>桃花零落古墻空。客舍無人起晩風。惟有多情長院水。年年流去夕陽中。</text>
<title>五月五日偶吟</title>,<text>蓮葉田田荇帶綠。菖蒲酒暖櫻桃熟。年年此日南風多。吹盡江城競渡曲。</text>
<title>溪行</title>,<text>春水生溪浸兩涯。山風吹雨細絲絲。沙村酒熟歸來晩。正是黃魚初上時。</text>
<title>酬寄柳用汝</title>,<text>關海三年不見君。幾重春樹隔湖雲。詩成寄遠魂隨去。兀對蠻城落日曛。</text>
<title>秋懷</title>,<text>西風吹桂露華凋。水國秋來凉夜遙。家在江南紅葉處。白雲明月思迢迢。</text>
<title>悶歲</title>,<text>曠野蕭條粱不肥。人家未識是秋時。小姑厨裏憂朝食。新婦提筐採稆歸。</text>
<title>夕</title>,<text>水滿池塘秋氣淸。銀床無夢夜凉生。近來全斷麻姑信。十二迢迢閬苑城。</text>
<title>春懷</title>,<text>雨餘靑草杳平原。山外行人正斷魂。一段春愁無遣處。落花空撲酒旗飜。</text>
<title>江村</title>,<text>春風吹岸酒旗斜。三月江村處處花。自有樓㙜無客到。綠陰門巷鎖誰家。</text>
<title>秋懷</title>,<text>孤城四面盡雲山。秋至空敎夢遠還。日暮浮雲千萬里。傷心何處是長安。</text>
<title>次人韻</title>,<text>一竿殘照掛簷牙。何處空林噪亂鴉。遙憶晩潮春浦口。故人撑出釣魚車。</text>
<title>和人</title>,<text>一歲三分已一分。怱怱春事過如雲。此間離恨休相問。落盡山花未見君。</text>
<title>夕景</title>,<text>秋山隱隱夕陽斜。古廟荒凉噪亂鴉。一抹翠烟生郭外。數株喬木幾人家。</text>
<title>送別</title>,<text>秋日陰陰海戍昏。客行穿去幾重雲。此間元是傷心處。况有霜鴻叫送君。</text>
<title>贈雪希</title>,<text>閑時所事只書灰。城郭還無問字廻。忽恠今朝聞犬吠。竹爲門處野僧來。</text>
<title>寄倅尹達夫</title>,<text>蒼山大雪撲毛袍。飮酒千鍾氣自豪。獨有竹村多病客。閉門終日著離騷。</text>
<title>睡餘</title>,<text>春去花殘院落空。綠陰啼鳥日方中。窓間獨醒家山夢。書架吹來楊柳風。</text>
<title>見山杏花落</title>,<text>花雪紛紛落晩風。素香飄盡古墻空。蜂來蝶至渾如失。倚樹沉吟又此翁。</text>
<title>贈醉友</title>,<text>門前朝暮客如雲。華屋芳筵麝氣薰。沽酒用金無甚惜。自言初拜晉陽君。</text>
<title>題書堂</title>,<text>平蕪迢遆夕陽斜。路上春山暝色多。海市買魚樽有酒。不妨今日宿吾家。</text>
<title>漆園竹堂</title>,<text>園廬物色媚新年。芳草垂楊簇暖烟。池外靑山山外水。小橋如畫客如屳。</text>
<title>千層庵</title>,<text>乞米山僧去未還。峯頭孤殿鎖深寒。客來不語上階立。童子開窓雲滿山。</text>
<title>淸烟窟</title>,<text>滿山落葉雨中來。老僧出門寒殿開。竹裏汲泉雲裏飯。更尋危磴下崔嵬。</text>
<title>率題</title>,<text>靑山寂寂水流斜。苔逕無人卧古槎。這裏自生新意思。竹林深處鳥聲多。</text>
<title>益山道中</title>,<text>平臯驛路接江橋。烟浪微茫樹影搖。金馬故城前約在。使君居處亂山遙。</text>
<title>贈僧</title>,<text>今春又住瘴江干。蓮社佳期入夢間。門外落花聞犬吠。一僧來自雨餘山。</text>
<title>過徐南橋</title>,<text>橋邊因憶少時遊。折取黃花惜暮秋。聚散十年渾似夢。夕陽依舊水東流。</text>
<title>林居</title>,<text>楊柳門前一逕斜。鳥聲撩亂碧苔多。春來林巷還蕭索。終日無人雨打花。</text>
<title>上元日。海上奉寄崔學士。</title>,<text>風雨上元日。悽悽思不平。佳期一千里。離恨幾重城。浦口月華隱。江間雲氣生。今年逢此夕。那得易爲情。</text>
<title>巨濟津上。與洪勉叔相見卽事。</title>,<text>海上相逢罷。江蘺獨自春。年華未宜客。物色重愁人。暮雨來山鬼。蠻家祭水神。誰憐瘴癘地。多病一孤身。</text>
<title>而重閑居</title>,<text>卜居江浦上。接屋是漁家。山客久相別。海僧時一過。沙梁鷗鷺集。苔岸水雲多。早晩歸來賦。同吟孺子歌。</text>
<title>天台閑居</title>,<text>靑山背郡郭。白日少人行。風閣燕斜度。草池蛙亂鳴。東橋嵐樹合。西岸水雲生。有此幽閑界。眞堪遺世榮。</text>
<title>重到奉恩寺</title>,<text>去歲前江雨。秋山訪道僧。白雲橫北渚。黃葉下西陵。忽復來金地。依然對佛燈。浮生認是妄。端坐說三乘。</text>
<title>雨夜</title>,<text>寥落雨聲夜。一燈虗舘秋。家山近水國。客夢在漁舟。羈宦非前計。淹留異薄遊。明朝攬鏡處。偏覺鬢絲稠。</text>
<title>別金孝徵還鄕</title>,<text>皁盖蔭疲民。米塩愁玉人。何處遠心在。故山秋夢頻。憶釣鱸魚久。感飛梧葉新。忽此振衣作。超然無一塵。</text>
<title>丘珍行。暮宿嶺底村舍。</title>,<text>彌勒院西店。山深人迹稀。春來猶墐戶。客至始開扉。夜宿土床穩。曉聽巖溜微。天明出洞去。回首亦依依。</text>
<title>秋日卧病</title>,<text>寂寞經旬病。無人問若何。山川殊物候。隣戶是蠻家。瘴氣三時重。陰霖一向多。秋來歸夢屢。深恐負黃花。</text>
<title>酬奉趙栢㙜謫中</title>,<text>海岸西風起。孤城八月來。徽音間浦溆。寶柱怨玫瑰。秋水荷花晩。靑空鴈影催。永懷芳歲念。難得對君開。其二孤島靑冥逈。滄津雲霧多。悠悠此路隔。望望奈君何。野雀粘絲網。山禽避罻羅。秋風滿水國。日暮更生波。</text>
<title>淸明</title>,<text>三月淸明節。桃花帶雨紅。人情隨日變。物色每年同。天意眞難料。吾生豈必窮。前期猶未定。作勢立東風。</text>
<title>別玆山二十霜矣。今來悵然有作。</title>,<text>偶然謝世事。聊此作閑行。逕積一秋葉。山空千載城。浮生居住戀。落日古今情。物色兼陳迹。雲邊又鴈聲。</text>
<title>重至城西寓舍</title>,<text>城隅幽僻處。日落客來初。悄悄空庭夕。泠泠古屋虗。梅陰月色後。梧葉雨聲餘。人情不忘舊。重到卽何如。</text>
<title>重陽客中次韻</title>,<text>霜露夜來重。途中屬晩秋。靑山洛陽月。紅葉水邊樓。浦溆綿綿白。天河漾漾流。今宵萬感集。一半是鄕愁。</text>
<title>過松都</title>,<text>五百年前事。蒼茫不可論。當時㙜殿盛。今日菜花繁。廢砌行爲路。頹城隨處門。斜陽過流水。悽斷旅遊魂。</text>
<title>雨後</title>,<text>雨後早凉生。江南秋已成。星河宵冷落。風物日凄淸。寂寂蕪葭澤。悠悠楊柳城。客行當此節。誰道易爲情。</text>
<title>端陽客中</title>,<text>馬上逢佳節。長途歲半周。靑山全義縣。流水錦江樓。信美非吾土。常懷返故丘。鳴蟬何太早。一夕更生愁。</text>
<title>別業</title>,<text>別業靑山下。門前綠水流。先人曾卜築。小子舊藏修。落落踈松直。亭亭亂竹脩。吾家淸淨界。莫許一塵留。</text>
<title>舟行</title>,<text>縣城三面盡滄洲。一棹中流擬遠遊。芳草渡頭人寂寂。靑山影裏水悠悠。飄淪海域眞成恨。離別烟波易有愁。日暮漁郞竹枝曲。更驚身世在孤舟。</text>
<title>雨晴</title>,<text>春去蠻城轉寂寥。雨晴花謝日無憀。秦川驛路餘千里。楚水江鄕過幾橋。夢短不能敎遠到。魂輕那得禁全消。平蕪迢遆和愁綠。天末歸雲獨鳥遙。</text>
<title>淸明日雨中</title>,<text>淸明時節雜花開。物色爭姸似被催。對景不能無遠意。傷心那復上高㙜。橋頭暮草和烟合。郭外殘潮帶雨廻。春樹幾重人寂寂。亂鴉啼入女墻來。</text>
<title>縣城</title>,<text>黃葉寒花古縣城。靑山蕭索水縱橫。苔侵廢井蛙魚産。雨打空墻薜荔生。幾度夕陽鴉閃閃。每年秋色鴈聲聲。騷人逐客時相侶。懷抱無端繞郭行。</text>
<title>塞上</title>,<text>霜雪紛紛短景催。朔雲迢遆繞龍堆。黃沙磧裏漢人少。白草原頭蕃騎廻。邊郭夜寒聞月笛。塞山秋禿見烟㙜。關南古道征行晩。一曲單于落盡梅。</text>
<title>寄朴而實</title>,<text>廣津春樹夢依然。遷路期君此水邊。欲待未容留一日。相思不見已三年。川原渺渺行人外。江海茫茫去鴈前。千里答書須仔細。柚花時節及來傳。</text>
<title>送李別將赴關西</title>,<text>秋風相送古關西。草欲黃時鴈正嘶。新買釣舟修別業。舊稱飛將敢安棲。昌江水上旗飜月。雪嶺山前劒拂霓。早晩功成圖入閣。豈須臨路重悽悽。</text>
<title>吊金安州 浚</title>,<text>淸川江上安州郡。草色和烟繞古城。樓積北風弓最勁。野多秋氣劒頻鳴。從知士行忠爲首。欲報君恩死可輕。李芾有魂君莫遠。下泉相見似平生。</text>
<title>寄題桂陽曺僉知 浩 別業</title>,<text>君家別業桂陽山。勝事偏多烟水間。秋淺蠏梁通藕渚。春深魚市接沙灣。已占江外年年景。且就樽前日日閑。四老淸塵期獨繼。未應城郭晩來還。</text>
<title>夏日雨中</title>,<text>終日風聲襍雨聲。村南村北少人行。參差楊柳山鸎濕。狼藉菰蒲水鶴驚。卽見野渠連漭沆。忽逢溪嶂失分明。病餘簾內深深坐。困凭書床晝夢成。</text>
<title>晩晴</title>,<text>積雨初晴返照明。山村四面盡溪聲。苔花斑駁無人跡。槐葉陰濃有鳥鳴。洗滌苦炎蘇舊病。驅除晩瘴獲新淸。况逢松月盈軒夜。暑氣應消道氣生。</text>
<title>秋雨旅懷</title>,<text>桂樹叢生山之幽。南望故園江水流。鱸魚蓴菜好在否。蹇驢破帽不自由。門前舊開羊仲逕。岸頭曾繫志和舟。悠悠日夕多愁思。寥落城西風雨秋。</text>
<title>雨中</title>,<text>春色沉沉鎖萬家。御渠流水晩生波。淸明城郭多情柳。烟雨樓㙜好事花。佳處豈無拚勝會。病來猶自厭繁華。東風一夜吹鄕夢。草綠湖南路正賖。</text>
<title>寓目</title>,<text>山下鳴泉出粉墻。東風吹雨送年光。鸎兒初至瑤華苑。燕子曾棲玳瑁樑。草綠未承臣珮委。花紅如惹御爐香。宮門寂寂尋常閉。中使無心掃殿廊。</text>
<title>送秋部金郞中奉使關西</title>,<text>氷河漠漠遠陽天。來日春生尙阻燕。甌脫火明刀斗急。桔槹烟起羽書傳。胡兒走馬關城外。漢將觀兵海島前。王事紛紛無一暇。小山叢桂自新年。</text>
<title>九日</title>,<text>九日思家已五年。悠悠故國復茫然。黃花負汝惟堪惜。白髮欺人最可憐。山接暮雲迷海郭。鴈啼寒雨過秋天。常時此夕登臨處。羣季諸兄揔眼前。</text>
<title>春日書懷</title>,<text>明時淪謫罪何多。憔悴三年未到家。習氣已從風土變。聲音還學海人訛。鄕迷雲樹空垂淚。身犯腥臊易作瘥。况是寂寥春去盡。故園方落幾枝花。</text>
<title>寄汝固</title>,<text>朱崖玄塞一年間。萬里行行道路難。自昔騷人命乃薄。如今吾事涕堪潸。設令來日遂初服。深悔當時出故山。遠地別離春又晩。落花寒食雨斑斑。</text>
<title>九月客中</title>,<text>客中明日是重陽。異域光陰便覺忙。愁緖紛繽無賴酒。鬢絲撩亂不禁霜。關河木落秋天遠。野磧人稀驛路長。南北去來身世老。玉京回首立蒼茫。</text>
<title>遠寄金子中</title>,<text>嗟君亦在海雲邊。東望回頭益渺然。秋郭點燈留一夜。春潭芳草別經年。江風甚惡吹楓樹。暮雨偏來鎖瘴天。人事未堪兼物候。同時此謫定相憐。</text>
<title>擬古塞門行</title>,<text>行行古塞門。石城鐵不如。城中烏鵲多。恐是飢饉餘。落日照危堞。城影搖靑海。將軍事業成。樓櫓生光彩。黃昏皷聲絶。何處新鬼哭。往者南關卒。一半死城役。</text>
<title>靑巖津</title>,<text>欲作十里行。偶然向靑津。靑津不可濟。悵望空逡廵。故國在何處。芳草夢中春。無人北海上。落日照孤臣。</text>
<title>今夕</title>,<text>關樹遠蒼蒼。河流晩湯湯。新屯烟正黑。古磧雲復黃。野有驅馬使。幾日發漢陽。畏晩行太急。馬首語怱忙。道途豈無極。消息自渺茫。孤夢夜夜歸。驚魂每迷方。胡天暮奈何。下括有牛羊。</text>
<title>客中雪夕</title>,<text>塞日傍城沒。棲烏噪古樹。風聲雪後急。人語烟中暮。關門且將掩。君子復行李。歲晏竟何如。天寒情未已。</text>
<title>鐵城別沈德用</title>,<text>問君從此別。幾日當相見。古堠與荒驛。江上復山縣。池中荷葉晩。樹間蟬聲遍。我心其如何。時物固已變。君子愼行邁。歲晏集維霰。</text>
<title>有所思</title>,<text>風寒天欲雪。獨坐念遠行。昨應宿水州。今復過漢城。衣薄霜露多。寢單夢魂驚。時景自蕭條。况兼別離情。其二寒雨滿曠野。深雲暗平楚。怊悵遠行人。不知今何處。一夕魂九逝。千里萬山阻。何由再相見。一道心所貯。</text>
<title>秋懷</title>,<text>落葉不可掃。征鴻鳴更哀。美人在天末。秋波隔瑤㙜。中心積不怡。外貌日摧頹。期與忘言子。永入無方來。</text>
<title>雪</title>,<text>山鴉噪寒山村暮。江天黯黯江雲結。帝府瓊瑤三萬斛。催勅龍公作飛雪。飄空覆地幾點花。極目須臾幻奇絶。誰牽詩思跨蹇驢。何處漁蓑倚黃篾。舟行剡溪霽月白。賦成梁園紅蠟爇。一時佳景一時興。好事轉頭皆歇滅。且如今冬不忍言。北風雨雪膓寸裂。遼水闌干千尺氷。迢迢銅輦經年別。夜寒雪深衣不暖。夢歸承華眼流血。我家南州炎德地。草堂淸溫雪來節。幽居咏雪獨何心。北向悲號聲恨咽。只願三白驗年豐。天心悔禍羣黎悅。閶闔門前賀雪歸。銷金帳底羔兒熱。我亦開堂繪白雪。左右詞人樽俎列。風吹瑞花落酒筵。樂事應須對景說。</text>
<title>夢屳謠</title>,<text>烟機織翠回回紋。芳路薦香重重雲。雲中五色雙斑龍。龍上婀娜七寶裙。自解明璫傳語言。何如好之贈蘭蓀。微微行雨濕流黃。彩蟾啼血愁紅痕。棲鵲驚飛春欲闌。銀屛乍覺生輕寒。寶釵分恨別將去。靑山迷海秋汍瀾。一塲閑事曉悠悠。凉星亂落淸河渚。分明後約三千年。十二巫峯何處所。</text>
<title>定山谷</title>,<text>長白之山。氷雪峩峩。四月北風吹大河。天地以來幾萬歲。草木不得被陽和。嗚呼遠人胡爲至。父母生我命如此。日落月出長茫茫。氣候罔象朝暮異。其二有兄有弟復有妹。父母早沒四人在。天長路遠消息絶。恐不再見摧五內。海波倒立沙亂飛。終日北風吹我衣。人生有情豈終極。故園如夢今依依。</text>
<title>贈李汝實</title>,<text>桃李花開盛。今春似去春。逢君不得醉。無酒恨家貧。</text>
<title>夕陽 六言○在漢師感吟</title>,<text>長天倦鳥欲返。夕陽樵路僧還。古寺一聲淸磬。東風花落前山。後庭綠陰啼鳥。前山微雨落花。下堂鍾聲纔罷。日暮孤烟又斜。</text>
<title>寄別睡隱 七言絶句</title>,<text>窓外蕭蕭竹雨秋。旅情終日只悠悠。東村未得重相過。別有西風一段愁。</text>
<title>別鄭上舍 配富寧時吟</title>,<text>外橋西里少相隨。一見長沙未有期。別路忽分江上岸。刺桐花又落來時。</text>
<title>還家訪梅</title>,<text>曲水西邊小逕斜。傍山茅屋是吾家。家園景物都無恙。偏愛寒梅一樹花。</text>
<title>白巖寺。寄秋潭居士金士益。</title>,<text>澄江如練接寒山。一訪君家雲水間。恨不相携重到此。綠苔殷葉扣禪關。</text>
<title>和寄李澤堂 植</title>,<text>只見詩篇不見顔。別來時序幾回還。山家臘月梅花發。欲費招邀共此間。</text>
<title>題古阜蓮亭</title>,<text>蟬鳴衰柳起西風。蓮子花殘池舘空。忽憶故人關外去。若爲秋夜夢江東。</text>
<title>別蔡書狀朝京</title>,<text>木蘭爲楫桂爲舟。滄海冥冥萬里流。水底魚龍相護送。片時飛到玉京秋。</text>
<title>暎波亭</title>,<text>淸江一帶浩如河。水上名亭最暎波。春去野棠雖落盡。松花猶在酒邊多。</text>
<title>省中直夜</title>,<text>窓外蕭蕭落葉聲。夜寒孤枕一燈明。故園南去千餘里。秋水正多鴻雁鳴。</text>
<title>分院直宿之作</title>,<text>院庭寥落夕陽多。一道雲波阻絳河。晩漏傳來門已閉。滿宮黃葉噪寒鴉。</text>
<title>寄贈高君涉 五言四韻</title>,<text>別後不相問。春來初寄聲。東風千里恨。芳草每䄵情。途路迷京國。雲煙接海城。惟從孤夢裏。欵欵說平生。</text>
<title>次贈休翁 配富寧時感吟</title>,<text>海上近多雨。他鄕無所好。夏水阻且長。遷居不可道。苟活處卑濕。寧死埋高燥。商量我罪重。孔仁荷彼昊。髮自吐素華。貌已變黃槁。排遣輒結。抖擻猶爲惱。可憐滿腹念。非只飽喫稻。吁嗟終默默。欲障奈淫潦。積薪心不死。端憂氣未浩。且恐朱火暮。日夕飛霜早。遙夜凉凄凄。急景寒杲杲。想當俎落日。造化迹方掃。羣物其如何。蘭艾共顚倒。雖免暑雨咨。卽見天地老。君非南山松。此時肯同抱。</text>
<title>次酬汝固 配富寧時答韻</title>,<text>忽謾相看送。殷勤又寄辭。却嗟君已險。誰惜我猶危。去雁雲山外。離人瘴水涯。原蕪春欲暗。極目淚還垂。</text>
<title>春日海上。寄辛員外。配富寧時感吟</title>,<text>水國春陰晩始晴。江潭芳草復齊生。平原渺渺傷千里。遠路迢迢阻幾城。風雨落花新有恨。關河殘夢近來情。音書寂寞經年別。愁絶天涯驛使行。</text>
<title>索居</title>,<text>湖海離居烟雨時。病貧無事但吟詩。那堪腕晩栽花節。復恐參差種竹期。風約草靡搖渺莾。水因溪漲犯平池。欲知今日淸凉處。須共浮鷗蕩碧漪。</text>
<title>上元日有感</title>,<text>憶曾丁卯上元夜。我正朝京留舘時。香度玉河金闕近。燈連天苑曉籌遲。鶴歸故國情何限。夢罷前生事可追。今昔自殊身苦病。閉門山雨細如絲。</text>
<title>夜坐書懷</title>,<text>十䄵今始脫塵弢。萬事休營寄一臯。遼海泛船曾歷險。愁州作吏久知勞。長貧豈是甘辭富。多病由來未養高。最好夜深無夢寐。月生風起聽松濤。</text>
<title>送姜判校奉使日本</title>,<text>時平却與海隣和。暘谷扶桑路不遮。雲捲水天瞻使葢。棹橫秋日泛靈槎。威敎卉服頭皆稽。信及蝦夷手盡叉。徐福廟前陳迹在。鄭公曾向此中過。</text>
<title>奉和休翁老兄 配富寧時吟</title>,<text>邊城秋色遠茫茫。雲物凄凄感異鄕。賦命自肰身世苦。追愆非爲姓名香。江風汩起吹愁緖。茆瘴仍來觸病腸。楓樹蕙叢尤索寞。一懷憀慄望天長。</text>
<title>次酬休翁 配富寧時吟</title>,<text>海上孤城天一方。時當歲暮思增傷。寒原衰草經秋雨。古木滄波有夜霜。鬢髮幾條絲颺颺。江山千里道茫茫。慇懃爲問新來雁。家在湖中信未嘗。</text>
<title>別曺生向巴山。因寄楊典籍謫居。配富寧時吟</title>,<text>子雲門下有候芭。歸騎今朝又向巴。病後從師勤乃爾。謫中傳語問如何。行過一驛程應近。限隔三年地若遐。江岸靑楓故園夢。秋來俱是憶黃花。</text>
<title>別尹達夫 配富寧時吟</title>,<text>臨發誰言聊可淹。孤城殘酒未厭厭。程連百濟靑山北。地過扶餘故國南。芳草有情春羃歷。杏花多事雨廉纖。今年佳節還堪惡。滿眼東風愁正添。</text>
<title>憶歸 配富寧時吟</title>,<text>憶歸無奈阻江津。千里迢迢只一身。芳草落花寒食雨。遠書殘夢故園春。人生自古多離別。世事如今最苦辛。古廟亂鴉啼欲歇。暮雲山鬼嘯聲頻。</text>
<title>冬日寄竹陰客中 配富寧時吟</title>,<text>如何遠別又殘䄵。無計從君度漢川。自有良圖虗棄擲。誰堪衰病劇來纏。寒雲落葉江城外。離夢鄕書海戍前。漠漠天涯愁絶處。歲光奔迫事延遷。</text>
<title>長沙舘。別崔大珪，崔孺長。配富寧時吟</title>,<text>秋風虗館値朝凉。海郭蕭蕭落葉忙。衰柳敗荷供旅恨。冷雲疎雨度郊霜。回頭洛岸勞遙夢。握手天涯慰斷腸。長袖越娘金縷曲。莫敎危淚滴離觴。</text>
<title>宿喚醒堂。用盤桓子韻。李尙馨</title>,<text>宿客到來日兩竿。斜陽欲盡水村寒。有情問處竹籬落。不厭看時雲石巒。忽復主人芳酒薦。已知今夕旅愁寬。夜深最好同玄度。白月照窓聞激湍。</text>
<title>瓠子花</title>,<text>綠蔓開素花。雨中顔色鮮。中情有所須。此物最可憐。衆流忽奔至。洪波溢大川。掇花將奈何。非瓠詎敢前。時用終錯誤。其濟命使肰。</text>
<title>失巢燕</title>,<text>飛鳴失所燕。失所固可傷。胡棄珍木顚。而來棲我堂。新屋不禁風。大雨又飄梁。我且虞覆壓。爾豈免離殃。雌雄旣失所。卵墜巢亦亡。理果如此否。感物涕沾裳。</text>
<title>海上。贈別黃翼就。配富寧時吟。</title>,<text>海岸行人少。雲山送獨歸。前途俱可念。後會兩難期。自是遷居惡。非緣素志違。春風吹別恨。花落雨聲時。</text>
<title>種竹</title>,<text>竹也吾偏愛。種來今有年。孫孫祖相若。箇箇玉誰賢。久雨還新態。深寒想自姸。古人經詣志。端爲此君肰。</text>
<title>思歸 七言絶句</title>,<text>春樹蒼蒼春水深。故園家在碧山陰。花開花落尙爲客。一夜月中千里心。</text>
<title>寄通川倅鄭孝彦 配富寧時吟</title>,<text>楓樹蒼蒼江水濆。瘴煙蠻雨日紛紛。通川太守今仙吏。卧對金剛夢白雲。</text>
<title>寄呈安息窩 配富寧時吟</title>,<text>日夜悠悠向慕情。幾時相見話平生。江城雲樹春初動。故國烟花夢遠征。謂酒忘憂元浪說。以詩名世亦虗聲。今䄵蘧玉知非歲。想像天涯倍自驚。</text>
<title>奉寄海翁謫中 配富寧時吟</title>,<text>事今如夢又如雲。一是幽拘瘴海濆。遠路每驚相絶信。淸樽重憶共論文。風兼毒霧侵身病。雨雜蒸嵐鎖日曛。若比蒙莊能化蝶。夜常飛見盡慇懃。</text>
<title>送鄭郞中以遠迎從事往關西</title>,<text>三月烟花滿鳳城。送君今日向西京。春雲關樹幾重恨。芳草河橋無盡情。翹舘未曾聯珮步。皇華那得幷鞍行。中年感激勤詞賦。惟有乘槎涉海程。</text>
<title>別東溟先生</title>,<text>白萃山下泰安郡。郡僻胡爲住遠行。無己早年師子固。詞人今日客江城。官居寂寂猶羈寓。水國蒼蒼渺去程。別後秋風他夜月。秪應千里兩傷情。</text>
<title>海上寄龍門幽居 李汝固在砥平時</title>,<text>龍門山色鬱蒼蒼。桂樹叢生芝草芳。居士忘時曾上鶴。畸人遺世復亡羊。驪州古渡雲沙濶。漢水家園秋夢長。離思暮年非少日。誰將遠意問江湘。</text>
<title>次伴閒亭韻</title>,<text>世味酸辛已備嘗。不如高卧夢軒皇。從前本乏千金業。到此新營半畒堂。水碧自肰皆隱地。丘丹何必獨仙鄕。功名一代渾閒事。得所優遊未便忙。</text>
<title>分院直日寄南學士</title>,<text>相君衣袖惹天香。禁讌歸來賜燭光。下界笙歌迎學士。上方雲氣襯仙郞。三條路迫靑空逈。十二街通紫陌長。獨有馬卿消渴後。茂陵詞賦更凄凉。</text>
<title>送高善川赴燕京</title>,<text>原隰靑靑行路平。豈須重惱使臣情。詩題華表千䄵柱。馬入燕雲萬里城。天子向來稱達可。翰林今日見文貞。懸知上國評人品。先數君家兩世名。</text>
<title>挽高掌令 君涉</title>,<text>吾友滄浪子。餘人我不知。文章家事爾。忠孝世傳之。割席非敦行。分山是素期。秋風千點淚。點點憶君垂。</text>
<title>過永明寺</title>,<text>乙密㙜前永明寺。曾經减劫磬聲稀。舟橫沙岸客初至。日暮水雲僧獨歸。滿目丘園千歲換。無情城郭幾人非。天孫麟馬不知處。江上靑山秋雨飛。次韻 淸陰周遭古堞臨江水。寥落禪房客到稀。烟雨萬林秋逕暗。風波極浦暮帆歸。遊人白髮今生老。陳迹蒼苔古事非。惆悵滿懷愁絶處。不堪千里更分飛。</text>
<title>練光亭。次淸陰韻。</title>,<text>長河滚滚繞名亭。一夕登臨萬古情。無限西風吹兩鬢。鴈邊秋色近關城。元韻晴波如練蘸紅亭。亭上相逢卌載情。無限別愁禁不得。夜來明月滿江城。</text>
<title>夜坐練光亭</title>,<text>▣▣江色滿城端。葭菼蒼蒼白露寒。秋水正多▣▣歇。月明高閣倚闌干。</text>
<title>宿安定舘</title>,<text>滿地蒼苔廨宇荒。幾番秋草上頹墻。殘山古縣無城郭。一樹鳴蟬送夕陽。</text>
<title>肅川蓮塘</title>,<text>朧朧樹色野烟和。寂寂池塘漾月波。人在畫欄秋夜永。藕花零落綠房多。</text>
<title>秋日旅懷贈白洲</title>,<text>靑山歷歷水分流。身世悠悠向遠州。邊思旅情生古舘。敗荷衰柳不勝秋。次韻 白洲關月蒼蒼隴水流。宛然風物似凉州。可憐客舍窓前菊。也是行人去後秋。</text>
<title>西州詞。寄贈李天章承宣。</title>,<text>莫作西州客。西州愁殺人。西風吹塞鴈。昨夜度河津。城隅橋畔別離難。曠野蕭條白日寒。自是行人情不極。關山秋色路漫漫。次韻 白洲獨向龍灣道。龍灣無故人。故人在何處。遠隔滄海津。欲往從之行路難。關河歲暮衣裳寒。自是行人情不極。笳聲四起夜漫漫。次韻 淸陰莫作乘槎客。乘槎愁殺人。鯨鵬戱雪浪。牛斗迷天津。日落虞淵萬里黑。中宵月出風露寒。三山何在不知處。極目雲海空漫漫。</text>
<title>須彌島。次淸陰韻。</title>,<text>醉別宣沙蘭渚東。酒醒西浦起秋風。天連雲海孤帆遠。路指燕齊萬里空。身事未甞求分外。生涯何故在舟中。因思少日山間友。歲晩甘成田舍翁。元韻宣沙西浦祖洲東。十幅雲帆萬里風。浮世百年眞泛梗。孤槎此日更乘空。天邊旅鴈淸霜後。海上羣山夕照中。徙倚危檣發長嘯。白頭豪氣誤詩翁。</text>
<title>泊車牛島</title>,<text>平明縱棹海門西。牛渚停舟日色低。八月濤聲壯水國。百年心事隔山棲。新霜初鴈客懷切。古塞晩雲秋望迷。若在此中逢此景。幾人能得不悽悽。次韻 淸陰海客孤帆海國西。海波無際海天低。心如懸旆風中颭。身似浮苴水上棲。北極星辰雙眼冷。三山宮闕五雲迷。同行恨不同詩話。纔得君詩意轉悽。</text>
<title>車牛舟上。錄呈淸陰。</title>,<text>湖渚蘋花漢渚蘭。芳塵蕭索渺雲端。悠悠西去幾千里。海鴈一鳴天正寒。次韻 淸陰荷衣芰製佩幽蘭。更襲明霞錦一端。文采淸香雖可愛。風霜奈逼九秋寒。</text>
<title>沙門渡舟上</title>,<text>沙門西岸是登州。隱隱蓬萊水上浮。望見屳居解纜去。一年明月滿船秋。其二高高明月照檣頭。極浦寒聲動客舟。潮落潮生夜已盡。水城淸曉見登州。次韻 淸陰憶昔南遊到濟州。麗譙晴影海中浮。宛然今日蓬萊閣。鰲戴移來問幾秋。其二南商北客簇沙頭。畫鷁靑簾幾處舟。齊唱竹枝聯袂過。滿城明月似揚州。</text>
<title>同淸陰。次吳晴川自嘲韻。</title>,<text>月扇雲衣學舞年。燕飛殊苦綴珠鈿。當時自倚顔如玉。未信人情妬可憐。元韻久矣深閨避少年。自甘陋質冷花鈿。無端又作邯鄲婦。粉黛迎人秪自憐。次韻 淸陰自惜娉婷二十年。有錢無意買金鈿。芳心獨伴梅花在。不向東風任受憐。</text>
<title>發登州日。書奉淸陰。</title>,<text>掛席千餘里。波濤共遠舟。三秋遣水國。九月在登州。客路有先後。他鄕分去留。那堪黃縣夜。落葉聽寒樓。次韻 淸陰不愁故鄕遠。魂傷滄海舟。無端今日別。心折古齊州。子去須相待。吾行豈久留。淸秋望嶽好。同上濟南樓。</text>
<title>黃縣夜</title>,<text>東牟城外暝烟時。黃縣途中人已稀。夜裏獨行山店遠。數家燈火隔林微。</text>
<title>朱橋村</title>,<text>白牓靑帘沙市頭。茜裙遊女酒家樓。重陽已迫霜飛晩。萬樹名園未盡秋。</text>
<title>沙河舖</title>,<text>野色輕黃木葉丹。水聲南去繞長干。夜來河上新霜落。萬戶樓㙜風景寒。</text>
<title>懷河途中</title>,<text>沙堤昨夜雨。河水北風凉。大陸高秋逈。殘山落日荒。行人猶半道。節序已重陽。蕭瑟天涯意。東飛鴈幾行。</text>
<title>章丘逆旅。贈松江老人。</title>,<text>見說松江事。秋風意有餘。何由一棹去。沽酒膾鱸魚。</text>
<title>漕河。望見畫船自京師下維揚者。</title>,<text>淸秋河水曳蘭舟。朱戶玲瓏泛碧流。隨意中洲與下渚。笙歌不盡達揚州。</text>
<title>德州河上</title>,<text>萬家粧閣水烟開。十里香風歌管催。白馬黃衫遊俠客。城南城北不知回。其二東南萬里漕河通。河上名州地理雄。錦纜牙檣來往處。玉窓珠箔水光中。其三靑樓隱隱倚城開。秋夜寒聲砧杵催。帳底侍兒驚月落。簾間鸚鵡報霜來。其四日斜風歇媚烟波。子夜吳歌遶一河。秋後秣陵歸去客。酒家樓下繫船多。</text>
<title>過孔文擧舊治</title>,<text>飛飛雲間鳳。飮啄在崑岡。醴泉流涓涓。珠樹茂蒼蒼。海上饒枳棘。胡然此回翔。東都歲云暮。炎日已無光。九苞本多儀。六翮非不長。高鳴阻亨衢。引頸望大荒。鴟鴞是惡鳥。棲止大屋樑。垂涎金鼎食。睥睨玉宮床。鳳不制此物。有德亦可傷。黃口苦多言。謂祥不謂祥。未肯遠相依。雛鳳在他方。賊爪利如劒。終然罹禍殃。上帝何以救。后上自見戕。今我過舊棲。不去爲周章。想像羽儀美。嘆息涕沾裳。苟有此采色。吉占惟隱藏。</text>
<title>萬壽節早朝</title>,<text>皇王端坐大明宮。是日羣工拜舞同。白雪花飛黃瓦上。萬年聲出五雲中。蓬山寶帖書名進。尙局雲衣寫榜通。初旭漸開新氣象。依微春色上林東。次韻 淸陰千門曉闢建章宮。慶節趍班萬國同。燈影逈移仙仗內。玉聲高出侍臣中。分庭曲禮雖差別。祝上微誠自感通。遙想望宸崇政殿。一時懽抃滿天東。</text>
<title>鸚鵡</title>,<text>此鳥何年別隴山。渠情初豈厭雲間。自緣采色罹羅網。便坐能言未放還。明月洞房霜切切。落花深院雨斑斑。多時呼喚無人識。春晝秋宵恨一般。次韻 淸陰岷高嶂險萬重山。隴雪秦雲杳夢間。華館雕籠長日閉。故林深樹幾時還。聡明悔作聲音好。文采羞稱羽翮斑。歲暮異鄕偏感物。旅愁羇恨共千般。</text>
<title>宮詞</title>,<text>紅樹城頭半落花。玉人春醉厭流霞。厨官忽有非時索。催進湯泉二月瓜。其二苑中四月熟黃梅。宮女金盤進御來。封押紫泥分送去。大臣當日在銀㙜。其三新家未解舊家愁。勸上西園百子樓。忽聽鸎歌嗔不語。綠陰微雨下簾鉤。其四奏知入月洗裙裳。白玉渠邊天日長。到水尋思忽回去。定然猜殺見䲶鴦。其五蓬瀛水殿夏偏淸。天子居常小輦行。有詔金華諸學士。入來池上賦新鸎。其六多情還似総無情。未肯將身近御行。眠起繡床仍獨坐。石榴花裏語流鸎。其七蓬萊宮殿紫霞開。掌勑黃衣立玉㙜。朝日午門喧珮響。百官齊謝賜氷來。其八通明別殿倚雲虛。微幸惟隨內尙書。妃子偸來稱死罪。赦令回蹕共金輿。其九莫恠非時唱怨歌。紫宮生老是靑娥。蛩啼螢度秋情極。夜久金階玉露多。其十秋來每事可堪愁。何院先修乞巧樓。玉線銀針無用處。夜深階上逐螢流。其十一八月蓬萊內殿涼。玉壺屳漏夜來長。知更宮女簾前睡。黃瓦參差白露光。其十二君王夜踏銀橋去。玉笛新飜屳曲吹。月裏一聲妃子笑。集靈㙜畔二更時。其十三芙蓉寒死月華凄。燈火無光香焰低。肚裏嬋姸人不識。瓏𤧚井樹曉鴉啼。其十四金樓怨坐不生嬌。珠戶玲瓏夜月高。最是昭陽新取寵。著衣能用白鳩毛。其十五初雪霏霏下紫微。射生宮女着紅衣。君王頗憶長楊苑。手執牙鞀奏打圍。其十六釭花遺燼夜漫漫。欲卧龍鬚着體寒。直到五更愁不夢。過樓殘月在西欄。其十七雪深三殿凜嚴光。羽騎千羣發未央。明日南郊修祀去。歸來受賀在明堂。其十八燈光院院戶相當。簾外朱衣列作行。漏下五籌儺禮罷。聖人三殿迓新陽。</text>
<title>元日早朝</title>,<text>廣陽門內唱班齊。文武分階一㨾躋。初日散華天柱上。曉霞蒸艶御橋西。調儀瑞象無驚步。慣仗龍駒未訝嘶。朝罷春風吹北闕。萬年枝動翠高低。次韻 淸陰淸蹕遙聞彩仗齊。朱衣先引侍臣躋。香烟正繞金爐上。日影初分玉殿西。禁苑雪殘梅萼破。龍池水暖鴈聲嘶。新春散勝應隨例。幾箇繁英襯鬢低。</text>
<title>早春曲</title>,<text>花城消雪已多時。東方風來景遅遅。流泉曲水白如玉。暖霧薰烟萬家色。烏鴉晝啼無驚飛。城頭初柳正參差。春花爛熳不須臾。燕人解唱遠將歸。蘼蕪草生南京陌。瘦盡河陽彈鋏客。</text>
<title>燈夕歌</title>,<text>春王正月三五夕。十二門開燈火色。前魚莘尾古龍活。玉繩彯烟撒香陌。西門帝女墮釵聲。花底秦宮今夜情。平分人世眼中多。酒客喝星靑渚赬。桂花玉梅紛參差。紅絃紫柱掃蛾眉。東風入漏春箭緩。夜如何其夜何遅。籠薰覆氛厚可剪。誇道蓬萊未曾淺。吟魂那解千年觥。就中無心花淚泫。衰燈小夢蜀山雨。春寒早入啼鴉樹。蘭膏幾石怨殘更。碎珮遺纓滿芳路。次韻 淸陰燕都爲客逢元夕。是夜燈光交月色。金吾緹騎縱嚴宵。寶馬香車結廣陌。萬戶千門歌吹聲。千門萬戶春風情。春風先入臙脂坡。半醉妖姬玉面赬。玉面紅粧倚參差。別有華堂貯翠眉。珠毬綵索飛星急。銀箭金壺漏水遅。誰家燭散誰家剪。何處歡深何處淺。豪俠繁華領千塲。幽閨怨咽啼雙泫。憶昔江湖聞夜雨。懸燈悄眄庭前樹。今日烏蠻館裏閉。萬重蓬山隔墻路。</text>
<title>早春雪中</title>,<text>桑乾河北雪猶飛。易水㙜南春色稀。爲問無窮楊柳樹。靑靑何日送將歸。其二初聞春色滿滹沱。燕地行人始憶家。昨日西山飛白雪。東城愁殺早開花。次韻 淸陰水際城邊野馬飛。漸聞宮漏晝間稀。東風日日蘼蕪綠。塞北江南捴憶歸。其二王灘流水入江沱。江上松林是我家。昨夜夢尋烏石路。山前山後早梅花。</text>
<title>雜詠</title>,<text>朝食紫霞氣。暮吸沆瀣精。夜中度麟洲。日午集羊城。住持諸洞天。飄飄遺世榮。無影况有迹。息心惡多情。春風桂花下。明月弄鸞笙。其二曠士避遊子。環堵依薜蘿。無論梁甫吟。不須寗戚歌。冥言秘身文。立心貴天和。秋日步菊籬。春時陟蘭阿。雖有險路歧。不行其若何。</text>
<title>芳樹</title>,<text>早敷金閣日。初映玉堂春。枝枝試嬌艶。兩兩待佳人。萎絶幾何時。宿昔無所識。人心諒多情。風雨凄終夕。</text>
<title>臨高㙜</title>,<text>高㙜不可上。一上一回老。望山雲離離。望水風浩浩。三載別佳人。二年在遠道。况於此㙜下。本多王孫草。</text>
<title>燕京春</title>,<text>美景姸霞襍綺城。人言北京勝南京。光風一動百里香。七十萬戶開相當。芙蓉園裏報春歸。景陽門前春日暉。遊魚時躍禁河渚。啼鳥偏知御柳處。已見前堤積芳草。仍驗今年寒食早。何家謾自傷一生。幽閨狹路共春情。牙床羅薦石城樓。白馬金羈遼海頭。容華落盡芳樹時。攀條拭淚坐相思。况是春山日將夕。新送江南有情客。蘭尊蕙藉欲誰顧。離思歸雲滿平浦。處處逢春春不宜。春來無處無路歧。我今作客住燕都。三春萬里憶東湖。流光忽忽愁未歇。愁對他鄕春夜月。夜夢山花照山扉。夢後不覺中心飛。</text>
<title>少年行</title>,<text>朝赴城東約。暮踐郭西期。怱怱狹斜路。苒苒桃李時。腰懸玉轆轤。手把珊瑚枝。何許望郞來。人情離卽思。其二當年恥屈首。後世愧無名。摩挲百金劒。意氣一身輕。爲灑疆域恥。應募遼關征。下堂辭父母。婦少子新生。</text>
<title>寒食日</title>,<text>去年寒食漢陽城。城裏東風花亂明。今年寒食燕京館。館外河橋芳草生。天台山南鶴溪岸。屋就詩成歸去晩。年年春色別離中。行人杳杳平原遠。其二門前河水綠生漪。楊柳陰陰燕子飛。已覺新春傷遠客。忽逢今日倍思歸。其三客中爭耐送光陰。寒食他鄕憶故林。無數落花飛處處。江南江北摠傷心。次韻 淸陰愁雲漠漠結層陰。小雨霏霏濕晩林。門掩萬家烟火冷。幾人今日故鄕心。</text>
<title>早春書懷</title>,<text>悠悠復悠悠。羈旅不自由。春風忽東來。芳草生河洲。男子亦善懷。婦人寧獨愁。天海遠相連。小別若十䄵。情生緖歷亂。夢去迷際邊。誰將代北思。爲奏江南絃。次韻 淸陰客日劇悠悠。客行不可由。陸轍冐萬岡。水帆轉十洲。飮冰懷靡及。濡滯復閒愁。夏秋冬春連。倐已驚兩年。陽坡艾葉生。幽興在澗邊。心情托所思。恨無峨洋絃。</text>
<title>東方月</title>,<text>夜而朝復夜。歲行無休歇。覊人常局促。客日尤倐忽。窓虗風颭帷。鬢寒霜侵髮。欲醉豈無酒。酒竭愁不竭。門前有大路。此路向金闕。閶闔啓中天。遙遙未可越。必有萬里明。其知免銷骨。夜夜不能眠。起向東方月。次韻 淸陰客心如江水。東流無時歇。淵渟少湛濧。湍駛劇倐忽。明月皎肰來。淸光照白髮。白髮愁更短。丹誠老彌竭。美人隔天涯。一別音塵闕。關山信難踰。滄海誰能越。耿耿坐達朝。至寒傷病骨。却憶漢陽城。征車發六月。</text>
<title>宣沙浦上。和奉尹白沙。公時觀察關西。</title>,<text>箕城東畔浿江流。蘆渚蒼蒼蓼岸修。千里寄書無限意。一聲歸雁海山秋。</text>
<title>贈天章期會安州 天章之行。將至箕城。不能待。以詩留期會。</title>,<text>江樹蒼蒼生晩雲。西城客路日紛紛。遙知得到淸川上。樓外香山留待君。</text>
<title>新安舘。與白洲宿別次韻。</title>,<text>庭樹夜深響。月窓人未眠。那堪政凄切。來日又登船。</text>
<title>新安館。重贈白洲次韻。</title>,<text>未習風波事。初登渤海船。離心滿水國。別夢繞旌旃。隔岸蓬萊月。前程碣石烟。思君一萬里。何處復開筵。</text>
<title>次淸陰韻。重寄李天章承宣。</title>,<text>相思望山月。相限見江水。水流無盡時。月明照彼此。離心一顯晦。半夜三成起。玆事孰使肰。結緣非偶爾。息情愛難捨。除垢累爲坐。其如頻把手。不堪初上馬。愁緖若風旋。紛紛集我前。天時且搖落。無復暢幽悁。古郡多秋色。衰柳歇芳烟。原頭探馬鳴。磧上候火發。對此自肰堪下淚。况是天涯憶君日。</text>
<title>過呂東萊讀書處</title>,<text>書樓何處客傷情。苔地秋多野樹聲。當代豈無贒學士。後人惟道呂先生。</text>
<title>過楊伯起祠</title>,<text>早行昌邑里。伯起有遺祠。誰繼當䄵躅。徒成今日思。山疑泣鳥處。地表却金時。淸飈生古木。肅肅使人悲。</text>
<title>過陳尙書別業</title>,<text>當時陳尙書。此地有幽居。秋逕水雲宿。霜園山木疎。問僧迷實蹟。逢客指空廬。惆悵竟何語。歸來殘照餘。</text>
<title>過昭烈廟</title>,<text>此廟何年廢。行人是日過。空庭香火絶。喬木夕陽多。取益機非失。爭荊計却差。惟餘結義處。千古指陂陁。</text>
<title>謁孔子廟</title>,<text>錦節光輝照泮宮。尊師禮義比天崇。圜橋已使瞻周道。開牖須歸變魯功。紅杏古壇留好月。碧槐遺市起淸風。從前意思分明處。共貫無論渡海東。</text>
<title>過靈照臺</title>,<text>仙人王子晉。於此何年遊。臺寒鶴飛遠。山月空千秋。</text>
<title>王孫遊</title>,<text>山上且安山。他鄕空望鄕。山原無斷絶。氣物復洋洋。河邊柳已長。路左靑草偃。君歸當早歸。莫謂時易晩。</text>
<title>雪夜有懷</title>,<text>別離無奈歲華闌。來信寥寥去夢殘。常日邱園諸品好。此時行役一生難。愁拋舊業燒丹喫。謾買新書剪燭看。城外燕山三尺雪。玉河鴻雁夜聲寒。次韻 淸陰玉漏聲沈夜向闌。夢回孤燭尙留殘。病懷寥落思歸切。詩意徘徊着語難。對影酒盃聊自勸。開簾雪月獨來看。陶山石室桑楡足。不記前䄵此日寒。</text>
<title>春日雨中</title>,<text>憶歸何處賦登樓。人事無端久帝州。日下家山雲外夢。水邊春草雨中愁。霏微竟夕迴鴉歇。黯淡多時過雁休。說與共來須促發。東風三月可行舟。次韻 淸陰天外何人獨倚樓。相思日日望神州。眼穿萬里無邊界。心結三春不斷愁。鴻雁過來書未到。雲山歷盡夢難休。今朝一榻蕭蕭雨。強買芳醪醉玉舟。</text>
<title>燕都八景</title>,<text>易水東流無限聲。燕山蕭瑟半邊明。斜連古墓荒標落。直犯寒鴉亂陣橫。郭隗只輸當日計。昭王寧識此時情。依肰暮暮傷心景。金盡臺空世屢更。右金臺夕照帝城南畔小黃河。千步長橋隱巨波。星點映洲疎欲隕。桂輪當水正還頗。人侵寒影聞鍾起。雁帶殘光拂曉過。添一張華古宅在。樹林幽翳夜霜多。右盧溝曉月北來山勢若從天。俯視中州地不偏。靑嶂逈分胡悵限。碧雲長與漢宮連。城頭曉色棲鸞極。關背秋陰飮馬泉。重衛皇居都會地。古今形勝萬斯年。右居庸疊翠皇居體勢似仙居。苑裏瑤池未帶淤。風泊暖渦黃鵠下。瑞含濃渥白蓮舒。浮來月殿全晴後。洗出蓬壺半蘸餘。流澤也敎乾處潤。禁城門外有長渠。右太液晴波載陽春氣發瀛洲。島上輕雲暖不收。玉葉參差光郁郁。金枝擺亞色油油。微風乍向靈㙜繞。高日偏依寶座浮。變化楚山眞夢事。釀成甘雨洽神州。右瓊島春雲朝來佳氣擁神京。日照西山大雪晴。浮動玉淸寒露闕。廓開瑤水閬風亭。高明已占彌天勢。奇絶新班任地形。此景豈能摹寫盡。愧將荊曲詠皇靈。右西山霽雪漁陽驛路接平原。烟樹蒼蒼古薊門。句引夕陽遮截宋。襯將山色過來元。鴉歸暝處迷千點。月在陰時鎖一痕。自近玉京通御氣。暖風多襍采霞翻。右薊門烟樹飛泉逈落映山空。玉柱成章似白虹。勢起螭頭明嶽頂。光浮雲上麗天中。蓬萊縹緲靈橋接。瓊島依微瑞練通。流到西湖添聖澤。淸波無限漾春風。右玉泉垂虹限韻追和天台山人八景 淸陰稿一片空臺夕照明。山川鬱鬱古今情。黃金駿馬歸何處。白首英雄歎後生。雲去水流催暝色。牧哀樵㤪動悲聲。千秋魂魄應來往。昌國良鄕有廢塋。右金㙜夕照三里長橋十里沙。桑乾一帶慢流河。秋來玉宇凉如洗。夜久冰輪側倒波。烟岸露汀通滉漾。桂華蟾影共婆娑。鷄鳴雁度行人起。到此吟鞭駐獨多。右盧溝曉月萬嶺縱橫銕壁懸。雄關自昔控幽燕。祖宗恒嶽蟠三晉。羽翼閭鎭北邊。雲壑積霾龍虎窟。劒鋒排指犬羊天。山靈正要重重見。未許高靑着最前。右居庸疊翠昆明風雨吼鯨魚。萬劫揚灰漢帝䟽。誰似禁園泉達處。功成靈沼子來初。樓臺影碎空明裏。日月光浮潤濯餘。大雅只今歌白鳥。未須黃鵠史臣書。右太液晴波上林池面小蓬邱。春日尋常雲氣浮。對御却成龍虎仗。迎眞先繞鳳凰樓。琅玕芝草霏霏潤。巖壑松陰冉冉幽。同和百工歌慢慢。新詞收入彩毫頭。右瓊島春雲雪後觚稜曉日生。皓肰西望玉崢嶸。諸天寶界魂先冷。瘦石危巖骨盡淸。白虎殿中偏映徹。延秋門外轉分明。瑤墀賀罷豐年瑞。柱笏何人郢曲成。右西山霽雪燕地山川舊塞門。蒼蒼列樹鎖烟昏。秋來黃葉錦千帳。雨後綠陰雲萬屯。當日慇懃栽種意。只今粧點太平痕。勞勞天下傷心處。南北行人幾斷魂。右薊門烟樹天池一派倒晴虹。白日雲雷翠峽中。螭首雨過驚噴雪。泉源花發亂漂紅。水簾正對芙蓉殿。鮫室疑通織女宮。萬折不知滄海遠。朝宗日夜石橋東。右玉泉垂虹</text>
<title>長歌行。贈吳晴川。</title>,<text>遼河之水日夜流。壯士擊劒薊門秋。秦皇築後城雉古。唐帝征餘邊草愁。少䄵豪氣君不除。生來不願富民候。一日辭家向北方。駿馬長鳴發南州。山陰路接金陵驛。河陽岸盡邯鄲陌。由來此地盛繁華。桃葉靑靑柳花白。只喜飛出紫荊塞。非關耐度黃沙磧。陣氛沉沉朔野茫。都護筵中劒歌長。滿堂誰識孟勞貴。任他飄淪古獄傍。行尋廢寺宿寒雨。過吊荒陵悲夕陽。卽今遼土胡冦居。君亦避冦東牟鄕。東牟海市天下奇。蓬萊仙人多見之。觀奇訪道且可樂。猶自含情知爲誰。御史魂飛太子河。牛毛嶺前將軍死。有時颯颯北風吹。壯膽輪囷成坐起。人生相會本不期。見我一出臨海詩。詩辭激昂感慨多。皓首衰顔非舊時。山川悠遠白雲飛。何處淸秋無別離。若在尊前須痛飮。愼莫輕言其友知。</text>
<title>黃陵廟</title>,<text>雲愁九疑。殘照半空。香魂何處。芳草東風。水湘水兮陵黃陵。廟一間之凄凉。自古死者非一。哀帝子獨遺其芳。爾乃大堯處女。生於冀都。惟皇與英。如珪如珠。年三五二八之釐降。定厥祥兮于有虞。作之合而成內治。諒琴瑟之好述。受命文祖。正位九五。月旅蕤賓。於南巡狩。建雄虹之彩旄。前白旆而啓路。杳炎維兮消息絶。寒余眼兮蒼梧墅。秋凉南國。美人遲遲。百爾思之。不如我所之。朝發軔於幽燕。夕余至乎南浦。天蒼蒼兮地茫茫。欲遠集而無所宇。重瞳未見。不如無生。形沉碧海。骨埋長鯨。湘水無情。半夜月明。節旣卲而心貞。可無廟而依歸。紛㧻㧻與將將。煥靈宮之翬飛。葺秋荷以爲葢。白玉鎭兮河之湄。紅壁沙版。玄珠之樑。黝嵐鎖廡。玄飈戾堂。麗而不侈。神靈所康。魄之來兮水中央。止於斯而遊於斯。惟歲臘與庚伏。奠椒漿之淋漓。節緩節而歌安歌。香靄靄兮辛夷楣。洞庭雲兮岸竹。巫山雨兮渚蘋。惟靈斯廟。三百日春。歌曰。江有楓。山有榛。人有哀仙。夫稀所懷。二妃死而名垂。</text>
<title>題韓文公廟碑後</title>,<text>林宗不愧蔡邕碑。德祖始解黃絹辭。天生大才不易得。淑語載石誰人知。摩挲土花始一讀。天孫雲錦光離披。此石長留天地間。似見異代麒麟姿。太行黃河氣甚微。昌黎先生生得之。元和年間振大雅。杳如淸廟彈朱絲。天門九重奏一封。洞庭波遠孤舟危。潮州一䄵惠愛深。疾草恰得陽和醫。棠梨花發每春風。去後能使遺民思。殘城祠宇瘴江邊。丹靑寂寞莘荑楣。堅頑欲鑱不朽美。却倩好手文字垂。辭侵正始意妙絶。水月照耀珊瑚枝。東坡斯作若元氣。文公精魄留於玆。東坡筆力太古簡。文公俊彩移於斯。浮空亂雲何足道。落花芳草眞寒兒。鏗鏘非獨醒俗耳。豪氣已入人肝脾。龜龍無恙屹肰存。大家不用論藩籬。客子荒碑一經過。正看寒日西遲遲。試持枯筆寫其陰。意不及此文生悲。洛陽當年司馬石。與此百歲誰高卑。</text>
<title>與客賦詩</title>,<text>杜宇啼於天津。廟議傾兮半山。身無事於乃老。門有客而何關。淸樽開兮芳酒登。聊遣懷而賦詩。摠將來之𥚁福。一任天之所爲。猗蜀公之方雅。間氣鍾於西川。詩無邪而守正。易有孚於不偏。登蓬山兮幾重。寒翰苑之鶴天。生斯世而爲斯。舜吾君與吾民。君子朋兮盈朝。泰階平兮鉤陳。佳期誤兮中道。哲王邈其不悟。偭規矩而改錯。成憲壞於執拗。日下雲兮鞱彩。深衣翁兮袖手。尙時事之可爲。知不去則鉗我。蔡有神而思返。鳥審視而色擧。肰忠忱之素剛。際當退而益烈。雖屢憎於新政。誓不變其舊節。滿腔血兮一䟽。姦喪膽兮色顫。九其死而不顧。一於國而眷眷。况主張之在天。豈周防之可免。言有盡而無諱。信吾行之綽肰。懸吾車兮縶我駒。未七十之其年。悶常情之畏謗。紛戒余以杜門。我有客兮我有詩。本所好之在此。靑眼對兮佳賓。好詩陳兮淸思。筵常滿而好看。口不談乎俗事。偶語贒於獨悟。歌詠足以暢幽。朋來樂而無遠。性情陶而日休。身雖否兮志可言。有惠好之從遊。澹相親而無雜。交如水於永夕。渾謾興兮有味。偶肰題而佳作。詩方就於暇日。也不惡兮留客。寧欵欵之騷耳。孰喃喃之害心。眉恒開於諧笑。趣已奇於浪吟。靜不至於離羣。閒未厭乎詠物。寵辱至而何驚。得喪來而退聽。吾無與於在彼。噁外攖之患生。坦蕩由以自適。竆與達其如一。詩兼客而奇情。費瀟灑之日月。幾先炳於氣至。相雨雪於集霰。浮雲新兮世路。流水急兮舟穩。張羅語兮已薄。蕪穢詩兮太露。著潛夫而奚用。輯藥方兮良苦。非不平而長鳴。願醑我之微咎。獲我直而倘佯。從此生而莫違。旣勇决其去就。誠不懼而不疑。昔委命而匪躬。今致臣而丐歸。嗟如此之哲士。苟當路而展志。淸文煥兮皇猷。文化賁于天下。明純粹而爲徒。矢詩多而皆雅。歌惟敍於九功。頌卽逾於三夏。泗淡石兮龍門桐。聲名播而洋洋。東臯東兮西枝西。早歸來兮豈舍王。喚山客而分韻。邀溪叟而爭席。悵歲華之將闌。憶芳菲兮如昨。時吟罷兮客歸。指帝京而遐望。其庶幾乎改諸。誤金陵之承相。</text>
<title>祭車牛島神</title>,<text>惟神。與地幷生。鎭此海門。慢者獲戾。敬則被恩。審厥攸操。報以惠畏。閟能收息。啓用噓氣。繄彼風師。亦受約束。敢違神旨。式遏征舶。三秋已半。萬壽節迫。將命下臣。路遠行急。借便之切。奚啻脫縶。天星左轉。河漢西斜。洋洋水波。溥溥露華。稽顙焚香。良夜正中。神其降臨。送我長風。</text>
<title>寓意水仙花</title>,<text>荊州山舘太寂寂。客懷無聊誰可憐。柴門流水野人家。有一寒花名水仙。凌波仙子是前身。淡粧依肰臨水邊。芳菲斗來襲人衣。不語能令人意牽。曹王何惜獻明璫。交甫惟思瓊珮捐。柳枝休誇好腰肢。桃葉亦非眞嬋姸。爭如仙蘂出衆卉。素艶特在凡花先。羅浮縞衣競摽格。壽陽梅花羞比肩。淸風寒露一時至。洗盡雲烟顔色鮮。上界仙曹羣玉山。誰擧此花香案前。盈盈相對脉脉愁。蔞蒿蒲芽同一川。多生結習寓意深。綺語微霏詩上傳。莫怪盤塘江月夜。詭言商婦續前緣。</text>
<title>奉贈金文學朝天之行再用贈春城韻 [趙希逸]</title>,<text>日下燕京遠。天東鷁路開。白壤曾聞地。黃金舊築臺。收帆漁海盡。上馬泰山來。恩光萬死後。莫惜倒深盃。竹陰謹稿</text>
<title>奉別金侍講書狀之行[尹暄]</title>,<text>直氣初聞獻議時。昏朝遠逐衆皆悲。七年楚水楓林謫。一日孤臣聖主知。簡遣分憂還輒講。急趨將命敢言私。魚龍亦識君忠信。舟楫風波不作危。白沙謹稿</text>
<title>寄別金春坊詞契[李廷龜]</title>,<text>遠憶朝天客。風帆幾日開。浮雲橫碣石。落日傍金㙜。冰雪看淸操。菰蒲得雋才。春宮方富學。講席待君來。月沙謹稿</text>
<title>遙寄金學士浮海朝京[卞獻]</title>,<text>八月秋風好。靈槎向玉京。遙將同舍意。聊寄遠離情。海晏鯨潮靜。天淸木道平。君歸知有日。春酒喜相迎。</text>
<title>奉送書狀官赴燕之行[卞獻]</title>,<text>爲㘅君命屬分司。萬里乘槎八月時。滄海卽今歸禹貢。函關終古恃湯池。陽候水伯爭迎節。鄒魯燕齊總入詩。會待東還風日好。競將春酒滿江湄。八溪后人卞獻稿</text>
<title>三絶句。奉贈金文學之行。[柳根]</title>,<text>三春花未發。四月雨催開。西路朝天去。南歸幾日回。庶兒是豚犬。自幸登龍門。遠別今經歲。相逢倘寄言。海外迷芳草。天邊望白雲。別離應有合。何必惜相分。西坰書</text>
<title>奉送金文學泛海朝京[張維]</title>,<text>絳節朝天日。雲帆破浪時。星回辰極逈。水注尾閭卑。怪蜃噓成市。修鯨鬣似旗。乘槎疑漢使。浮海感宣尼。上國觀周樂。征途望嶽歧。男兒四方志。人世此遊奇。絶域憑神理。孤忠任險夷。親朋眼中少。頭白更傷離。谿谷張持國稿</text>
<title>奉別金文學詞伯書狀之行 絶句○二首 [李景奭]</title>,<text>共說滄波極險艱。濸波何似世途難。得思嶺海當時事。定覺如今此路安。秋河渺渺客星懸。碣石歸鴻度碧天。想得明年回節日。鶯聲未老鳳池邊。李景奭謹稿</text>
<title>奉呈金書狀朝天[鶴城后人]</title>,<text>㘅命宜專對。輸忠竭股肱。帝優嘉乃歎。人競使乎稱。將覩漢儀盛。永觀周禮興。乘槎願利涉。還趁九霄鵬。鶴城后人。搆拙寫情。</text>
<title>送別金學士帆海朝天[李植]</title>,<text>朱崖玄塞皆千里。粉署金門僅四䄵。萬事到頭終夢幻。一身隨世任推遷。星冠又見朝天去。海舶應勞隔歲旋。却憶雨溪詩酒社。幾時俱上釣魚船。李汝固病倩人書</text>
<title>奉送苔湖由海路朝天[竹村]</title>,<text>送子朝天去。離筵鬢欲皤。詩書難慣誦。羸病未全差。原隰猶稱苦。洪濤更若何。陲亭聞蟋蟀。木道瞰蛟鼉。漠漠長山雨。茫茫呂順波。定知龍護楫。還覺鬼籠紗。專對才應展。搜奇賞亦多。秦封留岱嶽。禹跡走黃河。瞻拜星辰近。遲迴歲月過。明年相待處。沙峴有陽坡。竹村謹稿</text>
<title>送金文學以進賀書狀赴京[金德諴]</title>,<text>七年流竄鍊精金。聖主昭知鐵漢心。栢府薇垣培直氣。春宮講席試規箴。本朝行道眞無愧。上國觀風佇見欽。大誥適頒重潤慶。浮査果着一丹忱。自從遼路荒成古。却恨溟程變作今。箕壤盡頭爲北岸。虗危分野是南潯。海中宗浪看看向。霧裏鰲山點點尋。龍首飛騰鱗似甲。鯨鬚怒竪戟如林。落帆始覺身猶在。登陸初分地不沈。卽墨瑘瑯詢往事。濟南河外譯方音。淸都儼與眞官會。紫極高瞻玉帝臨。盡禮恰輸侯度恪。同歡仍謝聖恩深。邦誣更辨新如洗。天意休言遠未諶。夷險前途忠已著。死生何事責難任。炎䨪此日驪駒唱。花柳明䄵軟脚斟。歷聘紀行專物色。使回遺我什光陰。大司成金德諴稿</text>
<title>又 必有前首故曰又。而本草但有此首。前首意或遺之。 [喚醒子]</title>,<text>我愛觀周者。派由至德分。寸心昭白日。名劒掛孤墳。東域稱多士。吾君繼振芬。所望輕越橐。高義照同文。古龍喚醒子拜稿</text>
<title>奉送金學士海路朝天之行[金光炫]</title>,<text>高世聲名斗以南。更聞詩誦百篇三。風波却仗孤忠去。玉帛還同萬國參。春到鳳洲思返楫。地竆燕岱倦征驂。男兒壯志觀天下。不用臨歧別手摻。永嘉金光炫謹稿</text>
<title>奉送金苔川朝天之行[尹墀]</title>,<text>都門携手惜長途。醉後離歌擊玉壺。自是滿腔忠信在。能敎入眼海濤無。路從漂母墳前過。酒向荊卿市上沽。好把壯遊酬素志。歸來應復伏靑蒲。海平后人尹墀拜稿</text>
<title>送金苔湖朝天[高用厚]</title>,<text>平生我友有苔湖。受命今朝向帝都。借問仙舟歸曷月。天涯悵望獨踟躕。晴沙居士拜稿</text>
<title>贈別苔湖朝京之行[尹趾仁]</title>,<text>八月乘槎天漢遊。蓬萊若木盡淸秋。隨君惟有雲中月。萬里同懸夜夜愁。童穉之交情最深。臨分一語但規箴。襟期得共淸陰叟。夷險常存皦日心。楊江病弟拜稿</text>
<title>奉呈金苔湖朝京 僕素不喜吟哦。今又病廢久矣。作意永言。趢𧻱倍前。欲作復止者再。忽念已經品題於海中。不可無一言以慰遠行。故聊綴近體一首。奉呈。幸幷恕此情。何如。 [田闢]</title>,<text>奏我王言天子前。此行端合選才賢。男兒事業詩三百。海岱舟車路十千。歸夢屢驚秋月下。客懷長在暮雲邊。觀周已愜平生志。須採華謠好遠傳。西亭田闢再拜</text>
<title>奉別詞兄越海朝京[朴潢]</title>,<text>男兒豈肯域中戀。萬里之遊屬子長。遼塞遙看豺虎窟。仙槎直指斗牛傍。山河覇氣靑齊舊。禮樂遺風鄒魯鄕。此去知君行歷歷。莫將周覽小東方。錦川朴潢拜稿</text>
<title>奉別聖節兼陳奏使書狀官苔湖[趙璞]</title>,<text>箕翼開皇極。梯航萬國幷。輔行須地望。敷奏要忠貞。物議爭推子。騷壇獨擅名。逸蹄空冀駿。高價倒藍瑛。蹔輟霜㙜席。催登瘴海程。觀周今季札。抗䟽舊匡衡。潦退金天淨。波恬畫鷁輕。鞭苔伏狂鱷。叱喝竄竆鯨。水怪遑忙遁。陽候錯愕迎。蓬萊元咫尺。渤海卽夷庚。利涉帆無恙。豪吟筆有精。弭檣離沆瀁。揚旆越陵阬。晏氏碑橫廟。齊公碣樹塋。流傳繇信史。指點任愚氓。遆驛遵戎府。驅車走帝京。九街香土軟。䨥闕霱雲橫。盛運當千載。离明照八紘。山呼側鵷列。鼇抃聽雷轟。淸問先諸辟。殊恩出衆英。華人識風裁。命服響蔥珩。剩許新天笑。何煩叫大聲。玉河儀鳳耀。銀漢使星明。旅舘淹行李。歸期未薦櫻。譯從朝罷檢。詩到夜分評。薄劣追隨慣。平生意氣傾。登龍眞不分。附驥自知榮。蛙井吾孤束。鵬池爾遠征。三秋一盃酒。四海十年情。黯黯離魂斷。依依別恨縈。從今石谷老。寂寞掩柴荊。石谷趙叔溫拜稿</text>
<title>和奉金學士平山之作[金光爀]</title>,<text>君去何緣慰所思。平山館裏贈淸詩。烟波自此仙槎遠。縱有新篇欲寄誰。東林走稿</text>
<title>奉贈金持平幹事抵洛[羅萬甲]</title>,<text>舟行萬里體何如。聞道皇華返玉除。送別去年歌舞處。歸來今日戰爭餘。涀綿只自求良藥。寂寞偏宜撥古書。多病閉門人事絶。若過江漢問樵漁。鷗浦病客拜稿 死病中。聞兄生入洛中。無路拜慰。只自歎憐。資治等書貿來否。若問日者。幷付此伻。唐村病人孤切者亦仰。</text>
<title>送金學士朝天之行[李埈]</title>,<text>陽生之慶値虹流。使者槎橫八月秋。銀河迴隣烏鵲渚。瓊標相暎鳳鱗洲。筆頭詞藻玄虗壯。腋下冷飈汗漫遊。臨別欲將何物贈。笑看龍氣對吳鉤。蒼石拜稿</text>
<title>拙句。奉送金學士朝天。絶句○四首 [李明漢]</title>,<text>十載遐荒外。顚危九死生。還家惟白髮。戀國只丹誠。深惜多衰病。誰令涉險程。平生忠信在。滄海可安行。渤海燕關行路難。君行幾日到長安。朝天須及陽生節。歸見東華春色闌。八月蘆葦寒。蕭蕭海上路。朝天萬里船。曉發宣沙浦。借問幾時還。浦口花發春。驪歌欲徹擢歌起。雲海茫茫愁殺人。白洲拜稿 生素不喜吟詠。然當此遠行。不可無贐。寫情而已。</text>
<title>追和箕城感古律。仰呈金正言行軒。[羅萬甲]</title>,<text>獨倚高樓日欲暮。舟橫野渡行人稀。天孫一去麟無跡。華表千年鶴不歸。文物已隨流水盡。市朝還與往時非。凄凉今古興亡恨。惟見江湖白鳥飛。鷗浦關纍</text>
<title>奉贈金學士朝京之行[金光爀]</title>,<text>春坊學士去朝天。八月銀河便作仙。楚澤離騷餘十載。燕山別恨又今䄵。男兒壯志當如此。平地危途尙亦肰。惆悵送君愁絶處。病梧秋色井欄邊。東林拜稿</text>
<title>奉呈金學士行㙜[李明漢]</title>,<text>江南才子北方遷。一別無端且十年。白首全生重會面。靑雲濶步更朝天。蓬壺隱約驚波外。齊魯微茫落照邊。好趁新陽回玉節。對人先詫紀行篇。白洲居士拜稿</text>
<title>謹呈朝天三行軒[郭希泰]</title>,<text>溽暑初收露氣淸。登萊物色近秋晴。張騫泛海孤槎遠。季札觀周一劒輕。玉帛佇看朝萬國。陽候應得護三行。疎慵病負河橋別。悵望征軺無限情。侍生郭希泰拜稿</text>
<title>車牛島留三日</title>,<text>遙看天外一峯頭。豈羡蓬瀛有十洲。碧海鯨鯢成鉅覽。黃沙鹿豕謾同遊。淸纓壯士遲依闕。奉表孤臣獨倚樓。聞說長安原不遠。徘徊三宿且羈留。</text>
<title>奉賡朝鮮使宰憇車牛島韻[范明經]</title>,<text>舸艦遄飛錦浪頭。絶勝鳴佩步瀛洲。車牛暫駐殊方節。昭代偏宜上國遊。雲裏皇都金作闕。月中阿閣玉爲樓。題詩未許蒼苔翳。願借才華島嶼留。錢塘後學范明經題</text>
<title>海日初升[范明經]</title>,<text>殘星纔散曉烟籠。遙見朱輪起貝宮。萬縷陽光銀海漾。千重繹氣翠嵐紅。層樓縹緲㘅初照。暘谷縈迴影乍空。不識長安日遠近。徒將此語問魚龍。錢塘後人范明經題</text>
<title>次韻三首。錄呈金詞伯大方郢攻。[吳大龍]</title>,<text>千里孤舟傍島祠。潮平沙畔月明時。使㘅王命芝爲檢。旅夢鄕園菊滿枝。天外車書淸海怪。雲邊樓閣望鱗差。臨流欲灑河山淚。感慨非關愴索離。溟海蒼茫一葉飄。蜃樓恍惚駕虹橋。唐宗駐蹕曾於此。今日遼非昔日遼。天橋雉堞跨城頭。何處帆飛一葉舟。傳聞使節來箕服。賚捧王綸達帝州。吳大龍具草</text>
<title>和沙門舟上[石夏錫]</title>,<text>萬里風波海外頭。爭誇御史木蘭舟。能將故國含霜筆。一一題詩詠帝州。石函夏錫書</text>
<title>和生陽館途中[石夏錫]</title>,<text>擁鼻閒吟煑惠泉。茶聲沸處有松烟。不知何地生陽舘。可得陽春似小年。上同</text>
<title>和新安館雨中[石夏錫]</title>,<text>君家才美自風流。喜到中都杜若洲。但是名山須一詠。不妨離思幾番秋。上同</text>
<title>和公山南塘[石夏錫]</title>,<text>鴨綠江頭新水生。揚帆偏見繡衣明。天朝禮數眞優渥。記取刀環萬里情。上同</text>
<title>和肅州蓮塘[石夏錫]</title>,<text>朝鮮國是中華衛。喜聽三邊說太平。近日犬羊眞可笑。天家何處不長城。上同</text>
<title>和水城月夜有感[石夏錫]</title>,<text>思歸獨咏在江頭。萬里雲山一葉舟。何必銅鞮頻唱和。登州東去卽神州。上同</text>
<title>平原相別 海內同胞相見卽親。但語左不能盡情開襟。惜也。</title>,<text>男兒何必曾相識。意氣論交在一言。明日驛程雲樹外。若爲回首望平原。此首未詳。賓主爲誰。俱德州德左二衛諸生。於丙寅秋杪。候▦宗師平原考試。幸遇朝鮮金老先生。謹記。盖廷樞 東門裡李正芳 敎塲後王命訓 敎塲西李春華 南關王命諫 敎塲西尹相湯 馬市北徐振椎 州南延賓鄕莒州慕煌 州東關</text>
<title>望南漢 斥和後。憶丁丑君父之事而感歎。</title>,<text>瞻彼南漢山。山城在雪裏。花開自有時。淚落如傾水。</text>
<title>感歎</title>,<text>世事旣如此。生涯安足論。登山多木石。入海雜蛟鯤。佳境定何處。坦途昧所原。翩翩虗步子。羽服玉爲飡。</text>
<title>次柳西坰贈行</title>,<text>我屋靑山下。山花向我開。能將好顔色。獨待主人回。</text>
<title>憶江南 斥和後。推慕皇朝之事而感歎。</title>,<text>却憶江南六月來。池塘幾處藕花開。酒徒相命臨江閣。琴伴還携上水㙜。朱果冷泉盛玉椀。碧城香露滴霞盃。邊頭蕭索無春夏。日夕胡笳有落梅。</text>
<title>柴門老病身 絶意於當世。感歎而賦詩。</title>,<text>山僧古郭蓮花溪。離垢小堂淸無喧。人間萬事髮滄浪。世亂一邱如桃源。靑山人愁病浸凌。曩懷已拙柴爲門。烟花紫禁萬二重。回首落日悲乾坤。水檻沙竹亦無賴。夕暮耐遠濸浪垠。當時獻賦長楊宮。意緖飄若靑雲騫。宮中聖人奏雲和。漫許身世逢虞軒。九州風塵一如許。避地且慰覊孤魂。終南渭水寒漠漠。年年芳草愁王孫。幽塘窈窕屋新成。白茅蕭條溪上村。稚子晴垂釣魚竿。老妻秋收芋栗園。柴荊不正烟路賖。鳥雀印破蒼苔痕。酒袋飯囊常不辦。客居空驚時日奔。殘生寥落轉愁疾。瘦影伶竮羞照盆。筋骸已衰眼昏眵。蒲柳果非廷球溫。長鄕卧病茂陵秋。佳期遼濶空黃昏。演綸西掖幾日事。此生未答巾車恩。溪門長掩抱病身。只有明明丹府暾。噫嗟嗟飢寒。疾病吾已老。天涯掩淚恨堪言。</text>
<title>贈鍾城府伯 公補外鍾城時 [金尙憲]</title>,<text>黃城落葉聽寒樓。異域秋聲攪別愁。今日靑門分手處。天涯懷抱更悠悠。去年與公朝天。到登州先後發。公有那堪黃縣夕。落葉聽寒樓之句。而今又遠別。更攪悠悠之懷而感作。又岡老云亡義事休。高風緬邈日悠悠。誰憐九月江南客。未授寒衣向北州。東崗李相公謫靑海日。公竄赴石幕。憐其寒薄。有同被夜話之事。而公今又補外鐘城。世無愛惜之人。故感作。</text>
<title>憶苔川同年 同年。卽同榜年也。而公配富寧時。 [鄭弘溟]</title>,<text>南州卑濕苦無隣。猶勝勞勞走俗塵。門掩故園春寂寂。百花應笑遠征人。又關塞迢迢匹馬遲。逐臣行色轉孤覊。朱崖莫道腸堪斷。自有湘江萬古悲。</text>
<title>送別金苔川補外鍾城[瀛洲]</title>,<text>自是銀㙜掄鳳姿。如何踰嶺向天涯。秋風蕭颯吹行袂。相送都門無限思。</text>
<title>次天苔山人[姜沆]</title>,<text>谷口經過少。多君獨見尋。已無浮世色。都有古人心。得路君何晩。傷時我亦深。竆通天付定。只爲㤪輕陰。</text>
<title>次披香亭壁上韻。示苔川居士。[東野]</title>,<text>朗州太守晩經過。亭畔耽看滿眼花。堤柳繞來池柳合。行雲住處雨雲和。尊開北海兼絃管。景比西湖較少多。到處逢君成好事。不須怊悵憶京華。</text>
