<title>次伯氏韻</title>,<text>小齋深夜一燈靑。雪後寒風覺透扃。思索此時方有味。淡然無語對前經。[附原韻 明齋]積巖山色雪中靑。正想幽人倚小扃。好作今冬長枕樂。仍消永夜味前經。明齋原韻</text>
<title>次李進士美叔 尙絅 韻</title>,<text>寥落如今不自期。交情偏向病中知。奚囊乍到相思際。雪裏潛腥帶好詩。[附原韻 美叔]松牕雪月照襟期。風味如今夢亦知。江鶴一聲仍不寐。憶君中夜獨吟詩。美叔原韻</text>
<title>靑林殤姪女挽</title>,<text>可惜寧馨質。年方十六時。奪諸慈母抱。埋著故山涯。花落終無跡。珠還未有期。空餘哭弟淚。爲爾更交頤。</text>
<title>甲辰元夜。陪伯氏。會再從弟天宇 拄，從弟國材 掄，種百 播 于淨寺。</title>,<text>對坐耽情話。疲來暫枕肱。不知深入夜。惟覺屢添燈。醉酒思寒水。開牕喚宿僧。人生此可樂。後會定連仍。</text>
<title>甲辰春。始創新基于積巖山下竹林洞。</title>,<text>幽居新築積巖山。松竹林邊屋數間。誰道病中人事少。課兒撿藥自無閒。</text>
<title>送別羅顯道 良佐 西歸</title>,<text>閒齋盡日事全稀。軟綠依依黃鳥飛。方幸一旬成好會。不期吾友又忙歸。工夫荏苒時將晩。疾病沈綿計已違。多少此懷誰與語。送君聊復倚荊扉。</text>
<title>敬次退溪先生韻</title>,<text>堪笑初心竟未成。石田山谷事耘耕。偸閒自可安吾分。藏拙還應過此生。但使茅茨防雨雪。何關天地有陰晴。誰嫌四十無聲聞。林下猶傳處士名。</text>
<title>瀟湘八景 代洪陽從兄月課作</title>,<text>江上高山出數峯。浮煙籠裏翠成重。林間知有藏孤刹。雲際遙聞落暮鍾。聲欲大時方隱隱。響當終處却鼕鼕。騷人聽此增淸興。朝日應須理短筇。右煙寺暮鍾扁舟掛席帶斜輝。極浦煙波島嶼稀。方在天邊疑不動。却過山際轉如飛。若非楚客蕭蕭入。定是漁船汎汎歸。頃刻杳然何處去。洞庭西望漸依俙。右遠浦歸帆百里長江際白沙。寒空落雁數行斜。紛紛叫斷離還合。陣陣飛廻邇復遐。肯效率場求粟粒。任敎遵渚喙蘆花。俄然矯翼向何處。薄暮閒雲天一涯。右平沙落雁凄凄西日下虞淵。漠漠陰雲接遠天。度夜寒風吹不盡。徧空飛雪落無邊。時看獨釣人廻棹。更有蹇驢客聳肩。憶得剡溪尋友興。停杯不飮思茫然。右江天暮雪雨後山容特地淸。輕嵐一抹媚新晴。氤氳初似曳長練。澒洞俄驚翻大瀛。遠近峯巒無更出。依俙邨落沒還生。人間不有眞仙己。如有應從此裏行。右山市晴嵐蕭條江岸數家村。伐荻爲籬竹作門。小渚浮煙橫翠帶。半山殘照欲黃昏。明波動處艇催返。寒樹陰邊鴉亂翻。別是畫圖中面目。宛然如有彩毫痕。右漁村夕照洞庭湖上岳陽樓。名勝由來冠九區。誰是四時佳節序。最看明月一年秋。波濤瑩澈東南遠。天地空虛上下浮。笑爾寂寥韓杜句。此間眞景詎能侔。右洞庭秋月孤舟深夜泊瀟湘。疏雨篷牕客興長。蘆荻岸邊聲歷亂。煙波渚上色蒼茫。皇英斑竹含遺恨。騷屈秋蘭帶舊芳。千載無情惟有水。賈生何事謾悲傷。右瀟湘夜雨</text>
<title>申兒 可敎 自驪浦至</title>,<text>日日倚閭望。看看喜汝歸。篋盈親友札。身著暮春衣。揚立須宜早。工夫且莫違。不禁孤露感。相對涕交揮。</text>
<title>謝利仁督郵金棐頻過訪</title>,<text>每見來相過。方知眷意深。愛君無表裏。憐我尙呻吟。浮世誰靑眼。今人鮮赤心。池荷俟滿發。官釀擬同斟。</text>
<title>有感</title>,<text>未效監門責。那堪杞國憂。病懷徒耿耿。時事轉悠悠。消長天何意。存亡鬼似謀。一言難悟主。千載愧田秋。</text>
<title>積巖獨坐思執中 擇</title>,<text>相思幾月阻君面。寂寞空齋悄我心。自愧此身多病宂。堪嗟賢第廢參尋。彼天已定窮通理。今日何爲汩沒深。近與三兄將好合。不妨來會滌塵襟。</text>
<title>自如察訪金槼氏求別章</title>,<text>除官卽日謝荊扉。適意何須問顯微。休道白鬚無好事。春風驛路馬如飛。人情老去倍思鄕。薄宦吾知興不長。別語未成聞已返。歎君身世快行藏。白石淸川兩岸花。萬山深處數三家。平生酷有幽閒癖。仙分猜君獨亨多。</text>
<title>偶吟</title>,<text>朝聞夕死古良規。寧有斯言聖我欺。四十一年嗟謾過。從今吾欲更孜孜。</text>
<title>馬上偶吟</title>,<text>百鞭羸馬苦遲遲。暖日無風睡滿眉。聽得耳邊鷄午唱。覺來猶在五岡陂。</text>
<title>余窮居。欲治農以自食。扁小齋曰農隱。蓋欲隱於農也。東嶽集有吏隱詩。吏隱豈眞是隱。然猶托隱以自多。余之以農借隱。恐不至僭耳。</title>,<text>謂農猶士服。名隱只耕耰。所以兼農隱。婆娑老一邱。寒食東風雨。西疇事及時。此時農隱子。蔾杖步遲遲。麥飯畦蔬美。麻衣午簞涼。此時農隱子。隨處綠陰芳。早稻釀新酒。前溪抽細魚。此時農隱子。秋味問何如。煖堗宜溫體。明牕好讀書。此時農隱子。文史閉蓬廬。農隱君何視。傳家百卷書。尋行非所樂。涉獵愧粗疏。農隱君何聽。群兒誦讀聲。平生聞不厭。殊勝奏簧笙。易煩皆可愼。農隱戒支離。從此三思出。無爲識者嗤。病孱宜廢蟄。農隱莫遊從。悔吝生乎動。關門不但慵。豈昧君臣義。空深漆室憂。傷時賈傅淚。農隱愧無籌。陋巷非爲樂。長貧豈好名。潔身無往處。殷日此中明。擧世爭奔走。營營各有求。休言涇渭異。淸濁摠堪羞。天大人猶憾。河淸世莫逢。空將蹈海志。寂寞隱於農。此諸詩。皆是五十前所作。陋巷天大二作。已有衰老不振之歎。豈意其後復三十餘年在世乎。況五十後衣食於奔走。志亦陋矣。堪可愧歎耳。</text>
<title>寓懷</title>,<text>病中常掩戶。何物與相隨。夫子寒泉錄。潯陽處士詩。桑茶宜解渴。禾勝可療飢。更有忘憂事。兒孫學字時。余病中虛乏。欲得巨勝禾豆合丸以療飢而未易。臂病。醫言桑枝茶可治。煩渴時輒飮。雖不知有效。味淡不減逮茗。寒泉錄常置案上。靖節詩亦諷詠遣懷。此乃日間所事也。同孫自今冬。人事頓進。逐日挾冊來侍。日覺有味。賴而忘懷。○同孫。東洙兒名。</text>
<title>偶吟</title>,<text>長物人情好比方。詩家愛說富奚囊。看吾一帒公私債。債帒相誇也不妨。今年公私債負如山。錄成一冊。朝夕點檢。恐有遺忘。堅封置帒中以佩之。宛然若古人所謂奚囊者。纍纍可笑。</text>
<title>偶吟</title>,<text>抱膝長吟望遠山。暮年愁緖著眉端。鷦巢未定堪棲泊。蠖屈難伸任餓寒。書冊任從床上束。藥丸時自病中團。可憐白髮空寥落。身世如今只可歎。</text>
<title>家有驢。適有人以馬請換。不數日復還送。可笑。驢固不及於馬。而亦非俗客所可騎耳。</title>,<text>驢乎何事復來爲。非爾之羞我亦嗤。武子不逢鳴孰愛。浩然如在蹇尤奇。俗人著眼還堪劣。駑馬爭才自覺疲。從此永爲吾代步。雪中松逕任閒騎。</text>
<title>偶吟</title>,<text>浮生已五十。衰病轉難支。眼暗妨看冊。心煩厭作詩。酒嫌胸痞後。棋倦臂麻時。萬事皆無味。閒齋睡自宜。</text>
<title>遣懷</title>,<text>嗟君入地幾年時。名是何人姓是誰。床表已移空砌石。茅茨盡剝只墳基。後孫存沒無從問。當世窮通復孰知。畢竟人生皆若此。暫時脩短不須悲。哭亡兒墳。不堪悲塞。獨坐松間。傍有古塚三基址。非常漢之塚。而不知幾百年。剝落如此。嗟呼人生畢竟同歸於盡。當時修短窮通。誰則知之。</text>
<title>偶與人談話多失言。悔而有作。</title>,<text>我有難醫疾。多言實自知。雖能禁躁妄。猶未免支離。劇說終無味。尋思摠似癡。三緘遺訓在。先聖豈余欺。</text>
<title>夢中。見亡兒。</title>,<text>憐渠顏色宛生時。見我相持不忍離。說盡悲懷還痛哭。俄然一夢曉牕遲。</text>
<title>會滄江內喪葬事</title>,<text>憂病淹三月。羸驂強一行。依然驚節序。倏爾近淸明。江柳隨風綠。溪蒲遍水生。可憐春意好。其柰我悲情。</text>
<title>呈滄江金丈</title>,<text>數月門牆阻掃塵。邇來人事苦仍循。依歸漸晩猶空谷。瞻仰徒深柰病身。江雪拍牕催歲暮。盆梅吐蕊近新春。這間何日陪函丈。罇酒躬承笑語親。</text>
<title>李尙夔自京至。同宿於酉峯。</title>,<text>歎君窮谷再來尋。少日交情老更深。把酒劇談還感慨。百年空負曩時心。相逢轉覺意茫茫。握手難禁醉語長。憐我卽今惟涕淚。羨君依舊愛壺觴。</text>
<title>自哭子後。心思散亂。無事不悔。數日夜不能寐。</title>,<text>生爲不孝不慈身。天地間寧有此人。中夜默思腸欲斷。空垂血淚滿衣巾。誰遣群兒噪夜溪。雨中漁火乍明迷。愁人此處眠難著。起倚寒牕待曉鷄。</text>
<title>偶題</title>,<text>方知險惡不宜親。頃刻何忘陷害人。庾棘若令終未翦。林刀應使自戕身。厚德仁心君子身。一團和氣若陽春。伯程子和金陵怒。安樂窩無切齒人。</text>
<title>獨坐無聊。次唐律。</title>,<text>白髮滿雙鬢。浮生良可悽。習慵常厭客。多病轉疏妻。酒熟那能飮。詩成不復題。支頤還獨睡。寒日已山西。</text>
<title>戲題</title>,<text>問爾何爲逐日來。吾方送僕爾休催。庭禾打盡家如洗。負手高吟只自怡。</text>
<title>詠花卉</title>,<text>花草平生癖自無。庭除左右盡荒蕪。前秋始種菊三砌。今日方移梅兩株。著地碧梧纔出握。當牕烏竹僅如蘆。迂儒也好治迂事。任爾傍人竊笑吾。[附次韻 明齋]花草休論癖有無。庭除宜潔未宜蕪。秋英不厭多三砌。冬蕊何妨更十株。梧照月時窩似洛。竹成塢處谷疑蘆。老來正合治迂事。料得無人復笑吾。明齋次韻</text>
<title>築破堰</title>,<text>謾呼羸僕量溪沙。聚作炎堤僅若蛇。可笑衝波橫潰日。檀公妙策似難誇。</text>
<title>偶吟</title>,<text>貧之一字極難堪。曰我能安我實慙。可歎平生迷聖道。簞瓢眞味不知甘。懲忿爲難窒慾尤。根株欲斷自盾矛。始知君子剛爲用。堪愧吾心弱且柔。</text>
<title>觀宋史列傳</title>,<text>宋朝列傳未曾見。分類規模似漢書。千載綱常胡亦識。元人褒貶不全疏。</text>
<title>種梅</title>,<text>庭前移種數株梅。疊石爲階聚土培。用爾調鹽功在實。主人非但愛花開。</text>
<title>偶吟</title>,<text>老暑猖狂苦兩深。頑雲濁霧塞天心。今宵忽見牕間月。爽氣淸光滌病襟。蚓後操充仲子癡。匏瓜不食聖猶疑。只緣有命難容力。富若可求吾豈辭。</text>
<title>挽都處士 慶星</title>,<text>我憐都處士。良善一鄕推。有子皆能學。無田可救飢。昔年曾荷款。平日每相思。奄忽幽明隔。薤歌老淚垂。</text>
<title>挽成南平 至善</title>,<text>痛矣君今遽至斯。坡山遺業孰扶持。溫恭早服家庭訓。篤實方爲士友推。毛檄本非論出處。顏瓢安得免寒飢。滿庭蘭玉徵餘慶。堂構前頭庶有期。君年少我四五餘。昔歲溪齋共讀書。每念家風憂忝辱。相將經訓勸躊躇。憐吾志業心全負。感子工夫老不沮。人世卽今還永訣。白頭哀淚滿衣裾。</text>
<title>呈從氏德阜參議案下</title>,<text>前冬奉會不踰時。三日爲疏四日遲。頃自歲初拘疾疫。今來春仲尙支離。達摩要訣麻衣法。陳氏微言邵子棋。堪笑病中消遣事。未知誰與共怡怡。</text>
<title>次礪山營將黃 鑌 韻</title>,<text>靑衿泮水夙揚聲。皀節壺山此掌兵。男子一身眞快活。肯令宗慤獨流名。鼓聲何可幷絲聲。酒色傷人甚敵兵。自愛令公雄遠志。女戎無乃損身名。此營將曾以進士而反武者。能詩善騎射。豪健可愛。但極意於酒色。必不久於人世者。此可欠。</text>
<title>挽宋生 瑞吉 辭</title>,<text>嗟君之夙從我學兮。平生志業之勤篤。君之尊與我齒同兮。子又與我亡子而幷甲。吾之子早亡而無兒兮。每痛吾忍死而至今。那知子奄忽而先逝兮。使君之老爺而叩心。然君子與女數三兮。壽亦過四十有一年。視吾兒亦可謂有福兮。此庶少以慰君之病親。君之死我不得卽聞兮。葬之時又不能往哭。聊寄一行之哀章兮。以寫無限之悲臆。</text>
<title>挽洪生 受晉</title>,<text>昔年同學積巖人。六七冠童半已淪。誰想如今又挽子。罕令老淚謾沾巾。吾兒早死且無兒。今我猿腸寸寸虧。君有佳男年五六。尊爺何事苦傷悲。</text>
<title>挽金兔山 楚重</title>,<text>憶昔相從學業時。君頭總角我鬚頤。幾年抱病吾嗟老。早歲揚名子故奇。誰意如今先奄忽。重逢何處好容儀。鄕隣日覺親知盡。每寫哀章自淚垂。</text>
<title>挽愼監役 元萬</title>,<text>深谷蒙勤訪。中間歲月纔。未曾聞疾。病何遽夢瓊瑰。一命官仍薄。衰年髮已皚。人生嗟易逝。浮世更堪哀。斜日湖山遠。丹旌薤曲催。幽明今永隔。揮淚獨徘徊。</text>
<title>兪洪州 命胤 室內挽</title>,<text>函丈陪遊丱角初。紀諶情愛弟兄如。那堪荐禍摧荊日。猶幸遺家保梓居。孝烈褒旌恩旣重。蘋蘩盛禮慶應餘。延津劍會新蕭曲。衰病無由哭墓墟。</text>
<title>挽尹生 商柱</title>,<text>旣有同宗誼。年來又比隣。依依頻見訪。款款覺相親。鬚髮猶無變。生涯不甚貧。那知便奄忽。令我謾悲呻。</text>
<title>挽朴進士 壽岡</title>,<text>妙年司馬有才名。中歲明經擬大鳴。一疾誰知終奄忽。空令親舊謾沾纓。五十休悲壽不長。三男傳業摠端良。人生脩短何非命。早死無兒最可傷。</text>
<title>贈羅都事顯道求和</title>,<text>兩鬢休驚白髮垂。稀齡已近固宜衰。半生關柝謀身誤。到底田園困歲飢。暇日閒遊都少味。親朋好會亦難期。從他萬念消除盡。且抱羲經作晩規。</text>
<title>挽金僉知槼 年九十二卒</title>,<text>昔公曾往自如時。訪我山中索別詩。其後適爲懷縣宰。幾番尋到豆溪湄。流光易老嗟相阻。外厄橫侵秪可噫。最是人生俱五福。百年乘化更何悲。</text>
<title>重九</title>,<text>可憐吾輩逢重九。作底遊從度此辰。才也未歸三閱歲。善餘相別再過春。眉毫似雪嫌垂眼。脚力如綿不勝身。望遠登高難復得。臥看霜葉只愁人。</text>
<title>聞姜令 世龜 過近地。欲往見識面。適有病不果。</title>,<text>寤寐中分夜。還愁病復侵。寒牕松月影。疏壁草蟲音。苦淡終何味。襟懷只謾吟。高軒過近地。虛負願言心。余爲石城縣監時。姜令爲忠淸監司。有褒啓。其後同入廉謹之抄。且同甲云。而至今未識面。可恨。</text>
<title>在懷德。吟呈酉峯德浦僉案下。</title>,<text>幾日吾來此。今宵夢弊廬。已知多苦境。何得望安居。靦面羞人議。違心笑計疏。家中不識意。怪我理行車。[附次韻 明齋]旣已爲官去。何能似臥廬。猶勝有濟物。不必每懷居。處事尤須愼。操心更莫疏。一朝如不樂。便可命巾車。明齋次韻[附次韻 德浦]懷川新太守。胡遽賦茅廬。吏隱稱眞隱。官居勝索居。短長從彼議。行止任吾疏。會待明秋熟。歸懸薛里車。德浦次韻</text>
<title>寒夜無寐。次香山韻。</title>,<text>茅屋嚴霜夜。松牕落月時。無人來作伴。與病若相期。蟲響終宵苦。鷄聲到曉遲。平生自待念。寂寞敎誰知。</text>
<title>安岳李使君 翊周 送民魚二，唐帽二。以其新遭重制不送。</title>,<text>千里故人心鄭重。兩魚雙帽寄貧朋。蓬頭乍暖夜眠穩。菜案生輝朝饌增。自我病衰常屛蟄。非君眷意孰嗟矜。欲將拙句酬佳貺。堪愧深情寫不能。</text>
<title>奉謝韓處士永叔 永箕 以碧桃一株見贈</title>,<text>荷君曾許碧桃樹。偶有思量遣索遲。我欲得時人或惜。物無微處取猶疑。誰知吾友重然諾。多謝今朝先送移。蔀屋生輝眞一幸。始幷梧竹作三奇。余於今春。與永叔言碧桃之品。永叔謂余有三株。當以▣株相贈。其時甚幸。更思則凡人情有求於人爲不快。且以物與人。不無有些惋惜之心。遂趑趄不得索。昨者永叔使兒奴負送。種之於庭畔。靑條誠可玩。不待春花。此可絶奇。茲以一律奉謝。且愧余以淺中妄忖於雅懷。奉呵。</text>
<title>在金堤。與白奉事文玉 光瑞 酬唱。</title>,<text>諸友連鑣日。南州節物新。有齋便客宿。無饌愧官貧。涼夜忘初夏。淸晨似早春。披襟情話處。胸次絶纖塵。</text>
<title>解官歸家 方伯罷黜狀啓老病危篤云。故末句戲之耳。</title>,<text>平生樗散世無知。謾抱經綸只自奇。投紱初非嫌道屈。催科其柰使心悲。還尋弊篋看羲易。更向晴牕詠杜詩。誰謂如今吾篤老。閒中趣味未全衰。</text>
<title>在南州。爲方伯所操。切可笑。</title>,<text>堪笑松窩病散人。一生窮谷耐寒貧。如何老作南州守。謾被狂童恣怒嗔。余仍此棄官歸。其後方伯兪得一令公。每相書問贈遺。久而不忘。還可笑。</text>
<title>白友文玉以一詩相贈。以長短句戲次。</title>,<text>君不聞吾之政治淸如氷。一日一食還如入定僧。可憐平生事業止於此。巡相狀啓令人光彩增。[附原韻 文玉]顏如紅玉齒如氷。耳目聰明轉倍增。地上仙人兼吏隱。飮飱衣服淡如僧。文玉原韻[附次韻 明齋]一心兢戰若淵氷。毀譽安能有損增。弊絮在身朝恃粥。任他人笑日中僧。明齋次韻</text>
<title>戊寅夏。再從天縱 揄 謫公州敬天驛。余亦仲秋罷歸。天縱以二律見贈求和。</title>,<text>前年分手北南去。今日君歸我亦來。自愧半世成底業。堪嗟薄宦等浮埃。蕭蕭十月山中兩。寂寂寒齋病裏杯。咫尺相思猶乍阻。看雲獨也步松臺。寒牕斜日淨暉暉。睡裏吟詩意轉微。衰葉任從盈砌洛。暮鴉時見滿天飛。當年學道嗟身病。末世行仁柰俗違。猶有山中閒趣味。弊園芋栗亦甘肥。</text>
<title>天縱以前韻寄一律。復次。</title>,<text>午睡無端已夕暉。憐吾志氣頓衰微。流光忽忽如川逝。短髮飄飄似雪飛。力穡窮經都不賴。爲貧行道摠相違。嗟君晩業何憂餒。滿腹文章體自肥。</text>
<title>撫劍</title>,<text>三尺秋蓮劍。平生手自磨。恥讎空未報。其柰白頭何。</text>
<title>短戈</title>,<text>胡運今將盡。書生髮已皤。不堪空老恨。時擲匣中戈。</text>
<title>夏夜苦無寐</title>,<text>塵蚤隙蜰雜蚊蠅。一夜艱辛百病增。堪笑書生眞拙用。自家康濟也無能。</text>
<title>戊寅冬。大雪極寒。閉戶閒睡書懷。</title>,<text>窮冬風雪塞天飛。終日山中獨掩扉。來往斷時還好靜。營爲厭處自忘機。方知名顯多榮辱。差幸身微寡是非。淨掃小齋無一事。曲肱閒睡夢依俙。今冬。伯氏遭鄭澔權尙遊之疏。辱雖外至。詖邪之言不足爲恤。而亦是通年榮寵過重之報。如弟身名卑微。不爲人所是非。亦差以閑靜。茲於篇內寓意。呈納請斤和。[附次韻 明齋]光陰七袠儘如飛。垂死窮山掩草扉。微分只宜潛蟄跡。浮名何事觸危機。心中縱謂無慙悔。世上安能免是非。見道分明眞不易。祇今臨事苦依俙。平生志不在群飛。淡寂惟思臥閉扉。作邑何嘗變素履。居閒已覺息塵機。貧家活計從吾好。儉德工夫復孰非。漫興邇來頻試筆。香山句法漸依俙。明齋次韻明齋旣以一律次韻。又添一律。述我本志。雖兄弟間。何嘗有過情溢辭。蓋記實也。玆敢受而不辭。第香山依俙之句過稱。奉呵。</text>
<title>戲題。示甲孫 東源，壽鳳 任思敬，庚孫 東顧 勸學。</title>,<text>纔餘今月六昏晨。乍過寅冬便卯春。多病老翁憐歲暮。無情兒少喜年新。招朋爾且誇除夜。呼酒吾曾守幾申。總角片時生白髮。五車書讀莫停唇。</text>
<title>連日風雪極寒。始見朝陽滿牕。</title>,<text>數日嚴寒風雪飄。明牕陽氣自今朝。窮陰漸喜生微暖。孱病還欣得穩調。負席乞人猶望活。無衣凍僕不愁樵。天心可見原仁愛。聖世南薰邁舜堯。</text>
<title>香山老後失歌妓小蠻。作楊花詩戲嘲。</title>,<text>可笑香山老學士。平生百福一無虧。無端白首傷心事。惟有楊花夜月詩。</text>
<title>偶閱東嶽集。癸亥前四五年所作詩卷。無一傷時慨世之語。文人之無心可欠。豈眞以其時爲太平聖代耶。</title>,<text>癸亥年前極亂時。彝倫斁塞世方危。太平煙月閒吟詠。堪愧東翁一卷詩。</text>
<title>寓懷</title>,<text>平生多病甚癃孱。常謂吾能得壽艱。誰想光陰如駟隙。無端七十轉頭間。挑燈看劍悲文相。閉戶終身愧屛山。天地悠悠人易老。不堪流涕滿衰顏。己卯初一日夜。無寐待鷄鳴。鷄久不鳴。默想今日曉。則吾年六十八。精神筋力衰敗已甚。少時習弓馬擊劍之志。已無所用。悲夫。蓋余自二十六七時。得膏盲之疾。幾死者數矣。至五十後少差。然猶不比恒人。得延至七十。誠意外也。一生志業無可道者。不覺慨然長歎。</text>
<title>元日偶吟</title>,<text>豐凶俗說卜元朝。今日淸明風色調。不但歲功應大熟。兼將癘氣定潛消。陰崖積雪初流水。陽岸柔蒿可煮苗。何物新春依舊樣。嗟吾鬚鬢白飄飄。</text>
<title>偶吟。寄李頤命謫居。</title>,<text>放逐無端似撲燈。存亡悲歎豈堪勝。定知天意終仁愛。應使吾人更益增。品物卽今思發動。陽春非久解寒凝。湖山舊業依然在。晩節風規尙可徵。</text>
<title>看二程全書。中有韓持國資政湖上飮酒戲寄明道先生絶句。仍反其意效其體。思顯道，士威 趙得重 二友。</title>,<text>讀書不倦羅夫子。治邑盡誠趙使君。愧我老衰心志懶。從朝坐睡到西曛。[附原韻 韓持國]曲肱飮水程夫子。安坐焚香范使君。愧我不能忘外樂。綠罇紅芰對西曛。韓持國原韻持國譏他苦淡。自誇興味。吾則羨他不衰。自憐老敗。此所以不同。然其寓德思想。發於吟詠。有戀戀不能忘者。聞耳。</text>
<title>寓懷</title>,<text>今日無端又暮矣。倏然正月盡過且。居諸去去悲流水。衰病深深柰弊廬。持國旣歎他自戚。伊川戲笑我猶歔。但令德業傳身後。不必浮生壽有餘。看二程全書。伊川先生與韓資政持國會。持國歎曰。今日又暮矣。伊川曰。何歎。持國曰。老人行去矣。伊川戲曰。公則不去可也云。余近來病中無事。無思慮。朝而起。暮而宿。甚覺光陰易過。今年過。明年過。則居然七十歲矣。人生若秪如此。則與草木同腐矣。噫。若使道德事業可傳百世。如伊川資政暫時。餘年之長短。顧何關焉。古所謂遂成枯落悲歎窮廬者。正我之謂也。</text>
<title>蔬糲</title>,<text>蔬糲無妨弊絮安。眞源靜寂便仙丹。看書亦覺精神損。接客還嫌起動難。最好正襟斂膝坐。不令邪念到心端。藹然春意一般處。梔葉新新梅子團。前冬絮貴。不得著新衣。朝來糲飯。不堪下咽。欲看書。過數張。精神似眩。伯氏宅過客逐日來撓。不得安臥。雖甚苦悶。無可奈何。只房隅盆梅結子團團。梔葉日抽新綠。此正可愛可觀。所謂眞源靜寂。是余老來工夫。不妨自多。</text>
<title>見古詩詠侏儒。有匍匐望天門。星辰欲手摘之語。不覺一笑。此不知指何物。而似是譏如我愚者作也。</title>,<text>侏儒匍匐望天門。妄謂星辰手可捫。二豎半生嬰疾病。羸羊末路困籬藩。經綸志業身空老。書冊工夫眼已昏。萬事卽今堪一笑。不妨閒臥課兒孫。</text>
<title>寓懷</title>,<text>未識安山柳太守。嗟君志行我堪羞。縱稱孝友心猶慊。常恐淸高世不知。前後曾於五邑罷。歸來輒以百錢隨。其中何事差堪比。茅屋年凶苦抱飢。隅看東嶽集。有贈排安山祠詩。孝友今初見。淸高衆莫知。曾於兩邑罷。不以一錢隨。初句以生與同時自幸。末句以茅屋年豐。抱飢傷他。此足見其人之志行矣。如我者。平生自謂謹愼。而每罷官而歸。亦不無一二貫錢相隨。雖累入居家孝友有學行之薦。心常自慊。不無愧於名過其實者。性且輕躁。常有世不我知之歎。視此人不及遠矣。其中有一事差可比。茅屋抱飢也。然彼以豐年抱飢。吾以凶年抱飢。亦又不侔。可呵。</text>
<title>寄林川太守洪九言 受疇</title>,<text>嘉林自古稱名郡。湖海西南景物奇。辭內固知深有意。分憂豈是欲忘時。且將撫字留仁化。便就優閒作晩期。未老休官能辦否。北風携手不宜遲。</text>
<title>北兵使密啓。胡差稱副都統者率騎數百。偕通市胡越來。周覽境界。多以貨物分給邨民及官吏而去。</title>,<text>北邊消息極驚心。虜計無由度淺深。暗結民情尤不測。潛探境界孰能禁。沛中本是興王地。岐下終爲被狄侵。連歲凶荒又此事。國家危厄柰如今。此事極可憂。前日胡酋再次出入重古塔等地。彼必非無端閑行。今者胡騎違約束亂入境界。慣穿數州之地。極爲怪怕。又以貨獨散結民情。尤極凶惡。前頭必有索地之請。欲與則地有盡而其求無已。欲不與則兵端卽起。未知何計可以折其謀而善其後也。漆室之憂。夜不能寐耳。</text>
<title>寄懷。示孫兒輩。</title>,<text>詠罷先生卷裏詩。追思疇昔涕空垂。幾年錦峽摳衣侍。中歲林鄕負笈隨。敎誨實蒙同子姪。紀諶何啻和塤篪。那堪百事俱陳迹。不盡心期更孰期。偶看市南先生集。弼甫冠禮。家親爲賓。先生有詩。纔罷歡筵感慨隨。吾儕非復少年時。兒童目下俱長大。不盡心期世世期。覽來不覺感淚交衿。噫。數十年之間。人事盡變。後世子孫。何知先世至誼之如此也。</text>
<title>挽李大興 延普</title>,<text>我不悲君稟命奇。悲君亦不恨官卑。最嘆相國淸忠德。未見門庭壽貴兒。盛擧斯文章上日。治行按道啓馳時。芳名自可傳身後。一事猶爲百世知。世誼由來可斷金。自從婚媾更情深。幾年嶺外嗟貽阻。頃日山中荷遠尋。人謂韋家傳代室。我期王氏滿庭陰。此生何處重相見。款款儀容坦坦心。</text>
<title>次市南先生寧越郡樓韻</title>,<text>依山搆草屋。廳室二間通。上漏難防兩。傍疏不蔽風。題詩嫌壁暗。看月喜牕空。主人衰且病。獨也詠其中。歷數平生事。何曾一處通。中年嬰苦疾。六月畏淸風。知命身差健。爲官庫輒空。卽今將七袠。猶在凍飢中。沙石相兼地。潺湲一澗通。移秧常少兩。發穗輒多風。未見場登滿。常愁甁儲空。治農本無飽。耕也餒在中。經書丌上滿。文義盡難通。周易彖爻象。毛詩雅頌風。詠吟猶有味。思索摠成空。切近身心處。須求語孟中。</text>
<title>次市南先生韻。寄白友文玉。</title>,<text>庭畔梅將發。階邊竹亦移。那堪觀物處。更是待人時。短髮憐身老。殘罇歎興衰。淸明知不遠。佳節莫愆期。</text>
<title>苦被昌蕃 光蘊，魯孫 金頤行 作拏戲題。</title>,<text>靑衣童子者。眞外兩曾孫。逐日相招類。無時來索飧。跨腰且頓項。蹙案更翻盆。嗔喝非難事。吾衰戀爾喧。</text>
<title>林川洪使君委伻和韻送示。復次。</title>,<text>優遊郡邑暮年宜。忽復思歸故自奇。來去任從三黜道。別離其柰兩衰時。終知城市非佳境。遄返江湖是好期。珍重淸詩忙欲和。西嚬堪笑效成遲。</text>
<title>洪使君舟行到五老亭。又次前韻送示。復次。</title>,<text>堪愧蕪詞覆瓿宜。瓊琚再擲更淸奇。皐蘭古寺尋幽興。五老虛亭感舊時。衰疾自憐無好趣。淸罇坐恨阻佳期。郵奚不識傳筩意。牕外呵呵笑答遲。</text>
<title>曉來無眠偶吟</title>,<text>漸覺煩喧厭。方知心氣微。閉門思謝客。抱膝謾吟詩。三品官猶幸。七旬壽亦稀。平生期待事。家有讀書兒。</text>
<title>余今年六十有八。人心無厭。每有衰老之歎。可笑。</title>,<text>七旬尙有二。衰老已難堪。乍坐常思枕。閒行若重擔。腹中皆濕疾。喉裏盡寒痰。所賴惟朝夕。猶知食味甘。</text>
<title>寓懷謾吟</title>,<text>經濟何嘗有別規。只從今日便求宜。朝行一事暮行一。月不虧忘歲不虧。弊政輒除良政擧。人才卽用不才遺。聖賢方冊規模在。惟怕公心未勝私。曾見經傳所記及先賢所言。夫所謂經濟者。非有別件物事。只從聖賢所言。實不事功而已。朝行一政。暮行一政。事事皆求合宜。不過數年。事事皆宜。此則如醫家所說急則治其表。至於大規模大紀綱處。有先賢所定條目及國朝典禮。在徐徐講究。定一規矩。不得數爲改易。期以七年十年爲限。則治人乃成矣。見古今讀書儒者。每好說正君心。人君問急務。則亦曰先正心。正心豈非急務。然正心豈以言語間說過之事乎。必曰某事某事非道必諫止。然後乃爲格君心。泛請正心。甚浮文耳。至於政事。則便矇然不知頭尾曰。我任君師之責。事務非我所知。有有司在云云。誠可笑也。凡某事不合宜。當改以如此則合宜。某事非急務。當革罷爲宜。事事如此。則目下卽有功效矣。大槩才與德兼備如明道先生。然後可以經濟。有德而無才。則做時必不如說時矣。</text>
<title>戲題</title>,<text>滿發庭梅白雪如。天敎絶景賁山居。若令東嶽先生見。高士佳名賸許余。見東嶽集。嶽翁平生愛梅。有梅之家。輒往觀吟詩。多稱其主人。或曰高士。或曰佳士。余庭前有一怢梅。盛發如白雪。滿樹淸香陣陴。極可玩也。但今時未見有一人來玩者。可惜。</text>
<title>朝起開牕。梅花半落。極奇景也。</title>,<text>曉起開牕雪滿扉。暮春時節乍驚疑。俄聞陣陣風香過。方覺梅花半已飛。</text>
<title>挽邊處士美卿 烋</title>,<text>雅望南州邊美卿。一朝長逝士林驚。丘園自保閒中趣。塵俗何關世外名。常恨阻違難會合。誰知奄忽便幽明。年來善類多零落。薤露篇成涕自傾。</text>
<title>重陽獨坐無聊。適飮小酒吟成。</title>,<text>曉兩催風到晩朝。滿庭零葉正蕭蕭。可憐老去朋知盡。今日重陽無與邀。獨坐其如獨酌何。方知獨酌興猶多。眼中不見塵庸客。口裏時吟獨酌歌。</text>
<title>病中憶善餘，士威，顯道，文玉，起甫 兪命興 諸友。</title>,<text>老去朋知會面稀。病中懷想正依依。柴門積葉埋朝徑。塵案殘書掩夕暉。謾切憂天愚自愧。長愁幷日道堪非。山陰古事猶難見。今夜前溪雪正飛。余每日朝食後。往拜伯氏宅。林園積葉。殆不辨徑。夕歸弊居。則房暗眼昏。不辨行墨。持卷就西窓。略看還掩。篇中埋朝徑。掩夕輝。乃卽事也。</text>
<title>病中偶吟</title>,<text>此疾醫猶不辨名。終宵轉輾寢難成。痒時直欲刺出血。痛處那堪叫失聲。兩膝擁衾如狗曲。雙拳拄額待鷄嗚。令飢令凍加令病。偏苦天何困此生。近得瘡疾如痔疾痛痒。坐臥行步俱不便。悶不可言。狗曲二字無出處。曾見相人篇。有如龍之蟠。如狗之曲。乃壽相云。故借用耳。</text>
<title>次李子貞 師吉 壽席韻</title>,<text>邇來無歲不凶年。誰遣貧家強設筵。猶幸金蘭盈席上。肯敎塵俗近門前。一時名勝相傳什。何處侏儒敢比肩。堪愧深山白雪裏。謾追瓊韻詠寒天。子貞少時英明有才氣。與吾兄弟遊從。情義如親兄弟者已四十年矣。年至周甲。白首無成。且貧困求丐。殆不能自立。誠可慨歎。頃於其生日。設小酌。請相親諸長者飮。各有酬唱。略次以贈。</text>
<title>次文玉韻</title>,<text>嗟君瑩瑩玉如人。脩竹風調瘦鶴身。談笑寧容半點俗。襟懷都是一團春。莫歎聖世遺賢士。未害康衢作逸民。茅屋新成詩滿壁。朗吟高臥足忘貧。歎息山中白髮人。平生疏懶拙謀身。朝雖遇食猶憂夕。秋亦無糧況到春。妄計從前五斗吏。困歸依舊一農民。水田盡破家徒壁。凶歲那堪此苦貧。昨日人傳我友來。從朝至暮苦徘徊。寒鴉飛盡邨煙暗。惟見兒奴掃葉迥。</text>
<title>次伯氏戲贈子貞韻</title>,<text>相逢未暇問暄涼。細瑣生涯說更詳。京洛鄕居同是走。可憐何處免秋霜。[附原韻 明齋]相逢只可敍暄涼。外面悠悠不足詳。京洛數年何所得。可憐頤上白如霜。明齋原韻伯氏前者次吾詩。反其意而每句路換數字。甚奇亦古法也。此亦效之。而不能盡反。元詩意拙甚英。</text>
<title>贈金季章 斗文</title>,<text>關西夫子昔聞楊。今世松都金季章。忠信已爲鄕里敬。經書兼與禮文詳。非徒見識超凡俗。更覺儀容自正方。我有孫兒亦好學。從君修業豈無望。</text>
<title>謾吟 五首</title>,<text>三一稱尊達。人間貴莫如。兒曾求養縣。朝復下除書。問候盈賓客。趨迎動里閭。誰令癡弟在。搔首獨躊躇。不見君門而官極一品。不當國事而賜送連續。此皆前史所未有者。如此而萬無終安之理。奈何。末世應終亂。高門難久安。誰知意外厄。皆自目前歡。近事無前史。癡兒復好官。褰裳何處避。其柰涉餘瀾。吾家自前貧窶。不治士夫貌樣。近來伯氏宅。便成山中市。問候往來。不勝其擾。擧室皆欣欣。獨我癡甚。不堪憂悶。只搔首稱苦而已。得失便宜戒。至人遺訓昭。大名難副實。高位易期驕。立的方來射。添薪豈止燒。俊輕憂子弟。且莫勸趨朝。不必人人達。何須事事通。門闌方盛極。子弟豈憂窮。且誨兒童學。兼治奴僕農。斑衣侍親側。勿復汩科功。忠敎必欲得科。經課表。未暇於親側。其戇可笑。要之不知命者也。七十傳家訓。分明在禮經。廟祠猶代事。喪葬詎親行。眼暗常眵視。耳聾輒誤聆。莫言吾老健。觀者盡憂驚。伯氏七十後。每日晨謁祠堂。階高恐致傷。每以朔望一謁奉止。不從可悶。○伯氏宅近覺煩喧。甚以爲悶。世豈有不見君門。而位登極品者乎。時事日危。無念不生。而行敎官名。又入淸顯。如此而得免世禍。未有此理。每以儉節省約謙恭退損之道。相勉。未免忽略。柰何奈何。</text>
<title>病中無寐謾吟</title>,<text>苦疾終宵自却眠。無端思慮斷還連。少時行事何非悔。中歲窮經亦未專。從仕計還違素志。治心理或得殘年。許多計較平生事。不覺鷄聲已曉天。洞中林麓明齋閭。谷外衡茅農隱居。一半山分上下逕。三間屋滿古今書。那驚車馬暮年客。且愛兒童同隊魚。彭澤歸來身已病。不妨閒臥老窮廬。</text>
<title>次沈叔平 埈 呈明齋先生韻。却寄。</title>,<text>寂寞窮山掩弊廬。那堪衰病此端居。光陰冉冉驚氷雪。儕友迢迢絶雁魚。儘好妙才三首律。更佳華簡半行書。欲追瓊韻不成夢。落月虛牕松影疏。嗟君失第復爲儒。世路方看荊棘蕪。何處淸涼無好地。寧將暖熱近洪爐。工夫更向身心講。志業宜從遠大圖。又有一言須莫忽。先持敬字刻盤盂。沈叔平。德浦之壻也。少時有才思。氣銳輕倣。文華敏速。以節製居首。直赴及第。其時臺官李晩成請拔去柳鳳輝於科榜。而摘沈之正草表題落一字。落爲啓拔。沈能不以爲憤鬱。其後中司馬。相別四五年。見其言辭動止。比前頓異。有安詳▦遜之意。且欲廢科讀書。其志可尙。</text>
<title>偶吟 農窩十二詠</title>,<text>七十年來抱病身。那堪萬苦復千辛。平生幾藥徒無效。舊疾纔醫更得新。脩短縱云皆定限。工夫因此遂仍循。可憐白髮如蓬後。百事無成一廢人。右病人皆好說我貧安。眞箇窮貧忍極難。糧欲絶時心自窘。衣方寒處體難寬。誰相稱貸資糊口。更覺嗟來甚唾顏。況見小民生理盡。每逢行丐輒忘餐。右貧何事人間最可悲。無端鬚髮白如絲。精神漸覺時時減。筋力那堪歲歲衰。落日悵望心獨壯。中宵起坐涕交垂。一天讎恥誰能報。空老書生死恨遲。右老誰堪斗醋鼻中酸。世味無非此一般。悅口膏粱生疾易。快心名利保身難。蜜甘莫向新知密。薑辢宜全故舊歡。已覺衰年人事苦。閉門春夢晩來殘。右苦人纔知過悔方追。悔過方爲改過基。初自責時還愧赧。到深省後更嗟咨。雖然朝暮猶前行。其柰身心便舊規。四十九年加二十。可憐蘧瑗覺非遲。右悔常謂閒憂不足憂。邇來此事更堪羞。必知無益終難瀉。雖覺能傷自未休。身老豈聞君子道。天傾空抱杞人愁。平生家國公私念。惟願年年粗有秋。右憂憐我居常厭喧囂。每逢多事輒心搖。蓋緣稟賦元昏弱。豈但疏慵好寂寥。閉戶獨吟曾屢日。曲肱閒睡或終朝。這間趣味誰眞識。爭笑農翁此苦調。右靜養氣醫言默莫如。病中經驗不欺余。樞機豈但關戎好。夭壽還知在疾徐。愧我一生談極雜。與人終日說無餘。須臾興盡茫然處。可笑精神便眩虛。右默平生好著弊衣冠。誰謂矯情我自安。襤褸久爲身上習。芬華豈慣眼中看。苟令免凍如斯足。必欲求完不亦難。可笑家人無遠慮。苦吾寒儉共羞歎。右儉五味人人摠愛甘。獨吾惟愛淡之三。暖溫本自兒時未。蔬糲猶能老後堪。喜與故交申舊誼。厭從新友款情談。平生一事尤如水。半世功名只草菴。右淡常羞世態好誇阿。居簡何妨一簡多。若與傲隣成薄惡。能從約幷免煩苛。淸疏晩灑差彊我。縝密周詳任讓他。人性得中還未易。白頭今日柰如何。右簡怪事吾家聚衆迂。迂妻迂子幷迂吾。孱孫好學忘飢渴。病婦安貧恥有無。活計縱云由此窘。儒風似或賴玆扶。況今世道方奸巧。疏闊寧爲眞士夫。右迂病中無聊。以農窩十二詠爲題。病貧老苦悔憂靜默儉淡簡迂。蓋皆近於吾天性。上六詠。皆吾所固有。下六事。卽晩景工夫也。論語曰。可也簡。養生書。有治事之言則簡與迂。亦是德也。可不勉哉。</text>
<title>戲題 正月望日。兒奴掛束藁於高竿。效秋來禾積。蓋誾誾俗戲也。</title>,<text>曉來兒奴抱束蒿。庭前列掛竹竿高。崇崇乍似登場粟。纍纍還如曝穀皐。曬腹誰人堪比戲。指囷餘子不全豪。祝年任爾聊從俗。沙石溪田柰不毛。</text>
<title>李察訪剛仲 彥純 過訪</title>,<text>分手經年別。新春荷歷臨。兩多泥路險。雲暗草菴深。白髮憐吾道。靑眸感子心。庭梅時尙早。留待後重尋。歲月空流邁。浮生足咜悲。曾知思屛遠。何故尙棲遲。世路是非苦。湖山風景奇。寒泉遺錄在。正好晩年期。</text>
<title>挽金察訪 棐</title>,<text>馬上亭亭九十翁。飄然身與地仙同。看書豈患眼中霧。運筆猶生指下風。每荷枉尋偏款曲。自憐相對覺昏聾。一朝乘化元無憾。浮世何人不羨公。</text>
<title>送崔君望 錫文 西歸</title>,<text>昔日逢君愧汎然。相從旣久漸知賢。襟懷淡靜初非飾。言語精當自不偏。有此美質爲學正。無他外誘用功專。孫兒志行能勤業。更望提撕許後先。君望來學明齋門下。己卯冬及今春再來。與東洙同處。恬靜簡默有士行。重修禮記，寒泉錄而歸。</text>
<title>裂休紙作繩。縫弊褥戲題。</title>,<text>弊褥牕前手自縫。禿頭朝日影髼鬆。紙繩指熟能如線。針孔眸昏欲似銎。補綴有同治亂敗。經綸猶可驗橫縱。多乎鄙事吾何愧。堪笑猶嫌與客逢。</text>
<title>聞韓永叔率諸少年。登庚峯煮花。作文酒之會。</title>,<text>昨聞諸彥作高遊。病裏無端興自悠。少日淸狂頗跌宕。中年枯落減風流。猶思酒戰誇豪氣。謾抱文鋒詑勝籌。超海挾山都戲劇。老懷堪笑亦堪羞。</text>
<title>國材來留五日。別送新昌。有懷。</title>,<text>秋天陣陣一行鴻。霜髮蕭蕭兩老翁。學道平生無定力。留連別恨愧坡公。東坡手簡。千里遠送。歸於一別。吾輩學道人。不欲有所留連。國材別去。不堪悵黯。老復不佳。可歎。</text>
<title>謾吟</title>,<text>趨朝赴擧後先行。堪悶奔忙爾弟兄。門極盛時尤亦至。爵方崇處辱還生。蓬蒿自是窮儒分。羔雁殊非季世榮。白髮老翁心慮拙。不堪中夜謾憂驚。</text>
<title>子貞得四山監役。可幸。</title>,<text>松池處士鬢如霜。暮境微官紙可傷。時世卽今宜不出。拂衣何日復還鄕。</text>
<title>自嘲</title>,<text>柴桑處士一甁粟。竹里農翁雙櫃租。誰將多寡謾相較。可笑窮貧公與吾。可笑甁中儲粟翁。平生見粟只甁中。吾之兩櫃雖差大。堪歎年年輒半空。貧家一年秋收。不過數十石租。而恐爲鼠竊。作兩木櫃各容十餘石。置之於窓間。鄙俗可笑。然我本農老。鄙俗何妨。適看東坡小說。有陶先生甁中儲粟之說。戲題。</text>
<title>挽再從弟正汝</title>,<text>握手問君病。知君病已危。匍匐赴君喪。哭君君不知。豈謂君便死。猶有復生疑。人生秪如此。萬事嗟止斯。以君溫仁性。如何命此奇。慈顏辭不顧。孤嫠棄若遺。秋天斷雁行。白日摧荊枝。昔我抱膏盲。山寺守書帷。君來與同苦。讀書常孜孜。居然四十年。枯落堪長噫。猶幸尙苟存。白首相携隨。今君先奄忽。夢寐非所期。卽遠已有日。逝者不可追。人間豈不樂。魂魄將何之。天時正沍寒。老病難奔馳。無由臨壙訣。有淚空流頤。</text>
<title>寄韓文卿 配周，國肥 配休，忠卿 配漢。</title>,<text>抱病無歡緖。經冬臥弊齋。僉賢來近地。新什慰離懷。雅意誠堪謝。諸篇儘自佳。天時方扤捏。世道漸違乖。習俗成蠻蜀。衣冠變虎豺。猜嫌爭勢利。戈戟塞衢街。陽月方藏閉。恒陰久曀霾。風霆相震擊。山岳若摧排。變異寧虛示。危亡定不差。湖山今日會。惠好夙緣諧。豈願騰溟翮。無妨蟄井蛙。應羞含淚㶚。不憚仗忠淮。五樹陶翁柳。三株王氏槐。芝蘭生滿舍。杞菊種盈階。小婢能拚水。兒奴足採柴。經邱宜曳杖。尋壑好穿鞋。陽艾猶堪煮。氷魚亦可叉。訪僧攀雪逕。招友步霜崖。食土憐同蚓。求家笑羨蝸。窮通安義命。彫篆等優徘。進德加新學。淸心遠小娃。尤宜戒戎好。最可愼朋儕。浮世何終極。餘生自有涯。疲癃此病叟。憔悴只殘骸。氷雪年光暮。塵埃志業埋。賴得賢伯仲。如得一模楷。咫尺團圓闊。衰慵彼此皆。新春如一訪。諸友幸相偕。投示諸篇。夥然盈握。貧家暴富。何慰如之。近來京洛消息。令人厭聞。聖望遠退。可謂明智。想其退亦憂之。誠異於欹枕之戲。而議爲借用於閑中卽景。且長律極言山居之趣者。恐諸君或厭苦其淡寂。不無愁鬱之歎。故旣稱美之。又戒勸之。羨蝸憐國肥。遠娃責文卿。多小拙誠。幸領會也。</text>
<title>憶國材</title>,<text>寒日荒荒雪滿林。暮年離恨自難禁。吾棋只可逢君著。子病還堪對我吟。安往貧窮非苦境。不宜衰老更關心。移歸倘及春農節。淨掃閒齋待盍簪。昔見龍西叔父贈曼情丈詩曰。吾詩只可逢君說。子道猶能使我悲。其時三復吟詠。久而猶記。吾之棋品甚拙無敵手。惟國材眞敵手。國材多病與吾同宿。終夜呻吟。吾亦多病。亦夜無寐。有同病之憐。洽好借用其一句。故略改數字。都襲其句法。書於淨寺壁上。與國材說而爲笑。今適來淨寺。遇塞蟄伏。憑棋局吟病。憶國材甚切。仍添作上下三句。成長律一首。付諸號便耳。</text>
<title>偶吟</title>,<text>可笑吟詩苦。詩成却復疑。看看還有病。改改轉生疵。移易終難定。稱停鮮合宜。焦心無所用。何事自忘疲。</text>
<title>次士威韻</title>,<text>白髮無端兩鬢垂。堪嗟志業漸俱衰。屛山閉戶空遺恨。栗里歸田任苦飢。學道半生何所用。抱經餘日秪爲期。慇懃更向吾兄勉。儉德仁民固晩規。士威爲加平四年。書中每有賦歸之意。初旣不免爲貧仕之計。則到今無別樣可去之義。雖小縣盡心奉公。專以敎化爲治。不但於人必有所益。亦可謂略行吾道耳。不堪小小屈辱。便爲棄來過漯矣。常於答書。以此意勉。未知相契否耳。</text>
<title>次靖節先生停雲詩四首。寄明邨羅兄。</title>,<text>蕭蕭北風。漠漠寒兩。我思我友。山川伊阻。寂寞閒齋。孤松獨撫。歲云暮矣。搔首延佇。北風蕭蕭。寒兩濛濛。凍雪滿山。凝氷塞江。嗟我老矣。獨閉松牕。豈無年少。誰與我從。嗟人一老。豈得再榮。邁邁流光。悠悠戀情。願言懷君。何日西征。安得盍簪。各說平生。夜來寒雪。皓我庭柯。有酒誰斟。有詩誰和。云誰之思。思兄實多。雖欲從之。遠如之何。</text>
<title>贈別崔善餘</title>,<text>誰知吾輩已稀年。浮世還如一夢然。萬事卽今皆外物。各將閒趣保林泉。善餘少時。有才氣且夙成。自贅吾家。無歲不相會。自錦峽至休川。同侍市南先生門下。情誼無異兄弟。不幸遭意外唇舌。叔父常愍其情。而明其誣謗。只以自托於懷相門生。而懷相實持兩端。不明言其縲絏之非罪。遂一生未免爲不悅者所汚毀。亦命也。頃歲懷相之怒於明齋。至疏斥先人以邪說。雖與彼相親之人。無不爲駭。及其被禍也。善餘隨喪往來。屢過我門前而不入。其意以爲彼豈冤死。則與彼不合者。應不得爲君子故也。還可笑。此由識見之不逮。豈足爲怒也。其後數年。漸復往來。今則舊情似復如前。今番相會數日留連。別時握手含淚。蓋皆已衰老。無復有得失利害之心計較於前。故少時舊情。自不覺其藹然矣。茲以數三首拙句相贈。且勉子孫之相與不忘舊誼也。</text>
<title>復贈崔善餘</title>,<text>昔時三過此門前。不入無端且數年。近者來尋還舊面。相看握手更何言。自己巳後。情誼阻隔。其後數年。間相來往。近來復五年未逢。蓋余往返南邑。適與緯繣故也。今者四日相會。亦老來未易得。頗從容敍懷。然此詩旣成而不示。恐其有不快於中者。可呵。</text>
<title>辛巳三胐日有感</title>,<text>今日伊何。辛巳三胐。七十之年。倏然而至。點檢平生。中心自愧。所愧何事。君子之棄。今日伊何。三日之朝。一宿一興。載晝載宵。光陰迅速。隙駟奔跳。誰能住繫。使不動撓。嗟余小子。稟賦癃殘。平生畏約。不敢自寬。得至稀壽。始願所難。只恨拋廢。無一可觀。先人至訓。夙夜敢忘。不孝無狀。志業俱荒。窮廬白首。怛焉自傷。庶幾須臾。小贖披猖。</text>
<title>南淸河 啓夏 送海衣甘藿</title>,<text>誰寫黃庭換白鵝。宰羊索簡亦堪詑。海衣甘藿誠珍貺。無謝其如筆拙何。</text>
<title>贈韓夏卿 配夏，李聖望。聖顧 師亮，韓文卿。</title>,<text>夜來春雪滿松林。村逕無蹤不可尋。靑眼友朋勤幷轡。白頭兄弟好論心。休傳世外閒爻象。猶幸山中靜盍簪。早晩倘蒙重見訪。綠陰黃葉摠堪吟。</text>
<title>憐吳生</title>,<text>急急遑遑去又來。窮春飢困死期催。奸奴惡叔憑官勢。仰首嗚呼復孰哀。錦山喪人吳命漢。乃昔年山擧齋同學吳偃之子也。居喪窮困。不能自存。有奴在恩津。曾使贖良。未盡受價。而先成給文券。人皆笑吳生之迂。生則自信曰。人豈有白日相背者乎。今者來督其未收。欲保命於窮春。而其姑夫爾姓者。與其奴同村居生。敎其奴曰。文券先啓汝手。汝勿接待。吾當爲汝證於宮庭。其奴遂拒而不納。吳生不勝憤訢於官。恩津倅適與南姓人相親。使招來審之。南姓人遂虛證其無未收。吳生乃敗歸。哀哉。窮春必餓死矣。設使實無未收。其奴頗饒。略相助資。以活舊上典爲宜。況此奴則實有五石米未納者乎。爲守令之政。宜明示以倫理。以厚風俗。而今使奴主相爭於庭中。寧有是理乎。錦山人知其事。無不爲生嗟歎。誠可憐也。</text>
<title>答金道以</title>,<text>瓊琚三疊寄孫兒。情意文思異昔時。經傳固知增見識。工夫從此入平夷。莫將躐步先求妙。且戒虛襟只尙奇。洙也卽今方篤學。不妨麗澤共追隨。</text>
<title>携昌蕃出前野。看作秧基。</title>,<text>監農余已老。何事此勞躬。不是耕耘勸。還非甘苦同。淸和春暮後。晴日夕陽中。藜杖携孫子。烏巾岸野風。</text>
<title>暮春監農</title>,<text>可笑農窩七耋年。偶牽春興步溪邊。須臾自覺身心困。歸臥閒齋便苶然。少年終日喜監農。筋力如今自不同。陽氣漸煖溪柳綠。可憐無恨好春風。草鞋藜杖岸烏巾。閒伴兒童玩暮春。奉戲西隣山市處。盍看川上有閒人。何物紅衣客後先。酉峯門外日騈塡。農翁此處方看野。笑彼前驅辟一邊。五邑居官到處迍。歸來薄土盡川堙。平生得失皆如此。只是憂貧更益貧。朝溫忘著浩然巾。午後寒風似早春。久坐野中添一病。此翁忘世又忘身。三箇兒奴一石田。般灰布土兩肩穿。秋來新穀登場日。粘餠如拳喫爾先。</text>
<title>天縱作精舍於鳳陽。作八景絶句求和。删六</title>,<text>鳳陽茅齋可比誰。潯陽衡宇杜陵籬。吟詩點易無塵事。晝永春牕花影移。茅齋看書芎歸杞菊擁春欄。生地生薑摠可看。雜草攘除尊藥秀。事功差可擬文桓。藥圃鉏草</text>
<title>偶題</title>,<text>自少厭看思索書。移時思索盡歸虛。欠伸徙倚終無味。可笑空疏莫我如。醫言調病靜爲宜。瞬養尤能不外馳。近日始從危坐始。方知此法便良規。淡然淸坐度朝曛。如見天中無點雲。惟是此心忘省察。有時塵慮復紛紜。財爲吝本位驕基。無財無位不得爲。如我幸無財與位。更將何吝更驕誰。老翁無事此閒居。日課兒奴種菜蔬。靑韭紫蔥新味好。欲求甘旨不須魚。平生食性厭甘肥。好喫蔬根與海衣。自是窮貧吾素分。安知賴此得年稀。初營小築此溪潯。家後高山松竹林。自謂足當盤谷好。如何復想武陵深。殘夢依俙鷄遠鳴。纔看曙色自牕生。今朝又有何閒事。逐日所聞非好聲。伯氏荊扉作熱門。庭柯繫馬半無根。農翁病裏常思靜。甚悶朝朝俗客喧。不吟詩句近三旬。時序還驚已仲春。溪柳漸靑梅亦發。可憐憔悴此衰身。梧桐移植數年餘。直榦疏枝碧玉如。今世何人堪比此。農窩病叟自云余。每歲無田不種麻。春來農服輒難遮。今將滌穢爲方畮。可笑兒奴預喜誇。</text>
<title>有憾</title>,<text>屛山兄弟各行藏。出不成功處固當。待制一生忠憤志。至今遺恨使人傷。膏盲閉戶覺非前。貧仕棲遑二十年。萬事卽今空白髮。平生志業儘堪憐。兒時撫劍妄談兵。欲佐吾王振義聲。讎恥一天身已老。白頭今日痛餘生。吾年已覺古云稀。鬢髪蕭蕭氣轉微。心志不隨衰老減。工夫猶欲聖賢希。世道無非一往還。吉凶前史自班班。如何昧者迷斯理。造次都忘生死關。</text>
<title>獨臥</title>,<text>自嬰奇疾太常如。四十一年只獨居。人道阻時情亦斷。半生還幸雜念虛。</text>
<title>敬次市南先生次舍兄韻</title>,<text>早將書劍欲捐身。晩把耒鉏作逸民。天地耄荒人亦老。卽今思入武陵春。</text>
<title>送任姪婦歸廣州</title>,<text>憐爾母兒只兩身。勤農節用豈長貧。郞墳在此離何忍。況復親年已八旬。</text>
<title>趙沃川直甫 持正 挽 古人詩。不通押上去聲。而我東文集例不爲拘。茲從俗通韻。而非古法也。可笑。</title>,<text>慟矣直甫兄。如何便長往。善類日零落。今世孤吾黨。念昔二十時。鷗浦侍函丈。元季時未冠。吾齒較差長。朝夕杏壇下。列坐相揖讓。平叔伯仲四。弼甫兄弟兩。諸兄儘俱佳。我氣頗跌宕。常於月明夜。同隊戲奔放。先生負手立。莞爾笑臨向。諸孫盛如此。虎鳳俱有望。推來爾勤學。爾才亦可賞。其時自榮幸。愧幷諸君奬。山頹幾年後。零落堪悽愴。惟餘三四人。末路空惆悵。兄名旣不達。我病徒苦狀。昨年自峽歸。適兄倅隣壤。寧辭薄縣祿。來食兄還上。兄笑我戲言。我愛兄厚貺。可憐兩白髮。志氣非復曩。乍離復乍合。衰境多懷想。昨者有書至。早晩約相訪。又聞伯氏行。酉峯同過枉。庶幾復鼎會。幽悁思一暢。豈意兄徑返。使我心倘怳。凶音忽何至。未聞有疾恙。一哭復一疑。傳說或非妄。年齡雖已老。氣力猶盛壯。存亡此奄忽。夢寐曾不量。平生長者風。胸次通而廣。德好命不好。何處見直諒。師門轉衰替。後事誰依仗。忍見汝常兄。白首淚泉釀。日月已有期。新山將卜葬。憐我老病甚。寸步猶扶杖。無由匍匐去。一訣於臨壙。追思少年事。寂寞無影響。餘生亦幾何。畢竟同蒼莾。一篇薤露曲。東望涕汪汪。</text>
<title>連日課奴僕負石築堤戲題</title>,<text>人有謂余曰。君非七十翁。如何不自量。監農田野中。兩眉及兩鬢。白髮如飛蓬。每晨一楪粥。朝日初發紅。招會諸奴僕。先至爲頭功。往負山上石。置諸溪柳叢。此事欲何爲。無乃防水衝。所得幾許多。可笑徒勞躬。余又笑而答。君言何其惷。吾看大學書。生財皆本農。作農何所忌。水災最爲凶。五月六月間。大水波洶洶。川防若一決。前功盡歸空。智者防未然。築堤堅且崇。但使如君言。何異彼兒童。其人又大笑。迂哉此老公。人間有大害。甚於懷山洚。潰裂頃刻間。其禍難形容。君知水害農。不知此喪邦。若有三尺喙。告我無悤悤。不意忽見迫。汗流瞠雙瞳。何敢復有隱。跪謝心愈恭。常觀歷代史。災變多不同。盛夏降嚴霜。貫日有妖虹。薰晝塞黃霧。拔屋起暴風。大小輕重間。未有安始終。其中最爲酷。古人戒女戎。陰德掩太陽。天地恒昏蒙。邇來此苦兩。始自客歲冬。雖昧某兆徵。與亂應相從。一朝若川決。賁育猶無庸。此謂水之害。豈但年不豐。吾非不知此。杞憂徒忡忡。還憐老田夫。一稔惟願逢。只有數頃田。沙石畦隴充。假令極力耕。何以免貧窮。猶恐爲水淹。日夜思彌縫。若使當局人。盡如吾心恫。危亡可扶持。讎隙令和雍。柰何日轉甚。室中生戈鋒。只勸 缺 ▣▣。▣▣▣▣烽。築堤雖小事。防患理相通。迨天未陰兩。木石排橫縱。雖有倉卒患。可以安如墉。君譏旣有理。我言皆由衷。笑者復一笑。鞠躬還謝儂。曰此吾輩愚。憂歎徒塡胸。雖欲爲國言。何處效憤忠。將見載胥溺。平陸都成江。安得桃源內。與子同藏蹤。</text>
<title>偶感</title>,<text>病子心愈懶。愚翁志已衰。箕裘吾未業。揚顯爾何期。賴有賢孫學。親承從祖師。積善應餘慶。雙曾更自奇。</text>
<title>九棠題詠</title>,<text>坡津西去漢流通。靈麓東來華月籠。從古此中多士族。卽今誰氏保儒風。琳琅莫若君家盛。簪紱將看世業隆。休道水長山更壽。九棠餘慶亦無窮。</text>
<title>適閱退溪集。有次蘇仙詩。敬次。</title>,<text>數月淫霖苦不開。兩脚森森窮晝夜。朝日乍出復頑陰。簷溜暫止還長瀉。此時病人病欲增。盡脫衣巾臥牕下。麥飯無豆亦無魚。蘿蔔上饌瓜茄亞。斗糶猶嫌縣庭煩。掬米每向寺僧借。可笑生涯此困貧。何興詩情猶未謝。長吟短詠自忘疲。舊律新篇滿精舍。旣敬退陶語精金。更好香山味甘蔗。雖然謾作摠不關。最是恒陰變可怕。其柰朝廷會群小。徒令善類遭危罵。</text>
<title>童子安克順問渠骨相好否。戲答。</title>,<text>爾問何愚我答癡。癡愚問答更堪嗤。膚光潔澤能文法。眉氣淸明早達規。但使少時勤學業。豈難他日有亨期。兒兮且莫徒遊懶。遊懶還爲沒字碑。</text>
<title>近聞荒唐船隻徧滿兩西。海岸孤村多見搶劫。</title>,<text>荒唐船隻邇逾多。檣帆隨風遍海波。災變固知應有警。傳聞安可盡疑訛。宜憂劫賊終成變。休謂魚商可任他。我國邊防疏莫甚。舟中還慮起干戈。</text>
<title>贈權汝柔 絿</title>,<text>人言楓嶽萬千岑。我欲遊觀耿一心。只恨半生多疾病。空令宿計負探尋。神仙有分滄溟隔。歲月無端白髮深。幸與汝柔窮聽說。淸風不覺爽塵襟。</text>
<title>挽金高城 盛達</title>,<text>夷曠衷襟款厚容。一生詩酒任疏慵。銅章豈羨揚州鶴。玉樹爭看荀氏龍。誰恨淸貧無產業。定留仁化比黃龔。戴星最結諸孤痛。終事惟憑季病雍。</text>
<title>編紙裹褥戲作</title>,<text>詩草糊成紙一編。裹加弊褥便完全。誰譏老叟眞窮相。我愛貧家此舊氈。鋪坐獨吟淸意思。藉眠閒夢好林泉。平生素分終何厭。更詠餘昔聳瘦肩。余平生貧窶。弊褥無襮。塵蚤作藪不可堪。有人敎糊紙作編以裹之則甚好。卽聚休紙。爲之如冊匣狀。以褥納其中。糊其兩頭。蚤無隙可入。眞妙法也。見之者皆譏余窮相。噫。窮相。安可免。眞我素分耳。聊記以示子孫。使之作一靑氈舊物耳。</text>
<title>香山律。有眼漸昏昏耳漸聾之句。退溪先生次其韻。余今年七十。有感而敬次。</title>,<text>眼漸昏昏耳漸聾。時方三伏怯淸風。少年志氣扶搖上。晩境生涯竇蓽中。已覺前頭都不遠。堪嗟往事摠歸空。惟思更滌心胸淨。莫作人間醜老翁。</text>
<title>見蟹蒸思少時</title>,<text>少時無病嗜含杯。酒到醺醺好懷開。軟栗早紅山味別。灸魚蒸蟹野珍堆。阿咸養一常同會。龍叟情朋亦請來。萬事卽今零落盡。白頭秋日但長欸。</text>
<title>白文玉以五言絶句送示。兼送生薑三束。以梅月一笏。次韻以送。</title>,<text>生薑三束筍。一笏墨松煙。絶句那無和。殘詩寫短牋。</text>
<title>妻病漸危。不得陪往伯氏於淨寺。孤寂可悶。</title>,<text>邇來孤寂倍難堪。病裏無朋與共談。筆硯掩塵書札廢。冠童絶跡睡眠甘。可憐志業空華髮。其柰生涯只弊菴。長夜謾吟成一律。朝看蕪拙使人慙。</text>
<title>內病日甚危重。已至十分地頭。柰何。</title>,<text>妻病淹三月。肌膚日漸消。固知生死命。猶復憂慮焦。用藥元無益。禱神更近妖。自憐吾數險。孤坐度長宵。</text>
<title>偶吟</title>,<text>愧我非詩客。詩難學古調。只緣多苦況。何以慰無聊。長日堪昏困。空齋柰寂寥。此時思得句。暫覺病憂消。</text>
<title>偶看香山集。多惜老衰戀繁華之句。可笑。</title>,<text>可笑香山老。平生百福加。惟應安暮景。不必惜繁華。句句傷春色。篇篇戀柳花。堪憐如我者。一室似僧家。</text>
<title>近覺無病而困甚。不能久坐可憐。</title>,<text>邇來無甚病。終日臥時多。衰境應如此。閒中自任他。擁衾嫌睡至。忘帶愧賓過。且莫看書冊。看書用何那。</text>
<title>醫言內病浮症。用靑頭鴨。適得於韓永叔家。用之。</title>,<text>人說靑頭鴨。能治浮症良。適得隣友家。依用古醫方。此藥如收效。玆恩豈可忘。堪憐昧理命。白首謾憂遑。</text>
<title>近以妻病爲憂。常閉戶蟄坐矣。適見朝日滿牕。梅花已發。有感偶吟。</title>,<text>庭畔梅花滿發時。晩牕春日漸遲遲。可憐萬物皆生意。其柰衰妻病轉危。</text>
<title>前冬。北伯兪得一令公以書相問。兼惠魚藿。</title>,<text>客歲封魚藿。情書問病人。極知君厚意。遂及我窮濱。驚感須休說。衰慵幸見親。何由未死日。復得挹淸塵。又曾爲營下守。竊瞯政治詳。太向嚴威重。還於惠澤傷。北藩尤絶遠。官吏鮮循良。更願宣仁化。和風布一方。</text>
<title>樂天詩有曰。臥疾瘦居士。行歌狂老翁。仍聞好事者。將我畫屛風。此所謂詩畫如相對。戲題。</title>,<text>三梅兩柹一梧桐。棗栗碧桃烏竹叢。松叟草堂佳景致。誰將此境畫屛風。</text>
<title>病憂中無聊。披閱篇集偶題。</title>,<text>閒中何事度晨昏。篇集時將和睡翻。歐厭杜詩應有見。蘇評韓格亦知言。香山細細人情說。康節常常物理論。我國文章非不好。要看斧鑿自多痕。</text>
<title>偶題</title>,<text>縷衾縫褥甚麤疏。毛席多年只鞹餘。蚤蝨作家欺老瘦。煙埃滿室汚衣裾。誰云晩食還當肉。其柰衰腸自厭蔬。堪笑一生無好事。不妨高臥漫看書。</text>
<title>聞雨聲開牕。花落滿庭。</title>,<text>每年庭畔落花時。輒與冬天亂雪疑。雪似花乎花似雪。若無香氣定難知。室病久危。每見其痛苦狀。不堪涕零。常執手久坐。喉間僅有聲而言曰。吾今定死。死後想以平日之飢寒爲恨。蓋謂窮貧也。噫。此我之命也。非可恨也。待其病差後解說。悲哉。病有難醫病。醫無識病醫。前冬臘月始。今歲暮春危。事事何非恨。言言盡可悲。尋思元症勢。實自久寒飢。雖子資身拙。皆吾賦命奇。那堪見痛苦。執手涕空垂。室病竟不救。傷痛何言。病中每以無自己所生子女爲遺恨。悲哉。然前室喪時。初終不得成喪禮。蓋意外之喪事。事窘急故也。今喪。兒子入四喪契於洪州。物件極爲精優。大小斂衾。皆以錦爲之。吾家不用錦段於諸喪。而不及改備。不得已用之。已過家法矣。至於棺材。兒子適賣渠外家傳來新昌田畓而來。欲移買矣。病患適重。遂以其價買棺材。初終無一事未備。極可幸。無非其誠孝所致。雖神靈。豈無所感乎。</text>
<title>近以病憂。寢不安而食漸小。自憐老來。悲歎無益。旣遭喪後。遂斷置不復掛念。頗似開懷耳。</title>,<text>尋思一世便茫然。萬事由來只在天。求福避災皆是妄。傷生悼死亦堪憐。悲憂斷置朝加飯。慮念消除夜穩眠。吾亦已衰何所戀。莫如閒臥養餘年。</text>
<title>獻納呈再疏。有多少獻言。冀幸一悟聖聰。終不副微誠。可慨。以長律示渠相勉。</title>,<text>壬午仲春月。阿咸疏一番。不宜虛帶職。安得久無言。豈畏身終斥。還羞舌復呑。議論要得正。聽聞敢憚煩。所愧微誠淺。猶蒙聖批溫。固知時議怫。尤怪戚卿噴。擾擾陳疏箚。紛紛失魄魂。鼎台皆忿怒。臺閣競譁喧。第見爭瞋目。終難免戴盆。安危時已急。語默道猶存。削職何所說。投荒不足論。暮春而孟夏。北轍或南轅。遠地雖將逐。乾田正可翻。爲先乘屋宇。且速束籬藩。南畝春將晩。東風節向暄。拚柴防水道。拔石漑泉源。侍立時鋤圃。陪行日涉園。喂牛耕稻畮。敎僕種蔬根。力學慰親意。勤農報國恩。莫生當世念。終保此山邨。癡叔言非妄。嚴庭道益尊。白雲深洞裏。長日掩荊門。</text>
<title>喪憂中不堪衰病。適見壁上香山律以年滿七十自慰。與夢得相誇。蓋樂天平生厚福。故詩多樂事也。遂次其韻用其句。而反其意。可憐。</title>,<text>不覺吾年過七旬。一生多病一生貧。微名自愧稱廉吏。長命還憐作散人。視暗任從書冊遠。睡昏長與枕衾親。已知塵世須臾事。莫遣憂愁惱老身。</text>
<title>挽洞丈洪善卿</title>,<text>三世同隣里。平生情義深。何曾久阻隔。未始廢參尋。春滿看野農。秋深拾栗林。親朋誰不會。小酌或相斟。長少雖嫌禮。歎諧自好襟。居然歲月邁。倏爾老衰侵。稀壽猶吾過。崇年子可欽。未嘗聞疾候。誰意報凶音。奄忽休傷悼。安間勝困沈。諸孫皆學業。他日摠琅琳。舊洞餘遺宅。新阡便野岑。自憐淹久病。無計往哀臨。</text>
<title>愼生員 爾明 挽</title>,<text>少小同鄕情義親。生平況復幷酉申。幾留望月同棲息。時往靑林共苦辛。我厭邨家常愛寺。君防痘疾忌逢人。邇年更羨賢兒養。衰境能忘昔日貧。自笑封邱前太守。還爲窮谷舊農民。稀年終未頻相訪。每歲猶蒙枉一巡。空口詼諧猶少日。抵掌談笑柰衰辰。那知一疾淹三月。竟報凶音此仲春。世上浮生誰免死。人間厚福好歸眞。可憐病友猶相悼。題挽無端涕濕巾。</text>
<title>伯氏將以七月晦間。欲寓於麻谷明家洞。請文玉同往以看。亦要我同往。吾兄弟已過七十。眼昏耳聾。親朋亦皆老廢。誰果相從。可呵。復次香山律。</title>,<text>眼漸昏昏耳斬聾。有時虛眩若心風。光陰荏苒稀年外。志業摧頹久病中。情札廢來塵硯掩。親朋疏後草堂空。移居此計猶閒事。峽裏何邨貴老翁。</text>
<title>近患齒痛甚苦。人言塞耳則當歇。以絮塞之。尤爲墨墨。眼昏亦加淚流不止。可苦。然此老年例患。柰何。復次前韻。</title>,<text>那堪兩耳近加聾。牕外如聞落葉風。尤憫病眸恒淚下。雖看朝日若煙中。深深獨臥身猶靜。寂寂閒吟意自空。無怪老來減視聽。任他頭白一衰翁。</text>
<title>偶吟</title>,<text>可歎金文谷。堪憐閔老峯。剛明有幹局。文學自雍容。只坐因親失。終同禍敗逢。至今猶陷溺。子姪儘昏庸。大臣輔導義。先格君心非。啓沃宜誠敬。杜防謹漸微。危猶爭黨比。變忽起宮闈。畢竟誰能免。相隨陷禍機。金，閔兩相之或死或竄。其禍皆由於宋相，金相之自庚申至戊辰。九年首相。實非其本意也。其間蓋嘗辭位者非一。輒被宋相以大臣同休戚之義。作道理說止之。故金相屢入而還出。閔相雖在元任。亦爲宋相之主人。宋相南人之所切齒。此三人之所以一時同禍者也。此事擧世誰不知之。人心不甚相遠。金相之屢度呈辭也。想必以居寵爲懼。滿盈爲悶。常與諸子弟言說而憂歎者。故今於言者之論。兩金之不覺其自當。不覺其心怒。亦事理之必然也。何者。有諸中者。必形諸外。兩金平日。必以此事有慊於心。故不覺怒之深而發之暴也。然此不思之甚也。爲金台之道。只當愍然退縮。爲公論受咎。雖閔判。亦有叔父無久於相位之言。不與酬酢。只曰先人之久於相値。亦豈其本意云爾而已。則豈不有光於其先德乎。上疏呶呶。似是譏見之不足耳。可慨。</text>
<title>齒痛日日不止極苦。謾次杜律。</title>,<text>小滿淸和節。無端閉戶深。三旬長病齒。一刻可忘心。飯苦團涎下。眠難帶痛尋。方知牙落漸。衰敗柰如今。</text>
<title>早起。送喪柩上山。不堪悲懷。</title>,<text>喪輿早發室堂空。萬事還如一夢中。獨有老夫垂淚坐。白頭誰與共貧窮。</text>
<title>感懷 排律四十八韻</title>,<text>甚悔平生事。尋思更戚余。少時志不立。中歲病難除。習懶常昏睡。閒居廢洗梳。形骸同土木。見識滯泥淤。從仕顏何厚。行仁計亦疏。性猶知恥惡。心切愧吹噓。末路寧懷寶。徒行任舍車。爲農蟄澗谷。隨分老邨墟。煖體何求帛。充腸不羨魚。此皆無足恨。別有可堪歔。若抱經綸志。宜看賢聖書。文章諸子史。論說儘浮虛。學旣無根本。才從亦櫟樗。遷延遂廢棄。畢竟似籧篨。欲得佳山水。無如彼錦廬。石江纔作舍。止美又移居。棄峽誠嫌速。離江恨不徐。棲遑半世裏。漂泊幾年餘。夙痛屛山志。常悲待制疏。深讎天不共。大義計終沮。攬涕岳王浬。傷心宗尹沮。隕星嗟漢葛。暮日歎吳胥。萬事今何及。千年恨莫如。淹沈過少壯。倏忽送居諸。顧我三爲悔。斯心一負初。無寧求僻遠。更欲逐樵漁。壯氣空凋落。遺經厭卷舒。曾看麻谷寺。傍有茂城閭。地僻絶塵俗。山深佳菜疏。明齋將卜築。農叟亦躊躇。茅屋宜先作。石田可復鋤。冠童誰挾冊。儕友孰連袪。惠好同携手。彙征異拔茹。何嫌窄逕路。不害罥衣裾。況以阿咸謗。方爲擧世挐。固知駭越犬。還笑似黔驢。此事尤爲苦。玆行詎可紓。元來尋洞壑。非是求菑畬。奴輩忘勞苦。農功且拮据。孫兒勤誦讀。學業勿趑趄。莫患資糧乏。無難麥菽儲。早粱生豆飯。新漿軟芹菹。山藥多深麗。魚兒遍小渠。何辭饋菜果。此異受苞苴。媿比棲雲鶴。憐同拾橡狙。未知諸少者。亦欲更觀且。白髮飄雙鬢。淸風滿兩胠。新秋七月後。相與駕藍輿。公州茂城山。與溫陽廣德山爲表裏。其中麻谷寺寺東五里許。有所謂明家洞者。極幽僻明朗。可以隱居。明齋以尼山路傍。非老境安靜之所。欲移於其處。農叟亦欲陪往。作此詩爲期。</text>
<title>聞洪九言令公欲歸定山新寓而未果</title>,<text>丁東宮漏曉星稀。白首承宣宦意微。明月半江秋色晩。不知何日拂塵衣。</text>
<title>適披覽杜詩。有同谷七歌。朱子跋之曰。豪宕奇崛。詩流少及之者。至其卒章歎老嗟卑。則志亦陋矣。人不可不知道乎。噫。子美乃詩人也。只可觀其豪宕奇崛。又何論其嘆老嗟卑也。玆效其體。作七章甚拙俗。可笑。</title>,<text>有客有客字子恕。年老多病常蟄處。眼暗不能看書冊。心昏更覺厭言語。終日惟與睡爲伴。閉戶獨臥無塵慮。誰云七十古來稀。追思一生斯須頃。三夏將過秋序近。朝來碧樹蟬聲淸。此時病懷不自聊。強開北牕松風迎。浮世經營盡虛事。白首晩覺還堪憐。嗚呼一章兮多感慨。落日悵然望遠天。短筇短筇躑躅枝。山僧贈之使我持。老脚無力木履欹。非爾定多顚仆時。杖家杖鄕杖於國。五六七十有禮規。可笑吾年若此多。今雖自尊還何妨。春風壇上閒徘徊。秋月溪邊好徜徉。此時賴爾左右扶。使我形骸兩相忘。誰言皮剝久可厭。功多老棄吾還憐。嗚呼二章兮聊嘯詠。倚杖獨立心悠然。有姪有姪早立揚。三司名途方翺翔。人皆爲榮我獨懼。不言忝厥言則殃。今春適復當言責。敢竭衷赤陳疏章。雖使人微不足恤。所言盡是今藥石。甚怪朝廷盡忿怒。張拳裂眦思遠逐。幸賴聖上寬仁德。至今僅免離親側。古人負米猶能養。況有石田可望秋。嗚呼三章兮一洞幽。兄弟叔姪同優遊。我有三四友同心。各在一方難簪盍。卽今年皆六七十。霜蓬鬢髮風颯颯。顯道衰齡自勤學。德成志篤誠難及。士威棄官如脫屣。歸臥西郊更甘貧。昨者文玉委來訪。相對更覺淸精神。最是子貞不服老。四山一月看數巡。新秋不遠節序催。菊花霜葉會何處。嗚呼四章兮悄永懷。柴門日夕空延佇。穎川地以近洛陽。荀彧避去遠他方。況我尼山當孔道。四通五達非僻鄕。不若別求山峽裏。暮境來往治農桑。曾看廣德茂城間。曰有明家洞幽深。山勢相繆水屈盤。千峯萬壑猝難尋。若使世有黃道眞。桃源舊說將復今。明齋秋後欲往觀。我亦從之結數椽。嗚呼五章兮白雲遠。矯首西望心長懸。薄田沙石溪水闊。年年暴兩盡破裂。拚柴負土歲歲塞。東邊纔補西邊缺。堪憐生理秪如此。若遇凶年定難活。早稻初穗麥已盡。飢奴餒僕無生意。嘉穀沒草耘切急。有何氣力能趨事。雖然任分君子道。固窮不足爲吾恥。可笑朝來一楪粥。向午麥飯瓜菹酸。嗚呼六章兮意自閒。簞瓢陋巷古人安。杜陵同谷七歌極豪逸。文公跋語稱奇崛。從古文人未聞道。嗟老歎卑何足恤。可笑荒山飢走日。縱有高思從何出。余亦平生志甚陋。常怪伯氏嗤小器。小器大用豈有理。至今白首空永棄。黃河未淸人壽幾。遺經獨抱窮谷裏。欲效同谷作七歌。謾爲杜陵訴晦翁。嗚呼七章兮更怊悵。極目遠望天無窮。</text>
<title>有感 此兩首。初在效同谷篇中。明齋敎杜陵只七篇。不必加二篇。故別此爲題。</title>,<text>妹氏仁賢性孝慈。一生命道誠險巇。早失所天無所倚。晩得從子爲繼兒。兒賢幸得立揚早。兩邑榮養親心怡。倉卒宮闈有事在。主張陳疏欲匡君。忠誠未格大禍迫。一夜慘刑家不聞。人間忍見此酷禍。數年血泣守孤墳。我時往慰相對哭。豈意此別成永訣。嗚呼二弟白髮垂。至今西望長嗚咽。有子天性極英發。蘭蕙馨香氷玉潔。年纔弱冠德已成。文章學識旁通達。愚伏如得天上人。麟兒鳳雛何足說。祖考常愛入規矩。伯父遠期傳遺業。不幸一朝奄夭逝。心腸寸斷將何及。恨莫餘年續爾命。白首中夜呼天泣。只有一女無男兒。天道如何此偏酷。寧欲速死忘此痛。未死此痛無終極。</text>
<title>聞西坡吳公謫林川</title>,<text>拙句封邨酒。江湖慰客心。非忘觴詠會。其柰病衰深。進退憂何異。乘除數可尋。遙知獨酌處。落日費孤吟。</text>
<title>李美叔遷葬挽</title>,<text>嗚呼李美叔。子沒今幾年。歡遊半世事。倏如一夢然。忍說子身後。家變爲禍遄。子墳托荒原。孤寡盡西遷。猶有兩賢胤。舊誼還堪憐。年年輒遠訪。相對淚自懸。與之說往事。歷歷在眼前。堂北四友契。淨寺酬酢篇。萬事已陳迹。日月如逝川。今聞遷子柩。西去返舊阡。延津劍復合。百歲會重泉。從此細谷裏。魂氣亦斷緣。憐我老病甚。無由哭路邊。秋風薤露曲。獨立望西天。</text>
<title>尹生商耋挽</title>,<text>慟矣君年未五旬。誰知一疾奄歸眞。室中忍見雙孤孺。堂上還憐入耋親。尊府我曾情義重。吾門子亦往來頻。卽今舊事俱無迹。白首秋風淚滿巾。</text>
<title>挽恩津尹有道宗人</title>,<text>旣有同宗義。常蒙遠訪情。依依終永夕。款款見深誠。食土那堪苦。攻文竟莫成。秋山埋玉處。淚灑薤歌聲。</text>
<title>國材三八禁府厄會。可歎。</title>,<text>衰年從仕已摧頹。再出三囚更可哀。雅性一生元簡略。末官何處衒能才。天寒京獄嚴霜重。秋盡鄕園落葉堆。吾輩老來宜曾合。放還須向此中廻。</text>
<title>夜寒無眠漫吟</title>,<text>吾年七十一年多。誰謂癃殘壽此遐。視聽粗全還可幸。齒牙半動更從他。新秋莫怪先衰柳。老圃猶看晩節花。霜月滿牕寒不寐。病懷聊復謾吟哦。</text>
<title>赦出已久。國材想還新昌。不得卽見可念。</title>,<text>國材今日想還鄕。行路能無疾病傷。數月獄中災已過。三冬峽裏蟄無妨。晴牕靜几看書冊。粥椀蔬盤養胄腸。須及歲朝來此會。明年更莫滯他方。</text>
<title>聖汝 揆，行源 孝敎，魯叟 時敎 除官。皆不任。</title>,<text>人道吾門高士三。除官不就也貧甘。行源有酒忘塵世。聖汝耽經守草菴。湖海逍遙嗟魯叟。襟懷灑落自奇男。誰令志業空衰老。竹里農翁最可慙。</text>
<title>自去月家間有傳痛之疾。孫女幾危而僅差。卽今東洙及其父母李女一時痛臥。極爲焦念。</title>,<text>患憂令人不可堪。終宵無寐食無甘。心焦輒苦胸生汗。氣憊尤憐舌厭談。如使當初纔痛一。先能出避豈傳三。俗言厄洩應還吉。庶望前頭病自淡。</text>
<title>廿四夜。達曉不得眠。可悶。</title>,<text>終夜無眠百慮生。有時接目復多驚。孫兒皆少憂猶歇。子婦俱衰念豈輕。針或致虛疑過瀉。藥尤貽害恐難精。不如都付天翁命。令我焦心少得平。</text>
<title>平日未嘗虛乏。夜間無端餒甚。可怪。</title>,<text>平生未有氣虛時。今夜無端餒乏知。似是邇間心慮亂。長宵不寐致腸飢。</text>
<title>夜間衆僧列坐燈下。雜談喧聒。</title>,<text>燈下斜看列禿顚。言從口口各爭先。聾翁未得分明聽。問爾何爲久不眠。年老居常性厭煩。閉牕孤臥默無言。自從憂患焦心後。更喜諸僧滿室誼。</text>
<title>西坡吳判書挽</title>,<text>淸白文章今世稀。嗟公高節古賢幾。剛腸特立同朝厭。直道常持末俗違。從此士論無復主。那堪善類失相依。厄窮玉汝應天意。孰謂生行便死歸。</text>
<title>和明邨歌章</title>,<text>玉帛皇朝混一初。中蒙再造百年餘。非惟大義君臣定。更覺深恩父子如。丁丑喪亡堪恥辱。甲申淪沒便邱墟。臥薪嘗膽三朝志。萬世千秋恨不除。白髮山中百病人。平生志業慨空湮。挑燈深夜猶看劍。閉戶窮天愧潔身。誰作歌章思奮袂。徒增忠憤更沾巾。應知胡運今將盡。其柰吾衰死與隣。明邨以皇朝之至今不得中興。不堪忠憤之懷。作歌章幷序。以寄於余。噫。周漢中興。功烈盛大。至於晉宋。僅別立國於江表。不足稱也。今我皇朝則此亦不能焉。淪喪之後。寂無聲聞。今已六十年矣。尤可傷痛也。今雖或胡運盡。而有英雄者起中原。將有所屬。亦必自爲創業以立國。豈復有中興大明之期也。我國受皇朝覆燾之德。用夏變夷。爲文明冠帶之國。又蒙萬曆再造之恩。却倭復國。今又百餘年矣。不幸丙子之變。強弱不敵。未免有牽羊之辱。薪膽復雪之圖。江漢朝宗之志。三朝一心。至痛在中。而荏苒歲月。竟未之成。此志士忠臣之所以仰天呼籲而不能自已者也。噫。天下大義日亡月消。幾至於甘心左袵。而不知羞恥。吾輩皆書生也。年皆七十。白髮滿頭。抱病窮山。亦何能爲。只有悲歌慷慨。含痛終天而已。柰何柰向。余不鮮歌曲。故以長律二首和之。而略敍其意如此云。</text>
<title>哭李子貞</title>,<text>意外聞君棄世音。漣漣老淚滿衣襟。年來每切長離恨。書至無非苦戀心。暮境功名催白髮。一兒榮寵感丹忱。秋風素紼南歸日。空巷依然舊迹深。情義嘗如骨肉深。君猶未盡識吾忱。居閒每勸安貧餒。從仕常憂守戒箴。不厭相規知好德。要令無失效誠心。則書樂極終非吉。倏爾人間變古今。子貞之亡慟矣。子貞之從學於吾家。與吾兄弟同遊已四十有餘年矣。雖其才有所不遠。學無所成。然其好善樂義之心。至老不衰。明邨嘗曰。爲師門至誠。未有如子貞者。暮境一命之官。僅過數年。一子內廳之職。亦未及見其榮進。倏然一疾。奄作古人。良可悲也。</text>
<title>獨坐無聊。偶吟寄韓永叔。</title>,<text>離家何事此棲遑。堪愧吾心老轉荒。義命固宜來順受。禍災寧有避能防。凄風夕起秋光薄。驟兩宵過曉氣涼。獨坐空齋時遠望。蒼然一帶覆松篁。余平生不信風水與卜說。自來居酉峯已二十有七年矣。未嘗一番避病。失兩孺孫男女爲傷。然猶無移避之意。前年壬年。連遭三喪。妻喪老人之喪。自是次第之事。至於子婦兩喪。千萬意外。今春過葬後。孫兒東洙不欲仍居其家。必欲移徙他所。余不能止。率來長洞士述家留焉。不無非便之事。前頭土木之勞。亦可悶。韓永叔以其田一區在邨越邊者。許我作舍。永叔雅士也。作隣爲好。方以秋後。始役容膝。環堵亦可入大功力也。只當隨分結搆而已。</text>
<title>次吳西坡韻。寄庶從弟子建。揵</title>,<text>白谷山川雖寡儔。如何便得比仙邱。西坡此律知相戲。子建之居想亦幽。但有高峯兼絶壑。何須楓嶽與頭流。又聞明洞尤深邃。佳境宜留待我求。</text>
<title>近來聾甚。閉戶獨臥。便寂然無所聞。還不覺其有病。可笑。</title>,<text>病中聾病便相忘。寂寂寥寥也不妨。閉戶臥時猶好靜。對人言處厭求詳。世間惡口誼尤苦。吾黨同心默亦量。可笑閒詩還戲劇。衰摧轉深更堪傷。</text>
<title>近日南北之憂。皆有苗脈。非如向時虛騷屑之比。而陰兩之備。極其虛疏。實令人仰屋。</title>,<text>國家南北勢遑遑。兒戲還憐此廟堂。先解民愁爲本固。徒增兵籍豈謀良。經天太白尋常見。落地旄頭造次忘。私鬪朝廷方賈勇。盍令驅送使乘障。</text>
<title>謝金龍報來訪</title>,<text>每年來見感情深。憐我如今百病侵。昨夜秋風霜雁叫。此時逢別更關心。金龍報。乃金堤官吏也。好讀書性廉。余之爲郡守。愛而信之。欲免吏役。則渠以家貧。若除吏則必饑死辭之。其情慼矣。其後每年來見。情義可感。若得進士則志願畢矣。而至今未成。亦其數也。</text>
<title>送密陽趙使君仁叟 泰老 行軒</title>,<text>智人行事豈愚知。然子南麾我不期。窮海一邊無太遠。去京千里或非宜。闕遺縱未陳規諫。進退應須量速遲。帷幄近臣尤義重。便求長往合深思。</text>
<title>癸未夏。寓居長洞邨家。霖雨支離。不堪其苦。</title>,<text>霖雨支離月已三。貧家苦況更難堪。垢衣欲澣陽長隱。新醬初沈味失甘。菜淡却嫌鹽價聳。麯稀安得麥醪酣。生涯細瑣還可歎。臥聽邨翁摠一談。</text>
<title>挽西溪朴判書 世堂</title>,<text>水落山中一洞天。嗟公高節日星懸。早知時世將身退。晩抱經書著意專。卿月魁星俱外境。右田茅屋便眞緣。求之宋代名臣錄。若水元城可後先。從遊曾在弱冠前。慕悅平生已白顚。疊見喪朋悲昔日。無端受侮歎衰年。正論自可終扶道。讒說何爲不畏天。病蟄遠方遠執紼。蕭歌一曲淚漣漣。</text>
<title>聞韓永叔明春將往驪州。爲數年計。欲借入其空家。亦欲爲數年計。遷徙棲遑。何時安頓。</title>,<text>馬借猶難況借家。主人高義我歎嗟。極知前後情逾厚。堪媿棲遑病轉加。松竹園林當補葺。菊蘭階砌莫傾斜。新基卜築終成計。隣德相從幸不遐。</text>
<title>偶題 今日。乃西溪葬日也。</title>,<text>今日西溪入地中。衝天正氣倏然空。可憐傳法沙門輩。更把何人戲聖聰。</text>
<title>朝於盥水。照見鬚髮如蔥根。而面色頗能紅潤。頭上盡童。只細蒼毛而已。可笑。</title>,<text>皤皤鬚髮似根蔥。顏面何能尙帶紅。盆水照時還一笑。細毛頭上已全童。</text>
<title>可憐</title>,<text>山寺無端久索居。老懷寥落只堪歔。孫兒多病憂常切。奴僕全拋事益虛。縣縣催租頻見吏。家家責債迭投書。長宵雜慮相交亂。甚怪衰年定力疏。近來心氣傷甚。苦村中煩擾。方來調於淨寺。孫兒頭痛長苦。似是虛症。奴僕各自任意遊情。債糴太半未償。家事甚爲關念。長夜無眠。坐以待曉。生涯可憐。奈何。</text>
<title>次李兼叔 益濟</title>,<text>蓮榜富時屈輩流。知君志不在名浮。積巖文史三年學。函丈遊從二紀周。風樹幾悲嬰毀疾。光陰倏覺近衰秋。儒家晩業猶堪勉。莫以逶遲費謾愁。堪笑枯形似道流。身心亦覺轉虛浮。百千病裏三冬蟄。十二年前一甲周。自少未能期壽考。從今復度幾春秋。感君憐我長窮寂。盍更頻來慰老愁。君之學於明齋先生門下已二紀餘矣。眞實仁厚。深爲先生所期待。不幸草土得重病。至今沈綿。誠可歎惜也。然君年纔知命矣。此後若專意於儒家書。可以潛玩有自得。兼好治病。余年來長在山寺。不但形狀古枯恰似老僧貌樣。至於心神亦覺浮虛。殊有媿於年高德邵之訓。蓋老境無操存工夫。不免爲憂慽所傷。可憐。記昔德浦使君從我。姑先治文史之學。蓋其時余病蟄於積巖書齋。相與喫苦著功。可以專一故耳。追思已三十載前事矣。人生之易老如此。誠可悵然。</text>
<title>偶吟</title>,<text>誰遣崔權二憲臣。一封纔奏擧朝嗔。天心自被群陰蔽。今世何由直氣伸。貪虐成風邦本崩。烹阿宜自大官懲。幺麽微物誅何益。堪愧臺疏只一砯。崔掌令啓翁，權持平𢜫相繼投疏論事。其中一款。乃以貪風爲言。而自上斥之以浮荐薄。可歎。蓋金砯者。以殷米納於領相申琬。適多客見之。領相自陳以其米贖公於司僕寺。崔臺疏請烹金砯。砯固有罪。領相安得晏然而已乎。世道已無可奈何矣。</text>
<title>贈梁斯文擇夫 得中</title>,<text>寂寞窮山雪逕深。忽驚高客報跫音。聞名幾歎無交分。識面還令起敬心。逢別太忙堪悵黯。病衰方深負追尋。寒風遠路希珍重。春後猶期復盍簪。</text>
<title>挽從姪吉州 誠敎</title>,<text>前年送別隔晨如。今日誰言返素車。忍見園林成古跡。應知魂氣感空廬。平生榮辱何須說。後事孤單更可歔。白髮世間餘病叔。不堪衰淚滿衣裾。</text>
<title>白文玉得一沙杯。書萬曆年造。作詩以示。次韻。</title>,<text>摩娑不覺淚潸然。舊物誰傳落此邊。杯上分明書萬曆。造成知在大明年。</text>
<title>偶吟</title>,<text>只喜諸兒漸長成。還忘我病日添生。猶希復見曾新婦。更抱玄孫慰老情。偶見冊面。書一絶云。孫兒得婦喜難勝。若復生兒便是曾。可笑爲人曾祖後。縱延殘喘豈能恒。似是初得孫婦時所作。今已十三年。曾孫昌蕃年已十一。其弟昌顯亦年五歲。昌蕃則人事已成。不五六年。當得婦矣。使我復五六年不死。更抱玄孫矣。顧衰病日甚。安可望五大年前程乎。還亦可笑也。</text>
<title>挽忠淸方伯李德成 代明齋作</title>,<text>旌節南來未半年。誰言館舍忽忙捐。一方忍見農春輟。千里空悲柳翣旋。車騎昔過心尙感。手書重覽淚堪懸。可憐衰老恒嬰疾。咫尺無由弔二連。</text>
<title>示英敎勉敎二姪</title>,<text>端重精明此兩兒。文章學術儘堪期。平生叔父慈仁德。今日方知不食貽。</text>
<title>九日獨蟄淨寺。上明齋先生。</title>,<text>心氣昏茫別恙生。閉牕孤臥一聾盲。丹楓滿壑何能見。素月盈樓只自明。堪恨老年無好況。每逢佳節倍傷情。酉峯亦未陪淸賞。桐葉濃黃菊有英。習靜年來性與成。端居悄悄厭人聲。山房雖僻猶嫌淺。僧飯常焦更喜精。自笑此身眞苦節。不關浮世久殘生。長宵起坐還無寐。霜雁鳴過曉色明。下敎每以習靜。傷心氣似或如此。然動輒病添。眞是別症。近來僧輩四散於秋乞。終日獨坐。甚覺淸靜。吟成二律送上。斤還伏望。記昔丁巳九日。陪上酉峯。其時弟之兩子侍後。今已三十年事矣。追思悲感。今作孤獨病老之人。每至九日。心懷不佳。昨承下敎。有登秋之思。不堪悵然耳。</text>
<title>李輔德 光佐 氏喪妻。來葬於鴻山。求挽。觀挽封所書。有二子。一十歲。一今年生云。與余之昔年妻喪時相同。覽來爲之愴然。</title>,<text>人世難堪庸。幼兒失母慈。呱呱那忍見。寂寂已無知。成長參差日。慇懃顧復時。一生傷虎歎。今又爲君悲。</text>
<title>挽李希敬 燔</title>,<text>可惜人如玉。那知遽至斯。學從思問入。心不利名移。若使長年得。應成遠到期。惟將遺志業。留付四佳兒。希敬三十後廢科讀書。學於明齋門下。先生甚重之。不幸年未五十而逝。可惜。</text>
<title>寄高城倅崔擎天 柱岳</title>,<text>昔歲亡兒自峽旋。篋中嬴得唱酬篇。淸新短律尤多趣。吟玩當時始識賢。窮命幸蒙千里訪。半生慙負一書先。今因情友聞消息。欲和前詩更愴然。昔在丙辰年間。羅明邨往居驪江。亡兒可敎從往留數月。崔▣天乃明邨妻族。亦來其家。與亡兒同處。有唱和詩數首。亡兒死後。崔君過路歷訪相慰。二十餘年寂不聞消息。聞方爲高城倅。與汝柔相從講學。今汝柔之來。爲言昔年與亡兒從遊之事。聞來不覺傷感。</text>
<title>病苦無眠。聞諸兒讀書。英敎，勉敎，庚孫，鼎孫，昌蕃。</title>,<text>可憐諸兒誦讀聲。雪牕深夜一燈明。工夫若使長如此。學業將看不日成。</text>
<title>挽尹相國 趾善</title>,<text>吾門先代幾名賢。斷斷休休一法傳。共仰大爺光晩節。爭歆相國繼靑氈。深仁固合膺全福。慘慼還傷減遠年。屈指近來高位上。始終無缺孰能肩。未承顏範十年盈。幽訃流傳劇仆驚。八袠巍然似喬木。平生仰止若幪帲。刀圭昔日蒙深德。死病當時得再生。岳寺陪遊如夢裏。暮天西望獨呑聲。</text>
<title>戲贈崔善餘</title>,<text>七十過來又四五。吾年七十四。善餘七十五。 誰期吾輩此年高。耳聾我已成全塞。齒豁君能尙老饕。長伴醜僧 吾長在寺 心氣惡。猶將衰妾 善餘有老妾 背痒搔。何時更與論情話。各說平生戲一遭。</text>
<title>余性雜多言。常以爲悶而不能改。自得聾病。便作寡言之人。殊以爲幸。遂作兩律以自嘲。</title>,<text>言寡方知自耳聾。耳聾誠有寡言功。人雖語大吾安聽。我亦聲微彼不通。默默謙謙終日坐。寥寥寂寂一堂空。平生駁雜多尤悔。天奪其聰幸此翁。人皆勸我使治聾。吾曰吾聾亦有功。衆口誼囂聞亦厭。同心聲氣默猶通。旣難聽語還無語。非是逃空却喜空。此理方知知者少。競相提耳笑愚翁。</text>
<title>挽鄭公州 堥</title>,<text>十歲年先後。交情晩始深。喜君來近莅。憐我久淹沈。空谷誰相問。高車每見尋。喪憂尤荷義。窮厄倍傾心。常謂應遐算。那知遽訃音。厚完何可恃。傷怛更難禁。江寓還陳迹。桐鄕返舊岑。無由伸一哭。西望但悲吟。</text>
<title>戲題</title>,<text>一自洪州繼饌糧。數年無事飽衰腸。可憐老物成窮相。堪笑阿咸返玉堂。米斗已從僧輩借。錢文將賣市墟忙。盤前海味今安得。園裏春蔬喜漸長。吾病蟄長在山房。長文爲洪州牧使。每月送十斗米及海魚。數年食常飽。不覺其年老厭食。今年三月移內職。誠可歎。無非我之窮相。與孫兒說而爲笑耳。</text>
<title>挽姊兄李僉正 舜岳 內外</title>,<text>吾兄昔入我家時。我輩方爲總角兒。情愛實同親弟姪。遊從何啻和塤篪。那堪聚散仍孤露。其柰光陰各老衰。塵世功名知有數。人間福祿却來綏。爭稱琴瑟重牢慶。親見曾玄滿室奇。外內康寧方祝仰。喪威先後極悲傷。誰知寶樹花開日。便是靈椿葉謝期。惟有白頭諸弟在。追思感舊涕交垂。</text>
<title>挽姜仲淵 善溥</title>,<text>戚誼何疏遠。情親自昔時。邇年常近住。無月不相追。款曲憐誠至。棲遑歎數奇。那知便奄忽。令我涕空垂。</text>
<title>挽南淸河 啓夏</title>,<text>君年少我十年餘。里閈情親更莫如。浮世豈知先奄忽。殘生已作一籧篨。盈庭蘭玉猶堪慰。嶺邑功名也不虛。山寺來尋還似夢。薤章題處漫沾裾。</text>
<title>乙酉春夏久旱。自六月初一始雨。始移秧。聞伯氏出松亭徘徊。恨吾病膝不能進去陪侍。玆以一小詩奉呈。次程明道先生韻。</title>,<text>松下迎風滌暑天。旱餘連雨水盈川。先生非爲監農出。憂國如何不願年。</text>
<title>昔年。市南先生次封邱韻。送石湖叔父堤川之行。今兪公佐爲南平縣監。求別章。敬次其韻。以追寄之。</title>,<text>嘉林江上七山野。半生自是忘世者。一朝翻然出衡門。虎符銅章佩腰下。相逢一笑問何爲。世間人事知有期。昔我叔父赴堤縣。先生送之心爲悲。一篇古詩和高子。交情別語皆在此。我亦敬次以贈君。惆悵登山更臨水。小邑猶行古道哉。至誠可致淳風廻。歸時莫顧擧家笑。肯令魚鳥譏遲來。</text>
<title>和晦菴西江詞。次明齋先生。</title>,<text>老病常思靜寂。在寺便於在家。酉峯亦以實客多。不能久留侍下。耳聾不關聞語。眼暗何苦看書。只宜安閒愼起居。心裏要無塵慮。秋夜長塞雁叫。病中獨臥無眠。愚人何事謾憂天。不堪終宵輾轉。虐風吹寒霜早。今年災變無前。萬民號哭於空田。畢竟餓死難免。兄兮在家如寺。弟兮在寺如家。一身無伴更何嗟。百事只合放下。氣憊漸倦待客。神昏又艱作書。不如謝絶且閒居。一切無思無慮。明齋</text>
<title>戲題</title>,<text>奇疾曾嬰三十前。平生苦悶過稀年。卽今上壽還相近。人謂其功似或然。</text>
<title>宗會日。示諸子姪。</title>,<text>宗族春秋會此庵。坐中華髮愧吾深。子孫漸覺多於舊。敎誨恒憂懈似今。末世名利何足慕。儒門學業盍專尋。輕浮淺薄非家法。惟願人人各檢心。</text>
<title>贈李盈德敬修 慶萬</title>,<text>阻隔無端數十年。情書忽至更依然。豈期君意猶相念。堪愧吾心尙自偏。前日所言忘不記。古人知悔貴能遷。可憐萬事俱衰老。一握何由未死前。敬修甫余之從妹壻。頃年往托懷川之門。與吾輩相阻幾數十年。昨歲遭妹氏喪。以書相弔。則其答狀敍舊情。頗有悔恨之意。蓋八十之年。利害得失之心俱消。平生爲世所賤棄。不得蒙彼之德。故到今慨然有思舊之念耳。</text>
<title>病中終夜無眠。適雨霽曉月盈牕。</title>,<text>呻吟終夜自無眠。霽月盈牕景更姸。解凍正宜驚蟄雨。和風已屬仲春天。可憐萬物皆萌動。堪歎沈痾尙苦綿。誰向靜中傳外說。白頭還復愧時賢。余於乙亥。忝參廉謹薦。陞準職。今已十二年矣。當初從仕。只是爲貧之計而已。則此亦過望矣。近者人成以余之久廢。爲事體不當。宜復其職。而官其孫。噫。篤老廢疾之人。復職何用。至於錄用子孫。乃國典也。若或依他人例。孫兒得蒙一命之官。則私幸可言。適有人以此言來傳者。末句謾及之耳。</text>
<title>明邨抵書稱吾輩享年已多。明齋，士威，文玉。一生無疾病。得壽固宜。而吾與兄長病。亦能至此。誠可慰也。玆作一律。示諸友以求和。</title>,<text>伊川享壽最諸賢。吾輩誰知此後先。七十已逾將八十。前年倏過又今年。頭童齒豁何關也。目暗耳聾亦自然。所歎相思千里外。無由簪盍瀉幽悁。舍兄七十八。推七十五。士威七十。顯道文玉六十九。此可謂五老矣。古人所謂稀壽。皆得之矣。</text>
<title>明邨求我前日所作律詩。別寫一本以送。蓋欲如龍邨之作帖也。復以一律送呈。</title>,<text>曾編拙句寄諸賢。自愧當時最著先。暮景豈容無勝事。窮途還幸各高年。唱酬從古多傳者。披玩將來更宛然。首尾邵吟今復效。却看堪笑有餘悁。前春。顯道兄書中。以吾儕享多年。爲相賀。弟作長律以寫。且兼呈於士威兄矣。其後士威和其章送示。舍兄見而次之。顯道又次之。文玉又次之。遂成一拈。蓋亦暮景勝事。第自我始之。不可不我自結之。故復以一律續於下。亦康節首尾吟之例也。</text>
<title>挽金季章</title>,<text>昨年逢別夢中如。遠地無由數寄書。豈意幽音今忽至。不堪流淚滿衣裾。志行如君世所稀。早從函丈得依歸。可憐半道成陳迹。誰向斯文與發揮。生君疑若繼邦賢。未老云亡便憾天。聞有五男皆俊茂。不應遺業更無傳。金季章。開城人。來學於明齋門下。爲人端正謹愼。不輕言笑。專用功於內。而無外誘之奪。明齋愛而敬之。常以遠至期之。余之往金堤也。有開城武人來在邑底。於其歸。余以紙束侯札。付其人便。傳於季章。其人曰。金生員吾鄕孔子也。雖武人亦知其賢也。昨平下來留數日而歸。今年春。當又來。方企待矣。昨其兄斗緯忽送訃音。朝超盥洗。對冊敎諸子姪。忽吐血數匙。仍奄忽云。人間豈有如此暴病也。惜乎。以如此之人。不得長年。不能成其志業。傷哉。</text>
<title>寄沈明仲</title>,<text>霜栗拾來赤爛然。一絲百顆共三編。山楂昔贈今相報。拙句同傳靜几邊。</text>
<title>挽李參判 世載 。代明齋作</title>,<text>先世曾深契誼親。後孫相托似朱陳。京鄕間阻還堪恨。書札慇懃更覺頻。常謂偉才宜遠到。驚聞急病遽歸眞。邇來知舊多凋喪。每寫蕭章一愴神。</text>
<title>酉峯舊基園林依舊。而家舍毀撤。殊爲慨惜。</title>,<text>自我成之我毀之。人間成毀孰前知。梧桐梅竹摠堪惜。棗栗柹梨應見欺。田在庭邊功似倍。家移山外事多遲。莫非到老貧窮運。甚悔孫兒棄舊基。</text>
<title>朝家每歲賜扇於酉峯。伯氏分給余一二柄。每把心常敬恭不安。</title>,<text>此扇何來自九重。先生受賜歲分儂。窮山亦被仁風及。奉把心常起敬恭。</text>
<title>有感</title>,<text>關陝當年功未成。魏公遺恨死難平。誰人千載空垂涕。終夜無眠到曉明。</text>
<title>示孫兒</title>,<text>薦章非意亦非時。除目隨來進退疑。屛蟄只緣多疾病。家庭猶愧習書詩。況當末路宜加愼。寧慕虛名更自欺。有祖卽今衰憊甚。一孫難與暫相離。孫兒今丙戌春別薦。登領相崔歸鼎，吏判李寅燁，副提學尹趾仁，忠淸監司朴泰恒薦。八月都目政。除內侍敎官。伯氏敎以不可不進。渠意以我病方重。而渠無兄弟。離違遠出爲悶。未免趑趄。吾亦非渠扶持。無與聊遣。不能勸送。可歎。</text>
<title>八月十六日夜。夜寒不能眠。月色滿牕。病中猶有詩興。可笑。</title>,<text>中秋天氣乍涼侵。獨臥無眠到夜深。詩興病中憐未盡。滿牕明月費孤吟。</text>
<title>余自今年。衰敗日甚。小有勞動。病輒作。可悶。昨日酉峯往返。病困。夜不能寐。可憐。</title>,<text>今夜無端痛一巡。初昏爲始到鷄晨。病時若有難堪勢。差後猶如酒困人。夕飯稍加病卽隨。常時戒愼愧忘之。可憐神氣孱如此。數歲遲延亦未期。</text>
<title>余今九月。承掌令除拜。至十月。再疏未遞。極以爲悶。</title>,<text>八十衰齡百病身。久生人世見今辰。職名未遞時危急。遇遯焚章憶古人。</text>
<title>夜見飛蛾入燈中。前者死。後者復入。</title>,<text>怪爾無端入火燃。此蟲何罪更堪憐。愚人亦有難知事。死地還如樂地然。</text>
<title>偶吟</title>,<text>始知天數莫之爲。治亂存亡盡有期。白髮老臣空仰屋。向來言責愧非時。自前年秋。上心漸向士類。公論頗行。向時濁亂諸人。半是退黜。若使朝廷。從容鎭定。要使事事得宜。爲小人所畏。君子所恃。則一年二年。漸有治平之效。未知何許輕淺之人。令林▦上妄疏。外借衛護之名。內爲傾軋之計。旣用心不正。驅人於必死之地。使之俯伏受罪。此必無之理也。宜乎儳說復入。上意驚動。時事猝變。一如前日。莫非天▦。奈何柰何。</text>
<title>偶吟</title>,<text>層氷滿壑雪盈山。松逕無人到此間。病裏邈然忘世慮。輝牕獨臥覺心閒。世慮如何便邈然。非忘世慮柰何天。今宵又有雷聲動。正是純陰冬至前。牧隱詩。有柰何天也柰何天之句。今時亦奈何乎天矣。自十月至冬至前。已三次雷動。</text>
<title>次孟浩然韻</title>,<text>雪積愛山寺。風多厭里廬。旣求居處穩。寧歎過從疏。危亂憂宜切。飢寒疾未除。不堪家國慮。長夜覺心虛。</text>
<title>次明邨見示韻</title>,<text>七旬虛過八旬望。少讀經書盡已忘。老學晩功君尙勉。坐深鄕敬我慙當。七十老翁何所望。世間榮辱兩相忘。靑山白水有餘樂。陋巷簞瓢分自當。明邨原韻</text>
<title>丁亥春。孫兒爲余作精舍三間。可幸。</title>,<text>今春營草屋。容膝恰三間。小砌可嫌窄。疏扉不厭關。種蔬宜食淡。移竹覺心閒。低拙人休笑。貧家此亦艱。又靜寂眞吾道。聲名厭俗情。幾憐山寺蟄。今幸草堂成。窮老還何事。幽居足此生。貧家猶有喜。兒少盡精明。余自壬午遭諸慘喪以後。心氣傷厭邨落紛囂。長在淨水齋庵。今已六年矣。孫兒每憂余飮食疏硬致傷。固請下來于家。移酉蜂故家。立精舍三間。頗便好。欲移竹爲籬落。種蔬爲饌。種▦菊爲藥。爲暮境居處。第余年已七十有六。前頭未知支幾年。雖一年二年。聊以自適耳。</text>
<title>別趙郞漢輔</title>,<text>可愛端良性。兼多問學誠。遺風應復振。美質豈徒生。惟願常勤業。須期早立名。師門傳後事。都付爾前程。浦渚先生子孫中。卽今無一知名之人繼其先業。趙郞年雖少。精明有志氣。文理已通。庶有可望。爲我從子行敎之壻。今其歸。書此以贈焉。</text>
<title>送趙令仁叟赴任茂朱</title>,<text>廬山遠在白雲邊。其下名區號臥仙。聖世豈容吾道倦。僻鄕聊作晩年緣。春風琴閣官無事。石蜜松苓病自痊。安處置身誠不易。歎君明智更超然。趙令泰老不求進取。每辭內居外。其志可貴。從▦時事將紛擾。則此令輒先見幾而出外。其智慮之深密。非人可及。</text>
<title>挽朴榮川大叔 鐔</title>,<text>山寺從容記昔年。邇來簪盍恨無緣。幽昔忽至遽如夢。違志中摧其柰天。誰識斯文貴實地。惟將至行繼名賢。秋原一曲嗟難得。揮淚遙題薤露篇。</text>
<title>辭掌令疏</title>,<text>伏以螻蟻微臣。至庸至陋。年且衰老。病廢已久。千萬夢寐之外。伏蒙憲府新除。召旨遠降。臣聞命驚惶。愧懼交幷。分外恩榮。若無所容。臣竊念士之生於世也。孰不願砥礪名行。立身明廷。得以自顯於當世而可傳於後代也。惟其才有所不逮。學有所不達。終至於志業無成。老死而無聞者蓋多矣。臣以世祿餘裔。人物駑下。自量無以自立。少習擧子拙業。冀以科第自進。不幸夙嬰疾病。半生沈痼。四十之年。倏焉虛過。遂爲自棄之人。晩以世蔭得沾一命。繼叨薦章。猥陞六品。前後五邑連受字牧之任。臣以爲報國之恩。豈有大小。苟存心於愛物於人。必有所濟。亦古訓也。遂竭誠奉職。盡心民事。庶或以此爲小效涓埃之圖。然每爲情勢不便。輒未免不久罷歸。區區此誠。亦又不遂。遂復歸伏窮谷。依舊作老農夫。又將十載矣。臣之一生蹤跡。不過如此。學術本自空疏。見識亦未通透。衰敗之後。尤爲荒拋。有何足以拔擢淸路。置之言責之地。上以補君上之闕遺。下以糾百僚之是非者乎。人之笑罵。假令從他。獨不爲朝廷之羞辱乎。臣犬馬之齒今已七十有五矣。命道奇窮。一身煢獨。喘息僅存。百病交侵。目昏耳聾。四肢不仁。惟一念朝夕待盡而已。豈敢爲一毫虛辭。以自隱於天日之下哉。伏願聖明俯察微臣情悃。收臣新授職名。以重公器。以安微分。不勝幸甚。臣無任惶悚隕越之至。</text>
<title>辭掌令疏[再疏]</title>,<text>伏以臣前者猥呈辭疏。畢暴情悃。冀得遞罷。而誠未格天。未蒙恩許。惶恐悶迫。萬不得已又呈辭狀於監司。監司以爲卑官無呈狀之規。還爲退送。往來之間。自致遷延。以至數十餘日。無所申暴。違慢之罪。萬萬難貰。伏望亟罷臣職。仍治臣罪。以嚴國法。千萬幸甚。臣之衰病實狀。則疏以煩猥之故。不敢盡達。今若又以煩猥不敢盡陳。則垂死情狀。無以上達於天聽。玆敢冒萬死更瀆焉。臣自少重嬰危疾。不齒於恒人。中年以後。幸得少穌。前後蔭仕之時。未嘗不聞卽肅謝。不敢暫時遲緩。況此憲職。在臣賤分。極是榮顯。苟可以進身供職。何敢遲疑前却。固辭至此乎。誠以年已衰敗。病在死境。長臥枕席。神氣斷續。加以飮食專廢。羸瘠到骨。咫尺運身。亦不能焉。實無一分自力之望。蒙此恩命。已浹兩月。惶悚隕越。罔知所爲。今臣實狀只是如此。何敢一毫矯飾於天日之下。重犯難赦之罪乎。伏願聖慈俯察微悃。特許罷斥。以幸私分。臣無任悶迫戰慄之至。</text>
<title>呈狀草</title>,<text>右所志矣段。矣上典蒙恩。除授司憲府掌令。猥上辭疏。未得許遞。更欲陳疏。煩瀆是懼爲白齊。矣上典年已七十有五。衰敗特甚。兩耳全聾。不聞語音。四肢不仁。行步不得。加以不能飮食。羸瘠到骨。長臥長睡。人氣盡絶。顧此筋力氣神。何能運身於咫尺之地乎。雖欲顧分畏義。強病冒進。一肅於天陛。其路無由。輾轉床席。求死不得。惶恐悚慄。罔知所爲爲白去乎。右良實狀。枚報巡營。以爲轉聞處置之地云云。</text>
<title>上伯氏明齋先生 [壬戌]</title>,<text>懷縣之得。無一相賀者。到處輒相歎訝可怪。別座承旨再與同宿。皆難弟之赴任。而弟意則與前無異。故將試往耳。到京別無相問者。而只呂判書來見耳。人事到處苟且生疏。還不如在山中時。悔歎悔歎。洛中士夫多汎江遊賞。蓋爲壬戌七月旣望故也。臺論以變異之時遊觀無識。論罪。吳道一自劾疏中。有泛月賦詩之語。可笑。壬戌</text>
<title>[上伯氏明齋先生]</title>,<text>便回。伏承下答書。憑伏審愆候已快。起居如常。伏慰幸無已。此地風俗乖異。有同穎川趙廣漢之後。爭恨小故。輒平日親切間。反自如仇。極是可怪矣。導率之壞人心性如此。弟一切以忠厚誠信開諭。使之勿爭而已。邑用誠無公出處。必橫斂然後可以及私。濫捧然後可以抄得羨餘。弟意以爲弟是措大。朝家擧以爲邑宰。若不十分謹愼。或與流俗一套。則甚非自待身心之道。故凡應事之際。無不著意照檢。實無一物可爲私酬應者。誠爲可悶。未知如何則可以兩不相妨。弟之自奉簡薄。已不復加古人云。不飮酒日食一升米。則治行自爲居優。此則不難。而最以應求爲礙耳。還上督促。亦何忍加猛杖。只略略提警。民之納之者。皆良民也。民之來納者。皆仰面言曰。雖如此勤納。春間則一升何可得食乎。弟答曰。吾當給納者。不納者不給。第觀吾給時。其後則多有納者。數日後過千石。第察民情。蓋卽今信愛。實如其父母。春後忽背其約。心實不忍。若守所執。則親舊尤爲不悅。公私之不可幷行。極難斟酌。伏望與德浦。商量可否如何。</text>
<title>[上伯氏明齋先生 丙寅]</title>,<text>鎭川事極可驚怪。然此與聖廟火燬一樣。儒生之廢擧似過。今番朴明益，金信瑞鼓動。而兪相基唱之。必欲罷場。其所紛擾。有非士子所爲。公佐事可欠。丙寅</text>
<title>[上伯氏明齋先生 丁卯]</title>,<text>弟十五日。又有熊津差祭之役。方伯半餉長語以治亂。國用重典。治蜀尙嚴。縷縷相勉。弟以先敍後刑。不求速效等語相對。則笑而不契。似以弟爲迂。甚可呵。海運昨至夜宿。極款晤。其辭色平和。無甚憤慨。只曰。天不可欺。人心至靈。此人必是善人眞士類。可幸。丁卯</text>
<title>[上伯氏明齋先生 戊辰]</title>,<text>湖儒欲以再明呈疏。而疏本不成模樣。白君誠無心者。宋命賢苦爲主張。大貽人笑。柰何。閔彥暉出六品爲宗簿主簿。此公之早有名可慮耳。戊辰</text>
<title>[上伯氏明齋先生]</title>,<text>湖儒事如是。取敗似是。時運不容人力。白公稍知人事者而乃如此。柰如之何。弟之行止。亦自不定。士元以爲不赴極未安。且無辭官之義。士威，顯道以爲暫往還棄爲宜。幸熟量而下敎如何。備忘下敎。似不可不明白。一達其義。而士氣已摧。無可望矣。白公疏下。或有言大老將至。欲留待暴白心事而歸云。極可笑。未知所暴白者何事耶。呵呵。適在玄石座。宋命賢來。出疏本及批紙。玄石失驚變色。悚坐一隅曰。今玆敗矣。柰何乎柰何乎。韓山之奉往祠堂。未知合於禮法耶。祭物備來過。祭於宗家。何害誠禮乎。何必親爲奉往。然後爲盡誠乎。未知養令兄弟奉議於兄主耶。兄主若以爲合於情禮。則弟之不爲奉來祠堂爲非耶。如此處一家不可相異。而如此各異。敢此仰稟耳。金相卽與相逢。便歡然有敍阻之情。慘然有遠別之色。向來相恨之心。自不及生。人情乃如此耳。縷縷所言。只向來辭院長一事。非有一毫他意。實以章甫之間。不無不足之言。不安於晏然而已。及聞院需之來見時所言。始相粗信云。所言時事往復近日朝廷說話。且言自上答閔黯批。有向日所爲。心常痛惋之敎。則不知罪止於何境云云。今日午間。禁府郞拿金重叔以去。而以帒蒙頭。以重枷壓項。縛在馬上而過去。一如逆賊模樣。極爲驚駭。噫。自上指爲安宗社計者。乃爲一邊人報復。置安危於必亡之境。柰何乎天。金昌翕言近日事。玄石似無所關。蓋許璽獄盡反案。則其時攻金臺官玄爲主張。今日一邊人賞罰極分明。似必藉以爲功矣云云。李震顏事。自上何以記憶。或有提撕者故云耳。吾家事如此逆境可苦。然俱非自我所關。柰何。有人傳京中自豐呈後。士夫家歌樂狼藉。蕩無津涯。尙州妓生有能舞劍者。方舞時。一身如雪。卿相家遞傳而觀之。贈遺山積。故中外效之。倭劍價頓高云。此甚惡兆。豈有平常時女子舞劍而滿城爭觀者乎。極可怪。明者。覩於未然。況已著見者乎。且聞胡中發怒於使臣。所謂方物都却逐不受。右相被逐出來云。辱已不可言。而兵端亦不保其必無。人多憂之云矣。弟昨日辭。朝夕出明邨。廿六午歸家。連日奔走飛塵。滿頰白鬚。變作黃髥。極可羞。到處只聞老少論及治獄重輕。令人不佳。極恨妄作此行。柰何。到京見諸人所謂前日老少論。似不大段。以弟所料。卽今治獄。峻論爲一邊。緩者爲一邊。老論中峻者多。少論中緩者多。似此二論將爲偏論。新論出則舊論止例也。此後或免苦況耶。到樓院。見西溪坐溪邊看農。可謂超然物表矣。今世只德浦兩人而已。辭來已四日矣。初三。午飯於錦山南邨。初欲入山泉舊齋。而氣疲不得達。歇於新邨。山川依然如舊。令人有感懷。午後踰松峙入縣齋。邑人多來會。頗紛擾。未暮而散。則寂然如山齋。昨今兩日。不見村人。只官吏略理公事而已。此處多有勝地。恨無由與諸弟輩共賞朝者。偶往看太古亭。川石絶勝。曾所未見。此眞著眼生來。未曾見者也。地亦有數。以在深僻之故。無人吟詠。只有宋相，白軒爲洪錫文與詩。而皆不能寫川石之景。可欠。宋相序文。極好文章。白軒亦有文而甚支離。不足觀矣。上下奇巖盤石。大川流其間。若畫圖中人間。乃有如此川石。惜其地僻無人發揚耳。 邑則貧薄無比。無一長物。事事皆法外橫斂欲守法則無措手處。朝有士人數三來見。盛稱程朱子祠宇事。欲以弟一言決之。弟答以此士論。非吾所預。而但必使我參議。則吾意以爲苟簡。且前日旣已聞於朝廷而罷之。則今亦當呈疏而復設。如此則似不可不稟議於儒宗云云。未知弟言如何。觀其辭色。似不可止。且其地山川絶勝。學宮藏修。亦一好處。旣往成事。復設亦似無妨耳。早晩當有往稟者。故如此先達耳。離違未一月而已如此。不堪戀慕。前頭將何以堪。還欲棄之而歸耳。四面皆山。官庭終日。寂無人來。獨坐無聊。實難堪遣。柰何。方伯昨以手書。致意極隆厚。人待我如此。而我無所觀。則亦可羞。欲以淸白恬靜。爲治以自守。只恐不能勝氣耳。邑風不好文。纔見興學之意。便蹙額。可笑。東西程朱子書院之基臨流。有勝致云。弟欲一往見之。近以兩水不果。俟晴欲往耳。邑事亂雜無序。方日日整頓。今日理一事。明日理一事。猶不暇給。以此趑趄耳。未知他邑亦如此紛雜也。此邑百物。皆責出於民戶。而皆無名之徵。民困百倍於湖西。誠可怪也。欲一往見巡相。縷縷悉陳。所謂無名之徵。從頭劈下。爲一道通規。比諸湖西邑例。則可爲遐遠民生之幸。未知果相信也。辭朝日。政院讀示傳敎。有曰。法外橫斂。無或因循。言猶在耳耳。到縣閱諸舊例。則盡是法外。其剝椎之政。誠非仁人所可忍見。弟則一以奉法爲治。要名干譽之誚。親舊人事之廢。皆不可顧。峽民之創見而爲喜。亦不足故避也。惟公心者相知。非可與俗人言也。明邨抵弟書中。甲告遺稿刊出事。未知此事如何。過明邨時。顯道先發此言。則仲輔駭曰。此時何可早出甚費。多說其言無識。固不足道。或不無復惹懷黨之醜詆耶。如詩文書札易說或似復有删略者否。板材及秋斫出爲好。若始此事則拙不可不下來與同耳。商量下敎如何。下敎剗革之。或有弊大。不然。民貫在水火。何暇顧後弊。治亂國用重典。前令六年不窺門。深坐不見民面。積弊因循。枝上生節。今已一月整頓。尙未及半。若不猛省勇翦。則弟與前令幷受其責。不得不一切蕩除。雖令復爲貧邑。抑何妨也。弟遞之後。自任後來者主張而已。洛報聞來。誠抖擻矣。此豈久安之道乎。弟昨書所揣度以達者。如合符。足可謂先見耶。以此復料前頭事。亦可坐致也。左台方主張時論。作一道理。豈肯請還領台。此不過人事場。兄主所謂獨留之勢。如領相向來之勢云者。誤料也。想必大合老論諸人。改排一新。自領台以下皆當論罪。豈有餘地乎。且慮近來事。左台邊所執是且直。氣壯而勢猛。領台邊行事。苟且回互。氣惱而勢縮。終不必伸。行一何事攘臂於其間乎。想文卿君實所使。若措語或不適中。則爲人所捉。極慮極慮。金春澤，韓重赫方自受知於君上。而文卿之付黃極峻。此事亦極不輕。將何出場。彼此各目爲士論。而左台主彼甚力。勢必不勝。文卿之付黃不遠矣。朴承旨，李都承旨所達兄主事。以弟所料。欲陞擢參贊或贊成。如當初左台之擢。非謂亞銓。上敎所答似草草。今狀似必許遞。後必久曠除拜。幸勿慮也。泮鬧亦大事。湖儒削籍。老論必大驚。亦似激左台攻之。事事無非大憂。柰何。職名已得遞耶。支離可悶。文哉逢辱何妨。下敎以不容於世歎。文卿亦可呵。不容何妨。觀今日紛擾。此局亦似不久。士君子閉戶爲宜。不關此世容不容。如何如何。今夏困甚。不覺睡至。或倚坐牕扇。半餉如夢。氣衰可知。似不如歸家閉牕閒調之爲便。牛病生死如何。得失不關。出債買牛。初已失計。凡世間失計之事。輒有咎可欠。弟之貧相無救策。而強爲分限。求一飽食。安得無橫災也。只可任之而已。諸紙皆詳覽五六遍。人間事誠無所不有。終夜細思。此後終無安靜之理。只富俟命於天而已。以自上眷注於領相者觀之。天意似或可倚。而以左相擧措觀之。似有大機關如波潰而潮至者然。誠不知何故耶。以徐判尹相事爲源出於兄主。亦何緣故來善之窮凶。而行一何故停啓。其爲措語不成說話。看來吾亦憤怒。況峻論者乎。宋鄭姜朴其心雖在傾陷。其義實爲明正。行一何故大斥文哉。泮論正直。雖敗無愧。最以行一之事爲悶。不知者之歸咎於兄主固也。此亦運數。柰何柰何。疏事更以何意措辭耶。雖曰難進。自古無如此道理。儒臣之無君臣義者。未知自何時作法可怪。以弟意言之。若終不得應命。則當待死於金吾門外。方有君臣之義。然如此則大駭曕聽矣。呵呵。弟自入秋後。漸覺有病。遂日朝輒一泄。精神昏倦。百事皆厭。昨日所令之事。今日全忘。不復省察。夜則咳嗽。食味全失。似爲嵐瘴所傷。誠欲棄歸。貧窮有命。亦不足恤。方自趑趄耳。文哉兄弟其果來會耶。文哉之見停。固好無妨。觀彼輩所爲。必敗無疑。若發奮勤學。未必無助。實勝於朝赴科而夕就試。奔走無暇者耳。如來見。幸以此言勉之如何。行一已下來耶。家不貧。遠下海邊何用。可恨人心不如我心。幸止之。如何。弟咳嗽之症甚苦。昨夜不得接目。苦悶。左揆書覽後還上耳。今日出處誠與前不同。然前日父主所遭之義。上以誠意相招。下不得不以誠意相進告而退後。上下相信不復事矣。今日則不然。招之亦循例。應之亦循例。上下俱非誠意請出之言。不知其當理也且上旣以不以職相迫爲敎。則已遞職矣。雖未出代。何可復辭。只當俟命而已。如何如何。垂老吏役必十倍。戒愼爲宜。而昨金女書中。輒言悲感。恨我不顧念。不得已貰貿木花載送。若如李女所請。豈得動聽。而無父之兒。弟心亦爲所動。如是相關。愧恧之心。數日不伸。柰何。士威許及成姪廬中。皆以書紙相問。要明邨請傳耳。此三家以爲師門疏被困。雖非弟所可報恩之義。而人事自不得與他處相同。如何。行敎之得第。極爲幸賀。第出身後行世極難。以此爲懼。且門戶太盛。而一邊媢嫉者多。日夜爲憂。不爲喜也。省掃後卽發。則其歸在望間。弟亦當及其時。進去伏計。下敎之意。謹領之耳。頃始貿得若干乾柹。爲歲饌計。略甚可欠。近復逐日放鷹。得數首雉。亦以載致爲慮耳。且念弟之來此。初非爲人事計。只以貧不堪苦。暫爲資生。戒得之咎。年老之人例患。誠欲十分淸謹。不辱世德而已。況居官之道。不爲法外之事。則實無一分贏餘。凡不宜蠲減。且存舊例之說。皆俗人例談。實不意兄主亦有此敎耳。昔日叔父主爲此邑之日。以中簡紙封送於某處。父主極諫其邑貧費廣曰。都擧元爲龍邑時。以如此簡紙封送。幸兄主勿效。至今猶記在心曲。今下敎以白紙封送爲嫌。然何動於俗習如此耶。且聞館者俟客之來。輒呈帖字紙於客前。如汝良至。書三兩錢以給云。聞來極爲驚訝。近來玄石之得謗。不過如此事實。不意兄主之門下。亦見此事也。凡館者。何功於我家。只隨例從先達以來而已。似當過五六日謝遣。渠若不肯。則直曰汝久留不宜云云可也。渠何敢不退。今乃無端使館人。脫客之衣於外。極不似長者家事。旣往柰何。院役時僧輩壓死云。此非極可驚之事乎。古語云。以約失之鮮。約固不快於人眼。實居官者之所法。過不及同歸於失中。然寧不及。不可過也。書院講堂事。陳疏配享事。弟意極以爲慮。卽今中外騷然。百爲俱作。疏章旁午。聽聞煩擾。何可以此時起役於書院乎。況陳疏請享。是何等擧措。而乃於此時助瀾乎。若果始事。必大貽辱德浦。兄主慮事甚精。豈不知其不可。其使待弟之言。欲使弟如昔年牢拒耶。天縱輩有何遠慮深識。必於事敗後自悔耳。弟意莫如先止講堂役。然後追享事付之士論。但不爲疏請以待後日。則玆事稍輕。結末頗速。不至大煩聽聞。且只於一鄕一院奉行。雖有不悅者。無可據之端。不然而請於朝。或有意外見阻。則將若之何。兄主下敎。只言義理。而弟則以人心向背。偏論事勢言之。此亦不可不慮也。未知如何。然講堂役決不可不止也。彼欲速年少實不知。此深慮耳。自敎傳兄主下敎。若不修人事。不如棄歸云。君啓藥材。弟之歸時持去。以傳爲計。棄歸則不然。弟之來此。初非爲人計。何可因噎而廢食乎。然山中不可以久居。亦欲棄歸耳。先達之不令此來。兄主亦爲嫌然云。伏未知信否。館人之作挐。誠難待。峽邑人吏赤立。不忍見。何故無端迎館者來。使之督徵乎。此有何生光於先達乎。誠不關矣。如此孟浪浮文。弟實爲無味耳。歲前上京之事。何以爲之耶。弟意不送爲宜耳。獨坐空軒。終日無與語。此與謫居何異。還上未收過百石。又以漕軍事。欲期罷而不從。畢竟似罷歸矣。縣殘甚。欲修人事。非犯法則不能。欲不犯法則無一物可辦。且舊捧已盡。新捧未及。貿用亦難。故復依前從簡。雖子孫。亦不能久留。柰何。縣中諸成。自以獨谷子孫。族分不遠。叔父主來此時。款待。且親往其邨。會一門而榮臨。其人輩至今誦稱。昨修單子以來。列名書末。以雉，果爲禮。無可却之辭。受而送上。未知如何。</text>
<title>[上明齋先生 丁丑]</title>,<text>凡事十分節約又節約。而到官後所用無恨浩繁。極悶極悶。客來無虛日。又有親舊奴輩雜出入人甚多。只答狀一事。過公事十倍。無可拒之道。只任之而已。下敎冒耕事。通五十三堤。近百石地。無田者耕食。或食或不食。此何可收稅耶。弟意如此。已停捧減除。俟春欲極禁耳。丁丑</text>
<title>[上明齋先生]</title>,<text>金溝午來聞。閔彥暉奄忽。痛惜不忍言。其諸子何處依賴。古阜金潛亦死。可傷也。卽今大無之年。自上亦減御供。每見朝家命令。灑浙驚心。朝夕食亦不自安耳。兄主每以不修人事。致責於金溝。金溝說以爲悶。兄主敎子弟殊異於昔日父主勖勉諸叔父主意也。第伏歎恨。還上餓民抵死不納。只任之而已。輕重之罪。勢當代民受之。柰何。行乞餓死者。逐日仆官門外。若顧恤則遠近行乞輻湊此邑。無救於死者而會人聚殺。不可不慮。每一聞之。食不下咽矣。悶悶。富鄭公淸州活飢民四十萬。用何穀救之。若此處則雖四十人極難救矣。此邑所謂儒林。大戰相詬辱。弟不得鎭定苦事。然欲從容開諭爲計耳。疏批極不尋常。未知將何以爲計。若離家次進於中路。以病不能前進之意。席藁待罪。如何。疏語雖十分懇惻。未安之心則愈深矣。申政丞挽章。亦來於弟。想其子弟相待不凡故也。葬期已不可及。雖追後。欲製之幷賻物以付耳。最以此郡凡物。皆從民膏血中出。若非至殘忍之人。則無處可以措手。以是爲悶。</text>
