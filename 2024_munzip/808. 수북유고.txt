<title>雪夜入蔡 月課</title>,<text>元和大聖撫堯封。坐受朝宗萬折東。侯尉西南成一統。謳歌億兆戴重瞳。誰知殘孽能干紀。謂效頑苗不卽工。越厥仍愆侯度久。爲狂終負主恩洪。王誅豈待三千附。廷議猶欣一二同。按起湛盧殲巨猾。惠來謀說却羣公。師中節制資弘度。閫外方便屬古通。屈策最優唐鄧帥。收功多在柵城攻。竆陰正値三冬際。節候時當十月中。朔氣凝嚴氷塞路。寒宵慘惔雪漫空。靑冥鈇鉞臨西土。白帝衣裳捲北風。玉壘狼煙迷咫尺。金墉雉堞沒穹崇。天方助順應亡賊。勢若升虛易發蒙。鶴唳風聲渾與便。鵝池雪色卽爲功。從來勝筭人難及。入有全城夜未終。千里封疆歸版籍。三軍喜氣溢崆峒。倔強今日知何益。迷復當年敢自訌。覩漢威儀讙有衆。冠唐勳業耀無竆。除兇縱是人謀壯。成績端由聖斷雄。從此四夷賓服盡。坐看治與道俱隆。</text>
<title>却寒簾 月課</title>,<text>異鳥遺奇骨。誰家織作簾。風簷垂處燠。雪屋下來炎。朔氣還排凍。寒威却解嚴。氤氳歌舞席。全勝肉屛䪜。</text>
<title>苦寒行 月課</title>,<text>玄冥應律氣屭屭。凶飈虐雪埋天宇。乾坤慘惔萬木僵。起視千山絶飛羽。蛟螭幽死虎豹號。北陸陰墟縮玄武。層氷萬里厚地裂。應知凍折天關柱。寒鋩刮肌利如刀。攪屋風聲一何怒。侵爐熾炭還無功。冷透重裘寒正苦。羊羔酌來指不拈。呵噓口噤氣莫吐。羲和馭日却徘徊。煖律無由吹墐戶。機中織女雙手龜。灞上詞客吟肩竪。野人那得快炙背。短褐懸鶉不掩肚。莫愁踆烏三足斷。墮指亦有邊城戍。陽和幾時布德澤。藹然萬物生意喣。</text>
<title>秋氣集南磵 月課</title>,<text>策杖緣幽澗。蒼然步晩洲。商飈開積暑。凉雨產淸秋。岸柳靑煙少。汀葭白露稠。客心元自惡。臨水更悠悠。</text>
<title>湓亭望月 月課</title>,<text>江上危亭日已曛。碧空初月破重雲。微昇遠浦依依見。淸照秋毫箇箇分。萬里此身鄕國望。一年今夜客愁紛。氷輪喚濕靑衫淚。白首誰知苦戀君。</text>
<title>灞橋騎驢 月課</title>,<text>漫天風雪冷侵肌。灞岸吟鞭獨過時。野外寒林迷遠近。村邊古樹望參差。渡頭橋斷堪移畫。驢背肩高正得詩。自是平生多苦思。當年踈棄欲尤誰。</text>
<title>守歲 月課</title>,<text>却怕殘宵盡。挑燈坐悄然。春風來幾日。曉色又新年。歡緖嗟全减。寒更惜屢傳。平生喜着睡。今夕不成眠。</text>
<title>浙江潮 月課</title>,<text>鴟夷忠憤浙江潮。白馬揚波暮又朝。猛勢撞舂傍激岸。怒聲轟磕上掀霄。中秋最是寒濤盛。千載何曾壯氣消。迎戲至今存舊俗。海門旗鼔集羣橈。</text>
<title>次杜詩秋興 月課</title>,<text>商聲帶殺振霜林。葉脫羣山萬木森。塞鴈賓秋新叫侶。峽雲埋日晩成陰。殊方久滯南音客。故國長懸北望心。惆帳旅懷愁不寐。月明何處擣寒砧。其二多少樓臺背夕暉。晩來凉氣雨餘微。淸霜落夜鴈初過。病葉吟秋風更飛。稷契許身身已老。漁樵有計計還違。空思杜曲村居興。香稻登塲蟹正肥。其三浮世艱危劇累碁。干戈人事兩堪悲。蕭踈白髮仍今日。流落靑衫又幾時。百二關中塵澒洞。三千劒外路逶遲。秋來更覺鄕心切。夜夜江山入夢思。</text>
<title>愁人知夜長 月課</title>,<text>虛舘漫漫夜。羇心悄悄愁。不眠欹客枕。無語數更籌。坐久天難曉。燈殘影獨留。明朝試看鏡。應白九分頭。</text>
<title>隨軒雨 月課</title>,<text>春農望雨正村村。蕭颯俄隨太守軒。潑墨雲光連皁盖。象車雷響轉朱轓。看看隴麥靑添浪。處處田毛綠漲痕。須識至誠回造化。歲成爭頌荷仁恩。</text>
<title>殿閣生微凉 月課</title>,<text>宮樹綠陰轉。禁城淸晝長。好風吹却暑。虛閣晩生凉。不省炎官苦。寧知酷吏傷。至仁聞扇暍。千古有文王。</text>
<title>亡題</title>,<text>衣裳顚倒夜渠央。環佩玎璫趁鷺行。刻漏風傳雙闕曉。罘罳日射五雲光。千官拜稽瞻璇極。萬國朝宗奉玉皇。靑瑣從班何幸忝。鳳池春色共翺翔。其二攀折千絲拂地垂。臨風誰倚篴中吹。中宵試向關山聽。盡是征人怨別離。</text>
<title>大殿春帖</title>,<text>宮梅初綻柳舒風。春意先濃紫禁中。雙闕瑞光雲罨彩。千門和氣雪成融。衣冠拜稽瞻宸北。民物昭蘇徧海東。聞說老農今更賀。土牛曾已驗年豐。其二紫極迎春序。玄功贊化元。惠風蘇萬彙。和氣藹千門。振蟄陽初動。鞭牛俗尙存。今年占更熟。聞有老農言。</text>
<title>奉送石室叔父海路朝天</title>,<text>不因王事詎觀周。萬里乘槎辦壯遊。身閱世來無畏道。敬存心處卽安流。天連碧海田橫島。地入靑齊禹貢州。却想歸程寒暑盡。十洲春色好回舟。</text>
<title>送唐津使君石谷朴性之 安行</title>,<text>搖落秋天鴈陣橫。一樽江上送君行。幷州親舊如相問。十載紅塵鬢雪明。</text>
<title>題扇贈行</title>,<text>橫海仙槎八月中。關門紫氣望浮空。當行贈別吾何物。萬里滄波一陣風。</text>
<title>寄唐津石友</title>,<text>落日秋江雨點踈。送君回棹意何如。歸來便作經年別。水北無人問索居。</text>
<title>李公甫遺書。責以不能薦用。戲吟代簡。</title>,<text>終年離恨鴈魚踈。一字遙傳意豁如。豈有冗官能濟困。我今竆巷閉門居。</text>
<title>送金承宣子中出按關西</title>,<text>國用賢才急。公仍位望尊。樞機纔北斗。鎖鑰復西門。世事艱危甚。軍需責應煩。行看游刃地。淸壘答君恩。</text>
<title>送金道源使日本</title>,<text>茫茫滄海水浮空。日域風煙莽蒼中。蠻貊可行忠信在。送君今過一歧東。</text>
<title>金叔平惠扇梅花帖謝</title>,<text>風來歡揖故人淸。更有梅花寄百兄。千里卽同眞面目。一封書去萬重情。</text>
<title>奉呈關東方伯姜任甫 約以丸劑投寄。故詩以申之。</title>,<text>觀風玉節出東關。刮眼秋光際海山。靈藥定從眞境得。丹成投我駐朱顔。</text>
<title>送玄石相公韓元之 仁及 謝恩兼奏請之行</title>,<text>西原華緖最多賢。相國今看又世傳。望重荊州人見慕。才高吏部學竆年。聲名藉甚無䨥士。風骨魁然第一仙。事主險夷忠不貳。誦詩三百對能專。謳謌正屬前星耀。綸綍新從北極宣。輸謝果誰將命者。請封尤急得人焉。公膺上价輿情允。簡在中心聖眷偏。觀樂周庭吳季札。乘槎牛渚漢張騫。帆開碣石滄溟晏。路指關門紫氣先。三島十洲平妥帖。百靈千里護危顚。淸宵幾步燕山月。歸夢都迷薊樹煙。綺陌曉鍾隨劒佩。玉墀仙仗共班聯。鳳麟爭覩儀觀盛。鵷鷺環瞻禮貌虔。稽首拜嘉歡匝地。披肝露奏力回天。鯷岑少海波重潤。燕翼洪圖慶益綿。却想春來先報喜。十行擎下五雲邊。</text>
<title>送礪山趙太守</title>,<text>昨判軍監事。今爲礪邑侯。佩符銅作虎。游刃目無牛。且喜還流徙。休言愴去留。惟應鶺鴒急。離恨最難收。</text>
<title>送朴德雨赴靈光</title>,<text>千山氷雪積寒威。正是江南遠別時。學士銅章殊怪事。使君萊服亦榮輝。三春報答心如草。百里歌吟口作碑。無補聖君親又老。自憐忠孝我多違。</text>
<title>贈劉希慶</title>,<text>劉老爭傳地上仙。行年九十鬢蒼然。相逢話我金剛勝。萬二千峯落眼前。</text>
<title>再贈劉希慶</title>,<text>淸詩一一儘堪傳。得助江山氣灑然。開卷自憐塵惱甚。直廬吟病又經年。</text>
<title>次李忠義</title>,<text>山擁孤村樹護堤。風煙踈冷路高低。聞君欲共閒居味。便拂塵纓出郭西。</text>
<title>送韓元之赴鍾城</title>,<text>國用賢能卽爲官。此行應見遠人安。單于莫近楡關塞。塞上如今有一韓。其二邊城吹角戍樓空。日暮寒聲雪滚風。却憶中宵聞擊柝。關山何處夢魂通。其三積雪層氷鐵嶺寒。羊腸九十九回盤。人間閱盡世情了。莫道關山行路難。</text>
<title>送南茂朱</title>,<text>雷縣雙鳧去。竆陰小雪天。溪山從古勝。人物卽今賢。政擧還流戶。官閒作卧仙。驛梅應有使。遙寄玉堂前。</text>
<title>送彈琴朝天之行</title>,<text>八月仙槎上玉京。迢迢歸路入層溟。無端坐負都門別。河漢終宵望使星。其二一生忠信證神明。脚下波濤萬里平。王事已知無畏道。更聞氛祲薊門淸。</text>
<title>送任承旨子瀞 絖 日本通信之行</title>,<text>鉅海連天碧。扶桑出日紅。交鄰存大信。銜命有孤忠。破浪平生志。揚帆萬里風。看君行遠近。紫氣正浮空。</text>
<title>送南擇之赴安岳</title>,<text>三月因山役。艱難共備嘗。開懷多苦語。告別忽殊方。去國人皆惜。臨歧我最傷。天寒足霜雪。離思更蒼茫。</text>
<title>送伊川兪子先</title>,<text>聞君謫宦已潸然。况復今晨是別筵。嫉惡久知剛似鐵。作人仍見直如弦。秋風行色東州路。落日歸心北闕天。聖世自來多雨露。悅雲亭上蹔時仙。</text>
<title>奉呈北伯李相公子淵 溟</title>,<text>安危從古在邊垣。鎖鑰如今重北門。細柳開營曾懾虜。甘棠布化舊遺恩。江西再按澄淸轡。川陜重瞻節制尊。國用老成應有意。此行須識答乾坤。</text>
<title>送鄭德基 維城 之任順天</title>,<text>雙鳧飛引板輿行。五馬仍兼采服榮。萬事不求便養外。使君眞箇做功名。其二江南佳麗最諸藩。處處園林橘柚繁。別後相思應有地。官梅東閣月黃昏。</text>
<title>送尹侍郞出守完山</title>,<text>宿德傾朝望。高標瑞世姿。鳳鳴宜補闕。鷄割惜分麾。善政疲氓說。忠言聖主思。淮陽行見召。當別莫齎咨。</text>
<title>送閔學士而靖之任江界</title>,<text>龍顔久侍玉堂淸。虎竹遙分紫塞行。不是朝廷輕國寶。秖緣天意重邊氓。陰山臘盡猶深凍。澗水春生更遠情。時事正艱那惜別。好將方略上金城。</text>
<title>奉贈嚴綉衣敬夫</title>,<text>九重宵旰軫如傷。蒭牧牛羊孰否臧。阿墨欲知眞毁譽。咨詢今見得剛方。埋輪行色還無迹。衣繡威風却有霜。從此不憂齊不振。佇看治化鑄虞唐。</text>
<title>次任友達江亭韻</title>,<text>江閣登臨逈。竆陰小雪天。亂山平野外。孤落霞邊。地擅千年勝。人偸半日閒。憑欄徒極目。歷歷漢陽川。</text>
<title>奉送金侍郞伯厚 堉 朝天之行</title>,<text>三年初返鶴城車。萬里還乘博望槎。專對才華當世許。獨賢王事故人嗟。行看忠信神明護。不見風濤道路賖。遙憶賀班隨執玉。小邦侯度帝庸嘉。</text>
<title>寄鍾城使君韓元之</title>,<text>草草都門別。悠悠關塞征。居人尙多感。行客若爲情。沙磧邊風足。陰山積雪明。男兒四方志。努力樹勳名。</text>
<title>送北關亞使宋澤之 國澤</title>,<text>人物風塵表。聲名北斗南。登臺纔諫筆。佐幕忽戎驂。內外官無擇。馳驅子可堪。邊虞今正急。謀畫好須參。其二節序淸明近。迢迢關塞征。男兒四方志。王事一身輕。嶺薄層霄逈。溟呑大陸平。壯遊那惜別。千里送君行。</text>
<title>送權霽仲朝天</title>,<text>拱北虔侯度。吾東職世修。今君持使節。當代揀名流。鉅海看平陸。嚴程辦壯遊。傷離兒女態。行矣好觀周。其二玉帛恭將命。星槎八月中。層波三島路。萬里一颿風。遇事無夷險。爲忠有始終。行看回棹日。春色與俱東。</text>
<title>送韓仲安朝天</title>,<text>河淸聖作一千年。運際龍飛九五天。執玉觀周吳季札。乘槎持節漢張騫。雲開鰈海滄波伏。風送烏檣紫氣先。忠信已能無畏道。行藏應亦有前緣。嚴程遠入燕齊界。古蹟猶傳管晏賢。禮樂皇家今日盛。朝宗侯度小邦虔。歡呼想趁臣工後。拜稽還從雨露邊。却憶歸時春作伴。煙花三島路依然。</text>
<title>送林東野</title>,<text>蹔輟霜臺席。遙分海郡符。纔聞河渡虎。更說浦還珠。茂績爲時最。疲氓得子蘇。行看報政日。馹召返雙鳧。</text>
<title>送崔儒長赴光山</title>,<text>爲乞雷封近故鄕。彩衣南去板輿將。官應內外無輕重。日在君親有短長。五馬榮光烏反哺。雙鳧行色鴈初翔。遙知別後相思夜。魂夢尋常到玉堂。</text>
<title>送白江李直夫 敬輿 赴淸州</title>,<text>分符誰撤玉堂臣。聖世方推老老仁。竹馬歡迎賢刺史。板輿榮奉大夫人。春暉可報專城養。風俗應回太古淳。病負都門相送別。傷心楊柳雨中新。</text>
<title>送忠原倅聖止</title>,<text>纔接栢臺席。忽分花縣符。知非大賢路。只爲小民蘇。異政能馴雉。深誠反哺烏。離懷還不耐。風雨滿前途。</text>
<title>送友赴官</title>,<text>文武全才吉甫行。暫辭中禁護邊疆。瀛洲十八班淸絶。關塞三千路杳茫。不是論思輕玉署。秪緣時勢重金湯。羊腸叱馭忠臣勵。鶴髮臨年孝子傷。王事敢言行役遠。人情猶惜別離長。天寒病負都門餞。送子今晨有短章。</text>
<title>送人</title>,<text>金石論交地。心期入室蘭。升沈還有數。聚散忽無端。漢水秋風動。湖山客夢寒。離懷愁不語。立馬暮江干。其二此別眞堪惜。相看各愴然。平生同出處。今日間山川。就食江南土。沾襟漢上船。君還知不遠。明主正須賢。</text>
<title>送畸菴鄭子容 弘溟 赴金堤</title>,<text>交情世義兩綢繆。靑眼相看到白頭。惆悵江南遲暮別。秋風關塞更邊愁。</text>
<title>奉寄鄭子容</title>,<text>念君賦相薄。宦况得無酸。書到我心慰。自言鼎食安。定將詩遣興。誰與醉成歡。仍憶鈴齋夜。孤懷度歲闌。</text>
<title>寄晦卿</title>,<text>憐君飄轉逐飛蓬。直道何傷世不容。人事自來多感慨。親知應亦少過逢。天寒旅舍炊烟冷。歲暮山村凍雪封。只有身閒無客到。閉門深卧日高舂。</text>
<title>春日直廬</title>,<text>昨夜知時雨。前村次第花。好懷開幾日。新釀熟誰家。禁直身仍病。春遊計又差。良辰那可負。詩句答年華。</text>
<title>奉松陰詞案</title>,<text>破屋生涯類玉川。安貧不獨守吾玄。升沉有數餘雙鬢。光景無端又一年。只可題詩排悶去。且須乘興喚盃傳。東風日覺催花思。更近淸明三月天。</text>
<title>送李公甫赴茂朱</title>,<text>丹川聞與玉川隣。淸絶江山不到塵。衙罷縣齋閒興足。坐仙人對卧仙人。</text>
<title>奉送宋退之 希進 赴淸河</title>,<text>忠言爲罪奈如何。鵰鶚秋天失可嗟。只是此心存愛物。淸人還有暮來歌其二分憂民社主恩隆。直道休言世不容。行見豸冠還右府。未應鳧舃久雷封。</text>
<title>與李日三。約遊龍門。未果寄贈。</title>,<text>人間好事本多魔。一棹沿江計忽差。回首龍門山似錦。可憐車馬走風沙。</text>
<title>寄壽弘</title>,<text>未老沉痾似我無。汝今多病過於吾。形骸造次須筇力。飮食尋常對藥爐。應趁歲行神欲旺。定隨陽律氣還蘓。春深便擬看花去。遍踏鷄龍與爾俱。</text>
<title>次夜坐韻</title>,<text>霏霏秋雨動微寒。悄悄虛堂坐夜闌。客裏光陰今又晩。人間歧路古來難。幽懷謾擬憑詩遣。羇抱何當得酒寬。同事偶從羣彦後。喜將談笑照心肝。其二塞影霜前鴈。秋容雨後山。可憐饒物色。無奈㥘風寒。劇務書盈案。沉痾晝掩關。自然詩揔廢。非爲俗人看。其三悄然坐秋夜。山月冷侵扉。歲晏仍爲客。天寒未授衣。宦情那可道。王事敢言歸。自笑浮名誤。從來百計違。其四柴扉草屋宛田園。樹繞踈籬月入門。秋色萬山初白露。客懷孤舘又黃昏。寧嫌堆案簿書亂。喜絶塡街車馬喧。詩句有時排悶去。忝陪酬唱丈人尊。</text>
<title>次車輦觀松成天使韻</title>,<text>飽經霜雪幾年來。瘦葉淸陰面面開。翠色搖烟欹羽盖。蒼髯籠月暎霞盃。風前細聽寒濤起。雨後偏看爽氣廻。蟠屈道傍能獨壽。達人方識不材材。</text>
<title>登快哉亭。次成天使韻。</title>,<text>登臨騁遠眺。目極思悠哉。吊古雲千載。憑危酒一盃。才高鸚鵡賦。地勝鳳凰㙜。得御吾眞忝。淹留笑語開。</text>
<title>次䓗秀山遇雨韻</title>,<text>急雨來千嶂。孱顔阻一登。林昏雲晻靄。溪漲雪奔騰。客興殊無賴。山靈似有憎。歸程還不遠。高峀踏層層。</text>
<title>次快哉亭偶成韻</title>,<text>倦客登臨處。靑山返照明。江光搖枕几。雲影落軒楹。地爽懷仍豁。心醒夢亦淸。願無輕捨此。還恐作離亭。</text>
<title>次金孝女</title>,<text>郭山女子古稱孝。母病將死能斷指。至誠動天天爲感。果見沉痾一夕起。人亡至今問幾歲。生長孝女尙有里。荒墟指點有短碑。定紀芳名留太史。當年豈但動鄕閭。行路千秋亦敬只。是知天賦本不嗇。叩氷泣筍俱風靡。世人莫言生男貴。生男未必賢於女。君看絶裾溫氏兒。亦有母病不侍子。吁嗟孝女勝男兒。漢有緹縈差可擬。</text>
<title>壽昌宮。次韻懷古。</title>,<text>秋光淡薄古行宮。荷破寒塘木落風。唯有當年歌舞地。棲鴉來集夕陽中。其二繁華無復綺羅香。故國興亡亦自傷。種穄地荒人放牧。賞花園古鳥回翔。劫灰金闕埋銅狄。秋草玄陵沒石羊。說到前朝多感慨。逢君聊復一傳觴。</text>
<title>次龍洲趙日章 絅 百祥樓韻</title>,<text>麗代江山信美哉。百祥形勝古今來。漫岡堞壘連雲起。拔地峯巒際海開。離亂十年氛未豁。興亡千載事堪咍。傷心㝡是繁華盡。滿目荒墟太半灰。</text>
<title>次陽坡鄭囿春 太和</title>,<text>西來行色已三旬。客裏逢迎儘故人。可惜風流今寂寞。樓㙜無復敞華茵。其二黃昏已作美人期。淸夜何須怨別離。更有秋娘彈一曲。不妨呼酒暫開眉。</text>
<title>次韻龍洲</title>,<text>朝昏凄霧粟生膚。亭午炎風㬥襲桴。水土大江元不並。凉暄一日絶知殊。賓筵對酒愁難破。詩語驚人氣欲蘓。王事粗酬歸便得。焚香隱几了閒軀。</text>
<title>自箕城向安州留別竹所 光煜 兄</title>,<text>關塞隔年別。天涯魂夢悠。王程有邂逅。公舘得淹留。潦倒俱衰境。登臨且勝遊。今朝忽惆帳。鞍馬又西州。</text>
<title>自安州還朝奉別竹所兄</title>,<text>客子初歸路。江城細雨時。聯床乍開抱。把袂忽臨歧。草草舟中別。茫茫日後期。相思自今夕。浿水卽天涯。</text>
<title>就途 時公以副學。箚論元宗祔廟事。被嚴旨。初擬會寧。旋命移配于三水。卽日就途。</title>,<text>無辭告別只呑聲。慘慘相持父子情。君不我嘉親莫慰。到今忠孝負平生。</text>
<title>次韻。別李茂朱公甫。</title>,<text>妄意恢公論明時。我獨傷君恩天廣。大世道日荒凉去。去親朋遠行。行嶺海長誰。能輕此別立。馬古途傍。</text>
<title>昌道驛。遇姜任甫。自金剛廵還。</title>,<text>罪大投荒天網恢。鬼門荊棘路還開。逢君行色多淸暇。看盡秋山玉節廻。其二明時行遣更何言。邂逅嚴程駐使軒。秋色萬山長送我。此身隨處足君恩。</text>
<title>新安曉發</title>,<text>旅舘鷄聲曉。征驂又戒程。據鞍殘夢續。緣棧畏途驚。霧合谷全暗。日銜山半明。淮陽朝卸馬。忽憶漢臣行。</text>
<title>鐵嶺</title>,<text>鐵嶺盤空鳥道回。何年役使五丁開。天分南北此爲限。地設關防古以來。野色蒼茫徒極目。人烟蕭瑟自生哀。廻車叱馭俱無可。忠孝吾今已矣哉。</text>
<title>安邊次金伯厚</title>,<text>蒼黃行色出秦京。去國還同賦鵩生。計日嚴程那少駐。凌晨匹馬且孤征。陰山北望龍沙近。鐵嶺南高鳥道橫。此路艱關吾不恨。愛君唯有寸心明。</text>
<title>狂言</title>,<text>狂言豈是所難言。本自尋常人不言。雷霆謬借虛名過。共說投荒坐直言。</text>
<title>雨中過咸關嶺</title>,<text>冐雨仍行役。咸關嶺路長。水增溪漲綠。枝濕葉隳黃。畏道懸危棧。高天掛半岡。暮投孤舘宿。踈屋夜生凉。</text>
<title>洪原遇雨</title>,<text>簷雨琅琅不肯晴。客窓倚枕到天明。嚴程默筭三千里。半夜歸心尙北征。</text>
<title>北靑主人家。見菊花有感。</title>,<text>幽期相許九秋來。曾向庭除作意栽。逆旅黃花驚客眼。故園今日爲誰開。</text>
<title>贈人</title>,<text>狂言臣罪大。行遣主恩深。不嫌三水惡。無愧寸丹心。</text>
<title>慈江院</title>,<text>犖确水中石。巉巖天半山。險難憂跋涉。登陟惱緣攀。只爲嚴程急。誰論畏道艱。歇鞍臨絶澗。聊復聽潺湲。</text>
<title>濟仁舘</title>,<text>去去逐臣遠。天涯霜雪寒。終南迷故國。直北過咸關。盡日涉川險。明時行路難。斜陽投古舘。簷外萬重山。</text>
<title>厚峙嶺</title>,<text>晨登厚峙嶺。萬壑俯嶙峋。鬱鬱昂霄木。茫茫下界塵。地高早霜雪。天近逼星辰。八月披裘過。風寒欺逐臣。</text>
<title>呼麟院。次閔斯文 齊仁 板上韻。</title>,<text>直道妨身計。吾今合此行。驅馳歷艱險。扶護賴神明。旅鴈皆南去。羸驂獨北征。長沙問何許。辛苦洛陽生。其二呼麟名古院。駐馬且淹行。出爲聖人在。書之魯史明。千年爾不至。此日我長征。反袂空山裏。臨風百感生。</text>
<title>甲山途中</title>,<text>攀崖緣壁畏途竆。境界依然昔夢中。始覺此行前有定。向來靈感已先通。</text>
<title>到三水</title>,<text>三水竆荒外。長安落日邊。風霜欺白髮。寵辱聽蒼天。不有神明護。那無道路顚。浮生分已定。萬事且隨緣。</text>
<title>送蘇金吾還京</title>,<text>人間行路久知難。嶺外嚴程更苦酸。關塞極天鄕信斷。憑君一札報平安。其二吾行去國敢遲遲。千里長程匹馬馳。十有日時三水到。喜君將命不淹期。其三鬼門關路三千里。鐵嶺羊腸一百盤。回首日邊迷故國。此心方覺送人難。</text>
<title>封箚翌日。趙甥子服來言。爲大人占。得小過初爻。其辭曰。飛鳥以凶。似是不吉。余以爲飛鳥動象。有不處之義。吾其行乎。後一日。果有行遣之命。追思賦之。</title>,<text>小過初爻動。先知賦鵩占。展禽今果黜。飛鳥豈能淹。禍福皆前定。愚蒙漫顧瞻。千秋玩羲畫。此理極微纖。</text>
<title>夢起</title>,<text>身囚竆塞路千里。景迫崦嵫天一涯。只是關山遮不得。夢魂中夜日還家。</text>
<title>懷菊花</title>,<text>平生㝡愛傲霜姿。隙地春來手自移。惆悵秪今人不見。雨餘庭畔想離披。</text>
<title>到安邊。舊時官人來見。</title>,<text>依然城郭壓川原。三十年間舊迹存。昔日紅顔今白髮。相逢嗟悼各消魂。</text>
<title>途中</title>,<text>甚矣眞同汲黯愚。蒼黃急就鄭公途。明時𥌒說孤臣累。絶塞嚴程匹馬驅。逾嶺已知風土別。逢人更覺語音殊。可行蠻貊居何陋。處處漁樵各自娛。</text>
<title>九日。登長嶺。</title>,<text>重陽佳節塞天涯。作意來遊長嶺峨。吹帽西風還朔氣。過江東岸卽胡沙。白頭正對陰山色。黃菊遙憐故國華。千載登高今日壯。感懷何奈獨悲歌。</text>
<title>望白頭山</title>,<text>西登長嶺上。北望白頭山。磅礴雲霄裏。陂陀莽蒼間。根盤迷界限。勢大隘區寰。五嶽看丘垤。崑崙莫是班。</text>
<title>蒼蠅</title>,<text>蠅乎吾亦爾之猜。絶塞今從何處來。欲睡未能還拔劒。不敎鄕夢到家回。</text>
<title>鏡城判官姜君白。以書來問。</title>,<text>天涯謫宦爾堪驚。嶺外竆荒我此行。白髮高堂俱有老。書來各說遠遊情。</text>
<title>奉尹學士而遠</title>,<text>狂言罪大合投荒。夢得其如親在堂。唯有此心終不媿。與君竆塞任風霜。</text>
<title>詠懷</title>,<text>玉堂封箚觸雷霆。嶺海蒼黃去國行。豈有高名千古重。苟無寬典一身輕。陰山氣肅秋先雪。土窟烟熏晝未明。只是此心竆益固。到頭榮辱不關情。</text>
<title>在京時。鄭子容新搆小屋于衙後。名以披襟閣。自製短律。馳書諸友求和。余未暇爲也。到配。追記其韻而次之。</title>,<text>孤臣投北雪渾頭。異域風霜觸目愁。南國故人應念我。暮雲天末幾登樓。</text>
<title>客夜</title>,<text>冷色千山雪。寒聲萬壑風。孤燈明半壁。殘夢五更中。</text>
<title>奉李校理子文 尙質</title>,<text>一罷玉堂會。仍同去國行。嚴程忽先後。客路有縱橫。摻手吾何得。臨歧子亦驚。風霜今正苦。將攝且無輕。</text>
<title>雪夜</title>,<text>拍拍風鳴屋。蕭蕭雪撲窓。三更人不寐。孤枕對寒釭。</text>
<title>鄭順天子脩將之任。留牋索別語。擬以三絶送行。就其二而未就其一。遽有行遣之命。握別於靑門之外。未暇以詩相贈。及到三江。偶閱詩卷有感。仍足成其一寄之。</title>,<text>君今爲吏小江南。正是淸秋序屬三。仍想海邦風味別。登盤橘柚間黃柑。其二銀㙜曾忝共爲僚。淸曉聯裾趁早朝。世故向來饒聚散。天涯此別又魂消。其三當君剖竹江南日。正我投荒塞北時。別後茫茫書䟽斷。相思魂夢各天涯。</text>
<title>雪夜有懷</title>,<text>驅入柵裏類猪羊。幽蟄窟中如逃藏。盈簷丈雪積寒氣。戶牖不照天日光。紛紛冠盖長安道。待漏趍朝靴滿霜。却想連章日叫闔。我自就閒遺他忙。世間得喪那得知。閉門僵卧袁安床。</text>
<title>伏次嚴親寄示韻</title>,<text>蒼黃一夕去秦城。嶺海孤囚作楚聲。天外故園看不見。白雲回首若爲情。其二君恩如海忽忘身。未覺狂言觸頷鱗。去國離親忠孝媿。三緘方識有金人。其三願忠如孝法無違。不道雷霆遽震威。自笑信書還自誤。秪今經事始知非。其四寵祿常憂福過災。功名果見禍成胎。元知倚伏皆天道。肯把榮枯作喜哀。其五嚴程忽遇雨兼風。斷港還將木道通。行役願無遊子念。此途今日豈終竆。其六絶塞深秋雪滿山。高堂白髮念兒寒。風霜幸得身無恙。但祝庭闈保萬安。其七穉子寒燈共倚依。北來書䟽日邊稀。何時更對趍庭問。夢逐征鴻夜夜歸。其八遙想黃花帶雨披。當時勤苦爲誰移。春庭反作傷心色。折得殘枝憶楚纍。其九呑聲告別慟塡胷。摻手摧肝父子同。垂老更貽惟疾慮。寸心何敢忽微躬。其十萬事平生一任天。奈何今欲力回天。從來作蘖知由己。不敢尤人不怨天。附原韻行色蒼黃遽出城。臨歧無語只呑聲。傍人咄咄皆垂涕。何况生離父子情。其二擧世媕婀苟保身。如何獨立敢嬰鱗。明時莫恨三危去。人道朝廷有一人。其三志切匡君欲弼違。那知忠告犯雷威。一時寵辱何須說。留待他年定是非。其四由來盛滿足招災。况復名官是禍胎。得喪早知同塞馬。榮何歡喜悴何哀。其五連旬淫雨挾盲風。遙想關河路不通。有限嚴程無羽翮。亂山何處哭途竆。其六鬼門關路接陰山。朔雪嚴風徹骨寒。莫望飛雲頻陟岵。別來眠食幸平安。其七東郊一別尙依依。關嶺重重夢亦稀。洛下日來風浪靜。聖恩應許早還歸。其八庭前霜菊亂紛披。曾是辛勤手自移。關塞極天消息斷。折來何處寄湘纍。其九汝憶我時吾憶汝。兩情千里定相同。飢寒疾痛長關念。努力加餐愼保躬。其十世間何事不關天。此日玆行亦是天。且復寬心安義命。古人竆達任蒼天。</text>
<title>石室叔父。次家嚴十絶寄示。復用其韻。</title>,<text>氷塞長江雪壓城。城頭擊柝起寒聲。殘燈無寐五更枕。此夜未歸孤客情。其二天涯京國未還身。尺素無憑斷羽鱗。已覺殊方爲客久。逢人猶喜似鄕人。其三休言城闕遠離違。夢裏天顔咫尺威。吹角戍樓殘月曉。向來身世覺還非。其四塞外先秋草木灾。春來生意已胚胎。元知天地無私久。未許孤臣獨抱哀。其五貊邦殊俗不同風。言語陽山苦未通。百尺層氷三丈雪。胡天直北地偏竆。其六身輕如葉罪如山。有北來投地苦寒。莫道何堪風土惡。竆通皆樂此心安。其七形容憔悴影相依。嶺外逢人識面稀。獨立荒城看日落。暮林猶有鳥知歸。其八靑天何日霧雲披。白首竆荒歲月移。自是離鄕人已賤。東門形貌恠纍纍。其九好惡猶人我豈異。是非心在恥雷同。囚山莫問來何故。謇謇丹衷爲匪躬。其十鍊石休言欲補天。秪今難望戴盆天。升沉有定唯當任。寵辱何常莫問天。附原韻萬仞胡山一片城。朔風哀動曉笳聲。長安使者明朝發。燈下裁書寄遠情。其二逐客無鄰影伴身。塞鴻摧翮海沉鱗。故鄕一別音書斷。誰慰天涯失侶人。其三五月嚴霜草木灾。石田瘦麥不成胎。胡鷹始乳秋風起。隴水潺湲日夜哀。其四殊鄕事事故鄕違。八月邊風雪作威。地窖避寒疑塚是。山精捎戶似人非。其五厚峙嶺頭四時風。甘亭棧北險難通。萬木刺天人不見。誰言陽山天下竆。其六胡天直北白頭山。江界之東連雪寒。雪嶺白山無限際。欲從何處望長安。其七愁心永夜獨依依。城上三更刁斗稀。平明吹角遙相報。雪後前山探馬歸。其八孤懷襞積向誰披。一閉關梁節序移。京國衣冠新寵渥。何人腰下印纍纍。其九簡編自古留芳臭。論議紛紛幾異同。杜老未回韋執誼。王嘉不喜息夫躬。其十曾躡花甎上木天。謫來還復夢匀天。孤臣未死心猶血。夜夜燒香拜九天。</text>
<title>又伏次嚴親韻 二首</title>,<text>宣室何當席更前。鯉庭遙憶路逾千。乾坤雨露春應遍。人道承顔只隔年。其二陰崖寒谷尙回春。天地那無雨露均。聖代况今新孝理。肯敎喬梓望參辰。附原韻夢裏分明在眼前。覺來關塞杳三千。携錢欲向君平問。白首重逢倘有年。其二天地氤氳萬物春。湘潭何事泣靈均。遙知獨立黃昏月。手把蘼蕪望北辰。</text>
<title>玄洲李道章 昭漢 書。有遇善卜師推兄造化。極言今年不吉。不有此厄。必有他難言之患之語。漫賦寄之。</title>,<text>人生禍福孰先知。得失宜從塞馬推。一箚玉堂成罪案。三冬土窟下書帷。蓬蒿亦自容身得。嶺海焉能死我爲。萬事百年應已定。莫憑詹尹考蓍龜。</text>
<title>步韻。奉東淮申君奭 翊聖。</title>,<text>恩譴惟輕謂罪疑。經年敢恨得歸遲。明時去國應前定。今歲看花判後期。鄕夢不眞仍異域。客愁無賴且新詩。春天落日雲迷樹。千里悠悠我所思。</text>
<title>竹所兄自西關。專价書問。送衣資。</title>,<text>分飛落羽骨猶驚。千里相思兩鬢明。淚眼欲枯西日暮。弟兄關塞一般情。其二客子天寒未授衣。侵凌久困雪霜威。餘波忽遣竆鱗活。斗覺先春暖氣歸。</text>
<title>記夢</title>,<text>夜夢趨過庭。丁寧承敎語。汝本訥於口。有懷且莫叙。何况是非言。當今諱不擧。觸忤犯雷霆。人或不期汝。言人所不言。出言今何遽。紛紛誇談者。默默安厥處。期期木訥子。謇謇還謫去。事貴在言先。古人亦有譽。徒言不副行。苟保人誰與。汝往且勿悲。投荒爰得所。附次韻 淸陰懲辱吾舌刺。如瘖者不語。有事誰更論。有懷誰更叙。魯銘善金緘。晉爵嫌杜擧。舊習猶病癘。餘風豈傳汝。訥言一何辯。震怒一何遽。積生劇陽山。天下之竆處。嚴程不少留。勢急飛箭去。老親今日憂。他人後代譽。由來榮辱際。一奪復一與。棄置且勿歎。艱難君子所。</text>
<title>次寄思晦</title>,<text>憶弟看雲獨。傷心見月同。銜恩思報主。論事忽忘躬。有犯宜深罪。無他亦至公。如何竆塞外。淚眼送飛鴻。其二升沈元有數。禍福本無門。寵滿宜招損。途竆豈坐言。乾坤慳雨露。關塞隔晨昏。幾灑思親淚。空銷去國魂。</text>
<title>李直夫自湖西寄書問之。代書以謝。</title>,<text>平生吾拙爲身謀。去國離親白首囚。今世幾人能哲保。羡君浮沒逐沙鷗。其二江山明媚畫難如。翠竹蒼松繞屋廬。睡覺臥聞風浪過。鬼門何處放臣居。</text>
<title>夢覺</title>,<text>夢裏丁寧奉玉音。爐煙細處五雲深。覺來北闕三千里。土窟中宵淚滿襟。附次韻 淸陰黃鳥飛來送好音。綠陰無隙小庭深。幽人忽起關山夢。起望關山淚滿襟。</text>
<title>方伯閔士尙 聖徽 書問。且寄客資。</title>,<text>情親四十年前舊。恩譴三千里外新。此路得君爲地主。萬山霜雪獨留春。</text>
<title>冬至感懷</title>,<text>三更緹室管灰飛。來復今當七日期。萬物未生陰已伏。一陽纔動氣先知。新年恩澤頒堯曆。絶塞吟懷吊楚纍。遙想北宸初罷賀。九天鵷鷺散彤墀。</text>
<title>夢賜黃柑</title>,<text>玉盤金顆貴人傳。恩賜云從北闕宣。擎到色鮮猶帶露。劈來香噀欲生煙。孤臣未覺投三水。新渥纔承拜九天。驚起不分眞與夢。齒邊餘液尙流涎。</text>
<title>簷氷</title>,<text>接地簷氷玉筯垂。小窻朝日暎琉璃。玲瓏珠箔看相似。土窟眞成一段奇。</text>
<title>卽事</title>,<text>陰山萬疊雪嵯峨。門掩三冬斷客過。只有親朋來夜夜。此間人事夢中多。</text>
<title>至月初七夜。夢朝天顔。旣覺思之。乃誕日也。感而賦之。</title>,<text>陽生初七日。北闕誕彌辰。瑞旭明金掌。祥雲擁紫宸。龍顔瞻八彩。鶴筭賀千春。蹈舞孤臣夢。還隨百辟均。</text>
<title>夜長</title>,<text>愁人無寐夜何長。月落參橫猶未央。欹枕欲眠還輾轉。擁衾孤坐更凄凉。耳傾鷄唱仍宵柝。目矚窻明不曙光。遷客塞城心已折。此時寒苦㝡難忘。</text>
<title>旅懷</title>,<text>竆冬積氷雪。樺店壓寒威。四壁霜華重。虛簷日影微。崢嶸驚歲律。回復認天機。惆悵嘉平近。湘潭客未歸。</text>
<title>次寄日三楊根</title>,<text>相思千里阻追攀。氷雪三冬獨掩關。塞外難逢靑眼客。天邊空對白頭山。長安書至歲將換。異域春生人未還。華岳龍門何處是。東風回首淚潸潸。</text>
<title>白洲李天章 明漢。寄詩惠新曆。仍次其韻以謝之。</title>,<text>相思何處㝡傷魂。關塞千重月一痕。昨夢依然靑眼對。春風花柳洛東村。其二遙將曆日報新年。異域方知節序遷。只是春風吹不到。鬼門關外雪漫天。</text>
<title>遇相者</title>,<text>麻衣相我語丁寧。肌骨元來瘦鶴形。此擧不妨千里遠。羽毛終見在靑冥。</text>
<title>土窟</title>,<text>北人營窟避風寒。覆以木皮壓土石。上下四旁不盈丈。短簷去地纔咫尺。蓬蒿蒙蔚疑塚是。圭竇煙熏晝晦塞。我來寄身於其中。蟄伏如逃假容息。立必磬折臥如弓。出入據地行匍匐。童頭朝暮動遭打。董項低抑強不得。閉戶深居坐默默。日月無由照幽獨。俯仰不怍且何妨。土窟於我寬廈屋。</text>
<title>寄謝延豐李使君叔精</title>,<text>晨星南北但相思。迢遆關山夢亦遲。客裏今朝開一笑。故人書疏到天涯。</text>
<title>元宵書懷</title>,<text>料峭春寒雪滿村。塞城孤舘閉黃昏。空吟燈市吳㙜句。獨吊楓林楚客魂。火樹也知連九陌。月華應自共千門。今宵未忍能閒坐。起望天星作上元。</text>
<title>閔士尙廵到。留一日北向。仍書贈。</title>,<text>萬壑層氷暎雪山。公來行色此中間。爭看人與境相似。玉節閒過南北關。其二逃空猶喜足音聞。童穉情親况得君。土窟莫辭留夜話。明朝又隔萬山雲。</text>
<title>追奉閔士尙</title>,<text>皇皇玉節早行春。絶塞孤村問逐臣。雪屋排寒浮喜氣。氷壺照影接淸塵。逢迎草草欣還悵。聚散依依夢不眞。別後轉增懷抱惡。閉門癡臥已經旬。</text>
<title>候鴈</title>,<text>昔我北來汝南去。我未南歸汝又北。南去北來秋復春。日月丸跳不停息。浮生於世寄如客。客裏爲客還堪惻。經年竆塞飽霜雪。欲向南飛無羽翼。我今見汝却羡汝。去來猶得過鄕國。</text>
<title>次寄李子文</title>,<text>謫去身千里。書來淚數行。各言邊地苦。相憶塞天長。忽見春歸柳。纔經日在房。流光遽如許。客意轉凄凉。其二逐客誰相問。竆村獨閉關。燈前心萬里。門外雪千山。玉署曾聯直。萊衣昔舞斑。長安今日遠。中夜涕流顔。</text>
<title>次寄金老范</title>,<text>憂深那更惜身危。罪大猶甘逐塞陲。杜老懸情應戀闕。賈生流涕爲傷時。紛紛議論竟誰是。斷斷心腸空自知。只有中宵魂夢在。天顔時復侍龍墀。其二竄逐三危日。淸明二月天。牢愁春惱客。懶興睡成仙。塞草仍埋雪。村墟已禁煙。良辰易惆悵。霜髮滯竆邊。</text>
<title>次寄關西布政張顯國 紳</title>,<text>絶域三江外。孤臣萬死餘。長沙此日遠。前席幾時虛。苦恨霜添鬢。寒威雪壓廬。平生忠信在。莫問陋何居。</text>
<title>聞鴈</title>,<text>長安南去二千里。孤鴈北來三兩聲。春風不度玉關路。塞月偏傷遊子情。</text>
<title>次寄友人</title>,<text>忽見詩筒自日邊。平生顔面怳依然。孤臣白髮經年謫。故國靑春曷月旋。戀闕空憐心已碎。思親不耐淚長懸。陰山塞草仍含凍。雨露無私地自偏。</text>
<title>東岳李子敏 安訥。寄詩送陳玄二十。簡帖二百遂次韻。又以一絶。代書謝之。</title>,<text>誰憐竆北鬼爲隣。半世親知白首新。㝡是東翁珍重意。將詩遠問葉輕身。其二二十廷珪二百箋。寄來經歲到天邊。磨硏擬作銘心字。俚語慙非筆似椽。</text>
<title>寒食</title>,<text>天涯異俗輕名節。寒食無人上塚廻。獨有今朝孤客淚。松楸南望海山隈。</text>
<title>淸明日。有感。</title>,<text>去歲淸明日。晨趨奉御筵。昕庭宣一札。治道策羣賢。殿陛深如海。衣冠望若仙。今朝竆塞外。往事獨潸然。</text>
<title>次酬趙日章</title>,<text>邊城終日岸沙飛。三月春寒不肎歸。隴樹號風仍朔氣。塞雲飄雪尙陰機。孤臣北拱心懸旆。暮景西馳淚滿衣。錯料事君如事父。到今忠孝儘乖違。</text>
<title>次寄姜君白</title>,<text>故園楊柳正依依。猶對胡山雪滿時。遊子寸心懸暮景。孤臣雙鬢隔端闈。定知雷雨蘇枯遍。自是春風度塞遲。兩地思親無限意。夢魂吾與爾同歸。</text>
<title>三水春懷</title>,<text>地勢龍沙盡。江源鴨水竆。恒飛三月雪。不斷四時風。樺店人煙冷。春城草樹蒙。行吟看日落。雙淚萬山中。</text>
<title>次寄朴性之</title>,<text>江南芳草欲連天。春色猶遲到塞邊。一笑東風吹滿面。故人消息鴈來傳。</text>
<title>次金老范韻</title>,<text>思歸遷客奈愁何。惟覺春來白髮多。垂柳暎門流水過。夢中時復到吾家。</text>
<title>客懷</title>,<text>鬱鬱胡爲此久居。地竆無與慰逃虛。王孫春草未歸恨。客子河橋難得書。榮辱向來初罷夢。芳菲隨處正愁余。浮雲天末忽南去。日暮鄕心哀有餘。</text>
<title>次寄李公甫</title>,<text>邊風易怒朔雲暝。塞日多陰春意遲。爭道滿城桃李好。恠君憐我雪霜姿。其二迹屈終然道不竆。人分猶得夢相通。遠遊只有思親淚。妄發休言報國忠。</text>
<title>次寄李日三</title>,<text>宋玉千秋吊屈原。楚些勤苦賦招魂。由來騷客自多感。未必懷王眞少恩。風土北南元不並。竆荒魑魅共爲羣。遐氓豈復知天大。觀我還如見佛尊。</text>
<title>小雨</title>,<text>小雨濛濛濕。年華處處多。溪邊柳搖色。庭畔草抽芽。百物皆生意。三春獨抱痾。斜陽明霽景。關樹又棲鴉。</text>
<title>立夏後九日。遇雪。</title>,<text>送春纔見南枝發。立夏還逢北雪飛。赤帝未容行火德。玄冥猶竊弄陰機。亂穿山杏花相暎。遍壓王孫草欲腓。塞俗尋常看不恠。叱牛耕破石田歸。</text>
<title>漫成</title>,<text>凋盡紅顔白髮明。風流銷歇壯心驚。自憐花事非吾事。已向春情太薄情。昔日豈知今日老。暮年贏得少年名。人言可作他山石。攻琢何傷是玉成。</text>
<title>三月卄八。大雪漫天。不見春色。有自甲山折杜鵑數枝來示者。始知花開。遂安揷甁中。</title>,<text>東風吹雪覺寒多。春盡三江不見花。何處折來紅數朶。小甁移入賞年華。其二向陽誰折一枝來。春色方看雪裏回。仍憶靑楓溪上洞。東風紅紫錦成堆。</text>
<title>四月雪</title>,<text>雪入春分尙見稀。况逢初夏滿天飛。莫言竆塞年華晩。頃刻花開樹樹輝。</text>
<title>赦書過去</title>,<text>天涯鄕國夢魂勞。日夜歸心折大刀。道里二三千里遠。親年七十五年高。只緣喜懼情多感。敢恨空虛迹久逃。見說乾坤雷雨過。向隅仍賦楚臣騷。</text>
<title>書事</title>,<text>北陸竆荒處。寒溫氣自偏。三江號㝡惡。四月候多愆。擊地燕霜下。漫天朔雪連。非關人事感。聞說古來然。</text>
<title>寄金伯厚</title>,<text>自我一投塞。看君三寄書。惟應憐處涸。故欲慰逃虛。天地今無憾。風霜此有餘。春歸歸計誤。更擬卜遷居。</text>
<title>鞦韆</title>,<text>鞦韆戱本出山戎。萬里今看習俗同。不作寒食作端午。只應夷夏自殊風。</text>
<title>新居</title>,<text>他鄕新卜屈原居。容膝纔堪斗大如。樺盖柳樊隨土俗。鳥言夷面共村閭。簷間正對囚山色。病後仍拋揷架書。北牖淸風三伏日。脫巾高枕亦君餘。</text>
<title>暮笳</title>,<text>暮笳吹斷塞雲屯。月暗孤城早閉門。鄕信不來人欲定。夕烽傳照又黃昏。</text>
<title>歸去來辭集字詩</title>,<text>形役吾將老。春來物自榮。雲泉時獨往。園鳥亦相迎。嘯傲琴書樂。歸休富貴輕。交遊今復絶。萬事已無情。其二松菊有淸趣。琴尊聊自歡。物情天賦得。人事我生觀。已覺委心貴。良欣容膝安。東臯時杖策。舒嘯獨盤桓。其三役役吾知倦。歸田行欲休。携琴復載酒。命駕亦尋丘。怡悅孤雲出。登臨萬壑流。余心還獨樂。自覺有天遊。其四而我亦何事。遐荒今獨留。鄕心首前路。光景撫東流。感悵舒孤嘯。登臨賦遠遊。田園歸可得。人世復奚求。其五有田胡不歸。迷復悟前非。欲問征夫路。還悲遊子衣。已知人事倦。日覺世情微。矯首南雲去。鄕心亦自飛。</text>
<title>又十絶</title>,<text>不向淸時恨不容。欲尋丘壑寄雲松。吾今已就歸田賦。春事行將問老農。其二富貴何時不可期。人生行樂復奚疑。淸風入室尊盈酒。嘯傲歡情我自知。其三遊子鄕關歸未歸。自來人事與心違。安得乘風天路去。扶搖遠引向南飛。其四惆悵南還不易期。遠遊情事幾人知。關心西日鄕書絶。矯首飛雲我獨悲。其五南天消息絶來書。親老心懷幾日舒。自是路迷歸不得。我留非爲出無車。其六吾將歸去老田園。三徑雖荒松菊存。往事今知不可諫。是非聊復寄淸尊。其七春來物物盡生成。萬木欣欣欲向榮。何事飄飄遠遊恨。常懷戚戚未歸情。其八尋壑經丘路不迷。琴尊時復自相携。孤雲出峀心何有。倦鳥知還日欲西。其九遠遊非是欲登遐。與世相違不去何。有酒人生自可樂。悲歡萬事盡南柯。其十田園今日我將休。萬事無心己不求。舒嘯賦詩聊寄傲。撫琴携酒亦消憂。</text>
<title>暮雨</title>,<text>暮雨蕭蕭送祝融。一凉今夕已秋風。南冠自是思歸客。節序頻驚塞峽中。</text>
<title>夜坐</title>,<text>雨後商飈送晩凉。客懷寥落悄虛堂。蟲鳴四壁秋聲亂。鴈度遙空塞影長。今夕故園同霽景。中天明月共淸光。沈吟坐久衣裳冷。風露凄凄夜欲央。</text>
<title>中元夜</title>,<text>七月中元夜。天淸桂影多。吟蛩依野草。白露下庭柯。莊舃空懷土。文園更抱痾。西風吹不斷。獨立望關河。</text>
<title>夜坐</title>,<text>悄悄誰與語。幽幽坐空室。風灘送暮響。左右吟蟋蟀。鄕書久已絶。客心驚歲律。夜闌獨不寐。前峯看月出。</text>
<title>八音詩</title>,<text>金風颯然起。玉露漙如瀉。石火無留光。春容忽舍我。絲垂雙鬢皤。歲晏百憂挐。竹葉旣無分。野菊空自華。匏瓜不足悲。萍梗亦何嗟。土窟非我病。萬事久知命。革而四時成。天運迭衰盛。木石且爲伍。竆山甘自屛。</text>
<title>客懷</title>,<text>故國隔重塞。客懷何日舒。又聽南去鴈。久斷北來書。夜半無虛席。天涯有倚閭。關河望秋色。迢遞正愁予。</text>
<title>北征</title>,<text>皇帝七年秋。閏八月旣望。受玦將北征。嚴程日難曠。蒼黃出國門。朝野氣慘愴。掩泣辭嚴顔。欲視不能仰。黽勉就前途。臨歧猶惝怳。親朋盡一涕。相送各悵惘。稚子哭牽衣。父往兒欲往。音容了在眼。別時㝡不忘。往事忽自念。此行實無妄。朝家時有爭。論議歧而兩。從違俄寵辱。禍福惟影響。是非誰敢論。騘馬皆立仗。衛國將日非。乾龍亦以亢。民心不肯服。擧措失直枉。傷時賈生志。歎息空慨慷。適忝經幄長。論思職攸掌。不言有厥咎。聖君安可罔。緘封瀝血辭。遂與諸僚倡。素心本爲忠。斯言豈誹謗。謂可恢公論。竆荒忽流放。播州非人居。三江惡難狀。驅馬去神臯。終南隔千嶂。憂來陟彼岵。白雲空在望。淮陽舊名在。使我起遐想。漢武豈不賢。如何卧忠讜。鐵門限南北。關防自古壯。羊腸折百盤。危棧浮雲抗。人煙俯蕭瑟。野色看莽蒼。行行小江南。川原始豁敞。風光入遠眺。客情頗舒暢。羣山西阻塞。鉅海東潏盪。中間一條路。直北連塞障。吾行有嚴限。一步急不讓。晨興草樹合。據鞍蒙霧瘴。宵征荊棘密。失路迷歸嚮。秋霖更浹旬。斷港阻寒漲。招招野航渡。兩岸波浩瀁。顚危且牽挽。幸免江魚葬。龍興豊沛鄕。肇迹懷疇曩。風雲護園陵。佳氣猶肹蠁。貽厥信有基。卜曆國宜享。至今香火傳。丹靑拜遺像。聊登樂民望。野曠天晃朗。棟宇制實壯。軒楹氣多爽。長橋俯萬歲。卧波虹千丈。放臣安可淹。未暇竆勝賞。別袖又一揮。征驂未稅鞅。秋山正刮眼。秀色行可傍。黃花紛四野。赤葉明錦樣。逶迤列屛障。千里送我𨓏。暮投靑海城。壁壘何年刱。鎖鑰形勢壯。軍中誰大將。牙纛鎭北門。細柳深玉帳。庶幾國威信。邊人免虜搶。西登厚峙嶺。造天絶坋坱。崇岡拔萬仞。勢高尊無當。憑崖騁遠目。精神四飛颺。咫尺氣候異。凝寒雪秋釀。澗壑已堅氷。披裘仍挾纊。淤泥嶺路深。列木排堤防。水悍石犖确。奔放勢相攩。跋涉畏顚墜。惕息氣欲喪。千章欝檜杉。直榦昂霄長。何嘗夭斧斤。睥睨不遇匠。瓌材盡棟梁。山深饒寶藏。九月到所配。驅馳休馬上。棲身土窟中。未敢論供帳。北陸足寒氣。無冬仍塞向。黍麥秀不實。年事少豊穰。被服資射獵。紅女廢績紡。蕭條鮮居民。山林多魍魎。百里不成村。一境未滿黨。語言驚異俗。喫着殊習尙。地竆連靺鞨。山戎接背吭。前瞻白頭起。相對宇宙妨。胡山晝陰陰。塞日光凔凔。玄冥積霜雪。朔氣冬愈王。東皇換水帝。陽德一何涼。春無沙磧裏。古語眞不浪。夏半暖始回。草木初長養。白日困蚊蚋。熏煙施幬幌。透密恣喓喝。擾擾復攘攘。棲喙噆人膚。爬搔不堪癢。我來經歲年。千般飽苦况。魑魅是所禦。忠鯁誰復諒。深居類藏逃。塊處斷參訪。孤吟與誰和。有懷還獨唱。不歎食無魚。肯嫌㙜無餉。途竆道猶亨。體胖覺心廣。飜思一生事。忸怩泚我顙。疎慵百爲拙。心智久難強。金閨謬通籍。虛名折輩行。叨踰爵位升。十年取宰相。無能食國祿。得非自欺誑。罪大罰惟輕。投荒荷聖量。追愆斯自訟。敢懷心怏怏。所願雷霆霽。悶獸看解網。狐丘得返身。殘年保無恙。守拙安義分。捫舌自懲創。高堂奉歡娛。晨夕陪屨杖。</text>
<title>仁兒自京入來</title>,<text>作蘖由吾罪固宜。千辛萬苦亦不辭。五嶺極天三水遠。可憐乘險爾胡爲。其二一番行役雪渾頭。自古三江遠惡尤。知汝異時移孝意。叱驅今日不回輈。其三明時妄發負恩鴻。暮境離親罪在躬。使汝又今來此地。一言三失孝慈忠。</text>
<title>見霜</title>,<text>北陸寒生早。嚴霜七月中。麥仁成不遂。年事望還空。隴樹深秋色。胡山近朔風。客心猶有慰。歸去趁南鴻。</text>
<title>發三水</title>,<text>驚鳧行色快如飛。厚峙咸關眼底微。不是三江繫情地。背城回首亦依依。</text>
<title>黃水院道中遇雪。八月初六日也。</title>,<text>黃水八月初。赤葉交白雪。秋冬氣候兼。景物兩奇絶。天公巧戱劇。入眼驚且悅。休言我行苦。瓌觀絶今古。遙知紫陌道。冠盖日旁午。那看此境界。紅塵着阿睹。</text>
<title>還到厚峙</title>,<text>南到烏江別三水。東臨厚峙卽歸程。回頭却放白山嶺。擧眼忽逢靑海城。落日那愁鯉對遠。秋風自覺馬蹄輕。艱難不有投荒苦。快意誰知今日行。</text>
<title>穿島</title>,<text>登岸望扶桑。移舟沿島傍。石穿壁門開。崖斷雲屛張。海波徹底淸。俯叉石决明。已覺客興多。况此環歸情。東南水浮天。極目無涯邊。日暮却回棹。鷗鳥還依然。</text>
<title>次梁文驛</title>,<text>自發三水浹。兩旬日日驅。馳不暫息鞍。馬之勤道路。遠豈不爲疲。歸思促重關。複嶺盡在後。向來畏途如。夢隔日下咫。尺望長安馬。首山川渾喜。色悲歡險夷。備嘗之百年。無當此行役。</text>
<title>入京道上</title>,<text>金鷄初放逐臣廻。咫尺長安眼忽開。華岳終南相對出。望中依舊送靑來。</text>
<title>感懷</title>,<text>塞外經年竄。逐迴其間人。事多異昔都。門摻手送行。人今來幾作。泉下客當時。憐我各嗟咄。謫處皆驚㝡。遠惡風霜霧。露爲我憂我。還寧知使我。戚浮生於世。乃如許萬事。隔晨俱陳迹。</text>
<title>重陽書懷</title>,<text>去歲登高長嶺上。逈臨沙磧氣蕭森。遙憐故國黃花晩。獨對陰山白雪深。落帽那乘孟嘉興。招魂空泣屈原沈。今年傡作前秋節。菊酒重陽更一斟。</text>
<title>至月盆菊猶在</title>,<text>邃閤霜枝好護持。仲冬寒蘂未全衰。忽想去年重九日。陰山對雪憶渠時。</text>
<title>送柳安世 時英 赴長城效演雅</title>,<text>始我鷄竿自北歸。看君鳧舃向南飛。棘棲鸞鳳賢雖屈。蒭牧牛羊責豈微。馴雉異時歌政化。驪駒此日怨離違。經年鴈塞相思苦。莫遣魚書度嶺稀。</text>
<title>石室叔父。出示淸平錄一通及谿谷東淮次韻之作。敬步其韻。</title>,<text>昭陽亭面面雲岑翠擁樓。幾人來作賞春遊。江山窈窕閒千古。形勝流傳擅一州。會見煙霞輸健筆。定知花鳥起深愁。平生漫說尋眞去。自笑悠悠已白頭。影池綠凈無塵徹底淸。道人心迹共虛明。流傳眞樂高風在。五百年前此解纓。西川春州山水聞平日。慶雲西川特奇絶。峯巒起伏下蜿蜒。靈源一派來從天。黃金布地闢殿宇。坐來怳若遊瓊圃。巖間古器蝕莓苔。石榻一封何時開。千年往事訪釋子。只今遺蹟空山裏。幽棲倘與古人伍。我亦此地移家住。息菴禪翁一去五百年。流水悠悠雲漠漠。石上淸平息菴字。歲久浸淫苔蘚蝕。茫茫古迹欲問誰。山禽自啼山花落。出山芙蓉踏盡下牛頭。草樹依然揔別愁。却恠山靈還有意。滿天風雨阻旋輈。牛頭寺古寺遺墟春草蔓。珍樓寶屋想當年。如今不見天花雨。松下經臺只宛然。貊都懷古千古山河信美哉。何年貊國此中開。興亡陳跡浮雲盡。幾度昆明變劫灰。出峽三月春江綠染衣。桃花紅綻雨餘肥。猿啼兩岸輕舟過。看盡雲山得意歸。</text>
<title>送人還鄕</title>,<text>家聲孝友世無如。餘事詩書早有譽。軒冕倘來存寵辱。田園歸去寄樵漁。萱花棣萼人間樂。竹塢松扉海上居。從此江湖吾亦逝。近君終欲結茅廬。</text>
<title>立春日開元寺。親行祀事陪祭。</title>,<text>歲盡重圍裏。春生積祲中。江氷猶未泮。城雪欲成融。孰奮勤王義。終無報國忠。天心惟可恃。親祀更神通。</text>
<title>書懷</title>,<text>人世閱千變。吾生遭百罹。那知垂死日。又見出城時。飜覆乾坤易。存亡社稷危。綱常與禮義。萬世更何辭。其二未滿百年限。遭逢幾亂離。島蠻童穉日。戎馬老衰時。海塞迷氛祲。山河入涕洟。沉吟意不盡。萇楚樂無知。</text>
<title>僑居</title>,<text>僑居竆海便爲家。絶喜門無車馬過。漁艇釣竿新契活。煙波雲峀舊山河。求田問舍嗟今晩。竊位妨賢媿已多。萬事世間回一夢。卧看螻螘上南柯。</text>
<title>次抱川韻。留別。</title>,<text>喪亂縱無死。悲憂已損神。他鄕流落後。暮境別離新。會合懸知濶。過逢定不頻。餘生又今日。萬苦更千辛。其二際海山千嶂。依林屋數間。雲煙供滿目。草樹對怡顔。漁釣吾將老。田園爾亦閒。孤舟時一訪。看月下淸灣。</text>
<title>爲客</title>,<text>世亂易爲客。時危難着身。流離靑眼少。故舊白頭新。不厭湖山在。相忘海鳥親。關河歲將晏。回首正風塵。其二天地豈非久。我生胡不時。有身爲大患。無語抱深悲。擧目湖山勝。低頭涕淚垂。波間雙白鳥。浮沒爾何思。</text>
<title>有諫長召命病不赴</title>,<text>一身衰老病宜休。誰謂朝班更見收。召命遠臨恩曲被。感懷先激淚橫流。淸時諫議知無用。白髮江湖可自由。只是愛君心不忘。中宵長抱杞人憂。</text>
<title>仲氏還京。病不得拜別。感懷有作。</title>,<text>亂世身逢萬事悲。全家流落海隅時。他鄕僦屋相依賴。暮境驚心更別離。聚散浮生元不定。團圓京國杳難期。鴒原病負臨歧送。淚濕池塘夢草詩。</text>
<title>過樓山有感</title>,<text>地是幷州故。重來歲月遷。逢人新面目。入界舊山川。老病仍今日。交遊記昔年。悲凉浮世事。撫跡一潸然。</text>
<title>卽事</title>,<text>海岸秋殘風落木。湖亭客散日銜山。酒醒南浦寒潮上。卧聽漁歌帶月還。</text>
<title>垂楊</title>,<text>裊裊長條拂地垂。暖風晴日不勝吹。折來堪作靑樓伴。莫向天涯贈別離。</text>
<title>抱川來訪臨還書贈</title>,<text>海岸孤村病起初。閉門風雨悄深居。今朝喜汝遠來訪。飜倒相迎樂有餘。其二支離殘骨汝多病。我亦衰年困百痾。弟妹天涯分散後。獨來相過意如何。其三身逢多亂百年中。流落殘生逐轉蓬。憐汝他鄕來就我。海濱今欲結廬同。</text>
<title>多亂</title>,<text>多亂身仍老。危途跡益孤。磬襄聞入海。尼父欲乘桴。避世古多有。憂時今獨無。秋風搔白首。萬事一長吁。</text>
<title>可興遇雨。白洲書問適至。</title>,<text>東風吹雨滿江湄。花柳前村二月時。孤坐客懷吟正苦。故人書到蹔開眉。</text>
<title>喜晴</title>,<text>好雨知時晴亦時。草抽花發揔如期。乾坤儘是無私意。萬物欣欣各自宜。</text>
<title>復用前韻。寄玄石。</title>,<text>殘年白髮困風塵。何日靑山葬我身。前事欲從詹尹卜。世間能作幾時人。其二月島鰲岑點點靑。壁間移入畫圖明。依然境界宛相似。未到秋風遺宦情。</text>
<title>秋懷</title>,<text>北望燕雲冷。南來鴈影踈。關河秋又晩。回首自霑裾。</text>
<title>南來</title>,<text>白鳥滄波濶。靑嵐碧嶂回。江山豈有力。挽我又南來。</text>
<title>訪石谷書懷</title>,<text>遠別經年後。重逢話舊初。悲歡情惝怳。存沒感欷歔。世故無時了。吾儕幾箇餘。相看各嗟惜。鬚鬢白紛如。</text>
<title>聞雷</title>,<text>鶴駕遼天久未回。鳳城歸路幾時開。卽看世事雙垂淚。又聽荊南十月雷。</text>
<title>書懷</title>,<text>故國長年別。他鄕兩鬢華。壯心悲暮景。殘骨困沉痾。四月書仍斷。千山夢不遮。中宵起獨坐。世事默歎嗟。</text>
<title>春日書懷</title>,<text>萬事驚心老病仍。海山歸對亦霑膺。東風又綠王孫草。恨入燕雲悲不勝。</text>
<title>寄贈申重叔</title>,<text>居然華髮兩成翁。海曲幽棲意趣同。一別無何三伏盡。書來驚却已秋風。其二寥落孤村晝掩關。病來相對只湖山。何日扁舟蓬島路。逢君靑眼破愁顔。其三高南潮自近西回。百里湖從兩岸開。莫道相思無處寄。煙波長泛白鷗來。</text>
<title>秋日書懷寄示汝煕 時仲氏宰商山。南妹寓原城。日三爲金陵。庶弟守平康。</title>,<text>亂後情親各異鄕。殘年心事㝡堪傷。弟兄姊妹音書濶。嶺峽圻湖道里長。身老共憐多疾病。時危常恐隔存亡。餘生倘復看天日。骨肉何當會一塲。其二流落殊方節序闌。又聽霜鴈叫雲端。安眠海濶鰲岑逈。主屹山高鳥嶺盤。一字萬金三月斷。兩鄕孤夢五更寒。欲將詩句排愁遣。詩到吟時意轉酸。</text>
<title>新晴</title>,<text>苦雨連三月。今晨得一晴。雲收嶠出海。江漲水呑汀。點點靑螺濕。雙雙白鳥輕。耽看新物色。扶杖步前庭。</text>
<title>流落</title>,<text>流落離鄕遠。孤危着跡難。人情看日薄。世事幾時安。北望心長腐。南留歲又闌。王師聞月捷。翹首報三韓。聞官軍出關。將有平賊之勢。末句及之。</text>
<title>新晴</title>,<text>朝來宿雨報新晴。際海峯巒刮眼明。直欲扁舟凌萬頃。秋風掛席到蓬瀛。</text>
<title>行人</title>,<text>行人趨北去。落日向西頹。滿目傷心事。秋風獨歸來。</text>
<title>卽事</title>,<text>平生計拙百爲踈。問舍求田皓首初。歲歉每憐耕有餒。海居猶歎食無魚。灌園蒔藥身多病。藩圃治蔬手自鋤。浦叟村翁時見過。不談禾稼卽談漁。</text>
<title>寄東萊鄭德基</title>,<text>聖明今正軫南憂。海徼關防重選侯。戴豸才聞趨栢府。弭貂傳道出萊州。文忠昔喩蠻酋服。信義曾看日域柔。坐鎭鯨波平妥帖。家聲方紹國恩酬。</text>
<title>石峯韓 濩 書集字偶吟</title>,<text>吾愛吾廬好。眞堪老此身。琴書松竹鶴。朝暮與爲隣。其二淅瀝松聲遠。婆娑竹影踈。山居自淸絶。高卧愛吾廬。</text>
<title>卽事</title>,<text>悄坐虛堂夜色凉。潮平南浦月蒼蒼。魚沈灣館音書濶。鴈度秋天關塞長。</text>
<title>謝主牧來過</title>,<text>流落孤村僻。支離老病深。竆居甘寂寞。辱枉荷參尋。里巷榮輝動。湖山喜色臨。殷勤謝地主。高義獨無今。</text>
<title>卽事</title>,<text>終朝雷雹雨兼風。小雪方當十月中。世事天心誰料得。涕流無語視夢夢。</text>
<title>李公甫來訪</title>,<text>石友遠爲別。谷兄今也亡。親朋少在眼。存沒幾摧膓。海岸秋光晩。湖亭夜色凉。逢君一來訪。話舊更連床。</text>
<title>夢與朴性之，李公甫。約會山房。記之。</title>,<text>團圝禪榻與君期。意態依然年少時。人事世間元一夢。覺來猶自慰相思。</text>
<title>次尹得殷韻</title>,<text>日月偏從老境催。殘年無怪壯心摧。愁因憂國眉長皺。笑爲逢君口暫開。軒狎白鷗波浩蕩。簪盈華髮雪崩頹。蘿坡幸近鰲頭里。屨杖何妨數往來。</text>
<title>有懷石谷</title>,<text>平生膠漆石灘翁。身命崎嶇老益竆。白首微官飢不救。可憐京洛又秋風。其二長懷吾友意難寬。想見京華旅食艱。安得歸來共隣舍。白鷗相對卧湖山。</text>
<title>新晴</title>,<text>積雨經旬百苦生。小窓朝旭喜新晴。簷端殘滴聲初斷。樹杪微飈氣乍淸。雲盡海門靑嶂濕。水增波面白鷗輕。扶筇晩向鰲頭步。盡日孤舟渡口橫。</text>
<title>可歎</title>,<text>可歎衰年事。全身百病侵。眼昏妨視物。神損喜忘心。精力渾非舊。形骸獨至今。幾何能在世。鄕敬坐來深。</text>
<title>九日。諸君携酒同臨。</title>,<text>年年佳節客他鄕。每見黃花只自傷。今日登高傾白酒。逢君聊復作重陽。其二諧笑云云意未闌。江天欲雨向宵殘。不妨壺酒還持去。吹帽西風拂面寒。客有壺酒還持去之語。故及之。其三佳辰無興自生愁。幾度黃花負九秋。酌酒與君開一笑。今朝聞說落旄頭。此日。始聞胡王身死。</text>
<title>復用前韻。咏菊。</title>,<text>十月黃花節已闌。數叢霜後未全殘。殷勤邃閤深藏意。欲保幽姿度歲寒。</text>
<title>移居</title>,<text>遭亂喪先業。移家居海濱。流離人所賤。迂拙理宜貧。客意差堪慰。鄕風偶自淳。江湖吾欲老。魚鳥日相親。</text>
<title>錄呈裕叔求和</title>,<text>無思無慮任天眞。自是癡愚可笑人。煖日和風三月節。巖花庭草一般春。生涯爛醉那須問。世事浮雲不足陳。高卧小軒閒寂寂。靜看飛鳥與潛鱗。</text>
<title>次尹得殷韻</title>,<text>天竆吾子玉于成。夜讀古書朝出耕。身隱本非遺世計。躬行實恥過情聲。謫仙大道三杯後。夷甫淸談四座傾。今代何人識高趣。孤舟空自渡頭橫。其二明時名宦亦云成。晩歲田園合退耕。結屋依山來爽氣。開門臨海聽潮聲。蘿村杖屨勞相訪。鰲里情懷得細傾。何日塞氛淸禹甸。傷心遼薊虎縱橫。</text>
<title>聞子規</title>,<text>空山獨夜掩荊扉。萬木陰陰月色微。何處子規驚客耳。數聲啼送不如歸。</text>
<title>謝方伯鄭聖能來訪惠食物</title>,<text>傍海柴門僻。觀風玉節過。看君頭正黑。憐我鬢全華。世事雙垂淚。湖山獨抱痾。悲歡意不盡。相對日西斜。</text>
<title>寄李叔精</title>,<text>聯榻禪房記昔年。靑春如昨已華顚。平生故舊凋零盡。此日相思意可憐。其二休官彭澤陶元亮。避地遼東管幼安。千載高風不可見。題詩寄與故人看。</text>
<title>客行</title>,<text>客行殊未已。逐日事晨興。短晷朝仍夕。長程雪又氷。孤烟尋小店。寒夜伴殘燈。鞍馬驅馳苦。衰年我不勝。</text>
<title>八音述懷</title>,<text>金風一夕起。玉露五更寒。石友仍淹峽。谷兄已盖棺。絲毫蔑報效。筋力日凋殘。竹帛功何紀。親朋淚不乾。匏絃思自慰。盃酒爲誰歡。土窄歸安適。天高問更難。革而時忽變。逝者古猶嘆。木石與爲處。終身亦所安。</text>
<title>次申仲叔</title>,<text>在家貧亦樂。無欲氣常伸。天地容吾老。湖山着此身。索居憐寂寞。佳句寄淸新。媿乏瓊琚報。蕪詞謝故人。</text>
<title>方伯來過。仍向永保。</title>,<text>居濱寂寞類逃虛。門巷今看長者車。枉札已勤當替面。聞跫猶喜况聯裾。交情乃見流離際。世態都非喪亂餘。一笑逢迎靑眼地。早潮纔落晩潮初。其二快閣翬飛跨海潯。淸秋玉節此登臨。風流人物無前後。形勝湖山自古今。暇日携朋行寓目。少時乘興昔披襟。舊遊如昨吾全老。三十年來雪滿簪。</text>
<title>感懷</title>,<text>暮境去京國他鄕。離弟兄相思那對。面久別只傷情三。月音書斷中宵魂。夢驚團圓倘有日。世亂幾時平。</text>
<title>苦雨</title>,<text>七月甲子雨。仍成十日霖。乾坤變幽晦。日月埋重陰。盲風兼助勢。亂撲又斜侵。捲我屋上茅。漏我床上衾。桂玉不足言。竈下水已沉。家家烟火冷。我堗何由黔。豈唯子桑病。實有憂熏心。出門望原野。巨浸無涯潯。懷襄勢奔放。平地幾丈尋。看月欲沒島。鰲頭僅浮岑。溝塍盡變海。南畒波濤深。摧殘損禾稼。生角何森森。民生失其天。鬼神安所歆。聞昔若昊天。聖王於是欽。暘暘雨雨時。不亢亦不霪。自然萬物遂。帝德人歌吟。極無而極備。奈何偏於今。人事無乃失。天意高難諶。憂亦不可寫。苦亦不可任。默默坐長歎。泣涕沾衣襟。</text>
<title>寄永川倅李望之</title>,<text>遠別艱危際。相思嶺海涯。光陰烏兔疾。書䟽鴈魚遲。白髮吾全老。紅顔子亦衰。遙知閒簿牒。鈴閣有新詩。其二以我憶君苦。知君思我深。音塵邈不嗣。魂夢日相尋。渴抱文園病。治鳴宓子琴。無因一開笑。莫慰兩鄕心。</text>
<title>感懷</title>,<text>邊沙漠漠路迢迢。遼塞三年鶴駕遙。魂夢亦驚淹異域。風霜何耐度寒宵。燕雲北望心長腐。鴈札東來淚幾飄。想得聖情無限處。龍樓淸曉憶三朝。</text>
<title>霧十韻</title>,<text>地氣氤氳水氣騰。初從曙靄起巖扃。霏微乍若飛烟散。沾灑還疑細雨零。只見溶溶迷洞壑。寧知浩浩匝郊坰。蒙籠樹色逃新綠。琬琰山光沒故靑。暎日不妨輕細細。障天却訝晦冥冥。巖巒盡覆崎嶇態。城郭都藏屈曲形。潤物詎能方雨澤。從龍那可比雲靈。濕衣但覺膚生粟。含鬢偏驚髮變星。豹隱林丘增炳蔚。鶴歸島嶼失洲汀。崇朝便逐微風捲。晴旭流輝豁四溟。</text>
<title>次尹得殷韻</title>,<text>海岸新居闢草萊。地竆村僻斷人來。茫茫身世門長掩。滾滾天機鳥獨迴。孤抱欲憑詩自遣。百憂無奈病兼催。潮平南浦汀沙凈。時把漁竿上釣㙜。</text>
<title>寄尹得殷</title>,<text>衣染緇塵白盡頭。向來榮落水東流。已將身世隨莊蝶。且息心機狎海鷗。孤嶼亂峯終日對。萬鍾千駟看雲浮。風烟滿目呈殊態。隱几憑欄儘勝遊。</text>
<title>用尹得殷韻。寄李公甫。</title>,<text>誰將一箭落旄頭。遼左猶看戰血流。三島海山歸獨鶴。五湖烟浪沒雙鷗。風塵世故終難料。天地吾生本自浮。未死太平如可見。期君同作竹林遊。</text>
<title>李公甫來訪</title>,<text>鰲川居士訪鰲頭。一笑湖亭半日留。更有臨分鷄黍約。丁寧來及海山秋。其二百里平湖四面山。竹扉茅屋水雲間。菟裘晩計吾將老。長伴沙鷗日日閒。</text>
<title>次李公甫樓山感舊之作</title>,<text>未料眼前事。肎要身後名。流離知世態。貧賤見交情。故國魂長去。他鄕歲屢更。艱危頭白盡。無死欲何成。其二此日艱危甚。殘年感慨多。烟塵聞戰伐。風燭散豪華。避地思浮海。收兵欲洗河。中宵心耿耿。仰屋默含嗟。</text>
<title>次申重叔韻</title>,<text>綠陰千樹屋三間。地僻柴門白日關。自是迂踈無用世。傍人錯擬謝東山。其二百年多病此生浮。又見霜添兩鬢秋。世亂秪今無樂土。不知何處覔蓬丘。</text>
<title>漫題</title>,<text>亂後僑居屋數間。抱痾春夏掩柴關。天涯遠別頻驚骨。客裏竆愁少解顔。衰老自然多疾病。流離非爲樂湖山。傍人不識余心事。錯道休官去就閒。</text>
<title>老去</title>,<text>老去仍多病。尋常事反經。物皆妨近視。言或記曾聽。永日昏昏睡。中宵耿耿醒。終然心尙少。未信髮星星。</text>
<title>湖亭卽事</title>,<text>檻外平湖湖上山。波光岳色座中間。欲知海客忘機處。盡日白鷗相對閒。</text>
<title>戲題。示李季明。</title>,<text>湖榭軒楹鰲首豁。溪堂泉石鳥城幽。山居海處誰優劣。漁釣樵蔬各自求。</text>
<title>韓石峯所書阿房宮賦。集字漫成。</title>,<text>君不見百川日夜東走海。流波萬里不復回。人世流光亦如擲。入日不來明日來。樓㙜歌舞能幾何。回首百年如風過。阿房隔天一炬盡。可憐焦土如山阿。驕奢取滅勢所至。六國秦皇咸可嗟。其鑑不遠後王迷。天下紛紛多覆車。嗚呼千春城郭市朝盡。獨立空山西日斜。</text>
<title>阿房宮賦集字漫成</title>,<text>雨後春流綠漲波。朝來山氣入樓多。獨倚玉欄人不見。東風西日燕高斜。</text>
<title>亡題</title>,<text>冠盖紛紛紫陌塵。東風桃李滿城春。連雲甲第笙歌閙。幾箇當年舊主人。</text>
<title>甑山自謫所來。覲臨歸書示。</title>,<text>嶺外長流歲屢更。相思無日不傷情。蕭踈鬚鬢吾顔故。憔悴形容爾骨呈。草草逢迎歡未洽。怱怱離別意還驚。人生有命知何奈。積雨炎天愼去程。</text>
<title>新寓</title>,<text>老病投閒乃分宜。昨非今覺賦歸遲。誅茅結作蕭蕭屋。截竹編成短短籬。世態人情多亂後。湖光岳色晩晴時。悠悠萬事心機盡。惟有相親海鳥知。</text>
<title>閒居</title>,<text>身閒境僻少過逢。老病如今萬事慵。更覺在家貧亦樂。曉眠初起日高舂。其二脫冠高枕北窓風。潮落潮生午睡中。莫把榮枯論寵辱。投閒愈覺聖恩隆。</text>
<title>壬午重陽</title>,<text>獨上鰲頭㝡上頭。佳辰何事自生愁。龍沙北望無消息。塞鴈南來又一秋。其二鄕俗那知食鹿餻。自將壺酒作登高。湖亭月落村翁醉。臥聽歌簫徹夜嘈。其三寒暖江南節候差。東籬九日菊無華。却思長嶺登高歲。相對白頭飛雪花。</text>
<title>立春在臘月卄七日。感懷偶吟。</title>,<text>律在黃鍾斗柄寅。王春來入舊年新。玉盤細菜傳纖手。銀勝羅旛賜近臣。故事分明如昨日。他鄕冷落感良辰。陽和幸値乾坤泰。耕鑿堯封祝聖人。</text>
<title>守歲</title>,<text>寂寞竆村裏。無人問歲時。新年明日是。衰鬢壯心非。故國屠蘇酒。殘更𤒺竹詩。孤吟愁不寐。燈火悄相依。</text>
<title>立春</title>,<text>湖波淡淡泛輕鷗。春氣茫茫滿九州。四海從今無一事。太平烟月老鰲頭。其二燕京槎路鳳城開。鴨水春風▣▣▣。▣▣▣▣▣雨作。一時驚起蟄鱗來。其三陽和潛入舊年新。天地王春到海漘。宇內腥塵今一掃。太平耕鑿樂堯民。</text>
<title>書懷</title>,<text>踈頑衰朽此何人。未報君恩白髮新。老去筋骸無不痛。亂來憂患更相因。得年終甲誠知足。生子添丁合乞身。惟有葵忱傾白日。江湖魂夢繞嚴宸。</text>
<title>春帖</title>,<text>夜見斗柄建寅。朝來天地皆春。忽聞一聲雷雨。盡起江湖蟄鱗。</text>
<title>甲申新年</title>,<text>六十年終甲子周。吾生已久便宜休。湖山如畫身如客。歸去滄浪伴白鷗。</text>
<title>咏鶴</title>,<text>明月空山瘦影孤。寒宵獨叫向雲衢。緇塵染素雪凋羽。曉夢驚秋露滴梧。華表舊聞仙客有。淸溪還識道人無。只今零落多歸思。此日羇懷爾我俱。</text>
<title>集字漫成</title>,<text>隱几北窻下。淸風吹面凉。何人知此味。彭澤傲羲皇。其二境靜客來稀。階庭塵不到。竹影亦何爲。風來空自掃。其三一室坐如愚。埃塵一點無。不言亦不語。忘世且忘吾。</text>
<title>赤壁賦集字</title>,<text>色斯人間世。飄然海上遊。風波何地少。萬里一孤舟。其二不飮盃中酒。其如明月何。客來成一笑。孤棹泛滄波。其三海色月蒼蒼。江聲風嫋嫋。一葦下中流。長歌人倚棹。其四世變無不有。人生今可哀。客來江月出。相與盡餘盃。其五望望長相望。美人天一方。中天有明月。萬里共淸光。其六江月白於水。海山橫似槊。倚棹下中流。滄波天一色。</text>
<title>又七絶</title>,<text>海山幽絶容來少。麋鹿魚蝦吾友于。淸尊獨酌且可樂。世間風波無地無。其二是非於世我何與。風月江山興不孤。爲客此生安樂耳。也知天地亦須臾。其三人間萬物一秋毫。吾與江山爲主客。相將風月共徘徊。自在方知竆亦樂。</text>
<title>成歡途中</title>,<text>故國春將半。嚴程客未休。東風無限恨。徙倚驛南樓。</text>
<title>途中</title>,<text>寒食淸明次第過。江南歸路萬山花。此身隨處君恩足。行役猶能管物華。</text>
<title>谷城途中</title>,<text>二月霏霏雨。千村樹樹花。望中添物色。隨處濕年華。故國雲山外。嚴程瘴海涯。行行投暮店。林暝已棲鴉。</text>
<title>拱北堂。次壁上韻。</title>,<text>慙愧高名北斗南。殘年爲吏鬢毿毿。催科撫字終何有。坐嘯行吟歲欲三。</text>
<title>再疊</title>,<text>一麾經歲滯周南。千里逢春兩鬢毿。日下故園看杳杳。天涯佳節又三三。其二江南分竹主恩深。治績多慙宓子琴。坐嘯經年春又晩。落花芳草更傷心。</text>
<title>雨中卽事</title>,<text>旅館終宵雨。江郊盡日風。潮聲添淅瀝。山色遠涳濛。岸柳新搖綠。林花欲放紅。今春看向晩。寒食又南中。</text>
<title>海村遇雨念兒</title>,<text>海天風吼月沉沉。簷雨琅琅夜向深。却想兒行前路惡。去留明發更關心。</text>
<title>玉川書院</title>,<text>玉川精舍傍臨淸。樹老臺空月獨明。夜宿齋廬誠發寐。夢中疑見二先生。</text>
<title>淸水驛</title>,<text>竹裏人居竹外溪。溪邊茅屋亦成蹊。春閑晝靜境幽僻。坐聽隔林山鳥啼。</text>
<title>武陵橋</title>,<text>經年州縣只心勞。一宿禪房萬念銷。自笑俗緣猶未盡。夕陽還渡武陵橋。</text>
<title>海印寺</title>,<text>伽倻形勝絶天下。昔日聞名今見之。詩石棊盤仙躅古。筆巖風瀨化功奇。平生眞界空吟想。千載孤雲只夢思。不到江南那到此。此行方覺亦恩私。</text>
<title>紅流洞</title>,<text>紅流水石絶淸奇。似別佳人不忍離。明日江南獨歸路。萬山回首幾相思。</text>
<title>仁穆王后挽詞</title>,<text>聖德塗莘並。陰功馬鄧均。承乾光御極。逮下儘歸仁。南狩成千古。西宮鎖十春。陟方從不及。銜恤控誰因。否運回亨泰。文孫誕聖神。雄圖纔撥亂。大義卽明倫。再見慈歡洽。重瞻壼化新。長秋尊養至。九地痛寃伸。遐壽嵩呼競。中天翟馭賓。一哀纏率土。孺慕結重宸。卜兆先陵近。因山舊典遵。鉤陳森羽衛。寶翣引龍輴。攀紼雷號處。傾都雨泣人。容光那得寫。才退媿微臣。</text>
<title>啓運別宮挽詞</title>,<text>高門積慶世相仍。裕後歸成信有徵。齊正化行家道奉。幽貞人服德音恒。宗藩誕聖天將啓。異夢呈祥理必興。撥亂鴻功文母賴。垂休獜趾子孫繩。儀章一備名稱煥。孝養三朝禮數登。壽嘏庶幾無疾病。山岡方擬不騫崩。星辰婺女俄沈晦。營魄陰陽忽降升。報答春暉那可得。悲哀宸極若爲勝。仙遊此日攀難及。孺慕終身去益增。素輦通宵瞻寶翣。丹啓曉背觚稜。何堪血淚南郊送。無復歡顔北闕承。應識本支昌百代。祗今佳氣望金陵。</text>
<title>沙溪先生挽詞</title>,<text>齒德仍高爵。師門有達尊。國人矜式久。吾黨範模存。說禮該喪祭。明經善講論。醇儒今不見。垂淚更何言。其二一代人師表。河汾學業優。中和眞氣象。先輩㝡風流。白首竆經日。蒼生繫望秋。斯文忽天喪。朝野恨難收。</text>
<title>韓平君挽</title>,<text>先人同榜盡乘雲。四十唯公一老存。天意秪今終不憗。後生安仰哭聲呑。其二文章淸白世家傳。趾美應從牧老賢。聞道弊廬營葬鬻。孰知崇秩極貂蟬。</text>
<title>月塘姜相國復而 碩期 挽</title>,<text>知舊日零落。相公今又亡。濟川方作楫。支廈忽摧梁。痛哭艱危事。悲吟殄瘁章。遼天回首望。存沒㝡心傷。其二白首同衰疾。君先我着鞭。固知歸次第。何用涕潺湲。湖海違攀紼。峩洋已絶絃。分明昨夢話。身世各嗟憐。</text>
<title>沈參奉挽</title>,<text>有生孰無死。子死吾㝡憐。抱才終不第。爲仁終不年。薄宦竟何成。身命多蹇連。爺孃哭在堂。妻兒失所天。神理漭難憑。彼蒼茫茫然。丹㫌候曉發。悄悄隨歸船。存亡此路分。影響接無緣。一曲挽歌詞。我涕雙雙懸。</text>
<title>金士逸挽</title>,<text>洛下辭朝日。城西問疾時。分明知死別。倉卒作生離。尙記燈前話。纔看牘裏辭。浮生眞幻夢。陳迹卽今玆。其二閱盡無竆變。年來萬事非。時艱方溢目。世故幾沾衣。白首憐吾寄。靑山羡子歸。交期泉路在。老淚不須揮。</text>
<title>松溪李仁瑞 麟奇 挽</title>,<text>風流豪氣自英年。八十人間作地仙。善草工詩推藝絶。崇終優老荷恩偏。平生仕止唯看義。半世淸貧一任天。華表秪今遼鶴去。不堪城郭但依然。</text>
<title>東淮挽</title>,<text>翩翩濁世佳公子。矯矯英姿一代豪。文彩風流今寂寞。沁園喬木夕陽高。其二墨妙文章世厥聲。立言皇極有書成。經綸未試才空老。留得千秋不朽名。</text>
<title>大谷成健叔 運 挽</title>,<text>盤旋早卜鳳鳴幽。脫略名韁得自由。一入醉鄕仍不返。世間人事儘悠悠。</text>
<title>遊山寺示諸君</title>,<text>快乘登眺興。飛步出塵氛。長嘯千峯月。孤筇萬壑雲。天風吹浩蕩。花雨落繽紛。憇樹輕陰合。緣崖細路分。幽禽迎客語。淸磬隔林聞。石溜泠泠瀉。巖蘭處處薰。唯欣探勝界。未暇息勞筋。北海須深酌。東山豈足云。無煩看拄笏。不怕勒移文。好拾烟霞賞。要君運郢斤。</text>
<title>與南司禦學顔 好學</title>,<text>經旬風雨阻參尋。草入柴門路欲深。相憶幾時靑眼對。晩來詩句費孤吟。</text>
<title>壬戌除夕守歲。仍致達朝。</title>,<text>浮生四十卽今朝。斗覺危冠壯髮凋。人世百年如許過。可憐陳跡在前宵。</text>
<title>方寸</title>,<text>方寸虛靈地。由來本不冥。牛羊萌易折。塵垢鏡難熒。山澤須潛賞。風雷莫漫聽。主翁元在此。長自喚惺惺。</text>
<title>病中次進叔韻</title>,<text>江湖記疇昔。幽興每先飛。月出分漁舫。潮生失釣磯。烟籠秋水遠。雲斷海天微。往迹渾如夢。埃塵染素衣。其二池舘閒來靜。溪山雪後平。寒禽依古木。殘日下荒城。苦竹風枝冷。幽泉夜響淸。人今多病久。已見月三明。</text>
<title>寄裕叔</title>,<text>白屋依山住。寒多晝掩扉。陰崖凍雪合。深巷夕陽微。問疾來人斷。投林倦鳥歸。夜窓殘月在。寂寞伴淸輝。其二臘月終宵雨。方塘水欲平。溪流響幽谷。簷溜滴殘更。雪盡山容瘦。氷銷崖窽呈。梅梢春意近。應已放寒英。</text>
<title>仲氏出宰</title>,<text>世業傳淸素。吾家本自寒。爲官寧擇好。作邑不辭殘。十室元非薄。專城亦足歡。愁心從喜極。終見別離難。</text>
<title>送仲氏之任同福</title>,<text>作邑寧嫌薄。之官恨地偏。鯉庭趍對遠。鳧舃別懷牽。烟樹湖南道。春雲漢北天。臨歧無限意。回首隔山川。其二此別誠爲濶。那堪涕泗零。歸驂攀不得。征旆去無停。華岳瞻雲白。池塘夢草靑。行塵看漸遠。斜日下離亭。</text>
<title>元日寄晦卿</title>,<text>辛苦弟兄疾。支離歲月踰。蛛封窓隙穴。菌出壁間圖。病骨吾全瘦。皺顔爾亦癯。新年好詩句。謾自祝桃符。</text>
<title>次晦卿秋月韻</title>,<text>雲開空碧轉氷輪。瑞彩凝寒覺爽神。相對曲欄無夢寐。踈星落落夜將晨。</text>
<title>禁林秋色</title>,<text>禁苑秋光接古臺。萬株紅樹彩花裁。寂寞故宮人不到。半城殘照鳥徘徊。其二露花衰草覆歌臺。宮樹秋風恨未裁。玉輦不來門久掩。女墻深夜月徘徊。</text>
<title>憶南中述懷</title>,<text>草堂遙憶故山中。霜葉秋來盡意紅。深夜月明愁不寐。鄕心杳杳趁南鴻。其二江湖蹤迹洛城中。紫陌塵埃千尺紅。病骨蟄寒歸未得。首回天末送飛鴻</text>
<title>病起贈友人李公甫</title>,<text>富貴吾何望。貧寒亦在天。茅簷春晝靜。相對負暄眠。</text>
<title>次鄭李兩兄韻</title>,<text>紛紛世故已何時。草草人生也有涯。好興不如春浩蕩。歡情那及日舒遲。波乾大澤魚粘甲。風擺長林鳥失枝。萬事卽今無可奈。一尊須趁百花奇。其二楊柳靑靑三月時。春光滿目浩無涯。遊仙洞遠歸雲懶。拄笏峯高去鳥遲。新綠雨過齊上樹。殘紅風起遞辭枝。人生有酒且須盡。不必要爲天下奇。</text>
<title>錄呈裕叔求和</title>,<text>山花春意老。佳節過三三。雨潤泉生脉。雲收石露龕。尋眞竆遠陟。選勝恣幽探。謝屐歸來晩。前峯日欲銜。</text>
<title>次李日三韻</title>,<text>依俙春色是桃源。水泛殘花出洞門。啼鳥一聲山寂寂。卧看雲物變朝昏。其二曲欄高結壓泉源。雲擁仙窓竹擁門。暝色千峯烟樹綠。一眉新月近黃昏。</text>
<title>晝寢</title>,<text>門掩日遲遲。窓明午睡足。夢中何處行。行盡靑山曲。</text>
<title>驟雨</title>,<text>雲陰漠漠叫靑蛙。隱隱輕雷響轉車。一陣過山風有力。玉麻銀箭亂橫斜。</text>
<title>酬李日三北岳瀑布</title>,<text>突兀高靑雨後鮮。誰將脩白倚層巓。渴龍奔海濤崩岸。神劒憑雲氣射天。破岳喧雷聲轉壯。噴風驚雪勢尤顚。廬山莫道三千尺。簷外今看萬丈懸。</text>
<title>伴鷗軒</title>,<text>伴鷗軒檻海西頭。島嶼潮生戴鰲浮。十里烟波長在眼。憑欄朝暮鏡中遊。</text>
<title>玄洲挽</title>,<text>聞君兄弟一時亡。此理何由問彼蒼。孝友文章能趾美。風流儒雅更聯芳。通家舊好情如漆。多亂餘生鬢已霜。㝡惜雙墳相對起。人間無復覩鸞凰。</text>
<title>舟發宣沙浦</title>,<text>宣沙西浦祖洲東。十幅雲颿萬里風。浮世百年眞泛梗。孤槎此日更乘空。天邊旅鴈淸霜後。海上羣山夕照中。徙倚危檣發長嘯。白頭豪氣誤詩翁。</text>
<title>長山島沙上</title>,<text>明沙錦石海棠洲。水動雲流勢欲浮。夢裏似魚身到此。不知今日是眞遊。</text>
<title>舟中。次書狀韻。</title>,<text>月明白露下。海上秋夜寒。孤舟不眠客。無夢到長安。</text>
<title>將還湖甸述懷別石谷</title>,<text>湖外相從十載前。舊遊追憶尙依然。溪橋望月携壺醉。山寺論文對榻眠。幾度逢迎爭野席。尋常漁釣下晴川。當時好事今能續。此日憐君俗累牽。</text>
<title>錄奉孤山石友</title>,<text>君居石灘東。我居石灘西。石灘灘水淸。灘頭日相携。持竿坐不歸。得魚忘筌蹄。生平氣味合。不爲畛與畦。由來十餘年。此地同幽棲。一與君別離。聚散苦不齊。嗟君走薄宦。守官類拘絆。我病蟄陋巷。嘿嘿如逃竄。相思塊獨處。兩地各失伴。悠悠歲月奔。苒苒時序換。秋風忽颯然。今年又過半。光陰一如斯。人生能幾時。往事迹易陳。舊遊不可追。念此已長歎。况復値時危。中夜獨不寐。仰屋涕交頤。廟堂盡肉食。杞國誠爲癡。我將超世塵。仍與世相遺。理亂及是非。不聞亦不知。朝耕灘上田。暮漁灘上磯。優遊以卒歲。同君遂初衣。</text>
<title>錄奉石谷</title>,<text>遲日輕風燕燕飛。綠楊紅杏媚春輝。須將爛醉酬佳節。莫遣芳華寂寞歸。</text>
<title>奉石谷</title>,<text>張翰蓴鱸豈不思。故人南國有佳期。江湖此日無消息。看盡秋風又朔吹。</text>
<title>聞西師不利。天將及我國元帥。皆陷沒云。</title>,<text>昨聞羽書西關來。東師轉戰入胡地。又聞天將夾其勢。長驅十萬貔虎士。不見漢關長歌入。邊沙日沒皷聲死。可憐誰收萬人骨。四海家家哭妻子。吾東小邦不足言。天下大事亦至此。衣冠豈宜變左袵。華夏寧終歸異類。况今天子聖且武。胡雛且莫逼神器。乾坤未應再腥膻。穢德由來天厭棄。伊我何爲心悲憂。坐不能餐卧不寐。雖然腐儒終無力。中宵仰屋眼有淚。</text>
<title>送李使君公甫之高山</title>,<text>折腰雷縣且何妨。榮養專城一日忙。忠孝君親元不間。善推仁愛盡如傷。</text>
