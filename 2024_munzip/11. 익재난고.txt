<title>鳳州龍湫</title>,<text>山前翠石雙扉啓。石底澄潭萬丈深。明浸日光紛閃閃。汵涵林影淨沈沈。斯民政要滋湯旱。彼相誰堪作說霖。出沒魚兒休察見。龍應先遣試人心。</text>
<title>楊花</title>,<text>似花非雪最顚狂。空闊風微轉渺茫。晴日欲迷深院落。春波不動小池塘。飄來鉛砌輕無影。吹入紗窓細有香。却憶東皐讀書處。半隨紅雨撲空床。</text>
<title>楊安普國公。宴太尉瀋王于玉淵堂。</title>,<text>湖上華堂愜素聞。國公開宴樂吾君。十千美酒鸕鶿杓。二八佳人翡翠裙。菡萏香中聽過雨。菰蒲影際見行雲。笙歌未歇輪蹄鬧。漠漠西山日欲曛。</text>
<title>七夕</title>,<text>脈脈相望邂逅難。天敎此夕一團欒。鵲橋已恨秋波遠。䲶枕那堪夜漏殘。人世可能無聚散。神仙也自有悲歡。猶勝羿婦偸靈藥。萬古羈棲守廣寒。</text>
<title>定興路上 將之成都</title>,<text>雨餘泥滑路逶迤。兀兀征鞍撼四支。安坐豈償男子志。遠遊還愧老親思。野桑翳翳風來少。村樹茫茫日下遲。早晚歸來報明主。却尋鷄忝故人期。</text>
<title>過中山府。感倉唐事。</title>,<text>倉唐何爲者。魏國一陪臣。敦詩又說禮。幽語皆中倫。一言悟人主。遠子復相親。古今竹帛上。誰其君與隣。至誠說狄相。純孝稱封人。願令四海民。共祠此三仁。一見一感發。天理不胥淪。</text>
<title>井陘</title>,<text>岡巒廻合井陘口。驅馬崎嶇登翠阜。英雄事去幾千載。尙有威名凜如在。却憶淮陰布衣時。風雲壯志無人知。一朝登壇輔眞主。下視噲等如嬰兒。火旂焰焰驚趙壁。鯨鯢血汚蓮花鍔。燕齊草木靡餘風。劉項乾坤傾一諾。千金不購廣武君。萬全奇策誰當陳。乃知百戰戰必勝。不在多多益辦。只在屈己能從人。</text>
<title>過祁縣。感祁奚事。</title>,<text>吾愛晉朝祁大夫。爲君能擧午與狐。乾坤自有。公道在。肯以恩怨爲賢愚。不敎遺直困陸沈。拂袖一去雲無心。當時囁呫來相謝。叔后豈是眞知音。嗟哉此道日已微。對面九疑多是非。臨岐弔古一長嘆。吾非斯人誰與歸。</text>
<title>汾河</title>,<text>汾河日夜流浩浩。兩岸行人幾番老。陶唐舊物山獨在。萬古興亡靑未了。劉郞曾此歌秋風。簫鼓動地愁魚龍。平生謾有淩雲志。未見仙人氷雪容。</text>
<title>豫讓橋</title>,<text>一片荒橋石。誰留國士名。山含千載憤。日照九泉誠。不爲恩難報。徒求事易成。此言眞有激。邪佞合心驚。</text>
<title>黃河</title>,<text>黃河西流自崑崙。漢使乘槎昔窮源。崑崙山高幾千仞。天河倒瀉流渾渾。崩騰九曲轉坤軸。浩蕩萬里浮天垠。有如楚漢戰垓下。千兵萬馬驅平原。橫流往往不可止。泛溢田野愁黎元。擘開兩山俾東注。辛苦巨靈留掌痕。蹇予少年遊海上。豪氣欲跨莊生鯤。西江眞堪一口吸。雲夢不足胸中呑。今日沙頭欲解纜。兀坐不覺驚心魂。腥風打頭浪如屋。長帆遠與山相掀。篙師絶叫汚流瀋。日暮未到南岸村。我不是焚舟孟明視。期爲秦民一雪無窮冤。又不是投璧晉公子。誓與舅氏不負平生言。鐵牛有知應解笑。胡爲涉險西南奔。</text>
<title>張希孟侍郞。見示江湖長短句一編。以詩奉謝。</title>,<text>天靳文章數百年。一時輸與濟南賢。縱橫寶氣豐城劍。要妙古音淸廟絃。便覺有功名敎事。誰言費力短長篇。張侍郞題朱晦菴祠堂云。公若有靈應笑我。徒費力短長篇。 興來三復高聲讀。萬里江山只眼前。張侍郞詩 附三韓文物盛當年。刮目靑雲又此賢。壯志玉虹纏古劍。至誠石虎裂驚絃。一鞭嵐翠遊山騎。滿紙珠璣詠月篇。此去浣花春政好。白鷗應爲子來前。</text>
<title>奉和元復初學士贈別</title>,<text>昔從傾蓋服能靑。載酒同遊遍洛城。直欲執鞭如魯叟。豈惟結襪比王生。感公燈火三更話。慰我關山萬里行。更得新詩入囊褚。劍南人識汝南評。元學士詩 附峨眉山色夢中靑。人自鷄林使錦城。九域圖經歸一姓。四川風物契三生。捫參歷井眞虛語。詠月吟風足此行。細問孔明當日事。遼東却對幼安評。</text>
<title>蜀道</title>,<text>此山從古有。此道幾時開。不借夸媧手。誰分混沌胚。天形旂尾擲。岡勢劍鋩摧。霧送千林雨。江奔萬里雷。班班穿薈鬱。矗矗上崔嵔。下馬行難竝。逢人走却廻。驚猿空躑躅。去鳥但徘徊。才喜晨光啓。俄愁暮色催。金牛疑妄矣。流馬笑艱哉。寄謝題橋客。何須約重來。</text>
<title>八月十七日。放舟向峨眉山。</title>,<text>錦江江上白雲秋。唱徹驪駒下酒樓。一片紅旂風閃閃。數聲柔櫓水悠悠。雨催寒犢歸漁店。波送輕鷗近客舟。孰謂書生多不偶。每因王事飽淸遊。</text>
<title>諸葛孔明祠堂</title>,<text>群雄蠭起事紛拏。獨把經綸臥草廬。許國義高三顧後。出師謨遠七擒餘。木牛流馬誰能了。羽扇綸巾我自如。千載忠誠懸日月。回頭魏晉但丘墟。</text>
<title>阻友符文鎭</title>,<text>峽雲蓬勃送秋霖。野店荒涼生暮陰。剛厭灘聲戰窓牖。更堪山瘴襲衣衾。百年身世千般計。萬里庭闈一片心。安得長風吹掃盡。仰看紅日上重岑。</text>
<title>登蛾眉山</title>,<text>蒼雲浮地面。白日轉山腰。萬像歸無極。長空自寂寥。</text>
<title>雷洞平</title>,<text>胡孫梯高天尺五。石路蜿蜒細於縷。路傍大樹驚白晝。七十二神開洞府。奇巖壁立下無底。鴻洞雲嵐自呑吐。崖崩石出絶難度。惡木縱橫若相補。渢渢何處瀉奔流。俯聽遙空喧萬鼓。有時雨雹亂晴天。過客屛氣誰敢侮。腐儒一見動心魄。雨眼昏花汗如雨。也知平地足游觀。何事窮山愁仰俯。君不見天上金門似海深。仗衛森嚴羅九虎。狂夫雀躍蹈危機。達士龍潛臥環堵。</text>
<title>眉州</title>,<text>吾大人三昆季。俱以文筆顯於東方。伯父季父。相次仙去。唯公無恙。年今七十有奇。若使北來。得與中原賢士大夫。進退詞林間。雖不敢自比於蘇家父子。亦可以名動一時。顧水陸千里。干戈十年。所處而安。無慕乎外。故天下莫有知之者。眉山僻在天一方。滿城草木秋荒涼。過客停驂必相問。道傍爲有三蘇堂。三蘇鬱鬱應時出。一門秀氣森開張。渥洼獨步老騏驥。丹穴雙飛雛鳳凰。聯翩共入金門下。四海不敢言文章。邇來悠悠二百載。名與日月爭輝光。君不見鷄林三李亦人傑。翰墨壇中皆授鉞。韓洎繩樞笑無用。王家珠樹譽成癖。機雲不入洛中來。皎皎滄洲委明月。兩雄已矣不須論。家有吾師今白髮。坡云易可忘憂家有師</text>
<title>思歸</title>,<text>扁舟漂泊若爲情。四海誰云盡弟兄。一聽征鴻思遠信。每看歸鳥嘆勞生。窮秋雨鎖靑神樹。落日雲橫白帝城。認得蓴羹勝羊酪。行藏不用問君平。</text>
<title>上灘</title>,<text>乘流東去泝流還。客寢何時得小安。水落沙堆銖亦重。崖崩石出寸猶難。不妨聽雨留連睡。旦喜逢山子細看。只媿郵人牽百丈。汗流終日走江干。</text>
<title>促織</title>,<text>促織復促織。哀鳴何惻惻。終夕弄機杼。平明無寸縷。婺婦才聞淚似泉。征夫一聽凋朱顏。春風。融暖花着子。夏景舒長燕成壘。胡爲不自謀。直待霜淸露冷方知秋。促織爾何愚。日月豈肯爲爾留須臾。</text>
<title>聽寋道士彈秋風</title>,<text>我雖下能音。好琴莫如我。苟能得其趣。自謂不學可。我來蜀中何所聞。鼓笛紛紛耳欲破。聽之亂吾眞。斥之恐遭罵。不謂古仙翁。玩世在城中。迎我坐虛室。爲我鳴絲桐。一鼓塵懷淸。再鼓古意生。玉篆煙消人悄悄。整襟更作秋風調。憀慄兮秋之爲氣也。霜露漸漸兮木葉下。望白雲兮征鴻哀。江水悠揚兮山崔嵔。嗟爾遠道之人兮。胡爲乎來哉。豈辭引滿玻瓈鍾。此時此客心無窮。</text>
<title>路上 自蜀歸燕</title>,<text>馬上行吟蜀道難。今朝始復入秦關。碧雲暮隔魚鳧水。紅樹秋連鳥鼠山。文字剩添千古恨。利名誰博一身閑。令人冣憶安和路。竹杖笀鞋自往還。</text>
<title>函谷關</title>,<text>形勝平看十二齊。下臨無路上無梯。土囊約住黃河北。地軸句連白日西。天意已歸三尺劍。人心豈恃一丸泥。秋禾滿畝風塵靜。穩跨征鞍聽午難。</text>
<title>澠池</title>,<text>強秦若翼虎。懦趙眞首鼠。特會非同盟。安危在此擧。藺卿膽如斗。杖劍立左右。叱咤生風雷。萬乘自擊缶。桓桓百萬兵。一言有重輕。廉頗伏高義。犬子慕遺名。駕言池上遊。去我今幾秋。餘威起毛髮。萬木寒颼颼。</text>
<title>二陵早發</title>,<text>予之將如成都也。內翰松雪趙公子昂。以古調一篇相送。有勿云錦城樂。早歸乃良圖之句。十月北歸。雪後二陵道中。忽憶其詩。作此寄呈。夢破郵亭耿曉燈。欲乘鞍馬覺凌兢。雲迷柱史燒丹竈。雪壓文王避雨陵。觸事誰知胸磈磊。吟詩只得髮鬅鬙。塵巾折角裘穿縫。羞向龍門見李膺。趙學士詩 附三韓望巴蜀。相去萬里餘。棧閣如登天。劍門不可踰。誰令觸炎熱。鞍馬事馳驅。王事有期程。吾敢求安居。道路何緬邈。山川亦盤紆。賴彼多古跡。庶可慰躊躇。勿云錦城樂。早歸乃良圖。秋高天氣淸。矯首西南隅。</text>
<title>渡孟津</title>,<text>旄銊空煩叱逆流。山河曾未屬西周。陽候不媿夷齊義。莫比黃龍負禹舟。</text>
<title>比干墓</title>,<text>墓在衛州北十許里。蓋周武王所封。而唐太宗貞觀中。道過其地。自爲文以祭。其石刻剝落。亦可識一二焉。夫二君之眷眷于異代之臣者。豈非哀其忠愍其死乎。而武王忽伯夷於勝殷之後。太宗疑魏徵於征遼之日者。何耶。因作此詩。亦春秋責備賢者之義也。周王封墓禮殷臣。爲惜忠言見殺身。何事華陽歸馬後。蒲輪不謝採薇人。從來忿欲蔽良知。日暮令人有逆施。哿矣親祠比干墓。胡然却仆魏徵碑。</text>
<title>燕都。送朴忠佐少卿東歸。</title>,<text>春風喜氣滿庭闈。稱意新官馬似飛。慙媿西山子規鳥。向人勤道不如歸。</text>
<title>和呈趙學士 子昂</title>,<text>珥筆飄纓紫殿春。詩成奪得錦袍新。侍臣洗眼觀風采。曾是南朝第一人。風流空想永和春。翰墨遺蹤百變新。千載幸逢眞面目。況聞家有衛夫人。學士夫人管氏。亦工書。</text>
<title>松都。送朴少卿忠佐北上。</title>,<text>玉管停三疊。金杯勸十分。但應期報主。不用惜離群。草盡駝鳴磧。風高雁叫雲。平生四方志。淸夢又隨君。</text>
<title>登鵠嶺</title>,<text>煙生渴朒汚如流。十步眞成八九休。莫怪後來當面過。徐行終亦到山頭。</text>
<title>送從兄君實典籤赴任三陟 追錄</title>,<text>指李家中翰墨仙。湖山勝地佩韋絃。登樓更長新詩價。淸夢相尋謝惠連。</text>
<title>君實兄男達中。魁登司馬試。</title>,<text>顚倒銀袍再拜難。下堂携手淚潺潺。咄嗟賀宴誰能辦。腸斷無人爲翦鬟。擧進士者。多儒家子弟。聞唱榜。賀客沓至。無以相待。必旋炊白飯。故俗呼爲熱飯宴。言其咄嗟。</text>
<title>九曜堂</title>,<text>溪水潺潺石逕斜。寂寥誰似道人家。庭前臥樹春無葉。盡日山蜂咽草花。夢破虛窓月半斜。隔林鍾鼓認僧家。無端五夜東風惡。南澗朝來幾片花。</text>
<title>和崔拙翁 進退格</title>,<text>強顏徇俗非天稟。克己希賢之近功。縱使不成優刻鵠。豈緣無用悔屠龍。中年漸覺人情隘。後世那知物論公。寄語平生三益友。他時刮目更相從。</text>
<title>舟中和一齋權宰相 漢功將之江浙時</title>,<text>蘭舟曉發白雲樓。遙指江南第一州。滿酌金杯搥畫鼓。不携西子亦風流。</text>
<title>金山寺</title>,<text>舊聞兜率莊嚴勝。今見蓬萊氣像閑。千步回廊延漲海。百層飛閣擁浮山。忘機鷺宿鍾聲裏。聽法龍蟠塔影間。雄跨軒前漁唱晚。練波如掃月如彎。</text>
<title>焦山</title>,<text>裴老開浮玉。胸襟讓一焦。海呑吳地盡。山控楚天遙。蜃氣窓間。鷗聲砌下潮。欲歸還倚杖。松竹晚蕭蕭。</text>
<title>多景樓。陪權一齋用古人韻同賦。</title>,<text>楊子津南古潤州。幾番歡樂幾番愁。佞臣謀國魚貪餌。黠吏憂民鳥養羞。風鐸夜喧潮入浦。煙蓑暝立雨侵樓。中流擊楫非吾事。閑望天涯范蠡舟。</text>
<title>吳江。又陪一齋。用東坡韻作。</title>,<text>十年俯首塵土窟。夢想滄洲欲愁絶。吳江淸勝天下稀。我初聞之趙松雪。滿船載酒携佳人。巧笑淸歌玉齒頰。垂虹橋下白鷗飛。白波接天天四垂。停杯更待江月上。信棹自喜風帆遲。却憶岑參與杜甫。渼陂之樂眞兒嬉。</text>
<title>姑蘇臺。和權一齋用李太白韻。</title>,<text>苧蘿佳人二八時。王質不勞床粉施。吳宮歡笑幾時畢。正是越玉嘗膽日。姑蘇城具秋草多。姑蘇城下江自波。鴟夷一舸今在何。</text>
<title>高亭山 伯顏丞相駐軍之地</title>,<text>江上山如淡掃眉。人家處處槿花籬。停舟欲問松間寺。策杖先窺竹下池。帆影暮連芳草遠。鍾聲曉出白雲遲。憑欄一望三吳小。像想將軍立馬時。</text>
<title>宿臨安海會寺</title>,<text>梵宮臺殿遠嵯峨。沙步移舟夜始過。峽月轉廊隨響屐。溪風入戶動鳴珂。山因蘇子知名久。樹自錢王閱事多。陌上春歸花寂寂。唯聞谷鳥和村歌。陌上化曲。卽此地事。</text>
<title>冷泉亭</title>,<text>爲愛溪邊石。扶筇小立時。微波含落照。影動掛猿枝。</text>
<title>遊道場山。陪一齋用東坡韻。</title>,<text>煙收澄波動林麓。日上翠靄浮巖谷。長松苦竹十餘里。未到山中淸興足。吳興田野海瀰漫。只有此山龍屈蟠。山中道場名伏虎。石欄桂柱臨風湍。道人閉戶不浪出。竹作匡床蒲作席。壓簷老樹高十尋。云昔移來自封植。有懷謝公携翠鬟。任性逍遙雲水間。富貴他年却不免。夢魂空想東西山。百歲眞同昏與旦。更耐憂患常居半。世人豈比此道人。令我悠然一長嘆。</text>
<title>虎丘寺。十月北上重遊。</title>,<text>闔閭城外古禪林。生公堂前樹陰陰。重遊髣髴三生夢。四顧微茫萬里心。樓閣影重山月上。轆轤聲遠石泉深。藍輿歸去江村路。雲際猶聞鍾磬音。</text>
<title>多景樓雪後</title>,<text>樓高正喜雪漫空。晴後奇觀更不同。萬里天圍銀色界。六朝山擁水精宮。光搖翠眼滄溟日。淸透詩腸草木風。却笑區區何事業。十年揮汗九街中。</text>
<title>淮陰漂母墓</title>,<text>重士憐窮義自深。豈將一飯望千金。歸來却責南昌長。未必王孫識母心。婦人猶解識英雄。一見慇懃慰困窮。自棄瓜牙資敵國。項王無賴目重曈。</text>
<title>西都留別邢通憲 君紹</title>,<text>露侵征袖曉寒多。酒盡離觴塞月斜。誰料北窓螢雪客。每年鞍馬走風沙。</text>
<title>北上</title>,<text>斷雁秋聲苦。荒鷄夜色闌。呼燈憎僕懶。騎馬怕兒寒。時率兒子而行 草動霜飄袂。氷穿水逬鞍。主恩猶未報。努力敢求安。去魯情何極。遊秦興未闌。每懷姜被暖。誰念范袍寒。對酒頻彈劍。吹燈乍枕鞍。白雲看漸遠。安得報平安。</text>
<title>寄遠</title>,<text>懽樂翻敎恨懊新。功名只管別離頻。可憐畫閣樽前月。還照邊城馬上人。</text>
<title>雪</title>,<text>朔風卷地暗河津。塞雲作雪愁行人。兩儀洪荒盪元氣。萬物陸離含古春。初疑倒瀉銀河空。轉恐壓折靑山峯。天女霓衣戲鸞鳳。海仙具闕翻魚龍。馬蹄凌兢鞭不動。身上氈裘百斤重。令人却憶孟襄陽。驢背吟詩忍飢凍。逆旅主人眞可人。爲我一發浮蛆甕。誰能興盡到門廻。席暖且與貍奴共。君不見吳中朱生畫稱絶。姑蘇朱澤民。善畫山水。嘗爲我作燕山曉雪圖。 短幅曾掃燕山雪。河橋老柳不棲鴉。小店閉門煙火滅。客子驅車欲安適。應被名韁牽鼻裂。豈知瓦油衣下黑。甜鄕一天歲月無炎涼。畫中之境今自蹈。畫中之意不可忘。白頭更有相逢日。握手披圖感嘆長。</text>
<title>忙古塔 萬山嶺名</title>,<text>密雪壓空谷。萬木寒無聲。征人戒長道。迨此東方明。襟袖生鐵甲。鬢鬚絡珠纓。路窮馬蹄澁。却立心爲驚。棲禽亦安往。拂翼時一鳴。</text>
<title>雪用前韻</title>,<text>去年此日楊子津。雪華濛濛愁殺人。浮玉山前駐歸楫。百錢徑買金陵春。酒酣豪氣薄雲空。走尋北固登翠峯。海天上下同一色。日月東西迷六龍。長風掉鞅欲驚動。萬木含枚若持重。冥搜興逸太素前。援筆題詩愁硯凍。擁楬南窓夜色明。半輪霽月暉鐵甕。神淸宛在廣寒宮。勝賞只恨無人共。今年此日大愁絶。匹馬關河三尺雪。室韋草木冷蕭條。碣石雲煙杳明滅。向夕前程問幾何。酸風如刀面欲裂。君不見百年身在夢魂場。一年年去增悲涼。亦知銷金帳下淺斟低唱有餘樂。亦知淮西夜半提軍縛賊功難忘。日高閉門臥不起。冣有袁安興味長。</text>
<title>次韻白文擧尙書見贈</title>,<text>交友誰如子。通家匪自今。同眠直廬雪。共飯旅床霖。弟畜工書宋。宋翰 朋從嗜酒金。光秀 芝泥分日掌。桂醞趁宵斟。意外高遊散。胸中往事森。關山尤杳杳。歲月苦駸駸。謫遠非其罪。貪榮豈此心。每懷知我鮑。見許齒諸任。伐木義何改。拔茅情更深。撫箏悲謝傳。投杼惜曾參。邂逅顏初破。綢繆膝並侵。興隨雲北去。話到日西沈。爲命推東里。論才敵上林。安能久高臥。早晚拜綸音。</text>
<title>感懷</title>,<text>旅枕雞號夢易廻。征鞍欲拂思悠哉。霜風浙瀝貂裘弊。星月闌干畫角哀。淸渭却思浮葉去。玄都非爲看花來。孟嘗賓客皆珠履。豈必三千摠俊才。枕肱茅店夜三更。矯首金臺路幾程。苦節頗同彈鋏客。芳年已過棄繻生。窮通有命悲親老。緩急非才愧主明。畢竟行藏誰與問。滿窓霜月獨鍾情。半世雕蟲恥壯夫。中年跨馬倦征途。杯盤草草燈花落。關塞迢迢曉月孤。華表未歸千載鶴。上林誰借一枝烏。有錢徑買澆腸酒。莫使詩班入鬢鬚。長卿去蜀曾題柱。鄒子遊梁得曳裾。奔走無功合投劾。交遊似夢惜離居。未拚蓑笠盟鷗鳥。已分圖書養蠹魚。一望鄕關時自笑。百年天地亦蘧廬。</text>
<title>冬至</title>,<text>昔從燕城向松京。道邊高樹聞蜩鳴。火雲燒天口生土。空歌滄浪思濯纓。豈料地中陰已萌。轉頭一葉驚秋聲。拙婦功裘猶未獻。履霜竟致氷崢嶸。今從松京向燕城。往來七▣▣虧盈。律調黃鍾斗揷子。短晷南至一陽生。最憶吾家弟與兄。齊奴豆粥咄嗟烹。東人冬至必烹豆粥 舞綵高堂獻壽觥。人間此樂難爲名。顧予劫劫欲何營。此日悠悠獨遠行。安坐無由報知已。簡書況復催歸程。群邪詘兮賢彙征。衆陰消兮世文明。早晚春風遍四瀛。坐看萬物自生成。</text>
<title>十一月十五日</title>,<text>松巒龍盤擁明堂。威鳳樓前千步場。先王遺風及子孫。每年此地宴群臣。蹇予仄足蛾眉班。天語曾聞咫尺間。宮花露濕月中廻。仙藥風飄雲外來。上王 忠宣王以國禪于元子。國人號之曰上王。 垂簾許同覩。大平盛事無前古。夜深更講家人禮。和氣融融仍洩洩。上有好者下卽傚。君子盡孝民興孝。此日繁華應似舊。至樂還如舊時否。遼海燕山路四千。奉觴上壽知何年。陰雲低空集微霰。獨立蒼茫淚如線。</text>
<title>望海</title>,<text>早聞觀水在觀瀾。測管洪溟得一斑。白日九跳呼吸裏。靑天轂轉激揚間。不隨鵬翼搏千里。誰見驁頭冠五山。可惜區區精衛鳥。一生銜石不知難。</text>
<title>黃土店 聞上王見譖。不能自明。</title>,<text>世事悠悠不忍聞。荒橋立馬忽忘言。幾時白日明心曲。是處靑山隔淚痕。燒棧子房寧負信。翳桑靈輒早知恩。傷心無術身生翼。飛到雲宵一叫閽。咄咄書空但坐愁。式微何處是菟裘。十年艱險魚千里。萬古升沈貉一丘。白日西飛魂正斷。碧江東注淚先流。滿門簪履無雞狗。飽德如吾死合羞。寸腸氷炭亂交加。一望燕山九起嗟。誰謂鱣鯨困螻蟻。可憐蟣蝨訴蝦蟇。才微杜漸顏宜赭。責重扶顚髮已華。萬古金縢遺冊在。未容群叔誤周家。</text>
<title>明夷行</title>,<text>楊朱曾哭路多歧。魯叟亦嘆麟非時。荒雞未鳴夜何其。喪狗獨立迷所之。憶昔吾君初入相。兩扶紅日上咸池。功成不退古所誡。坐令西伯玩明夷。式微胡爲寓旄丘。已老曷不營菟裘。古聞驂乘致芒背。今悟曲突賢焦頭。唐虞揖讓冠千古。有城底事名堯囚。滄浪水淸耳不洗。羞向塵編對許由。</text>
<title>烏頭白送朴仁幹</title>,<text>烏之生兮黑如漆。人之見兮心共嫉。可憐解爲燕丹羞。一昔含冤成白頭。我嘗怪汝日中處。又怪金毋常使汝。今乃知啾蹌萬類中。一點丹心無汝同。啞啞飛來復飛去。反哺林間受辛苦。入爲孝子出忠臣。嗟哉汝是禽頭人。世人與汝誰能伍。願把襟裙換毛羽。</text>
<title>在上都。奉呈柳政丞 淸臣，吳贊成 潛。</title>,<text>去年怪事不忍聞。稷蜂肆毒蠅止樊。一封譴勅下天門。白日洶洶雲雷屯。三韓主父 趙武靈王。傳位於子。國人謂之主父。出史記。外孫。一去萬里投西蕃。界天雪嶺逋崑崙。魍魎晝嘯黃河源。廻頭却望楡塞垣。痛哭淚盡雙眸昏。衣冠縮縮疑排根。百鍊繞指愁劉琨。孤臣孑立無攀援。守株舊轍瞻歸軒。信音漸稀空斷魂。天光那肯照覆盆。緹縈獻書悟至尊。好生仁化霑無垠。況今嗣王躬朝元。一言庶得蠲煩冤。豈料下車席未溫。鬩墻謗讟蛙蟈喧。葛藟誰令庇本根。四維蕩若風中幡。緬懷神聖起鐵原。櫛沐風雨饑忘飧。創垂蘿圖裕後昆。四百餘載流風存。邇來事大義彌敦。世承禁臠榮諸藩。過如曰靑何足論。有信尙可羞蘋蘩。桑穀生朝錫祉繁。法星退舍由片言。君臣之分父子恩。造次顚沛不可諼。至誠若能感乾坤。悔禍產祥猶掌翻。二公德馨逾蘭蓀。輔漢盛業推楊袁。故投苦語代叫閽。勿倚絲輕芹暄。</text>
<title>至治癸亥四月二十日。發京師。上王時在西番。將往拜。</title>,<text>主恩曾未答丘山。萬里驅馳敢道難。彈劍不爲兒女別。引杯聊盡故人歡。五雲廻首籠金闕。片月多情照玉關。唯念慈親鬢如雪。數行淸淚洒征鞍。</text>
<title>涿郡</title>,<text>美壤每每接大行。東秦右臂北燕吭。劉郞却愛蠶叢國。故里虛生羽葆桑。</text>
<title>白溝</title>,<text>誰將督亢餌強隣。空費金繒歲結親。尺水區區遏南牧。可能臥榻不容人。</text>
<title>馬上</title>,<text>驅馬上丘原。黃塵滿征鞍。嘉禾槁已盡。杲杲升朝暾。豈爲去鄕國。悲歌行路難。願言得甘霔。維以慰黎元。隻輪載家具。夫婦相挽推。行行日數里。就食南州來。民生苦與樂。造物已安排。顧予是何者。對之獨傷懷。日午汗如濯。小立溪聲中。飛塵欃馬過。氣若烈火烘。鳴蜩悅美蔭。倦鳥思深叢。何時紫霞洞。欹枕聽松風。傴僂驛中卒。顚倒身上袍。移床拂簟席。卮酒慰我勞。致君媿無術。旅食驚二毛。區區欲何爲。亦來煩爾曹。</text>
<title>相州夜發</title>,<text>宵征圖避暑。淸興亦難窮。星斗蒼茫外。山川寂寞中。滿衣芳草露。拂面綠槐風。此夜華堂月。還應夢轉蓬。舊遊眞一夢。浪跡又飄蓬。故國飛雲下。征途畏景中。野平山隱地。村遠樹浮空。愧負平生志。非求汗馬功。</text>
<title>鄴城</title>,<text>漢月依依照露盤。金人獨自淚闌干。須知鄴下筍文若。永愧遼東管幼安。又聖人有所爲。爲民非爲台。君看唐虞事。先天天不違。毫釐涉人欲。顧眄生禍機。如何魏公子。盜蹠方仲尼。物理喜自反。典午已相欺。爲龍笑蟒蛻。捕蟬忘雀窺。箕山臨穎水。千載想風規。童童路傍樹。翠葉含淸飆。下馬成野酌。酒盡還小留。來牛與去馬。窮達各▣求。悠哉百年內。誰肯死前休。</text>
<title>端午</title>,<text>旅食京華十過春。西來又作問津人。半生已被功名誤。久容偏驚節物新。萍梗羈蹤靑海月。松楸歸夢泰封塵。旗亭且飮菖蒲酒。未用醒吟學楚臣。</text>
<title>覃懷</title>,<text>塵埃十日眼長昏。路入覃懷頗慰魂。槐樹薰風吹麥壟。竹根流水繞柴門。大平閭井群蜂綴。何限峯巒陣馬奔。聞說先朝留轍跡。野人猶頌感皇恩。</text>
<title>孟津記事</title>,<text>驅車轔轔到河洲。沙深水落不可舟。西山白日落欲盡。黑祲漫空天爲愁。忽驚疾雷如堆墻。裂缺亂掣金蛇光。馳雲攫霧送飛雨。萬騎銀槍來洛陽。大風知從何許來。擺弄乾坤勢莫廻。揚沙振瓦豈足道。欲捲孟津生劫灰。腐儒閉門對孤燈。駭汗洽背心氷兢。天公高居鬼神惡。怳惚怪事從誰徵。呼童吹燈且安眠。禍福豈不懸蒼天。夜深萬竅收怒號。星月炯炯流淸躔。</text>
<title>王祥碑 在洛陽南三十里</title>,<text>有扁路傍石。上有王祥字。臥氷得泉魚。饋母此其地。嗟我事宦遊。連年負慈侍。區區望雲心。甘旨遠難致。何嘗報前鬟。僅足同齧臂。載讀孝子碑。茫然放淸淚。</text>
<title>新安站</title>,<text>有蕃僧撾殺站吏西域桑門世所師。頭戴烈火語嗢咿。逢逢打鼓雜鉢螺。說有祕術能降魔。有徒寔繁蟻慕膻。餧肉嗽醪稱福田。來承金帛去馳傳。十十五五如奔電。新安站吏亦何辜。毒手一飽僵路隅。風吹日灸蠅蜹集。妻子相看空雪泣。</text>
<title>崤陵行</title>,<text>秦穆公擧五羖於牛口。不以卑賤棄。取由余於西戎。不以疏遠疑。及崤之敗。悔不用蹇叔。而思黃髮之言。誓不替孟明。卒獲焚舟之效。古所謂捨己從人。立賢無方者。穆公有焉。秦之能服山東。無敵於天下。蓋好賢之餘力。向使商君。不變法趣利。亦足爲有道之國。以克永世矣。牛鳴絳柩師期報。鄙鄭功虧乘韋犒。崤陵山高鼓角悲。萬騎東來如電掃。墨衰禦敵責有歸。素服迎軍義彌邵。追懷元老謝前非。不棄累臣收後效。龍驤千艘作飛灰。鼠竄一境無橫草。秦強知在好賢心。百二山河非我寶。</text>
<title>函關行</title>,<text>夫子曰。三人有我師。十室有忠信。孟嘗之客蓋三千焉。豈無二賢智奇謀之士。而獨賴鷄鳴狗盜者。然後脫身於孤秦乎。抑其好客。有類於葉公之好龍。而簪玉履珠者。亦似龍而已耶。鷄鳴狗盜。枝之賤者。二客能處衆而無愧意。旣成功而無矜言。固自有過人之量。其處卑自汚。投機致用。豈以此矯衆客之浮誇。而激孟嘗之汎取耶。是則未可知也。孟嘗賓客三千少。連鑣結軌臨淄道。大冠如箕劍柱頤。然諾相傾泰山倒。咸陽塵土令人老。天涯去夢迷芳草。孤鶴投籠不自由。猛虎得肉寧辭飽。馮驩無魚空自歎。雍門有琴且勿彈。冀闕天深函谷遠。誰膏吾車度千山。張陳應慙養卒口。毛薛亦讓屠兒手。丈夫有志無賢愚。莫惜黃金鑄雞狗。</text>
<title>題華州逆旅</title>,<text>日脚初昇玉女扉。嵐光欲染羽人衣。誰能引我丹梯去。手折蓮花駕鶴歸。</text>
<title>題長安逆旅</title>,<text>車馬函關道。風塵季子裘。轍環天下半。心逐水東流。萬事唯呼酒。千山獨倚樓。靑雲有知己。未用嘆悠悠。倦客重遊秦樹老。佳人一去隴雲賖。愁聽杜叟三年笛。悵望張候萬里槎。夢裏家山空蕙帳。酒闌簷雨落燈花。宦情已似秋雲薄。胸次唯餘一寸霞。海上箕封禮義鄕。曾修職貢荷龍光。河山萬世同盟國。雨露三朝異姓王。貝錦誰將委豺虎。謂伯顏豆古 干戈無奈到參商。謂曹頔使兄弟不和 扶持自有宗祧力。會見松都業更昌。早信忠誠可動天。孰云仁聖竟容奸。雞竿曙色開暘谷。鳳闕春光到雪山。讖雨池蛙喧欲鬪。謂奸營徼功者 唳雲皐鶴倦思還。謂閔漬，許有全二老。以忠宣王事上書陳乞。而有沮之者。二老不能久留。將歸國也。 區區吳薛何爲者。自鼓嚨胡徹帝關。</text>
<title>鄭莊公墓</title>,<text>先王樹懿親。欲使庇本根。京叔固違道。鄭莊亦少恩。遂令群公子。繼亂殘斯民。革面事三主。鄙哉蔡封人。</text>
<title>許文貞公墓 魯齋</title>,<text>魏公懷粹德。倔起際風雲。絳灌雖同列。唐虞欲致君。辟雍方繪像。泉路久修文。慕藺嗟生晚。荒涼馬鬣墳。</text>
<title>道見月支使者獻馬歸國</title>,<text>西極山高天駟遊。下顧龍媒生騕褭。彌山蔽野盡兒孫。草軟泉甘無扎夭。騅駰驒駱魚騮騵。赭白驪黃騂綠縹。胡兒考牧如理軍。類聚群分不相嬈。視其害者而去之。亦如農夫耨茶蓼。就中一族獨絶倫。骨骼淸雄氣深眇。低徊豈願困泥途。奮迅應思跨雲杪。紫髥君長相戒言。倔強吾非魋髻趙。大元盛德冠百王。一劍撥亂邦基肇。更聞嗣皇膺寶籙。神機整頓乾坤了。越裳白雉黃支犀。眩人馴象能言鳥。爭來作貢混文軌。可獨懷安煩介紹。請持此馬進天閑。得與多方瞻日表。靑絲絡頭不敢騎。牽出國門心悄悄。朝經懸度躡嵌空。暮過流沙凌浩溔。行及兩年方至朝。語憑重譯粗堪曉。受金祕府帶圓牌。錫宴華堂厭淸醥。人知感義面欲黎。馬解承恩首頻矯。尻脽分張怒虎蹲。目焰逆射流星皎。屹立風生禁禦深。長鳴志在天衢杳。勅令大僕備法駕。習步芳園浴靈沼。和鸞綴轡搖令令。𦋺錦幪鞍垂嫋嫋。涼淀北巡秋塞晴。柳林南獵春原燎。脫免驚鴻爭後先。衛公孫叔愁輕蹻。文帝九良徒飫蒭。秦襄駟鐵猶驂蓧。因思漢武占發書。識得蒲梢來有兆。燉煌塞邊選車徒。貳師城下揚旟旐。縱然內廏致權奇。其奈中原足流莩。方今欲慕舜衣垂。服遠不貴用干敽。但嘉絶域子來心。豈謂良駒天下少。百川流水注滄溟。萬丈孤松掛蘿蔦。物無巨細知所歸。矧我大邦能字小。寄聲使者報爾君。更獻眞龍先學擾。</text>
<title>關龍逢墓</title>,<text>英名萬古感人心。泰華山高河水深。杜口圖生應不億。誰將齒髮到如今。</text>
<title>漢武帝望思臺</title>,<text>漢皇好奇士。江充來犬臺。舌端寄毒螫。肚裏藏禍胎。狺狺吠舊主。全趙飛驚灰。茂陵自英武。將相多賢才。胡爲不絜矩。利祿崇奸回。天倫化豺虎。戾園空草萊。</text>
<title>則天陵</title>,<text>歐陽永叔。列武后唐紀之中。蓋襲遷，固之誤而益失之。呂氏雖制天下。猶名嬰兒。以示有漢。若武后則抑李崇武。革唐稱周。立宗社而定年號。凶逆甚矣。當擧正之。以誡無窮。而反尊之乎。謂之唐紀而書周年可乎。或曰。記事者。必首年以繫事。所以使條綱不紊也。如子之說。中宗旣廢之後。將闕其年而不書。天下之事。當何所繫之哉。曰。魯昭公爲季氏逐。居乾侯。春秋未嘗不書昭公之年。房陵之廢。與此奚異。作史而不法春秋。吾不知其可也。久客萬事慵。好古意未歇。停驂問遺民。枉道尋斷碣。關輔古帝畿。壯觀不湮沒。千年阿婆陵。百里見城闕。根連隴坂長。氣壓秦川闊。麒麟與獅子。左右勢馳突。侍臣羅簪纓。猛士列鈇銊。當時竭財力。慮欲固扃鐍。興廢理難逃。久爲狐兔窟。憶昔陰乘陽。四海憂禍烈。牝鳴殷家索。燕啄漢嗣絶。文皇順天心。百戰啓王室。居然攘神器。肯念黃裳吉。丁寧雙陸夢。黯慘虞淵日。尙賴得忠賢。終能返故物。歐公信名儒。筆削未免失。那將周餘分。續我唐日月。區區女媧石。豈補靑天缺。擬作擿瑕編。才疏愧王勃。後閱晦菴感遇詩。拊卷自嘆。孰謂後生陋學。其議論有不謬於朱子耶。又得范氏唐鑑讀之。亦有此論。不覺一笑。悔其少作也。仲思 誌。</text>
<title>唐肅宗陵</title>,<text>飛龍起靈武。上皇蜀中歸。能以天下養。四海知孝慈。同輿白衣客。發策良得宜。小兒亂紀綱。西內日凄悕。可憐高將軍。投荒髮如絲。爲問北來者。尙父果是誰。</text>
<title>邠州</title>,<text>行穿山窈窕。俯見樹扶疏。地僻宜澗飮。民醇多穴居。麥黃仍水碓。桑綠已繅車。看取田園樂。周家積累餘。</text>
<title>涇州道中</title>,<text>出谷天無際。登坡路始平。塞雲拖雨黑。野日隔林明。萬里思親淚。三年戀主情。哦詩聊自遣。漸覺錦囊盈。</text>
<title>涇州</title>,<text>宋日西羌屢震驚。因將國尾付書生。聖元四海淸如鏡。未用胸中十萬兵。</text>
<title>憶松都八詠</title>,<text>鵠嶺春晴八仙宮住翠微峯。縹緲煙霞幾萬重。一夜長風吹雨過。海龍擎出玉芙蓉。龍山秋晚去年龍岫菊花時。與客携壺上翠微。一逕松風吹帽落。滿衣紅葉醉扶歸。紫洞尋僧石泉激激風生腋。松霧霏霏翠滴巾。未用山僧勤挽袖。野花啼鳥解留人。靑郊送客小溪深處柳飛綿。細雨晴時草似煙。客去客留俱不礙。一樽相對好山川。熊川禊飮沙頭酒盡欲斜暉。濯足淸流看烏飛。此意自佳誰領取。孔門吾與舞雩歸。龍野尋春偶到溪邊藉碧蕪。春禽好事勸提壺。起來欲覓花開處。度水幽香近却無。南浦煙蓑一灣蒲葦雨瀟瀟。隔岸人家更寂寥。漁罷呼兒收綠網。刺船歸趁晚來潮。西江月艇江寒夜靜得魚遲。獨倚篷窓卷釣絲。滿目靑山一船月。風流未必載西施。</text>
<title>朝那</title>,<text>金天淑氣胚崆峒。磅薄雲山千萬重。彈箏峽口草蕭瑟。六月髣髴來西風。君不見漢家貴重麒麟功。將軍多承茅土封。六郡豪強五陵客。半夜撫劍瞻邊烽。走馬寧論靑海遠。調弓已覺流沙空。豈念山東江淮困飛輓。畝昔一鍾今不墾。縱令氈裘款塞旅庭實。所得何嘗償百一。聖元德宇同乾坤。外薄四海皆藩宣。瓜分封疆樹懿戚。棋置列省專兵權。至元以來兩甲子。野老奠枕羲黃年。我行朝那北。古壘生黍稷。羌兒劍買牛。胡婦事蠶織。爾輩安知蒙帝力。豈無段紀明。亦有趙充國。不忍使驅赤子除蟊賊。</text>
<title>金剛山二絶</title>,<text>普德窟陰風生巖曲。溪水深更綠。倚杖望層巓。飛簷駕雲木。摩訶演菴山中日亭午。草露濕芒屨。古寺無居僧。白雲滿庭戶。</text>
<title>招崔壽翁</title>,<text>琴書一茅屋。高臥樂幽獨。故人來不來。東隣酒新熟。</text>
<title>古風 七首</title>,<text>歲暮連日雪。百卉俱拉摧。政恐入新春。陰雲仍未開。娟娟一樹梅。脈脈在空谷。幽香人不知。瘦骨淸如玉。宵寒夢易破。展轉不自聊。攬衣起窺戶。落落星月高。開爐具燈火。坐聽風枝號。念彼窮谷士。誰與同其袍。公子遠行役。鞍馬光翕赩。憔悴玉樓妾。忍淚不敎滴。念之不可忘。奮飛無羽翼。寒鍾鳴苦遲。何時東方白。三冬天地閉。龍蛇蟄幽宮。世道多反覆。君子有固窮。虛窓列遠岫。白雲度晴空。從嗔不迎客。揮琴送飛鴻。蘇秦學鬼谷。適取勞其生。起來佩相印。足使妻嫂驚。胡爲任寸舌。抵死談縱橫。便有二頃田。知渠不躬耕。山中有故人。貽我尺素書。學仙若有契。此世眞蘧廬。軒裳非所慕。木石難與居。不如飮我酒。死生任自如。淸朝樂無事。十日九下帷。偶然出官道。立馬看奔馳。草草功名士。紛紛豪俠兒。歸來對黃卷。一笑還自怡。</text>
<title>朴淵</title>,<text>時春山氣佳。谷鳥如喚客。幽尋協宿想。勝賞欣新獲。沈沈古雙湫。欲近悚心魄。神物襲重泉。飛湍下千尺。泓澄瀉雲天。蕩漾動林石。義責甘施鞭。冥期契聞笛。交感由情衷。奚云幽明隔。采采巖中花。持以侑泂酌。嘉澤戒屯膏。吾民藝麰麥。</text>
<title>感懷 二首</title>,<text>杜鵑花發杜鵑啼。香霧空濛月欲西。立馬得詩還忘却。鳳城東望草萋萋。光風轉夜露華微。零落春紅欲滿衣。喚取佳人騎細馬。敎吹玉笛月中歸。</text>
<title>范蠡</title>,<text>論功豈啻破強吳。最在扁舟泛五湖。不解載將西子去。越宮還有一姑蘇。</text>
<title>送息影菴</title>,<text>同道相從古亦稀。中年遠別忍霑衣。空江目盡思無盡。一片風帆去似飛。</text>
<title>無題</title>,<text>靑天碧海夜漫漫。愁殺姮娥桂樹間。白兔長年空擣藥。一廻圓缺減朱顏。</text>
<title>聞淮安君出家。寄呈。</title>,<text>鼎食榱題是付幻泡。出塵風骨見高標。慈烏待哺頭渾變。乳燕營巢舌未調。花謝梁園春寂寂。月籠祗樹夜寥寥。儂家此理何增損。蒼海桑田自暮朝。火中良玉水中蓮。夜半踰城去杳然。雲衲換來新面目。綠窓啼盡短因緣。瑤琴月照三生夢。玉塵風傳一味禪。碌碌儒冠成底事。可憐奔走二毛年。</text>
<title>九月十五日。曉起有感。寄示尹汝衡學諭。</title>,<text>風從西來聲滿天。怳若鐵騎驅平原。墻頭綠樹忽憔悴。一夜落葉盈空園。衆禽欲棲却飛去。慼慼疏枝撼寒雨。爭紅逞紫亦近耳。豈謂如今遽如許。君看萬物生無知。生理一聽天公爲。無端寒煥有遷改。似爲榮悴相欣悲。騷人況復情所鍾。方寸每受百慮攻。不辭雪霜點鬚髮。安得江海澆心胸。縹囊古書老不觀。蒯緱長劍慵不憚。人間窮達眞細事。但問大藥留童顏。</text>
<title>和朴石齋，尹樗軒用銀臺集瀟湘八景韻。石齋名孝修。樗軒名奕。</title>,<text>平沙落雁行行點點整還斜。欲下寒空宿暖沙。怪得翩翻移別岸。軸轤人語隔蘆花。遠浦歸帆行舟賈客似兒童。香火人人乞順風。賴是湖神能泛應。衆帆齊擧各西東。洞庭湖神。分風送舟。瀟湘夜雨楓葉蘆花水國秋。一江風雨洒扁舟。驚廻楚客三更夢。分與湘妃萬古愁。洞庭秋月三更月彩澄銀漢。萬須秋光泛素濤。湖上誰家吹鐵笛。碧天無際雁行高。山市晴嵐漠漠平林翠靄寒。樓臺隱約隔羅紈。何當卷地風吹去。還我王家着色山。漁村落照落日看看御遠岫。歸潮咽咽上寒汀。漁人去入蘆花雪。數點炊煙晚更靑。江天暮雪柳絮飛空欲下遲。梅花落地亦多姿。一樽月盡江樓酒。看到蓑翁卷鈞時。煙寺暮鍾一幅丹靑展不封。數行水墨淡還濃。不應畫筆眞能爾。南寺鍾殘北寺鍾。</text>
<title>朴淵</title>,<text>萬尋澄澈靑銅鏡。千尺逶迤白玉虹。怪底古今流不盡。層巖直上是龍宮。</text>
<title>和季明叔雲錦樓四詠</title>,<text>荷洲香月微波澹澹月溶溶。十頃荷花一道風。記得臨平山下宿。酒醒身在畫船中。松壑翠雲一林黃葉遠無聲。萬壑蒼雲漲欲平。卷上山頭吹不散。料應晚雨未全晴。漁磯晩釣魚兒出沒弄微瀾。閑擲纖鉤柳影間。日暮欲歸衣半濕。綠煙和雨暗前山。山舍朝炊山下誰家遠似村。屋頭煙帶大平痕。時聞一犬吠籬落。乞火有人來扣門。</text>
<title>菊齋橫坡十二詠</title>,<text>太公釣周混世浮沈匪苟安。得時經濟豈云難。君看八百年周業。只在磻溪一釣竿。四皓歸漢見說扶蘇孝且仁。胡令二世禍生民。逋翁不爲卑辭屈。未忍劉家又似秦。謝傅東山雲水光中醉作鄕。致君功業未全忘。挽鬚一落聞箏淚。更覺東山興味長。子猷剡溪故人家住翠微間。滿目溪山雪月寒。乘興胡爲來便去。不妨呼酒共憑欄。廬山三笑釋道於儒理本齊。強將分別自相迷。三賢用意無人識。一笑非關過虎溪。竹林七賢曹馬乘機盜九州。有心何力遏橫流。竹林別是華胥國。樽酒相從萬事休。孟宗冬筍雪中新筍宅邊生。摘去高堂慰母情。但使子孫能盡孝。乾坤感應自分明。黃眞桃源萬古仙鄕路未通。胡爲已到却悤悤。重來物色渾如夢。空使桃花笑殺儂。燕尋玉京翩翩雙燕訪空閨。應感佳人惜別時。相對知心不知語。一庭風雨落花時。犬救楊生濡尾溪流走幾廻。免敎醉夢困煙灰。縱知此犬能相救。莫更昏昏泥酒杯。潘閬三峯落日靑山興未闌。欲題詩句破天慳。任他行路嘲輕脫。倒跨驢兒點檢看。范蠡五湖功成亦欲試良圖。月棹煙蓑向五湖。卷却吳宮春色去。獨留秋草滿姑蘇。</text>
<title>送完山李半刺</title>,<text>楊柳飛綿草似茵。靑郊立馬淚霑巾。春風無限相思意。說與江南坦上人。僧禪坦能詩</text>
<title>竹笛贈趙忠州</title>,<text>吾家竹笛淸如玉。持贈風流趙使君。醉據胡床江上月。一聲吹破萬山雲。</text>
<title>送許理問歸遼陽。進退格。</title>,<text>七年惠愛感民衷。一世英名聞帝聰。華表縱歸丁令鶴。草廬還起孔明龍。雞聲曉店月掛柳。馬影暮山風捲蓬。是處知君偏見憶。幾人如我久相從。</text>
<title>寄題白花禪院觀空樓次韻</title>,<text>勝遊多是費躋攀。最愛蓮坊住淺山。一水帶鋪延曠遠。兩巒襟合貯幽閑。莫求佛外兼心外。須着人間比夢間。一聽樓名如有契。便堪千里笑開顏。</text>
<title>達尊杏花韻</title>,<text>一株仙杏鳳城西。占斷春光傍柳堤。翳翳紫煙迷遠近。離離紅日照高低。暗香帶露添蜂密。亂點隨風着燕泥。悤憶錦波亭下路。滿身淸影醉扶携。淡佇春光小巷西。倚墻無語俯長堤。帶裝絳蠟風吹拆。花蔟丹砂雨壓低。驚墮佳人金捍撥。巧黏游騎錦障泥。綠陰靑子空惆悵。滿意尋芳莫解携。御溝南畔畫橋西。記得偸閑步綠堤。出屋數枝春兩過。繞城千樹夕陽低。珴筵錯落啼紅燭。鳳詔淋漓濕紫泥。欲折長條賞天巧。却愁零落不堪携。</text>
<title>遼陽路上。寄朴忠佐少卿。</title>,<text>遠林雞犬天未晞。征車欲發思依依。孤城月照主人屋。大野風吹游子衣。浮生百年會有盡。故國千里何當歸。華表亭前重廻首。慙愧仙人丁令威。</text>
<title>山中雪夜</title>,<text>紙被生寒佛燈暗。沙彌一夜不鳴鍾。應嗔宿客開門早。要看庵前雪壓松。樂天宿客不來嫌吟淡。似用儀禮宿賓之宿。子美犬迎曾宿客。則寄宿之宿。今用杜語。</text>
<title>栗谷人家</title>,<text>歲暮天寒雪欲飛。旋收雞狗掩柴扉。馬蒭奴飯猶能辦。勸客明朝且莫歸。</text>
<title>偶成</title>,<text>殘酒懵騰雪滿簪。煮茶聲裏日西南。最憐稚女無愁思。手翦柔桑學餧蠶。</text>
<title>謾成</title>,<text>老去功名念自輕。且將幽事送餘生。池邊翦葦看雲影。窓下移蕉聽雨聲。烏紗白葛午風輕。石枕藤床雨氣生。獨倚北窓尋夢境。綠陰何處一鶯聲。</text>
<title>雪後約竹軒訪李柯亭山齋</title>,<text>柯亭人境兩淸幽。像想山陰雪後遊。若使同行有詩友。子猷未必便回舟。</text>
<title>中菴居士贈詩 八首。務引之入道。次韻呈似。</title>,<text>道門終古隱然開。脚踏何論士與臺。彼佛曾敎丹化鐵。吾儒奚憚海持杯。信標衣鉢非言得。樂在簟瓢豈利回。許我洗心參五葉。希公着眼覷三才。大地炎塵撥不開。淸涼獨占竹邊臺。門無車馬腰無印。家有絃歌手有杯。霖雨應須一龍起。丘山未信萬牛回。請看鶴壽峯前地。也着三韓老秀才。糞掃堆中眨眼開。到頭渾是九蓮臺。驪鱗觸處難求寶。蛇足添來或失杯。萬物秋凋還夏茂。三光西沒却東回。分明此理誰拈破。四海除公有辨才。呑吐江口闔開。肯敎塵壒礙靈臺。眞功牛入庖丁刃。妄想蛇逃樂廣杯。樂國公能許同往。寶山吾亦免空回。有心潤色無文印。未信金仙不要才。明主當時理具開。看公闊步上金臺。笑談漢已重九鼎。襟袍魯宜如一杯。鍊石只言天可補。揮戈豈料日難回。蒼生莫誤東山興。際會誰非將相才。一掬天慳天爲開。更將詩眼着亭臺。尋僧散步雲隨杖。對客高談月入杯。積翠低簷相媚嫵。落紅浮水故縈回。園林鍾鼓眞淸勝。題詠須憑吏部才。舊讀詩書心孔開。不窺間館與崇臺。向來亦陋蕭曹筆。此去却耽嵇阮杯。如涉太山超海過。欲行千里及門回。二毛已負鑽堅志。深愧雕蟲不是才。苔鎖閑扉日懶開。紅塵況擬走章臺。玉川腹裏五千卷。李白手中三百杯。歲月頻驚隙駒過。行藏頗愧磨驢回。東門幸有宜瓜地。遮莫乾坤生我才。</text>
<title>西京留守慶宰臣寄凍魚</title>,<text>朝天石下玉鱗魚。千里飛來入我廬。一見忽驚淸到骨。只緣腹有令公書。本官有淸名</text>
<title>送李翰林還朝</title>,<text>早知毛骨異凡流。刮目靑雲得意秋。三級風雷起蓬蓽。九天雨露洽松楸。鴨江柳暗牽離思。鼇禁花開待勝遊。樽酒論懷更何日。白頭身事付蒼洲。</text>
<title>簡李員外</title>,<text>吾生如寄耳。方寸只君知。歲晚深期在。東歸定幾時。</text>
<title>中庵掌試後。賀宴席上。</title>,<text>國老提衡古未多。群雄入彀世爭誇。天開萬古煙霞洞。春滿一庭桃李花。羯鼓打翻銀漢月。鳳簫吹散赤城霞。年年此樂何窮已。餘慶方鍾積善家。</text>
<title>壬申十一月晦日</title>,<text>落落平生喜遠遊。歸來弊盡黑貂裘。誰同阮籍能靑眼。未分文君共白頭。案上有書時自讀。樽中無酒與誰謀。傷心歲暮空階雨。竟日丁東滴不休。</text>
<title>庚辰四月。將東歸。題齊化門酒樓。</title>,<text>離歌昔未解傷神。老淚今何易滿巾。三十年前倦遊客。四千里外獨歸身。山河雖隔扶桑域。星野元同析木津。他日重來豈無念。却愁華髮汚緇塵。</text>
<title>奇參政宅月山雙馬手卷</title>,<text>月山用筆逼龍眼。寫出驊騮絶可憐。不似悲鳴虞坂上。頗同游戲渭川邊。皇恩豈啻千金賜。家寶須將萬葉傳。安得與君眞致此。玉鞭金勒去朝天。</text>
<title>讀李義山集。和蜂詩。</title>,<text>多生鼻觀得圓通。徧界香緣欲細窮。韓壽墻邊歌暖日。文君壚畔醉熏風。有時結伴依高樹。何處尋巢度遠空。課蜜若非王事急。只消恒舞百花中。</text>
<title>江陵道。朴安集告別。</title>,<text>路俯蛟鼉窟。山隣豺虎群。和泥煮白浪。帶燒墾蒼雲。此地難爲主。今年幸得君。遺民尙流涕。恨殺愼將軍。</text>
<title>病中呈愚谷</title>,<text>讀書嗟聽瑩。聞道愧支離。豈繫蒼生望。謬蒙明主知。病諳年去速。閑厭日斜遲。臥念平生事。多爲識者嗤。</text>
<title>趙三藏李稼亭神馬歌次韻。馬。西極拂郞國所獻。</title>,<text>拂郞神馬來皇都。矯矯軒軒何所似。長風破浪雲雷奔。海底烏龍欻飛起。龍耶馬耶不可知。骨法誰問寒風子。世無玉山采。肯爲一飢垂兩耳。蹴裂交河氷。肯爲一困甘遭箠。九重況得蒙主恩。三倍何論曾利市。照夜白師子花。故應齷齪難與比。腐儒並世空聞名。自恨年來返田里。寫眞儻有曹將軍。作讚那無杜子美。願觀弄影玉輅前。安得親奉明堂祀。</text>
<title>哭尙德洪宰相瀹</title>,<text>邂逅俄成別。驚呼已隔生。臨書懷善誘。對酒憶眞情。淚溢大同水。名懸平壤城。應敎吠天喙。永愧首丘誠。時西京人有訴本國於朝廷者</text>
<title>和贈李外郞元弼</title>,<text>男子平生志四方。不應羞澁爲空囊。靈均去楚唯飧菊。魯叟過陳也絶糧。搔首只緣詩作祟。揚眉更覺酒能狂。愧非指廩周公瑾。傾蓋相從亦不妨。</text>
<title>菊齋權文正公挽詞</title>,<text>揚歷淸華到上台。君王獨倚棟樑材。詩書滿屋無樊素。簪履盈門有老箂。千歲鶴歸三嶠月。九淵龍化五更雷。才疏未足銘淸德。淚洒當年玉鏡臺。平生德爵已雙全。壽比汾陽更一年。將謂坐忘非示病。豈知尸解卽逃禪。姮娥相待廣寒殿。居士獨歸兜率天。他日東山華屋過。空瞻黃鶴白雲邊。</text>
<title>夜坐。呈竹軒金宰相。</title>,<text>去年負紲遠朝天。氷滿遼河馬不前。誰識乞身閑氣味。一龕燈火夜參禪。</text>
<title>奉賀竹軒金政丞</title>,<text>威烈公家翼戴公。大山功後大山功。要知積善多餘慶。又見賢孫拜侍中。近日無端世論乖。衣冠人物棄如泥。願公力復昇平舊。莫遣功名在狄鞮。誰將國病付庸醫。豈念蒼生命若絲。幸有耆婆一丸藥。從今試手療瘡痍。</text>
<title>松廣和尙寄惠新茗。順筆亂道。寄呈丈下。</title>,<text>枯腸止酒欲生煙。老眼看書如隔霧。誰敎二病去無蹤。我得一藥來有素。東菴昔爲綠野遊。慧鑑去作曹溪主。寄來佳茗致芳訊。報以長篇表深幕。二老風流冠儒釋。百年存沒猶晨暮。師傅衣鉢住此山。人道規繩超乃祖。生平我不悔雕蟲。事業今宜慙幹蠱。傳家有約結香火。牽俗無由陪杖屨。豈意寒暄問索居。不將出處嫌異趣。霜林虯卵寄曾先。春焙雀舌分亦屢。師雖念舊示不忘。我自無功愧多取。數間老屋草生庭。六月愁霖泥滿路。忽驚剝啄送筠籠。又獲芳鮮逾玉胯。香淸曾摘火前春。色嫩尙含林下露。颼飀石䂪松籟鳴。眩轉瓷甌乳花吐。肯容山谷託雲龍。便覺雪堂羞月ꟙ。相投眞有慧鑑風。欲謝只欠東菴句。未堪走筆效盧同。況擬著經追陸羽。院中公案勿重尋。我亦從今詩入務。初慧鑑以新答寄東菴。其書戲云。前公案付山茗若干。東菴必以詩爲答。今法主亦寄茶於益齋。爲年例故云。</text>
<title>門生鄭學士掌試後賀宴席上</title>,<text>桃李成行拜鯉庭。嚴顏喜溢鬢還靑。吾家犬子今何在。辛苦當年敎一經。</text>
<title>息影菴入京。遣侍者問疾。戲呈一絶。</title>,<text>向來飛錫肯相過。只爲知音世未多。見說王公爭結軌。枉煩侍者問沈疴。</text>
<title>寄雞林郡公</title>,<text>郞騎白馬遊不歸。黃金臺前草萋萋。杜鵑花開去年枝。何時更聞郞馬嘶。</text>
<title>題手卷 二首</title>,<text>天台三聖。傍虎同眠。豐干老去不參禪。寒習從來只掣顚。白額將軍亦何者。忍飢共打一場眠。老姬對少年敍情顏色雖非滿鏡春。歌聲尙足動梁塵。感君一贈同心結。不爲千金更媚人。</text>
<title>竹軒席上</title>,<text>滿園紅雪落紛紛。一棹觥船盡百分。莫爲主人泉洒面。何妨座客醉書裙。竹軒每於酒場。必先醉而眠。</text>
<title>柳學士思菴</title>,<text>幾年傍路費光陰。閉戶端居志念深。黃卷展開春寂寂。靑燈挑盡夜沈沈。風雲變態無窮事。天地同流只此心。思到無思眞有得。古人雖遠是知音。</text>
<title>延祐己未。予從於忠宣王。降香江南之寶陁窟。王召古杭吳壽山。一本作陳鑑如。誤也。 令寫陋容。而北村湯先生爲之贊。北歸爲人借觀。因失其所在。其後三十二年。余奉國表如京師。復得之。驚老壯之異貌。感離合之有時。題四十字爲識。</title>,<text>我昔留形影。靑靑兩鬢春。流傳幾歲月。邂逅尙精神。此物非他物。前身定後身。兒孫渾不識。相問是何人。車書其同。禮樂其東。光岳其鍾。爲人之宗。爲世之雄。爲儒之通。氣正而洪。貌儼而恭。言愼而從。恢恢乎容。溫溫乎融。挺挺乎中。於學則充。於道則隆。於文則豐。存心以忠。臨政以公。輔國以功。命而登庸。瞻而和衷。後而時雍。延祐己未九月望日。北村老民湯炳龍。書于錢塘保和讀易齋。時年七十有九。</text>
<title>寶蓋山地藏寺。用小陵龍門奉先寺韻。</title>,<text>當年無極翁。道眠開勝境。短麓團雲根。方塘倒峯影。葉落秋徑微。松吟夜堂冷。投老窺玄關。泯泯慙猛省。</text>
<title>癸巳五月。掌試棘圍。呈同知貢擧洪二相。</title>,<text>壯元榜眼兩儒臣。相次提衡在一春。惆悵白頭參試席。當年誰是第三人。今年監試試官宋天鳳諫議。爲安質齋李陋室門下壯元。洪公爲同榜榜眼。其第三人。則吾亡子摠郞也。天敎老日眼增明。付與儒林分外榮。四見門生爲座主。更爲座主見門生。</text>
<title>悼王政丞 煦</title>,<text>再登廊廟惠斯民。益見忠宣鑑裁神。富貴不淫威不屈。後來唯恐更無人。上馬朝天裹革歸。雲容水色摠依依。近來宰相多淪喪。曾見吾民涕一揮。百姓聞公亡。至有哭泣者。</text>
<title>悼恥菴朴判事 忠佐</title>,<text>眼昏猶玩宓羲書。身貴能安葛亮廬。惆悵桑君上池水。一杯曾不乞相如。恥菴因消渴而亡同承顧問侍經筵。雨散雲離白髮年。得見先王眞大幸。送君何事獨留連。</text>
<title>悼李柯亭 叔琪</title>,<text>古松陰下屋三間。秋草靑靑晝掩關。詩酒往還渾似夢。不堪問首望龍山。</text>
<title>悼安謹齋 當之軸</title>,<text>益齋少日日相從。只有當之與拙翁。四十年來俱物化。獨將衰淚洒西風。</text>
<title>悼龜峯金政丞 永旽</title>,<text>謝傅風流逐逝波。蒼生有望奈今何。龜峯峯下滿船月。腸斷一聲漁父歌。本官醉後。每令妓豹皮歌漁父詞。</text>
<title>悼一齋權政丞 漢功</title>,<text>朱顏綠骨地行仙。何事乘雲去不還。應爲姮娥勸霞液。醉吟佳句桂花間。</text>
<title>悼竹軒金政丞 倫</title>,<text>詩酒相從已隔生。一瞻華屋一傷情。可憐老馬知人意。每過閭門不肯行。</text>
<title>陳勝</title>,<text>甕牖繩樞去故園。魚書狐火起中原。只應燕雀譏鴻鵠。一去都忘壟上言。</text>
<title>項羽</title>,<text>書劍應難敵萬人。須知大勇在安民。韓生奪得東歸志。天意寧終假一秦。</text>
<title>田橫</title>,<text>隨何有口來黥布。魏豹無心聽酈生。壯士難敎甘一辱。漢皇爭得見田橫。</text>
<title>劉向，劉歆。</title>,<text>丹心耿耿帝曾知。梓柱生根勢莫移。地下可能無駭汗。國師公是迺家兒。</text>
<title>韓信</title>,<text>出跨淮陰志頗奇。亦知王業匪人爲。欲令螻蟻翻溟渤。晚計何殊乳臭兒。</text>
<title>蕭何</title>,<text>秦家圖籍漢山河。功比曹參百倍加。白首年來還見縶。只應羞殺召平瓜。</text>
<title>曹參</title>,<text>病瘡餘痛九州同。兪扁何施藥砭功。不作▣呼終日醉。膠西枉見白頭翁。</text>
<title>張良</title>,<text>五世君恩未足酬。誓將心力快秦讎。韓王又作彭城土。借箸何辭轉一籌。</text>
<title>陳平</title>,<text>呂氏應非項氏儔。何緣到此獨深憂。絳侯椎樸王陵戇。更欠高皇用我謀。</text>
<title>王陵</title>,<text>當時王呂議難勝。他日安劉力可能。慈母一言今在耳。不因存沒負長陵。</text>
<title>夏侯嬰</title>,<text>劍下淮陰爲大將。車中季布作名臣。滕公鑑識眞難及。最是高皇善用人。攀龍附鳳豈無人。驂乘初終只一臣。擁樹兩兒誠不忍。帝心應念放麑仁。</text>
<title>蒯通</title>,<text>嫉功樂禍亡三儁。肆辯邀名起兩臣。八立一言能免鑊。豈如緘口廟中人。</text>
<title>劉敬</title>,<text>欲將漢主嫁昆夷。想見當初計晝時。千載明妃心語口。奉春君豈是男兒。</text>
<title>陸賈</title>,<text>將相同心業再昌。漢家聲敎到南荒。擊鮮樂飮眞良計。枉費機關爲辟陽。</text>
<title>樂軒李侍中在通津山齋。金百鎰，李松縉兩學士。偕卓然師往謁。路人見者曰。江都地勢。一日東傾。然師自號雲游子。筆法爲當時之冠。</title>,<text>兩點文星會德星。三韓望重泰山輕。座中更着雲遊子。莫怪江都地勢傾。</text>
<title>許文敬 珙，李判樞 尊庇。俱以東征事出慶尙道。共訪其同年朴秀才祿之宜春田含。各留詩一篇。</title>,<text>黃茅苦竹海材邊。數畝田園屋兩椽。何事古今聲價重。二公同訪一同年。</text>
<title>洪南陽 奎 聞妙蓮無畏國師善吹笛。自袖中笒。入方丈請之。國師爲作數弄。</title>,<text>天台再世顗禪師。也爲洪崖捻竹吹。更說靑溪舟上客。踞床三弄得桓伊。</text>
<title>宋樞相和過華嚴六具僧統於興王寺。具公欲觀其弄杖。宋幅巾躍馬。爲之移日。</title>,<text>羽林飛將少稱奇。百戰年來兩鬢絲。不是支郞有眞賞。一場毬馬只兒嬉。</text>
<title>小樂府</title>,<text>拘拘有雀爾奚爲。觸着網羅黃口兒。眼孔元來在何許。可憐觸網雀兒癡。鵲兒籬際噪花枝。喜子床頭引網絲。余美歸來應未遠。精神早已報人知。浣沙溪上傍垂楊。執手論心白馬郞。縱有連簷三月雨。指頭何忍洗余香。黃雀何方來去飛。一年農事不曾知。鰥翁獨自耕耘了。耗盡田中禾黍爲。脫却春衣掛一肩。呼朋去入菜花田。東馳西走追蝴蝶。昨日嬉遊尙宛然。新羅昔日處容翁。見說來從碧海中。貝齒赬唇歌夜月。鳶肩紫袖舞春風。木頭雕作小唐鷄。筯子拈來壁上棲。此鳥膠膠報時節。慈顏始似日平西。縱然巖石落珠璣。纓縷固應無斷時。與郞千載相離別。一點丹心何改移。憶君無日不霑衣。政似春山蜀子規。爲是爲非人莫問。只應殘月曉星知。</text>
<title>昨見郭翀龍。言及菴欲和小樂府。以其事一而語重。故未也。僕謂劉賓客作竹枝歌。皆夔峽間男女相悅之辭。東坡則用二妃，屈子，懷王，項羽事。綴爲長歌。夫豈襲前人乎。及菴取別曲之感於意者。翻爲新詞可也。作二篇挑之。</title>,<text>都近川頹制水坊。水精寺裏亦滄浪。上房此夜藏仙子。社主還爲黃帽郞。近者有達官戲老妓鳳池蓮者曰。爾曹惟富沙門是從。士大夫召之。何來之遲也。答曰。今之士大夫。取富商之女爲二家。否則妾其婢子。我輩苟擇緇素。何以度朝夕。座者有愧色。鮮于樞西湖曲云。西湖畫舫誰家女。貪得纏頭強歌舞。又曰。安得壯士擲千金。坐令桑濮歌行露。宋亡。士族有以此自養者。故傷之也。耽羅此曲。極爲鄙陋。然可以觀民風知時變也。從敎壟麥倒離披。亦任丘麻生兩歧。滿載靑瓷兼白米。北風船子望來時。耽羅。地狹民貧。往時全羅之賈販。瓷器稻米者時至而稀矣。今則官私牛馬蔽野。而靡所耕墾。往來冠蓋如梭。而困於將迎。其民之不幸也。所以屢生變也。</text>
<title>戊戌正朝</title>,<text>路逢扶杖白頭人。自約衰年不出門。堪笑七旬今過二。聽雞騎馬賀三元。</text>
<title>忠宣王眞容。移安于海安寺。</title>,<text>白頭重望屬車塵。眉宇依然照上春。此日感懷誰似我。當時法從更無人。</text>
<title>送金海府使鄭尙書國俓。得時字。</title>,<text>讀書思古人。常恨不同時。同時見古人。至樂良在玆。幸哉吾今得吾子。胡不感此前賢詩。平生拙翁吾所畏。與世齟齬人共嗤。東人遺文手自錄。又有拙稿皆倔奇。一觀直欲覆醬瓿。攘攘可笑群兒癡。殷勤鏤板垂不朽。今世古人非子誰。魚書虎竹吾州去。吾爲吾民多賀之。汝蠱豈不剔。汝疾豈不醫。噓以燠汝骨。哺以肥汝肌。五袴何止歌來暮。一錢何止表去思。九原誰喚拙翁起。滌筆爲作德政碑。鄭嘗爲全羅道按廉使時。及菴閔相授以崔拙翁東人之文及拙稿。鄭皆刻梓以傳。</text>
<title>後儒仙歌。爲崔拙翁作。示及菴。</title>,<text>孤雲雲孫雲錦腸。曼倩嘲謔寬饒狂。賈勇中朝戰藝場。磊落夏宋伯仲行。君胡爲乎思故鄕。燕南鬼怪方譸張。萬口相和喧蜩螗。風生四壁月照床。中夜起坐歌虞唐。病瘡老馬飢欲僵。呼僮拂鞍靴滿霜。平明敲推之何方。竹軒爲啓琴書堂。可人更有白玉郞。愛直自合依南陽。珥筆視草平斗量。翩然乘風歸帝傍。手挽斗柄邦天漿。豈憶丹堪垂扶桑。同庚故人鬢蒼浪。含糊模稜坐巖廊。下視啞啞一笑長。騎龍被髮游鴻荒。</text>
<title>聽初生彈琵琶</title>,<text>傅粉鸃冠人姓李。六尺輿中侍天子。東歸一夢陽臺雨。典刑留與鴉頭女。十三麗質傾敎坊。十五妙藝專歡場。只今四十減紅顏。杏花脈脈不禁寒。良人少年號眉嫵。一擲千金掌中舞。錦帶繡囊香未歇。綠陰靑子春何處。龍香捍撥鳳尾槽。嘈囋爲誰相爾汝。烏孫馬上漢宮情。靑冢月明仙佩聲。輕攏慢撚意難盡。倚絃低唱一再行。聽之怳如煙霧墮。遮莫四座譏老我。作詩欲代錦纏頭。但愧江州白司馬。</text>
<title>門生栗亭尹政堂。得蒙主上爲之寫眞。仍題栗亭二大字其上。千載一遇。耳目所罕。作詩以賀。</title>,<text>君不見韓張良漢皇字之稱子房。君不見白樂天唐帝畫之留集賢。不名而字固偶耳。命工而畫奚足美。賢哉我友尹政堂。稀代恩榮蒙我王。金窓赭案絶點塵。玉手染翰爲寫眞。水深山高淸且靈。妙用直恐非丹靑。更題栗亭二大字。鐵點銀鉤照天地。粉身何報萬分一。傳家誰貴金千鎰。凌煙休誇歐與虞。唐太宗畫功臣於凌煙閤。歐率更，虞祕書。以儒者與焉。 誠齋空羡范石湖。范成大參政。號石湖。宋帝書石湖二木字以賜。楊誠齋萬里。作古詩嘆羡。 拱手嘆賞傾朝官。六宮指目亦改觀。櫟翁驚喜出眞意。眼見門生奇特事。凌煙休誇歐與虞。一作高與虞。高謂高士廉。歐在功臣圖中。見長孫無忌詩。</text>
<title>和鄭愚谷題張彥甫雲山圖</title>,<text>昔與姑蘇朱德潤。每觀屛障燕市東。鐵關山水有僧氣。公儼草花無士風。月山畫馬不畫骨。喜作霧鬣黃金朣。獨愛息齋與松雪。丹靑習俗一洗空。白雲靑山張道士。晚出便欲誇精工。萬壑千峯在咫尺。難將眼力于細窮。忽驚森羅移我側。安得變化游其中。濯足淸溪弄明月。振衣絶頂凌蒼穹。</text>
<title>劉道權山水</title>,<text>瑜珥瑤環玉雪兒。寄懷霞月亦云奇。蓬壺骨相靑雲器。閱得人多子自知。</text>
<title>月潭長老二畫</title>,<text>涉公降龍神物來馴似犬羊。山僧伎倆亦荒唐。翻身遠逝非無意。頷下明珠鉢底藏。豐干伏虎珍重於菟也解禪。困來相就共安眠。廻頭說向寒山子。穩勝靑奴暖勝氈。</text>
<title>送田祿生司諫按全羅道 字孟耕</title>,<text>田卽作倅吾雞林。父老至今懷德音。拜囊懇惻叫閽辭。枕戈慷慨從軍詩。晏嬰高節凌首陽。誰責食粟曹交長。登車攬轡志澄淸。南方草木亦知名。南方近者頻年荒。捐瘠往往僵路傍。守令識字百二三。坐視弄法猶盲喑。旋驅農夫防海倭。賊刃來接先奔波。大將坐幕擁笙歌。小將汗馬翰弓戈。豪奴聯騎攘公田。官徵逋租不計年。嗚呼民生至此極。誰與吾君寬旰食。益齋也曾玷廊廟。受侮老姦幷惡少。乞身自退僅免禍。此日尋思顏可赭。田郞夙慕君子儒。豈比老我空囁嚅。往哉問瘼公無私。馳奏得令明主知。</text>
<title>送朴大陽按廉 戊戌年</title>,<text>七旬殘叟有孤孫。謫宦區區傍海村。時寶林祭酒知▦原 若念書筵舊知己。丑川亭上賜溫言。</text>
<title>爲孫寶林呈執政 己亥年</title>,<text>拙直書生宦嶺南。理民防寇兩難堪。賜環何日來相見。乃祖年今七十三。</text>
<title>鄭澤堂後從軍</title>,<text>書生祗白紛。壯志孰如君。舊慕韓司馬。今隨霍冠軍。彩旗翻曙月。畫角撼秋雲。珍重離亭酒。休辭倒十分。</text>
<title>湖海照磨還江南 台州寧海人</title>,<text>佳客來千里。幽人老一丘。仙標驚灑落。友意感綢繆。渺渺煙波路。蕭蕭草木秋。却懸徐孺榻。空望李膺舟。時先生年七十九。以老故憚於賦詠。海請之勤。乃作是詩。自後不復有所述。</text>
<title>沁園春 將之成都</title>,<text>堪笑書生。謬算狂謀。所就幾何。謂一朝遭遇。雲龍風虎。五湖歸去。月艇煙蓑。人事多乖。君恩難報。爭奈光陰隨逝波。緣何事。背鄕關萬里。又向岷峨。幸今天下如家。顧去日無多來日多。好輕裘快焉。窮探壯觀。馳山走海。摠入淸哦。安用平生。堗黔席暖。空使毛群欺臥駝。休腸斷。聽陽關第四。倒捲金荷。</text>
<title>江神子 七夕冒雨到九店</title>,<text>銀河秋畔鵲橋仙。每年年。好因緣。倦客胡爲。此日却離筵。千里故鄕今更遠。腸正斷。眼空穿。夜寒茅店不成眠。一燈前雨聲邊。寄語天孫新巧欲誰傳。懶拙只宜閑處著。尋舊路。臥林泉。</text>
<title>鷓鴣天 過新樂縣</title>,<text>宿雨連明半未晴。跨鞍聊復問前程。野田立鶴何山意。馹柳鳴蜩是處聲。千古事。百年情。浮雲起滅月虧盈。詩成却對靑山笑。畢竟功名怎麽生。二 九月八日。寄松京故舊。追錄客裏良晨屢已孤。菊花明日共誰娛。閉門暮色迷紅草。欹枕秋聲度碧梧。三尺喙。數莖鬚。獨吟詩句當歌呼。故園依舊龍山會。剩肯樽前說我無。三 飮麥酒。其法不篘不壓。揷竹筒甕中。座客以次就而吸之。傍置杯水。量所飮多少。挹注其中。酒若不盡。其味不渝。未用眞珠滴夜風。碧筩醇酎氣相通。舌頭金液疑初滿。眼底黃雲陷欲空。香不斷。味難窮。更添春露吸長虹。飮中妙訣人如問。會得吹笙便可工。四 楊州平山堂。今爲八哈師所居。樂府曾知有此堂。路人猶解說歐陽。堂前楊柳經搖落。壁上龍蛇逸香茫。雲澹佇。月荒涼。感今懷古欲沾裳。胡僧可是無情物。毳衲蒙頭入睡鄕。五 鶴林寺夾道修篁接斷山。小橋流水走平田。雲間無處尋黃鶴。雪裏何人開杜鵑。誇富貴。慕神仙。到頭還似夢悠然。僧窓半日閑中味。只有詩人得祕傳。皆山中故事</text>
<title>大常引 暮行</title>,<text>棲鴉去盡遠山靑。看暝色入林坰。燈火小於螢。人不見苔扉半扃。照鞍涼月。滿衣白露。繫馬睡寒廳。今夜候明星。又何處。長亭短亭。</text>
<title>浣溪紗 早行</title>,<text>旅枕生寒夜慘悽。半庭明月露凄迷。疲僮夢語馬頻嘶。人世幾時能山壯。宦遊何處計東西。起來聊欲舞荒雞。二 黃帝鑄鼎原見說軒皇此鍊丹。乘龍一去杳難攀。鼎湖流水自淸閑。空把遺弓號地上。不蒙留藥在人間。古今無計駐朱顏。</text>
<title>大江東去 過華陰</title>,<text>三峯奇絶。儘披露一掬天慳風物。聞說翰林曾過此。長嘯蒼松翠壁。八表游神。三杯通道。驢背鬚如雪。塵埃俗眼。豈知天上人傑。猶想居士胸中倚天千文氣。星虹間發。縹杳仙蹤何處問。箭䇢天光明滅。安得聯翩。雲裾霞佩。共散騏驎髮。花間玉井。一樽轟醉秋月。</text>
<title>蝶戀花 漢虎帝茂陵</title>,<text>石室天壇封禪了。靑鳥含書細報長生道。寶鼎光沈仙掌倒。茂陵斜日空秋草。百歲眞同昏與曉。羽化何人一見蓬萊島。海上安期今亦老。從敎喫盡如瓜棗。</text>
<title>人月圓 馬嵬效吳彥高</title>,<text>五雲繡嶺明珠殿。飛燕新粧。小顰中有。漁陽胡馬。驚破霓裳。海棠正好。東風無賴。狼藉春光。明眸皓齒如今何在空斷人腸。</text>
<title>水調歌頭 過大散關</title>,<text>行盡碧溪曲。漸到亂山中。山中白日無色虎嘯谷生風。萬仞崩崖疊嶂。千歲枯藤怪樹。嵐翠自濛濛。我馬汗如雨。脩逕轉層空。登絶頂。覽元化意難窮。群峯半落天外滅沒度秋鴻。男子平生大志。造物當年眞巧。相對孰爲雄。老去臥丘壑。說此託兒童。二 望華山天地賦奇特。千古壯西州。三峯屹起相對長劍凜淸秋。鐵鎖高垂翠壁。玉井冷涵銀漢。知在五雲頭。造物可無物。掌跡宛然留。記重瞳。崇祀秩。答神休。眞誠若契眞境靑鳥引丹樓。我欲乘風歸去。只恐煙霞深處。幽絶使人愁。一嘯蹇驢背。潘閬亦風流。</text>
<title>玉漏遲 蜀中中秋値雨</title>,<text>一年唯一日。遊人共惜。今宵明月。露洗霜磨。無限金波洋溢。幸有瑤琴玉笛。更是處江樓淸絶。邀俊逸。登臨一醉將酬佳節。豈料數陣頑雲。忽掩却天涯。廣寒宮闕。失意初筵。唯聽秋蟲嗚咽。莫恨恒娥薄相。且吸盡杯中之物。圓又缺。空使早生華髮。</text>
<title>菩薩巒 舟中夜宿</title>,<text>西風吹雨鳴江樹。一邊殘照靑山暮。繫纜近漁家。船頭人語譁。白魚兼白酒。徑到無何有。自喜臥滄洲。那知是宦遊。二 舟次靑神長江日落煙波綠。移舟漸近靑山曲。隔竹一燈明。隨風百丈輕。夜深蓬底宿。暗浪鳴琴筑。夢與白鷗盟。朝來莫漫驚。</text>
<title>洞仙歌 杜子美草堂</title>,<text>百花潭上。但荒煙秋草。猶想君家屋烏好。記當年遠道華髮歸來。妻子冷。短褐天吳顚倒。卜居少塵事。留得囊錢。買酒尋花被春惱。造物亦何心。枉了賢才。長羈旅浪生虛老。却不解消磨盡詩名。百代下令人。暗傷懷抱。</text>
<title>滿江紅 相如駟馬橋</title>,<text>漢代文章。誰獨步上林詞客。遊曾倦家徒四壁。氣呑七澤。華表留言朝禁闥。使星動彩歸鄕國。笑向來父老到如今。知豪傑。人世事。眞難測。君亦爾。將誰責。顧金多祿厚。頓忘疇昔。琴上早期心共赤。鏡中忍使頭先白。能不改只有蜀江邊。靑山色。</text>
<title>木蘭花慢 長安懷古</title>,<text>騷人多感慨。況古國。遇秋風。望千里金城。一區天府。氣勢淸雄。繁華事無處問。但山川景物古今同。鶴去蒼雲太白。雁嘶紅樹新豐。夕陽西下水流東。興廢夢魂中。笑弱吐強呑。縱成橫破。鳥沒長空。爭如似犀首飮。向蝸牛角上任窮通。看取麟臺圖畫。唯餘馬鬣蒿蓬。二 書李將軍家壁將軍眞好士。識半面。足吾生。況西自岷峨。北來燕趙。並轡論情。相牽挽歸故里。有門前稚子候淵明。對酒歡酣四坐。挑燈話到三更。高歌伐木鳥嚶嚶。懷抱向君傾。任客路光陰。欲停歸騎。更盡飛觥。人間世逢與別。似浮雲聚散月虧盈。但使金軀健在。白頭會得尋盟。</text>
<title>巫山一段雲 瀟湘八景</title>,<text>平沙落雁玉塞多繒繳。金河欠稻梁。兄兄弟弟自成行。萬里到瀟湘。遠水澄拖練。平沙白耀霜。渡頭人散近斜陽。欲下更悠揚。遠浦歸帆南浦寒潮急。西岑落日催。雲帆片片趁風開。遠映碧山來。出沒輕鷗舞。奔騰陣馬回。船頭浪吐雪花堆。畫鼓殷春雷。瀟湘夜雨潮落蒹葭浦。煙沈橘柚洲。簧陵祠下雨聲秋。無限古今愁。漠漠迷漁火。蕭蕭滯客舟。箇中誰與共淸幽。唯有一沙鷗。洞庭秋月萬里天浮水。三秋露洗空。氷輪輾上海門東。弄影碧波中。蕩蕩開銀闕。亭亭揷玉虹。雲帆便欲掛西風。直到廣寒宮。江天暮雪風緊雲容慘。天寒雪勢嚴。篩寒洒白弄纖纖。萬屋盡堆鹽。遠浦回漁棹。孤村落酒帘。三更霽色妬銀蟾。更約掛疏簾。煙寺暮鍾楚甸秋霖捲。湘岑暮靄濃。一舂容罷一舂容。何許日沈鐘。搖月傳空谷。隨風度遠峯。溪橋有客倚寒筇。一逕入雲松。山市晴嵐遠岫螺千點。長溪玉一圍。日高山店未開扉。嵐翠落殘霏。隱隱樓臺遠。濛濛草樹微。市橋曾記買魚歸。一望却疑非。漁村落照遠岫留殘照。微波映斷霞。竹籬茅舍是漁家。一逕傍林斜。綠岸雙雙鷺。靑山點點鴉。時聞笑語隔蘆花。白酒換魚蝦。平沙落雁醉墨疏還密。殘棋整復斜。料應遺跡在泥沙。來往歲無差。水暖仍菰米。霜寒尙葦花。心安只合此爲家。何事客天涯。遠浦歸帆解纜離淮甸。揚舲指楚鄕。風聲颯颯水茫茫。帆席上危檣。斷送浮雲影。驚廻過雁行。江樓紅袖倚斜陽。遠引客心忙瀟湘夜雨暗澹靑楓樹。蕭疏斑竹林。蓬窓夜雨冷難禁。欹枕古鄕心。二女湘江淚。三閭楚澤吟。白雲千載恨沈沈。濸海未爲深。洞庭秋月衡岳寬臨北。君山小近南。中開七百里湖潭。吳楚入包含。銀漢秋相接。金波夜正涵。擧杯長嘯待鸞驂。且對影成三。江天暮雪向夕廻征棹。凌寒上酒樓。江雲作雪使人愁。不見古潭洲。聲緊雲邊雁。魂淸水上鷗。千金駿馬擁貂裘。何似臥漁舟。山市晴嵐海氣蒸秋熱。山容媚曉晴。森森萬樹立無聲。空翠襲人淸。鏡裏雙娥斂。機中匹練橫。隔溪何處鷓鴣鳴。雲日翳還明。漁村落照雨霽長江碧。雲歸遠岫靑。一邊殘照在林坰。綠網曬苔扃。波影明重綺。沙痕射遠星。鱸魚白酒醉還醒。身事任浮萍。煙寺暮鐘 亡[本文缺]</text>
<title>松都八景</title>,<text>紫洞尋僧傍石過淸淺。穿林上翠微。逢人何更問僧扉。午梵出煙霏。草露霑芒屨。松花點葛衣。鬢絲禪榻坐忘機。山鳥謾催歸。靑郊送客芳草城東路。疏松野外坡。春風是處別離多。祖帳簇鳴珂。村暖鷄呼屋。沙晴燕掠波。臨分立馬更婆娑。一曲渭城歌。北山煙雨萬壑煙光動。千林雨氣通。五冠西畔九龍東。水墨古屛風。巖樹濃凝翠。溪花亂泛紅。斷虹殘照有無中。一鳥沒長空。西江風雪過海風凄緊。連雲雪杳茫。落花飄絮滿江鄕。偸放一春狂。漁市開門早。征帆入浦忙。酒樓何處咽絲篁。愁殺孟襄陽。白岳晴雲菖杏春風後。茅茨野水頭。晴雲弄色靄林丘。雨意未能休。京縣民無賦。郊田歲有秋。明朝去學種瓜侯。身事寄菟裘。黃橋晚照隱見溪流轉。縱橫野壟分。隔林人語遠堪聞。村逕綠如裙。鳶集蜈山樹。鴉投鵠嶺雲。來牛去馬更紛紛。城郭日初曛。長湍石壁揷水雲根聳。橫空黛壁開。魚龍吹浪轉隅隈。百里綠徘徊。月浸玻瓈色。花分錦繡堆。畫船載酒管絃催。一日繞千廻。朴淵瀑布日照群峯秀。雲蒸一洞深。人言玉輦昔登臨。盤石在潭心。白練飛千尺。靑銅徹萬尋。月明笙鶴下遙岑。吹送水龍吟。紫洞尋僧老喜身猶健。閑知興更添。芒鞋竹杖度千巖。迎送有蒼髥。坐久雲歸岫。談餘月掛簷。但敎沽酒引陶潛。來往意何厭。靑郊送客野寺松花落。晴川柳絮飛。臨風白馬紫金鞿。欲去惜芳菲。聚散今猶古。功名夢也非。靑山不語暗相譏。誰見二疏歸。西江風雪雪壓江邊屋。風鳴浦口檣。時登草閣掛南牕。雲海杳茫茫。斫膾銀絲細。開樽綠蟻香。高歌一曲禮成江。腸斷賀頭綱。北山煙雨澹澹靑空遠。亭亭碧巘重。忽驚雷雨送飛龍。欲洗玉芙蓉。稍認巖間寺。都迷壑底松。良工吮筆未形容。疑是九疑峯。白嶽晴雲曉過靑郊驛。春遊白嶽山。提壺勸酒語關關。一聽一開顏。村舍疏林外。田畦亂水間。郊原雨足信風還。羡殺嶺雲閑。黃橋晚照曠望苽田路。嵯峨柳院樓。夕陽行路却回頭。紅樹五陵秋。城郭遺基壯。干戈往事悠。村家童子不知愁。橫笛倒騎牛。朴淵瀑布絶壁開嵌竇。長川掛半天。跳珠噴玉幾千年。爽氣白如煙。豈學燃犀客。唯期駐鶴仙。淋衣暑汗似流泉。到此欲裝綿。長湍石壁痩骨千年立。蒼根百里盤。橫張側展綠波間。一帶玉孱顏。獵騎何曾顧。漁郞只漫看。詩人強欲狀天慳。贏得鬢毛斑。</text>
<title>拱北樓應製詩 見輿地勝覽</title>,<text>省方南國日。拜表北樓初。浩蕩尊前興。縱橫筆下書。風高雁遵渚。雲浮鶴沖虛。老矣今多病。懽恩負倡予。</text>
