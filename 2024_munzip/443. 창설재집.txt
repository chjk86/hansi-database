<title>反招隱酬李仲玉 衡祥</title>,<text>古人於騷賦體裁則競襲而無用韻者。用韻非古也。其昉於東國皇華酬唱之際乎。至於次詩韻而賦之則俑自公矣。僕無欲效尤焉。然而唱不可以無和也。公之賦。宏典爾雅。邈乎難繼。斯以奇矣。僕旣不免用韻。無寧矯其體而騷乎。依漢小山之詞而反其意。命之曰反招隱。山之幽兮桂樹成林。杜若岸兮木蘭爲堂。若有人兮被服芳馨。采三秀兮以充腸。羣赤豹兮襲玄霧。庭之際兮白鹿場。表獨立兮憺忘歸。山寂寂兮木蒼蒼。君之居兮誰與娛。玄猿綠羆兮。或騰或驤。雲霏霏兮承宇。水泠泠兮周坊。盤白石兮藉靑莎。偃蹇逍遙兮日月不忙。滋崇蘭兮歷磵谷。人不采兮誰與聞香。偭時俗兮密靜處。紛獨好修兮爲常。索胡繩兮紉爲佩。夫孰笑爾兮無實容長。隨夷兮匪隘。接輿兮匪狂。斥荃茝兮不御。寶蕭艾兮盈筐。莊姜擯兮班女捐。嫫母抗容兮姣粧。鳳遑遑兮無所食。鳧鴈聚兮。粱稻穰穰。夫人兮自有鬒髮。何必云晞彼朝陽。螻蛄鳴兮歲云暮。風雨集兮飃颺。芙蓉衣兮芰茄裳。謇誰留兮水中央。濯滄浪兮自潔。白鷗羣飛兮在傍。猋遠擧兮澹容與。懷嬋媛兮未能忘。山中人兮聊淹留。飮石泉兮代流觴。</text>
<title>次感士不遇賦</title>,<text>後先生葢千載。挹遺芬之炳靈。超紛濁而淑郵。漠虛靚而遺名。追董馬之攸歎。感不遇之鴻生。撫世變而興咨。溯曩喆而抒情。自混沌之旣鑿。紛巧開而機形。競迕艱而知戒。疇蹈危而無驚。故遠識之遙擧。抗奇志於嵓耕。惟含耀而匿智。羌泯色而休聲。視靑紫之外華。譬日及之朝榮。彼俗流之夸毗。迺乾沒於名途。昧傾奪之互襲。謂恒保而長娛。俄延禍於赤族。奄絓名於丹書。亮灾慶之反復。遞賀堂而吊閭。斯無責於嗜利。矧可期乎延譽。嗟乎。道難持盈。人厭居上。邪或至醜正。誠不能勝妄。孤貞跱而寡和。衆枉聚而興謗。世不分於蒙闇。孰云保其高亮。欸直道之難容。不復見旌別淑慝之世。伊君子之進修。詎淟涊而頹廢。在遺逸而不怨。庶無媿乎柳惠。眷幽蘭於空谷。氣彌馥於居蔽。異勤怠於通塞。非喆士之攸計。謇董道而自飭。恒慥慥而竟歲。恥盧生之捷徑。羞季子之游說。義自肥於水飮。樂不改於靜界。苟藏器而待時。竆與達其必濟。或見可而彈冠。有色斯而拂袂。値舍車而賁趾。與白鷗而相親。俟得輿而煕載。囿蒼生而同仁。無肆侈於宦榮。豈隕穫於賤貧。終艱多而知寡。鮮遇主而致身。才難展於叔季。世已遼於軒辛。孟游齊而游梁。孔之鄭而之陳。天生德而必用。何命途之險澁。縱廢捐於一時。謇躬瘁而敎立。啓億代之治平。澤萬國之井邑。相驕王於膠西。舒罹憂於禍及。救降將而忤旨。遷蹈刑而愴泣。矧靖節之生晩。値頹景之將入。斯同感於異代。故意苦而聲急。載諷鴻詞。長懷無已。難竆者變。不昧者理。或興心於傷時。或抽志於悼己。想義煕之餘韻。匪衣褐之爲恥。悼天統之將移。惜邦亂之靡止。繹咏軻之深衷。重寄感於燕市。</text>
<title>池亭晩春次韻 壬子</title>,<text>庭院深深白日長。幽泉汩汩細通塘。巖花飛盡春全老。別有薔薇一樹香。</text>
<title>風雅行</title>,<text>俛仰宇宙內。浩蕩歌陽春。千秋大雅羣。磊落幾何人。王風陵遲隨蔓草。楚國離騷頗自好。炎劉文士超前古。蘇李河梁奮雄藻。唐山枚蔡各臻極。大冶鑪鎔奪天造。建安曹侯才八斗。步驟駸駸十九首。正始以還氣漸薄。作者雖多亦何有。阮左淵明稍近古。蕭條六代荊榛久。唐興學士蔚雲興。拾遺古風回玄酒。開元李杜擅大家。驅使造化開天葩。光燄直可參象緯。氣岸列嶽齊嵯峨。高岑王孟亦超詣。落筆森然玉山桂。宋代蘇黃推絶到。古意寥寥迹已掃。三百年餘文運回。弘治之中詩更好。北地健筆薄前人。信陽何生更絶倫。元美于鱗繼復作。波瀾浩浩無涯津。伯仲之間視李杜。篇章往往如有神。惜哉數子矜小知。言語雖巧將奚爲。空將文字稱復古。自托大道寧非癡。此道原天未墜地。外物文章不與之。海東陶山飮酒詩。理到詞高風雅師。</text>
<title>采蓮曲</title>,<text>江南女采蓮去。寶䯻雲鬟倚秋水。輕裾玉佩風中擧。木蘭楫沙棠舟。叩舷晩發淸江渚。淸江面面芙蓉花。刺舟却入花深處。花深葉暗不見人。楚謠江謳下香浦。采采新蓮滿玉手。腸斷佳期今已暮。佳期今已暮。芳華不可歇。相思不相見。含情向秋月。秋月滿南湖。秋風搖蕩靑蘋末。元央不孤宿。鳧鴈解雙飛。物微尙如此。蕩子謾不歸。荷香襯人夜正遲。不惜江露生秋衣。坐歎芳時生別離。生別離。夢魂長繞郞邊飛。魂飛苦諒徒爲。爲君集取芙蓉衣。何日看君親著時。</text>
<title>齋居謾興 癸丑</title>,<text>結廬寄林表。開軒眺原野。山阿鬱窈窕。松竹繞茅舍。翳翳林景陰。依依入初夏。煕陽漸舒長。逍遙嘉樹下。初憐節物新。亦聽時禽語。桃杏蔭中園。光風時復度。悠然適素性。冲襟與誰晤。</text>
<title>遠遊篇</title>,<text>弱齡負壯志。濯纓湖海流。抗意在八極。安能守故丘。馳車涉長道。川陸一何脩。豈不念勤瘁。惜此日月馳。大儀無停運。氣化亦推移。努力愛光景。莫負靑春時。盛年不自勖。歲晏將何爲。願言媚學子。發軔逝無疑。一請勿憚遠。再請勿誤歧。隨時新令德。千載以爲期。</text>
<title>擬古 四首</title>,<text>我行日已遠。與君日以違。悠悠各南北。歡會邈難期。行役在萬里。別離多苦懷。女蘿附喬木。靑松蔓兔絲。念此永相乖。思心愴以哀。宿昔淸宵夢。宛轉親容輝。覺來忽不見。淚下以凄凄。努力愛明德。別離何足悲。燭燭明月輝。蒼蒼木蘭樹。幽幽采蓮女。飄飄若行雨。娟娟弄華飾。翩翩擧輕步。美人忽相違。脩路漫浩浩。棄捐不復道。貞德以爲寶。處世若羇旅。浮生何草草。大運遞相送。少壯忽已老。所以古聖人。惜此寸陰度。爲善 一作學 當及時。盛歲不可保。愚者好自棄。但爲達士笑。勸子莫徘徊。勉勵卽長道。客有天上來。遺我光明珠。文章粲五色。昭華耀微軀。置之當襟懷。三年光不渝。柰何不自保。遺之在中塗。棄捐亮可惜。眷焉疚我懷。收之拂塵土。服在春蘿衣。一失已自悔。丈夫豈重迷。</text>
<title>詠雪</title>,<text>長天凝碧雲。風靜雪紛紛。凍竹埋應盡。虛牕徹夜聞。明催書榻曙。寒失酒杯醺。獨有梅花色。尋香始可分。</text>
<title>大雪篇 同李國材棟完賦</title>,<text>一夜北風玄雲合。林梢蕭蕭輕霰集。薰爐焰冷不成煖。閉戶已驚朔氣入。俄然風止雪花飄。六合慘惔寒聲驕。坐看靑山幻素壁。復遣冷蕊開寒條。玉龍怒鬬鱗甲裂。銀潢水洩波濤渴。層陰合沓晦萬里。漠漠川原莽蕭瑟。日暮以往氣轉緊。往往陰壑高林折。房中高枕驚夜明。睡覺或恐來明月。淸晨出戶視天地。怳疑身蹋瓊瑤窟。謂是天公解好事。似與我輩開仙區。居然人境見奇勝。未覺塵世非冰壺。忽聞詞客操郢調。巴人下里難爲和。興酣欲擬梁園賦。愧我才不如鄒馬。灞橋吟詩浪自苦。山陰乘興何爲者。不及當壚飮美酒。大醉頹然日高卧。朝來更愁風力惡。寒氣觸人面如剝。濁河之水澁難注。大海鯨波凍應伏。可憐赤子呼市路。寒不得衣飢不食。哀哀溝壑死相藉。九重沈沈那得識。誰將鄒律變陰候。使我窮民盡歡悅。</text>
<title>杏花落聯句 甲寅</title>,<text>春山夜寂寂。牕前杏花落。國材 不聞落時聲。但看地上白。天章</text>
<title>春日晩歸</title>,<text>東風輕暖又輕寒。信馬從他白日闌。夕鳥催歸渾不管。碧山春色醉中看。</text>
<title>悼洪木齋 汝河</title>,<text>矯矯水中龍。三冬正深卧。豈無澤物心。飛雲不相假。楚客操陽春。希音誰與和。煌煌照夜珠。俗子多驚訝。窈窕瑤臺女。容采何佳冶。鳳媒旣勤求。方催瑤象駕。惜哉鶗鴂鳴。榮耀中凋化。寥寥千載下。誰能追大雅。</text>
<title>國材述歲暮之懷見示。和而不次。嫌於不古也。乙卯</title>,<text>咄咄重咄咄。流年亟回換。聖道紆且脩。吾行常苦緩。低佪死生途。莫見安身畔。昔者昧自量。心期亦頗遠。居然與物化。塵累自相絆。還珠買空櫝。亦復隨手散。駸駸近二紀。冥行日忘返。虛舟任簸蕩。欲泊迷涯岸。感君意纏綿。津頭肎相喚。况玆値急景。頹光不可挽。中宵起永息。惕然滋背汗。不藥冀瘳疾。爲計亦已短。行迷儻知悔。卽是思過半。及玆庶奮勵。前修豈我謾。此乙卯除夕詩也。當時雖行之不力。猶有此等語。今則幷而忘之矣。無惑乎其小人之歸也。古者言之不出。恥躬不逮。有以也夫。俯仰十年。爽然自失。猶且存而不刪。將以自警而警人云爾。國材見此。當同有是歎也。不知此後十年見之。又以爲如何。乙丑歲杪識。</text>
<title>溪上早起 丙辰</title>,<text>庭下靑莎襯白沙。渚蒲汀柳競年華。朝晴不轉看山眼。夜雨都添半嶺花。</text>
<title>晩步</title>,<text>晩步西臺曲。東風細草生。靑山移席近。綠水上磯平。趁暖黃蜂閙。浮深彩鴨輕。兒曹吹柳管。隨處是春聲。</text>
<title>江上日夕。有懷李國材。效李供奉。</title>,<text>靑春亦何晩。綠草生芳洲。好鳥向人鳴。喚我淸江游。淸江花正開。花影搖江流。所思隔煙水。日夕生離憂。佳節阻同賞。浩歌誰與酬。歸時碧天月。流影當江樓。</text>
<title>梨花月夜有作。效李體。</title>,<text>東風來幾日。忽復梨花開。明月上空碧。淸光江上臺。花能淨心目。月能淸氛埃。對此淸興發。洗然塵慮灰。花月本無情。於吾何有哉。今宵兩相値。偶若相期來。於時若不飮。花笑月當猜。急呼花間酒。邀月共傾杯。大醉花陰下。月露滋靑苔。</text>
<title>海上別李上舍子實 萬英</title>,<text>崇蘭生澤徑。幽桂在中谷。同香不同植。原隰乃相隔。相彼特棲鳥。廻翔慕儔匹。一値鶼鶼侶。和鳴比羽翼。雲聚卽有散。月圓故有缺。乖別不足珍。離合本相直。煙霜海氣肅。去去愼川陸。遠客何所贈。心期瑩如玉。</text>
<title>送國材入京 丁巳</title>,<text>立馬橋頭折柳枝。煙花三月是前期。洛陽道上人多少。靑眼看君知有誰。</text>
<title>次韻和李幼材 栽</title>,<text>磵底擢昌陽。猗蘭在中圃。不以結根遠。延意兩相顧。蒲生寄泥滓。蘭芳濯鮮露。高下本殊品。所感在同趣。與子若參商。相望曠躔度。名家産妙質。夙志固有慕。赤驥來滎河。目無千里路。駑材願附尾。羸病坐自痼。宿昔枉篇翰。眷眷見情素。盛意諒虛辱。感激心自懼。一歎川塗脩。含辭若爲布。</text>
<title>田家</title>,<text>野人有常務。春歸事田畝。晨光秉耜去。種此盈頃豆。林雨日夜至。弱荄漸榮茂。胡然舍之去。去築淸江罶。耘治一失時。翳此稂與莠。日暮攜鉏歸。蔓草被原阜。坐恐素心違。默默中自疚。</text>
<title>白鷺</title>,<text>白鷺下江立。春風明月寒。平沙淨如雪。飛去不能看。白鷺入春江。拳足碧波中。照影忽成雙。月生東岸東。</text>
<title>仲春之朢棲書院。月夕步吟。</title>,<text>齋居値春半。俯仰念徂光。日夕庭宇靜。逍遙循南牆。牆陰古沼址。幽草凄已芳。宴坐階上石。疎松延月凉。夜氣湛虛明。煩慮始暫忘。悠然發幽感。靜諷招隱章。所愧心易累。好意難久長。幸玆遠喧閙。聊爾超奔忙。</text>
<title>奉慶鶴汀金丈人 秋吉○己未</title>,<text>鶴汀丈人七十七。雪髮韶顔花映肉。室中自有齊眉婦。少公三歲能組織。人生壽福難兩全。公也有之兼種德。桹深實盛理必有。所以老蚌吐明月。公年三紀始有子。仲也致身靑雲裏。玉堂薇垣地淸切。仲也翺翔依日月。季子脚下有千里。年少芳名滿人耳。諸孫振振各秀發。大者早學屠龍術。少者窺牛更英特。我言丈人人難羨。慶澤袞袞由積善。丈人况是開巖孫。風流文彩名儒門。平生自擅穿楊藝。十上春官終下第。朅來灌園日抱甕。雲居不作榮途夢。吾王仁政崇孝理。推恩先從侍臣始。起家命公位樞府。三百年間今創覩。國家寵典不徒爾。移孝爲忠勸人子。鴻私堪喜亦堪懼。公子公孫須聽取。諸君何以答聖主。</text>
<title>小科應榜後謾吟</title>,<text>得失悠悠付太蒼。榮途進步不須忙。偶然投足休驚喜。別有吾家路更長。</text>
<title>我宗行。示諸昆季。庚申</title>,<text>我宗積德自先世。忠孝傳家二百歲。中仁之世盛鴻儒。我祖與托風雲契。是時流輩不可當。靜庵晦齋爲兄弟。先生早抱經濟具。進退之間世隆替。正德年中士禍作。色斯高翔滄海裔。飛飛丹鳳磨天倪。弋人枉作鳴弓計。丘園一卧與時晦。羽儀晩更來廊陛。孝陵新政回淳古。庶見三五君臣際。皇天不許爲東周。玉几新憑閶闔閉。先生忼慨朝不食。挺身手掣奔霆勢。長沙一斥竟未回。志士于今爲流涕。片時之屈伸萬世。此道長隨星斗揭。大賢遺澤豈寂寞。今日何人秉周禮。休言軒冕久陵遲。但使家聲再有繼。鳳穴豈無五色羽。玉樹本欲生階砌。同宗相睦古之道。况乃華萼連常棣。不用門牆形物我。百人其初分一體。欲光祖宗在好事。范文正公與姪子書曰。自家好家門。各爲好事。以光祖宗。 本之入孝與出悌。男兒有身貴自立。行有餘力卽文藝。遇時致澤固吾分。不然去叩滄浪枻。</text>
<title>首夏對雨</title>,<text>山雨日濛濛。端居長掩扉。梨花紛已盡。稍看靑杏肥。芳草被原臯。步園幽徑微。林表夕漲生。黃流沈釣磯。遊山空有約。悄然心賞違。時有淸凉遊約不成</text>
<title>霽後</title>,<text>繁露澹將曙。幽林禽語喧。方知連日雨。一夜晴遠村。農家疇務急。耒耜各出門。聊乘朝霽餘。把鋤理荒園。嘉樹綠陰合。日出更淸溫。</text>
<title>朝晴始到園中</title>,<text>一春闕幽賞。首夏方步林。衆藥雨餘長。新禽晴更吟。朝煦隨山轉。碧樹生微陰。中園煙靄集。景氣日沈沈。境靜適忘言。悠悠開素襟。</text>
<title>夏夜巖亭</title>,<text>荷葉滿回塘。荷花聞夜香。南風吹綠水。波月盪雕梁。永日西亭卧。悠悠對碧峯。晩凉生枕席。明月度疎松。</text>
<title>夏夜小酌</title>,<text>高樹夕煙合。依依池閣曛。呼杯一相屬。倚檻生微醺。沈吟夜方靜。幽泉時遠聞。</text>
<title>夏日奉懷葛庵李先生</title>,<text>悠悠長夏月。澹澹林陰鮮。暄風日夕至。煩抱方翛然。所念久離索。俯仰愧尤諐。路遠行不力。芳時亦累遷。緬懷雲海際。音徽間山川。宿昔奉淸宴。牖我迷途顚。授我彩雲輧。招我蓬萊巓。失脚走榛莽。坐受塵累牽。汎彼上灘舟。弱篙非所宣。門牆倘不揮。庶得親繩鞭。</text>
<title>奉寄旌義金使君 聲久</title>,<text>絶嶼瘴炎間。風濤近百蠻。層城環碧海。故國隔靑山。夜月懸鄕夢。晨霜入客顔。誰憐游子意。秋盡不能還。嚴霜催肅殺。候鴈滿江潭。大海秋濤壯。寒城落木酣。餐英悲楚客。採藥憶秦男。越絶何勞問。天文南斗南。香案淸都出入榮。黃庭一誤下蓬瀛。天墀夜夢仙班近。水國秋懷客裏生。萬里風雲高海氣。三山日夕滿濤聲。江潭處處悲搖落。何限當年宋玉情。神山秀色迥巑岏。仙令登臨騁望寬。大麓草黃飢騕褭。滄溟秋晩動波瀾。雲開南極星辰近。霜落西風橘柚寒。萬里思君定回首。日邊天際是長安。</text>
<title>上鶴駕口號</title>,<text>危峯倚天立。萬里坐中看。落木淸秋盡。層陰白日寒。棊殘柯欲爛。羊老石空頑。凡骨從今蛻。乘風駕紫鸞。</text>
<title>淸凉山北厓壁。垂冰甚奇。壯觀之觀本去聲。古人多作平聲押。</title>,<text>淸凉山北路行難。賴爾層厓許壯觀。靑壁故應仙窟宅。玄冥還作玉闌干。凝風七寶琉璃合。閃日千枝棨戟寒。更道春歸飛瀑好。須將蠟屐破巑岏。</text>
<title>眉叟故相祥日有感</title>,<text>先生宜古不宜今。太古文章太古心。白雪孤吟無和客。朱絃一倡有遺音。周膠楚澤行違晩。孔筆羲圖歲月深。負笈登門虛宿願。百年何處問西林。</text>
<title>賦得金剛山歌。送別表叔李隱君 時善。○甲子</title>,<text>吾聞金剛山。乃在碧海之東隈。萬二千峯各秀發。靑天劍戟森崔嵬。疊壁錦張層巒玉回。山光石色皓皜不可狀。白雲滃起銀濤堆。又有瀑布水。白日驚風䨓。飛流百道萬丈直。銀河之水天上來。前瞻後顧失應接。嗟爾造化何奇哉。初驚似玄圃。却望疑天台。乃是三山之一名蓬萊。永郞眞人去已久。丹書石上生靑苔。望高北上更超忽。天際石棧何縈廻。鐵鎖高垂試攀躋。茫然下窺令人哀。人間烏鵲不能到。唯有靑鶴托巢而生胎。不是公身有仙骨。安得拄杖此徘徊。我有一言附公去。爲題我名毗盧峯下白雲臺。山中老仙應笑我。早晩驂鸞駕鶴一歸徠。</text>
<title>奉送洪敎官 凭 丈省其叔父苞山公文川謫居</title>,<text>匹馬頻年踏塞巒。黃沙白草大荒寒。天涯風雪爲誰往。澤畔形容到自看。元祐完人唯此老。淸朝毁骨肯相寬。嶺南雅是梅花國。欲寄關山道路難。</text>
<title>秋夜映湖樓</title>,<text>飛閣岧嶤俯石陵。長川空翠拍觚稜。平沙月借蘆花白。大野秋將夜色澄。千古湖山無主客。百年詩酒幾親朋。西峯咫尺伽籃靜。淸磬時聞禮佛僧。</text>
<title>黃腸嘆效樂府 五絶</title>,<text>君言太白好。我言太白苦。太白有黃腸。安東非樂土。易移白頭山。難得黃腸木。誰念鳳城人。無衣雪中哭。二八襄陽女。靑樓臨大堤。共歌黃腸嘆。不唱白銅鍉。九月登山去。深冬且未廻。空聞一板退。不省萬人哀。絶壁千重嶺。攀藤幾處僵。如何催白首。太半爲黃腸。</text>
<title>夏夜池亭奉同荷塘從兄作 乙丑</title>,<text>雨過夏天夕。林園煩暑空。池光動明月。樹影翻微風。荷寂遠香度。石喧幽注通。夜凉衣袂濕。零露滿梧桐。</text>
<title>夕照 丙寅</title>,<text>白日下西峯。餘輝在東嶺。牧童騎牛歸。漸入靑山影。</text>
<title>春夜 丁卯</title>,<text>朧朧煙樹月沈沈。露下春空淸夜深。樓面小庭人語靜。香風徐動碧桃林。</text>
<title>池亭小集。李明卿 奎徵 呼韻。</title>,<text>小酌靑巖池上亭。爛紅新翠映軒庭。微風不動闌干曲。花底幽泉盡日聽。</text>
<title>同諸弟登東山臺口號</title>,<text>高臺臨曠野。日夕望田家。林外牛羊返。門前楊柳斜。</text>
<title>睡起園林。有懷寄幼材。</title>,<text>睡起傍山行。園林初夏淸。柴門無俗客。朝日有流鸎。海嶽懷函丈。江雲隔友生。春風今已盡。離別更關情。</text>
<title>入淸凉山。題滿月菴。</title>,<text>山路挾楓林。厓傾不可臨。丹梯半天上。白日數峯陰。絶壑煙霞滿。敧寮歲月深。風臺起雙笛。時和洞龍吟。</text>
<title>壽表從叔李公 時謙 昏期周甲宴</title>,<text>葭灰昨夜動微陽。桂酒今朝奉壽觴。好是靑田兩仙鶴。依然綠浦舊元央。老人星彩明南極。王母桃花映北堂。六十年間何所有。參差蘭玉滿庭芳。巹杯斗酌宴良辰。堂上雙親壽八旬。月老深緣還後甲。桃夭往事似前身。靈春玉樹盤根翠。仙李金枝奕葉春。更說五紋添繡線。從今長見綵衣新。</text>
<title>和陶集飮酒 二十首</title>,<text>寓居山中。悉屛雜書。案有陶詩一帙。讀飮酒詩。感其詞理。擬而和之。慨世自警。情見于詞。要之未免夷考而不掩。識者觀之。當有上蔡鸚鵡之譏。抑嘐嘐狂簡之志。或可槪見云。崇飮古有戒。所貴能節之。邵生太和湯。樂在微醺時。狂酗有伐德。何用獨爲玆。劉阮稱達生。君子乃見疑。陶公爲善飮。心性能自持。貴人溺朝市。貞士棲雲山。雲山豈不高。獨善亦難言。知進不知退。灾殃及當年。古人退急流。於今竟誰傳。疇昔不自量。妄意撿心情。胡爲被物誘。中忽希利名。芝蘭未及榮。荊棘早已生。翳然良田蕪。環顧中自驚。悠悠歲月奔。坐恐失秋成。魚游樂同隊。雲鴈不單飛。求友鳥鳴嚶。失羣馬嘶悲。兔絲附佳木。靑松女蘿依。物性有相隨。氣類同所歸。大易重麗澤。此道今詎衰。安得同心人。交情兩不違。長安豪華子。勢利自喧喧。擠援循其情。好惡一何偏。徒知馳車走。不見太行山。摧輪踵相接。冒進不知還。歸來考槃翁。去與白鷗言。同毁未必非。同譽未必是。擾擾百年內。誰爲眞譽毁。唯當觀可否。莫蔽我與爾。夸毗獨何爲。疎布成文綺。秋霜悴百草。春風舒雜英。玄運遞往復。天地乃無情。悠悠三五還。賢聖代興傾。文章載禮樂。終古獨長鳴。至德竟不見。已矣晩吾生。鵷雛産丹穴。九苞毓靈姿。枳棘非所止。獨集梧桐枝。朝陽耀其羽。五色紛何奇。鳧鴈唼梁稻。區區空爾爲。君看龍變化。豈受箝與羈。檀君稱神人。東方初運開。於今論其世。邈然不可懷。中間殷王子。有道値運乖。一陳洪範言。去之此焉棲。南面非所榮。皭然不滓泥。八敎變夷氓。禮俗果相諧。君子所過化。斯民覺其迷。聖道未墜地。大運有環回。箕公去復久。斯文晦東隅。悠悠羅與麗。冥行荊榛塗。薛崔繼響起。言辭以相驅。仲思及穎叔。文學良有餘。但恐多外馳。何人踐廣居。烏川繼絶學。金鄭早求道。發揮趙李後。乃得陶山老。濂洛有淵源。賴君不枯槁。偉哉數君子。繼武同所好。燕石世多珍。斯人識眞寶。再張父師風。餘波被東表。靑春人共惜。能復幾何時。晼晩歲云暮。梁燕已復辭。回薄相推敓。元化本如玆。少壯會老謝。此理更無疑。柰何玩愒徒。懶惰成自欺。往者不可悔。從今方戒之。讀書常草草。何時見佳境。吾聞前修言。妙解如寐醒。悠悠欲有得。所以終未領。深契在精專。不由魯與穎。潛思玩味餘。觸處當朗炳。窓間有淸風。爲我惠然至。披襟偃仰間。已覺醒午醉。得詩信筆書。亦復忘詮次。閒多少拂意。何用外物貴。卽事便欣然。方知靜中味。狂馳累年歲。曠我舊安宅。靈臺竟荒穢。茅塞無人跡。古人務芟治。人一已千百。云何自暴棄。抛擲虛室白。珍重主人翁。從今好愛惜。聖人有遺訓。一一在前經。興詩立於禮。終以樂自成。聖人去已久。湮塞代累更。宋世得程朱。鋤治闢門庭。有道獨無時。鳳鳥終不鳴。塵編更發揮。千古有餘情。閒居何所有。佳月與光風。光風在雨餘。佳月當天中。道固有虛盈。氣亦有窒通。風吹或時靜。月滿行如弓。富貴人共願。苟致未爲得。規規營分外。世人無乃惑。君子所性在。大行不變塞。窮斯善其身。達可施諸國。世道有治亂。隨時愼語默。出處有兩致。隱居與登仕。隱貴不忘世。仕當不失己。忘世果非高。失己諒可恥。吾聞百里行。乃半九十里。我生獨何成。行年近三紀。爲學尙迷方。何暇問行止。及時須自爲。歲月不可恃。道喪已曠代。羣僞亂其眞。寥寥鄒聖後。諸儒誰獨淳。荀生談性惡。子雲還美新。乃知斯文厄。不獨火于秦。悠悠五季還。宋儒揚光塵。日月揭昏衢。繼開事良勤。奈何臨川子。自絶昧所親。陽明轉猖肆。狂瀾蕩無津。張皇闡異敎。何用汙儒巾。安得起周孔。牖此迷途人。退陶老先生嘗有和陶飮酒二十首。詞旨超詣澹雅。有一倡三歎之致。視先生諸詩。尤擅曠音。愚嘗有味乎其言之而致慕津津焉。今讀陶詩。輒復擬而和之。庶幾乎竊自附者。而亦見其僭而不知量也。葢先生之詩。發於和順之積。優游之餘。故卽之而色幽然。而咀之而味油然。而不佞僭擬之作。不過模倣想像之爲。則無惑乎心口之不應而足目之相違也。覽之者不以爲倡家之誦禮。則以爲醜婦之效顰矣。</text>
<title>送李汝範 龜齡 歸京師</title>,<text>避地三年住白山。攜家八月返長安。莫隨喧寂移心事。須信人間行路難。淸江八月下扁舟。楓葉蘆花岸岸秋。君到漢陽相憶否。嶺南回首似幷州。</text>
<title>春後峽寓卽事 戊辰</title>,<text>靑山春又盡。綠樹滿鸎聲。急雨晩方足。小泉晴始平。溪渾漁父過。林動鹿兒行。別有關心處。幽花隔水明。</text>
<title>四月游新潭瀑</title>,<text>四月新潭峽。淸陰白石磯。空林垂瀑布。晴靄濕行衣。流水桃花盡。靑山黃鳥歸。沈吟日卓午。欲返重依依。</text>
<title>瀑泉絶句</title>,<text>自入新潭村。不出新潭洞。唯愛新潭泉。朝吟復夕弄。蒼崖驚霹靂。急峽下飛泉。左右綠陰合。森沈生翠煙。</text>
<title>題荷塘從兄羅溪別業</title>,<text>別業臨江曲。煙霞世外天。靑山深古木。白日亂鳴蟬。藥裹晴頻晒。詩筒病懶傳。淸風北窓下。高枕上皇年。時兄弟皆有病服藥故五六云云</text>
<title>寒水亭卽事</title>,<text>高齋列芳樹。日夕自森沈。凉風左右至。蕭灑寒蟬吟。危軒面西北。蒼然對層岑。白雲覆其上。崇峀常陰陰。流詠桂樹篇。超搖生隱心。</text>
<title>寒水亭卽事。寄金天成。汝鎔</title>,<text>溪上精廬絶世塵。層臺臨眺岸烏巾。雲山七月炎蒸遠。禾黍千疇雨露匀。淺水疎林出村舍。平沙細徑歸漁人。金君此時正相憶。擊節談詩思一親。</text>
<title>宿大谷寺</title>,<text>書劍南遊轉洛東。重江過盡宿花宮。抽身雪浪魚龍外。緩轡秋山錦繡中。玉宇霜淸禪鐸遠。銀河波闊客槎通。征行不覺登臨倦。笑倚高樓萬里風。</text>
<title>寓居松生遇雪</title>,<text>避地寄山中。偶與人事絶。朝興煙景異。値此滿空雪。冥冥失遠山。蕭蕭鳴疎樾。松風有時起。飛舞方未歇。默默掩重關。端憂何由掇。</text>
<title>宿梧溪草堂 己巳</title>,<text>淸波如鏡倒天光。銀漢西流秋夜長。醉客盡歸風露冷。菊花香氣滿衣裳。</text>
<title>龜鶴亭有感</title>,<text>天開雙壁碧川流。西壁層臺壓畫樓。曲水東山如昨日。淸風明月使人愁。霜落烟銷秋水明。丹楓日映彩霞生。黃花發盡無人見。遊女踏歌堤上行。</text>
<title>奉題叔父仙巖草堂</title>,<text>叔父臨川開小軒。靑山西岸掩荊門。春到落花浮鏡面。巖前流水是桃源。仙巖東望見昌坡。烟樹晴川白石多。水面桃花秋已盡。空餘落葉下淸波。</text>
<title>早春月夜 庚午</title>,<text>風淸雲盡夜悠悠。萬里靑天明月流。玉笛不知何處發。梅花春意滿西樓。</text>
<title>楊柳枝詞</title>,<text>楊柳長枝拂翠烟。送君攀折立門前。若爲紉作靑絲纜。綰住行人江上船。楊柳靑靑三月天。楊花如雪葉如煙。居人愁折黃金縷。游子行誇白玉鞭。江上官橋楊柳枝。東風輕拂綠煙絲。長條春盡難垂地。摠爲人間足別離。</text>
<title>同金天開 汝鍵，天成。自三溪書院泝溪上酉谷。馬上口號。</title>,<text>桃花春漲下三溪。幷馬東風出柳堤。半日偸閒君不厭。明朝相憶漢江西。時天開將入洛</text>
<title>賀權相公 大運 賜几杖宴 二十韻○代人作</title>,<text>昭代調元氣。明公斡大鑪。天書沛䨓雨。龍卧起江湖。再見商川濟。重聞舜殿都。淸光垂北斗。高壽應南弧。八袠年華近。三階命秩殊。臣心甘退鷁。天意亟維駒。國借蓍龜重。身須几杖扶。養和 几名 規玉案。靈壽 杖名 節仙蒲。捧出龍墀下。攜來燕寢隅。巖廊添氣像。劍履免蹌趨。優老言如綍。銜恩淚盡珠。榮光雨露溢。宴樂水天需。鶴髮鴻儀冠。鵷班燕賀俱。山河開壽域。煙月樂康衢。大耋今誰幷。隆私古或無。周文能善養。商皓豈長徂。報答紆深筭。安危倚壯圖。詎孤黔首望。秖在赤心輸。岳鎭羣方奠。春噓萬象蘇。他年靑史業。莫遣愧三謨。</text>
<title>奉送水部從兄同李季獻 球，大玉 玾 兩上舍，金天開正字入洛 二十韻</title>,<text>吾祖源流大。諸孫內外繁。枝枝俱玉樹。箇箇是金昆。文彩遺風遠。聲華滿世喧。賢良王國薦。望實我兄尊。水部蒙超擢。金閨待討論。斯文兩司馬。正字九霄鵾。經術詞章壯。風流氣槩存。奇才看並秀。異姓實連根。觀國膺賓選。除官荷主恩。一時偕命駕。千里戒征軒。雨露洪匀轉。煙花淑景暄。驪駒歌別路。綠蟻漲離樽。大嶺羊腸險。東風鴈影翻。聯鑣侈行色。分手詎銷魂。醞藉一進士。指季獻 舂容三壯元。從兄及大玉，天開。皆爲發解壯元。 功名恥溫飽。心事襲蘭蓀。遠業須相長。深期好自敦。睽離幾日月。行止有乾坤。花樹韋家會。春宵李白園。相望渺天末。何處聽吹塤。時吾家花樹會將迫。而從兄赴洛故云。</text>
<title>漢都篇。效何仲默入京。送舍弟叔章 斗紀 入洛。</title>,<text>舟車千里來。宮闕九天開。風雲擁冠葢。日月耀樓臺。復有軍容繞周廬。龍旂羽衛拱宸居。馳道連延盡甲第。禁門出入皆長裾。閶闔晨光催漏水。君王罷寢金屛裏。玉堂學士聯騎來。銀臺侍臣先雞起。五雲繚繞金博山。千官環列紫宸班。法筵淸深開雉尾。儒紳討論回龍顔。法筵儒紳日三接。狗監鷹坊罷游獵。外朝共知樂太平。內樂猶傳定大業。香車絡繹七貴家。寶馬經過五陵俠。別選英才貯蓬觀。意氣淸高人共嘆。簪纓族貴數韋杜。台鼎世居推絳灌。從人白日藹煙霧。致身靑雲多雨露。傾海移山隨指顧。轉日回天誇契遇。春風花柳滿街市。夜月歌鍾喧戚里。戚里街市鬬豪侈。倚勢爭名紛不已。太學諸生唯讀書。終歲下帷出無車。自倚亨衢有羽翼。不從東閤借吹噓。亨衢羽翼須自珍。東閤吹噓多誤人。不見漢代蕭太傅。何似吳門梅子眞。</text>
<title>仙巖六言八絶。效王輞川田家樂。</title>,<text>磵水流花片片。山嵐繞屋重重。主人朝卧晩起。索居日覺春慵。前山後山花發。遠林近林禽鳴。柳岸春流欲滿。桃源夜雨初晴。石榴山梔繞軒。紅杏碧桃盈園。野外游人罕到。春風自至開門。得意良辰美景。忘形東里西鄰。藉草觀魚盡日。笑花啼鳥同春。靑山隱隱樓面。白石粼粼渡頭。隔岸長歌晩唱。何處幽人飯牛。但問杯盤在否。何知賓主親疎。好事看花醵酒。前期煑蕨叉魚。北窓淸風滿枕。東山明月當軒。晩節幽棲厭閙。澆花種竹忘煩。臨池故憐苔石。傍檻新作花階。睡起溪風欲過。談餘山日將西。</text>
<title>春夜雨後同明卿賞月</title>,<text>春雨過靑山。春遊淸夜閒。雲收千嶂外。月滿萬花間。世味慵全薄。詩情病未刪。明朝好風日。何處送君還。</text>
<title>花樹會呈席上</title>,<text>化國靑春晩。名園白日遲。烟花光熳爛。宗族列參差。妙妓金條脫。芳醪玉屈巵。樓臺回綠水。歌吹雜靑絲。和氣筵前滿。新詩醉後宜。回瞻漢江北。天末隔塤篪。時宗兄及舍弟叔章。皆在京師。不與是會。故結句及之。</text>
<title>秋夜長效古</title>,<text>秋夜長。星漢光。牽牛織女如參商。遙相望。白露凄凄結爲霜。雲波微茫難爲梁。終日七襄不成章。美人娟娟隔滄浪。明月皎皎臨洞房。相思欲贈雙明璫。明璫復明璫。纏結羅衣裳。中情感念不可忘。爲君秋夜奏淸商。秋夜長。絲桐揚。別鶴徘徊孤鳳蹌。中曲正彷徨。思君夜未央。安得凌風翔。共作雙䲶鴦。</text>
<title>浮石寺聚遠樓聞篴 辛未</title>,<text>鳳嶽沖霄勢欲浮。旁臨日月有高樓。樓中玉篴風吹去。散落山南七十州。一作十二州</text>
<title>靈山殿後菴。倦睡聞篴。</title>,<text>玉篴飛聲落遠林。樓臺晴日彩雲深。紫藤花下遊仙枕。睡起蒲團滿綠陰。</text>
<title>月夜池亭卽事</title>,<text>庭前多白沙。月出色如雪。處處有輕陰。靑枏葉初結。</text>
<title>送夏 月課代人</title>,<text>節序催春夏。炎凉遞後先。庭蓂幾榮落。月桂六虧圓。星斗回中夜。光陰屬半年。端居觀物化。蟲語近秋天。</text>
<title>迎秋</title>,<text>片雨過高樓。窮炎避蓐收。風生萬戶夕。凉滿六宮秋。斑鬢潘郞賦。多情宋玉愁。靑綾華省直。昨夜夢滄洲。</text>
<title>秋懷寄李定叔 基命</title>,<text>蕭蕭落木和淸砧。九月秋聲滿禁林。何處西風驅鴈過。一時吹起故園心。</text>
<title>雙嶺戰場</title>,<text>地老冤魂在。天秋落葉紛。空山餘恨水。斜日有愁雲。受任無良將。臨危負聖君。三軍戰陣血。凝碧入苔紋。</text>
<title>淸心樓</title>,<text>樓勢壯坤倪。風煙一望迷。窓開大江闊。帆沒遠天低。梵刹寒鍾外。喬山落照西。留詩分物色。不用上頭題。</text>
<title>關山月</title>,<text>月出隴頭寒。征人馬上看。胡雛吹玉笛。風送過樓蘭。</text>
<title>守歲</title>,<text>凄凄歲云暮。流景忽西斜。明日屬改歲。念之令人嗟。今年能幾時。一宵如隔紗。所以惜此夜。酒食强讙譁。相守不肯睡。且恐及晨霞。譬彼適異國。及疆始停車。又如惜春人。欲綴辭枝花。眷戀誠太晩。爲計亦已差。何不學長生。駐景服胡麻。無爲迫促者。屑屑悲年華。</text>
<title>賀李學士君則 東標 壽母歌</title>,<text>李學士。朝趨北闕靑雲裏。日夕思親返鄕里。君王留之不可得。有命輦母來京國。學士拜稽告母病。只請恩暇伸溫凊。歸來設宴侈上賜。吾王錫類眞不匱。觀者咨嗟但垂淚。夫人堂上膺慶壽。燁若瑤池降仙母。盛事千秋傳不朽。李學士。古來孝子期顯親。顯親匪他先立身。光耀元知丈夫末。事親可但浮榮悅。但敎望實終不隕。悅親事主斯兩盡。</text>
<title>丸膽行。賀李學士壽母。此篇葢推原太夫人之敎云</title>,<text>慈母家貧坐無毯。手持黃連和熊膽。丸成與兒資勤劬。兒也學就爲文儒。對策昔登麒麟殿。英名赫赫千人羨。君王置之白玉堂。攀依日月昭回光。孝理錫類推異恩。內府寵賚何便蕃。兒歸光榮溢閭里。開筵上壽親賓至。上客者誰觀察使。次者磊落多名士。隣曲咨嗟不敢觀。滿堂喜氣排凍寒。爭言生子當如此。悅親如斯斯可爾。夫人蹙然如有憂。顧謂兒子汝知不。吾聞受人之施常畏人。况以君賜榮其親。待汝立身百不苟。然後方能慰老母。菽水可當金樽酒。</text>
<title>山房雨中寄東林從兄讀書處 壬申</title>,<text>日夕望東山。蒼蒼烟雨色。禪磬時相聞。疎林本無隔。</text>
<title>覺華寺雨中。寄東齋諸友。</title>,<text>西寮望東廊。覿面不得語。一笑意已傳。妙在無言處。</text>
<title>和王江寧從軍行</title>,<text>萬里秋風度玉關。漢家明月滿天山。征衣不到交河冷。一夜金閨夢裏還。風起邊沙萬里昏。角聲吹斷戍人魂。高樓一望長城外。落日蒼蒼下塞門。百戰歸心望玉門。戍樓羌笛起黃昏。一聲淚盡關山月。萬里封侯更不論。</text>
<title>秋江詞 時在永春</title>,<text>扁舟南去大江寒。兩岸秋光楓樹丹。日暮西風吹浪起。布帆斜掛上前灘。蘭舟昨日下南洲。北壁今朝更泝流。半醉叩舷歌白紵。西風鴻鴈滿江秋。</text>
<title>和王江寧靑樓曲</title>,<text>樓頭徐整翠雲鬟。拜月臨風顰玉顔。白馬金鞭游冶客。春衣何處宿花間。</text>
<title>和王江寧長信秋詞</title>,<text>千門夜靜有微霜。玉枕無眠秋漏長。複道宴回絃管響。風吹一曲繞空梁。秋風一葉下宮梧。金井夜寒聞轆轤。月殿奉恩如夢裏。卧看雲影度天衢。</text>
<title>登成均館後山臺上。望城南講武。用鄭相卿 鳴玉 韻。同李用汝 喜濟 作。</title>,<text>高臺迢遞瞰平衢。郭外靑山俯可呼。組練風翻分駐輦。衣冠霧擁見傾都。夾城御氣三衙仗。大將軍容八陣圖。日暮歌鍾向金闕。五雲歸路接虛無。</text>
<title>除夕有懷。寄呈從兄永春使君。二首</title>,<text>遙遙季冬夕。白日藏馳暉。良辰少經過。宗黨與我違。念我平生時。歲節相攀依。玆焉各分散。世故多所鞿。端居對妻子。沈憂亮難揮。流年去不復。齒髮日復稀。少壯多忼慨。晼晩心事微。諒無君子守。不惑安可希。冉冉日云暮。懸燈明素牖。流年盡今日。玆夕不可守。人生宇宙間。百歲詎能久。我齒迫四十。低徊壯心負。言念舊遊從。隔闊回我首。感歎達永夜。且進杯中酒。時從兄宰永春。堂叔父曁眉卿從兄。爲家廟正參往春衙。文徵挈家寓三溪。君平往宣城看弟病。屬除夕門巷悄然。明燈獨坐。悵爾有感。呈從兄。</text>
<title>受朝仁政門 課製代人○癸酉</title>,<text>御榻朝移彩仗陳。端門晴敞曙光新。九天旭日臨黃道。萬戶春風繞紫宸。海潤河淸逢際會。嵩呼華祝動臣鄰。陽和一氣洪匀轉。八域同霑雨露仁。</text>
<title>題永春新亭</title>,<text>晩出新亭上。春生迥野間。沙明珠是岸。花發錦爲山。隱吏誰相識。游人亦自閒。留懽有官燭。日落不須還。</text>
<title>春江詞</title>,<text>湖雨霏霏向晩晴。桃花新漲大堤平。蘭橈齊盪不知返。回首春江明月生。春江日暖彩鳧眠。花氣晴薰湖上船。向晩棹歌沿翠壁。白蘋風滿鏡中天。</text>
<title>舟中納凉次從兄韻 兩絶</title>,<text>納凉湖裏去。日夕上扁舟。湖裏見明月。搖光杜若洲。乘風南浦去。待月西洲歸。西洲明月滿。江露欲侵衣。</text>
<title>北壁詞 四絶</title>,<text>江源出五臺。䨓轉萬山來。流到北壁下。涵爲玉鏡開。北壁倚天開。春江明月來。舟行無遠近。入夜緩歌回。天回石屛風。江作玉匳空。月出更奇絶。棹歌淸夜中。江邊千萬山。北壁最奇絶。游人倚酒船。手弄淸湖月。</text>
<title>島潭曲 十絶</title>,<text>江北江南勝。蘭舟處處移。三山水中出。島潭天下奇。丹丘招羽人。滄洲拾瑤草。却上木蘭舟。晩入三山島。莫下龜潭水。莫上北壁峯。且看明鏡裏。三朶碧芙蓉。舟從永春來。舟向丹陽去。棹入石峯間。菱歌不知處。盈盈湖上人。淼淼臨湖岸。採藥向中洲。淸江不可亂。輕舟繞山行。沿回情不歇。浦口故停橈。知君待明月。何處棹歌聲。湖西舟上發。舟行山影中。不見湖東月。湖上月如霜。洲中山似玉。招招採蓮舟。隱見三山曲。湖爲碧蓮池。山作碧蓮萼。江風日日吹。萬古無開落。謫仙眞浪道。剗却君山好。試看島潭間。奇觀在三島。</text>
<title>贈金仲能 萬柱 赴關東幕</title>,<text>迢遞關山路。蕭蕭征馬嘶。風煙秋八九。形勝嶺東西。水接龍津闊。天臨雉嶽低。蓬萊看一到。絶頂有丹梯。</text>
<title>雨中到安昌驛</title>,<text>客子倦長路。征驂何日休。淸秋泝漢水。暮雨入原州。令節新秔酒。殊方古驛樓。頹然拚一醉。敧枕失鄕愁。</text>
<title>戲贈金仲能歌</title>,<text>江原都事風流客。宦遊不盡山水癖。頃辭金馬出關東。行臺馹騎鳴秋風。白頭以南楓嶽勝。萬二千峯動遊興。却窺九龍攀毗盧。因留三日舟鏡湖。卧看碧海騰金烏。眞珠之府竹西樓。丹厓彩構搖滄洲。夜月船游最奇絶。千燈影盪魚龍穴。自從投紱卧溪洞。海山之遊如一夢。我過平原布衣飮。繡幕香風凝燕寢。仙區探賞有成約。世事喜違虛宿諾。永郞眞人久相待。吾獨胡爲在塵滓。三山採藥行浮海。</text>
<title>仲能見嘲失約。因詑勝遊。戲用一絶解之。</title>,<text>濯足扶桑滄海流。金剛踏盡萬峯秋。何如夜夜游仙夢。長占三山更十洲。</text>
<title>同洪卓老 柱 步自縣後村。夜歸卽事呼韻。</title>,<text>平沙日落黯長川。漸覺疎星欲滿天。前路數聲聞吠犬。人家多住水西煙。</text>
<title>驪州江上口號 甲戌</title>,<text>春風行旆下驪州。二月淸江多白鷗。應笑微官爲物役。山南虛負釣魚舟。</text>
<title>賀判府事李相公 觀徵 致仕 二十韻○代人作</title>,<text>名家承積慶。瑞世挺高賢。嶽瀆儲精大。風雲托契偏。汚隆關出處。夷險閱滄田。高棟看支廈。虛舟利濟川。仙籌添海屋。魁象逼台躔。入閣期論道。循墻每避權。優賢恩屢至。釋負意彌堅。惜去仍縻爵。扳留更侈筵。霞觴雨露溢。奎藻璧璣聯。異數驚初覩。高標許孰肩。風聲遐邇聳。寵渥始終全。進退憂兼切。功名夢已圓。朝銜猶祿秩。天放卽神仙。華省長裾色。層城甲第烟。榮途誰退步。宦海競橫船。獨遠紅塵累。偏深綠野緣。三朝南斗望。萬事北窓眠。始見高翔鳳。方知不染蓮。幾叨陳榻解。今賀薛車懸。不用蕪辭詠。芳名太史傳。</text>
<title>園陵春直。有懷李持憲以達 適意，金內翰京伯 世鎬，朴騎省聖稱 希閔，趙說書宅仁 德鄰，金檢討天開。兼憶泮宮僉上舍。</title>,<text>文園多病似耽閒。齋署無人晝閉關。舊日親朋半霄漢。新年花柳滿江山。詩篇漫興春偏富。意氣淸狂老未刪。薄宦思歸兼憶侶。朝朝靑鏡减紅顔。</text>
<title>奉送葛庵先生還寧海焚黃</title>,<text>南國催歸駕。淸明三月天。松楸回雨露。花柳動風烟。暫輟山公啓。翻尋海客緣。君王政虛佇。安得老雲泉。先生思海嶽。春渡漢江舲。北極辭卿月。南天返德星。冰霜開大嶺。花柳繞長亭。未必容高卧。追鋒下紫冥。溪山源派遠。天地一狂瀾。後死先生在。今時古道難。袖留憂國淚。囊秘壽民丹。出晝遲遲意。應知不澤干。</text>
<title>春望 課製代人作</title>,<text>淸晨步高樓。憑欄矚春光。京都一何麗。宮觀鬱相望。列宿拱北辰。繁花環上陽。麗日媚煙景。微風泛蘭香。命儔娛良辰。臨流引羽觴。邦域幸無事。勝遊安可常。太康古有戒。好樂期無荒。層城有高樓。延睇一何長。列第彌四隅。雙闕起中央。春風正淡蕩。萬戶開朝陽。金鞭誇紫騮。拖轡出長楊。晴天百花發。冠葢亦輝光。擾擾繁華子。日夕醉紅妝。誰知蔀屋下。蔬藿不充腸。</text>
<title>陵署齋居</title>,<text>輕陰密葉覆回廊。風起楊花撲地香。盡日下簾人不到。小齋淸絶似僧房。</text>
<title>擬古詩 十五首</title>,<text>悠悠涉長道。靡靡行不已。思君滋日夜。去君千萬里。浮雲飄長風。浮萍逐流水。關山日逴遠。客行無定止。展轉各殊方。綿綿不相見。向風長徘徊。何當重會面。歲月一何疾。川陸一何緬。驩樂無早晩。恩愛苟無變。迢迢河上洲。泛泛水中鳧。交交相弄影。宛宛共將雛。依依採桑女。粲粲秦羅敷。昔爲東家子。今爲南陌姝。南陌多行人。五馬空踟躕。京城有甲第。高者入雲衢。連延抗飛閣。丹彩鬱金鋪。朱絃揚妙曲。隨風出綺疏。行人多躑躅。中有傾城姝。泠泠玉指響。餘音播名都。淸商哀且長。令容天下無。但悲知者寡。中曲正煩紆。誰爲鍾子期。願作雙飛鳧。岧岧郭東望。丘墳何纍纍。石羊委歧路。死者知爲誰。昔時富貴人。華屋臨高臺。一朝爲異物。變化塵與灰。池館夷爲墟。何論金玉資。貪生無久視。一逝不可追。營營慕豪勢。難與百年期。不如從所好。安樂以自怡。鬱鬱山上竹。揚揚谷中蘭。芳香隨風發。苦節知天寒。明珠混魚目。識者良獨難。自古賢達人。下流非所歎。藍田有良玉。含輝竟不言。靑靑堤上柳。長枝拂廣陌。下有車馬塵。擾擾名利客。馳驅擁冠葢。游戲窮日夕。繁霜一夜零。無復柯葉碧。要津衆所趨。强弱自相賊。千金營甲第。竟作他人宅。吾聞鄭子眞。躬耕老巖石。四坐盛嘉客。斗酒娛良辰。酒酣激淸倡。奇響入靑雲。浮雲爲躑躅。流飆動梁塵。聞者莫不歡。曲妙能通神。請問四坐客。寧見百年人。富貴有爭奪。軒冕多危身。何不放情志。浩然葆天眞。脩竹生崇丘。霜雪憯凋傷。春風吹桃樹。花實何煌煌。鳳鳥飢不食。哀鳴川路長。不如堂前燕。含泥巢畫梁。深如滄海水。蓬萊有時淺。君恩非金石。安得長無變。蛾眉羅下陳。良家日以選。新人若春華。故人同秋扇。秋扇不長捐。君無惡衰賤。死者長自休。生者長自勞。勞生何多端。名利爭煎熬。朱門慕豪勝。種李復種桃。秋風夕以厲。花盡成蓬蒿。唯當命賓友。終日醉醇醪。晨登高陵上。引領望西秦。山川何鬱鬱。市里蔽荊榛。伊昔帝王州。今無古時人。阿房犂爲田。柏梁亦已薪。全盛不長存。野狐翔城闉。採藥求神山。何曾見仙眞。令德死不朽。豐鎬多遺塵。關雎始王化。流風被千春。盈盈天上河。蒼蒼月中桂。天河不負舟。月桂不爲枻。君子務敦實。疏泉樹蘭蕙。泉水可滋灌。蘭蕙薰巾帨。君莫事虛名。崇虛終欺世。名都多貴游。綺閣百餘尺。招邀燕趙姝。絃歌歡日夕。一宴千黃金。一笑雙白璧。幽閨有棄婦。惆悵不自適。結髮誓偕老。胡爲中阻隔。不嗟恩愛移。但懼容髮易。纖手採葛藟。爲君作絺綌。竊愁凉風多。獻君恐見擲。裁縫篋笥中。珍重自愛惜。四時遞往復。寒盡當暑赫。絺綌有時御。棄妾豈終斥。一心奉君子。皓首期無斁。河漢耿秋夜。明月照階闥。叢蘭白露棲。蕭蕭凉風發。床隅蟋蟀鳴。鴻鴈起天末。宿昔同心友。睽違川路闊。參辰各相望。江湖邈難越。思爲雙飛翼。橫擧凌猋忽。引領不能從。何由解飢渴。努力勵明德。相期在皓髮。美人遠方至。遺我瓊瑤佩。明珠自相連。寶玉紛相對。文章何宛轉。昭華爛五采。貫以連理絲。結以合歡帶。瑤環何絡繹。殷勤見恩愛。絲帶有時斷。恩愛終不解。古詩十九首。渾樸寬柔。而神奇悽婉。匠心入聖。矢口成章。言近裘飡。妙通金石。殆與造化無迹矣。余常怪陸平原以下諸人世所稱喆匠。名爲擬古。不成畫虎。未嘗不廢讀憮然。近觀胡元瑞詩藪。有言擬十九首自士衡諸作。語已不倫。六朝而後徒具篇名。惟大復十八章。幾欲近之。而後犂然當於吾心。始信胡君獨具隻眼。遂自擬作十五首。雖不敢模像大冶之鎔鑄。而竊自謂不作晉以下語。恨不起仲默，元瑞而一質之。己卯寒食。拜李侍郞松谷公於淸谿山居。贄詩文求敎。李公老於詞學。眼嵬一世。世無當意者。於吾詩近體。有許有砭。古體則亟稱有古色。至擬古十五首。蹶然起坐。每讀一首。岸冠望空。指彈手背。獨語曰奇才也。逐篇皆然。讀旣竟。酒微醺。掀髥笑曰足下恨不及眎權皆玉，李文若。有詩如此。何必慨兩人不見。自吾所見擬古之作。殆是獨造海東。指不累屈矣。此雖前輩奬引後進。未免辭溢。而亦自信擬作之不畔於古。識其語於卷端。以俟知者。</text>
<title>戰城南</title>,<text>覽古樂府。感世道以爭奪相勝。有甚於戰陣。歎之而作。戰城南。戰河北。朝戰裹瘡。暮戰忘食。臨濠洗刀。血流草臊。四顧寂寥。單于遁逃。假眠枕戈。不脫戰袍。覺興視夜。胡兵四下。援枹鼔衆。持戟上馬。上馬出門。出門有何言。功成飮胡頭。不成捐軀報主恩。戰城南。君莫嗟。揚皇威。靜胡沙。奠生民。捍中華。生歸當凱歌。死則馬革裹屍良足多。域中之戰。彼獨何爲。勝不爲功敗可悲。紛紛爭奪休何時。諸侯有道。守在四夷。</text>
<title>中原之菽八章章六句 中原之菽。自箴也。</title>,<text>中原之菽。于何其穢。有坦周道。不行胡屆。心之憂矣。日月其逝。日居月諸。胡迭而流。念我不及。我思悠悠。嘅我寤歎。詢于道周。毖彼泉水。亦流于海。子有車馬。何不日行邁。今者不往。逝者不待。悠悠我行。伊胡云至。疇昔之蚤。不行旋止。伊今之暮。不行何俟。念彼遠道。憂心殷殷。道雖云遠。由爾出門。不怠不遑。遠何不臻。愼爾出話。敬爾執事。夙興夜寐。灑掃庭內。毋曰不顯。屋漏是畏。人之夙駕。猶疾其驅。相爾擧趾。日云其晡。悠悠憚行。安能極于途。嗟哉小子。勵爾秉志。日强日婾。維敬維肆。嗟哉小子。日月逝矣。</text>
<title>滿河四章章七句 滿河。傷君子失所也。</title>,<text>滿河湯湯。紀于朔方。君子于荒。在彼河梁。德音不忘。尙愼無傷。四方是則是望。滿河浟浟。紀于朔州。君子于幽。在彼河洲。德音不休。尙愼無尤。四方是則是求。滿河湜湜。紀于朔國。君子于斥。在彼河側。德音不忒。尙愼無息。四方是求是則。滿河渙渙。紀于朔岸。君子于難。在彼河畔。德音不亂。尙愼無患。四方是楨是幹。</text>
<title>有感</title>,<text>楊花落盡燕巢成。逐客紛紛出洛城。湖海關河俱失路。淸貧誰似李先生。辭朝春末返南鄕。天語丁寧復路忙。四月投荒眞不分。嚴程猶自夢君王。烏臺白簡日飛霜。盡欲敺人出大荒。幸賴聖恩偏念舊。北遷猶許近東洋。君王親賜紫貂裘。宮錦裁縫瑞色浮。披向窮途隣毳服。不關胡地雪先秋。</text>
<title>陵署病渴。新秋有感。</title>,<text>消渴文園百念灰。天西又見斗杓廻。自無寶藻凌雲筆。敢望金莖承露杯。世事驚心容髮換。江湖滿眼夢魂催。一帆秋泝龜潭去。他日誰知吳市梅。</text>
<title>永平梁門驛。送幼材陪大先生之鍾城謫所。</title>,<text>先生竟投竄。之子獨陪從。絶塞三千里。窮愁一萬重。可憐今日別。更得幾時逢。會演箕疇學。看君是九峯。昔西山之謫。九峯實從之。先生曾續仲氏存齋先生洪範衍義。期君傳家學也。</text>
<title>秋興 八首</title>,<text>京國西風萬里吹。遠途師友苦相思。天邊鴈陣來秋夕。日下鴛行異昔時。明月徘徊烏鵲樹。淸霜憔悴鳳凰枝。長卿游倦仍消渴。潦倒何心望玉墀。嚴程追送到梁門。萬里分攜荷贈言。遲暮壯心輕遠謫。淸朝公議蔽深冤。靑蠅自古讎懷瑾。白日何時照覆盆。關塞極天知舊少。世情吾道共誰論。京華歲晩憶南州。千里思歸獨倚樓。水國魚蓴牽客興。田家雞黍款朋遊。三秋江上回鴻鴈。七夕閨中望女牛。最是稺兒偏解事。長騎竹馬候溪頭。憶得田家賓滿堂。深秋高會賞重陽。黃花白酒杯盤淡。紫栗紅梨齒舌香。今日漆園聊寄傲。幾時三徑更除荒。漁樵晩計從諸弟。興入山南雲水鄕。泰陵園寢見秋風。尙憶垂簾坐法宮。玉几遺音傳介弟。金門 三字缺 共工。空敎正道罹冤禍。無那流言誤聖聦。誰惜關西兩院相。九原冥漠耿丹衷。南望靑山一路通。五陵佳氣鬱葱葱。衣冠每月遊天上。功德千年奠海東。盛代君臣空大夜。淸秋松栢自悲風。今王孝切羹墻慕。灑掃長時典祀隆。漢水滔滔出五臺。西馳千里萬山開。掀天波浪風潮湧。拂岸帆檣日夜來。避世却懷浮海志。匡時空憶濟川才。紅塵一望滄洲遠。鬢髮還驚歲月催。永春西下接丹丘。波上三山日夜浮。靑壁月來棲鶻樹。滄浪天入釣魚舟。樓臺縹緲移蓬島。風土淸幽近橘洲。玉洞仙源遙極目。暮雲何事隔新秋。</text>
<title>中夜聞鴈有感寄幼材</title>,<text>萬里關河鴈。霜前過漢陽。蕭蕭風外響。點點月中行。天末旅人遠。枕邊秋夢長。亦知書未到。半夜出西堂。</text>
<title>寄呈葛庵先生謫中</title>,<text>鴻鴈日南去。天涯無信書。他鄕艱旅食。逐客傍誰居。出處難今世。窮通付太虛。亦知京國念。不敢報何如。放逐應安命。窮愁好著書。寧辭萬里去。已分九夷居。境到忘憂順。心因主靜虛。隨時試定力。髭髮近何如。</text>
<title>寄裴承旨美叔 正徽 富寧謫居</title>,<text>明時投裔盡巖廊。南北平分鴛鷺行。從此燭龍愁失耀。文星卿月徧窮荒。卿月指愁州太宰逐客悲秋易斷腸。南歸愁見鴈成行。鴒原別後情何限。兄弟巖頭望故鄕。富寧有兄弟巖</text>
<title>立春前一日。路上大雪。</title>,<text>暮色偏兼雨雪催。春光欲趁斗杓回。一年暖氣三陽逼。萬里飛花六出來。大地洗開新日月。幾家粧點好樓臺。披蓑倦客撩詩興。澗水南頭訪早梅。</text>
<title>金天開學士自明川謫中貽書索詩走寄 乙亥</title>,<text>春風萬里起。遷客幾時還。定折三珠樹。須登七寶山。望鄕魂夢遠。憂國鬢毛斑。惆悵天邊月。依俙別後顔。明川有七寶山。世稱仙山。萬里鬼門幽。悲君作楚囚。雪山連塞起。雲海拍城浮。戀主仍多病。離親更百憂。賜環知不遠。日夜望刀頭。明川界上。有鬼門關。</text>
<title>苦雨行</title>,<text>四月五月旱焦土。六月七月雨如注。大陸蒼茫天地昏。太陰慘惔精靈聚。崑崙西極日本東。萬里江南一雲霧。銀河倒流渤海立。碣石橫漂底柱仆。波濤夜驚入庭戶。鬼鬽晝出投林樹。城隍崩坼不自保。壠畝渰沈誰更顧。劇愁老天漏。翻訝乖龍怒。白日不可覩。蒼生何處訴。前年八月大雨雹。飛鴻墮地野委羽。今年六月西關雪。老稺流亡滿道路。嗚呼天意誰料得。倚柱沈吟日將暮。</text>
<title>槽溪步虛閣。月夜聞笛。閣是麟坪大君所構云</title>,<text>當年王子厭塵寰。別起飛樓出世間。明月洞中聞玉篴。更疑笙鶴過緱山。千尋層壁絶攀緣。一道飛流掛碧天。明月滿空霞佩冷。彩簫吹入紫淸煙。銀瀑翻流碧洞開。石橋橫渡似天台。仙遊入夜興難盡。玉篴飛聲月下來。</text>
<title>大司諫金公 邦杰 輓歌</title>,<text>黼黻論思實致身。淸朝雅望動儒紳。薇垣璧水頻推長。藥洞陶淵久養眞。已怪高人嬰密網。那知異物集承塵。百年忝義同何孟。昔孟洋爲何仲默妹壻。余於公亦妹壻故云。 一慟公私淚滿巾。高風蹈海舊儒宗。詩禮趨庭有八龍。地望衡山推杞梓。天然淸水出芙蓉。那知省署翺翔翰。奄作江潭憔悴容。一賦大招魂不返。楓林關塞杳無蹤。</text>
<title>贈權處士汝長 頎</title>,<text>世道尙華綺。鉛澤競妖冶。昂昂吾宗人。抱質知者寡。達觀燭無倪。識寶辨眞假。朱絃含妙音。曲高自希和。苦心守雌伏。無媒誰爲嫁。囂塵薄古貌。遺世甘龍卧。幽蘭有芳根。所貴能不化。</text>
<title>見白毛有感</title>,<text>淸晨攬明鏡。鬚有兩莖白。陰陽無停運。光景遞朝夕。轉眄逾四十。行行向半百。舊學日荒蕪。素心乖宿昔。志氣漸消磨。膚革减光澤。靈方無却老。容髮會當易。衰疾非所辭。所愧悔吝積。餘年當詎幾。安得不自惜。唯思補舊失。及時自鞭策。</text>
<title>嗒窩南公 亨會 命賦所藏李處士榘墨竹八幀</title>,<text>拔地兩牛角。紫苞猶未籜。風吹欲成龍。露垂如綴玉。右笋竹新葉未成陰。新枝纔數尺。不學春風粧。猶含歲寒色。右新竹老竹半摧折。猶堪傲風雪。回看桃李花。華艷眞一瞥。右老竹葉苦翠陰薄。簳虛靈籟生。猶堪諧大樂。吹作鳳凰鳴。右枯竹急雨打幽篁。紛披疎影亂。蕭蕭淸夜中。疑是瀟湘岸。右雨竹小竹受風低。大竹迎風戰。靜聽却無聲。淸陰看欲轉。右風竹茶烟生日夕。裊裊度叢筠。半掩靑靑色。依微如隱眞。右煙竹莫掃竹上雪。雪厭更奇絶。翠色戰玄陰。白光欺素月。右雪竹</text>
<title>關山月寄天開謫居 時天開有赦命數月。以臺啓不得歸。</title>,<text>西風雨過火雲收。凉滿淸都白玉樓。誰識關山明月下。薄寒遙念紫宮秋。</text>
<title>除夕感懷。寄李國材。</title>,<text>馳輝每不歸。今夕又除夕。念我遠親黨。獨爲異鄕客。頹齡漸晼晩。感時懷怵惕。有懷同心人。形影各天隔。少壯秉奇志。詩篇荷鞭策。相期幷不淺。云何中棄擲。漸染忽無成。反顧眞可惜。眷玆歲華改。興言念疇昔。補過雖已晩。及今猶可力。一心勵明德。頻復戒大易。</text>
<title>新正有感 丙子</title>,<text>悠悠東逝水。冉冉西馳暉。晝夜常不舍。運化無停機。窮冬遽云盡。徂歲何當歸。蕭颯玄鬢改。參差素心違。弱齡抱孤尙。前哲謂可希。風萍無固根。波蕩靡常依。駟牡失步驟。奔騖脫銜鞿。及玆一回首。始欲整驂騑。雖云踰盛時。所勉在數飛。已矣勿復道。四十二年非。</text>
<title>三月十五夜。對月有懷。</title>,<text>靑春漸云暮。圓景宵載揚。幽人屬齋居。開襟起彷徨。關嶺緬南北。所思天一方。良時阻懽燕。彼此共淸光。引領一長歎。千里永相望。夜久素輪仄。花香生我傍。芳華能幾時。盈滿亦靡常。衰盛遞相襲。端憂安可忘。興心惕頹照。競辰思無疆。</text>
<title>題國材寄和除夕詩後。志感自警。</title>,<text>心慕名山遊。名山邈云遠。迢遞崑崙丘。窈窕閬風苑。苦乏濟勝資。仰視白日晩。引領同心人。願言共推挽。不辭重趼勞。相期歷雲巘。昨者枉篇翰。開緘語繾綣。豈不愛幽討。所念僮衛蹇。大道正如砥。遊子不顧返。嗟余久逆旅。未卜棲息穩。識路且行行。終踰九折阪。努力戒停車。歲暮加餐飯。</text>
<title>陵齋雨中。書示金秀才 履萬。</title>,<text>小榻侵雲霧。高齋隱薜蘿。紅塵世外少。碧草雨中多。永日眞堪惜。新春漸欲過。問奇尋寂寞。虛枉奈君何。</text>
<title>四月初吉。寄天開兄弟。</title>,<text>原北原南花亂飛。靑山昨夜送春歸。春歸遠客未歸去。愁殺緇塵染素衣。江上春鴻盡北飛。山中倦客未南歸。鴛機雪紵何時到。敗絮紛紛生弊衣。</text>
<title>送鄭典籍丈 堯天 歸田</title>,<text>南州游宦近無多。鄭老襟期見醉歌。日影臺邊聯巷住。春明門外幷鑣過。旅懷遲暮輕簪笏。歸夢迎秋滿薜蘿。一夕孤帆便長往。江湖回望渺煙波。風塵倦客返南州。征馬蕭蕭出御溝。天上佳期臨七夕。人間煩暑接三秋。一時禁直違追送。千里羇游有去留。惆悵行蹤何處望。亂山無際水長流。</text>
<title>直院秋曉 演雅體</title>,<text>雨晴鸞掖靜沈沈。七月飛螢滿禁林。牛女銀河秋影淡。雞人玉漏曙光侵。鳳凰雙闕靑雲裏。龍虎千軍紫闥陰。明發傳呼魚鑰出。九門燈燭映貂金。</text>
<title>直院秋思</title>,<text>樓頭迢遞望星河。直夕新凉晩雨過。三殿觚稜秋色迥。萬家砧杵月明多。窮邊亂燧愁鈴鐸。別館孤燈怨綺羅。更有登山臨水客。西風葉下洞庭波。</text>
<title>贈權賚爾 胤錫</title>,<text>鄧林有嘉樹。柯葉布層雲。菀菀千萬條。高低實同根。君子尙敦睦。小人薄情恩。物我一相形。門墻有乖分。何况親易盡。誰能顧戚欣。憤世激頹波。吾宗方見君。嬋嫣鼻祖後。流派日紛紛。修譜及遐遠。合疎意良勤。力微不自行。顯者誰爲聞。所貴秉誠素。終當見收勳。</text>
<title>陪駕有作 時四宮展謁太廟</title>,<text>金輿銅輦出層霄。淸廟初看翟茀朝。禮罷四宮回彩仗。天香十里晩風飄。</text>
<title>送人之燕</title>,<text>白馬發河橋。長鳴直渡遼。黃金臺尙在。爲我吊燕昭。</text>
<title>次韻元聖夫 致道 殿中自警詩 三律○丁丑</title>,<text>讀書曾許孔顔希。虛慕糠糜厭豢肥。緩緩工程頻輟駕。紛紛誘奪遞投機。行多信脚違前訓。困始回頭悟昨非。賴有友朋相策勵。從今庶免小人歸。幽人念絶利名希。鼎食紛紛詑齧肥。巧宦幾多由捷徑。方心元自恥圓機。數椽白屋閒應足。一枕黃粱夢易非。自愧薄才無世用。風塵蹩躠不如歸。聦明未必勝夷希。口體何須取暖肥。視聽反身方近實。飢寒安命是知機。閑邪愼獨怕流失。眩假迷眞惡似非。玉鑰鐵關人罕透。自嗟遊騎幾時歸。</text>
<title>博泉李參判 沃 求題西湖足閒亭。次韻奉贈。</title>,<text>風波多宦海。日月靜丹丘。不見雲軿穩。何知駟馬憂。神交一舸客。興入五湖流。天地沙鷗擧。飄飄誰汝求。</text>
<title>次聖夫湖中對月韻</title>,<text>一輪蘸水一輪懸。誰遣淸光兩處圓。欲識本然眞面目。波心爭似碧天邊。</text>
<title>奉送葛庵先生自鍾城移配光陽</title>,<text>流從沙塞改湖堧。閱盡冰霜又瘴煙。北漠南溟千萬里。窮途苦海四三年。心休不變憂中樂。道泰終操物外權。天遣先生爲木鐸。盡敎遐裔入繩鞭。</text>
<title>送權叔寬 希卨 赴大同任所</title>,<text>淸秋惜別鳳凰城。馹騎翩翩出塞行。絶域長途遼左界。舊京平壤國西營。一方景物輸吟賞。千里輪蹄接送迎。到處知君回首望。白雲天末有餘情。</text>
<title>送金善餘 始慶 之關西幕</title>,<text>星郞佐幕出關西。隴樹邊霜入馬蹄。天塹龍灣圍紫塞。地方鯨海接靑齊。高王伯業山河在。箕子遺墟畎澮迷。香嶽壯遊秋正好。石梯華頂好攀躋。淸秋幕府浿江西。別駕今看試驥蹄。絶塞輪驂流水接。層城樓閣落霞齊。香山萬壑千峯秀。巫峽朝雲暮雨迷。况有逢迎靑眼舊。勝遊隨處好同躋。時叔寬爲大同督郵故云朝辭明主掖門西。馹騎飄飄出碧蹄。太白霞標雙屐穩。大同秋浪萬帆齊。吟霜畫角羇魂動。壓月華筵醉興迷。別後春臺留舊約。菊花佳節共誰躋。</text>
<title>西湖李處士仲舒 萬敷 將適嶺南。走筆贈之。</title>,<text>西湖處士人如玉。非聖之書口不讀。我昔一見消鄙俗。瓊枝皎皎奪人目。欲往從之限江麓。令我寤寐心不足。忽然奮翅向南國。孤鶴飛飛求珍木。忍飢不顧腐鼠肉。水中有藻鮮更綠。秋風老燕傍人屋。亦有桑扈啄場粟。鶴兮鶴兮無營欲。君不見大皇之壄鳳棲宿。男兒當作冲天鵠。安能鳧鴈謀口腹。</text>
<title>送李悅卿 浹 南遊</title>,<text>君不見漢陽東郭李進士。種瓜靑門不得意。落拓紅塵三十五。慷慨自有風雲氣。南州權生亦棲屑。薄祿低佪鬢欲雪。位卑謾抱君民憂。時危歎世肝腸熱。長安客舍一把臂。傾葢之間許知己。男兒意氣有如此。三年八路無秋成。度支懸磬哀民生。學士奔波問樂土。李生亦有南州行。南州永嘉新府伯。君家大阮多政聲。生乎生乎且雌伏。一日雄飛卽鴻鵠。靑雲致身君餘事。好繼家聲先相國。</text>
<title>送元聖夫出宰高興</title>,<text>侯家入靑天。白玉爲門楣。珍羞薦綺席。羅列千蛾眉。麗服袨朝日。驩宴奉恩私。孌彼後庭女。芳心方自持。秋蘭雜瓊佩。習禮又明詩。麾之守別館。採桑餧蠶飢。採桑誠已勤。餧蠶非所辭。但使蠶功成。爲君補裳帷。裳帷誠可服。何懼長棄遺。靑靑山上松。下有女蘿草。弱絲延高枝。纏綿兩相好。高枝忽遠移。弱絲誰與保。蒼蠅托驥尾。千里匪難到。中途失因依。焉能極遠道。宛宛藍田玉。追琢當及早。誰知澗中石。可以攻至寶。知鳥去卑棲。嘉魚聚芳藻。高丘有秋蘭。采采可盈抱。</text>
<title>直夜 二絶○戊寅</title>,<text>千門如水夜漫漫。畫閣當頭明月寒。仙漏響收魚鑰動。玉珂銀燭會千官。天廚咫尺近瑤墀。步出西廊暝色移。歸院不煩蓮燭影。月華初上萬年枝。</text>
<title>攜諸益遊景福宮遺址</title>,<text>鳳閣龍樓劫火燒。太平興運憶先朝。萬年枝上流鸎語。疑是梨園舊玉簫。</text>
<title>同諸友集太常署後臺觀燈 時尹汝章憲周作主人</title>,<text>容臺西北枕山頭。俯瞰淸都十二樓。燈火萬家搖列宿。衣冠四座倚層丘。城開不夜祥光爛。林貯餘春淑氣流。半醉下壇風露冷。桂華篝影眩雙眸。</text>
<title>分司高陽。登趙家臺小飮。云是李爾瞻故墅。臨江擅勝。爾瞻敗沒入。今屬趙家。無復昔時繁華矣。</title>,<text>把酒危憑百尺丘。層臺迢遞壓滄洲。三方積水浮天象。萬里長風送海舟。苔徑荒凉金穴地。錦幃零落石家樓。豪華一夢漁磯老。今古消沈問白鷗。</text>
<title>幸州絶句</title>,<text>大舶依汀宿。潮頭日暮還。天低平野闊。樓對桂陽山。潮退露中洲。中洲下白鷗。驚飛忽無處。鳴櫓有漁舟。湖外連檣舳。江間幾日留。今朝潮最盛。大席掛風頭。南舶喧管絃。北艇牽網索。遙聞女郞歌。盡唱江南樂。幸州江水中分。南江水深。漕運大舶所留。娼樂不絶。北洲唯漁船牽網。苦樂不齊故云。</text>
<title>權叔寬挽</title>,<text>骨肉情均託肺肝。深期好保雪霜闌。繞絃流水琴傳妙。出壑淸冰玉並寒。西塞馬曹微秩晩。南柯蟻夢片時殘。凄凉一紙生前札。身後傳來洒淚看。同舍蓮坊幾襲薰。宦遊萍迹又中分。累宵情話三春別。千里凶音一夕聞。扶櫬孤兒年尙稺。倚門雙老日將曛。傷心郭外西征路。鞍馬重歸不見君。</text>
<title>振威客夜。念與叔章分路。悵然有懷。時以廚院取土之役。出使晉陽。</title>,<text>西風旅鴈別秦雲。千里分飛兩失羣。後夜江鄕翔集處。蘆花秋月白紛紛。一作秋水月紛紛</text>
<title>午憇成歡驛滌愁樓</title>,<text>歇馬日將午。垂楊生晩凉。平湖荷萬柄。風過滿樓香。</text>
<title>天安館東。有先王時行宮。</title>,<text>寂寞先朝行殿餘。翠華無影樹陰疎。如今草暗溫泉路。野雀秋風上玉除。</text>
<title>拱北樓次柳西坰韻 仁祖二年。逆适射天。上移蹕公州。暇日御樓。而露布至以馘獻。</title>,<text>雄開傑構壓津頭。天設城池壯此州。玉輦先朝曾駐蹕。金戈暇日更登樓。威靈震電三邊廓。勳業江河萬古流。大筆揄揚臣豈敢。且憑王事辦奇遊。</text>
<title>荒山 效杜陵紀行</title>,<text>峩峩雲峯縣。直跨頭流脊。東傾衆壑趨。北至羣巒積。平原蟠其間。十里若天闢。行子及荒山。撫古增怵惕。聖祖昔殲夷。玆山奮霆擊。威弧送鳴鏑。彼酋爲我的。遂令偃海鯨。腰膂中橫析。居然涿鹿野。南車破銅額。盛烈終不朽。穹碑垂顯刻。郵夫執馬箠。右指谿間石。盤陀萬古痕。戰血至今赤。君看用鉞地。飛鳥猶辟易。感歎不能前。題詩壯心魄。</text>
<title>矗石樓卽事</title>,<text>東南矗石樓。高枕大江頭。城壓地形壯。水從天際流。微雲低薄暮。小雨過淸秋。欲問消沈事。沙邊有白鷗。</text>
<title>問月</title>,<text>淸江淸夜月。今古幾盈虧。令節中秋勝。豪遊上客奇。詩成醒酒後。興滿放船時。此樂看多少。停杯一問之。</text>
<title>泛月還登矗石樓</title>,<text>蘭舟載月下中流。醉後扶輿上石頭。萬里一輪方滿夜。九秋千仞最高樓。詩成彩筆風雲變。唱徹金衣翠黛愁。不盡英雄遺恨在。角聲吹起古雄州。</text>
<title>晞陽葛隱里。奉呈葛庵先生。</title>,<text>葛庵先生謫晞陽之明年。余有晉陽之役。一日往拜之。先生新自玉龍洞移蟾江之南。暇日攜余而出。徵里名於人。以葛隱對。先生逌然而笑曰。吾雅自號葛庵。今里名適然。豈其前定哉。子其爲詩記之。余敬應曰諾。隆中尙友舊名庵。葛隱今徵方丈南。暫寓高賢元不偶。未容龍卧久江潭。</text>
<title>挽咸陽姜上舍仁厚 余過天嶺。作書相問。後得其兄所報。已於春間死矣。</title>,<text>自是前程萬里餘。韶齡欲化北溟魚。西庠舊契參蘭室。南路今行問草廬。雅度尙期靑眼會。凶音忽報白眉書。秋風玉樹埋枯壤。薤露歌成淚滿裾。</text>
<title>昆陽棲鳳寺。贈別幼材。</title>,<text>相逢信宿贊公房。未覺天涯是異鄕。蘭臭傾心窮五夜。菊香侵酒卽重陽。仙舟波浪蟾江闊。使葢塵沙馹路長。方丈淸遊留後約。石門蘿月上層岡。</text>
<title>將遊頭流。舟次岳陽。欲由陸路。次都古阜 處亨 韻。</title>,<text>輕橈曉泛太湖秋。潮落江門始繫舟。喚騎沙邊仍小坐。片時聊伴白鷗遊。</text>
<title>次都丈遊山韻</title>,<text>烟霜紫翠滿吟眸。暇日攜朋選勝遊。畫裏眞形仙嶽秀。秋來元氣太湖浮。瓊林瑤草三神洞。明月淸風八咏樓。更有香爐懸瀑壯。飛流一洗古今愁。雙磎寺有八咏樓</text>
<title>花開有一蠧先生遺址。都丈遂次先生下頭流韻一絶。余亦次之。</title>,<text>湖上西風短櫓柔。翠屛人去幾春秋。斯文一脉留天地。不廢長江萬古流。</text>
<title>佛日菴次都丈韻 庵在靑鶴洞。頭流洞天最勝處。有絶粒僧道原獨棲。</title>,<text>倒垂千仞瀑。迥出數間菴。客到諸天上。峯鄰北斗南。雲龕連豹穴。風馭過鸞驂。坐對休糧老。仍聞空外談。</text>
<title>靑鶴洞</title>,<text>佛日近諸天。迢迢隔世緣。布金分地別。橫木度厓懸。萬轉林間徑。千尋樹杪泉。晩風吹客袂。輕擧欲登仙。方丈無人境。香爐有鶴淵。虛空棧底壑。淸絶洞中天。飛瀑千厓響。潛龍萬古眠。還嗔李眉叟。拄杖竟茫然。香爐瀑布之下。有龍湫鶴淵。人迹不通。李眉叟仁老拄杖尋靑鶴洞。迷路而返。</text>
<title>自蟾津駕大舶。沿月向河東。</title>,<text>夕海潮頭闊。秋天月魄圓。西風起大席。片舸下長川。酒煖靑油底。琴淸白露前。篙師奏雙櫓。破浪蹴龍眠。時乘河東兵船。故用靑油。</text>
<title>泛月醉興</title>,<text>蟾江潮滿海門通。露幕雲帆拂半空。醉擁琴歌鳴四櫓。淸風明月下河東。</text>
<title>舟中次都丈韻</title>,<text>江海微茫醉眼迷。夜深波月冷凄凄。西風布席衝潮過。疊鼓聲高畫角低。</text>
<title>題連城價琴</title>,<text>細馬何從入洞門。孤琴蘿逕月黃昏。絃間綠水流纖指。淸梵疎鐘靜不喧。</text>
<title>三嘉淨襟堂。贈主倅沈會伯 友文。</title>,<text>檻外卽滄浪。波涵枕席凉。鷺飛分樹影。魚擲動天光。遙夜琴歌響。淸秋菊酒香。停杯問別意。何似路歧長。</text>
<title>鳥嶺道中。次吳天坡韻。</title>,<text>大嶺誰規設險功。天梯劍閣迥爭雄。龍湫劈峽戈舂亂。鳥路蟠空箭括通。千里使車無暇日。一方民物有淳風。遠遊已倦詩情在。領略江山行卷中。</text>
<title>端宗大王定順王后祔廟禮成有感 時小臣亦與執事之列</title>,<text>舊恨托春鵑。人間二百年。越山留禹穴。湘水咽娥絃。世遠天還定。儀尊日並懸。六臣精爽在。悲喜動三泉。禪禹廵荒野。從湘逐逝波。蒼梧魂獨遠。斑竹淚空多。天地追殷禮。神人轉大和。依然新鹵簿。重入舊山河。</text>
<title>有歎</title>,<text>八路四年飢。餘民秖孑遺。秋冬仍疫癘。天地盡瘡痍。國事無津濟。胡雛入塞窺。巖廊將相在。何以報恩私。</text>
<title>除夕獨坐。念去年此夜。共朴履仲 安道，叔章守歲。賦詩相和。消遣客懷。今叔章鄕居。履仲出宰。獨余仍住旅邸。情境悄然。復用去年灰字韻。</title>,<text>天時滾滾日相催。除夕悠悠客未廻。板壁燈低花欲燼。土爐煙盡朮成灰。獨憐此夜空鄰影。却憶前年共把杯。東峽南鄕俱隔闊。素情唯待素緘開。明暗何從來去催。舊遊星散節空廻。鄰家夜鬧摴蒲局。旅榻寒燒榾柮灰。拙宦多慵閒片刺。索居無興負深杯。雞鳴銀燭塡街路。閶闔春光拂曙開。無那光陰故故催。乾坤早欲放春廻。流年已似蛇投壑。陽氣還同火撥灰。萱草色侵殘雪塢。梅花香滿太和杯。鐘鳴漏盡人聲鬧。金闕延祥萬戶開。</text>
<title>上元夜對月有懷 己卯</title>,<text>索居鮮嘉客。良宵誰與娛。依依上元月。惠然到堂隅。澄飆蕩氛翳。揚彩耀雲衢。開襟邀素華。引觴侑淸酤。客情慕鄕邑。望遠正煩紆。眷彼萬里輝。當無兩地殊。思將托流景。輕擧越川塗。暫釋羇旅憤。聚集共懽愉。圓輪邈層空。可望不可俱。引領不能寐。躊躇淸夜徂。</text>
<title>十六夜對月</title>,<text>昨夜月早出。今夜月稍晩。悠悠駕風輪。冉冉離雲巘。雖云素質虧。不改淸光遠。遊子客京華。休沐便息偃。幽棲絶造請。杜門疑隱遯。情好在望舒。逢迎每繾綣。開軒展素襟。久對意彌穩。所念晷景移。馳耀不顧返。餘輝誠可惜。誰能爲君挽。</text>
<title>十七夜對月</title>,<text>連夕望明月。月行日以遲。今宵稍昏黑。延佇獨移時。斯須東城白。桂影露參差。冰輪减舊圓。普照猶未遺。消長遞反復。月盈固當虧。盛滿道所忌。謙冲聖攸持。於玆見進退。玄象諒可師。寒極回陽和。否窮泰運隨。天心庶悔禍。艱虞啓昌期。未遺。一作無遺。</text>
<title>直院睡起題壁</title>,<text>吏散官閒午睡牢。夢回淸暈醉葡萄。瑤墀暖日千旗靜。琪樹光風萬葉高。上界投壺多玉女。內庭搖佩足仙曹。院門寂寂人稀到。晝永簾垂弄彩毫。</text>
<title>直廬對月。有懷金隱君富賢，洪學官世泰。</title>,<text>雨霽夕煙斂。庭空林氣爽。閒宵遺囂塵。峻宇儼弘敞。冲襟生素凉。華月松間上。思攜會心侶。宴語共淸賞。宿昔有佳期。對景結幽想。相思久凝佇。坐數街鐘響。</text>
<title>權上舍士章 份 挽</title>,<text>西岳招提會。相邀明月樓。心期淸夜語。物役暮年愁。雨散金沙夢。風驚玉樹秋。琴書寄空宇。泉路恨悠悠。</text>
<title>晉陽牧伯尹遠仲 悠期 寄示矗石樓感古之作。次韻却寄。</title>,<text>樓上琴歌百感生。樽前意氣未能平。江山千古鎭雄府。事業幾人留大名。轉憶風塵昏九縣。偏傷月暈壓孤城。忠貞不獨諸公在。別有巖頭一女英。</text>
<title>新秋夕。秋曹直廬。邀巷東子有賦。巷東。卽金富賢。隱於吏胥。</title>,<text>塵襟稍消散。勝友共淹留。微月廣庭夜。小凉高樹秋。談淸徐孺榻。興滿庾公樓。簿牒明朝事。驅人苦未休。吏散公齋靜。仍逢好客留。池塘殘暑夜。河漢片雲秋。小語風生麈。新凉雨過樓。自嗟從物役。薄宦幾時休。罷衙喧暫息。掃榻靜堪留。客到林塘夕。凉生枕簟秋。雨聲連遠樹。荷氣在高樓。坐久暑全歇。水風吹不休。附次韻 巷東鎖印乘宵暇。開軒借客留。柳風吹急雨。荷氣動新秋。於焉卧池閣。不减在江樓。淸爽久無寐。詩情殊未休。多荷郞官接。叨陪錦帳留。中天初列宿。高樹早回秋。俯挹碧池水。吟登明月樓。何幸有知己。吾道未應休。此地雖官宇。從公且一留。話言閒得夜。吟思爽迎秋。驟雨韻荷葉。回風吹水樓。何知奇事辦。斗覺世情休。</text>
<title>送秋官姜侍郞以賀節使如燕 二首</title>,<text>冠葢接幽燕。梯航有歲年。秋官爲副价。節使得高賢。專對詩三百。周咨路幾千。昇平舊文物。惆悵薊門煙。日馭極南躔。星軺向北燕。行裝閉關後。歸路發倉前。萬國車書會。三韓禮樂傳。舊時修禹貢。寰海喜朝天。月令季春。發倉廩賜貧窮。</text>
<title>冬夜寓直自嘲</title>,<text>潦倒誰憐大理官。宦情偏與歲華闌。眼花凌亂和燈暈。鬢雪蕭疎入鏡寒。千里家山歸意滿。一麾江海到頭難。故林書架猶無恙。明日東門好掛冠。少年爲學志匡時。老大駸駸負素期。廟算邊籌非我事。國憂民隱更誰知。唯將皁帽供塵土。不識朱門有路歧。郞署浮沈從晩遇。向人猶諱氣低垂。</text>
<title>贈巷東子</title>,<text>奇才竟不遇。吏隱更詩窮。白璧懷中月。霜斤手裏風。簿書終日事。句律暮年工。混迹含章久。無人識巷東。嘆君長役役。展卷有懽顔。迹褻行仍潔。身忙心自閒。風塵非不倦。衣食暫相關。正始開元派。誰知在市闤。相求在同調。相見卽開顔。詩出貞元上。交非勢利間。斲輪應自得。附尾好誰攀。吏隱人休怪。侯生老抱關。山水收聲後。鍾期世不多。朱絲齊客瑟。白雪郢人歌。自昔難爲和。於今奈爾何。知音吾豈敢。學海或同波。</text>
<title>隴頭水 效唐人樂府</title>,<text>行人上隴頭。隴水古今流。落木和悲響。搖風帶別愁。蒼茫分兩地。嗚咽向三秋。聽此離腸斷。徘徊憶古丘。</text>
<title>巫山高</title>,<text>巫山不可攀。秀色彩雲間。日落陽臺上。風吹暮雨還。君王徒有夢。神女豈相關。寂寞高丘在。猿啼綠水灣。</text>
<title>關山月</title>,<text>大漠胡笳起。中天漢月明。關山萬里影。征戍十年情。永夜疲兵怨。窮秋牧馬鳴。刀頭一長望。少婦淚縱橫。</text>
<title>子夜春歌</title>,<text>花滿禁城春。花枝拂錦茵。綺羅嬌白日。冠葢醉紅塵。秀色東鄰子。繁華南陌人。相逢更相逐。冉冉過天津。</text>
<title>寒夜旅情。示洪通老 楫。</title>,<text>寓舍一燈親。思家千里人。詩情雪後夜。酒味臘前春。以我客心苦。憶君鄕夢頻。梅花滿南國。歸趁歲華新。</text>
<title>待舍弟叔章</title>,<text>念爾正風餐。川途雨雪漫。窮冬過大嶺。幾日到長安。歲暮離家遠。天寒行路難。朝朝卜烏鵲。相見旅愁寬。</text>
<title>漢江曲</title>,<text>余領邑南歸。次漢津。巷東子追送舟中。出綵畫華牋。硏朱染筆。請別語。遂卽舟中留贈。命曰漢江曲。今朝漢江舟。明日上驪州。心如驪州水。思君西北流。</text>
<title>初莅靈山。卽赴達城習操有作。庚辰</title>,<text>纔從薄宦出專城。又領疲兵詣大營。按使威名雄坐鎭。將軍意氣重橫行。戎衣未慣人爭笑。戰鼔初聞馬自驚。莫怪男兒棲縣邑。百夫爲長勝書生。</text>
<title>從蘇津泛月。訪蒼巖郭忘憂精舍遺址。至辛徵君 夢參 江亭止宿。値徵君不在。歸路次安詞伯 玖 韻。</title>,<text>初辭北闕到南州。暫出黃堂上綵舟。千里故人今夕會。一年佳節暮春遊。杯盤狼藉風醒面。琴篴徘徊月滿樓。却恨徵君移舊隱。曉猿宵鶴解添愁。蒼巖勝境冠東州。訪古層臺一繫舟。湖上騎驢無舊隱。韓蘄王避謗湖上。騎驢。盖指忘憂公。 遼東化鶴幾眞遊。忘憂公當光海朝。亦棄世避喧。隱居導引。人謂公仙去故云。 魚龍夜水腥侵棹。梅竹幽居翠拂樓。醉後詩情更淸絶。不知人世有閒愁。</text>
<title>和巷東見寄漢江舟中見別韻</title>,<text>漢江東風生素波。前舟後舟相應歌。歌聲未斷客分手。別淚半添春水多。</text>
<title>和隱屛詞伯同遊寶林寺韻</title>,<text>天紳瀉出土囊呀。萬木中藏釋子家。竹裏經聲傳貝葉。林端香氣散空花。閒衙訟簡尋僧話。凈刹廚寒勸客茶。賴有詩朋吟興足。溪山摹寫轉淸嘉。</text>
<title>敏上人自故山訪我鷲城東閣。於其歸乞詩。贈二絶。</title>,<text>溪舍遙隣太白峯。書樓時聽翠微鐘。江城此夕還相見。笑指歸程天畔松。靑山無恙舊煙藤。永日黃堂簿牒仍。心與白雲飛隴上。江城五月見歸僧。</text>
<title>李恒齋丈 嵩逸 挽</title>,<text>宜春儒化世誰如。暫試牛刀卽緖餘。小白以南人有幾。大名之下士無虛。呂家好學元兄弟。蔡氏傳經幷易書。忽報修文歸厚夜。哀辭題寄淚霑裾。</text>
<title>自達城上架山欲入山城。到門雨作霧涌不果入。環城而北。夕抵孝寧宿。</title>,<text>襏襫登山徑。肩轝樹杪行。亂雲垂絶壁。大雨擁孤城。脚底長虹起。天西半日晴。黃昏投野店。物役愧勞生。</text>
<title>同宜春鄭使君 夏晉 遊武陵赤壁周愼齋江亭遺址 時隣邑昌寧使君新逝屛琴歌。更約春遊。</title>,<text>人去臺空洛水頭。雙飛皁葢共遲留。秋霜夜瘦臨江石。晩吹晴搖出峽舟。酒席氣寒初過鴈。漁蓑興適不驚鷗。春流更詑桃花暖。帶月重期挾瑟遊。</text>
<title>嶺南樓次板上韻</title>,<text>樓倚層城縹緲天。高秋萬象集樽前。河流迥出山圍外。海氣長浮地盡邊。遠峀舒眉晴吐月。平林極目暝含煙。東南賓主携遊地。半醉豪吟動四筵。</text>
<title>洪參奉眞卿 相文 挽 木齋長子</title>,<text>大雅東州作。高名北斗垂。有雛毛是鳳。之子學爲箕。習靜心無累。全眞世莫窺。塵寰久非志。委蛻忽如遺。</text>
<title>李懶隱君則挽</title>,<text>湖海堂堂一世豪。妙年儒行動倫曹。雄飛片羽靑雲闊。寡和希音白雪高。啼夜慈烏方戀乳。鳴朝威鳳奄藏毛。英賢屈指晨星盡。淚爲傷時自濕袍。靑巖淸夜憶評詩。善戲豪談共解頤。卷裏喜添新氣格。樽前對吐舊心期。高名日下方懸注。幽問天涯豈夢思。不信九原埋玉樹。屋樑明月五更疑。</text>
<title>雙樹亭墻北老梅兩大樹。用東坡惠州梅花韻。辛巳</title>,<text>鷲城官舍如山村。梅花處處淸心魂。連圍老査映官道。高格不受風埃昏。荒凉古榭無異景。賴有此樹稱名園。開花未覺北枝冷。結根自近南天溫。奇芬不數水沈焰。明艷欲奪晨光暾。東偏抗宇名玉壺。樓高花近香侵門。月西闌檻淸有影。風前桃李慙無言。主人與梅契不淺。招呼錦瑟傾芳樽。</text>
<title>冰心堂初成。東邊有古梅樹。惜其摧殘。爲之培植剪拂。又用東坡韻。</title>,<text>古城東畔花成村。遊蜂戲蝶迷神魂。籬邊古梅人不賞。衆草蕪沒藤蘿昏。太守開荒起堂宇。修摭廢址爲庭園。剔除摧朽借培植。收拾冷落回和溫。還將老色壓晩芳。已覺喜氣浮新暾。臨風伴月恣吟玩。淸夜不掩鈴齋門。深憐樹木解葆質。未饒鸚鵡徒能言。從今托根喜得所。莫敎花底空金樽。</text>
<title>玉壺樓</title>,<text>翠拂柳緣塹。紅搖花近城。鳩鳴山雨暗。鷺過水烟明。改席訟庭暇。登樓詩境淸。提筐歸饁婦。處處見春耕。</text>
<title>四月八日。邑中父老置酒大興招提見邀。醉後步出寺傍川上。盤石淸流。景致勝絶。改席留連。至日夕遇雨。父老大興之會。葢爲謝余設養老宴也。</title>,<text>興來移步寺門陰。白石淸湍淨客心。垂柳飛綿飄舞袖。流泉戛玉和鳴琴。攔街拍手任嘲笑。倚樹撚髭成醉吟。林外片雲含雨意。歸途煙景晩沉沉。</text>
<title>翌朝雨霽。昌寧使君蔡丈 呈夏 踵至會中。次昨夕韻見示。又用其韻奉和。</title>,<text>差池鳧舃集晴陰。幽處方諧吏隱心。白石成氊無假席。淸淙叶律不煩琴。溪邊好事村翁舞。適有野老見吾輩游集。隔水舞蹈。分饋酒食。 林外忘機谷鳥吟。詩什酒籌爭較勝。任敎天際夕陽沉。</text>
<title>大興歸路。諸老人請以琴歌舞隊前導。共至公堂而散。</title>,<text>桂城官路接花宮。鳧舃鳩筇樂意同。隊隊琴歌前導處。攔街笑殺醉山翁。</text>
<title>自昌寧至草溪感懷 兩邑皆高祖靑巖公所莅</title>,<text>午過昌山夕八溪。百年懷舊意凄凄。當時兩邑絃歌日。水竹雲煙入品題。</text>
<title>次韻奉酬松谷李侍郞 瑞雨 詞丈淸谿田居</title>,<text>迢迢淸谿山。中有避世人。屛迹寄農圃。含光混丘民。與世寡所賞。於我有前因。宿昔奉譚讌。心醉如飮醇。示我篋中寶。一一連城珍。離違遠淸範。有疑誰與詢。長途枉篇翰。贈言一何仁。從玆學海舟。待公指迷津。</text>
<title>歲暮</title>,<text>南國寒全薄。玄冬陽已生。遠山浮早靄。幽㵎動春聲。竹葉朱顔暈。菱花白髮明。流年垂半百。寂寞壯心驚。</text>
<title>梅下次獻吉韻。仍效其體。</title>,<text>雪萼孤根負出凡。每嗟吾地遠泉巖。暖圍移樹春迎眼。開處攀枝月近衫。晼晩殘年香不斷。蕭條永夜凍全銜。天機嘿嘿隨時轉。生意綿綿漸透緘。</text>
<title>昌寧龍湖。贈主人李彦叟。仁老○時同台峯成丈正夏，禮村郭佐郞丈，壽龜成士潤世瑛兄弟會飮。○壬午</title>,<text>不識山莊路。今從長者期。春濃浮白會。雨細踏靑時。野景渾成畫。湖光欲入詩。多君偏好客。垂老足追隨。</text>
<title>次韻酬巷東子</title>,<text>日下音塵闊。天中節物過。濕蒸非我所。乾沒柰君何。衰病抽毫懶。離愁上鬢多。江東與渭北。極目渺雲波。</text>
<title>送人移配北關</title>,<text>鐵嶺參天九折盤。磨雲棧底海漫漫。征夫盡說關山險。不見人間行路難。琵琶凄斷紫臺遙。夢逐宮娥舊隊朝。羌笛一聲驚起坐。塞垣低月夜迢迢。關山萬疊水千重。別後難期夢裏逢。秋到塞鴻飛不盡。莫敎天外斷書封。</text>
<title>次李隱峯 鳳徵 台丈謫中見寄韻</title>,<text>蠻風蜒雨積陰鄕。蒸濕侵肌蘚滿裳。驅瘴只緣除慾障。忘憂自倚飽書香。拘幽却羨蟬移樹。樂禍還憐燕處堂。看取天機元反復。純坤極後動微陽。天南蠻戶海爲鄕。越絶風謠近越裳。卒歲官租魚蠏足。窮秋民産柚橙香。誰憐鮫室捐瓊佩。尙記鵷班領玉堂。淸世賜環終不遠。那容吏部久潮陽。</text>
<title>秋夕歸掃先壠。從才山向春陽紀行。</title>,<text>緣雲峯上過。盡日樹中行。峽束哀湍咽。藤纏怒石獰。野人時問語。山鳥不知名。始覺層梯峻。羣巒脚底平。</text>
<title>待月樓感秋</title>,<text>昔太白四十九歲。有紫極宮感秋之作。其後黃太史，蘇長公諸君子追而和之。時年皆四十有九。遂成詩家一故事。余秋夕病。起坐待月樓。屈指流年。視古人不多不少。感歎之餘。次太白韻。留題樓面。明月照東樓。凉生夾軒竹。泠泠灝氣流。淸光如可匊。曠職素餐多。抱病端居獨。聊偸朱墨暇。一寄高堂宿。居然四十九。前途已可卜。昨非諒難追。頻失詎能復。崎嶇末路險。浩蕩前車覆。材與不材間。浮沉計爛熟。</text>
<title>待月樓 四絶</title>,<text>畫簾鉤盡閉門遲。正是西廂待月時。山影漸收花影轉。曲欄全印碧桃枝。右春夜待月消暑無方晝刻遲。虛簷延佇月生時。斯須碧幕冰輪湧。一片凉陰在樹枝。右夏夜待月迢迢秋月轉山遲。徙倚危欄欲暝時。坐久滿階凉影動。凊光已上菊花枝。右秋夜待月寒宵何事下樓遲。擬見簷前月到時。桂魄梅魂兩淸絶。春光先入暗香枝。右冬夜待月</text>
<title>玄風西軒。次板上韻。</title>,<text>池面秋香翠藕殘。西風小院岸危冠。半顚白雪韶華冷。萬頃黃雲歲物闌。明月隋珠投自惜。陽春郢調和皆難。主人雅是朝中舊。留客淸樽解薄寒。</text>
<title>北兵使申安仲 益恬 挽 安仲在武將中仁廉好儒。聲望最殷。衆望推大將。而佪翔外閫。未究其用。遺命歸櫬取近京路。以寓葵忱。</title>,<text>人倫器業更家聲。望實兼隆一代英。共擬金壇推大樹。還從玉塞作長城。妖星遽促元戎算。嚴警偏傷聖主情。死去孤忠猶戀闕。故敎歸櫬繞神京。</text>
<title>題廣心亭 癸未</title>,<text>數椽淸絶傍農家。別有漁舟繫岸沙。知是武陵 漆原別號 川路近。一江春漲盡桃花。</text>
<title>鷲城鄕飮酒歌 有序</title>,<text>余宰鷲城之明年。行養老宴。鯢齒鮐背。醉飫蹈舞。扶携杖屨。菰蘆之地。始上齒而貴年矣。惟是鄕飮之禮之不講。而上無禮敎。鄕無禮俗。爲士者不知尊讓潔敬之所以相接也。則非所以引邦人於道也。乃以癸未三月之日。講而修之。禮旣成。仍改席而養老焉。於是乎貴賤別矣。隆殺辨矣。樂不流燕不亂。而鬪辯遠矣。老少咸集。觀禮飮讌。驩如也秩如也。相與咏嘆。以爲盛事。余遂爲長句。以記一時之勝。百餘年間古道變。前輩風流不可見。朝廷禮樂豈云缺。敎化聲明俗吏賤。靈鷲山前江作帶。依山小城如斗大。十室須知有忠信。四歲空慙事玩愒。道州催科亢宗拙。蜀中儒化文翁賴。吾聞古者鄕飮酒。敎民移風德歸厚。謀賓戒賓敢言勞。尊有玄酒其牲狗。威儀濟濟揖讓三。獻酬秩秩師工覃。老者旣安賤者逮。揚觶終宴無喧酣。是日煕陽助光彩。笙歌氣暖春如海。佳辰勝事如相待。觀者塡城動南國。醉歸花月生顔色。但願爾曹各職職。敦行孝悌勤耕織。病守投閒歸亦得。</text>
<title>次隱峯詞丈見寄韻求敎</title>,<text>梁鴻海曲作流人。德耀相隨不怨貧。時夫人追至謫中 夢罷戀君天北極。詩成寄我嶺南春。三年絶嶼長拘束。萬事浮雲更故新。宣室求賢終遇合。賈生材具廟廊珍。</text>
<title>三日紅桃壇。同諸兄弟友人飮。用唐人韻。</title>,<text>閒堦初改席。小樹不成林。忽見晩花落。始知春色深。微風和八律。遠峀暝生陰。此際纖歌起。留連醉客心。時桃花一片。偶落席上。故頷聯云。風暖酒樽淸。日斜歌管鳴。席香紅蕊墜。村暝白煙生。自喜侵宵飮。何妨到曉酲。稍知遊客去。扶醉有人聲。</text>
<title>蘇津矚目</title>,<text>滿目澄波玉鏡空。無邊曠野極西東。粘天麥浪春肥雨。閃日蒲帆晩飽風。牧篴載將黃犢遠。漁罾牽過綠蕪窮。生平不盡江湖興。安得扁舟老此中。</text>
<title>監稅蘇津。聞諸兄弟往游靑松寺。不得共賞。晩始泝流。相迎於赤壁江臺。</title>,<text>見報山房約。嗟牽海舶期。三竿斜日晩。百丈上江遲。到面風醒酒。關心雨喚詩。沿洄興不盡。琴篴隔船隨。</text>
<title>是行欲泛月沿流下廣心亭。亭主宋廷傑溯江相邀。而雨不見月。殊覺敗意。疊前韻。</title>,<text>笑殺雲間月。今宵負素期。稍愁臨水暗。初訝出山遲。寥亮風前笛。淸狂酒後詩。沙鷗如舊識。故故欲相隨。湖墅移舟興。初將月魄期。波恬侵夜穩。花盡訪春遲。雨氣還疑畫。風光不負詩。提携盛文士。也勝葛强隨。時辛生孝建，辛生泰中從舟中。</text>
<title>題扇面畫景</title>,<text>江闊獨歸舟。阿誰此中載。招招磯上人。日暮如相待。</text>
<title>隱峯又疊人字韻一律。別用交韻二律見寄。次酬。以下歸田錄</title>,<text>依山竹樹待歸人。擁壁圖書不救貧。靑鬢秋深偏著雪。黃花歲晩獨含春。南溟瘴癘年年劇。北極雲霄事事新。雙鯉忽從天外落。鮫珠滿匊揔稀珍。已草劉生廣絶交。養眞聊復寄衡茅。桃花流水前頭鱖。竹葉淸樽左手螯。貧約誰知非病憲。酸寒可笑有窮郊。破簷壞壁風和雨。三載歸田歎拙巢。已向名途擬息交。昇沉不用問瓊茅。銅章苦信同雞肋。金液誰知在蟹螯。我病經秋山北墅。公歸何日國西郊。絶憐威鳳衰遲意。羈羽天南未返巢。公家在都城西</text>
<title>秋雨聯句。同荷塘從兄，大茅山人。在靑巖亭。用韓孟聯句韻。</title>,<text>一月恒雨垂。八荒頑雲會。亭秋氣鬱蒸。山晝光晻藹。天章 側聽閙瀑潨。遠視迷岱泰。跳荷如逬珠。響瓦類傾瀨。國材 落地波盆翻。垂天脚椽大。已悶病禾穀。何論萎蕭艾。春卿 滌陰願靡由。障潰愁豈柰。風威正閟巽。月令方丁兌。章 憂飢未摘穗。怯濟空濱汰。碧蘚涴書面。黃流聒階外。材 垤融蟻迷尋。車擁鸞絶噦。庭綠漸看蕪。池紅不聞馤。卿 田荒偃稼萎。梁折奔槎沛。蒼茫彌旬潦。淅瀝連宵籟。章 村童尰妨步。書生憂自忕。吟詩思聳冢。決雲劍拔帶。材 抑洪無大禹。爲禍甚不害。翻驚漲溟渤。奚止盈溝澮。卿 灌畦功已抛。馮河力無賴。灾深儆堯湯。困劇厄陳蔡。章 令節迫中秋。先墓恐阻酹。爽朗乍開豁。崩騰旋蔚薈。材 川陸歘冥晦。䨓霆劃砰磕。七政迷在璣。萬國阻貢貝。卿 農穫闕登場。官糴難充廥。傷時謾勞悴。失業疇沾丐。章 雲師恣翻幢。日駕長埋軚。妖鬽喜出入。飢鳳絶飛翽。材 屐弊怯衝泥。茅疎愁漏葢。吾憂誠在杞。國貧不獨鄶。卿 皎皎念綴旒。悠悠心搖旆。思揮倚天篲。快掃彌山靄。章 泥乾九逵道。風飛大荒壒。凉生書可親。水落魚行膾。材 歌豐雖未望。爲樂此其最。庶幾拾遺秉。啙窳免顚沛。卿 玆誠家食幸。亦荷天恩霈。願上戒咎徵。爲治去其太。章</text>
<title>和韓吏部秋懷 十一首</title>,<text>池荷布密葉。朱夏靑薿薿。團圓承露珠。宛轉不自已。微霜半夜結。秋氣驚人耳。穠翠遽已凋。淸香不復起。韶顔易老謝。物我乃相似。榮枯遞反覆。芳華安足恃。人生與植類。衰盛無異軌。大運正若斯。何用浪憂喜。秋草何離離。昨榮今已悴。霜風搖疎林。病葉紛委地。衰盛苦無常。得時暫自恣。唯當究終始。何用較同異。亭亭保晩節。乃見松篁貴。暉暉晝晷短。悠悠宵更曼。忘飢富古書。當肉有晩飯。稟受苦多歧。大小各異願。淺知太無恒。深嗜不待勸。趨向判善利。歸宿遠千萬。庸夫好苟容。貞士羞自獻。昇沉隨所遇。豈必置恩怨。凉飈一何高。爽氣不可凌。拂羽厲鷹隼。斂翅逃蚊蠅。氣候有舒慘。天地誰愛憎。秋濤落淺沙。晩石生幽稜。淸瀨已堪揭。游鯈行可罾。如今得靜便。散迹吾差能。風蟬停夕號。露鶴傳宵警。感辰日月速。懷人川路永。隨時行刓方。嗜古志弛猛。心旌正搖纛。愁緖如抽綆。進取果非分。退伏猶知幸。一室正岑寂。隨時且潛屛。凉颸搖歲物。新月繼晝景。文堂感秋淸。書牖忻宵冏。屛息安伏隩。游蹤捲浮梗。鷃翼足卑飛。駑蹄豈遠騁。逍遙遂閒散。頹懶誰邀請。天時互寒溫。光景遞明暗。達觀識盈虛。妄見誤忻憾。大包括無倪。測管詎能瞰。堅冰從履霜。穠盛起微淡。萌芽俄拱抱。涓流終汎濫。氣化驅駸駸。稅駕未容蹔。譬彼下灘舟。弱維非所纜。所以古君子。競辰事硏勘。但令書拄腹。豈問資無甔。弱齡抱遐尙。遠期虞與軒。光陰忽不待。荏苒隙駒奔。空譚不踐實。鸚鵡徒能言。百世在我後。千秋在我前。大道匪高遠。裘褐與飮飧。此理眞可徵。往古有塵編。衆品苦不齊。什百更萬千。而我誠畸人。與俗殊鹹酸。興到覓句吟。情倦枕書眠。無爲浪戚促。屑屑悲殘年。霜重葉盡悴。秋深潦始乾。籬邊黃金錢。階上靑琅玕。凌寒獨秀艷。鬱鬱更團團。薠蘅節已離。危蔕搖靡安。於時辨貞脆。同波有異瀾。柰何蒿目人。蛇珠混蜣丸。所以鹽車驥。不識白玉鞍。逐客在遠方。三秋曠音聲。沉沉覆盆內。白日難回明。彌艱乃末路。不死唯丹誠。世道有反覆。隨時遞虛盈。蠻觸不止戈。參商互尋兵。旣勝亦反輸。有枯豈無榮。傾軋無停機。紛紛誰使令。秋懷苦不佳。秋景空自好。白髮生如期。靑春去已早。天時若轉轂。流序不可保。誰能借大藥。駐我朱顔槁。五十成無聞。悠悠勿復道。</text>
<title>愚谷權公 是翼 婚甲重巹圖歌</title>,<text>誰開雪白溪藤軟。寫出地仙重婚宴。地仙重婚世稀絶。丹靑照眼人人羨。憶昔地仙新婚初。桃花灼灼如人面。六十年間日月多。世事反覆隨飛電。仙翁仙姥兩無恙。坐閱碧海桑田變。頭白重逢戊寅春。巹杯花燭陳牢膳。大兒顚毛已種種。小兒鬢髮斑承弁。諸孫成行贊酳薦。滿堂賓客迭嗟賞。此事君家今再見。地仙仙伯東巖公。癸卯重婚稀慶擅。亦有四家俱此慶。皆與地仙聯婣眷。乃知仙家天所厚。父黨姻黨壽福荐。卽看此幅意象近。眞情古貌森轉眄。仙翁微俯仙姥婉。顧視兒孫兩驩戀。借問畫者誰。鳳城琴生工繪絢。借問篆者誰。聞韶正言翰墨選。老人婺女俱降精。瑞世休祥時一現。盛事千秋傳畫卷。展圖題詩三嘆息。孤露嗚呼淚如綫。</text>
<title>鷲城歸時。寓盆梅於舊主裴君揆家。歲暮有懷。欲借人致之。又用東坡韻成三疊。</title>,<text>寒梅托根烟江村。別後天涯勞夢魂。眞香素艷世稀絶。千里引領愁朝昏。幽期宿昔在歲晏。安得健步移家園。地闊難從借羽翼。使稀誰與探寒溫。憶昨琴堂對座右。冰雪照夜疑晨暾。玉骨姸姸隔秋水。索居寂寂依山門。故知素契終不負。已遣靑鳥通煩言。待得孤芳遠輦致。對渠爛熳酣淸樽。</text>
<title>會合聯句。同李國材，金宗之 漢泰，李天祥 光庭。會書院。次韓詩聯句韻。</title>,<text>少輕別離難。老覺交期重。盍簪浹新懽。分裾悔前勇。天章 蓬心我欲披。藻思君先聳。地幽喜塵屛。齋靜聽泉涌。宗之 膽照劍徹光。懷開河決壅。文譚閃短舌。詩步闊高踵。國材 氣欲鼓劘壘。學思簣成壟。百年憂有樂。一朝患不恐。天祥 語長意猶壯。齒邁髮欲種。方安歸田便。轉見趨埃冗。章 歎逝感同波。論故愴新塚。唯宜樂團圓。不須戀榮寵。之 却憶君遠別。相思心長拱。結恨欲成痞。離憂類遭恟。材 紅塵路多歧。靑眼袂稀奉。風範渺秦樹。時事劇漢腫。祥 蒼黃有反覆。朱墨苦塡擁。懷興句長吟。愁滌酒頻捧。章 馳心逐宵魄。徂節驚秋蛬。忻今吝消萌。念昔病似尰。之 絶調雪唱郢。淸香梅發鞏。張軍集俊英。廁迹愧傝䢇。材 諄誨聽未懶。砭語神每悚。塵鏡刮垢昏。山谿刈榛茸。祥 芳言臭如蘭。淸裁光疑珙。神輸同望洋。意愜逾得隴。章 文壇月斧飜。筆陣氛旄溶。張皇誇觜距。跌蕩謝桎拲。之 狂鯨屠巨浡。封狼殪嶓冢。攬物網粘蛾。抽秘絲引蛹。材 優游自可喜。踸踔將安踊。秋深菊逾芳。風勁鶴自氄。祥 人情險於瀧。世路窄如甬。吾徒幸淵潛。宦海波方洶。章</text>
<title>竹溪使君蔡仲美 成㣧 與李以達投書相邀。會白雲洞。書示坐中。</title>,<text>叩門聲裏罷琴書。手札還披阻闊餘。寒雪川途乘野興。白雲溪岸到官居。半生剩被詩驅使。萬事都從酒破除。更得院齋簪盍盛。水風松籟世緣疎。</text>
<title>以達倒用書字韻。次和。</title>,<text>水風松籟世緣疎。遙夜燈前萬念除。軟語從容非俗事。淸齋瀟洒似禪居。月高漸覺河無影。詩罷猶看地有餘。漏盡更殘天欲曉。自將篇什借人書。</text>
<title>又示坐中</title>,<text>昔賢芳躅地。庭院有餘淸。深洞白雲滿。斷山明月生。暮年文酒會。遙夜誦絃聲。此事堪千古。須留壁上名。</text>
<title>春夜對雨 甲申</title>,<text>淡雲籠月樹浮煙。酒煖詩淸夜不眠。最是一春幽絶處。杏花疎雨小窓前。</text>
<title>蔡使君仲美約以仲春之朢。會晤書院不果。旣朢宿書院。有懷吟寄。</title>,<text>仙鳧期在月圓時。鳧影差池月欲虧。淸夜懸燈深院裏。卧聽晴雪落松枝。</text>
<title>院中雨夕。同李粹彦 琓 次圃隱六言四韻。</title>,<text>庭院沉沉晩雨。銜泥鷰子飛斜。橋邊野水雙鳥。柳外春風幾家。花發渾如製錦。詩成不必籠紗。流年半百加一。鏡裏看看鬢華。附次韻 粹彦溪山宿雨初過。徙倚高樓日斜。牧豎驅牛下坂。漁翁捲釣歸家。殘花落地成錦。輕霧籠林似紗。對此不妨取醉。可憐鼎鼎年華。</text>
<title>上靑巖亭。一村梨花盛開。</title>,<text>靑山如夢柳如癡。流水無聲欲滿池。深院梨花千樹裏。東風午醉半醒時。</text>
<title>從酉谷齋舍。同國材步下石泉。是日送春。</title>,<text>暮出碧山裏。沿溪信步下。洞口白石多。中有淸川瀉。流光同逝水。日夜常不舍。春蓂盡今日。明朝入初夏。穠花去如掃。綠陰復堪把。沙禽行近人。知我忘機者。附次韻 國材蒼蒼林景晏。寥寥山影下。相攜同心人。步隨淸溪瀉。窈窕入幽境。塵慮覺已舍。羣芳杖頭綠。景物時維夏。淸溜濯足響。翠竹題詩把。遙看垂釣人。似是遯世者。</text>
<title>荷塘從兄弧筵酒中</title>,<text>林亭饒好景。佳麗在夏初。薔薇花始敷。楓枏葉方舒。周除淨如鋪。淸池溜決渠。念我客遊久。十年咏歸歟。投閒誠已晩。優游在村居。屬玆春盡後。繁陰正扶疎。吾兄且式宴。招邀會里閭。親賓亦云戾。光風動雨餘。樽醑多且旨。珍羞間芳蔬。天倫在所敦。不樂復何如。</text>
<title>寄仲美使君</title>,<text>東風東閣久相思。明月淸宵夢裏期。流水琴心三疊曲。梅花春興幾篇詩。官居多事仙鳧斷。野客忘機海鳥知。惆悵門前楊柳色。黃金枝變綠烟絲。</text>
<title>次韻題潛溪草堂</title>,<text>山居事事絶塵紛。繞屋春田植杖耘。燒後綠蕪知過雨。澗邊靑嶂欲生雲。移家自近雞豚社。避地非關鳥獸羣。日夕農談有眞意。蒲團時許野人分。</text>
<title>次荷鋤亭韻</title>,<text>爲農澗曲自年年。心境淸凉卽散仙。簷面松風消午日。鋤頭穀雨過春天。水田飛鷺扶犂外。林逕歸牛倚杖前。家釀正濃拚一醉。脫巾攲枕露華顚。</text>
<title>哀金甥 喜錫</title>,<text>伉儷三千日。光陰廿五春。有文恢地步。無子繼天倫。短命䪥頭露。冤孀草上塵。哀生倍哀死。吾豈不情人。天意眞難料。人生胡至斯。五年能起死。一病遽無醫。文藝看超詣。神精可遠期。吾兒還薄命。神理竟誰知。</text>
<title>七夕。竹溪使君過靑巖李以時 徵道 成二律。次韻。</title>,<text>王喬鳧舃呂安車。巧夕佳期免障魔。水榭疎欞通素月。池荷密葉映靑霞。病餘漸覺頭添雪。酒後相看眼有花。莫怪陽春偏寡和。䨓門布鼔未容撾。吾與仲美以魔撾韻惡不肎次。以時更出新韻。頗致慊然。故落句解之。出水芙蓉洗眼新。迎秋庭戶淨流塵。星廻珠斗行金帝。月掛瓊鉤映玉人。過雨疎林傳爽氣。含風快閣倚晴旻。蔡侯靜者兼文藻。淸夜論詩意自眞。</text>
<title>余新得一梅。愛其奇古。置壁間。未及賦一詩。十一月之朢。松沙乘月見過。適數花吐萼。相對吟玩。成一律示松沙。遍呈諸名勝求和。要使花神吐氣也。松沙。李持平以達之號也。</title>,<text>昨日雪晴今月明。天公有意慰梅兄。淡然虛室自生白。皎爾孤燈相與淸。皓魄圓輪十五夜。暗香疎影兩三英。名花絶景兼佳客。不待安排詩已成。</text>
<title>咸安李生時昌挽 生能彈琴。遊諸公間。南州韻士也。客死聞韶。</title>,<text>抱琴含古調。懷玉倚儒珍。湖海自奇士。關山爲旅人。誰知半道病。不見故園春。草草南州面。依然一夢新。</text>
<title>院齋燈前。用唐人韻示蔡仲美。</title>,<text>乾坤垂晩見才難。幾箇英賢困灌壇。末路行藏多納履。窮途交契謾彈冠。中林自望靑山遠。下里誰酬白雪寒。古匣蛟龍霜夜吼。一燈深院澹相看。</text>
<title>梅花下。書贈仲美使君。</title>,<text>梅花破茅屋。白髮共垂垂。五馬尋苔逕。三杯對雪枝。相思知後夜。欲別問前期。見說歸田近。今朝怯路歧。</text>
<title>同仲美到三溪。臨別次以達韻書贈。</title>,<text>末路誰知己。風流爾輩親。黃金臺畔客。白雪郢中人。標致元無敵。文章自有眞。浮生易聚散。相送臈梅春。</text>
<title>寄西關謫客</title>,<text>南遷北徙更西流。歷盡三邊白盡頭。風雨弟兄煙樹夢。泥塗骨肉瘴江愁。淸都寒事侵宸極。紫塞秋聲上戍樓。欲問平安無信使。朔雲關月倍離憂。</text>
<title>葛庵先生挽詞 乙酉</title>,<text>異術多歧漸亂眞。先生獨立指迷津。冲襟分照水中月。和氣都收天下春。絶學源流尋統紀。險塗波浪偃經綸。斐然小子誰裁就。一慟斯文淚滿巾。斯文一脉海東隅。詩禮淵源絶世無。呂氏弟兄俱好學。蔡家父子幷眞儒。莘犂暫輟延深殿。羿彀還驚足險途。立德立言留事業。未應吾道便榛蕪。早歲登門奉誨頻。紛如白首尙陳人。魂驚漠北籬中日。心醉河南座上春。從此山林空海岳。不堪天地足荊榛。東風昨夜陽和動。猶想先生氣象眞。</text>
<title>寒食過鞍峴金修撰天開墓有感</title>,<text>寒食靑山路。東風掩淚行。夜臺何日起。春草逐年生。文字無涯智。存亡不盡情。玉堂思對處。淸論一時傾。</text>
<title>同荷塘從兄將向龜潭。路上遇雨。還宿三溪。</title>,<text>聯鑣出靑嶂。理屐向丹丘。西路逢梅雨。南風近麥秋。三農正滋潤。一夜且淹留。稍喜晨光霽。探幽興不收。</text>
<title>十五之夕。到丹陽。雨初晴。江面綠漲。乘舟向龜潭。將拜徵君丈。卽事口號。徵君卽愚潭先生丁公時翰。時遯寓龜潭。</title>,<text>雨後江光綠潑油。夕陽孤棹下中流。高人絶境心先往。肎學王猷興盡休。</text>
<title>龜潭草堂</title>,<text>淸敻龜潭曲。蒼厓面面峯。層波千頃闊。敧岸數家容。暫止元眞隱。爲隣卽老農。虛舟看獨泛。終日絶塵蹤。數椽眞自適。一壑有誰爭。幽石籬邊在。晴雲壁上生。山僧留客宿。水鳥近人行。宴坐唯觀物。超然無世情。</text>
<title>龜潭陪徵君先生泛舟遊覽</title>,<text>上下長江水。無如此地奇。山磨靑琬琰。洞漲碧琉璃。俗客何曾到。仙舟盡日移。仍陪杏壇丈。自喜少人知。</text>
<title>龜潭游眺</title>,<text>丹丘峽古暮雲低。玄鶴巢空歲月迷。絶壁屛回藏一壑。淸江帶繞受千溪。洲邊仄徑金沙軟。天半危岑玉筍齊。更著高人肥遯跡。滿潭風月屬巖棲。</text>
<title>降仙臺</title>,<text>靈眞不必住蓬萊。別有丹丘玉洞開。借問樵柯何處爛。彩雲笙鶴降仙臺。</text>
<title>從南川入洞踰嶺。尋下仙巖。路上口號。</title>,<text>徑窄松遮棧。峯攢洞失門。山中百道水。石罅數家村。已覺仙巖近。時聞雪瀑喧。漁舟何處入。此地卽桃源。</text>
<title>下仙巖</title>,<text>仙巖藏絶境。玉洞闢何年。積疊千秋雪。平鋪百步氊。乍晴雲滿壑。初夜月當天。一色無分別。高低同皓然。</text>
<title>中仙巖</title>,<text>峽到奇時險。山從僻處佳。急泉懸作瀑。全石坼成厓。一派靑銅鏡。三層白玉堦。無路服靈液。步步滌塵懷。</text>
<title>上仙巖</title>,<text>窈窕山門轉。森沉洞府開。懸厓垂畫障。橫石矗層臺。瀑吼䨓聲動。嵐吹雨意催。靈源去無盡。日晩重遲回。昨日龜潭弄小舟。今朝理策試山遊。三仙巖上一長嘯。絶勝驂鸞到十洲。</text>
<title>雲巖 西厓先生別業</title>,<text>高賢占地勝。絶境覺天寬。憂樂江湖遠。功名際會難。片雲留作雨。孤石見回瀾。池榭全蕪沒。溪山自鬱盤。</text>
<title>舍人巖</title>,<text>臨川有絶壁。拔地便參天。片片分仍合。層層斷又聯。開從巨靈手。鍊自女媧年。千仞無根立。方知造化權。</text>
<title>竹嶺歸路遇雨 時避雨入嶺頭店。豐基丁使君聖功。酌秋露白禦濕。</title>,<text>入山窮絶境。過嶺促歸裝。樹際雲分暝。簑邊雨送凉。風情秋露白。節物早梅黃。不盡遊仙興。新詩滿錦囊。</text>
<title>豐基郡齋。先生竹抽笋滿階。爲丁使君賦。有序</title>,<text>豐基郡齋東北墻隅有竹。世傳退陶李先生宰郡日手植者。邑人稱之爲先生竹。峽寒土磽。生意不遂。歲廑一莖兩莖。埋翳草莽間。于今一百五十有餘年。吾友丁學士聖功 思愼愚潭之孫 旣莅郡。推所聞於家庭者。絃歌爲理。粤五年乙酉。竹之抽萌者羅生茁地。成林出墻。自老吏宿胥。聚詑以爲創覩。四月小朢。余過郡齋。山雨旣至。瀟瀟焉猗猗焉。色若益滋。聲若益淸。於是聖功爲余道其故。請余詩以記之。余爲之斂袵而歎曰。古人於竹。謂不可一日無。且謂有似乎賢者。竹之見取於君子尙矣。矧玆竹也。旣經老先生培植。手澤存焉。人之愛惜之也。豈亶嘉樹之無忘。甘棠之勿剪已也。孤根弱植。戰風霜困螻蟻。甲子凡幾周。而繁蕪茁盛。特在聖功爲宰之日。誠有不偶然者。布澤興化。以無忝老先生所以治豐者。聖功可不勉之哉。旣以諗聖功。係之以詩。公餘手種憶當時。冰雪心期植物知。千仞鳳歸無練實。百年虯卧只纖枝。絃歌近報儒風盛。苔蘚潛隨惠雨滋。忽有新叢滿階茁。老人驚見拂雲姿。鶴峯詩曰。千仞鳳凰何處去。碧梧靑竹自年年。指退溪先生也。晦庵新筍詩曰。下有萬玉虯。三冬卧寒土。虬與虬通。</text>
<title>李隱峯挽</title>,<text>大雅通才冠薦紳。巖廊淸論待經綸。作書敢要觀南海。攬涕還應望北辰。會見天雞收賜玦。誰敎野鳥入承塵。卽今儒術兼文苑。屈指鵷行更幾人。自恃昌明不諱朝。蛾眉還被善淫謠。乍投鴨水邊沙苦。再涉鯨波海嶼遙。望美可堪懷正渺。殲良無那鬼偏驕。湖南揔是棠陰地。萊竹成叢恨未消。</text>
<title>李直長時會 誠中 挽</title>,<text>當時薄宦傍風塵。千里同遊嶺外人。晦老冲翁兩家後。寢園京邸五年隣。交期不許毛皮間。世誼何殊骨肉親。忽報旅魂驚大夢。傷心孤寡更誰因。槽溪明月七陵春。佩酒看花不碍頻。交契肎隨雲雨變。笑談彌見性情眞。共嗟薄宦鮎竿拙。敢道浮名馬榜伸。鵬路未遙冥路近。士林相吊淚痕新。</text>
<title>淸凉山滿月西臺</title>,<text>西臺風外峻。正對祝融峯。萬劫玄黃判。千山紫翠重。厓屛開錦繡。石劍淬芙蓉。古寺藏巖底。歸時生暮鐘。</text>
<title>白雲菴廢址 退溪先生少時作重修記。寺僧刊揭菴壁。後先生命去之。</title>,<text>毁刹白雲邊。遺墟問幾年。鋪張傳墨翰。栖息憶儒仙。斜徑筇音斷。垂蘿塔影懸。丹楓滿巖洞。猶似散花天。</text>
<title>孤山菴次退溪先生韻</title>,<text>淸凉歸路駐吟鞭。借問孤山依舊否。秋風吹老薜荔墻。洞天寥落無人久。</text>
<title>水運判官洪丈 凭 挽 丙戌</title>,<text>杜谷先生超世塵。仲連心事所南身。高標卓犖無前輩。遺韻淸奇在後人。節操承家眞不忝。圖書滿壁未全貧。凄凉杖屨行窩冷。今日春光誰爲新。</text>
<title>田家春日</title>,<text>山前布穀十分癡。歲事饑穰了不知。盡日勸耕阡陌上。田家近午未朝炊。</text>
<title>緣江</title>,<text>出峽羸驂倦。緣厓細路長。江流當石怒。野燒得林狂。漁網世情遠。畊犂春事忙。浮波雙白鳥。天闊水雲鄕。</text>
<title>龜翁棲鷲寺。有詩見懷求和。次韻博粲。龜翁卽李粹彦</title>,<text>雲葉蒼蒼過雨鮮。掩關孤卧悄悁悁。枕邊心事風牽夢。鏡裏容華雪滿顚。伐木空山傳遠響。懷人古寺有新篇。誰憐長夏巖棲客。宛是殘年粥飯禪。</text>
<title>溪院月下對酌。次東坡定惠院月夜偶出韻。時與李國材李以時共賦</title>,<text>春深庭院少塵事。忽看明月生初夜。金波瀲灧斷山外。花影徘徊曲欄下。樹間香霧和露濕。谷裏幽淙添雨瀉。差池竹笋暖方抽。屈曲松枝老全亞。新詩得意就中成。至樂在心非外借。自憐情興尙淸疎。肎許容華暗凋謝。芳辰許爾伴豪遊。勝境爲吾佚老舍。行止唯宜隨坎流。甘苦何須辨荼蔗。美酒頻傾自可喜。狂詩浪傳眞堪怕。相携淸景恣留連。且任齋僮有竊罵。</text>
<title>又疊前韻</title>,<text>靑山春色宜遊人。萬花明月東風夜。駐屐聞香芳樹前。携壺對影長松下。倚石疑推玉山倒。添罍欲挽銀河瀉。二豪侍側如嬰孩。七賢隨肩作流亞。淸塵何必大篲揮。破浪不用長風借。樊籠桎梏脫身逃。臭腐泥塗揮手謝。擧世爭趨利名場。何人解守神明舍。霜華獨秀偏知桂。淡味漸佳唯有蔗。定跟焦原未容誤。失步邯鄲更堪怕。淸眞坦率吾儕事。興到肎顧兒曹罵。</text>
<title>同李國材步下靑霞洞作</title>,<text>半醉信吟筇。散步淸溪石。平沙宿雨過。水禽有行迹。醉下靑巖亭。步入靑霞洞。月華川上生。綠波正堪弄。</text>
<title>寓書院卽事示國材</title>,<text>遲遲白日長。雨過光風轉。鸎語綠陰中。松花飛滿院。</text>
<title>金上舍宗之挽</title>,<text>丱角追隨到白顚。文堂詩社共聯翩。交情蘊藉金蘭密。心事分明玉雪鮮。半世科名才墨榜。百年家業只靑氊。夫亡婦繼仍同穴。丹旐雙飛峽口天。溫如良玉粹如金。世態時粧不到心。倦鳥閒雲元亮趣。高山流水伯牙琴。半生肝膽居隣近。二豎膏肓歲月深。從此巷南南去路。幾回經過淚霑襟。</text>
<title>到種花洞李山陰敬以 學標 家。遇孫典籍季百 景錫 同宿。季百求詩。贈一絶。</title>,<text>與君別已久。邂逅山南道。淸夜一燈前。相看吾最老。</text>
<title>季百次韻。有舊遊長安道之語。又次韻。</title>,<text>厭逐世間人。靑雲洛橋道。山中多白雲。聊向山中老。</text>
<title>宿義城搜逸村。曉發有微雪。</title>,<text>薄暮投村店。侵晨出路街。未曾謀口腹。何苦役形骸。拍拍風飜笠。飄飄雪入懷。朋儕半貧窶。不約故須偕。</text>
<title>夕向慈仁</title>,<text>遠樹烟生落日村。平原暮過望雲門。慈仁道中望雲門山 湖冰斷處寒鳧聚。野燒延時駭獸奔。客子去留銷歲月。男兒通塞信乾坤。仁山東閣官酤在。歷歷經行醉裏論。時李以達爲慈仁倅</text>
<title>慶山道中夕景</title>,<text>南州極目盡平田。去鳥歸雲落照邊。大野無山天接水。遙村撲地樹生烟。角聲朝暮傳三邑。農役春秋遍萬阡。何况蒼然洞庭望。層瀾七百晝樓前。</text>
<title>覽物</title>,<text>缺月如期趁望盈。片雲何意逐風行。水禽心性寒猶浴。野鶴精神夜自鳴。物理多端誰獨透。天機無語智難明。男兒讀盡書千卷。未會源頭虛一生。</text>
<title>至日朝有感傚白體</title>,<text>地底聲通半夜䨓。積陰纔見稺陽開。天時短日爲南至。月令長風自北來。別後音書身獨遠。祭先香火首空回。東都吊古仍觀海。屈指歸程趁臈梅。</text>
<title>題李仲玉浩然亭</title>,<text>倚遍江湖處處樓。絶憐新構壓滄洲。地臨層壁千尋矗。天入澄潭九曲流。春晩巖花留汲徑。夜深燈火在漁舟。自知出郭塵機少。時向汀沙試白鷗。</text>
<title>永川西郭 五絶</title>,<text>永川西郭浩然亭。亭下展開蒼石屛。淸夜櫓聲搖月過。蓮歌漁唱枕邊聽。城頭飛閣倚天開。石作階庭巖作臺。迥野遙岑憑檻外。碧川如練抱城廻。不說衰年行路難。江山隨處好盤桓。如今始笑宗生拙。勝地唯從畫裏看。門壓蒼厓千仞頭。臨門又欲起高樓。樓高不碍江雲過。俯瞰層城萬井秋。待公高起石門樓。與公投壺樓上頭。樓頭激矢出雲雨。玉女笑時飛電流。</text>
<title>玉山書院謁晦齋先生祠</title>,<text>先生心法究精微。尙絅何曾露錦衣。紫玉山深身獨樂。靑蛇歲晩事多違。移書正議淵源闊。遺表忠規日月輝。道學海東推第一。陶翁定論見瞻依。</text>
<title>先生別業溪亭有感</title>,<text>龍湫紫玉洞。淸絶一塵無。地入先賢宅。山蟠故國都。淵源自洙泗。糠粃足唐虞。西塞招魂賦。誰哀楚大夫。</text>
<title>過金將軍庾信墓</title>,<text>祁連象塚尙崔嵬。天縱賢豪不世才。雄劍躍龍收濟境。長纓縛鴨盪關隈。銅駝故國牲香冷。石獸荒原牧笛哀。磊落精神留萬古。瞻星臺上望河魁。</text>
<title>雞林廢墟</title>,<text>雞林葉悴鵠松蒼。滿月臺成半月荒。兩地興亡俱一夢。天開仙李萬年王。新羅之亡。有雞林黃葉鵠嶺靑松之語。高麗王宮在滿月臺上。半月新羅王城。</text>
<title>瞻星臺</title>,<text>鍊石經營百尺臺。瞻星空費補天材。君王日醉鮑亭宴。不見妖氛百濟來。</text>
<title>白陽寺 在蔚山府北山上。俯看海門。</title>,<text>花宮憑眺盡南東。溟渤浮天眼力窮。極浦幾重洲隱見。遙岑千疊水橫通。三冬地凍初收瘴。萬里雲消不起風。何處漁舟趁潮上。片帆飛入夕陽中。</text>
<title>蔚山城隍堂 城隍堂近海門。蔚山之漁村也。歲以捉靑魚爲生。自五六年。靑魚絶貴。民皆失業。</title>,<text>城隍堂外海潮生。蓄眼初驚水逆行。漸泝官門滿前浦。太和橋遠浪痕平。太和橋下水成冰。一道銀河白練凝。雪馬凌晨乘興去。峭帆三老媿無能。嘈嘈無數海鵝鳴。浦口歸舟近夜行。今歲靑魚不入網。萬家漁戶若爲生。天風月暈雨霏霏。浦浦漁家自掩扉。估客乘潮無晝夜。四更人語海舟歸。漁採生涯寄浪頭。靑魚入網臈爲秋。頻年海族貧如掃。斷送湖南萬米舟。漁戶爭如耕戶賢。農家往往解逢年。欲投魚網治犂耙。安得蓬萊海變田。江海之交臈似春。潮生冰泮太和津。天鵝雪白波頭偃。笑殺征途擾擾人。</text>
<title>登朴將軍江亭。次權參判皆玉 瑎 韻。將軍沒已久。歌臺舞榭。塵埃冷落。而江潭巖壁景致依然。</title>,<text>南州臈月柳搖波。隱映樓臺鎖碧蘿。曲檻凝塵紅袖散。半江疎雨白鷗多。門前過客時登眺。岸上游人自踏歌。怊悵名園管無主。百年生計竟輸他。</text>
<title>朴氏江閣送姜君</title>,<text>相送太和橋。江樓寒雨晦。歲暮客愁多。鄕關杳何在。並馬十里堤。衣霑海門雨。怊悵客中分。含情遠江樹。</text>
<title>聞子婦擧丈夫子志喜</title>,<text>吾兒十七生男早。老子五旬得孫晩。男孫早晩不須論。但願傳家繼文苑。</text>
<title>太和江</title>,<text>迢迢太和江。上有西行路。前日送歸人。生憎遮眼樹。太和江面水。强半爲通潮。潮落江如帶。潮生水到橋。潮湧泝江門。沙頭漸欲呑。漁舟不掛席。容易過前村。太和橋上路。別去更回頭。江水知人意。乘潮却倒流。</text>
<title>同安君夢賢，裴君光厚，李君恒白及齋任朴君天賚。期宿鷗江書院。</title>,<text>遠遠低岑抱野回。闊呑湖海望中開。鷺洲二水浮天過。鰲極三山縮地來。院前有二水三山。形勝甲於海曲。 客路偸閒尋絶景。儒宮占勝聚羣才。殊方卜夜成嘉會。倚醉題詩興不裁。重湖疊岸勢環回。絶境登臨眼豁開。雲葉乍稠山雨過。風帆不斷海潮來。卽今聖代興儒學。從古名區出俊才。吾黨少年須勉勵。佇看狂簡漸知裁。</text>
<title>成士貢 世球 行役病歿而歸。賦一絶哭之。</title>,<text>辭親朝出拂征衣。一病中途草露晞。滿目江山花柳色。喪車軋軋雨中歸。</text>
<title>李尙之 德玄 挽</title>,<text>蒙翁文學長公傳。臭味襟期托契偏。二世科名纔上舍。兩家交誼自先賢。秋曹薄宦才何展。晩節窮居志益堅。時會已亡君又逝。白頭孤影更誰憐。東雲北樹夢相思。慘禍高門理可疑。一別兩鄕纔隔月。四喪三世奄同時。持家謾托新婚婦。傳業猶期在腹兒。葢代文華終不第。奇才薄命似君誰。</text>
<title>丁愚潭先生挽</title>,<text>欺世紛紛幾假名。雲林眞隱有先生。淸凉界上享高壽。安樂窩中歌太平。泥塑春風傳氣象。冰壺秋月見神精。斯文未必隨身喪。垂後微言辨義明。龜潭前歲拜容輝。穩擧籃輿出釣磯。千仞鳳凰爭快覩。一江鷗鷺不驚飛。高年衛武猶箴儆。遯世龐公絶是非。風範至今留夢想。自嗟垂晩失依歸。</text>
<title>奉寄松谷李侍郞詞丈淸谿山居</title>,<text>夢覺紅塵久息機。淸谿深洞掩荊扉。驚波宦海收帆棹。鞠草文場洗鉢衣。千古寸心傳妙印。幾年尺牘間音徽。非關嶺外梅花少。自是秦中驛使稀。操音何限衆聾疑。垂耳曾叨一顧知。轅下謾增三倍價。床頭仍許數聲吹。樓居白雪難爲客。宅近靑山不負詩。怊悵漢陰川路闊。幾時重問子雲奇。</text>
<title>國材詠其從弟碩材 棟成 茅堂八植。和之。</title>,<text>叢篁在墻陰。翠色森當戶。蕭蕭凉韻生。知有山中雨。右叢竹盤松盈尺餘。秀色無冬夏。何時偃盖張。風籟生淸夜。右盤松山梅開太遲。百花色相亂。生含不盡香。天許衆芳冠。右梅花淸霜日夜零。東籬復秋色。採置桑落盃。吸作黃金液。右菊花盆池擢芙蓉。朝日含初照。幸蒙君子憐。亭亭倚風笑。右荷花𦴚𦴚山杏樹。開花今幾度。滿地漸紛紛。落英不可數。右杏花繁華殿春色。一紅傾滿園。主人有素賞。蓮菊繞前軒。右牧丹春盡去尋春。出門怊悵頻。歸來竹籬畔。海棠花笑人。右海棠</text>
<title>權晦彦 東著 求賦四事軒。爲各題一絶。四事。葢取康節四事吟之意。</title>,<text>虛白熹微曉旭遲。香風不動露華垂。一年春色知多少。無數山花濕滿枝。曉露看花橋頭徐動麴塵絲。向晩微凉拂面吹。詩思堯夫暮春後。風流張緖少年時。晩風觀柳幽人何處愛吟詩。正是天心月到時。淸影滿林豪思發。夜深孤咏宿禽知。對月吟詩香醪勝友似相期。客至仍逢酒熟時。解榻留連深淺酌。不妨林外夕陽移。留客飮酒</text>
<title>十月之晦在書院。忽天地陰晦。風䨓大作。人皆懍懍。適豐基使君昌樂督郵飛報叔章言事謫海南事。感而有吟。</title>,<text>蒼茫十月晦。驟雨吼奔䨓。噴薄訇厓裂。飛騰舞石豗。嚴程通瘴海。逐客出霜臺。此際驚時事。天心誰轉回。</text>
<title>叔章弟言事謫海南。追寄一絶。</title>,<text>鎩翮臺烏辭禁闈。失行雲鴈獨南飛。上林高樹行全借。漲海花開好北歸。上林全借樹。因臺烏而言。見花辭漲海。因雲鴈而言。</text>
<title>壁間梅花有重葉單葉兩盆。爲題三絶。</title>,<text>兩種梅花作鴈行。難兄難弟共聯床。蕭疎半壁冰霜骨。怪底長留滿屋香。穠淡稀稠朶朶明。天香玉色逼人淸。如何一種西窓雪。粧點靑枝有重輕。珠輕玉重漸紛紛。雪皎冰淸怳未分。一夜疑君窓下到。枕邊香氣夢中聞。</text>
<title>壽表從叔隱君松月先生 有序○戊子</title>,<text>表從叔隱君松月先生李公 時善 春秋八十有四歲矣。隱居四十年。除楓嶽，俗離之遊。不輕以出門。性好讀書。自勝冠至今日。晷盡膏繼。通晝夜手不釋。而文非西京先秦以上。不輕以置眼。世之所慕羨芬華利名。擧無以嬰懷。吾謂先生葢有四異焉。規房半間。書籍環擁。僅容坐卧。盛暑鬱蒸。不覺其窄也。土床取通烟。溫氣不到。至寒慘冽。不覺其冷也。白粥兩時餘。不進糗餌。不覺其飢也。丙夜而起。唔咿達初更。非誦讀則纂述。不覺其疲也。素不事修鍊服食之方。而氣貌充然。耳目聦明。葢類有道者。豈其淡靜無欲。其眞不汩而致之歟。前年朝家用進宴推恩。士八袠以上例賜爵。先生遣其孫辭公府。不以名上。京司特檢擧而加之階秩。先生不顧也。今且孶孶讀易。日有程課。不知年數之不足。豈不誠異人哉。公弟處士公亦過八旬。同時賜爵。其夫人固無恙。今年爲結縭周甲。公之諸姪。其伯年今八十。卽無論六十。滿七旬者四五人。謂之地仙家。斯無忝矣。遂借古人語不願天仙作地仙爲起語壽之。不願天仙作地仙。身休心逸卽超然。胷中載籍三千卷。壺裡光陰八十年。化日舒長寬蔗境。素風恬淡足苔田。鞵閒自覺塵蹤斷。榻破還緣坐膝穿。花萼一家高壽滿。桑麻數里老農連。眼明細綴蠅頭寫。情倦閒披鶴氅眠。老更逃名辭玉珥。晩仍喜易絶韋編。兩時白粥周身室。誰似先生樂簡便。</text>
<title>表從叔李公 時復。與其叔兄松月先生皆過八旬。而視聽不愆。神精愈旺。前年朝家用進宴恩數俱賜緋頂玉。今年春。公夫婦葢婚甲一周矣。二月庚寅。諸子合設慶席。遂借古人不願天仙作地仙語。作起句壽之。</title>,<text>不願天仙作地仙。仙家壽福况雙全。玉緋交映連枝會。花甲重回合巹年。有子有孫同視膳。難兄難弟並臨筵。鴈鳴旭日冰將泮。鴒到寒沙雪正姸。鳩杖忘携行步健。鹿車同挽隱居偏。一門避地離塵世。八袠成村別洞天。不盡天倫紫荊樂。無窮月老赤繩緣。棣軒再見重婚宴。盛事千秋野史傳。公之伯氏護軍公與配金夫人。曾於丁卯以婚甲設宴。公今繼之。今公兄弟夫婦叔姪八袠以上四人。六七旬殆難僂指。盖曠世奇事也。</text>
<title>過洪大年 億 愚谷山居</title>,<text>幾疊靑山幾曲溪。故人垂老結幽棲。數家烟火春風裏。客到門前聞午雞。十里迢迢入亂峯。太平深洞遍耕農。主人倦睡茅簷底。紅日杜鵑花影重。</text>
<title>題洪伯倫 游範 雲谷新寓</title>,<text>老去山居不厭貧。晩炊疎糲當兼珍。春鳩喚送前村雨。小圃朝晴菜甲匀。</text>
<title>愚谷歸路。倚醉有吟。</title>,<text>微醺卯酒過淸溪。水石山花散馬蹄。洞口春深經穀雨。東風覆雉麥初齊。</text>
<title>檜山黃公 昌述 累擧累屈。八十一歲始成進士。實曠世奇事。參奉成丈賀以長律。用其韻申賀。</title>,<text>鞍馬長途還往輕。春風得意出秦京。雄圖欲擊三千水。高價堪償十五城。一榜獨明狼北宿。九年猶少濟南生。衣緋頂玉行紆寵。可但徒成上舍名。吾同年張公胄男七十八選司馬。命補官餞賜緋故云。</text>
<title>柳晦夫 後光 病滯三溪。將歸夜坐吟懷贈別。</title>,<text>欲作臨河別。先爲對月吟。停盃淸夜語。摻袂暮年心。南浦草痕遠。東風花氣深。前期知有在。不用淚霑襟。</text>
<title>和李仲玉次韓詩見贈</title>,<text>與公蹤跡疎。風義知己慣。前冬過永寓。投刺愧遲慢。一笑卽相親。兩情坦無間。詩文次第論。肴羞咄嗟辦。雄談河濤决。寶藻天花綻。從者亦喜留。脫略在陳患。朋簪盍不期。舊游歸遠宦。時孫玄叟德升。以高山察訪新歸同會。 卜夜秉燭懽。豈知徂歲晏。聯翩迭唱酬。羣若和鳴鴈。知音古難遇。聽曲迷眞贗。所以叩角翁。商歌衣至骭。唯公富才學。淬礪自緫丱。蔬鯖隨所遇。豹胎等瓠瓣。超然擺勢利。富貴肎酣豢。淵明早歸田。已往不待諫。偃仰寄一丘。婆娑謝衆訕。縛屋古城曲。層壁臨淸澗。得意卽逍遙。何必分鵬鷃。野冠有時脫。宮袍不願擐。潛居七日雨。炳然滋文虥。我亦安素履。早信浮榮幻。冬衣或箸枲。朝食唯飣莧。語鳥共嚶嚶。游鯈偕汕汕。說文汕。魚游水貌。 君看色擧翰。豈畏弓繳簒。荷公意氣傾。陵谷許平剗。天孫三丈綃。不窘幅與襻。投我招隱作。寓意豈戲謾。時命有坎流。槐棘奪葦薍。但思鷗識機。須戒駑戀棧。賡詩遞遠筒。安得揩雙盼。</text>
<title>新秋寄舍弟海南謫居</title>,<text>相思不見海南秋。暑退還能瘴氣收。去國經年空戀闕。望鄕何處更登樓。路迷嶺嶠靑楓夢。地遠江湖白髮憂。極目離情千萬里。西風吹鴈下蘆洲。鴈行驚散再回秋。天地虞羅正未收。江日相呼沙渚伴。楚雲應過岳陽樓。白鷗自占忘機樂。黃鵠無關避繳憂。安得共隨仙鶴擧。朝遊瑤圃暮瀛洲。天南氣候又新秋。澤國微凉暑欲收。北鴈遺音士衡札。西風歸思仲宣樓。身名向老須三益。世道于今尙百憂。深勸讀書仍健飯。未容衰鬢久炎洲。</text>
<title>寄金學士天若 世欽 高興謫居</title>,<text>高興遷客近何如。古寺詩僧共寓居。歲暮飛霜千丈髮。春風歸鴈八行書。淸名玉署新焚草。直道烏臺繼引裾。雨露賜環知不遠。佇看聯武侍彤除。高標雅望好誰如。直道恬懷見謫居。絶域棲身禪客院。暮年遮眼聖賢書。時從樂處吟搖筆。肯向窮途淚濕裾。兩竄一時稱赫赫。山南風節未全除。</text>
<title>重陽。靑巖亭對月。于時屋宇受水月。洞朗玲瓏絶奇。爲賦此詩。</title>,<text>重陽澄夕景。烟氣澹回塘。松陰偃翠葢。微飆拂疎凉。淸池涵素月。倒影漾危樑。屋漏受返照。四隅散明光。燭之有餘輝。纖毫無隱藏。玲瓏徹內外。疑是白玉堂。奇賞諒非常。欲罷不能忘。呼杯侑淸興。良宵殊未央。</text>
<title>弟姪從叔章謫所還。聞湖南飢甚。謫况極艱。次吳明卿韻。</title>,<text>經霜敗葉受風飛。漲海流人幾日歸。歲暮自難謀旅食。天涯誰爲授寒衣。蕙纕蘭佩芳馨足。玉節銅符問訊稀。窮鬼古今多得力。未容摧折氣低微。</text>
<title>又次前韻遣懷</title>,<text>摶風豈必盡雄飛。末路還甘倦鳥歸。晩翠且依松栢逕。秋香自愛芰荷衣。錦鱗磯上鷗從狎。羅雀門前客到稀。少日謾期經濟用。初心荏苒老全微。</text>
<title>道淵書院晩坐。又用前韻。</title>,<text>江天漠漠渚禽飛。樵唱依依出洞歸。村店炊烟催晩食。客遊寒事入秋衣。殘年世務關心少。舊日親朋在眼稀。學舍觀書仍宴坐。隔山風度遠鐘微。</text>
<title>入淸凉有吟</title>,<text>穿幽歷險去登登。雪後吟鞭拂澗藤。狹路緣江數十里。奇峯參漢幾千層。羸驂襆被尋眞客。淸磬袈裟禮佛僧。夜半酒醒推戶出。滿庭山月冷於冰。</text>
<title>過金汝明 世鏡 舊居寒溪精舍有感</title>,<text>朋酒從容幾罄歡。黃壚陳迹石溪寒。門前舊客停驂久。識面蒼頭帶淚看。</text>
<title>送金士達  還朝</title>,<text>高堂有老親。薄宦爲家貧。別路臨西日。歸朝望北辰。行藏須自愛。事業竟誰眞。好去求便養。斑衣莫染塵。</text>
<title>同金子任 世重，彦兼 台重 寓陶淵書齋。月夜偶出有吟。</title>,<text>山月入虛閣。滿庭松陰落。寥寥洞天空。遠泉鳴冰壑。淸絶白石洲。月照松間屋。此時西菴僧。翻經應未宿。</text>
<title>歸路感懷。敬次卧龍草堂韻。草堂卽外舅瓢隱先生舊宅。有先生元韻。</title>,<text>地勝人豪兩崛奇。遺風陳迹古河湄。紫霞仙洞圍層壁。白石淸湍映短籬。賁趾一生安素履。希音千古閟朱絲。儒林俎豆公何有。喜見賢孫肎構時。</text>
<title>除夕有懷三弟。時叔章遠謫。仲章 斗緯 往海濱。少章 斗紘 往達城。俱未歸。</title>,<text>海畔孤臣殢越吟。天南二弟隔姜衾。殊方歲換俱爲客。三處思鄕一夜心。</text>
<title>素履亭八詠 亭在商山。主人姜碩弼因萬姪求詩。○己丑</title>,<text>翠屛千仞鬱岧嶤。縹氣氤氳拂紫霄。向晩濃光成彩暈。望中疑是赤城標。熊山晩霞亭前一鑑漾澄灣。淺瀨蛇行繞曲欄。最是夜窓敧枕處。鳴球戛玉夢中寒。伊水夜瀨孤亭一面對松壇。朱夏長含爽籟寒。更待朔天搖落後。拂雲蒼翠雪中看。映軒長松塹柳陰陰覆晩沙。春深葉暗欲藏鴉。顚狂飛絮漫天起。錯擬陽和有雪花。挾岸古柳幾叢臨水屈虬枝。花發嫣紅盡倒垂。春色分明波底見。風流何似影娥池。倒池躑躅白白紅紅兩種蓮。色殊穠淡揔天然。亭亭秋水倚風笑。朝日照之光更鮮。出水芙蓉萬頃平疇漲綠雲。携鋤千耦日爲羣。田頭饁罷水雞響。風外農謳處處聞。平郊農唱役役長途有底忙。南征北去盡行商。朝歌晩唱聲相和。半是羈情半憶鄕。長路商歌</text>
<title>和幼材次老杜發同谷縣韻却寄</title>,<text>幼材喪禍飄泊。又去秋月。村聞其臨行次老杜發同谷韻。留別隣近士友。語甚凄切。姑未見元詩。而不勝慨然。金齋郞彦兼勸我次韻寬譬。遂依韻賦之。以廣其意。勇士志喪元。金革視袵席。達人行素位。溝壑等第宅。憂樂遞倚伏。司命豈顚僻。匪榮茅土封。匪辱輿臺役。喪亡百拂亂。隨遇當自適。頹然任天造。處困腸如石。毫芒苟濫觴。橫流起涓滴。福澤亦何忻。患難亦何慽。樂天斯不憂。前修有遺迹。君看冲霄禽。有時遭鎩翮。</text>
<title>盆梅畏寒。元夕始半開。次方元脩正月初見梅花韻。呼兒姪輩同賦。</title>,<text>屈鐵虬枝欲起鱗。怯寒開晩伴幽人。偏憐月下芳魂靜。半露燈前玉面新。疎影照心詩更好。淸香襲骨夢相親。元宵數朶天然白。壓盡東風萬樹春。黏枝密綴玉鱗鱗。冷色幽姿絶可人。上日花神留客暖。元宵月色爲君新。尋香粉蝶何曾到。照影靑燈好自親。高格未須論早晩。許渠全管一年春。</text>
<title>和叔章謫中次東坡寄子由韻</title>,<text>悲秋詩律動淸商。傳到東風北鴈行。萬象爲春時向泰。一書經歲路偏長。且將逆境同安地。未必殊方異故鄕。自古屈伸交倚伏。從他用舍信行藏。</text>
<title>次叔章玉連環體韻</title>,<text>秋深風葉亂颼飅。留落那堪送別愁。心折已迷丹鳳路。口窮全弊黑貂裘。衣冠自押漁樵輩。車馬誰尋瘴癘陬。取適觀書有餘味。未應消日向紋楸。以進言不遇而獲罪。故使口窮字及弊裘事。</text>
<title>叔章和余飛字韻成三疊。末篇致意勉學。用韻還答。</title>,<text>進取摧頹鳥倦飛。迷方游騎遠忘歸。空慚積習還珠櫝。敢道潛修尙褧衣。世路浮沉心計失。年華荏苒鬢毛稀。多君勸勉桑楡業。可柰衰遲學力微。</text>
<title>裴承旨美叔挽</title>,<text>泥洞三春駐幷扉。窮途離合夢依依。靑門風逐落花散。紫塞秋隨賓鴈歸。甲戌去國。相送於靑門。時正落花。丁丑初秋。自北關赦還。又相見於旅館。 幾歲川原稀尺素。當時山水賞琴徽。可憐南國衣冠藪。屈指全無舊玉緋。</text>
<title>題齋洞寓舍</title>,<text>寓居窮谷裏。陋室亦東風。澗草深春後。山花細雨中。詩情對林鳥。農語問村翁。日晩携筇去。松陰一路通。</text>
<title>雨後齋居</title>,<text>山雨日夕霽。林葉漸敷榮。參差南窓下。幽草滿階生。園花次第開。禽鳥相和鳴。筐蠶新就食。農耟循原耕。卽事覽時物。衆生各營營。齋居披陳編。慨然寄遐情。</text>
<title>敬題先祖冲齋先生袖珍近思錄卷端</title>,<text>經綸事業本源功。小冊長時懷袖中。偶落瓊筵回睿矚。天香猶帶上林紅。</text>
<title>與諸弟步下石泉。喚酒文徵家。小酌石上醉歸。</title>,<text>對酌石溪邊。醉眠仍枕石。跳波夢中凉。起看山日夕。落日靑霞洞。醉歸凉滿衣。方知敧枕處。溪水濺苔磯。</text>
<title>次叔章謫中韻 時寓巖亭</title>,<text>留殿羣芳有晩紅。當階芍藥數三叢。扶疎樹映危欄外。屈折泉通曲沼東。釣興淸添靑蒻雨。吟懷凉滿白蘋風。悠然覽鏡成孤笑。鬢雪髭霜已作翁。右述池亭寄趣小庭濃翠倚嬌紅。新種花枝與竹叢。永日鳥聲花上下。深春苔色竹西東。竹陰滿院吟邊月。花氣上樓醒後風。三徑倘無花竹友。謫中何物伴逋翁。右和謫居寓興</text>
<title>同國材，幼材，天祥。月夜步出書院松臺聯句。</title>,<text>步出東臺上。三更霽月明。幼材 微凉林際動。國材 淸露竹間生。夜氣看逾澹。天章 新詩覺易成。國材 永言懷不寐。吟弄有餘情。天祥</text>
<title>次聯句韻示坐中</title>,<text>嫩葉靑羅密。澄流素練明。春光經雨盡。烟氣隔林生。酒爲臨風醒。詩因步月成。此時仍憶弟。千里正含情。深夜偶移步。家家松火明。風淸泉響落。月出林陰生。美景雨初霽。佳期天與成。異時分散後。應憶此宵情。</text>
<title>自三溪書院步上石泉。吟示同行。</title>,<text>日午出黌齋。沿溪信步上。迢迢霞洞深。雨餘淸湍漲。出沒白石多。紛披綠草長。高吟澹忘情。水禽和幽響。</text>
<title>轉入巖亭。復用前韻。</title>,<text>累日出山西。巖亭歸路上。繁陰初滿庭。綠池正淸漲。薔薇花半開。菖蒲葉新長。坐久晩凉生。幽泉風外響。</text>
<title>自酉谷夕還書院。到石泉鼎坐巖間有吟。</title>,<text>挾侶洞中遊。坐久山日沒。東風復多情。吹送靑天月。雨餘綠水生。沙平行逕滅。歸時暝色分。高吟興未歇。雨霽靑山濕。水生白石沒。幽人聯袂行。步弄滄洲月。巖壁舊題詩。莓苔半磨滅。向夕始言歸。林端禽語歇。</text>
<title>初夏池亭夕霽。同諸姪呼韻。卽事。</title>,<text>雨後微凉起。靑天初散雲。林昏山日落。池滿野泉分。深院人蹤息。遙村犬吠聞。此時唯宴坐。幽絶與誰羣。暝色憑軒望。晴宵無片雲。塵淸梅雨過。田近麥凉分。老樹何年立。私蛙是處聞。閒齋餘事少。學子自爲羣。</text>
<title>暝烟呼韻</title>,<text>墟烟一帶暝依微。羃樹籠村逗不飛。半雜濕雲遮碧洞。採樵山客定迷歸。</text>
<title>端午靑巖亭。以茅垣靜遶棲雲室。野水潛通浴鶴池。分韻得浴字。</title>,<text>池亭五月初。嘉樹芳陰綠。艾藥傳古方。鞦韆競東俗。沉沉廣庭閒。悠悠流泉續。菖蒲葉正齊。繚繞沿堤曲。方池晴浪深。幽處鳧兒浴。南風日夕暄。遠鸎響中谷。迢迢望歸雲。長吟興方足。</text>
<title>枏樹呼韻戲作。江西體。同荷塘從兄作</title>,<text>大樹繁枝葉。蒼然滿廣庭。陰無夏日赤。色與老天靑。葢自多年偃。竽從半夜聽。長吟詩已好。暫憇醉能醒。</text>
<title>夏日池亭卽事。次荷塘從兄韻。</title>,<text>水氣凉通戶。山光翠滿樓。雲林蒸畏日。風檻爽疑秋。透樹黃鸝度。凌波碧藕浮。興移淸景換。明月轉峯頭。衰年難用世。長夏好居樓。水閣林無暑。田家麥正秋。野通泉響落。山遠樹陰浮。得句臨風咏。池荷解點頭。</text>
<title>屛山書院夜坐。同荷塘從兄賦。</title>,<text>古院添新構。奇觀取次生。簷牙山矗矗。樓面水盈盈。竹笑風徐動。禽驚月迥明。携壺思泛夜。近渚小舟橫。</text>
<title>又坐中呼韻卽事</title>,<text>明月生蘭渚。淸風在竹林。地幽塵不起。人靜夜初深。村碓和山響。漁燈趁壁陰。寥寥世緣遠。聊此得閒吟。</text>
<title>次叔章詠懷江字三十韻</title>,<text>遠使回炎徼。新詩自瘴江。詞華錦如織。筆力鼎堪扛。整陣思劘壘。張旗欲揭杠。春吟披艷樹。夜讀徹明釭。謫館隣蛟窟。窮途劇石矼。自甘珠按劍。誰惜鵲投玒。被服裁荷芰。充幃集杜茳。望辰天逴遠。傅海土鴻厖。照影懷韓蝎。傳書憶陸狵。孤棲同氣隔。絶黨異言哤。夏慓風翻島。冬蒸霧襲窓。鯨濤爭嶽聳。龜艦習金摐。不耐投殊域。何當返舊邦。摧殘身縱阨。硉矹氣難降。久別眉齊案。時從手挈缸。民謠愁遠服。夷樂厭新腔。憂國頻揮涕。逢人孰露悾。松楸長入夢。蓬藋罕聞跫。盡室成高隱。吾慙處土龐。逢時荷寬法。爾勝戮臣逢。兩地頭俱禿。孤囚體轉胮。多年鬼有五。幾日鴈成雙。早信居貧泰。寧因履險𢥠。深功收管榻。定力驗涪艭。道足齊瓢鼎。心亨等澗瀧。詎須卑漆室。不必侈油幢。聖澤霑枯瘁。鴻猷鎭擊撞。榮華生黍谷。紅綠發牛樁。已見噓回凍。行看涸起淙。湘潭龍卧處。䨓雨動深谾。</text>
<title>竹溪客館。同太守申淸之 必淸 用弇翁韻遣懷。</title>,<text>雅望宜盛白玉堂。厖眉何事久潛郞。一麾流落川途闊。五斗浮沉歲月長。淸思流泉同混混。高標積石見將將。逢場意氣偏疎放。樽酒論文許老狂。黃簾風露入秋堂。倚醉頻頻喚索郞。金井緯鳴凉欲進。銀河練淨夜初長。逢場且喜仍深酌。歸路何煩更遠將。氣岸詩情俱跌宕。次公人道是醒狂。</text>
<title>八月十三夜。泛月幔亭湖。敬次老先生濯纓潭泛月韻。湖在濯纓潭上</title>,<text>雨洗風凉積氣淸。澄湖霽月練光明。凌波載酒蘭橈並。卜夜携朋鐵篴橫。造物千秋無盡藏。通泉百歲有餘情。淵源漸遠溪山在。誰把瑤琴理舊聲。</text>
<title>題水月軒</title>,<text>伯生 李集退溪先生後孫 江榭初成。請名於余。余命以水月。葢以軒以水而勝。水以月而勝也。及余始遊。而正値中秋。水盛月滿。澄波皓彩。上下涵映。若與遊人相期者。甚可樂也。伯生授簡請賦。遂成一律。數椽新構壓滄洲。秋水浮階月滿樓。鏡面一塵元不染。冰輪七寶好誰修。主人解把心源洗。過客還分物色留。遙憶濯纓吟賞日。通泉百歲思悠悠。老先生濯纓泛月詩結句曰。不知百歲通泉後。更有何人續正聲。其有望於後人者至矣。不能無感。篇終致意。</text>
<title>次秋興八首。代杜子美自述。課製</title>,<text>西風落葉撼疎林。幕府高秋畫戟森。楚塞寒聲催斷鴈。江城暝色動層陰。殘年去國千行淚。遠客登樓萬里心。弊盡黑貂身事薄。誰家此夜搗淸砧。星斗疎明燭影斜。遠遊何事鬢成華。地維枉絆追風足。天路難窺貫月槎。關樹秋聲驚客夢。戍樓鄕淚墮胡笳。濁醪解使千憂散。準擬重陽醉菊花。夔府秋風又夕暉。倦遊深覺壯心微。殊方客裏黃花發。古戍兵前白鴈飛。故國招魂時自往。窮途落魄事多違。天邊獨鶴歸何處。菽粟空敎鳥雀肥。世事眞成幾局碁。盛衰翻覆使人悲。黃旗紫葢還千古。白馬靑袍又一時。灧澦關心歸路險。崆峒回首凱歌遲。皇輿極北今安否。萬里秦中入夢思。翠華西極拂岷山。東望長安天地間。事去但聞呼贊普。胡來誰解扼潼關。神州舊物歸銅輦。古驛荒坡掩玉顔。尙憶蓬萊獻三賦。向時文彩動鵷班。玉壘行宮錦水頭。成都不似斗城秋。車塵萬里橋邊夢。關月三年篴裏愁。杳杳江山稀驛騎。飄飄天地有沙鷗。時危身老行藏誤。獨倚高樓夔子州。登壇諸將數論功。東北兵塵澒洞中。猿鶴精魂凄向月。麒麟圖畫凜生風。江雲瘴盡浮新白。楚樹霜凋發晩紅。歲物蕭條雙鬢改。天涯何地著衰翁。秦川楚水迥逶迤。巫峽空思皇子陂。露冷靑荷波上葉。香飄丹桂月中枝。風烟九日觥籌進。霄漢三更斗柄移。志士悲秋催白髮。從他衣領雪莖垂。</text>
<title>月瀾菴示同遊求和</title>,<text>盡日拏舟去。侵宵到寺留。碧波移棹晩。明月滿林秋。淸景非人境。良朋不俗流。山靈仍挽客。小雨滯歸輈。</text>
<title>仙遊亭。敬次淸溪先生韻。</title>,<text>九曲淸江幾重峽。千尋奇石數間庵。崩厓積水神龍蟄。絶壑穹林猛虎耽。仙境揔收靈運屐。秋山全染郭煕縑。東偏引領還怊悵。爲憶當年鄭所南。瓢隱舊居在亭東偏</text>
<title>陶淵松亭</title>,<text>碧樹經霜錦繡斑。淸江噴壑動柴關。揷天壁面開橫障。穿水雲根起斷山。古峽秋明千峀裏。仙壇月出萬松間。奇觀絶景非人境。信宿名區未擬還。</text>
<title>次韻答幼材</title>,<text>家藏弊帚稱寒貧。投寄山齋寂寞濱。雅識巴人輸郢調。枉將燕石許隋珍。空餘習氣攻文藻。詎有工程味道眞。垂老荷君提警語。迷塗喚起夢中身。</text>
<title>陶淵萬松臺。送幼材之三溪。</title>,<text>萬松臺迥壓澄湖。山客相過倒玉壺。君去更成臨水別。三溪淸夜憶儂無。壺中天地似仇池。一道江成瀑布垂。流水無心隨客去。客歸那見水歸時。</text>
<title>陶淵松亭罷會之日。葛川子 姓洪名道翼 追至有詩。金齋郞彦兼用其韻述別懷見寄。次韻奉酬。</title>,<text>滄洲一面萬松臺。仙伯移臨几杖陪。歸騎欲穿楓葉去。離樽更傍菊花開。雲山興趁淸秋發。江路詩從細雨催。遙憶林亭賓散後。蹇驢尋壑有誰來。仙境依俙夢境同。餘懷悵望萬山東。賓筵促柱琴三弄。學舍移樽酒一中。聞酒盡取飮默溪酒故云 絶峽暮昏神女雨。歸途秋冷鯉魚風。九月風。謂之鯉魚風。 遙知騷客吟邊興。倚醉題詩映壑楓。</text>
<title>松谷李侍郞以十月之朢卽世。作挽歌二章。一爲世道發嘅。一爲吾私致悼。情見乎詞。</title>,<text>楚奏操巴人。氓俗多和者。陽春激高唱。擧國無人和。拙斲代大匠。輪扁老堂下。所以淸谿山。學士遜荒野。文章足自娛。脫略軒裳假。厭世遂長辭。千載留風雅。文林寡卓識。耳視日相蒙。誰知秦家匳。有此照膽銅。玄鑒燭心髓。梔蠟難爲功。昔我厭哇咬。獨抱朱絲桐。幽幽山水心。幸遇鍾期聦。知音今已矣。流俗多佯聾。</text>
<title>題安可度八幅山水圖 申文忠叔舟畫記曰安堅池谷人。多閱古畫。皆得其要。集百家之長。緫而折衷。無所不通。而山水尤其所長也。求之於古。亦罕其匹。</title>,<text>一幅 層峯巨嶂懸瀑。素月下有石橋。沙渚有多人列坐。手招舟上人。三松落落直聳。絶壁長松瀑響搖。游人沙渚手招招。相催漸近浮湖棹。歸路應穿月下橋。一幅 江邊蒼壁之下有層閣。又下一壁有瀑布。巖上松竹之內層構。與楓巖下華閣相望。垂楊下有維舟。對岸露出兩船。山外鴈羣。斜橫點點。將近者稍大。已下者逾大。洲上長林。帶烟依微。畫閣飛泉勢可攀。蘭橈對出泛澄灣。西風萬點歸飛鴈。半望平沙過淺山。一幅 湖邊古木葉落杈枒。橋上有騎驢客。擧鞭望空。湖中有行舟。洲上長林平楚。亭榭處處而在。似是雪景而樹上無雪。葉盡平林雪半消。湖船岸榭好招搖。騎驢倦客橋頭過。獨擧吟鞭望泬寥。一幅 江邊石厓。泉流屈折四轉。泉傍巨石錯列。泉出壑斜飛成瀑。又隱疊嶂。又盤流下垂。濺沫沸湧。欲滴人衣袂。烟渚草樹斐亹。有兩船。一傍岸。一掩篷泛江而歸。篙工蓑笠。飛瀑穿山屈折流。依依烟樹滿芳洲。蘭舟亦有游湖興。暮雨空濛不自由。一幅 雪後溪山。月出峯頭。三船各泛水上。老木飛泉。層嶂帶雪。雪淨溪山月上明。湖船淸夜弄波行。蘭橈緩緩不知返。正待前洲潮水生。一幅 雪滿溪山。蒼雲寒氣。冥濛垂地。橋上有客披蓑跨驢。蒼頭蓑笠隨後。江雪冥濛拂地飛。江雲漠漠濕人衣。橋頭有客披蓑去。驢背詩成信轡歸。一幅 江邊石厓。有兩層垂瀑。斷厓之上。有老檜森立。有亭閣。水中有兩舟掛席。一舟掩篷。過石橋而入巖厓。竹樹之中有人家。正對瀑布。飛瀑垂垂樹影森。高亭迥壓碧江潯。雙舟掛席一舟返。歸去閒忙俱有心。一幅 江岸低峯。兩疊之內。平洲。人家撲地。層巒疊嶂。望之鬱然。飛泉古木。竹塢草堤。水中有兩舟。重疊岡巒樹竹幽。水村烟火滿平洲。漁翁正値桃花浪。買取一雙波上舟。</text>
<title>李悅卿所藏致一眞人禱雨圖歌</title>,<text>悅卿畜四疊矮屛。幅高尺有咫。廣爲尺者三而贏。第一幅萬曆學士朱公之蕃手書所撰致一眞人像贊。第二幅眞人遺像。第三幅眞人禱雨圖。兩幅皆有學士標題。第四幅有學士所題禱雨贊而佚之。今補以空幅。悅卿屬余爲序若詩鋪張之。余何敢溷佛頭而鼓䨓門。旣悅卿强之不置。迺曰眞人邵氏。世宗皇帝之所嚴事。太史氏見之圖贊固也。翰林朱公。文章筆札。業已動華夷。而元節以修玄禁方。致位賓師。錫號致一。海㝢爲之奔奏。歿且得四字諡。其生時可知矣。吾嘗見許文正公記。朱太史工丹靑。其頒詔東國日。以手所畫獻穆陵。副本贈西坰太學士。此幅旣是西坰家舊物。而文與書俱出朱公。畫豈獨成於異手。卽滎陽三絶。詎能專美哉。夫遇旱而禱桑林雲漢。往則存焉。弗思動天弭災。而乞靈左敎則末矣。獨其呼風喚雨。雲奔電激。咫尺冥迷之狀。使見者神竦。而天壇陛檻。金輝玉耀。又非人間世物。無論畫筆之妙。煕代聲容。亦可以想見矣。抑又聞花浦洪公翼漢天啓間朝燕京。見城中梵刹。緇髡雜遝。老君之廟。羽流萬數。而太學虛無人。異術熾而吾道喪。明季之所繇不競歟。自神州陸沉六七十年。禮樂圖籍。鞠爲灰炭。翰墨餘瀋。殘綃片幅。猶足使人愛惜。而况大於此者乎。嗚呼。其又可悲也已。君家短屛幅橫廣。森然致一眞人像。白雲滿地瑤陛濕。眞人端拱面前立。皁帽朱衣容色莊。顔如紅玉鬚眉蒼。是時大旱焦赤土。帝遣靈師喚雲雨。忽然變服露變相。圓顱長跪天壇上。阿香奔走旱魃逋。太陰驅雨龍公趨。金蛇赤電光有無。風䨓變化隨俯仰。怳惚莫測精靈狀。至尊喜笑羣臣驚。畫師落筆雲烟橫。安期松子毫端生。陽開陰闔歘明晦。天地低昂鬼神在。玉墠金欄赫靑邃。靑童羽士參驅使。誰其贊者朱太史。文如琢玉字鍊鐵。畫品淋漓見三絶。流傳東國事尤奇。西坰柳子朱公知。問君何從得此本。柳子外孫君家壼。憶昔肅皇崇道術。邵也當時推第一。假幻驚人豈眞實。七十年間萬國變。嗚呼往迹今難見。散落人間空畫卷。永嘉都護城之東。安得移此朝天宮。悵望薊苑來悲風。</text>
<title>次謩兒聞歸鴈。有懷海南謫中韻。庚寅</title>,<text>春色初新萬井烟。歸鴻杳杳自南天。影辭沅澧吟蘭外。聲落池塘夢草前。失序久知玄鬢改。無情不見素書傳。題詩驥子偏多感。屬和篇成一悵然。</text>
<title>送從子蕙。省叔章弟海南謫中。</title>,<text>千里湖雲接海南。汝行何日到江潭。韓湘遠路衝關雪。楚澤孤囚滯瘴嵐。羈影謾隨窮鬼五。歸期好趁暮春三。年年弟姪頻還往。老病深居我獨慚。</text>
<title>竹溪使君申淸之新構小亭於東閣之後古盤松下。題一律要我次韻。倚醉成詩。</title>,<text>小亭新構對蒼松。千古虬盤翠葢重。夜月寒陰通雪嶺。夏天奇狀壓雲峯。官居咫尺塵緣斷。衙罷尋常野趣濃。吏散庭空苔徑細。幾回隨興駐吟筇。</text>
<title>濂溪庭草 課製</title>,<text>先生觀物掩山扃。碧草春深欲滿庭。風月無邊添灑落。陰陽有迹露芳馨。一般意思誰賓主。百種精神自色形。怊悵愛蓮人去後。謾留閒卉幾回靑。溪上端居養性靈。喜看幽草遍中庭。侵鞋暈色經春長。滿眼芳菲過雨靑。有契胷襟同灑落。無邊風月助淸泠。窮神知化先生事。觀物何曾滯物形。</text>
<title>講筵戒折柳 課製</title>,<text>紫禁春融柳拂烟。風枝搭在曲欄邊。君王自折黃金縷。元老方留白玉筵。愛惜正宜生養節。摧傷何忍艷陽年。忠規謾切嗟無補。竟泛涪江一葉船。</text>
<title>七月之朢午。憇琴汝完 緻 茅亭。雨後睡起有吟。</title>,<text>一雨過林樾。池亭生晩凉。微風動菡萏。滿院凝淸香。陶然北窓夢。枕上到羲皇。</text>
<title>閏七月小朢丙夜。與鄭休伯，南伯萬。泛月養浩樓下。聞李君直 槾，金鳴于 世鏞 棲山西水閣寺有懷。</title>,<text>雨餘秋水多。盈盈不可越。招招木蘭舟。回首西峯月。</text>
<title>從周王寺歷古石城。窺鶴巢探龍湫。歸路有吟。</title>,<text>絶壁何年劈。崩城萬劫荒。斧痕疑夏后。車轍訝周王。巢鶴靑霄返。湫龍白日藏。幽探不可盡。歸路欲斜陽。</text>
<title>全命爾 錫三 挽</title>,<text>左嶺聯鄕貢。南宮共會闈。媿吾通桂籍。憐爾返麻衣。一病風燈盡。雙親夕景微。城崩哭穿市。之子爲誰歸。命爾新授繼室。聞訃奔喪。</text>
<title>九月四季正開</title>,<text>花信紛紛各一時。梅花差早菊差遲。何如四季春長在。逐節開花侑我詩。</text>
<title>尋鷲棲菴</title>,<text>山路登登去。村樵往往逢。石門淸磬落。雲碓急泉舂。靜界遊曾慣。衰齡步轉慵。風流猶未盡。得句寫軒松。</text>
<title>悔心萌秋風十韻 課製</title>,<text>天宇秋風起。汾河錦纜橫。邊聲鴻鴈過。時物菊蘭榮。極浦魚龍變。中流簫鼔鳴。興來揮彩筆。樂極動哀情。壯歲終難住。雄懷自不平。氣凄黃葉落。歌徹白雲縈。動盪天機轉。回環善念生。求仙知曩惑。拓境惕前爭。惻怛優民詔。分明罪己誠。方知汎船詠。喚起悔心萌。</text>
<title>沈參判 檀 求詠南郭幽居。次諸公韻。卽故獨谷成相國石璘遺址云</title>,<text>相國當年有廢墟。規園拓勝眺堪舒。人還放逐追愆後。地闢荒蕪感古餘。苔井靜容孤鶴飮。藥畦閒遣小童鋤。寥寥門巷輪蹄曠。過客渾疑野老居。天許金雞放赦廻。幽居仍傍鳳城開。玉宸仙漏風前落。冠岳晴峯望裏來。扶老穩携桃竹杖。支衰閒引藕筒杯。莫疑久廢心全懶。一念憂時尙未灰。</text>
<title>勿老堂次韻。述主人感懷。</title>,<text>無那驚風撼樹林。西暉誰繫碧天心。從今移扁萱堂內。慈竹春垂拂地陰。金君兌胄築堂才山勿老嶺下。以奉其本生大人。名以勿老。人多題詠。今抱風樹之感。而方奉慈闈晨昏故云。</text>
<title>堤川金仲綏 履萬 鶴鳴軒八詠</title>,<text>朝見遠峯隱。暮見遠峯列。遠峯朝暮同。浮雲自生滅。右月嶽雲巒高樹水西東。蒼蒼望不窮。湖烟朝夕起。樹色有無中。右林湖烟樹陌上無行人。林間猶宿鳥。風頭畫角鳴。知是山城曉。右縣城曉角僧歸石逕中。暮色連空翠。但聞烟際鐘。不見烟際寺。右山寺暮鐘山雨夜中過。宿雲無處所。朝看芳草郊。春意已如許。右平郊草色何處有凉氣。小池荷影中。淸香滿幽戶。水面生微風。右小池荷香雨餘綠痕齊。萬頃何溶漾。南風不盡吹。微茫動烟浪。右麥田翠浪南畝禾初熟。田家喜語聞。秋陽收白露。風色動黃雲。右稻畦黃雲</text>
<title>十一月初九。聞叔章移配迎日。志喜。</title>,<text>魚鴻隔絶正相思。喜鵲今朝語樹枝。天上恩音天外落。海南遷客海東移。四年瘴窟抽身出。千里冰塗借馬馳。却筭鄕程猶十舍。幾時茅屋對妻兒。</text>
<title>挽申順興淸之</title>,<text>文章風節雅淸修。再闡嵬科舊壯頭。偃蹇高名違玉署。差池拙宦夢刀州。彩雲鴛序羣龍隔。香稻雞塒獨鶴愁。半世官聯窮到骨。誰敎才命不同謀。山寺前期待月圓。沉痾三日奄長眠。浮生苦信危朝露。好會誰知妬老天。此夕號咷仍反袂。當時歌舞憶鋪筵。從今竹府過逢地。文酒淸歡遂渺然。</text>
<title>松蹄驛 自此至玉山。皆迎日行時所作。效杜入蜀紀行。</title>,<text>朝炊居默社。路過松蹄驛。溪穿九曲冰。峽束千仞壁。依然記墟落。少年曾一歷。憶與金李輩。題名幽磵石。回頭三十年。歲月忽已積。人事有存沒。舊遊但陳跡。東瞻巖洞幽。窈窕俗塵隔。安得桃花時。探源展勝覿。</text>
<title>穿嶺</title>,<text>悠悠入洞口。杳杳攀嶺脊。磴曲羊腸蟠。冰滑馬蹄蹐。乘危試徒步。仲冬汗猶滴。臨厓有萬仞。去天無五尺。徒侶相呼號。麏麚自竄擲。玆嶺何人穿。將非五丁力。</text>
<title>安德</title>,<text>過嶺秣吾馬。暮投安德縣。盡日數十里。歷險人力倦。及玆山始低。原野實平衍。稅駕見逢迎。主人吾宗彦。非唯好賓客。况乃聯姻眷。一宿更依然。歸途期再面。</text>
<title>竹長</title>,<text>蒼蒼夕景時。落日下山轉。行人迷所宿。借問竹長縣。緣溪十里餘。跨橋冰如練。侵昏望門投。何必舊知面。延客焫松明。蔬醬供夜膳。地僻醇風存。坦然展疲倦。</text>
<title>立巖</title>,<text>亭亭卓立巖。石峯對爲門。山幽松桂林。中有碩人園。縹緲日躋堂。臨水欲飛鶱。綠竹經手植。百歲留孤根。水石絶瀟洒。淸無塵土痕。緬憶避世日。八表風埃昏。到今講習地。絃誦諸生存。敎鐸久絶響。何人究微言。</text>
<title>杞溪</title>,<text>我行携弟姪。晩過杞溪里。故人有陳子。迎門笑相視。隔闊二紀餘。叙舊有悲喜。俄頃進杯盤。肴珍酒更旨。卸鞍留客宿。親隣萃簪履。旅遊重人情。何妨被援止。</text>
<title>良佐洞</title>,<text>午遵雪山趾。秣馬良佐洞。孫李舊通家。列第多高棟。故友二三子。交情同伯仲。存亡異轉眄。往事忽如夢。永思撫孤責。不堪懷舊慟。唯有新少年。殷勤爲迎送。</text>
<title>大松驛</title>,<text>催鞭至烏川。暝抵大松驛。我弟從漲海。稅裝已五夕。聞聲識吾行。顚倒出門閾。一謫四經冬。悵望千里隔。逢迎溢歡悲。秉燭視膚革。渥丹殊未槁。髭髮且依昔。窮途幸無恙。所至涵聖澤。嬰鱗偶然事。敢云盡言責。報國無窮期。努力勵明德。</text>
<title>玉山</title>,<text>下馬窺龍湫。倚石共傳杯。聯翩信步去。移坐洗心臺。淸深大賢祠。瀟洒絶塵埃。溪亭更幽勝。洞壑誰穿開。永懷獨樂翁。藏修此徘徊。千秋紫玉山。道德爭崔嵬。水石有餘韻。典刑豈長頹。遺風盛絃誦。濟濟多英才。學海淵源長。何人試沿洄。</text>
<title>雪川精舍次壁上韻。爲李士行 敏中 題</title>,<text>層壁華堂俯碧潯。倚欄遐眺滌煩襟。千年古國始林晩。七葉名家喬木陰。祖廟西瞻山院近。兄江東接海門深。尋源繼緖無餘法。秖在求端惕履臨。精廬孤絶俗塵稀。地僻長時不掩扉。村橋水繞平蕪過。石徑人隨返照歸。慈竹留春千歲壽。紫荊聯萼一家肥。樂事會心還獨往。海鷗沙渚共忘機。</text>
<title>兒子謩與莆姪。讀書松生齋舍。寄二絶。辛卯</title>,<text>少年山寺一燈深。記取陶翁勉學心。老我無成空晩悔。虛抛靑鬢好光陰。退陶先生詩。最愛少年山寺樂。碧窓深處一燈明。西厓誦此勉子弟讀書山房。老先生戒子書有曰。在家悠悠。尤爲廢學。須速與篤志之友。負笈上寺。勤苦讀書。今不勤做。隙駟光陰。一去難追。其所以勉戒者至矣。僧房聯榻洞天深。卷裏工程好攝心。遲暮看書如漏器。靑春珍重惜分陰。吾今老矣。雖書不去手。如漏器盛水。過眼輒忘。恨不少年勤讀。故爲爾曹勉之。爾曹今日猶或泛聽。至晩暮方知吾今日意也。</text>
<title>余往見叔章於烏川。歸後叔章見憶寄詩。次韻還寄。</title>,<text>謫館新移若木潯。連枝憶會紫荊林。追懷瘴窟山重阻。却喜恩波海共深。郢樹別魂勞遠夢。澧蘭回首獨長吟。春天淸夜相思處。兩地分明月照襟。</text>
<title>大堤詞</title>,<text>三月襄陽漢水肥。大堤游女踏靑歸。隆中醜婦無人識。盡日春風不下機。</text>
<title>春江詞</title>,<text>樓頭思婦正依依。熨帖新成雪紵衣。江口峭帆無數過。望中誰是藳砧歸。</text>
<title>金適庵彦兼挽</title>,<text>委禽靑歲入君門。喜見瓢翁有此孫。高格已從家訣得。淸心不許俗塵昏。溪山風月閒吟哢。海嶽淵源晩討論。忽報修文歸厚夜。寥寥誰復賁丘園。襟期相許共忘形。幾度逢迎兩眼靑。襆被聯栖雙樹界。箱編對討萬松亭。嘗同栖校書於鳳菴禪院。陶淵精舍有萬松臺。 淸游正擬龍眠寫。己丑秋末。共陪長老。挈琴酒作江山五日之游。咸謂勝事不可無傳。將屬天與。傳之繪事。 遠算還驚蝶夢醒。莫道從今無考德。白雲潭月是儀刑。公嘗送金學士天若赴召有詩曰。從此白雲潭上月。淸光全屬釣魚家。</text>
<title>箕山金護軍 如萬 挽</title>,<text>先人交誼許公偏。好德康寧壽考全。風望儒林元落落。工程耋艾更專專。獨存魯殿經中古。曾拜龐床憶去年。生順死安何所憾。三株寶樹折庭前。</text>
<title>有懷巷東子</title>,<text>白雲司裏十年前。衙罷携君並枕眠。風外漏聲雙闕樹。雨中香氣半池蓮。舊遊星散俱衰矣。末路萍逢亦偶然。何日重尋柳市隱。漢京花月和詩篇。</text>
<title>登科二年。始有直講之除。發肅行。聞洛中有痘。到豐基回鞭。却寄金士行 侃，孫顯承 命來 二同年。</title>,<text>自試宏詞晩。誰言拙宦微。初爲一行計。却向半途歸。倦逐賓鴻漸。還隨退鷁飛。昇沉元有命。不必厭寒饑。</text>
<title>雪後携杖。到石泉謾成。示讀書兒輩。</title>,<text>曳杖西巖下。微吟興有餘。徑穿溪雪過。亭壓水雲居。境僻堪棲息。窓明好讀書。從今衰晩節。隨分樂樵漁。附次韻 荷塘一壑泉鳴裏。千巖雪漲餘。穿雲隨石路。落日到林居。山寂人誰過。詩成手自書。招呼無伴侶。問答有樵漁。</text>
<title>任鳳擧 世翮 旣歸故里。移構茅堂於前岸。自咏一律要和。次韻留題。</title>,<text>洞裏移居問幾秋。携家還就舊菟裘。身如華表重歸鶴。跡似波間不繫舟。黍飯炊成時喚睡。松醪釀熟好消憂。閒中何物忘形久。渚鷺溪翁共白頭。堂成高枕度春秋。消暑纖絺御臈裘。曲檻林疎多得月。方塘水淺劣容舟。時從野老佳辰醉。不管山妻儉歲憂。病後放慵忘盥櫛。任敎人客訝科頭。</text>
<title>歲暮甁粟告罄。官糴正催。朝晡饘粥不給。戲成二絶遣懷。</title>,<text>貧如百結古先生。擬把琴絃學杵聲。却恐傍人錯會意。强疑愁寂不平鳴。寒廚烟淡日西斜。卒歲無資少婦嗟。莫笑衰翁生計冷。床頭暖眼有梅花。自今春。老荊病劣。使子婦攝中饋。</text>
<title>內弟金亨叔 鼎元 取山杏査離奇屈曲者。逐枝接重葉梅。累年而成。品甚佳絶。贈余爲房實。臘日大雪中。素艷半吐。燈前對影。淸致絶塵。賦二律以侑花神。</title>,<text>杏幹梅梢奪化工。枝枝分接幾年功。輕盈玉面寒燈外。冷淡冰魂臘雪中。韻絶許隣叢竹塢。夢回疑入蘂珠宮。若非一段淸香在。月到花邊色相空。離奇仙杏石谿傍。妙手穿裁接素芳。春入珠胎含月色。花開玉樹吐天香。根株刻削癯山澤。氣格高寒老雪霜。賴有對床同臭味。索居風致不凄凉。</text>
<title>壬辰立春門帖</title>,<text>風生析木津。靑帝欲東廵。地淨千山雪。天回萬國春。歲華三始變。人事一番新。更値坤寧慶。鴻恩溥八垠。時坤宮行痘平復。慶騰朝野。行有恩宥。私情祝望。</text>
<title>叔章宥歸到家。相對驚喜口號。</title>,<text>天涯遷客返荊扉。驚喜逢場感涕揮。嚴譴久成千里隔。聖恩今許六年歸。兒孫生長參新舊。骨肉存亡半是非。從此鶺鴒相逐處。春溪波暖釣魚磯。</text>
<title>送金士達赴北關幕</title>,<text>憐君鐵關北。馹騎去飄飄。嶺外庭闈隔。天邊幕府遙。胡兒笳最怨。越女笑偏嬌。莫遣剛腸斷。容華暗裏凋。才子咸營去。風流是席珍。出關占紫氣。入幕正靑春。沮漆先王地。河湟外國隣。安邊禦戎策。歸爲聖明陳。時淸遣使至關北。以定地界爲名。巡視長白，土門之間。國人憂之。</text>
<title>寒水亭雨中。宴坐偶吟。示仲章，叔章兩弟。兼柬明彦從兄，文徵，士重兩從弟，大柔姪。仍寄宅仁亞使。</title>,<text>三月溪亭上。平朝倚檻時。輕陰林影得。細雨水紋知。已約煮花會。還思醵酒期。衰年宦遊倦。淸債在新詩。時適不赴湖南幕府溪榭留連日。山雲聚散時。淸歡諸弟共。幽意小兒知。且結居隣約。聊爲佚老期。他年成卜築。不負卷中詩。兒子次韻及桂潭卜築語三月山中雨。冥冥十二時。寒多臨水怯。暝近望林知。歲月朱顔變。江湖白鳥期。聯成常棣咏。更待倚樓詩。倚樓指趙宅仁</text>
<title>寒水亭連雨中。次簡齋觀雨韻。</title>,<text>高壠泥融休火耕。淫淫殢雨何時晴。寒鴉受濕曬無處。老鴈忍飢歸有聲。芳草淺深四山活。春風次第千花明。急呼村酒賭一醉。對酌未須招老兵。</text>
<title>雨霽將歸。又用時字韻。</title>,<text>宿雨生新浪。山居曉霽時。鳥聲渠自得。魚樂我能知。樵斧還呼伴。耕犂可趁期。歸轅將小子。臨發又留詩。</text>
<title>東都尹權子定 以鎭 求次李稼亭倚風樓韻。成一律却寄。</title>,<text>東都文物尙紛華。畫閣丹靑媚彩霞。水竹風餘三姓國。烟花春滿萬人家。夕陽吊影金身老。夜月飛聲玉笛斜。二者皆羅代舊物 開府詩情多古意。豪吟不管倒巾紗。</text>
<title>三月夜夢。與天若學士共話叔章弟春陽溪居。宅仁亦至。相與看花臨水。眺賞甚適。覺而依然。作一律寄天若。</title>,<text>白首投荒去。靑春作伴歸。何知化蝶夢。共訪釣魚磯。人向花前醉。溪從雨後肥。蘧蘧便驚覺。怊悵信書稀。</text>
<title>六月十七朝。登小舟發丹陽。下津遇疾風㬥雨。幾覆沒。行裝盡濕。僅得泊岸。是行承召</title>,<text>雲流風拔木。峽隘雨翻盆。劈箭舟爭急。排篷電破昏。威靈眞不測。性命更何論。作勢篙師健。移橕傍淺原。</text>
<title>中伏夜舟中望月</title>,<text>舟泊黃江大漲餘。柁樓遙望月波舒。日當中伏蒸炎捲。夜近三更積雨除。貝闕龍宮相照耀。心源氣宇共澄虛。浩然獨立篷窓畔。却似鴻濛未判初。</text>
<title>放船下江</title>,<text>浮舟三日滯江鄕。捩柁偸晴下淼茫。遠樹近樹轉篷外。前山後山交案傍。平過灘石有形險。卧看天雲不盡光。水鳥飛鳴背船去。笑儂白首迷行藏。</text>
<title>下驪江</title>,<text>夜泊馬巖前。舟行下廣川。山低疑撲地。江遠欲浮天。面熟臨洲鷺。心凉滿樹蟬。不能忘象魏。遙望五雲邊。</text>
<title>病卧京邸。康津使君鄭正則 以規 告行有贈。</title>,<text>多君吏隱處。橘柚海邊州。島嶼通鮫舘。軒楹接蜃樓。脂車來告別。洗手去分憂。病負臨歧送。含情遠樹秋。</text>
<title>病中送人之官保寧</title>,<text>病滯長安客。看君五馬行。別筵臨七夕。窮海指孤城。毛檄辭朝去。潘輿計日迎。政成應第一。心在玉壺淸。湖海長防地。乾坤永保亭。檻危疑結蜃。潮滿欲浮廳。徐市舟何往。田橫島尙靑。登臨多賦詠。寄與老夫聽。</text>
<title>戲贈巷東子</title>,<text>蘊眞雌伏少人知。梨色浮腮雪半眉。飢極腸鳴猶意氣。長吟金化使君詩。巷東誦李金化秉淵唱和詩</text>
<title>從漢陽歸路抵廣陵。却望京城。</title>,<text>遠別歸田客。秋風白髮生。移舟南浦去。回望洛陽城。長路客行遠。雨中秋氣生。迢迢廣陵樹。隱隱漢陽城。</text>
<title>曉發可興。大霧中沿江行。</title>,<text>曉出可興路。江天大霧垂。波聲聞始近。山色見還疑。積淖僮奴怯。多歧老馬知。何村纔隔水。雞唱隱茅茨。</text>
<title>沿江路上</title>,<text>秋霽江郊物色新。蕪菁豆莢露華匀。一羣浴鴨還相逐。三戶漁家自作隣。舍紱歸田岸巾客。裝鹽上水峭帆人。波間白鳥太多可。不辨閒忙無喜嗔。</text>
<title>九日步下石泉。呈同遊。時從荷塘從兄及洪高敞通老。與諸弟子姪。洞中諸年少。玩月飮酒仍宿。</title>,<text>重陽令節至。景氣日夕淸。新霜染碧樹。樹樹秋霞明。相呼訪精舍。向晩沿溪行。踏沙有人影。已知明月生。家醞各有携。臨流相與傾。凉宵留晤語。聊以散幽情。</text>
<title>從姪葎送終志哀</title>,<text>夏盡秋又徂。凄凄孟冬日。逝者不可留。卽遠卜云吉。祖載違故里。適彼千年室。默默懷平生。所感諒非一。悠然抱遠識。至行神可質。家庭見雍穆。夫婦無燕昵。勤身侍湯劑。遂嬰死生疾。純孝婦若子。次第秋柏實。嗟哉善居喪。高天何所嫉。老父與孤兒。冤號氣欲窒。幼女至無知。如覺有所失。向夕迎魂歸。魂歸竟誰必。</text>
<title>撿田使金休伯 始鑌 將竣事還朝。爲兩親設壽爵。移書見速。以服不赴。遂次東坡不赴蘇州太守侍太夫人觀燈會詩韻奉寄。</title>,<text>鄕閭奔走望車塵。使傳初歸擁葢輪。勝日留稱兩親壽。福星分惠幾州春。登盤豢豹驚中饋。滿甕浮蛆醉上賓。寂寞掩關孤盛會。任敎豪客笑陳人。</text>
<title>盆植雙梅歌</title>,<text>我盆雙梅老少並。少査巧屈老瘦硬。花奇重葉。石湖老子之所敬。少者入房當仲冬。臈月敷英玉相映。老者季冬始入室。枝柯寂寞氣藏密。細看蓓蕾日漸大。花卽未成生意溢。此花正月當爛開。花神好逐條風回。差遲亦使百花後。紛紛桃杏誰敢猜。欲知此翁不枯淡。看取次第雙盆梅。雙盆梅下時傳杯。自矜力斡造化柄。伸縮早晩與天競。年前年後春長在。一花欲衰一花盛。</text>
<title>歲暮雨夕。對梅偶吟。</title>,<text>烟雨冥濛欲盡年。雪齋淸暖似春天。梅花玉立寒窓畔。妙處無言意自傳。</text>
<title>癸巳立春</title>,<text>六十光陰到轉頭。華年鼎鼎水東流。德慙蘧化但衰懶。身比白閒聊退休。夜月琴樽隨境引。春風杖屨映花遊。耕寬釣寂無餘事。萬卷生涯得自由。</text>
<title>枕上</title>,<text>老枕無眠看屋樑。心心揩眼候晨光。月傳梅影全身瘦。春入雞聲盡意長。雪塢書窓元冷淡。天街漏院太奔忙。東方漸白猶舒膝。默誦南塘夙夜章。</text>
<title>上元月夜。梅花老査盛開。</title>,<text>梅開早春節。月滿上元時。霽影花神喜。天眞桂魄知。無情如有待。偶會豈相期。香色不長好。虧盈共盛衰。</text>
<title>久病杜門。三日。同諸兄弟子姪下石泉。採蔌煮羹。仍成小飮有作。二首</title>,<text>經時掩關卧。忻此春載陽。三日適云至。起色試衣裳。駕言將出游。逍遙循西墻。巖池漾新綠。汀柳弄輕黃。沿流向石泉。遵渚踏時芳。兄弟已戾至。賓友共相將。芳醪旣挈榼。嘉蔬又盈筐。隨量淺深酌。調鼎作羹湯。豈但重遊矚。野味良足嘗。舒娛酬令節。歸途且勿忙。杜門抱痾久。春寒初解嚴。今日値三三。好鳥語危檐。暄風舒淑景。天氣正和恬。花木雖未秀。時蔬已抽尖。良辰命儔侶。起行散滯淹。循谿有微徑。擷芳幽興添。和羹薦雉膏。分嘗俱屬厭。精舍臨曾阿。回谿隔塵閻。悠然得我所。俯仰玩飛潛。</text>
<title>送春日。登後園山脚偶吟。</title>,<text>春盡園林捲地風。落花無數散西東。村蕪過雨新茸暖。渚柳縈烟軟翠籠。遲暮年華憐物候。淸和時節競農功。貧家儉歲難賖酒。謾餞光陰一笑中。</text>
<title>次叔章弟寄宅仁韻却寄</title>,<text>無那鴒原生事疎。東西就食各分居。淸貧轉劇灾荒後。團聚猶稀竄逐餘。滿眼三春花柳色。澆胷千古聖賢書。似聞有約山棲客。何日同叉宋穴魚。宋穴在春陽溪中</text>
<title>淸和馬上記所見</title>,<text>斷送穠華不出門。淸和騎馬繞東村。山花半落稀春色。隴麥初齊過雨痕。角雉挾雌麤意氣。雛鸎喚友澁聲言。芳菲入夏猶無盡。軟綠新陰處處園。</text>
<title>四月旬一夜。同李倚伯 華益，柳君實 春榮，余建中。自書院步月上石泉。</title>,<text>明月淸和夜。溪行步步吟。短筇沙徑細。精舍石泉深。淺白烟籠渚。微凉露滿林。語闌仍宴坐。流影欲西沉。</text>
<title>盛夏曙行</title>,<text>揮鞭落月影。畏暑故晨征。豆葉露華白。稻根泉脉淸。勞生少日事。倦役暮年情。宿鳥驚殘夢。參差隔樹聲。</text>
<title>六月朢夜。寒水亭對月。</title>,<text>六月雨晴溪閣孤。蟾輪徐轉峽東隅。天衢光彩十分滿。世界埃塵一點無。素暈淸脾凝水鏡。凉波冷骨襲冰壺。斯須頓覺心源爽。洗盡炎蒸萬國爐。</text>
<title>星岑姜叔鎭 鄅 山園。幽峭絶勝。余以夏季過之。其子淸甫 再淑 請賦。</title>,<text>暑午叩高齋。猶聞讀書聲。幽林左右列。滿地凉陰生。移步陟巖麓。更得荷池平。水木絶瀟洒。山曲層臺縈。主人倚杖立。深處玄蟬鳴。紛紛利名客。誰知有泌衡。</text>
<title>石泉次韻聯句</title>,<text>癸巳季夏。家弟少章與李濟仲 仁溥，天祥。會石泉肄擧業。游息之暇。探韻聯句。成四十韻。奇語錯落。有韓孟遺韻。余讀而喜之。適李國材見到。攜余遊石泉。仍約聯句。就次其韻。萬姪過去續二韻。仲章追至得五韻。未及卒篇。乘夕投書院。金天成及其姪 景澯 元澄，金 光國 士能。各得一二韻。余及國材畢押篇成。遂成山間一故事。濟仲，少章，天祥三人。以入前作不與焉。是歲七夕。天章書。步出林木表。境當山水交 天章。厓懸有危石。峽束無平郊 國材。跳波象振鷺。沸瀦疑藏蛟 天章。絶景怳仙窟。芳躅憶書巢 國材。憑虛峻砌聳。抗空危樑抛 天章。巖開劃禹斧。岸斷坼羲爻 萬。時移萃風雨。歲久餘荊茅 天章。僉謀協蓍筮。重構㓸蘚髾 國材。疏泉出細竇。累石補仄坳 萬。層楹納月印。廣簷却雨捎 天章。春流漲桃浪。夏熱遜竹颵 國材。楓酣錦映壑。雪擁瑤堆庖 天章。樵肩山晝脫。詩眼閣夜敲 國材。蔬朝軟滿筥。魚夕腥分苞 仲章。樽澄汎蛆蟻。網密排蠨蛸 天章。幽賞探水石。高言轢嵩崤 國材。品物自殊種。儒禪亦同胞 仲章。唱酬襍古律。張弛間諷嘲。披襟意豁豁。脫冠頭磽磽 天章。自足聽淙瀨。何煩奏絲匏 仲章。聚散劇萍梗。起滅等漚泡。長源啓遠派。茂根擢高梢。緬懷溯遺澤。盛德鎭浮譊。高山競攀仰。大玉絶瑕謷。何由繼弓冶。庶免姗斗筲 天章。詩書宜嚼胾。道義且飫肴 國材。誠維啓關鑰。敬是澄河膠 天章。素位安本分。玄縡搜大包 國材。羣聚修敦睦。互勉滌漓淆 仲章。秉彝物有則。好懿天所敎 天章。學壇思竪幟。名場貴鳴鐃 仲章。冰銷慾萌動。山摧怒氣哮 國材。堅車待戒舝。悍馬急揮鞘 天章。復符膺恒服。迷塗指勇咬 國材。浮榮笑雞肋。實理悅豢炰 景澯。發軔從卑邇。禔躬謹忽抄 士能。閒情分野鶴。幽事共林麃。此意政蕭散。俗語莫喧呶 天成。輔仁比鶼翼。爲善趁雞嘐 天章。名須有實效。莫如流空嗃 國材。</text>
<title>幼材追酬故金齋郞彦兼秋興見寄之作求和。次韻寄意。</title>,<text>我所思兮在何許。舊遊川上永嘉東。生離 指幼材 死別 指彦兼 成衰蟄。陳迹回頭踏雪鴻。起語本彦兼詩語。幼材仍用之。悠悠人事不須論。憂喜悲歡互聚門。存歿渾如雲起滅。盛衰眞似日明昏。面朋市友盡滔滔。屈指交遊幾漆膠。遲暮索居强輔遠。誰將越砥斂鉛刀。東岡高卧志彌堅。家學淵源獨繼前。怊悵相思川路闊。秋江龍蟄葉黃邊。指幼材喬嶽星辰德望尊。剛柔秋厲更春溫。可憐型範今何處。揮淚羊曇忍過門。此下三絶追憶李先生北門當日北風凉。蘭佩邊沙委國香。夜郞天外離居地。誰記招延七寶床。錦水滔滔更一方。儒風盛似鄭公鄕。西林寂寞生徒散。誰復歸裁小子狂。松臺鏡浦漾漣漪。倚醉登高弄晩曦。一自仙翁乘鶴背。悲秋空有舊吟詩。右答幼材。曾共彦兼游賞松亭鏡臺。有登高賦詩事。記得仙遊醉興濃。千厓霜葉錦爭紅。探詩縱酒登臨地。豪氣眞情詑兩翁。右述己丑季秋。共彦兼及諸人。仙亭落淵游賞之興。校書聞說似除塵。心眼精詳更幾人。錦水陶淵陳迹在。幽明無間舊情親。右憶與彦兼，幼材。共校兩家先集。西風落葉響蕭蕭。綠水南湖定沒篙。怊悵釣魚人不見。白雲秋月滿亭臯。右用彦兼送金天若赴召詩意川前錦北境偏淸。借問高人孰耦耕。適老已亡餘密老。滄浪獨立鬢絲明。彦兼號適庵。幼材號密庵。死別其如萬事休。生離蘭室隔薰篝。幽吟淚逬追酬什。悵望江湖極目秋。</text>
<title>舍季少章登科榮歸。竊念兄弟三人。俱以不才。聯登桂籍。無非先人抱才久屈。積善垂裕之慶。而不無福過鬼瞰之懼。述所懷示諸弟及子姪。用寓兢惕戒勉之意。</title>,<text>弟兄才具秖凡流。三桂科名取次收。恩愧偏深難報效。物嫌太盛易招尤。畏人不敢高聲語。憂國唯思直道謀。說與諸郞須惕厲。勿萌驕溢勿輕浮。德藝先人未策名。萱闈積善藹仁聲。芸編幾課多男子。桂籍三聯四弟兄。敢道析薪能負荷。極知培種必敷榮。持盈履滿唯兢畏。成立良難易覆傾。</text>
<title>贈金仲綏 履萬 德餘 慶錫 兩新恩。仲綏，德餘叔姪。捷今年增廣進士試。仲綏又登大科。見訪求詩。</title>,<text>妙歲聲華揔席珍。蓮科桂籍渥恩新。彤墀獨對三千字。墨榜聯名二百人。共道兩疏元父子。仍兼十載舊婚姻。今看結駟高軒過。驚動村氓寂寞濱。仲綏爲子婦季父。德餘爲子婦之弟。</text>
<title>寄賀申會元維翰登第 申密陽人。丱角時余賞其詩文。謂必名世。後選上舍。又登大科會試第一人。</title>,<text>南州當日賞文豪。丱角英聲壓俊髦。弱冠摘髭芹舍選。壯元簪髮桂香高。封侯曾許不龜手。鳴國誰知卽鳳毛。可惜平天難售市。滔滔列肆競錐刀。君先子嘗病君不攻公車業。爲救貧計。余戲之曰。子之公車業。何曾救貧。安知不龜手之方。或以封侯邪。到今追憶。億中幾於先見。故及之。</text>
<title>處士金公 邦照。瓢隱先生第六子。而大諫公之弟也。壽過八袠。隱德不仕。今年冬朝家推恩賜緋。臘月之朢。設筵稱慶。長孫進士聖欽。以感戴頌祝之意。爲之序若詩。呈座中求和。卽席次韻致賀悃。</title>,<text>星聚高陽積德門。貂緋優老荷天恩。綵衣嬰戲趨庭子。墨榜科名弄膝孫。風引驚鴻廻舞席。月和浮蟻滿芳樽。幔亭更見仙家宴。盛事流傳到後昆。</text>
<title>又吟一律屬子山 龜重</title>,<text>壽爵稱觴處。知君喜懼心。兒耆親耋大。家慶國恩深。月爲華筵滿。春仍盛會臨。時近立春 夜闌餘興在。添燭進鳴琴。</text>
<title>甲午新春</title>,<text>甲午今周甲。居然過六旬。文心千古事。花信幾年春。日月韶顔變。江山老眼新。憂時祝聖壽。還是華封人。自前冬上候不豫</text>
<title>不到芝村十年所。今復過焉。不但存亡衰盛之感。江流齧岸。墟落蕭疎。俯仰陳迹。令人釀涕。阻雨數日。將歸趙仲深 德淵 表兄索別語。臨行留贈。情見于辭。</title>,<text>握手兩無語。俱非舊日顔。悲歡一夢裏。存沒百年間。閱世江侵岸。關人雨滿山。前期知不易。信宿未能還。相思隔重嶺。相見各衰顔。舊事悲吟裏。眞情笑語間。客歸花外路。春到雨中山。莫恠臨歧涕。餘年幾往還。</text>
<title>山中早行</title>,<text>客出春山路。春禽無數鳴。早時披露過。幽處映花行。巧舌迎人語。多情喚友聲。羸驂故倦步。詩思此中生。</text>
<title>春陰朝興</title>,<text>春雲連日陰。曙色迷洲渚。披衾睡始醒。滿聽幽禽語。農夫負耒耟。驅犢出田墅。山西一夜間。巖花開幾許。</text>
<title>春晩園中</title>,<text>東風日日吹。佳賞殊未歇。微雨曉已收。芳陰漸生樾。西山晴靄多。應知長新蕨。向夕有歸樵。薪歌相和發。醺餘卧忘起。露氣侵衣襪。淸宵夢始回。滿院梨花月。</text>
<title>食木蕨</title>,<text>家貧闕鮮食。園蔬當脯醢。木蕨何從生。山人谷中採。過門適求售。風露氣不改。芽新葉未敷。莖軟苞尙在。門僮握粟賖。竈婢沸湯待。淸甘陋雞臛。滑潤笑鵝腿。案從老眉齊。味充詩腸餒。作葅煩酲醒。和葱幽致倍。不羨權豪家。珍錯堆山海。</text>
<title>蟠桃</title>,<text>山海經東海度索之山。有大桃。屈蟠三千里。名蟠桃。是桃三千年結實。王母所獻。方朔所偸。皆是物。盖山果也。靑巖亭東庭階上。有千葉紅桃。歲久屈曲蟠樛甚奇。命曰蟠桃。賦一詩奉壽荷塘從兄。靑巖舊先廬。卉木餘亭臯。靈根積大年。樛屈成蟠桃。層華敷渥赭。燁若猩紅袍。玆惟瑤圃植。游賞皆仙曹。所以主人兄。鶴骨垂霜毛。光陰望八袠。體輕齒牙牢。枝頭摘霜實。花下酌春醪。韶顔駐靈液。壽與喬松高。願分難老術。追逐驂鸞翺。</text>
<title>春盡</title>,<text>雜花枝上空。玆夕春蓂盡。浮浮川動絮。稍稍階添筍。薔薇香正吹。葡萄蔓初引。聊遲官糶分。且寬家食窘。詩成試一諷。遣興散滯憫。園蔬種幾時。嫰葉漸盈畛。</text>
<title>初夏連雨</title>,<text>久旱望甘澍。晩空凝密雲。微風靜樹梢。雨意正紛紛。臨水初易見。近林漸多聞。迢迢遠山色。未暝已難分。徹夜響不止。連日暗朝曛。無心隴陂麥。蔚興若欣欣。入夏便成霖。新漲欲侵圻。</text>
<title>憂時</title>,<text>春季二旬旱。白日無光晶。晨朝到卓午。爛赤如銅鉦。有時白虹貫。無端黑眚嬰。陽烏首萬象。赫臨照羣生。妖精掩顯耀。寰區如晦盲。入夏三日雨。陰曀何時晴。誰能辟氛祲。中天懸大明。</text>
<title>月夜憶石泉讀書兒曹</title>,<text>石溪鳴靜夜。白鷺未能眠。娟娟西峯月。定照書窓前。寥敻小山西。書齋正幽絶。淸夜不懸燈。窓明滿川月。</text>
<title>灌水荷盆。對月靜觀。令老妻披韻書。信手拈韻。戲成一絶。</title>,<text>不用流泉指上彈。盆池淸夜漾微瀾。默觀動靜循環妙。始信堯夫解弄丸。</text>
<title>霽夜靑巖亭對月</title>,<text>田家梅雨麥凉生。水檻林風桂影淸。新漲前池三尺滿。霽光今夜十分明。階甎汩汩泉聲轉。樹葉翻翻露氣盈。老去詩情渾不减。倚楹吟哢到深更。</text>
<title>食松蕈</title>,<text>近山多松林。積旬秋雨晴。薰蒸土膏潤。零露洒餘淸。精液結成蕈。戢戢漸抽萌。森然擢玉拳。晨採傾筐盈。歸廚揀脆嫰。調味雜煮烹。甘鹹配油醬。滑軟薦香粳。芬芳笑肉芝。羶脂薄羊羹。參鼻馨腴襲。入口齒舌輕。長安鼎食家。還誇五侯鯖。</text>
<title>李慈仁以達別近十年。聞余到陶山。自烏川馳至。共登天淵臺吟贈。</title>,<text>昔賢遺躅半蒼苔。邂逅逢迎眼忽開。兩地故人頻入夢。十年今日共登臺。長江氣勢縈吟筆。曠野風烟拂酒杯。俯仰天淵餘物色。夕陽懷古更徘徊。</text>
<title>夜久聞雪</title>,<text>老眼看書癖已成。夜深相對一燈明。無端自覺紙衣冷。窓外蕭蕭竹霰鳴。</text>
<title>過霽月橋</title>,<text>歲暮白雲洞。天寒霽月橋。舊遊今更過。雙鬢雪蕭蕭。</text>
<title>宿白雲洞聞雨聲</title>,<text>洞裏白雲深幾重。高齋投宿訪前蹤。通宵卧聽山間雨。聲柱翠寒臺上松。</text>
<title>寄金詞伯粹彦 有序○金名重兼登文科有詩名</title>,<text>壬辰夏末。余祇召入城。因病罷官。將舁還故里。鞴馬且發。金詞伯粹彦爲送行而至。袖出一卷詩。見視曰此崔生成大作。甫勝冠詩已如許。幸以一語加題品。余臨行忙遽。不暇嚌胾。而乍閱知非晩近語。古詩山有花。儼是孔雀東南飛之遺。七言長律則中唐韓君平流輩。不意左海後生。奄臻斯境。令人愛玩不已。欲借閱路上。粹彦不可。携卷徑去。旣歸於心不能忘。仍賦近體一首寄粹彦。使轉示崔君。不知崔君見之以爲何如也。載病西征載病歸。臨行詩草閱依俙。新篇嗣響韓盧韻。古意傳神孔雀飛。追琢圭璋空寶肆。峩洋山水謾琴徽。後生才俊看如許。千仞高岡正振衣。</text>
<title>又宿白雲洞。曉起觀雪。</title>,<text>一宿高齋穩。披衣啓曉關。竹松迷院落。雲雪冷溪山。漏盡吟哦裏。春生笑語間。蕭然絶塵事。倦僕莫催還。</text>
<title>仲冬中旬往陶山。臘朏始還。是夜大雪。盆梅正開。喜而有作。</title>,<text>浮游半月返衡門。淸夜齋居勝賞存。大雪四山銀色界。寒梅一樹玉精魂。蟠松積素林園淨。坐榻凝香紙帳溫。此際詩成無俗語。天眞絶景洗塵根。</text>
<title>大雪晴景</title>,<text>萬里乾坤散羽毛。威權滕六太雄豪。平逵跨陸銀橋闊。老檜摩空白塔高。累日園林風不動。先春花木景眞遭。穹窿恠石粧山藪。造物機緘亦自勞。</text>
<title>金望之 南重 卜築何事洞。取太白問余何事棲碧山之語。揭之楣間。請余次韻。成二絶。以洞名何事。故兩絶俱用何事字。</title>,<text>半在淸江半在山。漁樵身世一生閒。支筇獨往問何事。雪後尋僧巖洞間。何事干君湖上山。忘機心與白鷗閒。松壇客到不相見。漁笛一聲烟水間。</text>
<title>臘月初旬。梅花滿枝。雪月正明。夜深靜坐。洗然絶塵。剪燈覓句。室人使小婢煖酒而至。</title>,<text>梅花燈畔澹天眞。雪月窓前霽色新。夜久主人淸不寐。心源洗盡十年塵。素梅香韻絶塵埃。雪月明時滿樹開。燈底小槽新壓酒。細君傳送侑花盃。</text>
<title>內室小槽酒滴聲。甚淸越可聽。喜吟。</title>,<text>恠底中房泉響生。小槽家釀壓新淸。却呼侍婢催溫火。月下梅前細細傾。</text>
<title>宿李壽翁 鶴齡 宅。雪晴月明。盆梅正開。主人勸酒索詩。</title>,<text>溪山雪上月。滿此梅花窓。宿客動詩興。主人開酒缸。</text>
<title>將往覺華同甲會。到昌坡聞亨叔已於昨日携琴先往汝完家。意致翛然。喜而有寄。</title>,<text>聞君前夕抱琴過。牙峴主人能醉歌。幷馬聯翩山寺去。淸宵雪月興如何。</text>
<title>甲午乙未周甲宴席上作 有序</title>,<text>甲午乙未庚契之修。葢十年所。而甲午一周矣。契員十六人。獨金汝明不幸。餘十五人者。每春秋會歡。蒼顔皓髮。處處追從。一時詑爲勝事。契中子弟以今明兩年爲父兄周甲。相與合力設具。以季冬之十三日。會于覺華寺之東上寮。稱壽于契員。知舊聞風而集。酒羞旣陳。琴歌侑歡。實盛會也。題二律以記其事。老少會者八十餘人。爲三日之遊。五旬修契鬢毛殘。周甲兒曹薦壽盤。座上定知弧宿映。山中未覺臘天寒。明年此會幾人健。吉日初筵多客歡。二八同庚一遊岱。生前莫厭酒杯寬。靑馬靑羊兩歲生。素心素髮十年盟。舊遊長恨一人少。此會還從諸子成。周甲容華耆向耋。同庚情味弟兼兄。吾儕勝事鄕鄰羨。待到期頤幾度行。</text>
<title>乙未元日立春</title>,<text>周甲年移急景凋。三元仍是立春朝。人間再得靑羊曆。天上新回玉斗杓。里巷暖烟梅柳動。江山化日雪霜消。老農亦有延祥祝。家國平康穡事饒。</text>
<title>壽權母安夫人百歲 夫人宗人賚爾之本生母。生於明神宗萬曆丙辰。</title>,<text>婺女星精地上仙。文成家世世芳傳。山桃子結三千歲。海屋籌盈一百年。八袠再牢眞罕有。夫人曾在戊寅。與其夫子處士公以合巹周甲。再行同牢禮。時年八十三。 九疇五福更兼全。明朝萬曆丙辰後。人代滄桑幾變遷。</text>
<title>從易東向汾江。水深騎牛以渡。</title>,<text>騎牛過江去。醉面映波紅。日暖沙汀路。長松滿袖風。</text>
<title>陶山下流數百步。有石磵臺。老先生遺躅在焉。嘉靖壬戌。先生送李龜巖於此。適値春暮。遂寫劉商絶句君去春山誰共遊。鳥啼花落水空流。今朝送別臨流水。他日相思來水頭之詩以贈其行。歲久而毁。行人取路踏破。過者莫復省識。余爲洞主。使院僕疊石畚土。修而築之。雜植花木。刻石以表之。又刻劉商絶句於臺西巖面。使後人摩挲想像而寄懷於當日。金兄鳴久 鏞 聞而喜之。寄一絶致意。次韻奉答。</title>,<text>浮世滄桑遞變更。山頹石老古臺傾。欲知補築慇懃意。此地曾經送遠行。</text>
<title>旣修石磵臺成一絶</title>,<text>緬憶先生此送行。春山花落鳥嚶嚶。至今水石鏘鳴處。彷彿當年玉佩聲。</text>
<title>過龍壽作</title>,<text>薄暮攀龍峀。厓崩徑細分。斷山穿返照。層嶂掛行雲。鷺下飛泉脉。虬蟠露樹根。倚鞍仍淺酌。出洞欲微醺。</text>
<title>歇馬田家</title>,<text>田家村巷中。亦有流鸎語。盡日楊花飛。無風自來去。</text>
<title>題鳳擧家壁</title>,<text>幾度到君家。忘歸日又斜。春風不相待。落盡碧桃花。</text>
<title>宜仁望峽</title>,<text>晴嵐王母城。朝雲神女峽。獨有丈人峯。嵬然不可狎。</text>
<title>醉過琴德甫 思聖 家。主人掃壁求詩。戲題。</title>,<text>琴張自狂者。家住靑山下。門前綠樹枝。許繫吾曹馬。</text>
<title>隱君松月齋表從叔挽</title>,<text>前輩久淪喪。今人尙華藻。沖然抱眞翁。斂志事幽討。盡室鹿門隱。遺機漢陰老。眞仙謝服食。至文在纖縞。世無桓君山。誰知太玄草。世道日趨漓。淳源久已散。幽幽太古心。不受澆風亂。希音脫淫哇。大樸辭雕鑽。含眞蘊質素。巧僞自羞竄。始知頹流中。離波有登岸。讀書有何好。孶孶不知老。耄期罔敢懈。絶編肆硏討。窮年又繼晷。墳籍日負抱。終身味無味。若獲千金寶。至樂會中心。逢原在深造。高世卽靈仙。絶塵斯藥草。圍碁有爭心。橘中鬚眉皓。無營百年閒。不羨八公老。垂簾講大易。端居覰天道。委巷亦淸都。何必蓬萊島。遯世多近名。先生獨超然。終身伏嵁嵓。寓樂在陳編。荊璞不受琢。蘊寶全其天。君看衒材用。漆割更膏煎。沉冥竟晦迹。良史誰爲傳。</text>
<title>李上舍天祥欲卜築峽源。圖其山水。間以視余。余不覺目擊神往。請分山卜隣。天祥喜而許之。遂成一律題圖面。以爲後日左契。</title>,<text>峽江深處但禽魚。君欲携家此卜居。古洞石奇宜理屐。陽坡草盛好燒畬。六旬行世心全懶。一半分山計未疎。他日相招開蔣徑。壺中天地講圖書。</text>
<title>密庵就錦里遺墟之傍。營葺小築。仍次錦翁金公卜居錦陽韻。遍求屬和於朋遊。次成兩律求斤敎。錦翁名學培。登第仕枳縣邑。學問文行。蔚爲前輩。瓢隱門人也。</title>,<text>遺墟接近晩方歸。雲霧江天有少微。家約自欣書籍富。山臞人羨孝慈肥。寒泉卒歲供瓢飮。束帛何時到布衣。世事卽今無可問。杜門聊爾學夷希。當年廢址傍溪湄。卜近寧嫌活計微。捲釣滿携魚婢美。穿階成列竹孫肥。陳編自理芸香簡。初服仍修薜荔衣。珍重主翁遺世念。新功秖在聖賢希。</text>
<title>傷巷東子 上篇悼窮命。中篇敍舊遊。下篇述高格。巷東字禮卿。號以巷東。吾所命也。隱於吏胥。能詩。五言古律。優入盛唐。詩人崔奇男之外孫。奇男詞格不及巷東。巷東葢出藍者也。</title>,<text>泥塗蹤跡混輿臺。奇意靑霞鬱未開。漁市塵昏欺鳳觜。鹽車日晩困龍媒。高懷曠世還依隱。薄俗何人解愛才。忽報詩翁歸大暮。窮途死別轉堪哀。白雲司裏起秋風。踏月幽人自巷東。酒態遠霄霞氣後。詩情高柳雨聲中。隱居漫惜侯嬴老。伴直誰憐孟浩窮。生別幾年仍死別。舊遊陳迹雪泥鴻。余爲秋官員外。直夕輒邀君聯枕。談藝和詩以爲常。新秋始入曹。君携酒夕至。對月傳盃唱酬。夜深微雨。吾詩遂有雨聲連遠樹。荷氣在高樓語。君亦擊節。今成一夢矣。開元大曆盛才英。愛爾攻詩續正聲。千首錦囊輕萬戶。五言瑤圃拓長城。披襟講藝精神合。倚韻酬篇意氣生。迹䙝心淸人不識。九原埋骨並埋名。</text>
<title>浮石寺</title>,<text>像設新羅代。山開義相庵。三秋澄氣色。萬古坼東南。遠峀晴知數。寒楓晩帶酣。豪吟倚樓柱。禪磬半空參。</text>
<title>賦得松月先生新塋五色瑞瓜</title>,<text>表叔松月翁之葬在五月。有五色甘瓜。羅生於冢塋。結實甚繁。至秋而熟。以奉奠薦供賓客。味極甘美。五色瓜此土無種而自生。實異事也。松月先生卜兆嘉。新塋異事里人誇。誰知朱夏三庚節。自産靑門五色瓜。鬱鬱蔓縈相映帶。離離子熟正交加。房芝廟栢元非瑞。緜瓞呈祥孝感家。</text>
<title>碧水莊贈主人李深甫 檼</title>,<text>窈窕靑山裏。淸幽碧水邊。趣成園自涉。心遠地仍偏。有徑通佳客。無媒識散仙。桃花春色到。莫遣世間傳。</text>
<title>別權萬容 大臨</title>,<text>十載重逢處。居然兩白頭。聊尋澤畔客。指吳尙書 共倚驛南樓。跌宕三杯酒。浮游萬里鷗。蒼茫歲晩路。別意更悠悠。</text>
<title>望海</title>,<text>望海無邊際。風帆散不收。地浮元氣闊。天盡大荒幽。拂岸千堆雪。眠沙幾陣鷗。滄波一萬里。何處問瀛洲。</text>
<title>越松亭</title>,<text>孤亭臨絶境。登眺景無窮。地盡長松外。天圍大海東。鹽烟生處白。沙日落時紅。更待黃昏月。疎林爽影通。</text>
<title>次韻題吳達夫 三達 醉隱堂</title>,<text>最覺光陰物外遲。開山何日拓堂基。映籬別築栽花塢。傍檻行穿洗藥池。樵徑雪深蒼檜老。漁梁冰合白鷗飢。壺觴酣暢還依隱。肎許緇塵染素絲。</text>
<title>賦得鳳擧家獨鴈</title>,<text>獨鴈無情思。羈棲曲檻傍。朝陽轉頭睡。歸夢水雲長。</text>
<title>丙申立春</title>,<text>丙申春節到山莊。七袠年華隔七霜。東北條風噓萬象。乾坤和氣進三陽。盆梅玉面盈盈近。岸柳金絲細細長。遲暮光陰浮念盡。且將餘日寄書床。</text>
<title>二月晦大風苦寒</title>,<text>端居觀物化。寒燠互傳代。坐見一年春。已及二月晦。草茸茁砌陰。冰澌融嶽背。煕陽散晴燄。川澤浮藹藹。農家正播牟。田野競扶耒。誰言半夜間。氣候有錯閡。嚴凝奪和煦。膏潤猝凍硋。太昊反瑟縮。玄冥恣洸潰。衝風刮地起。決裂撼大塊。瓦礫亂飛揚。丘陵歘崩碎。庭前兩高樹。巨枝如斬刈。塵沙天宇窄。霾曀日光曖。狂威萬馬馳。猛勢千人廢。雲屯結鴉陣。時有羣烏萬數隨風奔泊而過 泥伏潛魚隊。六龍且矜鱗。百鳥盡噤喙。重坤沍欲裂。累日戰不退。句萌及蠢動。夭瘁當一槩。我時閉戶坐。呵手縮袖內。默念蔀屋下。鶉結幾羣輩。燮理固有人。陰陽乃舛悖。上穹主生物。沴虐汔可悔。傷時獨沉吟。仰屋徒歎嘅。</text>
<title>寒食出郊</title>,<text>晩踏平郊雪。歸鞍酒半酣。生陽一百五。熟食六旬三。緜上封何益。墦間乞不慙。無窮浮世事。未敵睡茅庵。</text>
<title>國材寓石泉寄呈</title>,<text>石泉栖息地。幽處對書床。樹旭春禽暖。巖雲暮磬凉。雨聲雙磵溢。花氣一山香。咫尺追遊近。芒鞋趁月光。</text>
<title>敬次先祖冲齋先生留和望仙菴壁上韻</title>,<text>髣髴蓬萊入望中。仙峯十二楚山同。銀臺金闕依依見。暮雨朝雲處處通。秋到厓間開錦繡。春歸木末吐芙蓉。淸凉有木蓮花 未煩脚踏靈眞窟。領略千巖洞府雄。</text>
<title>烏川金君尙晉挽</title>,<text>世德淸風在後昆。巖居依舊映山門。傷心三十年間事。哭盡君家祖子孫。</text>
<title>關東伯洪天敍 重夏 挽</title>,<text>少年蓮榜碧松遊。文彩雍容第一流。萬選靑錢眞學士。三藩紫綬古諸侯。通朝望實羣公羨。葢代功名半道休。世變才難天奪速。傷時老淚不能收。</text>
<title>申康翎安叟 義命 挽</title>,<text>不恨荊州識面遲。一生名行最深知。居家孝友心如玉。莅邑淸平口是碑。並世神交還隔闊。乖時拙宦竟低垂。貞剛博雅眞佳士。標望端宜侍講帷。</text>
<title>吳判書 始復 挽</title>,<text>冢宰當年揔百工。聲猷尤著大司農。檄知尺一推登俊。象近魁三見奮庸。半世瘴烟隣海鰐。幾時䨓雨起湘龍。忽驚大耋占灾鵩。鰲極傾摧望日峯。今年運氣一何乖。南郭東藩繼葬埋。睦，權二侍郞。居近南城。東藩。指關東伯。 卿月又驚淪海岸。老天不許到台階。夜臺精爽新孤櫬。春夢功名舊大槐。詎待招魂歌楚些。歸舟江漢願方諧。</text>
<title>挽密陽李先達聖弻 命夔六十一登文科。四年不霑一命而逝。</title>,<text>京城曾賞識。江縣幾過從。風榻脩髥爽。霏談好意濃。科名秋晩桂。心事歲寒松。促路慳華選。無官表斧封。</text>
<title>大雪後月夜。權晦彦寓石泉。同李君絳校朱子大全。余以兒病不得往見。却寄二絶。</title>,<text>溪山雪月瑩冰壺。淸絶精廬壓水孤。燈下校書知幾卷。靑藜欲去問工夫。風泉雲壑隔塵寰。雪滿千巖月滿山。淸夜懸燈披卷處。案頭安得著衰顔。</text>
<title>李上舍天祥。同晦彦夕從石泉見訪。夜深步月而歸。翌朝投寄古詩。次韻奉答。</title>,<text>日沒四山暗。林雪有餘明。此時意中人。相携轉山行。聯翩踏素華。步步寒玉鳴。叩我柴門幽。投我茅齋淸。對案討古書。座右梅香生。歸袂映山月。翛然絶世情。時討論朱子感春賦，招隱操於梅花下。</text>
<title>次韻答洪伯庸 載煕 大伯 泰煕○伯庸與天祥，晦彦約會石泉。携大伯夜過我。轉投精舍。</title>,<text>老人掩寒戶。兩鬢霜雪明。賴有里中生。尺地頻經行。逢迎夜方寂。遠泉時時鳴。圖書映壁燈。澹然塵慮淸。語罷拂衣去。出門山月生。同人期共宿。幽討有餘情。</text>
<title>次韻答伯庸</title>,<text>雪嶺冰溪皎玉壺。諸君風味不曾孤。聯翩步月飄然去。淸興豪情起老夫。壺中天地絶凡寰。大雪粧成小玉山。更著幽人抱書卧。十分淸氣在臞顔。</text>
<title>丁酉立春</title>,<text>舊臘怱怱盡。新陽稍稍臨。甕香初歲酒。林語已春禽。日月添衰髮。雲䨓負壯心。問儂何事業。六十四光陰。</text>
<title>題北枝主人琴君文昌家 時避痘。挈家僑寄琴君空外堂以見處。</title>,<text>北枝厓谷似東柯。耕鑿寬閒數十家。偃葢虬松三畝翠。充堂鳧藻一門和。風流好客還虛館。雨澤催春欲滿花。暮境遊從追世契。更須隨興穩相過。</text>
<title>新秋田家卽事</title>,<text>雲山七月早凉生。高樹繁陰積暑淸。香稻歲功酣雨澤。候蟲秋語徹金聲。廐鬣踏靑行播麥。川鱗曳白好傳羹。安冲養素無餘願。始覺田居遠世情。</text>
<title>仲冬地凍。階竹獨鬱然。恐臘寒致枯。用藁草藏護有述。四首</title>,<text>林廬歲旣晏。地凍饕風惡。衆卉失靑葱。千林久蕭索。前階數叢竹。翠葉森如昨。受性異羣芳。霜雪寧外鑠。寒威最窮臘。歲換始黃落。愛護須及時。掩藏非示弱。春至好褰開。老色更沃若。天寒霰雪雰。方知徂歲暮。葉脫林影疎。草枯山角露。叢篁獨何爲。翠色凌嚴沍。夜窓起寒聲。不平如有訴。晨興命兒孫。藳茭與庇護。雖知素節堅。且避饕風妬。林居闕佳玩。歲晏轉蕭瑟。賴有階上篁。長充眼中物。風霜獨不凋。秀色更葱鬱。寒威漸凝沍。何以度窮律。不妨蹔閉藏。更闢陽和日。梅兄固可親。此君更高格。根與虬龍蟠。實堪鳳凰食。抱節傲寒凝。存身知翕闢。聊爲尺蠖屈。且學靈龜息。任被蒼髥公。調笑遺巾幗。</text>
<title>冬至夜有感</title>,<text>陽和一線地中生。迷復人心善念萌。最是靈臺多物誘。若爲充擴到純誠。雲谷千秋尊性銘。丁寧心法喚昏冥。燈前一讀衣沾汗。幾許狂馳汩性靈。</text>
<title>族孫正始。約鄭君周觀 後改名玉 作石寺攻苦之行。覓小紙書一絶以勖之。</title>,<text>兩生書笈寺門遊。槐市偏驚歲月遒。科第榮名眞末事。男兒志業更交修。聞此行爲習擧業。而驟用此語勖之者。丈夫一向汩沒於求名。志氣汚卑。畢竟無以樹立。此不可不戒。吾先祖家訓曰。爲學須爲己。科擧特末事。今日兩家後生。須知兩家先祖樹立卓然。由其先立乎大者。而勉思企慕。庶不墜家聲矣。</text>
<title>讀誠意章</title>,<text>誠意章中心法嚴。死生人鬼判毫纖。自欺自慊昭難掩。愼獨工夫貫顯潛。</text>
<title>戊戌立春</title>,<text>光陰屈指頻。周甲五回春。一轉乾坤槖。雙驅日月輪。災消六沴散。氣動萬花新。老去無餘願。年豐泰運臻。</text>
<title>洪學士季會 萬遇 坐疏斥相臣。有鶴城之責。路過府城。病負河橋之送。替詩致意。</title>,<text>天恩似軫卯申忙。故向炎洲賜暇長。好把鯨魚油繼晷。海濱還闢讀書堂。季會曾與蓬觀儲才之選。賜暇讀書。故勉其謫舘講學。月灘學士謫行忙。雲海蒼茫道路長。試向鷗江對書案。風烟不羨望湖堂。鶴城江岸。有鷗江書院。帶挹二水三山。眼界絶勝。蓬觀舊有望湖亭。最占湖山之勝。</text>
<title>巖栖軒前小梅有感</title>,<text>溪山烟雨喚梅魂。正掩幽貞古院門。記得先生吟賞日。滿庭香影月黃昏。瑤琴絃絶久塵埃。消息春還到小梅。黃卷聖賢遺訓在。喚醒誰約放心回。</text>
<title>曉起</title>,<text>披衣開曙戶。淡月漸窺櫳。禽語水聲外。杏花山影中。遙空低北斗。深院有東風。滿眼春生意。陽和萬象同。</text>
<title>杏花落後。紅梅始開。</title>,<text>紅梅如有意。故避杏花時。色恥凡英混。香從晩節奇。侑杯顔似醉。和鼎味方知。始信仙眞品。開遲格未移。</text>
<title>高靈朴延豐 望之 挽</title>,<text>成名不必在儒巾。磊落風姿八尺身。剖竹褊城敷惠澤。投簪壯節謝囂塵。時邀賓友筵羞盛。日課兒孫典訓眞。脫遇艱危甘殞首。安山賢相雅知人。尹相趾完居安山傳家詩禮世爭誇。投筆居然闡武科。意氣軒昂無媚骨。功名落拓負高牙。曾從山閣聯床宿。記得江城枉騎過。一別多年成永隔。春風回首淚行斜。</text>
<title>同地主權子定令公遊歸來亭。次壁上韻共賦。</title>,<text>江天處處水仙家。淸勝斯干更若何。松菊歸田芳躅遠。雲烟出郭晩山多。風生快閣消煩暑。潦退虛汀露淺沙。皁葢留連時向晏。醉餘豪興浩無涯。</text>
<title>翌朝同幼材，悅卿溯江向虎溪。用前韻口號。</title>,<text>江湖占勝欲移家。買地無貲奈老何。淸興載將農艇遠。高情輸與水禽多。孤村初日烟生峽。近渚前宵雨漲沙。雅集儒宮超俗臼。萬松層翠壓澄涯。</text>
<title>中秋共金鳴久，金士宗 岱，李伯生益卿 守謙。泛月汾江愛日堂下。</title>,<text>淸夜澄湖結伴游。烟雲淨盡月籠秋。剩敎逸興飛仙識。孤鶴橫江拂客舟。</text>
<title>舟中成一律記勝遊 是夜宿愛日堂。舟中有老梢工。唱聾巖所定漁父詞。</title>,<text>天淵臺下放扁舟。瞬息聾巖玉鏡流。雨漲澄湖添別境。雲開明月餉中秋。登樓把酒臨風望。擊汰携朋入夜遊。更喜黃頭還解事。漁歌響滿白蘋洲。</text>
<title>鳴久旣追次前韻。又用其韻見寄。亦敍遊興。次韻還答。</title>,<text>淸風徐起送蘭舟。勝日提携盡勝流。月轉冰輪新滌暑。湖平玉鏡淨涵秋。飄飄一葉空中去。緩緩雙橈畫裏遊。仄徑懸厓精舍近。醉歸穿過荻花洲。</text>
<title>閏八月小朢前夕。七灘金學士天若抵靑巖。荷塘兄及舍弟叔章出待。余强病往會。龜厓亦投暝而至。雨新霽。月色淸甚。坐中皆年六旬以上。七灘以七旬之年。涉百里而至。可謂良宵勝會。聊成一律。遍示追到諸人。七灘以未見靑巖爲恨。玆行作意忘勞云。</title>,<text>靑巖雨過好秋晴。遠客登臨月正明。四座容華雙鬢皓。八窓光景六根淸。名區晩到眞乘興。老境重逢倍有情。溪院石泉俱靜界。須將健筆記經行。</text>
<title>七灘携荷塘兄，成夏卿 大夏，李粹彦，鄭善長諸名勝。爲浮石之遊。登聚遠樓。飽看秋景。共次周武陵山字韻律詩。余病孤勝踐。追次見意。</title>,<text>景游曾駐屐。義相昔開山。傑句星辰上。高樓天地間。石浮元氣老。僧定片雲閒。坐羨尋眞侶。淸詩滿袖還。</text>
<title>三溪雪中。送趙文學 最壽 撿田行臺。兼寄其從兄毅仲 裕壽 舊僚。趙以毅仲故。特致款曲。臨行求別語甚勤。牽率勉副。時有其叔父右揆相公之喪。毅仲分深別久。故頸聯結語致意。</title>,<text>靑巖秋晩葢初傾。揩眼三溪更有情。共道福星蘇一路。偏知和璧重連城。中郞德量賢丞相。內史才名令從兄。木稼悲兼雲樹恨。可堪風雪送君行。謝道韞稱其叔父安爲阿大中郞。史稱安有德量。謝惠連從兄靈運爲臨川內史。</text>
<title>金察訪粹彦挽</title>,<text>靑春南國盛名傳。詩社風流五十年。薄宦浮沉芸閣隱。宏辭騰躍桂宮仙。淸班顯者誰投綆。濁世奇才不直錢。記得對床談藝處。沖襟雅度玉生烟。</text>
<title>歲暮祝兩孫兒新年進業</title>,<text>大孫年十三。學詩繼書傳。小孫方九齡。通史讀八卷。文義亦開明。課誦頗疎倦。有時快意諷。琅若春鸎囀。不欲苦拘束。優游任方便。嬉戲雖放浪。而不事賈衒。大者恢以通。小者敏而狷。服著安弊壤。華美無健羨。資材皆可敎。金玉在琢鍊。氣質庶涵揉。經籍期貫穿。內可振家聲。外可成邦彦。但願靑出藍。終能豹虎變。</text>
<title>己亥立春</title>,<text>魁杓初夜轉臨寅。周甲仍逢第六春。天地烟雲回氣色。溪山花柳動精神。日舒化國陽和進。冬盡農家事務新。漸覺兒孫添學課。無營閒作太平民。</text>
<title>早春閉關卽事</title>,<text>雪潤纖毛草被庭。風搖金線柳垂汀。迎春透地新生氣。避癘關門靜攝形。深院懸燈梅影瘦。小爐藏火朮烟靑。案頭書在妨昏眼。嘿念南塘夙夜銘。</text>
<title>恠石 以下八律課製。擬次崔岦銀臺二十詠中八題。</title>,<text>嵌空幾劫太湖潛。鬼鑿神剜逞巧銛。鐵綱劈分陰獸觜。銀臺移峙碧巉尖。池淸盆面靈泉溢。天近峯頭瑞露沾。巖洞依俙烟霧起。緫疑台嶽在櫳簾。</text>
<title>萬年香</title>,<text>仙根不許俗人看。西掖淸深倚畫欄。苦節恥爲桃李艷。貞姿傲視雪霜寒。萬年靈骨逾蒼老。三伏淸颸勝白團。更待月移層影落。半庭香葉露華漙。</text>
<title>四季花</title>,<text>天敎異卉擅芳姸。節節開花續續連。月下風前香自別。雪中霜後態逾鮮。東君可是長留客。上品還應合喚仙。晩菊早梅俱瞥過。四時光景爾能專。</text>
<title>老松</title>,<text>昂藏屈曲氣森然。移植知從西嶺顚。老幹蹙鱗經上古。低枝結子自何年。雪餘獨露蒼蒼面。風過微聞細細泉。禁直岧嶤無別事。日哦淸趣合儒仙。</text>
<title>烏竹</title>,<text>映階烏竹若干竿。逬笋時穿古蘚斑。幹涅未宜彤管用。色玆 左傳何故使吾水玆。從二玄。音咨。黑也。 疑染墨花乾。淸陰消却庚炎酷。苦節從他臘雪寒。同氣相求歲晏後。此君深契獨蒼官。</text>
<title>山榴</title>,<text>杜鵑啼血灑花枝。染出紅英色不移。春事正當全盛日。風流最在半開時。淸晨露氣偏生態。靜界天香更侑詩。俗客謾誇金帶貴。映山仙格似渠誰。</text>
<title>瑞香花</title>,<text>纔及新年送古年。紫茸花信上元前。高標正似餐霞客。絶艷渾疑織錦仙。十里傳香猶酷烈。半庭含笑更嬋娟。羣芳退遜歸盟主。數尺枝柯倚日邊。</text>
<title>菖蒲</title>,<text>誰剔靈根石澗幽。移栽殿掖玩香柔。淸陰可愛靑燈夜。翠色彌深白露秋。禪老採持曾托契。坡翁賞惜更成謳。夭夭細韌如書帶。長與仙官近案頭。</text>
<title>塘上 三絶</title>,<text>磯頭碧雀兒。出水銜魚坐。魚生猶掉尾。欲食還驚墮。池邊蒲葉齊。蒲下魚兒聚。聚散太無常。紛紛不可數。南池荷葉多。不省鳧兒處。搖蕩浪痕生。知渠此中去。</text>
<title>戲作三禽言</title>,<text>老姑疾老姑疾。曠野飄搖叫儔匹。上訴雲天下搶地。上下千回心若一。鄰家驕婦矜冶容。姑疾姑瘳弗顰咥。孰如爾婦獨孝慈。遑遑疾病懷憂恤。老姑疾如勿藥。婦子嬉嬉弄春日。毱毬毱毬。春日嘲呼茅屋頭。東家夫婦晨飼牛。及時耕播向西疇。北里富兒日嬉遊。朝出蹴毱暮打毬。毱毬毱毬君且休。耕田布穀農有秋。嬉遊佚樂易生憂。風雨別離去婦愁。谷口泥濃谷口泥濃。烟雨濛濛初夏中。水田秧稠促農功。谷口泥濃移秧樷。金衣公子歌年豐。谷口泥濃時暘風。擊壤皷腹嬉老翁。</text>
<title>鄭察訪汝宣 鐸 挽</title>,<text>屈指交游藪。情親最是君。自甘懷白玉。不肯附靑雲。興適雞豚社。班卑鵷鷺羣。誰令埋璧地。典籍表新墳。居官如處女。守法似高僧。世笑拘條束。君憂枉尺繩。有才終變化。無媿是賢能。自昔貞孤士。治朝始見稱。舍弟長安病。蒙君問視頻。三冬違攝性。二竪遽纏身。竟促歸眞限。同爲抱屈人。夜臺相會處。龍氣斗間新。</text>
<title>十月丁巳。城主率宗盟。行薦獻于鼻祖太師公墓。適病困不克趨參。城主敍事成一律。遍求和於宗人。追次致意。</title>,<text>履霜丘壠氣凄淸。報事邦侯自薦誠。大府移庖伸孝敬。故鄕飛舃見恩榮。慶流萬葉繩繩胄。光動千年鬱鬱城。抱病獨慙違執豆。詩篇屬和有餘情。</text>
<title>咏當窓新竹</title>,<text>新筍今年特地長。盈階出屋鬱成行。暑簷蒼雪衣堪濕。露葉明珠斗欲量。風戛虛聲淸燕寢。月移疎影滿匡床。無論晩節凌霜碧。滌盡炎塵一味凉。</text>
<title>九月下旬。留書院。遶砌黃菊盛開。若萬顆金錢。欣然愛玩。次挹翠軒過寓庵劇飮詩四首。示山長 金天爲汝鐸 及諸君。效翠軒體</title>,<text>衰年病蟄誰憐我。古院招携賴有君。松菊霜多酣晩色。溪山秋老豁層氛。相呼北鴈銜蘆過。不斷西風落木紛。自足詩家賞咏地。未須南垞與東屯。今年誰種千株菊。秋杪風霜滿院開。正色離離好染袖。生香拂拂欲盈懷。仙姿道骨如眞見。戲蝶狂蜂可得來。未必江州解送酒。從他俗物與儂乖。菊有霜華解事發。天供物色爲人謀。浮杯光侈一時勝。滿院香消千古愁。佳節遨遊未易得。衰年跌蕩將何尤。寒花老伴兩相値。贏得書齋連日留。佳境秋逢白酒熟。老人興爲黃花狂。無錢彭澤亦良苦。有淚牛山何自傷。浩浩天機須體認。紛紛世事莫思量。平生嘿算成孤笑。幾許多歧還喪羊。</text>
<title>病中卧聞荷塘從兄發引。感涕有作。</title>,<text>吾宗盛德自冲翁。遺澤猶傳五世中。兄起故家尋正學。人推末路見高風。士林山仰多方遍。仙算川增一夕窮。伏枕未伸臨穴義。柳車聲裏涕霑瞳。</text>
<title>庚子立春</title>,<text>枕頭盆面動梅香。知是新春入草堂。二首六身年送臘。三冬一病藥成糧。陽和破凍山回暖。節物抽萌雪壓芳。望七畸翁餘宿債。幾時藜杖散林莊。</text>
<title>盆梅盛開</title>,<text>梅花半壁雪垂垂。淸夜燈前映玉肌。春意滿簾香滿鼻。夢和胡蝶繞靑枝。</text>
<title>早春病起</title>,<text>盆梅落盡暗香稀。春信全催臘意微。雪色淨堪欺鶴髮。朮烟靑欲染人衣。風前柳嚲新金暈。病後腰寬舊帶圍。倚杖時聽空外響。叫羣雲鴈幾行歸。</text>
<title>三月三日。始跨馬下石泉。同兄弟子姪。煮艾作小集。</title>,<text>經冬積病漸回春。起向東風試岸巾。杖屨偶穿芳草徑。杯盤聊藉雜花茵。陽和景物逢三日。晼晩光陰近七旬。節序推遷人事變。不妨呼酒强沾脣。</text>
<title>階竹抽萌甚繁喜吟</title>,<text>窓前舊叢竹。新筍今年盛。羅生在夏初。滿砌紛穿逬。山雨灑連宵。茁長如爭競。猗猗漸出簷。嫩翠森相映。遮戶正離披。觸眼還幽淨。風搖晩籜翻。露泫晨梢靚。景燠陰更凉。歲寒節彌勁。深賞諒斯存。悠然發孤詠。</text>
<title>雨竹披開。坐見山雨奇變。</title>,<text>軒前密竹半離披。山色全添雨勢奇。從此一窓輸絶景。睡餘開眼有新詩。</text>
<title>七灘金學士天若挽</title>,<text>昂如仙鶴整霜毛。獨立雞羣氣象高。玉署論思紆晉接。瘴江投竄轉離騷。賜環晩計三間屋。垂釣淸風七里舠。精爽忽隨長夜盡。士林相吊淚滔滔。文彩雍容第一人。淸眞眉宇出風塵。心如白玉壺冰瑩。材是黃金竹箭珍。爽氣固窮猶快活。交情抵老不緇磷。靑巖水月前年會。賢主嘉賓跡並陳。</text>
<title>辛丑感春</title>,<text>史略趨庭學。八齡辛丑秋。一經猶鹵莽。六甲已還周。閱世身空老。棲山跡自幽。元年春節至。正始望宸旒。</text>
<title>次韻和金鳴久追憶石磵臺遊賞之作</title>,<text>石築層丘壓道周。悠悠往事入回頭。臺邊送客留芳躅。花裏携朋辦勝遊。聚散有時宜贈恨。登臨暇日好消憂。知君對景成追憶。郢曲還慚下里酬。</text>
<title>東厓錄示春間用明道先生韻寄錦水李處士幼材三疊之作。卽次韻却寄。用其數一呈主人。一奉錦里處士。一奉小阮魯谷處士仲舒。</title>,<text>末路崎嶇恥苟容。東華厭逐軟塵紅。移家避世從人狎。憂國傷時與我同。病枕漫攲幽絶處。詩筒還寄寂寥中。何當對榻揮談麈。一笑相看劍氣雄。錦里先生世不容。充飢賴糶太倉紅。林泉已見成長往。天地何由返大同。松露麝煤開硯後。竹風禽語下簾中。白駒空谷心期遠。曲學家家競自雄。大阮林遊倚仲容。紙糊甕牖白兼紅。深追絶緖人難識。獨泛虛舟世孰同。道義自肥懷玉裏。風流全在掛褌中。晩年詩語尤蒼老。恰得蘇翁格力雄。康節安樂窩。用敗甕口東西作牖。用赤白紙糊之。以象日月。</text>
<title>困暑枕上。聞林西雨聲。</title>,<text>溽暑令人醉。昏昏夕枕間。凉聲滿林外。片雨在西山。</text>
<title>對秋山有吟</title>,<text>霜後秋山似醉翁。老顔贏帶酒痕紅。兒曹喜占新光景。競道春還錦繡中。</text>
<title>朴正言聖稱挽</title>,<text>韶齡意氣已堂堂。蓮桂科名早發揚。風裁自持傾省閣。聲猷重望擬巖廊。窮途晩節騶驂遠。老圃秋林杖屨香。一病蘧然驚大夢。襄陽耆舊日凄凉。文塲少日躡芳塵。老去彌看意味眞。風骨不隨餘子媚。襟期只許素交親。三春枉駕門留字。一朔沉痾藥未伸。赴擧兒歸臯復後。冥途餘恨更酸辛。</text>
<title>將啓北行。次萬姪韻。時赴高山郵舘</title>,<text>仙區引興興飄飄。北上從他雪灑鑣。璚島舟通三日浦。金剛花映百川橋。樂民樓勢臨關聳。開國山形傍海遙。六鎭禦戎畱遠策。王公設險憶先朝。</text>
<title>舟渡木溪</title>,<text>招舟木溪渡。臈後大寒時。冰泮江生淥。風和土起滋。窮陰收凜烈。愛日借恩私。路上聞牛喘。能無相國知。</text>
<title>烏甲早發</title>,<text>客行須早發。廚語五更初。霜重林光白。烟沉野景虛。斷冰橋下聚。漏日嶺頭舒。大道平如砥。交馳擁馬輿。</text>
<title>次申判官周伯 維翰 讀太史公自敍有述之作</title>,<text>齊盟狎主左莊後。萬里雄飛獨羽毛。紀事家承太公託。好文世與武皇遭。源瀾海納江河大。光耀天垂日月高。蠶室護生留不朽。肎將荊璧抵秋毫。家學自稱牛馬走。國華眞見鳳鸞毛。文章突過周嬴往。刑禍甘從隴李遭。漫騁精神枝葉大。詎窺頭腦極辰高。微言至理垂經傳。未解低心析縷毫。</text>
<title>柳欽若 敬時 將赴龍岡求別語。屬吾有北郵之行。臨發勉率書贈。</title>,<text>鄕居稔識吏賢愚。自去臨民記取無。互濟寬嚴更明斷。會敎愁恨轉懽娛。繁華東國說西京。好去龍岡太守行。爲是往年曾入幕。馬前知有故人迎。迢迢五馬向西關。報政行看馹召還。何似郵官鐵嶺北。春風歸路入仙山。</text>
<title>抱川道上作</title>,<text>傷時憂國屛田園。起廢乘邊荷聖恩。三字缺 流淸殿陛。离明䨓奮轉乾坤。晴途馹騎侵星出。臘市漁商過嶺喧。怵惕拜辭餘一念。每逢高處望脩門。</text>
<title>白鷺洲 二絶</title>,<text>迢迢白鷺洲。兩水夾洲流。塵蹤不易到。只許洞仙遊。曾尋白鷺洲。隔水不能到。今日試躋攀。石古松枝老。</text>
<title>鐵原道中</title>,<text>北去關山道路脩。馬蹄今日踏東州。將軍壯烈深河咽。僭主狂圖古堞愁。孤石亭奇空起想。三泉瀑勝不成遊。心知鐵嶺無多遠。虐雪驚風攬弊裘。</text>
<title>鐵嶺</title>,<text>迢迢鐵嶺試攀躋。無數羣山入眼低。黑水北深巢靺鞨。滄溟東近宅鯨鯢。天邊古戌年將換。日下長安路不迷。靑歲遠遊全未遂。白頭初踏隴頭泥。</text>
<title>鐵嶺道中</title>,<text>十載安田里。三冬到洛城。督郵元薄宦。關嶺更脩程。正引遊仙興。還催叱馭行。浮榮聊自詫。爲帶外臺名。</text>
<title>途中立春</title>,<text>臘後逢春序。流光客路過。泉聲度隴咽。雪色出關多。自爲微官去。其如遠役何。千林動生意。一氣轉陽和。</text>
<title>松峴望海</title>,<text>安邊驛路萬松間。百里平郊雪嶂環。滄海東頭靑一抹。咸州南岸數峯山。山圍海曲作平湖。萬頃澄澄鏡面鋪。解道岳陽吳楚坼。爭如一眼盡蓬壺。洞庭韓杜詫奇遊。七百層瀾極目秋。何似東溟千萬里。扶桑日本望中收。</text>
<title>永興道中遇大風</title>,<text>枌楡豐沛舊山河。寶殿眞容歲月多。此日蜚廉吹地轉。耳邊如聽大風歌。</text>
<title>濬源殿正朝將事</title>,<text>原廟薦明禋。威靈統百神。袞衣森物象。日表儼天人。地肅松圍壑。塗淸雪壓塵。枌楡舊時社。王迹問遺民。</text>
<title>塞上新年</title>,<text>一夜玄冬盡。三元令節臻。客逢關外歲。雞喚雪中春。問字多新面。開懷少故人。天邊垂白髮。歸夢避京塵。</text>
<title>高山館</title>,<text>扶病到高山。奔馳嶺海間。路塵衣化素。客味鬢添斑。物貨通西土。輪蹄綰北關。時時撿行槖。職事未全閑。歷盡萬重山。驛亭荒峽間。高低人語別。赤黑馬毛斑。極北連沙磧。維南控鐵關。有時驅使去。趁事敗儂閑。鐵嶺古稱鐵關嶺馹騎長邊山。驍騰大道間。自從玉禾歉。不見錦雲斑。謫吏奚求牧。微官等抱關。留羣有駿骨。一擬進天閑。驅馬度寒山。棲棲塞驛間。暮雲牽旅恨。朔雪助詩斑。客似靑牛老。門疑紫氣關。歸途繞鏡浦。去伴白鷗閑。攻玉在他山。器成雕琢間。敎宜忠信主。學欲質文斑。黨論成私逕。儒風壞利關。誰能獨超脫。辦得此心閑。此篇論敎養之職</text>
<title>咸營去時。無興不上樂民樓。歸路又過樓下。不忍終闕登眺。暫上徙倚。忽憶杜陵天畔登樓眼隨風入故園語。慨然起懷。賦三長律。起語皆用天畔登樓眼。遣懷而已。不及樓中所見。</title>,<text>天畔登樓眼欲穿。漢都回首隔山川。履端佳節新元月。踐祚休期第二年。草澤投綸收舊老。巖廊改紀進時賢。遠臣襪線知無補。但願歸耕壠上田。天畔登樓眼欲迷。故園春草吊空閨。生離死別眞翻手。影孤形單似失棲。偕老百年成說在。專伻千里赴書携。極知人代元泡幻。不用嬰懷浪慘悽。天畔登樓眼欲昏。故園諸弟隔寒溫。遠書寬我悽傷意。離夢知渠涕淚痕。朝省無人收直道。夜臺何處卜新原。待歸茅屋聯床話。世變家私可細論。是時兩弟無故。所謂涕淚痕卜新原。皆爲妻喪而言。未及歸而持平家弟奄忽不幸。豈人不及知。而詩先兆讖邪。</text>
<title>咸興府</title>,<text>鎖鑰雄咸府。金湯壯本朝。羣山臨海盡。大野接天遙。峽帶千秋雪。江通五里橋。城西九雲夢。萬象赴層譙。</text>
<title>將歸寫懷</title>,<text>荒塞兼臺是謫居。更聞喪禍意何如。通宵夢踏將歸路。連日手披前到書。千里宦遊初計誤。十洲仙賞宿逋餘。理裝欲返無情緖。春草生庭舊室虛。</text>
<title>萬姪出外。歸言東墻外數百步。松岸臨江。頗有勝致。余欲出遊寫憂。呼肩輿率弟姪而往。散步舒眺。松林蔚然。淸江拍岸。水鳥游泳。往往有白礫蒼巖。遠山近渚。儘是佳境。遂成一律。</title>,<text>層壁靜松林。春江抱岸深。波搖鳧遠泛。風冷酒頻斟。暫出成幽事。孤吟散滯心。新年悄無緖。今夕始開襟。</text>
<title>松岸望道安寺後山。欲往見日出不果。遂次南相國道安寺韻遣懷。</title>,<text>關山何處望長安。俯瞰滄溟有佛壇。出日四更先得色。無風萬里自生瀾。怳疑頭戴三神動。肯數胷呑九夢寬。海嶠登臨多絶勝。爭如此地擅奇觀。</text>
<title>再出江岸</title>,<text>隨意步幽林。江源問幾深。仙舟思月泛。桂酒任風斟。古戍無佳境。斯丘愜素心。悠然自忘返。坐久滌煩襟。</text>
<title>雨後安邊道中 時發鄕行</title>,<text>春風吹暮雨。塞雪日成泥。二月安邊路。新蕪上馬蹄。知時谷中鳥。送客繞林啼。故里行將返。傷心芳樹萋。蘇州悼亡詩。有萋萋芳園樹之語。</text>
<title>鄕行還停後遣懷</title>,<text>歸計差池近禁烟。舒憂散眺俯長川。一元氣轉嵎夷壑。萬里春還朔漠天。共賀改絃膠柱後。誰懲覆轍敗車邊。老翁錯料心猶苦。泰運休明望暮年。古驛荒園草色新。山花欲動滯歸人。金江水暖魚龍喜。玉塞雪消天地春。遠牒思鄕心競箭。微官憂國鬢成銀。物華事變相推觸。愁絶長吟更損神。驛前大川名金江</text>
<title>三出</title>,<text>蕭蕭江上林。春暖草痕深。累到詩添料。孤遊酒倦斟。松淸蒼壁面。水洗白鷗心。坐占汀沙晩。移時豁滯襟。</text>
<title>永興道中</title>,<text>雙城二月暮。處處見耕犂。山路晴驅馹。田家午聽雞。風催花信急。雨長草痕齊。明日投簪去。南歸問弊棲。弊棲何所問。人事異前時。庭積碧蕪長。房虛素幔垂。哀哀啼子女。悄悄愴孫兒。觸境多傷感。排忘强付詩。</text>
<title>安邊道中</title>,<text>二月行將盡。千原淨雪痕。風光回草樹。春意滿乾坤。節物生生妙。羈愁故故繁。不知人事異。昨夜夢田園。</text>
<title>暮春登樂民樓</title>,<text>雄藩傑構枕巑岏。遠客消憂倚畫欄。玉塞烟花春萬里。虹橋車馬日三竿。層城列雉參差聳。遙海羣山縹緲看。拓境連營曾固圉。卽今誰辦縛呼韓。</text>
<title>四月初一日。忽聞舘後園樹鸎聲。</title>,<text>關山花盡葉初生。始聽新鸎第一聲。遙憶故園芳樹合。綠陰深處百般鳴。</text>
<title>洪舍人季會挽</title>,<text>詞華風節更淸眞。雅望誰如洪舍人。蓬觀儲才推價重。花山談藝見情親。直言海徼羈編遠。正議天官長貳嗔。一病盛年精爽盡。世情神理妬奇珍。</text>
<title>每南窓月滿。輒邀室人共賞竹影。新秋月明。竹影依舊印窓。而人事已非。凄然感歎。成一絶。</title>,<text>每到南窓月色新。細君同賞竹傳神。如今月竹依然在。不見窓間伴影人。</text>
<title>申明仲 益愰 挽</title>,<text>葛老門庭見夏游。斯文一脉在南州。明能轉轍追珍駕。健自橕篙溯急流。半世編韋翫蓬蓽。向時束帛賁園丘。瑤琴寶匣絃今絶。林下何人繼進修。</text>
<title>權參判德章 珪 挽</title>,<text>三朝元老大匡兒。雅望巖廊世共推。萬變驚人腸似石。一心憂國鬢成絲。危言讋破兇妖膽。窄路擠淹輔相姿。未及登庸天不憗。追思宿德淚交頤。</text>
<title>金上舍元澄 景澯 挽</title>,<text>傳家奕葉桂蓮枝。學士庭中更白眉。起鳳詞高名早著。屠龍藝亢數還奇。淸心映玉羣儕伏。美疹沉綿二竪欺。三世游從如一夢。憐才感舊涕橫垂。</text>
<title>癸卯立春</title>,<text>臘盡條風轉。居然七十春。光陰幾新曆。天地一陳人。報國心期誤。休官趣味眞。無勞問行運。穩卧卽昌辰。</text>
<title>題崔生士集 成大 山有花歌後</title>,<text>巧伶奏橫篴。繁吹蕩人心。朱絃淸廟瑟。三歎有遺音。荊山璞蘊珍。虹光中夜起。玉人過不顧。誰信連城市。桑濮衆耳傾。石獻梧臺野。師襄與卞和。千載何爲者。</text>
<title>喪戚以還。嚬呻悲瘁。不復托於吟哦。遇寒墐戶。對盆梅遣日。亦未有一語。新春姪兒萬。偶傳示英陽姜使君 樸 與地主李令公 仁復 至月中西岳玩月唱酬之作。曁南郭吳堂后 光運 梅花七絶。愛其詞致不俗。觸動老懷。戲次其韻。自遣而已。不必薦聞於諸詞伯也。</title>,<text>次姜使君西岳玩月韻淨刹高軒過。淸江片月來。一陽初厚地。萬象更層臺。務屛尋詩債。情親款酒杯。官梅春信早。節物漸環回。玩月之遊。適臨冬至。故使一陽語。次吳堂后寄地主梅花韻一朶寒梅樹。草堂盆上栽。淸幽元本色。笑他東閣梅。東閣繁華地。西湖寂寞濱。無論喧與靜。同是一般春。盖與官梅解朝陰陰綠葉滿。故故數花開。東君留客苦。肎爲爭春來。盆梅臘月落盡。綠葉成陰。上元後忽有數花發綠陰中。甚奇故云。春到好風光。千園花滿樹。獨秀待冰霜。從他嘲晩暮。雪消色成空。月出空成色。空色有無中。生香暗相識。一春倡敷榮。萬花歸緫領。氣寒色更溫。香動魂逾靜。儂梅映書幌。不共凡流賞。官梅伴酒觶。只共詩人醉。以渠冰作肌。對我雪垂領。白白色相參。幽幽性俱靜。此韻不必再次。而以前首倡敷榮歸緫領兩語。人或嫌其不讓。故改押。</text>
<title>姜淸甫將遊楓岳。袖牋請詩。爲贈三絶。又一絶憑寄襄陽蔡使君仲耆 彭胤。</title>,<text>金剛通十洲。三月送君遊。寄我一片夢。先登山映樓。正陽歇惺臺。看盡金剛面。憑君留我名。宿昔神遊遍。鏡開三日浦。玉立萬峯山。知爾春遊處。琪花滿手攀。襄府文章伯。關東幾處遊。千篇有聲畫。肎許錦囊投。</text>
<title>挽族姪正字堯章 一夔</title>,<text>髫齡逸步躡騊駼。共道吾家千里駒。雲路始通期騁力。誰敎擧足蹶長途。高才一蹴上龍門。敏識深探理氣源。經幄詞垣無不可。懷奇未試奄含冤。淸銜槐院未參新。裝束西行待早春。誰遣巫陽催短些。玉皇招作案頭臣。哀哀老母與孀妻。七歲孤兒不解啼。宗族治喪仍送葬。新阡春草爲誰萋。冠巾掛壁藥囊新。朝暮冤號鶴髮親。不瞑書旌情語苦。茫茫脩夜幾時晨。悠悠司命理堪疑。前後吾家靳厚施。纔闡科名還嗇壽。忍敎三世哭權知。鴈行零落鬢全皤。門戶扶持望爾多。忽見芳年摧寶樹。故家興替更如何。</text>
<title>五月之朢。同諸老尋陶淵。五絶</title>,<text>老翁聯騎行。尋山泝江渚。忽逢雲際人。暫傍沙頭語。蹇驢載衰翁。晩入靑山去。隱映萬松間。書齋在深處。山阿一片石。千古表遺墟。徵士高風在。人人自式閭。少時游賞地。重到已稀年。斷崖千仞壁。依舊色蒼然。月出萬松明。沙頭誰弄笛。龍驚水鳥飛。吹裂千尋壁。</text>
<title>蒁姪請賦瀟湘八景</title>,<text>江天暮雪已看瞑色遲。漸覺歸舟重。村巷似仙居。璚林是誰種。遠浦歸帆風微任舒遲。風緊從超忽。點點遠浦間。過去行蹤沒。瀟湘夜雨江上有斑竹。竹間多夜雨。悽切二妃魂。此時無限苦。平沙落鴈山外千羣鴈。低飛點點斜。平沙無限白。明月宿蘆花。烟寺暮鍾何處木魚聲。黃昏度空翠。試看過橋僧。知有烟中寺。山市晴嵐山暈帶靑羅。依微如染漬。風起忽無蹤。方知是空翠。漁村落照舟人罷釣歸。知是江村暮。落日半邊明。靑峯猶可數。洞庭秋月何處望秋光。洞庭湖上月。南天不見雲。萬里懸銀闕。</text>
<title>石泉重陽夕。九老會有作。六十以上九人。故稱九老會。</title>,<text>重陽古令節。有約靑霞洞。丹楓光爛厓。白酒香撥甕。諸老共聯翩。塤篪如伯仲。數君亦成言。失期故違衆。李國材，鄭善長，金天成。皆有宿約。而他往不會。 精廬壓水鶱。彩翠浮畫棟。登臨感前遊。撫迹有餘痛。謝置强淸歡。壺盤迭相送。興酣更卜夜。浩歌和孤諷。金波躍明月。臨軒欲手弄。語闌枕股眠。鳴泉淸醉夢。</text>
<title>又成一律</title>,<text>並馬靑霞洞。呼僧白石梁。光陰俱七袠。天地又重陽。歎逝游踪冷。登高醉興長。相隨有家醞。對月更傳觴。</text>
<title>甲辰立春</title>,<text>送送年長去。看看節幾新。三陽纔屬泰。一氣又回春。雨露催羣動。光陰過七旬。論思孤職責。林下作逋臣。</text>
<title>次李來初 仁復，姜子淳 樸 陶淵遺墟韻。</title>,<text>高風眞隱凜如今。層壁難攀巨壑深。耿耿下泉周道語。冥冥東海魯連心。路幽不礙仙鳧影。人去唯聞谷鳥吟。寂寞山阿留片石。芳塵試向此中尋。</text>
<title>寄題䨓澤亭 亭在寧海楮谷。存齋李先生遺躅之地。下玉川，葛川同。</title>,<text>先生駐屐聽鳴䨓。爲愛澄潭玉鏡開。厓側纔平數席地。面前還映幾峯堆。葢頭茅把留芳躅。轉眼蓁蕪秖廢臺。此日鑱石仍起宇。如操几杖許追陪。奔䨓展鏡小潭淸。絶岸緣厓片石平。藜杖尋春成野趣。茅亭庇雨寄幽情。高人去後山林曠。勝地荒餘磵草生。垂白磻溪老門弟。重修芳躅永流聲。</text>
<title>玉川</title>,<text>冥棲南下玉川流。尙憶先生杖屨遊。白石形奇雕恠璞。淸泉響激戛鳴球。尋花隨柳心無競。藉草投竿興更幽。怊悵碩人今不見。遺蹤誰與問沙鷗。</text>
<title>葛川</title>,<text>楮谷泉流響佩環。葛川東會曲成灣。柴荊占僻曾棲息。杖屨尋源幾往還。風詠暮春童冠裏。塤篪正學弟兄間。龍亡鳳去儀刑遠。峽水依然繞峽山。</text>
<title>新春</title>,<text>堂堂節序故還新。七十稀年又一春。晴鳥變聲占氣候。早梅披萼見精神。不妨遯峽稱居士。多媿登瀛忝從臣。杖屨偸閒隨處到。爭隈爭席混齊民。</text>
<title>鰥苦</title>,<text>睡熟兒孫泯慮思。老鰥無睡有誰知。偏多夜雨燈還暗。最短春宵漏更遲。寂寂虛窓斜月曉。紛紛深院落花時。依然細憶平生事。物是人非淚欲垂。</text>
<title>四月十九。約諸老伴。携萬姪謩兒。將作淸凉之遊。雨不克發。萬謩共和南嶽唱酬集遇雪之作。遂次其韻。</title>,<text>崇朝一雨洗園林。漸覺前郊草色深。欲著吟鞭向山寺。端憂何事惱幽襟。時族孫正國病重。雨晴不發故云。</text>
<title>路上次晦翁霜晴韻</title>,<text>聯鞭尋嶽寺。引袂指江臺。硤犬穿籬吠。沙禽拂水回。息陰憐茂樹。潤渴憶生梅。暝到田家宿。山人勸酒杯。</text>
<title>路上又吟</title>,<text>政屬淸和節。山谿滿綠陰。路穿蒼石險。寺在白雲深。日永寮僧定。風暄谷鳥吟。幽泉如注玉。是處洗塵心。</text>
<title>外淸凉路上。次晦翁後洞山口韻。</title>,<text>忽見巖峯峻。方知洞壑深。笋輿凌絶磴。漆笠拂垂陰。淨衲迎遊興。流鸎和醉吟。路邊危石立。無語學禪心。</text>
<title>仙鶴臺</title>,<text>迢迢臨絶壑。落落倚空天。地迥眞遺世。身輕卽散仙。層臺幾曠劫。老子亦高年。更說新菴勝。飄然過冢顚。</text>
<title>蓮臺寺鍾閣題一絶</title>,<text>今日淸凉遊。人稱老仙會。鸎語綠陰中。僧棲白雲外。</text>
<title>將出山。又賦兩絶。</title>,<text>年老身猶健。形疲興更濃。歸途誰送客。應是出山鐘。昨日入淸凉。今日出淸凉。居僧不迎送。心跡兩相忘。</text>
<title>出洞口占</title>,<text>回磴挾幽林。繁陰初夏深。依然如惜別。山鳥盡情吟。</text>
<title>白雲池舟中。次茅山韻。</title>,<text>晴湖日暖倚輕舟。水到深平靜不流。自信機心元淨盡。櫓聲伊軋不驚鷗。</text>
<title>是行獨留宜仁數日。更與諸君作丹砂峽泛舟之遊。次老杜丈八溝納凉韻。</title>,<text>策馬隨山轉。橕船上水遲。波生梅雨後。氣動麥凉時。峭壁雲縈繡。平堤柳拂絲。乘流不盡興。掃石更留詩。</text>
<title>次老先生丹砂曲韻</title>,<text>奇峯武夷曲。絶境營丘畫。江通黃池流。地秘丹砂界。豪誇放船興。險記垂堂戒。水禽拂櫓飛。相親不相恠。</text>
<title>寒栖庵前。起堂齋表遺墟。實倡於不佞忝洞主時。與溪上諸人合議營築。今行余留宜仁。諸君邀余設醵會新堂。賦一律記事。兼勉諸君。</title>,<text>東齋昔日燕申居。彩鳳藏霄舊室虛。道啓眞源垂後學。人瞻遺址式前閭。宮墻再闢衿紳會。境落還淸草棘除。寶匣瑤琴心訣在。新工勉著紫陽書。</text>
<title>無聊吟 二首</title>,<text>無聊誰與處。無聊誰與語。老人卧無睡。老人坐無侶。無侶太寂寥。無睡多愁緖。孤坐嘿疑瘖。孤卧廓如旅。何以遣此懷。翻思醉壺醑。無聊難久處。無聊難盡語。誰禁老人睡。誰逐老人侶。無睡費轉側。無侶悄悰緖。枕卧覺孤單。家居疑逆旅。無以破幽愁。誰能進醪醑。</text>
<title>治圃</title>,<text>四月理園畦。婦子種瓜蔬。翻翻抽莖葉。晨起自持鋤。枝蔓日以舒。子實日以結。採摘侑盤飧。滋味亦可悅。謀國有肉食。服田宜褐衣。筋力敢辭勞。素願庶無違。</text>
<title>除庭</title>,<text>我庭繞軒楹。雜草日繁蕪。家督課衆童。芟治拓周隅。築砌更移竹。雨散淸陰敷。方墀旣淨盡。顧步滌煩紆。安得屬賓友。鋪筵列盤壺。</text>
<title>階竹</title>,<text>山阿有草廬。叢竹緣階上。今年新筍多。離立如爭長。永日轉南簷。滿地淸陰爽。衣袖灑微凉。蕭蕭山雨響。雖無蘭茝香。几席森澄朗。始知王子猷。隨寓寄幽賞。</text>
<title>久病</title>,<text>已遣暑節去。漸覺秋宵永。垂昏河影分。得時蟲語逞。沉痾亦云久。匕箸日復省。儡瘁骨皮餘。希夷混喧靜。浮念已全忘。暫得息心境。何當起癃羸。散步廵林嶺。</text>
<title>秋月</title>,<text>秋野日以荒。秋林日以衰。老人積沉痾。消瘦無餘肌。病葉與瘁容。共將蟲語悲。獨憐彼明月。淸光勝前時。雲陰淨萬里。鏡輪當空垂。巖亭屬新繕。輝映增鮮奇。病夫强起色。朢舒已相期。良遊未遽散。從令河影移。</text>
<title>酉谷雜詠四十五首。傚輞川體。乙巳</title>,<text>酉谷吾祖昔開山。道義流遺澤。兒孫世世居。秉禮宜怵惕。白雪嶺迢迢白雪嶺。飛鳥如垂頸。停馳峙艮岑。開作寬閒境。艮岑艮岑吾家山。秀色在屋上。一門繞岑居。世世高山仰。靑巖亭蒼巖古亭舍。四面綠池回。有時明月夜。千柄芙蓉開。躑躅泉問爾躑躅泉。引脉自何許。滔滔繞東村。流入池中去。薔薇垣鸎啼綠陰合。春光何處歸。靑巖亭塢闊。滿院黃薔薇。牧丹砌晩開木芍藥。當階翻紅萼。眞賞在山泉。還嘲謝康樂。三松沜三松亦多年。離立南池沜。朱夏倚樓時。淸風生几案。丹楓靑巖秋色深。荷老無光彩。臨軒雙眼明。繞堤紅樹在。古枏古枏二百年。結根因厚土。四月綠陰垂。佳氣生庭塢。羹墻閣粉牓揭羹墻。吾家祀先宇。但敎承祭時。洋洋如或覩。墳齋北望地牛鳴。土分鳳城界。先祖衣冠藏。齋樓更淸灑。竹間舍客問主人翁。心知在竹所。不見齋中人。時聞竹間語。避暑園何處可逃暑。樹木多蔭處。園高俯前郊。風至思輕擧。後洞後洞非人居。薄田少秋穫。夕照與朝晴。花事時領略。水碓街街傳水碓名。水碓亡已久。但使後世人。因知舊時有。玉笛峯玉笛東南峯。雄峙自前古。輾上日月輪。淸明開洞府。平田丘高田非沃野。農人隨地耕。但盡三時力。收功望秋成。扶輿峴山斷峴低平。當我門前路。紛紛路上人。役役無朝暮。南山南山起平地。當面開翠屛。交襟掩西壁。溪流穿石扃。獮猴桃泉小泉南山陰。掘淺猶可挹。庚炎冰雪寒。亭午爭先汲。前溪前溪灌漑功。衣被數十里。抱村穿山流。去作沙川水。蓑笠巖亭亭水中石。潦漲迷所在。波恬故依然。隨時知顯晦。西磵潺湲西磵源。亦出文山內。流到靑巖傍。鏘鳴響環佩。水沙尾山回兩水交。屈折平沙外。束成洞府寬。流出成奔瀨。送花洞西山側逕危。洞窄如隱閉。貧人上山耕。石田猶有稅。冰廳土嶂號冰廳。岌嶪如削立。展爲倚天屛。不遮西日入。松巖亭昔日松巖亭。松陰開石壁。亭廢已多年。唯餘松與石。重九臺舊日賞重陽。東臺臨兩野。頻年世故多。誰復歡同社。文殊山太白遠分支。文山揷天宇。西南蔭數州。澤物興雲雨。石泉精舍游人下靑巖。將向三溪去。超然壁上亭。水轉沙明處。臨水檻高亭前檻危。絶塵更臨水。水綠花明時。幽人對書几。讀易齋亭南連小齋。幽靜宜讀易。硏朱點經文。不知門外客。靑霞窟石窟舊留名。刻字猶可記。磵鳥有時飛。悄無人跡至。白石梁淸淺白石梁。傾流橫作障。明月出東山。金波方蕩漾。西嶂西嶂宜秋色。丹楓滿層壁。東厓嵐翠交。對峙山門窄。洑西壁溪流喧亂石。仄厓垂峭壁。巖下植杖翁。已覺世塵隔。石井石井方更深。居僧朝暮汲。仰出明珠聯。旁潤靑苔濕。檜逕溪西巖逕微。隱映松檜影。步步洞天幽。水石非人境。瀑布繞村始安流。轉山成急瀑。泉響隔林聞。翻盆更噴玉。水中石磊磊滿溪石。魚族久營宅。沙堆魚不留。水石空依昔。黃楊巖黃楊生石間。積歲不知長。翠色無冬春。亭亭冰雪上。碧桃塢春到石泉亭。花開碧桃樹。遲遲白日長。裊裊香風度。黃土岡低岡可攀登。前臨更後眺。石榭與巖亭。一眼盡奇妙。光風臺山盡成平岡。松林鬱蒼翠。靈臺坐爽然。自有光風至。</text>
