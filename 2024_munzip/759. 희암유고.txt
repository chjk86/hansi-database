<title>冬至 二首</title>,<text>九地一陽生。看看萬物茁。巡簷索梅笑。欲問春消息。其二淸晨禮影堂。把酒迎長日。遙想玉京樓。紅雲擁龍黻。</text>
<title>月吐後無題</title>,<text>誰言寸誠微。漸吐滿輪色。翠娥忽嬋姸。一雙天下白。</text>
<title>戱書 三首</title>,<text>太白酌白酒。白蝦爲酒肴。蝦鬚與吾鬚。白色相與交。吾玄似尙白。不須勞解嘲。其二人生在世間。孰長孰爲短。殤子非不足。籛鏗未爲滿。吾欲飮瓊液。永作洪厓伴。其三平生喜飮酒。只爲陶情性。况復經百罹。政好逃昏醟。人多勸止酒。此言不可聽。</text>
<title>謝錦城柳使君汝恪</title>,<text>感贈玉溪詩。只歎雙眸暗。摩挲亦可認。釋手不能暫。仍見君子交。有如秋江淡。夙諾少杜編。拜請寧止三。</text>
<title>謾成</title>,<text>杖藜獨尋春。出門無所待。山亭久蕪沒。景物如桑海。况我老病身。鬚顔能不改。相押不相猜。白鳥依舊在。</text>
<title>次韋蘇州韻</title>,<text>就使滿百年。其間爲電露。不能遺死生。誰使爲圓悟。愧余道機淺。一春愁裡度。只關兩眼靑。莫問雙鬢素。</text>
<title>丙辰三月</title>,<text>去歲蟊蠡螣。柔條盡食芽。今年桃李杏。病樹未成花。不見春風面。先回木帝車。天工猶有憾。人事莫須嗟。</text>
<title>靑鳥不傳雲外信。丁香空結雨中愁。一字各四韻。十四首。</title>,<text>絶世有佳人。玉貌山眉靑。窈窕復融怡。娉娉且婷婷。春心匿蘭蕙。不能掩餘馨。年遇巫山峽。一夢雲母屛。其二長松本無心。一任縈蘿蔦。可憐靑竹花。自引丹山鳥。春晩桃花浪。長歌月出皎。吹簫七寶臺。畏見紗窓曉。其三好色慕少艾。男子誰能不。生懀獅子吼。使我長伊欝。可憐阿嬌姿。那堪被剪拂。驚鸞忽飛去。何處集於菀。其四知爾跨銀橋。洽得嬌娥仙。焉能學國香。流落誤隨緣。有時入夢寐。雲步生金蓮。相思隔江山。好音誰爲傳。其五龍釰幾時合。鸞鏡久相分。紅愁與綠恨。空寄靑霞裙。鴈背作置郵。孤鳴悲失羣。悵望不得親。膓斷陽臺雲。其六情知滯區中。豈是逃空外。如何月墮雲。一靳瀟湘會。欲問捕風影。罔極將誰賴。何時玉枕邊。一笑解裙帶。其七何處鎖嬋姸。縹渺斷音信。欲知別離懷。看取吾容鬢。遙夜不肯晨。坐來孤燈盡。不見眼中人。空悲顔如舜。其八主家亦不惡。飄然誰使令。不分一婁豬。牽率隨蓬萍。莫能慰母心。定自悲零丁。可憐白頭翁。淚眦空孤熒。其九金屛兩翡翠。綠波雙䲶鴦。未曾隻淹留。日夕長相將。奈何匣中鸞。孤影獨彷徨。無乃下人間。學醉華蘭香。其十七夕笑牽牛。一盟今墮空。亡羊歧路多。南北又西東。安得腋生羽。萬里乘高風。下窺謫降處。挾飛來相同。其十一三日亦謂疎。別離四換節。弱臂餘幾分。剛膓已寸絶。未知孰縶維。獨坐如跂蹩。我欲涉江湖。天寒波正結。其十二膏沐誰爲容。雲蹤何處住。可笑失馬翁。坐種相思樹。豈又無美人。圖新且棄故。如何丈夫淚。夜夜零如雨。其十三人壽定滿百。吾年今過中。何事接爲搆。落此憂愁叢。惟有學仙術。白日昇雲空。鶴背恐無力。須借鵾鵬風。其十四傾家欲釀酒。敵此千斛愁。愁多酒材少。不戰無勝籌。况是劉伶婦。何知慰沉浮。直須請酒帝。封我醉鄕侯。</text>
<title>丁巳春旱。三月六日有雨。以好雨知時節當春乃發生爲韻。隨筆得十首。</title>,<text>賦授本奇偏。不夭今篤老。生計卽江潭。寧復歎枯槁。身世兩相棄。人間跡如掃。春光不世情。亦向寒門好。其二爲農未力田。報之長莽魯。無論蟻浮甕。不免魚生釜。年來益肺渴。老去寬酒戶。今歲可痛飮。深春有膏雨。其三山野動泉脉。不必分公私。紅紫取次開。豈恨花較遲。空濛南嶺色。濃沫東湖姿。看看自適適。但恐兒輩知。其四老農望腹言。今雨又一犂。霡霂方未已。如繩復如絲。我有種樹書。飯牛牛亦肥。綠簑目狎野。深耕無失時。其五天意已可諳。不須占鸛垤。宿麥含碧滋。塍泉初决决。願天憐赤子。毋令致夭折。極無旣云㐫。極備恐無節。其六旣雨晴亦佳。醉興吾欲狂。不巾且不襪。步屣來草堂。雲物頗生色。澗碧山蒼蒼。光風泛蘭蕙。政好被襟當。其七桃杏欲破顔。楊柳亦漸新。東風如引繩。神馬轉尻輪。不管露濕衣。曳杖淸溪漘。良辰不可負。且買拋靑春。其八水生溪可漁。蕨長山可採。莫思事無窮。且闘身見在。人生能幾何。宿昔容髮改。劉伶阮籍輩。日飮所以乃。其九先生何許人。少小耻干謁。中年病又纏。一邱老耕垡。築亭俯長川。稱觴斑鬢兀。有時筆如飛。山河助相發。其十題作喜雨詩。誰知此翁情。惟恐歲不稔。坐致空壺傾。有秋誰不願。翁望最丹誠。百年足酒材。酣酣送此生。</text>
<title>夜起飮酒</title>,<text>一盃復一盃。何待山花開。窓外政風雪。睡魔招不來。熾炭炙牛心。罄我黃金罍。兀然方就枕。萬事塵與灰。勝似馬蹄間。犯夜窺霜㙜。</text>
<title>前四月二十七日 盖有後四月詩。故書前以別之。</title>,<text>朝飮一巵酒。來坐山亭上。亭下有古道。千人會送葬。此事人不免。思之還恨悵。老我失血胤。平生無所仗。况復屬纊後。誰與嘗視埌。置之勿復道。且可傾家釀。</text>
<title>飮栢葉酒有感</title>,<text>栢樹種未久。童童遮屋南。靑幹日以長。遠勢天可參。檢得古酒方。採葉盈筠籃。烹之間麴糱。盎盎春聲含。開甕試一看。釀色蒸烟嵐。何暇及上槽。饞涎流不堪。漉之潤燥吻。其味兼苦甘。追憶此樹初。移來由二男。樹成固易長。吾壽眞彭聃。奈何二亡兒。弱冠隨鸞驂。泣向老妻道。悲哀我實憨。只願栢不摧我。不死年年採。葉作酒長酣酣。</text>
<title>柳洵之素不相知。忽携安時甫。訪我於草堂。投贈古律詩。余時醉不能和。追次元韻。而又拾其餘韻。別爲一篇。凡爲詢之所用者。置不取。其聲律言數如之。斯乃柳柳州遺榘也。余於古人。無能爲役。而其事則竊取焉耳。</title>,<text>公才如洪河。浩浩有源本。早折玉桂枝。幾遊瓊林苑。事業卽臯夔。放狂寧嵇阮。主翁答惺惺。情田務耕墾。飽齕紅綾餠。豈願靑籸飯。倚君白玉堂。靑雲高步穩。尙持濯纓心。芳蘭滋楚畹。中遭挫揠苗。遽作荒野遯。仍之課竹素。文章日雄渾。贈我二百言。詞彩淸而婉。兼携意中人。來訪不辭遠。逢塲卽開懷。諧笑忘日晩。試將蠡測海。城府洞無楗。有言卽胡霏。有句皆和琬。顧我蓬屋姿。早歲窺儒閫。南帝鑿未及。聽竅猶混沌。碧山幸不負。誅茅臨絶巚。淸風北窓下。高臥非偃蹇。落霞齊飛。攢巒若龍蜿。知我絶機心。白𩿨相往返。</text>
<title>拾得二十韻</title>,<text>骨相本丘壑。早歲能自忖。謏見聞海蛙。活計飮河鼴。誤將華淸賦。幸會逢雀鶠。骯髒自骯髒。不省媚婉娩。身世兩相棄。何人強推挽。猶能守岑冉。不向權門噂。晩學絶韋編。粗知益與損。出處任蒼穹。焉能懷憤懣。▣病似仲車。才力乖三反。文字自娛嬉。筆勢坂走丸。我藏石擬玉。人視龍猶鰋。朝家物色疎。不須勞棄畚。樽酒任聖賢。石田時藨蓘。夫君瑞世麟。柄用曾隆烜。贈言多奬借。一字榮華衮。日盡許繼燭。石床同息偃。安知玉堂吏。跡與漁翁混。拙綴敢言詩。抽肝謝懃懇。</text>
<title>次迷湖見寄韻</title>,<text>老我隘世途。白首爲拘儒。蒿目謾憂時。蓬心迷用瓠。樗櫟本臃腫。誰能擬棟桴。猶餘竹素債。挾策時伊吾。掩卷忽自笑。空撫垂胷胡。憶昔少年日。遊冶黃公壚。風流慕少杜。文彩追大蘇。歸來四壁空。合沓流光徂。削跡卧林坰。忘形偕褐夫。傳聞褦襶子。怵迫何區區。多君早飛英。慣涉丹墀塗。已作連城璧。寧論照乘珠。十年謝脩門。漫浪遊江湖。有田爲酒事。一飮傾百壺。文章氣力雄。逸驥馳長衢。不道泥濘賤。高駕爲我紆。靑燈照心膽。欣得終宵娛。仰欽廊廟器。俯慙山澤臞。落筆多古風。發言皆道腴。別來屢辱寒溫問。應恨鯫生一字無。</text>
<title>詠卵山松亭</title>,<text>爲眼不遠勞。來坐松崖高。雜樹間葱蒨。上不穿纖毫。背後鑿長渠。目前瀦洪濤。能令祝融威。却被淸風鏖。我來寧問主。偶乘詩興豪。誤爲物色知。座客聯江臯。落筆欲記勝。還恐山靈號。斜陽促歸鞭。不令知兒曹。</text>
<title>三月三日。逍遙橋上。因書觸目。</title>,<text>三月天氣淸。靑宮無片雲。仰見一飛禽。半空超遊雰。初看翅如輪。漸覺小於蚊。扶搖轉滅沒。眼力杳難分。不知是何鳥。丹山紫鳳羣。不知向何許。玉虛淸都垠。歎我血肉身。卑凡落塵紛。安得跨爾背。歸朝玉宸君。</text>
<title>三月晦日</title>,<text>吾年五十九。此日三月晦。衰齡送暮春。情緖復何在。新綠已䓗蒨。滿目花事退。扶筇碧溪邊。空見遊魚隊。淸興頗已闌。意行何可再。回首一世間。熟思令人痗。老夫本無用。况復今病廢。只有一寸丹。覬一輸聖代。平生蓄積恨。應飮黃壚內。更困元亮飢。未潤長卿肺。不欲效獨醒。猶賦離騷誶。酌酒問東君。如何忽見背。擬結來歲期。難知上天縡。恒斡倘生寄。迎新欲先酹。</text>
<title>病齒歎</title>,<text>昨夜一齒落。今朝兩車痛。造化眞小兒。於公何太弄。匕箸絶不御。無論耻空洞。吾少昧衛生。植病根應衆。早作千里遊。長年五夜諷。短布與空囊。寧免飢與凍。徒勞造棘猴。未爲鳴陽鳳。猶避腐鼠嚇。迹謝風流閧。溪山不相負。泉石成茅棟。自謂養靈根。松喬可伯仲。不意未耋老。百祟爭來中。耳聾臂偏枯。未足爲深慟。齒病最難堪。餘年何以送。不妨落傡空。好含珠玉帽。何須惜暮齒。世路一大夢。不如置是事。生涯寄酒甕。</text>
<title>落齒俳諧</title>,<text>自從牙齒落。數日情懷惡。情懷惡何故。得死期太速。况又似狗竇。笑語慙呀豁。何能不至矧。吾無五服慼。惟有扇障口。可暫不可久。邇來忍寬中。因之得自負。軟美與默好。蒭狗不足取。氣味有獨到。禍福徵北叟。無勞唾涎津。不碍傾濁酒。應深鄕黨敬。更免龍蛇咎。足知造化意。餉我今頗厚。常樅計盡靡。舌柔從今始。矧我蓬屋姿。絶口論彼是。三緘本長物。涉世差可喜。損益與乘除。亦可知一指。但抱一種恨。此恨何時已。孔兄無不友。未澆胸堆阜。安得千日方。釀取十千斗。開唇瀉空塹。任嗔劉伶婦。</text>
<title>甲寅八月晦日</title>,<text>三生有業障。未解脫欲愛。奈何風流癖。誤及扁石輩。短轅長柄麈。適與茂弘對。鸜鵒逐野。影響忽昧昧。思之不可見。日夕心欲醉。何物觸移愁。去時捐瓊佩。玉舃想蓮步。翠裙餘䌨綷。銀鐺粉痕留。綠衣香膩在。杳杳雲月容。遠遠春山黛。自爾之出矣。寢食幾多廢。別時春尙淺。荏苒秋向晦。瘦甚隱侯腰。渴益文園肺。疆學兒女事。時向江神賽。夢幻豈是眞。覺來膓如痗。念爾靑鸞質。應悲木鷄配。未見露霑濡。寧禁黃耳吠。韶光日晼晩。知有春心悔。老我欲尋眞。捕逐八荒內。花王亦已懺。定自蒙供貸。且莫念舊㤪。耐可呈新態。今年雖大侵。亦足做咬菜。行人必無恙。客程寧有礙。雌雄合有時。破鏡圓應再。不敢慕爭姸。所希肉一塊。</text>
<title>送春</title>,<text>東君自謂壽。首尾才九旬。籛鏗且勿論。過百多有人。寧知我歲年。突過於三春。吾今五十四。齒脫雙鬢銀。自知蒲柳衰。且近棠陰津。前言戱之耳。在世還是賓。聞有西方敎。刹刹又塵塵。此言吾不信。聊且送吾眞。送春不足愁。貞元還屈伸。只恨送送後。吾衰又日新。此身一風燈。送爾今幾巡。去來爾無窮。倘得迎送頻。離亭又一盃。碧草鋪爲茵。只見舞風花。不見飛飈輪。春去酒亦盡。詩料吾誰因。</text>
<title>謾成</title>,<text>舊歲只餘六日。最恨難離五窮。開缸快倒數斝。胷次葛天遺風。</text>
<title>苦雨 排律○幷序</title>,<text>不雨五月。種不入土。雨作之後。其勢甚獰。翻盆不止。岸谷陵沉。歎有詩。河淸方屬聖人運。感召天心政可▣。久旱尙云餘桀毒。淫霖還怪甚堯災。洪濤𥳽裂田疇去。宿麥沉隨土石堆。大木有時多捲拔。高陵無日不崩頹。農夫隴上啼漂稼。爨婦厨中泣死灰。雲裏翻瓢飛黑蜧。原頭失穴走黃能。山川雲霧埋姸景。晝夜狂風鼓怒雷。累月歲功歸積水。三秋民望擲汚萊。乾坤一物曾誰記。老病孤身只自哀。好事客稀家釀盡。空齋空甒澁靑苔。</text>
<title>庚戌分歲涕泣書</title>,<text>去年守歲辰川上。二子陳前渾舍安。只緣新從草土歸。把酒題詩猶鮮歡。今年人事可忍言。二子泉原魂骨寒。天時渾不管人愁。舊歲崢嶸今夜闌。南隣北舍燈火閙。抱子弄孫相團欒。可憐漳濱白頭翁。一何▣凉形影單。燈前惟有老孟光。慼容摧膓含淚看。醉後情懷轉作惡。爲我且莫陳杯盤。傷心何暇歎衰老。亡子先悲朝露乾。使年百歲已中年。况復愁病交相殘。明朝往哭白楊隧。血淚應添墳草丹。山妻勉我莫傷生。欲強爲歡難自寬。銜悲隨筆語益苦。吟咏凄凉篇未團。遮莫隣鷄報五更。三彭已不能爲姦。</text>
<title>夜聞鄰家賽神</title>,<text>擊皷坎坎歌嗚嗚。送神迎神神降巫。送者稱慶迎者禱。餠醑馨香神醉飽。希翁孤坐寒燈下。何事傷心淚潸墮。二丈夫子死於疫。八載于今㤪孤獨。况聞法喜傳巫語。作二兒言何惻楚。豈計兒魂來不來。聞之但覺心膓摧。昨夜鎏形入我夢。以此尤增今夕慟。不信怪神是我罪。惡劇故令吾鬼餒。欲㘽矮松待茯苓。吾壽已過中百齡。不如一日每傾三百觴。聊把餘年作醉鄕。</text>
<title>偶閱古錦囊。得丙辰三月念六日作。多有楷注處。改寫存之。</title>,<text>人生漸老年復年。造化天工亦胡然。去歲桃杏花不實。今年桃杏花無一。只今三月欲盡時。未見春風好顔色。雖言園綠亦可愛。五色無丹不成彩。少小笑他愛花死。老病寧有貪花志。春林有花花有子。自是太極生生理。潛陽欲復無碩果。振古何曾聞有此。吾廬賴有松與竹。四時每有三春綠。山翁不厭酒入唇。顔面心胷都是春。大地無春非我事。一身有春還堪喜。有春無春置勿論。聞健且可傾吾樽。</text>
<title>七月晦日。移菊植之草堂松簷下。次老杜朝行視園樹九韻。</title>,<text>碧柳當軒過五株。寧敎三逕菊偏無。移封最晩時將晩。恩眷尤於爾獨紆。人意慇懃良已切。天公借貸亦云殊。連垂陰雨令培潤。故用陽輝救葉枯。叢苦分離猶感遇。土雖疎惡似昭蘇。深根固蒂能相保。短世頹齡豈足憂。弱植只憑蒼葛護。嫩枝全賴綠筠扶。看看會待淸霜重。璨璨黃金暎坐隅。</text>
<title>移菊方茂。爲放牛喫盡。</title>,<text>白頭晩計營茅棟。斬木開巖心力困。松竹櫹槮菊逕荒。酒興詩材欠供頓。移時晩當七月暮。保護初憑靑葛蔓。造化多情借雨露。綠蔕靑芽隨日嫰。生憎何處五羖兒。強把黃花作牛飯。看看不忍傍枝邊。牛口殘叢才數寸。風流自恨喜怒劇。敢向天人叫尤㤪。今歲重腸已辜負。欲待來秋嗟太遠。暮年心事每多違。後日何能期副願。擬向華塢又奉乞。還怕風情厭頻慁。槽床綠蟻方泛齊。把杯奈乏淸香噴。月地無復影婆娑。何物相親伴孤悶。帶土移根在陶甄。好事能令慰此恨。</text>
<title>卽事 家鷄二雄二雌。二䧺死。一雌晨鳴。曰者謂有灾怪。勸我出避。信筆落此。</title>,<text>牝鷄晨雊豈是怪。衆雌無雄故應爾。老夫何誤令卦之。卜人所言頗弔詭。吾命皆云止壬戌。壬戌只隔旬月耳。南翁尙不上生籍。避禳何處能逃死。梟鳴烏噪多報㐫。豈但五德靈禽觜。或云斬鷄可移於。不知牢拒閻家使。平生衆鬼叢一身。不獨膏肓二竪子。時來氣散適去順。寧以短長爲悲喜。中年連喪丈夫子。至今哀魂日三裭。去春灾厄可忍言。炊火如今無所倚。天於萬物豈偏憎。生値三辰偶如此。咄嗟且復置勿論。趁此餘生窮樂事。床頭𨤍醁新揷蒭。市上鯖魚鮮且美。烹魚煖酒且飮之。自外啁啾不足齒。醉死愁生本自擇。何况生無塵慮累。造化小兒莫相苦。吾視棄世如脫屣。</text>
<title>哭鄭氏姊 排律</title>,<text>先公道義人爭仰。家世精英姊獨鐘。淑姿明心才且智。淵衷敏識禮兼恭。仁和閫閥春長盎。孝友閨門意最濃。歸未及姑猶守訓。誠深奉舅幾尸饔。食貧不恨黔婁窶。擧案寧辭德耀舂。顧念天倫尤篤愛。每於兄弟欲相逢。歲時輒得樽酒會。雍穆端如膝下從。孀息便爲衰境累。小兒仍向寸田攻。遐齡短造恒違理。惡鬼高天果作㐫。香火倚廬餘一塊。雪霜冬嶺似孤松。儲無甔石難還葬。親乏期功孰亢宗。麻絰影單徒泣血。麥舟風遠只搥胸。吾亡手足誰依賴。生保形骸愧闒茸。追憶昔年持斬衰。共扶慈馭避㐫鋒。來歸溫凊無多歲。痛哭泉原隔九重。平日旨甘嘗就養。冥途滫瀡倘能供。巵匜何處尋遺澤。簪履空悲相舊容。淚徹黃壚嗟已矣。佳城唯見若堂封。</text>
<title>追挽金將軍 應河○排律</title>,<text>烽照甘泉羽檄催。犂庭須杖出羣才。朔方健將徒身手。武穆孤忠只背嵬。犀甲三千衝大漠。氊裘百萬視嬰孩。鼓旗有主從他制。刀尺雖存不自裁。餘勁石梁玈楛在。獨憑繁弱綠弦開。屠耆驚血流成漲。裨小僵尸積作堆。鶉首旄頭還閃爍。狂風古月盡交回。王人慷慨捐軀命。閫帥投降樹頷頦。柱折可堪天北缺。戈揮無奈日西頹。浮雲欲决蛟胎斷。奔電將追駿骨摧。鄭滑忽傳陽瓚敗。漢關寧見仲升廻。紫臙脂塞爲雄鬼。金蒺藜沙寄夜臺。楛怒嘯呼魂倘復。熊魚取舍死何哀。猶啣白馬空鞍恨。未擧黃龍痛飮杯。寵贈恩榮多雨露。名聲夷夏殷霆雷。間行誰識干城器。終始吹噓賴上台。</text>
<title>挽黃時正 排律</title>,<text>憶昔傾盖忝追隨。四十年前是舊知。雒影山中聯轡日。弁巖㙜上把杯時。仍攀玉樹叨新契。遙向金蘭問後期。靑眼未成流水引。白頭還賦逝川詞。命慳一第生雖困。家有雙珠死豈悲。抱疾漳濱難執紼。佳城回首涕空洏。</text>
<title>三月三日。示宗英諸子。進退格</title>,<text>佳會來何暮。梅魂亦暗銷。今宵風雨後。明日奈空梢。</text>
<title>次柳柳州韻</title>,<text>泉氷汲路絶。風力炊烟滅。就陰亭上翁。把酒松簷雪。</text>
<title>謾成</title>,<text>閻府歸來後。人生夢幻如。莫思身外事。詩酒且相於。前日氣絶復甦。故首句云。</text>
<title>謾成醉書</title>,<text>枯木皮膚死。繁霜鬢髮疎。閻王莫相催。詩債尙多餘。</text>
<title>醉書</title>,<text>吾年六十二。季夏已筌蹄。報道蒙莊語。彭殤倘可齊。</text>
<title>中元日。偶閱杜詩。仍次一首。</title>,<text>蓬戶炎烟裏。茅簷積雨中。無由瞻渴日。誰使止陰風。更憶雙難遠。何緣一笑同。偶然留白墮。此夕可長終。</text>
<title>睡起開窓口號</title>,<text>瑞雪再盈尺。天心猶可知。明年消舊癘。宿麥長新滋。玉屑堆階戺。瓊花滿樹枝。應憐病渴老。要給榨床資。</text>
<title>月沙淮陽舘壁上詩三四。有風雲護仙窟。日月近扶桑之句。欲改以星躔分析木。地理近扶桑。盖乙巳水灾。官舍漂沒。詩板流泊於海島。太僕官李希幹。以點馬至島。得以歸之月沙李公。公大奇之。請諸公詠其事。仍以其板付之後太守之歸。釘諸新舘。余舊有次韻。閱奚囊不得。又忘之。追次一首。增諸卷軸。</title>,<text>連城舊聞說。高倚嶺雲長。粉壁歸淫僚。璇題泛齧桑。初如浴明月。更似出沉香。彩桷詩依舊。虹光散洛陽。元韻山擁重關險。江蟠二嶺長。風雲護仙窟。日月近扶桑。秋膾銀鱗細。春醪栢葉香。苽時倘許代。吾不薄淮陽。</text>
<title>謾成。用韋蘇州韻。</title>,<text>長物吾何有。家無下澤車。閑看孝威傳。懶作子公書。泉動初浮鴨。潭淸已躍魚。綠樽酬令節。消渴奈相如。</text>
<title>遙次柳西坰題金尙書太古亭韻。寓懷。三首。</title>,<text>濁世塵獨遠。淸都路似通。人能覷天奧。鬼亦秘神工。逈出千門上。高臨萬井中。赤城連絳闕。寧隔紫宸楓。其二石壁如無路。看看屐自通。傳聞是仙境。欲畵孰良工。身擬羲皇上。名飛霄漢中。㘽培無雜樹。箇箇似楩楓。其三不得無行地。何妨世跡通。向來雖寂寞。舊日是臣工。命出罿羅裏。身安灧澦中。白頭誰氏子。千里㤪靑楓。元韻一壑峯巒合。三池澗水通。經營豈人力。融結本天工。雪月瓊瑤窟。烟花錦繡中。綠陰應更好。何似九秋楓。</text>
<title>八城才解裝。有僧請謁。呼使前則生客也。袖詩卷一軸。索和甚苛。余辭以不能。日暮不歸。意頗懇而不敢破戒。但次其韻。不書軸中。七言律詩一首在下。</title>,<text>烟霞吾疾痼。半世入林深。碧澗鳴秋玉。靑松奏夜琴。誰令招左隱。還此費莊吟。荷有詩僧訪。風流覺爽襟。</text>
<title>次武陵島韻</title>,<text>蓬島飛來處。元龍氣象豪。窓臨鰲背拓。欄壓蜃樓高。捲箔呼晴月。澆書進濁醪。漁舟妨闌入。休種挾津桃。張溪谷曰。闌字聲不協。盖先生詩盡叶聲律。而此一字不協故云然。今不可考。</text>
<title>病負文酒之約。少間卽赴。馬上口號。</title>,<text>栗里貧無酒。寧辭客右邀。濛濛久旱雨。勃勃欲枯苗。莫問玄霜搗。從他素鬢凋。揮鞭幽興熟。偏覺馬蹄驕。時適有喜雨。故三四及之。服何首烏無效。故五六云云。</text>
<title>贈洪羣玉。羣玉吾南中舊要。不見向二十年。今者冒雨過訪。一宿而別。盖司敎龍城。趣上任行者。</title>,<text>海內忘年契。平生子與吾。山河勞夢想。風雨訪泥塗。更覺靑回眼。相驚雪滿鬚。那堪旋作別。老淚灑窮途。</text>
<title>何處難忘酒 四首</title>,<text>何處難忘酒。風流九九辰。相如元渴肺。杜甫更焦唇。露菊班巖罅。霜風赤澗濱。可憐陶靖節。空望白衣人。其二何處難忘酒。端憂千萬頭。韓公落一齒。張籍暗雙眸。白髮秋蕭瑟。靑雲計謬悠。笑他三斗酒。逢麴口涎流。其三何處難忘酒。宵長月漸高。開書眼花雜。欹枕睡魔逃。瘦骨崢嶸甚。衰尻展轉勞。羡他狂吏部。醉夢甕間牢。其四何處難忘酒。胷藏不盡悲。孟郊連喪子。伯道竟無兒。忍對雙封睪。愁看隻字遺。長歌甚痛哭。吾醉更堪嘻。</text>
<title>偶題 進退格</title>,<text>飮酒旋臨鏡。能成譎詭形。謂衰顔似渥。言少鬢還明。齒豁何因爾。權高孰使令。不須求造化。且復倒餘觥。</text>
<title>失題</title>,<text>少也曾栖此。螢囊與友同。親朋何早世。疲薾獨衰翁。鬢髮霜添白。容顔酒借紅。今年半新故。追憶恨難窮。</text>
<title>偶吟 三首</title>,<text>言歸眞得歸。松竹作巖扉。且喜鳥魚近。何妨車馬稀。溪淸波勢緩。山旱樹陰微。濯園煩僮僕。多慙未息機。其二情知共貫條。何用辨松苗。蘭蕙光風轉。天雲活水遙。霞兼孤闘。嵐與暝禽飄。賞弄無餘事。開樽酌大瓢。其三暮年新活計。小屋縛松林。酷暑風前破。淸潭雨後深。肺消還有酒。耳聵不須琴。榮落升沉事。都無一點心。</text>
<title>閑居 四首</title>,<text>湖山眞脫略。十載閉空簾。未暇追姬孔。何妨學老嚴。聾多霆在耳。年邁雪渾髯。寂寞應吾道。人嘲也不嫌。其二宿雲出竹房。山鳥上書床。夕照穿霞逗。光風泛蕙香。長歌任衰白。孤坐度曛黃。近覺添生活。新傳釀酒方。其三結茅溪水上。簷影落潭心。醉睡風吹醒。新詩島和音。放牛眠細草。驚鹿入長林。倚杖靑松側。千峯紫翠深。其四懶慢作勢起。巖㙜隨意行。鳧雛沙上睡。魚子雨餘生。雲物堪乘興。溪山足放情。風流有欠事。無與耦而耕。</text>
<title>曉月</title>,<text>徹曉淸無寐。西窓轉老蟾。金波接銀浦。玉鏡脫瑤奩。皎皎穿深樹。輝輝入短簷。玲瓏四壁裏。渾是水晶簾。</text>
<title>次任和父題李上舍書室韻。寄李君。</title>,<text>本無諧老韻。按老韻兩字恐有誤 偏性合藏蹤。天地雖貧我。山川不負公。亭臨飛鳥上。興入落霞重。莫道升沉事。浮雲在太空。</text>
<title>飮人送酒</title>,<text>貧與病相伴。衰將歲共催。風凉歸燕急。節去暮蟬哀。每恨塵生甑。何知酒滿杯。自然淸興發。觸目捴詩材。</text>
<title>六月大雨。山亭獨坐。次老杜江漲韻。</title>,<text>夜來風雨急。碧水變黃流。岸坼開新瀨。沙漂失故洲。遲回愁去馬。翔舞㥘輕𩿨。誰識巢居子。憑高弄筆頭。</text>
<title>詠紫菊 進退格</title>,<text>紫菊先秋色。幽軒助一奇。艶葩偸鶴頂。輕蘂學鶯衣。已作畸人伴。寧求俗子知。淸標兼苦節。看取忽霜飛。</text>
<title>盆菊</title>,<text>客土雖疎惡。移培亦太勤。奉持煩木架。將護命山雲。風𥳽猶添色。霜侵不减熏。自參松與竹。堪配晉徵君。</text>
<title>謾成</title>,<text>寒戒初冬節。春藏處士家。靑松搖白雪。綠竹間黃花。溪暖浮羣。洲長落晩霞。主人霜髮裏。酡面亦堪誇。</text>
<title>待月</title>,<text>待月山亭上。看看意不厭。夷光未出幌。淸鏡尙藏奩。人卜豊㐫驗。吾憐色相兼。樽中有美酒。惟願久臨簷。</text>
<title>戱書</title>,<text>餘春才五日。殘酒已三盃。花事垂垂退。詩膓暗暗回。新梅空有枿。舊菊尙無荄。賴有靑山色。慇懃爲送來。</text>
<title>夜起口號</title>,<text>欹枕還醒夢。沉沉夜色闌。靑天絳河昗。半壁▣燈殘。強倒深深酌。聊成寂寂歡。詩狂兼醉興。不識五更寒。</text>
<title>七夕祈雨</title>,<text>今夕天仙會。鸞驂已啓途。得無行雨作。聊使旱苗濡。乞策噓雲蜧。非關綴果蛛。兼將臨別淚。流澤活焦枯。</text>
<title>次李上舍君實見訪留贈韻。</title>,<text>多蒙賢自出。連歲訪龍頭。且盡團圓樂。寧論隔濶愁。溪山當晩霽。雲物近高秋。斷送升沉事。休言命謬悠。</text>
<title>五月雨。次杜少陵韻。</title>,<text>屯膏久不解。田野念嘉生。雲作飛揚色。風傳霡霂聲。九畡同霈澤。兩夜滴連明。天意寧無屬。仁恩自五城。</text>
<title>偶爾興到口號</title>,<text>爲生聊爾耳。卽事却翛然。殘雪靑松側。鳴泉白月前。閒來信杖步。醉後枕書眠。貧病從天放。淸癯似澤仙。</text>
<title>己未初望。山亭待月。</title>,<text>孰不願豊熟。吾人望最顒。官租期勿滯。樽酒飮長濃。步任泥侵屐。來觀月上峯。老農多解事。今日莫言㐫。</text>
<title>簷下黃菊甚篤</title>,<text>未及團花事。何知雨雪頻。常山庭下舌。信國獄中身。苦節能驚世。餘香尙襲人。不堪浮白墮。無患入吾唇。</text>
<title>卽事</title>,<text>理生那免俗。當學老農爲。卽此燒田役。來玆及麥資。禿空靑草岸。露出白沙碕。好待秋登節。嘗新麵溜匙。</text>
<title>次或人韻詠懷</title>,<text>身外無長物。欹傾屋數椽。嬋姸人不見。綽約月空懸。狡獪膏肓竪。揶揄稻蠏天。情悰何戚草。陶冶只詩篇。</text>
<title>次全行源韻</title>,<text>平生葱竹舊。相對鬢俱霜。蛇畵曾安足。猿情各斷膓。無錢徒立壁。有酒且傾觴。醉裏思風樹。誰知淚獨傷。</text>
<title>閱石洲詩卷。有悲姜太初詩。太初于時猶爲人。猗今已已矣。洲公亦卽世太初。吾耐久也。洲公雖無雅素。臭味中人也。感念仍次其韻。</title>,<text>朋知相聚散。無乃是關天。衽席還山海。音容每越燕。那堪懷兩惡。更此訃雙傳。灞雪兼江樹。詩魂若箇邊。</text>
<title>翫月露坐口號</title>,<text>積雨朝來霽。良宵月白紛。風驅三伏熱。露洗九天雲。玉臼思瞻兔。瑤階坐飽蚊。恨無盃酒問。誰與醉云云。</text>
<title>口號</title>,<text>翫月連今昨。看看益一分。桂陰微可辨。杵響杳難聞。遙想姮娥寡。仍思玉斧勤。秋槎何日至。身往絳河濆。</text>
<title>夜起盥櫛口號</title>,<text>梳頭乘霽月。盥手嗽寒泉。倍覺心無垢。寧敎眼有眠。閑愁元耿耿。奇厄每連連。舌攬飄颻齒。看天坐默然。</text>
<title>鶴寺感懷</title>,<text>亡子曾遊地。乘興偶一來。山川今古恨。雲物死生哀。素壁名留墨。黃壚骨已灰。十年霜雪鬢。今日倍添皚。</text>
<title>拔竹間桃樹</title>,<text>山亭無雜樹。苔逕只三開。綠竹元親植。緗桃本不㘽。寧容攙練實。還劣作輿儓。援去除遮眼。溪光入座來。</text>
<title>題小橋</title>,<text>巖頭有略彴。杖屨日逍遙。濯足宜安髀。觀魚好側腰。明神煩守護。暴水敢漂搖。駟馬非翁事。吾題異蜀橋。</text>
<title>耳聾曉枕口號</title>,<text>誰識吾䏊甚。全無載贄情。徒將眼爲耳。難把響竆聲。邑犬從他吠。窓鷄莫報更。人言可司火。雙目又如盲。</text>
<title>暢月初吉夜口號</title>,<text>絶酒餘旬日。今宵把一巵。壺傾應止此。壁立更謀誰。明滅孤燈寂。單羸二老悲。無聊仍不寐。坐恨曉雞遲。</text>
<title>送族姪倬之任泗川</title>,<text>好去南州守。停杯聽我言。事雖多曲折。要在愛黎元。俗態輕卑品。人情索隱痕。如遵勤謹訓。和璧孰能論。</text>
<title>夜吟 二首</title>,<text>詩材將勝賞。淸夜集山亭。月共川波白。烟兼菊葉靑。松簷供坐卧。竹杖護伶俜。不管荷衣濕。從敎玉露零。其二微吾覷天奧。何得此安亭。山氣濃還翠。松陰淡更靑。自然成活計。寧復歎伶俜。月地雲階上。香飄桂子零。</text>
<title>無寐夜坐 二首</title>,<text>遙夜深如海。閒愁亂若絲。重雲掩星漢。密雪打簾帷。少婢眠方穩。衰翁睡獨遲。千呼令煖酒。一擧倒雙巵。其二遮莫靑雲靶。從他白髮絲。春波漲綠酒。風雪隔玄帷。蟻闘何須問。鷄鳴不恨遲。只慙蠻素苦。流汗捧空巵。</text>
<title>次老杜韻</title>,<text>梅實初離蘂。楊花欲撒塩。良辰留幾許。春酒釀宜添。簷短欹松架。窓虛動葦簾。草堂何索莫。勝事果難兼。</text>
<title>次沈士敬留別韻 二首</title>,<text>京輦分飛日。林亭邂逅時。不能連聚集。徒自歎衰遲。尙覬跫然喜。還成別後悲。那將千種恨。寫盡一篇詩。其二平生二竪子。定自降寅時。從白休仍近。還丹事最遲。遙遙披霧約。靄靄詠雲悲。會待團圓日。相調飯顆詩。</text>
<title>次柳葵塢韻 癸丑入洛時作</title>,<text>旅食貧兼病。脩門意緖闌。人情多醜好。身世異醎酸。共道巾藏貴。誰知草坐安。𩿨盟有白水。宿諾未宜寒。</text>
<title>次姚少監韻 三首</title>,<text>一邱塵表物。千載酒中仙。絶跡人穪死。忘言自擬禪。此公眞樂易。何處有憂煎。萬事驅除裏。消磨宿世緣。其二郊扉成晩計。爲樂也無涯。窓外烟雲葉。階前石竹花。蕭條宜野老。物色稱山家。少酌還應醉。誰言我欲奢。其三歲惡人何恨。瓊芝可療飢。傍人莫嘲寂。俗物不妨稀。綠樹凉風進。靑簷化日遲。洞門無鎖鑰。惟有白雲籬。</text>
<title>癸亥二月二十四日</title>,<text>謀國非吾事。休論有虜兵。升沉元外物。文字亦虛名。老病催歸路。炎凉見世情。何時一樽酒。方寸十分論。</text>
<title>挽金公 光澤○二首</title>,<text>地上仙何去。聊辭五德窠。百年纔减七。一子且爲多。慟哭吾宗秀。中身棄我先。風流今已矣。門巷忽蕭然。北里奈高塚。南陽還舊阡。賢郞能幹蠱。猶足慰重泉。</text>
<title>挽申察訪 應洛</title>,<text>赫舃靈川系。嬋嫣世有人。隱衷甘自守。薄宦未爲伸。長物餘三畒。遐齡逼九旬。螟蛉堪托後。泉下詎傷神。</text>
<title>挽亡弟婦崔氏</title>,<text>柔嘉全四德。淑愼訖三從。寡亦持門戶。誠能奉祖宗。人間啼獨鶴。泉下會雙龍。可念孤兒窶。難營夏屋封。</text>
<title>挽元君 忠男 妻金氏</title>,<text>絶代簪纓裔。宜家積善門。年齡過大耋。世業比封君。二子雖先逝。諸孫更有文。雙龍會泉下。雨氣濕山雲。</text>
<title>輓洪君 景遇 妻愼氏</title>,<text>奕世嬋嫣族。宜家淑愼身。鸞驂指河漢。龍釰別延津。雲月空爲晝。泉塗本不春。一兒隨奄忽。冥府可昏晨。</text>
<title>輓徐孝子 忠弼 母元氏</title>,<text>欲識宜家德。須徵福善天。人間那見有。孝子且稀年。宅里風聲美。門闌喜色連。休論百金裞。堪耀汗靑篇。</text>
<title>哭族孫榮後</title>,<text>孝友尋常說。純誠孰似而。朝曛滫瀡味。春日棣萼詩。惡鬼眞難測。高天未可知。沉綿孤哭送。西望涕漣洏。</text>
<title>遙哭李白沙 恒福</title>,<text>殉國非無士。如公復幾人。逆鱗徑尺大。哆口十分新。白首漳濱骨。黃沙磧裏塵。哀榮有紫渙。天亦識誠臣。</text>
<title>七月晦日。東閤郞慶大後來寓酒食。傳語後日相共。阻川不濟去。余不暇待期。開榼快倒。</title>,<text>玉人行色隔前溪。溪水泱泱溪雨凄。賴有提携壺榼在。頹然不覺夕陽西。</text>
<title>詠十月菊。兼記所見。二首。</title>,<text>一階璀璨萬黃金。白酒新釃好對斟。知爾晩開應有意。欲令人解傲霜心。其二枝枝見有蜜蜂粘。來去貪香意不饜。可念及時供日課。功成還復遣誰甜。</text>
<title>偶閱涪翁詩集。次水仙花韻。二首。</title>,<text>仙花名字聽猶奇。何况偸看白雪肌。誰使暗移涇水畔。任他黃流凂瓊枝。其二春光初嫰章㙜柳。雨氣新嬌閬苑花。弱植可憐根不固。移栽今日媚誰家。盖借以寓意。</text>
<title>戱書</title>,<text>江梅已久成靑子。辜負東君未作詩。何忍氷盤嘗夏實。不知風雨打無遺。</text>
<title>病中偶思唐詩人王建最以宮詞擅名。老拙雖不能爲役。隨筆六首。以爲二十篇之始。聊寓芬芳陫之意。</title>,<text>辟宮新搗滿金壺。只待君王玉手塗。侍女不知心內事。勸施錢帛乞浮屠。其二抹罷聯娟却月痕。滿身珠翠不勝繁。望中倘得龍顔顧。何異親承雨露恩。其三玉樓開宴捲瓊簾。粉黛三千暎碧簷。牽馬小兒誰氏子。長身美貌帝無嫌。其四更衣宮裏理新粧。手畵山眉穪短長。玉座未溫金輦出。共傳歌吹向昭陽。其五博山新爇鷓鴣斑。玉漏沉沉夜欲闌。遙向南宮聞鳳吹。斗牛星彩入欄干。其六玉砌無人上綠苔。長懸秦鏡照靈臺。誰知燕燕深宮裏。姊妹相爭赤鳳來。</text>
<title>聞徐秀夫登第 三首</title>,<text>家世英雄次臥龍。遙遙不必說嬴宗。才華自致靑雲上。誰道名聲賴殺儂。其二才子平生談稷卨。出身希復及蕭曹。煩君且療丘民病。愼莫徒揮詠月毫。其三雪髮飄飄更不春。只將軀殼鬼爲隣。慇懃說向雲間侶。浪跡無心入世塵。</text>
<title>謝錦城柳使君汝恪 六首。○五言律詩一首在上。七言律詩一首在下。皆同時作。</title>,<text>白首泥塗病又纏。草堂人絶長苔錢。南來行色知誰是。五馬翩翩夕陽邊。其二下馬方知是故人。交情堪警白頭新。相携直欲連床語。休遣驪駒促去輪。其三久拋鉛槧托醇醪。自怪詩情到老豪。還笑未參斑管列。蒙君來贈赤霜毫。其四老去心情捴可哀。文房淸興最成灰。愧君爲贈龍香劑。枉擲靑編點勘材。其五茅簷日熾坐如烘。水玉秋菰兩不能。鶴扇如霜來入手。何須赤脚踏層氷。其六玉酒雙壺千里來。渾疑承自露莖㙜。逢塲頓覺生豪氣。對酌宜三太白杯。</text>
<title>醉臥破屋。覺後星月滿身。風露濕衣。</title>,<text>星窺疎屋明華髮。露入虛窓濕醉顔。夢覺不知身在此。欲將雙手向天攀。</text>
<title>弘慶碑</title>,<text>立當南北大道邊。來去英豪閱幾千。應笑白鬚新助敎。強扶衰疾入鵷聯。</text>
<title>書趙飛卿簡後</title>,<text>林園牢落往還稀。時把峨洋托子期。江渭雲山今更遠。空敎淚灑薜蘿衣。</text>
<title>次鄭上舍 善應 韻 四首</title>,<text>憶昔蒹葭叨倚玉。紅顔當日各靑春。如今齒髮臨西汜。綠鬢蒼髯愧應眞。其二許身追愧雙南價。隱几空看萬木春。丘壑無人爭我所。一竿猶不羡玄眞。其三已與松篁相托契。羞將桃李共爭春。高名藉藉吾何敢。巖下沉冥一子眞。其四愁膓往往詩挑興。枯面時時酒借春。不學伊優從坦率。山農寧畏世嫌眞。</text>
<title>明農亭十詠 幷序</title>,<text>族姪健。自湖南造余言曰。吾於海曲。新卜郊居。擬學國氏之盜。一日屨及于多小崢嶸。得一異處焉。臺池面勢具體而微。於是程功庀材。築亭其上。縱橫者八楹。中置突廈。八窓洞設。翕張隨時。外以直欄橫檻四周之。凉燠咸宜。意以爲造物者之設是久矣。而始發於吾。若不闡奇觀而窮盛事。則曷足稱鏗秘有待之情哉。乃於庭前。鑿破蒼苔。引川爲沼者三之。玉香池。紅露㙜。取適潭。 左右移周濂溪凈友。而紅白別植。故玉香紅露。各殊其名。中學鴟夷子養魚。而往往興到。或垂張志和之釣。故取岑嘉州漁父詞落勾而命名焉。雜撰旣畢。登臨瞻眺。則凡山川之雲物。融結之情狀。莫不爭效於窓欞几席之間。意或天工。亦幸於覷奧開荒。作一風流勝地也歟。仍撮佳致得十景。合而命之曰明農亭。盖吾生晩。不得及遊於聖門。而年至暮境。尙爲鄕人。所謂君子之棄而小人之歸也。玆敢竊附樊子學農圃之意。以爲亭顔。仍自念地雖勝。因人而名。吾非其人。助發湖山得意之盛事。惟詞林諸老是托。祓餙華衮之先䆃。非吾叔氏之望而誰。子其爲吾弁之。余辭不獲。唐突粃前。李白所謂作者嗤我。迺爲撫掌之資者非耶。鳷峯吐月月出名山左股來。玲瓏窓戶壓崔嵬。憑高極目緣何事。爲待氷輪暎玉盃。鵂巖落照天際奇巖揷翠微。冥濛海氣雜輕霏。怪來晩色偏添勝。爲有西陽助發揮。烏坊晩翠削立三峯倚半天。小窓高挹碧崖巓。空濛蒼翠來簷下。剛濕泠泠玉軫絃。鶴峴歸雲淰淰憑憑翠且重。有時蒼狗杳無蹤。卷舒何事空來去。不向江湖起臥龍。栗里炊烟靄靄桑麻十里村。人烟羃羃半空痕。乍被雨欺迷井落。時隨風去散平原。蟹浦孤帆萬里滄溟接太虛。飽風蒲席𥳽扶胥。搖搖去影忙何事。應爲蓴鱸返故居。龜山暮雨薄暮孤山小雨寒。暉暉明滅闖雲端。霏微林木迷栖鳥。飄灑溪橋濕釣竿。井瀨夜響前溪春晩雨初晴。桂月明邊石瀨聲。奔駛似聞環佩落。淙琤時作玉琴鳴。十里平蕪燒痕微雨曉來晴。芳草靑靑極望平。軟綠如茵還絶勝。小車花下正堪行。萬傾春稼秧馬歸來綠色齊。塍泉帶雨滿春畦。看看已有豊登象。好訪靑帘醉似泥。</text>
<title>醉書</title>,<text>傷生痛哭知何益。詩酒猖狂故作俳。大醉哀吟膓欲裂。世間無路可寬懷。</text>
<title>次諸子開字韻</title>,<text>新醅初發菊花開。正好浮浮藥玉杯。聞道德星他夜聚。草堂蕭索少人來。</text>
<title>荊軻</title>,<text>學釰平生空爾爲。不須求副舞陽歸。雖然小有強人意。倚柱當年一笑之。</text>
<title>未開桃。亡兒所樹者。兒亡後桃不開。感而有作。</title>,<text>桃樹種來今幾歲。玄都蕭索未堪看。不如葉葉風吹盛。可忍飄飄雨打殘。</text>
<title>有所思</title>,<text>分明夢裏擲春心。覺後音容底處尋。倚綠偎紅時已晩。餘香猶惹合歡衾。此等詩。皆有爲而作。下思君吟及翠裙等篇。皆是也。</text>
<title>思君吟</title>,<text>有子難能慰母心。相隨那免露華侵。錦衾瑤席餘淸夢。靑鳥何時報好音。</text>
<title>醉書</title>,<text>梧桐葉落蟪蛄啼。橋斷銀河去路迷。遙想玉容隨月滿。虛徐無暇擇鸞鷄。</text>
<title>無題</title>,<text>一日三秋今幾月。千山萬水只魂消。歸程後夜應無恙。知有銀河駕鵲橋。</text>
<title>次全行源韻 四首</title>,<text>小閣疎燈夜氣凄。一天微月半山西。睡魔不逐詩魔至。相答歌吟有曉鷄。其二蘭蕙摧殘白露凄。寬懷惟有玉東西。偶然聞說朝趍市。苛叱奴人莫賣鷄。其三星斗輝輝雪色凄。白河淸淺欲流西。坐間安得田文客。能使愁人聽唱鷄。其四絺綌來風本自凄。輕肥且莫羡公西。竹籬茅舍無餘事。除是尸鄕學養雞。</text>
<title>鎣亡日涕泣書 二首</title>,<text>生逢此日十三年。設祭惟餘淚逬泉。我死誰令傳後事。仰看穹昊只蒼然。其二二子連亡七日間。尙留衰骨在人寰。餘生只有無窮淚。空使年年滿袖斑。</text>
<title>謾興 二首</title>,<text>處士着棋方擔糞。荊公取簟勝拋書。老夫人世無能事。唯願淸樽送建除。其二靑雲久斷飛騰夢。白髮還看種樹書。五鬼平生驅不去。膏肓泉石豈須除。</text>
<title>書丙辰曆衣紙</title>,<text>去日苦長來日短。不堪鬚鬢雪毶毶。從今歲月能消幾。擔却春風五十三。</text>
<title>丁巳正月望。月蝕。二首。</title>,<text>一年豊斂占初望。天眼如何忽喪明。援釰向空空涕泗。覆盆無路照微誠。其二長恨虞剛能斫桂。不將霜刃斬㐫蛙。我欲箋天天萬里。玉川詩句謾雄夸。</text>
<title>次任茂叔鶯詩韻</title>,<text>欲托葦苕初計誤。新巢其奈舊巢非。從他嘲爾隨時變。不改中情但改衣。</text>
<title>送人北奏</title>,<text>抱病雲泉縮似蝸。那知氷玉暎蒹葭。春風正好長安陌。歸賞玄都觀裏花。</text>
<title>夜起讀書</title>,<text>雙眼昏花雙耳聾。雪盈鬚鬢齒牙空。讀書非爲人間念。無睡難經此夜中。</text>
<title>徒杠口號</title>,<text>橫溪略彴才容足。醉坐欹斜膝未伸。笑殺洛神羅襪步。凌波何事尙生塵。</text>
<title>書地主答簡後。盖求工師不見許。三首。</title>,<text>一丘買取今三紀。晩歲纏綿只數椽。又欠瓏𤫩窓戶餙。草堂雲物更蕭然。其二政爾一身無四壁。那堪土處乏船官。似聞倕繭將投矩。何惜雲泉助考槃。其三浣花茅屋誰經始。爲卜林塘賴主人。共道冀公疎子美。只今無復繼淸塵。</text>
<title>謾成</title>,<text>東岡盡處有漁磯。孤坐窮晨人夜歸。笑殺白𩿨翔不下。寧知此老本無機。</text>
<title>寒食</title>,<text>雨露松楸誰不感。履來吾獨倍常情。可憐身後無炊火。芬苾供誠只此生。</text>
<title>三月三十日。戱贈春。二首。</title>,<text>愧無詩酒答韶光。百囀黃鶯已綠楊。風雨一番吹又去。緗桃千點滿泥香。其二東君用意太無賴。一雨連旬猶不晴。葉底殘紅零落盡。更將何物助詩情。</text>
<title>春答 二首</title>,<text>只治天職掌年光。何擇紅桃與綠楊。詞客若能貪物色。及時胡不早尋香。其二惜花調戱風流事。好雨時來孰喜晴。紅褪縱然粧點薄。深耕可慰老農情。</text>
<title>山亭夜興 三首</title>,<text>秋雨連旬此夜晴。山樓枕席十分淸。天公似解吾人意。捲盡浮雲放月明。其二碧落高秋露洗晴。蒼松影裏小堂淸。向來積雨江添濶。能助金波分外明。其三曉起開窓宿霧籠。無端溟渤近簾櫳。遙岑往往微尖露。疑是三山點海中。</text>
<title>十五夜。醉未翫月。</title>,<text>十五良宵醉裏過。中天月色好何如。朝曦入牖眠猶熟。辜負淸光一歲多。</text>
<title>九日</title>,<text>有花無酒陶元亮。有酒無花玄達夫。二者得兼如不可。一樽風味正輸吾。</text>
<title>對菊無酒 二首</title>,<text>不管貧家欠綠樽。交開黃白暎幽軒。休言此老無奇貨。千片金銀滿瓦盆。其二花未開時酒滿樽。每言花發酌臨軒。落英已晩還無酒。羞殺田家舊老盆。</text>
<title>臘月十五夜</title>,<text>孤衾凄冷小窓空。可念淸臞一病翁。挑盡玉釭人不見。亂松寒影月明中。</text>
<title>落梅曲</title>,<text>霜飛月下輕輕冷。玉碎風前段段淸。紅紫爭春寧辦此。黃金成處亦宜羹。</text>
<title>耳聾日甚。戱書。</title>,<text>窓明始覺千村曉。鷄唱那知五夜遒。恰似桃源避世客。花開葉落識春秋。</text>
<title>待李子美</title>,<text>似聞之子將來訪。一榼村醪滿眼賖。山日欲西人不見。晩林乾鵲尙楂楂。</text>
<title>戱書</title>,<text>吾家鬼神每不靈。祝雨須晴晴卽雨。文人自古喜零丁。子長胡爲賦不遇。</text>
<title>曉霧</title>,<text>曉來烟霧滿乾坤。恰以三才作混元。前川橫抹憙微裏。無乃銀河一派源。</text>
<title>夜坐無眠</title>,<text>遙夜沉沉睡未成。天光如漆幾時明。鷄聲忽報扶桑信。疑聽朝陽彩鳳鳴。</text>
<title>謾成</title>,<text>秋來景物皆蕭索。猶有松筠也不凋。恰似孟津同德會。獨將忠義馬前昭。</text>
<title>示宗英諸子 二首</title>,<text>病中情興覺全衰。落盡庭梅不作詩。今日又成花樹會。尙憐殘萼在南枝。其二強扶衰病待君來。茅屋親除上砌苔。悵望眼寒山日夕。一樽空對雪英開。</text>
<title>山亭觀梅</title>,<text>昨日殘梅餘數點。今朝枝上一花無。人生漸老應如此。休負春風白玉壺。</text>
<title>無酒飮水。戱書。</title>,<text>料峭東風特地吹。一時紅紫頓辭枝。可憐白髮消中老。剛把茶甌當酒巵。</text>
<title>用賈浪仙送春一絶韻。仍反其意。</title>,<text>桑上伯勞停反舌。柳間黃鶯已藏身。風光莫道今宵盡。花落時辰又失春。</text>
<title>夜詠衾上螢</title>,<text>陰雨霏微夜欲央。月生猶被黝雲藏。誰知暗空沉沉裏。也有微虫獨抱陽。</text>
<title>夢見鸜鵡。或知詩女人。戱作一絶。記下句十四言。仍補其上。</title>,<text>妙態英娑忽在玆。淸言霏屑煥離離。輕寒漠漠生簾幕。好伴晴窓詠楚辭。</text>
<title>無題</title>,<text>翠眉消息隔重門。來入羅幃月一痕。孤枕夜闌人寂寞。楚㙜空惱夢中魂。</text>
<title>送水路朝天使</title>,<text>扁舟一葉駕黿鼉。萬里秋光接素河。聞道中原天子聖。定知滄海不揚波。</text>
<title>自挽</title>,<text>五十九齡非短促。人間榮辱備嘗之。返眞觀化吾何恨。歸侍雙親見兩兒。</text>
<title>次朴叔夜出塞曲</title>,<text>千兵啣璧入蕃城。雄釰徒勞匣裏鳴。猿鶴沙蟲消息斷。降將軍帶有金橫。聞大將姜弘立戰敗降。</text>
<title>失鷂</title>,<text>翮掛竿緡是適然。籠中製出果何緣。英姿不見翻韝上。空遣飛揚萬里天。</text>
<title>是夜。仍張鷂所戱作。</title>,<text>守株待兎人皆笑。魚網鴻罹亦或然。來入茅簷如不又。更將何物設雲邊。</text>
<title>謾成</title>,<text>百歲誰人能起余。杜康儀狄最勤渠。無功立廟還多事。把盞何妨每祭初。</text>
<title>無酒</title>,<text>嗜酒其如壁立何。盈樽時少盡時多。最憐今日三秋暮。空對黃花作吟哦。</text>
<title>無題</title>,<text>星斗初稀月未沉。陽臺雨歇曉雲深。姮娥別有何忙事。爲識瑤池戴勝心。</text>
<title>詠三松。用崔都事韻。</title>,<text>階下三松碧數尋。時時風動作龍吟。神仙長在應相識。恐有精靈一下臨。</text>
<title>喫嫰菊有感</title>,<text>曾聞己卯年中語。餐菊筵前士類驚。病夫何與人間事。風味無妨慕屈平。己卯中。有名公速客。客見菊淹歎曰。菊爲君子類。今見刈殺。恐爲凶兆云云。</text>
<title>贈崔從事 有海 見訪</title>,<text>人生交契無新舊。傾盖何妨卽斷金。剛恨病聾懷未展。相看脉脉萬重心。</text>
<title>四月四日</title>,<text>近日如何詩捴廢。詞源便與酒樽空。偶然好事成殘醉。千丈文光可吐虹。</text>
<title>鶴寺感懷</title>,<text>上房樓閣獨無眠。雪月分披滿曉天。追想童烏曾負笈。倚欄長吟白雲篇。</text>
<title>次靜春</title>,<text>打頭矮屋莫嫌低。漆老曾將得喪齊。况是聖朝多雨露。一堂寧有向隅啼。</text>
<title>草堂曉興</title>,<text>曉坐茅堂宿霧濃。山川渾不卞西東。茂林翛竹憙微見。如在乾坤混沌中。</text>
<title>又次水仙花韻</title>,<text>余知黃杜作三奇。玉蕊看來未戛肌。老子只今餘六十。白頭無意揷花枝。</text>
<title>久不雨</title>,<text>曾聞誅暴年豊稔。聖代如何作亢陽。波底武侯應熟睡。莫將圭壁累蒼蒼。</text>
<title>次盆谷李 承璧 詠廢朝事韻 二首</title>,<text>曆數綿長謂力能。當時誰念杞天崩。曾聞禱醮靡金帛。佛福神機不足憑。其二慈宮當日被重圍。禍轉何辭錮鐵扉。不識貫盈參在上。妄云天聽遠巍巍。</text>
<title>十月十五日</title>,<text>給公何暇謀家釀。秋盡經旬不擧杯。淸坐草堂頻索寞。羞看黃菊十分開。</text>
<title>山亭記所見</title>,<text>溪雨新晴波浪大。鷺鷀驚起忽三雙。將尋淺瀨窺魚去。何似無心獨倚窓。</text>
<title>書靑牛曆衣紙</title>,<text>紫雲朶裏薄板車。行行將向流沙去。我願靈鞭莫疾驅。少留更著長生語。</text>
<title>謾成</title>,<text>冬日姸晴百獸肥。官軍馳獵馬如飛。佗佗鹿豕連車載。大將乘曛意氣歸。</text>
<title>足弱</title>,<text>老大身事動揶揄。一月那堪兩脚枯。遙望草堂難自致。松陰空想暎平湖。</text>
<title>謾成</title>,<text>才子先鳴戰藝塲。謫仙華族閟闌房。月繩已係河橋作。高下誰論謝與王。</text>
<title>贈洪羣玉</title>,<text>文章誰遣命相仇。挫揠栖遑到白頭。吏隱風流還可羡。一官猶傍廣寒樓。</text>
<title>擬寄全行源</title>,<text>洪爐天地坐塵床。欲往山亭足不良。遙羡上方重閣晩。浴沂吟罷更追凉。</text>
<title>謾成</title>,<text>羸老難堪惡鬼多。一身無處可離魔。傳聞弟妷成華閣。欲往憑欄奈病何。</text>
<title>山亭感懷</title>,<text>病臥三秋不出來。數叢殘菊爲誰開。今朝羞對黃金朶。無酒難謀泛一盃。</text>
<title>枕上口號</title>,<text>雲裏金莖玉露團。仙官不患講唇乾。可憐流落臨邛客。渴肺空愁四壁寒。</text>
<title>次全行源韻</title>,<text>山房一夜昏眠重。催粥華鯨覺後知。白墮偶隨淸曉至。我衰何敢執盃遲。</text>
<title>謾成</title>,<text>晨起催傾酒一巵。杖藜來坐碧溪湄。淸波活活氷初泮。魚子浮陽鴨尾孶。</text>
<title>師古索酒。甕乾不果副。</title>,<text>金陵無復笑嘗吳。車騎臨邛奈甚都。花村渴漢方淸坐。辜負囊中白玉壺。</text>
<title>立春雪</title>,<text>小兒奔設立春資。雪被鴉髫白勝絲。使我偸得長生術。及見渠鬟似此時。</text>
<title>夜坐 二首</title>,<text>一盃不醉知何奈。五夜無眠只自嗤。好事燈花休報喜。絳津難越鵲橋遲。其二月色紛紛入小窓。乾愁枯恨對殘釭。生憎萼綠華多事。雲步虛徐閟玉跫。</text>
<title>次徐秀夫 挺然 韻</title>,<text>詞場少日忝先鳴。榮辱平生亦不驚。自分雲程天上隔。可憐霜髮鬢邊明。沉綿無計治消渴。昏醟還慚失性情。丘壑妄憂同杞國。覆盆誰遣照微誠。</text>
<title>次徐秀夫送近思錄口訣冊子韻</title>,<text>少時爲學慕曾思。不識吾心自有師。道義也須成性出。明誠方賴讀書知。衰遲似我今無用。強健如君更勿疑。黃卷幸蒙求點勘。可憐糟粕是文辭。元韻經傳階梯在近思。聖賢言語是明師。呂朱褎集開來學。退栗工夫俟後知。義理解時應有得。節支分處可無疑。寒窓滴露硏朱墨。小子何敢贊一辭。</text>
<title>贈溫守</title>,<text>製錦鄰邦藹德聲。思君無奈病相嬰。那知冠盖蓬蒿辱。頓使林丘水竹榮。二老逢塲雙鬢白。一樽傾處片心明。何緣縮地成佳會。此去燕城堇十程。</text>
<title>疊前韻。又贈溫守。三首。</title>,<text>老於疆伴㥘先聲。一片詩城敢自嬰。靑草池塘勞夢寐。墨花藤繭侈光榮。瞻天未補丹心破。學道無成白髮明。已向塵埃還舊債。故人休復說鵬程。其二敢竊文章四海聲。言詩吾不學韓嬰。靑編謾事勞穿貫。黃馘無緣及寵榮。肯使山蹊迷復塞。要看竹牖向陽明。玉川祗是枯松骨。猶說虛無騄駬程。其三聾耳誰令入惡聲。平生二竪本來嬰。紫雲雖已談知足。黃綺安能作采榮。竹筍雨餘辰日斸。書籤晴隙午時明。自娛自喜還多幸。野老何緣補世程。</text>
<title>看除目 廢朝時</title>,<text>衰病多年伏弊廬。何人記錄擬吹噓。非眞自寶同燕石。無用敢誇似社樗。遠志何能成小草。餘生還幸有長鋤。庫倉爲氏非虛語。國子官啣又被除。十年前再爲直講。今又除司藝。</text>
<title>九日謾成</title>,<text>今朝孤坐頻惆悵。節物如何靳靚粧。楓葉江頭猶帶碧。菊花階畔始含黃。寒魚不食空垂釣。殘酒雖傾未滿觴。俗事又兼來敗意。誰言佳節是重陽。</text>
<title>夜酌口號</title>,<text>露洗靑天掃片雲。高秋凉月白紛紛。蟾宮弔影分明見。兎杵傳聲髣髴聞。蓬鬢老翁難着睡。槽床餘瀝偶供醺。一觴一詠無人會。筆陣堪空萬馬羣。</text>
<title>山亭謾興 二首</title>,<text>病㥘寒威不出棖。山樓杖屨趁姸晴。松陰留雪梅邊媚。竹影搖風檻外淸。殘臘卽今餘幾日。昏花久已著雙睛。歸來又有槽床滴。排遣閑愁酌一觥。其二老隔天門未拂棖。夢魂空繞玉樓晴。烟霞肯向寰中秘。山水還於分外淸。笑殺風聲過馬耳。從他塵點入蟬睛。激湍翛竹觴兼咏。不畏蘭亭錄事觥。</text>
<title>詠卵山松亭</title>,<text>斷岸高撑碧水縈。蒼松陰畔小橋橫。眼前滉漾滄溟出。脚下虛無島嶼生。鰲頂戴輿誰敢槩。龍頭泉石愧爭衡。恍然坐我丹靑裏。琢句時聞畵有聲。</text>
<title>謾成</title>,<text>須雨卽晴晴卽雨。此翁謀事太龍鍾。灌園未得收殘芋。爲稼何能及老農。麥飯飽塡三九菜。草堂來倚一雙松。山妻可厭還堪喜。報道瓊樽琥珀濃。</text>
<title>次竹寺諸生韻</title>,<text>遙想因依結夏僧。似從姑射學神凝。百篇珠唾雙溪月。萬軸牙籤五夜燈。病骨摧頹蘭畹側。詩魂飛去竹峯層。瑞巖尙有惺惺問。須向心源一味澄。</text>
<title>病裏書懷 二首</title>,<text>衰翁一病爲誰由。臥見桐飄已九秋。頭緖欲尋無別意。心膓雖亂捴閒愁。烏程紫蠏還堪妬。錦葉黃花亦可羞。寄向閻家老子道。倘能容我十年留。留或作不。其二病裏無憀閱舊詩。沉綿床笫每秋時。分中魚蟹猶難遇。腹內膏肓詎易離。黃稻滿郊雖可喜。黑雲欺日也堪悲。農夫田父無消息。衰疾如吾死最宜。</text>
<title>隨筆謾成</title>,<text>臘除偶免閻符到。疣贅人間又一年。明月今宵偏皎㓗。嬌娥何處闘嬋姸。雪邊梅影含瓊蕊。氷下泉聲奏玉絃。滴盡槽床空倚壁。長卿消渴最堪憐。</text>
<title>草堂謾成</title>,<text>病㥘春寒不出門。瘦藤晴日坐山軒。溪邊嫋柳初開眼。簷下矮梅已返魂。遮莫塵寰如草昧。任從茅屋似桃源。歸來睡罷無餘事。閑向槽床瀉綠樽。</text>
<title>雨坐草堂。觀東浦水漲。次杜少陵韻。</title>,<text>向來慰滿三農望。今又連宵又未休。銀竹森森玄燕濕。黃流渾渾白𩿨愁。忽思把釣千層浪。安得編蓬一葉舟。孤坐山亭無伴侶。入簷雲霧可羣遊。</text>
<title>謾吟。又疊前韻。</title>,<text>可憐衰病年來甚。詩廢于今酒亦休。空洞心膓無一物。亂絲頭緖只閒愁。不材長久山中木。未濟浮沉野渡舟。蟲臂鼠肝聽造化。寸心徒倚有天遊。張谿谷見不材未濟句。三復起敬曰。公嘗言志如是。故晩節之全。未必不由云。</text>
<title>次芝峯韻</title>,<text>少日非要擲世間。十年堪幸斷機關。溪前靑壁兼丹壑。闥外千峯更萬山。有意窺魚悲鷺苦。無心出峀喜雲閑。只嫌衰病猶多事。朝把釣竿薄暮還。</text>
<title>念九</title>,<text>歲暮心懷不自裁。爲緣朝夕死期催。那堪舊臘明宵破。無奈新年再翌來。天意暫回風外柳。山寒尙勒雪邊梅。此身須念如泡沫。且盡生前有限盃。</text>
<title>病中臥看陸放翁詩。仍次一首。</title>,<text>少日狂癡悔可追。暮年憔悴只心知。東山泉石還無恙。北闕風雲本不期。病裏何妨談釋部。閒中政好讀陶詩。從人笑我謀身拙。百事平生每後時。</text>
<title>謾成 二首</title>,<text>刮地陰風助雪寒。凍雲遮月桂光殘。休詩回憶吟詩苦。無酒方知有酒歡。崔大腎肝雖不琢。長卿心肺可勝乾。中宵孤坐難成寐。堆阜崢嶸幾日安。其二十月風寒雪撒塩。崇朝飄落忽平簷。今年麥事雖差晩。明歲農徵定可占。萬屋瓊瑤皆若潤。一窩囊槖獨能廉。床頭賴有春聲甕。寒氣從他透入簾。</text>
<title>次族孫裕後放鶴亭韻 三首</title>,<text>眼底分明見十洲。陽烏飛出宿雪收。窓臨溟渤天看盡。柱揷虛無地恐浮。馴擾任從孤鶴去。逍遙欲學大鵬遊。興闌時逐靑藜引。茶鼎詩囊共釣舟。其二不管仙禽唳九臯。放他天際任飛高。盤回翔舞穿溟涬。自在歸來越海濤。主已如期搖艇返。客從何處叩門號。求田問舍非吾事。樓上何妨意氣豪。其三勝事奇觀壓五湖。片雲簾際鶴同孤。赤松時饋千年棗。丹竈仍煎九節蒲。淸曉浪頭金闕出。亂山天畔玉屛紆。半生未染紅塵指。不是知幾直爲鱸。</text>
<title>酒與春俱盡。戱作。</title>,<text>病中懷抱可能堪。牙齒才餘十二三。春去轉增歸土念。愁來又作罄甁慙。風前草色靑如染。雨後溪光碧似藍。別我韶華何敢惜。最憐難與麴生參。</text>
<title>朝起謾成</title>,<text>病㥘春寒不出門。小窓欹枕炙朝暾。溪邊嫩柳應開眼。亭下叢梅想返魂。新釀床頭何日熟。殘書案上幾時翻。口無齒牙仍胎息。倘得中宵一氣存。</text>
<title>四月到山亭口號</title>,<text>不見草堂十箇月。今朝扶曳力稀來。凄凉物色如無主。繾綣溪山似訴哀。屋角桃花仍錦繡。亭前松影雜莓苔。病身秪恐難重到。強挽靑梅也未裁。</text>
<title>寄題新亭</title>,<text>臺亭何必溪山勝。隨遇經營卽會心。簷短月能偸入座。郊長風不碍披襟。棣華日日常相暎。墨客時時且見臨。造物成知有數。百年曾此只喬林。</text>
<title>謝錦城柳使君 註見上</title>,<text>邂逅相知十六年。歎君交義劇纏綿。南歸英蕩蓬蒿下。北奏華軺水竹前。莫把音書憑鴈鯉。近將身世付烏鳶。離亭倍覺情懷惡。霞風烟亦慘然。</text>
<title>素沙橋 自此以下七首。廢朝癸丑入洛時作。</title>,<text>裊裊橫波高百尺。長空隱隱落晴虹。石鞭日逐憐秦妄。人跡霜痕憶賈工。地接漢圻佳氣近。江連滄海遠潮通。吾衰所願非題柱。瘦馬龍鍾似晉公。</text>
<title>新店橋</title>,<text>去年西笑此登臨。照影淸潭寄賞心。今日客邊如宿債。夕陽村外又來尋。人依舊㨾頭增禿。橋擁新槎水益深。造物餉吾知不薄。也能添我錦囊詩。</text>
<title>釰川道上</title>,<text>已惹塵緣作一行。㥘寒那得免晨征。風侵霆耳聾添重。氷結霜髯白益明。蘸水稀星初落落。歸田殘夢尙盈盈。朝炊且趁烟村近。遙夜飢膓徹曉鳴。</text>
<title>懸崖峴。望見道峯，三角，白嶽諸山。</title>,<text>吟鞭遙指鳳凰城。入望三山眼忽明。自分泥塗寧謂辱。新霑雨露實知榮。霏霏閶闔紅雲朶。杳杳樓㙜白玉京。衰病愧無供世力。只將嵩祝獻微誠。</text>
<title>有僧袖詩一軸索和。次其韻。五言律詩一首在上。</title>,<text>歷枑千山與萬溪。白毫何事向塵低。已將神馬誇飛步。遮莫窓猿㤪舊栖。綠玉杖頭雙虎伏。靑瑤卷上百靈啼。世間玄德從誰識。乞句都忘客日西。</text>
<title>送梨川之任安東</title>,<text>之子爲官古永嘉。風流文彩儘堪誇。牛刀豈合雷封試。燕寢且無日飮何。嶺外江山元灑落。公餘巾𧝟足婆娑。相思莫惜陲筒字。躍鯉飛鴻在處多。</text>
<title>次柳葵塢韻</title>,<text>歲暮東城寄病身。淸狂舊態尙天眞。本無詡詡論文地。寧有躚躚好事人。破壁剝泥風作祟。空庭步屧月傳神。強呼白墮寬覊抱。醉貌雖紅豈是春。</text>
<title>夜飮 二首</title>,<text>無醪何可長悁悒。有酒還能又有肴。急使孟光傾舊釀。苛敎樊素侈香庖。桂輝晃朗來蟾窟。松籟凄淸送鶴巢。乘興寫懷從信筆。笑他安字苦推敲。其二把酒何須斫巨鰲。塩薤一味薄羣肴。龜藏巾笥雖誇貴。鴈帶邊書實畏庖。臘破蛟龍將動蟄。月明烏鵲已安巢。山陰雪棹從他返。剡上柴扉肯受敲。</text>
<title>鄭健夫邀我遊葩山</title>,<text>道明山頂葩山麓。巖洞曾知處處奇。夢想徒吟靑未了。年光其奈白從衰。良辰虛擲摶摶裏。佳約還遭病病時。情勝若爲能濟勝。揶揄慚似草堂移。</text>
<title>辛同年溫陽。置酒招邀。席上醉灑。</title>,<text>故人邀我喜相迎。一笑還驚鬢雪明。有意停雲迷澗谷。無端積雨霽山城。露溥荷朶紅鉛重。酒凸觥心綠蟻輕。二老風流可來往。從遊何憚畏途行。</text>
<title>次鄭上舍 善應 韻 二首</title>,<text>世塵如此禿翁何。風雨漁磯有綠簑。三逕坦夷容步屧。一溪安穩不生波。臨觴酒戶寧嫌大。落筆詩材肯患多。剛被閒愁催暮景。靑銅遮莫鬢絲皤。其二苦心君莫學陰何。浮世風流是釣簑。練實屢空丹鳳食。生涯只要白𩿨波。鬢邊霜雪今年倍。物外烟霞此地多。衰謝更無他事業。春醪宜倒滑稽皤。</text>
<title>謾興 二首</title>,<text>新正不覺已中旬。杖屨乘閒出澗濱。波暖南灘初碎玉。氷連北浦尙鎔銀。梅心紅白垂垂吐。柳眼靑黃的的均。倚醉行吟忘日暮。暝陰生處湧金輪。其二雲霄瞻望幾由旬。燕石甘藏寂寞濱。崖壁休論人似玉。泥塗已見鬢成銀。春風也解來相訪。造化誰云賦不均。亦有圖書娛晩景。柴門還喜絶蹄輪。</text>
<title>悶睡起。偶次大谷二詩奉呈。盖投桃索瓊之意也。二首。</title>,<text>無壁無茅一小堂。都忘盥櫛廢巾裳。傾缸獨酌聖賢酒。開卷時薰班馬香。隱几熟眠遊化國。觀魚眞樂得濠梁。中年鑷白今休鑷。古貌從敎鬚鬢蒼。其二風光饒殺散人家。孤常常帶落霞。閑聽燕雛新學語。任觀鳧羽漸成花。無何鄕裏飛神馬。不二門中去睡蛇。只愧高賢剛好事。苛將黃卷倩塗鴉。大谷托先生題書目。</text>
<title>己亥除夜</title>,<text>我齡政似檀公策。使壽期頤亦半焉。文字不關風過耳。韶華其奈雪侵巓。世間名利猶居後。少者屠蘇敢得先。莫道窓鷄催曉唱。此生難復遇今年。</text>
<title>三月晦日</title>,<text>祝融刺促句芒去。胡乃狂風又不停。花外新靑添嫩色。葉間蔫紫掃餘馨。那堪暮景催前道。不分流光閱短亭。耐可春江作家釀。醩丘㙜上醉無醒。</text>
<title>殘山</title>,<text>常恨南崖碍遠眸。今朝畚鍤僝功收。山分不借夸娥劈。地壓寧煩力士愁。雙嶺飛雲供坐臥。八公叢桂稱淹留。傍人莫問先生事。談世應勞大白浮。</text>
<title>丙午春暮</title>,<text>黑甜初熟鳥驚呼。風引芒鞋不用扶。自在𩿨心閒似我。將歸春色老於吾。詩情酒興交相惱。美景良辰豈忍孤。可住韶華兼買醉。黃金北斗一錙銖。</text>
<title>題成士則牘背</title>,<text>靑眼逢場是䆠心。焚家寧冀見榮臨。瓊壺竹葉雙雙貺。白雪溪橋再再尋。醉墨數行龍起陸。淸謳一曲籟驚林。春遊許趁桃花浪。擬掃巖㙜聽跫音。</text>
<title>枕上口號 二首</title>,<text>老人無睡夜何遙。一壁靑燈照寂寥。萬緖心頭雲擾擾。千絲鬢上雪飄飄。朣朧微月光悽慘。剝落疎星影動搖。底事獨謠成感慨。詩魂偏覺此時銷。其二欲上淸都去路遙。玄亭甘此保寥寥。詩膓苦處從他瘦。牙齒衰來一任飄。鳳逝還能藏羽翮。鷽斯方共起扶搖。柴門牢落無餘事。化日堪於濁酒銷。</text>
<title>醉書</title>,<text>此道千年適緖遙。忘言何得效參寥。名聲賴共長河久。身世同歸落葉飄。天日可明肝膽定。風波寧使脚跟搖。美金躍冶眞堪笑。自衒能使衆口銷。</text>
<title>次李宗圭韻 二首</title>,<text>學道年來排遣熟。浮雲一別詎堪傷。北翁禍福知前定。南郭形骸久已忘。縮地不愁無幻術。爇天還幸有文光。飛仙出處君休問。銀浦應隨織女襄。其二烏鵲成橋豈作難。絳河今夕得重歡。人人共道相逢好。箇箇誰知不見完。老子雲屯兼雨滯。瘦妻哭濕更啼乾。起余賴有溪汀雪。合置淸樽設暖寒。</text>
<title>翠裙</title>,<text>佳人留我碧荷裙。一點春情擬見分。蓮步輕塵迷濕雨。柳肢嬌影逐行雲。豈無細葛新衫在。獨愛殘膏賸馥聞。抱向空床長掩涕。海圖爭奈坼波紋。</text>
<title>嘔膓遙寄。或冀精神感通。</title>,<text>欲隨魂夢訪巫峯。爭奈行雲斷去蹤。疾足非無金騕褭。牽絲空想玉芙蓉。朱顔久已緣渠瘦。翠黛能來爲我濃。鸞鏡餘香留繡匣。幾時雙照可憐容。</text>
<title>夢見二亡兒。覺後涕泣書。進退格</title>,<text>夢裏依然抱二兒。小兒了了大兒悲。高聲叫藥神雖旺。滿面生瘡命已危。豈意英靈猶不泯。能令老父暫相依。九原難作知無奈。吾鬼何緣免餒而。</text>
<title>無題</title>,<text>頹齡誤結惡因緣。作別無端度半年。不分龍泉成再合。生憎鸞鏡得重圓。䲶鴦枕冷三更月。翡翠衾寒五夜天。一種離愁隨處是。男兒性命最堪憐。</text>
<title>已得草堂地自嘲</title>,<text>擬向天慳結數椽。不知輪奐在何年。徒煩杖屨臨霞上。未見簷楹抱月邊。烏有樑文空發越。子虛亭號謾流傳。如今始悔嘲鳩拙。鳩尙爲巢覺汝賢。亭未成。而先有就陰亭上樑文。人多傳誦。烏有子虛。皆言無此事。</text>
<title>夜落齒</title>,<text>五十之年忽已過。老形皆具奈如何。車牙前歲初無角。板齒今宵又失瑳。最念唅呀看可鄙。那堪酬對語成訛。山妻盛解衰翁意。急叫金魁煖大和。</text>
<title>夜讀史傳。忽憶鎣兒曾誦此文。</title>,<text>每勸詩書悶不才。追思堪悔亦堪哀。半生喜讀荊軻傳。今日翻成夏屋堆。更向阿誰呼骨肉。還憐後事作塵灰。文章安得憑消遣。強飮呑聲淚滴盃。</text>
<title>次張持國秋懷 八首</title>,<text>任從庭綠露漙漙。只管秋來酒戶寬。後嶺葉飛呈疊壁。前溪水落縮奔湍。巖邊靑薜宜初服。籬下黃花當夕飡。堪恨白雲朝暮出。路長千里贈君難。其二窮閭牢落故人稀。羅雀柴門掩晩暉。空榨呑聲床下倒。小燈無焰壁間微。看他流俗蛙成舃。遮莫浮雲狗變衣。叵耐杪秋霜似雪。一霄添入鬢邊飛。其三九秋雲物草堂前。憀慄肅疎只野烟。遺路不收憐老馬。有懷無語怪喑蟬。江山自是供聯璧。風月何須費一錢。莫把衰變空感慨。性靈陶冶托詩篇。其四錦繡羣山護草廬。于于聊爾復居居。北園紅栗新霜後。東圃靑菘小雨餘。政好月臨傾下酒。不妨風捲讀殘書。言筌大抵皆糟粕。輪扁何能得疾徐。其五九天宮闕五雲深。三十年來阻德音。半壁戱屛欹病枕。一秋冷雨氷寒衾。倦遊車騎愁消肺。引滿觥船喜凸心。可念江湖容棄物。白蘋洲畔白頭吟。其六非關憔悴㤪湘潭。天與畸人臥草菴。劑料檢方惟釀酒。課時評節盡農談。滌塲四野收紅稻。排闥辟峯獻翠嵐。斷送一生詩酒在。世間何事更宜堪。其七誰記凉凉贅世翁。緘題詩句遞郵筒。淸新合盥薔薇露。俊逸眞追李杜風。竊自念君推後死。也應憐我逮先公。惟憂物色分留少。欲和陽春覺未工。其八相見何時兩眼靑。相思令我鬢凋零。瓦盆濁酒雖差強。玉塵淸談欠寧馨。晴日借他䳒鳥飽。逆風摧却鳳凰翎。箇中鴻鵠眞堪慕。矰弋將施柰杳冥。</text>
<title>夜雪口號</title>,<text>龍公至後初行雪。歷亂橫斜舞碧空。堆積山川光助月。侵凌裘褐冷兼風。孫康此夜書堪暎。王子中流興詎窮。莫把玄文徒尙白。須將醉面每留紅。</text>
<title>夜起口號 二首</title>,<text>寒宵黯慘北風呼。推枕篝燈起擁爐。少婢嬌癡慵炙肉。老妻忠厚勸提壺。長哦不管詩工拙。獨飮寧論理有無。中夜把杯非愛酒。睡鄕那得入須臾。其二生世如今五十三。卄年時日病相參。舊看書冊今無味。如道功名本不貪。東野晩來連失子。蘭城何處更宜男。若爲江變成春酒。未死前頭每醉酣。</text>
<title>書姜太初牘背</title>,<text>故人不見卄年餘。千里來鴻兩得書。遙恨頭爲矮屋打。豈知身在倚廬居。芝眉舊接前生似。蘭室曾薰一夢如。怊悵暮途蒙汜迫。世間寧卜更相於。</text>
<title>除夕 二首</title>,<text>老去增年爲减壽。明朝五十四回春。寒梅已報花依舊。衰鬢偏添雪闘新。不見玉盤傳絲菜。空聞瓦釜爆靑筠。非關中夜三彭訴。自是無眠坐到晨。其二孤獨于今已七年。每逢佳節卽潸然。嬌痴婢子能相謔。老醜宜人尙熟眠。有酒盈樽無好意。題詩遣興益幽悁。明晨家廟陳時食。旣灌誰令助執籩。</text>
<title>次老杜晝夢韻。仍效其軆。</title>,<text>化蝶莊叟翩翩然。問爾何事夜無眠。優遊本爲世緣薄。篤老寧被春情牽。二兒魂骨泉壤裏。千莖雪霜鬚鬢邊。安得江波作家釀。飮無竆日不用錢。</text>
<title>夜起飮酒</title>,<text>夜來飮酒非耽味。欲說胷懷淚自漣。二子精魂空入夢。一身衰病倍相纏。聞鷄欲舞聾如許。開卷尋行眼闇然。除是濁賢差可意。叮嚀且莫報樽眠。</text>
<title>次全行源韻 五首</title>,<text>少歲追隨期待遠。那知身世兩相奇。蒼顔渥赭君差健。白髮飄蕭我已衰。每憶魚遊千里日。莫言鵬上九天時。扶風豪士今何得。山海猶將意氣移。其二不天身世還堪嫮。借我湖山水石奇。只恨葭蘭當歲晩。可憐蒲柳望秋衰。落霞孤尋詩處。細雨斜風把釣時。篤老保無猿鶴㤪。彌文寧有德璋移。其三刻楮三年無處用。空敎窮鬼做奇奇。高歌白雪誰傳響。長倚靑萍強撥衰。呂尙文王寧久故。相如武帝本同時。雲霄莫道多朋伴。交契從來遂利移。其四直緣病廢甘雲臥。非若山人跡太奇。早竊文聲還命隻。晩無兒息奈門衰。力田猶患難逢歲。供世休論不遇時。賴有明明天賦在。丈夫操守孰能移。其五五鬼欺凌兼二竪。形如蟠木謾離奇。可憐後劇添前劇。無柰今衰甚昨衰。疾病閉門非避世。文辭摛藻豈關時。篝燈呼酒澆胸次。坐到更闌斗柄移。</text>
<title>口號 二首</title>,<text>獨坐無憀欲二更。殘燈半壁翳還明。深思未記當憂事。何故難爲此夜情。就枕誰令魂引寐。攤書空歎眼如盲。床頭幸有平原督。可限壺乾滿意傾。其二黃昏孤坐至終更。河漢斜邊已啓明。樽裡月來如有約。簷端雪宿本無情。蜀人但道臺卿聵。浙管何知籍也盲。不是愛吟還得句。從敎落紙字欹傾。</text>
<title>守歲</title>,<text>守歲何能禁歲除。明年五十二年初。老妻弱妾雖然在。微雨輕雲可奈渠。簷角未容梅共笑。鬢毛添却雪相如。篝灯且待天雞唱。伏隙今宵有質琚。</text>
<title>除夕</title>,<text>五十七齡明日是。三分八袠二分過。休言壬戌流光促。且取庚申樂事多。少婢嬌嬈顔似玉。香醪㶑灧漲如河。酣歌未了聞鷄唱。狡獪彭公奈我何。</text>
<title>女奴摘葉數四箇來。無憀中因點翰墨。葉盡而止。仍成近軆。</title>,<text>病翁心事最堪悲。四月沉綿不作詩。硯匣留塵誰使拂。牙籤生蠧自難窺。飄颻連日虛雙齒。祭奠單旬泣兩兒。賴有糟床𨤍醁在。合除千慮倒千巵。</text>
<title>寒食次老杜韻</title>,<text>櫹槮松檟白雲寒。墜緖誰彈貢禹冠。野燒殺靑無可踏。花房含紫未堪看。最憐顔鬢催蒙汜。叵耐光陰似激湍。萬事驅除詩酒在。醉間文字入安吟。</text>
<title>鶴寺口號</title>,<text>強扶衰病踏山門。磔卓秋峯露石根。楓菊相迎呈晩色。烟霞初散帶餘痕。金仙新煥生綃幅。翠筧遙分活水源。欲住上房依老宿。布衫期吾趙州言。</text>
<title>見紫陽先生訓受之從學帖。有感。</title>,<text>先生訓子何詳密。因感吾心淚不禁。涉路䂓箴知愛切。升堂榘矱見憂深。傷恩督責嗟疇昔。絶血零丁迄至今。平日析薪誰負荷。白頭空費斷膓吟。</text>
<title>九日</title>,<text>四時佳節是重陽。不用悲秋苦斷膓。落帽風流憐孟子。沾衣嗚咽笑齊王。檻臨前野黃雲色。窓入遙山紫繡光。簷菊未花雖欠事。喜聞𨤍醁滴槽床。</text>
<title>次數魚亭韻 二首</title>,<text>半生功業一漁磯。小築巖頭白板扉。頌酒大人譚穎脫。賡詩豪士筆鋒飛。泉紳活活縈蒼莽。雲鑰深深鎖翠微。回首風塵難可托。灌園方絶漢陰機。其二失脚當年下釣磯。烟霞深處敞巖扉。簷前亂嶂千層出。舍後鳴泉百道飛。物外風流無欠缺。酒中滋味盡精微。呼牛呼馬從他應。世路何愁發駭機。</text>
<title>謾成</title>,<text>天地容吾臥碧山。茅簷面水抗孱顔。江潭魚鳥渾餘事。巖壑烟霞亦等閒。最喜世塵飛不到。何妨俗物望難攀。風流老子還堪笑。來宿高窓限月彎。</text>
<title>次道吾泉石興趣韻</title>,<text>泉石烟霞吾疾痼。天公相餉亦知饒。杖藜江路須春晝。携被山亭限月宵。形氣皆從喧處度。光陰獨向靜中銷。妄魂時逐洙濂去。雖有荊些不可招。來宿溪亭。必於旬後念前。故四句云。</text>
<title>大雪來坐草堂</title>,<text>近來愁醉無醒日。曉起方知雪滿山。十里郊原銀境界。千峯崖广玉容顔。最憐松竹全情性。還愛溪灣▦玦環。苛督奚兒團作塊。窓前湧出一烟鬟。</text>
<title>大雪漫空。深坐草堂。引滿一甌。</title>,<text>多事罷公伎倆饒。無端巖壑遍瓊瑤。故知造物憐孤獨。剛散天花慰寂寥。快馬官曹應躍躍。蹇驢詩思想飄飄。山翁情興頗蕭索。暖酌香醪喫一瓢。</text>
<title>夜坐</title>,<text>松窓獨向碧川開。霽月無心自入來。冷影紛紛侵凈几。淸輝灑灑照靈臺。不眠吳質何堪苦。孤宿嫦娥最可哀。一鶴也應鳴夜半。酸風寒露撲丹腮。</text>
<title>次東坡韻</title>,<text>日夕生涯在草堂。醉中持管作詩忙。只憐冷雨驚孤夢。空想寒梅抱暗香。白雪渾頭搔更短。靑燈照壁夜何長。閒然欲賴高歌遣。隨去隨來未渠央。</text>
<title>正月二十七日 二首○進退格</title>,<text>草堂淸趣本來多。造物加於雨雪奢。雲起南峯雙䯻露。氷消東浦一紳拖。非關柳葉歸靑色。最喜梅窓坼玉花。衰病老翁何事業。受風從醒醉顔酡。其二老農頗說今年事。禾黍豐登坐可占。七日無陰應有慶。八龍治水定多霑。上元月兆宜千庾。初立麰根發數尖。我欲箋天果能此。杯乾庶學少陵添。</text>
<title>二月二十七日。梅枝始見二萼。</title>,<text>簷梅一樹移時晩。剛被春寒未放花。夜雨抹開羣玉蕊。曉風催吐兩瓊葩。息嬀欲笑猶羞澁。西子含嚬亦靜嘉。待得暗香疎影好。南枝亞處酌流霞。</text>
<title>二十九日。又開數枝。爲風雨所敗。</title>,<text>孤根弱植㥘漂搖。何事狂風太不饒。纔見瓊枝當檻綻。那堪雪片入簾飄。殘叢冷落香猶在。寒雨廉纖粉未消。繞樹行吟偸索笑。餘葩也自壓桃嬌。</text>
<title>謾成 進退格</title>,<text>草堂職業何煩劇。令我都無一日閑。盆菊新生須護養。庭筠初望全完。雲來不得孤迎接。𩿨去何能任往還。還類此翁機事少。誰知勤苦卽平安。</text>
<title>次朴錦溪韻</title>,<text>爲問江南憔悴客。近來眠食得安無。長沙休忌堂隅鵩。簷尹何知水上鳧。玉面定於茅瘴染。丹心聊與墨卿娛。漳濱荷寄聲千萬。生死相尋愧負孤。</text>
<title>聞呂方伯尙夫欲訪弊廬。擬於席上投贈。二首。</title>,<text>英蕩風流辱見臨。逃空何意聽跫音。亭臯親剗蕭蕭草。眉宇相看脉脉心。階菊有情添嫰色。庭松多事護淸陰。泥塗恨未留軒騎。發歲班春倘再尋。其二官釅君休多酌我。濁醪吾亦問西家。垂垂囊槖無金錯。咄咄盃盤但果苽。四美二難今捴具。溪山雲物莫偏誇。只慙雙眼爲雙耳。徒把文章弄筆花。</text>
<title>尙夫不來。仍疊其韻 二首。</title>,<text>聞說襜帷欲况臨。草堂三日奉虛音。山蹊新創殷勤意。麥酒從酸坦率心。賤子只今候舃影。高軒何處憇棠陰。爲琛如玉雖多愧。靑壁丹崖卽萬尋。其二草野未容勞玉節。金章安肯溷山家。會希他日眞披霧。還幸歸期遠及瓜。奉待林泉爭竊笑。不驚鷗鷺自相誇。簷前賴有凌霜菊。酒熟無妨獨泛花。</text>
<title>失題</title>,<text>近來需索刮錙銖。造化其能給此無。不分連州初盡乳。誰令合浦更還珠。生靈苦苦忘人貴。魚鳥閒閒羨汝娛。旨酒朱門兼肉臰。可憐飢死褐之夫。</text>
<title>次老杜韻口號</title>,<text>秋風嫋嫋拂靑蘋。得酒衰顔暫借春。松逕寂寥無俗物。菊軒淸凈斷來人。烟霞冷淡資生活。魚鳥依偎卜近隣。紅葉滿山添色相。老翁詩律不妨新。</text>
<title>偶閱昌黎集次韻 二首</title>,<text>不將軀殼走風塵。半世生涯寄釣綸。已與烟霞爲保社。更將魚鳥結煩頻。一壺獨占閒中地。三逕長留分外春。遮莫榮華輸俗子。林丘嬴得自由身。其二潦倒平生贅俗塵。杜微何得抱經綸。十年龜縮誰相顧。五鬼蠅營最與頻。腰下雖無方寸印。胸中自有一團春。草堂時做華胥夢。不識人扶醉裡身。</text>
<title>次車五山韻。贈尹秀才衡翼。二首。</title>,<text>獨掩郊扉孰與偕。時將墳素寄幽懷。孤筇雙屐扶衰骨。十竹三松護小齋。溪友園翁從爾汝。山風壑月當朋儕。感君不棄泥塗賤。衝雪來尋百丈崖。其二雲壑誰能與我偕。醉鄕風味似無懷。一川暮靄侵藜杖。雙嶺朝嵐送竹齋。勢利從他輸俗子。江山不害恣吾儕。崔丞解事還堪笑。糊口藍田強破崖。</text>
<title>改歲初四夜</title>,<text>病夫意緖年年別。今歲情懷轉益殊。除夕每誇詩律壯。春來猶覺筆花枯。靑燈半壁愁千斛。白髮三更酒一壺。強綴新篇還引滿。小窓風雨聽雞呼。</text>
<title>次李義山韻</title>,<text>強扶衰病臥江干。糲取充飢布蔽寒。誤把珷玞爲白玉。還將鷄作靑鸞。夜闌枕席無人共。燈下詩書冷眼看。忍使風流全落莫。鴉鬟時復捧盃盤。</text>
<title>春暮戱書</title>,<text>少時未識春歸日。老去方知歲月催。背我流光何暇惜。辭枝妖艶亦堪哀。柳綿不分顚狂舞。梨雪無妨取次開。婢子可憐多好事。玉葱擎進紫霞盃。</text>
<title>次林白湖韻。得花字。</title>,<text>前溪一雨漲微波。沙觜汀痕碧柳斜。杏晩紅英能有幾。梅殘香蘂已無多。平鋪水上此溪絮。飄落庭中何處花。晴哢鳥言雖未解。聲聲似是惜春歌。</text>
<title>枕上口號</title>,<text>酣酣渾忘陶然趣。酒盡還思酩酊時。甕有塵埃難一醉。囊無金錯任長飢。桃花逬落春容黦。柳絮飄揚木德衰。節物風光虛自負。只將淸料入新詩。</text>
<title>偶思白麓公題李家亭子韻。隨筆步之。</title>,<text>病裏談詩似吃羌。壺中長占葛天鄕。衰遲此日持竿叟。畸隻前時執戟郞。斜照明邊汀鴨睡。落花飛處蜜蜂忙。風光更引深杯興。豪氣寧知鬢滿霜。</text>
<title>又成近軆。餞東君。</title>,<text>消中暴下衰年甚。把酒還愁盞腹皤。靑帝歸期今日是。白頭離恨近來多。壺觴可廢臨行餞。疾病無如破戒何。寄謝一言須記取。明年又訪此翁麽。</text>
<title>謝成士則贈扇</title>,<text>南州輕箑擅東方。賴有情親百里良。墜自鴈翎知遠信。題從燕寢尙餘香。表心珍貺連年至。鏖暑淸風入手長。白璧珊瑚何足報。贈君相好莫相忘。</text>
<title>大水 二首</title>,<text>疾雨連空暗不開。獰風助氣互爭廻。波衝𤱶畒吹將去。雷擺丘巒裂下來。洪水此時方示儆。聖朝今日合分灾。誰憐半歲枯乾後。更把農功委草萊。廢朝己未年。其二乾坤混沌幾時開。閱代還疑在此廻。松栢滚同漂石走。禾麻浮共亂槎來。飢難可忍寒何耐。旱是堪憂水最災。見說震風凌雨後。木綿花蔕盡汚萊。不雨數月。百糓已枯。自七月旣望。淫霖連日。雨勢翻盆。一晝一夜。岸爲谷谷爲陵。</text>
<title>口號</title>,<text>通宵無寐起來頻。蚤虱蚊蝱惱殺人。月魄沉淪天似漆。詩膓酸苦鬢如銀。寒蛾未解傳紅酒。靈鵲何能架絳津。默筭平生成一笑。只今知負百年身。</text>
<title>遙贈柳修撰汝恪朝天之行</title>,<text>仙步翩翩向玉樓。懸知鳳彩照皇州。妖氛欲使淸關塞。睿悃先須徹冕旒。獵獵風沙華表野。漫漫氷雪直沽洲。泥塗無路追攀別。北望遙分萬里愁。</text>
<title>次安時甫來訪贈示韻</title>,<text>衰病生涯一草廬。灰心狗監薦相如。尋常事業只消醉。三九朝晡寧願餘。聞健時時行採藥。偸閒往往臥看書。山林亦有光榮日。羅雀門聽長者車。</text>
<title>除夕</title>,<text>年年守歲何能守。七八明朝又一春。侲子纔驅前夜癘。鷄聲已報後宵晨。餘齡苦短偏多感。此日重逢定幾巡。說與孟光勤井臼。休敎酒甕暫生塵。</text>
<title>癸亥三月十六日。聞此來消息。</title>,<text>千年今日聖人作。天地廓開氛翳消。雪山氷谷去何處。亂領妖腰誰見饒。不論塗炭換袵席。最喜濁世爲淸朝。歎我老病伏窮巷。徒勞霑濕望靑霄。其二桀紂虐民爲獨夫。除讐去害皆欲誅。商周雖聖旣革命。夷齊所爭誰謂迂。今日之事宗社固。眞人又是先王孤。已無慚德更開濟。禮陟神靈應默圖。</text>
<title>次盆谷李 承璧 詠延興夫人事韻</title>,<text>茹痛生爲絶嶼囚。旋乾事若與神謀。諸兒寃骨雖難肉。夫子飢魂可薦羞。甘旨誰能辭國養。歸來還不恨程脩。遙知金殿相迎處。存沒悲歡血淚流。</text>
<title>除夕歲課</title>,<text>牙齒皆空氣力綿。滿顔鬚髮雪飄然。草堂梅逕跫何寂。氷浦銀橋眼欲穿。蔬果糗粢看似粳。榨床𨤍醁願如泉。今朝倘免東榮叫。甲子重還借一年。</text>
<title>枕上口號</title>,<text>甲子還來病轉嬰。一春將盡沒詩情。寒梅艶杏靑璫出。梨朶楊花白雪明。叵耐長卿家壁立。那堪范子甑塵生。前途可念今餘幾。嘯傲時時仰太淸。</text>
<title>買硯匣</title>,<text>吾年六十才過二。衰老還如大耋人。疇昔籍書渾棄擲。從今在世幾時辰。情知贅物眞無用。要使文房暫得親。可笑浪酬淸債了。囊中頓覺酒材貧。</text>
<title>風巖破酒甕詩。似沒風情。因疊其韻。先生嘗有破酒甕詩。</title>,<text>吏部淸狂無處飮。衰顔能得幾時春。千莖白髮長緣恨。一架黃花笑帶嗔。敲碎梅氷空自愧。吸傾盃月更誰因。情知有酒如澠地。何惜餘波及燥唇。</text>
<title>情悰歲覺索然。今春草堂梅花較晩。又多橫變。不能淸坐一番。自此頓無顔色。昨偶步屧索笑香魂半謝。</title>,<text>故放疎英向霽天。定同凡卉學春姸。石家樓閣飄瓊日。蘇子塞廬杖節年。堪恨衰翁多懶慢。却於香雪失流連。只今又乏淸樽債。何忍徘徊綠葉前。</text>
<title>除夕</title>,<text>垂垂六十吾無恐。來日猶餘萬數千。繞砌寒梅將圻雪。沿溪嫩柳已搖烟。甕頭栢酒登槽美。樔下鯈魚入網鮮。爛醉高吟酬令節。笑他浮世歎流年。</text>
<title>正月十九日書懷</title>,<text>去年此日那堪說。星紀廻環又鼎來。白髮老翁猶在世。靑春艶質已成灰。何心灑淚臨祥肉。不忍回頭望夜臺。誰識悼亡無限意。巡簷非獨爲庭梅。</text>
<title>次張持國韻</title>,<text>誰使金湯轉作危。坐容胡盧竪㐫旗。白龍堆下羶聲旺。靑海城頭士氣衰。誰識四郊戎壘耻。寧論中國槥車悲。殷勤說與防關將。奮翅桑楡莫更垂。元韻聞說遼陽事轉危。天驕新拔漢㫌旗。醫巫山下烟塵合。太子河邊皷角衰。但使中原管仲在。不敎東海魯連悲。倡優鐵釰看消長。回首蒼梧淚自垂。七句欲改作曾聞舜日倡優拙。如何如何。欲使持國見之。</text>
<title>山亭口號</title>,<text>病㥘春寒深閉戶。雨晴今日坐高㙜。纔看郊外燒痕草。未放窓前雪後梅。三月風光將欲暮。一年花信幾時回。情知造物偏憐我。要待新醅小甕開。</text>
<title>次金上舍執玉爛石亭韻 二首</title>,<text>才賢每服耳驚霆。豈意來尋野老庭。一病轉深堪晦跡。數盃相屬可忘形。情知後會更何日。髮入衰年皆已星。見說亭前生白石。玉人瓊韻倍瓏玲。其二誰煩神斧助轟霆。裂取蒼崖護小庭。造物適然爲此弄。夸娥好事孰能形。不貪未解看堆玉。志怪休令道隕星。我欲題詩酬勝境。一聲哇唱愧瓏玲。揚子書。有玲瓏其聲字。子雲好奇。恐是字同而作異。使後之具眼者。必能辨之。</text>
<title>初一日。家廟茶禮後涕泣書。</title>,<text>中饋蘋蘩只老妻。外官籩豆孰提携。先靈有識應憐悶。後事無憑益慘悽。縮酒那堪孤影弔。闔門空灑萬行啼。明晨又擧鑾刀薦。寸斷餘膓必盡封。</text>
<title>五月二十六日雨</title>,<text>甘霖霡霂知時節。爭向西疇喜把犂。百拙一翁胡不樂。天心人事苦難齊。麥堆此日憂成蠧。庭潦何人只護鷄。且可隨緣聽造化。急携巵酒甕邊迷。昨日刈麥積在田中。今日大雨。打收無期。自恨計拙。非㤪天也。</text>
<title>除夕</title>,<text>明朝便是吾還甲。擔却人間六十春。無復齒牙淸似玉。向來鬚鬢白如銀。閻家老子雖司命。顓頊餘神已作賓。病裡長齋今夜甚。不聽彭矯訴蒼旻。</text>
<title>誦老杜詩次韻</title>,<text>不意淸時戎馬生。擁兵來逼是何情。維新斧扆祥雲紫。依舊山河日月明。莫道繞朝無短策。方將吉甫作長城。會希斬盡鯨鯢族。京觀行看亂領橫。時聞西帥作逆。</text>
<title>病懷</title>,<text>病入玄冬覺轉深。重綿無奈沍寒侵。便旋蹞步須扶杖。委頓床敷更擁衾。漿飮豈治心悶悶。酒杯難補腹涔涔。閻家老子眞相戱。放置人間使苦吟。</text>
<title>贐行</title>,<text>名途抹摋是同人。男子行藏自在伸。泉居已堅終老計。侯門知免近前嗔。洪匀賦與胸中稇。本地風光座上春。世事浮雲何足道。員郞小小食頻頻。偶於故紙得此。作不知贈誰某。</text>
<title>落齒</title>,<text>曾讀昌黎落齒詩。知因戱劇寓深悲。我雖呀豁無張乳。口少嬴餘豈渭羆。不暇更論年壽夭。何緣擇取食便宜。淸樽政好傾流歠。其奈家貧槖屢垂。</text>
<title>禳㐫夢</title>,<text>怪我未作周公夢。何事中宵見實沉。篤行欲將追萬石。許身曾已愧雙金。五千卷腹飢鳴吼。百十人情自古今。禍福浮雲何足道。不如乘醉入侇衾。</text>
<title>疊前韻自挽</title>,<text>病來未享人間樂。事業空歸厚夜沉。白髮誰憐埋玉樹。丹砂虛道作黃金。平生文彩知何用。半世泥塗迄至今。聞說王孫曾裸葬。九泉無賴美衣衾。</text>
<title>無題</title>,<text>說道春風終九十。韶光已盡月三三。桃花過雨紅脂涴。柳絮隨波綠影涵。老子此時膓欲斷。小蠻何處㤪生憨。閒愁別恨知無奈。安得醇醪曉夕酣。</text>
<title>疊前韻</title>,<text>桐鞋棕帽吾餘債。行樂何須與馬三。淸鏡且從玄髮換。緗桃堪賞綠池涵。平生女子眞多怨。半世男兒亦太憨。苦短春宵偏覺永。羡他花柳暖眠酣。</text>
<title>病未赴酒所。用老杜韻錄似。</title>,<text>訾賤寧堪屣履迎。招邀眞見片心明。長途泥濘連川陸。一月淫霖隔郡城。帶眼移來憐沈瘦。筆頭飛處愧元輕。看看會待秋晴日。欵段何孤邂逅行。</text>
<title>朴方伯過門不問。至師古所。遣騎邀見。</title>,<text>皷角嘈嘈溪上路。翩翩英蕩想儀形。何慳快馬迂窺足。欲使畸人遡短亭。靑出麥畦緣好雨。碧成花眼爲餘酲。生憎毛穎偏伶俐。代對時時駭俗聽。</text>
<title>再疊成大谷 運 韻 二首</title>,<text>不信人間有玉堂。祗誇蘭佩與荷裳。驅除塵擾憑黃嬭。陶瀉精神賴碧香。鴻鵠也能冥弋慕。鸊鵜何事在魚梁。興來命代毛公對。風格時時見老蒼。其二陶衡陳席長卿家。誰識丹田養素霞。白首免他譏小草。玄都遮莫看穠花。空嗟厚夜埋雙玉。叵耐枯藤嚙二蛇。雲壑只消拚一死。上林休問借枝鴉。</text>
<title>枕上口號</title>,<text>長恨天孫渡絳河。交歡無幾別離多。美而不使龍蛇遠。妬者其情犢麈何。聾聵尙聞獅子吼。賤貧猶有扊扅歌。若爲報道淸秋扇。休動剛風且煽和。</text>
<title>枕上偶誦老杜二近軆。仍次其韻。二首。</title>,<text>羅崔門前孰見尋。一燈空伴短檠陰。南音頓覺肝家破。西報曾添鬢雪深。缺月熹徵窺屋角。霽河淸淺昗天心。賡吟古作無佳興。辭氣衰遲愧玉金。其二士木干戈相輾轉。何時得見太平年。雖然高臥羲皇上。奈此生涯釰戟邊。甒倒空齋誰救渴。更闌欹枕獨無眠。王師未報收三捷。聞道㐫鋒直迫燕。</text>
<title>二月九日雪 進退格</title>,<text>靑帝初回久曠官。蕭條梅柳尙無顔。玄冥不解成功去。白雪還爲翦水團。萼替遲花開滿樹。光分枯草積連山。阿翁四壁無長物。掃地何緣設暖寒。</text>
<title>龍頭就陰亭</title>,<text>入夜巖亭暑氣收。溪光月色可新秋。疎烟細帶松篁塢。輕霞斜連杜若洲。擲石潭心驚食鯉。鳴筇沙觜起眠𩿨。悄然坐我瑤㙜上。不信淸都有玉樓。</text>
<title>甲子回甲宴酬唱韻</title>,<text>浴蘭辰閱六旬春。此日庚筵賀語新。覆雨翻雲知面友。吹葱騎竹許心親。座中優點三休地。門外都無一揖賓。萬事都忘醒醉裡。爭盃甲子效前人。重逢甲子屬殘春。靑眼相憐白髮新。一世尙難仍一國。同庚何幸况同親。後先日月今兄弟。來往東南迭主賓。自是神交元未易。我曹奇遇繼無人。月沙李聖徵今逢花甲浴蘭春。葱竹深情老更新。管鮑知心生死友。雷陳結義弟兄親。花辰幾任傳盃手。雪夜時爲皷棹賓。王謝亦非同歲降。庚筵此會勝前人。醉吃柳淵叔倐忽光陰六十春。歡情未了感懷新。鬢侵霜雪同言老。淚灑蓼莪各爲親。晬日華筵賴賢主。暮春淸賞速佳賓。生同一歲兼三益。君子人歟君子人。芝涯閔潤夫花甲重回甲子春。交情不是白頭新。峨洋妙闋誰能解。笠轂深盟自許親。貧賤不忘同信士。功名無苟揔閒賓。千秋復繼蘭亭會。此後人如視古人。賴眞李士立六旬花甲復回春。少也交情老更新。同降一年劉白幸。每聯雙盖范張親。栖遲江上身如寄。齟齬朝端跡似賓。任送竹林醒醉日。致君堯舜付他人。芝浦朴巨源</text>
<title>次成古阜君則 準 壓海亭韻</title>,<text>斷崖嘉樹自成亭。輪奐何煩侈海汀。潮作池塘帆作障。風爲簾幕月爲欞。沙橫極浦依俙白。山點遙空黯黮靑。擬卜西隣分物色。不須商略少微星。</text>
<title>夜坐口號</title>,<text>止酒金波忽五䂓。今宵破戒始傾巵。短長平生已斷送。造化小兒無以爲。堆阜胸中誰磊磈。陽春面上復融怡。老妻不識家翁意。剛辦劉伶讀祝資。</text>
<title>挽尹月汀 根壽</title>,<text>敭歷明庭六十春。三朝喬木一宗臣。丹玄臺閣公餘事。忠赤肝膓世幾人。風雅日傳淸且富。氷壺月照貴能貧。可憐半夜秦舂輟。奕制哀榮渙紫宸。</text>
<title>挽永川從兄 德良</title>,<text>山西威望自桑弧。骨相堂堂膽滿軀。萬里初搏羊角翼。八州連佩玉麟符。仁人不壽天胡此。飛將難封命矣夫。坦腹賢郞營後事。哀榮猶足慰泉途。</text>
<title>挽禹雲吉</title>,<text>孰云今見古人難。古貌今心於子觀。爲彼不淸作玉雪。油然若凂紉椒蘭。誰憐元亮苦恒餒。天使黔屢終一寒。壽又未長理顚倒。歸譏無所嗟玄顔。</text>
<title>挽李君 縡</title>,<text>九尺長身骨相奇。昔年遊學忝追隨。飛騰藝苑吾還蟄。拋擲儒冠子更畸。玉樹已歸蒿里接。金樽無復草堂期。可憐晩歲風流債。嬴得花顔軟淚滋。</text>
<title>挽從姊夫李參奉 介白○二首</title>,<text>坦腹吾宗子最佳。越資章甫奈時乖。還將焯行兼三物。能使香名徹九階。高揭彩閭光宅里。強辭榮䆠守心齋。可憐玉樹摧黃壤。獨有賢聲也不埋。君以孝行㫌閭。其二坦腹吾家君最能。仁於宗族信交朋。天資暗近才堪用。物論皆知善足稱。有子有孫還繼述。無灾無禍是明徵。嗟余病未扶哀紼。楚挽遙裁淚似繩。</text>
<title>挽洪晩全 可臣</title>,<text>敭歷非緣不正除。香名初入薦賢書。淸塵晩占雲㙜畵。脫屣還尋水石居。義理到頭氷自解。文章餘事錦難如。古槐深巷秋蕭索。誰復經過禮舊廬。</text>
<title>挽李進士汝強</title>,<text>知音每恨世無人。何幸陶川得拜塵。燕雀滿籬誰鸑鷟。菉葹盈室獨松筠。先鳴天路違搏翼。後事階庭有荷薪。纏疾永孤蒿里餞。河翻哀淚濕漳濱。</text>
<title>挽鄭僉知 孝沃</title>,<text>斑衣少歲趍東閣。因贅桐鄕守寂寥。一子爲多魂豈憾。百齡除五面曾韶。篋中遺珮悲前日。泉裏沉龍會此朝。漳水病身辜執引。淚河空向北風飄。</text>
<title>挽金奉化 忠男</title>,<text>南極壽星眞作怪。地仙今日亦騎箕。門闌喜色乘龍婿。蘭玉佳聲吐鳳兒。華舘辱曾容客習。微才時荷賞文辭。漳濱未執新阡紼。楚挽何能盡一悲。</text>
<title>挽郭君 惟城</title>,<text>亡兒在日常常道。悃愊溫醉獨有君。命隻雖然含墨水。時來猶可躡靑雲。貝宮明月寒光晦。玉樹黃壚暮色曛。泉裏會逢鎏與鎣。爲傳吾慟倘知聞。</text>
<title>挽沈君 沃</title>,<text>君家孝友聞來久。云子諸常最白眉。曾爲伯蘭題楚挽。今於仲玉又哀詞。人生脩短休言數。天理冥茫不可知。已矣泉原難復作。斷行孤鴈更堪悲。</text>
<title>挽李公 德敏</title>,<text>神交何必每相親。渭樹江雲若比隣。四壁圖書眞樂足。六年苫凷孝誠純。官慳一命雖關數。天卑遐齡信壽仁。漳浦老翁今卧病。傷心無路送靈輴。</text>
<title>挽柳從元</title>,<text>大難賢孝是吾師。聞道家聲子不隳。鵬翼未伸千里志。馬跑空失百年期。簾菌糞溷何須說。泡沫風燈最可悲。同甲病夫懷倍惡。涕洏滋筆瀉哀詞。</text>
<title>挽李僉知</title>,<text>壽福雙全古所稀。生膺鼎茵沒寧歸。搏風萬里騰聲望。剖竹三州布德威。階戺門闌多印綬。干戈天地制裳衣。似君埋少尤無憾。吾獨來歌未可悲。</text>
<title>挽成古阜 準○二首</title>,<text>天得溫良無矯餙。戚聯宮掖守謙撝。搖毫妙法龍蛇起。剖竹仁聲草木知。身上紫緋非落莫。庭前蘭玉摠英奇。七旬减四歸眞宅。流水生涯更可悲。其二晩年幸托峨洋契。傾盖新情倍舊知。每遣淸風鏖溽暑。時迂高駕訪塗泥。金蘭白首嗟何及。玉樹黃壚杳莫追。纏疾坐乖扶柩送。蕪詞寧足盡深悲。</text>
<title>挽李宗彦 二首</title>,<text>英妙才名擅席珍。半生蟠屈晩方伸。嗟跎縱未登文石。經𧗱還堪侍紫宸。白首郵亭嗟下位。黃壚行色奈中身。階庭蘭玉多零落。松檟凄凉斧屋新。其二弱冠情親四十年。相期文彩掩英躔。名科騰踔吾差早。官路嶔崎子亦然。遮莫荒凉蕭育綬。可憐凄斷伯牙絃。素車撫柩悲孤負。伏枕誰知淚兩懸。</text>
<title>淸風㙜</title>,<text>山一片屹萬古。高節與之同崔巍。思若人不可見。景仰如今愁未裁。淸風臺上誰能登。迢遞絶浮埃。悲夫人生何異東流水。一去終不廻。居人休道當時事。憶昔當時添我哀。三千同德獨夫死。可憐周家呑八垓。周贒商惡不須論。以臣伐君誠可咍。薇蕨可言採。周粟何有哉。堅節山中不歸去。耿耿精忠牛斗魁。餓死死何恨一代。可使後世貪風頹。悲夫臺前風物不逐古人去。竹下靑烟明月梅。寄語紛紛世上不忠流。君不見淸風㙜。</text>
<title>城闕秋生畵角哀</title>,<text>秋凉動庭梧。草堂門半開。前江碧玉流。遠帆斜陽催。兵塵尙未息。畫角聲何哀。憶昔開元太平日。玉燭天地無塵埃。野鹿含花入宮禁。六龍西行雲棧廻。孤跡又逐落葉飄。轉蓬東西頭盡皚。逢春五見楚戶花。冒雪三看鞏嶺梅。家在杜陵無歸日。結茅錦江江水隈。鄕心寸寸阻釰閣。寒雲片片迷琴臺。西風作起旅鬢霜。落鴈江天秋又回。漁人唱又晩。病起愁徘徊。東關戰未已。暮角聲如雷。月揵尙未報。羽書西南來。浣花溪近成都闕。海鯨一聲膓欲摧。逢秋難禁客裡懷。况此悲角何如哉。西方又阻美人顔。蜀峯回首高崔巍。江潭秋景興可助。念切思君愁未裁。風光還想故園同。樹老荒庭紅葉堆。休兵何日皷角閒。北歸醉把秋江盃。</text>
<title>送行[朴巨源，李春英]</title>,<text>先生脫却塵臼。浩然言歸。洛下時贒。多以詩贐行。而遺逸無傳。只有芝浦軆素二公詩。故附錄于左。以識先輩相與之意云。羡爾春風有此行。故山花鳥好重迎。由來玄度知安分。笑我黃粱夢未驚。芝浦朴巨源濁世君深遯。殘年我薄遊。如何邂逅地。便抱別離愁。但使樽傾海。休言雪滿頭。試看松栢意。終昔歲寒謀。體素李春英</text>
<title>就陰亭八詠[李廷龜]</title>,<text>橫橋步月日日溪橋扶杖行。前峰月出似相迎。夜深孤影無人見。沙上眠𩿨也不驚。斷磯垂綸南坨夜雨水初肥。亂石槎牙處處磯。魚不避人人不倦。把竿終日兩忘機。雲寺尋僧雲外疎鍾隔小齋。主人元自與僧閒。春來杖屨渾無定。偶爾相尋去却還。帿嶺採蕨雪盡南岡春日姸。蕨芽先長小兒拳。從今已足山厨興。不羡侯門費萬金。晴窓嚥日睡起東窓旭日新。滿腔和氣藹陽春。玄眞妙訣憑誰試。獻曝從來是野人。欹枕看書閉戶生涯一束書。晩凉欹枕夕陽初。矇矓睡眼迷黃卷。拂面松風自捲舒。春甕醱醅山家酒熟又新年。風味依然小甕邊。病渴詞臣無事業。醒來自酌醉來眠。秋郊觀稼八月田家秋事殷。長郊一望遍黃雲。農人但道豊年樂。飽飯松風祝聖君。月沙李廷龜</text>
<title>詠希庵詩[趙相禹]</title>,<text>我袖櫟巖詩句佳。鬼神欲奪爭攔街。唯恐銀鉤不在手。擧鞭且急犂眉騧。歸來朗詠月明中。風動棃花香滿階。自笑吾人意匠拙。幕以靑天關以柴。又嘆先生如卞玉。久向楚國荊山埋。放筆江湖畫形勝。奏上天公而乞骸。一區龍頭酒爲年。心迹遠將朝市乖。問誰尋常許相近。白鷗無猜還有諧。人間萬事棄如遺。富貴浮雲同等差。手種烏竹北牎前。滴露硏朱頻寫懷。黃梅佳節片雨餘。側耳政好聞池蛙。去年此時別丘壑。一秋湖南眠郡齋。屈色朝家事戎轡。失計園圃欺生涯。歌成長鋏卽歸來。皓鶴出峽迎靑鞋。傍此烟霞賦閒居。五柳三逕皆陰厓。得非歎鳳接輿狂。無乃呼飢方朔俳。垂釣滄浪璜未出。安得晩落漁翁儕。時庵</text>
<title>挽希庵先生</title>,<text>東國文章幾許多。五山簡易亦難過。怊悵淸詩兼健筆。一朝埋沒盡阿那。</text>
<title>龍頭形勝題詠[徐挺然]</title>,<text>龍頭舊無聞焉。自先生築亭之後。遂爲勝地。先生歿後。往往有登臨而興感者。况沙峰則乃先生門弟也。此詩便有朱子西林韻之意故取載。而時庵詩。亦以類附之。我輩登臨處。先生舊釣㙜。松間路屈曲。巖下水瀠洄。有意吟詩句。無心把酒盃。江山久寂寞。魚鳥怪人來。沙峯徐挺然</text>
<title>龍頭感懷[趙相禹]</title>,<text>華嶽凝撑萃。龍頭欲墮危。先生曾卜築。終老此栖遲。蕭灑今遊日。依俙曩釣時。魚遊誰設餌。亭廢但遺基。前後文猶壯。藤牋詠益奇。節操眞罕古。餘事亦如斯。地卽無心顯。人爭有意馳。縱投閒放跡。敢闕朗吟詩。景物恒朝暮。陰陽互盛衰。春桃漢嬙頰。秋峀茂陵眉。幾箇豪司馬。飄然美義陂。聯裾行鏡裡。餐玉得淸涯。酒白兼鬚白。新知曁舊知。一場偕笑樂。滿眼亂巡巵。我醉忘歸去。君胡促別離。幽懷付幽興。佳會係佳期。膠漆堅非信。峨洋聽莫辭。熊車難再動。鳩杖豈重移。觸熱藏同𤠗。當寒縮似龜。堯夫四不出。千載可爲師。時庵</text>
<title>龍頭。次徐沙峰韻。[李喜朝]</title>,<text>芝村時宰本郡。而登此曠感。追步此韻。而俎豆之議。因以發焉。故亦以類取載。賑罷無餘事。閑登此野臺。千峯雲外聳。一水寺前洄。况有先賢躅。仍呼遠客盃。秋風吾欲去。與爾擬重來。芝村李喜朝</text>
<title>書希庵先生詩稿後跋三十韻[張維]</title>,<text>昔交徐秀夫。始聞玄公名。聞名未識面。自歎虛此生。蒿里寄哀挽。愴然空沾纓。節孝與玄晏。擬倫良不輕。徐生輯遺稿。就我要批評。長短古今詩。二卷猶未盈。盥手一披讀。聲韻何琮琤。碧瀨少淵泓。淸激心神醒。瓊樹美柯條。不願充筳楹。野逸林魏儔。刻厲郊島幷。輒覺牙頰爽。越茗滌葷腥。亦復喜叙事。搜剔窮窈冥。縱非陶猗産。臚列頗縱橫。獨怪淸澹姿。未謝丹白情。苦語不忍聞。一字一涕零。艶語一何麗。夢魂留餘馨。才子或多情。何甞累堅貞。閒情出國風。未可疵淵明。平生嗜麴糱。五斗堪解酲。苦乏種秫資。無以備甁罌。津津語不厭。風調令人傾。皇天賦萬品。予奪太不平。有才苦無命。借問誰使令。才名四十年。窮獨倚林坰。百事不如意。貧病相纏嬰。畢竟奪童烏。誰使傳玄經。文章獨不朽。百代存典形。秋懷和余作。壓卷最精英。莊惠激雄辯。郢匠相待成。神交付冥漠。持此慰潛靈。崇禎丙子季夏吉日。德水張維題。</text>
