<title>遠征行</title>,<text>邈彼幽朔城。苦哉遠征人。遠征詎不苦。在家常患貧。貧也無以養。去矣徒酸辛。念我遊方日。逝作入幕賓。儒衣易戎服。日下間天垠。戚戚拜高堂。依依辭比隣。切切別弟昆。遲遲出城闉。東郊罷飮餞。北走向邊塵。迢迢單于臺。杳杳交河濱。征路有長衢。征車無回輪。一步五反顧。十里九逡巡。隱隱終南山。悠悠淸漢津。行役日復遠。愁思日復新。茲鄕風俗殊。豈有平生親。衝飆振孤蓬。黝雲蔽蒼旻。離鴻叫將夕。楡葉飛霜晨。悽悽歲暮心。冉冉羈旅身。王陽爲孝子。王尊爲忠臣。所思良在斯。我志俱未伸。嘆息歌此曲。掩抑難重陳。</text>
<title>鴻雁吟。二篇。</title>,<text>鳴鴻復鳴鴻。鳴飛上碧空。碧空秋正寒。朔風吹羽翰。朝辭遼海雪。暮宿蒼梧月。兩兩各儔儷。行行能識序。巴陵之岸彭蠡浦。飮啄嚶嚶自相聚。鳴鴻鳴鴻鳴莫苦。爾不見塞上征人遠別離。母子兄弟無見期。鳴雁復鳴雁。鳴飛歲方晏。歲晏南歸雲水鄕。瀟湘洞庭天微霜。莓苔滿岸菰米多。地曠人稀無網羅。長空杳杳羽翮輕。落日茫茫洲渚平。去寒就暖識所之。沙宿風號無不宜。鳴雁鳴雁鳴莫悲。爾不見漢陽遊子衣裳單。嚴冬北走關山難。</text>
<title>梁文驛敬簡峒隱李 義建 直長 時住永平白雲山中</title>,<text>古驛秋風立馬看。白雲山在白雲間。麻衣道士山中臥。應笑行人苦未閑。</text>
<title>金化柏谷謁車明宰</title>,<text>楡塞征驂到柏皐。抄秋佳節逼登高。我如幕府參軍孟。公作田園處士陶。二子風流同此日。一樽諧笑復吾曹。興來不覺辭家遠。覓筆題詩句自豪。</text>
<title>九月九日。題金城館。</title>,<text>客與重陽至。官樓日欲斜。風霜驚節物。書劍愧生涯。候雁南飛盡。征途北望賖。諸兄故山下。應復泛黃花。</text>
<title>金城苞桑閣。謹次車明宰韻。公爲縣令時。重建客館。扁曰苞桑閣。蓋以新經壬辰海賊兵火故。用寓其亡可保之義也。</title>,<text>陶令分符地。橫琴有小堂。溪山相映碧。窓戶自生涼。扁額憂時切。題詩引興長。高風邈誰嗣。今日臥柴桑。</text>
<title>重陽宿昌道驛</title>,<text>夾溪楓葉正酣霜。故里黃花入夢香。卸馬驛亭人不見。強將詩句作重陽。</text>
<title>九月十五日。永興許使君 筬 衙軒作。</title>,<text>秋風作客意難裁。淸夜高堂幸暫陪。明月自從今夕滿。黃花却似故園開。百年行役添詩卷。萬事乘除附酒杯。惆悵一聲雲外雁。南飛何用有餘哀。</text>
<title>許明府衙軒。菊花盛開。乃公手植。蔭以白茅。使不爲風日霜露所悴傷也。卽席命賦。率書以呈。</title>,<text>北來無興賦新詩。行到雙城試一巵。護得風霜留節意。使君心事菊花知。</text>
<title>咸興府作</title>,<text>石城殘日駐征鞭。綺閣淸秋敞別筵。兵後人煙新邑里。沛中王氣舊山川。黃花佳節經重九。白草長途問幾千。目極江南心已折。不堪關嶺更磨天。</text>
<title>咸關嶺</title>,<text>鐵嶺百折險。咸關千仞高。登登勿復歎。去去寧爲勞。人情變雲雨。世路劇風濤。自昔旣如此。我行唯所遭。</text>
<title>洪原縣</title>,<text>洪原曾是我幷州。十口飄零寄一丘。日下戰塵纏雁塞。草間啼血望龍湫。飽經憂患身仍倦。早向功名計已休。千里重來八年事。海雲殘照迥生愁。壬辰倭亂。行宮駐義州。義州有九龍淵。故云龍湫。</text>
<title>北靑府</title>,<text>弱歲曾從此路行。天涯徒步避蠻兵。煙塵漠漠迷寒日。風雨冥冥滿古城。駟馬忽如題柱客。關門誰識棄繻生。逢人欲說當時事。閭井依然草樹平。</text>
<title>利城縣</title>,<text>漢陽城闕闇兵塵。誰識壬辰作戊辰。芝蓋西巡關塞日。麻鞋北走路岐身。八年重到羈危地。萬事眞如痛定人。迢遰高樓仍望遠。海山依故眼偏新。壬辰海寇之亂。余嘗奉親來竄北關。癸巳正月。轉赴關西。右三作。感舊述懷而作也。</text>
<title>端川館。敬次圃隱先生韻。</title>,<text>長路何時盡。征人去不休。孤城三嶺表。別業五溪頭。落日懷親淚。秋風出塞愁。況經逃難地。獨立弔哀丘。</text>
<title>磨天嶺</title>,<text>磨天之嶺上磨天。天險難升何屹然。拓地開邊幾萬里。鑿山通道應千年。下臨東海渺無際。仰看北辰高在顚。叱御回車此日意。一身忠孝孰雙全。</text>
<title>嶺東館</title>,<text>大嶺橫天半。虛亭傍海潯。塞雲飛不斷。鄕路夢難尋。去國孤臣淚。防邊老將心。秋風一夜宿。百感病相侵。鳥道關山外。秋高日易陰。星分南斗遠。地入北冥深。區域幷夷夏。風雲自古今。四方男子志。長嘯此登臨。夕陽初下嶺。洪浸正呑空。暝色來天外。秋聲滿峽中。楚鴻歸欲盡。關路去無窮。飄蕩浮生事。孤吟向北風。</text>
<title>臨溟館</title>,<text>山椒孤館俯滄溟。秋水長空一樣靑。人帶夕煙歸古驛。雁驅寒雨過遙汀。邑氓半作胡兒語。關嶺多非漢地形。回首神京幾千里。塞天霜角不堪聽。</text>
<title>酬別李正郞 春英 實之</title>,<text>朔庭初佐幕。版部舊潛郞。失路元同趣。分裾況異鄕。日沈關樹暗。山斷海雲長。不敢回頭別。南天正杳茫。附元韻兵馬新書記。風塵一老郞。相看非故國。作別又他鄕。北望雲沙闊。南歸道里長。關心驛亭酒。離恨兩蒼茫。完山李實之</text>
<title>吉州途中</title>,<text>九月關山道。天寒雪正頻。可怜南去雁。應笑北征人。獻賦身名晩。論兵意氣新。平生白羽扇。直擬靜胡塵。附次韻㵳泬天河迥。驚鴻叫侶頻。俱懷窮歲恨。尙作遠途人。萬事星霜換。三秋鬢髮新。看君矜羽翮。元自離風塵。實之</text>
<title>雲委院</title>,<text>山上平蕪接大荒。孤城北望路何長。兩岸中坼雲藏壑。一澗分流石作梁。近塞地形多險絶。經秋客意易悽涼。虛亭日落行人斷。獨枕征鞍夢故鄕。</text>
<title>輸城館。謹次故東萊宋府使 象賢 韻。</title>,<text>壬辰海賊之亂也。公以東萊府伯。嬰城死守。及夫城陷之日。正其衣冠。坐以待賊。僕嘗聞風凜然。心慕其忠烈。今到輸城驛。得見公所題絶句。歲辛巳通判鏡城時作也。其平日惓惓愛君戀國之誠。溢於尋常文字間。圭復莊誦。益使人起敬起感焉。謹次其韻。一以寓歆艶之私。一以寫羈離之懷云。曾聞朝服死孤城。正値靑丘觸駭鯨。古驛忽看遺句在。識公丹悃本葵傾。少年行樂洛陽城。豪飮眞同吸海鯨。萬里羈遊懷舊事。驛亭殘日自西傾。</text>
<title>輸城途中</title>,<text>黃蘆無際黑雲低。馬首東來路漸迷。回指秦山何處在。一竿朝日出天西。</text>
<title>雲頭城</title>,<text>矗矗雲頭城。下枕長河灣。巖崖幾千丈。巉絶不可攀。下馬步躕躇。顧盻開愁顏。玄冬天地肅。朔風振枯菅。單于古臺上。慘淡雲氣頑。杖劍背落日。笑指閼氏山。手撚鐵絲箭。弓如明月彎。仰落雙雁飛。俯殪雉子斑。從軍良所樂。浩歌心自閑。丈夫四方志。何問夷與蠻。揮鞭出門去。有去無思還。馳騖及少壯。不復數險艱。終當披介冑。沒身沙磧間。誰如班定遠。生入玉門關。</text>
<title>觀宴蕃胡</title>,<text>龍城十月宴渾邪。八部名王擁虎牙。聒地晴雷金鼓振。掣雲驚電鐵槍斜。天山不用遺三箭。沙塞如今作一家。歸到漠南應問訊。將軍新得李輕車。</text>
<title>奉陪李節度使 守一 北巡邊城。而作近體九首。十月十一日。發會寧府。二十四日。到慶興府。</title>,<text>北庭都護大將軍。十月翻營古塞門。河際長城封漢地。石頭高壘壓胡雲。天寒曉色千旗動。日落邊聲萬馬喧。見說單于仍遠遁。黑山從此絶妖氛。右會寧府平明吹角出重城。蕃騎千群走馬迎。旗脚颭天雲不斷。甲光搖日雪初晴。將軍膽略吳公瑾。參佐風流晉子荊。關塞莫論行役遠。直勝章句作書生。右高嶺鎭黃雲城外黑江濱。磧遠沙平不見人。雪裏陰山眞面目。劍頭寒月更精神。營門欲閉吹笳急。戍卒無譁出號新。談笑已敎龍塞靜。會看形像畫麒麟。右鍾城府玉勒金鞭出塞垣。曉臨滄海暮河源。李陵臺迥胡雲冷。趙信城高漢月昏。要識丈夫心上事。肯爲兒女手中魂。腰間寶劍光如電。誓斬樓蘭報國恩。右潼關鎭氈城古府是天涯。一派長江界九夷。磧裏雲沙蕃帳暗。隴頭風雪戍笳悲。百年憂國空彈劍。萬里從戎更賦詩。中夜向南看北斗。不堪歸夢繞丹墀。右穩城府訓戎雄鎭壯臺隍。聖代提封盡大荒。黑水東連靑海闊。黃雲北接白山長。登陴撫劍軍容肅。橫槊題詩筆力強。却笑儒冠誤身世。十年辛苦守螢囊。右訓戎鎭候騎長驅淨塞塵。陣前攂鼓動天垠。五營兵馬兼都護。六鎭山川古女眞。白雁落弦弓月滿。碧虯蟠匣劍花新。邊庭此日渾無事。惟向平原校獵頻。右慶源府年少靑油幕下賓。曉隨車騎渡河津。貔貅十萬驅前隊。組練三千擁後塵。天接海營雲潑墨。地窮沙磧雪堆銀。男兒不解從軍樂。只是人間一婦人。右阿山堡絶塞陰風卷地吹。天山積雪滿空飛。元戎曉出金河遠。壯士前驅鐵馬肥。鼓角寒聲驚大漠。旌幢霽色耀淸暉。龍庭萬里煙塵靖。行遍蕃城破陣歸。右慶興府</text>
<title>幕府述懷 二十二韻</title>,<text>幕府今求士。轅門古用文。陳琳魏記室。孫楚晉參軍。述作千篇在。聲名四海聞。不才空自笑。異代可同群。地與東溟合。天從北斗分。朔城秋漠漠。胡騎日紛紛。拔擢初收迹。驅馳敢息筋。嘗懷和氏璧。竊比野人芹。贈粟三千斛。揮椎四十斤。男兒重意氣。少小慕英芬。班筆投仍久。終纓請更勤。着鞭輸壯歲。鳴劍指妖氛。妙算資韜略。高詞閱典墳。曉辭金陛月。宵度鐵關雲。白草陰山側。淸霜黑水濆。出營森電戟。臨塞殷雷鼖。故戍依寒磧。邊烽趁夕曛。無論能草檄。只擬早銘勳。坐贊油幢畫。行看毳帳焚。嫖姚罷征戰。靺鞨事鋤耘。公輔雖慙謝。風流豈讓殷。平生忠義志。願報聖明君。</text>
<title>從軍行 三首</title>,<text>白馬靑絲鞚。行隨霍冠軍。下營沙磧月。縱獵隴山雲。落日明旗脚。淸霜刮劍文。燕然如有石。早晩勒奇勳。自作三軍佐。仍成萬里遊。風生白羽扇。雪擁黑貂裘。敎陣臨河畔。移營出隴頭。小儒君莫笑。行取義陽侯。歲暮居延路。嚴風透戰袍。馬跑關雪暗。鵰放磧雲高。報國身方健。臨邊氣益豪。長歌塞下曲。含笑看霜刀。</text>
<title>安原途中</title>,<text>連山無樹野無人。塞下年年不見春。唯有古時征戰地。雨淋瘢骨半成塵。</text>
<title>題撫夷堡</title>,<text>秋風吹度穆陵關。行盡黃沙幾日還。西望長安二千里。撫夷城上倚天山。</text>
<title>擬古從軍五更轉</title>,<text>一更吹角閉轅門。探騎皆還候火昏。樓上征人相戒語。將軍令肅不宜喧。二更城外悄無人。城上誰何擊柝頻。知有軍中新令在。夜寒金甲不離身。三更星斗漸闌干。白月如鉤掛黑山。忽報雲中明遠火。單于獵罷夜深還。四更更鼓四回撾。霜滿城頭起亂鴉。恐有胡兵乘曉入。譙樓杖劍望邊沙。五更更盡曙鍾催。鐵鎖重關四面開。自此三軍了無事。邊頭日出靜風埃。凡軍中行夜每於更末必報日無事</text>
<title>月夜聞笛。題會寧南樓。</title>,<text>古塞吹銅笛。高城月欲斜。初聞折楊柳。更奏落梅花。虜地風霜苦。秦川道路賖。防秋十萬士。此夜盡思家。</text>
<title>出塞曲</title>,<text>兵車曉出聲轔轔。鐵騎蹴踏氷河裂。龍旗焰焰半空赤。金甲寒光照玉雪。將軍號令肅如霜。邊草蕭條飛鳥絶。陰風欻起吼大漠。掃盡天山雲氣黑。桔橰煙滅北落明。燕支婦女無顏色。</text>
<title>入塞曲</title>,<text>白龍堆上曉雲空。一片塞月光如水。朔風蕭蕭動枯草。烏鳶飛集單于壘。日暮摐金征馬回。紅旗半卷淸霜裏。陣前齊唱破陣曲。壯士歡聲四面起。劍花秋蓮鎖玉匣。長城屹立三千里。</text>
<title>豆滿江歌。爲節度使李令公作。</title>,<text>豆滿之江出自白頭山。其源瀄汩流淙淙。東馳千里入于海。溶溶瀁瀁無濤瀧。江兮江兮旣不能汪汪百頃深莫測。又不能洪波巨浪相舂撞。逶迤一帶可徑度。曷足固我三韓邦。將軍虎頭英雄姿。膽氣蓋世無與雙。勇如背水破強趙。智如斫樹收窮龐。金戈鐵馬日邊來。擁此塞上之麾幢。白羽指揮威風生。靑油談笑群戎𢥠。旄頭曉落沙漠淸。戍壘不聞金鼓摐。胡天漢地咫尺分。關鑰夜啓眠老狵。天驕豈敢來牧馬。稽首轅門爭乞降。嗚呼壯哉畫界南北限華夷。在我將軍非在江。</text>
<title>北門行</title>,<text>十日十大風。五日五大雪。雪落千丈積。風振萬木折。本是苦寒地。況乃若寒節。玄冥弄陰機。顓頊威甚烈。慘慘頑雲興。稜稜朔氣竭。羲御東南馳。豈肯廻其轍。天地晝黤黲。短晷難爲晢。氷峯矗層穹。瀚海流澌結。陽春何時至。品物恐盡滅。蚪龍死幽壑。羆豹僵深穴。而我無生意。肌肉凍欲裂。熾炭不覺煖。挾纊冷若鐵。爲語南州人。勿嘆南州熱。寧作南州鬼。不願北門活。北門歌正悲。聽者亦悽咽。悽咽莫重陳。北門不可說。</text>
<title>長相思。效右作。</title>,<text>長相思。白雲飛度雁門關。長相思。明月碾出燕支山。燕支山下人未還。雁門關外路漫漫。雲飛月出無盡時。朝朝暮暮長相思。</text>
<title>答許子賀 𥛚 判官書 君時寓永興</title>,<text>鄭重陽川子。緘書寄幕賓。共來窮塞路。更作異鄕人。疊雪陰山下。孤城渤海濱。新詩君莫問。弓劍鎭隨身。來書有出塞遠遊。述興有詩。幸不惜寄示之語故云。</text>
<title>會寧南樓。夜起書感。</title>,<text>月照孤城雪正堆。戍樓何處角聲哀。不堪中夜思親夢。千里長安半道廻。</text>
<title>十月初八日甲申。初拜節度使於甫乙下堡。因隨而行。北巡列鎭。十一月初八日癸丑。還鏡城。十五日庚申。以六鎭流民推刷事赴吉州。</title>,<text>大嶺磨空雪擁關。朔城何處望秦山。窮陰漠漠三秋後。長路迢迢九鎭間。目斷白雲思鶴髮。夢歸靑瑣拜龍顏。浮生莫作天涯客。不待流年鬢易斑。</text>
<title>日夕書懷</title>,<text>悄悄重城閉。嗚嗚短角鳴。臘天寒更碧。邊雪夜還明。戍久征人色。羈孤病客情。此時同悵望。河漢接瑤京。</text>
<title>除夜 二首○時到吉州</title>,<text>關塞天東畔。風雲海北堧。戍樓寒角咽。賓榻小燈懸。明日年三十。吾鄕路一千。狂圖成自誤。獨坐看龍泉。向夕寒風急。愁雲暗塞陲。可堪親老日。更値歲除時。身事貧非病。關河宦是羈。不眠聽曉角。歸已隔年期。</text>
<title>庚子元日</title>,<text>冷落三元日。棲遑一病身。未因朝魏闕。誰更壽慈親。歲律都非故。羈愁亦自新。淸晨塞州吏。空復賀迎春。</text>
<title>元朝。憶兩兄。</title>,<text>鄕信無憑寄一緘。春風吹淚濕征衫。弟兄今日屠蘇飮。還到先嘗憶阿巖。巖。乃余小字也。</text>
<title>酬寄李正郞實之</title>,<text>吾怜體素子。留落索居頻。憂世仍今日。論交更幾人。峽村雲物異。關路歲時新。會作歸田賦。同君避俗塵。君時流寓鐵原潘岳初爲掾。楊雄晩拜郞。文章多薄命。夫子老窮鄕。鐵嶺臨關峻。金河繞磧長。無因報淸什。天畔立蒼茫。附元韻驛亭離別後。淸晤夢中頻。我逐隨陽鳥。君爲入幕人。路長書未寄。詩老興逾新。北塞風沙盛。荷衣莫染塵。爲問靑淚士。能思白髮郞。卽今當路地。堪笑涸陰鄕。峽裏風霜苦。閑中日月長。詩筒憑驛使。回首恨茫茫。體素齋李實之</text>
<title>古豐山館。次板上韻。</title>,<text>征馬初休駕。歸禽未定棲。驛樓寒日沒。關路亂山齊。病後身逾倦。春來意欲迷。幾時投紱去。垂釣錦江西。</text>
<title>新春書感</title>,<text>腰橫白羽臂騂弓。行逐戎旃歲已窮。地極但看當北斗。春來何處起東風。孤城缺月懸愁外。故國閑花落夢中。早晩還家定相訝。去時年少却成翁。</text>
<title>思歸曲。題鍾城行營評事廳壁。十首。</title>,<text>吹角城門閉。天涯客斷魂。家書何日到。南望又黃昏。日落大荒外。孤城風起沙。黃雲四面合。何處是京華。中夜關山月。遙應照上京。蕃兵解吹笛。更作落梅聲。沙磧接雲平。單于古戰庭。天陰聞鬼哭。寒燐夜中靑。塞外無草木。暮鴉城上棲。陰風吹不息。還與夜深啼。氷雪天山路。春來客未廻。東園早梅樹。今日幾枝開。吾聞黑龍水。來自白頭山。安得三千騎。長驅勒石還。少讀太公法。常爲梁甫吟。英雄在遭遇。歸去老家林。寶劍蓮花鍔。淸霜拂斗文。人生不稱意。歸臥故山雲。未試平戎策。常懷戀闕愁。春風吹塞雪。還着旅人頭。</text>
<title>得家書</title>,<text>絶塞從軍久未還。鄕書雖到隔年看。家人不解征人瘦。裁出寒衣抵舊寬。</text>
<title>寄家書</title>,<text>欲作家書說苦辛。恐敎愁殺白頭親。陰山積雪深千丈。却報今冬暖似春。塞遠山長道路難。蕃人入洛歲應闌。春天寄信題秋日。要遣家親作近看。</text>
<title>元帥臺 臺在鏡城府南海上</title>,<text>元帥登臨有古臺。野平天闊露崔嵬。白山氷雪千年積。碧海風煙萬里開。鯨蹴怒濤吹地轉。雁拖殘照拂雲廻。憑虛目極蒼茫外。直欲飄然出九垓。</text>
<title>鏡城府評事衙後。有萬庭可一畝許。余於春日。乃命官僮。左植松一株。右栽杜鵑花十餘本。子曰。歲寒然後知松柏之後凋也。故取以礪余臨事變不易之操。杜鵑。古蜀帝魂也。唐詩云。聲聲啼血染花枝。故曰杜鵑花。託以伸余尊君戀闕之意。繼此而來者。有與余同趣。則其封培之。</title>,<text>有松三尺強。生彼北山家。疏柯稍偃蹇。老幹頗擁腫。戒徒擢其根。乃向庭前種。浥之以淸泉。沃土屢培壅。豈止蔭階除。未忍委丘隴。獨坐靜相對。肅爾心神竦。忽起巖壑想。使我忘煩宂。要看玄冬時。風勁雪霜重。貞姿翠不改。直氣寒逾聳。自託平生心。敢期大廈用。作詩告後人。翦伐吾所恐。右栽松杜子拜杜鵑。重是古帝魂。況茲花枝間。尙有怨血痕。我來楡塞外。關嶺隔天閽。逢春歸不得。幽思誰與論。忽聞杜鵑花。初發城南村。曉雨適新晴。命徒移其根。使之樹庭隅。于以對前軒。傍人輒相哂。問我意所存。時物競芳姸。桃李開正繁。子何獨愛此。封植無憚煩。俛默空自嗟。望彼北辰尊。右種杜鵑花</text>
<title>夢江南</title>,<text>征謀治法兩何參。羈宦經年病不堪。古館寥寥無箇事。一簾春雨夢江南。</text>
<title>塞上曲</title>,<text>三月天山草未芽。笛中空奏小梅花。春風若到黃沙磧。塞上征人更憶家。</text>
<title>次權汝章見寄韻</title>,<text>天涯病初起。春晝坐如年。此日花山子。新詩萬里傳。附元韻江漢春風起。離懷又一年。南飛有鴻雁。書札儻相傳。</text>
<title>秦京夢二章</title>,<text>秦京夢。夢入秦京飛玉鞚。蓬萊初日照高棟。九重閶闔開丹鳳。雲間白鶴群仙控。瑤皇坐受萬國貢。玉帛盈庭奇寶衆。夔龍朝罷臨軒送。臨軒送。如何不歸去。空作秦京夢。秦京夢。夢入秦京蘭若洞。余家在京城中樂善坊。俗號墨寺洞。洞內有寺古址故云。 縹桃香逕晴禽哢。寒渠瀉碧銀甁凍。月彩凝霜天宇空。昭華玉琯梅花弄。綠蟻春醅凸金甕。壽堂和氣酒欲中。彩服婆娑舞伯仲。舞伯仲。如何不歸去。空作秦京夢。</text>
<title>望長安四章</title>,<text>望長安。長安宮闕彩雲端。獸闥初開曉漏殘。玉階仙仗集鴛鸞。柱下官柱後冠。朱衣引入上金鑾。瑤環瓊佩響珊珊。響珊珊。能不望長安。右有懷闕下望長安。長安城西湖水磻。潮落江空殺雪湍。白鷗飛掠鏡光寒。楊子灣蓼花灘。十里平林霜葉丹。一聲漁笛月團團。月團團。能不望長安。右憶玄石江舍望長安。長安城北雲木攢。石峯三角高巑岏。下有蝸廬天下寬。蔬一盤飯一簞。詩書可讀琴可彈。生事不豐心自歡。心自歡。能不望長安。右憶海村田莊望長安。長安城東大長干。芳草連天穀雨乾。楊津水暖漲微瀾。凭曲闌對層巒。煙抹溪橋日兩竿。酒酣高枕夢邯鄲。夢邯鄲。能不望長安。右憶臺山別墅</text>
<title>三月三日。悄悄獨坐。不得飮一杯酒。</title>,<text>絶塞逢三日。窮愁闕一杯。極知春氣晩。不見杏花開。水暖藏魚寺。山晴舞鶴臺。年年踏靑地。迢遞首空回。舞鶴亭在臺山別墅</text>
<title>客裏逢佳節。四首。三月三日作</title>,<text>客裏逢佳節。天涯憶故人。綾羅性疏嬾。竹樹意淸眞。筆下詩多態。樽前興有神。追歡更何日。徒此別愁新。權君韠汝章。安東人。安東號綾羅。具君容大受。綾城人。綾城號竹樹。右憶權汝章，具大受。客裏逢佳節。天涯憶故人。城南芳草路。江北綠楊津。走馬穿花市。携琴入酒隣。向來今日飮。回首迹成陳。任君錪寬甫家在靑坡。故云城南。趙君緯韓持世。賃居西江北岸上。右憶任寬甫，趙持世客裏逢佳節。天涯憶故園。春深楊子渡。日暖杏花村。畫閣歌鐘發。芳堤車馬喧。太平行樂地。零落幾人存。右憶玄石江舍客裏逢佳節。天涯憶故園。鶯啼漢陽樹。花落廣陵村。曲渚移蘭棹。繁絃侑玉樽。舊遊渾一夢。愁絶與誰論。右憶臺山別墅</text>
<title>幕府書懷</title>,<text>評事爲官古掌書。只今閑與野僧如。三春幕下棋消日。萬事人間丞負余。携鏡可堪身易老。請纓方覺計偏疏。最怜玉匣雙龍劍。紫氣猶能射碧虛。</text>
<title>庚子三月二十一日。發鏡城還京。</title>,<text>絶塞氷霜病欲纏。春風作伴便歸田。書生佐幕成何事。却笑官僮哭徹天。時硯直房子之屬。皆擁馬以哭。故戲書示之。</text>
<title>三月三十日癸酉。題吉州館。去年九月三十日丙子。亦留于此。故書以志感。</title>,<text>去年吉州秋盡時。行人北走雁南飛。今日吉州送春日。鴻雁北去人南歸。天時荏苒遞寒暑。世路崎嶇多是非。避就識時俱得地。自嗟形役與心違。萬曆二十八年暮春之晦。余與都事晉山姜君信 弘立 耐村居山察訪坡平尹德耀 煌 魯谷。遇于吉州。相與聯鑣。同遊于明川縣之七寶山。是日詰朝。發自吉州東北行三十里。憩于黃土洞。向東行。又折少北可二十里。到雲住寺宿。寺舊名義正。厥明。卽四月初一日甲戌也。由南而東。踰門巖嶺。迤北行。又踰歡喜嶺。憩于開心寺。去雲住約五十里。步自下馬臺。緣嶺而南。又轉山而北。直抵金剛窟。去開心五里而遠。乃上會象臺。以一山之千狀萬象俱會此臺故。林彭城名之。其所謂觀音，天神，弟子，係宗，靑松，龍穴等窟。層嶽峭壁。路皆險絶。不可得以登覽也。是夕。宿開心。翼日。登寺後峴。名開心臺。遂還于吉州。山在吉北東七十里許。嘉靖壬寅三月。彭城林公亨秀。以會寧判官秩滿而歸。遊是山有記。</text>
<title>黃土洞途中</title>,<text>行窮黃土洞。左右皆蒼崖。溪花開不算。谷鳥鳴自喈。豈謂關塞遠。有茲山水佳。幽尋不憚險。聊用寫高懷。</text>
<title>題雲住寺</title>,<text>丫磵交流石角尖。古庵松檜偃蒼髥。春晴怪鳥鳴幽逕。日暮寒雲宿短簷。文字平生終是閏。溪山隨處未宜廉。老僧相見還無語。坐對爐薰手自添。</text>
<title>山行卽景</title>,<text>山前四月多芳草。山中萬樹梨花早。山頭積雪霽色皓。山腰落葉無人掃。同遊諸子共絶倒。一日風光四時好。夢魂此地不曾到。恍然如入蓬萊島。誰能摹寫着纖縞。歸去人間詫幽討。</text>
<title>門巖嶺 僧言。茲山山神最靈。不喜俗人。故遊人到此。少逢淸霽。必霧雨作祟。</title>,<text>虯盤鳥道跨層霄。地祕名山天作限。巨巖中劈壯玄關。下指仙峯皆在眼。沙彌羅拜絶頂前。㪺以淸泉奠一盞。金烏出海六合晴。萬朶芙蓉高𡾰嵼。奇遊已得靈祐多。策杖飛步凌雲棧。</text>
<title>下馬臺</title>,<text>暫憩開心寺。仍登下馬臺。谷呀雲䆗窱。山束雪崔嵬。石寺空中閣。松風地底雷。金剛最奇絶。幽興自相催。</text>
<title>金剛窟</title>,<text>法界敻以邃。靈峯奇且峻。巨壑不見底。峭壁立萬仞。崖明絳霞褰。磴滑蒼蘚印。琪樹春自綠。玉霤晴猶潤。寔惟衆聖居。天宗儻可覲。瓊笈留祕籙。金竈餘寒燼。凌虛縱高蹈。涉險仍直進。大千如在掌。浩劫才一瞬。學仙常謂誕。訪道方知信。冥觀渾色空。細想遺慳吝。牧馬害已去。解牛得遊刃。出有便入無。卽眞非妄認。願託不死庭。羽化聊奮迅。手掇紫芝英。長嘯溪谷震。五雲生脚底。天風颯兩鬢。白鶴忽飛來。恐是王子晉。</text>
<title>會象臺</title>,<text>早歲曾聞寶嶽名。遠遊今日愜幽情。鑿開大塊天機巧。撑出層峯石勢獰。劍戟直排黥布陣。樓臺高壓化人城。群巖更作如來像。却訝身從佛土行。山之峯巒。或如戈戟之騈立。樓閣之結構。千佛巖，羅漢峯。又如衆佛之儼然拱立也。</text>
<title>寺巖</title>,<text>維山峙朔方。獨以神秀稱。群峯斲怪石。巉絶誰得朋。其中最奇者。寺巖高崚嶒。屹立碧空裏。觀閣開千層。瓦縫若鱗次。甍棟鬱相承。是時雨新霽。杲杲朝旭昇。戶牖粲可數。參差出觚稜。平生飽殊勝。如許見未曾。不有造物工。刻畫果孰能。聞道絶頂上。六月寒兢兢。世尊住在茲。說法演十乘。天花散異香。白日明慈燈。願吾泝眞源。梯雲試暫登。稽首禮諸佛。妙敎潛服膺。金篦刮眼膜。水月瑩如氷。惜哉是天堂。俗子何由陞。山神甚靈異。明晦各有徵。煩惱儻未除。氛霧晝陰凝。苟有淸淨心。倏復天景澄。頃刻異氣候。茲理詎無憑。則知神報施。有如人愛憎。寄語後來者。到此宜自懲。斯言豈妄傳。問諸山中僧。</text>
<title>開心臺</title>,<text>暮宿開心寺。朝上開心臺。矗矗千佛峯。恐自西域來。壁立幾千丈。上拄北斗魁。寺巖自天作。傑觀高欲摧。簷牙若翬飛。閣道勢縈回。奇怪難具論。斲琢萬象該。厥初孰創茲。造物信壯哉。興公奮藻翰。但知賦天台。四明敢伯仲。五嶽皆輿儓。眞仙所窟宅。玄聖相追陪。回瞰紫霞洞。朗詠且徘徊。</text>
<title>還過歡喜嶺。小憩溪上。</title>,<text>石路緣崖轉。蒼峯上揷空。鳥飛花影外。僧語澗聲中。岸幘聊臨壑。開襟且遡風。孤雲有底事。日夕起溪東。</text>
<title>自歡喜抵門巖。兩嶺之間。水石甚佳。有與心會。輒下馬逍遙。久之乃去。絶句二首。</title>,<text>洞門春晩樹陰稠。步入靑苔坐石頭。忽喜山中幽事足。閑花一片墮溪流。一宿名山萬事幽。征驂臨發重回頭。鳥啼花落松門路。曲曲淸溪步步留。</text>
<title>雄城館。留別尹德耀。行到嶺東館。走筆回寄。二首。</title>,<text>嶺東孤驛對斜暉。回指雄城鳥自飛。此去雲山隔千里。夢魂難到信書稀。塞城春盡不知愁。一笑樽前十日留。回眼忽驚人已遠。亂峯殘照獨登樓。</text>
<title>磨谷館。代人戲贈。</title>,<text>萬疊靑山古驛樓。杏花零落水空流。雙飛蝴蝶雙飛燕。摠是征人無限愁。</text>
<title>福州館。戲書二首。</title>,<text>楊柳陰深花映紅。碧窓簾箔玉璁瓏。鴛鴦對浴廻塘雨。蛺蝶分飛小院風。漏箭報遲春晝永。爐煙縈細畫屛空。相思不是蓬山遠。只在蘭堂粉壁中。寶鴨香殘錦帳空。緗簾半捲玉闌東。小池荷葉抽新綠。別院棠花墜晩紅。雨點和煙沾乳燕。雲陰垂地度歸鴻。多情不有高唐夢。凋盡年華此夜中。</text>
<title>承聞李節度使乃於庚子四月十五日。躬率戎士。直擣賊窟。問罪老土。口號近體一首。老土。乃富寧藩胡酋名也。</title>,<text>書記南還日。將軍北伐年。風雲開部曲。鼓角動山川。一擧胡塵息。千秋國史傳。平生班固筆。恨不勒燕然。</text>
<title>無題。代人寄遠。</title>,<text>寄語鍾山小莫娘。至今能憶謫仙郞。郵亭寂寂空春草。關路迢迢自夕陽。客子宦情蟬翼薄。美人離恨繭絲長。雲飛雨散無消息。回首東風獨斷腸。</text>
<title>戲題高山館</title>,<text>千里還家一弊衣。錦囊無底足新詩。高山驛吏翻相問。何事行裝似去時。</text>
<title>慕華館。示送行諸君子。四月二十八日。乙未</title>,<text>男子四方志。爾何悲別離。自從供世務。不得顧吾私。龍塞氷天闊。燕城火日遲。北堂年七十。豈是遠遊時。</text>
<title>坡州馬山驛作</title>,<text>迢遞西征第一亭。邑居寥落宿郵廳。溪邊送別人何在。野館登臨酒易醒。旅鬢應添千丈白。鄕山已隔萬重靑。從今鶴髮門前望。直到秋天候使星。</text>
<title>五月五日黃州道中</title>,<text>海東端午似淸明。驛路家家綵索輕。惆悵故園香火廢。棘城殘日向燕京。</text>
<title>重午行</title>,<text>去年重午入塞曲。日暮楊州芳草綠。今年重午朝天行。黃岡驛路連薊城。重午吾東作寒食。人家曉出原頭祭。回頭松柏郭門北。古墓無人來掃灑。白雲孤飛駐馬立。天涯遊子征衫濕。浮生行役何時休。重午年年催白頭。</text>
<title>行到中和。簡徐施伯 景雨，李尙古 景稷 兩進士。時俱在平壤。</title>,<text>洛城曾約集箕城。才到唐山眼却明。明日大同江上路。一杯能待故人行。</text>
<title>平壤館。讀容齋先生集朝天，東槎等錄。有感而書。</title>,<text>曾祖曾遊此古城。晩迎華使少朝京。練光亭迥深江淨。浮碧樓高大野平。舊業敢言能有繼。遺篇轉覺苦難賡。百年易過河山在。落日登臺一愴情。</text>
<title>平壤月夜。酬贈西潭李達學官。</title>,<text>逆旅相逢意却親。誦君詩句摠淸新。燕山杳杳朝天路。浿水悠悠避地身。樽酒長安一見面。兵戈流落十經春。明朝此會還陳迹。坐到西巖墮玉輪。</text>
<title>安州牧使崔令公 瓘 邀餞百祥樓。二首。</title>,<text>五月行人塵沒頭。使君邀上百祥樓。八窓風日無三伏。一榻乾坤到十洲。末路敢論同去魯。壯年偏喜試觀周。東還儻得王程暇。更擬憑闌豁客愁。城上丹梯躡紫氛。層闌橫壓大江濆。天長地闊三韓合。嶽結川流二氣分。客子登臨當落日。英雄蹤迹摠浮雲。願傾薩水添春酒。一酹隋家百萬軍。</text>
<title>五月十六日。書于郭山。是日乃慈氏壽辰也。</title>,<text>華山今已遠。那得見家書。愛日臨初度。孤雲隔故閭。壽筵常戲綵。征路更霑裾。感彼慈鴉哺。吾生却不如。</text>
<title>題義州館 五月二十一日。到義州。留十日。</title>,<text>西出都城赴帝閽。容亭何處望鄕園。途中見月圓仍缺。塞外逢霖晝亦昏。三釜未成慈母養。一官偏荷聖君恩。漢陽正與遼陽隔。戀闕思家只斷魂。</text>
<title>龍灣館。雨中述懷。題小屛上。</title>,<text>征車日日促晨裝。此去燕京隔漢陽。古館禽聲人寂寂。高城樹色野蒼蒼。看雲萬里春暉短。聽雨三更夏夜長。未渡鴨江心欲折。遼山西指又他鄕。看雲。卽望白雲之意。聽雨。用風雨對床事。塞館無人晝閉關。征驂暫駐鴨江灣。頻呼小吏尋前路。獨上高樓對晩山。雲惹客愁飛漠漠。雨和鄕淚滴潺潺。北堂今日西回首。却恨天涯久未還。</text>
<title>次韻贈洪通判宜老 君名有義。南陽人。少能文。己丑榜生員。及遭世亂。慷慨投筆。癸巳冬。中武第。今爲義州府判官。</title>,<text>平生班定遠。永激丈夫肝。許國心何壯。談兵鬢未殘。天涯暫相見。客裏有餘歡。因念東山臥。吾今愧謝安。</text>
<title>書容齋公集朝天錄後 錄中有贈東關劉秀才鐸詩</title>,<text>容祖朝燕百首詩。玉堂淸選少年時。漁陽古郡悲天寶。孤竹荒城弔伯夷。自笑微官今已晩。還怜遠役未全遲。東關得見劉郞後。儻識家聲庶不隳。公十八。登第。二十二。差質正官。訥廿九。釋褐。今才三歲故云。</text>
<title>奉次洪學長 春壽 贈別詩韻</title>,<text>三十年前臥一丘。爾來便覺此生浮。北庭風雪偏多事。西塞山川復遠遊。地入遼河分虜界。天圍燕樹拓皇州。可怜行役何時了。歸把漁竿釣碧流。客夢迢迢繞故丘。年年岐路逐萍浮。名慙太傅唯高臥。病比長卿更倦遊。遼海城臨秦紫塞。薊門天接禹靑州。況堪萬里衝三伏。火日烘空石欲流。西來驛路盡靑丘。鴨綠長江蹴地浮。天畔登臨吾已老。眼中零落昔同遊。燕山漠漠三千里。漢樹蒼蒼二十州。明發更愁西景迫。白雲東望淚雙流。洪崖高趣在丹丘。身世悠悠生若浮。韠也 權汝章 逃名酩酊醉。耇能樂道逍遙遊。宋天翁 平生幸識此三子。逸氣相傾無九州。我欲同携謁天子。坐令四海皆安流。</text>
<title>登統軍亭</title>,<text>六月龍灣積雨晴。平明獨上統軍亭。茫茫大野浮天氣。曲曲長江裂地形。宇宙百年人似蟻。山河萬里國如萍。忽看白鶴西飛去。疑是遼東舊姓丁。城上高亭壓塞隅。地分華界壯名區。江流浩浩西通海。山勢迤迤北走胡。脚遍九州蓬轉遠。眼空千劫鳥飛孤。今來古往登臨盡。誰是人間大丈夫。</text>
<title>翼朝。當渡江西行。洪通判夜持酒來餞。</title>,<text>郵驂忽到鴨江邊。燕路三千僅一千。箕子舊封臨水晝。令威華表與雲連。長途病暍能多酌。獨夜懷歸正少眠。沙峴驪歌腸已斷。不堪窮塞又離筵。</text>
<title>六月初二日戊辰。渡鴨綠江。</title>,<text>落日嗚嗚畫角哀。船頭初發櫓聲催。箕封故國三江隔。秦塞長城萬里開。驛吏送行齊悵望。官童臨別重徘徊。平生不信銷魂語。却向樽前更盡杯。</text>
<title>鴨綠江舟中。聞冬至使書狀官睦禹卿 長欽 司書已到所串館。停船以待。良久不至。書此留贈。</title>,<text>木蘭舟上待行輈。鴨綠江淸颺白鷗。念我忝登龍虎榜。與君俱入帝王州。嚴程卒卒須先發。旅館遲遲訝少留。萬里同來不相見。夕陽孤角喚離愁。</text>
<title>渡江歌 五首</title>,<text>男兒弧矢四方志。遊子何爲悲故鄕。天風吹我渡江去。快馬着鞭遼塞長。去年東海看日出。今日西來朝玉京。赤城玄圃在何許。我欲從此乘風行。北極神州壯帝都。流沙祝栗在庭衢。海靑山下龍灣水。畫出箕封別作區。遼陽大道接天平。天上觀闕高峥嶸。下視三韓一蟻垤。是非毀譽蒼蠅聲。義州兒女送客去。江頭白日雨淋淋。行人今古朝天恨。松鶻山高鴨水深。</text>
<title>渡鴨綠江。宿磨兒谷。書寄漢陽諸君子。</title>,<text>西過鴨綠水。北走幽燕城。鄕土旣云異。客懷那得平。華音不可了。塞俗摠堪驚。萬里纔寸步。忽然歸恨幷。絶域江重阻。長亭月屢圓。三山那可見。百慮不成眠。伯仲皆殊界。門閭欲暮年。客中今日恨。儻有故人憐。三山乃三角山</text>
<title>六月初三日。湯站道中。馬上困睡。夢見家中諸兄。是日。午憩二渡河。夕次乾河。</title>,<text>去去天涯客。昏昏馬上眠。夢移鄕國近。愁與道途綿。熢燧遼營外。田園漢郭前。諸兄俱在眼。忽復隔山川。</text>
<title>六月初四日。長嶺道上。回望鳳凰山。</title>,<text>馬頭西望鳳凰峯。今日回看却在東。怊悵客程何處盡。夕陽歸思杳長空。</text>
<title>甕北河路傍柳陰。下馬小憩。是日。宿蛇梢河。</title>,<text>一樹垂楊蔭道傍。停驂小坐借微涼。夢魂不解遼山遠。直渡龍灣入漢陽。</text>
<title>六月初五日。早發蛇梢河。暮次連山關。</title>,<text>蛇河蓐食未鳴鷄。卸馬連山烏欲棲。日日促裝何日了。遼天無際薊雲迷。</text>
<title>鎭夷堡路中 卽通遠堡</title>,<text>燕臺正在薊垣西。未渡遼河意已迷。赤日炙顏塵滿目。塞天何處息征蹄。</text>
<title>分水嶺 嶺前水。皆東注下于義州城外。嶺後水則西注。不得流出鴨江。</title>,<text>山前流水各東流。流入鴨江流不休。無限客心渾似水。夢中頻上愛州樓。長嶺逶迤落日低。客情那得不悽悽。臨流欲寄思鄕淚。從此奔川盡向西。</text>
<title>東自湯站。西至分水嶺。山川縈紆。原野平曠。里落相望。民皆樂業。頗有田園之趣。不比邊塞之地。</title>,<text>遼陽莫說是邊封。塞下居氓半老農。春盡郊園禽語亂。日長山店樹陰重。終敎朔野禾麻盛。便覺皇家雨露濃。獨恨三江天作限。一廛無計寄遐蹤。塞垣還見好泉林。八渡河邊境更深。村落陰陰多種柳。郊原寂寂但鳴禽。雨餘禾黍連平野。日暮牛羊下遠岑。物色不殊鄕國異。客行隨處惱歸心。</text>
<title>六月初六日雨。朝發連山關。夕次狼子山。</title>,<text>昨日火雲烘赤曦。今朝泥滑雨垂垂。人生莫作炎程客。馬上陰晴摠不宜。</text>
<title>高嶺</title>,<text>高嶺高高何鬱盤。巖崖犖确逕回環。我來一笑叱御去。勝比人間行路難。</text>
<title>靑石洞中得硯材。寄贈義州洪通判。</title>,<text>女媧補天有遺石。擲在人間人莫識。不然萬古溪路側。安得長如天碧色。碧天如今無補處。提携只合寄君去。君乎早加卽墨封。玉質不數陶弘農。我當歸時與之歸。寫出朝天千首詩。誰知一片靑山骨。不是天孫機下石。煩君斲作陶泓面。留待銀河槎上客。</text>
<title>狼子山道中</title>,<text>過盡平原却渡溪。亂山無數暝雲低。此心日與身相背。家在天東路向西。</text>
<title>六月初七日。入遼東懷遠館。紀行述懷。近體三首。團練使之歸。寄示漢陽諸君子。</title>,<text>驅馬駸駸促曉征。異鄕風物客魂驚。將軍古墓臨山路。太子長河遶野營。火日正逢三伏熱。玉輪行見二回盈。平生只說遼陽遠。西過遼陽更幾程。日日晨興盡日馳。前程欲數杳難知。地窮靺鞨風沙振。天轉招搖節序移。身健敢辭王事遠。家貧兼懼母年衰。西來不復東回首。故國歸心恐益悲。明時敢作遠遊傷。只是羈心戀故鄕。關路無邊塵撲面。火輪當午汗翻漿。虛名動世知何益。薄宦驅人到底忙。遙想鄕隣舊交侶。葛巾高臥北窓涼。</text>
<title>華表柱</title>,<text>華表柱頭丁令威。去家千歲爲誰歸。靑山不改古城在。白日無情人世非。學得神仙有何樂。向來親故已全稀。浮生任作纍纍塚。不用沖天化鶴飛。</text>
<title>遼東歌</title>,<text>莫問遼東俗。試聽老子歌。有村皆種柳。無水不名河。柵密鷄豚長。田平豆黍多。居人喜剽竊。其奈客行何。</text>
<title>留贈睦禹卿</title>,<text>雁塔聯名子。燕城竝轡來。交情應更重。客路且相催。箕宿天文闊。盤山地勢回。思親萬端恨。一一待君開。</text>
<title>發遼東 六月十二日作。留懷遠館五日。</title>,<text>塞天回望路漫漫。何處靑山是馬韓。征鐸東東驢自去。遼陽城外陣雲寒。</text>
<title>鞍山</title>,<text>漢北城西角。靑山似馬鞍。更堪遼塞路。落日見鞍山。</text>
<title>六月十二日。宿鞍山。</title>,<text>一片東園月。如何伴客行。遼陽非故國。不必盡情明。</text>
<title>六月十三日。夜夢伯兄氏。時爲高嶺僉使。是日。宿海州衛。</title>,<text>玉塞戎裝遠。金臺使事遲。乾坤萬餘里。聚散兩無期。款款中宵語。頎頎曩日姿。覺來終是夢。端坐只添悲。</text>
<title>六月十四日。大雷雨。留海州衛。</title>,<text>西塞頑雲低四坰。黑風吹雨倒滄溟。雷霆霹靂忽訇磕。天地山川相晦冥。名途蹭蹬去難進。客路驅馳行屢停。此生身事每如此。一日歸心逾十齡。</text>
<title>六月十四日。朝雨夕晴。夜坐無聊。</title>,<text>驛亭逢大雨。雨止月仍明。路遠行多泥。神傷坐屢驚。冥冥愁倂起。耿耿夢能成。一日陰晴內。無因慰客情。</text>
<title>六月十五日。次牛家莊。卽東昌堡</title>,<text>新安樓上月初團。東望維楊夜倚闌。今夕便驚身更遠。遼陽看月似新安。</text>
<title>遼河行 自渡三叉河。至于廣寧。平原廣野。四望無際。莽莽然也。</title>,<text>遼河之上皆平地。西望北望平如砥。長空草色相連接。千里蒼蒼復千里。天邊不見有人煙。但見落日孤雲起。我來四顧心茫然。三角道峯何處是。策馬去去窮歲年。思親淚滴遼河水。</text>
<title>六月十六日。次沙嶺。卽西平堡</title>,<text>西平城上暮天晴。東指辰韓看月生。此夜家中應不睡。兩鄕相憶一般情。</text>
<title>六月十七日。次高平。卽鎭武堡</title>,<text>孤城日落雨新晴。大野長天一樣平。此地望鄕頭倂白。月輪還到夜深明。</text>
<title>思親曲 留高平作。六月十八日。</title>,<text>嗟我慈母年。有如白日影。日昃影易沒。母衰年可永。此日悄將夕。此心深自警。胡爾膝下身。乃反來遠聘。爲郞未是宂。將命亦云幸。所懷報勞瘁。奈茲喜懼倂。客路阻且脩。鄕國邈異境。遲遲時攬轡。渺渺屢引頸。慈母在東土。白日迫西嶺。日行駒過隙。母髮雪垂領。倚門望遊子。當復憂思怲。浮雲南北征。千里只俄頃。我邁一何緬。我慮一何耿。願言王事畢。歸歟及頹景。平生色養志。庶不廢晨省。</text>
<title>廣寧行 寧遠伯李成樑時爲摠兵。六月十九日。入廣寧作。</title>,<text>廣寧是雄鎭。士馬最精強。拔地旗亭峻。連雲粉堞長。土風喜馳射。氓俗盛農桑。形勢環滄海。封疆闢大荒。將軍專節制。天子重關防。列校分貔虎。開營壓犬羊。星流白羽箭。電掣綠檀槍。漠漠胡塵息。堂堂漢道昌。鐃歌閑部曲。鼓吹鬧康莊。昔日戰征地。今爲遊俠場。</text>
<title>六月二十日。留廣寧。出步城外。北望醫無閭山而作。此屈原遠遊賦所云於微閭。而周禮東北曰幽州。其山鎭曰醫無閭者。是也。</title>,<text>拄策幽州路。神山北望高。一方雄作鎭。五嶽小如毫。少日聞周禮。閑居誦楚騷。目窮琪樹下。王事愧仙曹。說文云。醫無閭之珣玗琪。</text>
<title>六月二十一日。次閭陽驛。</title>,<text>書記天山隔歲回。馬頭風雪暗龍堆。三生未了人間苦。又向遼西六月來。</text>
<title>關王廟</title>,<text>關王本是漢將軍。百戰英靈凜九原。義膽平生懸日月。威名異代震乾坤。陰兵助順神功著。盛典褒忠顯號尊。祠屋巍然滿天下。江東群鼠復誰論。</text>
<title>六月二十二日。次十三山驛。</title>,<text>炎天無日不征鞍。宿處惟思一枕安。坐算前途王事急。旅懷還覺度宵難。</text>
<title>六月二十三日。午憩大凌河所。夕次小凌河所。臨河小立。遇景興懷。率爾口號。情見于辭。</title>,<text>平生慕眞隱。屛迹城東墅。扁舟時引興。煙月滿江渚。浮名却有力。驅我燕山去。黃塵萬里途。赤日三伏暑。征鐸戴星發。汩汩逐徒旅。羸形變黎黑。羈抱向誰語。凌河古渡頭。下馬獨延佇。是身如別人。鄕閭杳何許。鷗鷺集回灣。終非曩遊處。目送東歸雲。遠愧漁樵侶。</text>
<title>六月二十四日。次杏山驛。留一日。</title>,<text>三伏長程困赤曦。休時還不似行時。征人一日停驂地。便是回期一日遲。</text>
<title>六月二十六日。發杏山。午憩塔山所。宿連山驛。二十七日。午憩寧遠衛。宿曹莊驛。二十八日。次東關驛。連日早發。冒熱而行。</title>,<text>天末烘霞捧日輪。赤暉射地暗流塵。正愁荒店來衝暑。更耐嚴程去犯晨。六月幽州驢上夢。十年滄澤鷺邊身。浮生一第成何事。奔走殊方鬢似銀。滄澤在沔川郡</text>
<title>六月二十九日乙未。宿沙河驛。是日月晦</title>,<text>暮入沙河驛。空城起夜愁。無端五更雨。旋報一年秋。去國驚新律。思親怯遠遊。此身乖宿計。孤坐但搔頭。關路行何遠。郵村夜自幽。不眠仍聽雨。爲客況逢秋。節物傷遲暮。身謀笑謬悠。歸期那可問。猶未入皇州。</text>
<title>沙河驛途中作。自沙河西至葉家墳狗兒河。最是㺚虜要衝之地。賊騎竊發。出沒無時。故行路之人。必走馬以過。</title>,<text>孰謂神京路。還經絶塞城。西南滄海闊。咫尺黑山橫。防備此最急。風沙時屢驚。行人鞭馬過。不敢語高聲。</text>
<title>七月初一日丙申。宿高嶺驛。</title>,<text>獨夜籧廬正寂寥。古城疏雨冷蕭蕭。身隨汎梗行何向。心學懸旌坐自搖。塞堠未窮山海館。秋風先度玉河橋。歸時擬作閑居賦。只恐華顚雪共飄。</text>
<title>七月初二日。次山海館外池上賞蓮。有懷沔川田莊。</title>,<text>深池在城下。池水碧於苔。蓮葉何重疊。蓮花相間開。魚兒時出沒。客子故徘徊。沔曲林塘好。長歌歸去來。</text>
<title>長城篇</title>,<text>周亦一天下。秦亦一天下。綿綿八百年。二世覆宗社。安危與興滅。只在審取舍。夷狄自古有。豈獨亂諸夏。始皇呑六國。不務存孤寡。築城萬餘里。僵屍遍原野。逶蛇陰山上。楡中屬北假。咸賓著召訓。薄伐詠宣雅。備外內已耗。率土如解瓦。書成李斯灰。鹿化趙高馬。畢竟望夷宮。誰是亡秦者。登障撫往事。扼腕意難寫。乃知蕭墻禍。天也非胡也。一篇論秦詩。遠續漢二賈。</text>
<title>山海關</title>,<text>天下之東第一關。薊門遼塞犬牙間。樓觀日出臨滄海。城枕河流跨黑山。胡地馬牛歸北幕。漢家鷄狗雜西蠻。泰平壽域民無事。禾稼連雲鼓鐸閑。遼河西出北匈奴。山海雄關拱帝都。萬雉繚垣圍大漠。千家飛棟架長衢。界分區域回天險。混一車書得廟謨。秦漢連年征戍地。暮煙衰草噪寒烏。</text>
<title>七月初三日。入山海關。</title>,<text>此行行邁幾時休。三見天邊月似鉤。獨鶴盤雲迷落日。亂蟬嘶柳報新秋。身從作客朝朝瘦。詩到思親字字愁。莫上高樓更東望。鐵關深鎖石城頭。</text>
<title>奉贈趙雲野</title>,<text>邂逅前生定有期。異鄕顏面莫相疑。從來四海皆兄弟。況復三韓自父師。逸氣飄然傾蓋地。奇遊況若汎槎時。明朝一別還千里。願得新詩慰所思。附趙公自敍鄙人姓趙。名鶚。字子薦。號雲野。山海人。由歲貢第一。萬曆四年。除授曲陽縣儒學訓導。七年。陞山東招遠縣敎諭。十二年。陞眞定府深州學正。十五年。陞登州府敎授。十七年。移阜平縣知縣。僕性秉質實。不會逢迎。且仁慈寬厚。刑罰不敢濫施。以致朝覲大査。謂僕才力不及。至萬曆十九年。致仕旋家。今歸田園十載餘矣。幸有兩子。在學繼業。長名以旌。年三十九。次子以旂。年二十七。孫五人。國璧，國璽，國㻾，國瑬，國㻺。上二人。生員。下三人。尙幼。重孫一。今歲正月念九日生。僕今歲七十三。己丑六月初十日生。因問及。不敢不書。亦不敢妄言。僕素不能詩。姑書此以贈。幸收執。以爲後日之念也。</text>
<title>望海亭作</title>,<text>經營功力與天侔。統合寰區帝業優。石作長虹垂海口。亭如孤鳥出雲頭。關防控扼紆神算。樽俎登臨破旅愁。目極滄溟何處盡。一塵毫末九神州。城頭六月風倒吹。下有不測之天池。三島橫分巨鼇背。九輪側掛扶桑枝。靑山盡處欲飛動。白鳥去邊無際涯。平生讀書五千卷。望海亭中一賦詩。</text>
<title>七月初三日。宿山海關西館。初四日。次深河縣楡關驛。初五日。次撫寧縣蘆峯口驛。新月稍明。夕坐偶詠。</title>,<text>昨日一眉暮痕微。今宵半璧淸光湛。秋月看看漸滿輪。行人去去腰圍減。昨日昏黃下天末。今宵曛黑掛屋角。月光行到夜深沒。客睡轉輾何由着。</text>
<title>題萬柳莊</title>,<text>莊乃故光祿寺監事李浣之別墅也。在永平府東肥水之北門外。有柳萬株故名焉。朱門深鎖夕陽中。光祿豪華一夢空。唯有萬株楊柳在。綠煙如織又春風。畫堂簾箔映池塘。楊柳陰濃菡萏香。步入石階淸坐久。一蟬高樹報斜陽。</text>
<title>書韓孺人節孝碑後</title>,<text>孺人韓氏。監事李浣之妻也。碑在萬柳莊。翰林院庶吉士白瑜撰。福建道監察御史韓應庚書。監事之歿。孺人廬居三年。執喪盡禮。莊後建一堂。設祖舅，舅父及監事三位畫眞。朝夕薦香。祭以四時。至性出天。誠敬克殫。以節孝稱於世。鄕人狀于府。旌其門而豎之碑云。肥泉古塞路。孝節孺人碑。一室圖形祭。三年哭墓悲。回鸞御史字。華衮翰林辭。天下閨門內。芳名白日垂。盧龍縣北柳陰陰。節孝穹碑照古今。一壁畫圖三世像。四時香火百年心。太師字讓韓監察。少女辭慙白翰林。碣石山崩肥水竭。芳聲永爲鎭澆淫。</text>
<title>射虎石</title>,<text>雲根一片虎威獰。猿臂將軍百代名。落月正彎風忽起。流星初劈地皆傾。虹蜺射日餘生氣。霹靂轟天想殺聲。茅土紛紛衛霍室。至今垂涕惜豪英。</text>
<title>七月初六日。入永平府。</title>,<text>魏日盧龍郡。秦家右北平。通衢臨水轉。高棟入雲橫。絶塞居中土。雄州跨屬城。隴西飛將在。無復樹威名。</text>
<title>謁夷齊廟</title>,<text>昔讀伯夷傳。今經孤竹城。廟宮尊列代。泥塑像平生。北海逃封遠。西山就死輕。高風兩不泯。千載揖餘淸。</text>
<title>夷齊廟作</title>,<text>辭粟曾聞餓首陽。何因此地有祠堂。平生獨守君臣義。精魄應歸父母鄕。祀典春秋仍肅肅。天心好惡詎茫茫。鷹揚牧野同時老。終使田齊却僭王。牧野熊羆勢莫當。君臣一諫正綱常。誰知八百蒼姬籙。不賴磻溪賴首陽。宇宙浮生霹靂忙。首陽薇蕨獨流芳。當時一飽周家粟。千古灤河水自長。</text>
<title>淸節祠五言長句 十四韻</title>,<text>雲嶺碧逶迤。長河一曲奇。古城孤竹國。淸節伯夷祠。白日輝金榜。靑松蔭石碑。二公天下老。百代聖人師。灑落秋霜氣。軒騰海鶴姿。對珪深揖遜。拂袂遠棲遲。世隔蒼梧野。時移太白旗。君臣異狂聖。穹壤定尊卑。獨立扶人紀。英風振地維。從容叩馬諫。蕭瑟採薇詩。南北楊朱路。蒼黃墨翟絲。高山那可仰。澄玉本無緇。列史光褒典。皇朝盛祀儀。寂寥齊景駟。天道不參差。</text>
<title>題夷齊廟</title>,<text>南面尙相讓。況肯北面爲。父命與天倫。二子俱得宜。周興採薇食。介性終未移。豈止激貪夫。綱常賴不隳。武王天下聖。義士且非之。後來莽大夫。奈何臣節虧。紛紛厭粱肉。磨滅誰復知。餓夫到今稱。報施其在茲。太史好議論。天意焉得窺。唯有夫子語。炳與日星垂。曠代仰高躅。驅車過古祠。山立儼遺像。再拜心自祗。凜冽有生氣。常如叩馬時。岧岧孤竹城。萬古淸風吹。永平府西大灤河之上。孤竹城在焉。乃古孤竹國也。城中有夷齊廟。建自唐玄宗時。每歲春秋。祀以仲月。歷代式遵。著于甲令。洪武九年。重新廟宇。成化九年。勅賜廟額曰淸節祠。臺殿穹崇。金碧耀日。塑像嶽立。精魂如在。廟之東門。扁曰廉頑。西門扁曰立懦。揖遜堂，淸風臺，遡淸樓。在於廟後。下臨灤水。山川淸絶。風景蕭然。入其門而拜于庭。登其臺而坐其樓。仰耿光而起欽。想峻節而興感。魄動神竦。毛髮上指。鄙萌自銷。怯膽變勇。皓皓若秋陽暴而江漢濯。飄飄乎不覺在塵埃中也。但竊觀廟碑。伯夷曰昭義淸惠公。叔齊曰崇讓仁惠公。此乃元世祖所追封也。夫二子者。古之逸民。遜國以全仁。諫伐以成義。不與惡人言。不立惡人朝。諸侯不得友。天子不得臣。窮天地而特立。與日月而爭光。百世聞風。貪夫亦廉。雖以周武王之聖。旣不能粟其餓死。況彼區區胡元之爵。烏得以羶其介哉。九泉不昧。二靈有知。當復憮然。洗耳不暇。豈忍一日加諸其身。至于皇朝。仍而存之。何也。夷狄之君。尙知敬慕。其將以激來世感人心。使明知二子之賢乎。褒崇之典。能盡其美。其亦不以人廢言。以示我皇明至大無私之意乎。謏聞寡識。未達鴻規。竊爲二子若坐塗炭。因書鄙見。以俟世之篤論君子者辨焉。</text>
<title>七月初九日作。是日。乃生慈氏壽辰也。</title>,<text>太史秋初立。王孫暮未歸。異鄕逢壽日。長路隔慈闈。寸草心偏折。孤雲涕屢揮。誰怜今夜夢。猶着老萊衣。</text>
<title>七月初九日。發榛子店。宿豐潤縣郭近山家</title>,<text>秋夜仍逢雨。羈心正憶家。壁空孤燭翳。窓缺亂風斜。點滴魂俱斷。蕭騷鬢半華。二江還眼底。不覺萬山遮。</text>
<title>次韻贈郭掾</title>,<text>郭掾名惟連。號近山。居于豐潤郭外。少爲邑功曹。年老閑居。家蓄書畫。性喜花卉。常以棋陸聲樂爲之娛。亦一隱君子也。投宿賓堂。禮數頗寬。臨別求詩。意甚殷勤。走次壁上崔東皐韻。書以奉贈云。近山林墅僻。隣舍但姻親。古壁開名畫。閑庭絶俗塵。琴棋堪度日。花草解留春。小築多幽致。翻思漢水濱。</text>
<title>七月初十日。午憩沙流河鋪。暮次玉田縣。</title>,<text>藍田城外息征騑。馹店蕭條半掩扉。雨霽新蟬依樹噪。日沈孤鳥傍雲飛。路經薊北秋先至。家隔天東夢獨歸。怊悵三年再行役。一官無賴鬢毛稀。</text>
<title>七月十一日。午憩樂山店。宿薊州漁陽驛。</title>,<text>漁陽古驛薊門前。坐算歸程思渺然。昨夜雨聲今夜月。秋來何處客安眠。</text>
<title>漁陽歌 七月十二日。留漁陽作。</title>,<text>開元天寶一漁陽。羯狗何能走大唐。秋日荊州白羽扇。到頭戎馬出霓裳。郿塢漸臺逆必誅。蠻夷雜種可窺覦。羯奴十萬猪兒手。做得張巡烈大夫。土俗常從世敎移。薊門城下聽吾伊。誰知天寶風塵起。只在楊妃賜浴池。勤政樓中掛黼帷。金鷄障護玉眞兒。漁陽一鼓潼關破。正是華淸按舞時。</text>
<title>七月十三日。午憩公樂店。夕次三河縣。</title>,<text>一官牽挽走西東。倦馬三河暮雨中。黃泥滿面▣爭笑。誰識滄浪舊釣翁。</text>
<title>七月十四日。午憩柳河屯。夕入通州。</title>,<text>夕入通州店。情如到舍時。亦知非我土。只喜有歸期。北斗皇城近。西風客路遲。明朝走馬去。玉幣奏天墀。</text>
<title>七月十五日。留通州。乘夕登城門樓上。翫月而作。</title>,<text>高樓獨上思依依。秋雨新晴淨夕霏。明月又從今夜滿。行人定得幾時歸。丹樓繞郭香煙重。白舫迷津燭焰微。忽有賈兒吹鐵笛。一聲驚起宿鴉飛。</text>
<title>通州行 五首</title>,<text>雄州帝畿內。華屋鬱岧嶤。舟楫通吳越。風煙接薊遼。四方豪俠窟。百代聖明朝。日晩歌鍾起。車塵漲赤霄。燕趙出美女。幽幷多俠兒。喧然大都會。相與競奔馳。綉戶靑羅帳。銀鞍白玉羈。笙歌無日夜。行樂太平時。邑屋臨河上。河流入海長。帆檣蔽雲日。車馬隘康莊。渠轉江南粟。市藏天下商。城門夜不閉。燈火爛星光。官路平如砥。街頭嚲柳條。百廛奇貨別。十里異香飄。比屋排銀榜。重樓出錦幖。朝霞與綺繡。照耀奪春嬌。天下舟車入。關中第一州。春風吹碧樹。朝日照紅樓。家有萬金產。人皆千戶侯。時平謠俗好。行旅不知愁。</text>
<title>七月十六日。入北京。</title>,<text>薊門煙樹遶居庸。北極神都壯國容。撲地閭廛靑海近。隱天宮闕紫雲重。詩書禮樂周風俗。道德皇王漢祖宗。萬曆太平端拱日。廣庭鴛鷺綴夔龍。</text>
<title>早朝大明宮 二首○七月二十日。詣闕行見朝禮作。</title>,<text>十二門開五色雲。紫宸朝謁玉皇君。臚傳金陛千官肅。仗下瑤臺百隊分。瑞旭影臨仙掌動。和風吹出御爐薰。明庭正奏韶英曲。直勝鈞天夢裏聞。天子高居白玉樓。紅雲常傍翠華浮。仙官曉入聯霞佩。禁闥晴開列電矛。袖惹爐香朝日暖。杯擎宮酒聖恩優。此身已到淸都上。何必乘槎犯斗牛。</text>
<title>朝天詞</title>,<text>吾聞黃河之源天上通。海客乘槎昇碧空。牽牛丈夫織錦女。物色不與人寰同。滄溟東角黑子地。半世疑氷如夏蟲。長風吹渡鴨綠水。騎龍直入天皇宮。天皇高拱九重殿。殿前一朶祥雲紅。玉臺金闕相對起。璇題璧璫雕綺櫳。銀潢倒瀉太液沼。珊瑚碧樹光玲瓏。鉤陳蒼蒼華蓋偃。紫微玄武連穹崇。羽衣瑤佩赤玉舃。右揖金母左木公。雲門未闋奏廣樂。鳳翥鸞翔煙霧濛。呼吸朝霞漱沆瀣。俯視積蘇塵土叢。司空博物豈虛誕。天孫河鼓皆眼中。方知我亦一客星。不必還訪成都市上賣卜翁。</text>
<title>我生歎。玉河館門禁甚嚴。人莫得出入。早秋苦熱。鬱鬱煩酷。戲書此自遣云。</title>,<text>我生隘三韓。況乃鎖一館。重扉壯扃鐍。圜堵切星漢。防衛限表裏。閉蟄閱昏旦。是時火用事。孟秋天又旱。大陽曝寰宇。谷蓷俱已暵。亭午炎氣蒸。直恐沙石爛。深居正墻面。裸體仍不冠。呀喙若牛喘。縮頭學鼠竄。彷徨起遶壁。堂奧甚熾炭。僵臥要一寢。氣蹙佇疏散。蒼蠅撲我頦。白鳥咂我腕。膚肉困爬搔。垢膩難漑灌。坐待隆景仄。轉輾宵未半。煩襟抱幽鬱。暍死懼莫逭。綺陌連狹斜。玉河淸且渙。朱甍聳疊榭。綠樹交脩幹。迎風拂珍簟。礙日結綵幔。文軒競過從。廣廈留讌衎。金章映繡袍。四座光凌亂。新粧奪花艶。姸唱弄珠貫。鵾絃響如雷。鳳管吹不斷。豈知愆陽暴。但惜日易旰。苦樂異咫尺。顏鬢催凋換。我本窮巷士。遠在天東畔。南臨阻漲海。北走界溟瀚。所見數百里。與遊止里閈。斷編與敗冊。朝暮對几案。跳梁井底蛙。何路跨汗漫。甕天三十載。逸志若羈絆。適忝季札聘。喜得子長觀。馹騎渡鴨水。鴻濛劃剖判。豈意入帝城。局束類拘犴。方今化無外。率土流渙汗。四海一家內。不宜置崖岸。誰能叩閶闔。下令去堤垾。關鑰洞然開。浮遊莫我捍。皇都盛文物。國容赫以煥。金城起峨峨。鳳闕屹輪奐。九市雲錦堆。百肆騈璀璨。走馬十二街。縱目窮奇𤤌。長嘯颯涼颸。執熱快濯盥。璧宮賢士關。聖謨日星粲。日與齊魯生。滯義互問難。披霧覩靑天。茅塞欻氷泮。空懷竟難果。默坐徒愁歎。引領向雲霄。安得生羽翰。</text>
<title>玉河館。病臥述懷。二首。</title>,<text>共說帝鄕樂。轉添羈客悲。重門盡日鎖。深館見人稀。萬戶鍾鼓饗。九街車馬馳。歸心如越鳥。長憶故林飛。旅邸三秋日。藩鄕一病身。墻陰槐影密。庭寂鳥聲頻。壯觀知昭代。深居愧遠人。門前有大道。歌吹鬧城闉。</text>
<title>玉河館外。通逵大道也。磨肩擊轂。日夜喧鬨。閭巷歌呼之聲。震於天地。</title>,<text>闐闐隱隱復轟轟。巷北巷南車馬聲。公主莊園連御苑。將軍池閣繞宮城。笙歌九陌遊人鬧。簾幕千家霽月明。誰念玉河東館裏。鰈鄕書客獨傷情。</text>
<title>七月二十三日至二十五日。陰雨不絶。</title>,<text>夜入殘燈暗。涼生古館幽。蟲聲一階雨。客夢萬山秋。洞僻靑松老。園空白鶴愁。偶爲簪組累。回眼愧林丘。三日燕城雨。秋風入夜豪。洒簾微雭雭。鳴砌亂騷騷。坐靜千家閉。聲寒萬木號。還如烏石浦。篷底聽波濤。</text>
<title>思親曲 三首</title>,<text>望望遼東路。依依漢陽樹。丈夫遊四方。何用戀鄕土。慈母在堂上。鬢毛颯已素。平生寸草心。願效慈烏哺。云胡相別去。星駕事馳騖。公義在靡盬。私恩安得顧。東還縱有期。且恐西景暮。燕京無使至。日夜淚如雨。兒行日復遙。母年日復高。兒歸日復遲。母念日復滋。母念幾時畢。只在兒歸日。日昨母書到。兒其愼遠道。今夜夢母顏。兒乎好來還。兒本爲母仕。母老兒可止。兒身已許國。安得在母側。年年兒遠遊。日日母深憂。兒仕不救貧。反令傷母神。嗚呼兒願違。何以答母慈。兒生才及丁。母髮俱已皤。縱令長在旁。逝者餘幾何。況乃行役遠。欻復日月多。一夜九彷徨。一飯三滂沱。陰風西北來。吹動庭樹柯。棲烏各驚散。飛鳴景方俄。</text>
<title>八月初八日</title>,<text>去家今幾月。今夜月還明。雨霽秋空碧。風生夕景淸。應知半輪影。倂照兩鄕情。旅榻渾無寐。徒勞數驛程。</text>
<title>病臥書懷</title>,<text>竊第平生要悅親。末班纔得遠遊頻。爭將寸俸供甘旨。却遣慈顏念苦辛。塞幕佐戎書隔歲。帝城銜使病經旬。行歸稍慰門閭望。便賦閑居不恨貧。</text>
<title>夜臥無寐。口占詠懷。</title>,<text>西來四見月東生。虛館秋深客意驚。涼露不禁侵袂濕。暗蛩何事近床鳴。淸時謾負歸田計。長路偏傷去國情。臥聽僕夫中夜語。滿天風雪入王城。</text>
<title>對月獨坐。懷抱益惡。不能成寢。</title>,<text>夜黑思見月。月明眠更遲。旅懷俱未可。不及在家時。</text>
<title>八月十五日夜。不見月。</title>,<text>帝城爲客到中秋。孤館寥寥夜轉幽。直恐月明難遣興。豈知雲暗却生愁。誰家長笛梅花落。幾處淸樽竹葉浮。回首浿東成獨立。曉風吹雨滿西樓。南樓待月望東城。河漢沈沈夜氣生。細雨不饒銀闕濕。重雲偏妬玉輪明。一年節序三秋半。千里羈心百恨幷。華下沔陽荊樹會。只應今夕共陰晴。</text>
<title>八月十六日夜。月色甚佳。</title>,<text>玉京秋半月華新。丹桂婆娑滿一輪。露濕暗莎螢點小。風生高樹鵲翻頻。五更鍾鼓羈留地。十載江山落魄身。此夜石湖應更好。扁舟長笛屬誰人。余家別墅在烏石江</text>
<title>八月十七日。一行詣闕。參行聖節賀禮。禮畢。宣賜酒飯於闕庭。稽首謝恩而作。</title>,<text>九城初日瑞雲曇。虎拜彤庭百辟參。黼黻星辰璇極北。梯航玉帛越裳南。河淸適際千年一。嵩壽齊呼萬歲三。鰈域小臣陪獸舞。內樽偏荷霈恩酣。時瑠球使臣亦與賀班</text>
<title>夜坐對月</title>,<text>白露垂珠浥軟紅。綵雲飛散月當空。滿城歌管涼秋夜。無限羈愁一館中。</text>
<title>病臥呻吟。不得作詩者。殆十餘日。</title>,<text>一庭槐葉起涼颸。月上虛簷漏正遲。堪笑旅人如蟋蟀。苦吟終夕了無詩。</text>
<title>病中寫懷</title>,<text>北馬那思越。南禽不戀燕。土風皆自習。物性果難遷。遠客縻深館。淸秋失壯年。帝鄕眞可樂。終憶漢陽廛。</text>
<title>八月二十六日。早朝詣闕。祗受欽賜綵段衣服等物。</title>,<text>遠捧芝函達紫微。客情王事兩無違。心知返面高堂日。一室榮生帝賜衣。</text>
<title>奉贈琉球國使臣蔡長史 奎</title>,<text>萬里琉球國。曾聞在海中。帝京逢使節。王事度秋風。地隔山川異。天連雨露同。南歸儻相憶。回首月生東。</text>
<title>書示睦禹卿書狀</title>,<text>山水平生絶賞音。與君年分晩偏深。同時便作朝天客。異地俱懷愛日心。虛榻不眠看曉月。小窓相對聽秋霖。何當故里還携手。却說燕京伴越吟。</text>
<title>記夢</title>,<text>遠客三秋病。寒蛩四壁鳴。小亭臨漢曲。煙月夢中明。</text>
<title>九月初一日乙未。書于玉河館。</title>,<text>一作西征賦。三逢乙未辰。雨昏梅正熟。風落雁初賓。帝宅當玄武。藩城竝碧津。歸期才隔日。更覺客愁新。余以四月二十八日乙未。離發玉京。迄今乙未。一百二十一日。</text>
<title>玉河館留別睦禹卿</title>,<text>久客宜旋旆。他鄕莫摻裾。知君事未了。別我意何如。落日思親淚。深秋寄弟書。遼西早氷雪。珍重戒歸車。</text>
<title>玉河館重贈睦禹卿</title>,<text>漢郭黃梅雨。燕臺白露秋。六千里道路。四十日淹留。共說歸朝樂。方知作客愁。故人還滯此。卒歲奈無裘。</text>
<title>次韻睦禹卿贈別之什 二首</title>,<text>雲捲長空雁陣排。秋風正與客行偕。暮年道路聊銜命。浮世功名可掛懷。使事有程淹日下。鄕園無主隔天涯。應知別後相思夜。寒葉蕭蕭雨滴階。客中孤悶苦難排。何幸朝京與子偕。晩歲林泉深託契。異鄕風雨慣開懷。華陽薄產天東畔。遼左遙程海北涯。莫歎歸驂暫留滯。會看鸞誥下堯階。</text>
<title>九月初二日。詣闕辭朝。發玉河館。次通州。七月十六日到館。留凡四十有五日也。</title>,<text>蠻館重扃坐一秋。天庭黃色出皇州。遙知東广庭前樹。烏鵲今朝噪不休。</text>
<title>九月初三日。書于通州。</title>,<text>朝賀竣王事。秋風出帝畿。橐中新賜幣。身上舊縫衣。驛樹淸霜重。津亭夕照微。寄聲南去雁。吾亦向東歸。</text>
<title>曉發通州</title>,<text>策馬秋城犯曉霜。白雲飛度塞天長。途中預作還家喜。彩服登堂說帝鄕。</text>
<title>九月初四日。宿三河驛。夜坐聞雨。</title>,<text>獨坐郵亭寂。深秋夜氣嚴。亂蛩鳴暗壁。疏雨滴虛簷。客日炎涼改。親年喜懼兼。無因問消息。歸路恨還添。</text>
<title>薊州道中</title>,<text>薊門霜落淡斜暉。野樹連天葉亂飛。月到北燕三過滿。人隨南雁一時歸。長空眇眇無今古。薄俗紛紛有是非。憶得湖鄕秋味別。晩稉初熟蟹螯肥。</text>
<title>九月初五日。宿薊州。夜雨。</title>,<text>客臥何輾轉。故園滄海東。燭殘秋夜永。門閉馹亭空。蟋蟀啼寒雨。梧桐墜暗風。年來蕭瑟恨。況是在途中。</text>
<title>九月初六日。次玉田。</title>,<text>客路重陽近。秋風故國遙。寒花開驛店。落葉覆官橋。異俗悲窮律。微班愧盛朝。秪應田舍侶。鷄黍共招邀。</text>
<title>九月九日。題沙河驛閑人劉九思家。</title>,<text>信宿遷安野老家。棗餻時節菊初花。霜凋薊樹寒雲斷。水接遼天落雁斜。故里登臨如夢裏。長年奔走作生涯。平林獨步歸程遠。淚滴荒城咽暮笳。霜籬紫菊映柴扉。客次登高對夕暉。衰草遍郊煙羃羃。亂山當郭樹依依。古丞兄弟空相憶。彭澤田園久未歸。欲典征衫供節意。驛亭寥落酒村稀。</text>
<title>九月初十日作 時因夫馬不齊。留沙河驛二日。</title>,<text>寂寞深秋日。躊躇古驛城。臨歸身且滯。經亂意多驚。敢問安危體。方添喜懼情。塞鴻愁底事。霜曉共悲鳴。</text>
<title>永平府道中</title>,<text>迢遞灣河上。天晴野樹明。風煙孤竹廟。人物北平城。弔古仍秋日。逢辰且客程。斜陽一悵望。霜角遠飛聲。日落長河暝。西風雁叫霜。去時逢七夕。歸路過重陽。作客頻佳節。思親獨異鄕。諸兄壽堂上。應奉菊花觴。</text>
<title>九月十一日。宿永平府。</title>,<text>鄕夢初回夜未殘。流年轉覺節頻闌。征鴻叫月聲聲苦。病柳經霜葉葉寒。王事敢論身事遠。客途還抵世途難。傷時只恨謀生拙。枉着靑衫負釣竿。</text>
<title>九月十二日。宿撫寧縣秀才王國定家。夢還王京。</title>,<text>中夜夢忽覺。秋深鞍馬間。何言異地客。能得片時還。珍重大兄語。分明慈母顏。孤懷向誰道。坐對小童頑。夢覺鄕關遠。秋堂夜正長。弟兄俱一室。俄頃各殊方。顏色似相視。語音猶未亡。羈心不自定。匡坐聽寒螿。</text>
<title>九月十三日。次山海關內。</title>,<text>日暮關河迥。孤鴻過驛樓。歸途仍百慮。去國已三秋。燕地飛霜早。遼天落木稠。高堂得安穩。應更倚門愁。</text>
<title>書贈趙雲野五言長句 十五韻</title>,<text>趙公年七十。白髮面如丹。筆下千人屈。胸中萬卷蟠。吏材居貢首。儒術擅朝端。國寶仍藏櫝。名程早掛冠。後身彭澤令。當日廣文官。種菊開三逕。鳴琴樂一簞。骨淸仙鶴瘦。心潔玉壺寒。一識眞知幸。重逢得盡歡。松醪頻凸斝。山果正堆盤。搖落燕霜冷。淹留薊月團。弊袍愁歲晏。羸馬怯途難。雅論煩相慰。羈懷賴自寬。塞煙衰草暗。戍角曉星殘。信宿情偏重。離違涕欲汍。東來有使節。時爲報平安。</text>
<title>九月十五日。留山海關趙雲野家。夜坐述懷。題于壁上。</title>,<text>秋滿關城木葉凋。碧天如水暮迢迢。幷州店舍分孤竹。碣石風雲接大遼。去路直緣王事急。歸驂方覺客身遙。家山在眼何時到。坐對氷輪又一宵。</text>
<title>重贈趙雲野先生</title>,<text>山海城西店。重來似舊隣。道人偏愛士。高榻慣迎賓。屋角霜華重。墻根菊蕊新。燒香三夜話。臨別各傷神。</text>
<title>九月十六日。出山海關。次高嶺。</title>,<text>白雪天山北。黃花薊海東。古關寒鑰閉。危堞夕烽通。雁沒孤雲外。河明大野中。年年窮磧路。驅馬逐漂蓬。</text>
<title>高嶺主人家。菊花盛開。月下獨坐。有懷寬甫，持世，汝章諸君子。</title>,<text>絶塞逢搖落。佳辰怨別離。可堪霜月夜。更對菊花枝。未泛淵明酒。空歌希逸詞。三君眼中見。坐負一年期。</text>
<title>月夜登高嶺城樓</title>,<text>黑山秋色墮黃楡。關路無人白草枯。日暗沙場收戰馬。霜寒粉堞起棲烏。風煙慘慘長河迥。星漢亭亭片月孤。城上戍兒愁不寐。曉笳吹徹小單于。</text>
<title>九月十七日。宿沙河驛。是夕雨作。</title>,<text>雁落沙河暝。蟲鳴野戍空。故鄕秋色外。荒驛雨聲中。寸祿常爲客。窮愁易作翁。閑居二十載。一褐臥松風。</text>
<title>九月十八日。次沙河所。</title>,<text>塞平郵舍傍河湄。短日沈雲落雁遲。霜重野營頻擊柝。月高山壘獨登陴。少時膽氣年年減。窮磧秋陰事事悲。正憶從軍靑海北。雪中橫槊賦新詩。</text>
<title>九月十九日。發沙河所。次寧遠衛。</title>,<text>沙河城外北風疾。塞雁南征相背飛。白日黃塵滿天地。馬韓孤客此時歸。</text>
<title>寧遠衛途中。遇大風。</title>,<text>寧遠城邊大風起。路上黃埃撲人面。行人掩目迷所適。咫尺相逢不相見。東西南北俱茫茫。白日無光失宇縣。何時風止天氣淸。直恐乾坤互旋轉。</text>
<title>九月二十日。宿連山。</title>,<text>塞霜如雪滿平蕪。月黑天長斷雁呼。城上銅鐎頻警夜。龍沙咫尺北單于。</text>
<title>九月二十一日。次杏山。對菊有感。</title>,<text>野菊淸霜裏。開花傍古城。幽香怜隱逸。晩節識堅貞。合與竹松種。肯爭桃李榮。柴桑骨已朽。延佇獨含情。</text>
<title>九月二十二日。宿大凌河。夜雨。</title>,<text>占道緣河曲。陰雲接野平。秋山仍夜雨。驛店是邊城。樹濕寒鴉定。風回旅雁征。老兵捲蘆葉。更奏落梅聲。</text>
<title>十三山道中</title>,<text>十三山下路。西去又東還。赫日燒雲赤。繁霜着葉殷。天時一已改。塞月五回彎。憔悴靑銅裏。唯應損舊顏。</text>
<title>九月二十三日。宿閭陽。</title>,<text>古店寥寥暗曉釭。疏星的的透虛窓。遼陽驛路穿荒塞。浿上秋風滿舊邦。更鼓籠東頻報刻。戍笳哀怨不成腔。思歸暫作滄洲夢。月照蘆花睡鴨雙。</text>
<title>九月二十四日。次廣寧。</title>,<text>西風吹客衣。西日冷無輝。塞木催黃落。鄕山隔翠微。路遙如却步。愁劇恐非歸。潘掾悲秋作。猶聞在省闈。</text>
<title>九月二十六日。次盤山。</title>,<text>草際霜風急。斜陽照遠洲。塞平雲不斷。天迥樹如浮。病馬依寒隴。昏鴉集古樓。遼西幾千里。一步一新愁。</text>
<title>高平道中</title>,<text>塞門衰柳葉。片片馬前飛。遼海雁俱盡。漢都人未歸。磧平秋草遍。雲闊夕陽微。惆悵辭家日。雨中梅子肥。</text>
<title>九月二十七日。宿沙嶺。</title>,<text>古驛秋寥落。邊風夜怒號。野平星點少。樓迥柝聲高。倦鵲移深樹。驚鳧起暗壕。旅人還早發。霜露滿征袍。</text>
<title>九月二十八日。宿牛家莊。是夜。大雷電雨雪。</title>,<text>遼陽九月多北風。日暮黑雲埋層空。夜半霹靂擊大塊。列缺掣鞭隨豐隆。天潢倒注雨聲急。玉屑千丈堆華嵩。吾聞仲秋雷入地。電光不謂照雪中。輷輘淅瀝一夕裏。玄冥祝融如爭雄。五行錯亂失其節。二氣激薄何相蒙。乖龍無乃好戲劇。復恐土候殊海東。海東小子豈解事。明發獨坐憂天公。</text>
<title>九月二十九日。大風且雪。海州衛道中作。</title>,<text>遼陽秋大寒。氷合長河水。朔雪落滿空。朔風刮地起。雲陰慘四塞。磧色昏千里。廣漠煙火絶。鳥雀聚孤壘。獨有遠征人。日暮行未已。北風吹北極。不周山欲折。倒流百川水。卷起萬丈雪。雪片散大漠。天地凍雲黑。四盻但蒼茫。六合寒一色。我馬何凌兢。我僕瘦無力。日落關塞遠。獨立氷河側。</text>
<title>題海州衛驛店壁上</title>,<text>烏巾十載臥林巒。萬事無營一室寬。此日正知官有味。遼陽秋雪滿征鞍。</text>
<title>九月三十日。次鞍山。</title>,<text>古塞寒煙暗戍樓。亂風吹雪滿平洲。行人今日關心事。驢背逢秋又送秋。</text>
<title>十月初一日乙丑。還到遼東</title>,<text>昔我往矣三伏中。燭龍銜火燒天紅。百川如沸金石爛。草木翠乾山欲童。遼東之野敻無際。路上塵土飛濛濛。羸僮倦馬喘不進。舌呀口燥膏液融。今我來思冬十月。壯陰奪陽寒氣隆。凶飆日夜簸坤軸。沙礫飄揚氛靄朦。遼東之水凍不流。平地雪堆連蒼穹。縮頸呵手肌肉裂。黑貂弊裘徒蒙戎。祝融顓頊若相厄。我何獨賢天非公。吾聞上帝降大任。要試斯人先阨窮。魏瓠濩落竟無用。奔走但知勞薄躬。虞淵白駒疾如電。玉蟾盈缺姮娥宮。寒來暑往歲聿暮。北去東還猶轉蓬。君不見遼東城外柳陰濃。枝葉摧落號悲風。何況浮生榾榾遠行邁。誰能不作白頭翁。</text>
<title>遼東懷遠館。奉呈冬至使西坰柳尙書。</title>,<text>左海千年拱玉臺。詞臣三渡鴨江來。燕都路遠雄關阻。鶴野秋寒疊雪堆。一代盛名高士望。九天新命重卿才。歸輧直與春風至。會見扶桑祲豁開。公行兼有奏請備倭之事。故末句云。</text>
<title>西坰相公辱賜和敎。至再至三。盥手圭復。感竦無涯。謹用元韻。敢申微志。以資一粲。</title>,<text>尙書官重舊蘭臺。二十年間兩去來。龍塞風雲山似簇。鳳城宮闕繡成堆。明時更作朝元使。專對應須蓋世才。邂逅異方拚勝集。愁顏一得向公開。至日書雲迫魯臺。遼城忽見使車來。山蟠雙子侵燕界。水蹴三叉沒雁堆。離恨自生分袂地。物情方倚濟時才。遙知曉入明庭賀。十二門深九殿開。列棘淸陰俯柏臺。星郞遙迓月卿來。功名圖畫麒麟閣。世路風波灎澦堆。萬里自嗟催作別。百年寧有解怜才。煩公儻記南曹掾。東閣歸時爲一開。公時判禮部。余爲郞中。故首句云。公冊扈從功臣。玄冥雲物屬黃臺。寒雨漫空作雪來。謝女風前看絮起。蘇仙庭畔認鹽堆。殊方正喜披淸裁。彩筆還驚試妙才。拙句敢言能繼和。惟堪凍口一回開。右和詠雪淸秋多病滯金臺。驛騎初隨候雁來。遙塞黑雲寒不散。淺山紅葉亂成堆。盛朝無用須安命。薄俗相輕肯愛才。吟望東籬歸已晩。菊花空負一番開。一岸蘆花古釣臺。秋風千里夢歸來。江涵返照金成柱。雨洗平沙玉作堆。白鳥有盟怜遠役。靑雲無路愧微才。小亭寥落今誰在。盡日蓬門鎖不開。右答西湖柴扉之聯。余家亭子在玄石江。</text>
<title>奉酬冬至使書狀官李士薰校理。用前韻。</title>,<text>金鑾學士老霜臺。萬里乘槎八月來。遼塞已看飛雪片。臘天何處打灰堆。相逢豈必曾相識。一語偏驚第一才。合把淸樽待歸騎。春風須趁早梅開。</text>
<title>靑石嶺</title>,<text>磊磊山皆石。當空僅得蹊。行人共流汗。積雪半成泥。險料函關敵。高看劍閣低。遼西厭平野。却此任攀躋。</text>
<title>高嶺</title>,<text>高嶺高且險。地形如蜀門。嶺上復有嶺。下馬相攀援。氷雪蒼崖滑。藤蘿白日昏。非懷東去興。辛苦豈堪論。</text>
<title>十月初六日。宿下高嶺。</title>,<text>雪埋山逕夕陽昏。狵吠遙林有小村。茅舍老翁邀客宿。棘籬寒鵲向人翻。床頭燭焰明仍翳。石底泉流斷更喧。認得峽中鄕俗好。夜深猶不閉衡門。</text>
<title>連山關道中</title>,<text>關塞雖云遠。居民自作村。峽中皆怪石。川上卽高原。野彴依沙觜。山田帶燒痕。平生卜築意。到處愛林園。連山古關路。山擁境偏幽。草屋依蒼壁。柴門面碧流。鷄豚晴自放。黍稷晩全收。秋盡村村淨。樵歌慰客愁。</text>
<title>十月初七日。次通遠堡西村。晩步溪上。</title>,<text>郭外橫溪迅。溪頭屋對山。魚跳明鏡裏。木落彩屛間。谷暝牛羊下。籬喧鳥雀還。沙汀小佇立。新月伴人閑。</text>
<title>十月初八日。宿伯顏洞。行到牛家莊。雨雪大作。比至遼東。天氣嚴沍。自過分水嶺。風日姸和。山川秀麗。如入一別區也。</title>,<text>一嶺分南北。河流曲幾灣。孟冬天未雪。窮塞地皆山。野樹長橋外。人家夕照間。更無煙火警。旅宿且開顏。</text>
<title>湯站道中</title>,<text>赤日烘雲憶去時。黃膏流作雨淋漓。道旁暍死吾甘分。不怕霜風刮地吹。</text>
<title>十月初九日。宿細川。</title>,<text>東指蠶峯路幾千。忽聞明日渡龍淵。羈心不信鄕園近。愁對遼天月又弦。蠶峯卽木覓山蠶頭。九龍淵。在鴨江上流。松鶻山前望義州。中間只有鴨江流。此身不及高飛鳥。夜宿孤村又客愁。坐看樓頭月正南。幾時鷄唱更聞三。還呼候吏千回問。明日龍灣恐謾談。</text>
<title>十月初十日。還渡鴨綠江。書于舟中。</title>,<text>故國三秋後。行人萬里還。聖朝無警急。慈母且平安。對酒身如夢。臨流意自閑。客愁兼客路。倂盡此江干。</text>
<title>辛丑十一月十八日。宿坡山。奉次遠接使月沙李相公韻。</title>,<text>三宿坡山一歲間。客心無賴節頻闌。斷橋氷雪迷前路。古渡風潮蹴上灘。官序自憐潘岳拙。詩篇終似孟郊寒。去時御史今從事。却得居人拭目看。余以進賀使書狀官。四月赴燕京。月初乃還。往來時曾宿于此。今又來過故云。野色蒼蒼雪點殘。行人不覺歲將闌。峯含落照生輕靄。潮捲平沙漲遠灘。長路只關王事急。弊裘寧怯曉風寒。天公似護江山勝。借與明公作意看。右和冬暄</text>
<title>過臨津。次使相韻。</title>,<text>江天十里渺煙波。一帶津流赴洛河。海內名區寧有此。客間歸思定如何。可憐世故驅人去。空見年光瞥眼過。遙羨蓑翁無箇事。夕陽移棹唱漁歌。</text>
<title>安城館。次使相韻。</title>,<text>落日安城館。山深候角長。才名供世故。客路費年光。壑雪藏泉竇。林風吼土囊。一旬重到此。轉覺半生忙。</text>
<title>洞仙館。次從事官鶴谷洪輝世韻。</title>,<text>季鷹菰飯畢郞螯。滿腹平生肯復饕。歲暮却愁爲客遠。病來唯覺作詩豪。楓林日落寒鴉定。雪岳雲開曉月高。安得屛居依老圃。直敎機事息秋毫。</text>
<title>洞仙館。復用坡山韻。</title>,<text>關塞迢迢峽路艱。旅遊偏覺宦情闌。天長落日低松嶺。野盡危橋過石灘。鳳鳥不來亭樹老。仙人已去洞雲寒。思歸一夜渾無睡。自把新詩百徧看。</text>
<title>次從事官南郭朴說之贈黃州牧使尹存中韻。</title>,<text>平生不辦作茲遊。三子同登百尺樓。學士題詩多態度。使君爲政最風流。天寒宿鳥歸郊外。雲盡遙山出海頭。明日淸臺應有奏。德星今夜聚西州。</text>
<title>冬至前一日。中和途中。記事口號。</title>,<text>西關驛路馬如飛。三子聯翩竝轡歸。客裏暮年逢小至。天邊亂樹帶斜暉。篇章屬和吾知忝。參佐交懽古亦稀。莫訝化來風日媚。陽春一曲破陰機。近來。天氣甚暄。不似冬日。故末聯及之。</text>
<title>次都司迎慰使芝峯李潤卿令公平壤淸華館韻</title>,<text>公不求名名自隨。公行何疾我偏遲。新詩靄靄春雲態。仙骨昂昂野鶴姿。此去只應非異路。後生還幸得同時。孤城駐馬煩相待。日落煙寒浿水湄。</text>
<title>次芝峯李令公寄贈韻</title>,<text>客中今日眼偏開。白雪詞高識妙才。古國繁華千載後。早梅消息一陽回。江山寥落餘箕墓。雲物分明驗魯臺。從此春風滿京洛。好迎仙詔共歸來。</text>
<title>十二月初一日。謹呈使相案下。</title>,<text>先世曾同榜。年同壽亦同。忌辰還竝日。王事且趨風。天地恩何報。丘原祭莫通。平生蓼莪痛。泣血向吾公。公先大夫。乃某先考榜進士。竝生戊子歲。竝以癸巳十二月初一日棄代。今者。某又忝公幕下。終身喪日。適及於行路中。昊天罔極之懷。有不可以言語形容者。輒抆血泚筆書以志之。</text>
<title>次芝峯韻</title>,<text>一年重過浿江城。堪笑能詩謾得聲。野樹寒煙和雪暝。海天殘照漏雲明。轉頭行樂渾如夢。入眼山川却有情。西塞迢迢王事急。不堪東望計歸程。是日冬至</text>
<title>次東皐崔令公 岦 立之韻</title>,<text>六年音信隔存亡。一笑尊前意自長。末路追隨欣附驥。異鄕棲息見從凰。早知蓋代蘇張手。直洗盈箱月露章。要與戰詩吾豈敢。丈人筆陣正堂堂。</text>
<title>次義州延慰使五峯李相公韻</title>,<text>公曾送我我還迎。別日無多轉有情。未作執鞭空遣騎。何時促席共飛觥。深知鮑叔偏憐管。却望箕城便似幷。忽把來詩煩夜坐。驛亭殘燭夢難成。余先到金郊驛。爲擇送一騎。以迎公行故云。</text>
<title>百祥樓。次製述官石洲權汝章韻。</title>,<text>高樓百尺倚層空。千古登臨意不窮。大野孤雲飛鳥外。群峯積雪夕陽中。手摩星斗天文近。坐壓湖山地勢雄。爲愛故人詩語妙。風煙描出似良工。</text>
<title>上齊山亭。次使相寄示韻。</title>,<text>地遠官居僻。山平野勢寬。茲亭最奇絶。所恨獨登攀。畫角催人發。凝雲醞雪寒。何時了淸賞。征騎及春還。使相先向前路。不得同上齊山亭故云。</text>
<title>納淸亭。次使相韻。</title>,<text>今朝已臘月。長路節頻移。故國餘千里。新梅定幾枝。鳥歸寒浦外。客散夕陽時。小閣多幽意。臨流且詠詩。</text>
<title>新安館。次使相韻。</title>,<text>此日寧非幸。吾生遂得依。使車容托迹。賓席覺生輝。臘籥催年急。更人報漏稀。殷勤陪笑語。心事兩無違。</text>
<title>留新安館。次使相韻。</title>,<text>昨日陪淸讌。終筵未覺疲。帳寒華燭爛。林暝凍雲癡。正被羈心苦。寧辭酒興衰。今宵有新月。歌笑也相宜。</text>
<title>次權汝章有懷李實之韻</title>,<text>平生李謫仙。愛向酒家眠。氣岸今何似。更凌豪士前。</text>
<title>宣川館。次使相韻。</title>,<text>誰築長堤貯大川。雨雲無復望油然。開荒直作陂千頃。決澮寧虞旱七年。共喜莅民能布澤。却憐因地得全天。使君美政元居最。不但希蹤鄴令賢。</text>
<title>次使相用宣川東軒壁上韻</title>,<text>先祖東槎日。西州四度過。聲名動上國。翰墨啓吾家。世業諸孫在。遺篇此地多。不才叨載筆。今復迓皇華。久識宣城好。今從太白過。依俙板橋浦。寂寞謝公家。郭外靑山近。湖邊白鳥多。還慙杜陵客。三十鬢先華。</text>
<title>次權汝章韻</title>,<text>客愁何日已。歸路正茫茫。千里身先到。孤城地一方。弟兄無近信。南北各殊鄕。羨爾鴒原集。回頭轉自傷。時汝章之兄韐。適客遊關西。來會龍灣故云。</text>
<title>龍灣館。次車復元韻。</title>,<text>孤城重到意如何。前月纔從此地過。身事自憐隨泛梗。年光偏覺劇頹波。塞庭風雪逢人少。京國池臺入夢多。賴有同來數君在。琴心一曲奏洋峨。</text>
<title>十二月十六日。集東臺。仍作雪馬之遊。次使相韻。</title>,<text>我公實詞伯。盛名傾一國。賤子亦何幸。忝作門下客。龍灣古塞隅。得以陪遐矚。東臺俯鴨水。水凍寒浪縮。暇日恣遨嬉。羈懷暢鬱抑。是時冬候暖。原野散晴旭。北指女眞城。西瞰遼陽陌。大江自東來。其源深莫測。下與滄海合。黏天杳無壁。夷夏自一家。宇宙輸雙目。日暮跨雪馬。直走長河側。有巖何巉巉。屹立壓坤軸。衆流匯其底。百丈湛疑綠。傳聞古老說。神龍之所宅。恩威在頃刻。白日飛霹靂。伊余拜稽首。默禱心自惕。始來天宇晦。四顧陰氣塞。俄然明月出。黑雲散無迹。使我瑩神魂。如在水精域。因思亂離初。六載再兵革。鸞駕此行幸。震丘地忽拆。關西國咽喉。賊乃奪所扼。小醜竟就滅。王迹未宜熄。社稷復樹立。封疆遂開拓。政値中興期。此樂詎有極。況吾與數子。肝膽兩無隔。夜深奏軍伶。鐃歌間鼓笛。興酣踏曾氷。相與窮永夕。仰天或大笑。臨風嘯更劃。痛飮若鯨吸。起舞互雀躍。公其無遽歸。時乎難驟得。水淸纓可濯。水濁足可濯。願言勖此心。愼勿渝金石。</text>
<title>使相再用前韻。爲七言長句。遂依次。</title>,<text>我恨不及古之人。又恨不得生中國。每羨山東李太白。布衣早作靑雲客。狂歌放蕩梁宋間。脫身飄然恣遠矚。東韓一隅束壯士。獨守甕天同蝸縮。欲駕長風出六合。有懷莫騁久掩抑。去年北上元帥臺。直對扶桑看曉旭。今年西謁天子庭。快馬著鞭馳紫陌。燕山漠漠關塞長。遼海洋洋渺難測。歸來壯觀如夢中。閉門長安空四壁。茲行何幸逐淸塵。路傍觀者爭拭目。皇華擯從世所榮。復喜時英俱在側。相公文章是餘事。士望穹窿歸鼎軸。錦南藻思一何綺。天葩曄曄敷紅綠。唐城氣猛語且健。隱若深林虎豹宅。韠也心肝皆錦繡。車侯落筆摧霹靂。余亦何者蒙許與。跽受一言深自惕。金舂玉應鼓和氣。不覺嚴冬當閉塞。沈冥那復動羈思。登眺且可窮勝跡。矧今皇朝化無外。四海爲家開壽域。東漸暘谷南朱垠。萬里梯航貢毛革。我邦偏荷雨露恩。草木先春皆甲拆。龍灣形勢俯要衝。天下之亢此可扼。邊頭還作佳麗城。刀斗不驚烽火熄。丹樓紫閣連雲搆。繡戶紗窓倚天拓。靈湫百丈九龍居。斷崖屹立撑斗極。統軍高亭最軒豁。回首崑崙如不隔。千鍾竹葉凸金罍。一曲梅花飄玉笛。謫仙當日縱幽討。豈有同遊盛今夕。意氣揚揚相顧眄。拍手一笑天地劃。是時江空雪新霽。玉輪飛出金波躍。奇遊到此樂更無。昔者所慕吾已得。公言好飮亦可喜。使我胸襟坐滌濯。行當此地留十旬。一日應須飮一石。</text>
<title>次使相夜坐口占 十絶</title>,<text>北去西來歲欲除。此生何日賦閑居。夜深旅館偏無寐。獨對寒燈且看書。東望孤雲日欲昏。可堪王事廢冬溫。天涯忽作還家夢。白髮蕭蕭正倚門。一杯官酒共誰持。獨臥燈前枕半欹。默算歸程驚起坐。撚髭還誦記行詩。少年心迹兩淸眞。高枕山東絶世塵。堪笑浮名飜作祟。路岐長作未歸人。千里看書兩斷腸。雁行飛散海天長。可憐關塞年年別。風雨何時更對床。伯兄以高嶺僉使。時在北塞。塞天風雪病纏身。一臥經旬與死隣。辛苦却愁慈母念。強題安穩寄歸人。莫道東君隔歲回。春風已趁臘前來。故園梅柳應相待。病裏歸心一夜催。蒲團獨坐夜如年。惟有孤燈照枕邊。老子平生偏愛靜。却敎人怪學參禪。余常獨宿。人皆以山僧比之故及之。憶歸非爲食無魚。自是枯腸習野蔬。記得山居風味別。芋羹新煮配菁菹。右憶臺山別業十里蘆花映碧江。沙洲日落點漁釭。一聲邊角驚歸夢。曉雪騷騷打紙窓。右夢遊兩宜堂</text>
<title>次使相韻</title>,<text>獨上高城望漢陽。塞天斜日冷無光。長年奔走身如梗。浮世悲歡鬢欲霜。老去宦情輕紫綬。病來醫訣驗靑囊。羈遊政覺還家樂。會待春風爲促裝。扶搖無計上鵬程。人世炎涼問幾更。綠水紅蓮叨妙選。丹鷄白犬許深盟。禮優正合輸身事。才薄何能愜物情。歲暮憶歸渾少睡。夜窓風雪暗長檠。</text>
<title>臘月二十七日。夜坐無聊。錄懷奉呈。</title>,<text>塞館誰相問。羈心忽自驚。短笳悲似語。孤燭翳還明。舊曆唯三日。吾年已半生。預將迎歲酒。今夕要同傾。</text>
<title>再用前韻</title>,<text>塞外鄕書絶。燈前旅夢驚。相公詩忽到。寂寞眼還明。異域逢今日。浮名誤此生。招要一杯酒。直使寸心傾。</text>
<title>次使相韻。奉呈五峯李相公。</title>,<text>曾枉華牋字數行。客中無耐別愁長。一年殘臘餘三日。五夜歸心抵十霜。自幸西來同遠役。誰知北望間淸光。題詩欲報相思意。燈火昏昏照半床。</text>
<title>除夕。以殘雪夜異鄕人分韻。得夜字。</title>,<text>大儀斡四運。寒暑遞冬夏。光陰爲過客。天地卽傳舍。人生處其內。萬古同一化。誰能獨長年。徂歲不我假。我年三十一。我顏已衰謝。逝者固莫追。來者安足藉。況乃嬰世務。奔走靡自暇。宿留關塞眇。欻復値此夜。旅懷常少悰。撫時愈悲吒。幸賴廁群英。賓館許邀迓。爛然燈燭張。初筵羅酒炙。茲行亮非分。茲會天所借。我起爲公壽。我言公勿訝。少壯能幾時。是身老堪怕。達曙且酣歌。顚狂任嘲罵。</text>
<title>聯句</title>,<text>何處難忘酒。天涯歲暮時。汝章 日沈關雪暗。風急戍笳悲。子敏 塞語聞還慣。鄕書見較遲。汝章 此時無一盞。何以慰羈離。子敏</text>
<title>次使相正月三日大雪 二絶</title>,<text>新正三日逗餘寒。密雪漫空到夜殘。睡起不知時序改。春城猶作臘天看。畫堂終日靜無人。雪片隨風落錦茵。忽憶西湖訪梅處。一年空負北枝春。</text>
<title>正月初五日。孤坐無聊。率爾書懷。錄呈求敎。</title>,<text>客裏仍多病。春來轉少歡。雪深門晝閉。庭靜鳥空讙。對酒誰同酌。題詩只獨看。塞城風俗異。端坐憶長安。</text>
<title>人日晴。戲書以志。</title>,<text>去年人日雪。雲氣蔽淸晨。今日逢人日。天晴淑景新。使事非殊域。休徵卜此辰。對尊仍自賀。直勝杜陵人。</text>
<title>次使相韻</title>,<text>白屋平居對翠屛。路岐何事漫勞形。江頭遠待皇華使。天上重輝太子星。新歲令辰逢七日。聖朝煕運啓千齡。羈心秪作還家夢。松桂花陰滿小庭。寒燈明滅篆香銷。坐算郵亭夜正遙。供世自憐孱懦性。許身無補聖明朝。虛名却忝紅蓮幕。幽夢空尋獨木橋。直欲抽簪還舊隱。石樓高臥避人囂。</text>
<title>次使相韻。題默上人詩卷。</title>,<text>客間相見贈新篇。戒爾深藏莫浪傳。只爲遠來酬厚意。小才非敢較前賢。十年雲壑掩松扉。晩落名途百計非。臥病天涯歸未得。故山春盡鳥空飛。</text>
<title>政上人詩軸。次使相韻。</title>,<text>歸心迢遞憶巴陵。旅宦經年去未能。忽有山僧遠相訪。一宵淸話竟寒燈。</text>
<title>次使相贈奏請使趙同知 挺 韻。時奉誥命冕服而來。</title>,<text>天上芝函手捧持。春風旋旆路逶遲。龍章黼黻來靑徼。鸞紙絲綸降赤墀。盛典重頒光國祚。明庭共賀肅朝儀。藩邦此日皇恩大。椒掖悽涼只益悲。懿仁王后誥命。竝爲補賜故云。</text>
<title>次五峯相公寄示韻</title>,<text>久爲西塞客。何處望南州。漢樹迷歸路。胡山入戍樓。衰顏羞對鏡。佳節度藏鉤。忽喜淸詩到。燈宵約共遊。城頭新月細。雨後暮天澄。抱病詩全廢。澆愁酒屢徵。歲時今又過。人事故相仍。會待高軒至。寒齋共看燈。</text>
<title>正月十四夜。聞使相乘月獨上統軍亭。車祕書先賦一律。遂次其韻。</title>,<text>雪月金波淨。江天玉鏡空。深宵倚高閣。長嘯起淸風。滯臥眞堪恨。奇遊未得同。明朝倘餘興。力疾願從公。時余適感微恙</text>
<title>月夜。登統軍亭。次使相韻。</title>,<text>靑河遠出白頭山。赤壁斜連碧海灣。地割女眞通北塞。營開都護鎭西關。麗家統合三韓後。遼野平分一水間。極目高亭千古意。暮天無際鳥飛還。百雉高城萬仞山。山頭畫閣俯江灣。大荒日落雲沈樹。窮塞春寒雪擁關。地理橫分夷夏界。月輪徐轉斗牛間。庾公今夜饒餘興。醉踞胡床且未還。</text>
<title>次五峯相公寄贈韻 公嘗在宣城。詩以報期。要趁上元來會龍灣矣。聞槎音尙遠。不克赴約。</title>,<text>咫尺宣城路。丁寧月夕期。如何待高駕。空復枉新詩。世故元難料。交情只自知。北亭愁佇立。斜日下西陂。</text>
<title>正上人詩卷。次西坰韻。</title>,<text>爾從山中來。還向山中去。我本山中客。爲報山中侶。山中幽事多。難與世人語。巖花開又落。四時自成序。擾擾名利關。不可以久處。歸去來山中。終當不負汝。上人時住妙香山寺</text>
<title>次使相詠軸上畫。贈連上人韻。</title>,<text>松林隱映出琳宮。山色蒼蒼煙霧中。短筇斜日溪橋路。世上幾人閑似公。三角山前獨閉關。小齋終日對靑山。西來却展山僧畫。回首雲山愧未還。</text>
<title>次五峯相公寄贈韻</title>,<text>塞遠人煙少。山長夕照多。旅遊春寂寞。歸計日蹉跎。短札愁邊到。佳辰病裏過。遙知北樓上。留醉擁笙歌。</text>
<title>次製述官南窓金餘慶韻。送接伴官李相禮 瑗伯玉 還朝。</title>,<text>塞館愁誰語。家書靜不來。可憐爲客日。更擧別君杯。王事身猶滯。春天首獨廻。唯應廣津上。開遍北枝梅。君家別業。余家田莊。竝在廣津故云。</text>
<title>次使相韻。贈別李伯玉。</title>,<text>久客春風裏。孤城落照間。羨君回使節。先我到秦山。拜闕鳴珂動。升堂彩服斑。天涯遊子淚。東望不勝潸。</text>
<title>正月二十八日。冬至使先來通事李景恭來言。詔使因燈節放暇。不得辭朝。計於今日始爲起程云。戲書以志。</title>,<text>聞說皇華使。燈宵在帝州。燕山千里路。鴨水二年愁。縱遣今晨發。行當幾月留。春風吹草綠。日夜憶滄洲。</text>
<title>次使相韻。題鑑上人詩卷韻。</title>,<text>毗盧峯與白雲連。師在虛空不住天。佛性炯於甁裏月。禪心淨似鉢中蓮。前生未盡儒名累。見世長爲吏役牽。願脫朝簪依丈室。智燈能得照昏眠。</text>
<title>奉送進賀使成判書 泳 赴燕京</title>,<text>紫宸開鶴禁。黃紙降鸞綸。四海謳歌日。千秋冊禮新。上章申賀典。將命簡名臣。士望歸台鼎。卿材冠縉紳。早膺王事重。專對帝庭頻。氷雪遼河路。煙花薊樹春。南宮忝下掾。北闕間淸塵。一識良爲幸。還嗟未得親。逢迎古塞外。送別暮江濱。天下方騰慶。尊前獨愴神。可憐淹旅館。無計駐征輪。短什聊書志。嚴程且愛身。</text>
<title>奉送東宮進賀使朴參判赴燕京</title>,<text>九天頒玉冊。萬國賀春宮。盛典稽顒望。新封出聖衷。吾王誠自至。使者秩還崇。宿德當朝傑。全才蓋世雄。明庭膺妙簡。異數冠諸公。帝里花初動。郵程雪政融。荒城華表月。古廟伯夷風。甲第笙歌裏。名園錦綉中。遠遊身且健。昭代禮逾隆。賤子眞知忝。淸尊幸得同。托交無老少。告別忽西東。只願旋車日。升堂許擊蒙。</text>
<title>奉送書狀官趙佐郞 誠立 赴燕京</title>,<text>驄馬朝天憶去年。燕臺迢遞路三千。盤山地闊雲低樹。望海亭高水接天。壯觀政堪供客眼。浮生不用惜離筵。羨君更赴靑宮賀。萬國齊趨玉佩聯。王事經年滯塞城。春風却送故人行。日沈官渡雲初起。雪盡郵亭草又生。洛下舊遊渾一夢。天涯此別最多情。皇都若見正朝使。爲報江頭候客旌。</text>
<title>次東皐崔令公韻。贈權汝章。</title>,<text>天下奇才合濟時。江湖落魄少相知。未將長策干明主。誰料新恩賴小詩。却遣陳蕃容下榻。向來袁粲嘆披帷。白衣從事人俱羨。幕府紅蓮媚綠池。君才落落世莫用。君名藉藉人共知。平生喜讀太公法。七歲能爲長句詩。載筆今來王儉幕。運籌何日張良帷。我欲與之拂衣去。東遊暘谷西咸池。</text>
<title>次五峯相公韻。題贈珠上人。</title>,<text>病來獨作客。春到未還山。竟日唯憑几。經旬懶著冠。忽驚蝴蝶夢。旋炷鷓鴣斑。不是流年促。衰顏失故丹。</text>
<title>奉贈韓石峯二十四韻。</title>,<text>吾愛韓夫子。今時王右軍。解符隨擯使。辭陛拜明君。瑞彩前星動。恩波少海分。石榴如始摘。金橘藹餘薰。賦爲朱房綴。騷憐綠葉紛。移根安息國。結子洞庭濆。錫貢來何遠。頒宣藝不群。百年涵雨露。一代際風雲。命召容乘傳。榮光邁聘纁。旋看紆郡紱。豈許守鄕枌。屢下宸章煥。常霑法酒醺。承嘉寫羲易。遭亂補秦焚。貳極資天縱。分陰學日勤。使書皆聖典。所好是皇墳。豳什歌流火。周公訓在殷。松煤和寶麝。繭紙襲仙芸。鐵索蟠奇骨。銀鉤出細筋。休論聖張旭。肯數婢羊欣。屈曲龍蛇狀。縱橫錦繡紋。睿心仍有醉。珍賜詎無勳。妙染誰能竝。鴻私古莫聞。感深難可報。涕落復何云。贊美諸賢作。鋪張大手文。盛名應未泯。永世仰淸芬。</text>
<title>次思庵朴相國韻。贈楊萬古。楊蓬萊士彥之子</title>,<text>相公風裁動朝紳。隔代無因奉面親。聞說拜鵑窩下路。古墳寥落臥麒麟。楊脩才力壓東阿。冠世文章自一家。惆悵丹砂賦就後。蟠桃開落幾番花。聞君卜築白雲間。金鼎燒丹試九還。西塞偶爲蓮幕客。夢中瑤草滿空山。</text>
<title>次金餘慶韻</title>,<text>西來同作未歸人。歲月駸駸閱幾旬。關塞山川千里道。是非榮辱百年身。名場正愧詩才薄。老境偏憐酒味眞。想得春風入京國。滿城花柳一時新。</text>
<title>次權汝章韻</title>,<text>憶昨東臺飮。三江雪月寒。忽然人事改。更奈歲華殘。薄俗知音少。浮生會面難。要須編述作。留作異時看。地盡江天闊。春深塞日寒。萍蹤一何遠。桂魄幾回殘。臥病腰支倦。逢人拜起難。今朝明鏡裏。忽作老翁看。日夕官樓靜。天陰塞月微。腰間蒼玉佩。夢裏綠蓑衣。末俗偏多忌。初心更覺非。遙憐江上宅。春晝鎖柴扉。小技名何著。淸時宦更微。殘生忝賓席。懶性誤朝衣。去去年華改。看看世道非。永懷仍少寐。邊月入幽扉。</text>
<title>次使相韻。贈義州通判。君姓洪。名有義。字宜老。南陽人。以己丑榜生員。中癸巳武科。</title>,<text>班生投筆後。千載無英雄。獨有南陽翁。礌落繼其風。少小擅名翰墨場。中年受符黃石公。時危慷慨奮身起。大丈夫生世寧能老死文字中。忽脫儒冠就武擧。手持白羽之箭烏號弓。壯心誓許國。異域期立功。我亦談兵好奇策。逢君一笑意氣如長虹。安得與子提携十萬兵。北擊胡西擊戎勒石天山上。拓地靑海東。直令三邊無一事。歸來奏捷明光宮。</text>
<title>爲五峯相公。題尹晴詩卷。美人三疊</title>,<text>美人來兮月之夕。淸夜遲兮華堂寂。折芙蓉兮一枝。結新懽兮展良覿。靑靑兮子衿。悠悠兮我心。指皦日兮爲誓。東海淺兮非深。美人邁兮不可復覩。渺陽臺兮在何許。芳草生兮春復春。望碧雲兮佳期阻。駕赤虯兮驂白螭。忽吾道兮長河湄。收玉筯兮歌衛風。與汝飮兮金屈巵。美人兮美人。別愈久兮情彌親。嗟鉛華兮易歇。恐後會兮無因。天長兮地久。恨緜緜兮恩未畢。朝朝兮暮暮。願爲雲雨兮無晴日。</text>
<title>次權汝章韻</title>,<text>客況那堪說。吾生最可憐。日華浮遠樹。春氣滿平川。悵望城南宅。荒涼江上田。題詩要自慰。吟苦不成篇。</text>
<title>次權汝章韻</title>,<text>流年冉冉老如期。世事紛紛轉益悲。暮下陪從非我分。城南歸去定何時。關雲欲雨春陰重。馹館無人午漏遲。却喜諸君同旅泊。日來相對侑深巵。</text>
<title>二月十六日。遼東探聽通事朴義男報至。知詔使已於今月初六日。離發北京。時使相以病狀辭。</title>,<text>春事看將晩。歸程渺不期。忽聞華使發。奈與相公辭。天地容吾輩。行藏係一時。殘生昧所適。身計轉參差。</text>
<title>二月二十日曉夢說之。朝起書至。率題寄謝。君以一路檢飭。前月廿二日。發向海西。行到平山。辭病不來。</title>,<text>忽罷思君夢。仍看寄我書。同來偶作別。夙計却成虛。世事多翻覆。吾儕合卷舒欲將詩報意孤館雨聲疏</text>
<title>別離篇。奉送。月沙李相公。</title>,<text>別離復別離。蹰踟重蹰踟。昔與相公來。今與相公辭。相公始來日。淸曉謁丹墀。咫尺日月光。慘淡風雲期。御手脫貂帽。玉府分皐比。殊恩出隆眷。重選愜疇咨。丁寧賜溫語。使儐公其宜。公乃拜稽首。臣何答聖慈。死也當結草。生也當刻肌。關路夐以脩。星駕驅且馳。朔雲寒黯黯。朔雪亂緌緌。朝出漢陽郭。夕次天西陲。淹留候華使。歲律坐自移。何言許國身。謾被二豎欺。王事未云了。上章啓歸旗。世情那足道。天心良可疑。賤子百僚底。汩沒頭角垂。亨衢乏援引。下流多瑕疵。一顧蒙翦拂。千里忝追隨。蒼蠅附驥尾。枯木生華滋。甚感相公厚。甚愧相公知。別離何太遽。蹰踟當告誰。上以爲公惜。下以歎我私。承顏豈無地。解携奈此時。送送塞城隅。望望官道岐。酌酒未成醉。忍淚已交頤。平生丈夫志。反爲兒女悲。春日不須照。春風不須吹。風吹淑氣暖。日照霽景遲。我意轉蕭瑟。我懷終鬱伊。蹰踟逝莫攀。嗚呼傷別離。</text>
<title>龍灣館。奉次遠接使五峯相公韻。</title>,<text>淸夜華堂醉不歸。楚腰雙舞越羅衣。江風翦翦春寒重。城鼓鼕鼕漏點稀。畫燭光搖明月轉。艶歌聲遏彩雲飛。烏啼却起秦川念。正是家人泣錦機。羈遊經歲未言歸。鄕淚無端欲濕衣。已覺病中歡意減。況堪關外故人稀。浮生聚散雲東去。異地光陰雁北飛。此夜只須拚一醉。世途從古有危機。</text>
<title>次使相韻</title>,<text>旅鬢星星鑷漸稀。病軀無力不勝衣。夕陽城外人煙絶。寒食天涯土俗非。身事至今淹塞館。夢魂那得到郊扉。遙知此日楊州路。細雨新晴草政肥。</text>
<title>次使相韻。題大同權察訪 盼 詩卷。</title>,<text>洛橋殘日暗傷情。送我西征過鎬京。鴨綠江頭却相見。春風同作出關行。</text>
<title>寒食日。次使相韻。</title>,<text>節物三春半。家書一字無。可堪逢熟食。空此勸提壺。拜掃今人重。招尋舊日娛。關河隔鄕里。東望更長吁。</text>
<title>次使相韻。效輿地志體。</title>,<text>龍灣館裏逢寒食。鴨綠江邊多北風。忽憶去年麻浦月。一尊留醉廣陵翁。</text>
<title>次使相韻</title>,<text>南望山川闊。西來歲月忙。淹留依客館。寂寞似禪房。只爲詩情瘦。難憑酒力狂。淸明今又過。歸恨不禁長。</text>
<title>三月三日。劍水途中口號。</title>,<text>驛亭煙雨暗長堤。堤上垂楊半拂溪。政是江南踏靑日。行人猶在海天西。</text>
<title>次同行韻 八絶</title>,<text>金鑾學士狀元郞。百首淸詩跨盛唐。堪笑南宮舊員外。酣歌只似謫仙狂。驛亭迢遞客行遲。春事關心鬢欲絲。遙憶廣津煙雨裏。萬條楊柳拂溪垂。右憶廣津別業楊花渡口浩煙波。銅雀江頭芳草多。最愛西湖風日媚。暖沙晴浦鬪群鵝。白駒亭上敞華筵。殘月沈江蠟炬燃。可惜年年歌舞地。春風回首思茫然。右二首憶西湖亭子煙花三月出王畿。關路風暄燕子飛。十二西州好樓閣。笙歌隨處妓成圍。紅粉千行舞袖低。三韓佳麗是關西。浮生無限新知樂。莫漫傷春背面啼。右戲人感舊惜別美人西去客東來。一曲離歌酒一杯。謝眺樓前明月夜。願爲蝴蝶夢中回。誰將愛刃割芳緣。自恨今生未學禪。千里郵亭一掬淚。片雲飛散夕陽天。右二首戲記卽事</text>
<title>次使相韻。贈別龜城安府使。</title>,<text>灣館奇遊已莫追。道中來餞便忘疲。深宵細雨樽前語。異日相思只自知。</text>
<title>新安館。次同行韻八絶。</title>,<text>花落官城柳色新。客旌抛却故園春。芳筵忽見多相識。正覺連年使事頻。浿水之西第一州。春風還與謝公遊。灣頭送罷乘槎使。來上迎薰百尺樓。綺筵珠翠狎嬌娥。滿酌流霞灎叵羅。此地留歡莫辭醉。東華今日足風波。司馬重龍兩狀頭。玉宸曾共對珠旒。堪笑亞元官又冷。蓮花幕裏玷淸流。許渾才大最工詩。手把烏絲寫妙詞。下里可能酬白雪。捧心空愧似東施。彈罷瑤琴宴未闌。雲頭華月轉銀盤。方池水綠新荷滿。風露無聲動曉寒。姚黃初拆滿庭香。更有花仙鬪晩粧。莫怪留連三日飮。一年難得此風光。世事波瀾共覆翻。不如歸去臥東園。異時杖舃能相訪。蘿月松風滿小軒。</text>
<title>百祥樓。次使相韻。</title>,<text>雲錦鵰盤御賜衣。恩波偏沐鳳凰池。春風遠送仙槎去。玉節新從古塞歸。水暖津亭芳草遍。天晴官閣夕陽遲。駑才忝作龍門客。却喜淸遊果宿期。</text>
<title>百祥樓卽席。次權汝章韻。</title>,<text>層軒綉戶倚天開。表裏河山信美哉。平楚直臨滄海盡。亂峯遙出白雲來。三行寶靨低歌扇。百斛芳醽凸畫罍。鞍馬粗酬王事了。不妨乘月且徘徊。</text>
<title>百祥樓。次使相感懷韻。</title>,<text>驛亭芳草細萋萋。惜別尊前翠黛低。莫上高城更回首。東堤却在夕陽西。</text>
<title>次權汝章韻。贈卞獻。獻少爲浮屠。比長髮還俗。</title>,<text>空門無古亦無今。萬劫相傳只一心。回首靑山却自笑。悔從方外費參尋。</text>
<title>百祥樓月夜口占</title>,<text>江城何處望長安。日落天晴夜景寒。明月滿樓人寂寂。一聲羌笛倚欄干。</text>
<title>肅寧館。贈別謝恩使鄭參判 賜湖 赴燕京。</title>,<text>城東一拜已經年。客裏逢迎卽別筵。遼野山平風振塞。薊門雲闊水浮天。世情翻覆今何恨。王事驅馳任獨賢。唱徹驪駒關路暝。不堪羈思共茫然。</text>
<title>用汝章韻。贈別尹正郞 安國 以謝恩使書狀官赴燕京。</title>,<text>回塘之上多芳草。海棠花發薔薇老。復有芍藥相映紅。楊柳枝頭鶯語好。比地逢君還送行。尊前細雨傷我抱。驪歌一闋各何之。漢水燕山萬里道。</text>
<title>次浿江別三絶韻 爲使相作</title>,<text>百歲縱有盡。一心終未移。秋期倘相訝。泉路願爲期。湛湛長江水。搖搖波上船。此時腸已斷。況復到秋天。惆悵對芳草。看看唯斷魂。人事不如意。此情誰與言。</text>
<title>仁上人詩軸。次使相韻。</title>,<text>見說香山有石樓。一官羈絆未曾遊。羨渠杖錫飄然去。松桂淸陰萬壑秋。一春重過古箕京。送爾西歸眼却明。浿上故人如問訊。別來霜髮滿頭生。</text>
<title>渡漢江作</title>,<text>宿雨今朝霽。天高秋日涼。平湖明皛皛。遠樹靄蒼蒼。將命眞知忝。隨緣且未妨。風巖與水穴。吾得恣徜徉。淸風郡有風水穴</text>
<title>龍仁途中</title>,<text>今玆秋色早。八月葉皆黃。梨棗團朝露。鷄豚散夕陽。村閭稍安堵。禾穀已登場。驅馬身何向。幽心憶野莊。</text>
<title>早行</title>,<text>客行須早發。王事有程期。天曠秋曦薄。林深曉露滋。川光妨病眼。野氣助詩脾。信馬隨長路。身閑屬此時。</text>
<title>竹山館</title>,<text>古蹊入秋草。廨舍似村樓。日落郊墟暝。蟲鳴庭宇幽。此行非遠役。當夜自閑愁。倚柱瞻星斗。明河凝不流。</text>
<title>入忠州</title>,<text>短角荒城暮。空庭古樹秋。驅馳榮辱倂。輾轉歲時遒。撫己翻如夢。懷人自作愁。三春浿外客。今日更湖州。</text>
<title>留忠州館。雨夜書感。</title>,<text>颯颯雨聲急。翛翛秋氣新。爲郞忝水部。識字異詩人。三日淹留地。百年飄轉身。寒蛩近床下。竟夕互哀呻。</text>
<title>奉簡淸風宋明宰 英耇 仁叟</title>,<text>北津風景昔曾聞。此去還逢老使君。寒碧樓前秋月滿。玉簫吹徹萬山雲。北津淸風郡江名經年相別鬢全星。策馬東來眼却靑。明日凝淸高閣上。一聲長笛對雲屛。郡前有屛山</text>
<title>宋明宰報書至。旬月間。喪二女兒。輒成長句。奉寄以慰。</title>,<text>自君貶沙郡。歲律坐已移。今晨始得書。連月失女兒。大者七歲餘。婉孌秀閨儀。小者才五歲。粧洗學母爲。奄忽相繼歿。天其何所疵。聞者鼻尙酸。況乃傷老慈。五十未生男。兩鬢半成絲。賴此彭澤慰。反作層峯悲。脩短各有命。神明本無知。三子不數日。東野亦有之。勿嘆赤子夭。且誦玄夫詞。有子孰使然。無子同曩時。東門與季札。願君以爲師。</text>
<title>凝淸閣夜坐。次板上韻。</title>,<text>江聲淅瀝夜生風。江樹蒼蒼江岸空。忽有漁人吹鐵笛。小舟撑出月明中。江樓深夜聽寒波。玉露滴空秋氣多。直欲泠然御風去。碧城何處羽人家。</text>
<title>寒碧樓。中秋翫月。有感記懷。</title>,<text>去年翫月玉河館。萬里燕城生別愁。今夜翫月沙熱郡。一聲羌笛登高樓。靑山寂寂寒江動。白露泠泠暝靄收。王事驅馳鄕國遠。此生作客幾中秋。</text>
<title>寒碧樓。次壁上韻。奉呈宋明宰。求和敎。</title>,<text>客路年光逐水流。西關踏盡又南州。五更風露中秋月。四郡溪山寒碧樓。江上何人吹玉笛。使君無事艤蘭舟。明朝試罷堪乘興。欲把長竿釣石洲。八月十五日。方鎖試院。夜將半。忽聞笛聲寥亮。山石可裂。卽主倅宋先生乘舟賞月也。篇內因記之。</text>
<title>凝淸閣。敬次退溪先生韻。閣乃先生所命名。取韋蘇州詩燕寢凝淸香之句也。公因用蘇州韻。爲詩以志。詩板今在楣上。</title>,<text>高秋夜方永。端坐唯焚香。灘鳴庭牖寂。露下床簟涼。素懷幽賞志。何意躋斯堂。地僻景自澄。體淨心且康。形跡無所拘。身世兩俱忘。華池可以漱。玉漿已云嘗。誦我黃庭經。詠彼白雲章。茲惟靈仙宅。逝將肆翺翔。天風吹衣袂。神氣愈洸洋。晨起問丹丘。乃在東南疆。翼朝。將抵丹陽郡。遊于島潭。故篇末及之。</text>
<title>遊島潭</title>,<text>丹陽郡北千尺潭。潭中有石名島巖。三峯騈立碧琬琰。如以神斧工鐫劖。其中一峯最奇絶。巨鼇戴出高巉巉。靈湫澄澈不見底。百鍊菱鏡開玉函。意者造化閟名區。洞壑作扃煙霧緘。松間矮屋誰氏居。庭草沒蹊無人芟。我來投宿縱幽討。心若逸驥遺轡銜。平生自許寡所慾。獨於山水忘貪饞。是時正逢秋景鮮。穹林隱映攅楓杉。短棹搒岸泝奔湍。門崖穴壁窺崆嵌。島潭上有門巖穴巖 沿洄不覺西日晏。涼風嫋嫋吹歸帆。群巒突起削劍鋩。鳴瀨隱耳諧韶咸。溪回谷轉出山口。乾坤咫尺分仙凡。行當卜築老於斯。不憂塵世遭譏讒。誰能汩沒寵辱境。白頭奔走穿朝衫。書詩石上誓此志。我言非誣神所監。</text>
<title>降仙臺下作</title>,<text>亭亭降仙臺。幽麗誰與等。金剛曁漢水。此地乃得竝。俗謂淸風山水。金剛山下漢江流。故云云。 岡巒如削玉。松桂蔚旁挺。風江蕩虛壁。霞石散光炯。杳然人境隔。洞府邃以迥。沿流弄驚湍。傍岸逗孤艇。朗詠招隱詩。仰睇秋天冷。林景正簫疏。神魂凄已醒。聞昔羽衣士。空飛凌絶頂。蔥蘢雲樹間。尙有燒丹鼎。願吾躡高躅。林棲啜芳茗。</text>
<title>遊龜潭</title>,<text>四郡山水鄕。龜潭境最勝。矗立玉筍峯。奔峭相連亘。淙流匯其底。激湍淸且瑩。鳴艚逐盤渦。蕩漾發高興。霜楓夾層巘。雨霽秋容靘。地闃人語絶。風灘滿幽聽。煩襟坐滌澣。俗耳亦云醒。返照下蒼壁。素浪光不定。鼓舷歌自逸。響徹空谷應。緣崖歷松澗。憩壑訪蘿逕。何處學仙子。結茅依絶磴。遙知講玉書。月夕叩寒磬。雲林秀芳芝。采采欲誰贈。悵望獨回棹。鶴唳川路暝。</text>
<title>自島潭放舟。乘流而下。過龜潭。日已夕矣。煙樹間忽有笛聲。乃宋使君載酒來候也。</title>,<text>峽裏澄潭玉鏡開。小舠閑搒月中廻。數聲長笛沙汀遠。道是淸風太守來。</text>
<title>舟中卽事 二首</title>,<text>雲谷窈且深。石峯削如劍。洄潭碧無底。寒浪動菱鑑。旭日出霞遲。輕艑凌波汎。行窮幽賞心。夙願無所欠。回視人寰內。擾擾墮壎陷。峽郡泉石佳。秋霽天宇空。谷轉武陵源。路入華陽洞。日夕林月上。露冷江欲凍。誰捻白玉琯。更作梅花弄。仙遊難再期。對景已如夢。</text>
<title>舟中卽事 絶句五首</title>,<text>天影倒淪漪。萬頃碧下上。惟見白鳥飛。三三復兩兩。雲山高隱隱。蒼翠連遠近。涼飆起松抄。琴筑有遺韻。潭上多老楓。霜葉時自墮。盡日相對眠。野鹿閑如我。山嵐翠欲流。崖樹赤如染。江水中盤回。輕浪寒灎灎。曖曖林景曛。溶溶川氣晩。孤棹泝仙源。月夕澹忘返。</text>
<title>寒碧樓下。乘舟而行。沿江出峽。淸境依然。懷不自已。詩以志之。</title>,<text>高樓十日夢。一洗禁城塵。嵐撲山臨戶。江空月逼身。簾旌礙林遠。沙岸逐舟新。峽盡猶回首。情如別故人。</text>
<title>舟行過皇恐灘。到黃江。却寄宋使君。</title>,<text>桂橈徐轉出松溪。峽口秋深錦樹迷。回望洞天人不見。夕陽汀草遠含悽。</text>
<title>自忠州金串渡。乘船而下。到廣津上岸。船中記興四首。</title>,<text>早識灘勢惡。要觀山色佳。緣江搒小艓。叩枻對層崖。水落汀沙淨。雲生峒樹霾。明昏異狀候。一一愜幽懷。地拆雲根出。群流瀉一江。雷風常擊薄。船石互舂撞。白日蛟龍吼。靑山鬼魅𢥠。瞿塘天下險。誰信在吾邦。峽外江流穩。汀洲擁碧沙。浦光淸徹地。山氣晩成霞。樵唱行相續。村墟望漸賖。白頭磯上老。煙月寄生涯。暝雨鳴寒浦。晴峯帶曉嵐。揚帆下急峽。蕩槳度澄潭。石峭江聲怒。霜濃樹色酣。恨無吾祖手。新句記幽深。挹翠軒先考外王父。自忠州水路還京。有紀行諸詩。</text>
<title>舟行漫成絶句 十七首</title>,<text>直道何憂行路難。大江秋水殺風湍。長年三老導我去。下瀨船如下阪丸。安了此心身便安。此身隨處不辭難。向來慣踏人間險。笑倚蓬窓經月灘。天末斜陽餘半竿。客舟初發片帆寒。龍潭水駛秋風急。才下猪灘又鰒灘。亂石利如刀劍刺。崩濤洶若虎熊咆。今古舟航惡年少。幾人魂骨葬泓坳。巨石相磨劍戟攢。輕舠出沒逐回瀾。這間計較無窮事。却被旁人錯愕看。灘頭殘日漏雲紅。峽樹經霜落晩風。白鳥孤飛緣底事。浮沈還在亂波中。誰斲山根啓水程。風濤帆楫易摧傾。龍淵直與驪江接。曲曲危灘不記名。江面無風細蹙羅。亂山相對碧嵯峨。晩來煙雨濃如墨。箇是天公餉我多。蟾江西下峽天分。山木蒼蒼遠入雲。暫逗蘭橈吹鐵笛。石汀飛散白鷗群。日夜奔川入海流。風帆一瞥過長洲。舟人但道舟行疾。不道人間歲不留。孤身北去着孤舟。舟在長江流處流。惡灘危峽都過了。一任西風吹不休。大灘石險風復雨。栗浦江淸雲解陰。今日懽忻昨日怨。幾人能得有常心。上灘灘急下灘平。只是孤帆一日程。舟子爭知造物意。愁聲未斷又歌聲。磨灘水悍石交撑。不信揚津鏡面平。身事世途俱似此。莫將險易枉關情。西指漢陽行漸近。東華平地正風波。篙師揖我笑相賀。四十四灘無恙過。江含秋影碧鱗鱗。雲散晴巒黛色新。三日柁樓無一事。畫中風物鏡中身。莫怪滄波緩棹歸。風煙無管渚禽飛。明朝紫陌塵如霧。車馬紛紛足是非。</text>
<title>船中讀挹翠軒集自忠州金灘乘舟還京紀行諸篇。有感而書。</title>,<text>伽倻詞伯吾家祖。下峽舟中詩紀行。山色灘聲宛如昨。檜杉風雨不勝情。公詩云。灘聲近詩詠。山色映篷窓。又云。淅瀝檜杉神勒月。蒼茫風雨豆彌舟。星霜一瞥百年中。今古還驚日直同。卷裏山川渾不改。金灘揮涕憶公公。弘治壬戌。距今萬曆壬寅。一百有一年。公以四月庚戌。自金灘放舟。辛亥。宿神勒寺。壬子。次葛山。癸丑。次豆彌。甲寅。到廣津。余今以八月庚戌。上舟。宿處道里日辰干支前後竝同故云。慣誦淸心樓上詩。還從神勒寺中歸。鬱蔥古塔今猶在。浮世滔滔事易非。公登淸心樓。次牧隱詩曰。鬱蔥神勒寺前塔。縹緲楊根郭外山。甓寺秋高巖樹老。月溪口落渚煙空。眼底江山無好句。吾行已後翠軒翁。</text>
<title>滄浪亭。次壁上韻。在忠州山溪</title>,<text>愛此山溪勝。飛亭在上頭。野煙迷落日。江樹落高秋。北望宜憑檻。南來且駐舟。坐看歸路暝。孤鶩下沙洲。雲容水態媚淸秋。短角斜陽送客舟。遙羨滄浪亭上老。百年心跡等沙鷗。</text>
<title>禿浦訪南應敎子安 以恭 別業</title>,<text>聞君湖上住。今日始來尋。淼淼秋江水。蒼蒼楓樹林。風波臣節重。丘壑聖恩深。誰識北歸者。更無塵世心。</text>
<title>過臺山故墅</title>,<text>石立三峯秀。沙分二水交。斷磯依曲渚。虛閣面長郊。故業今誰管。微衘久未抛。王程出南澗。恐被北山嘲。</text>
<title>平山途中 時九月二十六日。雷雨大作。</title>,<text>猪灘昨夜失平津。蓐食東陽起犯晨。白晝霧雲低壓地。靑山雷霹遠嗔人。客程三日大風雨。老子一生多苦辛。策馬驅驅且登道。敢將王事惜微身。</text>
<title>洞仙嶺</title>,<text>大嶺高高小嶺長。行人秋日汗如漿。一年重作西遊客。此地何堪北望鄕。天際斷雲低度海。雨餘殷葉冷酣霜。洞中儻有仙翁在。應笑吾生到底忙。</text>
<title>九月三十日。入平壤府。</title>,<text>今日秋風盡。吾人猶遠征。誰知蓮幕佐。更作繡衣行。兩歲關河路。七過箕子城。江洲白鷗在。深愧負平生。</text>
<title>江西館記事。絶句五首。</title>,<text>舞鶴山前舞鶴亭。白雲流水幾千齡。只今不見仙人在。鶴去亭空山自靑。容齋相國吾曾祖。北斗名高天下聞。八十年來人事改。壁間遺記至今存。縣館重新記。卽容齋先生正德丙子夏所撰也。距今萬曆壬寅。八十有七年。馹騎翩翩御史行。弊袍當日老書生。可怜徒步避兵地。十載重來還眼明。癸巳年。避倭亂。曾過此邑。小池氷合衰蓮倒。古院人稀幽鳥鳴。風景依俙身易老。夕陽懷舊更傷情。關外相逢洛下士。樽前一曲伽倻琴。夜深醉睡無人喚。寒雨蕭蕭風滿林。</text>
<title>龍岡館記事。絶句四首。</title>,<text>一年三踏關西路。聞慣龍岡縣最雄。今日行窮未到處。海山都入小詩中。滿池荷葉滿庭花。西路風光此地多。見說堂成今百載。慕齋詩後更誰過。澄心堂在客舍東北隅池中。故縣監安公璁正德丙寅年所創。慕齋金相國詩幷記。刻在其上。小雨霏霏庭院空。驚風索索響枯桐。方池水凍芙蓉死。獨對金鳧聽塞鴻。九十慈親六十兒。專城爲養古來稀。自恨年年遠遊子。夕陽空望白雲飛。主倅權公詗年六十二。大夫人八十五歲。</text>
<title>咸從縣作</title>,<text>曾王父容齋公。爲金安老所斥。嘉靖壬辰春。謫是邑。甲午十月二十五日。卒于謫所。至丁酉冬。安老伏辜。命復公舊職左議政。公十八。登第。五十。拜相。享年五十七歲。先祖謫中捐館地。至今故老不勝哀。誰知六十九年後。却有遺孫乘傳來。東韓百代文章伯。西郡三年放逐臣。道屈未應無聖主。痛深非獨爲先人。南里古村煙黯黯。北風殘日草蕭蕭。行吟遺地神如在。泣寫新詩擬大招。南里坊縣村名。卽公謫居時所寓之處也。</text>
<title>題永柔館</title>,<text>迢遞淸溪縣。飄零癸巳年。携家經此地。寄食問誰怜。萬死身仍在。重來意惘然。新詩記往事。留與邑人傳。曾避倭亂來過是縣</text>
<title>百祥樓夜坐書懷。自春徂夏。三過于此。舒慘異時。氣像蕭索。東槎唱酬之盛。杳然若夢中事。臨風追想。其能不一嘅乎。</title>,<text>春日笙歌地。樓臺夜寂寥。盛遊如一夢。孤嘯憶群僚。月壓香山雪。江鳴渤海潮。天時與人事。愁鬢不禁凋。</text>
<title>夜渡澄心江。入泰川縣。</title>,<text>渡頭驛程盡。日夕放輕舠。爲喜江山靜。便忘鞍馬勞。暗風吹水急。寒月出林高。叩枻且乘興。夜深霜滿袍。</text>
<title>題泰川館</title>,<text>峽裏松林翳薜蘿。縣齋寥落傍巖阿。山連香嶽螺鬟擁。水到滄浪玉鏡磨。峯老坰翁誰甲乙。臘天梅雨互經過。羈遊述興須篇什。敢道分留物色多。壁上有五峯李尙書長律一首。辛丑季冬作。西坰柳相公近體二首。庚子四月日作。</text>
<title>憶具大受</title>,<text>百里鸞棲問幾年。邑氓猶頌使君賢。錦囊詩句留千首。玉樹風標隔九泉。知己世間誰復在。結廬湖畔最堪怜。懷人可待山陽笛。才渡澄江雪滿顚。澄江。卽澄心江。君家別墅。在楮子島。余家田莊。在廣津。常約結隣以終老馬。故及之。亡友綾城具君容。字大受。號楮島。少能詩。弱冠中司馬第三名。擅名場屋。人皆以公輔期之。未及釋褐。爲貧而仕。歲丙申。出倅于是縣。未幾罷去。遺愛在民。民至今思之。後數年。又宰金化。辛丑三月。歿于官。年甫三十三。以不世出之才。不幸短命。奈何乎天。書以志哀云。</text>
<title>重題絶句 三首</title>,<text>安石風流子建才。那知瓊樹掩泉臺。三年作宰鳴琴地。儻有吟魂月夕來。井邑蕭條草樹荒。憶君曾此佩銅章。鮮于亭上淸詩在。名與江流萬古長。故訓導鮮于纘。箕子之後。居于縣南十里許地。有亭名滄茫。後五峯李相公。改命曰滄浪。平郊日落鳥飛還。十里人煙亂樹間。邑宇依然君不見。北風吹淚滴寒山。</text>
<title>滄浪亭。次板上韻。</title>,<text>暫憩東臺上。松聲正滿聽。與山心有素。得酒眼偏靑。卜築君高臥。艱虞我飽經。日西催別去。還愧跡如萍。亂岫重重碧。澄川曲曲奇。非仙那得到。如畫儘堪疑。獨步無人見。高情唯月知。平生卜居志。聊復與君期。亭下有臺名曰獨步</text>
<title>古順川館。夜吟。</title>,<text>山行一百里。冬日易黃昏。谷邃時逢虎。林深不見村。如何道途險。復此雪霜繁。入夜投孤館。寒燈耿客魂。</text>
<title>題孟山館 三首</title>,<text>四面皆蒼麓。蕭然一古衙。谷陰飛雪早。山擁見天些。邑庫無餘粟。民居只數家。誰爲宣化者。科役可無差。晨起還無事。高舂坐小軒。公庭但幽鳥。廨字似荒村。樹密雲藏壑。山寒雪擁門。莫言官況薄。深峽隔塵喧。萬壑千峯內。官居草樹深。洞闃溪常咽。山高月易沈。可堪投絶境。況復値窮陰。滿庭今夜雪。歸路恐難尋。</text>
<title>今夕知何夕詞 幷敍</title>,<text>萬曆三十年壬寅夏四月十一日壬寅。仲兄氏授孟山縣。以五月初六日丁卯。上任。秋八月十八日丁未。奉大夫人來。越九月二十二日庚辰。弟 某 差平安道按覈御史。上命急遣之。乃以孟山縣監臣李某於臣兄。於法當相避啓。命仍遣之。旣竣事已。乃覲大夫人於仲兄氏之縣。實是年冬十月二十一日己酉也。時觀察使陽陵許相公頊以爲有大夫人年七十。有一兄能以百里養。弟又奉使而來。甚盛事也。不可使落莫。乃以縣弊甚爲憂。乃送米油麴魚蜜等物甚豐。以爲壽席需。又令成川府。撤府內伎樂以送之。以爲之樂。遂用十一月初五日壬戌。讌于縣館之東軒。於是。縣之人賀曰。縣在窮山中。地甚荒僻。古未嘗覩斯擧也。斯豈徒一家之內一時之榮。亦一縣千百載之慶也。請爲詩以志。故作今夕知何夕詞四闋而遺之云。今夕知何夕。人間此會難。兄爲山縣宰。弟作水曹官。聚首緣衘命。承顏得盡歡。短篇摹盛事。傳與邑中看。今夕知何夕。人間此會榮。靑袍御史弟。墨綬使君兄。一世五登第。吾家獨擅名。卽看餘慶在。努力愼前程。今夕知何夕。人間此會稀。九重分使節。百里奉慈闈。玉樹聯荊樹。斑衣映繡衣。邑民相聚賀。窮峽爛生輝。今夕知何夕。人間此會無。慈顏七十一。兒戲弟兄俱。繁吹喧金管。新粧艶繡襦。願將摩詰手。貌出壽筵圖。</text>
<title>孟山道上。寄上成川府伯許寒泉令公 潛。公時新作畫堂於巫山上巓。扁以霽月云。</title>,<text>見說陽臺上。新開霽月堂。憑知周茂叔。喚起楚襄王。山勢臨江斷。灘聲出峽長。明朝一樽酒。儻得共徜徉。</text>
<title>殷山澹澹亭。書贈洪明宰 霶 景望。</title>,<text>千尺蒼巖上。紅亭迥出雲。山平天勢闊。川曲野形分。遠路經冬至。華筵賴使君。憑闌一長嘯。不復怨離群。飛亭俯壓亂山顚。縹緲朱簾捲半天。長笛一聲人不寐。五更寒月滿前川。</text>
<title>降仙樓席上。敬贈許明府寒泉先生。</title>,<text>千古東明館。西關第一州。峽深迷楚夢。江轉學巴流。水部非何遜。神君得許由。淸樽今日會。不敢惜淹留。</text>
<title>戲題降仙樓絶句 十二首</title>,<text>降仙樓上降天仙。仙子昇天樓宛然。碧洞桃花開自落。人間一瞥幾千年。右降仙樓岧嶤丹棟架層空。影落琉璃萬頃中。莫向風櫺吹玉笛。洞庭君在碧雲宮。右倒影軒上界眞人此地遊。月中環佩響琅球。回頭却笑秦皇帝。謾遣童男入海求。右蓬萊閣玉露無聲河漢流。銀橋直上廣寒樓。碧空夜色淸如水。不是飛仙不得留。右留仙閣華閣玲瓏映碧琳。水晶簾隔彩雲深。黃鷄唱曉人如玉。不用丹砂煉作金。右玲瓏閣謫下人寰三十秋。西來一上集仙樓。羽衣道士揖我去。相與乘雲天外遊。右集仙觀白楡丹桂影婆娑。天上星辰手自摩。午夜月明霜似雪。霓裳一曲怨孀娥。右玄虛閣月華星彩共分明。入夜天風透骨淸。十二曲闌人寂寂。紫蕭吹遍步虛聲。右伴仙觀美人遺我紫瓊琴。絃上泠泠流水音。西望瑤池日欲暮。靑鸞飛下閬風岭。右淸和閣雲共逍遙鶴共眠。靑山如畫水如煙。伯陽丹訣君休問。且誦南華第一篇。右逍遙軒雕闌曲曲掩金屛。樓迥天寒夢易醒。咫尺高唐人不見。曉雲飛散石峯靑。右通仙觀神女峯前水急流。桂花飄盡白雲秋。天孫一去無歸日。月滿仙壇鶴自愁。右昇眞閣</text>
<title>自朝天以來。未滿一稔。三作西行。浿右山川。登覽殆遍。且淸風寒碧與成川降仙。談者相甲乙。數月之內。驅馳於數千里之外。身世勞勞。良可慨然。而俛仰顧眄之間。得窮二樓風致。斯亦一奇事也。戲書以識之。</title>,<text>前値春風後値秋。一年三渡浿江頭。水曹自是多詩思。題遍西州處處樓。丹樓百尺綺筵開。今古留連酒幾杯。却喜江山全物色。翰林工部不曾來。浮生不必厭西東。着處登樓得句工。忽把行編尋勝境。降仙寒碧一年中。</text>
<title>曉發黃州。夜入龍泉館。馬上口占。</title>,<text>北去東還一病身。歲華催換鬢絲新。官途可算行逾遠。驛吏頻看意却親。日落寒山天欲雪。鴉啼古堞野無人。客愁正似襄陽老。誰把吟肩更寫眞。</text>
<title>聞劍水驛卒。朝爲虎所攬。時瑞興一境多虎災。車踰嶺之間。人不得通行。</title>,<text>莫向車踰嶺上過。荒林白虎怒磨牙。行逢古驛西村女。哭望寒山叫老爺。</text>
<title>平山途中</title>,<text>倦馬長途任病身。客行蕭散似閑人。山城雪暗溪橋遠。便得哦詩一味眞。長郊行盡不逢人。日暮飢鴉啄澗濱。說與虎頭能畫否。滿山風雪獨歸身。</text>
<title>猪灘途中</title>,<text>寒鴉擭擭鵲査査。老木杈枒傍道斜。暝雪滿天雲掃地。亂峯何處見人家。叢林雀噪人居少。落日天昏雲景深。欲向津頭問前館。陰風撼壑雪平岑。</text>
<title>近來西路。使星絡繹。驛置凋弊。館舍一空。行到金郊。歇馬村廬。</title>,<text>弊裘羸馬倦遊身。行李蕭然似旅人。村嫗相看渾不識。暫時來憩便生嗔。</text>
<title>松都途中</title>,<text>古城殘日半銜山。人與棲禽趁夕還。獨有片雲無處着。碧天飛去占長閑。</text>
<title>癸卯正月二十日。拜辭闕下。赴端川郡。路中有作。</title>,<text>賈生單閼歲。楚客孟陬辰。拜出丹墀曉。行歸紫塞春。在朝仍下位。爲郡有慈親。背指東門道。終然戀北宸。</text>
<title>發鐵原土城村。次金城縣。</title>,<text>鷄鳴蓐食鐵東村。北走金城日易昏。窮峽寒多風力峭。早春陰重雪花繁。携家絶塞聊糊口。失道荒山便斷魂。五馬使君今疋馬。客行辛苦不堪論。</text>
<title>次金城館壁上韻</title>,<text>書記東征日。留詩此客堂。關山再行役。節序五炎涼。薄宦催身老。幽棲入夢長。徑思投郡紱。歸去事農桑。己亥秋。余以北評事。曾過金城。</text>
<title>奉贈德源姜 德瑞 府使</title>,<text>北海使君東海翁。平生磊落古人風。道尊一代終誰識。白髮遲回簿牒叢。心似氷壺徹底淸。暮年棲棘屈高名。鈴齋晝靜渾無事。只把深尊管送迎。携家避賊壬辰夏。草檄從戎己亥秋。十二年間三過地。海山依舊雪侵頭。日落滄溟波接空。春陰欲雪多北風。明公愛客夜開宴。錦瑟聲高燈焰紅。未作金鑾殿上人。長年驛路走風塵。一麾千里今何恨。只是丹心戀紫宸。端州北去路漫漫。大嶺橫空雪塞關。一曲瑤琴步虛子。不堪回首望秦山。</text>
<title>二月初十日。入端川郡。</title>,<text>憶昨龍蛇歲。飄蓬避賊塵。誰知此州守。當日暫時人。笳角喧先導。旌幢擁後陳。寵榮同晝錦。況乃綵衣春。足繭荒山遠。腰懸墨綬新。邑胥迎太守。田叟識傭人。一飯堪酬德。三牲足奉親。國恩良已重。無路答涓塵。壬辰海賊之亂。余與仲兄。奔竄北關。行到利城。我慈氏病劇。不得登途。七月初七日。仲兄奉二親。先抵端川。翌日。賊騎猝至。擧家蒼遑。投匿山谷間。僅得脫免。居數日。潛赴端川。遍訪仲兄。不得相見。自是以後。死生存歿。邈不相知。余扶侍慈氏。行乞以食。及八月。間道還抵洪原。留寓山村。明年癸巳正月。轉如關西。時天兵復平壤。北路諸賊。撤歸南中。余又赴端川。則仲兄一行。入山避賊。俱無恙矣。遭亂以來。赤身奔走。流離狼狽之際。寄寓於端，利，洪民家者爲最久。故三邑乃余家幷州故鄕也。自余釋褐。力求北官。今適得端。奉慈氏以來。斯乃一家之幸。其不可不志也。</text>
<title>咸鏡南道監試初試試官契會圖</title>,<text>癸卯二月十三日。設試所于利城縣。都事李君顯英及余與北靑府判官李君德溫爲試官。鄕貢仍逢大比年。試闈何幸廁時賢。判官名重霜臺老。都事才高玉署仙。鎖合棘闈春日靜。鼓催詩陣墨雲鮮。天涯此會眞如夢。好倩良工作畫傳。</text>
<title>吉州途中</title>,<text>吉城形勢異秦中。山頂平原不作峯。二月北風掀地起。雪花如席黑雲重。</text>
<title>咸鏡北道鄕試試官契會圖</title>,<text>癸卯三月初九日。設試所于鏡城府。評事尹君弘國及余與判官吳君允謙爲試官。天畔俱爲去國臣。試堂高會屬芳辰。三年貢士須涓日。八路分場要得人。聖代卽看儒敎遠。異方偏覺旅情親。殷勤一幅丹靑裏。不信浮生跡易陳。</text>
<title>鏡城館。次板上韻。奉贈節度使坡平尹相公 安性。二首。</title>,<text>鎭北樓中夜讌開。將軍新自漠南廻。旌麾影黑星河沒。貔虎聲喧鼓角催。幕府壯遊如隔世。塞營重到且銜杯。至今未斬單于首。匣裏秋蓮繡古苔。鏡城雄鎭鐵關開。此地登樓問幾廻。異域星霜時序改。浮生南北鬢毛催。卽知人世名千載。不直春風酒一杯。文肅古碑何處在。廟庭寥落但荒苔。</text>
<title>吉州山城院。題贈金生景憲，崔生命仁。</title>,<text>落日山城館。濃花艶晩春。薄官頻作客。殊俗足相親。金大眞佳士。崔郞亦可人。殷勤一尊酒。不覺倒烏巾。</text>
<title>題磨谷館。癸卯二月十八日。以封庫差員往吉州。二十一日。還本郡。又於三月初四日。以北道鄕試試官赴鏡城。十九日還到于此。旬月之間還往之際。四踰磨天嶺。故書以識之。</title>,<text>鳥道盤雲曲似蛇。磨天巨嶺鬱嵯峨。行人到此頭成雪。底事春來四度過。</text>
<title>春日郡齋書懷 二首</title>,<text>一年春事到梨花。臥病經旬鬢半華。小閣無人通乳燕。深池欲雨聚鳴蛙。少時行樂今何在。邊地羈離只自嗟。昨夜偶成京國夢。滿園新綠是吾家。春晩關城晝景陰。郡齋衙罷坐愔愔。野花經雨紅初亂。汀柳和煙碧更深。洛下交遊如別世。天涯旅宦豈吾心。東風不盡南歸興。羞對雲山聽蜀禽。</text>
<title>春日郡齋。述懷三絶。</title>,<text>官齋寂坐憶郊扉。正到春深不得歸。一片桃花落庭際。浮生三十便知非。官事無多容到稀。暗塵凝几篆煙馡。高舂睡足鉤簾坐。閑數花前蛺蝶飛。地遠人稀少簿書。山禽晝啄訟庭虛。使君自是幽居慣。草長門前也不鋤。</text>
<title>雨後謾書</title>,<text>高枕黃堂午睡濃。政閑身靜習成慵。今晨雨霽飜多事。移菊栽松手自封。</text>
<title>戲寄京中諸友人</title>,<text>水部南宮忝下班。却分銅虎守端山。邑居縱遠官多暇。鄕俗差淳吏少頑。昭代久慙人共棄。危途頗覺我偏閑。臨軒更喜饒詩景。可識天公許破慳。</text>
<title>端川郡舍。花卉甚多。戲題一律。</title>,<text>鐵關迤北卽窮荒。此地群芳擅一方。千葉紫葵分異種。十株紅藥逞新粧。䒟謝後薔薇折。楊柳陰邊菡萏香。老守平生偏好事。更移南菊作秋光。作。去聲。郡地本無菊花。余始自南關移栽故云。</text>
<title>端。古女眞地也。距京城一千二百七十八里。濱海而治。壤接陰山。磨雲崛其前。磨天矗其後。二嶺之險。羊腸坦途。雖玉節承恩。星軺銜命。背倫好而遠逝。歷重阻而多難。猶復攬轡怵惕。賢勞有嘆。況逐臣遷客。征士羈人。跋涉崎嶇。流飄沙漠。俯北溟之無際。望南國而不見。臨風戀恨。能不浪然。遂作磨雲曲二轉。爲迎賓之樂。磨天曲二轉。爲送賓之樂。又作關山詞三闋。以敍其留賓之意。畀諸敎坊。叶以絲管。每賓至樂作。歌以侑酒云。</title>,<text>磨雲高嶺上連雲。北極星辰手可捫。手可捫。壁立千尋壯劍門。畏途艱險不堪論。吳林地與犬戎隣。異俗殊音不可親。不可親。綠蟻樽中萬斛春。且將歌吹慰征人。右迎賓曲二轉磨天嶺上樹蒼蒼。磨天嶺下海茫茫。海茫茫。日落雲沈客路長。駐驂何處望家鄕。關北關南此嶺分。故園音信杳難聞。杳難聞。紫塞風沙遠離群。暫時留醉共醺醺。右送賓曲二轉關山崔嵬兮雲木稠。瀚海渤潏兮乾坤浮。鄕俗獷兮道里脩。信非吾土兮不可少留。君胡爲兮來遠遊。一章天窈窈兮雲陰多。衝風起兮水增波。望秦城兮隔山阿。懷美人兮頭欲皤。有酒不飮兮奈愁何。二章奏空桑兮揚激楚。揮若芳兮翠袖擧。引羽觴兮酌桂醑。憂心惻惻兮誰可與語。君不醉兮母歸去。三章右關山詞三闋</text>
<title>吾乙足堡作</title>,<text>福州之地北邊胡。山寨屯兵護塞隅。驕子異時多竊發。廟堂今日罄深謨。夕烽未報樵兒返。宵柝頻傳戍卒呼。安得提兵出沙漠。龍刀直斬上單于。</text>
<title>次雙靑堡韻</title>,<text>忽驚胡地近。且喜塞塵淸。小堞依山勢。深林隱角聲。竹符新太守。蓮幕老書生。倜儻安邊策。終期報聖明。</text>
<title>次黃土岐堡韻</title>,<text>少小雄心老未休。重關歷盡任羈遊。硤中曉日人間午。夏半寒風塞外秋。危棧纔通連大漠。癡雲不動結邊愁。氣酣自欲揮鞭去。飮馬三江最上流。</text>
<title>五月初三日。行到黃土岐堡。奉月沙李尙書手札。是夜夢陪公飮。覺而志之。</title>,<text>北塞分符守。東槎入幕賓。硤城書到日。京國夢歸身。得對花前酒。還如浿上春。曉林啼蜀魄。回首益傷神。</text>
<title>黃土嶺作</title>,<text>西登黃土嶺。北指白頭山。天地窮荒外。華夷咫尺間。自憐班定遠。重入玉門關。直欲提孤劍。長驅去不還。</text>
<title>甲山道中</title>,<text>未曾端笏侍天墀。鞍馬年年出塞陲。豆滿江頭深雪夜。義州城畔落花時。浮名何用千篇在。狂計無成一劍知。今日又登夷嶺道。拂廬西望鬢如絲。</text>
<title>奉答石陽正灘隱書 時公來客北靑。判官乃公之姪。</title>,<text>不見佳公子。于今五度春。郡城關嶺外。田舍錦江濱。忽見傳書近。仍知作客頻。行當載酒去。披豁宿心親。</text>
<title>奉次鏡城判官楸灘吳汝益學士道中口占見示之韻。戲書述懷。</title>,<text>天地窮途客。風雲古塞城。酒因無事飮。詩作不平鳴。伏櫪霜蹄縶。干星劍氣橫。白頭憂國意。今日向君傾。</text>
<title>題谷口驛壁上</title>,<text>磨雲嶺底古郵亭。日落風煙暗北溟。莫訝行人勤索酒。思鄕望國不宜醒。</text>
<title>北靑路中口占。奉贈判官李 德溫 士和。</title>,<text>驅馬關城遠。連朝海日昏。山河大風雨。雲霧暗乾坤。墨綬縻荒郡。茅廬鎖故園。途中多少恨。只欲與君論。</text>
<title>五月十六日。五峯大學士壽辰也。竊念。不佞曾於往歲。得忝賀賓之後。而跡縻窮塞。路絶高屛。戀德感舊。率題成篇。言志而已。非以爲詩也。謹錄寄呈。用希一粲。</title>,<text>去年今日畫堂中。曾捧霞觴祝謝公。鸞鵠峙庭瞻玉樹。貂蟬盈室坐春風。誰言出塞身仍滯。正憶登門禮最隆。願寄壽詞那得達。鐵關重嶺遠鑱空。</text>
<title>弘文館舊有大學士硯。乃我曾王父容齋公所置也。亡于壬辰兵燹。五峯李相公得安東洪府使 履祥 所惠大石硯。以續舊事。因求端州玉硯滴玉書鎭。以爲之伴。仍占近體一首。謹錄寄呈。用伸鄙誠。</title>,<text>憶吾容祖掌絲綸。留硯鑾坡製作新。後代相傳竝衣鉢。比年多難墜煙塵。斯文有主歸公手。故事重修待異人。刻琢敢辭供妙用。只慙家業久沈淪。</text>
<title>蒙示忍齋洪相國詩。硯果自止亭始。但容齋公行狀曰。古無主文硯。止亭爲大硯。傳于公曰。此所以爲斯文傳心也。蓋是硯出止亭手。初非玉堂物也。傳于公者。凡主文衡。遞必擧人自代。示其意必傳是任於容齋公也。容齋公始得是硯。未及再傳。逢時不幸。歸諸玉堂。官其硯而不于家。公其傳而不于己。因以爲玉堂一故事。自其硯觀之。始者止亭。自玉堂言之。容齋公抑非其始乎。此前詩所以謂玉堂大學士硯。乃我容齋公所置者也。其果爲不可乎。嘗聞此硯零落兵間。不鄙賜敎。顚末甚悉。舊者旣全。又置其新。潤色詞林。要永其傳。斯文盛意。前後一揆。吁其韙哉。吁其韙哉。敬次來韻。庸畢微志。此記硯事。與魚叔權稗記小異。先生嘗欲作證誤詩。不果。</title>,<text>三百篇亡復見詩。須知此硯與公宜。止翁試托斯文重。容祖留爲故事奇。古器有歸神物守。大才無敵盛名隨。中興詞伯從今數。畢竟傳衣又屬誰。附元韻端州李使君。聞僕得安東洪使君所惠紫石硯。以續玉堂大硯古事。謂玉堂舊硯。出於其曾祖容齋相國。仍有感舊之懷。以書及詩。寄玉滴一雙，玉鎭一雙，龍鬚筆等件以伴之。如端州。可謂不忘本矣。余嘗見忍齋洪相國傳硯林塘鄭相國詩。有曰。衣鉢相傳自止亭。觀此則硯之置。自止亭始矣。第一傳於容齋。則雖謂之自容齋始。可也。此硯方壬辰之亂。在漢陰相國第見失。及天兵之撤回也。戚游擊金。以一大硯遺漢陰。視之則乃玉堂硯也。蓋一民家取此硯。作支瓮臺。戚收之。臨歸。以重難運遺之。噫。物之終始。豈非數也。兵火之餘。滿城珍寶。蕩然一空。而獨此硯得全。旦失於漢陰。而得於漢陰。又何奇耶。僕招玉工。更加拂拭。爲之置奩加漆。一如平時之舊。想止亭始置時。其有加此者歟。安東使君所贈。不足擬議於斯文盛事也。漢陰方擬作銘。以傳於僕。仍略敍顚末。且申長律一首。以謝李使君云爾。聞傳衣鉢忍齋詩。止與容交謂始宜。亂後幸全神實護。近來加飾久逾奇。菲才敢忝諸公列。好事仍將衆具隨。玉滴龍鬚正相契。從知此物捨君誰。</text>
<title>石陽正手畫蘭梅竹爲一卷。號曰三淸帖。西坰柳相公首題近體詩一篇。東皐崔相公跋其尾。一代交游之士。相與繼和。以贊其美。因示余求詩。遂書此以奉。</title>,<text>六月炎蒸坐欲癡。忽擎華帖洗昏眵。淸標植物有三者。好事王孫能一之。筆底生成奪造化。卷中題品盡當時。西坰首什東皐跋。何用端山太守詩。公子前身楚屈平。至今猶愛石蘭馨。蒺藜滿地花偏紫。鸋鴂鳴秋葉尙靑。卽見濡毫輸畫記。因思結佩着騷經。傷時願爲援琴鼓。古操無人試一聆。右蘭灘叟胸中幾樹梅。春風隨手臘前回。枝仍老怪臨溪亞。花自淸癯破雪開。換骨尙看仙韻在。返魂疑有異香來。緘藏莫用頻携翫。恐受人間一點埃。右梅草木芳菲滿世間。獨將東絹寫琅玕。朔風搖落全孤節。春雨空濛長幾竿。露籜似從辰日種。煙枝恰作渭川看。如今不必移家去。便合隨君至歲寒。右竹</text>
<title>流頭日。贈都事李 顯英 重卿。</title>,<text>鄕俗流頭日。親朋會面時。池淸荷氣散。庭晩柳陰移。去國身俱遠。逢辰意易悲。悠悠浮世事。細酌不須辭。</text>
<title>奉寄權汝章</title>,<text>春初一別漢江濱。塞外逢秋鬢欲銀。莫怪相思不相問。關山迢遰少歸人。雨晴關樹起秋風。此日懷君意不窮。欲把新詩報消息。萬重雲嶺碧磨空。</text>
<title>七月十七日夜。風雨大作。</title>,<text>憂國平居祝歲豐。況來荒郡課田翁。秋城雨急風掀屋。不脫朝衣坐夜中。</text>
<title>八月十五日。雨中書懷。奉寄任寬甫，趙持世，權汝章諸君子。</title>,<text>身佩州符滯海陬。忽驚時序到中秋。烏蠻驛裏風雨急。寒碧樓頭河漢流。每歲陰晴異天氣。此身南北竝羈憂。明年却對何鄕酒。自唱新詞望故丘。福州城上多松林。福州城外滄溟深。昨日今日雨不絶。南望北望天正陰。玉輪皎皎此宵滿。銀闕沈沈何處尋。安得長風一掃洒。萬方如晝快煩襟。秋霖漠漠暮雲重。嘉節誰言此日逢。未把深樽瞻白兔。但憑孤枕聽寒蛩。鄕閭在眼身何遠。簿牒關心事轉慵。遙憶故人江漢上。淸遊還躡昔年蹤。</text>
<title>八月十五日。得端甫詩。乃端陽日所寄也。因次其韻。以附歸使。</title>,<text>我爲邊地守。君在廣寒居。忍對中秋月。方傳午日書。塞天臨海闊。秦樹出關疏。宦況何須問。蕭然野老如。</text>
<title>奉寄朴正郞叔夜</title>,<text>舊日南宮侶。因人問起居。相思千里月。不得一封書。地僻官亭古。天平海國虛。春風郭東餞。回眼重愁予。</text>
<title>奉寄南郭朴 東說 舍人說之</title>,<text>寄語城南丈。秋深轉憶歸。邑居瀕海遠。京使到關稀。丐郡緣親老。憂民屬歲饑。誰憐百年事。一一與心違。</text>
<title>聞石洲權汝章除授童蒙敎官。勸令就任。</title>,<text>愛爾江湖士。才高性不羈。俗徒今共忌。恩命竟何辭。捧檄非干祿。監門且避時。童蒙敎授職。況乃是人師。</text>
<title>郡樓晩眺。有懷石洲權汝章，鳴皐任寬甫諸君。</title>,<text>積雨今朝霽。憑高一散愁。片雲低度塞。群岫遠當樓。海近秋寒早。郊平夕景幽。恨無諸子手。新什與相酬。新晴天宇曠。雲物澹高秋。返照虹初斷。遙汀樹欲浮。偶景非吾土。懷鄕惜遠遊。平生湖海友。此際倍離憂。</text>
<title>疊用前韻。寄許端甫。</title>,<text>郡齋嬰疾久。秋至憶郊居。永日昏昏睡。孤懷咄咄書。敢云官序屈。只是吏情疏。仰看南歸雁。吾生愧不如。</text>
<title>歸雁二首。寄示鳴皐子，石洲散人。</title>,<text>金河萬里雁。八月又南征。露冷關山曉。風回澤國晴。群飛自成陣。哀叫有何情。此日邊州守。思歸鬢雪明。目送南飛雁。曾同爾北來。秋風忽已至。鄕國未能回。斗粟留人住。流年與老催。孤城瀚海上。日暮自生哀。</text>
<title>郡居書懷。寄示金 瑬 佐郞冠玉。</title>,<text>謀身何太拙。得郡亦云叨。補國亡毫髮。侵民及血膏。杯盤一餉樂。畎畝幾人勞。坐念林居日。藜餐適所遭。</text>
<title>郡齋秋日。卽事口號。</title>,<text>懶慢無堪疾病攻。坐糜公俸果何功。秋來點檢居官事。移竹三竿菊一叢。郡舊無竹菊兩種。余乃移竹于洪原海島。移菊于永興衙舍。種諸客館東軒之下。昨夜秋風墜井桐。塞鴻飛斷海天空。西齋一枕東湖夢。煙澹蘋洲月滿蓬。</text>
<title>赴孟山途中紀行 六首</title>,<text>九月初五日。發定平府。宿永興正邊社。翌日。午憩沸流水祭堂。宿橫川倉。又翌日。午憩山城。夕入孟山縣。自定平迤西。行至孟山。三百餘里之間有七大嶺。山岳深險。道路纔通。田舍村莊。多在其間。巖壑秀麗。頗有林泉之勝云。定城長峴北。永邑古倉西。樹擁重重嶺。巖崩曲曲溪。逐灘從厲揭。緣壁費攀躋。不有門閭望。吾行意慘悽。峽中有平地。原上多居民。豈但土性沃。復聞鄕俗淳。蠶桑以爲業。鷄犬自成隣。嗟爾遠遊子。晨征良苦辛。朝上層峯頂。暮行寒澗濱。古松多背日。幽鳥不驚人。已與塵境遠。況逢秋景新。林間有村塢。無乃避秦民。盡日行山麓。山深多異蹤。奔泉撼大壑。狠石柱危峯。古磴秋花細。陰崖夕霧重。高飛兩白鶴。時復唳雲松。峽路幾百里。山川幽更佳。峯高日易側。洞黑雲常䨪。落葉滿松壑。寒花明石崖。居人倘相許。着我一茅齋。曉起行山中。衣袂颯涼風。初日出林表。霧露浩濛濛。霜楓爛如染。澗壑相映紅。境靜忘路險。幽意方自沖。下馬板橋上。少憩漱流潨。</text>
<title>寄贈平安道都事尹 繼善 而述</title>,<text>今代龍頭選。唯君最少年。可憐蓮幕佐。誰信玉堂仙。浿邑風煙古。端城道路偏。淸秋如見憶。一爲寄新篇。君丁酉謁聖壯元時。年二十一歲。</text>
<title>九月九日。題孟山館。時伯兄氏亦爲覲省來會</title>,<text>兄弟連床日。秋風落帽筵。峽深楓葉老。霜薄菊花鮮。上壽霞觴擧。留歡蠟炬燃。涪江與栗里。回首正堪憐。棣萼三人會。茰房九日期。還吹孟嘉帽。竝着老萊衣。席上歌爭咽。燈前舞更僛。南征有鴻雁。誰羨一行飛。秋深山閣曉霜繁。紫菊紅茰映壽樽。此席敢期聯伯仲。幾州能得奉晨昏。歡呼不覺烏巾墮。戲舞仍看綵袖飜。已占人間好重九。寸心還自戀天閽。</text>
<title>發永興。次定平。夜讌席上。戲呈府使柳 永詢 令公。</title>,<text>客宦何須嘆。君恩到處多。初醒永興酒。更聽定平歌。綺席依黃菊銀燈照翠蛾。殷勤向公道。報國意無他。</text>
<title>奉次月沙李尙書題定平館韻。戲贈府使柳令公。</title>,<text>籍甚銀臺老。英聲自殿中。恢弘公輔器。謇諤諍臣風。暫作關城守。偏令邑圄空。佇看徵召急。陶冶贊天工。鐵嶺重關外。宣威古鎭中。登臨非故國。搖落又秋風。夕照明寒渚。孤鴻沒遠空。詩窮眞漫語。宗伯句全工。</text>
<title>哭古玉鄭 碏 敎官 公避地海州。因卒于旅寓。</title>,<text>鄭老鬚如雪。閑居七十年。俊才天下士。豪氣酒中仙。一笑聊觀化。三生久息緣。空留詩卷在。秀句世爭傳。暫別麻湖夜。音書杳不聞。誰言六載阻。便作九泉分。人物嵇中散。才名鄭廣文。岧岧首陽下。回望但孤雲。</text>
<title>奉送災傷敬差官李令 㙫 士源還京</title>,<text>十月磨雲嶺。天寒積雪明。忍持孤客酒。却送故人行。塞邑非佳境。軍伶是惡聲。歸心逐征旆。直入漢陽城。</text>
<title>郡齋夜坐書懷</title>,<text>玉班無路簉鴛鴻。坐嘯鈴軒歲欲窮。地屬黑山秋早雪。天傾滄海晝多風。行當解印追元亮。忍復緘書向予公。中夜便思田里興。隻鷄朋酒聚隣翁。</text>
<title>萬曆三十一年歲在癸卯十月初五日。恭受內賜新印大學一部。豈意糞土賤臣。獲霑不世殊恩。望天仰聖。無任感激之至。謹拜手稽首。書于端川郡之衙軒。</title>,<text>微臣蹤跡阻金鑾。出守遐荒歲又闌。學敎未亡千載下。宮編忽布五雲端。須知聖代崇儒化。故許新刊得遍看。再拜瞻天一掬淚。洪恩如海報應難。</text>
<title>敬次五峯大學士辱寄詩韻</title>,<text>詞伯平生愛麴君。新詩百首俟微醺。西江花柳迷洲渚。北岳風雲納曉曛。人似晨星看落落。事如春夢覺紛紛。孤城忽枉相思字。寒兩鳴簷夜欲分。天涯何處望夫君。強酌官醪不作醺。窮塞一邊滄海闊。亂山千疊夕陽曛。年華瞥眼催遲暮。世故關心劇糾紛。最憶春深浿西路。畫樓風月許平分。附元韻苦憶端州李使君。空堂呼酒對誰醺。近聞豺虎窺山障。能復斑斕舞夕曛。白雁不來書晼晩。黃花垂老雨繽紛。猶將一紙煩相遞。詩到今秋減十分。五峯</text>
<title>北靑道中。遇雪口占。先寄李判官士和。</title>,<text>曉發居山館。天陰歲欲闌。朔風號古木。飛雪滿征鞍。異日相如渴。茲行范叔寒。使君能解事。持酒辦淸歡。</text>
<title>戲呈南道節度使鄭令公 沆。兼示李判官士和。索和。</title>,<text>愛士將軍重。安民太守賢。聖朝無急警。暇日且留連。寶靨行瓊斝。飛霙墜玳筵。煩君謝眺手。高會好流傳。</text>
<title>寄趙察訪，權敎官。</title>,<text>我憶趙持世。兼懷權汝章。才名兩舃赫。身事一淸狂。風月西江勝。山川北塞長。相離無隻字。歲暮轉心傷。</text>
<title>歙谷韓明宰石峯。手書竹風梧月四字。揭諸東軒壁上。送山僧來求一語。率題塞敎。</title>,<text>曾聞鶴林縣。地僻海山深。篠簜千竿碧。梧桐一院陰。涼風秋戛玉。皓月夜簁金。內史淸眞者。分符愜素心。</text>
<title>寄題歙谷衙軒。爲韓石峯作。</title>,<text>習谿衙舍海東崖。川陸橫分境最佳。皆骨山形聯後嶺。扶桑曉色漾前階。竹亭露氣晴猶濕。松壑雲陰晝自䨪。此地平生不曾到。夢魂隨月入梧齋。</text>
<title>歲暮。郡齋閑坐無聊。偶爾命駕。乘雪出城。因抵雲住山寺。翌朝還郡。</title>,<text>偶騎款段馬。晩出郭西隅。心曠若有得。體舒無所拘。平蕪散飛雪。古樹集棲烏。尋寺歷溪曲。谷深山逕迂。獨行磵邊路。山雪墊烏巾。小刹可十里。老僧唯一人。官閑身自逸。境闃意逾眞。日夕澹忘返。晤言將及晨。</text>
<title>又絶句一首</title>,<text>日暮煙昏雪滿空。行尋古刹入山中。禪公不覺使君至。頭戴黃冠一野翁。</text>
<title>癸卯十二月二十七日。被薦備邊司。超授吉州牧使。臺官論以驟陞。旋仍端川。戲書。</title>,<text>書生釋褐五年間。四品官高忝驟攀。家範恐隳氷蘗操。廟諮翻擢玉貂班。極知公議慳名器。頓覺心源透利關。賀客未歸騰弔語。笑看天際片雲閑。</text>
<title>甲辰元日 時伯兄氏奉慈侍。來自孟山。仍留于郡。</title>,<text>東風吹暖人椒盤。日上鈴齋雪乍乾。父老分庭初罷賀。弟兄聯袂且承歡。身經世難方知命。仕爲家貧敢擇官。五色斑衣稚子舞。磨雲嶺外卽長安。</text>
<title>正月二十日。天氣暄和。郡齋晩起。有懷東广舊居。</title>,<text>睡覺晴暾潑眼明。隔窓啼鳥已春聲。遙知广下梅花老。石逕苔深點玉英。</text>
<title>寄贈高山金 善餘 察訪</title>,<text>曾於太學揖風神。屈指如今二十春。平日龍猪分宦路。中年燕雁阻兵塵。一言未接傾心久。千里相思作夢頻。關外忽聞高駕近。故將詩律托交新。</text>
<title>奉贈鄭御史 協 和伯應敎</title>,<text>白髮端城守。何年到上京。平生好兵法。中歲竊詩名。得免窮途痛。非關小吏輕。對樽歌一曲。謾作不平鳴。</text>
<title>鄕校落成宴。書示諸生。</title>,<text>學宮兵火慘空基。棟宇丹靑儼舊規。配祀竝依王者事。集成咸仰聖之時。德參天地能敦化。道在詩書合近思。行禮講論今有所。佇看鄕俗變澆漓。黌舍開筵慶始成。亂餘儒敎闡文明。經營正賴諸生力。獻酢毋忘老守情。父子有親無過孝。聖賢爲學只由誠。雍容一席勤相勖。莫使文翁獨擅名。</text>
<title>二月二十五日。奉兩慈氏。設壽宴于郡館東軒。時伯兄氏預焉。</title>,<text>板輿齊捧太夫人。上壽開筵棣萼新。王母種桃初結子。麻姑見海又揚塵。綺紈耀日華粧整。絲管訇天妙曲均。盛事自將詩作記。端州公館甲辰春。七十加三六十九。高堂鶴髮兩慈顏。江郞避賊行傭地。朱叟懷章作宰還。玉斝頻傳歌板急。春風微動舞衣斑。國恩今日偏知感。南向三呼萬壽山。時慈氏年六十九歲。生慈氏年七十三歲。</text>
<title>二月二十七日。宴老人于郡館。九十以上三人。八十以上二十二人。七十以上五十七人。合八十三人。通計其齒。共六千餘歲。</title>,<text>八十三人歲六千。鬅鬙白髮雪垂肩。吏扶鳩杖分行入。妓捧鸚杯逐齒傳。戎馬共經多難日。鑿耕重覩泰平天。自慙養老無佳政。短什惟祈壽更延。</text>
<title>春日郊行絶句 三首</title>,<text>平明出郭雨微晴。巷北村南信馬行。堪笑使君如布穀。春來處處勸人耕。去歲秋霖米敵珠。田頭饁婦掇春蔬。渾家坐喫官廚飯。深愧村翁伴予鋤。花落長堤草色匀。雨餘溪水碧羅新。廣津西曲應如此。只欠年前載酒人。</text>
<title>春晩書懷</title>,<text>新晴憂旱雨憂霪。莅邑偏勞望歲心。去夏大蝗人轉壑。前秋早雪穀逾金。花飄山郭鶯聲滑。水漾沙堤柳色深。行遍里閭煩省俗。二年春事一悲吟。</text>
<title>獨坐書事</title>,<text>獨坐鈴齋寂。庭花又一春。此身非疾病。何事輒嚬呻。鬼戶煩徵布。闕防軍丁。責納麻布。名在戍籍。雖死亦徵。 孀田急採銀。計田出夫。輪役銀礦。寡女孀婦。竝不得免。 更堪州牒至。公讌督時新。</text>
<title>定平館。卽席走筆。奉贈柳令公。</title>,<text>雨晴官柳綠鬖鬖。客路初經三月三。共是出關歸不得。佳人莫唱望江南。時定平有妓善歌</text>
<title>次定平衙舍草堂壁上韻</title>,<text>明府官居僻。依林一小堂。風煙接郊路。籬落對田莊。古柳深藏岸。新荷側點塘。政成公務簡。留客且衘觴。</text>
<title>慈氏年老。眷戀舊居。不樂久留外郡。三月初四日。發端川。還京城。陪侍以行。二十日庚午。到高山驛。告辭還郡。有感而作。</title>,<text>吾生三十四年非。已覺人間萬事違。荒塞久爲銅印擊。故閭遙送板輿歸。孤雲極目迷長路。寸草傷心帶夕暉。行盡驛亭攀別地。春風吹淚濕征衣。</text>
<title>冠岳山天印上人。爲來索詩。書以贈之。</title>,<text>吾憶佛聖寺。偶逢天印師。平生未見面。千里故求詩。花落官居靜。鳩鳴春晝遲。臨分五字律。一壑結幽期。杖錫凡塵外。飄然不定居。雲移關嶺遠。月出洞天虛。覺性淸無染。禪心炯自如。深慙五斗米。身世似池魚。浮屠蹤跡本無依。萬里長空一鶴飛。遙塞偶尋羈客至。短筇翻逐片雲歸。花殘銅渡回蘭棹。月滿珠臺掩石扉。自笑世緣何日了。故山回首悟今非。</text>
<title>次卷上韻。送印上人還冠岳山。</title>,<text>天涯送爾還京邑。待得秋風訪我不。一壑雲林牛耳洞。草廬新十小溪頭。白沙學士郊居子。能得閑情似此不。小閣焚香春日永。刺桐花落古墻頭。尹次野號白沙。睦禹卿號郊居。兩君詩俱在卷中故及之。</text>
<title>馬場山臺作</title>,<text>偶出城南路。登臺坐翠微。四溟涵地軸。萬象斡天機。公器名何取。浮生死是歸。晩來風浪急。遙見白鷗飛。</text>
<title>奉答石洲權汝章書</title>,<text>塞城春候晩。五月見桐花。吏散門仍掩。庭空雀自譁。遠遊更歲律。孤坐憶京華。此日鄕書到。開緘是永嘉。聞說離京口。閑居海島中。官曹鄭虔冷。身事孟郊窮。盛世輕才子。吾生作醉翁。歸田賦已就。不復待秋風。鮑昭詩俊逸。阮籍酒顚狂。宇宙唯吾輩。風雲各異方。廢城天北畔。孤嶼海中央。丘壑平生志。終當老一鄕。獨步才誰敵。相看意最親。別來頻改歲。書到又經春。寺洞煙花暗。湖亭野草新。佳期行已晩。悵望一霑巾。關塞三年別。春風一紙書。君才窮太甚。吾道怨何如。甯戚衣仍布。馮驩食且魚。區區故人意。莫說晩相疏。</text>
<title>壽詞一篇。寄上五峯李尙書。</title>,<text>浴蘭嘉節恰經旬。南極增輝岳降辰。鳳閣文章大學士。雲臺圖畫中興臣。公時策扈從功封延陵君 榴花照席歌常棣。竹葉搖樽祝老椿。蓮幕下僚楡塞吏。阻陪賓榻坐馳神。</text>
<title>祈雨雲住山。祭罷而雨。</title>,<text>山頭拜跪夜方中。雲漢昭回屬蘊隆。三瓣香煙纔裊裊。一犁膏雨正濛濛。須知天意偏仁愛。敢道吾誠得感通。淸曉吏民相抃賀。陋邦從此占年豐。</text>
<title>立秋</title>,<text>鐵關咸嶺上磨空。路阻秦城信不通。怊悵一千三百里。郡齋今夜又秋風。</text>
<title>秋夜雨中</title>,<text>梧軒風雨夜颼颼。抱病天涯又一秋。東浦荻花南里菊。不堪幽興入新愁。</text>
<title>秋雨連日。夜坐述懷。</title>,<text>庭梧一葉已辭柯。羈宦偏驚歲月過。塞郭傍山秋氣早。郡齋臨沼雨聲多。謀身遠愧衘蘆雁。行世眞同赴燭蛾。遙夜曲肱成假寐。夢中滄澤渺煙波。</text>
<title>七月二十五日至二十七日。風雨不止。郡閣夜坐。有懷漢陽故居。</title>,<text>螢照公庭暗。蛩鳴古館幽。小塘三夜雨。遙塞二年秋。貰酒尋麻店。觀魚出楮洲。病來官況少。歸興不禁愁。</text>
<title>辭病南還。書示邑中父老。</title>,<text>不敏忝蒙朝寄。守郡歲餘。性迂才拙。治效蔑如。上不能奉文簿而應期會。下無以敷惠澤而祛民瘼。官務積廢。譴責交加。事多宜去。義難苟容。拂衣歸田。今日亦晩。豈意邑人相與來聚。牢閉城門。環守衙舍。動輒遭挽。行不得發。至三晝夜。繼以呼泣。擁馬臥轍之擧。曠代罕覿。況如不敏。其何敢當此盛意乎。顧已揆分。益自赧然。因作長律二首。以示情素。張翰蓴鱸。陶潛松菊。秋風已至。歸興難遏。其各罷去。毋相阻撓。俾遂余區區之意也。二年無術活民瘥。但覺憂時鬢易皤。何令可能居上考。道州元自拙催科。義母苟合歸奚緩。事有難堪病轉多。却愧邑中諸父老。擁城三日淚如河。樗散平生少宦情。偶分銅虎出巖扄。了無異政安氓俗。只合閑居養性靈。身計是非翻自悟。世途榮辱飽曾經。歸心已決休相挽。秋晩鄕園菊又馨。</text>
<title>郡中諸生。追餞利城。有以詩章贈行者。次其韻而答之。時萬曆甲辰仲秋八月初九日丁亥。</title>,<text>五百三旬日。吾歸已太遲。性迂公務劇。身倦宦情微。素食心常愧。驪歌意却悲。感君相送遠。盈紙枉新詩。每擬休官早。誰敎見事遲。海城秋草遍。郵店夕陽微。出餞情偏重。臨離語轉悲。顧慙爲政拙。無以副君詩。期君別後各平安。歸路相看轉厚顏。坐嘯半千三十日。幾家無食幾人寒。樽前不用唱離歌。海樹秋風奈老何。經歲折腰關塞路。故山蘿月夢中多。鄕學靑衿最少年。愛君高義薄雲天。悤悤別路重重語。黃卷尋常對聖賢。右答李之遠</text>
<title>八月十六日。題永興館。</title>,<text>雙池水滿碧涵空。人在芙蓉玉露中。松月漸高棲鶴起。洞蕭聲徹廣寒宮。</text>
<title>永興府使朴 慶新 令公席上作</title>,<text>千株綠楊裏。官閣似村莊。松影分雙沼。荷香滿一堂。狀元多秀句。宗伯有新章。物色餘無幾。何人更擅場。故府使柳公永吉狀元及第。月沙李尙書時判禮曹。兩公俱有留題。陶令辭官日。山翁置酒時。歸心栗里宅。留賞習家池。高義容疏懶。淸談惜別離。餘生托知己。不恨此行遲。盛世靑雲士。名區白露秋。禮加徐子榻。興比庾公樓。月出荷塘靜。煙沈柳岸幽。笙歌三日飮。千古極風流。</text>
<title>德源逢洪 命元 樂夫都事</title>,<text>秋風吹雨響疏桐。古塞寒燈逆旅中。人事悲歡四霜露。世途夷險兩萍蓬。乍逢旋別眞如夢。未老先衰易作翁。淸曉征驂相背發。鐵關城外海連空。江渭年來絶尺書。天涯萍水又分裾。遠辭粉署趨蓮幕。新解銅章返草廬。長路傷心秋色晩。淸時抱病宦情疏。行憑白雁如相問。烏石磯頭坐釣魚。</text>
<title>宿金化縣。憶具大受。庚子夏。余以北評事遞還京城。君時宰是縣。見留一日去。</title>,<text>靑山矗矗水淙淙。此地哦詩共倚松。今日獨來尋古院。滿庭秋草語寒蛩。</text>
<title>八月初一日。除洪州牧使。五峯相公垂賀以詩。次韻奉謝。兼述感懷。</title>,<text>鱸膾秋風正憶鄕。得歸何幸佩州章。洪陽況是靑氈物。壽席當時列五常。高王父蓮軒先生。弘治甲子秋。出牧洪州。正德丙寅冬。曾祖五昆季設壽宴于州館。記事有詩。關塞經秋又海鄕。賀牋空復枉新章。誰知八首吳姬詠。薛老高才本出常。</text>
<title>次韻。奉謝開城經歷淸陰金叔度學士寄惠別章。</title>,<text>西指崇山目力窮。洪陽更耐信難通。莫論烏哺紆靑綬。每嘆鸞棲限紫宮。百歲幾何多別日。二毛俱已作衰翁。緘書欲報離懷切。寒雨蕭蕭半夜風。一紙驪珠意不窮。交情兩地似犀通。湖雲漠漠迷長路。野草離離滿故宮。解印正慙彭澤令。倚樓堪笑杜陵翁。白頭携手同歸約。回眼秋天詠北風。</text>
<title>長溪黃相國挽詞 二首</title>,<text>山斗聲名盛。亨屯七十年。文章擅藝苑。功業冠凌煙。末俗人宜忌。危機義實全。異時良史筆。遺恨洗靑編。曾枉蓮華句擊蒙。壽詞哀挽判年中。雄文偉績終難泯。衆怒孤冤一倂空。自許心同伊尹可。誰知過亦屈原忠。歸舟哭送違官路。江漢滔滔恨不窮。</text>
<title>八月二十六日。拜辭出城。</title>,<text>淸晨拜出九門深。五馬秋風向海潯。東浦釣臺臨石瀬。北山書室架雲林。自慙陶令歸田什。誰會毛君捧檄心。却憶端州去年事。綵衣無耐涕盈襟。</text>
<title>行到葛院。寄示京中諸君子。</title>,<text>落日西風雁陳斜。驛亭回首望京華。行人去後重陽近。共向誰家泛菊花。</text>
<title>九月初七日。到洪州作。二首。</title>,<text>使君三十七。非早亦非遲。二祖專城地。六代祖康平公。景泰乙亥。爲判牧使。高祖蓮軒先生。弘治甲子。爲牧使。 元兄半刺時。萬曆丁酉。伯兄氏爲判官。 不才叨世業。兼幸奉親慈。淸白傳家在。遺風恐或隳。高祖以廉平寬簡。中廟下書褒美。憶昨年丁酉。萊衣逐大兄。重來僅十載。牧伯是書生。月岳 月山。州之鎭山。 疑新畫。金川 金馬川。一名金川。 認舊名。邑中諸父老。却比錦還榮。</text>
<title>登擊風樓</title>,<text>高閣荒城裏。登臨異古今。秋陰垂大野。朔吹響寒林。奉母南來日。懷君北望心。時危百憂集。搔首一長吟。</text>
<title>題東軒</title>,<text>高城四面石崔嵬。十九官中大鎭開。金馬川通滄海曲。伽倻山斷白雲隈。康翁蓮祖分符地。鄭老蘇仙接踵來。湖陰鄭相公。嘉靖己丑秋。爲牧使。越四年壬辰春。遞。陽谷蘇相公來代之。 七世一家三作牧。短篇還愧乏雄才。</text>
<title>九月九日</title>,<text>洪都古館菊花開。太守重陽次第來。湖外千秋一登眺。人間十事九悲哀。風翻落葉城鴉散。日墮遙天塞雁廻。坐把茱茰心欲折。五雲何處是蓬萊。</text>
<title>衙軒庭前。黃菊盛開。折寄海運判官竹陰趙怡叔 希逸 學士。時駐德山別業。</title>,<text>手折黃花寄一枝。故人相望滯佳期。重陽過後秋光老。惆悵何時共倒巵。</text>
<title>怡叔疊用枝字。見謝寄菊。因次以酬。</title>,<text>憶君遙寄菊花枝。兩地丁寧九日期。官事撩人時易晩。白頭無興把金巵。坐怜霜菊折殘枝。寄向知音是子期。身事與君俱似此。了無人解泛瓊巵。秋天相憶把寒枝。憔悴金英隔歲期。忽見報章添別恨。向西吟望強傾巵。一夜霜凋楓樹枝。流年易過老如期。何當釀得萬斛酒。與爾酌之金曲巵。</text>
<title>怡叔草堂。對菊聯句。用前韻。</title>,<text>傲霜殘菊兩三枝。子敏 如待騷人不負期。怡叔 異時此會那能再。子敏 須盡今宵瀲灎巵。怡叔</text>
<title>寄李子善 榮元 秀才 閑居德山縣。號龍溪處士。</title>,<text>洪陽城上望伊山。落日孤雲莽蒼間。官擊未成乘興去。一年秋色鬢添斑。</text>
<title>復用山字。寄龍溪李子善。</title>,<text>龍溪道士住高山。新結茅庵竹木間。他日對床留一宿。鴨爐閑爇鷓鴣斑。暮年新築傍雲山。魚鳥相親水石間。却佩郡符君莫笑。寸心惟在舞衣斑。鈴閣無緣倒玉山。秋風吹盡簿書間。田園舊侶空相問。愧負東籬露菊斑。</text>
<title>次韻。答竹陰趙怡叔。</title>,<text>簾額微陽下遠山。塞鴻聲斷海雲間。詠君詩罷重相憶。滿院霜風錦葉斑。</text>
<title>送結城朴明宰 孝男 罷官還鄕</title>,<text>三年勤苦撫羸疲。擧最何遲却罷歸。無限邑人啼臥轍。淚成寒雨濕征衣。君離縣日。邑民遮道。天又驟雨。同閈心親隔夢思。隣州作宰事堪奇。誰知燕雁還相背。秋夜逢場是別時。</text>
<title>四達亭。夜坐口占。</title>,<text>晩衙初撥簿書叢。燕坐焚香小閣空。秋氣作陰頻下雪。夕林含籟遠生風。身供魚筍高堂上。地接松楸一舍中。榮似錦衣傷底事。丹心長繞紫宸楓。</text>
<title>感時述懷。寄贈洪司藝輝世，蘇正郞子實，金佐郞冠玉，洪正郞樂夫諸學士。時上體不豫。西北有警。</title>,<text>北望秦京道。秋深別恨新。學宮霑祿秩。郞署屈儒紳。世事危疑極。邊書警急頻。定知憂國鬢。今日共成銀。</text>
<title>次慧允上人詩軸韻</title>,<text>風亂鴉翻樹。天寒雪滿山。鈴齋對釋子。占得片時閑。小杜平生靜愛僧。不堪回首望昭陵。阿房健筆淹江海。惆悵瀛洲未易登。</text>
<title>贈敬全上人</title>,<text>寒鴉集古樹。雪落湖天暮。山人此時來。索我題新句。</text>
<title>贈妙淳上人</title>,<text>僧來覓我詩。詩在無言裏。雪月滿空階。蕭蕭竹風起。</text>
<title>題大鑑上人詩卷</title>,<text>八峯山上老沙彌。來乞洪陽太守詩。詩句欲成師自去。一簾風雪暮鍾時。</text>
<title>次怡叔見待詩韻</title>,<text>吾輩多才子。誰能到鳳池。最怜湖外客。更耐歲殘時。棄擲逾投分。招呼敢負期。會拚文字飮。塵事任棼絲。十里平郊暝色催。爲君鞭馬雪中來。相逢劇飮非耽酒。要緩離腸日九回。</text>
<title>怡叔草堂。復用回字韻。</title>,<text>草堂曾共菊花杯。却載官醪踏雪來。轉盻忽驚時序促。重陽纔過一陽回。醉睡空堂鼾似雷。鷄鳴跨馬獨歸來。平林積雪明溪路。星斗闌干河漢回。</text>
<title>再疊前韻。答怡叔趙學士。</title>,<text>碧雲相望思難裁。日日詩筒去又來。妙句欲酬吟更苦。莫嗔郵吏隔宵回。欲作報章。事多思澁。留宿來价故云。醉眠初覺興毰毸。不怕霜風刮面來。信馬八峯山下路。曉雲寒樹共縈回。右答岸巾風流之句兩世蓮花榜裏魁。倚樓詩法有從來。淋漓醉墨揮千首。三峽狂瀾筆底回。君先大夫甲子榜進士第。君亦辛丑榜進士第一。</text>
<title>次韻趙怡叔草堂作</title>,<text>夕風吹樹急。寒月出峯遲。樽俎逢君地。江湖戀主時。吾儕兼寵辱。世事判安危。敢作窮途哭。長歌意益悲。</text>
<title>十二月二十日。祭後書感。</title>,<text>高王父蓮軒先生。弘治甲子秋。出牧是州。正德丁卯十二月二十日。卒于州之衙舍。自丁卯距今萬曆丁未。一百有一年。素衣晨起奠蘋蘩。陟降明靈僾若存。易簀州堂易簀日。佩符王父佩符孫。一家積慶更三世。百載遺恫入九原。政拙顧慙難趾美。異時耆老說吾門。</text>
<title>題永保亭 在保寧水營</title>,<text>海門西望林巒紆。中涵萬須之澄湖。半空樓閣壓城塹。兩岸旌旗連舳艫。蓮老壁間記猶在。翠翁詩後人更無。江山爲我亦靑眼。二祖遺風今不孤。高王父蓮軒公記枝。揭在楣上外曾祖挹翠軒近體五首。膾炙于世。北觀溟渤西遼海。今上湖樓倚落暉。風拍潮頭浪如雪。山圍浦口翠成霏。此翁眼底無天地。何處人間有是非。醉後高歌擊長劍。暮年頗愧壯心違。</text>
<title>移守東萊。題四達亭。留示芝峯李使君。晬光 近體二首。</title>,<text>踵門曾乞送行詩。此地交承本不期。司諫廉名紆寵典。高王父蓮軒先生。曾爲司諫。燕山朝。出牧是州。中廟卽祚。以廉平寬簡。牧民卓異。下書褒之。賜表裏一襲。 中樞美政照穹碑。公叔父知中樞府事諱希得。萬曆癸未。曾牧是州越四年。陞授永興府使。邑人思之。爲立遺愛碑。 祖孫今日吾方忝。叔姪公家迹亦奇。小技却慙非大手。謾敎人比鄭蘇時。拙宦眞甘把一麾。儒仙何事別龍墀。名齊小杜才慙薄。迹比前羊政失宜。潤色山川元有待。平分風月要相思。誤恩南去猶遺恨。不見朱華滿綠池。四達亭有兩池。荷花甚盛。爲一州之勝賞。</text>
<title>陞拜東萊。書事述懷。寄示京中諸君子。</title>,<text>一脫黃冠未十年。蓬萊新秩進貂蟬。行穿太白山蟠地。坐壓扶桑日出天。賤子敢期蒙簡拔。盛時常恨乏扳聯。何方報得君恩重。手挽銀河洗海堧。</text>
<title>丁未十二月二十九日。監營牒至。吏曹啓。除朝辭。令直赴任所。戊申正月十五日。大夫人發洪州。還京城。率題近體一首。以述微志。</title>,<text>新換魚符忝賜緋。簡書還促啓征騑。湖州已說京都遠。海徼應知驛使稀。正向北辰懷魏闕。更堪西日別慈闈。忠臣孝子生平志。立馬春風淚濕衣。</text>
<title>正月二十九日。發洪州。次大興。途中作。</title>,<text>南徼膺新命。銀章紫綬垂。亦知朝寄重。頗奈母年衰。大嶺橫關路。孤城傍島夷。客愁從此始。直到北歸時。未暖湖陽席。仍分嶺左符。自慙施政拙。誰道荷恩殊。碧海氛猶惡。蒼生喘可蘇。平生報國志。不敢惜微軀。</text>
<title>二月初二日。發惟鳩驛。次公州。</title>,<text>二月公州路。天陰雪滿山。疾風號木末。孤雁落雲端。去國身仍遠。思親夢獨還。羈心正蕭瑟。況乃値春寒。</text>
<title>熊津舟中</title>,<text>津頭春水碧湉湉。輟棹中流旅思添。紅靄浸江明日脚。黑風噴雪暗山尖。坐來氣色陰暗變。分外功名寵辱兼。回望故園淸漢曲。歸田詩在愧陶潛。余自端州棄官而歸。嘗集陶靖節歸去來辭字。作爲歸田園詩五十餘首。</text>
<title>二月初四日。發懷德縣。過五道宋明府田庄。</title>,<text>公。恩津人。名枏壽。字靈老。號五道山人。年七十二歲。嘗爲林川守。罷官歸田。閑居于懷德縣宋村。卽公桑梓鄕也。明公黃髮吏情疏。琴鶴田園返故居。子姪結隣同阮巷。竹松開逕似陶廬。春風牧笛煙郊遠。雨夜棋燈草閣虛。堪愧海雲天畔路。十年幽計負樵漁。海雲臺在東萊。</text>
<title>敬贈五道宋明府</title>,<text>野服柴衡內。耆年貌尙童。休官晉陶令。避世夏黃公。雪逕粘梅蕊。風櫺響竹叢。暫來承謦欬。頓覺俗緣空。</text>
<title>題宋明府幽居</title>,<text>傍山籬落自成村。竹雨松風隔世喧。最是草堂堪畫處。小梅花發月黃昏。數椽茅屋倚松根。逕入脩葟晝掩門。皤髮老翁欹枕臥。手披黃卷敎兒孫。</text>
<title>二月初五日。沃川郡道中作。自入峽來。風日甚惡。</title>,<text>峽路春全冷。溪橋凍未消。黑雲䨪疊嶂。蒼檜偃回飆。北闕馳心切。南陔入夢遙。誰言五馬貴。旅鬢日蕭蕭。</text>
<title>二月初六日。朝發永同縣。午憩秋豐驛。驛乃湖嶺分界之地也。纔入南州。土候甚暖。是夕宿金山郡。</title>,<text>首路秋豐驛。山分一水流。雪殘汀柳變。風暖野蜂遊。萬物皆春意。孤臣自旅愁。北辰看更遠。何處問神州。</text>
<title>詠嶺南風土</title>,<text>嶺南文獻地。民朴土風淳。篁竹村村碧。叢梅岸岸新。野氓崇俎豆。鄕塾盛簪紳。會擬閑居賦。移家托里仁。潘岳閑居賦云。此里仁所以爲美也。</text>
<title>二月初七日。次星州。</title>,<text>雲橫月嶺 洪州 明春雪。日落星山噪夕鴉。馬背忽驚身事遠。一旬看却兩伽倻。伽倻山在德山。星州。亦有伽倻山。</text>
<title>二月初一日宣宗大王昇遐。是月初八日。行到大丘巴岑村。承訃擧哀。泚血以書。</title>,<text>只說朱垠隔紫宸。僊輿誰識遽登眞。聖神文武中興主。宵旰憂勤四十春。率土方祈睿算永。小臣偏荷渥恩新。雲愁風慘巴岑路。北嚮號天血滿巾。</text>
<title>二月十五日。入東萊府。</title>,<text>七載天南海賊屯。州居燒作一荒原。春來乳燕巢無樹。日暮殤魂哭幾村。衙吏僅存蠻語譟。驛田都廢野流渾。宋公忠烈新祠儼。毅魄惟應鎭國藩。</text>
<title>題東軒壁上</title>,<text>蔓草蕭森古郭門。燼殘閭井但頹垣。叢祠有鬼風煙暗。痎市無人鳥雀喧。城底廢壕堆白骨。雨中寒燐照黃昏。傷心忍問龍蛇歲。遺老相看不敢言。</text>
<title>寄上五峯相公以告訃請封上使赴燕京</title>,<text>僊御賓天痛莫攀。謳歌方待帝綸須。獨擔大事千官上。重踏長途十載間。穀雨秋風催節序。玉京蠻徼渺雲山。傷心更耐榴花月。慣捧霞觴祝駐顏。公曾於庚子年春。以謝恩使朝天。五月十六日。乃公初度也。</text>
<title>寄別蘇正郞子實以書狀官赴燕京</title>,<text>漢北湖西別隔年。更堪炎徼阻幽燕。聞君去逐千秋使。憶我歸當九月天。遼塞野雲生古磧。薊門霜樹落寒川。眼中歷歷曾行地。回首春風意惘然。</text>
<title>寄贈尹參議靜春以聖節使赴燕京</title>,<text>百年人事變簫條。天末相思鬢易凋。木落山蹊秋散策。月生江岸夜停橈。東溟島嶼蠻州近。北極星辰帝里遙。遼館只應多舊主。認君風翮早沖霄。君曾以書狀官朝天</text>
<title>次敬祖上人見寄韻 師住府西禪庵寺</title>,<text>七十高僧臥碧山。古庵幽逕入雲間。遙知誦徧蓮華法。蜀魄啼時月滿壇。</text>
<title>次韻。贈敬祖上人。</title>,<text>不食不衣仍不言。薜蘿深處避人群。石樓終日跏趺坐。笑看山頭飛白雲。一枕松齋萬念淸。曉窓何事睡還驚。山中昨夜春雨急。雲壑忽高溪水聲。</text>
<title>四月十五日</title>,<text>四月十五日。平明家家哭。天地變簫瑟。凄風振林木。驚怪問老吏。哭聲何慘怛。壬辰海賊至。是日城陷沒。惟時宋使君。堅壁守忠節。闔境驅入城。同時化爲血。投身積屍底。千百遺一二。所以逢是日。設奠哭其死。父或哭其子。子或哭其父。祖或哭其孫。孫或哭其祖。亦有母哭女。亦有女哭母。亦有婦哭夫。亦有夫哭婦。兄弟與姊妹。有生皆哭之。蹙額聽未終。涕泗忽交頤。吏乃前致詞。有哭猶未悲。幾多白刃下。擧族無哭者。</text>
<title>卽事遣懷。題衙軒壁上。</title>,<text>北望秦城接斗杓。海天南畔剖符遙。颶風簸地沙皆走。瘴霧薰人骨欲銷。燒後邑居依賊壘。亂來蠻俗變民謠。玉貂不是江潭客。還恐歸魂未易招。</text>
<title>毒熱書懷。寄示京中諸友人。</title>,<text>岳祲噴空海霧升。黃梅靑草瘴如凝。地踰五嶺常炎熱。日直三庚況鬱蒸。伏枕眞同坐深甑。披襟只欲踏層氷。殊方紫綬渾無賴。歸思翻添白髮鬙。</text>
<title>六月十一日丙寅作 用登繫風樓韻。宣宗大王。是日發引。</title>,<text>厭代堯雲遠。因山禹穴新。哀號望霄漢。絶徼間朝紳。盛際收名晩。微班改秩頻。報恩無復日。空自愧腰銀。</text>
<title>六月十二日丁卯作</title>,<text>孤城東海畔。北闕阻層霄。紫伏春悽慘。玄宮夜寂寥。小臣無寸效。新渥已先朝。忍看三箋草。湖州遠祝堯。曾在洪州時。冬至，誕日，正朝。上箋陳賀。</text>
<title>勸學文。示校中諸生。</title>,<text>蒙養乖方利慾侵。立身誰解在操心。天敷一性皆堯舜。人壞三綱是獸禽。正路直從誠上去。本源常向敬中尋。諸君莫擲靑陽日。勉把吾言作砭鍼。</text>
<title>勸學文。示校中童蒙。</title>,<text>講習非關萬卷書。要須心性反求初。一編小學先儒訓。熟讀終身用有餘。萬物何因貴是人。只緣天性有彝倫。若敎暴棄同禽犢。出必忠君入愛親。</text>
<title>秋日書懷。寄示京城諸君子。</title>,<text>丈二靑緺謾結腰。坐看蠻樹起商飆。地多炎瘴晴生霧。城近滄溟夜聽潮。白髮倚閭西日短。丹心戀闕北辰遙。不堪嗚咽同兒女。京國音書正寂寥。</text>
<title>七月十五日。對月呼韻。</title>,<text>西風急雨洗新秋。日暮天光滑欲流。腸斷蓬山今夜月。玉蟾應照廣津頭。</text>
<title>聞蛩書感。</title>,<text>雭雭秋霖滴暗庭。蒼蒼曉月透疏櫺。箇中多少寒蛩語。只有羈人子細聽。</text>
<title>秋夜西齋</title>,<text>秋到更長不奈何。郡齋羸臥憶雲蘿。凄風徹夜頻驚夢。悔向庭前種竹多。</text>
<title>日夕口占。復用前韻。</title>,<text>百蟲悲咽一庭秋。旅枕偏驚歲月流。心憶故園何日到。左魚無耐雪侵頭。天畔孤城樹色秋。歸心如水向東流。忽驚萱室西暉短。四十生兒也白頭。</text>
<title>中秋不見月。呼韻口占。</title>,<text>一年淸節望中秋。海霧無端滿目愁。誰挽銀河洗天宇。八窓如晝對瓊樓。</text>
<title>八月十六日。月夜口號。用前韻</title>,<text>風篁策策夜鳴秋。病臥荒城抱客愁。起看北辰天萬里。五更殘月下西樓。霜髮蕭蕭又一秋。天涯旅宦不勝愁。弟兄相憶何時見。夢斷孤城月滿樓。</text>
<title>登釜山浦西門樓上作</title>,<text>畎畝常懷社稷憂。饗軍樓上倚淸秋。山連長白三千里。城壓扶桑六十州。日月如流男子老。功名不立古人羞。揚帆直欲東飛渡。手戮穹鯨奏冕旒。饗軍樓。乃西門樓名。</text>
<title>釜山城上。望對馬島。</title>,<text>海中孤島賊咽喉。本是鷄林舊屬州。忍與通和天共戴。終須伐叛地全收。擒吳霸越平生計。擧郢燒陵百代讎。杖劍高城向東望。世無人解讀春秋。</text>
<title>多大浦作 浦在府南五十五里</title>,<text>行盡黃茅到海邊。壞城牢落斷人煙。溟波直接蠻兒島。邏卒常驚賈客船。故國一千增廿里。孀親八十少三年。孤身此地頭堪白。況對寒林聽晩蟬。</text>
<title>沒雲臺 臺在多大浦南七里許</title>,<text>秋晴瑤海曙光鮮。鏡面扶桑影倒懸。窅窅碧天三島外。曈曈紅日萬方前。大包到此渾無地。浩劫從今復幾年。便欲凌風跨寥廓。蓬萊頂上訪群仙。</text>
<title>海雲㙜 㙜在府東二十里。新羅崔致遠築㙜遊賞之地。</title>,<text>新羅學士崔海雲。海上築臺凌紫氛。飆輪一去幾千載。花落石壇空夕曛。蓬山縹緲白銀闕。琪樹婆娑蒼鶴群。憑虛覽古意超忽。月下鳳吹如相聞。崔致遠字孤雲。一字海雲。</text>
<title>海雲臺。次兪㵢溪韻。四首。</title>,<text>朝登元帥暮環瀛。更上龍灣古塞城。漢地胡山分鶴野。南箕北斗入鵬溟。胸呑雲夢三韓窄。筆寫風煙萬象驚。忽覺吾行盡壯觀。赤波中涌太陽明。元帥臺。在鏡城海邊。環瀛樓。在湖西水營。龍灣。乃義州也。長空無際海漫漫。日暮高臺酒欲闌。萬里乾坤孤角裏。百年風月彩毫端。鯨濤噴雪琅玕碧。鶴露垂珠沆瀣寒。坐見瀛洲羽衣侶。手搴瑤草步跚跚。一氣鴻濛太極前。呀然黃地與靑天。人間結駟懷金貴。物外餐霞服日仙。鶴騎鸞驂超上界。珠襦玉匣掩重泉。貴非吾願仙難學。海畔搔頭只自憐。寶珠花發洞天香。羅季儒仙迹渺茫。鹿駕已歸蓬島上。星冠應侍玉宸傍。一千歲遠山河異。十二樓高日月長。金液未成霜滿鬢。古臺空望白雲鄕。臺上多山茶花。俗號冬柏寶珠茶。卽山茶之一種也。</text>
<title>出省郊野有感口占</title>,<text>省稼循秋野。停驂引老農。田間行詰曲。隴上語從容。邑弊村廬少。年荒賦役重。深慙濟代志。猶不活雷封。本府舊縣。故云雷封。</text>
<title>機張縣作</title>,<text>機張縣本小。兵後屬萊州。版籍無三戶。城池變一丘。煙沈山色暮。木落雨聲秋。愧乏安人術。傷時只自愁。</text>
<title>題機張縣。絶句四首。</title>,<text>行尋殘郭入榛荊。墟里無人野鹿驚。白髮田翁故邑吏。獨扶藜杖馬前迎。破堞周遭古縣空。蒺藜蓬藋蔓成叢。千齡百代猶驚骨。況耐兵戈在目中。喬木寒煙滿目悲。邑中廬舍但荒基。逢人不敢詢前事。恐說官軍陣沒時。雀噪蟲鳴鴉亂啼。滿城秋草沒官蹊。蕭條百戰傷心地。日暮更堪風雨凄。</text>
<title>奉寄石洲權汝章敎官</title>,<text>路遠無憑問起居。別來相憶果何如。鶯啼嶺徼煙花暗。雁到江潭木葉疏。平日樽前輕會面。危時天末絶封書。與君七十俱強半。衰鬢應同雪映梳。</text>
<title>秋日夕。坐見城外南峯擧烽火而作。</title>,<text>聽徹離黃又亂蛩。海山窮處守孤墉。鷹峯直接蠶頭嶺。日日歸心寄夕烽。鷹峯。在州境。擧烽火處也。零葉翻空雁叫秋。竹符無賴望鄕愁。城南日夕平安火。隔浦雲山是馬州。對馬島。或稱對馬州。</text>
<title>九月初六日。有事監營。赴大丘府。自梁山仇法谷。乘舟遡江。夜泊密陽廣灘。</title>,<text>秋風吹棹遡江鄕。夜過梁山入密陽。潮落石汀鵝鴨亂。蒹葭無際月蒼蒼。</text>
<title>舟中記興</title>,<text>涼風起蘋末。落日掛山顚。心與江波涌。舟兼吏役牽。鷺閑眠曲渚。魚戲躍淸淵。行李妨幽事。鳴榔入暝煙。</text>
<title>九月九日。題大丘館。壬寅重九。扈駕謁聖。</title>,<text>昔年重九禮宣尼。昵侍龍顏立玉墀。今日小臣遲一死。天涯淚濕菊花枝。曾捧鑾輿謁素王。鳳城秋色屬重陽。天南此日孤臣在。獨對黃花淚滿裳。</text>
<title>九月十二日。自密陽柿木浦。乘舟夜行。曉次梁山仇法倉。</title>,<text>津亭日暮山蒼然。萬里無雲江映天。島嶼微茫鵝亂叫。星何寥落月孤懸。石崖秋響墮紅葉。沙渚曉光凝白煙。一夜中流八十里。滿船風露入詩篇。</text>
<title>舟中記興</title>,<text>杪秋雨新霽。江月照空明。石浦淸無影。風灘遠有聲。意從寒浪定。身着小舟行。蕩槳過蘆岸。驚鳧時一鳴。</text>
<title>舟行卽事</title>,<text>月出寒江靜。西風送客舟。白鷗飛不見。兩岸荻花秋。月落江欲曉。天高星點稀。風帆不覺遠。白露滿蓑衣。石峯寒雨洗煙嵐。錦樹秋光浸碧潭。短艇搖搖沿月去。不知身世落天南。蘆花雪白水藍靑。雲淨瑤空月滿汀。北望秦山何處在。櫓聲鴉軋入東溟。月沈星散鵲驚飛。一棹長江客夜歸。曉日未生山際黑。露華川氣白霏微。</text>
<title>衙軒庭前。菊花盛開。悄然獨坐。有感于懷。仍用去秋酬和詩韻。寄贈趙怡叔。因示李子善。時戊申九月十六日。</title>,<text>心同越鳥繞南枝。歸路迢迢未易期。秋滿秦城時事改。何人忍擧菊花巵。孤城寥落古萇山。目斷秦雲夕照間。一別慈顏秋又晩。不堪雙袖淚痕斑。東萊。乃古萇山國也。兩鄕相憶菊花開。未見平安一字來。記得去年今日醉。駱山殘月訪君回。怡叔別業。在德山縣駝駱山村。</text>
<title>奉謝金叔度寄詩見問</title>,<text>手拆詩緘墨未晞。異鄕顏面見依依。沈吟欲報相思意。夜雨鳴簷燭焰微。母老兄貧消息稀。蠻鄕古邑是天涯。秋來客恨君何問。記取關山北去時。君曾爲鏡城府判官附次韻。述懷。寄酬广老詞伯。世事眞同草露晞。憂端樂緖更因依。邇來漸覺心灰冷。淸坐前頭萬念微。深巷蕭條車馬稀。藥鑪經卷送生涯。誰知雪後山中樂。正在晴簷曝背時。淸陰</text>
<title>以觀察使李尙信狀啓。某儉約自奉。愛恤邊氓。田野開闢。利興害去。使一境之人。安居樂業。命賜表裏一襲。拜命循省。榮踰望表。非臣糜殞所能。上報萬一。感天荷。聖無任激切屛營之至。拜手稽首。謹綴七言近體二首。書于東萊府之衙軒。</title>,<text>北宸新命下天南。再拜中庭額榻三。儉約未能追祖逖。撫循何敢比張堪。使軺奏最虛名玷。御篚頒珍異渥覃。父老聚觀煩共賀。寸忱無效秪懷慙。晉祖逖爲豫州刺史。躬自儉約。督課農桑。後漢張堪爲漁陽太守。勸民耕稼。以致殷富。一札銀臺降玉函。微名誤徹九重嚴。莫言卽墨田多闢。終愧弘農性本廉。疏慢只憂加責免。寵褒誰料荷恩霑。手揮感涕瞻宸極。鼎鑊捐軀意亦厭。</text>
<title>日夕口占呼韻</title>,<text>拄杖荒城日暮天。亂鴉飛盡遠林邊。羈魂渺渺歸何處。沔曲新庵額奉先。先塋。在沔川。奉先庵。乃齋刹也。萬事隨緣不問天。願從漁父老江邊。平生喜讀鷦鷯賦。每向中台惜茂先。</text>
<title>奉呈觀察使崔相公 瓘 近體 二首</title>,<text>公以湖南方伯。秩滿還朝者未一歲。又膺是命。任重藩維。戀切堂戺。因屬余賦詩。以寫其意。故拙不敢辭。時萬曆三十六年戊申冬十月望後三日。煌煌玉節下天垠。報政湖藩未隔春。許國一身巡察使。歸心千里太夭人。邵公棠底移風速。狄相雲端愛日頻。聖代卽今新孝理。佇看宣召贊陶鈞。北闕纔聞四駱還。鳳綸南服又旬宣。慈顏潘令縈懷切。方面張公屬望專。莫道君親非一體。本來忠孝重雙全。蠻州小吏都無補。歲暮哀吟陟屺篇。</text>
<title>寄送金叔度學士以遠接使從事官之關西。故林塘鄭相國。乃君外王父也。久典文衡。屢儐華使。</title>,<text>一代風流鄭政丞。皇華酬唱至今稱。從知宅相連城璧。卽見槎編出水氷。浮碧樓空麟窟古。統軍亭迥鶴天澄。麤官海徼隳家業。回望曾遊感慨增。分司官似六安丞。時論年來以屈稱。白戰初揮五色筆。淸銜重帶一條氷。雪晴錦水銀橋滑。月照龍潭玉鏡澄。想得奚囊多秀句。關西紙價向君增。君時爲開城經歷。遠接使啓差從事。錦水。黃州簇錦溪。龍潭。義州九龍淵。附次韻。奉寄東岳詞兄。太守廉聲過許丞。更兼詩社重名稱。高資削鐵千尋壁。雅藻登盤六月氷。醉裏河東從毀譽。胸中雲夢自泓澄。慙余到老才方盡。餘論憑君價倍增。自愧居官久負丞。喜君名譽共嗟稱。操身苦節疑含蘗。釋難溫辭可解氷。良會隔年幽興減。淸詩入手滿懷澄。終期畢力酬明主。歷遍艱危氣益增。淸陰</text>
<title>對落日</title>,<text>落日下西峯。翳翳景易沒。忽念北堂親。正似西峯日。流光不可駐。徂歲何太疾。日日日落時。此心如有失。忠孝難兩全。恩義固相奪。赤紱繫遊子。薄暮泣天末。</text>
<title>步明月</title>,<text>日夕苦幽鬱。中庭步明月。氷輪出東溟。蟾光照鳳闕。鳳闕天北極。川路渺難越。身爲符竹嬰。耀靈去飄忽。坐聽鶗鴂鳴。歲晏衆芳歇。徘徊遶叢竹。颯颯寒吹發。霜露滿高旻。星河行漸沒。所懷不可見。沈憂生白髮。</text>
<title>鑷白髮</title>,<text>昨日鑷一莖。今日鑷一莖。日日鑷不已。莖莖白復生。誰識莖莖▣。日日戀母情。戀母何太苦。七十又七齡。七十七衰甚。況乃疾病嬰。縱得身侍旁。兒心豈暫寧。母兮在漢京。兒兮在萊城。萊城去漢京。十有一日程。自兒與母別。月已十二盈。數月一見書。一日百慮幷。公義詎不重。朝命亦云榮。所悲西景迫。北顧淚縱橫。嗚呼母兒隔。髮白不足驚。</text>
<title>待鄕書</title>,<text>余拜辭慈氏。南來嶺表。今已十有二月。而自萊山去京城。九百六十二里。發使往返之間。動經旬朔。故音問甚疏。兩月中。見家信者僅止一二度也。昨日晨起待鄕書。鄕書不來日西墜。今日晨起待鄕書。日又昏黑書不至。坐待鄕書日復日。對食廢餐寢忘寐。去使歸遲來使稀。三旬不見家中字。家中慈母年七十。拜別南來月十二。南來海徼天一方。北去秦京千里地。十二月中三百日。日一百刻思親意。七十之年添七歲。餘齡幾何如隙驥。隙驥易過難再回。歲不我貸去何駛。分寸光陰正堪惜。奈爾三百日遠離。夏燠冬寒那得問。晨羞夕膳應屢匱。疾痛苛癢起居間。一日所憂非一事。思親意切且如此。倚門亦復望余季。關防有守朝法嚴。罷去無由難徑棄。子職王事自相違。一身誰全恩與義。每到日夕心更苦。起看白雲垂涕泗。嶺路橫天斗柄遙。奮飛恨不生兩翅。嗚呼吾黨宦遊子。親老莫作邊州吏。</text>
<title>曉起口占</title>,<text>月落荒城暗。霜風響竹枝。曉窓歸夢覺。孤角海天涯。</text>
<title>夜坐口占</title>,<text>窣窣堂西竹。夜深風雨時。思歸無限意。只有小燈知。</text>
<title>雪中作</title>,<text>北風吹雪亂。漠漠滿天涯。恰似東萊守。思親愁緖多。</text>
<title>雪後作</title>,<text>靑山一夜雪。萬樹白鬖髿。恰似東萊守。思親鬢易華。</text>
<title>見家書</title>,<text>秦京北望路漫漫。一出萱闈月幾團。使去例須經節序。書來還不信平安。鷄鳴久廢趨晨省。魚躍空思捧夕餐。隙駟易過歸日遠。坐看烏哺淚汍瀾。</text>
<title>食倭橘</title>,<text>金橘冬初熟。垂珠萬顆黃。遠隨蠻子舶。寒着洞庭霜。帶葉疑新摘。開筒認異香。平生陸績意。海上愧先嘗。倭橘十月中始熟云</text>
<title>對早梅。憶京中親友。</title>,<text>臘月東萊館。江梅動北枝。黃昏一點白。春色兩年期。遠客驚時序。殊方怨別離。無因逢驛使。心折陸郞詩。</text>
<title>衙軒北庭。有老梅一樹。臘前破蕊。</title>,<text>嶺海蠻荒地。氷霜歲暮天。崢嶸一株老。的皪萬花先。絶代誰同調。凌寒且自姸。風晨與月夕。猶有病夫憐。</text>
<title>折梅數枝。置案上甁中。着花甚佳。燈下見之。疏影絶奇。喜而有賦。</title>,<text>案頭開着兩三葩。看到燈前影更斜。忽覺今年不虛擲。滿窓風雪賦梅花。</text>
<title>甁梅初發。敬祖上人忽袖詩來訪。仍次其韻以贈之。時用五味子煎茶同喫。</title>,<text>甁裏疏英夜忽開。門童又報老僧來。小齋相對還多事。手煮新茶共一杯。</text>
<title>折梅。寄京邑親舊。</title>,<text>手折官梅第一枝。遠緘春色寄相思。秦城到日留寒馥。認得蠻鄕玉立時。</text>
<title>贈印悟上人</title>,<text>萊州地濕似湘潭。瘴氣玄冬噴作嵐。病守不堪頻望北。禪僧何事又來南。古城風雨參差夢。名岳煙霞子細談。懶性直思抛印去。共尋仙洞結雲庵。師遍遊智異。金剛等山云。</text>
<title>除夜</title>,<text>亦謂歲不駐。豈知今遽除。行年已非少。歸計便成虛。許國空糜俸。離親久絶書。一宵關百慮。天畔鬢毛疏。守歲蓬山館。靑燈照病身。禁城天北極。蠻邑海東瀕。宦拙仍爲客。年衰更有親。庭前小梅樹。空復一番新。歲逝誰能駐。春來客未還。二毛孤燭畔。一夜兩年間。瘴霧含星漢。陰風振海山。更深要暫睡。夢去侍慈顏。</text>
<title>除夕</title>,<text>三刀夢折大刀頭。除夕燈前更百憂。地極路窮書不到。星移年改客仍留。慈親養急今專廢。聖主恩深未粗酬。魂去故園空對影。一聲邊角報晨籌。</text>
<title>己酉元日立春帖字</title>,<text>九五龍飛第一春。歲華還趁憲章新。風調雨順開休運。俗隼民康囿至仁。日域諸蠻輸玉帛。天山絶塞息煙塵。微臣北嚮無他祝。聖算從今過大椿。鳳曆開元玉律新。柳芽梅蕊一時春。邑齋今日焚香祝。只在蒼生不在身。一夜東風轉斗車。桃符門上換年華。天涯默禱非他語。解綬還家趁杏花。</text>
<title>雨中對梅花。戲贈宣慰使李 志完 輔德。絶句二首。</title>,<text>蓬州正月雨催梅。政爲春坊學士來。十日西風還有意。不妨留待北枝開。時風勢甚逆。倭使來遲。宣慰之行。久留以待故云。靑瑣詞仙捧紫綸。古城春色小梅新。南翁此日傳奇事。第一花前第一人。</text>
<title>詠早梅 二首</title>,<text>本以孤高質。況生天一方。老柯封古蘚。疏萼映脩篁。凍白都無染。曛黃只自香。終羞艶陽節。桃杏與爭芳。似避人世鬧。窮荒甘棄捐。遲開百花後。却占一春前。地僻香逾淡。天寒節自堅。流傳八詠在。千古怨逋仙。</text>
<title>對早梅。書感。</title>,<text>客中對梅樹。靑律又回春。一萼明南紀。孤城老北人。世間元獨立。天末更誰親。日夕添愁絶。沈吟白髮新。</text>
<title>重賦早梅。絶句一首。</title>,<text>遠客愁多不記時。忽驚春色又南枝。三冬閉戶吟全廢。試爲新梅一賦詩。</text>
<title>衙軒西庭。有梅一樹。早開先落。書以志感。要斗峯學士共賦。</title>,<text>天與氷霜操。翛然耐歲寒。臘回催早發。春至怪先殘。肯許群芳竝。應知獨立難。凄涼似客意。靑子却含酸。</text>
<title>正月十五夜作</title>,<text>暫爲湖外守。轉作嶠南人。蓬鬢三年客。梅花一樹春。故國更新主。高堂有老親。滿城元夜月。空復淚霑巾。</text>
<title>月夕對梅花口占</title>,<text>暫出秦城歲又遒。一官流轉幾時休。黃昏澹月萇山館。人與梅花相對愁。</text>
<title>登海雲臺。用前韻戲占絶句四首。</title>,<text>石臺千尺勢凌雲。下瞰扶桑絶點氛。海色連天碧無際。白鷗飛去背斜曛。伽倻仙子禮元君。採藥行隨麋鹿群。丹成白日乘雲去。但有高名天下聞。日照蓬萊生紫雲。珊瑚碧樹春氲氛。滄海桑田幾千古。銀龍吐水催朝曛。羽車歸謁紫宸君。海岸空留鷗鳥群。三山迢遞隔雲水。十二鸞絃何處聞。</text>
<title>海雲臺次斗峯韻</title>,<text>欲傾東海怒濤洶。洗我平生磊隗胸。喚起新羅崔學士。倻琴一曲聽風松。琴曲有風入松世路風波特地洶。幾人氷炭戰心胸。南極老翁拍手笑。海山高處倚雲松。</text>
<title>疊用前韻。別印悟沙門還楓岳舊刹。</title>,<text>芒屩秋風過鶴潭。又尋兜率入煙嵐。雪消海岸鴻初北。人立梅花月正南。異域雲萍淹旅館。淸宵玉露接禪談。幽蹤別後憑誰問。萬二千峯八十庵。鶴潭。在頭流山靑鶴洞。兜率庵。在楓岳山。家枕松溪百丈潭。桃花一洞鎖晴嵐。雪中鐵馬陰山北。嶺外銅魚瘴海南。蓬鬢三霜爲客恨。茶甌十日與僧談。羨渠飛錫金剛路。好伴靑春返古庵。松溪。在楊州牛耳洞。乃余家別業也。</text>
<title>月夜賞梅。卽事記興。奉贈斗峯學士。</title>,<text>夜靜南樓月滿櫺。一株瓊艶照中庭。步隨疏影搘斑杖。坐挹寒香罄縹甁。今夕浮生豈易得。異方佳會未曾經。新詞寫出風流盛。說與州人子細聽。梅花亂發月華新。相對繩床兩幅巾。坐到參橫吟骨冷。一杯忘却是羈人。竹外新葩雪作團。月明斜影畫應難。從知愛物偏成癖。病裏扶筇立曉寒。吟立梅邊滿袖香。夜深虛館月蒼蒼。孤山句在詩難就。空斷平生鐵石腸。</text>
<title>自梅花開後。步繞樹下。吟翫遣日。</title>,<text>花一開時句一裁。客愁消遣在看梅。若敎花盡渾無賴。說與新葩次第開。去歲南來淚滿巾。了無詩句北枝春。天公似與梅爲地。留着吾人又一新。日日攀條倚瘦藜。每看新萼句新題。孤芳似識騷人意。不向東風破得齊。</text>
<title>客中無聊。吟哦自遣。因成一絶以志。</title>,<text>憂多成病病成癡。天畔思歸未有期。索句只謀消客日。錯敎人道愛吟詩。</text>
<title>次斗峯學士題積翠軒韻。積翠軒舊在客館後。今作廢墟。宣慰使誤以新館東軒認爲積翠。故篇內辨之。</title>,<text>城頭積翠已無軒。血戰當年殺氣昏。忍道山川餘物色。百家今只一人存。</text>
<title>釜山城上。次斗峯韻。</title>,<text>山似釜形城似環。嶺陬雄鎭控南蠻。行窮區域三韓外。坐算英豪百代間。析木天文晴接海。扶桑日御夜臨關。男兒許國身方健。未得淸邊不擬還。</text>
<title>次斗峯用釜山館韻</title>,<text>長白山前去。鎭東城上來。盛代英雄老。登臨酒一杯。釜山。號鎭東營。兵革城池破。山河宇宙來。百年憂國意。落日一含杯。</text>
<title>次斗峯發多大浦。到釜山。舟中作韻。</title>,<text>日上扶桑曉靄開。樓船初發沒雲臺。地形直到三韓盡。湖勢遙從百越來。共說碧穹圃似笠。卽看滄海小如杯。使華健筆工摸寫。欲和慙非八斗才。</text>
<title>和斗峯用雲字韻詠梅竹之作</title>,<text>彷彿陽臺夢裏雲。佳期不待問靈氛。仙姿向月含霜冷。玉質臨風背日曛。一笑故應矜絶代。多情還自惜離群。黃昏好伴羅浮醉。預怕羌音別後聞。右詠梅。比靜女仙姝貞潔自守也。平生富貴視如雲。爽氣金天豁曉氛。漢使雪中驚皓首。楚臣江上怨黃曛。向天肯作炎涼態。避俗甘從鳥獸群。合在深山更深處。淸名翻恐世間聞。右詠竹。比逸民正士淸介不屈也。</text>
<title>斗峯五用氛字韻。韻甚險而語甚佳。了無喫力處。多多益辦。其此之謂也。不揆荒拙。輒用前韻。戲賦近體二首。錄奉求和。</title>,<text>妙年高步上靑雲。銜命南來靜海氛。倦倚竹闌吟皓月。閑臨梅塢立殘曛。楚童誰和陽春曲。孫叟先空冀馬群。蝦蟹從今識麟鳳。一時名姓百蠻聞。欲上高臺望白雲。嶺頭春瘴暗江氛。孤臣去國年頻改。異地思親日易曛。鴉噪古城交引子。雁歸遙塞各聯群。可憐羈滯傷心事。十附音書九不聞。</text>
<title>和斗峯用鮮字韻詠竹之作</title>,<text>玉節檀欒碧更鮮。夜深涼籟動宮懸。高標特立三秋後。直氣遙凌百卉前。六月淸陰寧受暑。四時寒色不知年。人中題品誰能似。只是夷齊與老仙。</text>
<title>次斗峯見示近體二首。下篇以香煙爲詠。而余未得見。不敢作鑿空語。只以述懷耳。</title>,<text>兵後官居只小齋。高舂端坐惱羈懷。鬢無更白身仍滯。蒲又全靑節自佳。戰地煙塵迷壞堞。衙時鳥雀集空階。城頭却向東南望。馬島峯巒海上排。冬至後五旬七日。蒲葉生。瘴鄕爲客喜逢君。一一新詩藹藹雲。梅萼點蹊飄素艶。竹梢圍砌帶斑紋。暫留仙旆春將晩。共對芳樽夜欲分。流水幾嗟絃久絶。會看牛斗斂冤氛。</text>
<title>和斗峯復用東軒韻</title>,<text>北山新結一茅齋。二載南州愧素懷。風定石潭晴更湛。雨過松壁夕偏佳。白雲空自春生岫。綠蘚還應日上階。野性本多丘壑想。未容淸世怨擠排。右憶海村別墅。卽楊州牛耳洞。</text>
<title>戲賦梅竹近體各一首。用斗峯學士東軒韻。</title>,<text>老樹幽香滿一齋。玉枝氷萼爽吟懷。淸高直愛風標別。淡白非關色相佳。春淺曉霜粘石逕。夜深寒月印苔階。尤翁詩語眞堪笑。對此全無恨可排。右詠梅玉立森森蔭古齋。此君端可話襟懷。從今方外與爲友。使我體中無不佳。雪霽翠陰春繞檻。月明淸韻雨鳴階。三生洗盡氛埃累。巢許千年意欲排。右詠竹</text>
<title>疊用前韻。奉呈斗峯學士。</title>,<text>斑鬢經年臥郡齋。喜攀瓊樹得開懷。飛蓬世路身何遠。噉蔗交情境漸佳。五色彩毫銜擯命。兩枝仙桂轉官階。偏師却愧催奔北。白戰詞場筆陣排。斗峯。去冬新中重試。以侍講院輔德。今陞宗簿寺正。</text>
<title>二月十五日。月夜對梅。有感而作。前年是月是日。始到東萊。</title>,<text>去年今夕客初來。月正成輪照老梅。桂魄又從今夕滿。霜葩恰似去年開。自慙素食都無效。誰憫斑衣久未廻。坐對物華驚匝歲。春風洒淚望鄕臺。</text>
<title>奉柬尹參議靜春。兼水蘇正郞子實。時兩君歸自燕京。</title>,<text>萬里朝燕君已歸。三年老守滯天涯。春風欲報平安信。日暮思親無限悲。憶別城南秋日斜。叢梅東閣兩開花。煩君莫問蠻荒事。海霧漫天風起沙。兵火連年村落稀。方言土俗雜蠻夷。錦城可樂歸須早。何況萊州非昔時。</text>
<title>次斗峯學士贈智訔沙門用釜山館絶句韻</title>,<text>竹廊山鳥啄。梅逕野僧來。燕坐淸無睡。茶甌當酒杯。</text>
<title>夜坐聯句。用落梅韻。</title>,<text>梅萼初飄素。東岳 篁梢乍送寒。笑談從夜艾。斗峯 留滯惜春殘。莫厭傳杯數。東岳 常愁會面難。前峯月又上。斗峯 羈思轉悽酸。東岳</text>
<title>二月二十一日夜。大雷電而雨。二十二日風雨晦冥。夜又大雨。二十三日朝。雪滿山顚。天日淸朗。及午蒙霿。乍晴乍陰。雨雹交下。北風甚冽。氣象變幻。節候乖錯。吁可駭也。戲書以志之。</title>,<text>昨夜雷霆裂大地。今晨雪雹覆高岡。陰陽闔闢乃如此。日月晦冥殊不常。風峭未愁梅蕊怯。雨霪偏恐麥芽妨。蠻荒老吏錯料事。端坐憂時心激揚。</text>
<title>和斗峯次杜律韻記夢之什</title>,<text>東萊名府甲鷄林。兵衛公庭畫戟森。戰罷城隍餘古址。春來嵐瘴結愁陰。銜綸佩印俱爲旅。戀闕思親共此心。少駐三旬煩作夢。況堪流落兩秋砧。</text>
<title>次斗峯再用杜律韻</title>,<text>使君何日返家林。手種庭除翠竹森。松峽夜風傳澗響。石崖晴日印花陰。南梅再發淹邊壘。北雁孤飛感客心。五馬却思初出郭。滿城秋月亂霜砧。</text>
<title>次斗峯再用釜山城樓韻</title>,<text>海月頻看掛半環。又聞林鳥囀綿蠻。山陽卜宅煙霞表。嶺左分符瘴癘間。莫道詩篇多態度。自憐心迹少機關。知音賴有靑雲士。會待吹噓趁早還。</text>
<title>感事述懷。奉呈斗峯。用釜山城樓韻。</title>,<text>古來天道劇回環。蝸角誰敎戰觸蠻。萬事無過溫飽外。百年都在是非間。人心慘似莫耶劍。世路險於函谷關。坐據槁梧看物理。曉雲飛起夕禽還。夜夢高堂手握環。覺來兒語半成蠻。家書久斷窮荒外。客淚常傾落照間。却記看雲玉河館。仍思叱御鐵門關。南留此日心逾苦。目送春鴻又北還。玉河館。在帝都。指朝天時。鐵門。卽鐵嶺。指爲北評事時。兩行俱未過朞故云。</text>
<title>次斗峯疊用釜山城樓韻</title>,<text>羈愁不斷似連環。嶺徼孤城擁海蠻。邑里荒涼戎馬後。梅花零落簿書間。長卿謾說呑雲夢。定遠偏思入玉關。嵐鎖故山春更碧。只應猿鶴待人還。馬背日月如循環。夕走靺鞨朝烏蠻。昇沈毀譽十年內。南北東西萬里間。謝守今復滯海徼。越吟正自懷鄕關。何況慈顏向八袠。倚門經歲望兒還。靺鞨。指北道六鎭。烏蠻驛。在帝京。赤墀高步響瑤環。遠捧宸音慰島蠻。綉節纔回沙漠外。文星旋動斗牛間。才超藝苑風騷將。筆奪天工造化關。想得髡酋驚破膽。耄倪行見一時還。斗峯曾以御史。回自關西。故第三句云。奇正毫尖劇轉環。勁鋒端合掃諸蠻。雲煙變態吟哦內。草木騰輝咳唾間。風暖野花飛淡淡。雨晴山鳥語關關。撚髭欲和陽春曲。夢裏江淹錦已還。</text>
<title>書贈祖承上人還佛國寺。次斗峯韻。</title>,<text>聞說羅朝建寺樓。碧題丹栱入雲浮。禪家世界經千劫。客子襟期在一丘。月仄講堂梅影薄。煙籠齋院鳥聲稠。石橋回首舂糧地。深愧魚章負勝遊。</text>
<title>和斗峯復用寄尹參議，蘇正郞韻。</title>,<text>嶺外重看塞雁歸。藥囊茶鼎寄生涯。更堪今日逢寒食。拜向家山意益悲。簾捲東風紫燕斜。一庭春色屬桃花。遙知鷺渚生新漲。日暮煙波半沒沙。如子高才古亦稀。盛名今日動華夷。龍鍾不恨生全晩。得與詩仙共一時。華。指爲遠接使從事時也。</text>
<title>次斗峯寒食有感 十二韻</title>,<text>瘴鄕蠻貊地。寒食杏花天。士女爭塡道。丘原共裂錢。官非永州吏。心憶茂陵阡。遠守東南徼。頻驚日月旋。杜公傷老疾。張叟怨神仙。冥漠芹牙詠。悽涼鵲噪篇。胡山雉城雨。遼樹鴨江煙。六載身飄轉。三春意眇綿。竹符仍絶域。楡火又今年。感節腸空斷。懷家信莫傳。異時香酪煮。何處彩繩懸。北望斜陽外。孤雲礙嶺巓。</text>
<title>次斗峯遣興拗體韻</title>,<text>春城獨立看夕暉。塞雁去盡鄕書稀。官庭寥寥鳥相喚。村逕漠漠花自飛。仙郞駐節且莫恨。老守經年猶未歸。夢魂不解身作客。有時環佩朝天扉。</text>
<title>次斗峯絶句韻</title>,<text>日本於我國。不共戴天讎也。許以和好。實出無策。斗峯學士承宣慰之命。正月十一日。來到東萊。以待彼使之來者。今已三箇月。而彼使乃馬島倭假銜者也。曾以臘尾。當到釜山。遣人來報。而只是一水之間。諉諸風逆。迄今不至。情形狡詐。良可怪也。時己酉三月初八日。禮義終難化貊蠻。廟謨常墮覬覦間。閉關學取綢繆什。國體還應重太山。日東雲水渺津涯。蠻舶來遲滯使華。飛盡北鴻萍又綠。風吹旗脚向南斜。北風連吹。倭使不得出來故云。</text>
<title>次斗峯偶吟近體韻</title>,<text>海戍氛淸罷戰艘。泰平休運喜重遭。猩袍出儐臨鼇背。鴃舌歸朝覩鳳毛。身下九天宣雨露。筆傾三峽瀉波濤。會看畫像麒麟閣。王事驅馳子獨勞。</text>
<title>次斗峯學士再用艘字韻</title>,<text>憶昨滄瀛蔽賊艘。大東形勢失周遭。國讎未雪須嘗膽。王業如旒尙豎毛。卽見桑麻連雁塞。仍傳玉帛架鯨濤。老夫飽喫萇州飯。空向淸時愧孟勞。</text>
<title>次斗峯偶占長律韻</title>,<text>旅中多病變形容。春事闌珊白髮鬆。一壑蝸廬甘霧隱。二年龜鈕滯雷封。敢言潘岳官差拙。但覺嵇康性甚慵。坐想故林人寂寂。傍巖虛碓水頻舂。</text>
<title>再用前韻。戲述感懷。錄奉斗峯吟案。</title>,<text>出守眞如阮仲容。春來華鬢不禁鬆。拂衣魯子千金壽。脫屣張侯萬戶封。俊氣自嗟輸束縛。盛朝無處着疏慵。日長鈴閣空書字。颶勢掀山海浪舂。</text>
<title>次韻。奉謝斗峯學士月夕枉駕衙舍。</title>,<text>玉露淸談氷雪容。月階花影亂髼鬆。排風雲翮搏鵬路。逐電霜蹄跼蟻封。枉顧便回元禮簡。散情終似樂天慵。泥塗契託靑冥上。杵臼休言識賃舂。</text>
<title>次韻。奉和斗峯學士寫懷見示之什。</title>,<text>白茅新築滕堪容。欹枕黃堂午夢鬆。傍海秋山腸剩割。遶池春草恨仍封。一行作吏三年滯。千里思家萬事慵。忽喜鏡中頭却變。錦囊詩律聽金舂。</text>
<title>次斗峯戀闕思親韻</title>,<text>南來車騎見雍容。海岫螺鬟過雨鬆。視草屢趨靑瑣直。上章曾拜皁囊封。暫留廢館春光晩。却望嚴宸客意慵。宣室只應虛席待。會賡周雅詠揄舂。兩歲蠻陬負惋容。霜毛頻鑷禿雙鬆。空瞻歸路廻頭立。幾作家書拭淚封。徇祿只緣榮養急。戀親方覺宦遊慵。閑居保拙眞吾事。不要躬耕稅足舂。</text>
<title>次斗峯疊用前韻</title>,<text>悔焚芝製抗塵容。海上春深旅思鬆。一畝莬裘留斗屋。二年寒食阻堂封。林泉有約分符遠。勳業無心對鏡慵。直欲棄官歸舊隱。薄田堪免伯鸞舂。敢向明時怨不容。羈懷偏覺入春鬆。燕泥墜壁書帷捲。蟲網粘床硯匣封。鳴玉紫宸須俊彥。佩符丹徼任幽慵。蠻鄕土俗終堪怪。坐聽隣喪夜相舂。</text>
<title>賜祭詔使之來也。迎接都監啓差製述官。上以邊封爲虞。特命勿召。謹賦長律一首。用述鄙懷。時萬曆三十七年歲在己酉暮春上旬。</title>,<text>瘴雲何處望桑鄕。坐嘯蕪城歲月長。小技盛朝煩記憶。聖心荒服重關防。理人每愧無佳政。戀母偏傷在異方。歸計未成春又晩。半庭斜日墮紅芳。</text>
<title>宣慰使客中無聊。命移花樹。遍種階除。戲奉一絶。</title>,<text>馬州琛舶幾時來。看盡梅花燕又回。認得使華難遣日。客堂移樹滿階栽。</text>
<title>次斗峯種杜鵑花韻</title>,<text>玉署儒仙夢赤墀。海城春館坐支頤。空敎駐節愁凋鬢。未得回車戒載脂。枝上千年蜀帝血。天涯再拜杜陵詩。栽花此日思歸地。留與遐氓唱妙詞。斗峯詩。有夢繞禁林之語。故首句云。</text>
<title>三月十一日曉夢中。偶占窓外空階階上苔。了無花樹有新梅一聯。又得疏篁似識騷翁意。故向窓前送影來一聯。覺而異之。補成絶句。</title>,<text>窓外空階階上苔。了無花樹有新梅。前身似是林居士。心愛孤芳到處栽。簾幕愔愔午夢回。一庭斜日下墻隈。疏篁似識騷翁意。故向窓前送影來。</text>
<title>寄上五峯相公 公時以觀象監提調。奉審胎峯于大丘府。</title>,<text>昨夜奎光動北宸。南來使節照靑春。慙非鸚鵡洲前客。忝逐芙蓉幕下賓。一別三年再行李。兩家十事九酸辛。魚符勒住趨風地。日暮蠻鄕鬢雪新。</text>
<title>三月十一日曉大雨。及午乍晴。北風振地。徹夜不止。十二日朝。天氣凜冽。泉水微凍。至十三十四日。雲陰晝曀。不得見日。</title>,<text>嶺南風土本炎蒸。瘴毒凌冬海霧凝。初怪仲春天大雪。却驚三月水微氷。靑陽慘凜乖常序。白日幽陰表咎徵。憂國感時心緖亂。小齋癡坐似寒蠅。</text>
<title>次斗峯遣興韻</title>,<text>刺桐花發水蒲齊。春晩萊城海氣迷。千里客愁寒食過。五更鄕夢杜鵑啼。簾旌撲地風仍北。嶺樹連天日自西。心折大刀關路迥。幾時宮醞醉雕題。</text>
<title>次斗峯謾成韻</title>,<text>又驚蠻地聽春鴻。短髮滄浪已作翁。捧檄可堪初計誤。望雲誰與此心同。頻揮客淚看西日。獨待家書向北風。最恨平生色養志。異鄕無處寄魚筒。</text>
<title>題斗峯學士詩卷後 十二韻○詩卷。卽到東萊以後作也。</title>,<text>海嶠多年墮賊圍。至今兵氣鳥廻飛。金鑾學士臨丹徼。奎壁文星動紫微。筆底腥膻一掃洒。城中草木摠芳菲。劈開靑嶂呑嵐靄。漉出滄溟掇貝璣。好向客程探異境。任從王事駐征騑。瓊瑰倒瀉鮫人室。錦綺裁分織女機。出水芙蓉去雕飾。追風騄駬脫羈鞿。八音諧律鸞調吹。五彩騰空蜃吐霏。渤澥衝飆輸駭浪。扶桑瑞旭奪晴暉。郡齋此日花皆謝。驛路初看雪未晞。莫怪北風飜作惡。故令南國遍生輝。自正月以來。西北風不止。倭使來遲。斗峯久留故云。 白頭老吏慙才退。郢曲陽春和本稀。</text>
<title>蠻使久不至。宣慰使斗峯李學士移赴慶州。率題以別。時己酉三月望後一日。</title>,<text>一春花木摠新詩。蠻徼從前此會稀。老病客中心力弱。暫時相別倍依依。</text>
<title>重題斗峯詩卷後</title>,<text>春來看着月三圓。學士新題幾百篇。卷裏風煙收拾盡。蓬山草木儘蕭然。</text>
<title>春日書懷</title>,<text>分竹眞分北闕憂。憂深南畝手鋤耰。春來農務日方急。一雨一晴都是愁。</text>
<title>三月十九日。日本使臣來。翌日設茶禮。書以志感。</title>,<text>時玄蘇東堂爲上官。平景直爲副官。都船主平智廣。二船主平調宣。三船主平智次。留船主藤永正。進上押物源智政。十馱押物藤調恒。侍奉上官僧昌傳。副官侍奉藤永綱。島主特送橘智正及伴倘十一。伴從十二。水手二百八十四。合三百二十四名。皆對馬島倭也。往歲壬辰。日本兵于我。馬島爲之前驅。蹂躪八道。魚肉萬姓。至於車駕播越。辱及先王陵寢。此實我國家百世之仇也。今者。旣不能復讎。乃與之約和。不亦痛乎。憶昔鑾輿避賊鋒。儐筵誰料禮雍容。包荒聖度恢天地。懷毒蠻心慘蠆蜂。謾欲羈縻甘示弱。那能激勵要除凶。二陵回首餘松柏。忠憤輪囷萬甲胸。</text>
<title>奉寄五山車校理長律一首。公時以製述官。隨遠接使。赴義州。余嘗與公同佐槎幕。而公曾作日本之行。故篇內及之。</title>,<text>三年不見祕書丞。筆掃千人老益能。灣館重迎天上詔。釜城初揖日東僧。凡材佐幕吾今了。壯歲乘槎子昔曾。地角兩鄕同在眼。只應離恨入春增。</text>
<title>三月晦日。釜山城上作。</title>,<text>落盡山花燕子飛。一春歸計又成非。國恩未報慈親老。釜浦城頭淚濕衣。</text>
<title>四月八日。乃我東燈夕也。斗峯學士留駐釜山。奉送新酒一榼。兼呈長律一首。</title>,<text>釋迦生日麥風暄。國俗觀燈似上元。共滯殊方阻携手。謾持淸醥慰吟魂。佳辰易過羈顏變。寸步相思別恨繁。料得更深成獨酌。月沈虛館海濤喧。</text>
<title>寄贈濟州金 緻 判官</title>,<text>海上孤城萬里餘。百年民物困侵漁。炎方此日涼如水。學士淸風一掃除。浮世榮枯似纏徽。海中行役不須悲。仙郞失意靑雲日。正是遐氓得意時。</text>
<title>夏日書懷</title>,<text>梅子靑靑榴葉丹。蜀葵初發海棠殘。故園歸思此時切。更有幽禽啼百般。</text>
<title>雨中卽事</title>,<text>風蒲獵獵水生紋。荷葉田田雨點翻。燕子似知孤客恨。故來梁上語黃昏。</text>
<title>壽詞二篇。寄上五峯李相公。</title>,<text>中興勳業鼎彝銘。夙掌絲綸賁太平。邑號遠承吳季札。家聲高出李長庚。新經楚節逢生甫。久托膺門忝薦衡。擬辦壽詩千萬首。年年一首貢微誠。憶曾東閣曳裾時。南極星光照賀巵。蒲屑又看重午過。桂花纔報一分虧。料應膂力仍強健。賴有神明共護持。人世至榮公盡占。海瀕回首祝黃眉。公初度。卽五月十六日也。</text>
<title>金井山梵魚寺。次漢陰李相國韻。</title>,<text>步入石門逢晩晴。松林五月風泠泠。老僧相對坐溪上。日暮雲生山更靑。</text>
<title>梵魚寺。贈惠晶長老。</title>,<text>雲壑深深松逕迷。遠尋禪院渡淸溪。道人邀我石頭坐。林鳥數聲山日西。</text>
<title>梵魚寺。贈妙全上人。</title>,<text>杖策行尋古佛堂。溪頭小逕入叢篁。浮生半日偸閑地。却遣山僧半日忙。</text>
<title>梵魚寺。贈智安上人。</title>,<text>樹深山鳥近人飛。峽口雲巒碧四圍。坐聽溪聲歸路晩。晴嵐濕盡薜蘿衣。</text>
<title>梵魚寺。贈道元上人。</title>,<text>石崖廻逕入煙霏。坐倚松根看夕暉。蜀魄一聲山寂寂。轉頭三十九年非。</text>
<title>謝惠晶長老以辛甘菜見寄 本草。當歸俗名辛甘。</title>,<text>世味辛甘已飽嘗。忍看山菜寄盈筐。從來道是當歸草。要勸羈人返故鄕。</text>
<title>九友居士兄。自高陽香谷草堂寄滄浪成君仲深詩來。又以成君語求余和詩。乃步余韻也。余於丁未歲。宿香谷草堂。實正月二十一日。時大雪初霽。皎月如燭。與兄夜坐。吟翫徹曉。仍占五字數句。題諸壁上。成君今年過香谷。阻雪宿草堂。亦正月二十一日。不但月日相同。而雪夜淸景又同。或者天公好事。以草堂風致。分付我兩人而然耶。前後同遇。何其奇也。成君遂用余韻。爲之賦三篇。因求和於余。又何好奇之甚也。余一宿草堂。三變寒暑。來守萊山。奄踰兩春。而萊去高陽。千有餘里。嶺海之陬。瘴癘之鄕。簿書旁午。鞭扑紛囂。居常忽忽如在夢寐中人。草堂留題。漫不自省。置之相忘之域久矣。雪夜淸景。其何能復記耶。今讀成君詩。舊跡茫然。始認爲眞贗間。俄而。追念情境。宛然若在目前。輒書此以歸之。俾作草堂一奇事也。且余平日。嘗竊慕成君之風。成君今者。不以余爲鄙。旣步余韻。又索余和。抑非幸耶。故首篇致區區之意於成君焉。至如雪月淸夜。一般意味。不可以形諸毫端。兄與成君。當自知之。欲辨忘言者。其是之謂歟。東谷道人。書于東萊府之衙舍。</title>,<text>洒落牛溪翁。胸襟如霽月。滄浪正派深。典刑非朽骨。平生聖賢書。言外得妙趣。寂寞老白屋。一飯孰三吐。今年草堂雪。去歲香谷月。素輝刮君眸。寒氣砭我骨。豈惟淸景同。所喜同眞趣。何時九友子。鼎坐懷共吐。昔我過高陽。雪夜對皓月。爾來滯蠻陬。瘴毒鑠人骨。淸境已相忘。那能記幽趣。高篇發遐想。臺鬱向誰吐。</text>
<title>余稟性樸直。不能矯勵。忝守邊疆。今已歲餘。瑕釁日生。詬辱交至。枉己違性。徇祿忘歸。寔古人所戒也。於是撫躬慨然。深愧平生。決意歸歟。告病乞罷。府中諸父老相與勸留。書以示之。時己酉五月初一日。</title>,<text>身似沙禽畏網羅。世途平地起風波。折腰彭澤眞堪愧。濯足滄浪且有歌。君子去留唯義在。俗兒輕薄奈吾何。直抛朱紱還茅屋。靑壁千尋桂樹多。</text>
<title>五月初十日。宣慰使因余謝病狀啓請罷。國法。邊倅遞。必待新官面代。然後發歸。故久留衙舍。溽暑鬱蒸。六月旬後。移居梵魚精舍。寓晶長老房。</title>,<text>官罷未歸去。獨來山寺中。蹉跎百年事。一笑對禪翁。</text>
<title>梵魚寺。聽溪聲而作。</title>,<text>野性常愁吏事縈。罷官方喜得閑行。二年敲扑喧囂地。來聽禪林石澗鳴。</text>
<title>梵魚寺洞口作</title>,<text>攀崖躡石上巑岏。谷口藤纏古木攢。雨濕翠屛嵐氣重。風鳴丹壑澗聲寒。松陰坐聽幽禽語。蔬甲還供釋老餐。心靜境空翻一笑。十年塵土汚衣冠。</text>
<title>梵魚寺後。有泉流出巖底。味甚淸冽。</title>,<text>穹石覆蒼壁。泉流甘且淸。渴喉試一歃。炎景當三庚。始覺齒牙瑩。頓令筋骨輕。如逢黃叔度。鄙吝不能萌。</text>
<title>午景甚熱。漱齒石泉。涼冷徹骨。喜而有賦。</title>,<text>石竇淸泉冷似氷。臨流一漱洗炎蒸。若敎世上貪夫飮。胸次還同水鏡澄。</text>
<title>梵魚寺卽景</title>,<text>霏霏嵐翠濕。瀏瀏松籟繁。不知山雨密。但怪溪水喧。右雨雨罷山更新。衆綠潤如沐。白雲忽紛披。淸旭散林麓。右晴雲深不覺曙。日出僧尙臥。林鳩自多事。隔戶鳴相和。右朝晴嵐噴海濤。白日迷山逕。坐看宿鳥歸。認得林壑暝。右夕地闃人不來。僧閑晝自永。山居無刻漏。日午辨林影。右晝松月發孤照。溪風息衆竅。夜入山氣寒。驚禽時一叫。右夜</text>
<title>梵魚寺晩起</title>,<text>旭日上林表。雲景澹淸曉。石樓僧未起。城市方擾擾。</text>
<title>梵魚寺月夜</title>,<text>雨止溪響急。山空孤月明。中庭坐深夜。風露不勝淸。</text>
<title>梵魚寺雨夜</title>,<text>古刹雲林下。風泉雜雨聲。本無塵世累。中夜意彌淸。</text>
<title>惠晶長老請賦一詩。劖諸石上。以爲後日之覽。輒書此以示。</title>,<text>德水李居士。萊山晶上人。煙霞一古寺。丘壑兩閑身。掃石苔粘屐。觀松露墊巾。蒼崖百千劫。短什是傳神。</text>
<title>晶和尙設飯。詩以謝之。</title>,<text>梵魚古精舍。老僧名惠晶。我來宿其房。晨起具飯羹。羹以煮錦葵。飯以炊玉糠。松枝斫爲薪。寒泉瀹石鐺。新蔬三四品。飣盤俱眼明。山蔘淨如雪。澗芹甘似餳。蕨芽與菁根。調芼椒薑幷。最喜籜龍兒。和露斲斑莖。始覺匙筯香。忽使肌骨淸。兩歲慣南食。腸肚厭腥鯖。淡泊禪家味。洗盡塵累嬰。一笑謝和尙。飽餐感素誠。方丈信非願。滿腹豈求贏。人生此可樂。咄彼五鼎烹。</text>
<title>梵魚寺。曉起口號。</title>,<text>白雲生遠壑。落月半峯明。晨起漱石井。子規二兩聲。</text>
<title>留別敬祖上人</title>,<text>長老曾無出山日。使君歸去絶來期。一溪流水月正滿。只是兩鄕相憶時。</text>
<title>六月二十一日。發梵魚寺。遊通度寺。寺在梁山郡北四十五里鷲棲山下。</title>,<text>碧巘鑱天石洞深。緣崖細逕入叢林。禪關白日無人到。坐聽松泉奏玉琴。白雲深鎖洞門幽。松桂陰中響碧流。步入梵宮僧不見。數枝花發古巖頭。</text>
<title>通度寺。次道林上人韻。</title>,<text>松檜交陰佛殿虛。老僧齋罷磬聲餘。苔階坐數歸林鳥。愧殺雲山未卜居。一鵑啼徹五更頭。月黑松林水暗流。默對道人心却愧。左魚經歲阻淸遊。</text>
<title>六月二十二日。發通度寺。如慶州。性源上人送至淸流洞口。願得一語。以爲後日面目。下馬走草。時上人亦向興海郡寺。</title>,<text>鷲棲山下淸流洞。逢着源師路却分。此後淸流常入夢。夢淸流處便思君。</text>
<title>慶州館作</title>,<text>落日鷄林國。傷心鮑石亭。一州仍六部。三姓了千齡。苑廢川雲黑。城空野草靑。山河又經戰。玉笛不堪聽。</text>
<title>六月二十五日。還到通度寺。書示仁暹上人。</title>,<text>六月淸流洞。松風作雨聲。吾生何太苦。北去又南征。</text>
<title>次妙彥上人詩卷韻</title>,<text>李相名聲重太山。崔公筆力漢秦間。陽春自古稱難和。撚斷吟髭只汗顏。右題漢陰李相國，東皐崔令公詩後。甘露禪房倚鷲山。玉泉流出彩雲間。若敎此地成眞隱。不待仙丹可駐顏。右詠通度寺寺舊有甘露堂故云。</text>
<title>通度寺。次仁暹上人韻。</title>,<text>滌盡塵襟骨欲仙。佛齋欹枕聽鳴泉。雲林雨霽淸如掃。日暮星河滿洞天。鷲峯仙洞碧雲重。更着詩僧似己公。後夜石壇山月上。鶴翻涼露滴高松。己公唐僧齊己▒爲詩出杜詩。心似氷壺本自空。僧廬更在竹陰中。蒲團石枕淸宵夢。便逐靑牛白兔公。</text>
<title>通度寺。贈文慧上人。</title>,<text>一壑涼風洒碧泉。山門六月似秋天。禪僧手掃長松下。閑掛袈裟坐石眠。雪崖苔蘚翠成紋。松影連橋石路分。日午上方齋飯罷。小鍾聲徹一溪雲。</text>
<title>七月初一日。發通度寺。抵梁山。書贈戒行上人。</title>,<text>沙彌相送寺門前。三日祗園亦一緣。堪笑浮生何處定。澗聲山色倍依然。</text>
<title>留別智禪上人</title>,<text>鷲溪之水鷲峯雲。一出山前各何處。吾人聚散正如此。此去無因更見汝。</text>
<title>府中諸生來餞梁山。率題以別。</title>,<text>乞佩銅章導板輿。海陬新命換魚書。緋衣竊喜恩榮重。素食常嗟政術疏。病得罷休甘拙分。去無留愛愧虛譽。感君百里勤追送。八袠慈顏正倚閭。曾以監司狀啓。濫蒙褒恩。故第六句云。</text>
<title>謝惠晶長老寄鞋</title>,<text>山中遠寄兩芒屐。正是解官西去時。好向松溪訪林壑。石蹊隨處憶吾師。松溪。在牛耳洞</text>
<title>題嶺南新樓</title>,<text>嶺南樓之勝。號爲南中第一樓。舊有堂。東曰凌波。西曰枕流。俱燬于壬辰之兵。鞠爲丘墟。今防禦使奇令公孝福。刺密三年。政成多暇。乃就樓之東古址。恢其形制。新建一閣。址則堂而勝則樓也。余自蓬山。辭病北歸。公邀與登覽。請爲文以記。余觀樓燬迄于今日。經幾何歲月。閱幾何守宰。咄嗟之間。突兀眼前。一瓦一木。費不及民。公之賢也。豈非密之遭歟。密旣得公而閣。公又得余而屬以記。其亦遭耶。余雖不能爲之遭於公。閣始成而余先登焉。其在余。抑不可謂之不遭也。然余不文。行又不暇。況樓爲嶺南第一。記則何敢。姑綴近體三首。略敍其遭云爾。後來君子。幸勿以詩觀。時萬曆三十七稔歲在己酉秋七月上澣。乃我聖上卽位之元年也。鳳曆龍飛第一秋。密城重起嶺南樓。煙霞縹緲蓬萊島。草樹依俙鸚鵡洲。時與事新關泰運。地由人勝得賢侯。萇山病守非崔顥。醉墨還題最上頭。城頭新閣勢凌雲。碧樹晴川媚夕曛。百里謳謠賢刺史。太平功業老將軍。指揮能事恢心匠。防禦雄藩倚斗文。自此憑闌幾千載。江流長共政聲聞。凝川古樓雄一邦。新構崢嶸誰與雙。海上衆山連北岳。嶺中諸水聚南江。野橋雲暗雨鳴檻。沙渚月高風滿窓。可是天公偏餉我。興來邦得筆如杠。</text>
<title>次嶺南樓舊韻</title>,<text>樓舊有詩板。押天字韻。自麗季及我國朝。和者至二百餘篇。而都七谷，李陶隱諸公之作。膾炙人口。余竊慕之。輒不自揆。敢蹈續貂之譏云。華樓重建中興天。新詠誰凌麗代前。駕洛諸山皆在下。赫居故國此爲邊。風帆漠漠歸晴浦。島樹蒼蒼入暝煙。千古名區落成日。白頭才盡愧當筵。飛甍千尺出層天。鈒浦東涯鳳岫前。隔岸人家竹林外。傍沙漁艇荻叢邊。川晴崔顥詩中樹。山紫滕王閣上煙。三日倚闌歸不得。使君重敞一金筵。七月七日秋雨天。梧桐一葉飛庭前。驛程千里盡樓底。羈宦三年炎海邊。南北征人水上梗。古今往事風中煙。秦山目極幾時到。夢着萊衣趨壽筵。七月九日。乃余慈氏壽辰故云。</text>
<title>嶺南樓。重題長律一首。以記卽景。</title>,<text>落日來登城上樓。海門天闊鳥飛愁。山如巫峽排雲出。川作巴江遶郭流。兩岸平沙白雨過。一郊寒樹碧煙浮。夜深孤月上遙渚。風露凄凄蘆荻秋。</text>
<title>贈幽谷驛吏方胤男</title>,<text>容齋先生集。有方潔吟。又有方潔詩。敍曰。幽谷舊有文匡公記。釘于壁。燕山甲子。公被害。官命撤去。驛吏方潔藏之謹。及反正。復出釘之。當時士大夫用心。有能如潔者乎。余嘗讀此。賢其人而高其義。今過幽谷問之。則胤男。潔之後也。喜與之語。書以志感。以貽諸家於斯路於斯者也。胤男父九。九父平。平父一。一父潔。潔乃胤男高祖也。容祖過幽谷。再題方潔詩。滔天甲子禍。掃地文匡辭。驛吏昔如許。士林今有誰。百年逢末裔。相對一吁嘻。文匡。乃洪公貴達也。</text>
<title>戲題龍潭。容齋先生集。有海島，南遊，嶺南三錄。錄中有交龜院，龍潭等詩。</title>,<text>容公此地到曾三。卷裏山川盡嶺南。龜院有靈應拍手。後孫無句過龍潭。</text>
<title>七月十六日。鳥嶺途中作。</title>,<text>嵳峨鳥嶺道。下馬怯攀緣。石磴全無土。雲峯半入天。慈親垂八秩。故國別三年。不是還家日。羈心更惘然。</text>
<title>鳥嶺嶺上口號</title>,<text>石巘緣雲路百盤。馬蹄穿盡一山間。絶巓纔上日亭午。徹地朱光更炙顏。</text>
<title>戲嘲鳥嶺</title>,<text>突兀層巒石作巓。危途直上半空懸。如何未截蠻兵入。隔斷西南謾刺天。</text>
<title>七月十八日。自忠州金灘。乘舟下峽。</title>,<text>倦馬纔經嶺路蟠。又乘孤艇下回灣。宦遊有味今方認。劍閣瞿塘一日間。</text>
<title>舟中記興</title>,<text>朝發金灘口。驪江日未斜。蟬鳴兩岸樹。鷺睡一汀沙。瘴雨蠻城僻。羸驂嶺路賖。涼風吹棹急。況是近京華。</text>
<title>題甓寺 壬寅八月。以湖西京試官。曾宿是寺。</title>,<text>江頭曾宿梵王家。八載鳴橈又一過。雲水舊靑沙舊白。行人新得鬢絲多。</text>
<title>七月十九日。阻風斗尾。斗尾。或云豆彌。</title>,<text>峽口灘鳴多北風。滿江波浪白連空。孤舟泊岸不得渡。愁對三山煙雨中。三山。乃三角山。</text>
<title>舟次斗尾。望道峯山。喜而有賦。</title>,<text>斗峽舟中望漢城。雲頭一抹道峯橫。二年炎海思歸意。纔見鄕山眼便明。</text>
<title>舟中書懷</title>,<text>銅章新擢珥貂班。兩歲孤臣守海灣。未把一毫酬寵命。扁舟空載病身還。</text>
<title>附倭使酬唱詩</title>,<text>宣醞禮畢。設讌行酒。蘇上人席上有賦。索和甚勤。走筆書贈。三月二十五日薊門千里入堯封。玉帛東來象譯重。一杯宮酒春風裏。六十六州歡意濃。附原韻玉壺天酒剝黃封。嚴肅威儀同九重。恩澤轉深東海淺。洗空萬里客愁濃。東海臣僧玄蘇次韻贈蘇上人使星遙布紫泥封。咫尺宸居瑞霱重。東海老人三稽首。春光爭似聖恩濃。附鄕信未通書一封。可憐孤客思重重。請君以我莫爲賤。僧比蜀茶風味濃。仙巢次韻。示蘇上人。賓館新開鐵鎖封。海城花樹午陰重。從容樽酒相逢地。彩筆題詩醉墨濃。附客路幾山雲半封。官廳今見玉樓重。開門瀲灎湖光發。倂按西施宜淡濃。仙巢仙巢上人以我爲蓬萊守。戲示一絶。要得仙方。次其韻而答之。東萊別號蓬萊聽唱陽春曲引商。水沈香裏坐繩床。蓬山老守非仙子。只有醫民第一方。附原韻咫尺君家參隔商。館中只願語連床。病身白髮治無術。分我蓬萊却老方。仙巢次韻贈蘇上人中興王業軼周商。釣築峨冠拱御床。四海卽今淸似鏡。聖神威德壓殊方。附四老安劉本出商。卑辭厚聘召登床。儲皇萬歲踐新祚。闔國仰高天一方。仙巢卽席次韻。答玄蘇上人。時盤案上設蓴菜。上人引以張翰事。便有促歸語。且上人詩中。歸思甚多。故篇內解之。四月十八日。晝奉杯作。蓴羹不必惱歸心。且酌芳樽慰客襟。咫尺馬州春色裏。水天相映絶雲陰。春色。比王化。絶雲陰。喩治象淸明。附原韻羈愁爭上貴人心。歸思茫茫滿我襟。客裏早驚光景過。鳥啼花落綠成陰。仙巢卽席。次蘇上人韻。無物可娛賓。深慙作主人。如何憶歸處。更薦季鷹蓴。附原韻勝遊忘主賓。對酌兩三人。雖有淵才恨。可肴性冷蓴。仙巢卽席。次玄蘇上人韻。四月二十二日宴享時作風雨從他不足愁。夜來篷屋艤沙頭。只應杯酒偏相適。海客當時好狎鷗。風雨。指兵禍。杯酒。言以誠信通和也。是日。宣慰使與倭使語及約條。喩以壬辰日本無故動兵。得罪我國。歲遣舟隻。義當減定云云。副官平景直乃大怒曰。貴國若爾。必有後患云云。多發恐喝之言。故答之以此。其意猶言爾雖以兵禍恐嚇。我自有備。今復何懼。不若以誠信通和。絶其疑畏之心。如海鷗之來狎人也。其後約條講定時。果減定歲船隻數。彼使等終不敢違拒而去。附原韻醉則消愁醒則愁。秪緣閑事掛心頭。臨筵覩物自堪愧。江上忘機一白鷗。卽席聯句 同上日作勸君更盡杯。仙巢 海上靑山暮。斗峯 兩國一堂中。東谷 弟兄情視古。仙巢</text>
<title>庚戌二月二十一日。除授潭陽府使。二十九日。辭陛出城。吏曹啓曰。潭陽有山城。爲湖南控扼之地。府使不可尋常差遣令。備邊司議薦。</title>,<text>三年不見禁城春。東出都門草又新。紫綬纔抛蓬海上。朱轓却過錦江濱。那知保障輸孱懦。未有絲毫答聖仁。犬馬微誠偏戀闕。五雲回望鬢成銀。凡材不敢望時豪。出佩銀章久覺叨。寵奬顧慙恩謬被。余在東萊時。監司褒啓。賜表裏一襲。 病歸方懼責難逃。余自東萊。呈病罷歸。故還除外任。 虛名又玷朝廷薦。盛世寧辭郡邑勞。甘旨却供烏鳥養。直勝華省歎斑毛。</text>
<title>二月二十一日。鶴谷洪輝世令公。以關東方伯。辭朝而行。是日。余拜潭府。乃以二十九日。啓程之任。適奉鶴谷行到原州驛館。見寄別什。輒草近體一首。附諸歸使。</title>,<text>玉節東征未浹旬。却分銅虎出南垠。窮途本覺朋交少。盛代誰憐旅宦頻。我捧潘輿猶戀主。君辭魏闕更離親。詩筒驛路煩相問。一種年華兩地人。</text>
<title>次洪監司輝世令公原州道中見寄之韻</title>,<text>別後相思意。詩來若合符。官途兩迢遰。世事一嗚呼。髫齕心偏切。榮枯迹豈殊。自今書更斷。征馬向南驅。</text>
<title>二月二十九日。乃春分也。國法。守令過春分後。不得挈眷。故二十九日。奉慈侍出東門。駐臺山別墅。以待邑人來迓。乃於三月十六日。渡三田津。登道南行。馬上口占。</title>,<text>一着朝衫十二春。北關西塞遠遊頻。端城雪壓陰山頂。萊邑雲蒸瘴海漘。此去更知何日返。孤身常作異鄕人。廣陵津上湖州路。立馬東風望紫宸。</text>
<title>三月十八日。振威道中作。</title>,<text>甑峯萇嶺摠荒陬。末路浮生不自由。南走又爲殊土客。北歸纔得判年留。誰憐老母專城養。便作孤臣去國愁。驛堠忽看畿縣盡。亂山殘日駐征騶。甑山在端川。萇山在東萊。余於前年七月。自萊還京。今又出守。故頸聯云。</text>
<title>題新昌縣拱北亭</title>,<text>纔解萊符旋刺潭。新昌縣裏秣征驂。山川忽覺登臨再。歲月仍經伏臘三。古閣況堪名拱北。微臣不要志圖南。華峯已隔湖雲遠。春晩郵程柳自毿。</text>
<title>過德山縣高山里。訪李子善 榮元 幽居。山花滿村。迷不知路。回馬出洞。口號一絶。時三月二十三日。</title>,<text>尋君疑入武陵溪。籬落煙花到處迷。空着馬鞭回出洞。亂峯斜日子規啼。</text>
<title>李子善聞余空過。走人來邀。書此以寄。</title>,<text>去歲曾從此路過。南來春色又桃花。一官奔走鬚如雪。羞向龍溪處士家。</text>
<title>渡白馬江。憩扶餘縣。三月二十八日。是日宿石城地。</title>,<text>去年鮑石亭前過。今日高蘭寺下來。朴祖一千靈運繼。溫王七百霸圖開。諸陵變谷通幽逕。獨樹無枝偃古臺。兩地分明興廢事。山河依舊使人哀。</text>
<title>扶餘館。用板上諸公韻。</title>,<text>西窮大海北浿河。紇骨扶餘爲一家。是時三國若鼎峙。溫祖建邦奇瑞多。霸業綿綿七百祀。倂呑馬韓開耽羅。泗泚新都壯且麗。前築叢臺後章華。成忠不食義慈醉。滿江風雨飛宮花。旅墳何處傍歸命。故城荊棘暗銅駝。大唐將軍蘇定方。斷碑至今傳凱歌。客來弔古春日暮。白馬江空生綠波。唐高宗朝。遣大總管蘇定方。帥水陸兵十三萬。渡海而來。伐百濟。虜義慈王及太子大臣等而去。百濟亡。義慈王在唐病死。帝命葬孫皓，陳叔寶墓側。寺門春晝鎖寥寥。獨上江樓逗客橈。霸業煙沈時已變。香魂花落骨全銷。一方形勝餘天塹。萬事盈虛看海潮。今古算來皆夢幻。不須蒲柳怨先凋。右題高蘭寺靑山寂寂水奔流。歇馬春城上古樓。七百年來歌舞地。夕陽空照一漁舟。</text>
<title>釣龍臺</title>,<text>百濟荒城日自斜。江山都屬野人家。東風不管興亡事。開遍釣龍臺上花。</text>
<title>落花巖</title>,<text>憶昔新羅如月新。成忠不悟是忠臣。落花巖上千年恨。一鳥春風啼向人。</text>
<title>二月二十九日。發石城甑山村。過恩津縣。憩礪山郡。宿全州參禮驛。京畿之界。盡於振威。湖西之界。盡於恩津。礪山。乃湖南地也。</title>,<text>振威已過王畿界。又見湖西限市津。回指漢城身日遠。礪陽芳草正愁人。</text>
<title>閏三月初一日。參禮驛作。是日過金溝縣。宿泰仁古縣內。</title>,<text>白馬江頭過古墟。甄萱城北宿籧廬。山河表裏分區域。草樹高低繞里閭。閏歲春風三月後。客程鄕夢五更初。潭州未到先思罷。興在新川釣舊魚。臺山別墅。在於廣津之下新川之上。</text>
<title>閏三月初二日。踰鷗峙嶺。次淳昌袱坪村。初三日。踰大小夫老只兩嶺。次潭陽正覺山。途中口占。</title>,<text>野草山花着處新。一般生意十分春。東風落日江南道。無限羈愁獨此身。</text>
<title>閏三月初四日。入潭陽府。夜坐書懷。</title>,<text>一出秦城兩度春。東風五馬又南垠。才非阮守甘靑綬。心似潘郞戀紫宸。楚竹參差田店廢。蜀禽哀怨野花新。郡齋中夜回頭望。秋月山高礙北辰。</text>
<title>鄭秀才 大伸 挽詞 故承旨諱淹之子。居光州。乃我再從姊夫也。</title>,<text>鄭公鄕里沒遺塵。三世名家屬一身。疾病易纏雲雨夢。田園都廢聖賢人。靑氈舊宅誰爲主。白髮高堂却有親。野草春深先隴路。但看孀婦送轜輪。</text>
<title>春後戲占。自到潭陽。作詩甚疏。</title>,<text>碧桃花落鳥聲中。燕坐燒香別院空。身老漸知心更懶。了無詩句到春風。</text>
<title>飮淳昌館。乘月醉歸。醒後記興。</title>,<text>細酌官樓到日西。歸鞍帶月路全迷。醉中詩興猶能記。卜里飛花滿一溪。</text>
<title>羅州席上。醉中戲書。</title>,<text>錦城新館宴諸賓。最是山公醉態眞。倒着接䍦扶上馬。一時驚動數州人。落日高城羯鼓催。綺羅成隊玉山頹。使君本是風流守。爛醉顚狂不自猜。</text>
<title>郡齋閑居。喜聽風竹。</title>,<text>平生愛丘壑。老去厭簪纓。郡閣幸無事。臥聽風竹聲。</text>
<title>風詠亭。次壁上韻。亭在光州北仙滄里。故判校金公彥琚之宅也。公之庶子光符及孫致遠等。時居亭下。</title>,<text>憶昨南州戰不休。荒墟到處摠堪愁。羨君卜築傳三世。依舊風煙護一洲。松籟嘯簷山雨過。竹陰籠砌野禽留。蒲團聽說閑居味。十頃黃雲大麥秋。湖南一道。自經丁酉倭賊兵火。村舍籬落。盡爲丘墟。風詠古亭。巋然獨存故云。百年身計四宜休。五馬南來萬種愁。偶上古亭臨遠岫。却思新墅枕長洲。芰荷對立碧繼叟。楊柳雙鳴黃栗留。直欲拋官不待滿。廣陵歸趁菊花秋。</text>
<title>壽詞二首。寄上五峯相公。</title>,<text>昨夜南星傍北辰。左弧門館慶生申。蘭亭癸丑周千紀。楚節端陽浹一旬。平世文章資黼黻。暮年勳業照麒麟。期頤合得神明騭。永作朝家柱石臣。東閣稱觴憶去年。海榴應復照賓筵。功名已極朝中貴。風骨還同物外仙。手濟世艱曾扈聖。心知天祐故生賢。壽詩千萬眞非誕。今日方題第二篇。</text>
<title>景陽館。戲示李 泰男 察訪。</title>,<text>對酒了無興。聽歌空自愁。三年別京國。自首又南州。</text>
<title>題竹軒。軒在衙舍之後。庭前竹林。蒼翠如雲。風至瀏瀏。爽氣徹骨。嘗在東萊時。廨宇中有梅數十株。自臘後至仲春。次第盛開。每於月夕。吟玩其下。故戲書以記之。</title>,<text>萊州館裏梅簷月。潭府堂前竹塢風。去國三年吾底恨。兩般淸致荷天公。</text>
<title>贈雲逸上人</title>,<text>師號高峯。南原人也。壬辰海賊之亂。以義僧從軍。功勞積著。受訓鍊正職帖。今差全羅左道總攝。句管金城修築之役。領率緇徒。營建寺刹。住在城中。專掌守護之任。將以備南北緩急之虞也。南國無奇士。東林得老師。朝廷置總攝。保障仗慈悲。努力經營地。輸誠板蕩時。白頭叨虎竹。空愧荷恩私。</text>
<title>次石洲權汝章韻。題姪樴家壁上。去年春。余守東萊。汝章客遊湖南。過古阜雨日里。從我再從姪樴飮。留贈一絶。有見憶語。今者。汝章在京。余來過樴。樴以汝章詩求屬和。次其韻而贈之。</title>,<text>杏花零落竹籬邊。恨別題詩說去年。惆悵殘生各流轉。幾時同醉一樽前。雨覆雲翻白眼邊。吾家賢姪可忘年。時過巷南寬慟哭。一盆春酒竹林前。</text>
<title>奉次拱北堂韻。寄上順天柳使君 永詢 令公。</title>,<text>見說篁林畫閣深。坐消長夏弄瑤琴。誰知舊日觀風使。白首猶懷報國心。公曾爲嶺南方伯此去昇州更在南。想應華髮正䰐鬖。殷勤雙鯉頻相問。坐詠高篇一日三。公屢以海魚見餽</text>
<title>奉寄順天府伯柳令公。用拱北堂韻。</title>,<text>公之刺定府也。僕守端郡。甲辰暮春初。僕以事過定。曾賦絶句曰。佳人莫唱望江南云云。分亦見和。今者。僕典潭而公莅順。蒙示拱北堂兩篇。其一適是前韻。第其次不同爾。自甲辰迄今庚戌。僅七年之間。而人事百變。能不慨然。玆敢疊用南字。以述感懷。是夕。宿雨初霽。月色如晝。棲鵲驚飛。相與鳴噪。吟諷不寐。卽寫情景。非強爲押韻而已。時萬曆庚戌六月旣望也。共投關北又湖南。七載悲歡白髮鬖。忽把淸詩吟對月。夜深驚鵲繞枝三。</text>
<title>奉次淳昌沈明府韻</title>,<text>夕雨初霽風泠泠。楚竹響如寒玉切。官齋此夜憶鄕園。獨步空庭曉星沒。</text>
<title>次一珠上人詩卷韻</title>,<text>昨夜梧桐雨。郡齋秋氣多。便思投印去。鄕墅趁黃花。作吏身仍滯。歸田計未成。秋風今又至。孤夢繞林扃。</text>
<title>送一珠上人遊智異山。次軸上韻。</title>,<text>東西南北名山四。聞慣頭流第一奇。病臥官齋秋又到。鬢絲慙愧送僧時。俗稱我國四名山。東皆骨。西九月。北香山。南智異山。</text>
<title>寄送禮曹趙正郞持世以謝恩使書狀官赴北京</title>,<text>腹貯萬卷文。眼空千載人。所恨縶海左。不得觀天下。前年擢甲科。今日朝皇家。信是丈夫行。誰爲兒女情。</text>
<title>俛仰亭。次壁上韻。亭在府南十里許。故四宰宋相公諱純之宅也。晩歲退休。作亭以居。以終老云。</title>,<text>名利關人勇退難。廣平黃髮臥巖巒。凭闌尙想懷全曠。題壁偏驚字已漫。山日欲沈嵐彩合。野花初綻雨痕乾。九原可作鞭堪執。高義靑雲直上干。湖南形勝此山川。九邑峯巒一檻前。謝屐平生煩夢想。習池暇日好留連。沙禽暝帶溪橋雨。岸樹秋凝野店煙。不用老夫新着句。相公歌曲至今傳。公自製俛仰亭歌。行于世。畫甍高出竹陰幽。七曲靑山第一頭。瑞石北來晴嶂斷。佛臺西望夕嵐稠。隔溪紅雨桃花晩。覆野黃雲麥穗秋。想得扶藜俛仰日。羲皇世界信無愁。俛有地。仰有天。亭其中。興浩然。招風月。揖山川。扶藜杖。送百年。乃公自題亭壁者也。羲皇世界無愁等語。用俛仰亭歌辭。昔聽無等曲。誰謂此亭來。鶴翼翻雲外。龍腰縮水隈。晩霞紅綺散。晴岫翠屛開。認是眞仙宅。吟懷不自裁。俛仰亭歌。或稱無等歌。鶴龍仙字。皆用歌中語。</text>
<title>題守眞堂 堂在風詠亭東麓。亭主金光符所居之室也。</title>,<text>竹裏茅齋僻。苔庭絶點塵。煙沙一面水。花木四時春。耕釣堪終老。琴棋且樂眞。蕭然北窓下。方見葛天人。夜宿仙滄里。林深草閣幽。芭蕉五更雨。蟋蜶一年秋。簪紱非吾好。丘園入客愁。遙知廣津畔。黍稷滿西疇。</text>
<title>與白進士善鳴 振南，林進士子立 得信，同遊浩歌亭 亭在光州西馬谷里故鍾城府使柳公諱泗之宅也。</title>,<text>村晩靑煙合。江空白鳥廻。高亭本奇絶。更與可人來。竹外人家遠。沙汀下夕暉。溪山應有力。留我不能歸。</text>
<title>題浩歌亭。爲柳秀才珣作。君卽鍾城公之孫也。</title>,<text>落日山明水映天。隔溪孤店起炊煙。松林石磴淸如洗。坐對沙邊白鷺眠。玉環飛燕本殊姿。南國名亭各自奇。俛仰超然風詠靜。浩歌還可賦新詩。潭陽之水。西注光州。與昌平，珍原之水。合流爲江。入于羅州。濱其涯而亭者。唯俛仰，風詠，浩歌名於南中。論者相甲乙故云。</text>
<title>浩歌亭。曉起卽事。次壁上韻。</title>,<text>沙村寥落渚禽啼。露滴高林月欲西。汲水老僧晨起早。自携銅鉢下幽蹊。</text>
<title>郡齋秋夜作</title>,<text>憶渡京江始聽鶯。府庭今夜候蛩鳴。年衰忽覺添羈思。性拙方慙損政聲。大抵湖中風土惡。自從兵後吏民獰。錦城縱樂歸須早。何況潭州異錦城。</text>
<title>秋日題郡齋</title>,<text>四年三佩左銅魚。身似流萍不定居。草木變衰催節序。山川寥闊阻鄕閭。曾從肺病杯觴廢。更被官忙筆硯疏。坐見夕禽投樹盡。老夫歸計在樵漁。</text>
<title>贈別鄭河</title>,<text>浿外黃龍國。湖中秋月城。十年一見面。千里兩傷情。翳翳燈燭影。蕭蕭風雨聲。明朝又相別。其奈共殘生。</text>
<title>重贈鄭河</title>,<text>夕雨滴梧葉。涼風生竹枝。羈心自悽切。況是別君時。</text>
<title>遊無等山</title>,<text>昨日霜葉早。明日霜葉老。寺僧迎客拜。洞壑秋正好。</text>
<title>以蟹酒二物。奉寄鄭子羽 振溟 進士。邀與賞菊。</title>,<text>左手持螯右手杯。期君一醉菊花來。秋光正好不同賞。爭耐浮生老易催。</text>
<title>九月九日書感。承聞是日謁聖取士。壬寅重陽。曾以侍臣從駕謁聖。</title>,<text>泮宮聞說闡新科。正憶先朝捧翠華。日暮古城人寂寂。白頭垂淚對黃花。</text>
<title>次德連上人詩卷韻</title>,<text>一笑龍灣館。春風共倚櫺。天晴鴨水綠。日暮鶻峯靑。湖海今重見。星霜問幾經。秋齋兩夜語。要與返巖扃。</text>
<title>洪楫上人。自長城佛臺山。來訪衙舍。以一絶爲贄。索余語甚勤。盛意不可拒。輒次其韻以贈。</title>,<text>爲覓新篇到郡城。老夫才退愧詩聲。小齋終日空相對。寒葉蕭蕭落滿庭。一秋多病臥荒城。官閣惟聞野鳥聲。忽喜林僧携偈到。竹梢寒日下西庭。</text>
<title>夜坐聽琴</title>,<text>竹西孤月下簾鉤。落葉無聲夜閣幽。一曲絲桐千里恨。廣陵煙水夢中秋。</text>
<title>秋夜述懷</title>,<text>短角嗚嗚報閉門。棲鴉初定遠林昏。幽蟲近壁鳴相和。亂葉侵簷落自翻。老去病骸疲簿牒。秋來羈夢繞丘樊。空齋坐覺年華暮。未解腰章愧聖恩。</text>
<title>次廣源上人詩卷韻</title>,<text>風打疏桐雨滴秋。郡齋東望近頭流。投簪直欲携師去。靑鶴峯前寺寺遊。</text>
<title>義淳上人。以栗谷先生贈其師祖惠長老詩。來示索和。敬次其韻而贈之。</title>,<text>栗谷先儒我宗丈。惠師名釋爾從遊。還將絶韻煩求和。見世那無第一流。</text>
<title>奉次磐桓洪群玉 千璟 典籍見寄之韻</title>,<text>千載黃河孰見淸。大材休說晩當成。鏡中燕頷凋雙鬢。案上龍韜滯一城。俊氣直思呑海竭。壯心終擬拄天傾。虛堂夜坐頻彈劍。却恨荒鷄是惡聲。缺牙方慕舌全柔。自昔騷人怨處幽。鵲噪鴉鳴昏落日。蘭凋菊悴凜高秋。淳風不復回三代。巨海誰能到十洲。只欲釀成千斛酒。招呼一洗畔牢愁。</text>
<title>題山城南門樓上</title>,<text>淳化群峯遶郭靑。郊墟俯瞰界鳴平。地無百里徒名府。山本千重且築城。驥足謾從轅下跼。龍光應向斗間橫。雄韜未展流年促。獨倚虛樓愧聖明。淳昌別號淳化。昌平別號鳴平。本府境內東西三十里。南北四十里。山城東門外。卽淳昌地也。</text>
<title>郡齋書懷</title>,<text>霜風昨夜落庭槐。鈴閣翻驚歲籥催。心懶本無干祿意。性迂爭有理人才。謬膺朝命吾方懼。未化民風衆互猜。公粟可慙身已老。只須歸翦故山萊。</text>
<title>秋日郡齋。風雨暴至。覽物書感。</title>,<text>郭外荒原連遠村。霜林蕭瑟葉飛翻。北風動地雨聲急。西日沈山雲色昏。孤雁翩翩欲何托。亂鴉攫攫自相喧。獨扶筇竹立虛檻。異地難招羈客魂。</text>
<title>謝鄭進士子羽以松茸見遺</title>,<text>獨憑烏几了陰晴。霜葉堆階蟲亂鳴。十顆松茸一紙札。此時偏感故人情。</text>
<title>俛仰亭。書示梁提督子漸。</title>,<text>歲暮羈襟鬱不開。暫扶藜杖上高臺。寒蕪落日孤村暝。古木淸秋遠壑哀。京國迢迢雲北去。天時衮衮雁南來。山川信美非吾土。徙倚虛欄首更回。</text>
<title>俛仰亭。次梁子漸韻。</title>,<text>廣平鄕里舊林皐。登眺偏忘簿領勞。西望川原何處極。南來形勝此亭高。才慙謝守裁詩妙。氣比山公仗酒豪。却向秦雲搔白鬢。秋風吹葉落蕭騷。</text>
<title>九月晦日。竹軒雨中。奉次磐桓洪典籍群玉韻。</title>,<text>一庭零葉滿池頭。竹外翻飛宿鵲稠。天意亦應悲節序。故將風雨送殘秋。</text>
<title>卽席走筆。復用前韻。</title>,<text>高步詞場第一頭。鏡中無那鬢絲稠。對樽今日悲歌意。湖海蕭條又送秋。楊州北望坐搔頭。日落孤城亂嶂稠。開盡黃花不歸去。一年空負故園秋。臺山別業廣津頭。籬落蕭然竹木稠。斗粟誤人歸不得。夢中猿鶴怨深秋。五馬初離漢水頭。花開驛路曉鶯稠。黃堂坐嘯成何事。歸雁聲中自一秋。</text>
<title>郡齋日夕</title>,<text>西風吹葉滿庭翻。野外啼鴉集古村。日暮更堪寒雨急。郡城無處望鄕園。</text>
<title>贈李萬戶用濟</title>,<text>萬戶。故觀察使李公用淳庶弟也。以武科出身。歷官軍器寺主簿。曾爲群山浦水軍萬戶。卜居井邑縣內。自號亦樂堂。水軍老萬戶。不是古侯封。妙略抛黃石。高情嚮赤松。柴荊從寂寞。勳業在遭逢。報國心猶壯。淸秋拂劍鋒。注簿閑居地。湖南大道傍。功名休汗馬。世事看亡羊。塢竹千竿碧。庭梅一樹香。已知貧亦樂。高枕臥羲皇。</text>
<title>許別坐 思益 挽詞</title>,<text>七袠猶稀六又加。誰知仁壽發賢嗟。樂符琴瑟終諧律。慶毓芝蘭互茁芽。蓮榜蜚英精典籍。枌鄕逃亂老桑麻。生稱死表眞無憾。邑里應傳積德家。</text>
<title>追酬松湖白善鳴進士秋日見寄</title>,<text>曾聞玉山住。今日首頻回。草聖疑名旭。詩窮恐姓梅。素書秋後絶。淸興雪中催。一棹期相訪。携琴步月臺。憶逢三月閏。還見一陽回。客宦淹分竹。天時近放梅。素餐無所補。華髮自相催。只欲投簪去。東江有釣臺。余以閏三月上任。東江。指廣津別業。</text>
<title>奉簡白善鳴。兼寄橘屋尹司書 光啓 景說學士。</title>,<text>不憚分符遠。方期對榻頻。何言三日路。尙作兩鄕人。梧葉秋堂雨。梅花雪逕春。未因同把酒。離恨益紛繽。</text>
<title>奉寄橘屋尹景說</title>,<text>春坊舊學士。歸臥海雲隈。甲子輸詩卷。行藏仗酒杯。誰憐遭聖代。虛老謫仙才。十載煩相憶。無因見驛梅。</text>
<title>奉簡松湖白進士。兼示橘屋尹學士。</title>,<text>橘柚寒初熟。馨香晩更佳。露苞黃映牖。霜葉綠凝階。肯惜蘇州摘。方思陸績懷。筠籃三百顆。萬一寄官齋。</text>
<title>冬日題郡齋</title>,<text>傍池官閣僻。憑几客身孤。雪壓階前竹。風翻屋上烏。白頭逢盛世。朱紱滯窮途。萬事呻吟內。空驚歲易徂。</text>
<title>雪後登山城</title>,<text>積雪滿南國。北風吹倒人。高城獨搔首。一望廣陵津。</text>
<title>雪中題竹軒</title>,<text>急雪洒階竹。天昏風色寒。官僮笑太守。竟日獨憑闌。</text>
<title>竹軒對雪作</title>,<text>雪裏竹更碧。竹上雪逾白。此時小堂空。默坐岸玄幘。骨冷魂自淸。遠我吏隱迹。便欲御風行。高揖瑤臺客。</text>
<title>贈敬悟上人</title>,<text>梅向春前動。僧從雪裏來。新詩正滿眼。吟苦不能裁。</text>
<title>除夜</title>,<text>關北 吉州 關西 義州 海嶠東。東萊 擊鼗驅疫又湖中。梅花嶺隔乾坤遠。婺女星回日月窮。鈴閣每驚新甲子。劍歌誰念老英雄。擁旄四十非吾事。欲向滄浪作釣翁。桓溫謂謝玄四十必擁旄杖節。余年今四十故云。</text>
<title>辛亥元日 戲占干支字爲韻</title>,<text>鷄聲戒朔初號丑。白樂天詩黃鷄催曉丑時鳴。 斗柄占時已指寅。世路曾無一知己。身年忽復五逢辛。余生辛未 吉城曉柝春承亥。己亥守歲吉州 萊館寒燈臘謝申。戊申。守歲東萊。 十載轉蓬嗟客子。千官鳴玉賀昌辰。</text>
<title>去歲孟秋。一珠上人。持書軸來示。告以往遊伽倻，智異等山。願得一語。遂次其卷中韻爲別。今年正月。歸自嶺南。復來求詩。輒書此以贈。</title>,<text>題詩相別候蟲秋。重對袈裟歲已遒。一柱門前紅葉亂。雙溪洞裏白雲幽。出家心迹元無着。作吏行藏可自由。聽說名山鈴閣靜。小梅初發雪侵頭。</text>
<title>題信堅上人詩卷</title>,<text>萬竹叢中一逕開。雪殘春色動新梅。官居寂寂如村舍。獨有山僧乞句來。</text>
<title>去歲閏三月之初。余始到府。庭梅數樹。零落已盡。今年正月中。春寒甚峭。梅尙未開。余將解印北歸。方以不見梅爲恨。府居宋碩美。乃俛仰宋相公之孫也。以盆梅一株見遺。數花初發。古槎絶奇。喜而有賦。</title>,<text>昨歲來何晩。今春去太忙。方嗟負淸賞。忽喜對孤芳。瘦朶橫斜影。寒葩寂歷香。南州好風味。吾已着詩囊。</text>
<title>萬曆三十九年正月十一日。左副承旨成貼。今觀本道觀察使狀啓。爾令明志潔。先賴後力。山城凡事。着意措置。極爲可嘉。玆賜表裏一襲。爾其領受事。有旨書狀。臣於本月二十日。在本府祗受。臣拜命荷恩。無任激切兢惶之至。謹綴七言近體詩一首。書于潭陽府之衙軒。</title>,<text>誤膺廷擢綰州章。共理元非漢吏良。盛世只希逃黜罰。虛名誰道荷褒揚。十行御札絲綸煥。一襲宮紬雨露香。拜向北辰恩似海。涓塵無補涕徒霶。</text>
<title>次雲逸上人詩卷韻</title>,<text>萬壑晴嵐一道泉。石壇春靜日如年。芒鞋布襪尋眞約。松桂花香滿洞天。羈心日夜憶林泉。四十如今又一年。直欲掛冠春作伴。故園歸趁賣餳天。</text>
<title>竹軒雨中</title>,<text>煙雨濛濛叢竹深。屋簷啼鳥弄春陰。正是江南好時節。使君歸夢在東林。</text>
<title>金秀才 軾 伯瞻。乃我曾祖母曾姪孫。於我三從表兄也。世居光州漆石村。來言里中有池亭之勝。昔者梁松川 應鼎 牧本州時。曾題一絶。高霽峯 敬命 和之。因書示余。請步其韻。拙不獲拒。敢蹈續貂之譏云。</title>,<text>野岸微風颺柳絲。杏花籬落燕差池。村翁共話農桑事。一縷茶煙午景遲。一代詩豪兩色絲。平章舊里好園池。小才那得追高韻。獨恨登亭我太遲。</text>
<title>二月初四日。發潭陽。還京城。</title>,<text>潭之爲邑。土多豪族。余本性戇。嫉惡如讎。自到府以來。政先抑強。治尙勸善。臣室甚怨。小氓頗悅。及余乞暇而歸也。民人父老。無不聚集。環擁衙舍。塡塞官門。至於涕泣。相與攀挽。戲占四十字。以示邑人。大戶推欲去。小戶挽欲留。強者謗交起。弱者涕交流。爾俗豈美惡。我政有劣優。莫若兩忘好。歸臥春江頭。</text>
<title>宿公州山城。奉簡十梅軒主人石陽正。</title>,<text>公子高軒梅十株。東風開得北枝無。客程回首未相訪。夜宿官城江月孤。</text>
<title>錦江丞問答</title>,<text>問津吏。津頭一路湖南口。湖南五十七州官。解綬歸來幾人有。津吏答。似公行李不曾看。公歸但向長安去。聞說長安住也難。</text>
<title>二月二十一日。渡漢江入京城。去年二月二十九日。拜辭出城。至是凡十有四月。合三百七十六日。</title>,<text>二月前年出城去。如今二月渡江回。東園花竹心常憶。北岳煙霞眼忽開。氓俗是非都似夢。宦途榮辱只堪咍。隣人問我成何事。四十空添一歲來。</text>
<title>三月二十五日。被䮕罷職。司諫院啓曰。凡爲守令者。不可一日曠廢職事。潭陽府使李某。以掃墳受由上京。久不還官。方春之節。民弊不貲。請命罷職。蓋院官知余不樂潭府。姑爲論罷。令免棄官之律也。</title>,<text>潭州只管古山城。地是雷封任本輕。諫省有評誰更慍。廟堂咸薦固非榮。深慙黃霸治民術。遠慕陶潛遁世情。從此水南兼水北。角巾隨處恣閑行。</text>
<title>四月二十一日。祗受表裏而作。</title>,<text>因全羅道兵使狀啓。特賜表裏一襲。政院吏奉持而來。臣方在罷官之中。竊以負國爲懼。曲蒙聖慈。追奬微效。感躍竦駭。不知所措。謹占短章。用述鄙志。銀臺老吏款荊扉。內篚新封降玉墀。諫署飛章遭譴日。帥臣馳狀乞褒時。微勞只效牛羊茁。寵錫偏蒙雨露滋。感戴綸音拜稽首。瑣才無路報鴻私。</text>
<title>九月十二日。仲氏宰石縣下考狀啓到京。是日。余拜錦州。</title>,<text>仲也縣初罷。季兮州又除。一家分得喪。百事屬盈虛。詎復投金印。猶堪導板輿。只應錦江吏。坐笑未閑居。是年春。自潭府還京城。有錦江丞問答詩故云。</text>
<title>十月十二日。拜辭闕下。行出京城而作。</title>,<text>府亦非昇郡豈沈。是身於世本無心。旨甘只欲供晨夕。行止何能較尺尋。錦水隔畿官堠迥。華山連籞禁闈深。出城却笑人如雁。春北秋南突未黔。是年春。余自潭棄官而歸。今又赴錦。錦則郡而潭則府也。去府就郡。人頗怪之。蓋未知余嘗爲洪。洪乃牧也。牧而後府。初非爲榮府而後郡。又何較焉。古人爲親屈。故篇內云。</text>
<title>沙坪院</title>,<text>日暮漢江遠。南山那可望。十年身作客。京國是他鄕。</text>
<title>題鄭參判 協 野居 在果川縣</title>,<text>亞卿抛紱冕。昭代臥林丘。道自行藏得。官非老病休。寒暉隱喬木。落雁集平洲。五馬湖南路。空懷歲暮愁。</text>
<title>過鄭參判郊居。宿良才驛。翌朝。參判送酒見問。戲書以謝。</title>,<text>曉月初沈雪滿天。驛亭孤坐聳吟肩。一壺十里煩相問。谷口風流倒謫仙。</text>
<title>良才驛口占</title>,<text>白首南征客。何年又北歸。郵亭風雪夜。獨宿夢天扉。</text>
<title>十月十三日。板橋道中。</title>,<text>雅意在丘壑。北山歸夢長。何言一年內。重踏板橋霜。</text>
<title>十月十五日。憩稷山愁歇院。過天安郡。宿淸州德坪店。</title>,<text>朔雪南歸路。春風北去時。可憐人與雁。一歲兩相隨。</text>
<title>錦江舟中</title>,<text>北望君臣義。南來母子情。秦山何處在。日落錦江城。時大夫人赴石縣。仲氏罷而余得錦郡。因駐利仁驛吏家。以待余行。</text>
<title>十月十六日。午憩公州弓院。夕次利仁驛。翌日黎明。與仲氏奉大夫人而行。</title>,<text>策馬公山路。昏投古驛村。兄離縣壤小。弟赴郡班尊。剩得慈親喜。那非聖主恩。鷄鳴促官吏。跋涉未須論。</text>
<title>蘇掌令子實挽詞</title>,<text>益州曾識是眉山。憶宰潭城約錦還。今日吾仍赴湖外。故人何遽隔冥間。百年高誼金蘭契。一代淸名玉筍班。直到皇華亭下待。丹旌無恙就鄕關。</text>
<title>任參奉寬甫挽詞</title>,<text>少小淸詩跨建安。龍門中歲困泥蟠。危時擬借朱雲劍。直道羞彈貢禹冠。短碣應須貞曜諡。明旌却是廣文官。終知左海儒林傳。雅操高名兩不刊。白首文園令。才名五十春。嵇康偏性嬾。彭澤本家貧。述作齊梁體。風流晉宋人。漳濱空玉折。無路問蒼旻。昔聞高李輩。今日是吾徒。早結吟詩社。頻過賣酒壚。斯人忽淪沒。何地更招呼。宇宙殘生在。終當勉撫孤。悵望靑坡路。尋君幾度過。詎知朝露迫。常恨暮雲賖。雪月杯頻擧。鶯花句續哦。銅魚阻執紼。淚盡錦江涯。</text>
<title>十月十七日。宿尼山縣。戲書壁上。反白樂天太半主人非之句。</title>,<text>冬日南中路。春風北上身。所經皆舊店。一一主人親。</text>
<title>十月十八日。宿連山。十九日。次珍山。</title>,<text>連山昨宿湖西縣。珍山卽到湖南郡。隔嶺翻添去國愁。湖南是遠湖西近。如何到得珍山喜。喜說珍山接錦山。身又一麾遲五考。忙來只是要忙還。</text>
<title>十月二十日。入錦山郡作。</title>,<text>命新州號說高麗。參政榮生晝錦時。郡乃高麗進禮縣。忠烈王時。縣人金侁仕元朝。爲遼陽行省參政。有功本國。及歸鄕。王嘉之。陞縣爲錦州。以旌晝錦之榮。 郡本濟疆傳進乃。郡本百濟進乃郡也。 縣幷羅代廢尸伊。富利廢縣。在郡東南二十里。本百濟豆尸伊縣。一云富尸伊縣。新羅改稱伊城縣。爲本郡屬邑。高麗改名富利縣。置監務。後還屬本郡。 栗亭冶隱先賢里。文貞尹公諱澤。號栗亭。亭基在郡東五里許。冶隱吉先生諱再。父元進知錦州時。先生娶本州人申勉之女。舊居在郡東七里許。乃樂谷。 直學監門孝子碑。郡人韓皦。高麗朝。官至直提學。有孝行。立碑旌門。碑在郡治內。監軍散省尹公諱龜生。栗亭之子也。恭讓王命立孝子碑。碑在郡南十五里草峴村。乃公所居之地。 荒峽一區多古蹟。兩峯忠血最堪悲。高霽峯敬命，趙重峯憲。皆以義兵將。戰死郡地。地屬湖南峽最深。重岡環峙石嶇嶔。秋霜早落春常冷。曉旭遲昇夕易陰。邑吏癡頑如野鹿。公庭闃寂但山禽。更堪亂後遺氓少。戰鬼黃昏哭野林。犖崅層巓路屈蟠。郊原忽闢郡疆寬。山聯嶺右千重嶂。水注湖西百折灘。土俗峽中偏朴略。民居兵後摠燒殘。平生濟代安人策。日暮官樓獨凭闌。</text>
<title>濟原察訪徐 希恕 景推。以絶句十首，乾魚三十尾見問。次其韻而謝之。</title>,<text>卅尾嘉魚十首詩。誰言厚意至如斯。新知堪樂須頻訪。雪霽寒煙鎖澗湄。百年顏面替新詩。楊敬終當說項斯。直欲抱琴乘月去。驛樓蕭洒枕溪湄。余與察訪。未嘗相見。而察訪聞余來。先以詩見問。徐家高士冠南州。晩起爲官困傳郵。會看明經如拾芥。春風得意步瀛洲。察訪世居靈岩。己卯榜進士時。中鄕試。方讀經書故云。錦溪南國是名州。一半山川屬古郵。待得月明携酒去。小舟相訪艤沙洲。</text>
<title>題安城倉</title>,<text>安城所。郡之社倉也。在郡東南九十餘里。與嶺南右道居昌，安陰等縣。接壤分疆。崇岡峭豎。疊嶂環擁。山谷深邃。道里幽險。中有原野。平曠夷衍。田多灌漑。罕水旱之災。民務農桑。無凍餒之患。土沃而稅輕。境闃而俗淳。實湖嶺之間一奧區也。橫川里。又在倉東北三十里許。地皆一狀。洞益僻。民益朴。世未嘗知焉。一宿安城社。雲山遶四隣。谷名疑子午。村姓認朱陳。俗朴衣裳古。徭平畎畝新。橫川里更僻。眞作避秦民。四塞千重巘。中開百里郊。水田皆種稻。山店半編茅。異服同于越。淳風近有巢。向來輿地錄。遺俗未曾鈔。</text>
<title>召爾津道中。遇雪。</title>,<text>暝雪漫山萬壑平。緣崖一逕凍崢嶸。寒雲出㓊分峯影。老木號風雜澗聲。溪店閉時孤犬吠。野橋崩處亂鴉鳴。官僮不解搜新句。怪我空林信馬行。</text>
<title>寄酬正字姪。用錦江韻。</title>,<text>峽郡孤臣淚。江鄕久客情。聖朝俱失路。終憶漢陽城。姪時寓驪江鄕墅歲晏飄零日。詩來見客情。那堪回白首。雨雪暗山城。</text>
<title>題雙檜堂。用故洪舍人 迪 韻。</title>,<text>堂在進樂山下。乃古萬德寺也。栗亭先生布衣時。嘗讀書于此。庭前有兩古檜。蒼翠參天。世傳先生所手植。鄕人慕先生遺德。將以寺爲書院。以祠先生。故號曰雙檜堂。前數年。檜爲山火所燒。今只有一株。可歎也已。老檜千年對石屛。蒼髥不逐雪霜零。鄕閭敬自逾齊社。子弟佳仍比謝庭。厚土蟠根知種德。名卿奕葉在傳經。好開新館棲多士。人傑從來出地靈。</text>
<title>哭蘇子實墓</title>,<text>泉塗初閉弔賓辭。寂寞靈車返舊扉。日暮無人設虞祭。寡妻携子哭虛幃。衡門寂寂竹林疏。道是蘇仙舊草廬。衝雪遠來驅馬過。獨尋新墓入丘墟。子實舊宅。在益山郡治之內。墓在宅後只隔一隴。亂山氷雪覆荒榛。下馬新阡酹故人。不必隣家解吹笛。夕陽搔首淚盈巾。</text>
<title>奉次石陽正灘隱見寄之韻</title>,<text>愛君心迹自雙淸。東閣何時倒屣迎。麴嶺橫遮兩湖界。麴峙乃大嶺也。在於珍山郡西北連山縣東南兩邑之界。 錦川流過古公城。錦溪之源。西出於進樂山。流下邵治東北。與茂朱，沃川等邑之水。合流西入于公州之錦江。 舊遊已作參差夢。新什偏添感慨情。臘破直須催枉駕。共尋梅逕看春生。高臺木落暮江淸。曾把琴樽一笑迎。公子筆欺蕭協律。使君詩愧謝宣城。湖鄕憔悴增羈恨。峽路間關損宦情。明月忽投風雪夜。不堪微俸誤浮生。右答臺山勝會之句。是歲仲秋。余邀月沙李尙書，南窓金同知，石洲權汝章曁灘隱，龜川，春溪三宗正。遊于廣津上臺山別業。灘隱時駐公州田莊。</text>
<title>仙巖 巖在郡治東二十里之外錦溪下流之上。</title>,<text>仙子何年遊此巖。斷崖臨水碧巉巉。高臺石磴鎖苔蘚。落日天風鳴檜杉。三縣晩山螺擁髻。一川寒月鏡開函。杖藜登眺獨長嘯。誰識使君還不凡。</text>
<title>寄贈咸鏡道李德餘 慶倬 都事</title>,<text>臘月湖天雪。遙知滿塞州。風沙六鎭路。鼓角五營樓。以我昔年事。爲君今日愁。關山幾千里。行復弊貂裘。</text>
<title>郡齋對雪。奉寄石陽正灘隱。</title>,<text>野雪連朝落。溪風徹夜號。鳥翻瓊樹冷。雲散玉峯高。歲晏思公子。憂來誦楚騷。無因共心賞。西望首徒搔。日仄雲陰重。風回雪片疏。驚狵吠籬落。餓雀啄階除。邑僻無公務。城荒似野居。寒齋坐幽寂。且讀道人書。</text>
<title>十二月二十二日。大雪。</title>,<text>昨日漫天雪。湖南見未曾。壓郊迷失徑。堆壑聳成層。本說蝗蟲辟。應知瘴霧澄。官齋寒不厭。此喜共黎蒸。臘雪朝初落。陰雲夜未收。寒知蝗子蟄。潤見麥苗抽。久驗豐年瑞。差寬長吏憂。晴窓試呵筆。不是效枚鄒。</text>
<title>郡齋雪後晩眺</title>,<text>小村鳥去扉皆掩。古刹僧回逕不分。山雪乍晴溪樹暝。一邊殘照一邊雲。</text>
<title>郊行馬上卽事</title>,<text>煙生野店鴉歸早。逕入溪橋馬度遲。雪後平原人不見。亂峯相映夕陽時。</text>
<title>郡齋歲暮書懷</title>,<text>鵬程直上擬扶搖。十載魚符五繫腰。輔相三朝晉王導。封侯萬里漢班超。簿書日月英雄老。湖嶺風雲郡國遙。蓮鍔有時鳴玉柙。氣衝星斗未全銷。</text>
<title>除日</title>,<text>荏苒流年暮。蒼茫落日昏。唐虞幾甲子。稷契此乾坤。身老空看鏡。途窮未叫閽。竹符荒峽內。只欲問桃源。</text>
<title>除夜</title>,<text>古城重嶺擁。虛館小燈懸。入郡才三月。離鄕忽一年。淸文慙鳳閣。壯略笑龍泉。蓬鬢搔全短。還催柏酒傳。</text>
<title>除夜次徐察訪景推韻</title>,<text>殘生年又改。痛哭計俱虛。短角悲山郭。孤燈夢玉除。愁同張太史。病比沈尙書。要解淵明印。春江學豫且。</text>
<title>壬子元日</title>,<text>去年元日潭州館。元日今年錦郡齋。四十二齡新律曆。東西南邑舊形骸。江湖廊廟心徒切。俎豆干戈計摠乖。未識明年更何處。每逢元日益傷懷。東卽東萊。洪州在湖西。潭陽，錦山竝屬湖南。</text>
<title>奉酬權汝章用龍灣正月初三日詠雪韻見寄之作</title>,<text>共醉灣城送臘寒。末官奔走鬢先殘。滿天依舊新正雪。十一春來七處看。余於壬寅正月。在義州。癸卯正月。如端川。在江原道路中。甲辰正月。在端川。乙巳至丁未正月。在楊州墳廬。戊申正月。在洪州。己酉正月。在東萊。辛亥正月。在潭陽。今又在此。故云七處。壬寅以後。正月在京城只一歲。靑蓮幕下白衣人。辛丑冬。君以製述官。隨遠接使月沙李尙書。赴義州。世稱儒生製述官。爲白衣從事。 玉樹何時更接茵。坐誦麗詞添別恨。雪中回首鴨江春。</text>
<title>奉寄江界金冠玉明府</title>,<text>西塞江爲界。南州錦號山。昇沈千里外。聚散十年間。日落雲生峽。春來雪擁關。平安無處問。相憶鬢徒斑。五馬西征日。南中又一麾。防身尺劍在。報國寸心違。疊嶂開官廨。流年入鬢絲。遙如禦戎地。談笑運兵機。</text>
<title>奉寄李承旨 惟弘 大中 時謫江界</title>,<text>西塞幾千里。東風今五年。傷心屋梁月。書札倩誰傳。</text>
<title>正月十三日。夜坐郡齋。月色甚佳。因誦月沙大學士新歲旬三之什。自丁未迄今壬子。奄忽六寒暑之間。三佩左符。淪落湖外。文酒盛會。邈若異世事。撫己感時。慨然興懷。輒用前韻。寄呈仲兄宅席上諸老先生。庸抒微志。敢希和敎。</title>,<text>鳳曆迎春六。魚符去國三。雲山隔離夢。雪月憶遊談。世故何時了。風流我輩堪。梅花淸唱在。心折錦溪南。</text>
<title>聞濟原驛亭有梅新發。戲寄徐察訪景推。</title>,<text>聞說庭梅發。詩情一倍催。明朝載酒去。預爲掃靑苔。</text>
<title>濟原驛賞梅。口號絶句。</title>,<text>宦屈何曾歎。身閑足自誇。野橋風日好。隨意訪梅花。</text>
<title>題濟原驛亭老梅樹上</title>,<text>古驛荒涼野水濱。數枝寒艶爲誰春。黃昏獨立傷心事。半在梅花半在身。</text>
<title>贈宋秀才 興周 用宋監司 英耇 韻 君乃監司之從姪也</title>,<text>四婢皆能織。三童亦解鋤。野禽喧枕簟。春草沒庭除。早就歸田賦。常披種樹書。郡符堪自愧。不得臥郊居。</text>
<title>石陽正灘隱。在公州別墅。寄詩見邀。報晩梅已發。新醞方熟。適官務倥傯。未獲馳赴。謹次其韻以謝之。是日寒食。</title>,<text>詩傳禁煙日。酒熟落梅時。未得尋芳去。官居意自悲。重陽同醉已經年。坐嘯東風百五天。忽拆詩筒倍惆悵。十梅開遍一階前。太史留南日。王孫向北回。如何共失路。未有解憐才。坐負山陰雪。愁看驛使梅。參商一百里。無計更分杯。時公將往京城。故首聯云。自錦山距公別業百餘里。</text>
<title>奉簡石陽正。約共遊南島。島在郡南東五十里之地。山川絶奇。與茂朱縣夾水分界。</title>,<text>七邑川分派。雙崖石擁門。回灘幾百曲。別浦兩三村。峽晩靑嵐潤。沙晴白鳥喧。桃花春水盛。直訪武陵源。</text>
<title>淸明</title>,<text>峽中風日冷。三月不知春。一夜淸明雨。溪頭柳色新。</text>
<title>春日郡齋。書贈義林上人。</title>,<text>竹村如畫半臨溪。對郭晴峯翠黛低。民俗最淳稀牒訴。郡齋常靜近巖棲。午眠初覺野雲起。新句欲成山鳥啼。却怪僧來有忙事。數枝花發小橋西。</text>
<title>題義林上人詩卷</title>,<text>本自宦情少。況來山郡深。訟庭春蒔藥。賓館夜鳴琴。風定晩花落。日長幽鳥吟。禪僧時見過。留與話沖襟。</text>
<title>遊降仙㙜 㙜在沃川郡南陽山倉之北。山川極佳。</title>,<text>聞說天仙降此臺。玉簫吹徹紫雲回。鸞驂一去尋無處。唯見桃花滿岸開。百尺溪頭一古臺。晴沙如雪水如苔。汀洲花落春風晩。遠訪仙蹤棹月來。</text>
<title>戲示任玄石絶句 二首</title>,<text>玄石。郡人也。善擊腰鼓。少以樂工。屢入內宴。老歸鄕里。年今七十有三歲。白頭伶叟病還鄕。自說先朝入上陽。一曲昇平與民樂。錦溪花落月蒼蒼。與民樂。乃御前別曲。十年南北五銅魚。羯鼓春風淚濕裾。不及梨園老弟子。少時曾得侍鑾輿。</text>
<title>奉謝石陽正見訪</title>,<text>春來獨上望鄕臺。峽郡無人共擧杯。珍重王孫遠相訪。刺桐花發燕飛回。</text>
<title>卽事。戲示石陽正。</title>,<text>春晩陰晴本不常。獨臨庭樹惜殘芳。朝來南嶺有雲氣。更作幾番風雨狂。</text>
<title>三月十七日。與石陽正灘隱。聯轡而行。自召爾津乘小舠。沿流而下。宿反浦村。茂朱地也 翌日。遊羊嶺。宿南島。又翌日。至圓山。騎馬還郡。舟中紀行五首。</title>,<text>鎭安，長水，龍潭，茂朱等縣之水。合流於郡境東南。爲召爾津。津之勝爲一郡最。由津以上。山險無麓。水淺多瀨。故不可窮其勝也。由津以下。山川尤美。或叢峯環合。深林鬱蓊。遠而望之。若無港洞。至則中闢。坻岸逶邃。始若隘陿。忽復豁開。激湍峻流。奔注其間。或折而北。又旋而南。或迆而東。又逆而西。爲潨爲瀧。爲嶼爲碕。或兩嶂斗起。左右對峙。呀然嶻然。若屛若門。及至羊嶺。境益幽麗。洄流屈曲。斷崖硉兀。詭狀奇勢。殆不可殫論。由南島以下。山頗舒。水頗緩。至於圓山。峽盡山平。川原夷曠。與津島之間如別區也。津下一里曰梨所灘。五里曰麻田仇末所灘。又五里曰鈴里所灘。方言方五里灘 又五里曰孔巖所灘。或云穴巖 又五里曰羊嶺所灘。又五里曰立巖所灘。方言仙巖 又五里曰南島 或云前島 衣巖所灘。方言吾叱巖又云漆巖 又五里曰北島所灘。或云後島。茂朱地也。 又五里曰便文所灘。又五里曰紬布所灘。方言明知浦 三里曰堂曲所灘。方言堂仇排 五里曰大耶所灘。二里曰道佩所灘。又二里曰豆土所灘。三里曰後川所灘。又三里曰圓山所灘。方言道里山 召爾津距郡治四十里。自津至南島。水行二十八里。陸行十五里。自島至圓山。水行三十五里。陸行三十里。自津至山。水行合六十三里。陸行合四十五里。灘凡十五所。所蓋方言也。茂縣之西錦郡東。一溪流出兩崖中。灘回百轉雲根礙。壁立千尋鳥道通。岸岸花香春馣馤。峯峯嵐彩晝涳濛。洞天風月閑無主。直欲誅茅寄禿翁。曉乘漁子艓。暮宿野翁家。峽勢連還斷。溪流直更斜。有汀皆柳樹。無岸不桃花。似入天台路。人寰隔紫霞。五里一潭三里灘。一條溪繞萬重山。舟行盡日泊無處。怪鳥時啼雲樹間。亂山蒼翠夕陽紅。撑出回溪倚短篷。兩岸桃花人不見。渚禽飛起笛聲中。峯攢峽擁石門賖。碧澗縈回浸白沙。舟過別灘聞犬吠。杏花多處是人家。</text>
<title>奉別石陽正</title>,<text>公門晝鎖半庭苔。數樹緗桃寂寞開。春色易闌鄕國遠。更堪明日送君回。</text>
<title>用權汝章韻。贈朴 仁命 秀才堯夫。</title>,<text>萬死風塵獨爾思。白頭相見杳難期。依然二十年前面。花滿山城日暮時。</text>
<title>贈別朴堯夫</title>,<text>伏枕荒城影弔身。異方誰料見同人。夢中京國三千里。兵後存亡二十春。山日陰陰花蕊晩。汀煙靄靄柳條新。可憐明曉還分袂。聚散無期鬢似銀。</text>
<title>龍潭漱玉軒。次板上韻。</title>,<text>獨坐思京國。黃昏首更回。前峯吐孤月。忽似美人來。</text>
<title>茂朱館。次李明宰 有慶 韻。</title>,<text>茂朱縣治。在赤川之上。下臨飛仙峯。乃湖南山水鄕也。壬辰兵火之後。廨舍爲墟。垂二十年。今縣監李天休氏。莅任三稔。氷蘗自守。蘇殘濟弊。流逋畢集。一境安堵。公私無事。遂建客館。卽舊址而新其制。樓甚敞而地益爽。嘗作近體詩一首。以記其勝。仍示余索和。輒步其韻。書諸楣上。縣居曾說赤川濱。今對飛仙面目眞。明宰本來心匠妙。古樓重建地形新。檻高剩許山排闥。簷短偏敎月逼人。却愧歸驂催早發。左魚應被白鷗嗔。</text>
<title>奉贈茂朱李明宰。用板上兪㵢溪韻。</title>,<text>路入千峯秀。樓開一野平。斷雲心共遠。流水政俱淸。誰識絃歌地。仍懷丘壑情。汝南兼吏隱。不必學淵明。</text>
<title>春日題郡齋</title>,<text>春日農桑急。公庭訟牒稀。浹旬常鎖印。亭午暫開扉。樹色藏鶯語。花香引蝶飛。幽情頗自愜。不必解朝衣。</text>
<title>訪石陽正別墅。用壁上韻。</title>,<text>落花風雨曉生寒。杜宇聲中節序闌。十載簿書雙旅鬢。二江煙月一漁竿。人情怪比瞿塘險。世路愁如蜀道難。湖外避時深卜築。竹林無地着憂端。夾逕山花笑。迎人谷鳥歌。莊深似西崦。土沃勝東柯。對月煩相望。携琴試一過。坐添雲物媚。時序屆淸和。碧桃花發曲闌西。坐對前山落日低。一出鳳城春又暮。歸心付與子規啼。</text>
<title>四月初九日。聞權汝章乃於本月初一日拿囚受刑。初二日遠竄慶源。未知所坐何事。愕然終日。夜不得寐。率爾口號。以自志云。</title>,<text>湖外經春鄕使稀。故人迢遞謫邊陲。明時得罪無憑問。月落雲山叫子規。萬死殘魂天一涯。忍將何語報庭闈。定知塞叟爭流涕。胡地初看縫掖衣。</text>
<title>四月十一日。聞汝章坐詩禍。</title>,<text>夢得看花日。坡仙詠檜時。古來皆自誤。君去益堪悲。咫尺回天怒。蒼黃訣母慈。曾同比稷契。唐宋恐無期。曾料有斯世。只言非我儕。詩書投絶塞。日月照殘骸。面訣亦何語。他鄕空此懷。分明昨夜夢。江上訪茅齋。</text>
<title>四月十九日。聞石洲權汝章以本月初七日。歿於京城東門外逆旅之家。</title>,<text>尙惜天涯謫。何言地下遊。吾人且相戒。異代果誰尤。忍淚裾先濕。臨文筆欲投。百身無處贖。遺怨在千秋。死固人皆有。君應世所無。誰知一箇字。能喪百年軀。浩蕩神農藥。蕭條大禹謨。此生那更見。孤月照西湖。</text>
<title>鎭安召林驛口占 時新聞石洲訃</title>,<text>花落郵亭日欲西。故園回首意悽悽。林禽不解人間事。無限靑山自在啼。</text>
<title>追次權汝章韻 聞汝章春日偶題一絶句曰。曉雨鶯聲滑。春江柳色深。如何艶陽節。悄悄動悲吟。不數日。以去年所賦諷諭詩句。被拿庭鞫。竟至不幸。故次其韻而哭之。</title>,<text>慟入千年劇。冤從一字深。泉臺如有識。忍更作詩吟。附次韻斷絃不堪續。逝水空自深。爲問今詩伯。何人識苦吟。再從姪植北塞杳難極。西湖空復深。斯世有今日。不如無此吟。錦岫南天遠。咸關北斗深。無緣共携手。風雨獨悲吟。玄夫趙善述</text>
<title>哭石洲</title>,<text>不恨吾生晩。只恨吾有耳。萬山風雨時。聞着詩翁死。不恨吾生晩。只恨吾有眼。無復見斯人。危途涕空潸。詩亡不復採民風。幾箇騷人坐此窮。最恨靑靑鄴侯樹。只今還誤聖朝中。耳不曾聞目始看。縱敎相訣語應難。至今淚盡悲無盡。酸在中腸苦在肝。</text>
<title>壽詞二首。寄上五峯相公。公年今滿六十</title>,<text>六甲平頭數一周。又看弧矢祝箕疇。殊功碩德先朝舊。險路通津聖渥優。王導方膺百里命。陶朱爭向五湖遊。泰來端勝無憂日。到底康寧國共休。長庚今夜照瀛洲。天降儒仙第一流。當世文章爲領袖。自家忠孝是箕裘。勳庸早入雲臺畫。甲子終添海屋籌。想對榴花月仍滿。紫霞觴獻揖浮丘。</text>
<title>聞新蟬</title>,<text>獨磨霜劍坐窮城。短髮蕭騷白幾莖。今日更驚身計晩。平生四十二蟬聲。</text>
<title>自六月初一日。連雨不絶。</title>,<text>四郊雲似墨。三日雨如繩。境陿山全擁。時炎瘴轉蒸。迹疑巢幕燕。心羨脫韝鷹。安得迎西顥。天晴水鏡澄。</text>
<title>夏日久雨排悶有作</title>,<text>誰憐吳分劍光衝。驥足難敎展蟻封。長夏赫炎仍鑠體。暮年憂惱正塡胸。雨聲昨夜通今夜。雲氣前峯接後峯。欲借脩翎御風去。崑崙頂上訪喬松。</text>
<title>苦熱淫雨。偶書述懷。</title>,<text>天上帝京樓白玉。海中仙島闕黃金。一身誤落三韓國。六月愁逢十日霖。彩鳳刷毛南岳峻。大鯤掀鬣北溟深。爲人未悟榮期樂。獨把吳鉤學越吟。劉禎詩。鳳凰集南岳。徘徊孤竹根。</text>
<title>衙軒庭前。新種烏斑竹數叢。頗多幽趣。奉簡徐察訪景推。要與共賞。答以病酒。不肯早來。戲書此以促。春日聞驛亭梅發。携酒馳往。曾與景推同劇飮。故首句云。</title>,<text>憶我尋梅去。期君看竹來。幽香一庭月。疏影半墻苔。合共探新句。何須讓巨杯。淸晨掃高榻。更遣小胥催。</text>
<title>徐察訪來。相對痛飮。扶醉夜歸。行到中路。暴風驟雨。衣冠盡濕。翌日。折簡來報。有好事多魔之語。戲占一絶以答。</title>,<text>歸路莫嗔風雨欺。定敎他日作相思。錦城三歲兩太守。共對深樽曾幾時。察訪到任。今滿三年。前郡守兩公皆不好飮。不以杯酒接人云。故以此戲之耳。</text>
<title>李秀才 曙 處。覓江城黃菊。本草云。菊有兩種。一種莖紫。氣香味甘。葉可作羹。爲眞菊。一種莖靑。作蒿艾。氣味苦。不堪食。名薏。抱朴子云。菊花與薏花相似。直以甘苦別之耳。王旻山居錄云。紫莖黃花引蔓者。是眞甘菊。餘者。皆蒿耳。吾東方菊花。名品頗多。有紅黃白淺深等種。唯以江城黃爲號者。花黃而味甚甘。此古人所謂眞菊也。</title>,<text>紫莖黃菊世間稀。甘苦誰能別是非。聞說君家眞種在。一叢分與九秋馡。</text>
<title>永同李縣監 厚根 妻宋氏挽詞 二首</title>,<text>永同吾表姪。早識淑人賢。琴瑟徽音叶。蘋蘩祭禮虔。衆孩方索乳。孤櫬遽歸阡。西望牛岑路。州民涕亦漣。淑人歿于永同衙舍。歸葬牛峯先塋。三男與三女。三十七寒溫。忍見振振詠。還成孑孑魂。只應陳武篋。那得擊莊盆。曾聽宗人說。閨儀冠一門。</text>
<title>七月十五日。徐景推以詩見問。次韻奉邀。</title>,<text>積雨三庚熱。窮山萬壑暝。射簷初旭赤。披闥晩嵐靑。況屬中元節。誰供大佛靈。急須來飮酒。相對慰分形。察訪時已秩滿。近當陞拜京官。</text>
<title>對荷花。奉柬徐察訪。</title>,<text>雨霽寒蟬咽。荷花落小塘。臨軒發孤嘯。新釀待君嘗。</text>
<title>秋夜有感。次徐景推察訪韻。</title>,<text>吾年四十二。秋到意先驚。皓首投荒僻。丹心向聖明。芙蕖朝已落。絡緯夜相鳴。無復周公夢。商歌徹五更。</text>
<title>中秋不見月</title>,<text>策杖南橋上。黃昏待月時。誰能詔風伯。急爲殪雲師。玉鏡中天正。氷輪下海遲。孤懷坐凋落。回首惜佳期。四序平分內。中秋節最佳。免遭淫雨降。休恨薄雲霾。世事紛相糾。人生老有涯。只須終夕飮。爛醉寫幽懷。</text>
<title>八月十五日。與徐察訪景推。飮于城南溪橋之上。</title>,<text>步出城南看月生。兩橋橫處一川平。露凝空翠烏紗重。風送微涼鶴氅輕。老婢解調流水操。優人能奏落梅聲。明年此地嗟誰在。共酌蘭樽慰旅情。</text>
<title>奉次觀察使韻</title>,<text>病起羈心似旆懸。白頭於世絶隨肩。幸逢玉節觀風使。却話芹黌挾策年。百里甘從蔣琬醉。一麾爭許阮咸賢。琵琶聲斷秋城暮。夢落西湖月滿船。</text>
<title>益山李郡守 德一 挽詞 二首</title>,<text>帝天皇欲濟吾東。忍許君年未及翁。白日名懸金穴外。君乃文陽府院君之壻。而淸貧自守。不樂榮宦。 蒼生望絶玉堂中。乞縻郡紱斯爲孝。期振朝綱只是忠。憔悴士林應共弔。碧潭秋月想高風。君以正言。陳疏乞郡。滿城風雨近重陽。此日聞君藥誤方。君得霍疾。飮酒暴逝。 棲棘却催桑字壽。君享年四十六 弄雛猶託鳳毛光。君有慈親在堂。子男四人。 數行金玉纔三宿。廿載參商幸一疆。無限延陵季子意。玄霜封寄泣淸漳。余與君別二十餘年。前數日。君寄書見問。因求油煤墨。及聞君訃。因送墨以賻。時適抱病。未得往哭。</text>
<title>九月九日</title>,<text>綠楊紅杏三三日。黃菊丹楓九九時。四節推遷一瞥過。十年零落二毛垂。丫溪水滿流觴轉。曲嶺風高破帽欹。坐憶秦城舊行處。峽雲迷路塞鴻悲。</text>
<title>重陽</title>,<text>高樓獨上眺平蕪。日暮天晴斷雁呼。峽裏無人作重九。古城秋色自茱萸。郡民俗朴。不作登高。</text>
<title>題歎逝亭</title>,<text>傍崖開石逕。臨瀬結茅庵。遠嶺低連野。平沙曲遶潭。秋聲數村樹。雨意半峯嵐。坐看遊魚樂。昏鴉噪郭南。</text>
<title>寄題蘇湖亭。爲徐景推察訪作。</title>,<text>靈巖郡之月出山。西走爲駕鶴峯。峯之麓北走。又爲銀積山。九邑之水。合流其下。爲湖水。湖之勝與蘇州西湖相似。故古之爲地誌者。謂其湖曰西湖。湖之心上有大島曰大孤山。下有小島曰小孤山。湖之北涯曰蘇湖。察訪家其上。故扁以名亭云。高士南州本姓徐。宅東湖水更名蘇。從來美地豈自美。想得孤山仍不孤。風月四隣新氣象。竹松三逕舊規模。角巾千里終相訪。駕鶴峯前共釣鱸。聞說林亭擅海邦。孤山形勝認無雙。雲頭遠岫排三岳。野面平湖納九江。釣艇雨過花繞嶼。茶爐煙起月侵窓。卜隣倘許墻東住。直欲携家學老龐。秋月，無等，錦城三山。鼎立於亭東。而九江之水。皆會於亭北。爲住龍津云。</text>
<title>見庭菊新開憶臺山故墅</title>,<text>手種階前菊。秋深已着花。臺山一茅宇。歸計又成差。</text>
<title>郡齋秋晩。有懷臺山別廬。</title>,<text>北風吹雁帶霜來。遶郭靑山錦作堆。想得東莊梨栗熟。板扉寥落鎖莓苔。</text>
<title>秋日無聊。偶出郊南。緣溪而行。藉草而坐。徐景推察訪亦來會。因成小酌。景推口號一絶。遂次其韻。</title>,<text>返照寒川秋霽時。坐披汀草愜幽期。白煙生店鳥廻急。黃葉覆橋僧去遲。</text>
<title>野酌翌日。用前韻。奉簡徐察訪。要共賞菊。</title>,<text>溪頭月出醉歸時。却爲黃花作後期。一笛西風正相待。急須鞭馬不敎遲。</text>
<title>徐景推遇雨不得來。翌朝快晴。復用前韻奉寄以邀。</title>,<text>雨霽寒峯木落時。急題新句與君期。菊花秋色無多日。把酒相尋莫更遲。</text>
<title>窮秋日夕。愁坐悄然。忽騎馬出郊。登歎逝亭。走邀徐景推。細酌閑話。至夜分而歸。景推疊前韻。余亦同賦。</title>,<text>日落郡齋聞雁時。故園空負菊花期。愁來策馬出郊外。獨上溪亭歸也遲。坐瞰川流歎逝時。一身榮辱百年期。江鄕稻熟鱸魚美。慙愧秋風解印遲。草亭秋夜坐移時。心恨歸田未有期。一點漁燈隔溪小。數聲樵笛出林遲。</text>
<title>秋日與徐景推遊箭灘</title>,<text>出郊果淸目。臨水且開顏。夕照添紅葉。晴沙殺碧湍。打魚舟子語。穫稻野人還。幽興晩來極。山空橫吹寒。</text>
<title>箭灘舟中。次徐察訪韻。</title>,<text>短舠斜日對寒山。滿眼新詩未易刪。雁避漁兒起蘆岸。犬迎樵叟吠柴關。</text>
<title>鑷白髥</title>,<text>去歲霜侵鬢。今年雪點髥。更堪時易改。徒使齒頻添。未掃蚩尤霧。誰調傅說鹽。三秋對搖落。窮峽一官淹。朝廷時以南北邊爲憂。第五句云。</text>
<title>十月十五日。對月口占。</title>,<text>今夕湖州月。成輪十二回。斗杓仍北指。鴻陣又南來。忽愧身偏滯。仍驚歲又催。遙知夜鶴怨。松影滿東臺。東臺。乃臺山別墅也。</text>
<title>對菊獨酌。戲邀李進士 時 子中，李秀才 曙 子暘兄弟。</title>,<text>南郡秋風晩。黃花十月開。一樽桑落酒。坐待故人來。</text>
<title>鑷白髮</title>,<text>四十二非少。又逢黃落時。不堪雙鬢短。一半白如絲。</text>
<title>全州月夜。聽老妓彈琴。</title>,<text>瑤琴一曲後庭花。十月湖南落木多。北望漢陽何日到。夢中歸路阻煙波。</text>
<title>曉發全州。行到高山。朴明宰 安禮 立之見留索詩。卽席。戲次壁上韻以贈。</title>,<text>曉風吹面利如刀。秋後江南雪意豪。賓閣低臨一池淨。縣門遙對數峯高。星霜肯貸形容改。翰墨空輸簿領勞。長路荷君投轄飮。不妨箕踞暫同遨。</text>
<title>高山拄笏軒。次板上絶句韻。</title>,<text>一階花木影闌干。日照方塘玉鏡寒。竹外洞深聞犬吠。小村還似畫中看。</text>
<title>題安心寺</title>,<text>獨訪安心寺。先登積雪樓。一峯差石勢。雙壑殷溪流。月上天疑近。雲生地轉幽。官驂戴星發。翻向野僧羞。</text>
<title>宿安心寺。書勝寶上人詩卷。</title>,<text>石峯霜樹畫圖如。一入禪關萬念虛。後夜老僧參佛祖。洞天寒月磬聲疏。</text>
<title>安心寺。遇光山令 珩。誦思庵朴相國贈其先公義陽守詩曰。松門夕陽斂。竹牖小燈微。春草何勞怨。王孫帶雪歸。因索余和。遂書此以示。</title>,<text>兜率山前寺。雲深一逕微。後年春草綠。長此待君歸。</text>
<title>對菊花。奉簡徐察訪。</title>,<text>山館淸霜重。寒花獨自香。懷君不相見。斜日下空墻。</text>
<title>郡人金秀才拄天。有八十老親。貧無以爲養。偶得海魚十餘尾以遺之。作長律一首來謝。輒次其韻以答。</title>,<text>疏慵乞佩左銅魚。只爲高堂八袠餘。見說晨昏亦云老。却憐擔石本無儲。峽村況復稀鮭菜。官飯吾猶厭野蔬。分與纖鱗是同病。色絲翻枉愧何如。</text>
<title>郡齋卽事。戲酬李進士子中用金拄天韻見問之作。</title>,<text>秋來空憶季鷹魚。又向湖中住歲餘。聊爲老親求邑宰。不堪荒峽乏倉儲。晨餐每苦供麤糲。夕膳惟甘設軟蔬。身與計違官況少。坐搔衰鬢白紛如。山郡土產。惟軟蔬爲美。故勞六句云。</text>
<title>石陽正灘隱。爲義林上人。寫風竹梅月圖。上人仍請余題其上。</title>,<text>風生兩竿竹。月掛一枝梅。絶代王孫筆。新詩未易裁。</text>
<title>郡齋雪中。題義林上人詩卷。師時往遊京畿山寺</title>,<text>又見南中雪。鈴齋白髮增。索居同子夏。長嘯異孫登。搖落三秋盡。沈綿一病仍。故山泉石趣。說與北歸僧。</text>
<title>效白樂天</title>,<text>昔我居漢京。汩沒心如酲。朝見流俗態。多聞囂塵聲。出亦非吾往。入亦非吾止。哭亦非吾哀。笑亦非吾喜。今我來錦城。寂寞心自醒。坐對山嵬嵬。臥聽水泠泠。春若日益長。夏若風益涼。冬若雪益白。秋若菊益黃。大隱隱朝市。朝市形迹卑。小隱隱陵藪。陵藪生事微。不及簪組身。仍作雲林客。簪組有官俸。雲林無吏役。此之謂中隱。俯仰得其宜。寄言白太傅。誰羨留同時。</text>
<title>印峻上人來。得白進士善鳴次贈義林上人韻。兼以甘橘見寄之什。遂書此以謝。用前韻。</title>,<text>雪棹無因訪剡溪。玉山回指暮雲低。逢僧忽枉瓊琚什。作吏誰憐枳棘棲。陸績況蒙甘橘寄。老萊方效小兒啼。感君厚意添相憶。斷雁驚號月欲西。君時住靈巖郡玉川別墅</text>
<title>奉謝石陽正灘隱見訪</title>,<text>滯臥誰相問。山圍古郡深。雪蹊能枉駕。認得故人心。嶺路千重險。溪風一倍寒。匣琴流水曲。今日向君彈。故交零落今誰在。海內忘形獨有君。歲暮相逢却無語。一聲羌笛萬山雲。峽路相尋凍雪時。小窓燈火細論詩。可憐回棹山陰客。此夜風流也未知。月黑溪堂靜。天寒峽雪深。小燈明滅裏。相對百年心。春草懷公子。重逢錦水寒。平生白雪操。別後爲誰彈。綠樹鶯啼春日曛。君來尋我我尋君。如今對雪眞堪恨。兩地相思一嶺雲。傷心無語自傷時。百世冤深一首詩。今日樽前滿襟淚。峽中猶恐有人知。右傷石洲</text>
<title>十一月二十日。夢見北靑趙判官持世與龍灣女傷別。戲贈絶句一首。覺而記之。</title>,<text>露冷風凄夜漏遲。楚臺雲雨散天涯。靑山不隔相思夢。坐對紅顏似昔時。</text>
<title>郡樓日夕。次徐察訪見寄之韻。</title>,<text>雪晴東閣獨登時。羌管梅花隔水吹。君又不來山又暝。片雲橫處鳥歸遲。</text>
<title>奉酬徐景推疊用墻字韻。求和。</title>,<text>郡齋誰問疾。郞署昔含香。日落人煙少。寒烏集女墻。</text>
<title>郡倉雪中。戲寄徐察訪用前韻。</title>,<text>雪深郵館靜。觀易對爐香。擾擾監倉地。州氓擁堵墻。雲景渾如訪戴時。滿天飛雪逐風吹。誰憐坐對司倉吏。鞭扑方催納稅遲。</text>
<title>閏十一月初六日戲題呂延豐家</title>,<text>降仙臺上鎖煙霞。臺下寒流漾月華。我是玉皇香案吏。謫來猶贅洞賓家。靑蓮居士本餐霞。誤落人間鬢已華。會向沃州山下隱。邯鄲一枕呂翁家。</text>
<title>次韻奉答金拄天秀才以柑橘栗屑等物見寄之什 金。本郡人。其家君大咸。年八十餘歲。時在郡地。而金爲人後。所後慈親。居于開寧縣。金時歸覲所後之家。</title>,<text>與君斑服政相如。忽見長鬚枉尺書。栗餌柑苞驚滿筥。湖雲嶺月慰分裾。自慙弊邑無官俸。未有餘波及野居。別後宦情休更問。歸田詩就謾躊躇。</text>
<title>冬日書事。奉寄徐景推察訪。</title>,<text>歲律將窮景易昏。凍雲如織暗郊原。征鴻失侶從風遠。宿鵲爭巢滿樹喧。燕寢詎無徐孺榻。龍鍾不是李膺門。回瞻莽蒼成殊界。寂寞羈懷未忍言。</text>
<title>戲酬徐察訪景推用家字韻</title>,<text>獨向寒山對夕霞。旅懷憀慄惜年華。明朝若得身無事。共訪仙臺有酒家。</text>
<title>題身安寺 在郡東四十里</title>,<text>暫宿禪房絶世情。松風不動月華淸。天明却向官城去。未得身安愧寺名。</text>
<title>奉寄白進士善鳴</title>,<text>一別三霜歲又窮。峽雲湖樹限西東。欲知郡閣相思夜。小雪初晴月滿空。丹橘香隨白雪詞。兩鄕相憶一僧知。湖亭閏月春應早。竹外新梅認幾枝。義林上人之來曾以橘苞詩筒見寄 月上茅簷竹影重。忽題新句問幽蹤。扶藜雪逕探梅興。不在松湖在玉峯。</text>
<title>臘月初十日。大雨。</title>,<text>冬月今年閏。陽和臘後催。無端兩夜雨。能放幾枝梅。野沼氷皆泮。林崖霧不開。坐看春信近。衰謝自生哀。</text>
<title>奉送徐察訪景推以差員赴京城。察訪與月沙大學士同榜進士。故篇內云。</title>,<text>滯臥空山歲又闌。送君祗役入秦關。春官詞伯如垂問。雙鬢經秋一倍斑。月沙時判禮曹</text>
<title>嗚呼謠二闋 懷石洲而作也</title>,<text>欲見復欲見。欲見吾所思。死去儻相見。何用獨生爲。雨蕭蕭月皎皎。益使心傷悲。昨夜明明月。今夕又東來。可憐吾所思。何日得重廻。執巵酒懷舊事。不覺涕泗漼。</text>
<title>郡人朴蕙。故醫官朴純儉之子也。以家藏詩帖。來示索題。用卷中韻以贈。</title>,<text>雪花三尺竹庭深。一縷爐煙燼水沈。郡吏不知詩思在。却嗔寒夜坐微吟。</text>
<title>臘月十六日立春</title>,<text>冬日迎春日。東風送北風。野雲朝漠漠。溪雨晩濛濛。草木回生意。乾坤費化工。最懽開淑景。陰律未云終。</text>
<title>戲簡竹陰趙怡叔佐郞</title>,<text>病廢杯觴懶廢詩。夜眠常早起常遲。一來山郡都無事。只是三冬養得癡。</text>
<title>奉寄白沙尹承旨次野</title>,<text>坐嘯窮山歲又除。朋交相憶定何如。人間書疏吾全廢。莫怪從今寄信疏。</text>
<title>歲暮郡齋。遣興。</title>,<text>飽喫香粳午睡牢。郡齋閑覺國恩叨。蒼頭詎解樵蘇苦。赤脚都忘井臼勞。最是雪中鑪凸炭。未曾花下瓮乾醪。何如紫陌車塵鬧。朝早寒霜滿錦袍。</text>
<title>歲除夜坐戲吟</title>,<text>十六聲名徹冕旒。中年落魄臥滄洲。一編兵法韜龍虎。萬丈文光射斗牛。崔顥句成驚帝使。魯連談罷慴蠻酋。今來峽郡無人識。雪夜挑燈歲又遒。</text>
<title>除夜</title>,<text>翦彩迎陽似隔晨。庭前爆竹忽驅神。二州簿牃三除夜。萬壑氷霜一病身。驃騎營中杖鈇鉞。鳳凰池上草絲綸。坐慙樗散都無用。年籥空催鬢雪新。此夕公堂歲又殫。短檠相對坐蒲團。去年不比今年事。三品仍爲四品官。通政。正三品。郡守。從四品故云。 方驚白髮催吳質。吳質答魏太子咸云質四十二白髮生鬢時余年四十有二歲 却愧蒼生待謝安。謝安高臥東山。年四十餘。始起家應務。 半夜朔風號古木。山川如助我悽酸。</text>
<title>癸丑元日</title>,<text>曉旭明桃板。春風颺柳條。誰言一古縣。忽見兩元朝。土俗南方異。廷儀北闕遙。竹符成潦倒。無意頌盤椒。</text>
<title>正月初三日。雪中有懷權汝章用龍灣舊韻。寄上月沙大學士。兼簡東槎幕下同行諸君子。</title>,<text>萬曆辛丑冬。月沙李尙書爲儐使也。南郭朴說之，鶴谷洪輝世及余充從事官。五山車校理，石洲權汝章。以製述官從焉。壬寅正月。留義州。初三日大雪。月沙相公爲之賦兩絶句。幕下諸君皆屬和。去年正月初三日有雪。汝章用前韻見寄。今者。天又以是日雪。而斯人則亡。嗚呼已矣。不可復得見矣。同行諸公。其亦必有感於斯矣。噫。湖海詩仙玉骨寒。夢尋灣館笛聲殘。昔年高會今朝雪。獨把淸篇拭淚看。忽憶詩壇第一人。共斟灣酒雪飄茵。風光如昨歸何處。惆悵浮生四十春。</text>
<title>正月初一日至十二日。連雨不絶。</title>,<text>十日全無一日晴。雨聲正月滿山城。誰憐太守如田父。夜坐占年睡不成。</text>
<title>謹次五峯相公兩絶句韻</title>,<text>暫別龍門日又鷄。峽州春雪與腰齊。誰憐綠綬縈人住。一棹無由到剡溪。彩毫元不數江淹。一讀瓊章洗黑甜。正憶華堂動春酌。銅盤燒蠟夜厭厭。</text>
<title>次妙和上人詩卷韻 是日人日</title>,<text>湖外三人日。林間一野翁。竹符仍旅宦。梅蕊自春風。本是楊雄吃。其如杜甫聾。東郊舊籍在。夢逐北歸鴻。辛亥正月。余在潭陽。癸丑正月及今年正月。余在是郡。故云三人日。</text>
<title>高山館。見梅花始開。</title>,<text>正月高山縣。江梅特地新。寒塘兩日雨。深院一枝春。越使心期別。逋仙句法眞。明朝錦溪路。回眼遠愁人。</text>
<title>詠新梅。題高山館。</title>,<text>何處看梅好。山庭絶點埃。小池三面竹。老樹半身苔。短髮從成雪。冥心似着灰。獨餘東閣興。日夕重徘徊。</text>
<title>高山館。雨中對梅。奉別均田使朴叔夜 燁 令公。絶句二首。</title>,<text>竹遶方塘縣閣幽。小梅初動曲闌頭。滿天煙雨人歸去。半是風流半是愁。春到江南人北歸。梅花院落竹參差。官醪一盞黃昏雨。無限東風別後思。</text>
<title>瀛洲夢五首。爲朴叔夜承旨作。</title>,<text>彩鸞家姓更名香。道是瀛洲第一娘。未見玉顏先結夢。錦城公子好心腸。吳香。濟州妓也。君聞其美而請爲詞。瀛洲仙子暫聞名。雲雨陽臺夜夜情。寄語春來魂斷處。落花簾幕燕飛輕。萬里仙山一字傳。未應顏面是眞緣。分明後夜相思夢。飛渡滄瀛月正圓。丹鵲南飛幾日廻。玉簫聲斷月徘徊。春風昨夜官梅發。忽訝仙娘海上來。鶯想歌聲柳想腰。丫鬟十五玉嬌嬈。杏花風雨梨花月。摠是一春腸斷宵。</text>
<title>聞郡民吉安壽家有梅初發。馳往吟賞。口號絶句。</title>,<text>郡廨經兵不見梅。野人籬落報新栽。從知愛物偏成癖。走馬東風爲一來。自經兵火。郡館無梅。溪水涓涓山逕微。古堤煙柳淡斜暉。村童不省梅花在。却怪朱轓到野扉。十里東阡外。田莊兩樹梅。暗香應有力。挽却使君來。三載錦州吏。蕭然雙鬢華。如何玉雪貌。更着老農家。爾本忠臣後。今爲田舍翁。解憐氷玉質。能種小庭中。安壽。乃冶隱吉先生五世庶孫。年今七十有一。莫怪籬前立。哦詩到日斜。平生何遜興。不覺是田家。</text>
<title>題歎逝亭</title>,<text>前順川郡守高君鳳翔。居于郡治東七里許。乃於沙潭北麓斲崖累石。起一小亭。頗有登觀之美。余自到郡以來。微服數出。用爲暇日消憂之地。亭始以茅葺。顧非經遠之圖。余遂給官瓦。令亟改覆。又爲之短律二首。以貽高君。請書諸楣上。以爲亭之一故事云。出郭登攀好。依岡結構新。故敎茅易瓦。方認地因人。潭靜魚堪數。林疏鳥自親。老夫耽野興。莫怪馬蹄頻。地僻少宮務。出郊歸每遲。試看高叟宅。何似習家池。一郡溪山秀。三年嘯詠宜。季倫徒愛酒。不解賦新詩。</text>
<title>寄贈沖徽上人 師乃洪州人也。善爲詩。時來住郡東德裕山寺。</title>,<text>聞說名僧方外遊。淸詩句句似湯休。春風莫道雲山隔。一采金英寄郡樓。</text>
<title>安城倉館。喜沖徽上人袖詩來訪。走筆酬贈。</title>,<text>手把騷經誦遠遊。一官羈絆愧三休。春城東望名山路。夢逐歸僧上寺樓。好作廬山惠遠遊。却慙彭澤未歸休。虎溪三笑知何日。指點香爐獨倚樓。德格山九千屯寺。俗稱廬山白蓮社云。虎溪又在於德裕山下。</text>
<title>疊前韻。示沖徽上人。</title>,<text>赤藤行逐白雲遊。一遍蓮華萬慮休。暫下雪峯留偈去。石溪流遶古官樓。</text>
<title>次韻。答沖徽上人。</title>,<text>白月爐峯雪。黃梅野館春。洞天歸計晩。華鬢愧山人。峽縣迎梅雨。湖鄕種秫田。黃堂一枕夢。歸伴白鷗眠。</text>
<title>復用沖徽上人韻。題安城倉。</title>,<text>峽洞煙霞晩。溪橋草樹春。桃源應有路。欲問武陵人。野鳥啼茅屋。山雲覆麥田。行春少官事。虛館日高眠。</text>
<title>贈別沖徽上人還德裕山白蓮社。用芝峯李參判 睟光 題詩卷韻。</title>,<text>要結廬山社。寧攢栗里眉。花香滿天界。仙鶴宿禪枝。已戒狂因酒。方慙妄是詩。掛冠歸隱計。說與嶺雲知。</text>
<title>寒食</title>,<text>郡城楊柳緣如煙。熟食東風二月天。日暮人歸山雨暗。老鴉銜肉噪新阡。</text>
<title>淸明</title>,<text>郭邑群峯外。人煙小雨中。柳條皆變綠。桃萼稍舒紅。又値淸明日。空成老病翁。旅魂招不得。松檟國門東。</text>
<title>次韻贈惠煕上人</title>,<text>岳翠茶煙外。花香鳥語中。僧來午夢覺。共倚一株松。</text>
<title>次惠煕上人詩卷韻</title>,<text>牛耳溪淸可濯湘。早知魚樂在濠梁。一聲蜀魄三年夢。霜鬢深慙太守章。牛耳溪在楊州海村連年百五未還鄕。忍見官城柳色黃。何處梨園舊弟子。更將長笛弄伊涼。時聞城外有人吹笛賈傅治安遠渡湘。馬卿詞賦倦遊梁。龍鍾此日專城寵。夢裏鶯聲滿建章。吏隱年來睡作鄕。訟堂高枕傲羲皇。仁風却荷慈悲力。留與蒼生納夏涼。右謝師以尾扇來惠</text>
<title>春日。復用權石洲韻。奉寄靈巖趙善述明宰。三首。</title>,<text>春到人何去。山空江自深。亦知詩有累。愁極坐沈吟。今日春江色。還應綠淺深。傷心二十字。不敢向人吟。江海風流遠。丘原春草深。白頭唯爾在。何地共閑吟。</text>
<title>奉簡李承旨立之 信元，李正淵淵 幼淵，金江界冠玉 瑬，沈修撰重卿 詻，尹監司靜春 暉，尹靈光德耀 煌，丁舍人士優 好善，鄭佐郞衛道 文翼，鄭成川翼之 弘翼，尹都事應聖 衡彥，請遵文潞公舊會。作爲同庚契。凡在朝同生辛者。同此。時萬曆癸丑春二月下浣。</title>,<text>行年四十又三春。蒲質先秋鬢雪新。一世尙難仍一國。同朝何幸況同辛。須分月日爲兄弟。合盡東南迭主賓。潞相風流勤繼軌。會容雌甲廁淸塵。</text>
<title>萬曆四十一年二月初九日。同副承旨成貼。今觀本道觀察使狀啓。爾廉謹自將。極爲可嘉。特賜表裏一襲。爾其領受事。有旨。臣於本月二十六日。在本郡祗受。感激泣下。聊綴短韻。書于錦山郡之吏隱堂。</title>,<text>獨守山城歲又淹。局棋消日坐垂簾。身非蜀郡文翁謹。心愧桐鄕漢吏廉。虛譽誰知徹天聽。寵褒偏荷聳民瞻。聖恩如海酬無地。手捧宮緘感淚霑。朱邑少爲桐鄕吏。廉潔守節。</text>
<title>春日。書郡齋壁上。</title>,<text>暖日烘花艶。輕煙染柳新。萬山春色裏。憔悴一孤身。</text>
<title>對庭花。有懷石洲。口號。</title>,<text>搖落庭前樹。春來花又開。如何九泉下。一去不曾廻。</text>
<title>次韻。寄謝沖徽上人。</title>,<text>午堂人靜篆香消。茶臼惟聞隔竹敲。廬嶽此時勤寄訊。詠梅新偈跨參寥。白日都憑一枕消。坐哦詩句謾推敲。官扉晝掩無人到。數樹梨花伴寂寥。</text>
<title>處林上人袖苔軒高尙書 敬命 往在癸未春宰韓山時所贈兩絶句。來示請和。敬步其韻以贈之。師住德裕山圓寂菴。時年六十有六歲云。</title>,<text>高名一代重於山。白首丹心矢石間。戰地更堪傳秀句。至今忠血點苔斑。白首丹心。用公檄書中語。心似陶潛本愛山。一官空愧寄人間。春深郡閣添歸思。細草濃花滿目斑。</text>
<title>次韻。謝沖徽師見訪。</title>,<text>五十年來住碧山。暫携筇竹出雲間。彩毫欲和金英什。堪笑江淹夢錦還。古郭臨溪閣對山。晴嵐深鎖樹陰間。蒲團留得沙門話。一炷名香悟入還。郭西郭北皆靑山。蜀魄晝啼雲樹間。此地人閑境亦靜。禪公不必催早還。錦溪東望是廬山。寺在雲嵐紫翠間。慙愧銅章抛未得。春深獨送衲衣還。山外淸溪溪上山。一蹊高下萬松間。尋花倦逐孤雲出。帶月忙隨老鶴還。</text>
<title>贈徽師</title>,<text>吏散重門閉。春深小院空。鳥回山影外。花謝雨聲中。眼看浮生理。心知造物功。岳僧能啄剝。應爲道情同。瘴嵐窮峽內。寥落古名州。白水深圍郭。靑山近對樓。與僧三日語。爲吏一春愁。後夜西歸夢。東江有小舟。太守本好道。上人偏愛詩。風塵異名迹。雲水一襟期。古縣相邀地。春城枉過時。卽今支許契。終老不磷緇。釋老雨中至。郡齋花落時。煙霞十年夢。寵辱一篇詩。宦況同元亮。羈心又子規。鬢毛今已白。羞殺問歸期。</text>
<title>次徽師道中見寄韻</title>,<text>虎溪春又晩。空送老僧歸。吏役眞堪愧。風塵染素衣。誤被浮名繫。滄洲久未歸。春來釣船夢。煙雨滿蓑衣。</text>
<title>題妙信沙彌詩卷</title>,<text>春晩花飛盡。山空草自萋。如何煙雨裏。更聽子規啼。</text>
<title>對酒。憶權汝章。用曾祖容齋先生集中挹翠高軒久無主。屋梁明月想容姿。自從湖海風流盡。何處人間更有詩絶句韻。右曾祖讀翠軒詩而作也。</title>,<text>高歌獨酌不須怪。白髮已非年少姿。心憶故人唯有淚。眼看春物欲無詩。</text>
<title>對梨花</title>,<text>坐見霜葩又一新。蒼顏忽愧老侵身。錦溪春色年年到。只爲梨花不爲人。</text>
<title>錦州 二首</title>,<text>錦州山頭月。晨夕出復沒。靑冥幾萬里。飛轍無時歇。莫如太守閑。獨坐雲水窟。三百六十日。一榻醉兀兀。錦州溪上風。搖颺西復東。有時土囊口。怒號撼蒼穹。莫如太守懶。獨臥松桂叢。三百六十日。長作啞與聾。</text>
<title>錦嶺</title>,<text>錦嶺鬱崔巍。漢川渺何處。客愁從春來。春去愁不去。南土瘴霧凝。北宸雲路阻。古郭對喬木。又聽新鶯語。</text>
<title>春日。憶臺山故墅。</title>,<text>廣陵津上鱖魚多。三月桃花浪沒沙。堪笑歸心異張翰。春風一倍憶吾家。</text>
<title>郡樓。月夜聞子規。</title>,<text>花遶靑山月滿溪。子規何事近城啼。一聲驚起三年客。夢斷巴陵古渡西。右憶玄石江亭岳擁官城樹擁樓。錦川無處望楊州。東林蜀魄西峯月。一夜春風作九秋。右憶臺山郊居</text>
<title>次惠煕上人韻</title>,<text>日午幽禽啼滿林。郡齋惟見寺僧尋。晴嵐欲散晩山綠。萬事無心時一吟。層巒積翠隔禪林。錫杖空飛何處尋。一炷眞檀七字偈。白頭東望碧雲吟。</text>
<title>復用沖徽上人韻</title>,<text>羞將白髮對靑山。十載昇沈一夢間。故業別來桑柘廢。又聽鶗鴂未能還。水雲蹤迹寄江山。枉把詩名滿世間。想得草堂扄白日。春深惟見燕飛還。右傷石洲</text>
<title>三月三十日</title>,<text>落花飛絮雪紛繽。日暮啼鵑怨血新。春又歸來又歸去。錦城猶駐漢城人。四十三翁兩鬢絲。離歌一曲送春時。漢陽園上魂堪斷。更耐江南望玉墀。</text>
<title>送春吟</title>,<text>柳亦去年綠。花亦去年紅。去年及今日。百卉一春風。玄鬢獨易皓。不與去年同。迎春郡閣上。送春郡閣中。送送今已再。去去何太悤。此身尙在此。幾時歸漢東。漢東隔湖南。疊巘撑層穹。可憐錦溪宰。終作錦溪翁。東望千山遮。西望萬山阻。千山萬山裏。流落一羈旅。三年坐深樾。麋鹿成儔侶。春風何從來。忽復向何許。領得白髮至。奪却紅顏去。紅顏豈可追。莫認春歸處。我欲問靑山。靑山悄無語。前林花亦稀。日夕徒延佇。</text>
<title>聞杜鵑</title>,<text>聞道秦城百萬家。笙歌聲少哭聲多。不如歸去歸無地。奈爾東風蜀魄何。</text>
<title>元明上人以所藏詩卷。來示索題。亡友權汝章稿。亦在卷中。輒用其韻而贈之。</title>,<text>事已悲無奈。天何忍若茲。虎鬚編故急。羊胛熟翻遲。白雪歌誰和。黃梅節又移。夷吾三走日。獨有叔牙知。石洲以去年四月初七日不幸。</text>
<title>郡齋述懷</title>,<text>靑山回繞郡城幽。夾岸人家枕水流。吏退日長常隱几。春來身病倦登樓。野棠香裏留僧話。蜀魄聲中送客愁。樗散合敎閑處着。謾勞飛夢到螭頭。</text>
<title>贈鄭友謙。用孟浩然聽鄭五愔琴韻。友謙。乃郡儒生也。自少家貧。不事生業。唯學琴一古調。歌以自娛云。</title>,<text>城西鄭氏子。被褐臥松林。獨唱紫芝曲。常携綠綺琴。九疑雲杳杳。三島月沈沈。天地生何晩。空懷太古心。</text>
<title>遊歎逝亭。翌日記興。</title>,<text>昨日高亭醉。淸樽酌不空。倒衣扶上馬。破帽落隨風。夕照溪橋側。晴煙野市中。路人齊拍手。應復笑山翁。</text>
<title>壽詞二首。寄上五峯相公。今年癸丑。乃公周甲。</title>,<text>家世中朝第一人。公之先世。中朝人也。 東來紫氣叶昌辰。詞華鸚鵡風騷主。功業麒麟社稷臣。康節政吟歡喜日。邵康節歡喜吟。行年六十一。筋骸無甚衰。 樂天方悟退閑身。白樂天詩。我今悟已晩。六十方退閑。 如今甲子從頭起。直過冥靈五百春。蓂翻一莢慶弧垂。五綵仍纏續命絲。六甲回環新癸丑。三韓仰斗大宗師。行誇矍鑠將軍健。伏波將軍馬援六十二。請自擊五溪蠻。 坐笑賢良博士遲。公孫弘對賢良策。召爲博士。時年六十。 壽福似公天下少。佇看仙桂長孫枝。公一男都事。時無胤嗣。故末句致祝。</text>
<title>郡齋書感。贈戒元上人。是日端午</title>,<text>瘴雲如墨雨漫空。郡郭臨川峽路窮。北望朋親半地下。南來節序兩天中。年華瞥眼鬚全皓。世事傷心耳欲聾。逢着高僧話幽意。掛冠歸作採芝翁。</text>
<title>題戒元上人詩卷</title>,<text>歸心似壯馬。何日脫重銜。又見荊桃熟。唯聞魯鳦喃。眼偏靑野衲。頭已白朝衫。一枕鄕園夢。煙嵐鎖七巖。時新食櫻桃。第三句云。海村別墅前。有七大岩。</text>
<title>遊歎逝亭</title>,<text>夏日官多暇。迎涼到野亭。岸回沙繚白。郊迥嶂紆靑。戲藻魚搖尾。翹莎鷺刷翎。坐聞樵牧唱。煙樹隱遙汀。</text>
<title>郡齋朝暮吟。四首。</title>,<text>朝亦對雲嶺。暮亦對雲嶺。雲嶺變晴陰。默坐心自靜。朝亦聽林鳥。暮亦聽林鳥。林鳥鳴相和。無物更紛擾。朝亦飯一盂。暮亦飯一盂。一盂腹已飽。五鼎非所圖。朝亦高枕眠。暮亦高枕眠。高枕萬事畢。此生誰問天。</text>
<title>題郡齋。余以辛亥十月二十日。到郡。至癸丑五月之晦。凡六百餘日。</title>,<text>郡齋相對但靑山。山鳥山雲去復還。一臥山中六百日。不知山外有人間。</text>
<title>聞蟬</title>,<text>去歲聞蜩鬢已星。郡齋今日又蟬鳴。人間十事九違意。夢釣滄浪月正明。</text>
<title>六月初九日。夢李養源 士浩 進士。</title>,<text>昔哭石洲老。今哭滄海君。忍見布韋士。俱爲玉石焚。慘淡顏色改。丁寧語音聞。荒鷄叫落月。峽天宵未分。養源號滄海</text>
<title>次學官李善竹哭石洲韻 元韻。玉樹摧殘埋九原。白頭於世欲無言。誰知二十八箇字。嫁作千秋萬歲冤。</title>,<text>賈誼傷時弔屈原。更堪知已坐危言。吟魂有識還無憾。千古名聲一日冤。</text>
<title>七月初一日。書郡齋壁上。</title>,<text>坐鑷霜毛頂欲童。一蟬庭樹又秋風。廣津煙雨麻湖月。無限歸心在夢中。</text>
<title>茂豐縣。奉呈寒岡鄭先生。</title>,<text>積雨初晴水漲溪。石峯高下谷東西。籃轝過處開榛莽。日暮前途喜不迷。</text>
<title>八月十一日。夜夢中作。</title>,<text>霽月高懸玉鏡團。夜深虛閣倚層闌。水天渺渺沙汀遠。霜打蘆花鷺夢寒。</text>
<title>哭察訪兄 兄諱安性。字養伯。乃我曾王父容齋公第二男中樞府都事諱元祥之孫也。男植。文科及第。兄於壬辰兵火之後。寓居驪州田墅。葬於砥平縣地。</title>,<text>容祖曾孫列。如今未十人。奈何兄又逝。宿昔弟偏親。薄祿纔三釜。流年且六旬。驪江隔錦岳。霑洒向秋旻。</text>
<title>八月二十五日。早發郡城。詣德裕山九千洞精舍。訪沖徽師。</title>,<text>曉起木葉赤。塞鴻號遠空。獨騎款段馬。直訪廬山翁。峽逕斷人跡。寺門依桂叢。片雲亦何意。隨我渡溪東。</text>
<title>召爾津上</title>,<text>地幽山頗奇。臨渡坐移時。峭壁連雲直。崩湍過石遲。曉霜酣薜荔。晴旭晒鸕鶿。宿昔滄浪曲。西風散鬢絲。</text>
<title>茂朱縣西道中。口占。時戒元上人從我而來。同遊德裕山。</title>,<text>驅馬入山路。谷深秋日西。草蟲鳴古岸。霜葉映寒溪。度壑石橋滑。隔林茅屋低。野僧更相逐。邀我躡雲梯。</text>
<title>德裕山洞中</title>,<text>竹籃伊軋入雲蘿。古木奇巖面面多。秋色滿山濃欲滴。又聽飛瀑疊鳴珂。老藤纏石水分流。一逕纔通萬壑幽。日照斷崖霜半濕。綠苔紅葉畫中秋。</text>
<title>題德裕山西麓石上。用徽公韻。</title>,<text>石門嵐翠晝霏微。日午松陰不見暉。步上層崖坐苔磴。亂風吹水濕蘿衣。峯回峽束石蹊微。錦葉斕斑隱夕暉。十步蒼巖九箕踞。一綸巾對兩緇衣。</text>
<title>凌雲臺。用徽公溪上韻。</title>,<text>德裕山西麓之上。有一大巖。下臨絶壑。上平可坐。與茂朱赤裳山頂。東西相對。乃九千洞居僧。往來息肩之地也。徽公請余名。名之曰凌雲臺。因賦一絶。書諸石。巖高天迥歸禽見。洞闃風涼落葉聞。隔峯有寺尋無逕。半是藤蘿半是雲。圓寂菴。在於臺之東隔一小嶺。</text>
<title>題圓寂菴</title>,<text>九千洞舊路。由香積菴而入。直踰絶頂。路極峭險。人不得行。處林和尙。拓地於香爐峯之下東北岡。建一精舍。扁曰圓寂。剔蓊鬱斲巉嵒。架矹爲梯。跨谾爲棧。邐迆而行。攀援而登。以開德裕山西北麓新逕。東南達于九千洞而止。洞本號九千屯。昔有九千人屯會設齋。祈禱成佛之地故名。世之傳者。因變屯稱洞。徽師云。日中山氣翠扶輿。石棧縈雲跨太虛。東望九千成佛地。一菴留作指南車。</text>
<title>圓寂菴。贈處林長老。</title>,<text>躡石攀蘿上絶巓。獨園新構半空懸。風塵車馬全無路。洞府煙霞別有天。地爽四時疑不夏。身閑三日認如年。老僧相送殷勤語。莫把菴名與世傳。</text>
<title>餐霞峯。戲示林長老。</title>,<text>自圓寂菴。東抵九千洞。中有一岡甚高。在於香爐峯之東麓。世之人未嘗遊焉。故無名。余乃名之爲餐霞峯。渴飮寒泉困倚松。芒鞋躡上最高峯。山中老衲驚相問。此地曾無太守蹤。林師言。前後錦郡宰。未嘗有一人來遊於德裕山云。一年強半百憂中。抱膝官齋事事慵。昨夜霜楓紅似錦。短筇扶我着危峯。</text>
<title>宿九千洞白蓮社。示徽公。</title>,<text>南紀千峯險。東林一寺幽。洞天非下界。風露又高秋。大麓明黃葉。回巖響碧流。向來慳祕地。松桂恐深愁。山回谷轉洞門幽。疊巘中藏古寺樓。靈境舊傳廬岳號。法師新着遠公流。石泉一壑韶簫夜。霜葉千林錦繡秋。嵐氣濕衣寒不睡。半輪蘿月小峯頭。</text>
<title>九千洞。朝起口號。</title>,<text>遠壑收寒霧。孤峯上曉曦。霜林無限葉。一一是新詩。</text>
<title>餐霞峯。次李秀才 曙 韻。</title>,<text>躡屩虎溪口。拄筇廬岳頭。寒花與錦樹。摠是老夫秋。</text>
<title>使君溪。示徽師。</title>,<text>德裕山西北麓洞口。溪壑甚奇。麗水淸而駛。其流屈折。高者爲瀑。若激雷霆。下者爲潨。若鳴璜佩。上有大石。嶄然累積。或立或蹲。或欹或正。突者宜踞。堆者宜臥。遂解衣盥濯。岸幘吟諷。至日夕不能去。山僧郡吏隷而從者。請以使君名溪。盤礴寒巖上。林昏鳥欲棲。葉呈紅繡段。潭貯碧玻瓈。酒用山瓢酌。詩從石蘚題。定知今日後。呼作使君溪。坐愛溪頭石。坡陀礙雪濤。晩楓丹燎壁。寒蘚綠粘袍。筆和山僧韻。杯斟野客醪。亂鴉歸欲盡。廻眺硤門高。</text>
<title>使君溪。用徽師韻。</title>,<text>落日明林壑。秋山碧映紅。留僧石苔上。覓句澗雲中。嵐潤寒山碧。霞明夕照紅。無端石澗響。倂入小詩中。洞僻雲生石。林疏水映空。溪山本奇絶。黃落又秋風。一醉灣碕上。明朝迹便空。石間新句在。誰復繼高風。附原韻太守身無事。山人心亦空。相携溪上坐。黃葉落西風。沖徽</text>
<title>九月九日</title>,<text>路窮湖界峽城偏。茅瘴侵骸雪點顚。節序再逢重九日。鄕園一別兩三年。孤鴻杳杳橫殘照。寒葉蕭蕭落古阡。強欲登臨趁吹帽。西臺山外北辰懸。</text>
<title>九日。次李曙秀才韻。</title>,<text>一病經旬臥。重陽未上臺。何言錦溪館。又見菊花開。少小三都賦。蹉跎百里才。解官彭澤令。今日正含杯。</text>
<title>九日。用陳簡齋韻。</title>,<text>錦溪秋雨裏。又賊菊花詩。九月茱萸賜。何年得一枝。何事登高日。年年不在家。東籬數株菊。又負一番花。未決抽簪計。仍逢落帽時。象山黃葉裏。斑鬢獨題詩。</text>
<title>九日。官菊未開。校生朴珽。折菊花數枝見贈。</title>,<text>無錢對菊陶翁宅。對酒無花錦守齋。一榼松醪白衣至。數枝霜萼靑衿偕。有無互得供嘉節。行止均應愜好懷。坐誦遺篇却自慰。義煕秋色老荊柴。</text>
<title>九日。次朴珽韻。謝贈菊。</title>,<text>采采黃金蕊。憐君滿袖香。孤芳易萎絶。不敢泛壺觴。</text>
<title>郡民吉安壽。以黃菊一盆見遺。</title>,<text>柴桑處士採東籬。坐待江州送白衣。何似錦溪官酒熟。野人分與菊花枝。</text>
<title>九日。對吉安壽所贈盆菊。</title>,<text>昔者。元亮有菊而無酒。王弘見餉。今也。景陽有酒而無菊。父老致獻。九日奇事。前後一致。出處雖不同。氣味乃相似者。此之謂耶。戲書以志。借問景陽宰。何如靖節公。白醪憑刺史。黃菊荷田翁。出處隨時可。風流易地同。相思隔千載。九日意無窮。錦山古號景陽</text>
<title>九日對菊</title>,<text>萬壑秋聲一老身。峽州無處望天津。黃花不解騷人意。又逐重陽照眼新。萬事違心百病侵。夢魂無日不園林。重陽却愧陶元亮。又把官樽對菊斟。</text>
<title>詠菊。用李太白可歎東籬菊韻。</title>,<text>比竹幽姿正。方松麗質微。露英晨燦燦。霜馥夕菲菲。獨守歲寒操。肯爭春物輝。本來花隱逸。流落好相依。</text>
<title>奉謝龍潭曹明宰 應仁 見訪</title>,<text>載酒相尋山逕遙。古城秋晩葉皆凋。誰知兩邑絃歌裏。一代英豪共寂寥。</text>
<title>九月十九日</title>,<text>九月仍逢十九日。一秋今日亦重陽。古來佳節無人會。手掇黃花獨泛觴。</text>
<title>九月二十九日</title>,<text>一秋本是三重九。不獨佳辰在上旬。老子此言如未信。菊花何事到今新。</text>
<title>安心寺。題勝寶上人詩卷。</title>,<text>石橋苔滑響寒淙。夜訪招提山翠重。鍾磬一聲僧入定。半輪寒月掛西峯。方丈寥寥燈影微。夜深寒磬淨心機。回頭四十三年事。坐笑浮生計盡非。</text>
<title>題恩津新館 時縣宰鄭君孝成重修館舍。甚宏麗。</title>,<text>兩湖官道縣爲津。廨館經兵莽十春。田里不聞邪許苦。棟梁翻見咄嗟新。南池菡萏添紅藕。北塢琅玕長碧筠。朝暮門前車馬鬧。使君聲譽逐行人。</text>
<title>奉贈恩津鄭明宰 二首</title>,<text>千頃江河萬仞山。孤標拔俗孰能攀。傳家子孝臣忠後。宰邑車塵馬跡間。綸綍命新褒異政。廟廊材大滯庳班。吾門亦是吟壇將。坐嘯鈴齋鬢已斑。樽酒咸山十載前。齒牙君潔鬢吾玄。卽驚呀豁成韓子。却愧蒼浪似樂天。牛斗氣衝鄷獄劍。峨洋聲斷遞鍾絃。共歸南郭嗟何日。湖路風霜病又纏。己亥秋。余爲北評事。過咸興。君時爲判官。始得相見。君今落齒。余亦皓首。君買新宅。與余家同在京城南部樂善坊。</text>
<title>恩津館。月夜呼韻</title>,<text>竹林無籟自生寒。缺月當簷夜未殘。南去北來門外路。幾人閑倚此闌干。</text>
<title>十月初一日</title>,<text>平生不解爲身謀。每對盤飧只自羞。一夜鏡中頭更白。郡齋閑坐兩經秋。</text>
<title>戲詠錦中風土</title>,<text>錦之爲郡。雖隷湖南。而地接嶺右。介於深山窮峽之中。邑居蕭然。官況甚薄。所可喜者。惟川內菁根。川內。地名。在郡東面。土宜蕪菁。 官田木花。官屯田在邑中。宜種木綿。 沈巢捉魚。川上居民。秋冬之交。積柴水中。捕魚納官。號曰沈巢。官家有簿。以其水淺魚寒。聚於柴木之裏。藏隱止息。故土俗稱巢。爾雅曰。槮謂之涔者。此也。又小爾雅云。魚之所息。謂之橬。橬槮也。槮。或作罧。亦作𦌀。槮。出寢感韻。罧。出侵沁韻。涔，橬。出侵韻。 蜂桶納蜜。山洞人家。以木作桶。養蜂爲業。蠲其戶役。歲納蜜蠟。目曰蜂桶人戶。 及松菌蕨芽等物而已。松菌。乃松茸也。土產甚賤。蕨芽漬鹽。色味不變。以備卒歲之用。乃郡中一嘉味也。 守官三歲。日復無聊。戲作一律。用自遣云。錦名山水已堪誇。公舍還如峒客家。野圃日供蘆菔菜。邑田秋課木綿花。漁丁護槮呈新簿。王荊公詩云槮密魚難暖。 蜜戶收筩趁早衙。蜂桶字。不見古書。傳玄瓜賦曰。舊有蜜筩。借用其字。以筩換桶。筩平聲。 松菌蕨芽蒸更美。不嫌高臥度年華。</text>
<title>題吏隱堂</title>,<text>郡衙西軒。舊無號。扁曰吏隱。戲題二十一絶以志之。謂吏身無事。謂隱身有官。所以兼吏隱。飽飯對雲巒。鎖印三吹角。觀書一炷香。誰知吏隱地。春到晝偏長。心淨塵緣少。身閑睡味長。誰知吏隱地。三伏似秋涼。木落寒山瘦。溪風捲夕霞。誰知吏隱地。秋晩月添華。擁被朝慵起。紅爐煖酒頻。誰知吏隱地。冬日變陽春。欲解吏隱心。數竿階下竹。移根手自栽。寒葉參差綠。欲解吏隱心。晻藹庭前菊。手植春雨時。霜葩吐幽馥。欲識吏隱味。一盤廬岳蔬。甘柔敵肉食。滿腹不求餘。德裕山號廬山。有靑玉紫玉軟蔬等菜甚美。欲知吏隱味。三尺錦鱗魚。紅雪飛霜刃。松江比不如。欲會吏隱興。杖策身安寺。秋楓與躑躅。谷口山更媚。欲知吏隱興。南島艇堪乘。三月桃花盛。山川似武陵。欲諳吏隱趣。一訪吉家梅。殘雪疏籬下。南枝最早開。吉安壽家有梅花欲諳吏隱趣。坦腹老高亭。野迥沙汀外。樵歌隔樹聽。高君鳳翔歎逝亭欲識吏隱娛。白雪粉娥曲。梨花明月夜。細酌樽中醁。郡婢粉介頗善歌欲識吏隱娛。寥亮億郞笛。西風折楊柳。日暮山寂寂。郡人億歲善吹笛松風起南岡。石澗鳴西巷。吏隱縱有耳。不聞城市鬨。靑山隔香土。白雲生郭門。吏隱縱有眼。不見爭奪繁。此中宜飮酒。時讀古人書。吏隱縱有口。不道人毀譽。白日臥高枕。寄傲羲皇人。吏隱縱有脚。不踏東華塵。吏隱眞堪樂。山深客到稀。李君兄弟好。一榻可論詩。李君子中昆季也吏隱眞堪樂。耕桑太古民。栗亭遺社在。鄕俗至今淳。</text>
<title>題星谷書院</title>,<text>郡中諸生。度地相方。乃於進樂山之東北麓萬德寺之洞口。名曰星谷。新建祠宇。以爲金參政，尹栗亭，吉冶隱，金沖菴，高霽峯，趙重峯諸先賢享祠之所。進樂山前谷號星。廟宮新闢儼丹靑。朝廷自昔褒參政。父老如今誦栗亭。冶隱沖菴留軌躅。霽峯提督凜英靈。崇賢本要鄕風勵。芹藻千年好薦馨。</text>
<title>癸丑十一月十四日。發錦山。赴慶州。郡中父老。設餞境上。</title>,<text>一入深山路。三逢小雪時。棄居殊鬱鬱。行邁却遲遲。忝得官增秩。慙非去見思。諸君謾相送。牛酒澗東陂。</text>
<title>離亭對月。戲贈送行諸生。</title>,<text>雪霽千峯玉作屛。一川斜月滿輪明。使君不得淸如許。慙愧離亭送別情。</text>
<title>李進士子中，李秀才子暘昆季與校中諸生。追至陽山。臨別口號。</title>,<text>馬蹄行逐錦溪水。東出峽門廻幾時。吏隱堂前月又滿。一聲長笛一相思。錦溪古郭花千樹。日暖鶯啼是醉時。春到明年山更綠。一枝花發一相思。寒山漠漠西歸路。暮雪蕭蕭北望時。高氏水亭星谷院。一杯春酒一相思。</text>
<title>十月二十一日。見本月十七日除目。移授慶州。吏曹牒至。啓除朝辭。許直赴府。十一月十四日。發錦山。次沃川郡陽山倉。途中口占。</title>,<text>疏頑無術活疲氓。素食年多面發騂。滿秩只思歸故籍。除書誰道轉名京。旨甘足備三牲養。風樹還追二品榮。濫荷鴻恩過微分。東來感涕向西傾。</text>
<title>十一月十五日。次永同縣。伯仲兩兄。時皆扶侍而來。</title>,<text>候角雙吹導騎驅。板輿徐引彩衣扶。雪晴愛日回春煦。時適大雪初霽。風日頗甚姸暖。 峽折周行出畏途。自錦山至陽山。兩境之間。巖洞環回。大川中注。蹊逕緣崖。石棧沿磵。陿隘極險。纔通人行。到永同。道路始平坦。 桑梓外家先祖里。慈氏之先。乃慶州人李公謁平之後。 山河羅代古王都。驛亭老吏翻相賀。曾認蓬萊上大夫。東萊號蓬萊。己酉夏。余遞東萊。曾過慶州。</text>
<title>戲贈黃澗尹 民哲 明宰</title>,<text>亂山深雪路。多病倦遊身。此夜宿孤館。何言逢故人。十年初把酒。萬事各霑巾。更奏離鸞曲。寒蟾正滿輪。</text>
<title>十一月十七日。宿金山郡吏田有性家。</title>,<text>夜宿金山老吏家。平池如鏡浸枯荷。五更寒月三更雨。無限風光獨自哦。</text>
<title>十一月十八日。憩開寧縣。次善山府。馬上有懷濟原察訪徐 希恕 景推。</title>,<text>不恨交遊晩。偏憐氣味眞。峽天三大雪。羈宦兩孤身。翫月溪橋夜。尋梅野館春。別愁纔數日。已覺鬢成銀。大雪。乃十一月節也。沿牒湖州遠。移官嶺路忙。未能成面別。空復使心傷。楓葉城南岸。桃花水北莊。兩年携酒地。回首萬山蒼。君以差員。時往右道。佛燈明滅安心夜。樵唱高低歎逝秋。淸興忽驚成短夢。兩鄕雲樹一般愁。</text>
<title>十一月十九日。渡洛東江。憩海平縣。宿上林驛。</title>,<text>一秣延香驛。華顚五度秋。北歸因問寢。東去又分憂。喜懼今兼極。行藏敢自由。月波亭下水。依舊碧悠悠。</text>
<title>洛東江舟中 餘次尼津也</title>,<text>昔罷萊山府。歸驂渡洛江。如今趁西日。却得宰南邦。伯仲仍聯鞅。沿洄且駐艭。白鷗沙渚立。誰復羨渠雙。</text>
<title>十一月二十日。憩軍威召溪驛。次新寧縣。回寄錦山李進士 時 子中，曙 子暘昆季。</title>,<text>吏隱名堂峽郡幽。月城新命督征騶。釜中赤豆三煎至。杯上黃花兩泛秋。不道桐鄕愛朱邑。眞如賈島望幷州。夢尋拄笏看山地。朝暮煙嵐摠是愁。</text>
<title>十一月二十一日。宿永川郡。留示吳使君景虛 汝橃。時歸覲榮川。</title>,<text>三年不見景虛子。千里獨登明遠樓。霜月滿庭人寂寂。一彈瑤瑟萬端愁。</text>
<title>十一月二十二日。憩慶州北赤火谷。宿安康縣。</title>,<text>長亭候吏迓驂騑。夾路旌旗拂夕暉。六月手揮蒲扇過。五年腰佩竹符歸。林巒指點先賢廟。井邑行臨古國圻。紫玉山光依舊碧。回頭却愧鬢毛稀。己酉六月。余罷東萊。來謁玉山晦齋書院。</text>
<title>十一月二十三日。宿四方村。</title>,<text>昨日北風止。今日北風起。昨日六十里。今日三十里。去亦非吾去。駐亦非吾駐。一爲慈母喜。一爲慈母懼。向來五日途。十日行未至。誰知使君身。只係慈母意。</text>
<title>十一月二十四日。入慶州府。</title>,<text>憶曾三宿此官城。五馬還如晝錦行。鼓角殷天軍將導。旌幢飜日吏民迎。鷄鳴犬吠多新戶。虎踞龍盤壯古京。巨鎭本來朝寄重。預愁無術報恩榮。</text>
<title>題迎春軒三首。用板上五峯李相公金藏臺韻。</title>,<text>嶺外鷄林府。鼇山海上來。一從城北過。五見斗西回。紫綬榮堪詫。蒼顏老可哀。戀君心更切。何處望鄕臺。千載孤雲後。長庚始一來。鵲鷄聲闃寂。龍虎勢縈回。文物衣冠盛。兵塵鼓角哀。無窮弔古恨。珠玉照荒臺。戊戌冬。五峯以皇朝陳御史接伴使。來到本府。北嶽連雲起。西川繞郭來。城荒塔孤立。野曠鳥雙回。馬井基神異。楊山麓蘿井傍林間。有白馬跪拜狀。馬忽不見。有大卵。剖之。嬰兒出焉。收養之。六部人以其生神異。立爲君。是爲新羅赫居世。 魚亭醉景哀。新羅景哀王出遊鮑石亭。甄萱兵猝入都城。王與夫人。走匿城南離宮。萱縱兵索王。逼令自盡。強辱王妃。鮑石亭鍊石作鮑魚形。故名焉。 無憑問三姓。九聖但空臺。</text>
<title>戲贈李提督 三省 希聖。因送酒二壺。</title>,<text>羅府今提督。唐時老廣文。乙科何草草。甲第謾紛紛。日月河奔海。功名僕夢君。携樽且劇飮。不必惜凌雲。君己亥秋。擢乙科第一名及第。漢廷高對策。夏校久分司。六斗三旬飯。孤身兩鬢絲。枉尋窮巷日。同試弱齡辭。涸轍須相喣。忘形且勿疑。戶曹會計提督朔料只六斗。戊子秋。君與吾同中漢城試。</text>
<title>自錦溪移守鷄林。枉江陵鄭明府 經世 手札云。以貧易富。固好。第未知以靜換煩。復何如耳。戲題六絶句以答之。</title>,<text>君子口無貧富字。丈夫身任靜煩場。白頭許國丹心切。堪笑旁人妄較量。乍逢萬里朝天日。未吐平生仰斗心。雙鯉忽從滄海到。鳳凰臺下月沈沈。己酉秋。始見公於延陵府院君宅。公時以冬至使赴北京。半氈纔暖延陵宅。一札先投徐伐城。耿耿寸心如片月。淸光夜夜照臨瀛。定力益加丁患難。盛名常仰甲儒賢。從知一顧偏增價。擬奏高山未絶絃。曾入屛巖谷口行。野翁猶說避蠻兵。臨溪幾度懷高躅。却喜南來枉寄聲。屛巖。在錦山身安寺洞中。公避海賊之亂。僑寓錦山村舍。常愛屛巖泉石甚奇。欲卜築以居云。百年遐想四仙人。鏡浦風煙入夢頻。安得乘雲北飛去。海松亭上和陽春。</text>
<title>戲贈樂工林德龍</title>,<text>三尺倻琴十二絃。梨園法曲太平年。白頭亂後驚相見。日落鷄林鎖古煙。</text>
<title>權舍人 盺 挽詞。爲觀察使權相公 盼 作。</title>,<text>伯居垣翰仲登瀛。千里逢迎一世榮。纔見使星回象闕。誰言別袖作銘旌。承家高誼聯姜被。輔主深誠遺鄭羹。不是巨卿饒托契。白頭揮淚爲蒼生。舍人。觀察弟也。曾奉使南中。與觀察會宴安東。榮耀一時。還朝未十月歿。</text>
<title>次徐察訪景推見寄韻</title>,<text>一別西齋夜。雲山隔幾程。開緘二十字。顏色見分明。對花調綠綺。迎月酌烏程。一枕西歸夢。山川似四明。別恨那堪說。寒雲暗驛程。一州花絮裏。同醉兩淸明。</text>
<title>十二月二十七日。大風以雨。夢遊兩宜堂故墟。是日立春。</title>,<text>峽城頻聽塞鴻呼。又見新春入古都。閉閤雨中成假寐。東風吹夢到西湖。</text>
<title>立春門帖</title>,<text>玉燭調元氣。金甌卜大賢。世躋歌舜日。民戴祝堯天。北斗春風轉。南山聖曆延。三韓羅最盛。霸業只千年。耒耜天山北。衣裳日域東。周臺休辨祲。魯史繼書豐。化被梯航外。春回俎豆中。家家太平樂。蹈舞迭呼嵩。木索生苔甲鎖塵。男耕女織戶增新。春來花柳東風裏。不及吾民囿聖仁。雨順風調百穀登。三邊高枕海波澄。與民同樂新年慶。鶴髮成玄聖壽增。</text>
<title>除夜</title>,<text>守歲燈前強獻酬。鷄林新聽古歌謳。一身去國三金虎。余自庚戌。迄于癸丑。連爲潭，錦，慶三邑宰。 千里迎春四土牛。凡於三邑四見立春 朔方路出磨天嶺。萊府城臨對馬州。記得望雲心折處。彩衣今覺寵恩優。</text>
<title>甲寅元日</title>,<text>新正府吏罷朝參。柏葉樽前卯酌酣。江令錦袍承斗極。楚臣蘭佩落江潭。十年六邑南西北。西日東風八十三。榮悴算來身事足。處容歌舞祝彭聃。</text>
<title>次東萊梵魚寺敬祖長老見寄韻</title>,<text>對月相思幸。傳書數字能。兩年遺愛事。堪笑一禪僧。寥落蓬山館。眞如野老家。至今相憶地。孤燭照梅花。曾在萊山時。燈下對甁梅。師適來訪。酬和有詩故云。</text>
<title>次韻。送沈子虔 恪 都事還京城。</title>,<text>亡國傷心地。春風送客亭。秦城不可望。屹骨揷天靑。原隰商庚韻。汀洲杜若馨。遙知北歸日。香火趁淸明。一擧離觴五摻裾。故人先我返鄕廬。義均兄弟生同歲。心愧賢愚入異閭。海嶠逢春顏狀改。漁樵作業俗緣疏。高陽舊侶應相問。梅閣無詩困簿書。</text>
<title>重贈沈都事子虔</title>,<text>老境逢元月。殊方送故人。雪粘梅萼晩。風颺柳條新。一出龍墀曉。三回鳳曆春。羅王舊朝市。文物更成塵。瑤石宮前楊柳新。風光政似渭城春。欲唱陽關勸君飮。秦京北望未歸身。</text>
<title>奉次長水河察訪 渾 絶句韻</title>,<text>人不求名便有名。一瓢堪樂萬金輕。世間若也違吾道。何處靑山未可行。道義前頭較利名。鴻毛爲重泰山輕。試看宇宙人無數。舍孰能藏用孰行。</text>
<title>衙軒東庭。有老梅一株初發。</title>,<text>春到身多事。無心管物華。不知東閣下。新着兩三葩。</text>
<title>題智訔上人詩卷。己酉春。在萊山。師袖箋來。丐詩。宣慰使斗峯李弼善 志完 養吾。首題一絶。余亦步其韻。今到鷄林。師又來訪。遂用前韻以贈。</title>,<text>梅發蓬萊館。袈裟帶月來。依然六年面。一笑共含杯。南嶠僧仍住。東風客又來。小梅枝上月。依舊照深杯。</text>
<title>用校生黃瓛詠梅韻</title>,<text>一樹庭梅占早春。訟堂詩興十分新。杖藜獨步黃昏月。却愧西湖湖上人。王萼肯爭桃李春。萬山氷雪一株新。高標本是隱君子。皓質誰言美婦人。百卉前頭第一春。南枝初落北枝新。風姿孤瘦誰堪比。千載西山採蕨人。</text>
<title>月夜賞梅</title>,<text>步下公庭傍老槎。暗香生處是寒葩。小胥不解疏枝影。却怪搘筇到月斜。</text>
<title>用校生柳尙忠詠梅韻</title>,<text>造物應知癖愛梅。故敎分竹又南回。西齋日日侵星起。坐看霜葩續續開。誰向官庭種野梅。春風却逐使君回。孤芳似欲收詩債。一句成時一蕊開。七年湖嶺六新梅。幾挽長條首獨回。憶得故園移小樹。亂葩今日爲誰開。定是高人化作梅。孤姿不待艶陽回。年年任被風霜苦。終畏夭桃一處開。南國今年春日寒。雪堆西嶽未全殘。官居獨有江梅發。留着野僧相對看。雪霽尖風徹夜寒。小梅初發恐先殘。笛聲更奏關山調。起傍斜枝月下看。坐到參橫夜閣寒。宦情無賴鬢毛殘。七年四佩南州印。梅蕊東風六度看。淑氣獨鍾天地中。回頭一笑萬花空。高姿本抱氷霜操。不管東風與北風。老樹槎牙氷雪中。一階疏影月當空。枝頭凍萼覓不得。時有幽香來逐風。一朶橫梢亂竹中。淸香三嗅世緣空。春深定被群芳妬。不恨瓊葩落曉風。</text>
<title>雨中對梅</title>,<text>春寒料峭作衣稜。曉雨無聲雪半凝。誰信老梅花獨對。使君風味淡如僧。</text>
<title>二月十三日。自北城外野墟。移古梅一株。植迎春軒東庭。全樹摧朽。東南三四枝開花頗盛。喜而有賦。</title>,<text>移得春郊一樹花。月明疏影看橫斜。誰知敲撲喧囂地。幻作西湖處士家。</text>
<title>二月十五日。月下翫梅。</title>,<text>春暖梅皆破。天晴月正盈。從來兩般白。翻作一團淸。獨立渾無語。相看特有情。夜深人境寂。奇絶冠平生。</text>
<title>春日題衙軒</title>,<text>病告經旬晝閉關。捲簾淸曉看前山。春空欲雨雲陰駁。野燒無煙草色斑。節序易從愁裏過。林泉頻向夢中還。風光政好非吾土。坐覺浮名損旅顏。</text>
<title>奉和月沙相公歲朝垂寄之韻</title>,<text>鳥嶺橫天半。峯高勢欲摧。夢尋中道返。書發後年來。一出秦城雪。三飛漢管灰。古都空佇立。無使寄新梅。苦憶論詩友。吟魂玉樹摧。禰洲何日到。楚些共招來。身事隨漂梗。人寰墮劫灰。朝朝愁向北。淚眼政梅梅。右傷石洲</text>
<title>兄山道中。有懷廣津別業。用每到花時不在家韻。</title>,<text>江路東風燕子斜。一村楊柳一村花。行春此日鷄林尹。正憶新川岸上家。</text>
<title>用金生宗一詠紅桃花韻</title>,<text>曉雨新晴後。緋桃照日開。初疑猩血染。却認錦牋裁。日出靑霞散。繁葩耀一庭。共宜携酒賞。絳雪恐凋零。柳色如煙芳草長。滿城花蕊鬪年光。嬌妖最是紅桃樹。醉後楊妃倚晩粧。</text>
<title>次一英上人韻</title>,<text>一行仍作吏。十載未休官。直欲歸方丈。仙丹服大還。老僧來說踏名山。萬二千峯積翠間。慙愧朝簪投未得。鬢毛如雪滯人寰。訟庭花落雨痕斑。錫杖來從杳靄間。誰識上人忙半日。却敎半日使君閑。</text>
<title>用敬一上人韻</title>,<text>春日欲晴仍欲雨。晩花初落又初開。新詩滿眼未成句。衲子更從山寺來。</text>
<title>春晩</title>,<text>去年三月錦溪頭。三月如今臥慶州。春到年年歸未得。一番桃李一番愁。</text>
<title>座首蔣啓賢家。次學長愼應立韻。</title>,<text>愛君丘墅好。駐馬暫登臨。日暖花舒錦。風輕柳颺金。山晩吟詩對。江晴把酒臨。以茲消白日。何必鍊黃金。</text>
<title>和孫秀才宗賀用愼應立韻。作爲七言絶句。孫乃晦齋先生外王父兵曹參判鷄川君諱昭之玄孫也。</title>,<text>晦翁持敬本功深。暗室還如上帝臨。闕里至今遺訓在。休敎點鐵要成金。退溪先生撰晦齋行狀。有曰。公持敬功深。</text>
<title>蔣啓賢家席上。戲示諸生。</title>,<text>不去非耽酒。相逢要索詩。官橋四十里。忘却日西時。</text>
<title>過愼學長應立書齋。追寄三絶句。次其韻以答之。愼。晉州人也。避亂流寓。因留府地。敎訓童蒙。諸生等爲作小齋于兄江之上以居之。</title>,<text>先哲鄕稱禮義邦。背山新構面澄江。書床獨對靑衿講。白首安貧信少雙。莫道僑居活計微。菜根堪煮葛爲衣。朱崖黃閣相尋日。白水靑山獨掩扉。郊居白日閉柴荊。坐笑朱轓犯曉行。飮水曲肱眞樂在。儻來軒冕本非榮。</text>
<title>疊用前韻寄贈愼應立</title>,<text>北山形勝冠南邦。劈破丹崖瀉碧江。野草連天沙岸淨。一汀鷗鷺自雙雙。晩嵐和雨遠霏微。綠淨春江可染衣。憶得廣津花落盡。草堂無主鎖荊扉。曾過西麓共班荊。吏役驅人又北行。慙愧茅廬一瓢飮。日高三丈臥前榮。</text>
<title>復用江字。簡愼學長。兼寄酒二壺。</title>,<text>岸巾西塾倚南窓。山雨初晴月浸江。一望風煙不相見。馬軍空送酒甁雙。</text>
<title>次進士權應立謝酒韻</title>,<text>理人無惠澤。不及酒熏肌。白屋顰呻裏。慙君醉贈詩。里閭多蹙頞。鞭撲少完肌。紫綬都無補。深慙素食詩。</text>
<title>次表姪李 從龍 進士鳥嶺道中見寄韻</title>,<text>君供子職我縻官。腸斷春風會面難。欲寄雙魚問消息。嶺雲迢遞隔長安。姪前年冬。來訪。我今歸覲京城。</text>
<title>三月三十日</title>,<text>湖外兩春歸計違。送春歸日每沾衣。東來又送春歸去。何日春風送我歸。</text>
<title>鷄林勸酒謠二闋</title>,<text>一杯傾又一杯傾。千載鷄林一夢驚。況復人生草頭露。不傾杯酒欲何營。憶昔新羅全盛年。幾人豪貴富薰天。千齡易過空城在。世事如雲任醉顚。</text>
<title>四月初七日短歌 是日。乃權石洲歿日也。</title>,<text>薔薇開盡桐葉大。風景如舊人何歸。歲歲年年當此日。相思不覺淚盈衣。</text>
<title>李渭原 景漢 母宜人永川李氏挽詞</title>,<text>八旬加二母儀尊。玉樹芝蘭積德門。榮耀宮花聯虎榜。養隆符竹導魚軒。弟兄契托同年日。表內宗分一派源。爭耐下車遲范拜。孟隣寥落遽招魂。</text>
<title>戶曹許參議以千秋使赴燕京。枉書告行。詩以寄別。</title>,<text>鳥嶺橫空尺素傳。飮氷龍塞去朝天。一千里外三千里。四十年中二十年。別路益遙常極目。交情偏熟早隨肩。只應燕市華牋貴。遼薊風煙費幾篇。</text>
<title>寄送鄭翼之 弘翼 令公以聖節使赴燕京之行</title>,<text>落地皆兄弟。生年況一庚。十霜徒北望。千里更西征。日月低遼塞。山河壯帝京。火雲灣水上。爲弔伯夷淸。</text>
<title>奉簡海興君尹次野 暄。時以冬至使。回自燕京。</title>,<text>帝都萬里東還日。湖郡三霜北望心。握手無期身更遠。瘴鄕煙雨雪盈簪。</text>
<title>端午</title>,<text>淸晨結艾掛門戶。蒲縷泛觴人共酣。去國三逢五月五。思家北望南山南。可堪先隴隔香火。只要高堂供旨甘。小吏拜庭呈節物。白鞋團扇滿筠籃。本府故事。工房吏例於端午日。呈進白芒鞋，草鞋，圓扇子等物。新裁白苧試薰籠。朱索縈門曉旭烘。老厭簿書仍嶺外。坐驚時序又天中。蟾蜍蜥蜴傳方術。角觝鞦韆驗土風。想得詞臣進宮帖。幾人規諫語偏工。國俗。端午例着新製苧衣。</text>
<title>五月五日。用李提督希聖韻。</title>,<text>菖綠浮樽酒味醺。綉屛神印赤符文。麝香舊飣氷團膩。金縷新纏綵索棼。二十離騷屈正則。三千賓客孟嘗君。良辰坐算人間事。萬古長空一點雲。</text>
<title>永川吳使君景虛載妓酒來讌。留與同宿。因成短章。奉謝厚意。</title>,<text>河南漢循吏。今日紹佳聲。幸接分符地。方同反哺誠。枉驂開壽席。聯枕罄交情。永勖通家義。忘年結弟兄。</text>
<title>映翠軒席上記興。示李希聖提督。</title>,<text>夏日西齋會。淸風起竹林。笛傳波息曲。琴奏寶高音。把盞臨晴野。披牋眺晩岑。未應河朔飮。奇興勝如今。新羅神文王時。作萬波息笛。玄琴。一云玄鶴琴。出新羅仙人玉寶高。</text>
<title>邀李提督飮。翼日。送靑瓜紫燒酒。</title>,<text>昔酒燒初紫。新瓜摘更靑。竹齋風雨裏。一爲解餘酲。</text>
<title>映翠軒雨中。留敬一上人。</title>,<text>野闊官城遠。溪回寺逕幽。靑山一邊雨。白足十分愁。水性終無定。雲蹤本自浮。不須催錫杖。筠閣稱淹留。短筇衝雨遠相尋。坐對爐薰到夜深。海印煙霞花一洞。神興水石雪千岑。話非塵世話中話。心是俗人心外心。霜髮愧爲簪組累。謾留禪客問雲林。上人爲說伽倻，智異兩名山之勝。故第二聯云。</text>
<title>用敬一上人韻</title>,<text>誰喚寒山子。能尋老使君。講鍾般若月。齋飯武陵雲。雪嶽燒香語。風泉翦燭聞。終期解朱紱。白鹿共爲群。夏晝官多暇。空齋喜見君。形骸兩槁木。心迹一閑雲。竹近涼風至。桐疏夜雨聞。處喧機已息。不必離人群。</text>
<title>題迎春軒</title>,<text>府城北門外。有老梅一樹。生於野田荒草之中。枝幹甚奇。蕘者斧焉。田者火焉。摧剝殆盡。將作枯枿。余聞而憐之。遂令官吏移植於迎春軒東墻之下。又於春日。移松於北山。夏月。移竹於南山。列栽前庭。左右成行。松凡四十二株。竹凡八百二十三莖。柳州詩云。好作思人樹。慙無惠化傳者。其此之謂耶。余旣無召公之德。懼翦伐之或及也。乃作長律一篇，絶句四首。書諸壁上。以祈後來君子。因用俚語。翻以爲曲。敎小妓歌之。俾毋忘封植之意云。鷄林城北古桑田。獨樹寒梅閱幾年。老幹半隨樵客斧。新葩常帶火耕煙。故移官閣勤封植。休向春風怨棄捐。堪笑使君偏好事。小詩翻與敎坊傳。東閣新移梅一叢。坐憐零落野田中。年年花發黃昏月。回首春風記老翁。參差玉節千竿竹。偃蹇龍姿十丈松。辛苦移栽無翦伐。雪中看取翠陰重。春城雪後栽松日。夏院霖中種竹時。官吏莫嘲偏愛物。使君心事歲寒知。時令小吏課種松竹竹實本非甘似李。松花那得艶如桃。不栽桃李栽松竹。四序常靑一節高。</text>
<title>書示鄕所。令於鄕社堂多種竹。</title>,<text>淸風戛玉寒三伏。勁節凌霜碧四時。須向廣庭栽滿地。此君相對俗能醫。炎旭能涼酒易醒。直竿堪玩韻宜聽。最憐玉露凋傷日。萬木皆黃一葉靑。</text>
<title>用鞠主簿 允成 詠梅竹絶句韻 鞠。潭陽人。流寓府地。</title>,<text>不有新篁與老梅。此生襟抱向誰開。小胥謾笑偏成僻。辛苦移從野外來。</text>
<title>玉山書院。書示諸儒生。</title>,<text>萬古山傳紫玉名。海東夫子晦先生。無邊樓下梧桐月。想得當年意味淸。聖賢前後生庚戌。辛亥差遲一歲生。獨執大中中國外。惠和伊任與夷淸。斤斧攻心利與名。牛山那得有萌生。體仁廟下龍湫在。依舊靈源徹底淸。後二首。院生見和。余亦重賦。</text>
<title>玉山獨樂堂。次李佐郞 宜活 見贈韻。</title>,<text>遠尋眞境仰高風。嶽峙川渟地勢雄。天挺政同前邵子。康節。生於祥符辛亥。先生。生於弘治辛亥。 道源仍作後濂翁。濂溪。以煕寧癸丑卒。先生。以嘉靖癸丑卒。 詩書軌範干戈外。壬辰丁酉海賊兵火。不及玉山。 草木輝光杖屨中。六十八年如一日。定知遺澤未終窮。先生嘉靖丁未。竄謫。迄今甲寅六十八年。愛君儒雅紹家風。曾占詞場第一雄。君以四書疑。擢生員初試第一名。中覆試二等。 古貌淸如溧陽尉。剛腸直似杜陵翁。緋魚水部新員外。驄馬霜臺舊殿中。不怕罷官眞壯節。詠歸誰效哭途窮。弱歲詞壇繼國風。甘泉不復數揚雄。六州剖竹非循吏。雙鬢垂蓬作老翁。韋語匡詩廊廟上。馬書班史絏縲中。樂天有誨吾安分。縱未爲通亦未窮。白樂天自誨詩云。汝今年已四十四。吾今四十四歲故云。</text>
<title>玉山獨樂堂。贈主人李僉知 浚。用五峯李相公韻。堂乃晦齋先生別業。僉知。乃先生之孫。曾爲慶山，萬頃兩縣令。</title>,<text>人好烏亦好。況乃溪山奇。山中有閑地。我欲老於斯。楊岐良可泣。墨絲詎無悲。永依仁里居。仰承明訓垂。先哲去已遠。捨子孰追隨。</text>
<title>用壁上魚灌圃 得江 犀字韻。題玉山溪堂。</title>,<text>聖學無傳正路迷。玉山東國是濂溪。丁寧太極忘機辨。不啻周公遠象犀。大道多岐孰指迷。泗沂源遠混曹溪。狂瀾閘斷東流海。雙手成都五石犀。九曲雲山紫翠迷。玉珂搖月一條溪。濯纓臺上吟遺句。不用同昌去忿犀。鳳去何年此擇棲。獨留山月照晴溪。儀形想像堂前竹。吳甲三千擁水犀。從來枳棘歎鸞棲。欲把龍韜釣碧溪。堪笑鉛刀成利刃。莫耶誰解水刲犀。直欲投簪此地棲。山川疑是武陵溪。向來金虎終難動。世路還如植木犀。</text>
<title>用壁上魚灌圃羞字韻。題玉山溪堂。</title>,<text>心本操存放孰求。昔賢涵養此溪頭。人來儘道山居勝。不省浮生抵死羞。</text>
<title>題畫竹扇。贈玉山書院儒生。</title>,<text>寫得琅玕一兩莖。淸風六月手中生。坐麾酷吏兼醫俗。認取山翁不世情。</text>
<title>題畫竹扇。贈西嶽書院儒生。</title>,<text>貌出疏篁葉葉霜。輕風隨手奪淸商。赤曦三伏烘如火。分與靑衿作一涼。</text>
<title>西嶽書院席上。答諸生見和畫竹扇韻。</title>,<text>此君高節本凌霜。夷諫周王皓隱商。纔着一枝輕箑上。夏天能作十分涼。句帶煙霞字挾霜。喜君俱是起予商。明年此會能相憶。一箑風篁六月涼。</text>
<title>題畫竹扇。分贈八十歲老人。前敎授李元凱年八十五。幼學黃二老八十四。僉知李匡夏八十一。前參奉金明斗八十三。前參奉裵嚴八十二。</title>,<text>一竿描出雪霜姿。綠葉蒼筠貫四時。憑祝丈人如此竹。鬢毛常黑不成絲。</text>
<title>奉酬八十五歲老人李敎授 元凱 見次畫竹扇韻</title>,<text>八十溪翁野鶴姿。精神不減少年時。手題新什煩相贈。字字銀鉤句色絲。敎授居杞溪。故稱爲溪翁。</text>
<title>題畫竹扇。贈鄕所。</title>,<text>一日此君何可無。雪中標格箑中摹。燭龍銜火燒天地。坐見淸風激懦夫。</text>
<title>次李佐郞 宜活 謝惠墨竹扇之韻</title>,<text>鯉庭詩禮世相承。莫譬彭陳合作朋。陳後山序云。眉蘇公之守徐。余以民事太守。後山。彭城人。 通德煙花初翦韭。鄭公鄕門曰通德門。佐郞時。居良佐洞。乃晦齋先生所居之里。故以鄭公鄕比之。 武夷泉石竝扶藤。武夷。指玉山書院。 肯敎偃室披淸裁。故遣安風辟暑蒸。盈把却蒙明月報。愧無仁術副名稱。孤竹當年本兩枝。首陽薇蕨命何衰。千秋凜凜淸風在。激懦廉貪試一吹。扇子二把。故云兩枝。</text>
<title>次李進士 宜潛 謝惠墨竹扇之韻</title>,<text>沙爛山焦天地烘。曈曈火日正當空。赤心附與墨君去。吹作蘭臺宮裏風。</text>
<title>題扇子。寄贈李校理 民宬 寬甫。居義城</title>,<text>輕雕碧玉薄裁縑。一匠功成二美兼。掌握翻敎楚王快。胸襟恰似伯夷廉。要看處世能舒卷。休認隨時異冷炎。緘寄騷翁應有意。元規塵外臥陶潛。</text>
<title>六月十五日 高麗金克己集云。東都遺俗。六月望。浴東流水。因爲禊飮。謂之流頭宴。蓋以河朔避暑之飮。誤爲禊飮耳。金克己有蚊川祓禊詩。</title>,<text>金伏炎天日屬庚。愁霖新霽月方盈。流頭本是東都俗。擧目何堪北客情。徐伐山川非故國。赫居朝市但荒城。坐吟祓禊前賢什。玉薤深斟強自傾。</text>
<title>六月雨中。與李提督希聖飮。</title>,<text>府庭休澣日。黌舍嬾眠身。大暑逢三伏。淫霖過一旬。共拚無事飮。誰作獨醒人。鄕樂新羅譜。黃倡舞更眞。夏景晴仍雨。公庭靜不喧。應知農務急。未見簿書煩。座接東山妓。時傾北海樽。此間無鄭老。眞趣共誰論。</text>
<title>西軒席上。醉贈李提督。</title>,<text>淮陽堪戴馬期星。吏退公門晝自扃。伏日甘從袁紹飮。明時忍作屈原醒。處容古舞飜長袖。漁父新詞唱後庭。行樂及辰須秉燭。百年人世一郵亭。</text>
<title>醉中。戲作短歌。贈李提督。</title>,<text>昨日顚狂未自知。醒來堪戒衆皆嗤。官醪正熟客又到。相對那能不擧巵。</text>
<title>用慈仁縣校生金應鳴詠竹韻</title>,<text>從來無竹令人俗。故向官齋種遶庭。坐對翠陰心骨瑩。世間何事更關情。晩風颯颯聲搖枕。晴日瓏瓏影轉庭。長夏閉門官事少。一軒偏有野居情。千莖玉立綠亭亭。句引淸風滿一庭。日午睡醒涼到骨。軟紅香土轉無情。煙葉參差含露淨。霜竿蔥翠拂雲高。此間大嚼非佳士。痛飮應須誦楚騷。貞姿本似伯夷瘦。淸節政如巢父高。湘水有靈吾欲問。此君何事却遺騷。萬竿蒼玉森如束。直節捎雲百尺高。坐愛淸陰不受暑。午風吹作雨騷騷。</text>
<title>七月初一日</title>,<text>行年四十四。又復聽鳴蜩。故里猶惆悵。殊方本寂寥。平生經濟策。願補聖明朝。奈爾淹龜虎。烏蟾不我饒。行年四十四。又復聽寒蛩。鏡愧蒼顏皺。梳嫌白髮鬆。武謀戡世亂。儒術贊時雍。佩竹身全誤。歸心覆鼎峯。余家田園。在三角山下。三角山。一名覆鼎山。</text>
<title>初秋。簡李佐郞 宜活，進士 宜潛 兄弟。</title>,<text>坐憶淸姿白玉溫。紫溪曾共訪眞源。鯉沈頓訝山川隔。蟬噪翻驚日月奔。客位久懸徐孺榻。秋風虛對孔融樽。煩君莫道無公事。一爲談詩到府門。韋蘇州簡郡中諸生詩。談詩一解顏。又贈丘丹詩。每到府門趨。</text>
<title>秋聲</title>,<text>昨夜西風起。浮生幾日休。蟬吟朝嘒嘒。蛩語夕啾啾。觸耳悲新律。搔頭憶故丘。更堪梧竹葉。一一各鳴秋。</text>
<title>七月十五日</title>,<text>一歲三元日。新秋節最佳。涼風驅溽暑。急雨洗陰霾。寶蓋開靈醮。蘭盆施佛齋。坐聽歌吹沸。霽月上天街。</text>
<title>七月十六日。夜酌席上。戲示李 宜活 佐郞。</title>,<text>初秋月仍滿。薄暮霧全收。今日蘇仙賦。當年赤壁遊。百齡眞一瞬。浮世盡荒丘。直到東方白。淸樽飮不休。</text>
<title>贈別徐 䎘 秀才</title>,<text>徐生䎘字鴻擧。原州人。世居居昌縣。去年秋。來見余錦郡。請學古賦。授文選楚辭。今年夏。又來請卒業。留兩月。歸覲其親。因赴秋場。余嘉其心醇而行峻。志確而身勤。作爲近體詩二篇以志別。錦峽曾驚負笈遙。春來鼇嶺阻淸標。雲龍東野那堪別。柏馬之裒不待招。三見玉輪丹桂茂。一聞金井碧梧飄。彩衣歸趁高堂望。側佇冥鵬早拂霄。娥林迢遞隔仙桃。誰料擔書不憚勞。坐誦梁皇太子選。行吟楚國大夫騷。馬卿多病家仍窘。燕市悲歌氣自豪。倒廩却慙垂橐去。古城秋雨首徒搔。居昌。古號娥林。慶州西嶽山。一名仙桃山。</text>
<title>奉簡北渚金冠玉令公 時以江界府使。秩滿還京</title>,<text>一代誰憐我。三年獨憶君。塞西瓜又及。江在竹仍分。鼓角陰山雪。臺隍瘴海雲。歸朝得無恙。急爲寄新文。</text>
<title>奉寄西巒趙持世，玄夫趙善述兩君。</title>,<text>死者不再生。豈自知殤彭。生者未一死。一日千萬事。昔爲死者怛。今爲生者怵。只願死寧早。不必生至老。死。謂石洲也。死別聲已呑。秋草高陽路。生別首長回。落日城南樹。一從炎方來。三見涼風起。何時更相對。共話今日意。石洲葬高陽</text>
<title>奉簡淸陰金叔度令公</title>,<text>一別風塵事百般。月輪三十四回看。相思莫怪稀相問。羈抱如今寫出難。</text>
<title>戲答安奇崔察訪 明獻 書</title>,<text>共是降仙臺下人。驛程相見便心親。南來五月一書札。海樹秋生寒雨頻。</text>
<title>題無禁亭</title>,<text>李僉知 浚 卜地於府北十四里許豆毛淵之上。新構茅亭。高據山麓。俯臨郊坰。盡鷄林一府之形勢。置酒邀賞。請名於余。余曰。蘇東坡云。江上淸風。山間明月。取之無禁。用之不竭。以無禁二字名之。何如。主人曰可。仍請余題其楣上。郭外林皐壓澗濆。草亭蕭洒絶塵氛。一川風月元無主。四野雲山摠屬君。白水直趨滄海合。靑虹橫射紫霞分。日斜吹笛漁兒返。坐看沙汀起鷺群。野闊山平川勢洄。古都形勝此高臺。數聲長笛一樽酒。煙雨滿空沙鳥廻。</text>
<title>迎春軒。讌西嶽，玉山兩書院夏課儒生席上有賦。</title>,<text>衿佩初筵序冠童。鹿鳴章句旅酬中。三韓此府詩書國。兩院諸生禮義風。忙爲槐花勤隷業。好將秋卷細爭工。聖朝行見菁莪詠。翻愧文翁化未隆。</text>
<title>秋夜口號</title>,<text>三霜銅虎滯炎州。蓬鬢成絲又一秋。永夜不眠心耿耿。孤燈無焰室幽幽。寒蛩自作常年語。倦客偏生異地愁。坐憶西湖舊釣處。荻花煙月滿汀洲。</text>
<title>秋夜口占</title>,<text>秋夜何曾睡。羈心獨自傷。若爲桐葉密。又復竹梢長。急雨仍留響。凄風特送涼。鬢毛無次第。翻恐倂成霜。</text>
<title>秋日雨中</title>,<text>鳥嶺層峯外。鷄林壞郭中。雨聲分蟋蟀。秋氣集梧桐。去國三年吏。憂時一病翁。平生張翰興。鱸膾憶江東。</text>
<title>自七月初吉。或陰或晴。連雨不絶。至八月上旬。始得開霽。</title>,<text>秋至乃淫雨。雨晴秋已深。短曦無火焰。涼吹自商音。策策戰梧葉。翛翛鳴竹林。更聞百蟲咽。一夜動歸心。</text>
<title>八月十四夜</title>,<text>玉兔淸秋月。金鼇故國城。山川坐寥落。雲漢望虛明。霸業興亡地。羈身寵辱情。夜深聞折柳。棲鵲更多驚。</text>
<title>中秋不見月</title>,<text>中秋積雨喜全晴。薄霧無端翳太淸。安得長風掃萬里。直敎明月掛三更。年華忽忽羈形老。世故紛紛宦況輕。留客且宜成一醉。四筵歌妓莫停聲。一輪遙掛九穹高。此夕年年衆望勞。怕看野雲微點綴。忍聽溪雨遠蕭騷。蟾光射水蛟螭動。桂影籠山魍魎逃。坐惜華顚失淸賞。暗螢飛亂鵲驚號。</text>
<title>八月十六夜</title>,<text>雭雭西郊雨。冥冥北嶺雲。桂華那得見。梧葉不堪聞。淸節臨秋半。沈吟過夜分。憶曾天似洗。一鏡掩星文。</text>
<title>八月十七夜</title>,<text>白月仍生魄。玄雲未解圍。雨聲聞漸急。河影憶全微。輾轉深更徹。蹉跎夙計違。天風一掃洒。猶及見澄輝。</text>
<title>八月十五日至十八日。陰雨不止。</title>,<text>待月官城閉。中宵獨倚樓。詎知三日雨。空負一年秋。宿雀驚枝濕。飛螢喜廡幽。老夫霜滿鬢。今夕最堪愁。</text>
<title>戲簡永川吳明府景虛</title>,<text>槐密蟬鳴夏。桐疏鶴警秋。兩州纔一舍。孤坐未同遊。白首從吾老。黃昏特地愁。明朝向西去。只擬暫登樓。</text>
<title>奉簡竹陰趙怡叔佐郞</title>,<text>莫訝經春闕尺書。忍題何語問離居。秋來相望無窮意。只要身強不願餘。附次韻一首淸詩手自書。故人珍重問幽居。交情慣向窮途識。唯子平生信有餘。竹陰</text>
<title>寄贈林 聖翊 秀才 在錦山</title>,<text>一別陽山雪月中。峽天雲樹隔千重。逢人欲寄相思字。夜雨侵階語亂蛩。</text>
<title>吳景虛以海松子見遺</title>,<text>多謝永陽倅。一袋海松子。知我慈母衰。齒落妨甘旨。用此作餰粥。亦足當藥餌。感嘆何以報。腹中四十字。</text>
<title>永川近民堂。敬次圃隱先生明月樓韻。</title>,<text>海天霜落塞鴻回。節近重陽細菊開。高閣凌雲山勢斷。長沙畫野水聲來。四年南國身千里。萬事西風酒一杯。目極鳳城何處是。半峯斜日獨徘徊。</text>
<title>秋日題衙軒</title>,<text>一着朝衫百計違。未曾窮歲臥荊扉。雪花古塞三如席。梅雨炎方五化衣。白髮摠從官裏得。靑山徒向夢中歸。掛冠神武終何日。南嶠還驚北雁飛。</text>
<title>九日。奉簡林典籍 檜 公直，李庶尹 命俊 昌期。典籍時謫梁山。庶尹時謫盈德。</title>,<text>楚客登臨日。蠻鄕竄逐臣。只應增惡抱。誰與作佳辰。吏役身何倦。交遊意最親。黃花不同賞。空送白衣人。宋王九辦曰。登山臨水送將歸。</text>
<title>重陽</title>,<text>瘴煙無地望中宸。木落江潭雁又賓。四歲兩州三九日。盛朝多士一孤臣。樽浮菊蕊寒香重。妓戴萸房艶態新。却幸菲才叨聖渥。華筵隨處壽慈親。</text>
<title>答白善鳴 振南 進士書</title>,<text>一別都城雪。秋風五聽蟬。湖中猶不見。嶺外更無緣。對月心相憶。逢僧信忽傳。西南幾千里。黃葉滿山川。一別都城雪。春天五見梅。黃冠臥水石。紫綬走風埃。幽事眞堪羨。殘生只自哀。寒亭對歸使。搔首句難裁。</text>
<title>寄松湖白進士善鳴</title>,<text>智異山分界。乾坤各一涯。如何五歲別。又是九秋時。世泰唯耽酒。身危欲廢詩。兩鄕今日意。應只菊花知。</text>
<title>復用前韻。答趙怡叔。</title>,<text>廿八驪珠滿紙書。瘴鄕三歲隔田居。紫毫斑管尤多感。忍是年前起草餘。右。謝寄黃毛筆。題詩欲報故人書。北郭東京共索居。千古山河三姓後。五更風雨九秋餘。</text>
<title>寄贈白進士善鳴</title>,<text>錦州相望旅魂銷。移守鷄林地更遙。嶺石拆天盤鳥道。海雲垂野吼鰌潮。雪殘郵館叢梅發。霜重官橋斷柳凋。何日眼靑同把酒。白頭身事坐蕭條。</text>
<title>謹次月沙相公寄示之韻</title>,<text>本是松桂性。肯爲霜雪摧。晨星千里隔。秋月兩章來。鳳口明時詔。龍鬚異日灰。柴荊休歎老。和鼎待鹽梅。前途何太險。堪戒後車摧。雲雁銜蘆去。燈蛾觸焰來。誰能怨飄瓦。爭欲溺燃灰。願作吳門卒。無人認姓梅。</text>
<title>九月二十日。見邸報。諫院以善山試所擧子作亂。罷場潰出論啓。試官都事朴公善長及余與安東府使李公弘胄。竝坐罷。</title>,<text>一爲南郡吏。三見北鴻賓。正屬思歸日。仍成坐罷人。手拋靑綬印。頭戴白綸巾。自此衡茅下。琴書好養眞。</text>
<title>九月二十六日。發慶州。鄕校，書院諸儒生。追至大谷里。設餞筵。戲書以贈。</title>,<text>秋風吹我故園歸。正欲抛官罷亦宜。象闕一分金虎重。鼇岑十看玉蟾虧。本非廉守來歌暮。豈有何君去見思。慙愧靑衿勞遠餞。白頭翁說是新儀。</text>
<title>九月二十九日。行到阿火驛。戲示送行諸人。是日。次永川郡。驛在州西三十里。北至永川四十五里。</title>,<text>去年十一月二十四日。上任。迄今九月二十九日。共三百日。慶州境內凡十三面。民戶共五千三百六。人口共一萬七千七百三十九。二年三百日留連。戶五千人萬七千。窮巷幾曾驚悍吏。逋租時復責荒田。權衡斗斛生鞭箠。雪月風花入管絃。歸路始慙無惠化。只應遺謗滿山川。余嘗喜出遊山水間故云。</text>
<title>九月三十日。次新寧縣。自永川北至新寧。四十五里。</title>,<text>明遠樓朝發。新寧縣夕投。朔風飛木葉。羈雁叫沙洲。此日三秋盡。平生萬事休。儻非歸去興。蕭瑟詎堪愁。</text>
<title>十月初一日。宿召溪驛。初二日。次軍威縣。道中記興。</title>,<text>嶺南風日暖。十月隕微霜。野柳寒仍綠。山桑晩始黃。鷄豚散平圃。鳧雁聚深塘。一一供詩料。歸途不厭長。</text>
<title>十月初三日。次比安縣。自軍威北至比安縣。三十七里。</title>,<text>竹外靑山柳外沙。縣齋寥落似田家。斜陽駐馬無人問。步入中庭嗅菊花。一階梧竹淨無埃。晩菊經秋獨自開。認得使君官政簡。訟庭紅葉覆蒼苔。</text>
<title>屛山口占 在比安縣內</title>,<text>谷狹初無逕。巖平却有臺。樹圍村掩映。沙坼澗縈回。暝靄埋松嶂。寒花點石苔。晩來幽興極。孤嘯重徘徊。</text>
<title>十月初四日。憩安溪驛。在比安地 宿醴泉多仁縣。初五日。渡守山津。在尙州，醴泉兩界之間。 憩咸昌德通驛。宿聞慶幽谷驛。</title>,<text>日日無風日日晴。板輿安穩過長亭。天公定識行人意。冬暖如春草尙靑。</text>
<title>贈幽谷驛吏方鐵同</title>,<text>我曾祖容齋先生集南遊錄中。有方潔吟。其敍曰。幽谷驛舊有文匡公記。釘于壁。燕山甲子。公被害。官命撤去。驛吏方潔藏之謹。及反正。復出釘之。嗚呼。當時士大夫用心。有能如潔者乎。余感而有吟。其詩曰。庶流未易輕。潔也尤瑰奇。甲子禍滔天。人命如奕棋。哀哉涵虛公。棄身荒塞陲。焚如及題詠。令甚風火馳。幽谷板上記。巨筆宏其辭。潔也夜抱歸。十襲終不疑。是豈有所要。中心難自欺。漢運旣反正。趙璧亦無虧。我今過古驛。覽之雙涕垂。嗚呼若潔者。可爲士林師。又有近體詩一首曰。驛吏有方潔。吾詩曾一云。斯人今幸見。此事古難聞。名豈榮枯變。心無貴賤分。紛紛輕薄者。何物是浮雲。文匡公。乃大提學洪公貴達。涵虛。其號也。公本咸昌人。公之往來于朝。潔必爲之執鞭者也。某嘗讀是詩。多潔之義久矣。己酉秋。自萊山罷歸京城也。行到是驛。問潔後世。得見胤男。與之道其故而去。今而來過。胤男已於辛亥夏歿矣。又求潔後。幸得鐵同。蓋潔子一曰一。一子一曰平。平子四。曰六。曰七。曰八。曰九。七八。無子。九子一曰胤男。胤男無子。六子一。曰繼齡。繼齡子三。曰豐積。曰富積。曰善積。富積，善積。無子。豐積子一。曰鐵同。鐵同於潔。六世孫也。噫。自燕山甲子。迄今甲寅。百有十年之間。潔之後傳于六世。只有一鐵同在焉。而問諸鐵同。潔之爲潔。旣不能知之。又惡能知我曾祖潔其潔而詠歌之也。潔爲潔而潔其潔者。至鐵同尙不能知。況後於鐵同者乎。在鐵同且不能知。況非如鐵同者乎。余竊恐自此而往。是驛之吏矇然。將不知有潔。潔之有世茫焉。亦無以考。故每到是驛。必求潔後。詢厥系屬。形諸文字。旣以示潔之後。又以示我曾祖之後。後於我而路於是者。留爲是驛一故事也。時萬曆四十有二年歲在甲寅冬十月初五日甲申。德水後人書。爾是方吏後。吾爲容相孫。初逢似曾識。茲事共誰論。義氣一夷險。世情多覆翻。千秋幽谷驛。名與兩篇存。</text>
<title>幽谷驛。傷方胤男。</title>,<text>廢朝獨護涵虛板。容祖曾題方潔篇。逢着後孫論舊地。六年重過草連阡。</text>
<title>十月初六日次聞慶縣道中述懷</title>,<text>峽內風霜早。冬初氣候嚴。潦收灘減響。嵐卷岳增尖。餓雀鳴疏柳。寒鳧隱槁蒹。蕭條歲暮意。鬢雪不禁添。</text>
<title>十月初七日。踰鳥嶺。</title>,<text>伊昔辭萊府。如今罷月城。危途再行色。徂歲六秋聲。晼晩柴荊計。崎嶇竹帛名。老龍湫底伏。應笑謾勞生。</text>
<title>十月初八日。發安保驛。憩水回里。宿忠州丹月驛。驛在獺川之上 厥明日。朝雨。不得行而作。</title>,<text>丹月驛前水。樂天亭下流。江寒未乘舸。雨暗且停騶。鷗鷺定相待。雲山空復愁。歸心逐逝浪。先到故汀洲。獺川之水至廣津溢而別流爲一派曰新川樂天亭乃東蠶室也在於新川之上余家臺山別墅在蠶室之下</text>
<title>十月初九日。雨晴晩行。宿崇善里。初十日。次石院。</title>,<text>三日郵程六日期。暫時行又歇多時。官僮不識承顏地。却笑家貧去故遲。</text>
<title>十月十一日。過竹州。憩承甫院。宿陽智縣。院在竹州地。陽智別號。秋溪。</title>,<text>今日畿州路。秋溪近漢陽。卽看奴僕喜。方認旅羈傷。錦水星三昴。鷄林露一霜。鬢毛明鏡裏。那得不成蒼。</text>
<title>十月十二日。憩龍仁縣。宿廣州板橋院。</title>,<text>昔向湖州去。今從嶺路歸。客心渾似夢。誰悟主人非。</text>
<title>十月十三日。渡三田浦。余於辛亥十月十二日。渡漢江。赴錦山。迄今甲寅。四寒暑矣。有感于懷。舟中口占。是日。宿臺山。翼日。入京城。</title>,<text>淸漢滔滔接廣津。北歸南邁此江濱。初分錦虎當辛亥。忽解羅龜是甲寅。十月風煙仍似昔。四年人事幾回新。扁舟直欲乘流去。不向緇塵更誤身。</text>
<title>丁巳六月初二日乙未。以備邊司薦。授江華府使。初十日癸卯。拜辭而行。西坰柳相公用晩翠堂韻。追寄爲贐。敬步其韻。庸述微志。備局堂上。凡於議薦之時。各擧一人。公時任備局。以余膺擧。時余新遞左副承旨。初十日。出宿城外。翌日。奄遭伯氏僉知公喪。不得登途。是月二十二日。始得上任。</title>,<text>己亥淸和釋褐人。佩符關郡自壬寅。西南湖嶺仍東尹。四十星霜又七春。却荷吹噓叨迪簡。兼拚咳唾賁征輪。亂中負米羈棲地。五馬生輝一慘神。余於萬曆己亥春三月。庭試擢第。閏四月。放榜。壬寅冬十二月。始爲端川郡守。後歷洪州牧使，東萊潭陽府使，錦山郡守曁慶州府尹。端在關北。洪在湖西。萊在嶺南。潭，錦在湖南。慶則古號東京。余生於隆慶辛未。迄今萬曆丁巳。四十有七歲。壬辰夏海賊之亂。余奉先太夫人。奔竄關北。癸巳冬。來寓是府西城內民家。駐凡三載。太夫人甲辰閏九月棄代。故篇末云。附元韻江都一府盛民人。左右津名甲與寅。列鼎專城七邑養。慈闈八袠六年春。知音敢道能推轂。閱世空悲老斲輪。更擬郵筒賦松竹。古來幽獨畏傷神。西坰曾與東岳令公。和答晩翠堂寅字韻。東岳令公爲養老之江都。復用原韻。贈之。監察李琡。以晩翠名其堂。求詩文於縉紳諸公。</text>
<title>題府館東軒壁上</title>,<text>畿內關防島上州。海門江口勢環周。國朝置鎭三千戶。王氏移都四十秋。卽墨獨全齊走日。晉陽方屬趙歸謀。龍鍾恐負明時寄。手握靑萍倚古樓。</text>
<title>鎭海樓 在甲串津</title>,<text>鎭樓迢遰壓河梁。鐵鎖譙門石壘長。漢水北來分一派。海天西望接三方。地形自昔金湯險。王道如今玉燭光。坐嘯曲欄潮滿港。歸帆無數雜漁商。</text>
<title>奉和滄洲車僉正追次五山韻見贈之作。</title>,<text>乙未四月十九日。車五山以祈雨典祀官。抵松嶽。路出江都。時余避兵亂。僑寓府城內閭舍。五山用客館板上韻。見示。余乃和之曰。落日層樓望。秦川隔遠岑。鳥隨雲共沒。愁與病相侵。嶺徼春初滿。湖城歲欲陰。每吟王粲賦。羈恨到如今。今者。余剖符于茲。滄洲以太常官。監刈通津。適來訪余。五山歿於乙卯三月二十五日。已踰再期。遂誦五山遺什。相視而欷。追思往事。杳若夢中。感今懷舊。泫然良久。滄洲因步其韻。余亦同賦云。時萬曆丁巳八月二十有二日也。二十年前句。蒼茫海上岑。詞場一夢覺。官閣百憂侵。古木含秋響。寒雲起夕陰。太常能繼和。才格冠當今。樓認曾憑檻。山憐共對岑。文星九原落。太守二毛侵。樹老秋聲早。天晴海氣陰。少蘇揮筆處。坐視昔猶今。</text>
<title>奉次車滄洲留贈詩韻</title>,<text>玉麟頒下彩雲端。江邑黎氓拭目看。當日鼓鼙愁動地。卽今湖海喜安瀾。主人蝸室仍如故。客子鶉衣不耐寒。二十五年輸一瞥。悲風吹樹坐摧肝。癸巳冬。避兵亂。來寓於府吏高希淡之家。乙未秋。還京城。甲辰閏九月。丁內憂。附元韻直辭雄略冠朝端。武緯文經股掌看。畿服一區嚴鎖鑰。海門三路壓波瀾。長洲月落潮聲急。古堞風生霧氣寒。料得使君揮健筆。百篇傾倒繡心肝。滄洲</text>
<title>書學允上人詩卷</title>,<text>有母懷鄕土。爲僧避俗徒。好粧書籍賣。勤辦旨甘需。杖逐隨陽雁。囊輸反哺烏。平生墨行者。幾許謾名儒。</text>
<title>贈學允上人。用滄洲車僉正韻。</title>,<text>逢僧江國憶洪都。龍鳳山光水墨圖。惆悵十年南又北。白頭重對八峯無。師。洪州人。住龍鳳寺。</text>
<title>追次五山車僉正贈思一上人韻</title>,<text>七子非先輩。三都在下風。北邙秋草遍。南郭故廬空。慘淡僧牋上。從容海郡中。陽春不可和。雜擬愧文通。郡城聞夜雨。江浦起秋風。遁俗形爲累。尋眞計又空。白蓮雲嶂外。靑鶴洞天中。一錫行無住。禪心悟六通。</text>
<title>贈愼博士 天翊 甥</title>,<text>去歲君亡弟。今年我哭兄。初心只倉卒。遠日漸分明。海嶼相尋地。秋燈一種情。群飛有鴻雁。何事互悲鳴。</text>
<title>經石洲權汝章舊居</title>,<text>高麗山前烏里陂。詩翁曾此結茅茨。芙蓉淸水驚人語。鵰鶚秋天出俗姿。晉代尙憐埋玉樹。翰林徒憶解金龜。傷心不待隣家笛。臥柳西風集鸒斯。</text>
<title>追次權汝章贈法林上人韻。示靈樹上人。</title>,<text>萬曆丁巳九月二十一日。差祭官。詣豐德齊陵。路由府北洪海里。見汝章舊墅在烏里川上。夕到陵下。遇樹師。言汝章曾在江都。遊白蓮寺。贈其師法林長律一首。爲余誦之。愴然有感。追步其韻。以自遣云。天地何心理可疑。若人名姓小兒知。坐思豹隱鴻冥日。忍見芝焚桂折時。鷗鷺有盟江渺渺。竹松無逕草離離。對僧秋夜傷神事。纔過山陽又聽詩。</text>
<title>寄心印上人 師時住天磨山佛敎庵</title>,<text>聞說高僧入定深。白雲流水共無心。天磨不用三年住。一訪摩尼海上岑。</text>
<title>獨坐書感</title>,<text>朔風動江海。寒日隱山岡。慘慘雲陰黑。蕭蕭木葉黃。自然驚歲暮。況乃感人亡。孤雁失儔侶。此時鳴且翔。</text>
<title>府舍雨中。有懷權汝章。仍柬宋子深 淵。</title>,<text>我友席上珍。今成松下塵。本是鳳鸞質。只應狐兔隣。寒雨滴空館。暝煙生古闉。子期思舊意。獨坐待元賓。</text>
<title>林咸陽 㥠 母夫人徐氏挽詞</title>,<text>憶送魚軒小雪天。咸陽不是偶同年。陶家截髮供賓慣。孟母遷坊敎子專。七袠仍臨三鉅邑。一堂曾設八榮筵。錦城此日歸眞宅。未奠靈床淚逬泉。</text>
<title>題徹雲上人詩軸。用五峯相公韻。</title>,<text>歲暮窮陰迫閉關。江城寥落坐凋顏。毗盧帝釋重溟上。佛日天王積翠間。霜髮已從香土老。衲衣能占道機閑。興公賦就纓難解。羞向高僧說愛山。</text>
<title>贈惠安上人</title>,<text>萬方聞說祝生東。要見金剛第一峯。回首深慙五百里。紅塵四十七年蹤。</text>
<title>奉次觀察使柳令公 希亮 戲示之韻</title>,<text>十一月二十日。以太祖康獻大王影幀陪從諸臣支供差員。如水原。竣事將還。方伯柳公率都事。設餞于府使衙軒。禮曹郞官亦與焉。比夜亡酒。府使追挽。帶鉤盡破。余因醉倒於方伯之座。禮郞扶而起之。枕之以膝。及至酒醒。鷄已三鳴矣。方伯以詩追戲曰。醉後不知觀察使。屛間謾擲玉麟符。輒步其韻而謝之。牙門禮重異京都。酒席能容下大夫。金帶破從防禦挽。玉山頹許佐郞扶。丙侯且貸車茵吐。曹相休嗔吏舍呼。雅量似公今始見。一生曾佩七魚符。水原府使。時兼京畿左道防禦使。</text>
<title>寄示白蓮，積石兩寺讀書儒生。</title>,<text>聞說三冬集勝林。少年諸子古人心。朝披黃卷偏忘食。夜對靑燈共惜陰。紙被有稜風力峭。石門無逕雪花深。馬軍走送鴟夷酒。高聳吟肩試一斟。</text>
<title>用前韻。贈任生景游。</title>,<text>年纔十七騁書林。聰敏還能苦用心。近體卽看追鄭谷。長篇爭說敵汾陰。欲敎筆力凌雲健。須待詞源倒海深。坐咀百家華滿腹。六經終要及時斟。</text>
<title>用前韻寄全生以敏</title>,<text>愛君才格秀儒林。玉樹淸姿錦綉心。詞賦直須攀屈宋。篇章不獨跨何陰。溪風簸雪寒雲重。石路盤崖古刹深。要與論文隔層嶺。凍醅初潑惜孤斟。</text>
<title>十二月十四日大雪。翌朝始霽。用前韻。</title>,<text>玉霙如糝滿平林。曉起幽齋爽道心。高臥掩扉傳洛下。朗吟撑艇憶山陰。藍關控馬南遷遠。屬國呑氈北窖深。身際盛時紆紫綬。綠蛆浮瓮坐頻斟。</text>
<title>十二月十五日。雪夜對月。用前韻。</title>,<text>雪霽山城玉作林。月輪徐輾到天心。千村忽似三淸界。六合都無一點陰。鶴氅步尋梅塢滑。鴨鑪吟傍竹窓深。尖風徹曉寒侵骨。坐對雲罍手自斟。</text>
<title>十二月十七日。大雪復作。用前韻。</title>,<text>比年勤雨檮桑林。木德從今認守心。臘雪滿山三尺厚。朔雲垂野一冬陰。潤霑隴麥連天秀。寒辟官蝗入地深。田父占時應共喜。不妨蕉葉十分斟。</text>
<title>十二月十八日。雪後寒甚。用前韻。</title>,<text>朔風號野雪縈林。兀坐憂民攪寸心。海凍不流凝積素。天昏無色閉窮陰。樵肩乍息廚煙薄。汲手頻呵井逕深。安得釀成千斛酒。一州寒餓與同斟。</text>
<title>戊午元日</title>,<text>寥落吾生事。元朝益可傷。坐拈椒柏酒。忍誦鶺鴒章。只自思南郡。無因慰北堂。曉來城畔柳。空復改年光。曾於潭，錦，慶三邑。伯，仲氏來會正朝上壽酒。故第三聯云。</text>
<title>立春門帖</title>,<text>北山烽火平安報。東閣梅花次第開。白日漸遲公事少。祝堯長捧紫霞杯。田翁社酒村村鼓。海客漁歌浦浦舡。雪霽麗譙春又到。摩尼山下水如天。桑村麥隴謳歌盛。漁戶鹽田賦後輕。花繞海山波似鏡。太平時節聖人氓。慈親鶴髮三千歲。聖主龍顏十萬齡。淸曉黃堂柏葉酒。更將多黍祝租丁。八十如今又七年。朱顏不改鬢仍玄。蟠桃結子須臾事。坐看桑溟變作田。春入高堂愛日長。宿痾都去體逾強。從今不用栽萱草。身本無憂豈有忘。</text>
<title>贈煕悅上人。追次石洲權汝章韻。</title>,<text>烏石江上人不歸。玉女峯前春又到。小樹桃花古藤陰。至今腸斷城東道。黃公酒壚迹已空。白蓮淨社名獨好。悽悽錦里求友篇。寫與當時悅長老。師住府西高麗山白蓮寺壬子四月初一日。汝章以宮柳絶句。被鞫殿庭。初二日謫配咸鏡道慶源府。初四日。出就道。疾革不能行。停東門外路傍人家。初七日晡時而逝。先是。嘗有人題其家牖上曰。況是靑春日將暮。桃花亂落如紅雨。權君更進一杯酒。酒不到柳聆墳上土。汝章歿其牖下。其日申時立夏。庭有桃花。零落紛紛。噫。勸換書權。劉伶換書柳聆。汝章詩禍。實出於柳家。聞而媒蘖之也。人之死生禍福。莫非前定。痛矣哉。</text>
<title>寄簡任博士 叔英 茂叔，鄭翰林 百昌 德餘。</title>,<text>欲哭不能歌不可。兩鄕今日一般情。世間書疏吾全廢。莫怪開緘隱姓名。</text>
<title>戲占絶句二首。寄上月沙李尙書。</title>,<text>西多獐鹿北鰱魴。嶺海之南橘柚鄕。行向此中堪飽喫。死生無愧別何傷。舌欲成喑耳欲聾。一身無用是雙瞳。見難忍涕聞驚骨。終恐狂言誤此翁。</text>
<title>鑷白髮</title>,<text>白髮如春草。朝朝鑷又生。流年縱可駐。其奈感時情。</text>
<title>長溪夫人趙氏挽詞</title>,<text>貞敬曾封府院門。功名蓋代壼儀尊。壯元承旨眞豪士。王子夫人是幼孫。東海桑田看忽變。長平坑卒向誰論。兩壬否運無家國。大耋還堪慰九原。童丱初依孟母隣。王家少弟最相親。淸時富貴尊榮地。晩歲零丁契闊身。送米起居纔荷答。索灰消息遽傳眞。休言八十今加六。北望天涯倍愴神。</text>
<title>李監察 琡 祖母李氏挽詞</title>,<text>八十高堂又一年。有孫生子到曾玄。中間孤苦三從欠。畢竟康寧五福全。驄馬田園歸獨早。海鄕蝦菜養方專。隣舂遽輟應相弔。晩翠門闌近古阡。</text>
<title>金判官 季男 挽詞</title>,<text>憶昨吾兄歿。公來哭甚哀。未曾移歲律。何遽掩泉臺。款曲通家義。蕭條輔世才。江城望湖路。不得奠單杯。公之弟壻我哥子。自此兩家如一家。友愛偏知出天性。沈冥誰信蘊才華。暮年五品宦仍薄。浮世六旬齡詎遐。惆悵龍轜返湖曲。柳堤門巷夕陽斜。</text>
<title>李判書 志完 挽詞</title>,<text>鳳凰池上早蜚英。形像麒麟際聖明。白雪唱高華使服。紫泥銜遠島蠻驚。縱橫甲第婚姻盛。大小尙書父子榮。四十三年成一夢。春風吹淚向萊城。</text>
<title>黃參議 致敬 母夫人安氏遷葬挽詞</title>,<text>昌順名家甲我鮮。中遭險釁繼沈綿。城西塞北三千里。地下人間二十年。白首先歸常異室。黃腸重斂始同阡。山稱洪福眞靈趾。後裔從今慶益延。兵間卜地未應詳。更忍前喪殺後喪。纔闋三年纏素韠。旋趨百里啓玄堂。春回楊隴松楸盛。風送江舟日月良。鄒木好襄防墓事。度支誠孝格穹蒼。</text>
<title>仲春雪後。夜坐口占。寄上月沙李相公。</title>,<text>南北東西行未行。莫將身世枉關情。寰區只恐無寧日。嶺海何憂必喪生。二月天寒三大雪。五更人靜一長檠。孤懷耿耿重江阻。欲寄新詩句不成。獨坐空堂仍獨行。傷時不語只傷情。隴雲杳杳人何去。江草萋萋春自生。朝案却餐憑曲几。夜窓無睡對寒檠。慈闈八十方纏疾。直欲投簪計未成。附次韻一病元知有此行。那將榮落動吾情。孤臣罪大誠難赦。聖主恩深欲竝生。僦屋尙移燒藥竈。閉窓猶對讀書檠。投荒倘得閑風日。未死餘年摠玉成。月沙去歲深冬作遠行。松楸霜露動微情。極知抱疾終歸盡。不是緣詩太瘦生。阮籍錯爲靑白眼。昌黎奚擇短長檠。年今七十身宜退。却笑災來在宦成。西坰</text>
<title>卽事口號</title>,<text>日日都門西復東。征人相逐路無窮。如今莫唱陽關曲。瘴海陰山是洛中。去者誰還行更多。玉門銅柱摠天涯。秦城今日春風起。幾處新梅有主花。語固當然默亦然。此身何處此時全。城南席藁眞堪怪。萬事無心七十年。</text>
<title>恭題宣祖大王御筆墨竹圖</title>,<text>曾見金河西題成廟御筆墨竹圖末曰。根枝節葉盡精微。石友精神在範圍。始覺聖神侔造化。一團天地不能違。刊行于世。今者。羅州印本墨竹。乃我宣祖大王御筆也。敢效河西體。作爲絶句。敬書其下。恭惟宣祖大王嘗於禁中。命伐三色桃樹。因有詩曰。夭桃一朶花。變幻二三色。植物尙如此。人心應反側。故首句云。曾聞三色桃花伐。却覩琅玕寫一莖。四十二年培養地。幾人今日保堅貞。</text>
<title>贈白生員尙賓 善鳴之子</title>,<text>匹馬春江渡幾津。海城相訪別愁新。鄕閭歸日翁如問。病起東風鬢似銀。</text>
<title>贈李泰叔 亨長 進士</title>,<text>回頭三十又三春。璧水聯裾有幾人。靑瑣侍臣俱寂寞。不妨猶戴白綸巾。</text>
<title>疊前韻。贈別李進士，白生員。</title>,<text>春到悽悽不似春。冷雲疏雪更愁人。時危不敢分明哭。故對離樽淚濕巾。斷腸官柳一枝春。折贈南歸北去人。別後雲山各千里。幾時重與落烏巾。</text>
<title>重贈白生員尙賓</title>,<text>人情別久自相忘。何事乘春訪海鄕。見面悤悤却分手。老懷無賴只增傷。靑山漠漠路迢迢。野雨新晴水沒橋。日落津亭人欲去。春風搖蕩木蘭橈。</text>
<title>奉寄橘屋尹景說正郞，松湖白善鳴進士。兩君皆居海南縣。</title>,<text>頭輪山北海南堧。半百相思路幾千。橘屋詩豪仍白㡌。松湖草聖是靑氈。古來世事無今日。春到梅花似去年。欲寄封書問消息。夕風吹雨暗江天。</text>
<title>卽事口占</title>,<text>處獨常如人在旁。語曾無聽口逾防。愁來直訝乾坤窄。病起翻嫌日月長。白髮暗揮新涕淚。蒼生空着古衣裳。寬心是酒吾偏嗜。醉輒顚狂且覆觴。</text>
<title>謹次滄洲車僉正韻</title>,<text>鶴汀歸夢在垂綸。謾入承明廁從臣。五馬流連七大府。百年疏懶一閑人。城隍寂寂閭廛古。島嶼茫茫草樹春。未報國恩驚白鬢。紫宸東望倚樓頻。</text>
<title>三月三日。奉次車滄洲韻。</title>,<text>世間誰見學仙靈。只要樽前不暫醒。況是春風最佳節。滿城煙雨柳初靑。附原韻老大眞難養性靈。詩憐吟詠醉憐醒。三三又得纖纖雨。天意分明助踏靑。滄洲</text>
<title>三月三日。奉贈車滄洲。</title>,<text>府堂寥落似禪龕。誰料騷翁此駐驂。桃蕊夾蹊紅半綻。柳絲搖岸綠初含。新詩堪詠一觴一。麗日正逢三月三。天意亦應偏好事。野煙和雨暗江潭。</text>
<title>贈法林上人。追次石洲權汝章韻。</title>,<text>師。海西人也。去年秋。始見師之弟靈樹於齊陵衍慶寺。說洲翁嘗與師游。仍誦洲贈師詩。請余和。余乃步其韻而贈之。今以祀官到厚陵興敎寺。師見余。出示洲手迹。則樹所誦也。師亦索和。輒復用其韻。以記卽事。留爲後日之覽云。時萬曆戊午春三月十有一日也。相看一笑兩無疑。水月禪心老子知。憶昨初逢樹公地。言師常對石翁時。東躋楓嶽南方丈。曉踏天冠暮俗離。安得金篦刮眼膜。後車堪戒旋哦詩。</text>
<title>喜靈樹上人至</title>,<text>去年秋夜宿齊陵。萬木寒聲一點燈。與爾此時成軟語。至今相憶似親朋。簿書衮衮身仍縶。江水盈盈月幾絙。錫杖忽乘花雨到。獨憑烏几晩愁凝。</text>
<title>書示靈樹上人</title>,<text>相逢亦無語。相別卽相思。此意果何意。爾知吾未知。野雲濃似墨。江雨細如絲。心與境俱寂。春風吹柳枝。</text>
<title>戲留靈樹上人</title>,<text>昨日柳絲黃。今日柳條碧。昨日杏萼紅。今日杏花白。以我淸意味。對此好時節。僧來不遣去。山月圓仍缺。朝對城前山。暮對城前山。山雲起復滅。山鳥去又還。心靜境不喧。世忙身自閑。卽此是樂地。何必出人寰。</text>
<title>題靈樹師詩卷</title>,<text>府中何事強留僧。坐我金剛最上層。寒乞客來如怪鳥。不堪鳴喚使人憎。花塢雨晴紅旭昇。柳堤風軟碧煙凝。跏趺鈴閣靜相對。身是使君心是僧。如歌如哭鳥聲亂。半雨半晴嵐氣濃。留僧十日又五日。日日名山千萬峯。城外垂楊風倒吹。城頭雨濕杏花枝。老夫無限傷春意。更耐山人歸去時。</text>
<title>送靈樹上人還齊陵衍慶寺</title>,<text>雲暗山頭雨滿空。遶堤煙柳颺春風。津流渺渺郡城北。寺院寥寥陵樹東。江月共看盈又缺。野花方衍白兼紅。人非木石眞堪笑。去住依然此日中。</text>
<title>書儀禪上人詩軸</title>,<text>禪也年今三十三。名山四十四幽探。東登骨岳投關北。西過香峯走嶺南。草屨有蹤皆水石。銅甁無影不雲嵐。鬢毛雪白身匏繫。坐使江州太守慙。</text>
<title>題淨水寺浮屠殿</title>,<text>千古浮屠殿。摩尼岳麓東。山回人境隔。天豁海門通。蜀魄啼斜月。梨花墜暗風。慙爲虎竹累。一宿別禪翁。</text>
<title>淨水寺。贈學玲上人。追次權汝章韻。</title>,<text>海中孤嶂雨花天。百八眞珠一味禪。浮世傷心無限事。獨吟遺句憶詩仙。</text>
<title>三月三十日</title>,<text>春至亦無興。況云春遽歸。老身那再健。愁鬢已全稀。鳥怨競相咽。花嬌空自飛。明年詎可料。獨酌對斜暉。</text>
<title>四月初七日 權汝章歿日也</title>,<text>每年今日骨如銷。況此江城坐寂寥。一樹桃花紅又落。萬條楊柳綠仍搖。牙絃已向鍾期絶。湘魄難憑宋玉招。回指山陽舊廬在。野風吹雨暗官橋。</text>
<title>寄柬疏庵任博士茂叔</title>,<text>今日懷兄淚。君家喪弟心。況吾慈母老。又此宿痾深。官因兼喜懼。道豈異升沈。莫怪音書絶。雲山隔海潯。</text>
<title>用前歲見寄之韻。復柬任茂叔。</title>,<text>幾時重入上東門。紫陌風塵白日昏。聞說三年採蕨地。一間茅屋傍山根。沁州城上望龍門。峽樹蒼蒼海霧昏。春恨只應均兩地。紫荊花落憶同根。</text>
<title>寄上西坰柳相公。用晩翠堂韻。</title>,<text>扈聖詞臣共幾人。兩朝宗伯協惟寅。龍頭早對三千字。龜息方躋七十春。翻覆無常雲變狗。盈虛有數月成輪。莫憂岐路風波起。忠義平生質鬼神。</text>
<title>寄簡申 易于 正字</title>,<text>四月今年閏。田居麥熟遲。一簞應已罄。千卷詎無飢。門館通家日。兒童受業時。莫嫌陶令米。晨夕要相資。陶令。乃陶胡奴。送米事。出世說。</text>
<title>奉次月沙李相公見寄之韻。兼柬朴說之，洪輝世兩令公。三家遣奴。時適偕到。</title>,<text>一札魚書絶。三僮雁影連。翻思浿江路。忝逐攝提年。擯落應無憾。淸貧共可憐。烏程有餘俸。未害附歸船。海城愁闃寂。灣館憶留連。輟祿逾三月。隳官近十年。苟全方自愧。能忍且誰憐。日日風潮上。歸心逐釣船。附原韻古憶江都相。盈盈一水連。風帆纔半日。遠別已三年。傲吏眞堪隱。羈臣只自憐。窓前櫓聲過。疑是子猷船。月沙</text>
<title>答李佐郞 明漢 用行字韻見問</title>,<text>浿外曾隨儐使行。至今門下荷高情。通家父子孫三世。失路憂悲苦一生。祖帳市醪寒凸斝。直廬宮燭暗銷檠。春江極目添離思。喜見新詩句老成。</text>
<title>戲簡任茂叔</title>,<text>莫嗔無一字。吾意在雙魚。離居勸加飯。此外報何如。</text>
<title>奉寄趙持世 時領妻子。歸南原別業。</title>,<text>君歸白屋我黃堂。江北江南路杳茫。智異岳連嵐瘴重。摩尼峯斷海天長。居均苦樂猶相戀。迹間昇沈詎可忘。今日所期身各健。莫敎憂惱鬢添霜。</text>
<title>奉柬石陽正 時住公州田莊。不肯還京。</title>,<text>石陽公子筆如神。早向淇園喜寫眞。心與此君今不愧。閉門湖外絶風塵。草綠湖西春復春。王孫何日北歸秦。江城一夜相思處。萬箇琅玕葉葉新。</text>
<title>奉贈具敎授</title>,<text>具君 湘。本府人也。自少窮經。常誦春秋。七十三歲始中乙卯榜生員。時爲府敎授。年垂八十雪蒙頭。筋力猶強且朗眸。晩擢生員除敎授。早通經術誦春秋。鄭虔本自功名薄。梁顥終當志業優。坐愧倥侗忝府主。知公艱阨未能賙。</text>
<title>申正字以開城府煮酒一壺見遺 曾爲大夫人。囑正字。求諸松都官。</title>,<text>夏月松京酒。曾聞煮法眞。辣因椒味重。甜以桂香新。本要供慈母。何言荷故人。感茲能錫類。休比乞諸隣。</text>
<title>法林，靈樹，戒元三上人來訪。</title>,<text>法林無事臥雲根。靈樹誰言踵戒元。暇日驚逢三釋子。公庭幻出一祗園。說金剛處風生榻。問妙香時月上軒。州吏不知丘壑趣。定嗔迂叟愛桑門。</text>
<title>壽詞一首。寄上五峯相公。五月十六日</title>,<text>蝸牛左角戰方酣。背郭新居結睡庵。天上謫仙元姓李。人間老子復稱聃。香山六十才加六。桃實三千待着三。想得獻圖齊祝頌。德星文彩擁弧南。公一號睡窩</text>
<title>寄謝白善鳴以圓扇見遺</title>,<text>寶箑來南國。知吾奉北堂。製憐團比月。麾愛潔逾霜。畏日三庚熱。輕飆一枕涼。平生白上舍。至孝似黃香。</text>
<title>六月十二日己巳。出都城還府。道中作。</title>,<text>不到秦城才一春。傷心萬事與時新。門墻寂寂多空宅。車馬紛紛少故人。漢日尙流梁傅涕。晉朝誰汚庾公塵。扁舟江海却歸去。白首寸心懸紫宸。時以公事入京城。卽歸。</text>
<title>扶醉出城。戲贈友人。</title>,<text>扶路醉歸君莫嗔。醒時何忍出城闉。街南街北舊行處。太半人家無主人。</text>
<title>大風</title>,<text>六月二十六日夕。大風動地東南來。勢翻八溟若激電。響振五岳如奔雷。田婦只憂禾稼偃。里翁方懼屋廬頹。辛卯年間我已驗。念時中夜起徘徊。</text>
<title>題馴鶴軒詩軸 成司果汲。號馴鶴翁。</title>,<text>昔聞緱氏山頭客。駕鶴昇天是七夕。七夕今逢馴鶴翁。定知王子人間謫。</text>
<title>重贈馴鶴道人</title>,<text>胎禽本自出風塵。不是仙翁不可馴。今日見君詩滿軸。聽松門戶果淸眞。汲。乃聽松先生庶猶子也。</text>
<title>七月初九日。祗受府尹敎旨。肅拜而作。時備局啓辭。以府使陞府尹。以重體統。使之料理江都。改批敎旨。是日來到。</title>,<text>太守新陞尹。前朝舊徙都。地形留險固。廷議備艱虞。廩匱增租賦。軍興減版圖。心慙疏懶性。重寄荷恩殊。</text>
<title>七月二十四日。監董修繕諸役。戲書以志。</title>,<text>戊午四月十五日。建州夷奴兒哈赤。入寇遼東。襲破撫順。總兵頗廷相等將官數十人。一時戰歿。各鎭軍兵二萬餘人。盡爲屠戮。遊擊李英方。全家被擄。廣寧總兵張承胤，中軍梁汝貴等。領兵追擊。全軍敗死。天朝發十四萬兵。特遣經略楊鎬，提督杜松，劉綎等討之。勅諭我國徵兵一萬。令東西夾攻。時虜勢日熾。數月之內。屢犯上國。連陷城堡。奴酋移書我國。大肆恐喝聲言。朝鮮若入援中朝。必移兵先擊。朝廷震懼。中外洶洶。都下居民。無不荷擔而立。議者皆言。江華一邑。在於海島。距京城最近。連通西路。控引南方。土地之沃。魚鹽之利。人民之衆。足以扞禦不虞之變。自前國家擬爲保障之地。及時修繕。申明檢飭。以備緩急。爲今日切務。自上下敎。特命廟堂。差出檢察使。專爲句管。急速措置。是歲六月。沈公悙膺是命。七月初五日。來到本府。審察形勢。規畫防守諸事。自是月二十四日。沿江東北兩面。修築土城。古址浦港各處。植木爲柵。以本府館舍歲久傾側。幾至頹圮。故乃於東軒之後。劚山拓地。新建別堂一區。將以爲避兵駐蹕之所。如麗朝故事也。沈本名悅後又復名。麗朝多難此城完。簡出名卿故檢看。催築廢墉塡漭沆。旋開行殿劚巑岏。廟謨正在先陰雨。地勢其如小彈丸。上策只須寒賊膽。未應王業要偏安。</text>
<title>申正字復送松都煮酒。用前韻以謝之。</title>,<text>老境渾無賴。偏憐酒味眞。卽看黃口小。何限白頭新。湖海蒼茫地。秋風寂寞人。一瓢今又至。謝爾舊比隣。</text>
<title>八月。梨花盛開。</title>,<text>辛卯九日松都路。家家梨花樹樹新。如今江郡仲秋月。梨花滿枝開正均。群芳不敢乖常候。一歲偏能占兩春。老子焉知造物意。坐憂人世似壬辰。</text>
<title>寄上月沙相公</title>,<text>海天秋月滿輪明。坐憶春官舊上卿。早以文章酬際會。誰言藥餌壞功名。年華易謝常分袂。國事多虞復點兵。幕府下僚顏鬢改。只應江畔益傷情。</text>
<title>奉酬月沙相公疊用鄙韻見寄之作。時萬曆戊午仲秋下澣。</title>,<text>國南門外德星明。盛代元臣古正卿。衣鉢相傳四詞伯。江河不廢一時名。從知世事如春夢。要破愁城有酒兵。龍蟄會隨雷雨起。卽看蛙磔快輿情。八陣雄圖慕孔明。五言詩法出蘇卿。支離郡邑淹身世。少小君王識姓名。不用璽書褒漢吏。欲將談笑却秦兵。平生素志俱凋落。空愧金章荷聖情。</text>
<title>九月九日</title>,<text>去歲天倫逝。今年世累嬰。時檢察使狀啓請罷。 黃花兩佳節。白髮半平生。秋月新州館。潭陽。在秋月山下。 鷄林古國城。連枝落帽處。追憶只傷情。</text>
<title>寄任茂叔博士</title>,<text>承文老博士。放逐寄山潛。嫉惡剛腸苦。安貧雅節廉。何須事隴畝。且可販魚鹽。膠漆平生契。休言異冷炎。百尾鯼魚百斗鹽。也非傷惠詎傷廉。自慙坐嘯餐仍素。誰憫行吟突未黔。博得晩秔炊亦好。釀成新酎酌無嫌。江城極目令人瘦。木落郊廛歲又淹。</text>
<title>謹次五峯相公見寄之韻</title>,<text>王業能安小島中。築城還與奉天同。新堂不用拋梁祝。恐遣胡兒笑大東。附原韻江都城闕定之中。聊備巡遊岳海同。大尹文章光萬丈。兒郞新祝滿天東。五峯</text>
<title>寄上五峯相公。用前韻。</title>,<text>持螯可拍酒杯中。風味秋來孰與同。張翰當年錯料事。只緣鱸膾憶江東。</text>
<title>九月二十八日癸丑作 時檢察使入府。以營繕失宜。糾摘甚峻。卽引疾不出。檢察大憾。馳啓請罪。又起臺諫論。以輕蔑使命。上止命推考。臺諫卽鄭道也。</title>,<text>再被人推一月中。危機無計保孤蹤。怨因睚眦常持楯。事足瘡疣易觸鋒。公議是非歸薄過。聖恩終始出優容。義難解紱留堪愧。坐剔寒燈到曉鍾。</text>
<title>次尹正德耀 煌 見寄之韻</title>,<text>與君生一甲。四十八回秋。伐木存交義。停雲起別愁。江山對搖落。日月逐奔流。靑眼期何處。時危各白頭。一時俱涕淚。奄忽兩逢秋。膠漆通家分。參辰隔世愁。華山徒北望。江漢自西流。落日聞孤雁。應同雪滿頭。</text>
<title>奉次滄洲車僉正韻</title>,<text>紫綬恩光際聖君。名登白簡出深文。世情平地千層浪。身事長空一片雲。鴉閃野煙寒接陣。雁衝江雨暝號群。官居病起催歸思。秋盡湖鄕落葉紛。水國秋殘天早寒。曉來愁思自多端。太常八斗才何用。上尹三刀夢亦闌。海氣作雲䨪野日。雷聲和雨吼風湍。明時竝洒窮途泣。曲被恩私去住難。</text>
<title>奉呈車滄洲</title>,<text>滄洲道士是吾師。司馬文章子建詩。黃甲壯元名太早。白頭僉正宦全卑。兩年江國三逢地。萬事風塵一斥時。樗散亦爲霜後葉。不知零落向何之。</text>
<title>重贈車滄洲。用前韻。</title>,<text>三黜爭傳柳士師。誰憐平子四愁詩。本來褚小難懷大。未信天高且聽卑。宇宙兵戈西塞路。山河雨雪北風時。功名自是浮雲耳。身與虛舟任所之。</text>
<title>奉和車滄洲。疊用前韻。</title>,<text>不見麟儀與鳳師。薰絃寂寞帝姚詩。放論道德莊生蕩。糾合功名管氏卑。海竭山崩誰濟物。雲飜雨覆獨憂時。年過五十身垂白。九萬穹蒼莫問之。孤竹嵬然百世師。首陽山上采薇詩。神農太昊皇風遠。牧野鳴條王道卑。白髮了無重黑日。黃河應有一淸時。深慙腐鼠飜相嚇。鳳德何衰未去之。十行綸綍出王師。獫狁眞如六月詩。鳳管本非荊曲艶。玉臺無復禹宮卑。雪中大電燒雲日。月下長星貫斗時。擊劍起看天地窄。欲休官去竟安之。昔未成童早就師。長公詞賦少公詩。一家父子聲名大。八代文章氣格卑。古訓每承尋繹處。俚言偏許品題時。忍看存沒均蕭瑟。恩比丘山莫報之。</text>
<title>敬次車滄洲韻</title>,<text>明公天下士。不得免飢寒。失路江湖遠。經秋鬢髮殘。題詩愁自詠。把酒笑相看。誰識鄷城劍。龍光斗又干。日落江山暝。風號草木寒。明朝相別遠。此酒莫留殘。冬月雷仍聽。晨星彗又看。感時歌自苦。彈劍涕闌干。</text>
<title>寄鄭翰林 百昌 德餘</title>,<text>昔拉佳公子。兼携醉翰林。西城訪高躅。東陌問幽襟。的的三年夢。迢迢萬里心。江州深雪夜。對月愧華簪。</text>
<title>洪纘緖，李長馨兩生。携酒四壺。月夕見訪。醉中率題。</title>,<text>海城吹角斷人行。雪霽天寒片月明。誰謂靑州四從事。能隨白面兩書生。楊家問字傳奇語。晦谷談農見野情。莫怪使君偏酩酊。一場風致二難幷。</text>
<title>贈李秀才長馨</title>,<text>男子要爲大丈夫。只須多讀聖賢書。胸中義理眞堪樂。世上功名總是虛。人若用之裨造化。國無知者寄樵漁。窮通自有天公在。莫遣流年枉負余。</text>
<title>送柳塾秀才之成川</title>,<text>綉衣曾上降仙樓。十二峯頭月一鉤。今日送君回白首。夢中歌吹是閑愁。</text>
<title>卽事</title>,<text>丙辰上元虹貫日。丁巳小至雷震人。東方南方彗星出。七月八月梨花新。盛代興災有如此。皇天示警寧無因。黃髮田翁共驚怪。不知憂國也憂身。是年七月。彗星見於東方。九月。蚩尤旗初見東方。漸移向南。長可十丈。十月。彗星又見東方。長竟天。</text>
<title>十一月十五日庚子記事 被彈之後。連月廢衙。移病乞罷者至三。方伯遂具由啓聞。上以江都守臣不可遞易。使之安心察任。仍卽下諭。</title>,<text>疏懶平生少宦情。要營甘旨忝專城。再逢謫罰深含詬。三乞歸休急避榮。誰謂聖朝恩特被。却敎慈母病仍嬰。素餐未效涓埃報。留爲冬溫面自騂。時太夫人疾篤。節又沍寒。不得扶侍以行故云。</text>
<title>奉寄趙善述時以禮曹假參議回自寧邊奉移奉先殿影幀于松都也</title>,<text>南曹假參議。無恙踏關西。一路笙歌競。千行粉黛齊。浮名眞幻夢。勝地幾留題。堪笑江都尹。支離困見擠。</text>
<title>再用前韻。戲簡趙善述。時以分兵曹參議。鎖直慶運宮。</title>,<text>假節回關右。分司直闕西。宦途甘自屈。身命苦難齊。吾輩多人物。何時變品題。凄涼沁州吏。一月兩推擠。雪暗蠶頭北。潮平燕尾西。雷陳饒契託。李杜忝名齊。路隔心常折。詩傳手自題。全生各安分。不用怨人擠。</text>
<title>戲贈姜順安 渭聘 伯尙</title>,<text>君生己巳我辛未。乙酉年中新結交。當日長安擅才譽。卽今衰朽任人嘲。入官無賴拙潘岳。一尉可怜窮孟郊。歲晏相逢輒相別。島門風雪暗歸梢。</text>
<title>贈別沈都事 恪 子虔</title>,<text>河海雲山莽四圍。江都莫說屬王畿。樹連里落官居僻。氷塞津流客到稀。謝令自慙推不去。宋生那忍送將歸。男兒意氣消磨盡。萬事傷心涕欲揮。</text>
<title>立春門帖 戊午十二月二十一日</title>,<text>八十高堂又八春。玄孫生子子生孫。庭前日日萊衣舞。王母桃花落畿番。椒花盤上幾回新。萱草堂前春復春。人世百年眞一瞬。坐看滄海九飛塵。</text>
<title>除夜</title>,<text>一更門閉鼓初摐。弔影燈前意自愯。世路危如太行阪。人情險比樂昌瀧。道機謾被塵緣縛。愁陣難憑酒力降。忽見江關兩除夜。筆鋒無賴鼎能扛。二更閭巷吠寒狵。盆缶連聲共擊撞。黎庶幸逢年穀熟。歲時尤見土風厖。春餳沃餌初登案。臘酒浮蛆正潑缸。四十八翁心獨苦。孤吟還似滯殊邦。三更出戶看天杠。華岳蒼茫隔一江。柏葉金樽擎壽酒。梅花玉管奏新腔。憶曾少壯身強健。醉共嘲諧語亂哤。霜鬢驚呼心欲折。雁飛行斷不成雙。四更門外斷人跫。氷底幽泉響石矼。春逐漏籌輸短角。臘收年律謝寒釭。吏情始慕彈琴宓。野性終希採藥龐。歸意蹉跎費官俸。腹腰空大愧䏺肛。五更更鼓五逢逢。坐視星河拓紙窓。歌憶商山雲漠漠。釣思嚴瀨水淙淙。孔鸞步武趨丹陛。龍虎韜鈐擁碧幢。夙計俱虛年又改。隼旟初日上高杠。</text>
<title>己未元日</title>,<text>又飮屠蘇酒。龍鍾尙未歸。初心爲親屈。末路與時違。曉日生江岸。春風入野扉。如今四十九。蘧瑗已知非。</text>
<title>正月十日。雪中。用去冬送酒韻。寄示積石，白蓮兩寺讀書諸生。</title>,<text>一山南北兩祗林。春雪漫空愜賞心。野隴迥鋪千頃白。江雲寒結萬重陰。吟成柳絮詞應妙。坐對茶煙境正深。莫怪鳴鞭送官酒。擁鑪堪續去年斟。</text>
<title>答洪注書 憲 書</title>,<text>堂後趨班日。年前待漏心。所懷侔大隱。何愧異幽沈。春入宮城曉。雲生島樹陰。數行能見問。衰疾雪盈簪。</text>
<title>戲簡閔僉知 汝任 聖之</title>,<text>年年帶方紙。高義敢忘之。竢罪江城吏。無顏問歲時。</text>
<title>戲簡閔正郞 機</title>,<text>南郡年年扇。高風詎可忘。坐慙嚴譴後。不敢訊暄涼。</text>
<title>戲答李正郞尙古 景稷。次來韻。</title>,<text>海口非無蛤。江心亦有魚。此身逢謫罰。何面問離居。</text>
<title>余自四十歲以後。鬢已斑矣。右車第三牙。動搖頗久。今又缺折。書以識之。時萬曆己未元月之晦。</title>,<text>四十翻添九。春來奈老何。牙從今日缺。鬢是昔年華。磊落靑萍劍。悽涼白雪歌。太公那可望。歸種邵平瓜。</text>
<title>奉寄石陽正</title>,<text>春到湖西草又生。碧雲無日不傷情。屋梁落月三竿竹。一寄金溝太守兄。重表兄金景說氏。時以金溝縣令。路由公州。將欲訪公田莊。故書此以寄。</text>
<title>戲簡李佐郞 明漢，李進士 昭漢 昆季。</title>,<text>苦憶靑蓮好兄弟。春來眠食定何如。江都老尹身多辱。未賦歸田鬢益疏。</text>
<title>津樓春望</title>,<text>火燒平岸荻芽短。雨霽亂峯嵐彩深。無限春江好風景。故山回首獨悲吟。</text>
<title>白進士善鳴挽詞</title>,<text>鍾王筆法盛唐詩。玉老天才絶代奇。從事白衣聲早繼。書名黃紙計終違。每年陸橘遙投我。今日江梅靜對誰。鶴髮兩家俱八十。不堪淸血向南揮。</text>
<title>金通禮子始 偉男 挽詞</title>,<text>伯同年齒仲連姻。接閈相從契分親。共羨一家兄弟盛。何言兩歲死喪頻。功名落拓緣心曠。麴糱沈冥見性眞。無限鴒原去年淚。爲君揮洒重盈巾。</text>
<title>洪加平 瑞翼 母夫人尹氏挽詞</title>,<text>益相高名白日懸。當時閨範合無愆。卽知貞敬夫人義。爭說嘉平太守賢。八袠加三隆奉養。四州如一勖淸堅。驪城此去哀榮極。馬鬣新封啓故阡。</text>
<title>謹次五峯相公寄示之韻</title>,<text>晴禽相哭正喈喈。坐覺春和景漸佳。一疾未應煩藥餌。莫將憂惱攪高懷。曾說焦桐賴伯喈。荊州題品士方佳。厖眉忝託龍門早。滄海明珠遠入懷。雪窓誰詠北風喈。已見春天物像佳。陸海一苞幷五味。好須加飯且安懷。</text>
<title>奉和西坰相公用月沙相公韻寄示之作。二首。</title>,<text>紫垣星象逼黃扉。宿德彌尊世道移。時與屈伸名自重。國同休戚鬢全稀。鳳池早射雙龍氣。麟閣終標一鶴姿。出郭只應心戀闕。夢中仙仗正依依。雅望傾朝鎖北扉。僑居南郭律頻移。詞壇牛耳卿材大。世路羊腸壽宿稀。老鶴唳墀江海思。孤松偃壑雪霜姿。憂深社稷身何愛。日月淸光得早依。</text>
<title>疊用前韻。奉謝西坰相公。</title>,<text>幾時冠冕謁天扉。窮巷經春帶眼移。耆舊勳盟從古重。狀元文柄似公稀。毫端白也揚淸調。紙上羲之奪俗姿。驚捧隋珠光滿室。墻高數仞忝曾依。欲拋章綬返荊扉。簿責交加病屢移。閉閤正思身罪大。開函莫怪信音稀。蕭條晩歲安人略。偃蹇平生拔俗姿。名辱自憐知己少。非公高義更誰依。</text>
<title>月沙相公。以五峯，西坰兩相公酬答之作長律五首。錄爲一編。寄示責和。敬次其韻。用述微志。</title>,<text>屛居聞說晝扃扉。坐見王春斗柄移。一代主文誰得再。大邦專對昔猶稀。金鋼玉潔巖廊器。虎倒龍顚澗壑姿。蓮幕舊僚逢彈射。身如獨鳥亦無依。</text>
<title>奉次月沙相公寄示之韻</title>,<text>騷壇老將舊參謀。技薄雕蟲尙自羞。驛騎一千里作客。龍灣七十日陪遊。鸞牋秀句皆傳誦。錦席淸尊幾獻酬。往事只今成短夢。海城春滿獨登樓。</text>
<title>奉謝月沙相公用前韻見寄 公四用明字韻。因呈此什。以足其數。</title>,<text>一城風雨近淸明。寥落三年病馬卿。闕狀正甘加厚譴。褒恩曾忝奏虛名。誰知管樂能經國。自笑孫吳好用兵。多謝詩壇老盟主。彩牋時寄慰幽情。</text>
<title>戲柬閔校理 有慶 頤吉</title>,<text>二月忽已半。一春餘幾何。溪花嬌欲笑。谷鳥鬧如歌。曾識旅寓近。可憐公務多。芳辰未相訪。獨坐向山阿。二月忽已半。一春餘幾何。浮生元少暇。好事轉多魔。川上日華麗。柳邊風力和。無因載酒去。芳歲惜蹉跎。二月忽已半。一春餘幾何。君鬚那更黑。我鬢亦全皤。在世苦無樂。及時酣且歌。簿書翻作祟。徒此望煙波。</text>
<title>通津文殊寺天緝上人。從戒元上人。淸明日。雨中見訪。</title>,<text>淸明時節雨迎梅。坐凭烏皮夢大槐。隔水不知天緝在。叩門能逐戒元來。杖頭楓岳峯峯月。屐齒香山寺寺苔。慙愧霜毛四十九。郡符猶自滯塵埃。</text>
<title>次天緝上人韻</title>,<text>平生性癖喜尋僧。蕭洒如師見未曾。安得春風拂衣去。共登皆骨入神興。神興。寺名。在智異山。</text>
<title>戲寄趙善述。曾差楊經略鎬問安使。將赴遼東。臨發見遞。時爲分承旨。</title>,<text>曾傳問安使。不日向遼東。詎料分承旨。仍趨慶運宮。宦情三黜後。春色百憂中。此夕應相憶。孤吟兩地同。</text>
<title>贈別義忠上人還水落山寺</title>,<text>水落峯頭寺。波羅谷口莊。川原一何曠。洞壑兩相望。木屐窮山逕。魚符滯海鄕。春來僧獨去。短髮愧滄浪。楊州海等村。一名波羅洞。</text>
<title>萬曆四十七年三月初四日。都元帥姜弘立，副元帥金景瑞。隨天將劉都督綎，喬遊擊一琦等。擊建州奴賊。天將戰敗死之。弘立，景瑞。不戰而降。</title>,<text>貔貅百隊似羊群。驅入龍庭哭徹雲。元帥曾知小豎子。庸奴謾作大將軍。臨機決勝眞難料。解甲迎降古未聞。盛代卽今誰洒恥。獨提長劍向妖氛。</text>
<title>奉和西坰相公復用月沙韻垂示之作</title>,<text>近聞廷議闢圜扉。逐客曾從絶塞移。世事險艱今日極。天恩滂霈古來稀。卽看羽翮鶱鵬路。誰向蓬蒿屈鳳姿。板蕩舊臣身尙健。後生方喜此因依。桃花籬落啓蓬扉。僦屋窮閭廨舍移。島戶有征魚菜贍。野氓無訟簿書稀。時危已覺消官況。邑僻猶堪養病姿。日暮登城眺歸路。漢陽煙樹碧依依。憶曾雲谷閉巖扉。出宰頻驚節序移。萬里煙塵胡騎盛。一春風雨杏花稀。淸明又過添鄕思。杜宇偏呼損旅姿。世亂飄蓬竟何向。夕林還羨宿禽依。</text>
<title>奉謝西坰相公用晩翠堂韻寄示之作</title>,<text>淸詩句句動驚人。夜諷官齋坐到寅。重惠眞堪報明月。俚言那得和陽春。三年海國空書字。一日愁腸劇轉輪。忽似蓬萊頂上去。口餐瓊液煉形神。</text>
<title>復用晩翠堂韻。寄上西坰相公。三首。</title>,<text>黃鷄白日不饒人。酉退東華更入寅。擾擾是非憂樂事。悤悤三萬六千春。試看玉匣埋蓬顆。何似瑤臺駕羽輪。我欲從公掛冠去。毗盧峯下養元神。甲庚修煉是眞人。搬運河車卯與寅。紫極彩雲非下界。玄洲瑤草自長春。千家綉幕調淸管。九陌香塵擁畫輪。堪笑蜉蝣寄天地。利名無賴弊精神。右二首。奉酬再入仙山之句。諸葛巍然三代人。每歌遺表說胡寅。蜀都便使開章武。漢鼎那能仗富春。蛇陣壯圖殫豹略。草廬殊禮邁蒲輪。危時更望褒斜路。千古風雲若有神。右感時。述懷以西師覆沒也。</text>
<title>奉和西坰相公疊用前韻垂示之作</title>,<text>夜來光焰射窓扉。東壁星文海上移。珠玉詩淸認無敵。龍蛇字健見尤稀。郢人詎敢酬高調。嫫母終難掩醜姿。別日忽驚多似髮。古城楊柳又依依。卽聞關外廢村扉。河內還無粟可移。孼虜橫戈何太數。元戎棄甲古猶稀。艱危誰復輸長策。經濟應須籍俊姿。坐愧腐儒叨保障。廟堂方議此州依。滿輪晴月入重扉。深樹還應魍魎移。世故攪心無日了。人生開口本來稀。側身盡是崎嶇路。隨俗元非娬媚姿。夜半驚棲有烏鵲。南飛那得一枝依。</text>
<title>志敬，儀禪兩上人。一時來訪。喜而書贈。敬。住吉祥山傳燈寺。儀。住摩尼山淨水庵。</title>,<text>三郞古蹟傳燈寺。一島名區淨水庵。紫綬春風縛身世。靑鞋咫尺負煙嵐。誰呼志敬花前到。更對儀禪月下談。坐我摩尼吉祥頂。海天無際豁西南。</text>
<title>贈佐郞姪汝固</title>,<text>國朝吾祖冠文章。汝亦才名早擅場。侍講遠充戎幕佐。宣傳新擢騎曹郞。昇沈有命時夷險。去就無機日短長。癡叔自慙隳世業。郡城濡滯鬢全蒼。姪曾拜侍講院說書。授咸鏡北道兵馬評事。今以文臣兼宣傳官。新除兵曹佐郞。故篇內及之。附次韻家世斯文各憲章。吾宗獨遠利名場。今代循良二千石。一門叔父大中郞。移官近侍非全棄。開鎭江關尙用長。應念仲容還落拓。北風門掩故山蒼。再從姪植</text>
<title>寄賀趙善述 纘韓 新拜同副承旨</title>,<text>北闕新承旨。西關假禮曹。共嗟淹散秩。方喜簡英髦。紫誥才華盛。靑雲步武高。遙知濟世策。一一奏龍袍。</text>
<title>壽詞一首。寄上五峯相公</title>,<text>十八瀛洲第一仙。麒麟圖畫中興年。蒲觴又過端陽節。蓬矢應開上壽筵。莫道浮雲能蔽日。會看滄海幾成田。龍門舊客臨江待。老子靑牛范相船。</text>
<title>金將軍 應河 挽詞</title>,<text>虜騎憑陵漢兵沒。煙塵咫尺暗麾幢。將軍獨射賊數百。北節古來誰等雙。輕敵曾聞項梁敗。辜恩卽見李陵降。褒忠不用新祠宇。千載威名在萬邦。挾槊彎弓立虜中。力窮身死是英雄。黃沙血濺魂何托。白日名懸迹未空。漢將獨推關羽勇。宋朝爭說岳飛忠。分明一樹陰山柳。萬國回頭揖下風。</text>
<title>睦都事 取善 挽詞</title>,<text>楊柳城東葉欲抽。追君不見立橋頭。當時尙惜天涯別。今日偏驚地下遊。聞始沈綿且自慰。謂方強壯末須憂。蒼蒼九萬高難問。幾箇朝廷第一流。</text>
<title>奉次趙判官持世見寄之韻</title>,<text>臨書不敢語分明。暫別經春太瘦生。千里各垂憂國淚。百年俱抱愛君誠。大臣廊廟誰更化。元帥戎庭謾請成。麥壟又如龜兆拆。卽驚梅雨却催晴。</text>
<title>安三登 士說 妻姜氏挽詞</title>,<text>表內同曾祖。三登實我兄。憑知賢閤秀。系出孝門旌。花縣慈仁譽。芹宮子壻榮。卽今親戚慟。一疾未年贏。男鑮壻蔡忠衍。皆進士也。</text>
<title>六月十五日。寄崔進士 有淵。弟時來讀書于傳燈寺。送以鷄酒等物。</title>,<text>南指伽藍海北漘。紫霞飛散碧嶙峋。三韓俗節流頭日。萬卷書床刺股人。舊醳剩燒消瘴毒。少鷄初炙備時珍。未能相訪徒相問。符竹深慙誤此身。</text>
<title>姜秀才 翬 挽詞 姜順安之子也</title>,<text>十九命何短。異哉神秀郞。平生孝悌性。常在爺孃旁。今日獨安適。無兒尤可傷。空留手中卷。零落舊書床。姜被家風世所推。寧馨至孝出天資。一身只自遵規檢。百行何曾見闕虧。陳郡異童傳汝郁。晉時才子失王綏。招魂却是垂弧日。不待相知涕濕頤。</text>
<title>韓僉知 敏政 汝仁。來示五山車僉正庚戌壬子兩年見贈長律二首。謹次其韻。以志感云。</title>,<text>見君如對石翁眞。肝膽何殊骨肉親。都下俱爲厭鷄子。山陰尙說好鵝賓。筆承先業蛟龍壯。身被洪恩雨露新。話着當年却垂淚。纔經六十又三春。石峯生於嘉靖癸卯。以萬曆乙巳終。享年六十有三歲。故末句云。常思淸妙丈人眞。托契忘年意最親。曾逐山翁關外路。竝充沙相幕中賓。怒猊渴驥書何健。戛玉鏗金韻尙新。當日壯夫今白首。不敢回望鴨江春。石峯一號淸妙居士山翁乃車五山也韓公父子鍾元常。車侯伯仲張孟陽。書播萬方聲譽大。文超百代光焰長。潦倒逢君感存沒。宿昔顧我憐淸狂。前輩後身今始覺。死生眞箇似康莊。</text>
<title>七月初五日。夜坐書懷。</title>,<text>海甸三年吏。秋風一夜愁。星河明耿耿。梧竹響颼颼。沔浦魚蝦美。楊村水石幽。誰知反哺意。俛首此淹留。</text>
<title>奉寄趙怡叔正郞</title>,<text>謫去應時命。生還是聖恩。可憐南國橘。無恙北堂萱。甸樹分江路。官城對海門。傷心別來事。何日共傾樽。</text>
<title>疊用前韻。寄怡叔。</title>,<text>薄劣仍遭譴。低回未報恩。明時七符竹。短日一庭萱。省咎宵憑几。休衙晝閉門。懷君秋水隔。坐負對淸樽。前年秋。檢察使以事構隉。伏啓請罪。繼有臺官劾之。今年夏。又因政丞行次。炬火稀少。監司馳啓。時在待罷之中。故首句云。附次韻違南返北土。子母感君恩。縱使居無竹。唯憐背有萱。畏讒牢諱客。承問暫開門。情貺何稠疊。淸詩竝綠樽。怡叔</text>
<title>次宋子深韻</title>,<text>憐君瑚璉器。丘壑寄樵蘇。矮屋三間弊。平田一頃蕪。鳳鳴唐御史。銅臭漢司徒。回首蒼梧遠。南風叫有虞。此心勞撫字。凋瘵未能蘇。夏旱禾皆槁。秋霖豆亦蕪。不堪憂度日。那得醉爲徒。直欲開官廩。令寬卒歲虞。卽聽三伯趙。曾呷兩屠蘇。海島身仍滯。鄕園日已蕪。治名慙漢吏。歸計慕顏徒。霧雨藏玄豹。機張故畏虞。向老年何駛。秋來月又蘇。政非龔渤海。心許范萊蕪。北岳思禪侶。東江憶釣徒。終當投板去。世事日艱虞。</text>
<title>弘俊上人。以月沙相公詩來示索和。</title>,<text>江閣淸樽已隔年。新詩忽見野僧傳。西風落日東回首。古渡無人浪拍天。郭外僑居定幾年。禁鍾時逐曉風傳。憑師欲報安心法。莫學騷人謾問天。碧眼高僧政少年。袈裟遠自釋伽傳。暫來江郭催歸錫。楓岳秋光滿洞天。五十如今欠一年。又驚霜信雁催傳。抽簪直欲東歸去。萬二千峯揷九天。</text>
<title>贈妙正上人</title>,<text>再聽黃鸝囀。三看白雁飛。徘徊捧檄地。晼晩掛冠時。北麓新花塢。東沱舊石磯。使君今日意。惟有老僧知。</text>
<title>寄李 沈 進士</title>,<text>積石禪房靜。淸秋好讀書。少時窮日月。高第慶門閭。共出蓮翁後。相逢水國初。長腰與縮項。一爲勸躕躇。</text>
<title>白蓮寺秋夜。用李太白紫極宮感秋韻。李太白，蘇子瞻。俱作此詩。年皆四十九。余今亦四十九。因竊有感。遂次其韻以自志。</title>,<text>白蓮寺前桐。紫極宮裏竹。萬古一秋聲。夜氣爽堪掬。坐誦諸賢詩。異代共羈獨。露冷草蟲吟。林靜夜鳥宿。吾亦四十九。詎可問太卜。老戒必大費。易貴不遠復。幽情樂閑曠。末路畏傾覆。卽欲解綬去。湖鄕晩稻熟。</text>
<title>鄭翰林德餘。用余春初寄柬之韻。演至十首。余又奉酬。以足其數。</title>,<text>鄭谷風騷主。沈冥晉竹林。共尋花拄策。常對月披襟。京洛迷歸夢。丘園愜賞心。淹留杜陵老。徒此愧冠簪。又見涼風起。新蟬噪晩林。賴君投逸韻。令我豁愁襟。皎潔氷霜操。堅剛鐵石心。徒勞望丹極。白筆幾時簪。一派江通海。千崖路隔林。簡書妨命駕。風雨惜分襟。款曲龍蛇字。悽涼錦繡心。罄甁吾可恥。君自感亡簪。鎩翮籠中鶴。遙應戀古林。誰言宇宙棟。無賴馬牛襟。特立匡時議。平生愛主心。朱門歌舞者。摠是舊紳簪。屬鄭翼之在世還無累。泠然似道林。天眞耽麴糱。質朴懶冠襟。忤俗緣高論。憂時見直心。劉蕡對策日。不但一花簪。屬任茂叔南坊通里閈。東渚比園林。傲世歌彈劍。傷時淚濕襟。精忠劉向疏。放逐屈平心。春草江南路。長懷墮玳簪。屬龜川君獨坐秋城暮。歸鴉正滿林。岸風鳴戶牖。簷雨潤衣襟。寂寞驚華髮。蹉跎愧壯心。楚軍三北日。誰爲竊齊簪。漢朝繕楡塞。湯日禱桑林。景仄愁推案。宵分坐正襟。參差禦戎策。慘淡濟民心。納履吾當去。誰能更夢簪。李陵雖陷賊。漢卒尙如林。鯨海縈爲帶。鼇山擁作襟。百王羞可雪。千里畏何心。孫氏群臣計。猶思拒魏簪。</text>
<title>次韻。答鄭翰林德餘。</title>,<text>才子三年別。秋風一紙書。昔賢曾乞米。今日且求魚。每欲分甘旨。無因問起居。雲巒隔江島。只益鬢毛疏。別恨逢秋劇。何堪作報書。腰長一斛米。鱗細十編魚。倂日資加飯。經年慰索居。試看今歲歉。休道故情疏。附元韻久作滄洲客。初飛白帝書。鼓琴羹不糝。彈鋏食無魚。北渚思捐佩。東岡欲定居。看看浮世薄。莫遣玉音疏。玄谷</text>
<title>戲簡白沙尹次野，九畹李立之，鶴谷洪輝世，海峯洪樂夫諸君。</title>,<text>敬問諸君子。時能憶沁州。家居俱寂寂。身事各悠悠。旱魃饑荒日。妖星喪亂憂。桑郞十斗酒。一醉菊花秋。敬問諸君子。時能憶沁州。北還良可慰。西邁政堪愁。浮世分靑眼。流年入白頭。桑郞十斗酒。一醉菊花秋。</text>
<title>奉酬洪樂夫寄和留別之作</title>,<text>遼野連夷界。燕山控帝州。軍麾塵漠漠。使節路悠悠。歲晩庭闈戀。時危社稷憂。左符乖祖帳。憭慄海城秋。</text>
<title>疊用前韻。奉謝白沙，九畹，鶴谷，海峯諸君。</title>,<text>多謝諸君子。新詩到沁州。風高汀樹摵。日落浦雲悠。身老俱堪恨。時艱更可憂。江鄕十種味。一酌菊花秋。多謝諸君子。新詩到沁州。共懷遲暮感。何忍別離愁。衆鳥趨林表。孤舟閣渡頭。江鄕十種味。一酌菊花秋。</text>
<title>九月九日</title>,<text>江流東北海西南。郊甸橫分島嶼涵。岸菊花疏含雨潤。汀楓葉亂帶霜酣。河淸可竢千年一。秋晩仍逢九日三。強欲登高作佳節。感時毛髮白毿毿。</text>
<title>奉次石陽正灘隱見寄詩韻</title>,<text>白雁傳書日。黃花落帽辰。田園屛居地。江海倦遊人。身老交情重。時危別恨新。追歡杳如夢。一望一悲辛。附元韻去國江邊臥。憂來望北辰。庭空風掃葉。樓靜月留人。蟲語逢秋苦。天河入夜新。別離無會面。世事更酸辛。灘隱</text>
<title>寄簡李 明漢 佐郞</title>,<text>問訊能詩水部君。秋來臥疾閉閑門。早知丙吉多陰德。爭說桓譚好麗文。朝夕飯餐宜勉強。尋常思慮忌勞煩。淸漳隔浦涼風起。目斷歸鴻入暝雲。</text>
<title>送儀禪上人入金剛山</title>,<text>四十九歲留塵寰。至今不見金剛山。金剛山在滄海岸。白玉作峯高孱顏。仙人洞府駕鶴馭。佛氏世界開雲關。郡齋空送錫杖去。霜凋嶺樹秋斕斑。</text>
<title>重贈儀禪上人</title>,<text>秋風吹海樹。日落津亭暮。東歸一錫輕。楓岳山前路。</text>
<title>寄佐郞姪植</title>,<text>五星家業久沈淪。兩世朝端只一身。諸從子中誰繼躅。曾王父後爾超倫。固知放誕官難達。堪怪賢良命且屯。島樹硤雲相望地。曉霜初落雁來賓。</text>
<title>任博士茂叔。以五言排律六百韻。述懷見寄。戲書以謝。其後。茂叔演爲七百韻。敍先生行迹甚詳。見元集。</title>,<text>萬曆皇明己未秋。任君六百韻吾投。自從唐宋不曾覷。雖有杜韓那得酬。奧理庖犧卦外刮。祕書倉頡字前搜。是年大旱燋山岳。定識天驚地亦愁。李相國次吳世文三百韻詩序曰。古人詩集中。無有押三百韻詩者。況六百韻乎唐，宋諸大家所不能者。君能之。甚可奇也。故篇內云。</text>
<title>奉簡金同知冠玉</title>,<text>悵望南門路。棲遲北渚翁。交情同甲子。別恨幾秋風。直氣雖無餒。凶年且屢空。新稉五斗米。一爲飫兒童。</text>
<title>用前韻。寄酬金北渚。</title>,<text>不見君詩久。新題似岳翁。一家承句法。五字邁宗風。甸僻都門隔。霜凝海樹空。論文更何日。衰謝已頭童。岳翁。乃西坰相公也。五十明年滿。俱爲老病翁。君能抱直道。孰不仰高風。留滯黃堂久。誅求白屋空。長纓無路請。徒此愧終童。</text>
<title>奉寄邊 應垣 相禮明叔</title>,<text>安穩邊從事。曾聞塞外歸。爾來憂患極。莫怪信音稀。岳麓初連棟。湖汀更接磯。此身官且滿。歲暮去相依。</text>
<title>題學玲上人詩軸</title>,<text>十日留僧宿。三年作吏愁。只緣論素計。誰說愛緇流。骨岳千峯秀。頭山萬壑幽。終當脫簪弁。錫杖與冥搜。</text>
<title>鑷白髮有感。口占。</title>,<text>稷契唐虞日。良平楚漢時。男兒在所遇。功業詎難追。海嶼乾坤老。秋風草樹悲。壯心徒激烈。留滯鬢添絲。</text>
<title>寄送洪同知 命元 樂夫以謝恩上使赴北京 天將劉綎之敗。我軍全沒。皇帝降勅慰諭。以銀一萬三千兩。頒賜陣亡人家。</title>,<text>帝庭陳謝簡朝賢。曠代恩綸軫海堧。戰卒百無還一十。珍鏐萬有錫三千。丁魂帶鏃甘沙磧。瘠婦扶髽祝野廛。行入大邦如問事。小藩羞戴犬羊天。</text>
<title>十二月初四日。口號。</title>,<text>國法。堂上守令。箇滿三十朔。乃九百日也。余以丁巳六月二十二日。上任。迄今己未十二月初四日。乃箇滿日也。兩元正日三冬至。九百晨昏守一官。初計只緣供滫瀡。盛時誰料際艱難。催科本似陽城拙。保障終非尹鐸寬。秩滿坐慙無報效。謾添霜髮映朝冠。</text>
<title>十二月初六日發江華還京城</title>,<text>虧盈三十二蟾蜍。一臥江城兩鬢疏。卽墨本多齊國毀。河東終少漢朝譽。宦情已減官仍滿。鄕思偏添歲欲除。策馬歸來却回首。愧無遺化在州閭。</text>
<title>十二月二十九日。戲占絶句。是月十七日政。始得遞任。付軍職龍驤衛副護軍也。</title>,<text>江海三霜老使君。一身於世懶如雲。滿官歸臥城南宅。依舊龍驤副護軍。</text>
<title>癸亥二月十一日。詣闕拜辭。蒙賜豹皮，油芚，雨籠，扇子，胡椒等物。無任震竦激切之至。謹書以志。奉示同行李典籍 景義 子方。要共賦。</title>,<text>鳳城金闕啓晨霞。拜出宮庭迓海槎。綘幘特宣天語密。紫泥初印御封斜。愚衷未效微才展。寵賚偏蒙異數加。感激鴻私圖報答。乾坤無際鬢先華。</text>
<title>簡佐郞姪 植 汝固。時在砥平山居。余以從事官啓請。蒙允。</title>,<text>與君行止各雲浮。使儐誰言忝晩收。休怪幕中從內擧。極知天下要先憂。吟壇不獨資揮翰。戰壘應須佐運籌。槎稿更宜俱繼武。暫辭松桂督行騶。</text>
<title>龍泉館。曉發口號。</title>,<text>龍泉日落暫停輪。却向鵂巖起犯晨。野葛罥疇多廢壟。山麕眠巷少居民。州閭摠似經兵地。使節徒爲失路人。蒿目念時身正遠。寸心無路達楓宸。</text>
<title>馬上口占。錄奉李從事子方求和。</title>,<text>曾逐延陵府院君。關河迎送帝庭臣。樓臺金碧觴飛月。錦繡煙花筆攪春。白首尙叨門下士。靑衫休愧幕中賓。驅馳王事倫閑地。且共吟哦躡後塵。</text>
<title>坡州途中。奉柬成洗馬 文濬。</title>,<text>西指雲山隔幾重。道人聞說住溪東。高齋欲訪王程急。立馬官橋愧此翁。</text>
<title>渡臨津舟中作</title>,<text>上章曾籲病纏躬。未許歸田奬益隆。沔浦釣臺征雁外。浿城官路戍旗中。微誠直欲淸遼左。大義何須慁海東。擊楫津頭誓江水。暮年猶覺寸心雄。</text>
<title>平山同樂亭。憶亡友崔明府 挺雲 英望。</title>,<text>誰鑿方塘起此亭。邑人爭說古侯名。六年絃誦風流遠。百里農桑賦役輕。華扁尙懸同樂字。穹碑空寄去思情。山陽酒侶餘霜鬢。萬點梅花一笛橫。</text>
<title>登黃州廣遠樓。奉寄洪鶴谷。</title>,<text>載筆西行雪正深。共陪詞伯此登臨。錦筵玉斝留連飮。銀燭花牋次第吟。七幙佐餘君與我。一溪流自古猶今。官城重到空相憶。獨凭危闌淚濕襟。</text>
<title>練光亭</title>,<text>城上層闌壓短陴。鉤簾獨坐夕陽遲。水軒雲閣仍相對。野店山村半已移。浿路莫言佳麗地。關民都似亂離時。腐儒本自憂平世。聽唱勞歌意益悲。</text>
<title>浮碧樓感舊</title>,<text>蘭舟曾搒此江濆。今上層樓瞰夕曛。彩棟拂霞紅縹緲。香煙籠渚碧氛氲。身如華表千年鶴。人作陽臺一段雲。官酒易醒征路迥。採菱新調不堪聞。</text>
<title>登百祥樓</title>,<text>二十年前此地遊。西來東往八登樓。雪晴香岳千層玉。春晩淸江一派油。野色連空雲捲曉。天光浸水月懸秋。丹梯重上頭全白。落日汀洲滿目愁。</text>
<title>夜宿百祥樓。戲吟。曾到平壤。亦於練光亭。寓宿三日夜。</title>,<text>曾過練光三日留。百祥還瞰暮江流。郵童不識滄洲趣。却笑春寒每上樓。</text>
<title>鐵山途中</title>,<text>路逢流血苦吟呻。摠是遼陽避賊人。掩淚却思辰巳歲。殘生何計答皇仁。時避虜遼民。遍滿西路故云。</text>
<title>登安州迎薰樓。寄示佐郞姪汝固。時聞姪行已過順安。方駐平壤云。</title>,<text>一行曾報出關期。候館無端十日遲。平壤名都美樓觀。安州古鎭壯城池。應知對景饒新什。自笑懷人損病姿。春晝正長賓榻靜。急催飛鞚慰羈離。一路山川十八州。風煙無管自春秋。殘生謾抱崎嶇恨。暇日仍成汗漫遊。索句故徵司業和。擧杯須待阿咸酬。吾門且合追先躅。月滿新安古館樓。</text>
<title>李從事子方。留在鐵州。余先到新安。久待不至。戲書以促。子方曾於箕城。亦後余行。故篇首云。鐵州太守李尙古景稷與子方。再從表兄弟也。</title>,<text>錦繡山前緩緩驅。鐵州城畔又踟蹰。知君骨肉諸親在。着處亭臺盡意娛。薩水踏靑三日過。㺚川看月一輪孤。同行不得同携酒。獨遣春愁與老夫。</text>
<title>三月十五日。朝見子方書來自郭山凌漢山城。繼聞佐郞汝固姪行。今日午當到州境。戲占一律。却寄子方。兼柬佐郞以促之。時留新安館中。</title>,<text>纔見書來凌漢城。旋聞行到納淸亭。華譙下壓滄溟豁。彩檻前臨碧澗渟。曠奧固應俱適意。東西其奈各分形。平明起坐愁相待。莫遣吟鞭更少停。</text>
<title>新安館席上。戲贈延慰使李同知 好信 士立，兩李從事汝固，子方。求和。</title>,<text>塞城春滿共停驂。暫上高樓興未堪。柳線亂抽新郭北。蒲芽微逬古池南。歌人皓齒名梅一。坐客靑眸姓李三。勝地不常宜縱眺。山光如黛水如藍。右晴川江舟中韻莫向關城作越吟。危時齊荷國恩深。浿江畫舸浮春浪。薩水雕闌倚晩岭。翠杓淸尊四靑眼。蒼顏白髮一丹心。此辰回首歸期渺。且趁東風數散襟。</text>
<title>迎薰樓席上。贈汝固，子方兩從事。</title>,<text>馹騎相隨出塞關。共携長劍此登攀。春光泱漭川原外。世事凄涼鼓角間。王室直思俱戮力。幙寮休歎暫低顏。憑軒一洒傷時淚。不得平戎誓不還。</text>
<title>題降仙樓。用月沙李相公韻。</title>,<text>紇骨山高水沸流。東明仙馭杳千秋。雕闌珠翠雲間語。彩舫笙歌月下遊。秦帝童男何日返。楚王神女此生休。碧桃花發重尋處。依舊淸都白玉樓。壬辰倭亂廢朝分駐本府。好居此樓。乙卯歲。樓爲火燬。以朴燁除府使。使之重䢖。比舊加恢。宏麗極矣。是時。初聞聖朝反正。朴燁被誅。</text>
<title>再用前韻。示同行諸君。</title>,<text>十二峯前第一流。仙舟何似去年秋。閑花細草芳菲節。脆管哀絲爛熳遊。蓬島有期風不起。楚臺無夢雨初休。煩君報道文章伯。幙佐題詩又此樓。</text>
<title>降仙樓。謹用栗谷先生韻。奉贈崔御史 有海 大容。兼示李汝固，子方兩從事。求和。</title>,<text>閣認昇眞觀集仙。峽天花月舊山川。臨江却笑頭如雪。一夢陽臺二十年。此日西行是地仙。浿江朝渡暮晴川。東來又上蓬萊閣。忘却華顚半百年。一日登樓一日仙。世間蓬島是成川。樽前更對靑雲士。玉樹臨風正妙年。蕭灑風神間八仙。一家詩法出晴川。玄虛閣上千鍾酒。三月煙花癸亥年。誰把丹靑畫散仙。洞天星月浸平川。玲瓏高閣鸕鶿杓。一老翁携二少年。早識靑蓮老謫仙。淸詩不數謝臨川。東明古館留新譜。正是坡公赤壁年。天下人豪天上仙。空留詩句此山川。後生嗟晩還嗟早。五百年纔四十年。</text>
<title>降仙樓。夜坐口占。</title>,<text>高樓獨宿夜開窓。坐瞰星河影蘸江。渚鳥只應多好思。飛來飛去自雙雙。</text>
<title>成川館。戲贈老妓玉芙蓉。</title>,<text>畫船曾艤紫芝峯。何處瑤臺訪故蹤。坐聽伽耶琴一曲。白頭惟有玉芙蓉。</text>
<title>中和館述懷。示子方從事。</title>,<text>早歲投簪是素期。揚鑣只欲濟艱危。何圖齒豁頭童日。得覩天旋地轉時。富貴可求非我願。文章無用有誰知。東歸直向湖西去。萬里滄波一釣絲。</text>
<title>題龍岡人金奉日詩帖。爲都元帥柳川韓相公 浚謙 作。用帖中韻。</title>,<text>爾能家一札。公乃筆三行。不附靑雲相。誰知白屋生。永爲榮耀地。尤見孝思情。滿軸諸君什。戈鋋陣更橫。柳川先王父宰龍岡時。公之先大夫諱孝胤。年頗少。學書于縣人金生秀文。秀文之子河瑞。與公先大夫。生差一歲。因與同學。嘗得手札。藏之甚謹。及公以體察使從事官。巡到龍岡。河瑞尙存。袖其手札來見公。公遂作一長律。敍其事以贈之。後公爲本道觀察使。河瑞已亡。厥子奉日。袖其札曁詩上謁。公仍用前韻以贈。今公以都元帥來。奉日又來上謁。公又贈以前韻。因請諸君和之。作爲一帖。故余亦步其韻。書諸帖尾云。</text>
<title>贈別中和小童金現日。</title>,<text>唐岳官童送我歸。落花城畔夕陽時。依然一步三回首。老子情懷也可悲。</text>
<title>齊安館。待佐郞汝固姪。不至。</title>,<text>黃州官柳綠勝苔。郭外桃花錦作堆。此地待君君不到。半竿斜日獨登臺。齊安東館兩株梨。四月開花傍小池。日午夢醒人不見。獨憑虛檻坐移時。</text>
<title>奉謝中和丁使君 好恕 士推送酒</title>,<text>驛路春殘客未歸。梨花零落月明時。唐山賴有風流宰。一洗黃岡萬事悲。花開浿岸雨初晴。鶴唳黃城月正明。前後靑州兩從事。百年難報使君情。昔年同醉此黃州。紅雨今來滿眼愁。新句欲成孤夢破。半輪明月下西樓。昔與亡友權汝章。陪儐使五峯相公。同過此州。作一場圃欒。今者來到。桃花亂落。適是詩讖君亡之日也。夜夢相見。語甚從容。贈以短律。未成末聯。忽然驚覺。不勝悲咽。口占一絶以志之。</text>
<title>疊用前韻。奉謝贊畫使碧梧李相公 時發 辱和見示之作。</title>,<text>靑蓮曾願識荊州。一語翻消萬古愁。牙帳日高戎務少。落花風雨且登樓。黃岡回首是幷州。斑鬢重來事事愁。當日幙寮今幾在。春風獨倚太虛樓。</text>
<title>雨中述懷。疊用前韻。</title>,<text>曉來煙雨暗西州。一望東都萬里愁。芳草繞城花事退。思歸莫上最高樓。</text>
<title>送李子方還京覲省</title>,<text>楊花撩亂錦溪湄。匝月同行此別離。奔走始緣王事急。滯留誰料旅程遲。平生俯仰曾無媿。與世浮沈且勿疑。歸赴北堂晨省後。浿西休遣久相思。新安古館月輪團。始把淸樽共倚闌。今夜齊安却分手。月輪纔見似新安。</text>
<title>題江西舞鶴亭</title>,<text>問山何以鶴爲名。仙鶴當時舞此亭。鶴去亭空春自老。石崖依舊碧峥嶸。麻鞋避賊衝炎過。繡斧衘綸冒雪停。三十一年三到地。腰金無賴鬢霜明。</text>
<title>戲題</title>,<text>十日曾無一日緣。相思只是最相憐。江西古館陽春曲。腸斷黃岡夢裏仙。</text>
<title>江西館壁上。敬次諸公韻。</title>,<text>王室曾多難。三宮此路行。若非蒙帝力。安得濟民生。不獨君臣義。眞同父子情。酬恩在授銊。遼塞陣雲橫。贊畫先朝使。西關又此行。靑袍憶徒步。白首感平生。激切還都疏。辛勤報國情。翠華曾駐地。空對暮山橫。贊畫使李公時發。歲壬辰。扈駕到此。上疏請早還都。今來舊館。感舊題壁故云。</text>
<title>題永柔縣館。用舊韻。</title>,<text>一歲重遊地。翻經二十年。古亭人又到。浮世事堪憐。身是秋蓬耳。頭如野鶴然。空餘舊題句。邑子尙流傳。</text>
<title>聞游監軍被覈不來。具由馳啓。趣裝東歸。口號一絶。</title>,<text>桃紅未拆出明光。旅食天涯麥半黃。槎使不來歸意促。故山香火及端陽。客中看盡百花飛。千里西來未得歸。今日驛程回馬首。夢魂先到舊漁磯。</text>
<title>癸亥十二月十八日。以査文齎進及査官迎慰使兼差毛都督問安使。詣闕拜辭。馳赴關西。是日宿崇禮門外。</title>,<text>淸晨拜闕出南城。西塞寒雲暗驛程。齎進國書槎上使。起居天將島中營。敢辭筋力供辛若。曾乏毫毛補聖明。祖帳一杯驅馬去。却忘衰鬢雪千莖。</text>
<title>十二月十九日。宿高陽郡。二十日。憩坡州。次長湍府。</title>,<text>沙峴之西蛇浦東。一身如梗復如蓬。歸驂乍歇春風後。征旆翻催臘雪中。鬢對靑山俱變白。心憑短劍自知雄。郵人不解君恩重。共笑驅馳獨此翁。</text>
<title>十二月二十一日。入開城府。</title>,<text>馹騎長驅逐轉萍。一年三過古王城。行人旋佐皇華幙。儐使仍趨漢將營。癸亥正同辛丑歲。儀曹今亞度支卿。山川極目渾如昨。只愧霜髭了此生。</text>
<title>十二月二十四日。發松京。憩金郊。次平山靑石洞中。遇雪口占。</title>,<text>螻蟻微臣坐五窮。盛時三命廁鵷鴻。涓埃未效朝廷上。跋涉何辭道路中。一歲又經靑石洞。千官初入紫宸宮。只應鄕里漁樵侶。風雪漫天哂乃公。</text>
<title>十二月三十日。晩發平壤。昏到順安。</title>,<text>長慶門前落日低。法弘山下凍雲迷。明朝五十仍加四。故里東南却轉西。候角送人愁似海。勞歌留客醉如泥。天公不惜書生老。每向關河逐馬蹄。</text>
<title>甲子元日</title>,<text>一點金釭照綺筵。寒鷄三叫曙鍾傳。風饕雪虐平安路。地闢天開甲子年。北闕臨朝周運啓。南山獻祝舜齡延。手拈柏醑心翻倒。枌杜歸耕舊石田。</text>
<title>途中元日感懷</title>,<text>去年今日宿黃岡。今日今年向鳳陽。風樹百年今日淚。每年爲客轉霑裳。</text>
<title>定州上元夜書懷</title>,<text>關河迢遰歲華遒。王事驅人未得休。上日忙投肅川館。元宵倦倚定城樓。衰年對酒都無興。異地聞歌只自愁。寄語秦中舊隣里。錦茵時復念行輈。</text>
<title>奉答郭山郡守閔 汝儉 令公書</title>,<text>凌漢山城宰。循良揀搢紳。秩加通政重。威帶助防新。折簡邀諸彥。開筵䟃令辰。佳期不可負。晨起促征輪。</text>
<title>蛇浦阻風。書示忘菴金正郞 榮祖 孝仲。兼贈月潭尹右尹 毅立 止中。求和。</title>,<text>積凍春初拆。獰飆夜未休。王程三十里。客日八千秋。士則中郞秀。卿材少尹優。坐成萍水會。天畔慰淹留。客程留待浦氷消。促喚舟人䟃早潮。颶母不知王事急。却敎驚浪阻鳴橈。</text>
<title>述懷書事。敬呈毛都督幙下。</title>,<text>征遼幙府大將軍。一代威名萬國聞。家世平原門上客。精忠諸葛表新文。轟天鼓角廻寒日。拂地旌幢捲曉雲。行掃犬羊巢穴盡。玉墀恩詔冊元勳。鯨濤擊楫誓澄淸。遼左封疆陷賊庭。一劍獨當天下計。萬家都聚海中營。遙知麟閣終圖像。直見燕山早勒銘。東土君臣偏慕德。坐令西塞樂春耕。二百羸師泛大瀛。招安四十萬邊氓。深探虎穴如飛渡。直擣龍庭擬掃淸。蟒錦褒功新上將。狼煙息警古長城。北宸此日寬東顧。佇聽春風奏凱聲。一帆東下戮鯨鯢。虜騎三年不敢西。雲鳥陣分新部曲。羽毛書集舊烝黎。元戎妙略傳黃石。聖主洪恩降紫泥。松鶻山崩鴨水竭。共看勳業與天齊。控制遼陽鎭海灣。兇鋒不復近秦關。高牙大纛威容盛。緩帶輕裘氣宇閑。金帛屢擎天上賜。士民俱納虜中還。春來玉帳頻開宴。列校歡呼動黑山。遠衘王命拜轅門。鼇島開營虎旅屯。白羽扇揮胡草木。靑油幢擁漢乾坤。征謀密勿胸襟靜。饗禮雍容笑語溫。章句老儒增膽氣。直思提劍報皇恩。</text>
<title>留椵島。用前韻。奉贈月潭尹止中令公。</title>,<text>絶域仍奔命。明時未請休。宅連三里閈。年間二春秋。失路功名薄。登朝德業優。燕鴻中歲恨。孤島共遲留。</text>
<title>留椵島待査事。聞叛寇深入。憤悶有作。</title>,<text>十日平胡島。三更戀闕心。官軍相繼潰。逆豎未成擒。甸服纏兵氣。朝廷阻德音。捧綸歸不得。徒此雪盈簪。毛都督改島名爲平胡。</text>
<title>聞賊魁就梟。車駕還都。志喜。</title>,<text>半夜行宮露布飛。錦江春色翠華移。千官扈蹕仍戎服。七校連營匝羽儀。靈雨不妨霑雉扇。霱雲還自繞龍旗。詞臣爭把如椽筆。誰勒中興第一碑。</text>
<title>贈中和通引金現日。用前年留別韻。</title>,<text>馹驂西去又東歸。正是淸明二月時。珍重唐山舊府吏。一回相別一回悲。戴星征騎隔年歸。關路春風落日時。多病未成高枕臥。此身堪笑亦堪悲。</text>
<title>平山道中。記事。</title>,<text>關西直接海西程。到處逢人問賊兵。鳳郡半燒煙未散。猪灘中斷骨相撑。元戎若不留長策。小醜何能入上京。見說翠華南幸日。諸公休詑樹功名。</text>
<title>奉贈開城沈 宗直 經歷</title>,<text>白首廣興吏。靑衫經歷官。平生礪淸操。何事滯庳班。春晩朴淵洞。雪晴松岳巒。公餘好幽討。新句動秦關。</text>
<title>自關西歸。李學士子時 敏求 見訪不遇。留詩而去。遂依韻奉謝。</title>,<text>神京不日靜風埃。依舊園林擁小臺。遠客始歸逢雨歇。幽人相訪被花催。閑中卯酌仍先倒。亂後春襟未共開。麗藻却驚留曲几。直勝空棹雪船回。玉樹臨風絶點埃。妙年文彩映蘭臺。山蹊掃雪吟情愜。塞館迎春旅夢催。鸞輅北歸戎馬定。鳳城西望杏花開。靑銅錢在堪酤酒。一浣愁腸日九回。</text>
<title>獄中口占</title>,<text>甲子三月十二日丙寅。繫獄。二十七日。以遠竄啓下。初配全羅道海南縣。自上特命竄北邊。二十八日壬午。改配咸鏡道鏡城府。在獄中十有六日。一日兢魂抵十春。圜扉牢鎖坐經旬。平生濟代安民策。盛世忘君負國身。甘作地中無罪鬼。恐爲天下不忠臣。頑軀忍辱終誰愬。只是微忱仰聖神。滿城冠蓋中興時。木索嬰身與死期。花萼未敷聞已謝。月華初彀看全虧。常懷烈士忠臣志。只恃皇天后土知。霹靂震人虹貫日。世無能解巧言詩。三月初七日。兩司俱發。啓以鞫問。依律定罪。是夕。風雨暴作。大雷電震人。十二日。就獄。翌日。白虹貫日。</text>
<title>三月二十八日。興仁門外。馬上口號。</title>,<text>石洲權汝章。以宮柳絶句。壬子逆獄。被鞫受刑。謫赴慶源。歿於東大門外路傍村舍。乃四月初七日也。是日立夏。先是。有人書其家板戶曰。況是靑春日將暮。桃花亂落如紅雨。權君更盡一杯酒。酒不到柳聆墳上土。勸字。以權書之。劉伶字。以柳聆書之。汝章遇禍。實由廢妃兄柳希發曾聞宮柳之句。目之以詆斥國母。密奏廢主而媒孼之也。汝章病臥其戶之下。及其臨絶。庭有桃一樹。殘花飛落於衾枕之上。亦一讖也。余與汝章。前後就鞫。均陷不測之罪。而或生或死。幸不幸有異。今出東門。又是桃花落時。哭則不可。有隕如瀉。聊占短句。以自志云。微臣罪大死猶宜。竄逐遐荒識盛時。行過郭東花落處。故人詩骨至今悲。</text>
<title>抱川途中。遇迅雷驟雨而作。</title>,<text>行經祝石嶺嶇嶔。三角高峯隔萬岑。落日掛山收返照。奔雲垂野起層陰。雷轟尙怕嚴威盛。雨濕翻思寵渥深。回首禁垣魂已斷。塞城何處慰孤忱。祝石嶺名</text>
<title>四月初五日戊子。發抱川。憩永平梁文驛。次鐵原豐田驛。</title>,<text>病軀行怯馹程遙。晡入虛亭坐徹宵。曾到永安窮塞壘。正逢昭敬大王朝。轅門佐畫弓懸臂。郡閣承顏印繫腰。二十一年成一夢。白頭垂淚向靑霄。</text>
<title>四月初六日己丑。午憩金化懸。夕宿直木驛。初七日庚寅。午憩金城縣。夕宿昌道驛。路中口占。</title>,<text>峽峯高擁澗流橫。朝旭微陰午却晴。花拆晩紅飛白蝶。樹凝新綠轉黃鸚。樵兒谷口歌相逐。饁婦田頭笑自迎。遷客此時愁極目。獨騎羸馬出關行。</text>
<title>戲題昌道驛田家破窓</title>,<text>夕投山店乞炊薪。翁笑看天婦怒嗔。突冷忍飢深夜坐。始知溫飽是閑人。</text>
<title>四月初八日辛卯。午憩新安驛。夕次淮陽府。路中口占。</title>,<text>行穿疊嶺渡回川。峽路間關未息肩。四喚倦僮三始應。十驅疲馬九仍顚。田廬宿處房無壁。野竈炊時飯有煙。日午更堪塵滿目。舊痾新痁正相纏。</text>
<title>戲贈新安驛吏李玉福，莫福兄弟。</title>,<text>萬曆癸卯春。余以端川郡守。曾過是驛。今踰二十稔。弊袍瘦馬。行色蕭條。商旅相見。莫不目笑。唯李吏兩人。迎拜路左。便呼曰端川舊使君云。塵沙滿面雪蒙頭。逆旅擔夫笑弊裘。獨有新安老亭長。馬前能認李端州。</text>
<title>過鐵嶺神祠而作</title>,<text>夜宿銀溪店。朝趨鐵嶺祠。龍城出塞遠。鳥道入雲危。北望那堪說。南還未有期。老臣憂國淚。霑洒日斜時。</text>
<title>題鐵嶺院柱上</title>,<text>靑衫紫綬寵光新。己亥秋風癸卯春。今日穆陵何處望。鐵關徒步泣孤臣。</text>
<title>高山館</title>,<text>四宿高山館。今經廿一春。幕賓馳驛遠。州守導輿親。寥落平生事。邅回半死身。前溪流亦咽。似識舊征人。萬曆己亥秋。余以評事赴北道戎幕。來宿是館。明年庚子夏。還宿于此。癸卯春。以端川郡守。奉太夫人而行。來宿是館。明年甲辰秋。還宿于此。自甲辰迄今天啓甲子。二十有一年也。</text>
<title>南山院</title>,<text>六越重巒九渡溪。斜陽秣馬劍峯西。回頭漢口瞻歸路。嶺樹連雲驛店迷。</text>
<title>安邊府作</title>,<text>四月初十日癸巳。朝發高山館。午憩南山院。夕入安邊府。翌日甲午。人馬俱困。不得登道。縻官不得早抽身。忽見榮枯變浹旬。浿水彩舟常閣岸。鐵關危棧僅通人。凝笳疊鼓歸朝使。瘦馬羸僮去國臣。誰畫今年兩行色。一時持警走風塵。</text>
<title>次永興府</title>,<text>蓐食踰旬出戴星。強扶羸疾自貪程。黃塵眯眼難開睫。白日烘顏易變形。德府使君吹角過。文川太守遣童迎。龍城此去何時到。道路辛勤已飽經。</text>
<title>咸興府道中</title>,<text>百祥樓下水如苔。畫角春風走傳回。萬歲橋邊沙似雪。羸驂夏日出關來。三旬未浹譽兼毀。一嶺纔遮樂轉哀。早覺此身終是幻。眼中人事只堪咍。是年春。余以査文齎進使兼毛都督問安使。入鐵山椵島。二月二十日。回過安州百祥樓。二十八日。入京復命。三月初三日。玉堂上箚。兩司繼發。十二日。下獄被鞫。二十七日。以遠竄啓下。二十八日。出就途。咸鏡，平安兩道接界。只隔一嶺。故頸聯云。</text>
<title>咸關嶺</title>,<text>千仞虯盤路。停驂一望鄕。靑山天際黑。白日霧中黃。秋月趨戎幕。春風佩郡章。當時亦慘慽。況此老投荒。</text>
<title>題居山館壁上</title>,<text>千山送我去。萬山迎我來。日日一百里。此去何當回。曉發靑海府。夕走時利城。馹騎舊遊地。今作布衣行。是身儻有罪。珪組亦可羞。是身果無罪。刀鋸非所憂。據鞍自大叫。仰視天茫茫。誰令覆盆下。白日垂末光。</text>
<title>磨雲嶺</title>,<text>余於繫獄之日。嘗夢騎病馬。率一小奚。行到磨雲嶺下。峻途極險。委蛇而上。顚頓臲卼。進退有礙。及至奏讞。以遠竄判下。禁府入啓。初擬湖南。俄而有北邊改配之命。今者。行色了了。如前日夢中。其亦胡澹庵夢裏分明見黎母者也。北關人常言。富寧道中有兄弟巖。故官北路者。後必重來。或再或三。余曾爲評事端川。今謫鏡府。乃三行也。人世事皆有前定。豈非天耶。茲幷志之。以自唁云。半空懸磴出雲陲。一逕中盤九折危。龍角遠迎軍佐日。隼旟新赴郡衙時。人間萬事皆前定。嶺外三行果後期。跨蹇却思梁獄夢。楚臣甘分復何悲。</text>
<title>贈端川諸生</title>,<text>曾分銅虎此絃歌。廿載光陰一擲梭。巷陌但看新士女。城池猶認舊山河。非關盛代投魑魅。自顧孤生廢蓼莪。追憶彩衣調膳日。老奴相對涕俱沱。里氓迎我似迎新。傴僂田頭逐馬塵。故吏共驚成老叟。諸儒偏怪作遷臣。風煙草樹今如昨。聚散昇沈夢不眞。經歲了無遺愛事。驛亭牛酒汗漸身。</text>
<title>四月二十日。宿磨谷。</title>,<text>甲辰仲秋三十四。磨雲嶺下南還身。甲子孟夏五十四。磨天嶺上北征人。解印當時慕元亮。懷沙此日思靈均。何由更活廿一載。邑老重逢期甲申。</text>
<title>四月二十一日。踰磨天嶺。次吉州臨溟驛。</title>,<text>滄海天東畔。黃雲地北垠。關山四大嶺。鞍馬一孤身。遠謫無歸日。殘生與死隣。驛程芳草色。空似漢陽春。朝離端北谷。夕渡吉南橋。忽喜前途近。仍驚上苑遙。海雲䨪曠野。關嶺揷層霄。此去歸無日。羈魂且莫招。</text>
<title>甲子四月二十五日。到鏡城配所。作七首。</title>,<text>靑油幕下故參謀。海上今爲白首囚。老吏尙存看共喜。諸生相迓說毋憂。南坊對浦魚鰕賤。北里連阡黍麥稠。僦得草廬甘畢命。百年人事一浮漚。雉城南面立巖東。白水橫流碧海通。里號漁郞臨浦漵。身齊傖父寄茅蓬。三緘口要從今始。九折肱甘到底窮。他日欲知新占籍。大明天啓四薰風。女眞甌脫古于籠。聚落蕭條磧路窮。長白山頭五月雪。大瀛海口四方風。狂雷不雨時轟野。苦霧如塵晝塞空。土候自殊雲物惡。只應天地界華戎。木郞區域大荒中。控制藩城古鎭雄。早歲櫜鞬蓮幕佐。聖朝韁鎖布衣翁。靑山是處非生客。白屋何人着寓公。浮世本來如夢幻。莫將身事問皇穹。聖一作盛龍荒拓地接鴻蒙。古寨人煙廣谷中。日暗陰山雲似墨。天晴瀚海月如弓。北扉免作桁楊鬼。南畝甘從襏襫翁。白髮戀君心一寸。五更歸夢紫宸宮。聖朝寬法省深文。縲紲殘骸寄塞垣。地接白頭山古雪。天遮朱雀闕春雲。難傾北海湔臣罪。每向南風拜國恩。病臥只思爲厲鬼。直殱強虜報明君。甲子之年月建辰。章交臺閣國人嗔。丙寅繫獄流壬午。丁亥登途稅戊申。木訥未能名顧訥。苦辛應爲歲逢辛。衰骸合作幽荒土。首夏留題當獲麟。辛未生年故云</text>
<title>端午</title>,<text>雪嶺三韓北。鯨溟萬國東。神京隔日下。令節屆天中。粽艾方言異。釵蒲土俗同。楚何臣處弔。徒此泣途窮。</text>
<title>端午。謹用曾王父容齋先生謫居錄中五日韻。</title>,<text>我祖文章伯。先朝社稷臣。年仍周甲子。月又旅蕤賓。放逐同良節。登庸異老身。蒲觴徒感愧。不敢語鄕人。一作諸人</text>
<title>謹書曾王父容齋先生謫居錄後</title>,<text>容祖忠州地。燕君甲子年。小孫遭盛代。嚴譴謫窮堧。是歲天何忍。吾家禍獨偏。新詩要自遣。非敢擬遺編。我曾祖容齋先生。燕山朝甲子夏四月。謫忠州。有謫居錄。今我被譴。又是甲子年。故戲書以志之。</text>
<title>五月二十五日。判官許若虛 實 來訪。留一宿而去。翌日雨中。書此以寄。</title>,<text>旅思相看未敢言。送君歸後只消魂。僑居此日無窮事。海雨漫天獨閉門。海雨漫天獨閉門。楚臣何處可招魂。空看二十年前句。萬事傷心不忍言。萬事傷心不忍言。塞天零落兩殘魂。遠來今雨何由謝。逐客無顏入府門。逐客無顏入府門。故人何日慰離魂。水中臺上秋天月。只待幽期不負言。</text>
<title>夏日。登水中臺。</title>,<text>鑿出雲根壓鏡天。高於廈屋大於船。千山北去蟠三府。二水東來赴一川。松轉晩陰低作蓋。草鋪新翠厚成氈。世間車馬何曾到。正見登攀絶地仙。</text>
<title>卽事</title>,<text>長白山前渤海濱。野無煙火路無人。孤臣此地頭成雪。曾戴蟬冠侍紫宸。</text>
<title>贈別朴璨秀才以鄕擧赴京城</title>,<text>天畔朝朝望日邊。只應身沒是歸年。君行秦地人如問。兩鬢今無一髮玄。</text>
<title>用吏部姪 植 韻。奉謝吉州邊明叔牧使。</title>,<text>幾回流落感秋蓬。紫綬關防睿眷隆。貔虎門中龍榜貴。孔鸞庭上豹韜雄。一千里路官曾屈。六十年身命始通。見說邑人爭手額。隣州均荷濟民窮。朔庭霜雪滿飛蓬。新國輕刑霈澤隆。弔屈有文傷賈誼。劇秦無序笑楊雄。吉城防禦三囊到。天部郞官一札通。却憶福州遷擢日。穆陵回首哭途窮。萬曆癸卯冬。余守端川。宣祖大王用備局薦。特命超授吉州牧。臺官論以驟陞。旋遞仍端。端乃古福州也。</text>
<title>旅舍偶書</title>,<text>雪峯東畔海西堧。靺鞨遺墟草樹連。白日有光常照面。丹心無計庶通天。夢魂尙自迷長路。骸骨應難返故阡。坐愧圓墻忍一死。萬家歌舞中興年。地窮溟渤塞山橫。墟里人煙傍古城。春日一從楊甸出。夏天三見桂輪盈。心懸北闕懷明主。夢斷南鄕憶老兄。已覺旅中愁到骨。秋來那得保殘生。廬舍疏蕪沒野蒿。夏天雲物冷蕭騷。西山有雪常埋隴。北海無風自起濤。魍魎黃昏跳曲渚。鵂鶹白晝嘯平皐。羈心一日逾三月。不待流年改鬢毛。</text>
<title>六月初一日癸未</title>,<text>自到白山下。閉門朝復晡。身爲老傖父。地是古匈奴。家只一兄在。信仍三月無。鄕心恐觸撥。不敢見歸途。</text>
<title>流頭日。謹用曾王父容齋先生謫居錄韻。</title>,<text>六月十五日。乃流頭俗節也。我曾祖謫居錄中。有流頭日謝伯謙携酒見餉詩曰。今日流頭節。寥寥獨閉門。故人乘晩雨。白酒慰羈魂。殷野農謳發。中天官樂喧。何須問生理。一醉任乾坤。此乃弘治甲子年也。我外曾祖挹翠軒朴公。以是日遇禍。故篇內云。甲子仍良節。飄零此塞門。一吟容祖句。三酹挹翁魂。毒霧連天暗。狂風觸海喧。形骸今尙保。且爲謝乾坤。</text>
<title>六月二十日。聞仲氏乃於本月初一日。除授加平郡守。</title>,<text>久昧身無恙。新傳政有名。前年罷旌善。此日拜加平。峽邑雖云薄。君恩豈不榮。弟今方慰意。兄亦勿傷情。</text>
<title>生日作 六月二十一日</title>,<text>父母劬勞日。乾坤震蕩時。百年皐子淚。萬里楚臣悲。隴草連窮磧。關雲起古陴。壽觴誰更擧。孤坐憶吹箎。</text>
<title>奉謝節度使李令公 沅 送酒見問</title>,<text>白頭山下朔庭分。連帥開營瀚海濆。九邑士民都節制。八方兵馬上將軍。氷壺雅操嚴戎政。玉帳神謀靖虜氛。憔悴江潭故人弟。簞醪偏荷襲餘醺。</text>
<title>李節度屢以米酒魚等物見遺。書以謝之。</title>,<text>兩月三書札。孤村六酒壺。長腰忽又至。巨口與之俱。飽作坡公健。醒非楚客枯。感嘆今日意。無路報明珠。</text>
<title>六月十六日。李別監日新，李監官日休，李生日成。携鷄酒來。二十三日。李日新與其弟座首日躋及日休。又以酒來餉。李君之先。公州人也。父諱鵬壽。曾爲抱川訓導。萬曆壬辰倭賊之亂。糾合義兵。戰死吉州。朝廷嘉之。贈官司憲府監察。復其戶役。故篇內云。</title>,<text>李氏好兄弟。四人如一身。始聞言語澁。終見性情眞。群從宅連巷。衆兒才絶倫。殿中忠義士。家世冠鄕隣。十日再還往。一家三弟兄。殺鷄蒸最軟。釀黍漉方淸。不獨供飢渴。俱堪託死生。放歌醒復醉。誰起故園情。</text>
<title>六月二十九日。片雲上人自端川來訪。見贈一絶。用其韻以示。</title>,<text>聖朝何事繫圓扉。遠謫天涯久未歸。兀坐對僧揮面汗。只言迂叟與時違。海上孤村晝掩扉。夕陽林畔宿禽歸。羈懷獨向山僧話。五十年來百計違。手携藜杖疑荊扉。春日南遊夏北歸。聽說名山八卜寺。百年慙愧此心違。沔浦新齋竹擁扉。謫來關塞幾時歸。家兄別後無書信。夢裏連床覺便違。</text>
<title>七月初一日癸丑</title>,<text>百摺堆顏雪滿頭。蟬聲又報一年秋。漢陽城裏猶多感。況對胡山作楚囚。</text>
<title>七月初二日甲寅</title>,<text>淸宵何事泣秋風。欲說茫然意不窮。弟只一兄兄一弟。兩鄕相憶兩衰翁。</text>
<title>奉謝許判官若虛惠米</title>,<text>一妾三僮五女奴。廚煙頻斷口難糊。耕田得穀時全晩。煮海求鹽計亦迂。殊俗敢希資緩急。故交方見變榮枯。賴君高義曾同病。月寄餘波慰餓夫。</text>
<title>戲書</title>,<text>布襪麻鞋一老翁。兩朝榮辱摠成空。田人不識官全奪。到處爭呼李令公。</text>
<title>七月初三日雨中</title>,<text>半百兼多病。初三又早秋。野雲朝黯黯。山雨晩颼颼。職忝明庭士。身爲絶塞囚。西風千古恨。第一海東頭。</text>
<title>七月初四日。里中諸人邀飮草山東臺。</title>,<text>草臺登眺荷相迎。要慰逢秋遠客情。老少聯翩十七子。獻酬交錯百千觥。高原廣陸東西迥。大海長川表裏平。落日悲歌望鄕國。酒酣終復悌縱橫。座中無主亦無賓。此陌東阡左右隣。崔李徐姜車馬姓。祖孫兄弟舅甥親。時平頗怪人情冷。塞遠偏憐里俗淳。爛醉欲歸頻被肘。便忘孤客寄天垠。</text>
<title>七月七日。里中諸人邀飮大川上。</title>,<text>七月七日漁郞里。東隣西隣十六人。盎中漉酒趁佳節。川上鋪筵邀遠賓。縱談未省語音別。促饌且欣顏色眞。誰向天孫強乞巧。醉眠忘却異鄕身。絶域誰能慰旅情。結歡仁里迭邀迎。崔公宿德鄕人敬。徐叟高談座客驚。姜正字家翁及壻。李監官巷弟兼兄。更看兩廣文靑眼。白首終甘寄此生。</text>
<title>七月十五日。里中諸人邀飮八景臺。臺主。乃崔訓導立也。</title>,<text>七夕前川岸。中元八景臺。隣翁偏好事。節日每含杯。洞豁丹崖劈。沙堆碧澗回。暝雲翻似墨。羈客自相哀。佛刹供盆日。陰司校籍時。且從田父飮。誰作楚臣悲。霧斂蒹葭岸。風生菡萏池。晩來林月上。涷雨暗山陂。</text>
<title>七月十七日。李別監日新，李座首日躋，李監官日休，李生日成四昆弟。與崔座首，姜典籍，李訓導天華，車別監弘道，李生苓萱芡，馬生文龍，車生震輅。邀飮大津之上。</title>,<text>火雲如洗朔風回。海岸新秋坐古臺。晴浪蹴天遙訮雪。晩濤轟地忽驚雷。漁兒釣引鼇宮動。賈客帆衝蜃市開。日落不知歸路遠。滿汀鷗鷺共徘徊。</text>
<title>七月二十八日</title>,<text>愚忠慷慨老天知。誰謂翻成貝錦詩。正聽鶬鴺遭桎梏。仍看熠燿阻罘罳。太眞洒泣登舟日。安石圍棋賭墅時。試問新亭集豪士。茂弘何似伯仁悲。</text>
<title>七月二十九日辛巳</title>,<text>杜陵身自許何愚。雅志曾嫌子夏儒。每讀詩書凌屈宋。欲回天地入唐虞。畢郞晩歲空持蟹。張掾秋風正憶鱸。時命卽今成大謬。鬼門關外泣窮途。</text>
<title>七月三十日壬午</title>,<text>倉卒嚴程未解悲。天涯追憶淚常垂。抱東川上兄相訣。安北山前姪又辭。男子肯爲兒女熊。老夫非復少年時。此身此恨終難忍。却怕餘生得死遲。相。一作初。仲氏追送余於抱川。姪梣從余行。至安邊而去。</text>
<title>八月初一日癸未</title>,<text>二氣流行四運周。自分天地有淸秋。陰蟲應候尋常響。老物隨時次第揫。正憶唐堯虞舜日。誰懷宋玉屈原愁。黃楡古塞觚稜遠。半夜商飆白盡頭。</text>
<title>歸雁</title>,<text>八月南征雁。西風萬里吹。天長能識序。地遠未違時。叫急應相警。飛遲若有期。戍樓當此日。何似謫臣悲。春日人俱北。秋風雁獨南。避霜離朔野。隨月過湘潭。接武眞堪羨。知時更可慙。嗈嗈塞雲外。羈鬢白鬖鬖。</text>
<title>八月初三日至初六日。連夜輾轉。不得安寢。</title>,<text>山遶重關樹接天。郵程欲算意茫然。塞蛩泣露依幽蔓。朔雁號風度暝煙。暫到故廬惟賴夢。自逢秋夜却妨眠。眼看骨肉平生面。一夕遲如過十年。</text>
<title>八月初六日。夜雨不止。</title>,<text>颯颯騷騷階上雨。咿咿切切枕邊蛩。試敎稷契皐陶聽。此夜還能着睡濃。</text>
<title>八月初七日。書懷。</title>,<text>淸晨獨立望湖鄕。却坐虛簷到夕陽。山勢擁關雲甚黑。露華凝磧草皆黃。地無北塞人應樂。天有四風物自傷。此土不堪逢此節。更看歸雁各高翔。</text>
<title>八月初九日</title>,<text>旅鬢莖莖白。秋林葉葉紅。可憐寒雨後。相對夕陽中。衰朽無餘日。凋零只待風。不知誰暫住。悽惻此時同。</text>
<title>八月初十日</title>,<text>草蟲號野葉吟風。一種秋聲萬古中。擊壤老人曾聽此。只應心緖異東翁。余號東岳。故云東翁。以比南翁也。</text>
<title>八月十二日</title>,<text>今日尙如此。更於明日何。野荒蛩亂叫。天闊雁孤過。鄕信斷方久。旅懷縈轉多。高風吹木葉。摵摵早辭柯。</text>
<title>見歸雁有感</title>,<text>萬里南飛雁。何時過漢陽。天涯一掬淚。憑寄白雲鄕。天末鄕書絶。懷兄淚滿床。那堪對秋月。歸雁各成行。征雁何時盡。行行度夕陽。天淸好相叫。一聽一思鄕。楡關八月雪。病臥一藜床。忍見南歸雁。高飛正作行。</text>
<title>八月十三日。池監官與其子。邀飮山園。</title>,<text>誰掃高臺喚客遊。池君父子最風流。碧天如水紅霞晩。黃草無煙白露秋。鸚鵡文章何處用。麒麟功業此生休。雲罍共酌桑郞酒。一洗淸湘萬古愁。元方豁達季方眞。自少魁然竝出倫。俠氣獨能趨士急。豪心終不顧家貧。要荒莫說非鄕土。叔世誰知見古人。遇我爭推道南宅。周郞正似飮醪醇。</text>
<title>八月十四日。朴座首送西瓜淸酒等物。</title>,<text>廣巖高臥大原翁。遠向江潭問旅蹤。瓜劈水晶寒透齒。酒拈雲液暖澆胸。知君直北無雙士。坐我終南第五峯。重惠似山那可揭。正逢秋月獨搘筇。廣巖。里名。在府南一百十七里。有大巖甚廣。座首之先。忠州人。忠州古號大原。我家在京城南山第五峯之下。</text>
<title>中秋月夜</title>,<text>殊方此夕旅情新。步出晴原望漢津。節序滔滔隨逝水。音書杳杳斷來人。中秋月下雙歸雁。長白山前一病身。峽郡古齋風露重。夜深應復說天垠。時仲氏方守加平郡。郡在峽中。故末聯云。疾風吹海暝雲收。野曠天長水暗流。萬里陰山對華髮。一年明月照中秋。誰憑素瑟淸樽賞。獨向瓇樓玉宇愁。沔曲故園諸弟姪。只應同泛舊漁舟。</text>
<title>八月十六日</title>,<text>本無榮進意。何有謫居憂。月似廣津夜。山如滄澤秋。形軀幸安健。風物且淸幽。歲熟酒醪賤。家家邀我遊。</text>
<title>兵使携酒來訪。臨罷。題贈歌妓。</title>,<text>白紵新袍貯古函。北來寒重未開緘。殘年試着終無日。故贈歌人作舞衫。莫怪樽前贈素衿。老翁寧有少時心。秋空月滿思歸夜。一曲姸歌直萬金。</text>
<title>鄕人持酒。連日來餉。醉中戲題。</title>,<text>五日樽前醉。人間萬事遺。朝仍眠至暮。我自問爲誰。月色看非苦。秋聲聽亦宜。何由身謫地。未有酒醒時。</text>
<title>八月十九日</title>,<text>百慮都緣有此身。此身終作一抔塵。如今便覺身無用。却笑從前百慮新。</text>
<title>八月二十一日。雨中。李日新送酒見問。</title>,<text>漠漠秋天雨。悽悽故國心。此時三瓿酒。奚啻萬籝金。遂作陶翁飮。何如楚澤吟。感深君莫笑。吾本少知音。陶淵明連雨獨酌詩曰。故老贈余酒。乃言飮得仙。</text>
<title>八月二十二日</title>,<text>八月二十二日曉。北望千山萬山白。家僮不解邊雪早。長說堆鹽少說壁。八月二十二日夕。北望千山萬山䒺。老子却忘身遠謫。喜看新雪搜新句。</text>
<title>八月二十四日</title>,<text>嶺石鑱天海岸深。凄風日夜動喬林。平蕪霜落高空曉。古戍雲生大麓陰。月下不堪孤雁叫。雨中誰遣亂蛩吟。居人未解纍臣事。共怪逢秋雪滿簪。</text>
<title>次片雲師聞余歸雁曲有感見示之韻 時以俚言作歸雁歌兩曲。</title>,<text>關河迢遞月蒼茫。夢斷秦城子夜長。誰採秋風歸雁曲。新聲飜入古伊涼。白頭羈思正茫茫。更耐征鴻叫月長。千里同來不同去。春風空作九秋涼。</text>
<title>屋南山崖。楓樹頗多。朝夕對坐。霜葉可愛。有懷余家園林而作。</title>,<text>獨對南崖下。丹楓葉滿條。露濃初似染。霜薄漸如燒。最愛飜晴日。偏愁墜晩飆。東園忽在眼。歸思坐迢迢。</text>
<title>八月二十六日</title>,<text>昨夜淸霜重。楓林葉盡丹。晴煙濃欲滴。夕照淡初乾。遠訝花相映。深憐錦作團。終南山下宅。此日好誰看。</text>
<title>八月二十八日庚戌。吉州金座首景憲，崔座首命仁。與李生克誠，金生益謙。載酒來訪。宰牛留飮。至九月初二日癸丑。乃去。聊題近體二首。以謝其厚意云爾。</title>,<text>戊午金君癸亥崔。還携甲戌李生來。牛心大爵周家炙。竹葉深斟杜老杯。誰向艱難情爛熳。却敎憔悴醉毰毸。感君相訪題時日。八月初闌九月回。秋天跋涉歷脩程。牛酒留連慰客情。舞態偏憐長李逸。歌聲剩喜小金淸。今人若共如君意。老子何曾作此行。却憶山城院前醉。煙花滿路忝恩榮。癸卯三月。余以端川郡守。差東堂參試官。赴鏡城都會而還也。金，崔兩君。各携酒肴。見候於吉州山城古院。曾賦詩以贈故云。</text>
<title>秋日。登水中臺。</title>,<text>誰斲巉嵒鎭淼漫。形如龜伏勢龍蟠。秋崖迥對金屛麗。霽浦平臨玉鏡寒。雪壓黑山天萬里。雲褰滄海日三竿。長吟坐見乾坤意。故祕仙區慰謫官。</text>
<title>九月初五日。評事安君 獻徵 書致酒饌。謝以短句。</title>,<text>令節重陽近。殊方逐客哀。獨披黃菊坐。誰送白衣來。異饍盈三笥。芳醽過百杯。風流掌書記。預報共登臺。</text>
<title>贈柳秀才 于霖。仍寄柳檢詳。用謝安評事韻。</title>,<text>絶塞孤臣老。淸秋萬壑哀。相憐子厚在。忽喜阿戎來。落日頻移席。沈憂促擧杯。那堪君去後。獨上望鄕臺。霜落天河迥。孤鴻叫侶哀。極知關路阻。不見尺書采。戀主身千里。傷時酒一杯。龍庭今日事。說與舊麟臺。</text>
<title>九月初六日</title>,<text>秋晩關山黯曉霜。斷鴻飛度海天長。翻驚九日無三日。慣認他鄕是故鄕。北麓靜觀楓盡赤。東籬遙憶菊初黃。去年沔上宗人集。預揷茱萸共擧觴。</text>
<title>九月初七日</title>,<text>旅寓秋深獨閉關。強扶藜杖上孱顏。平坡樹暗人煙冷。古壘霜淸野草殷。地闊黃雲生北海。天高白日落西山。寒風忽起郊墟外。鳥雀牛羊各自還。</text>
<title>九月九日</title>,<text>七夕中元幾斷腸。中秋纔過又重陽。從今却恐逢佳節。佳節天涯倍憶鄕。中秋對月盈襟淚。九日登山滿眼愁。兄與弟今身已老。幾年佳節也同遊。</text>
<title>登高</title>,<text>地平雲海渺無津。雪嶺天淸霽景新。已覺旅身輸老境。誰言秋日屬佳辰。登臨不獨山河異。笑語俱非骨肉親。強揷黃花成一醉。晩風吹落白綸巾。</text>
<title>九月九日。崔座首邀上城山。徐座首，李訓導 天華，李別監 敦復，李監官 目休，崔先達 澤，池秀才 朝海 同會宴飮。</title>,<text>九日羈棲坐獨哦。晩隨崔老陟層阿。酒漿瀉榼田隣近。魚蟹登盤海品多。池秀才癯歌跌踼。徐夫子健舞婆娑。柴桑獨酌今誰羨。且把金英笑汨羅。菊花時節強登皐。正憶都人餽棗餻。天礙塞關雲樹密。地連夷落雪峯高。放歌只被羈情苦。起舞非緣酒興豪。斜日一聲離雁過。兩行衰淚濕寒袍。比舍能傾產。良辰輒奉觴。幾曾臨北澗。今復上南岡。舞影初凌亂。歌音旋激揚。悲愁難自遣。不敢戒猖狂。</text>
<title>奉謝李節度使送酒</title>,<text>秋深關塞日凄涼。獨臥荒村益自傷。天際雪山千嶂白。月中霜菊一枝黃。無錢正似陶彭澤。有酒誰同顧建康。幸賴漢家飛將在。楚臣身世醉爲鄕。</text>
<title>九月十六日</title>,<text>朔方寒早暖全遲。風日常多栗烈時。七月之中山戴雪。重陽以後水含澌。百蟲早蟄俱無響。萬木齊凋但有枝。誰念弊袍南土客。旅鴻歸盡此羈危。含一作流</text>
<title>片雲上人以金剛山木瓢見遺。工製頗妙。可受三合。留作飮器。戲占絶句以志之。</title>,<text>楓岳山人木作瓢。幾年雲水鎭垂腰。鬼方此日持相贈。留酌松醪伴寂寥。木瓢眞率勝金巵。直與龍荒逐客宜。凍雪壓簷孤月上。一回斟酒一懷師。</text>
<title>李訓導天華家賞菊</title>,<text>此方誰解種黃花。九邑西風只一家。試看古來能愛菊。陶淵明後李天華。</text>
<title>九月十九日。李座首日躋。送酒一壺。卽便命酌。醉中戲題。時於李訓導天華處。乞菊花數株。新種庭前。</title>,<text>一間茅屋傍荒陂。秋色蕭條萬事悲。海闊天低山斷處。風高木落日斜時。綠醽忽得東隣送。黃菊初從北舍移。聖代太平今有象。逐臣鬧坐醉吟詩。</text>
<title>醉中呼韻。戲贈李生苓。</title>,<text>東海爲春酒。斟之北丰杓。千秋丈夫恨。可以一時消。</text>
<title>九月十九日。姜秀才敏行。惠酒二甁。翌日姜典籍携酒來。連日醉飮而作。</title>,<text>秋來何處倍思家。坐過重陽對菊花。朔吹蕭蕭號古木。胡雲漠漠接平沙。雁南飛急邊霜苦。人北歸遲塞路賖。今日荷君賢父子。醉歌忘却寄天涯。</text>
<title>九月二十日。徐座首，李訓導邀飮海上。崔座首，姜典籍，池朝海，李苓，李蓉時亦來會。</title>,<text>兩儀開闢問何年。盤古空傳萬八千。元氣杳冥雲嚲海。太虛寥廓日騰天。坐傾鸚鵡杯中酒。笑傲蓬萊島上仙。回指人寰煙一點。九州分割禹山川。扶桑之西若木東。日月出沒煙雲空。人間擾擾蝸角上。天下茫茫鷄子中。彭祖顏回一朝菌。伯夷盜跖雙秋蟲。行看滄瀛作平地。拍手大笑臨長風。</text>
<title>對菊花有感</title>,<text>北地無花草。孤芳忽在茲。正如逢故友。何以落荒陲。獨對黃金蕊。誰傾白玉巵。歲寒俱寂寞。空自惜佳期。</text>
<title>九月二十五日</title>,<text>鄕使何時到。羈心特地勞。北辰雲靉靉。西日水滔滔。磧暗黃蒿密。峯寒白雪高。誰憐授衣節。猶着舊麻袍。</text>
<title>九月三十日</title>,<text>今日秋風盡。他鄕旅思增。歸歟那可卜。逝者忽相承。皓髮同郞署。消中劇茂陵。餘年本無幾。況乃踏玄氷。踏一作踐日暮陰風起。寒雲暗塞垣。蟄蟲皆閉戶。零葉各歸根。獨立荒山路。難招故國魂。素秋今忍過。更奈雪霜繁。忽見三秋過。曾從四月來。塞霜翻殺菽。江雨政肥梅。已覺形容改。還敎節序催。病身歸望絶。今夕起徘徊。</text>
<title>十月初一日壬午</title>,<text>每月逢初吉。羈身輒自驚。念曾新到日。添却遠離情。骨肉依何處。朝廷隔此生。況堪徂歲晏。邊雪擁柴荊。</text>
<title>十月初二日</title>,<text>故土不須憶。老兄安可忘。塞雲朝慘淡。關月夕蒼茫。夏夜孰言短。冬暉今覺長。音書絶已久。忽又變星霜。</text>
<title>十月初五日</title>,<text>晨起若相待。及昏如有亡。寸心徒耿耿。關路益茫茫。安得此宵短。更堪明日長。餘生只乞死。死或返吾鄕。</text>
<title>書安評事草稿後</title>,<text>妙齡才調有如斯。老我何能贊一辭。試問古人誰得似。子安文體少陵詩。</text>
<title>十月初九日。許判官，安評事枉駕見訪。別後寄謝。用判官韻。</title>,<text>佐幕雙佳士。投荒一老身。虛絃怜落羽。涸轍慰窮鱗。醉唱聊相和。狂言且勿嗔。不堪萍水會。回首似參辰。</text>
<title>十月十一日。雪中奉答李節度使書。</title>,<text>自出秦城信不來。朔風吹雪暗龍堆。篋衣盡破都無絮。甁粟頻空只有埃。顏狀每憑奴僕問。夢魂猶阻里閭廻。故知窮達俱懷土。羈窶翻添老病催。</text>
<title>十月十三日</title>,<text>出戶將何詣。深居若避仇。一朝仍一夕。三伏復三秋。身已生無用。心應死始休。小窓寒月滿。只益坐咿嚘。</text>
<title>十月十四日</title>,<text>寒曦西沒月東昇。昨夜今朝寢復興。漢地拆關滄海湧。胡山圍磧黑雲凝。羈蹤以夢爲鄕國。塞店惟愁是友朋。默坐有時忘遠逐。錯呼兒姪果誰譍。</text>
<title>戲答許判官再用前韻見寄</title>,<text>奕世周張學。承家稷契身。小邦仍縶足。昭代未攀鱗。且見疲氓悅。何妨猾吏嗔。逐臣寒谷內。空待艶陽辰。</text>
<title>奉酬安評事見和前韻</title>,<text>絶域三冬雪。殘年百病身。廬空惟立壁。肘瘃自生鱗。夜聽飢僮泣。朝看老婢嗔。客愁誰得認。無語坐窮辰。塞俗無相問。羈懷只自哀。何言窮谷裏。忽報麗詞來。密雪銷金帳。凝絲暖玉杯。此時能見憶。才子舊蘭臺。</text>
<title>十月十九日。得奉月沙李尙書手札。以詩代意。</title>,<text>曾呼周顗訴危衷。石父誰憐在紲中。絶塞雪山窮髮北。洪溟暘谷大荒東。退之不負裴承相。白也難逢郭令公。從此九泉堪瞑目。一行書札枉高風。</text>
<title>十月二十日大雪</title>,<text>平疇雪落與山齊。野外人家失故蹊。巷僻何曾聞犬吠。林寒不復見鴉棲。經秋桍弊頑僮恚。盡日廚空小婢啼。老子此時無長物。強尋詩句倚枯藜。恚一作怒</text>
<title>奉謝吉州邊牧使十月初十日。送牛脯乾鰱魚。二十四日。又以米酒魚麞等物見遺。</title>,<text>逐月書曾枉。彌旬信再通。平生吉州牧。高義古人風。大嚼空山下。孤卙積雪中。顧慙畿府日。憂患負微衷。滿川氷雪小村孤。土銼無煙日已晡。玉粒細舂盈一斛。金醅新潑過三觚。應知海錯徵漁戶。更見山珍課獵夫。羸臥似弓成飽暖。僕童還共色敷腴。</text>
<title>十月二十九日庚戌</title>,<text>兀坐晨還暮。初冬忽告終。寒衣猶未到。旅食且誰供。日月層峯外。乾坤疊雪中。空懷出東郭。春晩柳陰重。</text>
<title>十一月初一日辛亥。見仲氏書。</title>,<text>兩鄕存歿杳難知。歲暮家僮返亦遲。路過二千仍嶺險。年垂六十各身衰。死前詎有重逢地。病後徒思始別時。每謂捧書差慰意。半行纔讀淚交頤。</text>
<title>奉答仲氏書</title>,<text>兄身猶健弟心平。生或期逢勿愴情。若也愴情生豈保。兄須忘弟弟忘兄。</text>
<title>奉次金龍溪秋日月沙席上有懷見寄韻</title>,<text>北闕身幽日。誰知出塞來。一時人欲殺。三面網初開。禍患非無望。狂疏本不才。全生天地德。未敢歎雲雷。朔雪連沙塞。秦關阻玉墀。那堪小至日。始見季秋詩。翰墨忘年地。壺觴去國時。平生大宗伯。亦復念湘纍。附元韻沙塞秋將盡。雲山雁不來。文章應更老。懷抱向誰開。聖主知無罪。廷臣惜有才。蒼天儻下燭。冬月起春雷。秋風滿簾幙。落葉下庭墀。獨把沙翁酒。因思岳老詩。如何言語失。不貸聖明時。親舊知多少。誰人問楚纍。龍溪</text>
<title>十一月十二日壬戌。是日冬至。追憶去歲詣闕朝賀。</title>,<text>地接胡沙遠。天分隴雪平。誰憐冬至日。獨憶漢陽城。鳳曆頒元祀。鵷班廁亞卿。玉階曾拜祝。佳氣動霓旌。曉漏催籌獸闥開。玉珂曾趁早朝回。陽升正見陰初伏。否往偏知泰又來。萬死一身投朔雪。三呼千歲動春雷。少陵只作華州掾。獨對寒山謾自哀。</text>
<title>至日早起。崔座首，李別監，姜敏行，金田龍各送豆粥。李別監又以菁根沈菜見遺。姜典籍晩携酒來訪。病肺不能飮。書以志之。</title>,<text>塞鄕逢至日。隣舍問羈臣。凸缶菁菹重。盈盆豆粥新。每慙淳朴俗。偏悶老羸身。肺病杯觴廢。窮愁更泥人。</text>
<title>答姪典翰 植 書</title>,<text>獨披蘆絮臥茅茨。雨雪空山鳥崔飢。忽遇一陽生地底。曾從三月謫天涯。赤心未卜歸年近。黃髮猶嫌死日遲。爲報阿咸休更問。苦寒能記佐戎時。</text>
<title>答姪斌書</title>,<text>春風出幽圄。朔雪葑穹廬。我欲忘鄕邑。君何寄簡書。星霜常伏枕。面目始分裾。此後毋相憶。殘骸罪未除。</text>
<title>吉州邊明叔使君。以亡交石洲權汝章乞酒絶句見示。仍送酒一壺。步其韻而報之。</title>,<text>白鷗洲渚帶靑蘋。共占漁磯避俗塵。天末地中今日事。雪峯回首石湖春。一汀紅蓼一汀蘋。細柳千條颺麴塵。天涯記得醉吟地。麻浦風煙秋復春。夢斷江南詠採蘋。塞村風雪甑生塵。殷勤一榼雄城酒。二月鶯花爛熳春。</text>
<title>奉次吉州邊使君夢見權石洲寄示之韻</title>,<text>常恐吟魂未有知。忽聞君夢意逾悲。白頭遷客成何事。一死人間十載遲。萬事無言只自知。屋樑明月幾添悲。吉城詞翰招魂地。却笑懷沙賦太遲。駐馬城東誰更知。關河對酒益堪悲。臨牋欲和騷翁些。暝雪漫天下筆遲。</text>
<title>十二月初一日辛巳。至初三日癸未。大雪。</title>,<text>廣漠風先三夕吹。穹閭雲又四郊垂。忽驚汗漫不知處。正恐繽紛無歇時。日月莫言分晝夜。乾坤纔見定尊卑。楊州病叟天山下。曉起沈吟坐撚髭。</text>
<title>贈端川校生李之遠</title>,<text>十二月初四日。端川品官廉侃，金誡，沈時澤，沈滉，金止忠，沈渙，沈徵，廉友直，廉友聞，金德容，韓山海，董玹，沈沂，金汝義，李重明，廉尙義，金述男，韓山洛，金汝訥，廉友善等。遣李之遠來。以八帶魚二尾，鰱魚四尾，生雉七首，大口魚三十五尾，燒酒三甁，白粳米二十斗，大牛一頭見遺。受魚雉米酒等物。而却其牛云。多荷桐鄕舊序生。雪中來慰楚臣醒。牧牛欲作耕田計。慙負當年壁上銘。壁上一作座右</text>
<title>奉次吉州邊明叔使君枉過留贈之韻</title>,<text>絶塞身將褐父齊。不堪頭角向人低。共君今夜燈前話。萬事秦中一夢迷。宿禽飛急斷雲齊。獨立荊扉落日低。候角促人征騎發。雪埋關樹路全迷。</text>
<title>鍾城金府使 致遠 士毅。罷歸京城。枉訪寓居。書此贈別。</title>,<text>隴坂千秋雪。關河一月程。天涯送客處。歲暮戀君情。譴重歸何望。愁深語不成。羈魂逐征馬。直入華陽城。塞雪連天磧路長。罷官休歎徑還鄕。何如白首黃雲外。一望秦城淚萬行。</text>
<title>重贈金鍾城士毅之行。用吉州邊牧使韻。</title>,<text>磨天大嶺與天齊。馬足行臨鳥背低。君向雪中歸日下。朔風吹面凍雲迷。</text>
<title>十二月十二日。雪後月夜。朴璨載酒來餉。</title>,<text>十日大雪後。萬山孤月中。秀才此時至。高義古人同。痛哭心何苦。狂歌氣尙雄。開缸百分酌。一洗旅愁空。</text>
<title>十二月十六日。夜臥無寐。月中獨步。</title>,<text>寂寞身全老。蒼莊歲又陰。天高南斗遠。地闊北溟深。絶塞三更月。孤臣一寸心。歸期不可問。獨立淚盈襟。</text>
<title>十二月二十三日。得興陽愼明宰 天翊 甥書。</title>,<text>南裔三千里。新苞寄滿筐。香凝沙塞雪。色映洞庭霜。衰俗心肝罄。遐陬姓字揚。平生楚客頌。一詠一情傷。以柚子三十枚見寄</text>
<title>十二月中。再見靑雲君沈參判 命世 書。先送大墨二笏。後惠狀紙六十枚。</title>,<text>曾荷藍田獨餞行。世人皆欲殺長庚。應憐西塞燈前色。只說南坊席上情。迢遞絳州雙太守。聯翩楮國六先生。仲翔天下無知己。今附靑雲死亦榮。靺鞨風沙渤海湄。冬官尺素問孤羈。麥光遠出南州地。龍劑新頒北闕時。昭世誰題弔屈賦。窮愁堪寫和陶詩。古來貴賤知交態。靑玉難酬白首期。</text>
<title>鏡城雪中作</title>,<text>曾聞幽朔雪嫌頻。遇雪如今興有新。萬壑盡平陵失谷。千巖俱白夕回晨。梅花開遍不毛地。毳幕洗空無垢人。新句獨哦肩却聳。直勝衣化禁街塵。野獸停嘷鳥不飛。凶飆撼壑凍雲癡。高崖洒密寒聲急。大澤飄疏遠勢遲。山與地平開玉宇。海兼天淨接瑤池。龍鍾始識皇穹意。要着幽荒賦雪詩。老屋寒多透弊衣。隔窓疏雪撲簷飛。朝聞野井初塡逕。晩說山廬漸擁扉。壓重正愁茅棟折。埋深誰護枳籬圍。樵僮共識炊煙絶。不敢生嗔且忍饑。</text>
<title>除夕</title>,<text>日落荒城不見人。老癃扶起旅愁新。白頭山斷滄溟岸。甲子冬回乙丑春。千里夢魂三畝宅。一宵燈火二年身。嘉平古廨如無恙。定把屠蘇說逐臣。三畝宅一作三市路</text>
<title>除夜</title>,<text>原頭蝸室斷人蹤。廣野連空雪作峯。日暮先歸車震輅。夜深相對馬文龍。山窮渤海呑沙漠。斗轉旃蒙背閼逢。坐聽雲公歌擊節。李家春酒餞玄冬。</text>
<title>乙丑元日</title>,<text>乙丑三元日。朝鮮一小臣。春回天北極。地盡海東濱。祝聖丹心遠。懷歸白髮新。大明寰宇內。血泣此孤身。曉鷄初叫斗杓移。獨坐蒲團似凍鴟。風捲北溟舂地軸。雪埋西嶺拄天維。明時罪大無歸望。異域痾深與死期。遙想九重開法座。百僚鼇抃退朝遲。</text>
<title>乙丑正月初一日庚戌。崔座首，姜典籍。率李日新，日躋等諸人。携酒來餉。連日泥醉。戲吟短律。</title>,<text>歲酒貧無釀。隣人手各携。元朝連穀日。異味集山棲。里俗終懃懇。羈情益慘悽。老身難自慰。休怪醉如泥。</text>
<title>正月初十日。姜秀才敏行携酒來。用前韻以謝之。</title>,<text>旅寓人誰過。君家酒又携。不堪聞鵲噪。空復到鴉棲。厚意將何報。孤懷正自悽。告歸山逕滑。春雪踏成泥。</text>
<title>奉謝北渚金贊成以油煤墨三笏。新曆日四部見寄。</title>,<text>共生辛未歲。五十五逢春。弱冠初投分。窮途更結姻。由來靑眼舊。豈有白頭新。四曆三香墨。天涯泣放臣。少小同庚託弟昆。未爲人祖鬢絲繁。尺書今日遙相慶。君外曾孫我甲孫。</text>
<title>謹次月沙李尙書去歲除日見寄之韻</title>,<text>不敢尤人敢怨天。從知死日是生年。春來只益歸心苦。朝未能餐夜未眠。丹心無路訴蒼天。萬死投荒已一年。欲和儀曹夢歸賦。自聞京信未成眠。雪峯山下海連天。半百殘生又五年。莫向新春問安穩。憶歸中夜坐無眠。磨雲嶺北是磨天。南望秦關過幾年。不獨傷心歲除夜。塞垣風雪本稀眠。</text>
<title>吉州邊明叔牧使。得典翰姪寄簡詩。致書見示。仍次其韻。却寄姪。</title>,<text>北扉纔啓出東城。遠謫龍荒骨尙驚。臣罪似山甘磔死。聖恩如海許全生。赦書率土頒條敎。囚籍經年貼姓名。幸有道南賢姪在。郵筒頻慰未歸情。</text>
<title>奉次鶴谷洪副學去歲臘月二十五日見寄之韻</title>,<text>龍庭獨立望京時。洒涕新年鶴髮垂。地阻漢關分廣莫。民傳胡語習侏離。秦臺未許淸光照。燕谷誰將暖律吹。今日綈袍故人意。知音不必說鍾期。</text>
<title>正月十五日</title>,<text>元朝至元夕。日日益傷情。塞遠民風異。村貧節序輕。無人問楚客。何地望秦京。向晩田翁鬧。占年待月生。</text>
<title>正月二十九日。家奴叔只自京回來。見邸報而作。</title>,<text>犬戎區落峒氓稀。魑魅爲隣困纏徽。謬計只思扶國策。狂言旋作陷身機。天高日月難回照。地遠雷霆尙振威。安得旅魂隨蜀魄。故山松柏趁春歸。豆滿江深截地流。磨天嶺峻鬱相繆。海濤夜吼坤靈怒。岳䘲朝凝日御愁。若使早爲秦地鬼。豈如長作朔庭囚。頑軀却羨春空雁。露往霜來共自由。歲星臨丑月移寅。大漠山河舊女眞。楊惲語言誰辨妄。虞翻骨體自嫌屯。臣忠子孝平生事。地老天荒未死身。夢踏上東門外路。柳條還似去年新。京國回頭待信音。忽驚時序迭相侵。蒼旻在上空呼籲。白日方中未照臨。朽質敢期宣室召。淸朝難作楚江沈。陽春獨帶風霜苦。坐愧桑楡負此心。</text>
<title>二月初一日</title>,<text>夾鍾中夜動葭灰。新歲空驚暖律催。海上春風無地起。山前臘雪與天堆。羈囚已見災年過。恩赦何由吉語來。湖右故莊滄澤岸。只應先拆後園梅。</text>
<title>卽事</title>,<text>地是幽荒俗頗淳。僑居不省作窮人。二年春夏秋冬日。一里東西南北隣。氷雪雨風俱見過。蟹魚獐雉各分珍。最憐李氏諸昆弟。餠粥還隨酒醬新。</text>
<title>書懷</title>,<text>憂喜曾知本聚門。世情翻覆復誰論。功名未立應天運。性命猶全是主恩。萬事以詩消日月。一身於酒寄乾坤。漢庭賈誼終堪笑。謾托湘流弔屈原。</text>
<title>贈片雲上人</title>,<text>生於辛卯晬而孤。端郡之氓病苾芻。一榻道峯三夏滿。九庵楓岳十霜踰。山中別却觀空侶。海上來爲逐臭夫。塞叟異時傳怪事。儒名佛對佛名儒。</text>
<title>偶題</title>,<text>古來才大起多僵。魑魅鄕隣翰墨場。賈誼猶疏漢文帝。屈原奚寵楚懷王。子瞻莫道遷儋耳。太白曾看謫夜郞。此日狼荒最堪笑。姓名纔記老龍驤。時以龍驤衛副護軍被罪故云</text>
<title>寒食 二月二十八日</title>,<text>病臥連旬不出門。忽聞隣里祭丘原。松楸一隴思楊邑。雨露三年別沔村。白帝孤城杜子美。傖人絶國柳宗元。春天極目慙傭丐。淚濕風花曉日昏。</text>
<title>二月二十八日。評事安聖觀，判官許若虛。携酒饌見訪。評事用姪典翰寄吉州邊使君韻。留贈索和。仍步其韻。兼示判官。</title>,<text>淸明時節古關城。楡火無煙客自驚。何意人間許長史。却携海上安期生。紅袖筵中不識面。靑衫幕下曾題名。二十七年雙鬢雪。一杯春酒一傷情。</text>
<title>三月三日</title>,<text>春陰如霧復如嵐。日午天寒雪意酣。逐客尙留沙塞北。歸鴻應過斗城南。一身屈指五旬五。萬里搔頭三月三。邊地無人作禊事。獨携藤杖立江潭。</text>
<title>三月十五日 乙丑年量移洪川</title>,<text>血泣追愆日。陽春布澤時。老身甘遠逐。中土許新移。地闊山河異。天晴草木宜。征驂犯星發。不敢少蹰踟。</text>
<title>歸途。題贈送行諸人。</title>,<text>溪東相送到溪西。盡日無言惜解携。眞宰定知隣叟意。却敎春雨阻征蹄。春雲漠漠雨垂垂。萬樹開花三月時。莫怪出門重握手。老翁相見了無期。</text>
<title>道中口占 四首</title>,<text>北逾關嶺滯天涯。何事南征轉自嗟。聞說峽深溪更惡。聖恩猶未許還家。夾路煙花淚濕巾。霈恩猶作謫居身。山圍古縣村墟迥。更傍誰家覓主人。隴樹參雲峽路長。關東關北總他鄕。去年花下孤臣淚。更向春風灑夕陽。塞外風霜過一秋。春來却作峽中囚。脩門重入終無日。驛路花開處處愁。</text>
<title>奉次金參判 尙寯 贈別韻 時謫吉州</title>,<text>絶塞關山外。遷臣去住情。語悲兒女泣。形悴僕夫驚。嶺路春雲黑。河堤古柳靑。何時禁城夜。共聽舊鍾聲。四嶺重關路。三年獨客情。鄕書稀甚怯。塞俗久猶驚。隴樹秋先赤。胡山夏半靑。應知相別後。夢斷子規聲。</text>
<title>三月十九日。次吉州。</title>,<text>二十年前過吉城。再逢三月花冥冥。二十年後吉城路。三月又看芳草靑。太守參卿尙坎壈。老翁逐客何竛竮。離筵獨有舊歌妓。雲鬢如霜雙涕零。</text>
<title>吉州路中 三月二十日</title>,<text>鶯花依舊艶陽天。策蹇還從此路旋。罪積丘山甘北竄。恩覃雨露獲南遷。犬戎古窟于籠耳。貊國遺疆伐力川。想得旅愁均兩地。嶺西猶與漢東連。</text>
<title>朴生 璨 自鏡城追至磨谷驛。臨別題贈。</title>,<text>憐君不忍別羈翁。匹馬相追十日中。今到驛亭分手立。亂山無數草連空。</text>
<title>重贈朴生</title>,<text>桃花初發杏花飛。逐客東征君北歸。此後兩鄕相憶處。海山孤驛對斜暉。春草連天春日陰。此行無處重相尋。磨雲嶺下北溟水。與我離愁誰淺深。</text>
<title>乙丑三月二十二日。踰磨天嶺。宿端川磨谷驛。二十三日。宿郡內。二十四日。踰磨雲嶺。宿利城谷口驛。時郡人金敏道等二十四人。來迎於磨天嶺下。沈徵等二十六人。來餞於磨雲嶺上。</title>,<text>磨天嶺下花正開。二十四人迎我廻。磨雲嶺上花欲落。二十六人從我來。地似桐鄕心却愧。身爲楚客世方猜。誰將粉繪描成畫。兩日花前一百杯。</text>
<title>三月二十九日。朝發平浦館。午憩洪原縣。夕次咸原驛。是日春盡。</title>,<text>亂峯高下遶平川。路出官城轉海堧。山館落花輕拂地。野橋芳草遠連天。三春日盡咸關嶺。萬里人回乙丑年。忽有子規啼暝樹。遷臣猶阻舊園廛。</text>
<title>四月初五日。文川途中。</title>,<text>金吾曾押走龍沙。却入咸關似到家。暖日琵琶廢院路。香風躑躅滿林花。鏡中老疾今顏狀。鞭末淸和舊歲華。免向白頭山下瘞。綠驍東望更誰嗟。綠驍。洪川縣古號也。</text>
<title>踰鐵嶺</title>,<text>殘骸只擬葬陰山。敢道東遷未賜環。今日聖恩深似海。逐臣生度鐵門關。</text>
<title>赴洪川途中</title>,<text>北庭孤客徙東關。今日春如去歲闌。坐已眼窮天際海。行應足遍峽中山。風霜縱變新鬚鬢。鐵石猶存舊肺肝。到此方知造物意。後年花發擬生還。</text>
<title>鐵嶺院戲題</title>,<text>去年四月初九日。曾發連城投朔庭。今年四月初九日。却從朔庭回連城。二州中間劇函谷。一洞表裏疑井陘。岳廟有神應冷笑。每年今日此貪程。</text>
<title>夕投淮陽府。口占。</title>,<text>花落黃昏月滿樓。峽天依舊望鄕愁。孤臣不及前溪水。直下昭陽入漢江。</text>
<title>淮陽道中</title>,<text>淮陽一府山甚幽。四月天氣涼於秋。雲木森森日晻晻。石泉潏潏風颼颼。縈岸初驚柳絮亂。擁蹊復喜梨花稠。去歲來時亦如此。化工應欲慰羈愁。</text>
<title>寄謝安邊洪景望使君</title>,<text>多謝安邊老使君。霜蹄飛度鐵關雲。死生貴賤交情在。南北東西別路分。累月定應炊白飯。連宵非但醉紅裙。長亭一步三回首。嶺樹參天夕照曛。溪回谷轉石交撑。兩日纔行一日程。爲謝鶴山賢太守。羈身無恙過金城。</text>
<title>金城道中。述懷四首。</title>,<text>南來錯喜近秦中。忽到金城路轉東。立馬夕陽人不見。亂峯何處縣川洪。路岐何事駐征騑。行近秦城不得歸。天意似憐羈客淚。却將微雨助沾衣。天涯苦憶故山棲。移到中州意轉迷。硤口一川分甸路。萬峯雲樹子規啼。北來經歲向東移。却望靑山限紫微。我正欲歸歸不得。子規何忍更催歸。</text>
<title>四月十二日。次金城瑞雲驛。見姪梣來迓。</title>,<text>曾送征鑣到鶴城。瑞雲山驛又相迎。明時竄逐知吾罪。遠路追隨見爾情。性命尙存俱可慰。形容都改不須驚。回頭却憶年前別。天畔胡沙隔死生。</text>
<title>四月十八日。仲氏自加平郡來。</title>,<text>握手忽如夢。峽深關路長。生才萬死後。別已一年強。笑說弟身健。恐令兄意傷。何由返舊籍。畢命共耕桑。</text>
<title>奉簡柳安山 𥛚</title>,<text>野廬新賃傍林皐。一壑峯巒四面高。松磴晩霞紅靄靄。石灘晴浪碧滔滔。羈臣不是三閭屈。傲吏眞如五柳陶。愁寂共宜成細酌。隔溪還往莫辭勞。時公自安山罷官新歸</text>
<title>次韻贈襄陽趙府使持世</title>,<text>朔漠雲沙接大荒。孤囚誰料沐仁滂。月明瀚海霜凋鬢。日暮陰山雨斷腸。峽路北來連雁影。都門西望阻鵷行。相逢莫怪羈形變。兩歲行裝一藥囊。遠勞騶御慰投荒。霜髮翻敎雨淚滂。二十斝中三昧酒。一千里外九回腸。人情按劍驚明月。世路摧車怯太行。却載長腰勸加飯。客廚無復念空囊。</text>
<title>奉答眞寶李明宰子靜 岦 書</title>,<text>十日關東路。三年嶺左書。我仍愁鵩鳥。君亦感鰥魚。向老交情重。經春旅鬢疏。無言送歸使。淸淚自霑裾。</text>
<title>寓舍述懷</title>,<text>雲外千山復萬山。一條官路隔長安。杜鵑不識羈人意。每到前林叫夜闌。隔一作入萬疊雲山一逕荒。移來中域亦殊方。羈心直與南溪水。日夜西流向漢陽。</text>
<title>端午</title>,<text>白草連夷界。靑山遶貊鄕。明時一逐客。殊俗兩端陽。艾葉誰懸戶。菖華未泛觴。懷沙賦空在。獨詠望淸湘。入峽千峯峻。臨川一岸平。竹筒逢楚節。桃印隔秦城。國制頒新箑。鄕風拜故塋。去年沙塞淚。深樾又霑纓。</text>
<title>五月五日。謹次容齋先生集南遷錄中五日書事韻。</title>,<text>百年重五日。三世一孤臣。譴自先同歲。才非後有人。羽山今朽枿。鯨海舊窮鱗。却羨南遷錄。蒲樽醉衆賓。羽一作花</text>
<title>次承旨姪 植 以端午賜扇見寄韻</title>,<text>癡比王家叔。身同屈子纍。端陽又逢節。何日是歸期。逸韻資三復。淸風賴一麾。羨君喉舌地。朝夕且論思。楚水千年恨。三閭未遠遊。我逢端午日。徒憶古楊州。縱荷潮陽赦。誰膺漢帝求。賢郞分賜箑。感舊涕還流。附原韻新賜端陽扇。題封問楚纍。炎涼頻節物。夷險夙心期。內熱應全歇。西塵且莫麾。須看竹上淚。點點是相思。又對天中節。何時巷北遊。誤恩仍內省。寬法亦他州。貝錦猶爭織。丹砂尙可求。牛頭一派水。洗耳卽淸流。再從姪植</text>
<title>遣懷 二首</title>,<text>畿東二十四長亭。一望都城兩日程。羽嶺雲連華岳細。龍淵水入漢江平。里中居吏廻仍往。門外行商送又迎。到此益知羈縶苦。殘年無路見神京。羈棲不敢出荊扉。獨坐茅簷對夕暉。谷遠每憐川迅逝。山深徒羨鳥高飛。南隣賈向都廛去。北里傭從縣邸歸。朝暮慣聞京輦事。一回回首一沾衣。</text>
<title>卽事</title>,<text>宿雨朝初霽。新暾出未高。白雲看忽起。靑嶂坐皆逃。直度分遙壑。平沈失近皐。還疑居北塞。海闊疊飛濤。</text>
<title>六月十一日 是日乃伯氏諱辰</title>,<text>伯氏云亡日。孀親尙在堂。當時言可忍。追憶意逾傷。少長同蝸室。晨昏列雁行。孤生已無奈。今又竄殊鄕。伯氏云亡日。方今少弟年。語言纔失喜。膂力未全愆。一宿翻成訣。三生倘結緣。顚連不卽死。徒此涕如泉。伯氏生於癸亥。歿於丁巳。享年五十五歲。余今亦五十五故云。</text>
<title>柳秀才 汝弼，崔秀才 熽，鄭秀才 元尙 持酒而來。</title>,<text>六月霪霖過一旬。篷蒿遶屋甑生塵。誰知長白山前客。却對昭陽江上人。問字自慙楊子宅。挈壺應念葛天民。坐傾三雅吟騷賦。聖世方知萬物春。</text>
<title>六月十三日</title>,<text>五月六月雨不絶。千峯萬峯雲相連。谷西路礙谷東路。陂下川通陂上川。里母共驚沈古䆴。野翁方懼壞新田。幾時風伯掃陰翳。紅旭曈曈昇碧天。</text>
<title>贈主翁朴叔堅</title>,<text>三月十五日癸亥。午發鏡府辭池公。四月十六日癸巳。夕投洪縣依朴翁。行中謾喜離玄塞。到後翻悲隔紫宮。溟浸慣曾臨渤潏。峽巒今復對蒙蘢。</text>
<title>六月十五日。謹次容齋先生集南遷錄中流頭日韻。</title>,<text>大漢連沙磧。重岡擁峽門。流頭更遇節。抱膝獨銷魂。已覺衰顏皺。猶傳巧舌喧。旅愁何處散。東北共乾坤。</text>
<title>贈乾達上人</title>,<text>老釋逢乾達。初名說印煕。南投小白住。西指妙香歸。法性終無染。禪身本不羈。囚山一悵望。半百夙心違。杖錫風塵外。名山是爾家。毗盧峯五雪。貝葉寺三花。有夢皆丹壑。無蹤不碧霞。慙余晩相見。湘澤鬢全華。</text>
<title>用前韻贈人 此六首。北謫時所作。而誤錄在此。</title>,<text>誰料投身一府中。十年前乍見文雄。天官本是靑雲士。版部徒爲白首翁。詩案且懲蘇內翰。醫方須踵陸宣公。只應後夜同無睡。千里歸心徹九穹。俯仰茫茫宇宙中。男兒幾箇是豪雄。駛騠莫道容蘇季。薏苡徒聞誤馬翁。生爲此心依聖主。死將何面見先公。吾今齚舌終無怨。作孼初非自上穹。極目乾坤坱莽中。高歌擊劍寸心雄。生逢社稷英明主。謫作關河老病翁。窮達只憑吾道直。是非何待後人公。長風洒掃氛昏淨。白日回光掛碧穹。</text>
<title>贈乾達上人</title>,<text>老釋逢乾達。初名說印煕。南投小白住。西指妙香歸。法性終無染。禪身本不羈。囚山一悵望。半百夙心違。杖錫風塵外。名山是爾家。毗盧峯五雪。貝葉寺三花。有夢皆丹壑。無蹤不碧霞。慙余晩相見。湘澤鬢全華。</text>
<title>次友人贈守初上人韻</title>,<text>吟袂初從洛水分。獨歸林下伴孤雲。狂花翳眼難成字。藥裹關心廢屬文。千里雁書忻有見。十年仙話恨無聞。遙知聖主搜賢急。莫賦閑居臥海濆。</text>
<title>次希安上人見寄韻</title>,<text>早歲移文愧北山。白鷗滄海舊盟寒。空門小友孤松詠。火日囚居拭淚首。</text>
<title>六月十六日。霖雨始霽。至十八日。連日晨起。雲景甚佳。</title>,<text>日日晨興早。朝朝霽景鮮。霧深凝似雪。霞薄散如煙。野潤連高樹。峯陰度遠川。天淸山更綠。新旭照崖巓。日上層巖北。雲生疊嶂南。白仍蒸作霧。靑或簸成嵐。羃遠峯纔露。埋深谷半含。晩來天似洗。山影浸虛潭。</text>
<title>六月三十日遣懷</title>,<text>不作南川水。寧爲北嶺雲。雲飛華陽野。水走廣陵濆。逐客無歸望。鳴蟬獨坐聞。窮村一閉戶。七十四朝曛。</text>
<title>七月初一日丁未</title>,<text>北塞胡雲闊。東川峽路幽。荒村一夜雨。故國兩年秋。不但馮唐老。其如賈誼愁。昌黎法曹日。猶自憶松楸。</text>
<title>七月初二日</title>,<text>峽擁乾坤窄。蹊回草木幽。病身無起日。羈鬢又逢秋。北闕年年赦。南冠處處愁。分明半夜夢。空復遶長楸。</text>
<title>七月初三日</title>,<text>蓽門朝夕立。何處望楓宸。匼匝千崖路。伶俜一病身。誰云解網日。猶作向隅人。昨夜涼風至。霜毛更滿巾。</text>
<title>七月初四日</title>,<text>逸氣曾輕萬戶侯。誰知一跌困縲囚。窮冬積雪連胡地。盛夏蒸嵐擁峽州。霈澤徒聞雷雨作。冤氛未向斗牛收。方嗟素髮稀疏久。碧樹寒蟬又報秋。</text>
<title>七月初五日</title>,<text>颯颯風生岸。凄凄露滴林。何堪夜蛩泣。又有曉蟬吟。鄕近歸期絶。身衰旅病侵。春來曾逬淚。況此屬秋陰。</text>
<title>七月初六日壬子。聞仲氏罷郡還鄕。</title>,<text>洪鄕亦殊土。所喜近嘉畿。豈謂弟調到。忽聞兄罷歸。湖路又相阻。峽人誰可依。方知百年事。一一與心違。仲氏以嘉平郡守。七月初一日。因軍士闕番見罷。本月初六日。挈還沔陽。</text>
<title>七月十一日</title>,<text>謫居無處可安心。何況逢秋惻耳深。蟬響初疑賈傅哭。蛩聲還作楚臣吟。雨過巷柳涼颸動。露濕庭莎曉月沈。兩載只嫌遲一死。不堪衰薾憶家林。</text>
<title>贈義慧上人</title>,<text>鵝谷山中舊宿僧。風塵重見貌稜稜。靑楓白芷昭陽路。會訪騷人說妙乘。</text>
<title>慧師以承旨姪詩。來示索和。步其韻以贈。</title>,<text>才子題詩贈老僧。鳳池晴旭照觚稜。湘潭此日添煩惱。慙愧禪門最上乘。西風吹送北歸僧。皆骨山高露石稜。坐恨羈身似籠鳥。洞天回首興難乘。</text>
<title>七月十五日遣懷</title>,<text>窮鄕無客叩柴關。獨臥藜床午睡閑。南澗遠連銅雀渡。北岡高擁石花山。天淸嶺路行雲過。日暗沙村宿鳥還。入峽已知經幾月。一庭蟾影四回彎。</text>
<title>七月二十五日 洪川邑內。有連峯驛。</title>,<text>天下傷心地。連峯古驛村。邑無人可語。林有虎常蹲。海遠魚蝦少。山深雀鼠繁。誰將遷客淚。貌出獻君門。</text>
<title>憶沔陽鄕墅</title>,<text>沔陽城北海西頭。古里昇仙小築幽。漁子幾曾爭曲岸。荻花應復遶平洲。鸕鶿影畔三更夢。蟋蟀聲中二載秋。縱使宦遊猶顧土。峽峯如束老羈囚。</text>
<title>七月三十日</title>,<text>朝臨窓至暮。夜遶壁通晨。只是思丘墓。何能慕搢紳。蜘蛛網虛室。絡緯響荒隣。一宿維楊路。夷猶已十旬。</text>
<title>八月初一日丁丑</title>,<text>今朝又八月。一歲坐將徂。露草蟲聲亂。雲霄鳥影孤。何言移峽內。不及滯天隅。日望門前道。行人入上都。</text>
<title>八月初三日</title>,<text>峽深涼氣早。秋日少餘暉。蔓草墜晨露。叢林生夕霏。咄咄但書字。寥寥常闔扉。見客亦何語。況堪人到稀。</text>
<title>戲答驪州李尙中 忔 使君兄書</title>,<text>去歲一把扇。淸風吹至今。今來二斗米。益見老兄心。朔雪關河遠。炎霜硤嶂深。羈身不須問。衰疾日相侵。</text>
<title>溪上</title>,<text>臨溪何事淚垂雙。溪水西流下漢江。江上終南山北麓。小園空鎖舊松窓。</text>
<title>八月十二日</title>,<text>塞關新拆野桃紅。碧柳山城午影重。客自北遷如昨日。鄕仍西望又秋風。奔川直瀉楊花渡。複嶺橫遮孔雀峯。門外有程歸不得。月斜庭畔咽寒蟲。</text>
<title>八月十五日</title>,<text>今晨國俗拜先丘。禮與開元熟食侔。忽向松楸一下淚。未供蘋藻兩中秋。黃沙際海戎庭闊。白屋依岡貊壤幽。欲認客懷無遠近。陰雲猶見滿天浮。</text>
<title>八月十七日遣懷</title>,<text>獨坐經秋半。羸軀只有骸。蒺藜縈壞道。蜻蛚聒空階。樂善坊南屋。昇仙里北齋。鄕園無遠邇。日夕入羈懷。</text>
<title>九月初一日丙午</title>,<text>一百三十日。閉門曾未開。初隨梅雨到。忽見蓼風來。蟄燕俱已去。賓鴻今又回。孤吟首歸路。空自此低徊。</text>
<title>九月初二日雨</title>,<text>秋日已云短。秋天何太高。川雲忽陰曀。峽雨復蕭騷。悴葉濕猶墜。驚禽翻且號。晩來勁風起。淅淅振荒皐。</text>
<title>奉謝李監役 竣 汝一自原州別廬。枉駕見訪。用韋蘇州寄全椒山中道士韻。</title>,<text>月峯病居士。花山老逐客。蒼茫一逕雲。犖确千崖石。送米當夏月。載酒趁秋夕。南川水東巖。願書此行迹。</text>
<title>九月初六日</title>,<text>八月至九月。山空天泬寥。秋聲與秋氣。無暮亦無朝。鴉鵲翻翻集。梧楸摵摵凋。羈居眺鄕路。安得不心焦。</text>
<title>九月九日</title>,<text>秋深逐客轉無悰。力疾窮簷坐下舂。佳節又逢重九日。故山猶隔幾千峯。寒雲擁峽迷歸雁。亂葉堆階泣候蛩。往歲塞翁邀藉野。菊花枝映鬢絲鬆。</text>
<title>謹次月沙李二相以內賜朱砂安神丸一劑寄惠絶句韻</title>,<text>玉汝卽今分御藥。金吾當日保微身。王公有魄尤堪愧。忍向幽明負伯仁。藥裹遙分內賜新。安神定要共安身。畏途萬死殘生在。曾荷明公一念仁。附原韻朱砂二裹安神劑。白髮三秋抱病身。却把刀圭分聖渥。與君均被竝生仁。月沙</text>
<title>次韻。奉答春川李處士 胄 櫟翁。</title>,<text>幽居七十載。閑誦五千言。楚澤眞堪愧。無因訪鹿門。託契何須面。知心不在言。神交二十字。一水阻衡門。</text>
<title>奉次柳安山 䙗 韻</title>,<text>萬壑風霜落木秋。白頭相對一靑眸。誰憐掩涕衡茅下。不爲身憂爲國憂。獨扶筇杖立淸秋。客淚無端泫兩眸。雲破半天殘照外。一行歸雁起離憂。百病侵身鬢已秋。昏花今又着雙眸。平生書劍都無用。畎畝空懷社稷憂。</text>
<title>奉酬柳安山櫟叟用前韻見貽。</title>,<text>愛君淸骨氣橫秋。坐覺金篦刮病眸。莅邑不知溫飽味。歸田常抱國家憂。曉風吹葉隕高秋。起望寒山礙客眸。家在漢中何日到。人間十事九堪憂。病臥思歸不耐秋。雨聲傷耳月傷眸。田村白酒家家熟。一酌無因散百憂。黃葉蕭蕭落素秋。獨支頤坐不廻眸。衰年一寸心偏弱。貯却思家萬段憂。</text>
<title>奉簡沈參判 命世○君時謫忠州</title>,<text>忠原何事屈元功。共說危言出至忠。從此一州傳故蹟。地名臣節兩相同。我家曾祖號容翁。早謫忠原後作公。聖代莫嫌投此地。期君終與我家同。去歲楊州送此身。誰知今作蕊城人。未因相訪空相憶。兩地秋風一逐臣。</text>
<title>九月二十一日雨</title>,<text>老木鳴階雨打簷。獨凭寒几撚疏髥。三年藥石身痾重。萬里風霜國譴嚴。曾滯北庭鄕夢絶。及移東峽旅愁添。籬前直接都中路。覆鼎層峯入眼尖。</text>
<title>九月二十二日。連雨不止。</title>,<text>草木秋搖落。山川日寂寥。高風吹徹夜。冷雨滴連朝。身困顏先皺。年衰鬢盡凋。新愁著無處。此夕只魂消。</text>
<title>九月二十四日夕雨。至二十五日晩霽。</title>,<text>古柳凋深巷。寒莎擁小庭。如何風烈烈。又復雨泠泠。倦鵲飛相引。驚鴻叫不停。逢秋今已慣。此日未曾經。</text>
<title>南宮汝用 櫓 秀才。以川魚盆菊。雨中見遺。</title>,<text>異鄕誰肯款柴荊。寒雨連宵復徹明。幸識南宮隱君子。偏憐東岳病先生。盤中赤玉鱗三尾。盆上黃金蕊一莖。却笑人情不知足。哦詩還憶倒深觥。</text>
<title>奉次柳安山送菊花韻</title>,<text>疏梧索索墮荒籬。坐過重陽月又虧。寒蕊忽從新句到。滿山風雨慰相思。</text>
<title>九月二十五日。柳安山送黃菊一盆。</title>,<text>秋滿空山內。無由見菊花。誰言陶令使。忽到楚臣家。弱幹侵霜氣。繁英濕露華。直思同泛酒。甁罄未能賖。</text>
<title>對菊花有感</title>,<text>異方今幾載。忽復對黃花。露葉翻寒日。霜葩映晩霞。道峯山下宅。滄澤里中家。小塢裁培地。回頭嶺路賖。</text>
<title>九月二十七日</title>,<text>故國歸何日。秋空斷雁斜。白頭孤客淚。今又濕黃花。</text>
<title>九月三十日</title>,<text>野曠寒風振。山昏夕照移。何堪望鄕處。又値送秋時。身已生無樂。心猶老不悲。所嗟流景促。烝礿限囚羈。</text>
<title>九月三十日。從姪斌自沔鄕載酒饌來餉。</title>,<text>親戚離貧賤。人情共古今。窮秋置淸醥。匹馬度重岑。至竟收吾骨。從前見汝心。竹林遊似夢。衰淚忽霑襟。春草楊州路。秋風羽嶺山。共知爲死別。誰道獲生還。朋酒攀追遠。長年跋涉艱。對君心自省。騂汗滿羈顏。獨坐憐黃菊。誰知醉白醪。能忘霜雪苦。不憚道途勞。俎上茅容肉。盤中畢卓螯。還如在沔曲。衰薾興猶豪。</text>
<title>十月初一日丙子</title>,<text>峽月曾看六下弦。一簷冬日坐如年。客稀每引僮爲友。鄕遠惟憑馬作田。莫怪朝餐常未飽。偏愁夜臥獨無眠。頑軀直欲塡丘壑。不忍他方歲又遷。</text>
<title>奉謝南宮老秀才送酒二甁，鹿舌，鹿尾，膏雉，鱣魚，銀口魚等物。</title>,<text>秋盡窮廬獨閉門。皺眉端坐度朝昏。誰家綠酒貽雙榼。曩日黃花乞一盆。鄕味更看兼海錯。客廚方歎乏蔬飧。荷君同歲勤相喣。明月終難報盛恩。</text>
<title>奉贈柳安山</title>,<text>我生何恨晩。夫子與同時。孝友今初見。淸高衆莫知。曾於兩邑罷。不以一錢隨。誰念衡茅下。年豐尙抱飢。</text>
<title>次韻。奉呈櫟翁李處士</title>,<text>淸廟朱絃動。豐城紫氣收。誰知莊櫟壽。獨作楚蘭幽。賤子才何用。明時禍自求。丹崖空悵望。不得駕靑牛。聞子山居樂。身窮道不窮。朱門多赤族。畢竟孰爲通。布襖靑藜杖。松扉白石庵。無由乘興去。日暮立湘潭。未聞操白雪。惟見毀黃鍾。顦顇今何問。眞如澤畔容。</text>
<title>疊用牛字韻。奉柬櫟翁。</title>,<text>碧溪晴月上。丹壑凍雲收。姓李身仍老。名蘭谷轉幽。側聞貧士作。宜向古人求。寶劍誰能斸。徒勞望斗牛。櫟翁隱居于春川府北古蘭谷。故第四句云。</text>
<title>答友人</title>,<text>人去無書似不情。強題新句字欹傾。別來筋力君休問。一枕寒山百疾嬰。</text>
<title>十月三十日乙巳</title>,<text>甕牖晨光暗又明。幾時長樂聽鍾聲。每逢月末心如失。便到宵中睡不成。餓雀相號荒野闃。枯蓬自振朔風獰。却驚旅病添今夕。異地重催歲律更。</text>
<title>十一月初三日</title>,<text>乙丑冬當仲。初三日戊申。衝風裂厚地。積雪礙高旻。婢爨肩逾聳。僮樵手竝皴。我言今勿歎。猶勝鏡城春。</text>
<title>簡鏡城漁郞里中諸人</title>,<text>首夏投荒至暮春。兩年三百十宵晨。諸君若不傾高義。獨客將何庇老身。日日剩蒙魚菜美。家家爭致酒漿新。南來却望幷州處。愧乏鮫珠謝主人。</text>
<title>冬至</title>,<text>淸和遷客屆玄英。律轉黃鍾又可驚。地理遠分三角聳。天心新啓一陽萌。南中廟宇趨宗族。西內宮庭拜聖明。獨擁藥爐頭已禿。虞翻身世作劉楨。葭灰初動曉鍾傳。政憶朝簪捧御筵。赤豆煮時禳疫鬼。黃雲書處驗豐年。杖藜雪後心工部。抱膝燈前影樂天。一出春城兩至日。新陽無賴宿痾纏。</text>
<title>十一月二十四日陰。翌朝雪霽。獨坐口占。</title>,<text>凍靄冥濛欲雪時。雪晴林麓玉參差。平原有店孤煙直。亂嶂無雲薄日欹。老犬獨眠依壞礎。飢鴉相叫聚疏籬。一冬淸景誰能會。都入幽人七字詩。</text>
<title>十二月初二日丙子。大雪。至戊寅始晴。</title>,<text>默坐看人事。天工用意深。應知連日雪。要試逐臣心。腹飽非無飯。身寒且有衾。浮生如此足。不必較榮沈。</text>
<title>十二月初五日</title>,<text>獨立千峯雪。眞如一野僧。山空飛鳥絶。川暝宿雲凝。事已悲無奈。身唯死未曾。此生歸路隔。冬日自晨興。</text>
<title>奉謝眞寶李明宰子靜書 時致鷄雉茶食等物</title>,<text>迢遰眞安縣。關雲出峽深。中間通一逕。南北隔千岑。翰札平生面。風霜遠別心。使歸君莫問。吾已白盈簪。季冬三日雪。孤店萬山雲。剝啄驚童僕。零丁荷使君。念衰分異味。傷別索新文。坐認官程近。高情迥出群。世情窮始見。交態老方知。使又嚴冬到。書曾盛夏貽。聖朝爲棄物。先業絶歸期。此後休勞問。年衰骨力羸。北風號曠野。南雪壓層岑。遠道傳雙鯉。窮廬獲十禽。病從秋後重。愁向臘前深。莫怪勤相謝。朋親斷信音。</text>
<title>十二月十四日。大雪新霽。月夜獨坐。口占三五七言。</title>,<text>山雪晴。山月生。月下雪逾白。雪中月轉明。松簷獨坐無一事。人與雪月成三淸。</text>
<title>十二月十五日。雪後早朝。柳安山送酒。</title>,<text>永夜風掀屋。淸晨雪擁階。病嫌衾似鐵。貧怯甕生埃。未見廚煙起。空聞井逕埋。此時驚啄木。陶令送餘杯。</text>
<title>十二月十七日。奉簡柳安山。</title>,<text>日晩眠初覺。天晴雪正堆。四隣千嶂玉。一岸萬株梅。麥麪方飛屑。松醪且潑醅。山陰好乘興。莫作到門廻。</text>
<title>戲簡柳安山</title>,<text>昨夜雪中飮。三人無俗情。卯時一杯酒。莫厭解餘酲。</text>
<title>蔡秀才 鄭後 携酒見訪 君乃鄭古玉外孫。古玉無子。以君爲後。</title>,<text>古玉先生老鶴姿。風流德義是吾師。性豪本嗜稽康酒。才大偏工謝眺詩。羈旅忽逢成宅相。典刑方認稱家兒。存亡三十年前事。坐檢遺題喜更悲。古玉手題詩數篇。在於余家草稿之中。是日出示故云。雪晴山逕夕陽微。野店無煙早掩扉。地僻已知人迹遠。天寒更見鳥飛稀。身爲楚客空催老。家在秦城正憶歸。此日伯喈三昧酒。一團和氣破陰機。君爲鄭老後。我作楚纍身。積雪三瓢酒。荒山一室春。夙心看皎潔。先什誦淸新。剡曲回舟夜。何如此趣眞。</text>
<title>見新曆</title>,<text>獨臥空山與死期。誰將新曆報天時。明年六月今知閏。添却羈身卅日飢。</text>
<title>奉謝鄭舍人德餘，李正郞子方寄惠新曆。</title>,<text>譴逐身何托。癡頑世所捐。心腸一知己。氣槩兩忘年。每見星霜變。偏蒙曆日傳。白頭無路謝。冥報指黃泉。痿人尙念起。逐客敢忘歸。磧遠風沙盛。山深鳥獸稀。又看新歲曆。空憶舊朝衣。一死今雖緩。窮途萬事非。附次韻直道難推挽。高才易棄捐。淸朝遭一譴。殊俗過三年。忽得長沙信。遙從絶峽傳。何時銷紫氣。豐獄掘龍泉。偶竊西淸直。三春尙未歸。每逢新節至。長憶舊遊稀。紫陌誰方駕。滄江可振衣。行藏三十九。衛瑗已知非。玄谷鄭德餘</text>
<title>奉答金二相北渚書</title>,<text>荒村誰肯問羈孤。伏枕經冬病未蘇。又見曆書關外至。從知藥物峽中無。蠻珍不但驚庖婢。御果眞堪詑野夫。莫訝殷勤謝深眷。死生交態古來殊。時以新曆三部，淸金降火湯十服，大全鰒，柚子，石榴等物見遺。</text>
<title>敬次五峯相公韻。贈萬益上人。</title>,<text>益乃龍門山人也。性豪好飮。飮常用大椀容一壺。每傾一大椀。必稱灑落。人呼爲灑落禪師。五峯相公。詩以敍之。余在京城。未嘗面師。遠竄鏡府。新移洪縣。師篋公詩。來示余索和。幽窮困躓之中。亦一奇事也。盛意不敢拒。謹步其韻以贈之。第僑居壁立。甕盎生塵。使灑落禪子落莫而歸。良可嘅然。故篇末云。去歲竄身大荒北。鵩鳥群飛座隅止。今來東峽寄蔀屋。白日爭傳虎在市。深居默默若避仇。對食不知辛鹹味。高舂剝喙忽驚夢。言是龍門老禪子。披牋跪讀峯老詩。覷破眞空託麴糱。初名萬益一無益。晩來一日大椀傾三佰。每一傾時云灑落。胸中滯礙如氷釋。世人仍號灑落師。何似騷翁憔悴獨處廓。聞人足音尙可喜。況接高僧眞面目。甁空却使拂衣去。坐歎囚山生理拙。</text>
<title>十二月三十日甲辰</title>,<text>忉忉怛怛重悽悽。月與年窮日已西。頂禿曾無毛稍白。形枯只益面全黎。縱居舊業那開口。況作孤囚正噬臍。沽酒強斟成醉睡。不堪今夜坐聞鷄。</text>
<title>丙寅正月初一日乙巳</title>,<text>遠鷄三叫鬧比隣。此日天時又一新。老子始生辛未夏。殊鄕仍迓丙寅春。但蘄白骨埋黃壤。誰忍丹心向紫宸。出戶忽傳相賀語。田家翁嫗作朋賓。孤燈相對坐深顰。隔屋寒鷄忽報晨。纔見朔庭時過蜡。却驚荒嶺月回寅。眸昏只有花如故。鬢禿都無雪更新。鄕老不知羈思苦。謾書名刺賀迎春。</text>
<title>正朝。贈片雲上人。</title>,<text>大明天啓六年春。月建庚寅歲丙寅。德水老翁遭聖世。花山窮谷作纍臣。曾從塞北霜盈鬢。又向湖西血濕巾。賴有片雲禪子在。兩冬相伴共迎新。</text>
<title>奉謝柳安山送酒。用元日見示韻。</title>,<text>淸明淪落坐愚蒙。一出脩門兩朔風。今日雪中春又到。負暄茅屋荷天公。曾驚頭上雪全蒙。眼暗如今手更風。賈傅三年流落恨。一甁椒酒賴陶公。暖寒冬日愧頻蒙。春酒還驚趁曉風。共道昨宵煩報喜。燈花不負主人公。</text>
<title>正月初三日</title>,<text>新歲只三日。薄醪無一杯。纔看田父過。又報野僧來。對雪吟肩聳。臨書病眼開。騷翁冷生活。任受里婆咍。</text>
<title>題宗信上人詩卷。用參議姪 植 韻。</title>,<text>谷轉雲門窄。山圍雪逕危。爾從何處至。如與此心期。故宅經元日。新梅發老枝。阿咸五字句。一慰楚臣悲。</text>
<title>人日。憶仲氏。是日乃仲氏生辰</title>,<text>病客逢人日。空廬憶卯翁。行年已六十。別路尙西東。地闊湖雲外。天寒峽雪中。何由捧壽酒。歲歲意無窮。蘇子由己卯生。東坡呼爲卯君。今我仲氏生於丁卯歲。故戲以卯翁稱之。</text>
<title>正月初十日</title>,<text>少奴嗔喝老奴唏。婢對空爐手捧頤。共說北槽多滓汁。却看西甑盛蒸炊。異鄕久住終何樂。元日新經亦苦飢。我聽此言無所答。撚髭空復細吟詩。</text>
<title>奉贈李汝一兄。前年九月。除授軍資監主簿。今歲新正。轉拜掌隷院司評。詩自原州。廻赴京城。枉道見訪。詩以爲別。</title>,<text>孝友承家任陸沈。晩逢昭代屈初心。軍倉補吏班資薄。訟院移官寵渥深。千嶂石蹊三命駕。百年塵世一知音。此身未作行騶去。湘岸春生雪滿林。</text>
<title>奉次銀溪察訪許子賀 䙗 見寄韻 時送雉三首</title>,<text>楊州出餞日。芳草綠如積。遠候瑞雲驛。共歎歲月隔。銀溪老郵官。終始念窮厄。天星今又改。雪屋坐寂歷。人情喜機巧。世路多艱阨。靑雲舊同寀。誰復問孤客。忽枉一紙書。却忘三年謫。華蟲登俎味。正與病口適。古體過黃初。白璧獲盈尺。空庖久無肉。始得飽燔炙。菖薇露盥手。跪讀寧有斁。感子故意深。逐字煩尋繹。再拜謝知己。何時展良覿。</text>
<title>元夕</title>,<text>去年元夕雉城南。東海濤山日半含。元夕如今羽嶺北。酉峯雲木與天參。一身涕淚空垂四。兩地星霜已變三。後歲更從何處駐。只應湖月滿松庵。</text>
<title>禮曹蔡佐郞 裕後。 以詩稿寄示。因題卷末。用唐詩到處逢人說項斯韻。</title>,<text>白髮湘潭變黑絲。狀元員外寄新詩。詩工到此終誰解。未怪焚書出李斯。</text>
<title>正月二十五日雪中。趙秀才 邦璧 子完。自沔川來。以酒見餉。留一日而去。聊贈短律二首。</title>,<text>雲壓層巒雪擁林。謫居新歲轉傷心。何言峽店燈孤對。却把湖鄕酒滿斟。昭世此身知罪大。異方今夜見情深。沔中歸日諸兄問。詭報逢春鬢更黔。壁竦雲霾磴。風回雪漲川。留君纔一日。逐客已三年。對酒羈愁破。題詩別恨牽。思歸滿掬淚。憑寄沔陽阡。</text>
<title>正月二十九日癸酉 是日月盡</title>,<text>世泰身仍竄。途窮歲自流。元朝倏如夢。晦日正堪愁。雪落平塡壑。風號遠簸丘。只應陰谷裏。芽甲未能抽。</text>
<title>二月初一日甲戌 是日。乃昭敬大王諱辰</title>,<text>鼎湖龍去未攀鱗。萬死風塵一小臣。薄劣尙嗟違禁闥。恩榮曾忝簡朝紳。珥貂名府俄一品。釋褐微蹤僅十春。病臥江潭逢此日。白頭垂淚對靑蘋。</text>
<title>校生南宮績。以酒三壺。牛一脚及牛肝，牛胃等物見餉。聊題短律爲謝。自秋及春。每月惠雉數十首故。篇內及之。</title>,<text>吾年垂食肉。旅次困羹藜。入春愁只骨。終日醉如泥。況見分山犢。曾蒙送野鷄。重惠何由謝。沈吟未敢題。</text>
<title>二月初八日辛巳</title>,<text>近者鷄三唱。先於鼓二更。邑翁言甚怪。隣豎聽皆驚。夙志憂平世。他鄕怯老生。誰如祖士雅。起舞念功名。</text>
<title>二月初九日。參議姪 植 載酒肴來訪。留飮三日而去。</title>,<text>麥秀楊州燕子飛。鶴橋春雪擁山扉。相逢屈指三年別。獨坐支頤萬事違。南巷幾投諸阮飮。東門未拉少疏歸。空吟富貴他人句。老淚翻沽弊芰衣。一川回繞萬山遮。楚客身依野老家。念我只延門戶累。逢君堪向里閭誇。靑雲紫陌官仍貴。白雪蒼崖路正賖。歸侍金鑾問過峽。虞童猶未髮全華。士窮親戚故相忘。誰訪流人到異鄕。儋耳舍中兒子過。藍田關外姪孫湘。豈如貊國東川路。曾是天官右侍郞。春酒坐蒙三日醉。一門高誼振頹綱。牛羊同夕鵲烏晨。一室荒山臥卅旬。鼻到今春常怪嚔。眼從前夜輒驚瞤。望鄕詎料逢猶子。去國方欣見似人。長嘯仍成竹林飮。肯敎漁父笑靈均。從來空谷喜聞跫。謝樹如今映楚江。官職文章俱第一。風流節操本無雙。關城地截新夷界。峽路山盤古貊邦。歸鞅忽催侵曉發。白頭羈恨集靑釭。附次韻思如泉涌筆如飛。早合演綸宿瑣扉。亂世文場應見局。淸朝直道又何違。飛霜燕獄丹書上。積雪陰山白首歸。尙有東坡海外意。王章終未泣牛衣。朱子書云。東坡海外意。況殊可想見。虛弦頻響罻重遮。一髮雲山尙賃家。禍患無門那更避。文章有道匪爲誇。濁醪屢許隣墻過。鮭菜常從縣市賖。卽是先生新計活。看他冠蓋自京華。巷南朝暮已難忘。何忍將身更遠鄕。詠到五君咸次籍。騷成九辯宋招湘。相從險阻唯椰子。不負風流有索郞。洪峽舍中三夜飮。百年愁陣弛維綱。雲木幽蹊雨雪晨。相携一日抵千旬。潘毛盡白非因老。阮眼回靑不待瞤。漁父豈欺憔悴客。山靈應笑往來人。升沈榮辱須臾事。宇宙無窮化澤均。荒村晩照報音跫。匹馬穿山復泝江。鷄黍一歡差有數。燕鴻三日偶成雙。天公未必窮吾黨。奎宿何緣謫此邦。京洛雲山俄楚越。白頭孤夢伴殘釭。再從姪植</text>
<title>重贈參議姪汝固。兼寄宗弟汝省正言。</title>,<text>世道今交喪。同宗孰更敦。崎嶇三嶺路。寂寞一家村。忽喜迎參議。曾驚對正言。異時諸邑子。雍睦說吾門。去年五月。正言見訪。參議今又來見。故第三聯云。附次韻跡屈神逾旺。宗衰義更敦。流遷還絶峽。邂逅卽窮村。白日昭孤憤。淸霜凜片言。不須觀鄭卜。禍福本無門。嶺峽僑居僻。詩書宿好敦。頗同雪堂老。獨臥海南村。憶昨容投謁。連宵屬晤言。至今回夢處。千嶂一柴門。再從姪植</text>
<title>次參議姪 植 道中作韻</title>,<text>北闕休初乞。東溪興正乘。雕章五色線。淸貫一條氷。達節眞無負。窮途庶有憑。坐看飛磴外。雲暗雪成層。附原韻羸馬力實倦。險艱那易乘。獨穿千嶂雪。屢跼一溪氷。細故初難擺。幽期此可憑。更誰憐楚客。獨臥小山層。再從姪植</text>
<title>次參議姪 植 歸途見寄之韻</title>,<text>愛君詩似李長庚。詞賦吾慙學兩京。嶺右獨來穿月峽。畿東相送抵龍城。謫居敢道承先業。名位終知畏後生。安得虎頭描此會。萬山春雪百年情。閉門同洛下。回棹異山陰。此地難投轄。何時更盍簪。蒼茫阮籍哭。憔悴屈平吟。歸路連朝雪。天留記別心。</text>
<title>二月十五日戊子。夜坐口占。</title>,<text>余在鏡城。見望月者十。及到洪川。見初月者九。北征路上。一見初月。南遷道中。再見望月。自甲子三月二十八日離發京城。迄于今二月。凡二十四月。鏡城古號雉城。狐嶺在洪川縣東。鳳城回眼數新蟾。經幾團圓到幾纖。雉塞孤村卜開鏡。狐山荒谷九磨鎌。玉鉤北度關初對。紈扇南廻店重瞻。今夜更堪輪正滿。大刀頭折鬢絲添。</text>
<title>二月二十日癸巳</title>,<text>洪縣古城川北濱。川流西走漢陽津。京都只隔二百里。旅舍忽經三十旬。秋月轉天風起夕。朔雲垂地雪翻晨。身歸無日鬢盡白。忍見山靑花更新。</text>
<title>亡友白進士善鳴 振南 母河東鄭氏挽詞 鄭氏玉峯白參奉之孺人也。生四男三女。內外曾女孫二十九人。享年九十歲。</title>,<text>羲之之婦獻之母。三十諸孫九十齡。世上河東天帝子。女中南極老人星。孤鸞舞鏡臨春暮。兩劍蟠龍占地靈。未赴巨卿鷄黍約。楚江垂淚愧寧馨。</text>
<title>故參奉白玉峯遷葬挽詞 爲生員白尙賓作。玉峯先葬于靈巖地。今將改葬。與鄭氏同窆于海南縣秀蘭山下。</title>,<text>西漢文園楚白生。至今童丱誦高名。鍾王豈有唐詩體。沈宋曾無晉筆精。三世流傳仍父子。百年磨滅幾公卿。秀蘭山下牛眠地。永利溫家弟及兄。</text>
<title>三月初一日甲辰</title>,<text>一歲春纔九十朝。三分已覺二分抛。亂紅未綻山桃蕊。微綠初縈澤柳梢。湖外別愁迷北堰。漢中歸夢遍東郊。只今破屋誰能葺。新燕惟應占舊巢。</text>
<title>三月三日</title>,<text>蘆筍初生柳色匀。強扶衰憊凭藤輪。一春又屆重三日。六歲曾加半百身。節意堪酬誰送酒。鄕愁欲說未逢人。老兄湖海空相望。寒雨和煙暗古津</text>
<title>寒食 三月初九日</title>,<text>漠漠春雲重。蕭蕭暝雪疏。兩年逢熟食。孤客寄窮廬。禮阻開元勅。心同子厚書。遠林人已散。山鵲噪丘墟。東出都門走北塞。南踰峽嶺臨西臺。二十四月忽已過。一百五日今又來。風煙滿目川原變。鄕國回頭老病催。野外祭人歌哭罷。暝鴉爭啄紙錢灰。舍西山麓。有一高丘。上平可坐。今領議政完平李相國謫居時登陟之所也。因以臺稱之。故云西臺。乃望鄕臺之意也。忍病晨興對疊巒。谷雲川路共漫漫。雨聲昨夜無風急。天氣今朝特地寒。滄澤北原心最憶。道峯南麓眼常看。頻年冷節孤身遠。白盡顚毛雪映冠。</text>
<title>淸明</title>,<text>春雨初晴草又生。晩鳩呼婦隔林鳴。咸關地是黃龍塞。貊國山如赤甲城。萬死孤臣一流落。三年異域兩淸明。杏花村酒誰能貰。空對新煙憶上京。</text>
<title>三月十一日。許秀才 琦 携酒見訪。是日淸明</title>,<text>雨霽東風淑景新。旅情何事轉酸辛。杜鵑花拆淸明節。孔雀山圍老病身。鄕里盡輸愁外地。弟兄空作夢中人。丹陽却領靑州到。始認乾坤別有春。唐許渾。丹陽人。</text>
<title>三月十二日乙卯 余以甲子三月十二日丙寅就獄。故每於是日。輒復發悸。</title>,<text>甲子春臨季。中旬二日晡。李膺初下獄。楊惲欲加誅。曠蕩申輕典。愚舂保薄軀。年年到此夕。魄褫且長吁。東漢桓帝時。宦官敎人上書。告李膺等誹訕朝廷。帝震怒。下膺等北寺獄。西漢宣帝時。楊惲與戴長樂相失。長樂上書。告惲語悖逆。下廷尉考問。廷尉奏惲大逆不道。帝不忍加誅。免惲爲庶人。今余亦爲人因有隙。上書告言語悖逆。被繫見鞫。故引以自況。</text>
<title>三月十二日。鏡城池士進 達源。 以濬源殿參奉赴永興。枉道見訪。詩以爲別。</title>,<text>鳳闕淸晨拜赭袍。春風馳馹鐵關高。身披短褐懷明月。氣決浮雲握孟勞。義旅新興忠憤激。除書遠下寵恩褒。磨天嶺北要荒地。二百年來第一豪。憶曾分手立關河。峽洞如今見枉過。快士漢庭初被薦。禿翁湘浦尙嬰痾。一冬暖室交情重。兩地荒花別恨多。擧酒屬君翻自祝。明年春更對高歌。留君莫怪酒頻賖。去歲君家作我家。洪橋峽邊一溪柳。明州郭外萬山花。人生聚散俱堪笑。世路窮通只自嗟。歸到塞鄕如有問。逐臣猶未入京華。</text>
<title>三月十四日丁巳</title>,<text>洪川水入漢江流。誰遣羈翁着上游。寒勒岸桃紅乍綴。暖侵堤柳綠全抽。漁舟晩笛麻湖迥。佛殿晨鍾楮島幽。日日眼中看故墅。心隨春浪去難留。麻湘。乃麻浦。余家亭子。一在麻浦之西玄石里中。一在楮島之北新川岸上。皆是洪川縣水下流也。</text>
<title>用前韻。寄贈希安上人。兼示沖徽長老。</title>,<text>師管築城南漢山。北庭遷客帶霜寒。兩家宿業俱成錯。松月何時一處看。一片靑天萬仞山。春深風日似秋寒。欲知楚客思歸意。秦地煙花夢裏看。</text>
<title>三月十六日己未</title>,<text>峽中春向晩。晴日照山川。陽陸草已長。陰崖氷尙堅。天時豈少異。地氣固多偏。卽此安吾分。頹廬坐兀然。</text>
<title>三月十九日壬戌</title>,<text>僦居踰歲坐虛窓。一箇癯形影與雙。朽木拄簷喧小雀。寒灰塡徑睡孤狵。老年菜僅充餐案。春日塵猶滿酒缸。支枕只思成假寐。倘憑魂夢到鄕邦。</text>
<title>三月二十日 舍西籬外。有柳兩株。</title>,<text>兩樹垂楊千萬條。條條縈恨自朝朝。嘉平雪後黃初嚲。上已風前綠正搖。密雨沔城村北堰。淡煙蠻館巷南橋。老身何日西歸去。却說東川對寂寥。蠻館。乃東平館也。在於京城中南部樂善坊。余家在於館之東巷。</text>
<title>三月二十三日。裕陵金參奉 忠淹 老范。載酒而來。留贈以詩。次其韻爲別。</title>,<text>瀚海粘天楚峽深。羈身遷次老侵尋。十生九死逢君日。一病三年戀主心。湖月分明赤壁賦。關雲寥落白頭吟。夜闌秉燭眞如夢。手捧淸樽盡意斟。大漠雲沙接雉城。花溪鵩鳥傍人鳴。淸時放逐遇臣罪。異地經過烈士情。黃草峽寒春雪重。蒼梧山暗夕陽明。對顏莫怪喑無語。楚客歸魂在漢京。花溪。里名。在洪川縣西。四字書空影伴身。亂山深鎖一纍臣。靑門在眼無歸路。白髮如絲作別人。鄕夢幾驚胡地月。羈魂又怯貊城春。賴君載酒遙相訪。不省花前倒葛巾。老客歸心逐逝川。西流直過廣陵前。金鷄何日天書降。又向靑山聽杜鵑。出門相送指歸程。兩地何由數寄聲。征馬亦應知別恨。立當斜日向人鳴。亂峯雲暗夕陽低。握手相看思自悽。歸報季方休問訊。鬢毛如雪夜烏啼。右答君弟內侍毅官志范公付書見問</text>
<title>疊用臣字韻。贈金 楀 秀才。楀乃金參奉老范之子。而亡伯氏長女壻也。自幼時。嘗從余學。余與老范。平章親事久矣。去年冬。始行醮禮於汚川鄕舍。今隨其父。遠來見訪。且喜且悲。聊贈此詩。</title>,<text>湖鄕秦贅合瓢新。策馬山程訪楚臣。張徹早從韓子學。南容終作孔門人。龍鍾書乏三千牘。玉潤年方二十春。此日光輝生白首。紫荊花落淚盈巾。</text>
<title>三月二十七日庚午</title>,<text>只言春到慰羈情。春日那知病轉嬰。始向正朝思北闕。仍經冷節望東瑩。林花摠是傷心色。谷鳥無非墮淚聲。想得天街小雨後。滿城歌吹樂時平。</text>
<title>三月二十九日壬申雨。是日春盡。</title>,<text>端居又負此芳辰。盡日厖眉坐自顰。楊柳橋通漢陽路。桃花浪接廣陵津。重巖疊巘深留客。冷雨疏風暗送春。去歲咸原宿孤驛。歸驂猶捧赦書新。平生五十六東風。春事闌珊又已空。煙柳轉於今日綠。露桃渾似昔年紅。如何白首成羸叟。不復朱顏變稚童。贅世幾時身負譴。一溪鳴雨萬山中。道峯山下春盡時。行色蒼黃催別離。平浦驛前春盡日。歸心汗漫倦奔馳。身危敢問形全換。道遠渾忘節易移。獨葑飛花念往事。峽城春盡始知悲。甲子三月二十八日。出獄就道。晦日。留宿楊州海村別盧。丙寅三月晦日。發洪原平浦館。宿咸原驛。</text>
<title>四月初一日癸酉。遣懷。</title>,<text>羈翁無路入神京。節序推遷坐送迎。午枕靜聞春雨滴。曉窓遙見夏雲生。兩州一謫身全倦。四月三逢意忽驚。何事小庭花裏鳥。近人還作故園聲。</text>
<title>四月初三日乙亥</title>,<text>山寒時序晩。夏首見梨花。嫩葉滋晨露。繁英曜夕霞。只應憐淡薄。不獨愛芳華。倦僕翻相訝。搘筇到日斜。</text>
<title>四月初六日戊寅</title>,<text>江梅落後海棠前。躑躅來禽趁杜鵑。桃艶杏嬌霞滿地。李穠梨淡雪連天。芳時次第看新蕊。倦客尋常憶故廛。安得百花開倂日。一花開日一潸然。</text>
<title>四月十二日甲申</title>,<text>山深天氣冷。四月始聞鶯。嫩綠含新旭。蔫紅墜晩晴。忽思湖右住。復憶郭東行。已是三年客。歸心却自驚。湖右。指汚鄕。郭東。指海村。</text>
<title>四月十三日。朝雨午霽。風日閑美獨臥熟睡覺而有作</title>,<text>老來遷謫本無營絶峽移居地轉淸雲起水流朝復暮草鋪花墜雨兼晴傍簷黃鳥如人語隔岸靑山不世情一枕安眠十三月未應天意薄吾生</text>
<title>四月十六日戊子 去歲四月十六日癸巳。始到此縣。</title>,<text>北客東來此息肩。夏雲初起月仍圓。星霜荏苒朞三百。京國蒼茫路八千。禦魅已知離死地。賜環誰望逮生年。白頭今日驚心事。依舊靑山又杜鵑。斗柄初南指。羈蹤自北遷。常思身沒地。忽見日周天。拓落應吾命。沈綿更幾年。殘花逐流水。空復下新川。新川在於廣津之下。川上有余家田莊。</text>
<title>四月二十日壬辰。聞鶯有感。</title>,<text>綠樹陰初密。黃鸝囀正多。露凝朝日麗。雲散午風和。隔葉嬌如語。穿花黠似歌。羈懷何自苦。不是故山阿。</text>
<title>四月二十三日。望縣南流川。</title>,<text>峽川溶㵝出崆嵌。故墅歸心不可緘。步屧魯尋奉恩寺。鳴橈常駐舞童巖。事如短夢空呑恨。身作孤囚未雪䜛。何日鷄竿赦書到。沿流直欲掛風帆。</text>
<title>四月二十八日庚子。聽鶯戲題。</title>,<text>四月逢庚子。三年比賈生。異時愁問鵬。今日喜聽鶯。善地非卑濕。須軀賴聖明。只須甘飽喫。前席未爲榮。</text>
<title>飮南宮績四馬酒 四馬酒。用四午日重釀酒。經春乃熟。周歲不敗。</title>,<text>君家名酒貯經年。釀法應從玉薤傳。纔引一觴心已曠。輒傾三杓語方顚。飄颻身世崑崙上。浩蕩人寰混沌前。若使楚纍知此味。懷沙何必赴湘淵。</text>
<title>五月初一日壬寅</title>,<text>月又今朝五。年幷去夏三。路窮關嶺右。家近禁城南。身世同羈鳥。生涯比老蠶。滔滔前澗水。日夜下淸潭。楮子島之下。豆毛浦之上。名曰淸潭。此乃漢江上流也。</text>
<title>五月初三日。南宮績送酒三甁。與司果李如璞同飮。</title>,<text>坐迫天中節。村南送酒來。呼兒催洗杓。葑客遞傾杯。遶圃蘼蕪長。翻階芍藥開。獨醒魚腹裏。回首五堪哀。</text>
<title>五月五日</title>,<text>戶仍懸艾舊。人自帶蒲新。異俗三端午。頹齡一病身。奠觴思故隴。頌箑望中宸。此日年年淚。沈湘羨楚臣。</text>
<title>用亡友任持平茂叔韻。贈懷謙上人。</title>,<text>疏庵學士謫人間。白玉樓成帝召還。雅志平生淸似水。高名異代重如山。楚江風雨遷臣老。蓬島煙霞釋子閑。湖墅勝緣今作夢。獨留詩句照禪關。湖莊一笑已成空。五載相逢峽路中。忽讀故人詩逬淚。鶯聲還與昔時同。師乃天安廣德山人也。壬戌夏。余在沔川鄕墅。師始來訪。疏庵任君茂叔。時亦枉過。仍贈師以詩。明年癸亥冬。君以持平。歿於京城。又明年甲子春。余竄北塞。去年春。量移于此。今者。師自楓岳。袖其詩來。示余索和。俛仰五年之間。得喪哀樂。人事百變。兩篇手跡。宛如昨日。遂泫然感舊。步其韻以貽之。余旣與師。共哀茂叔。且自哀云。時天啓丙寅端陽後二日。</text>
<title>奉次石陽君灘隱見寄之韻</title>,<text>王孫丈人行。京邑昔年遊。路遠能相念。身危不自由。昊天春杳杳。浮世日悠悠。獨展芳蘭藻。歸心水共流。憶着南冠鎖北扉。至今如夢復疑非。空山坐愧平生事。末向風塵早息機。獨逢時泰命仍窮。萬死投荒一老翁。今作峽人誰更恨。雉城魯是古山戎。</text>
<title>疊用遊字韻。寄謝石陽君以詩見問。</title>,<text>自從遭謫逐。誰肯念交遊。盛世龍無伏。危途鹿有由。來詩雲靄靄。往事水悠悠。早識宗枝秀。三朝第一流。</text>
<title>五月十五日。夜坐葑月。</title>,<text>完完二十六蟾蜍。半照胡沙半貊墟。天接大荒殊物候。地分寒峽少人居。疏髭似雪那容鑷。短髮成蓬不滿梳。微命尙延形盡改。只緣歸思在先廬。</text>
<title>奉謝宗第 景曾 汝省送扇</title>,<text>早知時俗棄頑疏。誰向窮崖問謫居。日出麕麚騰古道。春來藜藋遶空廬。兩壺淥酒迂高駕。一箑淸風寄遠書。令弟獨能敦世好。老癃瀕死意何如。去年夏。君自京城。持酒來訪。故篇內云。</text>
<title>奉簡宗弟汝省正言</title>,<text>吾門粟谷先生後。始見君今擢狀元。趾美不妨遲一齒。聯芳曾羨盛三昆。靑雲發迹躋郞省。白日懸名立諫垣。才薄乙科身又辱。坐羞同出樂安孫。栗谷先生。於君再從仲父。而於我三從叔父也。先生二十九歲。狀元及第。君三十歲。擢甲科第一名。君兄三人。俱中文科。我與君幷是高麗樂安伯諱 千善 九代孫也。</text>
<title>五月二十一日。乃南宮汝用生日也。携酒饌來餉。醉賦一律以謝之。君與我同生辛未。我少一月。</title>,<text>一歲還先一月生。君宜呼弟我呼兄。白鬚辱在泥塗日。靑眼歡如骨肉情。初度未成投鐵杖。弊居偏賴捧金罌。醉中祝壽翻相賀。留作雲山兩老彭。</text>
<title>戲答驪州李使君尙中兄書</title>,<text>黃金帶二品。白玉粒一斛。官高心愈下。獨有驪州牧。</text>
<title>五月二十四日</title>,<text>小齋唯聽島聲喃。門外蒿萊不可芟。水射回灘衝石汹。山盤絶壑柱天巉。推書大叫時疑夢。閉戶深居坐懼讒。自出玉城凡幾月。蟾光二十七㩥㩥。</text>
<title>奉謝李司評汝一兄送煮酒一盆</title>,<text>煮法應知出禁方。老夫平日未曾嘗。光凝竹葉篩椒辣。味奪松花擣桂香。百代是非誰更問。一身哀樂頓相忘。故園對此猶銜感。何況遷臣滯異鄕。</text>
<title>再用參議姪韻。贈宗信上人。</title>,<text>群謗何時息。孤身此地危。寂寥丹鳳赦。迢遰白雲期。壞衲披三事。枯筇拄一枝。送師楓岳日。蓬鬢益堪悲。雲一作蓮谷回嫌望遠。峯聳怯登危。骨肉徒相憶。鄕園不可期。遊魚動細浪。宿鳥聚深枝。無限窮途事。逢僧只自悲。九渡雲溪險。三躋石磴危。春風始相見夏日未曾期。老鼬跳藤蔓。新蜩噪柳枝。羨渠無定迹。幽蟄意逾悲。</text>
<title>五月二十六日。校生朴應乾家送新麥。二十七日。奴叔自楊州海村別廬來。納早瓜。</title>,<text>昨日炊新麥。今朝洗早瓜。殷勤朴生舍。彷彿海村家。異縣輸時物。殘生費歲華。無因薦祠宇。對案到昏鴉。</text>
<title>六月初一日壬申。書感。</title>,<text>坐惜三春日。翻驚六月天。村村飛乳燕。樹樹集鳴蟬。薦麥思先廟。嘗瓜憶故田。今年又已半。空自困拘攣。</text>
<title>六月初二日</title>,<text>新麥登場熟野蠶。田村舊穀尙盈甔。昌時適屬千年一。異域空經六月三。滄澤魚蝦湖郡北。廣津桑柘漢都南。羈身已似黏黐鳥。此日憂貧獨不堪。</text>
<title>南宮績送四馬酒一盆</title>,<text>自從去歲端陽後。及到今年季夏初。每月三甁四馬酒。他鄕萬壑一蝸廬。遂令屈賈愁無賴。便作嵇劉醉兀如。何啻淮陰漂母惠。隋珠難報愧莊樗。</text>
<title>六月十一日。感懷。</title>,<text>昔我三兄弟。聯裾在一堂。何堪九泉隔。空作十年傷。尙憶先慈氏。恒怜兩少娘。殘生今遠逐。不復奠靈床。伯氏歿於丁巳六月十一日。今已十年。三娶無子。只有兩少女。長於去年冬。始嫁次尙在室。</text>
<title>六月十五日 余於四月。曾落一齒。</title>,<text>國俗流頭日。羈形落齒年。白圃看節物。玄黓記鄕廛。異地三嘗麥。新齋一聽蟬。何時避暑飮。荷葉更相傳。太歲在壬曰玄黓。壬戌六月之望。余與仲氏及諸姪。聚飮於沔川鄕墅。時余新構書齋。駐過一秋故云。</text>
<title>寄簡鏡城漁郞里中諸君</title>,<text>三百朝昏歲一除。曾依四十四君居。祖孫父子兄兼弟。崔朴姜池李及徐。尙記東四南北巷。更瞻車宋馬洪廬。向來深惠何由報。遠路空慙寄短書。</text>
<title>奉謝平安監司白沙尹次野送綿紬，小帽，唐鞋，紙，墨，筆，油芚，乾魚，蝦卯等物。</title>,<text>箕城出按漢符分。文武兼資早冠群。棠舍爭傳先相國。篠驂齊迓小郞君。化霑草木增民戶。威鎭山河靖虜氛。忽見餘波及窮轍。白髭揮淚楚江雲。一跌風塵舊業殘。異鄕三歲罄瓢簞。田園盡廢收全少。奴僕多頑制甚難。京輦了無名友問。縣氓都作死囚看。平生鮑子關西伯。手札偏憐范叔寒。</text>
<title>奉謝安評事 獻徵 寄惠筆墨</title>,<text>翰苑風騷將。鵝城老相公。承家楊惲在。記室鮑昭同。邂逅龍庭北。彾㣔虎峽東。紀行詩百韻。一讀氣如虹。當代名家子。如君定幾人。試看珠咳唾。端合草絲綸。關塞初逢日。風霜半死身。臨池還見寄。益愧雅情眞。遠投沙塞傍轅門。書記聯翩慰客魂。九日白衣桑落酒。五更紅燭杏花村。身遷楚峽山川闊。路隔秦城歲月奔。孤夢忽驚雙貿到。賴君高義動乾坤。渤海陰風撼地垠。半氈纔暖輒成親。芙蓉幕下靑雲士。魑魅鄕中白髮臣。入峽詎知仍寄信。轉郵曾見每分珍。恩深一飯酬無日。百疾纏身與死隣。</text>
<title>閏六月初一日辛丑</title>,<text>夏日常妨熱。羈人復患饑。何堪六月閏。却使一秋遲。舊黍村中罄。新麰市上稀。弊袍無處貰。終恐絶晨炊。</text>
<title>奉別仲氏還沔川鄕墅。時閏六月初一日。</title>,<text>湖海隔江漢。峽山重復重。去年只再見。今夏乃初逢。征騎忽又發。旅身那得從。殘齡共餘幾。忍淚已霑胸。五十方衰六十耆。牙疏髮禿體俱羸。縱居一室猶無樂。況滯殊鄕益可悲。三伏炎天尋弟日。萬山荒谷送兄時。籬前獨立看雲外。里舍田翁涕亦垂。</text>
<title>奉謝竹陰趙參判怡叔書問。去年秋。曾送紙，筆，扇，墨，淸遠香，全鰒等物。今年夏。又以扇筆見遺。</title>,<text>東徙今從北。西遷昔轉南。文章敢自比。禍患互難堪。天道窮逾驗。人情老始諳。殷勤相喣沫。兩歲枉書三。</text>
<title>閏六月十三日。李司果如璞家。貸米二石。</title>,<text>他鄕寄食本多艱。六月翻添匱一簞。東里典衣誰肯顧。西隣乞米又空還。忍飢老婢眉方蹙。待哺童奴眼正寒。此日長腰三十斗。獨能相貸不曾慳。</text>
<title>奉謝原州金明府 矱 正卿手札見問。送燒酒一甁，鷄兒二首。</title>,<text>多謝平原牧。開緘手自題。我觀今日意。君與古人齊。對使先斟酒。呼童旋殺鷄。羈艱成一飽。不省醉如泥。山村閏六月。一日度如年。小市稀新穀。空廚冷暮煙。誰言羈客苦。却荷故人怜。擧室啼飢處。陶然自醉眠。七尺癯形一老僧。異方羈滯病侵凌。峽深本自無先業。鄕僻何曾有舊朋。莊粟縮儲妨夏閏。市鹽增價怯年登。終朝啖菜窮居味。欲報隣州寫未能。</text>
<title>奉謝利川李明府 景嚴 子陵送米見問</title>,<text>六月今逢閏。三旬正阻飢。平生拙計算。遠逐乏財貲。隣粟嗔償薄。官麰責糴遲。此時黃武伯。白粲寄相思。茂武。乃利川古號也。</text>
<title>奉謝眞寶李明宰子靜送猪脯，茶食，狀紙等物。</title>,<text>又見眞安使。連峯歲已周。天門兩大赦。鬼窟一孤囚。臘雪埋雲棧。炎霖沒野疇。感君勞遠貺。臨牘淚先流。連峯。驛名。在洪川縣內。湘川伏雨暗楓林。疊嶂橫分嶺徼深。兩地脩程三見問。百年浮世一知音。每逢霈澤身仍滯。獨抱窮愁病轉侵。重惠此生那可報。只應泉路罄微心。</text>
<title>奉謝平安兵使南 以興 令公 時送白紬，眞墨等物。</title>,<text>曾聞授鉞出河湟。萬里長城控一方。玉帳神威漢驃騎。雲臺功業晉龍驤。共拈鸚鵡銜綸地。獨向麒麟禦魅鄕。此日綈袍珍重意。靑蓮須伏郭汾陽。</text>
<title>七月初一日辛未</title>,<text>雨霽荒山靜。寒蟬咽不休。今朝又七月。獨客忽三秋。身甚劉禎病。心兼宋玉愁。蓋棺何日是。徒此困淹留。</text>
<title>奉謝地主南 瀞 令公以鷄酒見惠</title>,<text>昨夜秋風起。孤臣雪滿頭。何言兩朱氏。忽逐四靑州。對案驚時膳。開樽慰客愁。殷勤謝地主。美政本無儔。</text>
<title>七月初四日曉雨</title>,<text>峽雲溪水日悠悠。底事羈蹤滯此留。漠北初依胡壘竄。關東旋向貊村投。兩州忽已三年滿。一死惟應百慮休。夢斷故山秋又到。曉風吹雨入新愁。</text>
<title>七月初八日</title>,<text>古峽日先暝。閏年秋早涼。星移流大火。律變動淸商。蟄燕已如客。鳴蛩皆在堂。山廬自此夕。益復憶湖鄕。</text>
<title>七月十二日</title>,<text>眼昏頭禿病纏骸。縱使閑居詎遣懷。塞雪釀寒初過沍。峽霖蒸熱重逢䨪。每看花發思楊塢。幾聽鶯啼憶沔齋。一作逐臣三十月。莎鷄今又傍前階。余以甲子三月始得罪竄逐。迄今丙寅七月。乃三十月也。</text>
<title>奉謝鎭川洪明宰 茂績 送米麴等物</title>,<text>藉甚常山宰。明時擧最先。淸如金掌露。直似玉琴絃。北闕排雲日。南溟禦魅年。還能急人困。書疏到湘川。鎭川別號。常山。北走胡沙遠。東回楚峽幽。孤身未一死。絶境又三秋。忍說思家夢。空懷戀闕愁。平生彰義吏。翰札此相投。彰義。乃鎭川古號也。七月連峯下。愁霖浹一旬。共言新穀貴。誰念老夫貧。婢病翻驚起。僮飢正怒嗅。故人分薄俸。交誼死生親。</text>
<title>七月十五日。夜坐對月。</title>,<text>一川秋月又中元。逐客三年左故園。白露洗空星北轉。靑山環邑水西奔。鬢從蟋蜶聲渾短。眼向蝦蟆影益昏。記得市廛蔬蓏賤。都人隨處薦亡魂。國俗。稱中元爲亡魂日。以閭閻小民。是日月夕。備蔬果酒飯。招其己親之魂也。</text>
<title>送片雲師之沔川</title>,<text>甲子六月二十九日辛亥。師始來見余於鏡城漁郞里僑舍。因留學古詩。越明年乙丑三月。余遇恩赦。量移洪川。師又隨我而來。無一日不相見。今者。峽中大蝗歲饑。將無以爲食。遂遣師抵沔郡。令住于石水庵。庵乃余鄕墅隣寺。時天啓六年丙寅七月十六日丙戌也。自甲子六月辛亥。迄今丙寅七月丙戌。師與我同苦辛。凡二十有七月。共七百五十有四日云。雪同談詠月同愁。沙磧無垠峽洞幽。忽憶初逢甲子夏。誰言直到丙寅秋。已知鵬舍終吾命。翻向孤丘送爾遊。隣叟未諳孤客事。却咍臨別淚雙流。女眞孤壘始逢春。入峽招搖再指申。歌作梵音聞雨夜。話從詩義看花晨。經今七百五十日。逐我東西南北身。此後馬韀誰竝坐。秋風吹鬢更成銀。</text>
<title>七月十七日</title>,<text>杳嶂鑱天狹逕窮。數椽田舍一羈翁。露凝絡緯聲中月。雨滴梧桐葉上風。多愁患不眸全暗。少睡嫌猶耳乍聾。帶病又逢商節至。無朝無暮坐書空。</text>
<title>夕坐聞蟬。微雨驟至。復用元字韻。</title>,<text>心似悲秋郞士元。暮蟬鳴處望鄕園。羈身却愧龍蛇蟄。鬼窟空驚日月奔。谷口暝雲連碧落。溪頭寒雨過黃昏。已知秦地歸無路。楚些難招獨夜魂。郞士元送錢起詩。暮蟬不可聽。落葉豈堪聞。共是悲秋客。那知此路分。又送別詩。薄暮寒蟬三兩聲。回望故鄕千萬里莫怪家山戀本元。謫來無處卜田園。連關嶺峻干雲立。出峽川長觸石奔。地勢漸高秋易冷。天形偏窄夕先昏。空林雨濕寒蟬噪。此日居人亦斷魂。</text>
<title>七月二十二日。用南童子斗長韻。示權秀才伉。</title>,<text>楮島之西栗島東。兩湖煙浪一漁翁。蒹葭楊柳沙頭雨。鸂鶒蜻蜓浦口風。旅舍獨搔秋鬢白。歸程常指夕陽紅。誰憐四百八十日。心與花溪流水同。關河直北峽山東。一謫三年老病翁。京邑報書無吉語。沔鄕歸夢又秋風。陂塘少雨蘆花白。籬落先霜柿葉紅。想得隣莊具鷄黍。招邀還與曩時同。吉一作好</text>
<title>奉龜川君手札。以詩代意。</title>,<text>曾逐流人枉野莊。峽城書到字連行。臘天龍麝三封藥。秋日芙蓉十柄香。義比信陵公子魏。才非司馬大夫梁。却慙春草江南路。對月詩成未寄將。公去年秋。曾送芙蓉香十柄。今年春。又以臘藥，龍腦，麝香，蘇合淸心元等劑寄惠。故篇內云。春草江南路。對月愧萃簪等句。乃余在江都。憶公而作也。公時以率諸宗室。抗疏伏閤。直斥元凶事被罪。謫在順天府。北庭連絶漠。東峽阻神州。聖主恩深海。微臣罪重丘。日邊朱雀闕。湖外白鷗洲。後夜空階雨。鳴蟲又早秋。一病沈綿日。三年竄逐身。暝陰川上重。秋氣峽中新。末路誰知己。平居舊卜隣。河問高德業。獨自寄書頻。</text>
<title>奉謝淮陽趙明府善述送柏子，淸蜜等物</title>,<text>曾從紫塞過黃堂。消息今年久渺茫。寒谷何堪病沈約。淸秋更作老馮唐。海松滿袋收新子。崖蜜盈缸出早房。認得府中鄕味別。使君應不簿淮陽。</text>
<title>八月初一日庚子</title>,<text>白首三年客。靑楓八月秋。天高雲影淨。地爽磵聲幽。芋栗城東宅。魚蝦沔北舟。庭空百蟲咽。一一助鄕愁。</text>
<title>飮李堂長 惕 酒。醉中戲贈。</title>,<text>夕陽西下水東流。百代榮沈一髑髏。田氏寢郞曾拜相。李家飛將未封侯。故知世事同兒戲。誰向秋風作旅愁。浮蟻坐斟溪友酒。却疑騎鶴上楊州。</text>
<title>八月初六日。聞仲氏乃於本月初二日拜司僕寺僉正。往在穆陵朝庚子年間。仲氏嘗爲本寺判官。今二十有七載。</title>,<text>常恨湖中遣信難。北宸翻喜獲趨班。蒼顏太傼新僉正。朱鞚先朝舊判官。毀譽東南西縣外。窮通二十七年間。極知人事皆由命。湘岸逢秋亦自寬。</text>
<title>八月初九日。聞仲氏乃於本月初五日遞職還鄕。復用前韻。奉寄以別。</title>,<text>世路眞如蜀道難。衰宗無計廁朝班。已甘沒齒終投裔。何怪連年輒失官。三峽窮猿秋月下。五湖歸雁暮雲間。離居不用深相憶。各自加餐意頗寬。</text>
<title>寄權秀才 伉</title>,<text>別島巴陵北。危巒楚峽東。秋深送客後。日落望鄕中。聖代無歸路。孤身作老翁。惟應對江月。相憶寸心同。</text>
<title>八月十五日。夜坐待月。</title>,<text>強凭孤枕坐空齋。月色中秋特地佳。銀闕乍從滄海湧。玉輪都入黑雲䨪。風高宿鵲頻翻岸。露冷吟蛩近趯階。待到夜深天宇暗。旅人淸淚洒林崖。</text>
<title>八月十六日夕。天又陰晦。</title>,<text>素娥初出海東涯。又見南岡宿霧埋。是處孤光透雲罅。何時皓魄掛天街。氷輪坐待三更過。霜髮心知百事乖。誰挽銀河洗穹碧。客愁無賴酒如淮。</text>
<title>八月十七日</title>,<text>日暮涼風落老槐。洞天秋色入詩懷。奔泉吼石雷霆掣。疊嶂撑霄劍戟排。柱壑那無一藤杖。躡崖曾有兩蒲鞋。羈身却似籠中鳥。坐對荒山獨掩柴。</text>
<title>八月二十日。述懷。</title>,<text>大鵬曾見出齊諧。坐笑人寰是井蛙。武略早嫌諸葛短。文辭終怪馬卿徘。足追白日超夸父。手補靑天拉女媧。壯志至今成瓦解。萬重荒嶺一枯骸。</text>
<title>八月二十二日。校生朴應乾家貸新稻。</title>,<text>旅次經年活計窮。秋來獨坐聽隣舂。樵童晝臥嗔餐少。爨婢晨興訴橐空。未向南村償宿債。又從西屋乞新傭。儒冠自誤人爭笑。悔不躬耕作野翁。南村。乃季如璞家也。</text>
<title>八月二十六日。李堂長家貸新稻四十斗。堂長曾於月初。持酒來餉。</title>,<text>田村收穫喜秋成。斗粟僑居尙未營。去月猶資李生米。今晨却罄朴家稉。一罍桑落貽纔凸。四斛蟬鳴貸又盈。老子便當高枕臥。只愁無路報深情。郭義恭廣志曰。南方有蟬鳴稻。</text>
<title>八月二十七日。對菊花飮。</title>,<text>閏年秋候早。八月菊花開。幽艶眞堪賞。孤吟只自哀。誰云寒日落。忽見可人來。預作重陽泛。香醪酌滿杯。</text>
<title>去年秋。南宮汝用送黃菊一盆。乃於春日。移種庭前。凡十二莖。至八月二十九日。花正盛開。鄭秀才 同 携酒而來。與柳安山曁汝用同飮。</title>,<text>一盆眞菊出南宮。移種西階十二叢。白首何言延歲月。黃花又見趁秋風。身同鄢郢招魂客。心似柴桑避俗翁。幽子却携良醞到。坐題新句謝天公。</text>
<title>九月初一日庚子</title>,<text>春雁纔回社燕辭。坐看星斗又移時。耳鳴曾作司空聵。眼眩偏添吏部眵。沙漠奮威多衛霍。廟廊論道足龍夔。老夫於世終無用。只合深山賦小詩。</text>
<title>九月初五日甲戌</title>,<text>狂生自謂萬夫雄。一辱泥塗此路窮。春雨始黃關北柳。曉霜重赤峽東楓。胸中嗔起大如屋。天上氣衝長作虹。試問古夾英俊士。幾人橫草立奇功。</text>
<title>讀史遣懷</title>,<text>漢帝鵬賈誼。楚王魚屈平。一時困讒諂。百代服忠貞。地闊泰山崒。天高秋日晶。椒蘭及絳灌。過耳兩蚊蝱。晉亂菊元亮。周興薇伯夷。一身淸節立。千祀盛名垂。腐鼠世列爵。勁松人秉彝。草玄老執戟。遺臭美新詞。</text>
<title>九月十四日。希安上人。與義浩禪師，一淨沙彌。自廣州南漢山城而來。留話三日。時凍雨成雪。</title>,<text>白髮重陽後。黃花小雪初。誰言蕭寺侶。共訪楚臣居。日暮歸禽疾。風高落木疏。故園江漢上。一問一霑裾。</text>
<title>贈希安上人</title>,<text>杏花梁獄雨。楓葉楚江秋。萬死重逢地。三年獨客愁。沔陽新栗里。河內古楊州。結社當時約。蕭條雪滿頭。</text>
<title>九月十六日。夜坐聞雨。題贈義浩，希安兩上人。</title>,<text>柴扉獨掩菊花時。此地談空本不期。昨夜月明今夜雨。送師歸後是相思。</text>
<title>次韻酬希安上人</title>,<text>客裏逢僧話故山。一回揮淚一相看。孤燈入夜挑無焰。雨滴空階墜葉寒。身作山翁不出山。秋花却對野僧看。心閑不用思鄕社。萬壑泉聲夜更寒。</text>
<title>次韻酬楓岳山人義浩</title>,<text>秋深落葉滿空山。夜雨鳴簷草座寒。明日一筇西去後。數枝殘菊共誰看。附原韻西風飛錫度千山。夜人雲門月色寒。空齋一宿還相別。滿地黃花不忍看。義浩</text>
<title>贈別義浩，希安，一淨三上人</title>,<text>孤身謫棄臥空村。誰遣山人遠扣門。對榻話時纔暖眼。拂衣歸處却銷魂。雲崖木落秋風冷。石渚煙沈暮雨昏。老病已知無起日。只應羈夢遶祗園。</text>
<title>送希安上人還南漢山寺。兼簡沖徽長老。</title>,<text>峽天秋雨送歸僧。西渡龍津下廣陵。雲谷老師如見問。十年回首一龕燈。徽師號雲谷</text>
<title>次片雲上人到沔陽別墅中秋月下聽笛見憶之韻</title>,<text>別來無日不相思。秋夜詩傳語益悲。鐵笛數聲湖月上。共憑松檻定何時。獨坐西風欲語誰。送僧南去意逾悲。寒峯月吐平川兩。摠是羈人墮淚時。</text>
<title>九月二十日己丑</title>,<text>素秋曾認昔人悲。老疾荒山臥更羸。蟬一吟中魂一斷。雁隻飛畔淚雙垂。枯桑自隕霜寒重。驚鵲相呼雨夜遲。童頂惟餘數莖髮。定從今日總成絲。</text>
<title>奉次伊川兪明宰 伯曾 子先見訪留別之韻</title>,<text>秋晩陰崖雪似銀。一關南北兩孤臣。菊花枝畔偏傷別。霜髮蕭蕭滿角巾。</text>
<title>九月三十日己亥</title>,<text>十月初臨九月遒。中間無日不生愁。露莎濕處蛩鳴塹。霜葉飛時雁下洲。碧落星河明耿耿。黃昏風雨冷颼颼。翁心始悟頑如石。獨臥空廬耐兩秋。</text>
<title>次韻奉謝原州牧使洪 靌 汝。時令公以酒一甁，雉三首，米五斗見遺。時丙寅十月十七日丙辰。</title>,<text>江夏韋良宰。潯陽李謫仙。世情今已變。交道孰能全。獨對靑楓日。常思赤壁年。新詩忽見餽。喜極淚潸然。</text>
<title>十月十八日。夜雨述懷。奉贈巡察使崔 俔 令公。</title>,<text>峽城寥落斷人行。忽聽郵亭畫角聲。一歲星霜冬十月。萬山風雨夜三更。應知燕寢驚鄕夢。忍說蝸廬感旅情。誰念召公棠樹畔。楚臣秋菊少餘英。</text>
<title>奉謝全羅道巡察使閔 聖徵 令公以白紙十束，眞墨二十笏，生薑沈，竹筍各一斗等物。枉書見遺。因求用拙堂詩。時丙寅十月二十五日甲子。</title>,<text>千仞山蹊劇二崤。遠勞軍將訪衡茅。非關杜子虛名著。實籍婁公盛德包。白楮黑松分妙製。紫薑靑筍佐寒庖。窮途感激何由報。肉袒終期刎頸交。水遠巴陵渡。山深貊國墟。北扉曾餽藥。南服又馳書。雅量欣傾蓋。危言愧覆車。三年逐臣色。風雪一茅廬。欲辭軒冕返鄕田。小屋先營晩計專。三歲獨賢仍皁蓋。一家惟拙是靑氈。方知笠澤同滄澤。曾過林川近沔川。遙憶汀洲舊魚鳥。謫居無面寄新篇。早讀濂翁賦。常看杜老詩。從來巧堪愧。深覺拙爲宜。春雨煎茶夜。秋風斫鱠時。小堂能自守。寧復待葴規。</text>
<title>奉謝源州洪汝時明府書致雉二首，酒二壺。時丙寅十月三十日己巳。</title>,<text>半庭山雪獨臨窓。日夕翻驚吠老狵。一月得擎書札再。兩雌兼綴酒甁雙。牢愁合遣都如洗。重惠終知不可扛。催喚阿咸成細酌。屈原堪笑謾投江。姪梣時自沔鄕而來。典之同飮。</text>
<title>南宮忠順衛挽詞</title>,<text>君名發。咸悅人。副提學諱璨之曾孫。咸鏡道觀察使諱淑之孫也。生于嘉靖戊午九月初八日。歿于天啓丙寅九月初八日。用是年十一月初一日。葬于縣南五音山下。乃君所居里中也。君無子。以季弟芨之子績爲後。君家先墓皆在楊州海等村。與余家先壟。乃一山也。副學公家觀察孫。南宮野叟是名門。殘年疾病浮生了。亂世田園至樂存。三角峯前連故壟。五音山下接荒村。誰言兩地終違面。獨客悲同骨肉恩。一飯尙相報。況蒙傾百壺。自吾遷古峽。不復歎窮途。到此孰可忍。似公今所無。靑骹歿時贈。益使坐驚呼。君家有一良鷹。及病革臨沒。令送弊寓。故末聯云。囷倉餘粟篋餘衣。未解人間閑是非。六十九年無一事。却從生日死如歸。少時裘馬鬪淸狂。左手牽黃右臂蒼。一病十年今不起。滿山風雪掩空堂。</text>
<title>冬至</title>,<text>塞草連雲海店孤。峽深崖石擁危途。二鄕羈束三冬至。百疾侵凌一野夫。白屋枕書驚晝寢。紫宸鳴玉憶晨趨。杜陵此日心偏折。只向天涯作老儒。夏臺纔出渡湘行。貧似楊雄病馬鄕。黃髮誰知萬事裂。玄冬又見一陽生。湖雲拂地藏先廟。嶺樹攙天拱上京。正屬四方交泰日。三年爲客閉柴荊。</text>
<title>次韻贈鄭秀才</title>,<text>朔雪漫天歲欲闌。峽村羈思轉悽酸。少年曾學孫吳法。盛世誰登李杜壇。罪戾在身嚴譴重。功名無命壯心殘。逢君莫怪留長語。佳士他鄕見面難。</text>
<title>次韻奉謝李參議天章以新曆一部，眞墨三笏見惠。</title>,<text>雪屋傳新曆。天官問病翁。那堪三歲後。尙在萬山中。新歲逢單閼。殊方滯老翁。還應對鵬鳥。空戀漢庭中。不道靑雲士。偏憐白首翁。一鴟追野外。三墨寄川中。不見楮生久。毛公成禿翁。墨卿雖已到。空對石虛中。附原韻爲把新年曆。遙傳峽裏翁。天恩上吉日。本在此編中。白洲李天章</text>
<title>用李參議韻。奉謝月沙大尙書寄惠新曆。</title>,<text>早歲龍門客。窮愁鶴髮翁。年年新曆日。忍見到湘中。</text>
<title>鄭秀才 允弼 送錦鱗魚二尾。詩以謝之。君居驪州玉隱洞。曾以酒來餉。余仍索驪江氷下錦鱗。輒許見遺。至期果到。故篇內云。</title>,<text>載酒雪中來。世間一奇事。雙鱗色勝錦。況又蒙遠餽。勢要人所重。誰肯顧憔悴。昔賢無宿諾。不謂見叔季。複嶺高匝天。寒雲下拂地。明月與夜光。詎足報深意。迢迢玉隱洞。嶷嶷瑚璉器。霧豹養斑毛。霜松挺晩翠。羈身正如縳。安得生兩趐。發春有佳期。日夕空佇企。</text>
<title>奉謝尹輔德德耀自京城遣家奴。書致白魚一百尾，碧香酒六甁，牛胃一部等物。</title>,<text>楚客初隨北雁徂。旋聞南縣泣慈烏。丘山罪重身仍逬。霜露哀深歲忽逾。正想祥琴猶未和。却憂窮轍輒相濡。古來生死交情變。高義終當起懦夫。絶塞孤臣徙峽州。縱蒙恩宥是幽囚。群山擁璧廬全破。積雪塡蹊歲又周。浮世幾傷遭白眼。故人偏愧遣蒼頭。相思莫說加餐事。日下歸心死不休。凍雲如墨雪山空。此日瓊書問寓公。老去親知幾箇在。平生契分四般同。蒼黃遠送春郊外。瞑眩頻貽古塞中。白小更隨重碧到。未將明月謝高風。杖藜僑立傍柴門。急雪漫山落日昏。誰謂春坊學士札。忽投寒峽野人村。銀花色映東坡俎。竹葉香浮北海樽。呼取主翁成飽暖。楚江還笑謾招魂。欲憑歸使訴幽冤。苦淚如絲坐斷魂。頭自北遷驚易白。眼因西望怯全昏。三霜已廢先人祭。一飯何忘聖主恩。身罪尙嬰鄕路阻。亂山氷雪寄孤村。鄒陽身抱屈平愁。更耐劉楨病未瘳。直道敢論同柳季。妖言須識異楊侯。曾參詎合仍投杼。伊尹應如自納溝。鵠立侍臣今鮑叔。早開湯罟祝蛛蝥。右戲作點鬼薄體</text>
<title>李獻納子方自京城枉書。送新曆三部。李使君子陵自利川寄詩。惠名酒一盆。數日之內。相繼而至。因題長律以謝之。</title>,<text>三霜逐客鬢成絲。獨對千崖歲暮時。獻納曆書煩寄札。使君樽酒辱投詩。通家本喜心肝露。失路偏嗟骨肉離。更忍明年是單閼。長沙終恐絶歸期。</text>
<title>奉酬利川李明府子陵用夏日謝米詩韻。送酒見問之作。</title>,<text>臘夭勤見餉。夏月賴支飢。盛德酬無計。殘軀保不貲。已知嬰釁重。誰道降恩遲。官釀休辭薄。還須慰夢思。</text>
<title>奉謝全羅道巡察使閔令公聞余臥疾。書致藥物六種。再求用拙堂詩。</title>,<text>巡察南藩惠化宣。逐臣嬰瘵臥東川。一冬誰料書承二。兩地曾聞路越千。竹瀝木瓜薑各裏。麝香龍腦薏幷纏。直思隕首酬深眷。微命從今賴少延。一身羈臥百痾侵。閉戶窮冬正擁衾。藥物忽看投絶峽。草廬奚啻捧兼金。書中子厚資杓直。詩上昌黎服桂林。却恐重恩山未答。紫衣相對白頭吟。峽雪埋山頂。湖雲接海濱。雄藩聞務劇。遠路見情眞。纔枉求詩札。還勞問疾人。盈箱諸藥裹。一一手題新。一臥三冬暮。門無問起居。何言湖外使。又到峽中廬。發篋皆神藥。披牋是手書。雪簷支枕坐。衰淚滿衣裾。聞說湖南伯。能名過穎川。道情元用拙。廷議共推賢。正合公卿位。方兼將帥權。懸車太早計。且莫賦歸田。右答求用拙堂賦平生常慕陸宣公。況又孤身竄峽中。遺奏南川新入梓。一編能寄北歸鴻。右乞新印陸宣公奏議</text>
<title>次片雲上人見寄韻 師時在沔鄕石水菴</title>,<text>沔浦居隣古寺樓。步尋松逕夕陽收。羈心怪底寬如許。貯却禪僧去後愁。病裏哦詩獨爾思。空齋歲晏轉添悲。疏星燦燦天寒夜。密雪騷騷日暮時。</text>
<title>十二月二十九日。奉謝原州洪汝時明府。</title>,<text>珍重原州牧。周窮自下車。纔經三彀月。已見四封書。峭峽身猶竄。頑冬歲又除。時珍兼臘味。翻勝在吾廬。雨雪連三日。千山鳥獸飢。若無明府問。其奈逐臣悲。異味分童僕。新醅備歲時。況蒙盈袋米。每月趁晨炊。</text>
<title>十二月三十日戊辰</title>,<text>半百曾加六歲衰。却從遷放轉疲羸。禰衡悖慢人皆忌。阮籍猖狂世共嗤。揣分已知無用處。懲愆猶冀有歸時。流年又謝終奚怨。只怪頑軀病死遲。</text>
<title>丁卯正月初一日己巳</title>,<text>百匝荒山一片天。星杓回轉歲華遷。孟陬又屬靈均月。單閼兼逢太傅年。鬢上雪深無更白。眼中花亂已全玄。纍臣永負平生計。獨坐元朝淚逬泉。鷄鳴驚起擁懸鶉。謫過三霜又一春。回磴有蹊雲礙目。破廬無壁雪圍身。童奴尙厭留空峽。老叟能忘拜禁宸。桃板寫符斟柏酒。至今都似夢非眞。塞下天傾渤海涵。岡蟠峽內暗蒸嵐。一身流轉殊方二。四載稽留上日三。初憶老兄終小姪。遠思川北近山南。顏衰又起新年恨。獨對田翁強笑談。余家先墓在沔川郡北。又祖考墳塋在於楊州道峯山之南。故第六句云。星曆翻經四幹枝。膏肓二豎轉文離。每逢京使終何喜。乍見家書輒自悲。姓字說方諳是我。形容看却問爲誰。囚山已覺歸無日。只欲懷沙作楚辭。</text>
<title>元日</title>,<text>新正何所祝。故國已無期。倘使去年歿。豈知今日悲。眼穿先墓路。心折早朝時。積雪窮山裏。空添兩鬢絲。北斗頻移柄。中宵又指東。居爲三載客。識盡四隣翁。賀歲經過慣。祈農笑語同。遙知墨寺洞。雪塞故廬空。</text>
<title>正月初五日</title>,<text>四出重岡擁一川。荊扉常掩榻空穿。迎春又過牛羊日。算老偏添犬馬年。吟最苦時詩有味。睡方濃處世無緣。人生到此須安分。誰把窮通更問天。</text>
<title>奉次西平府院君柳川韓相公題新曆卷面寄惠之韻</title>,<text>秋來菘甲方嫩。春去蕨芽自剛。新曆非關晦朔。雅情本脫炎涼。附原韻不用較時早晩。何須諏日柔剛。但能識得伏臘。亦足閑過暄涼。柳川</text>
<title>奉次五峯相公以七言絶句一首。手題新曆卷面。寄惠見問之韻。</title>,<text>卷面淸詩手自書。又驚新曆到山居。年年莫怪無回信。譴逐明時死不如。附原韻聞君不作入城書。消息無憑問謫居。寒燠乖常多雨雪。山中調攝也何如。五峯</text>
<title>奉謝五峯相公寄惠新曆</title>,<text>自余獲罪竄逐以來。杜門省愆。震悚愧縮。絶不作書。向人酬答。故屢承公問。前後甚懇。亦不敢以一字伸謝。四年于茲。曾聞公見訝。今又蒙曆日之惠。輒綴短律。用暴微志。曾從羈丱到華顚。門館叨依四十年。天地何歸身遠逐。春風又起歲頻遷。姓名詎合煩書疏。顔面方慙負罪愆。却記雕蟲每垂問。報珠空想淚潺湲。</text>
<title>人日。憶仲氏。</title>,<text>向老年周甲。開春日屬人。羈蹤淹絶境。壽斝隔初辰。雪塞關東峽。星分沔北津。強吟棠棣什。離思益酸辛。</text>
<title>正月初九日。奉謝原州洪汝時明府。</title>,<text>剝啄驚蝴蝶。殷勤類鶺鴒。九旬書五到。千嶺涕雙零。病口資佳味。酡顏變老形。家僮齊鼓腹。結草指幽冥。</text>
<title>正月初十日。喜希安上人至。</title>,<text>取人寧以貌。安也邈難儔。筆法今懷素。詩才古惠休。匡山讀書日。赤壁泛舟秋。燕谷勞相訪。深慙作楚囚。獨客身何遠。初春意轉迷。雪藏千疊嶂。氷帶一條溪。巷晩狵仍睡。林寒鳥不啼。禪門舊詩友。此日到幽蹊。</text>
<title>正月十一日。聞石陽君灘隱去年十二月二十日。卒於公州別業。</title>,<text>昔聞文與可。今見石陽君。詩是周開府。書兼晉右軍。春回花嶺雪。地隔錦江雲。海內忘形盡。呑聲坐夜分。五山文似海波翻。石老書如渴驥奔。怊悵九原無日起。墨君今又哭王孫。一軒魯對十株梅。摠是王孫手自栽。今日東風吹繐帳。北枝能傍竹林開。</text>
<title>正月十二日丙辰</title>,<text>余於甲子三月十二日丙寅。繫獄。乃被竄謫。迄今丁卯正月十二日丙辰。凡一千三十一日。駐鏡城過一冬。到洪川經兩秋。其間節序。夏則三。而春則四也。甲子季春。乃戊辰月。丁卯孟春。乃壬寅月也。年從甲子迄丁卯。月起戊辰當壬寅。中間東北忽三夏。前後季孟方四春。塞風初臘海鳴枕。峽雪重秋山擁身。坐算一千三十日。殘生堪哂不堪嗔。</text>
<title>贈鄭秀才致和</title>,<text>文翼元臣宅揆年。中台容祖費陶甄。兩家子弟吾偏忝。三代公卿汝又賢。槐院況魯充下掾。銀臺兼幸備常員。分深世好論交日。寒峽春生雪滿顚。</text>
<title>李獻納子方以巡按御史。來到原州。用謝惠新曆詩韻。寄示見問。因走筆奉酬。</title>,<text>共燒銀燭寫烏絲。浮碧樓高遲月時。浿水笙歌常入夢。峽山風雪忽傳詩。孤身去國驚衰朽。異地逢春怨別離。從此蓬門終日待。綉衣元不負交期。附激濁還如理亂絲。無能恐負聖明時。自憐公事難偸暇。肯有閑情可詠詩。關外峽雲看更遠。洛東園草久相離。計程幾日尋高館。雪盡南橋倘赴期。李子方</text>
<title>元夕</title>,<text>元日詎堪說。更於元夕何。斜陽僅下壁。完月況舒波。峽谷忽再遇。朔庭曾一過。歸心絶已久。只益臥嬰痾。</text>
<title>正月十七日</title>,<text>屋角烏蟾一擲梭。百年浮世隙駒過。忽驚白髮渾如此。未濟蒼生可奈何。賈誼漢朝猶痛哭。荊軻燕市且悲歌。男兒志大乾坤小。恨入東流作海波。</text>
<title>正月十八日丙戌</title>,<text>時聞平安監司狀啓。本月十六日夕。來到京城。虜賊大擧。急圍義州。自翌日朝。朝野震懼。都民奔潰。閭閻盡空。羽檄東來急。都人散似煙。誰言遷謫地。又見亂離年。戀主心懸日。憂民淚徹泉。平生黃石略。素髮愧空拳。</text>
<title>正月二十日戊子。夜坐口號。</title>,<text>時聞虜賊三萬餘騎。本月十二日。直渡鴨綠江。先陷義州。續陷郭山。鐵騎蹂躪。如入無人之境。自淸川江以南。至于畿甸。人皆荷擔而立。丁卯春正月。胡雛渡鴨江。先登義州陷。直擣郭山降。破竹空三路。奔波動一邦。孤臣羽嶺下。拔劍對寒釭。</text>
<title>正月二十二日庚寅</title>,<text>時聞賊兵連陷安州。中外潰散。人心恟恟。頒敎大赦。獨未蒙恩。歲首妖氛闇魯臺。虜兵中夜過江來。姜韓朴一時同到。義郭安三鎭幷摧。關路繹騷京輦潰。敎書哀痛獄門開。花山淚盡庚寅日。獨漏金鷄作羽能。</text>
<title>正月二十五日癸巳</title>,<text>時聞賊兵長驅而來。平壤城中。軍民自潰。都下士女。已盡奔竄。慈殿，中宮。出如江都。鴨綠江頭斷夕烽。煙塵晝暗牡丹峯。定州軍潰誰思戰。平壤城崩不待攻。元帥本韜龍虎略。上都先避犬羊鋒。最憐薩水雙名將。坐斃高墉未折衝。安州城陷。兵使南以興，牧使金浚死之。</text>
<title>正月二十七日乙未晡時。家奴允男。自京城持姪梣書來言。二十五日。筵臣白上。得蒙放赦。二十六日。車駕出幸江都。是日夜發。奔行在所。</title>,<text>京國飄零古沁州。大同江外入氈裘。臨危轉恨羈身竄。蕩穢翻驚霈澤流。卽問行宮中夜發。誰憂突騎半途留。老臣淚滴花溪水。先向昇天海渡頭。昇天府。乃江華津名也。</text>
<title>正月二十八日丙申。赴江華道中口占。</title>,<text>建辰之月歲甲子。二十八日初出囹。建寅之月歲丁卯。二十八日方歸京。一冬海颶號窮磧。三載山嵐暗絶陘。垂死老臣遭此夕。聖恩天覆淚河傾。自洪川往江華。路由京城。故第四句云歸京。天啓甲子春三月十二日丙寅。繫獄。二十八日壬午。出竄鏡城。夏四月二十五日戊申。到配所。越明年乙丑春正月。以世子冊禮大慶頒赦。二月初九日戊子。量移中道。得配洪川。三月十五日癸亥。始見公文。十六日甲子。發鏡城。夏四月十六日癸巳。入洪川。至丁卯春正月二十五日癸巳。因虜賊之亂。始蒙恩放。越三日乙未。邸報夕至。鷄鳴發洪川。馳詣行在所。寔正月二十八日丙申也。自甲子三月十二日丙寅。至丁卯正月二十七日乙未。凡三十有六月。實一千五十日。在獄中十六日。自京城到鏡城。在道二十六日。自鏡城到洪川。在道三十日。居鏡城計十二月。共三百十五日。居洪川計二十三月。共六百六十三日云。</text>
<title>崇禎元年戊辰夏六月。江華留守闕。吏曹入啓。令備局議薦。初五日甲午。備邊司啓曰。江華留守擬望別單書啓矣。群議以爲李某曾爲本府府尹有能聲。吏民至今思之。可合擬望云。而方在罪廢之中。自下不敢竝擬。而群議所係。亦不得不稟。傳曰。李某敍用除授。初七日丙申。家奴石宗。自京城捧除目而來。竊念。微臣得罪淸時。奄及五年。一志增惕。屛伏田里。自分歿身。特蒙殊恩。遽加明命。驚惶震越。罔知所裁。謹拜手稽首。書以自志。</title>,<text>一出脩門火五昏。玉墀新命下丘園。愚臣正抱非常罪。盛代偏霑莫大恩。紫綬仍兼紆重寄。丹書不獨滌幽冤。名同借寇還堪愧。邑子曾聞謾叫閽。丁卯春㺚賊之亂。大駕出避江都。邑人曾爲我陳疏雪冤。故末句云。</text>
<title>發沔鄕作</title>,<text>萬死還鄕守一莊。分甘微命老耕桑。初聞邸牒疑如夢。重見官奚喜欲狂。淸世敢期湔罪狀。菲才誰道被恩光。隣人不識纍臣事。却哂趨朝趣曉裝。</text>
<title>題法林上人詩卷</title>,<text>師袖余萬曆戊午春到厚陵興敎寺。追步亡友權石洲韻留贈詩。自聖居山開聖庵來示。撫事感時。相視慨然。輒用其韻。又成一篇。時崇禎戊辰秋七月初吉也。老翁顏狀衆皆疑。此地重逢不自知。興敎寺花寒食日。鎭江山月早秋時。招呼本擬偕棲遁。放逐那堪又亂離。十載世途經百變。短牋無恙故人詩。</text>
<title>奉簡南陽府使李天章</title>,<text>爲問南陽伯。能思東岳翁。湖莊隔春水。江郭起秋風。世事艱危際。君恩曠蕩中。十年身再到。無與一樽同。</text>
<title>義賢，眞一，希安三上人。自南漢山來訪。</title>,<text>共乘炎熱到京華。江島相尋路更賖。連浦瘴雲生睥睨。隔峯秋雨濕袈裟。百年有約三盂飯。千事無心一椀茶。却被小胥齊目笑。使君居作梵王家。</text>
<title>送義賢，眞一，希安三師遊白蓮，積石，傳燈，淨水四寺。</title>,<text>坐送三開士。行尋四給園。靑山多古蹟。白日絶塵喧。世亂縻公務。才微荷國恩。沈吟思桂樹。不得共攀援。</text>
<title>贈義賢，眞一兩人</title>,<text>三角山前始賞音。一間亭上幾開襟。白衣朱紱知吾命。赤日靑泥見爾心。獨鶴自緣何事舞。寒蛩又作去年吟。宦情本淺身多病。徑欲投簪寄少林。</text>
<title>積石寺妙正上人，傳燈寺志敬上人，淨水寺裕巖上人，文殊寺天悟上人。一時見訪。喜甚有賦。時南漢山義賢，眞一，希安三禪師竝來。見余而去。纔兩日矣。</title>,<text>平生性癖愛雲林。到處沙門託契深。昨日三師纔見過。今晨四釋又招尋。年荒吏哂頻留饋。夜短僮嗔久對吟。直欲身隨飛錫去。秋霜滿鬢愧朝簪。</text>
<title>奉簡李僉知子陵</title>,<text>君以奉使關西時。經驛不替人馬謫。配楊州平丘驛。我遷洪日君臨利。君謫楊時我守江。一水東西自鴻燕。兩家榮辱互珉玒。夏廚玉粒賙盈斛。冬榻金漿餽凸缸。重惠平生不可揭。三旬空愧寄魚雙。</text>
<title>奉答靑雲君沈德用書問。兼示具白川 仁基 伯鞏。</title>,<text>孤臣天末昔離群。日下音書詎可聞。四海通家白川守。百年知己靑雲君。公需紫蟹多蒙寄。御賜玄珪遠見分。今到黃堂逢赤立。辱函臨報愧空文。</text>
<title>鄭監役 希稷 母坡平尹氏挽詞</title>,<text>曾作江都尹。偏知孟母賢。黃堂重莅日。素幕永遷年。一壻玉相映。六男珠共聯。諸孫二十八。百世慰三泉。</text>
<title>趙知事 存性 挽詞</title>,<text>吉德周行倚老成。早推公器作邦楨。七旬齒遽虧中壽。八座班仍阻上卿。每憶北扉矜鍛鍊。敢忘東峽累澄淸。江城況躡懷仁地。坐檢遺牋淚滿纓。</text>
<title>申領相 欽 挽詞</title>,<text>屈指壬申迄戊辰。大東黃閣幾名臣。方知自昔蘇張手。不見如公稷契身。早遇先朝資黼黻。終歸聖主贊經綸。巨川不濟高桅折。罷市都人哭徹旻。磅礡乾坤秀氣鍾。中興經緯倚儒宗。漢朝共喜晨開閤。秦國誰言暮輟舂。常憶范睢償一飯。況蒙雷煥掘雙龍。城南投謁旬纔浹。拭淚空瞻太白峯。</text>
<title>題志敬上人詩卷</title>,<text>師以余爲府尹時所贈詩來示。乃萬曆己未夏作也。師住傳燈古寺。曾不出山。余於其歲臘月。秩滿而去。及至大啓甲子春。被不測之罪。竄逐北塞。今者蒙恩。再莅于茲。奄忽俛仰之間。已十歲矣。人事百變。無一可悅。手披塵牋。怳若夢寐。撫己興感。有不忍言者。輒復用其韻。以自志云。時崇禎戊辰仲秋上澣。迷途十載我何堪。羨汝空林守一庵。桎梏解時投磧雪。袈裟披處對峯嵐。重逢古府眞如夢。獨展殘章未忍談。謝病直思依佛日。西風吹雁又賓南。</text>
<title>崇禎元年九月初六日。左承旨姜碩期成貼。民惟邦本。食爲民天。天降酷災。百穀大無。哀我無恒產之民。未免盡塡溝壑。予極憂悶。罔知攸濟。卿其嚴飭府官。使之體予至懷。夙夜匪懈。賑窮賙乏。俾不至餓死。予當遣官廉察。如有餓莩。則當抵罪不宥事。有旨。臣於本月初八日。謹伏祗受。仍接是月初六日邸報。自上傳曰。擧義以後。凡干御供之物。或因下敎。或因疏箚。幾盡減損。而其中時未請減者。貂裘也。該曹必以禦寒爲重。不敢請罷。西民凍死之時。身着輕裘。心甚不安。今年勿爲進排。以其價布下送兩西。使之分給赤脫之民。且內酒房香醞。仍存於凶年。亦甚不可。大妃殿供上外。其餘各殿。限明年秋成間。竝爲停罷。以其酒米。補用於京中賑救。臣竊觀。聖上遇此大侵之歲。軫恤飢民。特下惻隱之敎。申飭中外。另加賑濟。至於減貂裘罷香醞。貶約節損之道。靡所不用其極。凡在瞻聆。畢同竦躍。孰不感悅。繼以涕泣。況諸守土之官。尤當兢惕。罔或怠遑。第惟本府。今爲保障之地。自經去年駐蹕以後。民生已困。廩粟方匱。其何以下賑饑乏。上副憂勤。臣誠惶誠恐。不知所圖。謹綴七言近體詩一首。庸抒微志。</title>,<text>八路凶荒達聖聽。絲綸一札諭丁寧。初憐凍卒冬裘減。却愍飢氓內醞停。保障況煩趨號令。囷倉曾耗捧朝廷。窮閻賑貸終無術。感戴宸慈涕自零。</text>
<title>九月九日</title>,<text>常愛重陽節最佳。海城今日只傷懷。行宮寓直非公廨。戍壘周巡有御街。歲旱更堪臨野隴。時危不敢上山崖。茱萸揷鬢空如夢。臥聽梧桐墜石階。</text>
<title>寄別龍溪金參議 止男 之任淸風郡</title>,<text>湖西四名郡。第一說淸風。境是神仙窟。官無簿牒叢。眞宜養病地。還着好詩翁。遙見江樓上。人間萬慮空。</text>
<title>寒碧樓四絶句。重寄淸風金使君。</title>,<text>寒碧樓前水急流。西來直過甲津頭。新詩定得江山助。倘寄漁商下峽舟。水部留詩寒碧樓。今經二十七中秋。遙知好事新明府。塵壁時時拂上頭。萬曆壬寅中秋。余以京試官。方鎖淸風郡考院曾賦詩。板諸壁上。時爲工曹正郞。百年人事摠雲浮。身老從知萬念休。寒碧樓中高枕臥。不須騎鶴上楊州。沙熱故州山水幽。朱轓東去趁淸秋。十年江島重分竹。曉夢空尋寒碧樓。</text>
<title>贈別朴秀才 瓚舊名璨 汝潤還鏡城</title>,<text>乙丑分携到戊辰。何言北羽會南鱗。金章紫綬新留守。玉塞黃沙老逐臣。當日若非仁里宅。異方能有病夫身。却將別恨詩爲記。江樹秋風鏡草春。楚臣曾放逐。胡地獨淹留。一飯當時惠。千金不可酬。春雲磨谷曉。夜雨沁城秋。聚散殘生事。無言淚自流。</text>
<title>寄賀鄭先達 致和 擢第乙科君時年二十歲</title>,<text>鷓鴣才格出時賢。毓秀蓬萊器業全。蘇監乙科新擢日。陸郞文賦盛傳年。桂林玉樹聯三葉。壽宿台階聚一躔。老眼識人翻自許。公卿詩句記洪川。余在洪川時。曾貽君詩。有兩家子弟吾偏忝。三代公卿汝又賢之句。</text>
<title>姜正字 翯 君白宅作</title>,<text>憶昨鸞輿避虜塵。孤臣徒步此江濱。靑芻白飯相尋地。紫馬朱衣再起身。鄕叟共生今日敬。旅程曾被幾家嗔。對君前後眞顏色。一夢人間萬事新。晉陽才子住江城。問字曾勞載酒行。本向庭闈叨地主。敢憑詞賦號門生。乙科第一傳衣鉢。庚契從初結弟兄。寄食忽思遭亂日。兩家終始百年情。</text>
<title>次從姪汝固見寄韻</title>,<text>私門竊喜返初衣。尙怕南冠繫北扉。鎖鑰孰言紆寵命。絲綸今覩弛嚴威。三朝一斥投關塞。十載重臨鎭國畿。直欲斬鯨遼海上。鯷岑無復羽書飛。稷契平生共許身。文章不數漢庭臣。東萊淸節嫌楊震。西域殊功笑郭恂。三月却驚才未展。五年何怪道偏迍。江湖再起休相慶。隻手難敎宇宙新。紫渙曾頒御墨濃。却磨瑕垢賴陶鎔。股肱畿輔驚分虎。雷雨江潭喜起龍。戰陣方思輸瑣力。盟壇詎忍驗遺蹤。顧慙坐嘯糜官廩。驥足終難展蟻封。</text>
<title>聞從姪汝固以九月二十六日。除授兵曹參議。自砥平山居還京城。詩以代書。用前日見寄首篇韻。</title>,<text>聞君還脫舊山衣。劍佩趨朝出石扉。只以是非生好惡。未應榮辱係恩威。老身自斷塡溝壑。昭代何期守甸畿。堆案簿書妨命駕。別魂空復渡江飛。附次韻岳老今年解赭衣。澤氓重入識彤扉。空名仟使俗輕重。微命總關天德威。近侍舊班仍宿衛。留都新命亦邦畿。夔皐勳業付少壯。回首白鷗江上飛。南陌緇塵復染衣。一冬羈宦夢山扉。親年向耋貧妨養。國步阽危武失威。起廢公難辭管鑰。銜恩我亦戀坰圻。相思只隔重江水。坐閱空廊落葉飛。</text>
<title>寄賀南陽李天章使君。時聞其子一相。乃於九月二十五日謁聖別試。擢丙科及第。年纔十七云。</title>,<text>自吾容祖到湖陰。十八登科聳士林。況又郞君纔十七。妙才方始見於今。十八生男世固稀。登科十七益堪奇。相公門戶今誰敵。三葉同朝四桂枝。天章十八歲。生一相。右議政月沙相國與天章，道章兩學士及一相父子孫三世四人。竝以文科。一時登朝。</text>
<title>敬次月沙相國謝蟹戲寄之韻</title>,<text>熒熒二十八珠璣。江海秋風豁所思。僕本無腸似公子。相門還共賴携持。</text>
<title>具司議 棨 士愼。寓居府南大津里。中營小堂。始成。奉敎君 鳳瑞 適銜使來覲。其日。乃司議初度。因設壽酒。徵一語以志。遂用從姪參議汝固贈別奉敎韻。聊博粲云。司議。生於隆慶戊辰十月十八日。今年乃換甲也。</title>,<text>一區能占四難幷。莫把江都比錦城。高棟共稱司議宅。彩衣還覩翰林行。歲周甲子仍逢誕。歌徹兒郞且落成。剩欲題詩挹盛事。文章終愧學西京。汝固詩頗聞錦里草堂成。故第二句云。</text>
<title>李侍直 尙質 妻鄭氏挽詞</title>,<text>兩家相弔一般悲。塵世光陰僅涉朞。春雨月溪浮旅櫬。朔風沙峴度靈輀。休論五十逾三十。忍把無兒比有兒。侍直君今收涕淚。試看東岳老鰥詩。</text>
<title>義賢上人住廣州南漢山城天柱寺。門徒頗衆。曾糶官穀。遣敬浩沙彌。來遺白紙二十束。請易米一斛。以爲納倉之資。戲書以答之。</title>,<text>堪笑浮屠本不羈。廣陵留滯遣沙彌。餐霞久負休糧計。鬻紙翻營糴穀資。炎雨夜廬相訪日。暝煙官渡獨歸時。傾囷直欲酬深眷。赤地蒼生正訴飢。</text>
<title>眞一上人在南漢山城開元寺。追步余華字韻見寄。復用其韻而謝之。</title>,<text>忽驚燕石博瓊華。南漢靑山入夢賖。雪院掩扉燒榾柮。雲房憑几掛袈裟。何由更秉西窓燭。每憶同煎北苑茶。別後官居君莫問。荒年不及臥田家。</text>
<title>重寄眞一師</title>,<text>向老身難健。經秋意易悲。何言江雪夜。得見岳僧詩。五載孤臣夢。三冬倦客姿。黃堂空坐嘯。未赴白雲期。</text>
<title>奉贈族兄明甫 名景升。生於嘉靖丙寅年。今六十三。乃栗谷先生之姪也。與我同五世祖。少力學。頗能文。屢擧不中。時居開城府內。</title>,<text>見君寒餓衆皆驚。況又同宗骨肉情。黃卷早能傳世業。白衣終不占科名。誰云栗谷先賢姪。尙作松都老學生。江甸歲饑官俸薄。愧無鹽米助藜羹。白髮蒼顏六十春。平生樂道任家貧。三間杜子美茅屋。一幅陶元亮葛巾。身世相忘夢蝴蝶。功名不羨畫麒麟。時沽濁酒鳴琴坐。盛代方知是逸民。</text>
<title>申領相夫人全義李氏遷葬挽詞 夫人與領相。竝生丙寅歲。先領相卽世。初窆通津。今移廣州。與領相同塋異兆。</title>,<text>黃閣梁摧日。玄堂劍合年。生曾同甲子。歿豈間山川。奕世貂蟬貴。承家駙馬賢。哀榮終始事。樂石有新鐫。天祐吾東岳降神。甲門良匹竝生寅。二男五女膺家慶。八座三階翼世屯。鶴去忽驚琴閉匣。龍蟠方見劍騰津。纍然都尉當朝貴。行路咸嗟孝誼純。</text>
<title>重贈明甫兄</title>,<text>人笑公迂我愛眞。怡然不見有時嗔。市中蝸室纔容膝。雪後鶉衣却露身。萬事摠拚琴一曲。百年惟待酒三巡。試看肥馬輕裘者。幾作奴顏向要津。</text>
<title>法林上人自聖居山至。戲書以示。</title>,<text>自佩江城印。年荒困簿書。囷倉積逋稅。閭巷急追胥。不但林泉間。仍兼翰墨疏。空門舊友在。一見一愁余。</text>
<title>己巳元日</title>,<text>玉衡中夜又回寅。六十如今少一春。海近戕風喧島嶼。天寒虐雪暗城闉。大靑浦上三臨地。長白山前萬死身。坐算此生都似夢。腰金無賴鬢成銀。大靑浦。在府南十五里。余於萬曆癸巳冬。避海賊之亂。來寓是地。丁巳夏。以府使而來。今又爲留守。故云三臨。長白山。在鏡城府北。</text>
<title>玄悟上人。以五峯相國詩來示索和。謹步其韻而贈之。</title>,<text>莫問名儒釋。須觀行是非。江心孤島雪。卷首老峯詩。遁世眞無累。談天了不違。窮通吾已斷。只自皺吟眉。師頗通命書故云五十今加九。方知伯玉非。平生空使酒。晩歲尙治詩。雪月元宵逼。雲山故業違。官齋成獨坐。見爾一伸眉。伏帝乾坤在。周公禮樂非。凌雲司馬賦。泣鬼翰林詩。荏苒三朝過。崎嶇萬事違。白頭梳已短。無術學黃眉。</text>
<title>寄贈學慧上人遊楓岳</title>,<text>淸晨力疾寫新詩。寄與春空錫杖飛。一萬二千峯北指。東華五十九年非。</text>
<title>奉次李判官 重溟 汝涵見贈韻</title>,<text>我本支離者。君猶矍鑠哉。同庚見何晩。反己愧非才。再佩金章地。三飛玉管灰。春城坐無語。空憶故山梅。判官與余同年生。未嘗一面。今始相遇。故第二聯云。</text>
<title>寄送趙承旨善述之任善山府 君曾爲榮川郡守。尙州牧使。</title>,<text>百年榮辱似風花。嶺外三行不足嗟。山以善名人字善。定知天意慶君家。</text>
<title>新造明倫堂成。聊題短作。示諸儒生。</title>,<text>郡邑明倫例有堂。江都廟學獨荒涼。捐貲敢愛鳩材用。闕制堪羞養士方。禮樂詩書遵四術。君臣父子樹三綱。白頭老守經營意。說與靑衿戒或忘。</text>
<title>三月三日</title>,<text>東風吹柳未全顰。獨坐南榮岸角巾。地瘴汀雲昏潑墨。天晴麓雪冷鋪銀。一春忽屆重三日。九歲曾加半百身。老去感時心易折。荒年無計答佳辰。荒城不忍見民貧。釀輟官廚瓮起塵。水國本來非樂土。春風何事似蕭晨。連天海霧晴仍噴。背日江花凍未嚬。坐度流觴舊佳節。乾愁還作獨醒人。</text>
<title>義賢上人。曾於去歲八月上旬。自南漢山城來見余。今又以三月初六日。來訪求詩。率題以贈。</title>,<text>上巳三晨後。中秋四夕前。砌寒蛩泣露。汀霽柳縈煙。石洞談靑鶴。雲庵記白蓮。連年相訪遠。滯臥愧華顚。靑鶴洞。在智異山。白蓮庵。在德裕山。</text>
<title>贈燦浩沙彌</title>,<text>獨坐江城暮。逢師輒解顏。三年海印寺。一月俗離山。乍聽蟬南往。常隨雁北還。金章翻自哂。不及衲衣閑。</text>
<title>示義賢上人</title>,<text>雨霽江城淑景佳。詰朝扶病臥山齋。南筇智異穿雲壑。東屐金剛跨石崖。谷鳥聽應心忽醒。巖花看却眼方揩。今春又負尋眞約。獨對禪公話老懷。</text>
<title>寄題慶萬戶 詠 水樓</title>,<text>斲崖高起水樓新。白馬山蹲碧海漘。賈舶風帆天際曉。田家煙樹雨中春。一瓢自覺無塵事。萬戶誰言是武人。鼻祖本居仁物縣。直思投紱去爲隣。德水廢縣。乃高句麗德物縣。一云仁物縣。新羅改號德水。我李先祖。本是縣人也。樓在縣南白馬山下。故末聯云。</text>
<title>三月二十日。初見杜鵑花。</title>,<text>三月二十日。杜鵑花始開。閏年春候晩。窮島曉寒催。新萼故堪愛。老顏方自哀。民飢官廩罄。況乃對塵罍。</text>
<title>三月二十三日。李判官汝涵。携酒見訪。以長律一首。留贈求和。輒次其韻而謝之。</title>,<text>病思田里未能歸。江海春生滿目悲。誰怕是非喧衆口。只憂寒暑切民肌。五更雨濕鵑啼近。三月風涼燕乳遲。今日對花孤笑發。細斟君酒詠君詩。宦情如水但思歸。病起春城益自悲。溪柳隔煙顰翠黛。野桃經雨褪紅肌。二毛偏怪形先老。一甲休言月較遲。荒歲却蒙携酒到。愧無佳政副淸詩。余與判官同歲生。少一月。判官鬢尙黑。不如余先爲衰白。故頸聯云。心同蜀魄不如歸。熟食江鄕意轉悲。遭亂幾曾銷杜膽。負痾無復實陶肌。楊村老僕徵徭急。沔曲微兒報信遲。曉夢忽驚先隴隔。滿城風雨枉新詩。右和寒食日見示之作。余家先塋。一在楊州。一在沔川。故第三聯云。</text>
<title>尹直長 瑛 挽詞</title>,<text>五十年非耄。膏肓病未嬰。如何直丹禁。奄忽閉玄扃。筮仕霑微祿。明經屈大名。翰林刀下血。行路涕俱零。君入直尙衣院。暴疾舁出。時子翰林鳴殷。斫指出血。和藥以進。</text>
<title>芚庵宋子深 淵 新自鎭安罷歸。戲贈之。</title>,<text>我友才名大。誰言政術疏。惟應百里宰。不必五車書。在邑無新袴。回鄕只弊廬。湖南六十吏上考果何如。時以殿最居下見罷</text>
<title>江都府中。本無梅花。有人來言。沈秀才 諔 家。一株正開。頗甚奇絶。馳往見之。花已盡謝。徘徊良久。感歎成詩。以貽主人。兼示同來諸君。時己巳三月之晦。</title>,<text>老子都無興。端居出郭稀。如何訪梅處。忽是送春時。石逕飄殘花。苔庭逗暗馡。小詩吟自苦。留作後年期。</text>
<title>題沈秀才 諔 士安野居</title>,<text>覓路白蓮庵北岑。靑松道士卜居深。誰言海島魚蝦浦。得見山園梧竹林。新藕未生池影定。晩梅初落逕香侵。坐憑苔磴不能去。谷鳥相呼春日沈。</text>
<title>奉次李判官汝涵見貽二首韻</title>,<text>余嘗用俚語。作憂民短歌。李判官翻以文字。演成菩薩蠻一章。遂用其韻而答之。汝口則粥吾口食。田野何時似卽墨。莫云使君飽。其奈閭里飢。寧出我身血。願滴爾家匙。老幼各飮滿。無飢亦無渴。李判官知余有區區愛君之心。作憶秦娥一章。以示余。余亦用其韻。作爲戀主詞以自唁云。和氏血。抱玉洒向空山月。空山月。白首新知。靑春遠別。又過淸明好時節。刺桐花落歸心絶。歸心絶。杜若汀洲。蓬萊宮闕。</text>
<title>奉次鷗洲李汝涵待家釀新熟。期以四月望日邀會積石寺詩韻。</title>,<text>花事闌珊簿領中。鷗洲西隔兔橋東。每回病眼看人白。誰破愁顏借酒紅。鵲噪忽蒙雙鯉至。蟻浮兼許一鴟同。詩筒促我尋山屐。月滿禪房不負公。</text>
<title>疊用前韻。却寄李判官汝涵。仍簡宋鎭安子深。</title>,<text>九十春光一夢中。夕陽西下水流東。連堤弱柳傷心綠。夾路夭桃照眼紅。戎服不知何日了。醉鄕誰與古人同。李侯佳句煩邀迓。題壁應須待宋公。</text>
<title>奉酬李判官汝涵復用前韻見寄之作</title>,<text>兩賢辛未一年中。却作參商此海東。博戲自嗤呼五白。詩名常羨號三紅。方知月日張巡後。最喜襟期鄭老同。兄事從今好相逐。不須稱我使君公。判官生於隆慶辛未五月十七日。余生於是歲六月二十一日。故篇內云。</text>
<title>寄片雲上人 師時在泰安郡北金堀山寺</title>,<text>手題新句寄雲公。蓴北何如住槥東。泰安古號蓴城。沔川古號槥城。 霜落岸楓丹照日。雨晴汀柳綠搖風。沁城已過三春後。沔路曾分六月中。每憶關河唱歸雁。夢魂無夜不相通。余竄鏡城時。曾以俚語。作歸雁歌二闋。師常爲余唱之。以慰余故云。</text>
<title>送義賢上人還南漢山天柱寺。追寄七言近體一首。</title>,<text>孤城吹角鎖重闉。邏卒傳呼警夜頻。獨對杜鵑花上月。却思天柱寺中人。離愁若絮淸明日。宦味如紗老病身。回首轉慙留別語。未歸田去又經春。</text>
<title>戲贈權全義 履慶 汝吉，宋鎭安子深。</title>,<text>南里權全義。西隣宋鎭安。先朝丞相系。晩歲廣文官。避世資三徑。還家闕一簞。疏頑忝地主。愧未罄交歡。</text>
<title>書富平吳府使 竣 汝完令公詩帖。用東皐崔相公韻。汝完少受業東皐。嘗問詩法。東皐作序文以示。重贈一絶句。西坰柳相國，玄翁申相國。俱步其韻。汝完裒爲一帖。仍索余追和甚懇。敢蹈續貂之譏云。</title>,<text>國朝山斗仰東西。玄相靑雲不可梯。一卷指南三老訣。借聽何用岳聾題。</text>
<title>答金僉知 士偉 書</title>,<text>一別曾經二十春。死生千里隔音塵。寄書海舶翻相問。遺愛慙非漢吏循。僉知東萊人也</text>
<title>李持平 性源 挽詞</title>,<text>八十吹塤六十箎。彩衣身戴鐵冠危。貂蟬正見門闌慶。辰巳翻聞道路悲。曾枉弊居纔隔歲。旋蒙榮問未移時。兩家先系同鍾李。却幸徐卿有二兒。</text>
<title>戲示妙正上人</title>,<text>野性從來時俗疏。却敎甁錫集官居。裕嚴德峻供山果。志敬玲琦惠澗蔬。纔聽法林天悟偈。旋看眞一義賢書。每朝笑向閽人問。余愛僧耶僧愛余。</text>
<title>六月二十五日戊寅。晨起口號。余以去歲六月二十五日甲寅。上任。今乃三百七十有五日也。</title>,<text>十年重按故城池。坐度星霜屆一期。車駕曾臨兵亂日。里閭俱散旱荒時。才微只合聲名損。政拙元無惠愛遺。心似履氷頭似雪。俸錢空愧荷恩私。</text>
<title>七月初三日丙戌。大雨。</title>,<text>火輪燒夏水如湯。秋到淸商破蹇陽。四野玄雲連海嶠。千峯白雨瀉天潢。芸夫詎更憂時旱。績婦惟應喜夜涼。老守坐看眞宰意。定將豐歲報明王。</text>
<title>自七月丙戌至戊子。連雨三日。戲留李判官汝涵，宋鎭安子深兩君。要共賦詩。</title>,<text>老懷無賴簿書叢。此夕虛齋野望通。七月炎蒸三日雨。百年疏懶兩詩翁。豐苗頗慰憂民地。惡草翻慙愛士風。留與納涼聯秀句。歸鞍莫促各西東。</text>
<title>早秋久雨。奉簡鷗洲李判官汝涵。仍送米五斗。</title>,<text>一雨成霖十日遲。空齋忽念子桑飢。曾經歲熟家偏窘。況遇年荒齒更衰。晩稻未登無處貸。新麰方罄幾時炊。龍鍾不是烏程令。故送長腰且莫辭。</text>
<title>奉答李汝涵。再用前韻謝惠米之作。</title>,<text>對案公堂下筯遲。秋霖不忍見民飢。況君異日身謀拙。與我同年骨力衰。五斗却慙分月俸。一家猶喜續晨炊。古來失職憐貧士。誰向天官誦楚辭。辱贈盈箱報却遲。囊空無計救調飢。身同鶴瘦才猶健。節比松高志未衰。見說五年三遘患。憑知十日一營炊。何由薦士賡遺什。擊柝宣尼尙不辭。</text>
<title>次韻奉酬李判官汝涵</title>,<text>司馬爲文本類徘。濟時誰許孔明才。空瞻紫陌朝天去。每憶紅旗破賊來。持竿叔起氣方銳。上樹少陵心尙孩。耄矣一身江漢外。百年人事日悠哉。廊廟之姿老草萊。天人家世鬼仙才。筆精定使鍾張服。詩法眞從鮑謝來。一見豈惟如故舊。相知不必自童孩。吹噓誰送靑冥上。合掌經綸贊大哉。</text>
<title>秋日述懷</title>,<text>臣罪如山聖渥深。起分銅虎此重臨。纔驚夏旱泉皆涸。旋怕秋陰雨太霪。煕代尙揮憂國淚。歉年徒抱愛民心。莎鷄日暮還催織。未效涓塵愧寸忱。</text>
<title>贈李子範 時楷，李子和 時楳，權伯高 伉 三秀才。</title>,<text>體素齋李實之。初擢第。直拜檢閱。終于宗簿寺僉正。石洲權汝章。曾爲童蒙敎官。今贈司憲府持平。兩君年皆止四十有四。子範昆季。乃體素之子。伯高。乃石洲之子也。藝文檢閱李僉正。司憲持平權敎官。天下奇才止於此。人間行路何其難。陽春白雪爲誰唱。流水高山不復彈。皓首今逢兩家子。一樽江海秋雲寒。</text>
<title>八月初三日乙卯</title>,<text>世亂身衰歲又飢。況逢秋日轉堪悲。寒蛩咽似貧氓語。老柳顰如病吏姿。黍穗未黃風振壟。稻芒猶綠雨漫陂。家僮不解憂民意。却怪居官體益羸。</text>
<title>秋日雨中。奉柬李汝涵。仍送魚二尾。</title>,<text>秋日題詩問野居。閉門霖雨定何如。本來潘岳爲官拙。更見嵇康與世疏。昭代無因薦一鶚。荒村空復寄雙魚。至今枚數安貧者。彭澤歸田尙有廬。</text>
<title>具司議士愼挽詞</title>,<text>三月桃花錦浪生。歸舟東上漢陽城。膏肓當日經冬病。齠齕通家曩歲情。司議忽加承旨命。正言元荷翰林榮。彩衣祝壽新堂在。秋到虛扃鎖雨聲。公以子鳳瑞翰林時原從功。贈左承旨。翰林今授正言。</text>
<title>仲秋月夕。眞一，希安二師。來自南漢山。</title>,<text>曾過水國返山城。錫杖還從送日迎。秋月憶同今夜色。道人看是去年情。東西路共回仍往。上下弦常缺又盈。衰疾獨慙顏狀改。未抛符竹謾勞生。師於去歲七月晦。來訪余。八月十二日去。今則以八月十二日來到。故首聯云。</text>
<title>八月十五夜。與眞一，希安兩上人翫月。</title>,<text>碧空如洗玉河流。力疾黃昏上古樓。兩箇野僧留外友。十分江月出中秋。詩成遞和驚烏鵲。茗到爭嘗轉斗牛。忽記陰山舊題句。此身逾覺聖恩優。萬里陰山對華髮。一年明月照中秋。乃余甲子秋竄鏡城時作。故末聯云。</text>
<title>中秋對月。贈希安，眞一兩沙門。用去年秋謝師見訪詩韻。</title>,<text>宿雲初散月增華。小閣鉤簾夕望賖。縱使妓筵歌窈窕。豈如賓榻會袈裟。吟眉對蹙頻揮麈。笑口交開細啜茶。此夜陰晴同萬里。五更淸景屬誰家。</text>
<title>秋夕。月下聞道路歌呼之聲。謾題遣懷。</title>,<text>去年無麥又無禾。坐憫流氓失撫摩。秋熟始知廬舍飽。月明頻聽路衢歌。曾傳馬島回蠻舶。旋說龍灣息虜戈。從此黃堂且高枕。白頭搜句頌時和。</text>
<title>奉簡素翁趙校理持世</title>,<text>故人天路極飛騰。馳譽明時價倍增。錦襖玉堂新內相。鐵冠烏府舊中丞。早年序齒呼兄弟。平日忘形結友朋。須念一州如斗大。白頭官況冷於氷。</text>
<title>奉謝海嵩尉尹令公書問</title>,<text>玉樹郞君枉接裾。得諳門館念離居。江郊伏日鵝黃醞。海島秋風鵠白書。高義薄雲公子重。老身漂梗故人疏。負暄堪笑田夫意。急把霜螯替鯉魚。公之子丘。時爲翰林。適奉使事而來。傳致公書。</text>
<title>寄謝鄭奉敎 太和 書問</title>,<text>江國秋傳翰苑書。少年才俊記疏迂。一時父子孫兄弟。三代公卿士大夫。豈有全家俱擢桂。曾無繼世各聯珠。忘形自此成膠漆。不復淸朝泣向隅。</text>
<title>贈別蔡秀才 鄭後 述之歸洪川山居</title>,<text>一爲遷客侶猿猴。蒿藿三年病未瘳。蔡子當時眞漂母。洪川却望是幷州。新詩忽見成珠玉。古獄誰知射斗牛。此去後期君莫說。鬢絲江海又逢秋。時君赴京城監試初擧。製詩見屈。故第二聯云。</text>
<title>李判官汝涵。別試初擧。擢一等第三。戲書以賀。時京城分設二所。各取一百四十人。</title>,<text>百四十人居第三。行年五十九奇男。曲高寡和昔猶歎。材大晩成今詎慙。對策丹墀終逐北。登名黃甲直圖南。老當益壯誰能敵。傳與儒林作美談。</text>
<title>經歷金晦叔宅。與宋鎭安子深賞菊。</title>,<text>九月初一日。菊花開滿枝。閏年秋色早。虛館雨聲遲。行挹鎭安袂。坐傾經歷巵。洪川忽回首。洗盡楚臣悲。九月初一日。菊花開滿階。幽香擁小逕。寒艶映高齋。閏歲看偏早。常年比倍佳。峽中秋酷似。忽復豁吟懷。九月初一日。菊花開滿庭。丙寅秋尙憶。洪峽句誰賡。忽似莊生夢。曾同屈子醒。香醪今共泛。益覺荷恩榮。天啓丙寅年閏六月。故菊花曾亦早發。時余謫居洪川峽中。有閏年秋候早。八月菊花開之句。故篇內云。</text>
<title>對菊詠懷</title>,<text>每年秋日菊開花。底事江城發興加。晩節本非新露葉。寒香都是舊霜葩。只思北地池郞舍。更憶東川朴叟家。再佩金章十載後。玉樽相對稱恩華。</text>
<title>九月九日</title>,<text>去年歲惡蒼生飢。九日誰擧黃花巵。如今九日禾稼熟。士女扶醉喧莊逵。霜濃草木秋偏麗。雨霽山河夕轉奇。老守亦知幽興發。急沽隣酒坐哦詩。</text>
<title>重陽</title>,<text>平生五十九重陽。誰遣今朝興最長。楓葉只如他日赤。菊花渾作昔年黃。屢經禍亂身猶健。纔遇饑荒歲且穰。浮世坐看流景促。一回高詠一衘觴。</text>
<title>送希安師歸南漢山</title>,<text>白月中秋滿。黃花九日鮮。淹留兩佳節。述作幾新篇。吏案愁奚破。禪關夢自牽。層巒隔孤嶼。此別又經年。</text>
<title>與希安上人別後。志敬禪師見訪。</title>,<text>秋深江雨霽。府舍淨無埃。昨夕安纔去。今晨敬忽來。老年資法侶。休日費詩材。更有盆中菊。繁葩次第開。</text>
<title>南宮逸人 樇 子久草堂庭前。菊花盛開。置酒邀賞。醉書以贈。</title>,<text>昔年但識南宮面。今日始見南宮心。淸秋邀客具鷄黍。菊蕊滿地茅堂深。下有荷塘上梅塢。手栽松竹皆成林。南宮逸人君莫問。且聽東岳先生吟。</text>
<title>復用前韻。示南宮子久。</title>,<text>一園花木各成陰。聞子十年勤用心。洛陽𦱒䒟掘來遠。日本躑躅封植深。竹菊松梅上下砌。梨桃柿杏東西林。好是春風與秋月。瓦盆留着使君吟。</text>
<title>題南宮子久草堂</title>,<text>騎馬緣溪上石崖。愛君雲麓結茅齋。芭蕉葉傍梧桐塢。躑躅根連芍藥階。採菊逕深人自靜。種荷池小境尤佳。却看三角山相對。一壑煙霞入老懷。余家田莊。在於三角山下牛耳洞故云。竹籬高繞石蹊斜。庭後庭前皆菊花。誰道二千九百戶。一州秋色屬君家。本府境內合二千九百四十七戶君家二十七花中。種菊偏多幾百叢。開盡寒葩九日過。一樽留醉此衰翁。衰翁無興出官城。木葉經霜落滿庭。愛物古來成性癖。却尋叢菊到山亭。山亭對酒野情新。共泛黃花不記巡。見說早梅開更好。小詩留約此尋春。</text>
<title>辛忠義 繼奉 送汁菹。謝以漆扇。</title>,<text>不見辛君久。秋深落木疏。去年三斗酒。今日一缸菹。白首縻官務。黃花阻野居。湖南漆竹扇。愧欠右軍書。</text>
<title>李忠義 汝訖 挽詞</title>,<text>系聯先妣祖。宗別大君孫。喪亂頻遷舍。沈綿久閉門。晩生猶闕面。秋日忽招魂。七袠三佳壻。終堪慰九原。</text>
<title>次韻。奉酬李判官汝涵。</title>,<text>今夕淸秋盡。空堂獨爾思。白頭攀桂日。丹悃獻芹時。水落魚龍冷。風生草樹悲。何當共戮力。斯世濟艱危。巴陵東指路悠悠。日落秦城滿目愁。江接海門環古堞。野分山市入危樓。身同司馬方多病。心似靈均要遠遊。錦樹盡凋秋又晩。不堪霜髮坐盈頭。</text>
<title>宣務郞任君 翼齡 挽詞 任秀才景游嚴君也</title>,<text>接閈曾先世。分符又此州。誰云三日別。忽作九原遊。寓殯緣荒歲。歸魂就故丘。嬰痾未哭送。心愧負明幽。</text>
<title>故任承旨 諱呂 夫人昌原黃氏遷葬挽詞</title>,<text>承旨門闌冠搢紳。閨闈媲德淑夫人。曾玄一百綿中外。七十春秋近八旬。癸巳旅墳開己巳。廣津歸舸過通津。故阡經亂終同穴。年少孤孫負土親。時曾孫景游。年纔二十九歲。新丁外艱。獨當大事。兼奉夫人靈櫬。歸葬于廣州先塋。夫人享年七十有六。內外曾玄孫一百四十餘人。</text>
<title>工曹李正郞 勸 因事見罷。書此以慰。</title>,<text>春坊先輟職。水部近收官。自結姻婚後。仍交父子間。別詞蒙繾綣。家食想艱難。斗米分新俸。臨題且厚顏。公之子弼善景三甫。曾先罷官。景三之子梓。爲我仲兄氏之壻。</text>
<title>奉簡竹西沈 宗直 僉知</title>,<text>敬問竹西老。新詩今幾篇。苦吟晩戍癖。佳句近多傳。亂日勞征旆。炎天枉別筵。隔年書疏闕。公務坐縈纏。丁卯春奴賊之亂。余謫在洪川。獲蒙赦宥。奔詣行殿。來到府地。公卽日見訪。故篇內及之。</text>
<title>十月十六日丁卯。大雷震。</title>,<text>十月十六日。午晴晡疾風。雷霆動厚地。雨雹散層穹。天道不虛應。聖心能感通。胡爲出災異。危坐夜參中。</text>
<title>次韻奉酬判決事孤石睦禹卿同年</title>,<text>九人三十一年前。同上龍門豈偶然。白首只今餘幾箇。隔江相望暮雲邊。萬曆己亥夏同榜九人。今只存三人。策名平日愧盧前。最愛淸詩似浩然。生死從來見交態。去年相送石湖邊。去歲君三昆季追送我玄石江上宣室何年席更前。奇功猶未勒燕然。白頭世事全無意。只是丹心捧日邊。江雪漫天古郭前。悤吟佳句思飄然。煩君莫說琴堂事。病臥文書擁枕邊。</text>
<title>奉答茶山睦湯卿承旨書問。用禹卿見寄韻。</title>,<text>南冠催詣北扉前。握手惟君意惘然。高義至今深鏤骨。不堪回首夕陽邊。三株玉樹立風前。銀杏亭中一粲然。心愧別來無所寄。尺書空枉海門邊。銀杏亭在玄石當時戰藝氣無前。身事如今最落然。歲暮賴君兄弟在。兩封書札一江邊。得喪無端在眼前。聞君生理尙蕭然。一缸封寄雙螯去。風味猶堪着酒邊。君時以事罷官</text>
<title>戲贈宋秀才 浚 子淸兼示子深</title>,<text>戊辰十月十一日。是日生者宋子淸。癸酉九月初十日。宋子深以是日生。先而戊辰後癸酉。九月其弟十月兄。去月子深値生日。勸我一呷聯十觥。子淸今又挈二榼。云是生日之所營。子深家酒味冷烈。釀法眞似出宜城。子淸家酒淸且釅。色香不減斟烏程。弟兄生日各見餉。定知歲熟無飢氓。飢氓曾不見君比。夏月充腸唯菜羹。君今無恙豈不樂。我乃酌酒相對傾。擧杯仍唱祝壽詞。小宋大宋樽常盈。年年生日無醒日。然後可謂時太平。曺子建七啓。春淸縹酒。康狄所營。</text>
<title>奉簡吏曹李天章參議</title>,<text>侍郞三十賜緋魚。再拜天官位望殊。聖渥卽今期報答。肯敎滄海有遺珠。粱肉如山醉作鄕。東銓豈復憶南陽。只應海胃名堪愛。舊味登盤合一嘗。</text>
<title>次韻寄酬李應敎道章</title>,<text>憶昨東西郭。看君伯仲情。通家兩先祖。佐幕一諸生。寵餞愁堪慰。端居老可驚。琅玕徒滿腹。叫闔幾時呈。翰札逾年廢。初非損故情。只緣逢赤地。無計活蒼生。百蛤聊相謝。三魚且莫驚。臘前盈尺雪。豐歲瑞方呈。</text>
<title>贈別奉先殿參奉李 幼泗 泗源歸覲忠州鄕墅。參奉大人前漢城庶尹公。生於嘉靖癸丑。長我十八歲。參奉生於萬曆甲午。少我二十三歲。庶尹公嘗爲珍山郡守。我時爲錦山郡守。故篇內云。</title>,<text>十八年先廿三後。於君父子我當中。二州珍錦治初竝。一島參留宦却同。交契只應無老少。世途誰復較窮通。鯉庭歸報魚書日。莫說霜毛已作翁。</text>
<title>冬日述懷</title>,<text>朔風吹雪撲層城。驀野寒雲接海平。閭里稍豐除宂務。簿書尤簡稱閑情。酒憑客貰甁仍滿。詩對僧題字頗淸。回首鬼門關外路。一身如夢萬緣輕。</text>
<title>法林長老與天悟禪師。相繼而來。喜書以示。</title>,<text>每聞雲衲入州城。門吏偏驚倒屣迎。只爲老身供劇務。未能眞界作閑行。懸燈話處心逾遠。對榻眠時夢亦淸。雪後況逢雙道友。五臺山月眼中明。林公新自五臺山來。悟師時亦盛稱五臺山之勝。</text>
<title>重贈法林，天悟兩上人。</title>,<text>歲晏身多暇。公門晝不開。誰知林老至。更報悟師來。雪重雲沈郭。天淸月轉臺。煙霞十日語。一榻隔塵埃。</text>
<title>雪後月夜。對志敬師口占。</title>,<text>地迥千山雪。天寒萬壑米。海雲都淨洗。江月忽高升。好是三更夜。添渠一箇僧。眞如玉京裏。仙鶴不須乘。</text>
<title>寄賀李衛率 尙質 子文擢庭試壯元。拜禮曹佐郞。</title>,<text>禮部新員外。文場美壯元。盛朝收國士。華閥系王孫。賜蓋雲翻巷。榮筵雪颭樽。江湖身獨遠。不得賀高門。</text>
<title>李秀才子和擢庭試丙科。詩以賀之。用前贈韻。</title>,<text>少年才譽動長安。擢第爭推作好官。賈氏文章父子美。陳家功德弟兄難。共知繻昔終軍棄。誰待冠今貢禹彈。歸趁門閭倚西日。桂花枝映雪峯寒。賈氏父子。乃賈至。陳家弟兄。乃元方，季方。</text>
<title>李判官汝涵見屈殿試。赴庭科。又不得志而歸。戲占長律一首。以寄慰云。</title>,<text>泥金方待報鄕隣。誰料淸時泣玉頻。得失元從一夫目。文章虛負百年身。早知梁顥成名晩。終見曹松賜第新。君舌尙存牙未落。會須雷雨起沈鱗。</text>
<title>見己巳十一月十九日邸報。戲書以志之。</title>,<text>藝苑爭衡集代英。古來鴻匠主文盟。王楊盧駱雖前後。洪鄭金張孰重輕。委寄竝應紆聖眷。選掄元自協輿情。只慙瓦礫參珪璧。第五還同小杜名。時大提學圈點洪鶴谷居首。鄭愚伏，金淸陰，張谿谷及余與李五峯幷六人參圈故云。</text>
<title>追次五山車僉正見贈韻。與車結城 轉坤 載厚同賦。時崇禎己巳冬十二月十七日。</title>,<text>五山曾於萬曆乙未首夏。差祀官。抵松岳。取路是府。余時避海賊之亂。寄寓城中。五山用府舍壁上諸公舊韻。留贈而去。奄忽俛仰之間。死生榮辱。人事百變。三十有五年于茲矣。今者。載厚來訪。余感念往事。相對潸然。因共步其韻。以述懷云。乙未詩新夏。摩尼闥故岑。存亡三紀過。寵辱百痾侵。野雪連天凍。江雲接地陰。阿戎負文彩。遺韻又賡今。</text>
<title>奉酬沈竹西令公用余韻却寄之作</title>,<text>使回蒙辱答。華札帶淸篇。五鳳翻相許。雙魚未早傳。古都停馹騎。初度廁賓筵。盛集今如夢。偏添別恨纏。公詩有五鳳今搥碎之句。余曾送洪魚二尾。故頷聯云。天啓癸亥季冬。余奉使關西。行到松都。公時爲經歷。適値公生辰。留預壽宴。故頸聯云。七十歲常誦。周詩三百篇。廉淸爲世服。孝友自家傳。少日托仁里。前年臨祖筵。華章却見寄。坐失宿痾纏。</text>
<title>贈別經歷金晦叔歸京城</title>,<text>京闕豈云遠。歸朝亦有期。只緣二十月。不作須臾離。荒歲憂民日。淸宵戀主時。忽然先我去老淚滴新詞。</text>
<title>次從姪汝固見寄韻</title>,<text>吾宗大司諫。官貴轉飢寒。故墅臨雲壑。輕舟下雪湍。才高公議服。道直宦情闌。三歲思瓊樹。無因寄一歡。一室新川曲。臨江五月寒。深思理煙艇。直上泝風湍。許國身何補。縻官歲又闌。羨君歸舊隱。菽水奉親歡。附原韻故老相傳說。今年最苦寒。雪深埋岳頂。氷厚合江湍。消息中原斷。兵戈一紀闌。遙知梅閣興。非復竹林歡。白璧逢人眄。靑松閱歲寒。一官淹筦鑰。兩地阻風湍。世故何時了。今春又向闌。長思南郭會。文字奉淸歡。再從姪植</text>
<title>除夜</title>,<text>谷狠山狂朔吹獰。頑雲壓屋雪闐城。魚符又送三冬盡。鳳曆初頒一歲更。老子襟懷如有失。窮年事業了無成。只應皐稷都兪日。除夕猶能意自平。</text>
<title>除夜贈朴秀才汝潤</title>,<text>甲子除夜漁郞里。君作鄕豪我逐臣。己巳除夜江都館。我爲府帥君旅人。炎風朔雪各天壤。臘酒春燈相主賓。是日尋思是身事。不須歡笑不須嗔。</text>
<title>庚午元日</title>,<text>元日人家笑語譁。使君何事獨含嗟。頭童不但鬚成雪。耳聵仍兼眼着花。徒佩虎符淹海甸。未提龍劍靖胡沙。蹉跎六十年今滿。九萬扶搖計已差。共歎光陰過眼頻。歲朝奚自賀孤身。我生隆慶五年夏。今見崇禎三載春。保障眞如趙尹鐸。離騷曾作楚靈均。大都人世人無數。六十齡人定幾人。</text>
<title>題慧瑜上人詩軸。爲志敬師自傳燈寺來請而作。</title>,<text>早住傳燈寺。常依志敬師。道心聞已慣。神骨見何遲。到郭非他事。留牋要我詩。靑山却歸去。恐失白雲期。</text>
<title>寄片雲上人</title>,<text>金堀山頭寺。聞師愛此居。雪蹊行覓句。雲榻坐看書。隔海逢人少。經年寄信疏。煙霞未赴約。空愧左銅魚。</text>
<title>贈別族姪南聞慶 鎭 鎭之歸楊川田居。用亡友任修撰茂叔韻。</title>,<text>六十年於世。胡爲一見之。通家俱地下。失路自天涯。江海逢春日。田園避俗時。歸途語令弟。思舊不勝悲。聞慶之弟正言銑。時在京城。萬曆庚子夏。余以北評事。辭病而歸。曾見正言於淮陽官舍。正言伯父。時爲府使。陪飮至醉。未幾。府使公卒于官。</text>
<title>鄭參判 岦 汝秀挽詞</title>,<text>侍從先朝逮聖明。玉貂金虎稱聲名。三年奉使張槎遠。萬里還家陸橐輕。薏苡構讒如白日。膏肓嬰病奈蒼生。廣陵東望空垂淚。坐負楊州弔北征。君生校我少三年。一疾纔纏鬢尙玄。遠謫每思憐我獨。新歸誰道哭君先。夢中面目心馳地。別後精神手答牋。浮世亦知淹幾日。只應泉路了前緣。</text>
<title>李永興 壽俊 夫人楊川許氏挽詞</title>,<text>寒碧樓中掌擧秋。曾陪志范丈人遊。後生尙慕卿才大。當日仍聞婦德優。二紀哀榮再歌哭。九原霜露一松楸。克家賴有郞官在。全義楊川信匹休。永興公自號志范。其先乃全義人也。有一男曰碩基。曾爲戶曹佐郞。</text>
<title>族姪韓秀才 煕命 挽詞</title>,<text>一巷東西隣隔屋。兩家中外派同源。佩弦終是謹勅士。披褐早爲冥漠君。楚澤吟時頻送酒。莊盆鼓處急臨門。死生恩義親兄弟。洒涕官城未繞墳。</text>
<title>許秀才 格 自楮島別廬。乘小舟。載酒而來。留數日。及至告歸。風雨暴作。終日不止。仍不得行。率題以示。君曾問字於洪川謫居。故首句云。時崇禎庚午寒食前三日也。</title>,<text>湘潭負笈喜初迎。背首湖鄕歲幾更。江樹遙分楮子島。海雲低接沁州城。百年肝肺一樽酒。二月浪波三日程。眞宰定知傷別意。預敎風雨作淸明。</text>
<title>重贈許格秀才</title>,<text>巴陵才子氣凌雲。住在淸潭島上村。東峽謫時曾對榻。北原歸日旋敲門。乘舟直搒楊花渡。挾筴兼携竹葉樽。生死賴君憐一老。少年高義動乾坤。楮島下有淵。名淸潭。北原。乃海村先塋也。</text>
<title>次片雲上人見寄韻</title>,<text>客愁如絮鬢如蓬。六十人間一病翁。慙愧禪門報消息。春眠初熟日方中。</text>
<title>二月三十日</title>,<text>二月三十日。杜鵑花滿園。纔經孟夏閏。剩遣仲春暄。淑景正堪賞。幽懷誰與論。兩年住孤嶼。空復一傷魂。</text>
<title>奉別李泗源參奉</title>,<text>海島花初發。山程客欲歸。無端風雨惡。似識別離悲。一晝仍停旆。三春獨掩扉。所嗟官釀廢。疏糲作相思。</text>
<title>三月三日</title>,<text>河漢之西湖海東。小島一館高城中。欲雨欲晴野雲黑。半開半落江花紅。佳節再逢身尙滯。故人相憶信難通。蘭亭曲水更何日。憔悴空成霜髮翁。右有懷京中親故屋角羲娥劇擲梭。霜髭摘盡自成婆。已知下邑尋遊少。況耐中年患難多。眼暗不關花似錦。耳聾無賴鳥如歌。一春令節重三日。只把新聯坐獨哦。公舍無人到。常如野老家。誰知上巳日。獨傍後園花。潦倒驚身事。稽留怯物華。似聞隣酒薄。稚子且休賖。丁巳迄己未。曾過三月重。戊辰及庚午。三月又重逢。一紀四佳節。六旬雙老翁。江城今日恨。獨對故花叢。右憶仲兄氏</text>
<title>春日有感</title>,<text>共見韶光每歲同。今春却似異東風。柳條嚲處非深綠。桃蕊敷時儘淺紅。世亂惟應心悄悄。年衰不但眼夢夢。觥船可棹猶無興。況耐官樽酒亦空。</text>
<title>戲贈禮曹尹參議 知敬 幼一</title>,<text>我亦春官舊侍郞。當年四十七星霜。逢君今日傷心事。靑眼全稀白髮長。萬曆丁巳春。余嘗拜禮曹參議。時年四十有七。君今亦四十七歲故云。八日全無一日醒。梨花初發杏花零。白頭江海留君曲。付與官僮子細聽。參議時以永崇，奉先兩眞殿奉審。來到本府。留至八日而去。</text>
<title>奉寄延安吳府使汝完</title>,<text>常憶廣州吳隱之。貪泉自酌有遺詩。承家節操從君見。奕世聲名擧國推。臥治翻空海皐獄。去思爭立桂陽碑。一官無效江都守。却愧三年廩尙縻。延安別號海皐。富平別號桂陽。多謝鹽州伯。殷勤露肺肝。平生紫蝦醢。不羨碧霞丹。病口須滋味。餘波及老殘。時時佐巵酒。非獨勸加飧。右謝惠以紫蝦醢也</text>
<title>奉常寺僉正梁子漸 慶遇。以監刈到通津。不肯相訪。但寄示長律一首。輒用其韻而答之。</title>,<text>春晩孤城午夢遲。隔江誰料有傍窺。是非世事終奚問。翻覆人情早自知。幾過門前休枉駕。却臨河畔只投詩。靑眸重對嗟無日。獨望行塵白髮垂。</text>
<title>南宮子久草堂。春日賞花。重題壁上。</title>,<text>崖闢園庭蹊鑿池。草堂眞與主人宜。赤楓黃菊九秋日。紅杏碧桃三月時。去歲曾蒙置淸醥。今晨却要賦新詩。風流丘壑有如此。六十醉翁添一奇。江府荒村少物華。獨憐春滿卯君家。自從二月及三月。初發一花仍百花。素蕊壓籬晴擁雪。紅葩縈塢晩蒸霞。老夫乘興輒相訪。索句不知山日斜。子久生於己卯歲。故云卯君。</text>
<title>三月晦日</title>,<text>六十歲翁鬢如雪。後年那復見東風。一杯今日落花畔。翁不別春春別翁。</text>
<title>春盡書懷</title>,<text>楊花飄雪草鋪茵。獨坐荒城度兩春。海港橫分沔陽浦。江流直接廣陵津。田園在眼靑山晩。簪笏無心白髮新。伯玉知非今六十。會須歸作葛天民。</text>
<title>題姜博士君白茅堂壁上</title>,<text>小齋如斗膝堪容。幽鳥聲中午睡濃。野斷江光明一曲。山回樹影暗千重。東階露裛新栽竹。北塢風生舊植松。官罷見君歸臥穩。直勝袍笏趁晨鍾。</text>
<title>姜君白博士宅。與邑中諸人燕集。</title>,<text>宋鎭安子深，申參奉 光一 汝淸，黃參奉 寔 君實，全生員 以敏，韓座首 嵂，沈生 諔，辛生 後元，黃生 燦，李生 文馨，黃生 峻，權生 伉，廉監官 應湜，安主簿 瓊，山人志敬。乃余丁卯春奴㺚之亂。自洪川謫所。蒙恩赦奔行在。來依姜君時所嘗見德者也。於是。置酒高會。相與樂燕而罷。以示物有不可忘之意云。時崇禎三年歲在庚午夏四月二十日己巳也。南冠初脫峽東囚。馳詣行宮此沁州。桂玉幸蒙諸子弟。風塵能認舊君侯。靑山獨往羈形老。紫綬重臨聖渥優。少長却邀爲客處。一杯春酒散千憂。</text>
<title>四月二十五日甲戌。朝起口占。</title>,<text>江河襟帶海咽。喉。控制三方置一州。初佩魚符卅月滿。再紆龜鈕二年周。曠官豈有絲毫補。浮食眞同雀鼠偸。忽憶幽荒禦魅日。誤恩難報面騂羞。</text>
<title>奉次都體察副使李參判 景稷 尙古韻</title>,<text>十年心尙赤。萬事髮全黃。起廢金章重。防虞石壘長。每思梟可汗。無路握干將。逆氣吹遼海。還聞羽檄忙。</text>
<title>題積石寺南樓。贈妙正上人舊韻。</title>,<text>逕又棠花發。簷仍燕子飛。眼靑曾到處。頭白始歸時。採藥楊南谷。叉魚沔北磯。十年前後恨。留與一樓知。</text>
<title>庚午五月十七日。與宋鎭安 淵 子深曁鄭參奉 楗，李參奉 幼泗。飮于鷗洲李判官汝涵山園。是日乃判官初度也。用判官韻。題贈。</title>,<text>日過端陽月仄中。謫仙今夜降天東。一官曾怪袍纔綠。六袟偏驚頰尙紅。才大不爲衰世用。道高眞與逸民同。坐慙蒲柳叨庚契。祝壽期君後木公。</text>
<title>留贈餞行諸君</title>,<text>一佩鱗符閱兩朞。蟾輪二十五回虧。心同社燕辭巢日。身似春蠶上蔟時。重地本無留美化。虛名終未報殊私。守官前後空縻廩。深愧諸君捧別巵。</text>
<title>庚午五月十七日。吏曹以余任滿。將出交代。擬望入啓。自上下敎。特仍今年。翌日夕。邸報到府。無任震惕惶悶之至。謹書以志。</title>,<text>歲饑無術活民流。春夏連年日夜愁。嚴譴幸稽三考過。謬恩翻許一冬留。謾傳父老俱相賀。獨對山河益自羞。世事轉艱身太老。未酬隆委恐招尤。</text>
<title>奉謝延安吳府使汝完令公以紫蝦醢，靑瓜菹交沈。一缸見惠。</title>,<text>蝦紫瓜靑共漬鹽。一缸盛出十分添。冬春所寄三爲幸。陸海之珍二者兼。忽喜新緘今又到。却慙饞口老無饜。明珠白璧終何報。早識河南太守廉。</text>
<title>次宋子深見貽韻</title>,<text>平生禰衡俊。今日孟郊窮。官罷湖州北。身歸海島東。每慙公廩減。未慰野廬空。但見吟詩苦。藜床鬢似蓬。</text>
<title>奉和宋子深立秋日用杜工部韻見貽之作</title>,<text>歸心似江水。日夜向東流。紫馬俄三歲。玄蟬又一秋。尙飛關外檄。誰運幄中籌。霸業宜修德。兵機貴伐謀。蒼茫遼左路。寂寞浿西樓。漢使踰年絶。胡塵匝地浮。孤懷徒自憤。宿恙未全瘳。直欲投簪去。松楸守故丘。</text>
<title>寄謝興陽黃明宰 㦿 惠扇</title>,<text>籍甚興陽宰。淸才衆所欽。一封三伏扇。兩地百年心。炎徼乾坤闊。荒江歲月深。碧霄無到日。空寄白頭吟。</text>
<title>奉簡李持平士以 行健，李正郞士致 行遠 昆季。兼示李參議天章 明漢，李應敎道章 昭漢 兄弟。時聞讀書堂命題之製。天章居首。賜虎皮一張。道章居第三。賜豹皮一張。故第二句云。</title>,<text>國士無雙士。文章有兩章。少年三吏部。明代一臺郞。白首通家分。靑雲照世光。尺書今斷絶。誰復念江鄕。附次韻養拙仍多病。投閑欲上章。平生遲見事。前後忝爲郞。綠蟻盈樽味。明珠燭室光。團圓詩酒興。回首水雲鄕。白洲李明漢</text>
<title>用鄭雪谷 誧 韻。書洪崖先生遺稿卷末。爲洪監司景望 霶。豐寧君洪汝時 靌 作。洪崖諱侃。乃洪令公十代祖也高麗忠敬王朝。以詩鳴於世。官至都僉議舍人。貶爲東萊縣令而卒。公之友雪谷。後到東萊。追思有詩。汝時曾爲興海郡守。景望曾爲嶺南方伯。俱用其韻。以記先蹟于東萊壁上云。</title>,<text>崖翁百世士。文彩映朝端。雪谷留高詠。萊山屈小官。蟄龍霖雨隔。鳴鴂歲時闌。嶺表傳餘慶。聯芳有二難。遺稿中有元日詩。末聯云。蟄龍何日解。霖雨隔黎元。</text>
<title>鄭參奉 希卨 挽詞 以萬曆丙午榜進上。除授順陵參奉。丁內艱。未及再朞。暴病而歿。</title>,<text>名家曾說白眉良。誰料蒼天此莽茫。周太學中新選士。漢諸陵下晩潛郞。三年未輟高生泣。一疾俄傳冉子亡。霜髮秋風老地主。欲題哀挽不成章。</text>
<title>寄送黃司藝 滫 行源之任潭陽。君曾爲溫陽郡守。而君之子佐郞 㦿 時宰興陽。故首聯云。</title>,<text>溫陽今剖潭陽竹。曾見興陽屈大兒。竝世本稱瑚璉器。幾時俱到鳳凰池。邑饒魚筍堪供養。俗尙絃歌要臥治。二十年前却回首。愧無遺化且含悲。</text>
<title>喜片雲上人自湖西至</title>,<text>儂身岳峙汝雲浮。老幼平生風馬牛。長白山逢困敦夏。洪川縣別攝提秋。流單閼火依湖郡。伏執徐金隔沁州。此日相看拍手笑。七年榮落幾恩讎。</text>
<title>片雲師遽欲歸。以詩留之。</title>,<text>憶曾遷謫與誰遊。千里相尋一比丘。雨雪蔽天沙塞曉。風飆號壑峽山秋。身衰忽作三年別。地僻那辭十日留。小吏不知高義在。却嗤公館宿聯裯。</text>
<title>李判官汝涵作吳體七言長律二首。見寄乞米。輒用其韻而答之。</title>,<text>玉珂衮衮靑雲端。朱門酒肉高於山。何意天公徧覆壽。獨令國士恒飢寒。飛書昔聞子美杜。乞米今見眞卿顏。坐愧消中未裹飯。龍鍾空戴貂蟬冠。岐昌姜里象尼陳。自古成雷歎聚蚊。一歲幸生辛未夏。兩家俱系敬寧君。江湖身遠逢知己。蓬蓽才高見出群。病臥浹辰書疏闕。隔窓梧葉落繽紛。敬寧君之子曰捂城君。曰牟陽君。曰銀川君。捂城生豐城君。豐城生淸平都正。乃君王父也。牟陽生連豐守。乃我先慈氏外王父也。銀川生彰山守。乃我先君外曾王父也。我與君竝爲敬寧君內外後孫。故第四句云。</text>
<title>次韻奉酬李判官汝涵秋日見寄</title>,<text>七步詩曹植。三都賦左思。平生經濟志。虛老聖明時。海近秋城濕。風涼曉角悲。坐慙彭澤令。歸去有遺辭。雨中秋氣冷。匡坐問誰思。破屋靑山路。殘編白髮時。歲豐家轉窘。身病語殊悲。天意吾方認。添君幼婦辭。</text>
<title>中秋月夜。贈片雲上人。</title>,<text>絶塞磨天嶺。嚴城鎭海樓。當時共邊月。此地又中秋。戀主孤臣淚。思鄕老吏愁。白頭唯爾在。隨處作靑眸。江甸新留守。關城老謫臣。誰憐此秋月。曾照昔年身。竢罪追前事。知音托上人。至今榮辱境。逾覺寸心親。</text>
<title>九月九日</title>,<text>霜重江城木葉稀。疾風吹雁拂雲飛。十年再到官還滿。九日三逢事轉非。伏枕此時依藥鼎。解符無計阻荊扉。白頭去歲黃花畔。沽酒猶能醉落暉。江島東瞻御陌南。古園喬木曉霜酣。十年前遇月日九。一室中迎兄弟三。戲服綴萸聯異彩。壽觴浮菊進寒馣。老身孤露今何忍。鄕黨吾廬入美談。</text>
<title>重陽</title>,<text>閉門僵臥起偏遲。秋晩佳展自有期。霜岸赤知楓樹葉。露階黃見菊花枝。那堪司馬消中日。又是昌黎暴下時。聞說郭南年少飮。夕陽回首意逾悲。時與諸君。約會南宮子久家。患痢未得赴。故末聯云。</text>
<title>戒淨上人。乃義賢師沙彌也。自南漢山寺。袖五峯，月沙諸相國詩。遠涉風濤。來示索和。余辭以才躓思涸。不敢贅一語。師留三日不去。戲步其韻而贈之。</title>,<text>遠衝風浪背雲山。虛譽堪咍筆硯間。乞取一聯三日駐。沙彌忙處使君閑。</text>
<title>九日喜戒淨上人至</title>,<text>舊俗登高日。孤城抱病時。何言衲子到。似趁菊花期。野冷蛩聲近。川明雁影遲。百年吾已老。爲爾一題詩。</text>
<title>東陽尉樂全居士。到金浦墳庵。乃於重陽日。以短律一首。附諸戒淨上人。見問江都。輒次其韻。作爲二篇。書事述懷。却寄以謝。</title>,<text>攀柏三年後。班荊一日間。長河分燕尾。遠岫擁螺鬟。怪我眸偏暗。聞公鬢亦斑。淸秋知己淚。洒向岳僧還。詞翰江湖外。交親季孟間。夜濤喧石齒。睛嶂聳雲鬟。去國頭渾白。逢秋菊自斑。誰能收老馬。倦鳥只思還。附原韻象刹臨無地。星壇指點間。江潮通一帶。海嶠露雙鬟。秋霽乾坤闊。霜酣楓桂斑。逢辰倍惆悵。消息待渠還。九月初吉。乞恩省掃。自廣陵舟下金浦。淨沙彌隨之。到望海庵。便告辭。謁江都使相。遂以短律贈之。實致意於使相云爾。</text>
<title>奉酬東陽尉申令公用師字舊韻垂示之作</title>,<text>紫氣浮關詎得知。隔江煙樹碧參差。菊花時節金陵浦。空枉瓊書寄楫師。風疾乘衰不自知。手題方見字參差。欲施艾炷求新效。江島無因覓灸師。天意如今未可知。古來人事喜參差。十年江海憂時淚。胡騎長驅破六師。附江漢帆程取次知。秪緣風雨計參差。暮投村店懸燈坐。辛苦隨行有淨師。岳老風流也自知。歲寒交誼未參差。他時广下容疏放。樽酒論文是我師。自廣陵舟行到新川口。遭風雨。夜投江店無聊。發戒淨詩卷。見東岳師字絶句。有懷。謾步其韻。</text>
<title>重贈戒淨上人。兼寄義賢長老。用軸中前韻。</title>,<text>白蓮庵在九峯山。一逕靑松杳靄間。底事又歸南漢寺。北方人怪未曾閑。師與賢公。曾住靈光郡白蓮庵。今又來寓於南漢山寺。</text>
<title>戲作徘諧體二絶句。贈別戒淨沙彌。兼寄希安上人。兩師時共住南漢山寺。</title>,<text>曾愛希安非在貌。何妨戒淨且無文。海棠金橘鰣魚恨。却笑彭云我亦云。愛爾孤雲獨鳥身。老懷堪笑此酸辛。恰如年少西行日。浮碧樓前別美人。</text>
<title>與京城流寓諸人。會于南宮子久草堂。</title>,<text>蔡君 弘緖 時立。平康人。生於嘉靖丙寅。權全義 履慶 汝吉。安東人。生於隆慶丁卯。李判官 童溟 汝涵。全州人。與余生於辛未。禹君 仁後 善應。丹陽人。與宋鎭安 淵 子深瑞山人。生於萬曆癸酉。黃參奉 寔 君實。昌原人。生於丁丑。南宮生 樇 子久。咸悅人。生於己卯。李參奉 光迪 仁老。全州人。生於庚辰。成生員 允憲 公則。昌寧人。生於壬午。金生 載重 德厚。慶州人。生於丙申。李生 瑬 彥潤。全州人。生於丁酉。尹生 就殷 而進。坡平人。生於壬寅。成生 琢 汝珍。昌寧人。生於甲辰。金生 壽仁 元甫。安東人。生於戊申。共十五人。皆自京城來者也。首丙寅身末戊申。座中辛未第三賓。歌傳綠酒斟盈斝。舞折黃花揷滿巾。宋子偏逢禹子睨。權君却避蔡君嗔。可憐十五人俱醉。庚午重陽後浹辰。十姓相逢十五名。雙金四李與雙成。蔡權禹宋黃南尹。摠是門闌住漢城。序齒菊花前席地。拍肩秋月下飛觥。老翁短句留題壁。一醉風流萬古情。塞鴻驚叫曉飛霜。力疾秋風訪野莊。短髮了無臨鏡白。寒花空復夾籬黃。人生到底俱如夢。世事從前秪自傷。醉折茱萸催揷帽。諸君且莫笑顚狂。</text>
<title>奉簡李參判 命俊 昌期令公</title>,<text>早識眞鋼百鍊精。一身終見玉壺淸。辛壬歲喜稱兄弟。甲乙科慙號主生。沔北野廬初枉駕。嶺東關路數傳聲。何時共酌桑郞酒。更對黃花話別情。</text>
<title>戲答竹陰趙參判怡叔書問</title>,<text>只見君書不見詩。知君不許我相知。老來慣認人間態。莫怪經秋報信遲。</text>
<title>因御史褒聞。有表裏之命。</title>,<text>綉衣銜命密諮詢。行遍窮閻奏北宸。怨讟正聞騰畎畝。褒恩誰識降絲綸。性迂不得勤爲政。才短何能惠及人。跪奉紫泥封一襲。素餐三歲愧州民。劇寄因仍老疾嬰。略無才力稱經營。虛名忽愧推淸儉。異數偏驚出聖明。雨露濕雲褒墨重。雪霜鋪日賜紬輕。洪恩如海終何報。稽首瞻天淚欲傾。</text>
<title>寄賀李洗馬子範登第</title>,<text>君以今年庚午春。生員第一。新擢別試第二。君弟子和。去年己巳冬。庭試登科。時爲翰林。一百人中第一人。莫嫌今作亞元身。君家積德爭相賀。兄弟連年擢桂新。</text>
<title>奉簡善山趙善述使君</title>,<text>君雖少我只一齒。我眼全昏君耳聾。早識人生信無幾。晩看身事略相同。江間日月三年後。嶺表乾坤萬里中。安得城西共歸去。夏棋春酒作隣翁。</text>
<title>以銅鐵新造飮盞。寄贈沈秀才士安。</title>,<text>愛汝林園好。銅杯寄我詞。縱非華屋用。眞與野人宜。曉雨花開日。秋風木落時。客來如酒熟。一酌一相思。</text>
<title>善山趙使君善述。書致海松子。率題以謝。君去年春。曾惠靑魚。故篇內云。</title>,<text>老境三年別。涼秋一紙書。顧余羈思切。知爾宦情疏。路遠今松子。官淸曩海魚。論文果何日。又恐歲催除。</text>
<title>題辛忠義而善野居屋壁</title>,<text>愛君高臥水雲村。養疾平生懶出門。翰墨詩書佳子弟。桑麻黍稷美田園。僮能漁獵供廚膳。婢解琴歌侑酒樽。白日但消棋局上。世間朱紫不須論。</text>
<title>九月二十九日乙巳</title>,<text>海嶼之中古城上。日暮獨立臨長河。山川寂寥鳥獸絶。草木搖落風霜多。天時自昔有如此。世道至今無柰何。沔曲楊津隔一水。三年未去空悲歌。</text>
<title>贈元明沙彌</title>,<text>少年禪子號元明。眼目如氷骨更淸。安得春風與爾去。蓬萊頂上採芝英。我守江都三過秋。四祗園裏閱緇流。形神獨愛沙彌秀。一笑雲山萬念休。府地諸刹。時皆頹毀。只有白蓮，積石，傳燈，淨水四寺。</text>
<title>府舍書懷</title>,<text>人說官榮我慮深。夜無眠睡晝呻吟。春天乍霽偏憂旱。夏日仍霾旋懼霪。炎見野耘嫌廣廈。凍聞村織愧重衾。老身却記林居味。飯煮山蔬愜素心。</text>
<title>李判官汝涵，鄭參奉士閑。各携酒饌而來。留話三日。以詩謝之。時崇禎庚午孟冬十月之望也。</title>,<text>歲暮羈愁自萬端。誰言三日賴窮歡。經書學業貧參奉。賦頌才名病判官。愧我曾無助稼穡。憐君却爲費杯盤。狂詞記取眞顏色。附與州人子細看。</text>
<title>十月二十八日。李判官汝涵，鄭參奉士閑。復携酒見訪。</title>,<text>倒屣相迎自剖符。邇來懸榻幾招呼。謫仙獻賦傾多士。通德傳經伏老儒。一月却携家醞再。三年曾慰旅情孤。臨筵預惜分裾意。欲倩龍眠畫作圖。</text>
<title>以銅鐵新造飮盞。留贈南宮子久。</title>,<text>爲愛山園贈酒杯。四時無日不花開。老夫去後君如記。杯一斟時首一回。</text>
<title>發京城還江都道中。寄謝谿谷張判書 維 持國携酒出餞。兼示畸庵鄭舍人 弘溟 子容，白洲李參議 明漢 天章，雙溪李承旨 景奭 尙輔，再從姪澤堂 植 汝固。</title>,<text>白首靑雲參隔辰。濁泥誰料枉淸塵。雪中兼挈一壺酒。海內共推千載人。却怕醉言譏世僞。須憐豪氣出天眞。憑傳鄭李促家姪。別後詩筒唯待頻。附次韻軒蓋逢迎託盛辰。相看意氣出風塵。黃沙莫說當年事。白首終期我輩人。別後乍傳詩句穩。樽前長憶性情眞。待君官滿東歸日。酒賦交懽不厭頻。谿谷附次韻會心聊値良辰。詩酒場中躡後塵。一代風流還我輩。百年榮辱竟何人。物情到底多翻覆。世事從來混僞眞。把玩新篇增意氣。暗投明月莫嫌頻。畸庵附次韻文章千古盛茲辰。前輩風流仰後塵。飮餞都門留幾日。題詩官閣寄何人。團圓定有新知樂。懶漫須憐舊態眞。報政歸朝應不遠。暮年還往莫辭頻。白洲附次韻相逢取醉卽佳辰。襟照氷壺絶點塵。浮世百年無此會。騷壇千古有斯人。且將樽酒追文擧。更愛風流似季眞。歲暮不堪添別恨。朔雲寒月首回頻。雙溪附次韻浮世逢場是我辰。相携更濯渴心塵。高談迭發無前敵。大白交酬孰主人。穎水群星堪奏瑞。彭城一夢訝尋眞。今朝阮巷門還掩。悵望江關雨雪頻。澤堂</text>
<title>奉次畸庵鄭子容絶句韻</title>,<text>試問漢江水。離愁誰淺深。吟君五字句。會我百年心。丘山臣罪重。雨露聖恩深。向日千行淚。憂天一寸心。世路太行險。人情東海深。歲暮一杯酒。男兒千古心。老慙詩筆禿。狂愛酒杯深。一笑風塵內。江湖萬里心。相國風流遠。餘生老病深。悠悠百年事。一語見君心。附原韻得御李東岳。聯衾宋子深。兩公渡江去。誰慰索居心。</text>
<title>用前韻。奉謝谿谷張判書辱和見寄之作。兼柬畸庵鄭舍人，雙溪李承旨，白洲李參議三學士。</title>,<text>聚散悠悠秪浹辰。憶君何事肺生塵。詞華後輩唯三子。儒雅當朝第一人。寵餞暫蒙高駕枉。辱酬偏許夙心眞。老夫垂死逢知己。從此休嫌怨句頻。浮世團圝要及辰。蓬萊水淺幾揚塵。平生願識張都憲。末路驚逢鄭舍人。吏部少年偏俊逸。楊州當代最淸眞。別來江國愁誰語。樽酒論文入夢頻。時谿谷新拜大司憲。雙溪曾爲楊州牧使。萬死投荒再起辰。聖恩無路報涓塵。魯連誰許爲高士。豫讓曾甘似衆人。已辨齊竽吹是濫。須知楚璧盜非眞。從今螻蟻全微命。薏苡何憂謗更頻。獨夜江樓望北辰。四年西塞再兵塵。時危每愧身無事。主辱誰言國有人。下邑簿書徒自誤。中原消息尙難眞。郅支未斬頭全白。手握靑萍擊柱頻。附次韻四首新詩寄到辰。讀來胸次淨無塵。休言我馬殊君馬。不恨今人後古人。直取性情方是妙。若論聲色總非眞。斯文一脈關元氣。俯仰千秋咄咄頻。迂疏無計答昌辰。漫向東華踏軟塵。柏府久慙叨要路。芳樽空憶對閑人。眼看世態年年別。時吐胸襟句句眞。牽率詎堪酬盛什。苦吟終夕撚髭頻。千載風雲際此辰。十年京國染緇塵。唯應寂寞寬閑地。置我嶔崎歷落人。閱世早知名是幻。觀身轉覺懶爲眞。君詩說盡心中事。讀向晴窓擊節頻。三唐詩什盛茲辰。大手如君最絶塵。得意遠期千載上。知音多作九原人。客嘲尙白何煩解。世有雌黃總失眞。懶拙無心爭觜距。章成莫惜寄來頻。谿谷</text>
<title>疊用前韻。奉柬畸庵舍人。兼示谿谷大學士，白洲雙溪兩令公，澤堂從姪。萬曆辛卯三月。余曾謁松江相國於龍山亭榭。故首篇云。</title>,<text>辛卯之年月建辰。龍山高館隔囂塵。憶題芳草樽前句。見許謫仙天上人。物態如雲看幾變。風流當日畫難眞。傷心四十春來事。莫厭逢君置酒頻。禿翁何意際煕辰。曾恐衰骸作塞塵。鸑鷟奇姿四學士。珊瑚異彩一宗人。新交雪屋杯投分。盛會雲牋句寫眞。歸到江城却回首。聖恩難報淚空頻。曾見長星孛大辰。幾遭妖鵩上承塵。甘爲靺鞨新窮鬼。愧殺滄浪舊散人。大理本從三字強。流言誰信一生眞。諸君此日瓊琚什。直勝曹松哭李頻。海東蠻舶擾壬辰。丁卯西關陷虜塵。太祖山河收舊物。中興日月屬吾人。詩功遠邁唐風變。字法新傳晉帖眞。彩筆此時分氣象。獨嗟斑鬢索居頻。附復用前韻。奉酬東岳詞丈。兼示畸庵子。辛未正月末。追和也。閤門昕夕起居辰。班罷騈闐滿路塵。對面不成拚小語。吟詩聊復屬同人。漢庭乍幸容張摯。谷口誰能重子眞。冷眼共君看薄俗。覆翻雲雨一何頻。雪月風花各占辰。紛紛世故似沙塵。長爲蹋鼓趨朝客。却羨求田問舍人。陶衛定輸千首富。丹靑難狀寸心眞。交情直付形骸外。造請寧須命駕頻。百六驚心記曩辰。免將昭質涴泥塵。風雲幸際休明代。雨露偏霑潦倒人。衰相漸看顏鬢改。沖襟獨保性靈眞。霜臺忝竊誠非分。愧殺飢烏見刺頻。日日趨衙趁卯辰。無因數拂客床塵。知音幸已逢鍾子。斲鼻唯須待郢人。枕上功名身是夢。棚頭傀儡幻疑眞。看來世事渾如許。莫惜樽前酩酊頻。谿谷</text>
<title>奉謝通津鄭明宰 太和 送酒</title>,<text>昨日迎參議。今晨謝翰林。羸驂經古縣。暝雨負初心。忽見王公酒。方思宓于琴。兩家終始義。東北一江深。鄭君大人。時爲刑曹參議。鄭君之弟。時爲翰林院奉敎。余以穆陵進香。庚午十一月十一日。上京。二十四日。請闕拜辭。還歸江都。參議公曾訪余京城弊居。及到闕下。與奉敎面別而行。擬憩通津縣舍。與鄭君相見。因日暮驟雨。鞭馬促過。不得投進。故第一第二聯云。王公。用王弘白衣送酒事。</text>
<title>李司評 竣 先君改葬挽詞</title>,<text>公諱應進。字子循。其先星州入也。少遊退溪先生門下。篤志好學。不求聞達。終不爲祿仕。一松沈相國。每稱其恬靜自守。不出戶庭。歎服不已。生於嘉靖丙申。卒於萬曆壬辰。享年五十有七歲。子男五人。竑，竴，竣，竘，竲，竢。掌隷院司評。星山家世杜陵身。處士爲名是善人。早受退陶夫子業。晩依松沈相公隣。崇禎葬地遷庚午。嘉靖生年屬丙申。五十七齡孫六十。司評純孝出群倫。</text>
<title>李康津 仁立 先君司果挽詞</title>,<text>再守江城摠六年。一州人士慣招延。唯君齒德爲稱首。自少鄕隣莫比肩。膝下四男兒竝秀。眼前三女壻尤賢。連姻況與康津熟。此日丘原涕正漣。</text>
<title>十二月初九日癸丑。大雨。</title>,<text>今年冬日乍凌凌。臘月江流未見氷。徹夕高風鳴戶牖。連朝大雨漲溝塍。路深泥濘行人斷。市少薪芻價米增。田舍老翁饒驗歲。預憂麰麥失豐登。</text>
<title>奉次李判官汝涵冬日感懷詩韻</title>,<text>八以呻吟一涕洟。病骸無力坐相支。年豐城市人皆醉。歲暮簞瓢子尙飢。厚祿如吾心可愧。窮愁到此語何悲。促分升斗酬淸什。旬月猶堪哺衆兒。一哦君句拭雙洟。遠愧漁陽樂不支。羸骨本非司馬病。苦心眞爲拾遺飢。朱門年少應相哂。白首途窮只自悲。無限同庚府主意。四鷄孫又八魚兒。</text>
<title>歲暮述懷</title>,<text>平居稼穡念艱難。況佩金章忝府官。陰怕雨霪晴怕旱。飽憂人餓暖憂寒。重臨忽復三年滿。孤抱曾無一日安。點檢病身成底事。只添衰鬢雪盈冠。</text>
<title>庚午十二月二十七日辛未。發江都還京城。甲串津上。書示送行諸君。</title>,<text>一萬三千五百人。三年九百十三晨。荒鄕歲惡飢眉蹙。瘠戶冬寒凍口呻。政拙了無民乍悅。令苛常使吏皆嗔。北風今日東歸路。回首翻添汗浹身。</text>
<title>甲串津舟中。戲占長律一首。</title>,<text>余於萬曆丁巳夏。始爲府使。戊午秋。陞爲府尹。崇禎戊辰夏。來爲留守。十歲之間。凡改官號者三。前後受任。皆滿三年。而遞時。市井商人等及諸寺刹僧徒。相與聚集。追送津頭。故篇內云。塹城臺下甲津邊。臘月風煙暗海天。一府重輕三改命。兩朝前後六逾年。羊公峴首龜龍石。劉守山陰父老錢。何似岳翁官滿日。市商禪衲擁歸船。</text>
<title>辛未元日</title>,<text>曉鷄初叫斗回寅。閭巷喧闐賀歲新。東郭樹連先隴路。北宸鍾徹早朝人。虎符松岳山前吏。蝸室楊花渡上賓。獨臥擁衾驚起坐。百年今已六逢辛。我生今歲是周辛。六十人間又一春。白髮禿因曾禦魅。蒼顏皺爲每憂民。百年縱滿元如夢。萬念俱虛只有身。晨起旅窓心自祝。故園歸結老農隣。</text>
<title>楊花渡旅次。奉酬谿谷張都憲人日遇雪。用前韻見問。</title>,<text>暮年行路怯逢辰。江柳先春颺鞠塵。地白忽驚天落雪。月正俱喜日臨人。拾遺詩語吟何苦。方朔占書驗或眞。憂國不堪兼病肺。却敎村酒請徒頻。夏正初七最靈辰。滕六無端散玉塵。敢道時如天寶日。定知心似杜陵人。憂深故枉篇章重。別久方思面目眞。莫問江湖春興在。陰晴亦自檢書頻。宿留荒江過令辰。禁城軒冕闕音塵。叩門忽枉烏臺使。傾蓋曾憐鶴髮人。況復三章詩摠妙。唯應一笑意逾眞。看君對雪還憂世。勠力行舒國步頻。附人日遇雪。用前韻奉呈。新元七日號佳辰。忽有飛霙壓路塵。頗訝陰晴渾失度。更傳占候不宜人。寒侵梅柳爭春晩。客在江湖引興眞。斟酌旅窓愁絶處。漁村酒熟問應頻。春來多病負良辰。千騎歸時未望塵。柏酒更逢頒勝日。草堂誰問斷腸人。詩傳老筆才逾健。醉對新交語益眞。惆悵舊歡空入夢。角巾何地往還頻。城西長憶把杯辰。別後詩篇託後塵。官罷正堪無事飮。春回猶作未歸人。文章要妙那輕說。名字紛紜定孰眞。最是君家阿咸在。社中酬唱不嫌頻。谿谷附昨來西湖陪集。亦離索中罕遇事。謹用叔父與張尙書唱酬辰字韻以足。八首之數中。多自敍之辭。非以趁韻。實因前日燕敍規戒之語。粗自效耳。竝丐斤敎。干將乍斲氣衝辰。騕褭曾知步絶塵。韓杜高詞傾館閣。龔黃遺愛在民人。凡間未辨神仙表。身後誰爲富貴眞。大理本非三后匹。江湖應復夢歸頻。湘浦天開雨露辰。班公又踏入京塵。八年放跡還初地。一代文盟不數人。老態相驚班鬢兀。高懷早識徹皮眞。新春造請渾成懶。此日追歡未覺頻。生朝不恨値三辰。箕斗虛名倂一塵。素祿微班將老母。靑雲新進笑陳人。光陰轉眼看遷序。憂患經心易喪眞。昨夜江湖春水動。數行歸雁叫群頻。坎止流行自有辰。此心終坐礙根塵。墻東幸借棲身地。門外兼無問字人。擧世盡知貧是病。幾時方悟道爲眞。北窓高臥聞衙鼓。堪愧閑官引疾頻。餘生翹首太平辰。飽受東華五斗塵。但覺今年非舊日。不應吾道負前人。田園暫往逢災魃。關塞多虞逼女眞。賴有吾宗文酒社。巷南從此杖鞋頻。荊花交映賀生辰。令宰華筵不雜塵。吏部竝鑣皆國士。納言聯席是宗人。樽前綵勝催春早。雪後靑山獻狀眞。契闊幾年今會合。未嫌深爵勸頻頻。奎躔重耀聖明辰。荊璧隋珠競出塵。牛耳盟壇欣有主。鳳毛家世豈無人。提衡肯遣錙銖誤。啖蔗須知臭味眞。倘許金鎞開兩膜。祖師言下點頭頻。從姪植附奉次東岳，谿谷兩詞伯酬唱見示諸韻。却呈求敎。憶曾西郭盍簪辰。木榻猶留坐席塵。袖裏各收投贈句。樽前多是賞音人。趨營每愧浮名累。氣槩深知此老眞。但使暮年遺俗物。好乘淸暇叩門頻。岳公文彩燦星辰。珪璧終無一點塵。絶調爭看盛唐氣。才豪長笑小詩人。音殊淸濁誰能了。色辨黃驪本不眞。休說世間知己少。和章惟待唱來頻。三星初直我生辰。骯髒寧容受俗塵。已判頭顱終薄相。絶憐蹤跡是畸人。老來頓覺機心少。靜裏唯耽道味眞。千里故園湖外路。不堪回首夢歸頻。天地初回梅柳辰。雪殘街陌絶纖塵。簪纓朝請愁多事。詩酒逢迎問幾人。高適才名空到老。孔融情境始知眞。時淸各喜身俱健。乘興何煩折簡頻。不佞今年五十。故五六云。客心寥落値茲辰。墻底殘樽暗素塵。詩記舊遊分物色。酒徵前令會詞人。稱公知己同韓子。呼我爲仙愧季眞。報答自無靑玉案。白頭其柰苦吟頻。右和人日之作禁掖周旋記往辰。玉墀飛步惹香塵。官曹似馬還今日。門館登龍付別人。處世久知身是幻。藏名方喜醉爲眞。吾衰子貴俱安命。歲晩惟應會合頻。千古文明屬盛辰。藝林爭欲襲芳塵。能追絶響誠難事。狎主齊盟有數人。嫫毋效他西子樣。楚優那是叔敖眞。誇多鬪麗吾何敢。一唱新篇吐款頻。畸庵</text>
<title>再用前韻。奉柬谿谷大學士。仍示畸庵白洲，雙溪諸君，澤堂從姪。</title>,<text>尙書劍履上星辰。鵰鶚秋天本離塵。社稷早扶多難日。謳謠重見太平人。三朝宦似安仁拙。七郡淸非景倩眞。暮齒忘年新托契。不愁昭代去官頻。獨依漁舍坐窮辰。鼠跡空床晝印塵。去國三年太歲日。歸途十里異鄕人。是非慣認名爲累。榮辱翻疑夢不眞。憲府此時都御史。遠勞家隷寄詩頻。憶上鄒書繫獄辰。劉冠誰料拂埃塵。洪川縣裏三年客。長白山前萬里人。八座崇銜重歷假。六卿參秩五叨眞。宦情已倦身嬰疾。莫怪明時請告頻。附復疊前韻。奉酬東岳詞丈。合璧聯珠此一辰。淸文高義絶纖塵。聲華或後功名會。箋註何妨磊落人。萬古江河終不廢。百年榮辱竟誰眞。公車簿責渾閑事。大度寧嫌百適頻。病怯春寒閉戶辰。經旬客榻見凝塵。名場乾沒秦無策。詩壘高堅鄭有人。身計摠輸閑處好。世情那似醉時眞。端居細算平生事。掩却床書感慨頻。氣弄新陽雪霽辰。融泥全沒九衢塵。春來物色還生態。病裏詩篇亦惱人。長史早蒙劉尹許。步兵仍有仲容眞。淸時懶漫容吾輩。酒社詞場發興頻。谿谷附謹次東岳老先生人日雪中見寄韻一自傾心得御辰。相逢輒喜洗胸塵。高才直覺超前輩。今世誰知有古人。暫別忽驚年已換。舊歡還訝夢非眞。靑春正値風光好。劇飮應須秉燭頻。長憶城西會合辰。那堪咫尺阻淸塵。江干駐旆春催柳。雪後題詩日屬人。佳句早知成性僻。深杯曾許道吾眞。他時洛下過從地。莫怪門前載酒頻。千載身逢際會辰。肯愁書劍老風塵。誰知旌旆歸京日。猶作江湖戀闕人。詩寄草堂腸欲斷。才高柳絮語逾眞。明時好縱靑冥靶。勳業無勞照鏡頻。三逕蕭條伏枕辰。蒲團終日任凝塵。才慙白雪高吟客。書斷靑雲厚祿人。敢把梅花比何遜。思將篛笠學玄眞。疏狂最荷明公眷。江國春回寄句頻。雙溪</text>
<title>正月初八日壬午。除授刑曹參判。</title>,<text>淸晨邸吏到江干。手捧除書墨未乾。草木東風上春日。衣冠北闕少秋官。九年重拜身雖倦。萬死孤生分所安。却望興仁門外路。郭西堪怪此歸鞍。余於天啓癸亥夏。曾拜是職。興仁門。乃東大門也。甲子春北竄時。曾出此門。今則從西路還。故末句云。</text>
<title>正月十三日丁亥。謝恩肅拜後口號。是日。右承旨尹墀啓曰。江都重地。不可一日曠闕。新留守。令備局催促下送之意。該曹入啓。已有日矣。而備局趁不催送新留守。尙不下直事。甚未妥。請備邊司當該郞廳察之。且江華留守。雖日京衙門之官。而前留守徑先上來。亦爲不當。前留守李某。竝察之。新留守李時白。今明日內。使之急速赴任。何如。答曰。依啓。新留守。今日內。使之赴任。</title>,<text>世情翻覆變寒炎。塞北關東老病添。刑部再臨新獄訟。海城重管舊漁鹽。一身去國恩猶鉅。八載歸朝責且嚴。野性本無干祿意。直思抽笏返山潛。</text>
<title>崇禎四年辛未夏四月二十八日辛未。以刑曹參判。因備局首薦。拜爲咸鏡道監司。</title>,<text>江都出守幸踰涯。八貳秋官本不期。方懼一資褒薄效。旋驚三使玷殊私。塞雲壓地龍庭闇。關嶺參天鳥道危。此去驅馳杖鈇鉞。老身甘分死奚辭。是歲三月十七日。以江都留守時事。特命加資。仍陞嘉義。觀察使例兼水軍節度使。時又兼巡察使。故云三使。</text>
<title>五月十七日庚寅。朝詣闕拜辭。乃於承政院。捧敎書密符而出。內賜臘藥七種，胡椒五升，漆，油扇各二把等物。幷三裹印封。</title>,<text>蓐食趨朝趁曙鍾。牙璋捧出璧門重。細書一札絲綸煥。殊錫三封雨露濃。吏術直思先補弊。軍謀終冀永除凶。鐵關火日燒天地。丹悃偏忘白髮鬆。</text>
<title>豐田三釜淵。用淸陰金判書 尙憲 韻。</title>,<text>溪遊畏深揭。山行怯峻陟。老來力實倦。計脚不計日。孰云大道傍。一壑藏三曲。懸瀑劈蒼崖。白日轟霹靂。遠訝拖縞練。近喜散瓊玉。入谷纔亭午。臨潭至昏黑。涼飆助澎湃。空翠成霂霡。逸興忽雲飛。常戀都氷釋。理屐方悔遲。廻轄翻愧促。苔巖五字句。百年煙霞約。</text>
<title>金城縣苞桑閣。用板上韻。</title>,<text>三十三年內。巋然舊畫堂。劉郞四來去。楚客一悲涼。屛翰分符重。麾幢出塞長。平生徇國志。八百孔明桑。</text>
<title>用乙丑夏舊韻。題淮陽府壁上。</title>,<text>七年重上此山樓。尙記闕河萬里愁。當日南冠今玉節。聖恩如海淚先流。</text>
<title>辛未五月二十五日戊戌。發淮陽府。踰鐵嶺。宿高山館。翌日己亥。憩南山院。次安邊府。道中述懷。</title>,<text>二百年來此謫居。幾人能得擁麾旟。却慙雉府今留守。曾哂鼇州故判書。鐃角動天馳導騎。吏氓闐陌駐行車。國恩欲報深如海。老病孤臣計策疏。洪汝諄曾謫鼇山。放還後。按本道。遞拜判書。余前謫鏡城。今以前留守按道故云。</text>
<title>安邊府舍。有懷洪參判 霶 景望。</title>,<text>余於天啓乙丑春。自鏡城謫所。量移洪川。夏四月。來過是府。景望時爲府使。今見一境四面。各其里中。皆立善政去思之碑。匹馬安邊府。流鶯乙丑年。白鬚遷客困。靑眼使君賢。棨戟初臨日。壺觴舊別筵。村村一片石。遺愛見新鐫。</text>
<title>題安邊館東軒</title>,<text>辛未五月十六日己丑。車駕出郊。禱雨天壇。厥翌日庚寅。詣闕拜辭而行。及踰鐵嶺。炎旱增甚。田畝盡拆。農人釋鋤。弊不焦愁。乃於高山驛館。移牒各邑。減損廚膳。十分從簡。朝夕飯案。只設數器。嚴禁酒醴。一切勿用。省浮費。節日供。別立科條。以示遇災恤民之意云。北關符節下銀臺。車駕南郊禱雨廻。烈日天中仍爍石。良田嶺外半飛埃。初臨候館蠲餐案。旋向賓筵撤酒杯。莫怪朱轓殺風景。蒼生蹙頞正堪哀。</text>
<title>奉贈德源閔明府 馨男 潤甫。兼示安邊沈明府 諿 子順。閔公以廢朝時濫資收五級。以嘉義左遷。沈公以前刑曹判書。爲養乞外出守。</title>,<text>盤龍山下海城虛。駕鶴樓前野店疏。位列三階新輔國。班躋八座古尙書。兩家子弟先同榜。一巷東西早接閭。鸞鳳可憐棲棘地。不堪駑蹇玷軺車。</text>
<title>五月二十八日辛丑。朝發安邊。午憩德源府。夕次文川郡。是日天雨。喜甚戲詠。用東軒板上韻。</title>,<text>赤曦如火野無靑。蟻戶初封水鸛鳴。坐笑郡人相賀語。雨師今逐使軺行。</text>
<title>高原館。用板上從姪汝固韻。</title>,<text>曉天旌旆獵晴暉。驍騎前驅擁鐵衣。忽憶南冠北走日。白頭堪笑夢疑非。阿咸才似謝玄暉。雲錦鵰盤學士衣。老子亦持三使節。百年吾道未全非。</text>
<title>定平府館。用板上月沙李相國韻。</title>,<text>寵辱三朝際。星霜卅載中。靑袍曾佐幕。皁蓋此觀風。事往身全老。詩留跡未空。翻思遷謫曰。逬淚曉鶯工。萬曆己亥秋。曾以評事。來過是府。天啓甲子夏。謫配鏡城。又過於此。</text>
<title>定平道中。有懷李承旨 廷馦 士薰。</title>,<text>細柳千丁路。新鶯四月時。曾從謝守醉。獨慰楚臣悲。物態窮方見。人情老始知。今來碑頌德。駐馬益相思。天啓乙丑四月之初。余自鏡城。來過定平。府伯李士薰。設酒饌以慰。士薰遞歸之後。邑人爲立德政碑於草原路旁。</text>
<title>辛未六月初二日甲辰。入咸興府。</title>,<text>嚴城伐鼓啓晨門。豐沛名都控翰藩。八百靑衿迎鳳冊。三千紅帕引熊轓。禦戎築壘金宗瑞。興學崇儒李繼孫。坐展初儀訪前躅。駑才誓不負鴻恩。</text>
<title>題豐沛館壁上</title>,<text>萬曆壬辰夏海賊之亂。余家奔竄。來寓利城。時余年二十二歲。己亥夏。擢第。秋。拜北道評事。時余年二十九歲。壬寅冬。除端川郡守。癸卯春。上任。時余年三十三歲。天啓甲子春。竄鏡城。時余年五十四歲。今則余年六十一歲。故戲綴五十六字以志之。二十二歲老書生。磨雲嶺下來避兵。二十九歲新釋褐。豆滿江上從軍行。三十三歲守端郡。五十四歲流鏡城。擁節如今六十一。仰天大笑天日明。</text>
<title>六月二十一日癸亥。題樂民樓。</title>,<text>余以隆慶五年辛未六月二十一日生。迄今崇禎四年。乃換甲也。時遇旱荒。繼以軍興。謝絶賓僚。不敢開筵。自朝至暮。悄然獨坐於樂民樓上。詠懷書事。以自遣云。是月初四日。奴賊二萬騎。直渡鴨綠江。來屯於鐵山，宣川之境。將欲攻襲椵島。初十日。分遣宣傳官。下諭八道。徵發軍兵。以爲安州守禦之計。本道南關軍。抄出三千人。兵使率領。馳赴西路。故中外恟恟。無不荷擔而立。一從隆慶迄崇禎。辛未年周六袟盈。日月又臨吾以隆。乾坤偏放爾之生。明庭節鉞新方伯。異域城隍老客卿。却倚樂民樓獨坐。憂時不敢擧杯觥。老身扶疾強登城。今歲曾從是日生。官重按廉新使節。地雄防守古軍營。八方大旱頻祈雨。六月多虞急點兵。遙仰聖心宵旰切。賀賓終不許逢迎。新鎭方隅建綵旃。鬢毛如雪正垂肩。三庚日直初生月。六甲星周本命年。西塞尙聞纏賊壘。南樓誰忍敞賓筵。老翁矍鑠心猶壯。汗馬惟思早着鞭。四十年中萬歲橋。自從題柱幾鳴鑣。靑蕪北接黃雲闊。白水南通黑海遙。避賊投荒經否運。參戎理郡際淸朝。山河此日渾如舊。坐愧霜毛映玉貂。鳴。一作揚。</text>
<title>寄送金參議 蓍國 景徵以冬至使赴北京。</title>,<text>愛君淸瘦不勝衣。一寸心雄百萬師。多士朝廷瑚璉器。近臣門戶鳳凰池。舟航遼海乾坤闊。壁壘燕山日月遲。執玉此時甘奉使。只應新句徧華夷。</text>
<title>登樂民樓</title>,<text>背郭層樓切太微。女眞區域入邦畿。野分巨浸東南闢。山接窮荒表裏圍。一府地形秦虎視。六陵王氣漢龍飛。平生報國丹心在。白首憑闌對夕暉。</text>
<title>樂民樓。用故松江鄭相國絶句韻。</title>,<text>客愁何處極。關路此身遙。左海三韓國。咸山萬歲橋。胡地雲中近。秦城日下遙。誰憐四十載。五度此官橋。樓對星河近。城臨海岳遙。古今關北路。歌哭郭南橋。</text>
<title>以鷄兒三十首，加佐味魚一百尾，靑鼠毛筆十五枚，油煤墨十五笏，分贈文會堂諸生。時令學徒姑停製述。先讀古文。以爲日課。故末聯云。</title>,<text>三十黃鷄百鰈魚。文堂一慰嚼山蔬。抽毫只待題詩數。漬墨寧敎作賦疏。莊屈馬班眞膾炙。典謨風雅本菑畬。莫嫌新課勤相勖。隷業須先讀古書。</text>
<title>寄贈吉州金座首景憲，崔座首命仁，李校生克誠，金校生益謙。</title>,<text>長白山前訪楚囚。共舁淸醥宰肥牛。百年高義知奚負。一飯平居擬必酬。旄纛未離秦地曉。里閭先指吉城秋。只愁竹馬爭迎日。河潤終非郭細侯。</text>
<title>寄贈吉州儒生李克誠，克謙，克敬，克一，克純及士珩，士瑀，士琚，士璜，士玖諸昆弟子姪。</title>,<text>逐客曾經鏡府春。吉城諸李最相親。逸才珩瑀琚璜玖。俊氣誠謙敬一純。父子弟兄兼叔姪。甲丁壬乙與庚辛。至今夢繞臨溟館。賓主團欒夜徹晨。五六敍諸君族次年甲</text>
<title>寄贈鏡城漁郞里諸人</title>,<text>憶昨孤臣北竄時。塞城南畔僦第茨。風沙萬里愁誰語。雨雪三冬病不辭。幸賴酒漿拚夜醉。剩分鹽米救朝飢。諸君重惠終何報。七載空慙一首詩。問訊漁郞社四隣。勞歌一闋幾經春。誰云北界巡宣使。却是南坊竄逐臣。玉節金戈榮耀日。茅簷木榻病纏身。只應旅館相迎地。賓主俱疑夢裏人。</text>
<title>辛未八月初二日癸卯。發咸興府。行到咸關嶺上作。時出巡北路列邑。將直抵慶興府而還也。</title>,<text>北出咸興走慶興。置郵相望邑相承。一邊瀚海千層浪。三面陰山六月氷。傍塞野墟民戶散。隔江沙磧虜氛凝。擁旄秋日觀風去。黃髮東公病茂陵。余號東岳。故戲自稱曰東公云。</text>
<title>洪原館。用板上韻。</title>,<text>月出東溟近。山連北塞多。楚臣當日淚。潘縣此亭花。玉節銜恩重。金城問俗賖。滄浪孺子曲。不復愧蹉跎。</text>
<title>北靑館。奉贈節度使尹 璛 令公。</title>,<text>北來憔悴酒全休。今日南營爛熳遊。農抃野田秋雨足。虜奔沙磧曉氛收。瑤琴彈破壬辰涕。鐵笛吹空甲子愁。四十年間身五到。節麾無賴雪蒙頭。</text>
<title>居山驛。用板上韻。</title>,<text>麻鞋曾避賊。玉節此臨邊。野斷雲生浦。蹊回草覆阡。當時萬事裂。誰謂一家全。古驛題新句。留爲盛蹟傳。</text>
<title>過故廉座首 侃 所居 在端川郡南面</title>,<text>手裁花木繞庭隅。廉老高齋勝畫圖。惆悵楚臣曾一宿。建牙重到主人無。</text>
<title>題端川館</title>,<text>磨雲嶺下是端州。父老爭迎擁道周。共說古來諸太守。不聞終作此元侯。旌麾獵日山河曉。鼓角轟天草木秋。二十八年三涕淚。母恩君寵未全酬。萬曆壬寅季冬。余拜端川郡守。癸卯仲春。上任。甲辰仲秋。以親年七十。呈吏曹遞歸。閏九月。丁太夫人憂。戊申二月。宣祖大王昇遐。庚申三月。遭所生先妣喪。故末聯云。</text>
<title>辛未八月初十日辛亥。踰磨天嶺。次吉州城津鎭。題朝日軒。用板上參議姪植韻。</title>,<text>誰築關城此海津。吏民驅石至今嗔。雖云地勢遮三面。頗奈人居絶四隣。突騎若敎彌曠野。孤軍那敢守重闉。況聞近水囷倉潤。萬斛終難貯一春。</text>
<title>奉贈吉州牧使金 榮祖 孝仲</title>,<text>每憶新安館。相逢甲子春。朝廷再戎服。關塞一儒紳。靑眼悲歡地。丹心寵辱身。孤城秋月滿。旅鬢各成銀。</text>
<title>朱村驛。用板上故都巡察使柳川韓相國韻。</title>,<text>相公詩釘壁。關路客銷魂。曆日隨丸藥。纍臣寄峽村。風流謝安石。文彩陸平原。東閣今冥漠。穹碑照北門。可憐胡地月。曾斷楚臣魂。甲子年淸節。漁郞社古村。暝雲生極浦。秋草沒高原。七載身重到。鄕人擁戟門。</text>
<title>辛未八月十五日丙辰。憩永康館。次鏡城府。</title>,<text>鏡城曾是我長沙。幾望天閽更憶家。萬死只甘埋瘦骨。七年誰料建高牙。鼓鼙動地閭閻靜。旌旆連雲壁壘賖。此日寵光同晝錦。新詞留與塞翁誇。</text>
<title>奉次鏡城判官李 烓 煕遠韻</title>,<text>北界軍營鏡府中。弁韓疆域女眞東。明時未作靑雲士。古塞重來白首翁。日月星辰天位正。山河草木地機雄。登臨却喜身無事。萬斛觥船一棹空。</text>
<title>鏡城東軒。用柳川韓相國韻。</title>,<text>左手牽黃右臂蒼。身騎龍翼佩魚腸。常思入幕留孫楚。幾見揚鞭問葛強。晩暑盡衣曾去國。新持金節當還鄕。平生俊氣今猶在。一鼓轅門引十觴。</text>
<title>發鏡城。赴輸城驛。道中口占。</title>,<text>秋風吹角出重城。鐵騎交馳畫戟橫。長白山前九官路。大明天下一書生。靑衫昔逐牙旗到。紫綬今持玉節行。霜髮滿頭心尙壯。誓淸沙漠立功名。</text>
<title>富寧館。用板上韻。</title>,<text>六鎭今聯界。三韓舊柘邊。城依山塹曲。樓壓洞天圓。藩屛旄初擁。詩書札未穿。終期樹功業。辟穀要登仙。</text>
<title>會寧館。用板上韻。</title>,<text>秋夜胡床獨自踞。南樓極目北辰居。二千里外新持節。三十年前舊掌書。葛相本來方管樂。漢庭誰復數嚴徐。直將長策酬明主。䆉稏如雲靺鞨墟。</text>
<title>鍾城館。奉贈趙明府 廷虎 仁甫。</title>,<text>秋草荒涼古虜營。朔雲垂地斷人行。老儒心壯鍾城近。明主恩深鐵嶺平。千里送迎三夕駐。兩翁先後一年生。玉京何日重携酒。却說天涯此別情。</text>
<title>穩城館。用前韻。乃余爲評事時所題也。</title>,<text>人世浮生本有涯。幾時天地再淸夷。十年中國干戈盛。六月邊城鼓角悲。社稷憂深那把酒。關河身遠又題詩。丈夫慷慨平戎策。行斬名王獻玉墀。</text>
<title>慶源館。用板上韻。</title>,<text>佳氣如雲此鬱泱。孔州開府古邠鄕。壤分陶穴邦基遠。砦接穹廬廟算長。晩歲褰帷臨隴右。淸秋拔劍望遼陽。直思西蹴天山倒。四派江流屬一疆。上國遼東廣寧等地。時皆爲奴賊所據。白頭山上。有一潭。分流爲江者凡四派。</text>
<title>撫夷堡。用前韻。</title>,<text>曾提一劍出咸關。三十三年杖節還。紅日曉生靑海岸。黑雲秋捲白頭山。</text>
<title>辛未八月二十九日庚午。題慶興館。</title>,<text>秋日微涼宿雨晴。曉天鐃鼓啓郵程。輕裘緩帶三營館。大纛高牙六鎭城。南道摠戎郊外待。北關諸將陣前迎。宣威敢歎驅馳遠。直欲澄淸答聖明。</text>
<title>辛未九月初一日壬申。發慶興府。憩阿吾地堡。宿德明館。翌日癸酉。廻到鍾城行營。書于營廳楣上。凡諸使臣。行歷六鎭。各邑守令。例以雜穀計戶分給。令舂作米釀酒納官。以供一行之用。名曰舂酒。又以新屬軍丁之牛。不問貧富。稱爲免身行禮。抄出奪入。屠殺需用。名曰禮牛。此乃邊塞鎭堡軍民巨弊。故行文列邑。一切禁斷。輒賦長律。留示後來諸君云。</title>,<text>古來鞭撻極誅求。六府生靈地一陬。苦節直敎惏吏懾。仁風終遣悍官羞。忍看瘠戶收舂酒。惡說疲丁納禮牛。宣化屬城行已遍。俚言留警此分憂。</text>
<title>九月九日。節度使李令公 沆。 邀宴水中㙜。蓋爲余謫居時行吟之處也。卽席戲作。書贈都事宋君 國澤 澤之，鏡城判官李君 烓 煕遠，輸城察訪李君 舶 濟而。仍示漁郞里中諸人。</title>,<text>孤臣此地誦離騷。濫被鴻私擁節旄。萬里海山還訪舊。九秋風日又登高。銀臺學士吟搖筆。玉帳將軍坐握刀。醉揷黃花詑鄕叟。汝曹曾見幾英豪。烽燧西關息繹騷。北臺登眺引旌旄。瓊筵近壓雲溟闊。綉幄遙臨雪嶺高。二八佳人鳴趙瑟。褊裨壯士舞吳刀。重陽此會眞堪畫。四座賓僚一代豪。</text>
<title>辛未九月初十日辛巳。宿漁郞里崔座首蘭秀家。里中四十餘人。各具酒饌。固請留宴。與樂飮三晝夜。十二日癸未。宿明澗里朴座首純一家。醉中詠懷。題于壁上。</title>,<text>北行馳傳此閑遊。曾戴南冠作楚囚。琴筑鼓鍾喧野帳。綺羅珠玉耀官樓。一年明月昌黎夜。九日黃花子美秋。萬斛葡萄兩令節。天敎洗盡舊羈愁。菊花佳節敞華筵。士女闐門咽管絃。黍稷稻粱新隴畝。牛羊鷄犬舊閭廛。凭熊此地留三日。對鵩當時過一年。醉脫接䍦歌拍手。寓公終荷里翁賢。</text>
<title>洪原道中。聞趙參議善述亡。</title>,<text>六十年無一故人。君家兄弟獨相親。咸關落日秋風急。手拆京書淚滿巾。</text>
<title>趙善述挽詞</title>,<text>爾我兩兄生一丁。爾壬還接我辛生。自黃口住東西里。及白頭踰骨肉情。夏日共嗟經寵辱。秋風誰認隔幽明。天涯痛哭未執紼。坐想我兄扶爾兄。君仲兄氏與我仲兄氏。竝生於隆慶丁卯之歲。余幼時。與君住在京城西門外。西漢楊雄賦。南朝謝眺詩。天才不世出。國器與時違。昭代雲霄近。窮途郡邑卑。六旬縲絏再。今日轉霑衣。卓魯能名屈宋才。生爲卿相歿猶哀。那堪六十前參議。薤露晞時菊正開。君以九月初八日逝</text>
<title>巡歷列邑。書考驛奏後作。</title>,<text>火輪燒夏雪飛秋。四牡馳窮二十州。賙出米鹽詢襏襫。賞分弓矢閱貔貅。政淸似水饞官愧。令肅如霜詰吏愁。書奏殿郵行闡化。寸心終不負宸旒。</text>
<title>參議姪汝固出宰杆城。詩以慰之。用前日見寄韻</title>,<text>銅魚符奪鳳凰池。只爲公嗟詎爲私。縱道高堂便小邑。忍看佳士屈明時。淸標拔俗神仙骨。健筆凌雲幼婦辭。更作竹林遊幾日。鐵關秋盡鬢絲垂。附原韻江湖廊廟兩差池。藩閫方知荷寵私。塞國已非乾淨地。衰年詎是別離時。欲留陽子言無補。追送荊州罪不辭。只有靑門路傍柳。歸時偏對淚行垂。再從姪植</text>
<title>鄭舍人子容。求白羔毛。送以靑鼠尾筆。</title>,<text>鄭公瑚璉器。岳立冠人曹。俊氣時中聖。高詞僕命騷。試看靑鼠尾。何謝白羔毛。佇待投新句。關城別夢勞。</text>
<title>次宋鎭安子深見寄韻</title>,<text>漢陽城畏日。宣德鎭嚴霜。每憶催分袂。何時更對床。江湖身爾白。鎖鑰髮吾黃。鹽米無因救。徒怜錦綉腸。</text>
<title>府舍菊花。初冬盛開。用故松江鄭相國絶句韻。</title>,<text>謝傅何年按節來。獨留佳句此池臺。八方已絶蒼生望。依舊黃花十月開。</text>
<title>贈惠雄上人。用軸中前韻。</title>,<text>塵事如雲心自知。鹿門歸計久參差。鎭東軍館笑相對。師不負翁翁負師。</text>
<title>雪中遣懷</title>,<text>一雪經旬萬壑平。北風吹撼古龍城。朝思海戍屯兵伏。夜念沙場邏騎行。閉戶只甘披短褐。擁爐那忍擧深觥。雄藩此日身無補。坐愧疏頑負盛明。</text>
<title>辛未十一月二十日己丑。引疾陳情。上章乞罷。自上特命以卿其勿辭。安心察職回諭。閏十一月初二日辛丑。有旨到營。</title>,<text>梁獄鄒陽楚屈原。却持鈇鉞守藩垣。士安 皇甫謐字 本自嬰風疾。卽墨那能避毀言。微懇只祈歸土室。溫綸誰道下天門。撫躬汗浹心增懼。尸素終難答異恩。</text>
<title>尙全上人來貽杆城縣監姪汝固書及詩。次其韻却寄二首。</title>,<text>地僻咸關內。天寒臘月初。衝風鳴棟宇。疊雪擁階除。老愧持龍節。閑思駕鹿車。全公此日到。手把仲容書。朔雪羈愁極。炎天別夢初。北門叨重寄。東縣屈新除。塞路分天塹。溟波接日車。幾時俱解組。歸與樂琴書。附原韻北塞開營日。東瀛宰邑初。相望關海永。一別夏秋除。嶺雪迷行棧。江氷阻傳車。聊憑白足力。奉寄數行書。再從姪植</text>
<title>寄李正郞 志賤 彈琴</title>,<text>一別江都夜。湖鄕過幾秋。至今如隔世。無復作隣州。縲絏眞非罪。樊籠尙自愁。上丁桐校酒。高義未能酬。己巳春。余在江都。時因歲饑。停廢官釀。君宰喬桐。鄕校釋奠祭後。送福酒見慰。故未聯云。</text>
<title>淮陽沈明府 誢 送酒。前數日安邊。沈明府曾惠蟹。</title>,<text>歲暮無因散旅懷。雪中孤館坐如齋。風流此日翻堪詫。左手安邊右手淮。</text>
<title>以智陵奉審。馳詣安邊。發咸興。次定平。夜坐述懷。用前韻。</title>,<text>首路安邊宿定平。一冬氷雪六官城。乞歸未遂身閑計。祗役還催歲晏行。凍卒詎諳眠錦褥。飢氓誰許酌瑤觥。中宵無限關心事。手剔孤燈坐徹明。</text>
<title>定平府館。復用板上月沙李相國韻。</title>,<text>平楚孤雲外。群巒積雪中。官城有高閣。驛路幾炎風。啜茗松生韻。哦詩月轉空。今宵堪入畫。舐筆問誰工。余曾於夏月。屢過是府。故第四句云。</text>
<title>高原郡館。對李太守 景賢 明之。寄簡李校理 景義 子方學士。子方。乃明之弟也。時因上箚。忤旨待罷。</title>,<text>我本延陵幕下人。諸郞玉樹宿心親。牙門鼓角咸關曉。畫舫笙歌浿水春。小阮當朝眞小杜。元方此日是元賓。一時恩譴君何歎。看取東川萬死身。天啓丁卯春初。余在洪川貶所。君以御史來到原州。故末句云。</text>
<title>安邊府使沈判書子順壽宴席上。率題長句。庸述盛事。公之太夫人春秋八十有五歲。公之年六十有三歲。公之仲氏誢官陞通政。時爲淮陽府使。公之子修撰東龜。時來侍側。有四男兒。公以刑曹判書。上童乞養而來。故後篇云。</title>,<text>雪晴公館暖如春。絲管訇天粉黛新。卿月遠臨都護府。壽星高捧太夫人。曾玄兒列肌皆玉。八十年踰鬢未銀。手獻九霞觴拜賀。尙書家慶冠朝紳。八袠親隨六袠兒。靑雲器出白雲司。養求列鼎輸誠孝。榮許專城荷寵私。兄弟却聯金虎重。子孫仍繼石麟奇。建牙此日眞堪詫。霜髮升堂捧壽巵。</text>
<title>奉次沈明府子順壽席見示之韻。余於是日。竊增風樹之慟。不覺泣下。故篇內及之。</title>,<text>老萊堂上鬧笙歌。其奈皐魚血泣何。盛閥鳳毛元自粲。慈闈鶴髮未全皤。稱觴上壽羅群彥。秉燭窮歡集少娥。父子弟兄瞻四美。兩朝尤賀育菁莪。</text>
<title>發安邊。還咸興。道中遇雪。</title>,<text>鶴城西岳玉嶙峋。鶴城山在安邊府西 凍合龍興江北津。熊軾撒鹽高郡夕。高原郡 隼旟縈絮德州晨。德原府 藍田關外馬前路。㶚水橋邊驢上人。千古乾坤一種雪。好懷都屬此閑身。</text>
<title>歲暮寫懷</title>,<text>棨戟排門案牘稀。燕居何事減腰圍。天寒正愍邊城凍。歲惡偏憐下邑饑。自是官高任亦重。其如才薄效全微。盛恩難報孤身老。坐愧松楸久未歸。</text>
<title>壬申元日。濬源殿行祭禮畢。示執事諸君。</title>,<text>先壬申屆後壬申。二百今加四十春。岐邑沛鄕原廟古。舜瞳堯顙睟容新。山河磅礴儲佳氣。黍稷馨香薦令辰。恭遇太平開國歲。小臣偏喜拜元晨。</text>
<title>濬源殿元日祭後。用參奉廳壁上故西平府院君韓柳川萬曆壬子元日祭眞殿韻。</title>,<text>恭惟康獻大王眞。南面垂衣儼北宸。岐下鳳鳴周德盛。沛中龍起漢儀新。枌楡故社祠仍肅。日月淸光望忽親。神聖誕時多異瑞。至今傳者曆陽人。永興古號曆陽。</text>
<title>元日。發永興。還咸興。道中口占。</title>,<text>鳳曆三元日。熊轓一老身。何堪關外雪。更作路中人。許國心如水。臨民鬢似銀。遙憐沔陽墅。梅蕊獨迎春。</text>
<title>正朝。奉寄吉州金牧使孝仲用前韻。</title>,<text>三載離鄕國。關河又一春。儒冠屈戎幕。州紱阻朝紳。流落嗟何事。巡宣愧此身。磨天重嶺外。無路共傾銀。君己巳冬。以弼善除評事。庚午春。移拜吉州牧。</text>
<title>正朝。得鍾城趙明府仁甫書。詩以答之。</title>,<text>苦憶鍾山老剖符。元朝誰與酌屠蘇。咸關嶺隔身千里。豆滿江分地一隅。兵弱只應憂守禦。歲荒方自恤流逋。忽看君札知君意。絶塞經冬體更癯。</text>
<title>過歲朝後。寄都事宋澤之以校生考講試官。時往吉州鏡城等邑。</title>,<text>我正趨眞殿。君先赴塞城。歲除何郡宿。春到幾州行。隔嶺胡雲闊。連天隴雪平。異方同旅宦。今日意偏驚。</text>
<title>自正月初三日至初五日。大風且雪。時與慶源校生朴尙信 年壬寅生，端川校生李之遠 年丙戌生，北靑山人惠雄，杆城山人尙全。對坐有作。</title>,<text>壬申之歲月壬寅。獨在咸山思漢津。雲霧䨪天自昏曉。颶風震地無冬春。新年五日雪三日。遠客四人僧二人。試問今朝鐵關外苦。吟誰似老夫身。</text>
<title>正月中。連日雨雪。獨坐有感。</title>,<text>向老全無興。開年每自悲。況云爲客地。不及在家時。塞嶺撑天聳。關雲接海垂。月正連日雪。空復病支離。</text>
<title>壬申正月十四日壬子。復以病狀辭。是月二十七日。祗受有旨。又以勿辭調理察職下諭。</title>,<text>三歲于江一歲咸。聖朝無補愧頭衘。未敷惠澤蘇民瘼。誰闡嚴威黜吏饞。身老詎堪纏疾病。性迂那得脫譏讒。逢春只乞休官去。不向南川向北巖。余守江都。任滿仍留。至三歲而遞。今到本道。已十朔矣。南川。乃沔川。北巖。乃三角山舍人巖也。余家別墅。一在沔川郡滄澤里。一在三角山下故云。</text>
<title>春初。題豐沛館東軒壁上。用故松江鄭相國韻。</title>,<text>穆祖開基肇慶源。鬱蔥佳氣此譙門。龍盤虎踞興王地。祝聖新年捧壽樽。東漢君山晉巨源。憶曾披褐早登門。白頭今到褰帷地。萬事傷心酒一樽。</text>
<title>次韻寄酬宋鎭安子深 是日上元</title>,<text>新愁今又起。舊疾詎能治。大谷田三頃。元宵月一規。出郊勞面別。經歲憶肩隨。鼻白山連海。封疆古赤夷。大谷。地名。在楊州峨嵳山下新川之上。鼻白山。乃定平鎭山也。</text>
<title>以黃毛筆四枝，大口魚三尾。寄贈李判官 重溟 汝涵。</title>,<text>秋半寒飛雪。春初瘴起嵐。鐵關重嶺北。鹽島大江南。遣興尖頭四。加餐巨口三。幾時重會面。羈鬢白毿毿。</text>
<title>濬源殿尹參奉 夏。 來傳造紙署前別提成 汝學 學顏七言近體五首。聊書此却寄。</title>,<text>亂離消息苦難眞。世路浮生似陌塵。卽對濬源參奉話。常依造紙別提隣。五篇俊逸淸新句。八袠飢寒老病身。關塞遠來方竢罪。愧無濡沫慰窮鱗。時余見忤當路之人。引疾乞罷。故未聯云。</text>
<title>次韻奉答鶴泉成別坐學顏</title>,<text>長白山連豆滿江。朔風征旆颭高杠。馬前沙磧犬羊窟。天上玉堂雲霧窓。一劍防身萬人敵。三軍司命百蠻降。丈夫安用毛錐子。嘗愧陳編對夜釭。</text>
<title>奉次雙谿李承旨尙輔見寄之韻</title>,<text>古鎭黃雲限玉除。白頭朝署跡偏疏。雙谿學士空相望。一代詞臣摠不如。旌纛影翻沙磧遠。鼓鉦聲振塞垣虛。星霜易改身多病。却喜高文辱起居。附原韻臘梅開盡歲將除。嶺路迢迢驛使疏。西塞干戈猶未定。北關消息復何如。風雲晝接陰山暗。雪月宵通瀚海虛。應念少游平日語。幾時隣舍賦閑居。雙谿李景奭</text>
<title>二月初一日。乃宣祖大王諱辰也。適見從姪杆城縣宰汝固元日寄示之作。輒次其韻以志之。</title>,<text>壬申社稷歷壬辰。戊子園陵抵戊申。元祀四周豳谷曉。中和二紀鼎湖春。曾瞻翠蓋踰邊障。每憶彤庭廁下陳。此日此邦翻破涕。神孫生聖聖生神。附原韻金尺恭聞統弁辰。璣衡卽轉四壬申。漢家自有中天厄。周卜應過八百春。白首微蹤甘遠屛。皁囊封事憶前陳。淸晨柏醑丁寧祝。大業重恢仰聖神。再從姪植</text>
<title>贈別都事宋澤之任滿還京</title>,<text>去年二月逢南郭。二月今朝背北關。身世不期同汎梗。歲時相代劇回環。黃雲壓地連靑海。白岳撑天礙黑山。莫怪老夫頻勸酒。上京空送幕賓還。華筵三日唱驪駒。一片淸氷貯玉壺。雪嶺雲橫關壘遠。沙河木落驛亭孤。獨嬰老疾臨殊域。先逐春風入故都。鄭谷散人應見問。歸心早憶季鷹鱸。去年二月。始見君於鄭參議德餘之家。德餘時因事罷官閑居。故末聯云。</text>
<title>高山許察訪 稷。 送野蒜，山芥，苦茶，水蒿根，苜蓿等菜。率題以謝。</title>,<text>府廚魚肉臭。春到憶林皐。野蒜包山芥。田茶間水蒿。最怜烹苜蓿。方信種葡萄。老口偏加飯。蒙君念我勞。</text>
<title>以江瑤柱十五箇，鰒魚五十箇。寄惠許察訪春容。仍戲示短律。</title>,<text>昨日春蔬味。能令鼎俎淸。平生許丁卯。偏愛李長庚。志學江瑤柱。知非石決明。郵亭彈鋏日。認取貿遷情。</text>
<title>都事宋澤之行到高山驛。枉書見問。有戀戀惜別之意。以詩答之。</title>,<text>送君先入古交州。寒食咸陽獨倚樓。老子方期從此逝。春城且恨與誰遊。鐵關北驛流金日。鏡府南臺落木秋。雨雪路中書滿紙。兩鄕相憶一般愁。淮陽古號交州</text>
<title>壬申二月十五日癸未。又陳危懇。兼以病辭。二十九日丁酉。吏曹行文到營。濫蒙聖上洞察。特以安心察任。復降溫旨。</title>,<text>阮籍平生禮法疏。老年還作病相如。北門鎖鑰紆朝命。南郡田園阻野居。馳請罷歸陳闕狀。拜承申諭降恩書。盛時不敢投簪去。終恐河東困毀譽。</text>
<title>修學上人自沔川石水庵來謁</title>,<text>客欲南州去。僧何北地來。塞關唯古柳。鄕墅幾新梅。石水庵前麓。松風院後臺。白頭方謝疾。歸共臥蒼苔。余家別業。在沔川郡北。以松風名堂。</text>
<title>贈別楚萍上人歸楓岳天德庵</title>,<text>地連氈府北。天隔鐵關南。楓岳平生夢。萍師半日談。煙霞萬瀑洞。水石九龍潭。又負尋眞約。花前雪髮鬖。穩城古號氈城。乃北邊極遠之地也。</text>
<title>贈別鏡城李判官 烓 煕遠任滿還京</title>,<text>咸州城外柳條新。正乞歸田此送人。才子少年肌似雪。老翁多病鬢成銀。四時最好仍三月。萬事堪悲只一身。催擊拓枝頻擧斝。彩毫留句露心神。</text>
<title>次韻醉留李煕遠學士</title>,<text>九十春餘一十蓂。梨花淡白柳深靑。千丁古府三關路。萬歲新橋七寶亭。詩伯秪今稱謝睡。醉侯誰復記劉伶。此時投轄堪留客。漁父曾嘲楚澤醒。</text>
<title>奉次玄洲李承旨 昭漢 道章見寄之韻</title>,<text>地遠桐花少。天寒燕子遲。北門牙帳夢。西掖錦囊詩。一疾經年滯。三章逐月辭。沔陽春事晩。歸恨子規知。時自正月至于李春。避謗引疾。三上辭章。附原韻爲報文章伯。相思信使遲。春來勞遠夢。塞外富新詩。幾發林泉興。空吟栗里辭。休論多口謗。只恃聖明知。玄洲</text>
<title>戲贈北評事徐 挺然 秀甫。用李道章韻。</title>,<text>白沙白如雪。綠水綠於苔。萬歲橋頭路。勞歌酒一杯。宜月亭前柳。今朝碧似苔。三春愁裏過。不得一含杯。</text>
<title>戲贈歌妓勝莫愁</title>,<text>姸歌一曲錦纏頭。絶代佳人勝莫愁。天外碧雲留不散。春風秋月樂民樓。</text>
<title>壬申三月初十日丁未。引咎謝病。復乞鐫免。二十日丁巳。始蒙恩遞。二十五日壬申。邸報到營。</title>,<text>蓋去歲九月初一日。發自慶興。回抵咸興。二十日。行過北靑。南兵使尹令公設宴郊外。乃慰道途之勞也。酒闌相戲。跌足傷脚。以致不悅者乘機造謗。自冬月以來。連上辭章。至於四度。然後始得蒙遞。故篇內云。將相須和好獻酬。誰言麴蘖作瘡疣。是翁解折元戎脚。他日堪梟可汗頭。莫比據鞍矜矍鑠。只甘投紱就優游。古來積毀終銷骨。一笑關河百計休。</text>
<title>四月初十日丁丑。發咸興府。書示餞行諸人。</title>,<text>歷夏經秋却背冬。蟾虧十二杏飛蜂。未聞列郡懲豪吏。徒見窮閭怨老農。白岳豈如臣罪重。靑春不及主恩濃。乞收骸骨空廻軫。祖帳翻慙躡古蹤。喜奚緣愛怒何憎。渴飮飢餐寢復興。室已無妻唯有婢。身雖在俗本如僧。鬢根早作千莖雪。心地終非一片氷。十二月中三百日。只應疏懶見人稱。</text>
<title>留別咸興判官李 有謙 鳴吉</title>,<text>飭躬恭儉政偏寬。御下兼能事上官。炎雨短宵雷電盛。朔風淸曉雪霜寒。三時必自勤監膳。一日曾無曠問安。念子始終趨走地。老懷臨別倍悽酸。</text>
<title>壬申四月十三日庚辰。戲書以志。</title>,<text>綠陰芳草雨初乾。祖道元戎簇馬鞍。咸府山樓絲竹迥。永州池館綺羅寒。高提督後田提督。鄭判官前李判官。兩歲謫時俱四月。忽驚身事了悲歡。</text>
<title>高原東軒。再用前韻。</title>,<text>倦投虛館對殘暉。行李簫然一布衣。萬事違心早歸去。丈夫身計未應非。幾上危樓送落暉。聖恩新許返初衣。高州却望關城路。一醉秋風百事非。</text>
<title>文川東軒。用板上韻。</title>,<text>姝城春盡柳全靑。日午黃鸝隔葉鳴。莫笑龍驤舊方伯。玉巵猶勝逐臣行。</text>
<title>安邊道中。奉答北評事徐 挺然 秀甫書。</title>,<text>鐵嶺南關路。瓊書北塞垣。憶同徐孺榻。慙匪李膺門。遠別須詩句。新交費夢魂。鏡城池與朴。時許共開樽。鏡城校生池朝海，池一海兄弟。朴純一。朴瓚父子。</text>
<title>謹用故右議政聽天堂沈相國韻。題安邊東軒壁上。留示交代觀察使金判書 起宗 重胤。兼奉府伯沈判書子順。</title>,<text>鐵門關北鶴城西。開盡棠花草自萋。野郭煙生濃似織。溪橋雨過淨無泥。避風弱燕穿簾舞。向日嬌鶯隔戶啼。誰念夕陽樓獨上。驛程相待駐歸蹄。朝倚丹樓到日西。郭南煙樹碧萋萋。四千里路漂如梗。六十年身醉似泥。鄕國落花蝴蝶夢。塞關明月子規啼。黑龍江遠翻回首。愧比飛黃跼病蹄。</text>
<title>金剛山雙煕上人。來貽東陽尉樂全居士書。</title>,<text>風流跌宕東陽公。老病支離東岳翁。皆骨山人捧一字。萬峯雲樹鐵關東。</text>
<title>題釋王寺溪閣壁上</title>,<text>石門深鎖古禪宮。突兀層樓出半空。疊嶂春雲少晴日。虛簷夏月足涼風。是非世事溪聲外。憂樂人情樹影中。見說興王遺迹在。龍蛇兵過仰神功。</text>
<title>釋王寺。用板上故芝峯李尙書 睟光 韻。</title>,<text>六向西峯望。三廻北塞行。老年顏每厚。今日眼偏明。度壑薰花氣。緣崖殷澗聲。麻衣老尊宿。共出洞門迎。夜聽南溪雨。朝看北岳晴。苔橋稀馬迹。柳檻近鶯聲。彥子禪心靜。煕公法相淸。兩尙書舊韻。忽起百年情。彥。乃雙彥。煕。乃慧煕。前府使兩李公。後竝爲判書。雪峯當日叩雲扄。聖祖龍潛夢乞靈。此地應敎神鬼護。諸天不解亂離經。樓寒五月風生檻。殿潤三更露滴庭。蘭若老僧眉摠秀。却慙蒲柳望秋零。</text>
<title>釋王寺。贈慧煕長老。謹用帖中故聽天沈相國韻。</title>,<text>禪翁釋王寺。古帖聽天堂。忽喜尋眞界。偏忘駐異鄕。詩中工部聖。酒後翰林狂。一笑平生事。臨溪了夕陽。玉帳孫吳法。金閨鮑謝文。鼓喧靑海月。旗颺黑山雲。老衲驚初見。禪龕愜舊聞。悠悠百年計。一夜對云云。</text>
<title>贈慧煕長老。謹用帖中故鵝溪李相國韻。</title>,<text>煕師年八十。尙作不羈人。南岳歸何日。西林住幾春。靑山一古寺。白首兩閑身。竟夕臨泉坐。雲嵐濕葛巾。</text>
<title>贈三均上人</title>,<text>二十一禪房。六十四衲子。獨愛均上人。誦經能識字。</text>
<title>贈雙彥上人</title>,<text>洞暝千峯雨。堂寒一澗風。岳僧相對睡。心與境俱空。對爾已三日。向余無一言。淙淙寺前水。晝夜爲誰喧。石室三更雨。雲牋五字詩。岳翁今日意。唯有彥公知。</text>
<title>贈瑩圭上人</title>,<text>四月尋山日。三更聽雨時。圭師不解事。強索岳翁詩。</text>
<title>留別金都事 顯 浩浩</title>,<text>君於去年二月。入爲刑曹正郞。而余以本曹參判。四月。出爲方伯。今三月二十一日。君以都事來到咸營。而余卽遞歸。故篇內云。君乃南原人也。北幕新都事。秋官舊正郞。狀元才第一。湖右路何長。每歲如相避。爲僚庶勿忘。異方分去駐。臨老意逾傷。席曾京未暖。車又塞先廻。水月生歌館。煙花落舞臺。相逢三十日。却阻九千杯。後夜關心事。山高候角催。</text>
<title>五月三十日丁酉。行到鐵嶺。馬上口占。時聞本月二十五日。拜刑曺參判。</title>,<text>蟾光一十二攕攕。三控辭章要避讒。北路監司已陳迹。西曹參判又新御。空愁絶塞軍民瘁。未懾諸州守宰饞。鐵嶺有神應笑罵。略無才格稱朝衫。</text>
<title>淮陽府舍。有懷趙參議善述。用板上舊題韻。府民以鐵爲碑。頌君淸白之政。</title>,<text>詩伯今歸白玉樓。碧紗籠句不勝愁。鐵碑三尺淮陽路。一府淸名萬古流。</text>
<title>金化東軒。用板上淸陰金判書 尙憲 韻。</title>,<text>征驂暫駐夕陽低。關北郵程入嶺西。坐愛縣齋人寂寂。海棠花落子規啼。</text>
<title>壬申五月初三日庚子。行到金化生昌驛。得見邸報。乃於四月三十日。差奏請副使。率題以志。</title>,<text>路上京書手忽開。歸旌猶未到秦臺。鐵關叱馭巡纔遍。遼海乘槎役又催。早識死生元有命。終慙文武摠非才。驛亭聚首驚童僕。仰視皇天獨自咍。</text>
<title>贈無忍上人</title>,<text>欲求岳公句。須認岳公心。般若岡巒峻。摩訶洞壑深。軟紅徒自誤。衰白未曾尋。心與句俱贈。好投名刹吟。</text>
<title>五月初五日壬寅。入京城。</title>,<text>余於甲子四月初四日。發海村。赴鏡城謫所。今以五月初四日。來宿海村。翌朝初五日。還入京城。自天啓甲子。迄今崇禎壬申。蓋九歲也。四月四日北竄路。五月五日南歸人。九年荏苒幾千里。萬事糾紛唯一身。僕童纔喜入京國。宗族却驚充使臣。極目溟渤拍手笑。浮生眞如街上塵。</text>
<title>崇禎五年歲在壬申六月初一日丁卯。以奏請副使。晨詣景德宮。祗奉表箋而行。特蒙內賜豹皮，笠帽，厚油紙，胡椒，扇子，弓箭，臘藥等物。及到慕華館。遣中使宣醞。是日夕宿迎曙驛。書事述懷。奉贈上使左參贊豐寧君豐山洪公 靌 汝時。兼示書狀官尙衣院正兼掌令缶溪洪君 鎬 叔京。求和敎。</title>,<text>拜辭金殿向瑤京。芝檢親承御手擎。鐘鼓下陳臨輦路。羽旄先導出都城。新題內笥頒珍別。遠遣中官賜醞榮。共仰聖心殫至孝。風波偏覺此身輕。帝庭專對簡時英。竝入嚴宸捧奏行。麟閣圖形巍事業。烏臺執法凜風聲。恩深敢憚程途遠.事重方甘性命輕。獨愧老身才轉拙。絲毫曾未補休明。</text>
<title>宣醞禮畢。行到弘濟院。口占短律。錄奉月峯洪參贊，無住洪掌令。</title>,<text>北闕芝函出。西郊桂醞宣。畏途雖渡海。殊渥是朝天。宦屈班甘亞。身衰齒忝先。平生忠孝志。夷險要雙全。參贊生於萬曆乙酉。掌令生於萬曆丙戌。</text>
<title>延曙驛留贈東陽尉</title>,<text>公子一杯酒。老翁千里程。莫言遼海闊。須識泰山輕。</text>
<title>延曙驛。留別趙參議持世。</title>,<text>白髮三兄弟。黃泉四死生。兩家今日別。去住一般情。</text>
<title>李承旨道章。來餞延曙驛。用其贈別韻而謝之。</title>,<text>北歸千里客。萬里又西行。一壺郊外別。方見百年情。</text>
<title>六月初二日戊辰。次碧蹄。翼日己巳。次坡州。戲贈追送諸君。</title>,<text>六十二歲頭如雪。正値三伏苦炎熱。高臥深簷廣廈裏。病暍尙憂呀不起。驅馳況作朝天行。水陸十千三百里。七千三百里中間。水多蛟鰐陸蛇豕。去亦如此來如此。故人故人其何似。嗟嗟故人其何似。</text>
<title>萬曆己亥春三月。余年二十九歲。擢庭試乙科。夏四月之閏。放榜。秋八月。以承文院權知副正字。授咸鏡北道評事。庚子春三月。引疾請遞。夏五月。還京。辛丑夏四月。以禮曹正郞。差進賀使書狀官。赴帝都。冬十一月。還京。留十二日。以遠接使從事官抵義州。壬寅夏四月。還京。秋八月。以工曹正郞。差試官。抵淸風郡。九月。差按覈御史。抵龍岡泰川等縣。冬十一月。還京。十二月。以禮曹正郞。除端川郡守。甲辰秋八月。以親年七十。請遆還京。閏九月。丁憂。廬墓楊州。丁未秋八月。以禮曹正郞。拜洪州牧使。冬十二月。遷東萊府使。己酉夏五月。引疾見罷。秋七月。還京。庚戌春二月。授潭陽府使。辛亥春二月。引疾還京而罷。秋九月。除錦山郡守。癸丑冬十一月。移拜慶州府尹。甲寅秋九月。坐事見罷。冬十月。還京。丁巳夏六月。授江華府使。己未冬十二月。秩滿還京。庚申春三月。丁憂。廬墓沔川。天啓癸亥春二月。以田監軍接伴使。往關西。夏五月。還京。冬十二月。以毛都督問安使。抵鐵山椵島。甲子春二月。還京。三月。下獄。遠竄鏡城。乙丑春三月。量移洪川。丁卯春正月。遇赦放歸沔川。崇禎戊辰夏六月。被薦起廢。拜江華留守。庚午冬十二月。秩滿而遞。辛未春正月。還京。夏四月。拜咸鏡道觀察使。今年春三月。引疾而遞。夏四月。差奏請副使。五月初五日。還京。六月初一日。奉表而行。由海路赴帝都。余年六十有二歲。自登第以來。三十四年之間。十除外官。六奉使事。出入四方。凡二十四年。前後居廬。共六年。謫居共四年。終一歲在京城。只乙卯丙辰兩年而已。居廬時甲辰。謫居時甲子。兩年亦在二十四年之中。</title>,<text>二十九登第。星三十四移。公齋十倥倊。驛路六驅馳。縲紲中何事。朝廷上幾時。一帆今萬里。童頂齒踰耆。</text>
<title>六月初四日庚午。渡臨津有感。</title>,<text>余於萬曆辛丑夏。以進賀使書狀官。赴帝都。冬。以遠接使從事官。抵義州。時仍爲禮曹正郞。壬寅秋。以按覈御史。抵龍岡泰川等縣。時爲工曹正郞。天啓癸亥春。以田監軍接伴使。往關西。夏。還京城。時爲禮曹參判。冬。以毛都督問安使。抵鐵山椵島。時由刑曹參判。新拜戶曹參判。甲子春。還京城。自辛丑迄于今崇禎壬申三十有二年之間。前後西行。皆過是津。故作爲長律一首以志之。六月羈襟鬱未開。臨江濯足一沿洄。辛壬癸甲年間過。戶禮刑工部裏來。蓬鬢都拚白如雪。煙波不改碧於苔。飮氷又向燕京路。心愧新川舊釣臺。</text>
<title>六月初五日辛未。留松都。</title>,<text>半月荒城滿月臺。東庵居士又西來。辛壬冬日鞍三駐。癸甲春風旆再回。古國山河猶未改。嚴程老病自相催。黑頭渾白成何事。三十年中詠七哀。</text>
<title>留贈族兄明甫</title>,<text>七十年來樂一瓢。閉門城市臥蓬蒿。天磨山色連穹碧。不及吾兄志氣高。</text>
<title>六月初七日癸酉。發松都。留別平康縣監姪仲木。天啓甲子之竄。姪隨余行過鐵嶺。至安邊而還。今又來送於松岳山下。故書以慰之。</title>,<text>我家兄弟篤天倫。叔姪同居汝最親。松岳山高相送地。鐵門關迥獨歸身。乘槎試問壬申夏。禦魅何如甲子春。生死定知時命在。不須臨別動霑巾。</text>
<title>奉寄咸鏡北道評事徐 挺然 秀甫</title>,<text>一醉咸山萬戶春。夏雲回首各天垠。征西驛路朝京使。鎭北轅門佐幕賓。朴瓚秀才眞國士。李蘭參奉豈鄕人。官樓下榻能相迓。每憶蠻珍餉逐臣。評事時住鏡城兵營。鏡城居校生朴瓚，參奉李蘭。乃余竄謫時甚見德者。故篇內云。</text>
<title>松京路中。贈別法林長老歸摩尼山寺。</title>,<text>林師七十少五歲。岳叟六十加二年。出家每遭岳叟罵。入朝今遣林師憐。酷「。」日當空爍金石。陰霖連月翻山淵。師歸高臥叟西走。渤海摩尼天壤懸。曩日吾怜汝。如今汝笑吾。白頭三伏熱。萬里走皇都。</text>
<title>黃州太虛樓。逢崔醫正俊成。書示亡友權石洲所贈絶句。索和甚懇。聊次其韻。作爲二首。以志存歿之感云。</title>,<text>太虛樓七上。三十二年中。白首懷人淚。存亡事不同。余自萬曆辛丑夏。來過黃州。凡七度。曾與石洲。共登是樓。綠柳朱闌畔。紅蕖碧沼中。傷心今夜月。細酌與誰同。</text>
<title>留贈中和通引金晛日。用甲子春舊韻。</title>,<text>脫身聞自賊中歸。却憶孤臣下獄時。回首九年重暖眼。兩般心緖一般悲。丁卯胡亂。晛陷賊逃還。故篇內云。</text>
<title>練光亭口號</title>,<text>天啓甲子二月二十日。余以毛都督問安使。自鐵山椵島。廻過平壤。三月十二日。繫獄被鞫。謫配鏡城。四月十五日。行過咸興。今年三月二十日。以咸鏡監司。辭病蒙遞。四月初十日。發咸興。未及還朝。是月三十日。差奏請副使。五月初五日。入京城。六月初一日。奉表而行。今到平壤。乃崇禎壬申六月十三日也。甲子二月過平壤。四月飢走咸興城。如今四月咸興發。六月醉吟平壤亭。投荒縱非涉海險。繫獄何似朝天榮。一嶺東西九載內。老身可笑同浮萍。</text>
<title>練光亭。次杆城明宰姪汝固見寄韻。</title>,<text>乘槎此去似登仙。誰向王程說獨賢。直見寰瀛接河漢。未愁胡壘隔幽燕。雲帆破浪風千里。斗酒題詩日百篇。報道阿咸休問訊。丈夫行止在蒼天。北藩雷謗趣回車。誰料西征霈澤加。聖代免投曾母杼。頑軀甘泛漢臣槎。義同召役仍隨世。時異遊方敢顧家。小阮早知癡叔老。枉詩關路獨含嗟。四首新詩錦不如。忽驚旬月五馳書。薄裝誰助行廚費。重贐應傾縣廩儲。宦海覆舟元蕩潏。世途摧軸極崎㠊。鸞棲枳棘終堪歎。老子方期到尾閭。浮碧樓詩問幾題。練光亭酒憶頻携。煙霞錦繡春山外。草樹綾羅晩島西。鷁首重廻成鶴髮。鷄鳴獨坐到烏棲。肩輿欲訪歌鐘地。兵後官城夢自迷。</text>
<title>再用題字韻。寄酬從姪汝固。</title>,<text>嶺路三傳手自題。一樽郊墅記分携。節旄尙惜踰關北。舟楫偏驚渡海西。何忍老年常遠別。每期窮谷共幽棲。浿江煙月曾遊地。獨倚高樓旅思迷。去歲仲夏。金赴關北。汝固來餞於東郊別墅。故篇內云。</text>
<title>咸鏡道觀察使金重胤。遠送厚贐。枉寄別什。輒用其韻而謝之。</title>,<text>昨日征車到大同。生祠德業至今隆。方思虎節臨關別。忽見魚書隔嶺通。萬里滄溟輸禹貢。九重閶闔啓堯聰。腆儀偏荷交承義。不爲吾私定爲公。謝疾閒居此計非。誰怜身老力尤微。帝城隔海眞難料。使舶經春尙未歸。贐及遠塗今獨厚。資專淸節古猶稀。瓊篇一詠三回首。夢逐關雲度嶺飛。十載遼河不解兵。却乘孤艇入皇城。極知人事皆由命。莫道文才獨擅名。薊門何日虜氛消。寧遠城頭夜擊刀。入奏帝庭航海去。鎭東關路夢迢迢。咸興府古號鎭東軍</text>
<title>大同江上。戲答高山許察訪 㮨，春容咸興李判官 有謙 鳴吉書問。</title>,<text>六十如今又二年。黑花遮眼雪蒙顚。帝鄕此去何時到。陸走三千海四千。浮碧樓前回白頭。咸關芳草至今愁。煩君莫問征人事。萬里鯨濤一葉舟。</text>
<title>戲贈平壤老妓雪娥</title>,<text>行到西州人共嗤。鬢絲無復舊時姿。傷心三十年前事。說與箕城老雪兒。</text>
<title>戲贈平壤病妓桂娘</title>,<text>關路煙塵戰伐多。浿城寥落舊笙歌。十年重到腸空斷。霜髮秋官病月娥。</text>
<title>平壤江上。逢金右尹 大德 得之以椵島接伴使還赴京城。率題贈別。</title>,<text>給傳歸朝急。浮槎涉海遲。一身俱汎梗。雙鬢各垂絲。落日臨江別。危途隔歲期。大同城畔柳。空折向東枝。</text>
<title>題練光亭</title>,<text>十二闌干百尺梯。嚴程暇日獨攀躋。翠甍曉拂丹霞迥。朱棟晴臨碧嶂低。江淨月明天上下。野平雲闊路東西。山河信美非鄕國。目極皇州意轉迷。籍甚關河第一州。萬方形勝此江樓。簷西赤日雲邊沒。郭北靑山水上浮。閭閈樹陰連睥睨。舸船歌響散汀洲。可憐戎馬交馳後。煙火蕭條滿目愁。</text>
<title>練光亭。戲書遣懷。余以六月十三日己卯。來到平壤。留寓是亭。至于月末。</title>,<text>老夫疑是謫仙人。獨愛樓居坐匝旬。窓豁身如出天地。簷高手可摘星辰。尋常魚鳥忘機久。頃刻雲煙變態新。帝里莫愁溟海隔。飄然直欲駕飆輪。</text>
<title>七月初一日丁酉。書于練光亭中。示同行。</title>,<text>暫輟行謀半月留。曉風吹暑忽驚秋。靑郊樹色分紅靄。白日天光浸碧流。節序自生遲暮感。江山都入別離愁。前途欲問重溟闊。獨對孤雲不下樓。</text>
<title>七月初五日辛丑。發平壤。次甑山縣。用東軒板上韻。二首。</title>,<text>先朝壬寅秋。余以水曹郞。忝承按覈御史之命。十月。來宿是縣。荏苒三十載之後。今始再到。慈御上賓。諱音奄降。乃於縣庭。卽日擧哀。號踊殞裂。倍萬常品。故首篇云。歲躔玄黓月臨陽。綉斧兼含粉署香。卅載再來逢此日。秋風回首鼎湖傍。秋雪高齋隔沔陽。決明花入夢中香。征帆涉海歸何日。承露金莖一氣傍。</text>
<title>奉謝平安道觀察使閔參判 聖徽 士尙。兼柬咸鏡道觀察使金判書重胤。</title>,<text>北門嬰疾乞南歸。老涉風濤本不期。旌節未逾關嶺日。簡書先出省曹時。昇沈宦味分賓位。冷暖人情在贐儀。高義堂堂兩方伯。獨憐行色去毛皮。</text>
<title>閔監司士尙以白紬綿襖子見遺 時新遭國恤。故有此贐也。</title>,<text>盛時三道伯。淸裁萬人豪。氣壓東溟闊。名懸北斗高。平生靑玉案。詎報白綈袍。疊雪燕山路。羈心折大刀。</text>
<title>石多山下。留別閔秀才 晉亮 明允。</title>,<text>莫怪儒冠誤壯年。君今氣銳志逾堅。錫名本慕陶元亮。負姓曾從閔子騫。棠樹鯉庭勤講藝。桂枝龍榜待登賢。相逢何晩翻催別。一點燈前萬里船。君乃方伯之子。年今三十一歲。</text>
<title>寄謝咸鏡道土官營吏遠致行贐</title>,<text>土官李得春，營吏崔屺等三十八人。各送文魚，大口魚，昆布等物。以備贐儀。追及於平壤石多山下海浦乘船之地。咸關二十二州中。誰向棠陰念老翁。嶺棧架雲驅倦馬。海濤舂日泛孤蓬。土官獨抱仁人意。鄕吏能追國士風。坐見薄夫應汗面。路資相贈蒲筠籠。</text>
<title>贈別咸興驛子林德生</title>,<text>德生。咸興府屬驛咸原驛子也。余按本道。以馬頭從余行。凡十有三月。今聞余涉大海赴北京。來送余於平壤石多山。見余登船。乃去。自咸興至平壤。冒潦雨揭澗溪。出入山谷。迂道而來。一千餘里也。自石多山。至寧遠衛。海路四千餘里也。由海路而往。有往無還者。十常二三也。余年六十有二歲。素多疾病。在人世能幾時也。以今日之身。有今日之行。萬萬無一可冀也必矣。若德生者。其豈非無所爲而爲之耶。於是乎書。以爲之別云。時崇禎五年壬申秋七月旣望也。跋涉山谿遠送行。咸原溽雨隔箕城。三千里海孤帆轉。六十年翁百疾嬰。杜子句中翻覆手。翟公門下死生情。誰云馬卒能如此。薄俗堪留義士名。</text>
<title>戲答端川品官，校生，鄕吏，官奴等書。</title>,<text>品官金德峻，校生李重明等一百十四人及鄕吏，官奴等。收合白金。專人輸送。以備贐行之儀。戲題兩絶。謝其意而辭其物云。孤槎誰問雪盈簪。冷暖人情驗淺深。却怪端民念舊宰。萬重關路一籯金。三字名堂不易心。老來猶憶芥千金。裝囊欲貯諸君贐。恐遣山靈笑舊箴。</text>
<title>七月十六日壬子。晨起。與上使，書狀官曁一行員役。行三神祭。平壤石多山下海岸高岡之上。除地爲壇。乃大海龍王小星三神設祭之所也。赴京使臣乘舟下海之日。例必躬行祀事。潔誠祈禱云。</title>,<text>鷄鳴沐浴整簪紳。共掃山壇拜海神。雷雨龍王騰躍異。飆風箕伯簸揚頻。焚香祝史祈冥騭。捧幣齊官薦潔禋。行見鯨波淸似鏡。檣烏無恙入丹宸。</text>
<title>甑山李明宰 晉英 送酒餞行。分餽舟中人。</title>,<text>西河綠酒餽同舟。黃帽長年坐上頭。五十六人齊一醉。蒲帆飛度鐵山秋。甑山古號西河。鐵山觜在旅順口之西南。乃海路極險之地也。</text>
<title>到石多山口占</title>,<text>皤然六十二衰翁。一片征帆萬里風。寄語交親莫相憶。碧天星月照丹衷。聖朝無用鬢成銀。只合乘槎入帝宸。雪浪似山誰更怕。寸心曾不負蒼旻。石多山下海連天。西指中原在日邊。此去旅懷君莫問。黑風吹浪片帆懸。征帆初擧櫓聲齊。直指遼河落日西。欲向艫頭望京國。白波無際碧天低。</text>
<title>七月二十日丙辰。舟次椵島。</title>,<text>昔謁毛都督。轅門鎭海隅。九經春又到。三易帥相誅。寂寞龍蛇陣。蒼茫虎豹符。老儒空擊栮。誰斬大單于。</text>
<title>椵島書感。用前韻。</title>,<text>玉帛重溟上。煙塵大道隅。遼兵新梗化。胡羯久稽誅。國倚持戎節。民懷佩使符。箕王古封域。試覓姓鮮于。絶島西關外。窮荒北塞隅。國恩那可報。臣罪不容誅。九載重回櫓。三章乍解符。平生弦自佩。性比董安于。</text>
<title>舟中戲題</title>,<text>文藝初非冠世賢。敢言忠孝道終全。三朝歷職家徒壁。萬里御綸路是船。日月星辰天在上。蛟螭鯨鰐海無邊。直將微命輸王事。高枕篷窓晝自眠。鰈域微臣鶴髮疏。西行又入玉皇居。誰言渤海今浮鷁。每憶遼陽昔跨驢。禮部正郞兼御史。刑官參判假尙書。此身六十年堪笑。萬事都成一夢虛。萬曆辛丑夏。余差進賀使書狀官。赴皇京。路由遼東。雇驢騎行。時爲禮曹正郞。例兼司憲府持平。今以刑曹參判。假御禮曹判書。乘船渡海。入往中原。而年至六十二歲。故戲書以志云。</text>
<title>七月二十五日辛酉。次車牛島。</title>,<text>走盤山馬憶丁年。皓首今乘椵島船。彊縮忍拋遼異域。䘲纏羞戴虜同天。歸田晩計陶元亮。蹈海初心魯仲連。目斷鳳凰城下路。秋風獨立撫龍泉。</text>
<title>七月二十六日壬戌。阻風留車牛島三日。島屬平安道鐵山府。乃我國地盡之處。西則大海。北則島嶼。皆是遼東地也。</title>,<text>海闊東韓地盡頭。鐵山孤島號車牛。陽侯似識狐丘意。故遣西風逗客舟。</text>
<title>車牛島。遇西北風不止。</title>,<text>十日纔通一日程。西風却趁北風生。慣經平地行多阻。篷屋偏耽午睡淸。自石多山西至椵島。水程三百里。自椵島西至車牛島。水程一百四十里。若遇順風。一日可到。而余以七月十六日。始發石多山。西北風起。舟不得行。二十五日。始次車牛島。在舟中乃十日也。</text>
<title>車牛島舟中。遣懷戲吟。</title>,<text>人愁入海帆檣動。我喜登舟几席安。久謝醉徒仍止酒。遠離嬌妾倍加餐。心淸已覺睡無夢。事少偏忘身有官。最好天容與水色。柁樓長作畫屛看。俊氣平生隘八紘。一身無地豁幽情。方知鬱鬱人間住。不及飄飄海上行。眼絶小兒翻覆態。耳空諸子是非聲。槎頭背指蓬瀛近。欲拉群仙躡太淸。</text>
<title>七月二十九日乙丑。朝發車牛島。夕次鹿島。舟中北望義州。有感口占。</title>,<text>擧帆催趁曉暾昇。宿靄全消霽景澄。地豁龍灣山一點。天低鹿島浪千層。曾經遼柱歸仙鶴。會見莊溟起大鵬。古路至今連禹甸。不堪胡騎日憑凌。自車牛島西至鹿島。四百六十里。中有薪島，小獐子島，大獐子島。</text>
<title>鹿島舟中</title>,<text>老年曾厭走窮荒。却卸征鞍入海航。風浪西來秋皛皛。雲巒北去暮蒼蒼。箕封已盡父母國。遼界今爲戎狄鄕。欲斬單于獻天子。腐儒無路借干將。</text>
<title>八月初一日丙寅。避風。留泊鹿島。</title>,<text>萬曆辛丑初朝天。鞍山赫日徐着鞭。斯行却避犬羊窟。鹿島颶風催纜船。年今六十昔三十。路始二千終五千。男兒心瞻老益壯。直欲挈戈淸海堧。</text>
<title>八月初二日。朝擧帆將發。風逆仍留。</title>,<text>日出纜初解。風回帆却收。移橈尋港口。下碇避濤頭。遇境始堪喜。計程方自愁。滄波九百里。一十六維舟。自石多山至鹿島水程九百里中間阻風不得放船凡十六度</text>
<title>八月初三日。夕次石城島。是日朝。始得東南風。放舟而行。</title>,<text>廻波一何壯。兩日又停艫。獨對僕夫睡。忽聞舟子呼。東南風不止。六百里斯須。鼓柁過黃鶻。遼山生坐隅。自鹿島至石城島。水程六百里。石城北岸。乃遼東黃鶻島。</text>
<title>石城島舟中。戲占絶句。</title>,<text>積水涵空碧淼漫。衝風盡日不生瀾。船頭笑向篙師問。岳老胸襟較孰寬。碧海連天宿雨晴。中無一物點空明。船頭笑向篙師問。岳老胸襟較孰淸。</text>
<title>八月初四日己巳。大風雷雨。留石城島。</title>,<text>昨夕浪鋪練。今晨波湧山。風驅雨聲急。電掣雲氣頑。舵尾蹴回港。舫頭搥曲灣。蒼黃楫師語。怵惕篙子顏。天意變俄頃。衆生如等閑。老夫獨大笑。浮世本多艱。</text>
<title>八月初四日。夜宿舟中。夢聞亡友尹監司定卿 安國。 自北京回到關西。因忽驚覺而起。君曾爲德源府使。有淸德仁政碑。</title>,<text>鐵關遺愛立穹碑。駐馬春風淚濕衣。今日滄溟何處弔。夢中空報故人歸。鐵關驛。在德源府內。</text>
<title>八月初五日庚午。朝晴放舟。次長山島。至夕大雷雨。自石城島西南至長山島。水程三百里。</title>,<text>徹夕西南起大風。詰朝風自北回東。榜人捩柁乘潮上。舟子懸帆趁日中。巨浪初嫌經澒洞。洪波忽喜入浺瀜。晩來驟雨雷霆鬪。眞宰還應戲老翁。</text>
<title>長山島舟中。戲贈洪參贊，洪掌令兩公。</title>,<text>風蹴飛濤挾雨聲。幾人今日不心驚。莫言東岳先生老。好逐洪夫子竝行。碧浪高於碣石山。幾多愁去更愁還。若無七字東翁句。渤海風煙萬古閑。</text>
<title>八月初六日辛未。避風。留長山島。</title>,<text>大長山對小長山。高隴坡陀浸海灣。兩島作門分上下。一村無徑住中間。土宜豆黍居堪樂。人厭鷄豚賣不慳。曲岸況聞飛澇隔。泊船秋夜且開顏。</text>
<title>八月初七日壬申。舟中口號。七月十六日。始發石多山。乘舟浮海。今已二十日。計水程。僅至一千八百里云。</title>,<text>水路寧遠衛。四千餘里間。纔行旋告止。未往敢思還。惡浪固堪畏。順風今尙慳。入舟二十日。始得到長山。</text>
<title>八月初八日癸酉。阻風。仍留長山島。</title>,<text>曉起問三老。惡風今更吹。山前白日出。天際黑雲垂。已矣同行者。吾其任所之。船窓對漚島。且可一題詩。</text>
<title>長山島舟中遣興。復用石城島韻。</title>,<text>天高只有日。海闊更無山。身自與雲遠。心非如石頑。忽逢靑草岸。共泊白沙灣。卷幔且游目。扣舷時解顏。躍波認魚樂。眠渚見鷗閑。正愜平生趣。聊忘此路艱。西泊石門島。北瞻狼子山。謳吟天子聖。戰鬪羯奴頑。豕突塵飛塞。鯨噴浪蹴灣。泛槎今白首。馳傳昔朱顏。楚獄英雄困。燕歌志士閑。何由叫閶闔。一劍濟時艱。</text>
<title>留泊長山島。北風連日不止。舟人禱于三官廟。戲示同行諸君。廟在島上。乃天地人三神云。</title>,<text>獨島三官廟。危檣八月舟。廻風無日定。激浪與天浮。我已忘生死。君何問去留。不須煩禱祀。人世本悠悠。</text>
<title>長山島舟中卽事</title>,<text>艤船唯待掛帆行。誰向窮溟預問程。天柱曉傾驚浪湧。地輿宵轉怒濤鳴。每呼水吏占風候。獨對通官記島名。艫上長年諳海事。賽神常趁日初生。</text>
<title>八月初十日乙亥。朝起作。</title>,<text>去國垂三月。逢秋屆四旬。海陰衣裌早。風逆繫舟頻。道路炎涼日。朝廷寵辱身。人生各有命。不必祭波神。船人好祈禱。每朝祭海神。尙無靈應故云。</text>
<title>八月十一日丙子。午驟雨。雲霧晦冥。雷霆大作。極可畏。俄而雨止。天無點雲。海山如洗。喜甚口號。時留長山島</title>,<text>龍公不解客心催。更遣行船滯曲隈。霹靂一聲驅雨過。波濤三面蹴天回。雲容霧氣須臾滅。海色山光表裏開。安得長風起東北。短帆斜掛着蓬萊。登州城中有蓬萊縣。本漢東萊郡。城北山上。又有蓬萊閣。</text>
<title>八月十四日己卯。夜坐對月。戲占一律。阻風長山島。時已十日。廣鹿島在於西南間。東南東北風。可以張帆進抵。而西北西南風。連日大吹。舟逆不得行。同來各船。屢設祭三神。禱祝無驗。故篇末云。</title>,<text>東南風去西南止。西北風留東北行。行止去留吾有待。東西南北汝誰令。縻舟七日又三日。詠月四更仍五更。侗子祝神徒自苦。聽天寧識壯夫情。</text>
<title>八月十五日庚辰。晨起戲吟。</title>,<text>朔風吹浪拍行舟。十日都無一日休。長島有神應好事。強留東叟詠中秋。</text>
<title>八月十五日。東北風乍起。午發長山島。行向廣鹿島。至夕潮退。西風繼作。留泊海中小島。船上夜吟。用前韻。小島。或稱小廣鹿島。</title>,<text>前島曾聞廣鹿名。東來十日始西行。遲遲却復同尼父。急急無因似律令。潮落風高依小嶼。參橫斗轉度深更。一年最好中秋月。誰識孤舟遠客情。</text>
<title>八月十五日。舟中夜坐。對月戲賦。是夕天陰。雲霧相蔽。及至夜深。北風甚勁。六合如掃。月色極佳。</title>,<text>白玉輪高夜輾遲。層霄巨海碧琉璃。不因薄霧初成障。那解長風特效奇。秋月曾遺木華賦。洞庭徒入謝莊詞。天公萬古應留恨。故遣東翁此詠詩。</text>
<title>中秋月夜。舟上作。</title>,<text>北來風伯送嫦娥。屛翳黃昏悔作魔。海闊本知爲物巨。月明方見此宵多。靑山魍魎愁丹壑。黑水鯨鯢舞白波。玉露滿衣涼徹骨。孤槎西上到銀河。白露如珠滴太空。乾坤無閡闢鴻蒙。虹蜺霹靂明昏變。河漢滄溟上下通。萬里天長唯見月。三更海晏不生風。龍鍾健筆終何用。此夜詩爭造化工。末聯。一作扁舟此夜東韓客。跪詠新詩向紫宮。東海若無中秋月。碧波千古空煙雲。中秋若非東海水。氷光萬里皆塵氛。金風玉露幾今夕。桂棹蘭橈唯此君。欲題新句記淸景。名姓恐敎天下聞。憶凭熊軾到龍城。夜上譙樓待月明。軍壘旆旌分組練。妓筵琴瑟間簫笙。鳳池別駕初連榻。麟閣元戎屢擧觥。去歲俊遊今似夢。扁舟空趁海潮行。右記去年中秋巡到鏡城。與兵使李公沆，判官李君烓。翫月同醉也。三韓絶塞木郞城。海月中秋一鏡明。赤幘軍伶白鶴鼓。碧衫官妓紫鸞笙。東西斥候皆高枕。文武賓僚徧巨觥。誰道圃欒兆今夕。舞筵曾唱棹歌行。三韓絶塞。一作弁韓雄府。一鏡一作玉鏡。右同上憶鏡城舊遊而作。</text>
<title>中秋對月。復用河字韻。</title>,<text>月宮秋淨怨孀娥。遞遣人寰破睡魔。丹桂影浮星點少。白蓮香濕露華多。明翻烏鵲林生籟。冷蟄魚龍海偃波。子夜木蘭舟上立。鳳城臺殿隔天河。</text>
<title>八月十六日辛巳。曉遇東風。朝到廣鹿島。西風又起。留泊有作。七月十六日。始登船。今已卅日。</title>,<text>一月舟中宿。三秋海上行。衣巾蒸澤氣。枕席震濤聲。膈冷餐常吐。身欹坐不成。疾風吹更逆。安敢卜前程。自長山島西南至廣鹿島。水程二百里云。</text>
<title>舟中夕望 三山島。東望白洋中。</title>,<text>日落玄雲合。風生白浪翻。孤舟何處泊。不復見乾坤。</text>
<title>舟中夜坐 八月十六日。西風旋止。轉作北風。朝發廣鹿島。行向三山島。及午風微。留泊海中。晡遇風利。掛席而行。夕過三山島。夜過海城島。晩次平島。自廣鹿島。西至三山島。水程三百八十里。自三山島。西至平島。水程一百玉十里。或云二百里。我國船人所稱龍王堂。在於三山島，平島兩島之間。</title>,<text>日暮風猶利。張帆信夜行。無人能記里。有嶼不知名。海靜潮初退。天淸月又生。三山島忽過。舟似一毛輕。</text>
<title>八月十七日壬午。雨留平島。</title>,<text>去亦哦詩住亦哦。一扁舟外幾風波。八叉島月三山雨。始識皇天餉我多。八叉島。在長山島西南間。</text>
<title>八月十八日癸未。阻風戲詠。</title>,<text>一帆高掛兩宵中。底事西風不復東。平島亦非神作惡。也應求句挽詩翁。</text>
<title>戲贈洪參贊洪掌令</title>,<text>八月十六日。晡遇北風。參贊掌令及余所乘之船。一時齊發於三山島。東邊海中。掛席夜行。余則船行甚疾。十七日鷄鳴。先到平島。參贊掌令。則船行頗遲。夜深風微。留泊於三山島北岸港口。十七日朝。猝遇狂風。大雨如注。舟不得行。十八日夕。始到平島。參贊掌令。皆好祈禱。屢設神祭。余獨不爲。人皆以事不知爲咎。今則兩公所乘之船。反出於余船之後。加以經風浪之險。良可一大噱也。故戲占絶句。以爲後日之覽云。風送三船趁一時。一帆何疾兩帆遲。諸公枉費祈神力。不及癡頑事不知。</text>
<title>八月十九日甲申。朝遇東北風。午到旅順口。自平島。西至旅順口。水程四十里。中有龍王堂。在於北港。</title>,<text>柁工晨起叫篙工。半是東風半北風。促掛雙帆向西去。黃金山下日纔中。黃金山。在旅順東岸之上。</text>
<title>旅順城下。泊舟遣懷。</title>,<text>浮生無蔕似飄塵。一瞥羲娥轉兩輪。春雨咸關軺啓路。秋風遼海舶迷津。衰年霜髮隨身遠。絶域雲山入眼新。榮悴元知有定分。敢將行止謾尤人。</text>
<title>八月二十日乙酉。朝入旅順。城中見黃都督一行。路狀未及受出。不得發船。二十一日。風雨大作。二十二日。西風不止。二十三日。仍留城下。都督黃公名龍。時自椵島。移鎭是城。</title>,<text>十日長山二日平。平島 更堪三日此縻舲。旅門 旅順港口。舟人皆稱水門。 巨港今雖到。鐵角 鐵山觜。乃海路極險之處。山如口角。故以觜爲名云。 回崎尙未經。高浪駕天風淅淅。亂雲籠海雨冥冥。覺華前路何時達。一月行曾九島停。自石多山。至旅順口。水路所經。身彌島，椵島，車牛島，鹿島，石城島，長山島，廣鹿島，三山島，平島共九島。自七月十六日。至八月十九日。乘船已過一月。曾於每島。阻風停舟故云。</text>
<title>八月二十三日戊子。旅順口舟中。</title>,<text>聞說登州破。萊城又被圍。遼民仍作逆。漢將未宣威。列島人情變。中華土俗非。水程何日盡。無地避危機。</text>
<title>八月二十五日庚寅。夜遇東北風起。發舟出港。時留旅順城已六日矣。</title>,<text>三日復三日。北風還北風。雷車轟大壑。雪屋矗層穹。所懼淹明命。誰思護薄躬。夜深天借便。孤棹逐征鴻。</text>
<title>八月二十六日辛卯。阻風鐵山觜。自旅順口西。至鐵山觜。水程四十里。七月十六日。始乘船。今已四十日也。</title>,<text>涉海三千里。登舟四十朝。每看垂死急。方覺去生遙。鼇島秋陰晦。鮫宮夜動搖。前途今尙遠。颶起又停橈。自石多山。至鐵山觜。大抵水程二千六百十餘里云。</text>
<title>八月二十七日壬辰。舟中夜吟。</title>,<text>少小猖狂晩放慵。鬢毛無愧雪髼鬆。家中幾破萬金產。世上不求千戶封。麋鹿鳧鷖滄澤岸。薜蘿松桂白雲峯。白雲臺在三角山 今來一艓鐵山觜。三夜臥聽風浪舂。</text>
<title>鐵山觜舟上。復用旅順城下韻。</title>,<text>幾年遼塞靜胡塵。秋月舟中再滿輪。虎窟連關山有障。鯨波蕩日海無津。老身許國心逾壯。絶境題詩語自新。鐵觜忽經風雨夜。也非虛作太平人。</text>
<title>八月二十八日癸巳。朝遇東風。初發鐵山觜東岸。及午風逆。還泊西岸。復用停字韻。</title>,<text>相風竿靜海潮平。催喚篙人早肅舲。方位僅能分象緯。土疆元不屬圖經。山前怒浪初噴薄。天末頑雲忽窅冥。捍索却收回別港。坐看孤雁去無停。</text>
<title>鐵山觜船上。戲題絶句。投諸海中。</title>,<text>子孝臣忠與弟恭。日星曾照此心胸。已知六十年無愧。一首新詩賽海龍。</text>
<title>八月二十八日夕。雲物甚惡。大風將起。趣櫓夜行。移泊羊頭凹。自鐵山觜。西北至羊頭凹。水程二十餘里。</title>,<text>鐵觜浪最急。羊頭波較平。日邊雲氣暗。天際電光明。三老忽驚叫。一更方趣行。鳴橈去達曙。故避惡風生。</text>
<title>八月二十九日甲午。微雨。留羊頭凹。</title>,<text>海道異平陸。尺波難自通。四旬徒費日。五兩幾占風。臲卼死生際。劻勷晨暮中。北睋南汛口。凍雨又漫空。</text>
<title>八月三十日乙未。朝遇西南風。午過雙島。夕次南汛口。是日海中。風浪極險。自羊頭凹。西北至雙島。水程二十五里。自雙島。西北至南汛口。水程四百餘里。</title>,<text>別島秋毫小。戕風起海濱。目中皆黑水。頭上但蒼旻。巨浪崩騰急。孤舟出沒頻。梢工例歌笑。到此泣祈神。</text>
<title>猪毛島洋中口占 島在雙島之北。相去二十餘里。</title>,<text>黑浪翻時白浪頹。湧如山處殷如雷。帆檣不定全欹側。盡日風中去却回。</text>
<title>九月初一日丙申。南汛口。待風艤船。</title>,<text>今日是九月。一秋餘幾時。船中兩晦朔。岸上半華夷。迅澓行逾惡。長風待每遲。女兒河最遠。利涉且難期。女兒河。在寧遠衛西城外。</text>
<title>九月初二日丁酉。大雷雨。留泊南汛口。</title>,<text>風濤日夜泥常程。七月舟仍九月行。海若不知王事急。更敎雷雨阻寧城。寧城。乃寧遠衛。而寧遠衛。乃下舟登陸之處也。發南汛口。至寧遠衛。乃是順風一日程故云。</text>
<title>南汛口舟中復用鹿島將字韻</title>,<text>松菊山居徑久荒。北軺纔返促西航。下僚拓落慙腰紫。中歲淸狂憶臂蒼。朔雪早飛靑海路。溟波遙接白雲鄕。家兄此日應相望。絶島題書未寄將。</text>
<title>九月初四日己亥。夕遇西南風。放船南汛口。夜二鼓。南風大起。掛席渡海。直抵覺華島。日初出矣。自南汛口。北至覺華島。水程或云六百里。或云八百里。或云一千餘里。島在寧遠衛南港之中。</title>,<text>四望天無際。三更斗正中。艫頭向北陸。帆腹滿南風。大海成平地。微誠徹上穹。西投覺華島。晴旭始生東。</text>
<title>覺華島舟中書事</title>,<text>七月十六日壬子。發平壤石多山。九月初五日庚子。到寧遠衛覺華島。初八日癸卯。登陸入城。在舟中凡五十一日。梧桐初落浿江城。遼岸蝦蟆缺又盈。鯨渤三千里潮汐。鳧舟五十日陰晴。怒霆擊水天關破。狂颶衝山地軸傾。篙子今朝始相賀。茲行恐懼冠平生。</text>
<title>九月初八日。出舟入寧遠衛。</title>,<text>恭承王命奏皇京。白首朱炎入海行。颶母掀波坤軸轉。雷公劈浪日輪傾。曾無一事欺天地。幸有三神護死生。寧遠城西菊花節。舊時亭長笑相迎。</text>
<title>九月九日</title>,<text>塞鴻飛斷夕陽邊。一望鄕山路四千。渤海風濤蛟鰐窟。遼河氛祲犬羊天。黃花幾處開佳節。白帽何心落暮年。忽憶雉城今日會。錦筵絲管擁戈鋋。雉城。乃鏡城古號也。</text>
<title>九月十六日辛亥。留寧遠衛。黎明。天乍雪。至夕。水微氷。去歲是日。發吉州城津。踰磨天嶺。次端川。</title>,<text>北岳朝飛雪。南河夕結氷。寒雲四面散。霽月一輪升。遠役何時了。羈愁在處增。去年當此日。伊板嶺晨登。伊板嶺。乃磨天嶺古號也。</text>
<title>九月十九日甲寅。發寧遠衛。憩沙河所。宿東關驛。余於萬曆辛丑九月十九日癸丑。朝發中後所。午憩曹莊驛。夕宿寧遠衛。前後三十二年之間。往來日月。乃與之相同。故書以志之。沙河所。乃中右所也。</title>,<text>辛丑九月十九日。東歸夕宿寧遠城。如今九月十九日。午辭寧遠城西征。山河不改暝煙起。日月相同秋雁橫。獨恨書生鬢成雪。遼州又入女眞營。</text>
<title>九月二十日乙卯。曉發東關。過中後所。乃杏林也 午憩沙河驛。過狗兒河。夕次前屯衛。別號古端州</title>,<text>陸乘車替水乘舟。此去浮生幾日休。塞雪漫山犯星發。海潮衝島守風留。每憂旅魄埋魚腹。誰厭行塵撲馬頭。一望皇城尙千里。老懷無復問淸秋。</text>
<title>二十一日丙辰。過高嶺驛。午憩中前所。宿山海關外羅城。道中述懷。東自寧遠衛。西至山海關。自經奴賊長驅蹂躪。二百餘里之間。各鎭城堡。盡爲頹毀。諸店鋪舍。太半焚燒。人民生聚之盛。無復如曩歲所見也。</title>,<text>杏林曾策北歸驢。西指楡關此駐車。傍塞驛程皆有店。連年兵火半成墟。心同萬里城猶壯。鬢與三秋葉共疏。樽俎折衝誰更在。至今遼野入穹廬。</text>
<title>二十二日丁巳。入山海關。</title>,<text>三十年前鬢如漆。走馬九月朝天廻。三十年後鬚如雪。乘槎九月朝天來。遼水至今何蕩潏。遼山依舊空崔嵬。關門小吏不相識。按劍獨望單于臺。</text>
<title>贈趙秀才鉞</title>,<text>山海關內。雲野趙公鶚。乃舊時主人翁也。雲野曁其子以旌，以旂，孫國璧，國瑬，國。皆已歿。國璧。乃以旌長男也。生一男調元。字顯吾。年今三十二歲。係武生。以旌次男國㻾。今改名錦。字德恒。年今三十三歲。係庠生。生二男。長曰世潤。次曰世法。以旂之子國璽。今改名鉞。字德溥。年今三十五歲。係廩生。生二男。長曰世澤。次曰世沛。時在雲野所居之里。鉞聞余至。輒來相訪。因折其廬舊種菊花。見慰旅次。意甚勤款。聊題近體詩一首以謝之。執玉西來入帝州。東莊下榻許淹留。一家父子今三世。萬里山河又九秋。獨客形骸元土木。諸孫詩禮是箕裘。逢君最喜高風在。手把黃花慰白頭。</text>
<title>題趙雲野舊宅</title>,<text>老郞曾入漢關初。雲野先生此接裾。黃卷聖賢承世業。靑衿子弟冠鄕閭。淸樽送客求新句。遠路逢人寄異書。三十二年身再到。菊花依舊照空廬。雲野餞我。求詩甚懇。後因貢使。見寄書籍。故頸聯云。</text>
<title>范家店。贈別穆秀才爾琯。</title>,<text>秀才字獻九。乃山海衛庠生也。生於萬曆丁酉。年今三十有六。爲人不羈。頗能文。世居山海關內。因趙鉞來見余於旅舍。蓋以其子爲鉞壻。故聞余來也。及余行。又與鉞携酒饌。追送余於范家店。余愛其人而感其意。遂題此以別云。穆生辭醴後。千載仰高名。幸見玄孫在。能追白叟行。詞源傾浩汗。俠氣吐崢嶸。野店三竿日。偏添惜別情。</text>
<title>九月二十五日庚申。發山海關。憩范家店。宿楡關店。</title>,<text>關外天寒雪片飛。關中河水漾淸暉。平郊霜葉初黃落。古塞雲山半翠微。鄕近帝畿文物盛。店多商戶野氓稀。市樓處處饒鮭菜。南北征人到似歸。</text>
<title>九月二十六日辛酉。午憩雙望鋪。夕宿永平府。</title>,<text>曾秣征驢此郭東。驛亭重到又秋風。閭廛撲地笙歌裏。第宅連雲錦繡中。今日頹垣集鼯鼬。幾人枯骨掩蒿蓬。太平時事飜如夢。何恨春官作老翁。虜龍古縣北平城。天府雄藩拱帝京。絶漠羯奴穿漢塞。神州民物墮秦坑。中朝誤殺袁經略。上將爭傳祖摠兵。幸賴皇靈同電掃。丘墟滿目尙堪驚。</text>
<title>九月二十七日壬戌。早發永平府。渡大灤河，小灤河。午憩野鷄坨。過沙河驛，七家嶺，新店堡。夕次榛子鎭。</title>,<text>野闊寒雲重。風高老木疏。幾年經賊騎。無處駐征車。堡號傳新店。城形作古墟。行行一百里。不復見人居。</text>
<title>九月二十八日癸亥。早發榛子鎭。過豐潤縣。午憩高麗鋪。夕宿玉田縣。次庠生李克任韻。萬曆辛丑秋九月。曾宿是縣東店閑人高秉玉家。今者再到。店已易主。隣有庠生姓李。名克任。字擔荷。生於庚戌歲。年今三十有三。來見余。以紙筆書字問對。意甚殷勤。卽賦一絶句以示。輒用其韻而謝之。</title>,<text>玉田東店又秋涼。三十年添白髮長。當日主人無處問。喜君新句冠詞場。</text>
<title>九月二十九日甲子。早發玉田縣。過樂山店。午憩別山店。過蘇州。夕次邦均店。自永平府。西至榛子鎭。一百二十里。自榛子鎭。西至玉田縣。一百三十里。自玉田縣。西至邦均店。一百里。連三日戴星而行。</title>,<text>孤竹城南店。漁陽驛北橋。碧空寒窅窅。黃葉暮蕭蕭。景短晨興急。郊長夜宿遙。老身翻自哂。無負聖明朝。</text>
<title>九月二十九日。邦均店。夜坐口占。是日秋盡。七月初一日。曾留平壤。</title>,<text>九月今宵破。長途過一秋。煙霜薊門郭。風雨浿江樓。地遠無歸夢。身衰自別愁。更堪孤店樹。疏葉響颼颼。</text>
<title>十月初一日乙丑。午憩三河縣。夕次夏店。西距北京八十里。</title>,<text>始擁冬裘日。翻敲夏店門。旅程兼海陸。時候變寒溫。詎敢言身事。終難答國恩。皇城行已近。却似到鄕園。</text>
<title>十月初二日丙寅。渡潞河。入通州。</title>,<text>再踏燕京路。山河日望通。驛亭先落日。官渡後秋風。虜騎曾經地。儒冠謾作翁。名州盛文物。猶喜昔年同。</text>
<title>十月初三日丁卯。宿皇城朝陽門外。翌日戊辰。入玉河館。</title>,<text>輔价觀周憶盛時。秦城重入恨全遲。北宸已歷三皇帝。東徼猶屯一小夷。身度海中心尙壯。憂先天下事多危。平生慷慨淸邊策。白首無因獻赤墀。</text>
<title>十月初八日壬申。詣闕。行見朝禮。光祿寺設欽賜酒飯於闕左門內。</title>,<text>長樂鐘鳴曉漏殘。大明門下集鴛鸞。雲開白玉擎天柱。日上黃金捧露盤。萬里再朝皇極殿。十年三拜小秋官。回看東渤身如夢。法酒春濃北陸寒。</text>
<title>館中記事</title>,<text>堵峻三光翳。波平六合浮。誰云鎖深館。不及駕輕舟。事異觀周樂。身同泣楚囚。旅情空念昔。辛丑月明秋。</text>
<title>十月十五日己卯。玉河館。夜坐對月。六月之望。在平壤練光亭。七月之望。在平壤石多山。八月之望。在小廣鹿島舟中。九月之望。在寧遠衛城內。一出王京。三變天時。月又彀矣。書以志之。</title>,<text>弘濟院前烘赤曦。朝陽門外凍雲垂。四時遠路三移律。一月高空五轉規。練閣石村那更說。海槎遼堞尙堪悲。玉河今夜瞻沙峴。却喜生還自有期。</text>
<title>玉河館。奉贈冬至使李參議 善行 仲吉。參議先伯氏參判伯吉與我同榜擢第。</title>,<text>桂籍聯名己亥春。金池異骨石麒麟。黃壚隔世風流絶。白首逢君氣味親。廣鹿島雲連海浪。窟龍山月傍胡塵。幾時歸把城南酒。却話燕行共苦辛。</text>
<title>玉河館。奉贈冬至書狀官李佐郞 慶相 汝弼。君乃石泉李承旨 廷馦 之從孫也。余與承旨公。未嘗識面。萬曆辛丑秋。承旨以冬至書狀官。來自龍灣。余以進賀書狀官。回自北京。始得相遇於遼東懷遠館。今者余與君亦未嘗識面。是歲六月。余以奏請副使。先到平壤府。宿留練光亭。君時爲騎曹郞官。以冬至書狀官。七月追至。始得相見。遂相繼乘船。九月。同渡遼海。乃於十月。又相繼入北京。同寓玉河館。前後朝天之行。與君家祖孫。邂逅團欒。是天幸也。余於辛丑年。春秋三十有一。君生於萬曆壬寅。今亦三十有一歲。抑豈非一奇事也。聊占近體詩五十六字。以爲後日之覽云。</title>,<text>憶吾雙鬢似君靑。三十當時又一齡。石友始逢懷遠館。騎郞今枉練光亭。鳳城雪月還聯榻。鯨海雲濤共駐舲。定識兩家天幸在。禿翁休厭託忘形。</text>
<title>題航海朝天圖</title>,<text>萬里乘槎八月天。飛濤日夜蹴星躔。鐵山雲駁帆齊擧。華島風回纜竝牽。義重君臣誰擇事。情深兄弟各忘年。鮫綃雁出魚龍窟。付與兒孫要世傳。</text>
<title>十一月初一日乙未。玉河館戲吟。時館門牢鎖。防範日嚴。人皆鬱鬱。不堪其苦。</title>,<text>人世本來窄。莫嘆扃館門。心從苦得樂。耳向靜生喧。榮悴固外物。是非無定論。去留皆委命。堅坐了朝昏。</text>
<title>玉河館書感</title>,<text>老疾纏身旅夢驚。玉河西館對寒檠。人才未可分成敗。世道誰能一死生。紫陌紅塵小兒事。靑天白日丈夫情。何時歸臥東峯下。更聽松風雜澗聲。</text>
<title>除夜</title>,<text>一點寒燈手剔頻。明朝六十又三春。篇章獨埒天庭使。計策曾傾日域賓。豈有姓名垂宇宙。尙無功業畫麒麟。烏蠻古館傷頭白。只爲蒼生不爲身。</text>
<title>癸酉元日癸巳。詣闕朝賀。</title>,<text>閶闔晴開玉殿遙。平明仙蹕下叢霄。千齡接統三元日。四海輸琛萬國朝。羽衛分庭龍馭輅。宮懸合樂鳳儀韶。箕封遠价頭如雪。稽首丹墀共祝堯。</text>
<title>正朝憶仲氏。奉示洪參贊。</title>,<text>宿昔元無弟。如今只有兄。兩身分萬里。衰齒遇新正。我每懷坡館。君應憶麗京。當時別離色。隔歲益關情。奉表來時。我仲氏追至坡州。公兄金城縣令追至松京而去故云。附次韻看雲應憶弟。夢草每思兄。一別驚周歲。三陽値夏正。陟岡瞻故國。同被阻神京。萬里層霄月。分明照兩情。月峯</text>
<title>人日憶仲氏 是日。乃仲氏初度也。</title>,<text>羈心何事獨悽辛。正見陽和着物均。浮世百年如過客。新春七日又逢人。建牙關路迷歸夢。執玉皇都滯病身。坐誦棣華詩引領。壽觴連歲負初辰。</text>
<title>正月十四日丙午。大雪。自到北京。一冬無雪。</title>,<text>新歲經旬臥曲肱。擁裘今日強晨興。帝城冬暖庭無雪。旅館春寒硯始氷。飄砌乍驚花着片。壓簷尤喜玉成層。獨哦詩句憑誰話。百病羈身一老僧。玉京爲客久離群。坐聽晨鐘到夕曛。臘月曾無一點雪。春天初見萬重雲。隔窓灑急寒聲徹。連塢鋪平暝色分。眞宰丁寧助詩興。故敎滕六勒東君。</text>
<title>元夕小雪</title>,<text>燈市笙歌徹夜喧。蒲團獨坐鎖重門。天公定識羈人意。故遣飛霙作上元。</text>
<title>正月二十七日己未。對雪。用蘇東坡叉字韻。</title>,<text>曉鷄初叫又昏鴉。壯士何能挽日車。老境身爲燕地客。春城雪似漢陽花。瓊臺玉宇神仙窟。桂酒薰爐富貴家。一紀遼河陷胡羯。銜枚直欲渡三叉。三叉河。在遼東牛家莊西。客堂匡坐數歸鴉。墻外通衢響麴車。春日忽飛千里雪。玉梅相映萬株花。不愁東郭先生履。却訝西湖處士家。遙憶山園久無主。洞門氷塞石溪叉。余家在墨寺洞叉溪之下。亂撲層城起暝鴉。平堆綺陌斷香車。渴喉不羨金莖露。病眼偏驚玉樹花。蓑唱忍寒漁子艇。茗煙添興翰林家。一窓午夢飜成魘。銀浪猶疑島八叉。長山島南港外。有八叉島。</text>
<title>玉河館。雪中遣興。去歲冬暄。臘後始寒。及至新正。一月五雪。</title>,<text>臘破寒初重。春生雪正多。廣庭鳴淅瀝。虛館舞婆娑。隔幌催幽興。臨窓忍宿痾。弊貂身事遠。空憶漢江蓑。</text>
<title>正月三十日壬戌。天氣暄和。</title>,<text>九十陽春日。三分減一分。雪晴花信見。風暖鳥聲聞。旅邸經冬月。鄕關隔海雲。何時捧鸞誥。歸報聖明君。</text>
<title>二月初二日甲子。留玉河館。</title>,<text>元朝元夕忽已過。二月二日空復留。風暄絳河宿凍解。雪霽靑陸新陽浮。乾坤萬物摠春氣。老病一身唯客愁。北宸鸞綸幾時降。曉夢長繞東歸舟。</text>
<title>二月初三日乙丑。雪復作。</title>,<text>去月氷全解。今朝雪又飛。靑陽失春信。白帝弄陰機。定有天心在。其如物候非。經年坐深館。且喜玉成圍。</text>
<title>二月初四日丙寅。釋悶有作。</title>,<text>久客三冬日。新年二月天。人生有定命。世事且隨緣。桂玉烏蠻館。魚龍渤海船。奚奴不解意。却怪課詩篇。</text>
<title>二月初五日丁卯。詣闕領賞。是日。孔提督乃於闕內禮部朝堂門下。捧出欽賜織金紵絲衣綵段折鈔絹等物點給使臣書狀一行員役。各有差。</title>,<text>玉殿金門啓曙暉。春官點簿賜宮衣。龍綃綵翦鮫人室。鳳錦香分織女機。聖德似天流惠澤。微臣如草被榮輝。遐方永作傳家寶。舁下彤墀拜舞歸。</text>
<title>二月初六日戊辰。留玉河館。遣懷率題。</title>,<text>觸熱王畿似隔晨。帝城天氣入春新。生年已過雙辛未。客日還逢五戊辰。粗護病骸資藥力。強排愁緖費詩神。咸關去歲聞歸雁。猶向狐丘愧此身。</text>
<title>譯官趙宗益。買得梅竹小雀畫絹一幅。乃名筆也。乞題其上。聊賦兩絶。</title>,<text>煙梢半濕湘江雨。雪萼初開庾嶺春。何處飛來野田雀。太倉無意逐紅陳。一日此君何可無。梅兄風韻與之俱。良工只認山禽意。不識人間有老夫。</text>
<title>二月十五日丁丑。朝詣皇極門。領誥命。十六日戊寅。晨詣會極門。領勅書。</title>,<text>天門九扇闢淸晨。象服祗承寶命申。吏部春官頒鳳誥。翰林中使捧鸞綸。奉先禮備明君孝。字小恩加聖帝仁。想到漢陽城裏日。寵章韶景一時新。</text>
<title>二十四日丙戌。晨詣闕辭朝。午進禮部辭堂。</title>,<text>帝京春氣早。二月杏舒紅。紫誥宣皇命。蒼旻鑑聖衷。淸晨辭北闕。亭午出南宮。遙想歸朝日。天顏喜感中。</text>
<title>留辭禮部孔主事</title>,<text>一託帲幪。五缺蟾蜍。仁風荐被。明月續投。蟹眠鵝黃。曲軫旅瑣。糜身莫報。刻骨何忘。弦矢遽分。天壤永隔。桑楡景迫。後期無日。瞻仰高山。倍增怏悒。方言不同。寸心難吐。敢綴蕪詞。冀垂炳察。黑貂裘弊滯京華。墻仞依仁禮數加。江漢濯襟懸霽月。雲霞繞筆吐天葩。歲闌朱邸擎春酒。冬至彤庭挹曉茶。此去便同兒女戀。白頭無復上仙槎。</text>
<title>二月二十六日戊子。出皇城崇文門。用辭朝韻。</title>,<text>御柳千條綠。祥雲一朶紅。老年紆寵命。昭代罄微衷。鳳誥榮箕甸。鵰衣謝漢宮。淸明好風日。走馬出關中。</text>
<title>崇文門外。馬上口占。用觀生孔主事贈別詩韻。</title>,<text>屬國東溟路。神京北斗城。蓬萊五雲隔。葵藿寸心傾。帝道乾坤大。皇猷日月明。容臺終協贊。遠慰聖君情。附原韻玉佩辭麟閣。金鑣出鳳城。人從天際別。酒對夕陽傾。千里春風度。一鞭曉月明。柳靑延鷺堠。處處掛離情。</text>
<title>二月二十七日己丑。次通州。去歲十月初四日戊辰。到玉河館。今二月二十六日戊子。竣事而行。在館中一百四十日。</title>,<text>一百四十日。玉河深館中。重門不得出。勺水僅能通。坐臥若羈縶。視聽成瞽聾。誰知有今夕。策馬逐飛鴻。</text>
<title>二月二十八日庚寅。朝微雨。發通州。渡潞河。過夏店。夕次三河縣。</title>,<text>齊捧天書出帝閽。潞河催渡走周原。春風拂面和無力。曉雨沾衣細着痕。綠柳似誇含淑景。白頭偏感荷皇恩。薊門官道平如砥。行過旗亭日未昏。</text>
<title>二十九日辛卯。朝發三河縣。渡草河。午憩邦均店。過薊州。次別山店。</title>,<text>寥落三河縣。淸明二月天。深溝朝結凍。遠樹晩生煙。店古民風異。春寒土候偏。帝州行已慣。隨處認山川。</text>
<title>別山店。夜起聞雁。是夕夢還王京。</title>,<text>二月人東走。三更雁北飛。途從潞陵闊。亭到薊垣稀。野樹含春雨。莊煙起夕暉。經冬鎖蠻館。今夜夢先歸。</text>
<title>三月初一日壬辰。朝發別山店。過彩亭橋。午憩玉田縣。夕次高麗鋪。去歲九月晦。曉發玉田。午憩別山。夕次邦均店。故篇內云。</title>,<text>晩投別山店。早度彩亭橋。霜重凋桑葉。風輕颺柳條。九秋道去歲。三月屆今朝。日夜催歸意。貪程不厭遙。</text>
<title>高麗鋪口號</title>,<text>遠離鄕國滯孤身。歸路心驚見似人。古鋪翻傳號高麗。一般村柳十分新。</text>
<title>三月初二日癸巳。朝發高麗鋪。過豐潤縣。午憩榛子店。夕次野鷄坨。</title>,<text>午過榛子店。夕到野鷄村。桑落陰風冷。鳩鳴麗日暄。老形增甲子。長路極乾坤。所喜擎綸綍。驅馳不敢論。</text>
<title>三月初三日甲午。朝發野鷄坨。過大小灤河。午憩永平府。過蘆峯口。夕次撫寧縣。有懷家鄕脩禊故事。馬上口號。</title>,<text>北地中原路。東風上巳時。野桃紅未拆。河柳綠初垂。俗異蘭亭序。鄕非洛水詩。老來兄弟隔。今日轉堪悲。</text>
<title>三月三日。永平道中作。</title>,<text>九月九日寧城鋪。寧遠衛 三月三日灤河渡。秋天杳杳鴻雁群。春霧濛濛楊柳樹。龍山落帽人安在。洛水流觴俗非故。殊方處處絶朋親。令節年年走道路。黃埃滿面形變黑。碧石傷心髮垂素。漢陽隔海何時歸。征鐸丁東驛亭暮。</text>
<title>留贈明宇蕭知縣</title>,<text>君名奇棟。明宇。其號也。世居撫寧縣。年今三十歲云。時適相遇。愛其爲人甚奇偉。乃以銀粧刀一柄。持贈作別。右北平西縣撫寧。酇侯門戶世流名。春風淑節重三日。國士瑰姿第一英。說話不同神錯莫。肺肝相許氣縱橫。古來傾蓋成親故。留與吳刀替越盟。</text>
<title>三月初四日乙未。朝發撫寧縣。過楡關店。午憩深河驛。過范家店。夕次山海關。是日天陰。路中述懷。</title>,<text>帝畿寒食日暄姸。行渡河津向海堧。雲氣作濃天欲雨。野形偏闊樹如煙。不愁征馬經春後。誰羨歸鴻到客先。若得片帆風與便。浿江應見月輪圓。</text>
<title>山海關。書示穆獻九，趙德溥兩生。</title>,<text>一日驅車一百里。薊門芳草接楡關。蒼顏轉皺鬢轉白。九月征人三月還。</text>
<title>三月初五日丙申。留山海關西店。穆獻九，趙德溥兩秀才。各携酒饌。雨中見問。</title>,<text>西走經年始向東。關城宿留驛亭中。共携綠酒來今雨。剛愛靑衿邁古風。千里客心驚戰馬。五更鄕夢怯歸鴻。正逢桃李芳菲節。白首憑君面却紅。</text>
<title>三月初七日</title>,<text>古戍朝飛檄。元戎夜出師。凶鋒連寨駐。突騎向關馳。磧遠鳴金柝。城高樹羽旗。春空變蕭瑟。煙霧暗邊陲。</text>
<title>山海關。逢汪處士君選。以手寫山水圖一幅見贈。題其上。</title>,<text>君名應遴。君選。其字也。生於萬曆辛卯年。今四十三歲。以畫鳴於世。徽州休寧縣人云。徽州。乃古歙州。休寧。乃古新安縣。北走薊門雪。東歸遼海春。歙州汪處士。一見兩心親。峯峻石泉細。谷深雲木新。翻慙白頭客。不及畫中人。</text>
<title>山海關。逢傅經歷玄又。以詩，畫，金扇，湖州兔毫，徽州煙墨等物五種見貺。</title>,<text>君名其德。玄又。其字也。號虎林。生於萬曆辛巳。年今五十三歲。浙江杭州府人。時任山海衛經歷。殷鼎調羹後。千秋仰傅巖。承家敦素履。屈迹困靑衫。古店聯賓榻。春風送客帆。天涯萬里夢。高義乞華函。</text>
<title>山海關。贈傅秀才嘉謨。</title>,<text>君字君則。經歷虎林之子也。生於萬曆癸卯。年今三十一歲。工草肆。善作文。南國稱多士。逢君眼忽開。神駒出月窟。仙鶴下瑤臺。筆奪鍾王法。詞傾鮑謝才。桂枝行可折。先業在鹽梅。</text>
<title>山海關。留贈張逸人承之。</title>,<text>逸人名翼。字承之。生於萬曆甲申。年今五十歲。徽州府休寧縣人。翼以爲名姓則張。身長八尺鬢眉蒼。門聯漢代留侯系。宅接婺源朱子鄕。道氣遙凌逸民傳。風懷早脫少年場。萍蓬乍遇成膠漆。鰈域東翁古楚狂。</text>
<title>奉謝汪君選復以山水圖見惠</title>,<text>汪老毫端山水奇。却敎山水畫相疑。從今東去見山水。水亦思君山亦思。</text>
<title>題汪君選見惠畫扇</title>,<text>苦竹緣崖密。疏松出壑低。浮生眞可愧。不得此幽棲。樹密雲山遠。禪宮傍翠微。石樓門不掩。應待岳翁歸。</text>
<title>題汪君選山水圖四幅</title>,<text>雲嶺峯峯翠。霜林葉葉紅。重巖一秋日。小閣兩詩翁。古木蒼巖上。遙岑杳靄中。採芝人不返。山晩草亭空。嵐嶺連天碧。人家隔樹陰。漁翁獨倚棹。山外石溪深。雨晴層嶂綠。喬木蔭灣崎。倚杖巖前立。漁舟日暮歸。</text>
<title>三月十五日丙午。留山海關。</title>,<text>三月楡關路。歸驂十日留。蟾輪今夜滿。虎柝幾時休。列堡防胡騎。崩濤阻客舟。遶城花柳樹。不但望鄕愁。</text>
<title>山海館。書贈傅經歷玄又，張逸人承之，汪處士君選三君。皆吳人也。</title>,<text>海東箕子國。江左闔廬城。萬里分區域。三杯結弟兄。語言憑寫字。詩句要留名。別後能相憶。天長月共明。</text>
<title>留贈左王穆獻九，瀚海趙德溥兩生。</title>,<text>山海西關一大都。兩家高棟接通衢。趙門孝悌鄕稱善。穆室詩書代業儒。德溥聖童知世澤。左王賢子見維樞。客堂信宿留詩別。倘向天東記老夫。世澤，維樞。兩人名。</text>
<title>三月二十二日癸丑。朝出山海關。過高嶺驛。午憩中前所。夕宿前屯衛。時聞奴賊大陣。雖已退歸。突騎竊發。搶掠頗頻。故買轎雇騾。倍道馳行。</title>,<text>身跨征鞍手着鞭。塞關馳出渡河堧。沙場處處鳴刀斗。夜傍軍城坐不眠。</text>
<title>留別穆獻九，趙德溥。時兩君出餞余行於山海關外十里許地。</title>,<text>山海關前靄夕暉。主人西去客東歸。從今萬里相思處。三月年年柳絮飛。</text>
<title>三月二十三日甲寅。朝發前屯衛。過狗兒河。午憩中後所。夕宿沙河所城內。</title>,<text>壁壘緣邊擁旆旌。黃昏擊柝到天明。邏兵北去歸何晩。日出行人不敢行。</text>
<title>沙河所。書贈主人曹指揮仰山。</title>,<text>指揮名應宗。仰山。其號也。年今六十二歲。曾爲都司官云。秋日西行春日歸。東關大道虜塵飛。鯷岑老叟感時意。說與沙河曹指揮。</text>
<title>題龍宮寺</title>,<text>傍海龍宮寺。經年鰈域人。塞垣無草木。關路有風塵。故國三千里。殘生六十春。滄波隔天地。不獨念交親。</text>
<title>三月三十日辛酉。登舟待風。移泊覺華島。島上人居有一百餘戶。</title>,<text>古寺春歸盡。孤舟客發初。煙塵沙塞暗。風浪島門虛。隔海迷羈夢。踰年阻尺書。水村今又見。忽似到吾廬。</text>
<title>四月初三日甲子。朝發覺華島。夕渡大洋。夜過南汛口。翌日乙丑。午次鐵山觜。</title>,<text>開帆覺華浦。直向鐵山東。風力西南異。天光上下同。雲生孤島外。日落大溟中。戀主歸心切。宵行促柁工。</text>
<title>舟中記懷</title>,<text>去歲六月初一日。崇政殿上擎芝函。如今四月初一日。覺華島前懸布帆。偏慙白首叨明命。却幸蒼穹感至諴。手捧皇綸報聖主。投簪直欲臥雲巖。玉軸金函捧德音。遼河催發曉橫參。龍堂月欲三分滿。鹿島雲無一點陰。北望皇恩天竝大。東歸客興海俱深。聖心今日方虛佇。風送檣烏叶舜琴。四月初三日。雙帆第一程。侵晨出南港。達夕過東瀛。海若欽皇命。風師感聖情。波平篷屋靜。臥聽棹歌聲。片帆東去掛西風。千里滄溟一夜中。若使諸公知此興。燕行未必到衰翁。雲黑天低浪接空。惡風驅雨蹴孤篷。世人若識今朝事。定怪詩翁膽氣雄。海島東南避賊艘。短帆中夜涉洪濤。風霆擊鬪魚龍吼。頃刻舟人白鬢毛。平生豪氣隘乾坤。七澤常思一口呑。今渡東溟却回首。西行恨不躡崑崙。</text>
<title>四月十二日癸酉。次甑山縣。</title>,<text>九海四千里。二年三十旬。從今許多士。免作等閑人。聖孝陳螭陛。皇恩布鳳綸。大東深雨露。草木忽增新。</text>
<title>甑山東軒。復用板上韻。</title>,<text>白頭浮海過遼陽。雨露恩深紫綍香。鼓吹縣前翻大笑。去時兒女泣車傍。</text>
<title>午憩平山玉溜泉作</title>,<text>六月征車四月還。王程誰歎損羈顏。短帆飛過覺華島。高枕臥看蔥秀山。白鳥驚飜黑風外。黃鶯嬌囀綠林間。玉京回首發孤笑。心與片雲終自閑。</text>
<title>附孔提督酬唱錄</title>,<text>上孔提督帖 名聞謤。號觀生。乃孔子六十二代孫也。曾祖彥齡。祖承壽。父弘侃。萬曆癸巳十一月十五日生。天啓壬戌科進士。時爲禮部主事。萬曆二十八年。皇朝討平播逆楊應龍。頒詔天下。越明年辛丑夏。小邦遣陪臣。奉表稱賀。不佞以下价。來到京師。秋八月。適遇萬壽聖節。進詣朝天宮。參行演儀。當其時。衍聖公尙賢。朝衣朝冠。屹然山立於公侯之列。顏子之後伯貞。曾子之後承業。孟子之後承光。亦來與賀班矣。今者。不佞適又充副价以來。而主事大人提督本館。盛德光輝。得親見之。其天幸尤萬萬矣。第未知衍聖公尙賢。今尙無恙否。而顏公伯貞，曾公承業，孟公承光。亦何如也。冒昧仰稟。惶悚惶悚。附復帖先聖祖夫子。殷人也。歷六十四代。以及先宗子衍聖公尙賢。當時獲覩光采。輒懷想箕子之墟。歸語族中。以爲非常之會。乃今作古人者十年所矣。卽顏公伯貞，曾公承業，孟公承光。俱已先後凋謝。盛會不常。可勝悼嘆。茲辱念及。高誼薄雲。當令九原感激。況不佞躬逢棨戟遙臨。接高賢之緖論者哉。但以功令森嚴。不敢修地主之儀。自慙涼涼耳。欲有俚作呈覽。幸賜台號爲禱。敬呈孔提督萬曆辛丑秋。不佞以進賀使書狀官。來到玉河館。適遇萬壽聖節。八月十三日曁十四日。參行演儀於朝天宮。曾見衍聖公諱尙賢。趨進班行。足躩如也。今又以奏請副价。來詣提督廳。行見官禮。禮部主事觀生大人。張拱中堂。鞠躬如也。自東周迄我皇朝。世相去千有幾歲。自闕里至我東土。地相去又幾千里也。竊念。不佞生於外國。前後朝京師。乃得親見大聖人之後。容色詞氣。皆有與鄕黨篇中所記相合。磬折下風。儼乎若摳衣於靑衿七十子之列。實一生莫大之幸也。不可無一言以志。故於是乎書。時崇禎五年壬申之歲冬十月初八日壬申也。辛丑曾瞻衍聖公。長身今又拜南宮。大明周室千年後。曲阜箕封萬里中。禮樂詩書傳世遠。文章道德比天崇。鯫生敢說通家義。獨喜朝京每震衷。蛙井窺天鰈域東。文宣王後馬牛風。鳳麟忽覩威儀異。河海方知氣像同。耳食幾多資畫虎。舌耕徒解費雕蟲。傳心法在陳編外。儻乞微言破瞽聾。附次韻馬首幸無東。得聞賦八風。自因骨氣別。不止書文同。午夢生春草。寒氷語夏蟲。君行誰振鐸。愁我作龍聾。五老峯山人孔聞謤敬次孔提督扇上韻猥以蕪語。干黷尊嚴。伏竊懍懍。被譴斥是懼。豈謂寬仁曠度。曲恕狂僭。不惟不加之罪。乃至於貶損威德。特賜寵答。辭語款密。禮遇優隆。自惟外藩下价。何以獲此於中朝大君子也。此實古聖人心同天地。視天下猶一家之深意爾。敬誦欣踊。疑若夢寐。且喜且惕。伏未知所以處矣。區區仰德之懷。不能自抑。輒依扇上原韻。作爲二篇。一以識榮遇之盛。一以暴感佩之深。乞辱加斤敎。勿以詩看。幸甚萬萬。春官寶箑瀉秋濤。東魯名懸北斗高。賢路鳳儀推國器。聖門鴻緖挺人豪。初驚白雪蒙虛奬。旋愧靑牛許俗曹。早翊盛時臻至理。虞麟齊舞却蠻獒。遠趨螭陛涉鯨濤。紫極紅雲捧日高。執禮國朝司禮局。學詩家世出詩豪。典形髣髴瞻前聖。詞語丁寧服下曹。歸播仁風詑箕甸。帝庭今不納西獒。附元韻諸先生問關辱臨。不佞誼當脩地主之禮。少致軟足之敬。而以引嫌之故。深鎖重門。不一把臂。雖有南樓之興。難開北海之樽。不得已稍賦巴人。奉酬白雪。旣冒蛇蚓之譏。亦露足出之醜。第以志遭逢之奇。紀壯遊之盛云爾。卽奉資軒渠。不敢避也。詩箑三握。未敢端柬。萬里蒼茫阻碧濤。龍門路迥倚天高。誰知此日朝宗老。猶是當年輯玉豪。白首不忘詢故獻。靑眸謬許視閒曹。直將道德傳關尹。豈但區區奏旅獒。通家侍生東魯孔聞謤謹謝孔提督再惠詩箑。用贈月峯，無住兩君韻。珍箑再至。濫蒙辱和。圭復無斁。感悚益深。言辭之不答。不容行於所尊。敬步嚮日贈月峯，無住兩韻。用申微悃。詩云乎哉。伏希斤敎。大庭多士進鴻疇。象服聯班響㑉球。伊呂曉趨靑瑣闥。夔龍夕下紫雲樓。九重御極千官仗。萬里朝宗八月舟。胄出素王今典禮。鐵冠爭佇立螭頭。六十行年一病身。玉京重覩憲章新。何言赫赫中朝士。却愛皤皤外國人。華省本司三代禮。德容偏服四夷賓。聖文天子崇儒術。率普仁霑蹈舞均。敬呈孔提督冬至朝賀禮畢。謹賦長律一首。以志外藩下价曠世之榮。輒忘荒拙。錄呈求敎。子半陽生叶令辰。帝城風候暖如春。扶桑瑞旭昇黃道。析木祥雲擁紫宸。四海一家周化遠。萬官三祝漢儀新。靑丘白髮聞天樂。拜舞龍墀頌聖神。附次韻峻狼脩景啓昌辰。上苑丹楓暗渡春。香霧帶樓紛寶篆。銀潢錦冊燦中宸。班嚴九列嵩山近。光被八荒天表新。共對一陽欽舜曆。千秋萬祀拱明神。孔聞謤頓具敬次孔提督韻蒙示瓊章。震耀人目。況恩意勤懇。夐出尋常。至以驚聚散爲敎。尤有所感於心而不自止也。敢伸謝忱。乞恕狂僭。一陽初動萬方歡。丹扆高臨碧落寒。樂奏雲門諧六律。臚傳玉陛肅千官。鬱華道士身披葛。迦葉禪宗手握檀。詔許入朝齊拜祝。聖心無外與天寬。是日。道士僧官。皆詣賀班。春風一月挹醇醪。五老先生蓋世豪。金箑麗詞雲碎錦。玉甌新茗雪飜濤。預愁鰈海東歸遠。那忍燕山北望高。此日履長偏貢賀。乾坤交泰運方遭。附元韻夜半緹灰騰素管。晴開仙仗不知寒。三千全備秩宗禮。九五莊臨漢代官。箕甸佩鳴金陛月。膬邦香惹玉爐檀。紅雲隊裏天皇案。萬國嵩呼覆載寬。眞人天上醉金醪。回首江山興轉豪。惹袖煙嵐噴筆霧。濯胸秋水漲吟濤。饒令寒入鷁頭靜。只恐春催雁足高。一唱一酬驚聚散。疑同蕉鹿幻相遭。孔聞謤頓具上衍聖公 名胤植。號對寰。萬曆壬辰十一月十四日生。乃孔子六十五代孫也。時自曲阜闕里。來預正朝賀禮。往在萬曆辛丑之秋。某以下价到京師。適遇萬壽聖節。進朝天宮。預演儀禮。先衍聖公。以朝衣朝冠。立於公侯之列。望之若瑞日祥雲。心竊以爲莫大之幸。今又充副价以來。曲阜觀生大人。適提督本館。亦我大聖人之後也。仍奉書投詩。以申夙昔景仰之私者屢矣。乃於元日朝賀。特紆指導。拜上公下塵於闕門之內。怳若摳衣杏壇。忝逐七十子之後。其爲幸視前日。又何如也。竊念生於外藩。獲觀上國者。千百世千百人中。僅有十一焉。況其再乎。其到上國。獲接大聖人洪胄者。又僅一二焉。況能其再乎。某生年今六十有三矣。三十年之前。旣幸而得人所僅十一者與夫僅一二者。三十年之後。又得人所僅一二者至再焉。其爲幸之又幸。固不可以勝道也。至於迎送拜起。命茶展敍之間。俱執賓主之禮。尤非夢寐所嘗及也。欣踊歆歎。無任感悚之至。謹獻近體詩一篇。用述盛事。冀露微志。狂僭猥瀆。竢罪竢罪。玄胄堂堂系素王。桓圭世爵煥彝章。參三道紹詩書易。主一心傳舜禹湯。辛丑年中仰先烈。承天門下接淸光。腐儒曠代叨榮遇。歸詑東韓激面墻。附次韻翩翩使命識賢王。恪共由來循舊章。曾羨眞傳明禹範。自慙餘系接殷湯。海東霽日承春意。燕嶠晴雲映雪光。微末敢云同祖德。依然三命自循墻。闕里孔胤植書</text>
<title>[序]</title>,<text>崇禎癸酉。先生回自燕京。擢拜禮曹判書。卽上章辭免。又拜藝文館提學。辭不獲免。遂退歸沔鄕。再辭得遞。甲戌正月。拜公淸道觀察使兼都巡察使。乃受命。秩滿仍任。乙亥四月。罷歸。自是。不復仕于內外。詩錄亦止於此。</text>
<title>崇禎七年春正月十八日乙巳。除授公淸道監司。二十日丁未。發沔浦。宿崇學寺。翌日。渡大津。舟中口占。是夕。次水原設倉。</title>,<text>抱瘵明時乞退休。分甘衰齒寄山丘。麟符忽畀承宣重。鳳綍偏蒙簡拔優。敢向禁城遲策馬。故臨官渡急登舟。只緣方面終非稱。黃髮翻增愧白鷗。</text>
<title>二月十三日庚午。詣闕拜辭。乃於延煕門內。命中使饋酒。賜以臘藥五種，胡椒五升。仍造承政院。祗捧敎諭書。行出都門而作。</title>,<text>湖西官道接鄕園。御陌東風麗旭暄。靑瑣闥前承法醞。紫微垣內降綸言。蘋蘩只要供先隴。樗櫟何堪守大藩。擁節出城人共羨。寸心終懼負鴻恩。</text>
<title>二月十六日癸酉。曉發陽城。午到稷山。題東軒壁上。</title>,<text>夙駕陽城到稷山。春風鼓吹動廛闤。東南西路川原外。五十三州簿牒間。墨綬幾紆龜鈕過。星軺初建虎牙還。九重寵命今何報。童頂全無一髮斑。余於萬曆庚戌春。以潭陽府使。來過是縣。翌年辛亥冬。又以錦山郡守來過。故第三聯云。</text>
<title>奉簡兵曹尹參判 毅立 止中</title>,<text>抱館炎天醉拍肩。水城分手柳如煙。幾經失馬俱無恙。重荷交龜定有緣。鵷鷺班叨先一級。龍羊齒幸少三年。只慙到處紅粧笑。前後彤幨雪滿顚。</text>
<title>天安館。用板上元朝浙東人季明叔詩韻。</title>,<text>晉室蒼生起謝安。孔門童子羞齊桓。杜陵布衣比稷契。武舞舜階空執干。王字山前一秣馬。玉露二十三漙漙。今來擁旄髮垂素。拔劍大叫春天寒。</text>
<title>德坪金察訪曄家草堂。用壁上韻。</title>,<text>一條溪柳似多情。依舊東風穀雨晴。玉節翻添蓼莪慟。湖州二十五淸明。萬曆庚戌春。曾奉太夫人之任潭陽。午憩于茲。</text>
<title>二月十九日丙子。入公州。</title>,<text>平明四牡啓郵程。百隊鴉軍出郭迎。江以錦名圍勝地。山如公字鎭雄城。唐家置府留都督。麗代開營屬摠兵。黎庶擁街爭手額。預愁無術答恩榮。</text>
<title>題戒元上人詩軸。再用舊韻。</title>,<text>家無癸丑累。官又丙辰銜。老馬東西跼。春禽二十喃。鬢疏霜映帽。顏厚汗霑衫。錦峽詩成約。身猶背佛巖。余於萬曆癸丑夏。在錦山郡舍。師自楊州山寺來。求余詩甚懇。遂贈以五言近體一首。因與之相約終老山水間久矣。丙辰春。余拜本道方伯。被劾卽遞。今幸再除。始得到公山。師袖余舊題來示。輒用其韻。以自志之。自癸丑迄今崇禎甲戌。二十有二春。佛巖山在楊州。與余家海村別墅相對。故篇內云。</text>
<title>德山東軒。用壁上韻。</title>,<text>沔陽鄕里接伊山。父老塡街拭目看。征旆暫停春雨濕。杏花消息破憂端。</text>
<title>二月二十一日戊寅。次沔川郡。題東軒壁上。</title>,<text>自從蓮祖卜牛岡。五世宗人守一疆。白首投簪方避俗。靑春杖鉞遽還鄕。四翁擁路瞻雙節。地主迎郊拜十行。榮動松楸同晝錦。駑才翻懼負龍光。</text>
<title>唐津東軒。用板上韻。</title>,<text>暫過唐津路。曾逢甲午年。城多新毀堞。店少舊炊煙。黠吏徒趨令。窮氓詎籲天。征徭今又重。不忍見騷然。</text>
<title>瑞山東軒。用板上韻。</title>,<text>赤霞蒸日野桃開。川漲官橋綠勝苔。澤國賓鴻催北去。春城傳馬任西來。百年病臂遭三折。一夜愁腸閱九回。倦倚郡樓驚旅夢。晩衙鼉鼓殷晴雷。</text>
<title>泰安東軒。用板上韻。</title>,<text>荒山一面海三邊。斗大孤城戴尺天。島外蜑氓舟作室。鹵中鹽戶井生煙。漢圻背指平原斷。遼岸前臨巨浸連。去歲乘槎犯牛宿。老懷於此更超然。</text>
<title>海美兵營。用板上四佳徐相國韻。</title>,<text>湖右雄藩上將營。摐金伐鼓啓重城。虹霓拂野千旗影。霹靂轟山萬弩聲。陰合陽開春日麗。天旋地轉海波淸。老身許國心肝壯。斧鉞終期答聖情。</text>
<title>題洪州東軒</title>,<text>洪陽大府鎭湖濆。士女爭迎擁似雲。阡陌閭閻四十里。錏鍛組練二千軍。彤幨皁蓋新方伯。白髮蒼顏舊使君。忽憶板輿扶侍日。東風吹淚逬西曛。</text>
<title>三月三日。洪州公館。奉贈吏曹具正郞 鳳瑞 景輝。兼示參議姪汝固。</title>,<text>旄節初廻滄海濱。洪都古郭柳絲新。春天三月又三日。吏部一時唯一人。白玉珂催金闕路。紫霞杯徹錦袍身。歸逢小阮問行李。短髮蕭蕭霜映巾。</text>
<title>禮山東軒。用板上曺梅溪韻。</title>,<text>旅夢驚廻夜未殘。滿山風雨縣齋寒。幽居已隔春湖水。萬竹叢中一逕盤。</text>
<title>題溫陽東軒</title>,<text>行逐東風到海漘。南轅轉野屬班春。郊原雨霽鳩聲促。里落煙沈柳色均。吏畏按治先股栗。民愁供給共眉顰。腐儒自顧無佳政。羞見陽和觸處新。</text>
<title>題木川東軒</title>,<text>木岳初開郡。琅城後屬州。淸時遭亂日。故廨作荒丘。土沃民仍贍。官閑境轉幽。行春無牒訴。獨坐聽林鳩。</text>
<title>鎭川東軒。用板上韻。乃李三灘韻</title>,<text>羈思常如酒未醒。忽投賓館似虛亭。日晴樹影連高栱。風暖花香滿曲櫺。雪鬢不堪慙露冕。星軺誰解戀雲扃。一詢鄕俗翻驚骨。遺臭千年說義寧。輿地勝覽云。高麗元宗朝。以林衍之鄕。陞本縣爲義寧郡。及衍誅。還降爲縣。侵晨吏牘動盈前。法令如毛要解絃。旂旆影翻山市外。鼓鼙聲震海城邊。野花夾路飛紅雨。官柳藏村鎖綠煙。扶病此來休目笑。未堪虛老中興年。右安公琛韻</text>
<title>題陰城東軒</title>,<text>壬辰幷邑久。戊午設官新。縣吏纔三戶。鄕儒未十人。土花生弊廨。山雀集空囷。布惠全無術。徒增對案嚬。</text>
<title>奉簡丁兵使 好恕 士推</title>,<text>甲戌春如甲子春。蕊城人似雉城人。壯元節度才名舊。宗伯巡宣寵渥新。十載升沈互車笠。一身南北動參辰。明朝握手須同醉。莫向淸時學楚臣。</text>
<title>題忠原東軒</title>,<text>五十官城第一州。東南大道控咽喉。岳分鳥嶺連天起。川合龍淵入漢流。黍稷盈疇原隰迥。牛羊布野屋廬稠。笙歌幾閱輪蹄過。駐節春風獨倚樓。水曺曾醉此秋風。三十三年一餉中。柳嚲舊條煙惹綠。桃舒新萼露凝紅。城隍院驛人居盛。岳瀆郊坰地理雄。行擁節旄身再到。鬢毛如雪愧成翁。</text>
<title>三月二十二日戊申。朝發忠原。夕次堤川。戲題東軒壁上。自忠至堤。中有二大嶺。</title>,<text>路人皆厭陟霄崢。獨喜驅車似砥平。鄒衍獄中天日遠。張騫槎上海濤驚。壯心不解憂時樂。殘命曾從死地生。六十四年供一笑。晩投堤館聽新鶯。</text>
<title>永春東軒次板上韻</title>,<text>朝發堤川暮永春。縣庭無訟吏民淳。一盤坐嚼山蔬軟。分與三神洞裏人。詩僧希安。自號方丈山人。方丈。乃智異山也。三神洞。在智異山。安與其弟義淸。時隨余來。同遊四郡山水故云。一縣桃花萬樹春。峒氓居處土風淳。扁舟棹入淸溪口。更喜沙禽不避人。絶峽山蟠地。危灘浪拍空。谷分三朶北。川接五臺東。世界雲峯隔。仙源石瀨通。浮生愧眞隱。歸櫓雨聲中。</text>
<title>三月二十四日庚戌。雨中發永春。乘舟而行。宿丹陽島潭。翌日雨晴。朝又上船沿流而下。夕次淸風黃江驛。</title>,<text>昨日濛濛洒暝雨。今朝杲杲照晴曦。一區雲樹四郡路。萬壑煙花三月時。莓苔石磴馬行駛。楊柳沙汀舟轉遲。試看天開地闢後。誰提健筆此題詩。</text>
<title>題島潭洪掌令  景澤小築。景澤時爲平山縣監。</title>,<text>我過丹陽潭上春。忽思黃海路傍人。草堂如斗扃淸晝。一岸開花萬朶新。</text>
<title>花灘舟中</title>,<text>峽坼艫頭轉。江盤舵尾廻。有汀皆白石。無岸不蒼苔。谷鳥迎人語。巖花背日開。蘊眞亭在目。身過降仙臺。</text>
<title>過淸風寒碧樓下</title>,<text>月出丹陽浦。風回寒碧樓。何堪此持節。不得更維舟。世務驅人急。民居卜地幽。江花與江鳥。空起古今愁。</text>
<title>淸風黃江驛。奉寄刑曹洪判書 靌 汝時。</title>,<text>阻風華島泊船時。共對殘花鬢似絲。今日春空却回眼。黃江孤驛白雲司。</text>
<title>槐山道中。奉簡洪右尹 霙 澤芳。兼示洪說書 柱一。</title>,<text>關帝廟前京兆酒。銀臺門下說書詩。湖州到處北廻首。雨霽東風花發時。</text>
<title>題槐山縣館</title>,<text>縣閣無人詠。眞如待老夫。春濃花未落。晝靜鳥相呼。洞壑非塵世。煙嵐似畫圖。靑山歸路晩。坐撚白髭鬚。</text>
<title>題淸安縣館</title>,<text>縣居如野店。寥落樹林間。日暖新黃鳥。天晴舊碧山。若敎官政美。那致邑風頑。坐見人煙少。遺氓摠苦顏。</text>
<title>題淸州東軒</title>,<text>湖西一道四都會。淸在中央州最雄。朱崖嶺擘九峯起。赤峴川呑三派通。城池已變亂離日。邑里猶存豪俠風。白頭杖節獨懷古。繞郭桃花春自紅。</text>
<title>淸州館。用壁上韻。</title>,<text>戰藝天庭早策名。白髥憂國蘊丹誠。演綸鑾掖才何用。勒石燕山計未成。坐鎭北門叨拔擢。行臨南甸擬澄淸。試看宇宙人無數。一節誰爲百代英。</text>
<title>燕岐東軒。用板上故四佳徐相國韻。</title>,<text>樹圍龜岳峻。沙壓燕川平。驛路關心遠。官樓入眼明。春從今日送。客閱幾州迎。少駐芳塘雨。天公亦有情。</text>
<title>稷山道中。用前韻。寄酬參議姪汝固見問之作。</title>,<text>滯臥經冬寂寞濱。絲綸遠布艶陽新。性迂詎合供時務。年老眞甘作野人。白雪潼關城下路。黑風遼海浪中身。竹林幾日重携酒。一笑相看兩角巾。一筇幽討遍崖濱。峽郡春深萬壑新。忽見宣傳頒御札。方知勅使出閹人。捨舟策馬仍奔命。冒雨侵星敢顧身。此日宦情休更問。驛亭塵土滿衣巾。三月二十三日己酉。巡歷堤川。投宿永春。庚戌。乘船沿江而行。方欲策杖幽尋。以窮山水之賞。及至島潭之上。猝遇宣傳官。祗受有旨。太監天使以冊封世子奉勅而來。支待雜物。分定列邑之事。急於星火。且有進駐界上。以便策應之命。翌朝二十五日。促棹順流而下。過丹陽，淸風兩郡。不得入官舍。直到黃江驛。出舟下陸。徑由槐山，淸安等路。日夜兼程。二十九日乙卯。馳還公州。四月初四日。仍抵稷山。身爲物役。事與計左。汩汩無須臾之暇。故後篇云。附元韻環召曾從楚澤濱。使槎藩節逐年新。陽春白雪眞違俗。貝錦南箕太枉人。絶境詎無高臥地。危途那得自由身。唯應早答洪恩了。直把貂冠換葛巾。叔父以刺姦寬征。連中搆捏。故第四云。春犁已擲峽溪濱。汗竹纔休鬢雪新。老境塵勞非得所。淸時臺劾肯饒人。謀生且飽支離粟。閉戶須收漫浪身。蚤晩山陽同一醉。竹林深處岸烏巾。植時輟史局就閑。曾以史事。被謗見彈故云。 從姪植</text>
<title>公州道中。奉簡李參議 明漢 天章，李承旨 昭漢道章。</title>,<text>老身浮世本參差。誰向春風惜別離。每憶君家好兄弟。木蘭舟艤夕陽時。花落鳥啼春去時。旅程何處不相思。簿書積案身多病。三月還無一首詩。</text>
<title>奉簡東陽尉</title>,<text>六月火雲迎曙館。一江春浪濟川亭。連年玉勒煩相送。怪底殘生似泛萍。</text>
<title>奉簡永安尉</title>,<text>妙歲貂蟬秩上公。愛書還與布衣同。春風走馬人爭覩。解向江頭送禿翁。</text>
<title>寄謝漢江送行諸公</title>,<text>白首行人誰更憐。獨回靑眼夕陽船。烏絲故寄一千幅。象管堪題三百篇。</text>
<title>奉次開城鄭留守 斗源 遭臺評後述懷見寄之韻</title>,<text>有生誰說了無生。吾道眞如白日明。石室幾時連榻坐。共將心法細商評。</text>
<title>奉簡全州尹德耀大尹</title>,<text>驛亭三月野梅香。前後書傳字百行。一世竝生同甲子。四年相望各參商。公營按節身猶倦。全府分符務轉忙。何日更成眞率會。坐聽鶗鴂鬢添霜。</text>
<title>四月初四日。發公州。宿廣程倉。翌日次天安。</title>,<text>壯懷投老摠消磨。況耐奔忙抱積痾。西躡海城臨漭沆。北馳山驛越嵯峨。暖風驀野花飛急。晴旭騰天鳥囀多。過盡一春全止酒。百憂撩客睡成魔。</text>
<title>奉酬淸陰金都憲叔度。用余韻見寄。絶句三首。</title>,<text>遠聞都御史。今又臥郊居。百代留名重。靑編不一書。牙旗湖左路。竹屋沔陽居。咫尺歸期阻。經春困簿書。白首長爲客。郵程阻野居。忽看三絶句。勝讀十年書。</text>
<title>疊用前韻。奉寄淸陰金都憲。四首。</title>,<text>聖朝稱直道。窮谷占閑居。竹几三間屋。牙籖萬卷書。寵典慙虛授。通班畏久居。田園終老計。所樂在琴書。北闕辭朝請。南鄕乞退居。忽抛靑篛笠。又捧紫泥書。節鉞新衘命。湖山舊卜居。王程正多事。莫怪闕音書。</text>
<title>奉簡金淸陰。復用前韻。三首。</title>,<text>正色風雲會。遐心水竹居。平生五字句。姑代一封書。石崖宮北宅。雲壑郭南居。別恨何時了。三年一見書。驛路方祗役。郊廛且索居。小牋三百幅。時報故人書。</text>
<title>奉酬李承旨道章。用余韻見寄。絶句二首。</title>,<text>熊軒曾渡獺川時。認得州人去後思。玉貌使君心似水。歸舟只載謫仙詩。鳳城風雨過花時。尺素全稀費夢思。莫笑錦江牋幅小。一枚堪寄一篇詩。</text>
<title>題全義縣館</title>,<text>午投金地館。林茂鳥聲喧。邑號徒稱縣。官居只抵村。年荒囷廩匱。壤褊賦徭繁。坐憫盤湌費。征軺趁曉暾。全義古號金池池一作地</text>
<title>全義東軒。有懷故宋明宰遠甫。</title>,<text>萬曆庚戌春。余赴潭陽。曾過是縣。君時爲邑宰。乃余夫人之兄也。荏苒二紀之間。君歿已久。夫人亦逝。白首一身。今獨來到。愴然有感于懷。故書以志之。君諱騁。遠甫。其字也。時崇禎甲戌夏四月二十有二日丁丑也。縣齋曾一宿。二十五年前。浮世存亡遽。孤身寵辱偏。吏迎新使節。春過舊賓筵。日落雲林暝。傷心又杜鵑。</text>
<title>再從姪樴。自古阜來。見余公州營舍。於其歸。書以贈之。</title>,<text>錦水鸚啼曉。秦城雁叫秋。從容三日語。契闊十年愁。鳥道關山馬。鯨波渤海舟。籜冠兼布褐。終羨臥林丘。遠驅羸馬逐行旂。湖甸春殘乳燕飛。一死生間萬事改。十炎涼後六親稀。盛朝白叟吾金印。曾祖玄孫爾布衣。才格出群空老去。坐慙無路奏天扉。</text>
<title>端午</title>,<text>夏日逢端午。公堂過令辰。艾看懸戶重。蒲認泛觴新。簡牘逃無地。旌幢跼此身。天明齊上塚。獨坐愧州人。</text>
<title>學暹上人。自鷄龍山至。留宿公營。書以示之。</title>,<text>沔廬攀柏日。湖節憩棠年。曩已形容改。今纔性命全。星霜十荏苒。甁鉢一團圓。坐話迷途事。官城落月懸。</text>
<title>戲贈學暹瑞巖兩上人 暹生庚午。巖生壬申。</title>,<text>一年居後一年先。三甲俱過六十年。鼎坐忽驚身最老。只應緇素勝貂蟬。左對暹公右對巖。紅袈裟擁紫襕衫。坐令廨署成僧舍。賓主誰能辨聖凡。</text>
<title>贈瑞巖上人</title>,<text>先生六十四寒炎。師亦年今六十三。爾駐童顏我髮禿。塵埃方愧左雲嵐。</text>
<title>鷄龍山人瑞巖長老。書致川椒，石筍等物。率題以謝。</title>,<text>蒼山四十里。一札問黃堂。啓笥川椒辣。登盤石筍香。翻令洗心胃。直勝飽膏粱。坐荷慈悲力。明珠不足償。</text>
<title>寄贈瑞巖上人。用軸中疏菴任茂叔韻。</title>,<text>慙余經世志。羨汝出塵姿。騄駬超千里。鷦鷯寄一枝。空歌紫芝曲。未赴白蓮期。起望東林道。西峯月落時。</text>
<title>題營廳壁上</title>,<text>鼓角初休將吏參。蕭條公館似雲菴。樹陰羃日喧黃鳥。山氣蒸空濕翠嵐。燕寢本嫌留妓宿。烏巾偏喜對僧談。莫言老子無官況。飯飽身閑午夢酣。</text>
<title>贈思胤上人</title>,<text>胤也浮屠者。高標迥出塵。能敎竹換骨。更與鶴傳神。心上天機妙。毫端物像眞。殷勤如畫我。萬壑一綸巾。</text>
<title>六月十五日己巳。復到稷山。</title>,<text>縣館身三到。郵亭月五圓。春寒顰碧柳。夏晩褪紅蓮。坐感時光轉。行慙使事牽。居藩已無補。忽復憶歸田。</text>
<title>六月二十五日己卯。留稷山。</title>,<text>六月蛇山館。熊轓十日留。朱暉射簷角。黑霧壓墻頭。觸瘴翻如醉。嬰痾久未瘳。誰憐朝夕望。隔浦是莬裘。</text>
<title>久留稷山。夏日苦熱。贈性默上人。</title>,<text>徹夕那安寢。淹旬每夙興。炎曦赤可染。毒霧黑如凝。宦況因衰減。羈愁與病增。南樓當此日。徒羨北山僧。</text>
<title>稷山東軒。雨中頗涼冷。</title>,<text>公門屬多暇。獨坐似山莊。雨密梧桐響。風微菡萏香。六街三伏熱。一榻九秋涼。卽此忘身世。淹留任彼蒼。</text>
<title>七月初一日。稷山東軒作。</title>,<text>七月今朝至。乾坤又一秋。池香水花發。嶺瘴火雲浮。許國金銷口。平戎雪蓋頭。蒼茫江漢外。獨倚古官樓。</text>
<title>天安郡館。次徐評事 挺然 秀夫見贈韻。</title>,<text>扶病南樓望北辰。驛程風雨旅愁新。赭衣田里靑雲士。皁蓋藩垣白髮人。萍水一逢咸館夜。楡煙三變漢宮春。錦筵當日身猶健。遞倒瓊觴不問巡。</text>
<title>天安郡館。喜浩然沙彌從其師性默至。</title>,<text>天安客舍起秋風。久雨漫空滴古桐。忽迓瑞雲然釋子。却隨平澤默禪翁。萬山水石三更後。四日茶瓜一榻中。湖左異時傳好事。都巡察使隴西公。</text>
<title>天安館偶書</title>,<text>宿痾經夏重。新感到秋多。階雨鳴梧葉。池風擺藕花。本非賢傅說。今已老廉頗。報國心全了。中宵只憶家。</text>
<title>寄贈學暹，瑞巖兩禪師。</title>,<text>鸚囀官堤柳。蟬鳴驛店槐。天時忽已改。王事自相催。稷館旟三駐。公城轄四廻。道人雲臥穩。應笑困風埃。</text>
<title>七月二十二日</title>,<text>春半桃花始滿林。忽驚梧葉墮秋霖。駑才詎脫譏䜛重。朽質方纏疾病深。要返茅茨辭劇務。却紆綸綍阻微心。臥治無術空縻廩。獨向雲山愧夕禽。疾病。一作痼疾。附次韻昭代徵招盡士林。濟時舟楫旱時霖。愚忠自阻涓埃補。朽質空慙雨露深。老去行藏俱是幻。覺來憂樂竟何心。白鷗滅沒江湖遠。肯向雕籠羨彩禽。姪與叔父。皆被無妄推劾。故各自敍云。 再從姪植</text>
<title>李監司立之挽詞 名春元。號九畹居士。</title>,<text>情親一甲早隨肩。六十如今又四年。末俗共驚偏皎潔。中身常惜獨沈綿。離言壽節分明記。謝牘凶音次第傳。贅世亦知無幾日。秋風吹淚滴湖堧。情。一作心。</text>
<title>南漢山人道俊。以東陽尉樂全居士，張判書谿谷大學士所贈六言絶句。來示索和。輒次其韻。書諸卷末。</title>,<text>越溪女天下白。洛陽花壯元紅。樂全子新豐老。絶代文章鉅公。西漢太史列傳。南華老仙眞經。古館逢僧一笑。五更秋雨空庭。</text>
<title>定山縣館。用壁上韻。</title>,<text>度嶺川原淨。連村草木黃。重雲䨪曲巷。急雨漲方塘。邑古從三國。民淳自一鄕。咨詢無箇事。半日睡虛堂。</text>
<title>題靑陽縣館</title>,<text>日晩蟬聲亂。天晴柳影疏。入庭生碧蘚。臨沼落紅渠。地瘠煩征賦。民稀減簿書。行軺且少憩。心似臥林廬。</text>
<title>德山縣館。用板上韻。</title>,<text>洪陽山接沔陽山。八月看如二月看。南去北歸身易老。不堪官事日多端。</text>
<title>奉簡趙大諫仁甫。時坐言事。被黜門外。</title>,<text>鍾城府伯薇垣長。郭外秋風無恙無。堪笑湖西老巡察。沔陽鄕郡飽蓴鱸。</text>
<title>題保寧水營永保亭</title>,<text>城上危樓跨太淸。仰捫星斗俯滄瀛。汀洲島嶼神仙窟。舸艦旌旗節度營。老病乘軺孺子笑。秋風按釰健兒驚。鯨濤直指三山路。八月孤槎入帝京。</text>
<title>永保亭。奉次水使宋公 英望 暮雲韻。</title>,<text>窣雲魚齒壓鼇頭。白露垂珠濕碧油。河伯蹴天蓬島轉。月娥噴霧桂宮浮。水晶簾捲蘭臺夢。金屈巵傾杞國憂。十二曲闌吹玉笛。小梅花落八千秋。萬里晴空一鏡如。綉甍高拂玉皇居。露凝汀鶴聲相警。雲起潭龍氣自噓。雕鶚幟張秋省俗。鷫鸘裘擁夜憑虛。遊仙却笑龜茲枕。坐對蟠桃結子餘。</text>
<title>結城東軒。用板上雙梅堂韻。</title>,<text>節鉞三朝後。山河百濟前。秋聲晴作雨。海氣晝如煙。日落潮初上。雲生月半邊。古城今又過。心愧鬢皤然。</text>
<title>藍浦東軒。用李陽城 承召 韻。</title>,<text>傍海潮聲壯。連雲嶺勢雄。城隍成弊邑。父老變淳風。地瘴嵐常黑。秋寒葉易紅。百憂緣底事。原隰一年中。</text>
<title>庇仁縣</title>,<text>縣僻山三面。城孤海一隅。疲氓今失業。巨鎭昔防虞。露冷秋將晩。煙昏日已晡。召公棠可愧。惟憶季鷹鱸。</text>
<title>題舒川東軒壁上。副提學李公 楘 文伯。時爲郡守。</title>,<text>海堧行似始經兵。四縣荒涼一廢城。到境忽驚民戶盛。入門偏喜郡堂淸。群生苦樂年豐歉。長吏廉貪邑重輕。講幄侍臣來飮水。刈禾隨處鬧歌聲。</text>
<title>韓山郡</title>,<text>縣陞爲郡夙聞名。喬木連村有古城。稼牧文章垂軌範。鷲熊山水毓精英。士林俎豆開祠廟。鄕里衣冠守墓塋。秋日倚樓吟八詠。一區風物起遐情。</text>
<title>林川郡</title>,<text>嘉本加林後號川。濟羅閭井麗風煙。州陞趙氏鄕墟滅。府革閹人國牒傳。土利苧桑喧織戶。浦饒蝦蟹簇漁船。淸秋伏軾詢遺俗。輔德忠名白日懸。</text>
<title>鴻山縣 內兄洪公希立。曾宰是縣。</title>,<text>地下洪明宰。塤箎是內兄。小州經大亂。高館出新營。百里謳謠盛。三年賦役輕。今來駐旌節。秋夕獨傷情。</text>
<title>扶餘縣</title>,<text>夏日靑龍寺。秋風白馬江。路經溫祚霸。城對義慈降。萬事雙羈鬢。千齡一古邦。山河宛如昨。獨立愧麾幢。</text>
<title>石城縣</title>,<text>野路通三縣。人煙滿四疆。澤聞魚蟹美。塍見稻粱香。李叟慈孫里。田郞孝子鄕。邑風今反朴。良宰坐琴堂。司勇田漢老。以孝子旌閭。忠義李德麟。以順孫旌閭。</text>
<title>戲題石城東軒壁上</title>,<text>百頃平池冠一方。藕花無數滿堂香。古來不見詩留壁。天意分明待老郞。</text>
<title>尼山縣</title>,<text>縣門臨大道。賓館集行官。應接隨炎冷。誅求異猛寬。故知征稅重。誰使吏民安。到此心逾愧。蓴鱸入素餐。</text>
<title>連山縣</title>,<text>古縣松巒下。溪流隔里閻。地幽雲起檻。天淨月臨簷。砌竹疏尤好。庭梧密不嫌。使軺淹至夕。誰會野情添。</text>
<title>鎭岑縣</title>,<text>鷄岳千峯峻。龍川一派微。賦經兵後重。民自國初稀。撫字須宣澤。鞭笞合弛威。虛堂秋夜雨。坐恐宿心違。堂一作齋</text>
<title>懷德縣</title>,<text>入邑無平地。依林有弊廬。誰云縣宰宅。都似野人居。座冷莞茵薄。廚空飣餖疏。夜聞官吏語。明日恐停車。</text>
<title>沃川縣</title>,<text>聖代湖西郡。前朝嶺左州。山高知壤僻。土沃見民稠。四境曾無訟。三農且有秋。行經凋弊地。廣廈坐消憂。</text>
<title>永同東軒。謹用板上五峯李相公韻。</title>,<text>老臣垂死際煕辰。山館重臨使節新。萊府玉貂辭聖主。月城金虎奉慈親。向來涕淚那堪說。坐對雲霞定有因。却憶去年朝帝所。片帆遼海渺無津。</text>
<title>黃澗縣</title>,<text>洞天中闢簇雲山。樓壓長川曲作灣。八月秋高一夜宿。更無羈夢到人間。</text>
<title>靑山縣</title>,<text>縣舍靑山僻。羈愁白髮新。土磽多歉歲。徭重少遺民。廩粟纔供夕。庖羞必匱晨。官程身已倦。不得駐征輪。</text>
<title>報恩縣</title>,<text>出谷行平野。乾坤擧目新。川通湖右界。山接嶺南隣。誰道觀風日。翻成避世人。明朝俗離寺。布襪去尋眞。</text>
<title>宿俗離山法住寺。贈善敬上人。</title>,<text>文藏臺前寺。山高石逕微。初來驚晩至。未去愧先歸。步壑嵐生屐。臨崖露濕衣。晨鍾百八響。六十四年非。</text>
<title>槐山縣</title>,<text>曾踏春山路。花濃映夕暉。一年人又到。八月葉初飛。物役何時了。身謀是處非。薜蘿衣野叟。應笑此驂騑。</text>
<title>淸風郡</title>,<text>藉甚湖西數四州。金剛山下漢江流。淸風昔揭新羅國。仙尉今修寒碧樓。水部春卿兩八月。銀蟾玉兔後中秋。天敎老子成奇蹟。此夜題詩又上頭。樓因歲久。頹圮殆盡。人不得登眺者。蓋有年矣。今郡守權君。莅任不數月。慨然募游手。乃改而新之。梁棟之宏。丹雘之麗。無不倍蓰於舊。一材一瓦。費不及民。民皆頌其賢而服其才。此實一郡之一大幸也。故第四句云。君名儆已。字子顧。</text>
<title>丹陽鳳棲亭。謹用板上五峯李相公韻。</title>,<text>入峽神初寂。沿江骨亦淸。行愁霜葉老。坐愛月輪明。萬壑皆嵐彩。千崖只澗聲。心知羽人在。牙纛愧浮生。</text>
<title>發丹陽。宿淸風。下忠原。舟中卽事。</title>,<text>曾於三月二十四日庚戌。朝發永春。乘船而行。夕次丹陽島潭。翌日辛亥。朝船下龜潭。過淸風。夕到黃江驛上岸。今以閏八月十五日戊戌。朝自黃江。乘船泝流而上。午入淸風。翌日己亥。朝由陸路。夕次丹陽。翌日庚子。朝乘船沿流而下。過龜潭。夕次淸風。翌日辛丑。朝船下黃江。夕到忠原龍淵上岸。蓋丹陽，淸風兩郡山水之勝。春秋異態。殆不可狀。乃於一年之中。前後舟行。得以窮覽。天之餉我者多。故志之。時崇禎七年歲在甲戌閏八月哉生魄後二日也。一年重艤北津舟。三月東風八月秋。滿峽桃花迷洞壑。夾江楓葉映汀洲。石門壁下沙堆雪。玉筍峯前浪潑油。此日湖西老巡察。何如騎鶴上楊州。</text>
<title>戲答靈光李明宰明叔秋日寄扇之書。</title>,<text>敢怪秋天扇。常憐臘月魚。殘生托知己。書信莫敎疏。</text>
<title>行到忠原。奉寄丁兵使士推。</title>,<text>公務纏身計易違。驛程何處暫停騑。秋天日落江潭遠。空望靑楓送白衣。</text>
<title>奉次竹陰趙參判怡叔見寄韻</title>,<text>日落寒風起。城烏未定棲。竹窩金闕北。棠茇錦江西。路阻心常憶。書傳手自題。新篇述陳迹。一讀一懷悽。秋日高山路。松筠鎖故棲。徵君埋縣北。嗣子滯關西。對月杯曾把。尋梅句共題。何須聽隣笛。駐馬忽心悽。</text>
<title>奉柬趙竹陰。復用前韻。</title>,<text>杜門君鬱鬱。驅傳我棲棲。目送雲歸北。身隨日向西。月山拚勝集。鷄岳枉新題。爛熳遊如夢。離懷倍慘悽。</text>
<title>奉柬李靈光 烓 明叔 君時以考下。罷官還京。余方出巡內浦。君已行過公山。故不得相見。</title>,<text>纔惜中年別。俄驚下考歸。世途從古險。才格似君稀。鏡府杯初擧。咸關筆共揮。那堪錦江路。鴻燕巧相違。</text>
<title>贈自隱上人</title>,<text>素髮淹湖外。秋城落日沈。怜渠三寸舌。慰我百年心。鶴洞雲霞迥。龍淵宇宙深。名山如眼見。不復愧朝簪。</text>
<title>奉次金堤郡守鄭子容述懷見示之韻。寄題披襟閣。君於郡治後。新構一屋子。以披襟扁之云。</title>,<text>見說披襟閣。憑虛結構新。左符仍忤俗。淸節詎憂貧。井邑行連壤。星霜坐隔春。郵筒五字句。一洗渴心塵。</text>
<title>醉贈刑曹南判書敵萬</title>,<text>陵寢三年哭。風濤萬里行。相逢一杯酒。木落錦江城。</text>
<title>禮山東軒作</title>,<text>一歲烏山館。熊旂此再過。杏花經雨少。楓葉着霜多。身世如旋磨。年光似擲梭。那堪日夕望。滄澤阻煙波。</text>
<title>新昌東軒。用板上韻。</title>,<text>一軒經始百年前。丁酉兵塵獨巍然。麗藻揭楣留舊韻。淸銜聯板仰群賢。秋深驛路堆黃葉。日落郊墟起白煙。隣郡布衣持玉節。愧無殊績此流傳。萬曆丁酉秋倭賊之亂。天安，溫陽等郡館宇廬舍。盡爲丘墟。新昌一縣。幸免兵火。大小公廨。宛然如舊。東軒壁上。嘉靖以前百餘年內諸公詩板。時尙在焉。</text>
<title>平澤東軒作 是日重九</title>,<text>四面皆荒野。三間只破廬。民貧多亂後。樹老太平初。夜坐思蠲役。晨興畏竭儲。重陽今日是。不敢駐征旟。</text>
<title>九月九日。題牙山東軒。</title>,<text>馬蹄東去又西廻。玉露成霜節候催。郵館厭聞桐葉墜。縣齋驚見菊花開。身衰不復披詩卷。肺病那能擧酒杯。京國昔年逢此日。每携宗族共登臺。天下登高日。湖邊望遠時。衆山連海近。孤雁度雲遲。去國身多病。逢秋意易悲。黃花似相待。不復泛金巵。</text>
<title>德山東軒。用板上韻。</title>,<text>一年三宿古鸚山。蟾魄翻驚九度看。老病客中常少睡。未容歸夢入南端。</text>
<title>大興東軒。用板上故觀察使安公 琛 韻。</title>,<text>首路萊城此飮氷。戊申年似隔晨興。一庭老木秋聲亂。百里寒山夕景澄。茂宰綉楹勤重構。禿翁熊軾玷初憑。蓮軒公記猶懸壁。欲紹家風愧未能。縣監尹君有吉。萬曆乙卯榜生員也。莅任僅數月。政平民安。廨舍傾頹。靡不修葺。見思亭在於縣館東隅。年久且圮。亦改而新之。役不以民。其能官可知矣。亭有高王父蓮軒先生記板。至今釘于壁。乃牧洪陽時。爲縣宰張侯漢公作也。尹君請余爲文。以踵高王父遺躅。辭以拙不敢塞求。聊短述自識。余於萬曆戊申春。發洪陽。赴萊山。路由是縣。信宿以行。故起聯云。</text>
<title>奉柬金副提學 光炫 晦汝，李校理 尙質 子文，尹修撰 鳴殷 而遠，李修撰 時楷 子範謫居。</title>,<text>甲子投荒與死隣。建牙辛未聖恩新。北關此日君休歎。試問東翁寵辱身。</text>
<title>奉柬長洲尹參判靜春</title>,<text>九畹已冥漠。八松難合幷。新知多異己。老境少同庚。駱谷秋風晩。熊津夜月明。何時三雪鬢。一笑話離情。李立之號九畹。尹德耀號八松。</text>
<title>延陵府院君挽詞</title>,<text>聖時淸望動朝廷。十八登瀛第一英。鸚鵡文章大學士。麒麟形像老人星。唐家陸贄傾深悃。漢代張良揭盛名。蓮幕下僚湖外哭。晩風吹夢逐雲輧。天上奎星地醴泉。麒麟鸑鷟玉藍田。靑丘毓秀三千里。紫府蜚英五百年。走卒共知賢宰相。士林爭仰老神仙。舟移夜壑龍歸洞。竹帛功名日月懸。艶陽東閣告南征。誰料逢秋壽器成。一品以勳曾認屈。八旬於德詎稱贏。升堂早忝師生禮。入幕終同父子情。錦水那堪滿襟淚。榴花時節祝籛鏗。</text>
<title>李同知 惟侃 挽詞</title>,<text>明公八十五春秋。二子當朝第一流。鳩杖貂冠榮耀盛。銀臺玉署寵恩優。高門吉祿今無比。平地神仙固絶儔。此日湖城向天哭。通家誼重阻山丘。</text>
<title>九月三十日</title>,<text>鳳凰山下錦江頭。纔送春歸又送秋。南奏丹心星北拱。西飛白日水東流。煙花繞郭眞如夢。霜葉翻空摠是愁。年老不堪身誤許。晉朝安石漢留侯。</text>
<title>奉柬吏曹具正郞景輝。用前韻。君於夏月。新預湖堂之選。</title>,<text>讀書堂壓漢江濱。簡出天官賜暇新。鮑謝奇才元絶代。陰何秀句動驚人。踏靑湖外逢君日。垂白樽前去國身。留滯周南誰更念。北歸甘戴華陽巾。</text>
<title>奉次量田使滄浪李子章見贈韻</title>,<text>湖西按使本非才。褊性終爲俗子猜。計策不成頭似雪。篇章無用謗如雷。敢言朽枿霑春澤。方見炎煙起死灰。三十三年三握手。滄浪居士未須咍。量田大使抱奇才。鸞鳳翻遭燕雀猜。巫峽銀燈輝夜月。錦城檀板響晴雷。陰山我踏八千路。春管君飛五十灰。榮辱極知俱有命。鬢絲相對只堪咍。</text>
<title>小酌席上。奉次李子章韻。</title>,<text>湖路風霜節序闌。老身嬰疾帽圍寬。鏌鎁詎比人情憯。橘柚眞如世味酸。流水高山知我少。陽春白雪和君難。樽前坐笑相逢晩。千歲憂中一日歡。</text>
<title>至日口占</title>,<text>跼蹐經秋滯。瘡疣觸事生。跡孤群謗起。身倦宿痾嬰。古館勞鄕夢。殘年減宦情。今朝日南至。北望轉堪驚。</text>
<title>冬至。再用前韻。</title>,<text>社燕歸時出鳳城。錦江秋盡見陽生。歲華過眼天機轉。身事違心世網嬰。向闕共申朝慶禮。閉關偏動旅遊情。烏蠻古驛翻回首。隔海羈魂入夜驚。</text>
<title>次成歡察訪李 暭 暭如韻</title>,<text>燕寢開樽坐接茵。愛君天性稟貞醇。江氷忽塞公城曉。社雨初收稷縣春。衰歲病懷妨簿牒。故山歸夢戀松筠。行臨郡邑如相問。按使元同晉宋人。</text>
<title>戲贈明照上人。兼示瑞巖長老。照。乃巖之弟也。年今十六。貌如女子。時隨其師。住在鷄龍山。</title>,<text>骨淸年少未生髭。眉目娟娟似女兒。誰憫熊津李觀察。却羞鷄岳照沙彌。耳聾眼暗民常罵。齒豁頭童吏共嗤。供世已知無用處。只須歸隱伴巖師。</text>
<title>奉柬鶴谷洪判書</title>,<text>北闕春生日。南鄕歲弊時。朝廷誰記憶。原隰且驅馳。政拙讒譏重。年衰疾病危。望京無限意。付與故人知。附次韻巧愚寧較繫。生竝幸斯時。好爵從他笑。良工範我馳。隋珠元絶纇。蜀棧舊乘危。新覩溫綸降。方誇結主知。鶴谷</text>
<title>次韻。奉謝鄭評事 斗卿 君平寄示北關紀行述懷等作七言近體三十首。</title>,<text>詩什黃初賦子虛。南山玄豹北冥魚。一時妙譽傳三篋。七歲奇才閱五車。鮑叔元知管敬仲。廉頗終謝藺相如。錦江此夜晴虹吐。出塞新詞枉手書。雉城南面塞楡疏。逐客曾依野叟居。記室誰言亦流落。秋天相憶故蹰躇。溟波夕湧大荒外。嶺雪春堆太古餘。坐誦淸詩一長望。七年重到駐軺車。右答宿漁郞里池秀才家。見余詩在壁上有感之作。</text>
<title>疊用前韻。奉酬長洲尹參判靜春。</title>,<text>靑雲三不遇。白首四難竝。壁水年臨丙。湖州歲屬庚。賢愚偕少長。黜陟互幽明。托契知偏早。終當罄故情。</text>
<title>甲戌十一月二十四日丙子作 時沔川郡。有金姓人綱常之獄。先生定推官嚴究。將按法不饒。其子上言搆誣。先生卽抗章乞免。上答曰。省卿上疏。具悉卿意。仁範誣罔之狀。予已洞燭。卿宜安心。勿爲控辭。因下諭。仁範。卽罪人之子也。</title>,<text>坐糜公廩歲仍蹉。五十三州寄一婆。方悟出謀皆齟齬。却慙臨事只媕婀。政厖故合招群謗。躬瘁何堪抱積痾。瀝血乞歸恩命閟。夢魂空遶舊松蘿。</text>
<title>奉謝大宗伯洪鶴谷辱和見寄。用前韻。</title>,<text>貝錦流言日。巖墻控疏時。嚴威雖或弛。妙譽未曾馳。心似虛弦隕。身同累卯危。夷吾飽窮困。賴有叔牙知。</text>
<title>公州營舍。夜酌席上。奉贈量田使李子章。</title>,<text>今代知君邁古風。上談堯舜下周公。導民斗斛權衡外。輔世詩書禮樂中。一席主賓均是客。十齡先後各成翁。淸宵強疾催深酌。雪擁湖城歲欲窮。</text>
<title>奉贈鷗洲李判官汝涵庚兄</title>,<text>一歲生中一月添。俱經六十四涼炎。鮑昭俊逸纔通判。阮籍猖狂又按廉。白㲲巾仍漆如鬢。黃金帶却雪成髥。相看拍手休怊悵。角齒從知不可兼。</text>
<title>奉次李汝涵判官見贈之韻</title>,<text>郢客陽春和本難。誰怜空谷舞幽蘭。朝廷有道吾三黜。天地無情子一寒。物態似翻雲覆雨。詞華如翥鳳翔鸞。北風大雪江南路。明月還應按劍看。</text>
<title>歲暮述懷</title>,<text>明時不敢顧微躬。力疾湖藩忝畫熊。花繞獺川春正滿。雪堆鷄岳歲將窮。了無惠政蘇民瘼。只有讒言蔽聖聰。心似墜淵歸日遠。戟門中夜坐書空。</text>
<title>題文義縣東軒</title>,<text>月窟寒山秀。茶亭古院荒。邑貧經喪亂。民朴賴循良。凍鱠江魚美。春羹野菜香。雪晴幽意愜。征幰逗斜陽。</text>
<title>贈寶明上人</title>,<text>師姓韓。淸州人也。乃開國功臣西原君諱尙敬之後。生于隆慶己巳。少出家爲僧。因居淸州白足山寺。明老韓其姓。居于上黨山。薰風初握手。朔雪重開顏。閥閱承家盛。袈裟出俗閑。如今六十六。一壑掩松關。</text>
<title>除夜</title>,<text>金釭無焰綺筵空。對郭重岡振朔風。官路夏秋冬忽過。客堂年月日俱窮。一身百疾呻吟裏。萬事三更轉輾中。心憶弊廬翻起坐。碧油幢負白頭翁。</text>
<title>乙亥元日</title>,<text>玉河橋癸酉。咸鏡道壬申。誰料淸州館。今逢乙亥春。東西南徼路。六十五齡身。畢竟成何事。金章愧吏民。乾坤病頗牧。日月老班楊。梅發龍溪雨。楓凋燕岳霜。君門萬里遠。驛路一年忙。鼓吹西原館。元朝意獨傷。龍遊川在瑞山。燕飛山在丹陽。</text>
<title>元日讌集。席上戲題。</title>,<text>孤槎去歲謁丹宸。誰料靑丘返此身。霹靂搥空石城夜。鯨觬蹴浪鐵山晨。風高鼓角喧前路。日暖旌麾擁後塵。置酒忽如莊叟夢。琅城華館坐迎春。</text>
<title>元日。奉寄量田使李子章。</title>,<text>錦館陽生子。琅城斗指寅。一江南北路。兩歲去留身。我本心灰冷。君應鬢雪新。幾時廻月岳。梅塢共探春。月山在洪州</text>
<title>乙亥四月十五日甲午。見邸報作。</title>,<text>正月十八日。任滿當遞。二十六日。自上特命仍任。四月十二日。刑曹以各司貢物未納守令決杖公事。不卽擧行入啓。請推盡奪告身。萬曆丙辰正月十三日。曾拜本道方伯。十六日。諫院論以時望未著。且無才局。前則除授纔數日。未及肅謝而遞。後則過期留三朔。旋被重律而罷。其否泰榮辱。亦皆有數而然耶。艮可怪也。秩滿淹三月。資收放一身。方知乙亥夏。不比丙辰春。運命榮兼悴。官銜僞轉眞。從今養痾瘵。田野作遺民。</text>
<title>四月二十一日庚子。發公州。還京城。</title>,<text>百濟分遺壤。三營擁大藩。初番社燕舞。重聽夏鸚喧。厄運喪兼病。淸時譴是恩。貂蟬今已奪。畢命臥丘園。</text>
<title>成歡驛館。用壁上韻。留贈李察訪暭如。</title>,<text>十年郞署一鶉衣。心似氷壺自古稀。人好本知烏亦好。驛亭松菊倍依依。二年持節褫朝衣。榮辱相尋一代稀。棠舍了無遺愛在。愧君離思獨依依。</text>
<title>四月二十四日癸卯。漢江舟中口號。</title>,<text>憶背春鴻出禁闈。錦江重見夏雲飛。居藩滿歲恩仍暇。奉使違程事却非。官牒摠輸嚴譴奪。傳車空載宿痾歸。老臣報國終何日。回指湖城汗透衣。</text>
<title>章聖懿仁王后挽詞 二首○以下庚子</title>,<text>積德潘南後。坤儀配北辰。游龍戒常切。樛木化方臻。叶贊陰功大。追崇顯號新。群臣無限痛。宸筆證蒼旻。上以中殿言行傳曰。此皆實錄。證在蒼天。不敢有一字溢美云。去歲東門外。西遷返翟車。誰知此郊路。今日更鈴歌。孝敬徽音著。艱危聖澤加。攀號共朝野。曉色慘山河。丁酉秋。倭賊逼近畿縣。中殿出如遂安郡。己亥夏。還都。</text>
<title>書皇朝李提督 承勛 詩帖 公將水陸兵。柬征倭賊。聞母喪。不得歸葬。割其股肉。以表誠孝。及賊退西歸。仍請於我國。詠歌其事。上命簡一時文士。製詩以贈。名其詩卷曰忠孝雙全帖。</title>,<text>皇命專征遠。高堂愛日昏。天涯一片肉。膝下百年恩。勳業將軍樹。聲名孝子門。遙知麟閣畫。雙美照乾坤。飛將家聲大。元戎帝命專。牙旗辭北闕。玉帳出東堧。絶域仍王事。慈闈政暮年。寸膚寧自愛。隙晷已難延。痛迫黃泉下。誠深白刃前。莫云遺體毀。須識孝心全。任重三軍表。名高百行先。古來虓虎士。誰廢蓼莪篇。扶植綱常正。驅馳策略宣。發揮良史筆。應與日星懸。</text>
<title>次韻李尙書宅作</title>,<text>百歲能幾日。一日才百刻。日沒可秉燭。日出燭當滅。朝亦醉尤然。暮亦醉尤然。浮生抵死長如此。莫問人間大小年。無乃前身是子規。詩中字字但思歸。歸來何處歸心了。萬里滄江一片磯。碧空如洗月如規。秋盡江南一雁歸。薄宦絆人鄕思苦。夢中長訪舊漁磯。</text>
<title>次權汝章病臥江都。初秋見寄之韻。</title>,<text>我正南歸君又病。尊前一笑定何時。新詩忽與秋風至。更望湖天有所思。附元韻聞君萬里還家日。値我三旬伏枕時。惆悵未因乘興去。井闌桐葉墜相思。石洲</text>
<title>簡林同年 𢢜 子愼</title>,<text>弊屋南山下。蕭然似野扉。巷深車馬絶。官薄簿書稀。小甕開新釀。幽窓鎖夕霏。此時林正字。相訪莫相違。</text>
<title>金郊梁察訪 慶遇 子漸僑居夜酌。以勝茶湯分韻。得湯字口占。用記卽席之話。</title>,<text>聞君家在古龍鄕。萬竹叢中一草堂。蛟岳雨晴雲似絮。蓼溪春暖水如湯。短檠燈火留僧話。小甕香醪待客嘗。歲暮若爲投版去。共將身世老耕桑。</text>
<title>除日。答金化縣宰具大受書。</title>,<text>薄宦兼多病。經冬臥弊廬。誰知除歲日。得見故人書。寂寞驚時序。殷勤問起居。此生衰已甚。不敢報何如。</text>
<title>除夕。次梁子漸察訪韻。</title>,<text>今夕是何夕。悽悽心自哀。可堪殘臘盡。不見故人來。病後慵看鏡。愁邊怕擧杯。惟思漢水上。歸去訪新梅。右有懷權汝章，趙持世而作。時兩君之湖南。俱未還。今夕是何夕。悽悽心自哀。一官催老大。百計合歸來。照壁惟殘燭。呼兒且數杯。平生調鼎志。深覺負鹽梅。</text>
<title>贈聖崙上人</title>,<text>爾歸長慶寺。吾憶廣陵津。白水分三島。靑山接一隣。文園無起日。楚澤又逢春。憑報梅花信。賢公卽故人。長慶寺。在南漢山城。賢公。卽義賢上人也。</text>
<title>閑味</title>,<text>閑中有味問誰諳。非苦非甜淡更深。恰似淸江秋月白。綠苔磯上睡鷗心。</text>
<title>哭李司果族叔 司果名玹。字君獻。吾門中潛夫也。故慶尙道水使諱菀之孫。於栗谷先生爲再從。於先君爲三從弟。天性夷坦。閑靖寡慾。平生未嘗干人。惟好飮酒。簞瓢屢罄。常晏如也。粟谷先生甚愛重之。</title>,<text>不見只數日。那知歸九原。凄涼身後事。嗚咽病中言。五十豈爲壽。平生誰似君。空將一杯酒。痛哭酹幽魂。</text>
<title>金剛山天德寺僧釋珠。持具大受書來。請題詩卷。大受篇什。多在其中。率爾書贈。仍使還示。以下辛丑</title>,<text>病起悄無事。草堂春晝遲。有僧此時至。示我故人詩。鶴洞煙霞迥。龍潭水石奇。東還報仙尉。終不負幽期。大受時宰金化。曾與我約共遊金剛故云。</text>
<title>用卷中韻。贈釋珠上人。</title>,<text>上人來自蓬萊山。珠以爲名貌如玉。高齋拂榻聽其語。東望飄然奇興發。一萬二千峯白雲。一百八十寺明月。安得携筇共歸去。尋眞永與人間別。第三句。一作萬二千峯皆白雲。八十九庵但明月。</text>
<title>同權汝章。題白石江李主簿茅亭。主簿名用濟。李同知用淳令公庶弟。卜居江上。起一小亭。春月置酒。邀余輩飮。因索題詩。走筆書贈。</title>,<text>偶到湖亭上。憐君苦索詩。潮回漁唱近。沙遠鷺飛遲。野樹平江外。春燈細雨時。好懷無好語。歸去只心知。右次汝章韻草亭高壓石湖濆。亂代閑居孰似君。遠樹接天雲影合。暝沙鋪雪水光分。過墻村酒深深酌。隔岸漁歌箇箇聞。卜築願爲隣舍老。一江鷗鷺自成群。誰家亭子枕江濆。湖海風流喜得君。汀草遶沙雙浦盡。島煙藏樹一村分。淸樽語笑如曾識。浮世悲歡了不聞。坐久忽看漁艇過。夕陽飛起白鷗群。</text>
<title>三月三日。簡汝章。兼示趙持世，林子愼兩君。是日寒食。</title>,<text>春陰漠漠雨如絲。陌上垂楊乍展眉。百五正當寒食日。重三又是踏靑時。風光滿眼花猶早。世故關心鬢欲衰。急寫新詩報諸子。佳辰難竝合追隨。</text>
<title>哭沔川李孝移使君</title>,<text>淸秋一賦送行詩。湖郡三年尺素稀。忽報醉眠呼不起。滿城風雨杏花飛。</text>
<title>哭大受。次汝章韻。</title>,<text>天涯不見故人存。秋雨燈前惱夢魂。今日哭君尋舊句。可憐春草滿丘原。壬辰秋。避倭亂關北。嘗夢大受。時夜雨凄凄。燈火明滅。有感於心。作句以記。故汝章追念北事。爲詩見示。余因和之。附原韻親知零落已無存。萬事人間只斷魂。爲問如今風雨夜。也能重夢具綾原。石洲</text>
<title>沔川李孝移使君挽詞</title>,<text>西城燈火去年秋。君赴黃堂我碧油。別後剩傷千里隔。春來旋作九原遊。詩傳古體家聲遠。政奏眞淸聖渥優。莫怪看雲揮涕盡。尊前無復舊風流。</text>
<title>具大受挽詞 四首</title>,<text>積德門方盛。君胡賦命偏。大才頻下第。多病未中年。官爲高堂養。家唯稚子傳。平生知己淚。洒盡郭東阡。君沒我猶哭。吾生誰復憐。相看俱壯歲。一別却重泉。惆悵龍蛇夢。寂寥山水絃。古來寧有是。不敢問蒼天。二十名高二百人。君庚寅榜進士第三名。時年二十二。 士林方待桂枝新。芙蓉淸水才超古。鵰鶚秋天氣出塵。龐老擧家逃亂日。賈生流涕上書辰。一官彭澤催長夜。蒿里千年不復晨。春來曾拆一封書。峽裏逢僧問索居。新墨尙看留篋笥。故人誰料落丘墟。百年事去雲俱盡。千首詩傳錦不如。回望廣陵煙水闊。白頭無復伴樵漁。君家別業在渚島。曾有卜隣閑居之約。故及之。</text>
<title>乘醉走筆。送梁子漸察訪歸覲南原。</title>,<text>長安百萬家。出門何所之。出門輒尋君。君亦見我展黃眉。瓊壺瀉月啜新醞。石硯呵氷題小詩。君今捨我去。去去江南道。江南幾千里。夢入高堂春欲老。龍山之曲水雲間。君嘗贅居龍山 回首東風跡如掃。𢈪齋 孝移 寂寂大受歿。此生誰與開懷好。街頭沽酒送君行。君雖不飮須盡倒。可憐生別與死別。浮世百年殊草草。</text>
<title>醉後走筆。贈別林子愼著作之羅州。</title>,<text>昨日哭𢈪齋。孝移 今日哭綾城。大受 朝送子漸去。暮送子愼行。生別與死離。百年能幾時。逝者旣已矣。存者空相思。長安市上一杯酒。正是江南春草長。暫時相看君莫發。我亦西歸朝玉皇。時余以進賀使書狀官。將赴燕京。</text>
<title>監試覆試試院。書示同席許，金兩郞中。</title>,<text>玉墀承命下雲間。摠是南宮列宿班。時許，金兩君及余。俱以禮部郞中。竝爲參試官。 淸曉廣庭迎士入。聖朝文運逐春還。十年重覩三年比。倭亂後十年。始復設大比之擧。 九日才偸一日閑。元祐遺風須繼躅。却慙酬和句偏孱。</text>
<title>奉次五峯李尙書垂問見招之韻</title>,<text>燕京萬里客初回。綉句還從八座來。自笑載醪妨白晝。南宮猶帶舊霜臺。時赴北京新還。例帶臺衘。未及減下故云。附原韻聞君新自薊門回。收拾風煙滿袖來。我亦龍灣朝暮去。關西今有好樓臺。時公以皇太子冊封詔使迎慰使。將抵義州。○五峯</text>
<title>短歌行。贈別淸陰金叔度 尙憲 學士以高山察訪赴任。以下壬寅</title>,<text>問君何方來。萬里耽羅島。送君適何鄕。鐵嶺磨穹昊。天南與地北。一歲令人老。子名甚籍籍。子行載草草。海鶴立瑤階。色映秋月皓。玉佩富才華。蘭雪淨襟抱。朝上金鑾殿。士論推國寶。夕作置郵官。奔走隨馬皁。宿昔無此例。朝政今顚倒。子身何汨汨。子心何浩浩。迢迢郭東路。曉日出杲杲。林鳥爲誰喧。野花空自好。我歌豈傷別。所傷斯世道。上年秋。君以御史往濟州。今春始廻。</text>
<title>閑居寫懷。奉呈五峯大學士。</title>,<text>賤子適呈告。相公仍坐齋。閑居不自樂。寸步正相乖。積雨曉初霽。南山夕更佳。高軒倘無事。一酌洗幽懷。</text>
<title>送兵曹朴正郞 燁 叔夜以千秋使書狀官赴燕京</title>,<text>西郊芳草夕陽遲。正似年前別我時。久客初歸還送爾。暮途相識更知誰。千秋置節新開慶。萬里臨分自覺悲。溽雨炎風愼行色。東來須趁菊花期。</text>
<title>送大同李 綏祿 綏之察訪</title>,<text>定襄傾蓋便成歡。舊興如今尙未闌。誰識玉堂揮翰手。却爲西塞督郵官。臨岐正覺別離苦。擊劍更歌行路難。此去驅馳且努力。直勝海曲詠幽蘭。前年冬。始遇公於郭山。故首句及之。公伯氏執義。時謫長連。故未聯云。</text>
<title>送公州李 壽俊 牧使赴任</title>,<text>聖朝多士摠名臣。磊落如公復幾人。孝義傳家高節操。讜言驚俗凜風神。共看鵬路推先輩。自喜龍門托後塵。今日湖州分袂遠。夕陽無計駐朱輪。莫向離亭謾作愁。浮生聚散劇悠悠。誰憐北塞新通判。吳校理允謙。時新除鏡城判官。 不及西京老督郵。指大同李察訪 世道卽今非曩日。使君何幸得雄州。蒲鞭會試安民略。早晩能名達冕旒。</text>
<title>送平安都事尹美中 絅 兄 十韻</title>,<text>左海文明國。西京佳麗州。山聯箕子墓。江動太同樓。麟馬今何在。天孫昔此遊。風煙如昨日。興廢幾千秋。勝賞平生志。王程十日留。春城移綺席。別浦放蘭舟。步月綾羅島。尋芳杜若洲。送君仍極目。懷舊却搔頭。往事都成夢。窮居只益愁。茲行且懽讌。人世水東流。</text>
<title>題麻浦金 應翼 進士亭子。次壁上韻。</title>,<text>山形水勢縱復橫。老子此間詩欲成。十里野田連浦遠。一邊沙渚與天平。已無塵事自心靜。更有濁醪還眼明。倚遍闌干不歸去。滿江煙雨暮潮生。</text>
<title>尹判官 民逸 祖母南氏挽詞</title>,<text>少小曾依孟氏隣。忽承哀計便沾巾。年踰八十非無壽。眼看雲仍共幾人。中歲莫論家運否。後生爭仰母儀純。銘旌此日還先壟。好續重泉未了因。</text>
<title>送靈煕上人還香山。次軸上韻。</title>,<text>送渠遙望白雲 香山峯名 歸。我亦西行忝繡衣。時以災傷御史符赴關西 何豦尋眞同一宿。上庵秋葉未全稀。飛流百尺浪翻銀。六月松風冷逼人。勝欲休官尋淨界。上方深處寄閑身。</text>
<title>寄贈龍岡縣令李巨容 沖 之行</title>,<text>湖南病太守。又作浿西行。國法今逾重。君材世豈輕。雪深關路澁。州僻海雲平。出餞違官事。離懷寫不成。君昨歲。曾倅茂長。以病棄歸。因犯准法。適蒙赦經敍。旋授外寄故云。時余以舟師參試官。方鎖試所。闕爲面餞。詩以敍別。我自黃龍城下廻。土風民俗識偏該。地饒鹽鐵官常阜。人樂農桑境更恢。錯節故應須利器。聖朝今豈薄賢才。澄心到日如相憶。莫惜魚書續續裁。余以按覈御史。往關西新還。澄心。堂名。在龍岡。</text>
<title>舟師覆試試官契會圖</title>,<text>共承綸命拜天墀。射院臨圍掌試師。防海赴場新勞典。聚京掄藝重科規。一旬風雪仍聯席。百歲心肝便去皮。盛蹟分明輸繪事。異時良會莫參差。</text>
<title>奉別江原道朴 東亮 監司。二首。時公才遞畿伯。旋按關東。</title>,<text>傾朝屬望黑頭公。文武材全寵渥隆。一歲再膺方岳寄。十連兼擁節幢雄。去留國體分輕重。夷險臣心一始終。歸畫雲臺知不遠。中興勳業出精忠。公冊扈從勳。將來預會盟故云。松翁別曲世爭傳。玉節東歸望若仙。定見驅馳無外事。卽知筋力未中年。褰帷濊國詢遺俗。理屐蓬山到絶巓。北地使君南省掾。却憐分手渺風煙。時余將赴端川。公嘗爲禮部亞卿。余適忝郞署。</text>
<title>送禮曹林佐郞子愼以從事官赴統制使幕下。翌日。余亦赴端川。以下癸卯</title>,<text>逢春去國政銷魂。何況臨行却送君。同榜爲寮偏托契。分符佐幕竝離群。關城驛路盤陰嶺。海陣牙旗拂瘴氛。明日相思各千里。一聲歸雁不堪聞。百年心跡兩相親。分手離亭惜早春。行到湖中梅正發。一枝須寄北征人。君爲員外我郞中。水部南宮宦況同。此別音書何處寄。春風吹盡北歸鴻。</text>
<title>送洪輝世 瑞鳳 之任星州。二首。時余新自端州還京</title>,<text>浮生聚散本無期。何況人間萬事非。去國二年纔返旆。作州千里便分岐。知君已得留多日。顧我那堪會暫時。草草離亭一杯酒。秋風吹鬢白如絲。普濟橋頭漢水濱。今年秋色去年春。一麾江海仍南北。三唱陽關互主賓。家業箕裘推賈馬。交情膠漆托雷陳。危途此日還堪慰。賦得東征異楚臣。</text>
<title>送金冠玉 瑬 赴全州判官。四首。</title>,<text>一代風流烈士家。吾賢年少擅才華。峨冠合戴霜臺豸。彩筆須裁玉殿麻。西塞按商身久滯。君差收稅官。前年往義州。 南州作吏路還賖。生同甲子髫童舊。惜別岐頭到日斜。明時相繼出爲州。可識吾儕吏術優。悉直海深雲渺渺。三陟舊號悉直。尹次野暄。時爲府伯。 伽耶山遠路悠悠。星州在伽耶下 平生托契唯三子。高義如君第一流。迢遞江南還作別。更堪搖落屬淸秋。秋深江漢曉霜淸。雲外高飛雁陣驚。匹馬新從關路至。故人多作塞州行。朝聞書記辭天陛。夕送郞官佐海營。今日甄城君又遠。白頭如客臥秦京。全府吾東卽沛中。山河王氣鬱蔥蔥。政專大尹官逾重。全舊有尹新革 兵管諸州鎭最雄。盤錯從前須利器。忠賢有後見英風。黃公自此能名著。早晩徵書出紫宮。</text>
<title>題東谷新齋壁上 以下丙午</title>,<text>京城東二十里。路楊州而麓道峯。有村曰海等。卽古海等縣之治也。燕山君兆焉。我外家綾城具。出燕山。因塋其側。自燕山墓。迤北而西行三百二十步。有一隴背坤而面艮。先王父又因我外家而葬焉。由王父墓。南踰一隴。有原向巽。東距燕山墓餘二百步。寔我先府君之墓也。萬曆甲辰後九月之望。余丁內憂。廬于墓下。越三年丙午仲冬。外除。乃就王父墓之北谷。刜叢莽。闢丘垤。立屋三楹。以奉先世主。行祀事。其中旁建一室。以爲守丘墓禁芻牧。藏愚養拙之所。工旣告成。書諸壁以志。孤負平生反哺心。叫天無及痛纏襟。先王有制三年闋。未路何憑百病侵。且葺衡茅依墓隴。要防樵牧保家林。微情在此甘投老。異代甄君是賞音。</text>
<title>東谷新齋。歲暮述懷。</title>,<text>遙峯銜晩照。急雪洒荒墟。籬落松楸底。形骸涕淚餘。更能供世事。非但愛吾廬。一病三冬臥。霜毛不滿梳。</text>
<title>五峯相公宅卽席次韻。</title>,<text>已斷吾生老一村。芰衣今日忝登門。不辭翦燭留連飮。往事悽涼未敢論。</text>
<title>還東谷新莊。復用前韻。述志書事。奉呈五峯相國。六首。</title>,<text>散材端合着荒村。重葺先廬傍墓門。香火歲時期不廢。此生蕭瑟更堪論。淸時無用臥田村。不是龐公隱鹿門。憔悴東華六年事。似吾行止復誰論。松溪東曲李花村。十里人煙對郭門。懶性正堪成半隱。廟堂丘壑且休論。牛耳溪。一名松溪。地宜種李。種瓜栽栗自成村。田父相過夜打門。聖代一廛甘送老。百年榮落不須論。海村居人。皆以種早瓜栽栗樹爲業。緣溪一徑曲通村。洞口雲深石作門。剛喜林居無箇事。道經時對岳僧論。茅堂新卜郭東村。萬壑松陰晝閉門。聞說平泉莊已就。願將幽事與公論。公於豐壤。新構彰賜亭。卽顧使所命名者。</text>
<title>追次前韻。寄謝淸心金使君 玄成 枉過郊居。</title>,<text>松壑寒雲藏小村。朱轓衝雪過衡門。高姿如鶴閑相對。除却林泉摠不論。黃驪江上水雲村。隔浦鐘聲出寺門。記得秋風舟夜泊。舊遊如夢不堪論。壬寅仲秋。回自淸風。曾過驪江。</text>
<title>贈正行沙門</title>,<text>雪中逢衲子。云自衆香來。甁貯毗廬月。筇穿寂滅苔。雲嵐入笑語。魂夢出風埃。白馬峯前寺。尋眞不擬回。十暑金剛寺。三冬寶蓋山。春風蕊城路。秋草鐵門關。在世身爲累。無家迹自閑。飛筇又何處。黃海水雲間。</text>
<title>題道淸上人詩卷。次五峯相國韻。</title>,<text>爾是何人我自吾。水雲蹤迹鶴同孤。眞檀一炷松齋夜。話到無生話却無。酷愛靑山不負吾。白雲深谷結廬孤。蒲團終日燒香坐。萬有看來只一無。小齋中夜坐忘吾。雪霽山空缺月孤。樂地本非名敎外。爾家能似這般無。</text>
<title>送李先達 重顯 登第還端川</title>,<text>奕葉明經世所榮。端州又是古邊庭。還聞解甲輸先業。況見潛夫屬壯齡。關路掛雲天共黑。恩袍欺雪柳爭靑。白頭舊守偏傷別。落日城東望北溟。</text>
<title>次趙持世直長歲暮述懷見示之韻</title>,<text>客抱瑚璉器。符彩煥且瑟。日夕望停雲。何由促我膝。丹鵲忽飛來。逸韻賡白雪。上嘆草屋空。下言甘短褐。飢寒信外鑠。造物敢虛喝。擾擾狂馳子。聲利謾薰聒。九十行帶索。固窮樹高節。城東崖谷幽。石泉淸堪啜。蔥蘢衆木梢。疊嶂頗秀發。子能來十隣。茅棟吾已結。殘生寄漁樵。琴醞陶永日。古來縣薄下。幾人死內熱。美哉君子鄕。至今稱王烈。</text>
<title>復用前韻。贈持世。</title>,<text>吾黨趙氏子。久操齊門瑟。長吟古梁甫。日暮獨抱膝。由來越中犬。狂走爭吠雪。何恨握明月。歲晏尙被褐。壯憤時內激。霹靂摧叱喝。誰將孤鳳鳴。一洗群蛙聒。蕭曹昔未遇。刀筆無奇節。漁父濯滄浪。衆醉醨可啜。從知千鈞弩。不爲鼷鼠發。方圓苟齟齬。智士舌亦結。鯤鵬會變化。九萬在一日。南隣雀羅張。北里炙手熱。君見仲尼門。羞道夷吾烈。</text>
<title>除夜</title>,<text>三十吾加六。明朝又一春。已怜頭白早。更奈歲華新。身事艱難極。村居寂寞濱。靑燈眞耐久。中夜照孤呻。</text>
<title>元日 以下丁未</title>,<text>萬國三元日。孤村一兩家。早朝違振鷺。先墓感慈鴉。門掩新堆雪。盤空舊頌花。春風無處着。吹却鬢添華。元日蕭條甚。吾生患難多。丘墳徧拜掃。門巷少經過。不死眞知苟。餘齡豈願他。蝸廬今已就。終老故山阿。</text>
<title>元日獨坐。仁圓上人見訪。詩以謝之。</title>,<text>雲鎖寒林雪滿岡。新正無客過幽莊。晩來唯有山僧至。相對藜床睡一場。東溪道士住東郊。師占東岡又結茅。從此靑鞋好相訪。洞門花發鳥聲咬。閑拖筇竹下巖隈。遠訪幽居踏雪來。一笑相看還別去。松林無逕暝雲堆。</text>
<title>山齋獨夜。喜申 淑 秀才至。</title>,<text>客有騎驢子。黃昏來叩扉。野雲林際黑。溪路雪中微。境以道情得。身將塵事違。白頭同社計。相對已忘機。</text>
<title>奉謝月汀尹相國寄惠曆日</title>,<text>山斗三韓仰鉅公。一時桃李品題中。駑才獨恨龍門隔。魚信還憑鳳曆通。應念武陵無甲子。故敎燕谷識春風。明珠靑玉終難報。南極星光繞紫宮。附次韻問訊城西托遠公。音書忽到寂寥中。纔經攀柏心猶苦。未待開椷意已通。麗藻如今驚逸響。玉山何日對春風。憑君報道論文地。不是江樓卽梵宮。盛歲長途喜見公。相逢氣槩笑談中。詞追靈鳥傳三昧。帖學來禽寫幾通。每憶佩聲趨北闕。漸看梅蕊映東風。蒼苔尙記經行路。擬訪山前數畝宮。月汀</text>
<title>復用前韻。奉謝月汀相公。</title>,<text>命世文章太史公。班張應在指麾中。元功黃閣三階逼。雅望靑雲一路通。門館只如楊子宅。壑丘還有晉人風。會容車馬尋苔逕。盤谷慙非李愿宮。閑抛銅印慕陶公。三逕新開一壑中。遠岫送靑松靄合。虛窓生白竹涼通。疏慵本乏明時用。棲遁非關處士風。咫尺京華歸夢斷。煙花春遶未央宮。</text>
<title>正月十三日。仲兄宅。奉陪五峯李相公，月沙李尙書，鶴谷洪學士讌席卽事。次尙書韻。要學士同賦。</title>,<text>一代雙詞伯。逢君便作三。佳辰開小酌。淸唱間高談。浮世閑難得。殘生病豈堪。要看聯秀句。勝蹟續城南。</text>
<title>何處元宵好。敬次朱文公和林用中用呂子晉韻。寄示石室金叔度，鶴谷洪輝世兩詞兄。要共賦。時丁未正月十五日。</title>,<text>何處元宵好。山齋淡似僧。茶香勝薄酒。月皎當華燈。待鶴窓仍拓。窺梅檻獨憑。夜深高枕臥。無睡更晨興。何處元宵好。閑居谷口人。雪峯寒逼骨。苔逕淨無塵。霽月渾如晝。新詩却有神。此時懷數子。迢遰隔重闉。</text>
<title>正月二十一日。宿高陽香谷草堂。夜起述興。書贈九友社居士韓別坐兄。是夕大雪夜分雪止。天宇如掃。月色甚佳。兄乃余姊夫也。屛居田里。棄絶人事。築室種樹。逍遙自樂。</title>,<text>皚然白者雪。皎然明者月。淸賞集中夜。高齋寒徹骨。卽知造物意。使我識公趣。池邊一樽酒。更約梅花吐。</text>
<title>次權汝章韻。九友社兄草堂作。</title>,<text>夜深山雪霽。月上古梅枝。松風更多事。催我賦新詩。</text>
<title>題九友社兄草堂壁上四皓圖</title>,<text>白髮對商顏。四皓添一皓。千載此心同。他時畫五老。</text>
<title>次韻題淨土寺僧天淡詩軸</title>,<text>白蓮山下叩禪扉。月滿西樓雪霽時。逢着歸僧一回首。老夫無興更尋詩。</text>
<title>淸陰金叔度，鶴谷洪輝世兩學士聯轡見過。</title>,<text>祕書飄泊水曹亡。泉路湖天儘斷腸。才子古來多轗軻。窮途獨立轉凄涼。新篇且聽淸陰誦。臘釀還憑鶴谷嘗。茲事從今勤共續。百年餘幾鬢俱蒼。車五山嘗爲校書館校理。坐事見罷。流寓湖西。李實之歿於去冬。曾爲工曹正郞。</text>
<title>叔度生於隆慶四年庚午。余以隆慶五年辛未生。輝世生於隆慶六年壬申。三人之齒。各差一年。促膝鼎坐。殆亦一奇事也。作爲一律以記之。</title>,<text>三人相對齒相聯。我是中央子後先。四海弟兄那骨肉。一年多少莫愚賢。轉頭節序同流水。屈指朋親半古阡。會約招尋趁身健。性靈端復賴詩篇。附次韻中年人事感存亡。陳迹黃壚更熱腸。詩社不堪驚寂寞。酒杯誰復酹荒涼。河東毀譽君兼有。塞北艱難我備嘗。窮達悲歡摠由命。直須高臥任穹蒼。玉樹蒹葭幸接聯。騷壇酒席敢爭先。流淸德水徵時泰。龍起南陽紹世賢。邂逅詩筒傳北郭。從容宵話記東阡。閑居文字惟堪樂。莫厭相酬到百篇。叔度[附次韻 輝世]窮鬼相隨不肯亡。更須文字積枯腸。都休外事方知靜。慣處陰鄕未覺涼。野菜登盤猶足飽。春醪潑甕正堪嘗。及時歡笑無容懶。童丱交游已老蒼。二子才華珙璧聯。行年校我摠居先。文名已見傾當世。學術方期繼昔賢。石室蕭條依岳麓。郊扉迢遰對松阡。尊前鼎坐眞難數。悵望聊吟伐木篇。輝世</text>
<title>疊用聯字韻。示淸陰，鶴谷二學士。</title>,<text>頭角眞如雁序聯。一年差退一年先。投簪正合成三隱。對酒何妨少七賢。白髮從來是公道。靑山幾處有新阡。相看且置人間事。靜讀南華內外篇。</text>
<title>海峯洪樂夫 命元 學士見訪。鶴谷繼至。樂夫以萬曆元年癸酉生。吾三人年甲相差。與前詩所記無異。而余爲最長。樂夫最少。遂用三人相對齒相聯句。復成一篇。書示樂夫。</title>,<text>三人相對齒相聯。堪笑龍鍾酌最先。坐上莫嫌偏在下。詩中方見妙無前。願同鶼蟨行常逐。爭奈雲泥望却懸。今日所期唯義分。白頭毋負鹿鳴篇。附次韻誰向城南傑句聯。退之東野實相先。千秋好事空垂後。數子高才足繼前。幸一二年牙齒等。奈三十里智愚懸。汗流僵走知難及。深義猶存伐木篇。樂夫</text>
<title>輝世見余鬚有皬然白者。憮然太息。戲占短律。以自遣云。</title>,<text>莫怪鬚初白。偏嗟鬢已皤。一身常汩沒。萬事只吟哦。病較相如甚。年方賈誼多。榮沈誰復問。端合臥雲蘿。</text>
<title>復用皤字。答輝世。</title>,<text>四十寬三歲。還成一老皤。向來經積患。可但爲沈哦。世味吾全薄。窮愁子亦多。幽期儻不負。携手返松蘿。</text>
<title>二月二十四日。車五山，趙西巒，權石洲，洪鶴谷。見訪東谷新齋。</title>,<text>郭外幽棲晝掩柴。春風還與可人偕。家貧頗愧庖廚薄。地僻偏憐洞壑佳。憂患百年無此日。追隨一代自吾儕。坐看窮谷光輝徧。醉墨淋漓洒斷崖。聯鑣十里訪茅齋。淨掃松陰坐小階。陰壑雪消幽澗咽。孤村日落暝煙霾。靜看世事眞難了。老覺心期未易諧。話到夜分仍秉燭。市酤猶足暢吟懷。附次韻不愧論文肯款柴。相携喜與數君偕。來經白道朝煙淡。坐久靑山夕氣佳。富貴勞牽輸俗輩。乾坤放浪屬吾儕。隔峯知有晴川在。步屧唯應下石崖。古磴松陰覆竹齋。閒庭鳥跡印苔階。出雲旭日明林壑。動地剛風破曀霾。白雪陽春歌郢曲。大鵬斥鷃辯齊諧。一尊談笑相忘久。何況從前曠士懷。五山</text>
<title>二月二十五日。除授兼宣傳官。呈病不仕。</title>,<text>一麾仍守制。戀闕五年心。積廢霑新命。微班廁禁林。敢辭陳力就。無那宿痾侵。閉戶山居僻。春禽自好音。</text>
<title>丁未三月初一日大雪。戲呈五山鶴谷。</title>,<text>靑山一夜玉崚嶒。肩聳寒齋几獨凭。三月未應非瑞雪。剡溪淸興更堪乘。</text>
<title>姨祖母黃氏挽詞 長水黃參判之季女。坡平尹府院君之外孫。故左議政林相國之冢婦。卽我先慈氏之從母也。</title>,<text>長溪一派入坡原。毓秀閨闈淑德尊。奇釁翻同寡婦賦。嘉姻雅稱相公門。仁膺上壽慳先算。祖母氏先妣尹夫人。享年九十有奇。祖母氏壽止八十有二歲故云。 慶衍洪支屬外昆。祖母氏早寡無子。有一女。外孫男女甚盛。 萱室承顏俱隔世。可堪揮血叫乾坤。我先慈氏少失先妣。事從母如事先妣。故篇末及之。</text>
<title>寄送全羅道觀察使崔令公 瓘。二首。</title>,<text>淸川樓上謁荊州。一瞥星霜七過秋。涕淚向來同患難。雲泥相望異沈浮。玉杯錦席餘春夢。犀節熊旂又別愁。燕石儻能蒙記憶。會看雙鯉及林丘。公嘗爲安州牧使。辛丑夏。余以書狀官赴燕京。始得見公於百祥樓。其後公遭先大夫憂。未幾。余亦丁內艱故云。遠聞方岳簡金閨。雨露新恩煥紫泥。玉節曉辭靑瑣闥。柴扉春掩白雲溪。花飛驛路淸明過。月上林亭杜宇啼。不道觀風非重寄。棠陰南望隔桃蹊。公由承旨除方伯。上命特加階嘉善。</text>
<title>東谷書齋。春日寫懷。寄呈石室金叔度，北渚金冠玉。</title>,<text>華陽洞北上林西。悵望春天路欲迷。萬戶晴煙寒食過。一溪明月子規啼。沈侯多病身全瘦。江令傷離意易悽。何日尋芳共携手。辛夷花落滿山蹊。</text>
<title>送正行師還金剛山 丁未三月旬有二日。行上人來自海西。告歸楓岳。道心無住。浮迹如雲。令人東望。飄飄然有出塵之意也。率爾揮翰。興在言外。</title>,<text>滿面煙霞瘦鶴容。孤雲飛去杳無蹤。暫來碧洞花前過。仍憶黃冠雪裏逢。行脚東西南北路。歸心一萬二千峯。仙山在眼身多病。日暮高齋獨倚松。上人雪中。頭戴竹皮笠子。故以黃冠稱之。西走黃州雪滿山。春風杖錫又東還。禪心無着身如寄。千里隨緣一味閑。日午柴門鎖不開。丫童驚報上人來。拂衣東去忙何事。花滿篷山錦作堆。</text>
<title>寄石洲權處士 時寓江華</title>,<text>三月春寒重。淸明未見花。山前昨夜雨。水沒一溪沙。弄日禽交語。緣堤草怒芽。無因共物色。廻望海天賖。城東十里草萋萋。一醉江頭夢已迷。回首碧雲人不見。沁州迢遰夕陽西。</text>
<title>次慧圓上人詩軸韻 三月十四日。遊于三角山之東麓。道峯望月庵慧圓浮屠。來候道左。爲求余一語。遂次其軸上韻而贈之。</title>,<text>步尋松磵曲。苔磴坐忘還。釋子此時到。春山相對閑。岸花紅欲妬。堤柳綠猶慳。好懷描不得。嵐翠撲吟顏。物態春雲變。天機夕鳥還。會心身不倦。忘世意常閑。鵬鷃爭相羨。乾坤未有慳。行歌紫芝曲。吾道在商顏。</text>
<title>寄送沈德顯 光世 之任扶安。二首。</title>,<text>奕世靑城毓炳靈。郞君拔擢早明經。龍駒汗血生西極。鵬翮摶風起北溟。誰道翰林偏屈迹。會容王勃得趨庭。德顯大人。時宰玉果。 遙知邑里爭相賀。湖路從前認福星。君曾爲海運判官。故末句及之。扁舟曾泛楮湖春。十載存亡白髮新。君。具大受之甥也。大受別業。在於楮于島。曾與泛舟同遊。 楊令平生眞鮑叔。大受卒官金化。故以楊炯比之。 何郞今日是元賓。何無忌。酷似其舅劉牢之。 茅齋郭北幽棲地。墨綬江南左宦身。回首更吟思舊賦。驛程芳草遠愁人。</text>
<title>三月十五日。夜坐書懷。寄示鶴谷洪輝世，海峯洪樂夫。樂夫。卽輝世之從姪也。</title>,<text>節過重三月又圓。滿堤煙草已芊綿。春光瞥眼無多日。世事傷心異昔年。子美故人高適老。嗣宗諸姪阮咸賢。樽前握手何由得。伏枕靑山聽杜鵑。</text>
<title>寄海運趙怡叔判官 時如湖南</title>,<text>五載一見面。別來還隔春。吾生餘幾日。末路少相親。驛騎梅花外。漁竿漢水濱。只應明月夜。千里共傷神。</text>
<title>春日山齋。獨坐無聊。出步庭隅。望見申秀才汝善來自山逕。喜以書示。</title>,<text>三日不出戶。杜鵑花滿枝。岸幘立庭除。凝情如有思。美人隔雲嶺。邂逅本不期。秀才家在村東。相去五里許。往來隔一嶺。 步屧林際來。幽逕轉巖陲。相望忽自訝。相見頗自奇。寂寞塵外意。非君誰得知。涓涓澗水響。漠漠雲陰垂。臨池一樽酒。共惜負芳時。</text>
<title>次申秀才韻。題山齋壁上。</title>,<text>水流花謝閉門中。一室圖書四壁空。臥看白雲東嶺上。晩來飛逐度溪風。十里平蕪一望中。暖煙芳草碧連空。幽居不覺春光老。樹樹黃梅落晩風。</text>
<title>山齋留申秀才宿。夜月極佳。小立池上。復用前韻。</title>,<text>幽泉新漲小池中。倒浸天光玉鑑空。松月滿山吟立久。隔林花氣一襟風。石門深鎖白雲中。月轉松梢夕籟空。蜀魄一聲春夢斷。刺桐花落滿簾風。</text>
<title>山齋月夕。口占。示申秀才。</title>,<text>十日臥山舍。滿庭春草生。洞深人不見。月出子規鳴。</text>
<title>答趙正字善述書</title>,<text>睡起日亭午。山深唯鳥啼。此時趙正字。書札問幽棲。溪水綠如染。山花相映紅。東林好風景。要與故人同。老去身多病。春來意轉慵。散仙無別事。一爲訪雲峯。</text>
<title>謝仁圓頭陀餽山芥沈菜</title>,<text>憶曾分竹郡城居。滿案膻葷厭海魚。林下如今眞有味。一缸春色老僧菹。玉川高臥任家貧。賴有隣僧乞米分。珍重山蔬煩老宿。却敎人道繼淸芬。</text>
<title>奴枏入城中。賣薪得魚菜而還。</title>,<text>懶抛朝笏臥郊扃。疏糲眞難護病形。堪笑黃堂舊太守。一盤鮭菜賴樵靑。</text>
<title>山齋東庭。新鑿方池。池水淸甚。喜而有賦。</title>,<text>鑿破階前地。淸泉貯作池。分明白雲影。搖蕩碧山姿。的的星河夜。濛濛煙雨時。一軒幽致足。費我幾新詩。</text>
<title>哭表姪李夢得秀才</title>,<text>內翰二十三。秀才三十二。二十三內翰。三十二貧士。內翰有秀才。貧士則無子。內翰幼少時。親癠割其指。誠孝出天性。仁義躬所履。傑立生知姿。精通造化理。總角聲輝赫。弱冠取靑紫。淸標玉樹高。洒落英風起。秀才生絶奇。父子乃相似。鳳雛跱碧梧。五色毛羽美。渥洼汗血駒。霜蹄走千里。內翰命何短。餘慶當在此。不謂秀才窮。今又至於是。昔者秀才存。內翰死非死。秀才今也亡。內翰其已矣。秀才先祖母。而我伯姑氏。內翰實吾兄。我生後一紀。得與秀才游。誓言同終始。嗚呼彼蒼天。是誰之所使。生若有所爲。歿若有所忌。夭何爲而疵。壽何爲而庇。是父與是子。泯滅果何事。我哭豈爲私。善人道終否。一篇五字詩。篇終情未已。一爲內翰慟。一爲秀才誄。</text>
<title>李夢得挽詞</title>,<text>生無兄弟歿無兒。三十能詩一布衣。寂寞翰林身後事。春風吹盡落花時。秀才名人龍。夢得。其字也。益安大君之八代孫。故戶曹佐郞諱璋之曾孫。司僕正諱彥怡之孫。藝文館奉敎諱嶸之子。其王母李氏。卽我長姑氏容齋公之女孫也。生于乙亥。以丙午季冬旬一日歿。翌年三月晦。葬于奉敎墓之後隴果川縣治之東五里許。乃冠岳山之東趾也。</text>
<title>次韻答海峯</title>,<text>紛紛人事夢檀羅。日月跳丸瞥眼過。百世是非同地籟。一心生滅有天魔。從敎宦達休須早。況耐身慵病更多。飮水曲肱吾自樂。古來由命不由他。附原韻門巷寥寥可雀羅。了無問訊況經過。年年不去唯窮鬼。日日相尋是睡魔。滿眼林花春漸晩。入簾山翠暮偏多。休將冷落方廷尉。榮辱人間已任他。海峯</text>
<title>月沙相公湖亭卽席奉次相公韻</title>,<text>東風吹盡幾時回。今歲花如昔歲開。安得人生似春色。年年一度去還來。亭在蠶頭之下。是日送春。附原韻江柳依依江岸回。淺山臨渚小堂開。幽棲地僻經過少。時有詩翁載酒來。月沙</text>
<title>月沙相公湖亭。戲贈崔魯瞻 東望 郡守。</title>,<text>六載一相見。江頭花落時。花落有時發。浮生無定期。</text>
<title>五峯相國宅。落梅聯句。用劉潛夫韻。</title>,<text>老我慙非鐵石腸。好藏瓊萼不過墻。三更參月無多頃。一夜琵琶已渡湘。峯老 傾國更能逢絶艶。返魂誰爲試神香。陰風朔雪傷心句。却憶荊州紫綬張。東岳</text>
<title>復用前韻。賦得落梅。奉呈五峯相國。</title>,<text>五峯相國宅庭。有梅一株。零落殆盡。餘花數片。點綴枝頭。公乃詠劉潛夫落梅詩一首。手寫示余。仍用其韻。先占二聯。屬余足成。又授簡命賦。遂依前韻。輳成近體二首。其一寓意於公。其一感傷自遣也。坐惜瓊姿寫錦腸。忍看蝴蝶過隣墻。雪中皓首心歸潢。竹上斑痕淚滴湘。飽耐氷霜侵瘦骨。絶羞桃杏鬪幽香。飄然却似成功去。靑史從來數范張。一回回首九回腸。玉立嫣然楚客墻。誰遣狂風欺杜牧。未容仙術學韓湘。孤芳可得多時艶。皓質惟應抵死香。會着滿枝調鼎實。心期還恐有乖張。</text>
<title>奉次五峯相公韻。題善政師詩軸。師之住與公之壽藏近。手新軸丐公詩。公乃作近體一首。筆其首。因屬余續和。余未嘗識師。師之求又未嘗及余。但公以師之所求於公者求於余。則師之意。余亦得矣。固不可不以公待師者待之。抑未知師之視余。視以何如人也。姑以師之始所以求者而求之。則庶乎其不失余之爲余也已。呵呵。</title>,<text>贊皇功業冠凌煙。舟檝明時好濟川。珠履忝隨門下士。緇衣分占洞中天。從知死馬媒千里。會看神龍臥九淵。早晩平泉休沐日。共陪巾屨結來緣。檀越三生一穗煙。織烏西去逐奔川。墨楊已見俱非道。顏跖誰知只在天。紫陌曉鍾趨鳳闕。黑山秋雪撫龍淵。回頭自笑迷途遠。直欲探禪了衆緣。</text>
<title>山齋卽事。奉呈五峯，月沙兩相國。兼柬鶴谷學士。</title>,<text>谷口春殘後。幽花照眼明。瓮醪新報熟。溪月且逢晴。城市多塵事。林園愜野情。高軒倘乘興。聽取子規聲。</text>
<title>丁未四月上旬。東溪夜酌聯句。</title>,<text>步出荒林下晩洲。東岳 淺灘搖月席邊流。月沙 杜鵑不管終宵哭。鶴谷 海谷仍知特地幽。東岳 坐久醉顏臨水醒。夜深眠鷺伴人留。月沙 翛然共占忘機樂。可得濠梁續勝遊。鶴谷只恨坐中無石洲。東槎共是舊風流。月沙 梨花開處月華滿。蜀魄啼時山意幽。東岳 迢遞江城不可致。團圓村酒暫相留。鶴谷 論文未覺春宵盡。怳似龍灣秉燭遊。月沙</text>
<title>奉次五峯，月沙兩詞伯韻。書貫壹師詩軸。</title>,<text>一渠春碧貯方池。倒蘸山頭月半規。小閣對僧淸不寐。坐看花影鏡中移。洞門花落滿溪橋。邂逅山人不待招。自說禪龕在西麓。白雲流水徑非遙。延陵佳句動驚人。更見沙翁筆有神。坐對野僧披詠處。萬山明月一庭春。</text>
<title>奉呈九友社韓處士兄</title>,<text>常讀濂翁說。最憐君子花。殷勤九友叟。使我思無邪。右乞蓮此君有淸節。一日何可無。況乃北窓下。棲遲幽興孤。右乞竹休官臥栗里。人道似陶家。九日東籬底。不宜無菊花。右乞菊</text>
<title>次韻奉答南窓老先生幷寄端州刀子</title>,<text>雪齋相別換桃符。夢想三春一字無。忽喜騷翁心尙壯。驪珠滿紙覓昆吾。</text>
<title>次韻奉答南窓先生</title>,<text>雄圖要剖漢庭符。矍鑠如公絶代無。白髮滿頭身七尺。手磨霜鍔望伊吾。</text>
<title>奉簡鳴皐子任寬甫</title>,<text>吾愛任公子。眞如孟浩然。新詩摠淸絶。秀骨卽神仙。相憶靑春過。應知白日眠。東峯月漸滿。要與聽風泉。</text>
<title>次鳴皐子韻</title>,<text>少無諧俗韻。歲晏返園林。石嶂攢霜釰。雲泉奏玉琴。吾君勤枉駕。宿昔托知音。高嘯長松下。翛然太古心。避喧住東谷。幽事頗關情。春晩樹陰密。日長禽語淸。觀魚澗邊坐。採藥雲中行。孺子有遺曲。滄浪堪濯纓。</text>
<title>奉次五峯相公韻。題煕俊上人詩卷。</title>,<text>我本五峯門下遊。師亦住在公故丘。酸鹹已知嗜好同。莫論儒釋非一流。公之故丘在花谷。數椽齋刹松林幽。新詩一篇寫素懷。繼而和者何其稠。峨冠盡是靑雲士。密邇玉几陳鴻疇。薄劣何幸辱公命。苟非同道誰相謀。百千曠劫眞一瞬。風火騰轉齊輕漚。歸去來山中。人間不可留。功成范蠡退。身老司空休。行當與師操履杖。賓榻共居東西頭。空門詩友兩忝竊。肯羨河南俱拔尤。曾聞會稽支許遊。我今喜識煕比丘。比丘平生愛文辭。卷中珠玉皆名流。持來示我索一言。使我興入花源幽。花源之曲闢蘭若。霜厓合沓瑤草稠。東歸直欲結茅宇。谷口能借閑田疇。散木本非棟梁器。冥鴻肯作粱稻謀。銅爐燒柏裊靑靄。石鐺煮茗翻素漚。攀援桂樹枝。歲暮聊淹留。顧我非鮑昭。無以酬湯休。手採金英綴瓊佩。只期共老雲山頭。坐觀白月當空虛。懺盡去來今愆尤。</text>
<title>夢故宗簿寺李僉正實之</title>,<text>體素齋李君實之。見抵於時。零落湖西。丙午仲冬二十七日。歿于淸州之田舍。年四十有四。明年春。歸葬于維楊之先隴。以斯人而止於斯。嗚呼命也。余與李君。別六七年矣。消息存亡。隔絶南北。斂不得哭。葬不得送。有負幽明。展哀無所。茲者。夜宿東谷書室。夢見李君。執手論詩。怳若平昔。出其卷中新什。才豪氣雄。一寫千篇。有非雕琢剽竊者所可彷彿。使人詠嘆。嘖嘖不自已。因忽驚窹。夜將四鼓。月隱西峯。萬籟俱寂。但聞子規叫號於雲樹中。悄然有感。書以爲志。時萬曆丁未夏四月旬有二日也。水部郞中別七年。更堪詩骨閉黃泉。分明一枕山齋夢。月黑雲林哭杜鵑。</text>
<title>用長溪黃相國韻。送別三陟使君。</title>,<text>眞珠之府竹名樓。此地宜着詩家流。金鑾學士許丁卯。凡境不足回吟眸。百年形勝爾爲得。萬事風塵吾已休。江山有助富新什。寄與林廬成臥遊。</text>
<title>寄上長溪黃相國壽詞。二首。</title>,<text>幾箇男兒一聚塵。公生方在後壬辰。翰林鴻匠非無繼。麟閣殊勳亦有人。萬死獨能全六尺。一心元只出三仁。從來齒角難兼得。輝映千秋社稷臣。公嘉靖壬辰四月二十六日生。力轉危機死自任。常情疑處見偏深。誰知當日君臣義。要體吾王父子心。靑史所難持一節。赤忱何負保千金。至今想得天顏喜。合有神明護陸沈。四月廿六。乃余初度。李正郞子敏惠壽詞二篇。不勝感愧。作此答之。詞壇牛耳誰操是。丞相容齋世喚伊。遺與詩書有孫子。罵訶祖佛見名師。孤輪覺月千江印。萬柄蓮華一脈絲。曲直不分人自鬧。非君洞徹孰能知。溪院白吾</text>
<title>山齋雨中。次申秀才韻。</title>,<text>林靄空濛作雨霏。殘紅滿地綠初肥。山家淸景無人會。日暮松崖獨鶴歸。</text>
<title>題志軒上人詩軸。次月沙相公韻。</title>,<text>南宮白髮舊郞官。手種東軒竹數竿。逢着老僧相對睡。午風吹送雨聲寒。</text>
<title>首夏山齋。雨後獨坐。追步梁子漸見寄春夜聽雨詩韻。</title>,<text>松下幽齋鎖竹扉。獨憑烏几影相依。桃花一洞留春住。蜀魄千山勸客歸。不恨靑雲期已遠。元知白雪和全稀。晩來晴景供吟興。綠漲平川返照微。</text>
<title>謝申秀才汝善送生鯽。令放新池。</title>,<text>撥剌銅盆數寸強。故人知我有新塘。銀鱗纔放搖輕浪。翠鬣頻跳閃夕陽。肯遣校人欺子產。忽如莊叟在濠梁。期君隱几同幽賞。莫道林深石路長。</text>
<title>謝開城沈子順經歷 諿 寄惠楮紙煮酒</title>,<text>剝啄山扉午夢驚。尺書迢遰自松京。開函素幅詩堪寫。挈榼芳醽眼便明。苔點印蹊無客過。樹陰藏塢有鶯鳴。故人高義那能報。細酌風軒句謾成。</text>
<title>寄別楸灘吳學士汝益之任安州</title>,<text>端州東閣牡丹紅。賓主逢迎跡已空。十日嘯歌千里外。兩家憂患一年中。相携只待披懷細。此去何言告別悤。莫把鏡安分遠近。世情還與嚮時同。君曾判鏡城。余守端川。癸卯夏。君省覲上京。過端留一旬。明年甲辰。竝丁內艱。東林伏枕雨漫天。五馬城西敞祖筵。以我未酬烏鳥養。知君方廢蓼莪篇。人云樂處心逾苦。事有難時道獨全。歲月幾何身已老。夢中芳草遶淸川。</text>
<title>送李秀才善卿 承元 陪大令公赴燕都之行</title>,<text>鴨江爲帶束男兒。左海同歸寸管窺。韋布更能遊帝所。晨昏兼得慰親思。風雲日月開三極。玉帛梯航走四夷。壯觀卽今難再剋。錦囊收拾待君詩。</text>
<title>五月初六日。鶴谷見過。留宿山齋。</title>,<text>柴戶常扃草閣空。坐消光景任天工。小池荷氣薰晴日。幽谷鶯聲弄晩風。身與世忘誰更記。境從心得自堪終。憐君賞靜頻相訪。雲物平分嘯詠中。</text>
<title>復用前韻。答輝世見和。</title>,<text>蟬噪詞林掃地空。凌雲健筆孰爭工。只知屈宋爲先輩。却見曹劉在下風。軒冕一時都是儻。江河萬古豈能終。天公有意今方識。故着斯人阿堵中。</text>
<title>五月初九日。雨中。海峯見訪。同宿山齋。</title>,<text>滯雨空山臥小軒。忽驚佳客遠敲門。蓑衣正着煙嵐濕。苔巷都無車馬喧。風定曲池涵綠淨。鳥回幽樹趁黃昏。共憑烏几沈吟久。眞景前頭未易言。平生志業話從容。榮辱雖殊去就同。鳥迹印沙林逕澁。馬蹄穿雪塞庭空。名郞本是廟堂器。老子亦非田舍翁。天意難量時易晩。只須相伴賦留窮。</text>
<title>順和君挽詞</title>,<text>妙齡眉宇儼天人。喜入龍顏眷異倫。賜第要師賢駙馬。王子幼聰慧。上嘗以礪城君宋寅舊宅賜之曰。礪城好儒術。才行名世。爾慕效之可矣。 許婚深托老勳臣。夫人。長溪府院君之孫女。 誰知玉葉芬芳日。便作泉臺寂寞身。哀挽東郊雲色慘。北宸新命矧慈仁。王子嘗削職。訃聞。命卽復爵。</text>
<title>李監察 寶命 挽詞</title>,<text>憶侍華筵霧一披。中間杖屨阻攀追。東亭自昔居南里。公之別業。在廣津上。余家田莊。其南隣也。 介婦於吾號少姨。公少子乃余季姨夫 卽看鳳雛才儘美。亦知驄馬宦非卑。九重泉路無歸日。薤露歌成淚獨垂。</text>
<title>送淸陰金叔度學士赴開城經歷</title>,<text>分司莫說屈淸流。瘦骨頻年飽旅愁。元帥臺前惟有海。漢挐山外更無州。神崇却喜京華近。名瀑兼聞洞府幽。吾輩從今且慰意。免看君又出遐陬。挹翠曾孫我表兄。白頭寒餓寄松京。承家幸有佳兒在。一笑煩君倒屣迎。朴秀才德胤。旅寓松都。有才子名瑗。天磨遺錄無人續。寂寞雲煙近百年。今日送君爲地主。故題新句賀山川。挹翠軒與容齋公遊天磨。有錄行世。</text>
<title>題信脩上人詩軸。次月沙相公韻。</title>,<text>臥病無人問死生。日長幽巷但蟬聲。遠來剝啄求新句。却怪闍梨解姓名。</text>
<title>次韻奉謝月沙李相公枉過</title>,<text>巷僻門常閉。誰言宰相來。閑情棊一局。軟語酒三杯。共覺愁顏改。難逢笑口開。新詩且遣興。不待雨雲催。附原韻偶過詩翁宅。仍逢韻士來。高簷鳴急雨。長日引深杯。樹色濃如滴。山嵐撥不開。何妨醉霑濕。歸騎莫相催。竹林守工於畫。時適來會故云。○月沙</text>
<title>白沙尹次野令公。雨後見訪。</title>,<text>長夏窮簷雨浹旬。足音堪喜況心親。乖離忽已經三載。朋舊何曾有一人。松露滴庭晴靄重。竹風生塢晩涼新。淹留不愧無供給。閑對棊枰酒數巡。附次韻一見無端已十旬。還忘貌敬只心親。最憐骯髒違今世。唯有文章繼古人。杜老消中秋更早。岑生雨後語多新。君家酒熟吾當去。盡日杯行不問巡。白沙</text>
<title>疊用前韻。答白沙尹公。</title>,<text>一日思君抵一旬。暮年偏覺故情親。已知文字妨時命。不嘆顚狂忤世人。林屋近山嵐氣濕。湖天過雨月華新。詩來正値身多暇。從此追尋剩幾巡。</text>
<title>奉次月沙相公韻。題天敏師詩卷。</title>,<text>夏到今年日倍長。渴喉無賴吸寒漿。僧來一讀詩仙句。三伏炎風坐變涼。</text>
<title>題戒安長老詩軸。奉次五峯相公韻。</title>,<text>得喪榮枯際。營營儘鄙夫。卽知司馬巧。不及甯公愚。白髮那禁汝。靑山未負吾。會從禪老隱。看種鳳鸞蒲。</text>
<title>次妙煕上人詩軸韻</title>,<text>楓岳名山碧海湄。白頭深愧負幽期。逢師却問摩訶路。夜靜松堂月上遲。</text>
<title>送能修師遊香山。次軸中韻。</title>,<text>惆悵殘生事。浮名便作魔。香爐絶頂下。空記夢中過。</text>
<title>贈天印上人。次軸上韻。</title>,<text>綠篠蒼松蔭一軒。城南坊僻抵山村。小蹊今日迎僧掃。僧去呼僮旋閉門。</text>
<title>次韻奉和月沙相公詠天默上人。卷首。李進士士浩養源氏畫蘭。</title>,<text>貌出秋蘭奕葉光。沙彌乞與意殊長。眞如妙悟無多話。色外芳華臭外香。</text>
<title>送松都聖居山僧若虛遊長興天冠山。次軸上韻。</title>,<text>天冠高與聖居侔。錫杖尋眞趁晩秋。儻記東齋翁病臥。萬山紅樹一回頭。</text>
<title>次若虛師詩卷韻</title>,<text>小院新晴後。群生默坐時。意中都有物。言外本無詩。滿地松陰靜。閑堂日午時。睡醒聞啄木。僧到覓新詩。</text>
<title>奉謝全羅道崔監司見寄扇子。時萬曆丁未閏夏也。</title>,<text>觀察湖南赫赫名。開緘颯颯見風生。鸞牋掩日雲裁破。鳳節含霜玉削成。三伏仍逢六月閏。一涼偏覺萬金輕。謝公只試袁郞辯。豈似窮途遠寄聲。</text>
<title>七月初一日。奉邀鶴谷，白沙，海峯諸君子。同遊臺山別墅。</title>,<text>苦熱何堪六月重。秋風忽掃火雲峯。廣津西曲江山靜。要與騷翁一盪胸。</text>
<title>七月初二日。復簡諸君子。時曉雨大作。詰朝快霽。</title>,<text>急雨初晴暑氣收。涼風一夜報新秋。滄洲幽興重相引。催着吟鞭莫少留。</text>
<title>臺山別業。書示同遊諸君。二首。</title>,<text>雨洗高空霽景鮮。相邀出郭到湖邊。四圍遠岫常生靄。一派長河別作川。歲月不饒新白髮。江山猶護舊靑氈。秋深魚蟹尤多興。更約携樽上小舡。共向明時作散仙。野亭晴日試開筵。平蕪樹斷雲垂地。極浦風生水拍天。暝色忽分翹渚鷺。秋聲已入咽林蟬。欲將新句摹淸景。岸草汀煙正渺綿。</text>
<title>次信贊上人詩卷韻。師曾住妙香山。</title>,<text>香岳仙峯天可摩。栴檀樹下粲靈花。驂鸞何日尋眞去。免向人間飯熱沙。</text>
<title>李秀才 亨胤 妻洪氏挽詞</title>,<text>生唯弱女歿先親。丹旐靑春識孺人。泉下亦應難瞑目。路旁誰得不霑巾。通家早作陶公客。擇里仍依孟氏隣。婦德向來知最熟。卽看天地信非仁。</text>
<title>崔參奉 希齡 挽詞</title>,<text>慈親八十身七十。女壻三人男一人。共道善家元有慶。誰知冥路忽無晨。老萊戲彩應遺慟。梁顥窮經却苦貧。早歲登門里中子。江雲回首淚盈巾。余平居。與公同里閈。亂後公避地江華。因歿于僑寓。</text>
<title>奉次長溪黃相國韻。贈志溫上人。</title>,<text>天道從來在不言。冬寒纔謝見春溫。這間實理須心會。莫說禪家有法門。</text>
<title>送志溫上人還天磨山。因次軸上韻以贈。</title>,<text>昔踏淸涼麓。仍過寂滅寮。平生丘壑趣。留滯聖明朝。懸瀑天河落。驚潮海島搖。空齋起遐想。風竹夜蕭蕭。</text>
<title>次韻題德悟師詩軸</title>,<text>僧來說着寶陀遊。興入金沙古寺樓。堪笑病翁身似縛。秋風西望一搔頭。師住長淵寶陀落迦山金沙寺。</text>
<title>七月十五日。戲簡川上尹靜春，白沙尹次野兩令公。西巒趙持世，鶴谷洪輝世，北渚金冠玉，海峯洪樂夫諸君子。</title>,<text>新秋涼緊雨全無。月色中元看更殊。急掃東園報諸子。一年淸景未宜孤。</text>
<title>送長興府使李 㙫 士源</title>,<text>莫說南州路正長。君行須賀不須傷。塞門慣作三年散。捧檄方知一日忙。畫戟淸香動高詠。白魚靑筍入新嘗。窮居苦被揶揄笑。倘許餘波及北堂。</text>
<title>兩宜堂舊墟。書示尹靜春，尹次野昆季兩令公。趙持世，邊明叔 應璧，金冠玉諸君子。</title>,<text>偶向江皐訪古臺。長郊極目水縈回。漁家籬落沙邊聚。賈客帆檣海上來。坐逐樹陰頻改席。吟排詩字故停杯。雲奔鳥度無窮意。不覺歸途暮鼓催。罷酒湖亭客欲廻。更扶斑杖步荒苔。海門落照紅如染。山市輕嵐翠作堆。島樹陰濃宿雨濕。渚鷗飛散暝煙開。渡頭風急寒潮滿。眼看新詩句末裁。</text>
<title>具監察 思諶 舅氏挽詞</title>,<text>人間七十六尤稀。卜築楊根境亦奇。雲岫曾同彭澤出。鳥林翻作鹿門歸。蔡郞一女元三女。公有三女兩女先歿 鄧叟無兒旋有兒。公無子。以從姪爲嗣。 歌哭耕埋諧宿計。渭陽情迫自霑衣。公之別業。在楊根水南村。罷官歸隱三十餘年。居于斯。歿于斯。因葬于斯故云。</text>
<title>哭具 希參 秀才</title>,<text>少時親友晩誰存。執紼秋風又哭君。回首王方讀書地。十年前事不堪論。</text>
<title>七月十九日。除禮曹正郞。二十四日。詣闕謝恩。有感而作。</title>,<text>淸時誰敢哭途窮。只是潛郞命未通。六載不堪瞻北闕。一官重得入南宮。眼中人事都非舊。頭上霜毛已作翁。聞說稻香鱸正美。水鄕歸興屬秋風。</text>
<title>奉次許經歷竹村圖詩韻</title>,<text>中樞府經歷許公 震。嘉靖辛酉榜生員也。年躋八十。貧不能退休。嘗有先世別墅。在陽川縣南。種竹成林。故號曰竹村。頗多山野之趣。擬爲歸老之地。壬辰兵燹。里落成墟。一草一木。慘然無餘。舊業板蕩。收拾無計。魚鳥雲煙。夢想徒勞。追畫作圖。詩以志感。一代名卿如聽天沈相國，梧陰尹相國，漢陰李相國，一松沈相國，月汀尹相國，五峯李相國，西坰柳尙書，月沙李尙書，藥圃李參議，芝峯李參議諸公。相與攀和。裒爲一卷。一日。公以圖曁詩屬某曰。不可無一語。辭以拙不得。遂次原韻。以蹈續貂之譏云。眼看滄海幾揚塵。八十年來吏隱身。巴子別區專地勝。許丞廉節任家貧。風煙却逐兵戈改。粉墨偏承謦欬親。莫認竹林輸幻境。幽情終保一般眞。</text>
<title>次梁子漸韻</title>,<text>憐君病臥怯秋涼。起望鄕關路渺茫。蔓草沒畦荒藥圃。寒溪落渚露魚梁。閑居本爲潘安拙。慟哭終非阮籍狂。見說夜窓歸夢斷。月高梧影滿書床。</text>
<title>題彰賜亭 以下乙卯</title>,<text>天錫公忠帝錫金。南溪魚鳥北宸心。功名進退全黃髮。社稷安危費赤忱。奎璧文光卷中落。園林勝事世間欽。試看鰈域檀箕後。彰賜亭顏此碧潯。儐接皇華忝幕賓。高亭曾覩換名新。桑楡計遠開東墅。雨露恩深戴北宸。偶引陸裝非作戲。向來和癖謾生嗔。隋珠滿篋靑山瘦。獨取微辭警問津。</text>
<title>從外兄李水使挽詞</title>,<text>內外塤箎早接閭。端州前後替銅魚。誰言靑眼平生阻。忽見黃粱大夢虛。三世鯉庭循吏傳。一家荊樹太公書。中身下瀨乖天道。留待于門駟馬車。端。一作福。忽。一作遽。粱。一作腸。</text>
<title>從兄酒峯處士挽詞 兄名安仁。字士長。伯父諱準之長子。曾祖奉祀孫也。</title>,<text>容祖曾孫幹蠱身。宗兄才格早超倫。褐衣詎料聯三世。絲鬢纔看過六旬。丘壑風流從此絶。梅花籬落爲誰春。只應天意留餘慶。玉樹芝蘭奕葉新。去歲安奇逝。如今又哭兄。吾宗少強近。何日重歡迎。阮巷依丘墓。陶廬隱姓名。湖天未執紼。坐覺負幽明。</text>
<title>從叔父生員府君 諱涉 遷葬挽詞 年三十八。居憂致毀。因不起。始葬古阜雨日里。今葬砥平白鵝谷。與叔母同壙。</title>,<text>五星門戶本蟬聯。從父名高一代賢。柴血那知仍滅性。顏貧却恨未贏年。瀛封舊就靑山宅。砥兆新移白水阡。賴有春坊能趾美。林宗行著伯喈傳。</text>
<title>從叔母河東鄭氏挽詞 叔母。觀察使諱敬祖曾孫女。領議政諱麟趾玄孫女也。寡居三十六年。享年七十三歲。始窆于驪州。今改窆于砥平。</title>,<text>閥閱河東世莫京。夙承陰敎藹芳聲。陶機紡績勤資業。韓廟蘋蘩敬薦誠。否運初輸寡婦賦。遐齡共指老人星。孤鸞好作雙龍合。新卜牛岡啓地靈。</text>
<title>贈德一上人</title>,<text>爾住靖陵寺。吾隣春草亭。中間一江素。南北兩峯靑。神骨驚初見。禪談喜暫聆。扁舟約來往。花落水平汀。上人時住奉恩寺</text>
<title>送工曹趙正郞 璞 叔溫宰白川縣</title>,<text>送君白川去。聽我白川吟。川水本自白。名縣知所箴。濱海魚鹽地。出塵氷雪襟。貪泉酌猶爽。況此白川臨。</text>
<title>次韻贈別白川趙明宰叔溫</title>,<text>水曹詩律睡魔降。秋雨新晴謝守窓。鼇岳幾曾瞻北斗。銀川忽復隔西江。百年如夢霜侵鬢。萬事無心酒滿缸。五馬東風愼行李。暮潮歸處寄魚雙。</text>
<title>送禮曹趙正郞善述赴榮川郡</title>,<text>左符曾刺赫居邦。慣見南州土俗厖。榮壤更稱名郡最。儀曹元得士心降。身兼吏隱那妨鄭。計判安危要學龐。好搦彩毫消暇日。鳳凰山秀碧流淙。少微星落石湖雲。秋草鳴皐暗夕曛。詩社久空誰作伴。酒壚重過獨逢君。山城簿牒三霜滯。海嶠風煙萬里分。春入紫宸還出守。白鬚無地與論文。</text>
<title>重贈榮川趙使君善述</title>,<text>我四十五君欠一。牙齒動搖毛髮皤。三代以後治日少。百年之中憂患多。雲翻雨覆乃如許。地老天荒無奈何。去去琴堂作大隱。山聯太白高嵯峨。元朝已過又元夕。大雪纔晴仍大風。春空凌凌似冬日。盛代搰搰成老翁。班荊却與故人別。棲棘可堪吾道窮。何時雷雨起龍蟄。白麻對草明光宮。</text>
<title>賀鄭翰林德餘 百昌 生男</title>,<text>一門忠孝六旌閭。瑞世奇毛看鳳雛。定是天心扶社稷。豈惟家業託琴書。氤氳太簇陽和始。磅礴頭流積氣餘。欲爲徐卿歌衮衮。還慙授簡異相如。右用蘇東坡鬱䓗佳氣夜充閭韻。翰林生子之日。輒來請余先賦賀詞。將以求詠大夫之屬和。故末句云授簡。</text>
<title>宋正郞謹甫  妻金氏挽詞</title>,<text>吏部新墳檟未材。春來薤露紼謳催。桃夭周國詩中興。荼毒潘郞賦上哀。泉路有期龍劍躍。草堂無主燕梁摧。道元舊好餘霜鬢。看下溫家玉鏡臺。正郞是我夫人弟。少嫂還爲挹翠孫。結髮早知門義篤。齊眉常見壼儀尊。鳳池喜叶占熊夢。鸞鏡傷離對鵩魂。六載春風再慟哭。鐵城東指坐虧恩。</text>
<title>簡石陽正</title>,<text>公子胸中竹幾竿。筆頭揮灑碧檀欒。早知無此令人俗。丐我霜梢着處看。早一作從</text>
<title>漢江舟中。奉寄豐基車使君 雲輅 之行。</title>,<text>三月漢江江水平。桃花楊柳滿江汀。扁舟落日獨歸去。無限嶺南千里情。</text>
<title>重贈印彥上人用前韻</title>,<text>毗盧般若兩仙峯。四十年來計墮空。落盡桐花春又暮。軟紅羞殺白頭翁。</text>
<title>簡沈修撰 詻 重卿</title>,<text>終南樽酒共三人。六載東風跡已陳。江榭寂寥關路迥。滿城花柳獨霑巾。</text>
<title>四月初八日。以夏享獻官。詣宣陵。翌日祭後。憩奉恩寺。自楮島乘船。還豆毛浦。臨發口號。留別性還上人。</title>,<text>橋陵徹祭憩禪關。落日乘舟下碧灣。笑別闍梨沙際立。十分忙裏一分閑。</text>
<title>李秀才 楚材 妻李氏挽詞</title>,<text>畹老吾庚契。憑知冢婦佳。淸晨少君瓮。芳歲孟光釵。忍見珠胎滿。翻敎玉質埋。麟兒有奇骨。家慶未終乖。</text>
<title>趙判書太夫人▣氏挽詞 代人作</title>,<text>顯封隆養問誰倫。婦德終兼母道純。大小兒俱勒鍾鼎。曾玄孫竝列簪紳。享年九十有四歲。當代百千無一人。不待張林碑突兀。休聲先已播窮垠。先一作早</text>
<title>端午日。祗受內賜扇各二把。書呈僚右僉令公。幷示玉堂，春坊諸學士。求和。</title>,<text>侍臣重午荷恩殊。寶箑頒從御府儲。蒼玉細雕湘竹骨。白雲輕翦剡藤膚。掖庭小豎傳天語。內笥仙香散直廬。願播薰風吹火日。一涼分與四方俱。</text>
<title>奉和知申事李令公。疊用賜扇韻。以志端陽節繼有珍膳法酒之賜。兼呈春坊諸學士。請同賦。</title>,<text>昵侍金鑾禮固殊。宸情尤重輔東儲。銀盤野雉堆紅羽。玉俎山麞割素膚。共荷內廚分令節。却憐中歲滯荒廬。聖恩如海知何報。跪捧蒲觴感愧俱。固一作本</text>
<title>送李參議 稢 仲實以千秋使赴北京</title>,<text>輔价觀周未十年。千秋還捧祝堯牋。誦詩早歲推專對。從事明時見獨賢。玉佩裶衣新品秩。薊門遼塞古山川。風煙只益奚囊富。陸橐無金雅操堅。</text>
<title>送平壤庶尹柳 塗 由正之任</title>,<text>西京本名府。少尹豈庳班。樓壓綾羅島。城圍錦繡山。息機歌管鬧。游刃薄書閑。千古傷心地。憑君一解顏。憶曾浮碧樓前過。紅粉千行醉百場。此日離筵魂欲斷。鬢毛如雪舊何郞。</text>
<title>白秀才 尙賓 妻李氏挽詞</title>,<text>曾見松蘿初結時。紫簫吹月鳳雙飛。廣陵原上今埋玉。日暮江南人獨歸。今一作催</text>
<title>洪兵使 有義 夫人辛氏挽詞</title>,<text>昔過龍灣館。初逢定遠侯。交情仍款密。婦德認和柔。二品恩封地。三軍節制秋。卽看宗族慟。艾鬢掩新丘。</text>
<title>贈寶雲上人 師時往智異山</title>,<text>僧來乞我贈行詩。般若峯前訪老師。坐聽亂蟬秋又近。一官慙負十年期。老師。謂善修長老。三神洞裏大能師。傳得摩訶一祖衣。剩欲尋幽聽妙法。白頭空愧計都非。大能法師。乃善修長老弟子也。聞說神興寺。煙嵐隔世氛。千林花氣合。萬壑水聲分。眞鑑禪公塔。新羅古篆文。何時一筇竹。與爾訪孤雲。雙溪寺。有眞鑑禪師大功靈塔。</text>
<title>贈坦宗上人 師住智異山。乃善修長老弟子也。</title>,<text>智異本稱方丈山。慣聞花洞隔人寰。東華四十五年夢。又見西風僧獨還。欲見修公何處尋。天王峯下石門深。闍梨來說如來坐。身是浮雲水是心。</text>
<title>愼進士汝恢 起門 挽詞</title>,<text>天地俱爲客。彭殤各有涯。如君眞達士。在世少醒時。早許忘年友。常稱痛飮師。未成蒿里餞。齋坐只添悲。永嘉五君詠。工部八仙歌。放達今無繼。淸狂子孰過。醉鄕寬幕席。浮世促羲娥。一病風流盡。江湖月自多。</text>
<title>奉次五峯相公題寶雲詩卷韻</title>,<text>供養無心勝出家。謾將詩律學檀那。東林釋老煩相訪。門掩終南缺月斜。</text>
<title>奉次月汀尹相公贈義敏上人韻</title>,<text>淸曉僧來促手題。南歸不復駐枯藜。爲言方丈秋風早。黃葉千峯月一溪。</text>
<title>贈義林上人。用前韻。</title>,<text>宿昔常譏佛。吾衰獨愛僧。三生六塵了。萬劫一燈仍。智異尋花入。毗盧待月登。何如縛世網。憂畏逐年增。</text>
<title>贈尹秀才 雲衢 致亨 石洲之甥也</title>,<text>玉折難招楚客魂。白髭相見各無言。終知七澤三江水。未洗千齡百代冤。向秀何堪聽隣笛。羊曇不復過州門。桃花零落傷心地。背立西風夕雨昏。君似衡陽雁。秋風又一歸。只緣身已老。臨別每沾衣。老境難爲別。窮途寡與交。如何送君日。秋雨更蕭騷。千里湖南道。重逢只一秋。不堪玄石浦。離恨此生休。</text>
<title>送奇文學赴安岳郡</title>,<text>昔者吾詩友。言君學盛唐。卽知丞相弟。何止祕書郞。歲歉聊求郡。秋高且促裝。元賓不復見。愁絶臥淸漳。暫被比隣迓。空敎枉駕過。龐公仍上冢。陳叟旋中痾。祖道乖初計。秋堂費獨哦。西州五百里。雙鯉報如何。</text>
<title>信川洪明府 遵 師古令公。赴郡道中。送華牋求別什。書此以寄。用五峯李相公韻。</title>,<text>白髥今信郡。紅綬舊成州。莫以官高下。而爲己喜憂。近山年稍稔。沿浦境全幽。此日朝廷上。誰憐我輩流。令公曾爲成川府使赤縣無禾日。黃堂有蟹州。卿材飽置散。吏術愜分憂。雁沒秋空杳。蟲鳴古屋幽。暮年傷別意。江漢向西流。官罷不出戶。無因聞作州。留牋索贐語。對月起離憂。秋晩蟹魚美。地偏閭井幽。餘波儻見及。荒歲屬民流。</text>
<title>奉送許子賀 𥛚 都事之咸鏡道 君曾爲北靑判官，高山察訪。</title>,<text>拓地何年靺鞨降。龍興豐沛是名邦。元戎方伯開三鎭。塞邑王庭界一江。烏帽却辭靑瑣闥。虎符曾佐碧油幢。關河到日風沙靜。題遍邊樓筆似杠。金河霜落雁南飛。北走咸關拜玉墀。靑海小兒傳姓字。高山老吏認風姿。十年班序仍遭屈。千卷平生不救飢。行到雙城能見記。驛亭相別菊花時。遭屈。一作如舊。</text>
<title>送印彥上人遊楓岳</title>,<text>飛錫名山路。飄然不定蹤。先雲朝度嶺。共鶴暮依松。天冠經三暑。頭流駐一冬。東歸又何事。秋晩衆香峯。身事多違意。秋來轉益悲。如何憶山日。空賦送僧詩。木落千峯秀。雲生萬壑奇。只應明月夜。幽夢遠相隨。學語曾聞楓岳奇。丹梯未躡鬢全稀。秦城又見秋風起。僧與白雲空自歸。白玉峯巒碧海邊。幽期四十五年前。憑師說與山靈道。終老煙霞最上巓。躑躅枯枝三尺長。拄來方丈入金剛。十年走馬東華路。未到名山鬢已霜。師以躑躅枝爲杖。送爾蓬萊山上遊。芙蓉秀出洞天秋。羽衣仙侶如相見。乞得靈丹寄白頭。年來只欲抉昏眸。挂却歸僧錫杖頭。直上金剛峯第一。暫時看遍萬山秋。百病侵身不自由。尋山又負一年秋。僧來却報關東去。黃葉西風滿眼愁。挽却征裾三日留。百年多病又逢秋。仙山東望思歸意。附與寒蛩吟不休。身如孤鶴迹如雲。飛步凌空本不群。踏遍南州又東走。正陽秋色錦成紋。日落城東路。僧歸海畔山。秋風吹鬢髮。霜葉一時斑。老子身仍病。秋城葉又飛。九龍潭上月。空送一僧歸。楓岳三山一。其峯萬二千。人間不可托。直欲訪群仙。皆骨山東指。年年送衲衣。幾時人送我。秋日上須彌。須彌。臺名。</text>
<title>送文得上人還德裕山</title>,<text>朝別雲公暮彥公。雙溪萬瀑趁秋風。文師又向廬山去。閉戶終南一病翁。</text>
<title>用一松沈相國韻。贈別義林上人還德裕山九千洞。</title>,<text>岳麓曾無路。巖臺我所名。谷藏三刹古。身逐一筇輕。石澗當階轉。松嵐隔戶生。秋風對歸釋。魂骨至今淸。</text>
<title>別義林上人</title>,<text>錦溪公館初相訪。木覓山廬屢見過。秋到却隨南雁去。西風吹葉雨聲多。</text>
<title>壺隱金處士 堯顯 挽詞</title>,<text>慕齋公弟卽思齋。蓋代高名北斗偕。共說後孫才竝俊。早聞夫子器尤佳。妙年獨步詩驚俗。浮世相忘酒放懷。惆悵詞場十四擧。一官無命老荊柴。</text>
<title>權正字 儆 挽詞</title>,<text>早歲文場走挾輈。永嘉詩禮是箕裘。朝中共服靑雲器。天上俄成白玉樓。荊樹有花他日樂。鰥魚無睡幾宵愁。謝庭猶見芝蘭秀。直勝東隣老鄧攸。吉川曾是同僚丈。參判仍爲異姓兄。況得南城居接閈。常思北路契忘形。老天忍短顏回命。少日聞多賈誼名。行路亦應交雨泣。舍人墳草未全靑。正字。吉川君權公盼之子。參判李公晬光之壻。生於萬曆壬午。中癸卯進士一等。擢癸丑科。以承文院正字。年至三十四而夭。吉川之弟舍人昕。亦先二歲而逝。</text>
<title>庶娣姊淑夫人金氏挽詞</title>,<text>光川分派接綾原。結髮蓬山積德門。六袠纔虧一寒暑。五男仍長九兒孫。身承寶誥褒封典。眼看宮花御賜恩。坐詠柏舟春草歇。夜臺歸逐未招魂。金卽光川尉之庶孫女。而我外祖司議公之庶外孫女。乃東萊鄭象武之妻也。象武以扈聖原從功。贈判決事。金例封淑夫人。</text>
<title>許新昌 鑏 妻淑人權氏挽詞</title>,<text>文正名門配孔巖。才賢誰似淑人兼。魚軒花縣閨儀靜。紗幔萱堂母訓嚴。三子看生十男女。七旬聞欠二涼炎。江干舊里開新隴。隣婦唯應臆共沾。</text>
<title>權佐郞 倜 挽詞</title>,<text>太師名閥盛豪英。觀察當朝仰國楨。有是父皆知有子。難爲弟亦見難兄。一秋奄冉才三月。雙鳳聯翩忽九京。天道福仁終不昧。蘭芽猶足慰鍾情。丹旐翻翻咽薤歌。路人驚說又君家。中書姱節蘭含馥。正字淸標玉絶瑕。叔姪弟兄相繼歿。賢愚貴賤共興嗟。季方況抱詩才妙。却羨元賓兩歲加。花滿宮城雨漲渠。掖庭祗役識君初。枉尋下里煩留刺。緘送高篇故發書。長吉年催玉樓召。文昌官滯水曹除。極知人世都如夢。樑月驚心淚濕裾。</text>
<title>李庶尹 幼淵 淵淵挽詞</title>,<text>槐院聯班始識君。昂昂野鶴在鷄群。沖襟無町寬呑海。義氣如虹直射雲。炊黍功名終寂寞。鑠金唇舌謾紛紜。羊曇醉過西門路。隣笛黃昏不忍聞。唇舌一作人世四十相看又五齡。寸心今日向誰傾。院僚座上君居右。庚契行中我作兄。常羨無男猶有女。何言後死是先生。重泉定抱窮天慟。不盡慈烏反哺情。</text>
<title>從叔母金氏挽詞</title>,<text>潘輿纔捧出秦城。舍軷秋江未變蓂。共羨凶年赴名郡。誰言愛日落長程。一男非少仍三子。七袠爲稀更五齡。歸靷好成神劍合。沔陽原北是延平。叔母。乃從叔父諱淹之配。早寡。有一子曰安民。時爲礪山郡守。於我再從兄也。兄生三子。長橿。次格。次橚。叔母隨兄赴郡。行至尼山縣界。卒於定川逆旅。享年七十有五歲。</text>
<title>送洪樂夫承旨赴光州</title>,<text>喉舌銀臺職最親。上章求外綵衣身。聖情特軫私恩切。名邑仍批御墨新。靑筍白魚渾雨露。黃堂紫綬自精神。龍鍾去就乖忠孝。傍鬼揶揄笑送人。</text>
<title>鄭翊衛 叔度 挽詞</title>,<text>六品朝廷薦。三州父老思。平生敦孝友。至性出仁慈。德與年俱邵。身將世忽遺。承家鄧綏在。銅禁軫恩私。</text>
<title>李參判 晬光 夫人金氏挽詞</title>,<text>屈指當朝宰相門。幾家閨範淨塵喧。向來參判淸名重。認得夫人淑德尊。五袠翻驚一年少。兩兒曾占七場元。歸從先隴長興里。天意惟應慶後昆。芝老瀛洲第一仙。魏家雙鳳正聯翩。早知之子賢相敵。方見寧馨慶益綿。王母種桃春未老。姮娥奔月鏡難圓。丹旌明滅寒山路。車乘三千淚徹泉。</text>
<title>寄題白雲亭。爲雲川金參議 涌 作。用諸公韻。</title>,<text>臨河曾過古津頭。今對兵曹更刮眸。樹石摠從家世遠。風煙偏入品題稠。白雲有扁公將去。朱紱無心我欲休。安得卜隣成二老。未容三隱數周劉。永嘉東面瀼西頭。地僻亭高爽客眸。玉鏡涵天春浪細。石屛圍野晩峯稠。江山父子終相保。麴糱功名早自休。聞說龍蛇兵火遠。桃源元不屬嬴劉。</text>
<title>寄酬林典籍 檜 公直書</title>,<text>故人千里枉新詩。夜雨城南臥病時。歲暮更堪回首望。瘴鄕風土老夫知。</text>
<title>用院吏吳禮立詠雪松韻</title>,<text>吾愛松公節。堅貞邁此君。雪中靑不改。獨立上參雲。白雪滿天地。蒼蒼獨有君。回看桃李態。變化似浮雲。歲寒蒼翠色。元不借東君。一節終難奪。爲人愧子雲。</text>
<title>用吳禮立詠雪韻</title>,<text>謂玉飛時疾。疑鹽積處寒。兒童不識雪。笑作柳花看。三日西宮直。愁吟一褐寒。郭南今夜雪。林壑靜誰看。南岳雪初霽。北風天更寒。小胥那解事。怪我拓窓看。</text>
<title>以分院承旨。直宿慶運宮。</title>,<text>晩闢端闈却早扃。典兵嚴衛肅宮庭。烏臺檢仗朝聞喝。虎旅巡垣夜響鈴。官職縱淸非右地。夢魂常汹似邊亭。坐消一日逾千劫。新白渾頭失舊靑。</text>
<title>夜坐口號</title>,<text>直廬憂病日侵尋。夜拓虛窓坐擁衾。街鼓稀傳宮漏永。軍鈴頻警掖門深。窮冬大雪三更月。盛世微臣一寸心。剝復亦知天理著。向來疏鬢不勝簪。</text>
<title>春帖字 以下丙辰</title>,<text>漢水以南皆力耕。鐵關之北不聞兵。广翁日向桃源飮。坐聽滿城歌笑聲。身不出門人不來。梅花看落杏看開。功臣形像麒麟閣。老子襟懷鸚鵡杯。靑雲得路終非願。白日昇天本不期。只祝家中各安穩。每年花月少醒時。不須通籍入金閨。但願街頭酒價低。日日花前沽滿眼。淺斟高臥聽鶯啼。春寒早退移梅塢。夏潤深霑種芋畦。占得太平風雨順。小齋閑臥醉如泥。日午山門雀可羅。春風隨例入庭柯。淸晨自祝非他語。閑比前年醉却多。歲熟自然無凍餒。時平那復用干戈。小齋淸曉迎春祝。只爲蒼生不爲家。高斟北斗祝南山。壽席春回舞袖斑。王母桃花開又落。阿孃長作小童顏。天上星辰地下沙。年年一箇算春過。沙本不多星有限。慈顏猶自帶韶華。子皆有子黃金印。孫又生孫白玉堂。東海作田田作海。萱花不老棣花香。舞翻斑袖雁連行。柏酒香濃祝壽觴。春日又長萱室暖。坐看王母鬢成霜。</text>
<title>題慶壽宴詩卷</title>,<text>二樂亭鍾白岳英。年周癸未又寧馨。一家積德綿三世。九袟優恩亞六卿。皓首兒爲稚子舞。童顏身作老人星。卽知慶壽開筵日。箕福軻尊兩得幷。</text>
<title>天印上人以石洲，五山詩。來示索和。</title>,<text>石友芝焚可忍言。山翁又復乘雲去。軸上淸詩舊顏面。白頭淚盡逢僧處。</text>
<title>贈戒玉上人</title>,<text>西登九月東皆骨。南入頭流北妙香。慙愧吾生不如爾。夢酣槐穴鬢成霜。</text>
<title>挽詞失題</title>,<text>相國長歌後。流風玉潤郞。百年心皎潔。萬事酒顚狂。誰識緋衣慶。翻成薤露傷。平生伯牙曲。無處奏峨洋。一作誰謂緋衣日。翻成薤露章。白首忘形地。君家伯仲間。奈何先卽世。無復共開顏。憶昨三秋飮。新從萬里還。轉頭成一夢。雙淚不勝潸。</text>
<title>韓修撰 仁及 妻盧氏挽詞</title>,<text>玉樹名郞相國門。銀潢別派判書孫。兩家閥閱三韓右。一枕熊羆萬福原。甥館早迎王子貴。士林常仰侍臣尊。春風花落歸新隴。紼唱悽涼曉月昏。</text>
<title>次韓汝仁 敏政 枕碧臺韻</title>,<text>聞說高臺下。洄潭碧更深。何時共君去。漱石洗塵心。淸妙眞人去。山高水自深。典刑今幸見。一慰百年心。承家書法妙。避俗道機深。蓬蓽靑山宅。雲霞白首心。</text>
<title>贈別敬一上人還圓寂山</title>,<text>三歲始相遇。却歸千里程。離愁與春草。日日▣時生。病起淸明日。僧歸圓寂山。林禽不解事。空復語間關。</text>
<title>別敬一上人席上。松湖白進士至自湖南。</title>,<text>墨客江南至。禪僧嶺外歸。似愁還似喜。春雨暗斜暉。</text>
<title>贈別淸學上人還通度寺</title>,<text>洛下逢僧問寺樓。鷲西山在古梁州。尋眞一入淸流洞。蘿月松風八載愁。僧來見我索新詩。詩句纔成僧却歸。有何忙事問無語。笑指海山花欲稀。春雨新晴小院幽。坐憑烏幾聽鳴鳩。此時僧到還南去。似是無愁似有愁。</text>
<title>次敬一上人韻</title>,<text>蠶嶺尋花處。鷄林聽雨時。可憐今日別。何地更爲期。秋日南飛雁。春風北去時。如何與僧別。相見渺無期。釋子嶺南去。春城煙雨時。孤雲本無定。不敢問歸期。</text>
<title>題司僕柳判官 𦨙 水雲亭</title>,<text>籝金不惜買江皐。太僕風流絶代豪。銅雀潮聲西去遠。龍門山勢北來高。靑煙起處迷村樹。白鳥飛邊漾釣舠。邀我淸明好時節。梅花一笛醉葡萄。漢江亭榭岸西東。未有憑軒下上通。朱箔暮褰冠岳雨。碧窓朝拓廣津風。地形特擅登臨美。心匠仍輸結搆工。倚柱不知歸路暝。雁拖殘照度遙空。</text>
<title>與鶴谷對坐。僧天印携卷適至。重用石洲韻。題贈。</title>,<text>僧與東風今又來。留詩卷上人何去。家家桃李春茫茫。東谷鶴谷傷心處。亦知是身終不留。奈何君先捨我去。泉臺能有記我時。春滿秦城哭君處。</text>
<title>三月三日</title>,<text>卽欲踏靑去。其如垂白何。春風䙚楊柳。曉雨濕桃花。相識眼中少。所懷心上多。坐聞歌管鬧。處處鬪年華。</text>
<title>三月三日記事</title>,<text>可惜逢三日。無緣倒一杯。殷勤老騎省。能寄酒錢來。家貧一何苦。佳節未銜杯。莫笑投詩去。無憑乞酒來。一年脩禊日。無處不傳杯。堪笑東園上。黃昏待酒來。好是重三日。逢君共把杯。小奚何太慢。沽酒夜深來。莫怪留君住。燈前勸酒杯。鬢毛俱已白。能見幾春來。淸夜堪持燭。芳辰莫拒杯。百年如一夢。少壯不重來。坐誦蘭亭序。仍傾太白杯。蜂含花蕊去。燕拂柳條來。買得葡萄酒。斟之鸚鵡杯。春風踏靑日。更見兩兄來。上已風光好。香醪酌滿杯。隣家吹玉笛。更送數聲來。此日眞堪惜。花前酒百杯。只須同酩酊。春去隔年來。</text>
<title>三月初四日。用前韻。</title>,<text>莫言佳節過。貰酒有餘杯。山逕花又發。壺翁來不來。瓮酒今朝熟。呼兒洗玉杯。野花開滿樹。風遞好香來。處處梅花笛。家家竹葉杯。何能獨不醉。釃酒待君來。一園芳樹下。相對好傳杯。蝶舞過墻去。鶯歌出谷來。庭草綠侵席。砌花紅映杯。舍北老居士。更能相訪來。三萬六千日。日傾三百杯。況逢桃李節。鶯燕一時來。惜此二三日。勸君千萬杯。靑春隨日去。白髮逐人來。百歲嗟強半。從今更幾杯。逢春宜共醉。莫待後年來。莫笑花間坐。高歌又一杯。去年行樂地。今日幾人來。春風能幾日。對酒莫停杯。萬草千花裏。山晴好月來。爲君歌一曲。飮我酒千杯。今日人間世。誰從太古來。花事無多日。人生有限杯。今宵秉燭飮。更約抱琴來。</text>
<title>贈雪岑上人</title>,<text>老來何事喜逢僧。欲訪名山病未能。花落矮簷春晝永。妙香皆骨碧層層。</text>
<title>戲簡白善鳴</title>,<text>花事闌珊擧子忙。小園無計共琴觴。可憐煙雨秦城內。却似江南別路長。憐君獻玉旅遊忙。節過蘭亭未把觴。一室在山雲外遠。百憂如草雨中長。南國詞人何太忙。東園居士獨傾觴。踏靑時節不相見。穀雨滿城春草長。</text>
<title>次劉希慶枕流臺韻</title>,<text>禁城多少好樓臺。春到桃花在處開。不緣屋上烏堪愛。小築何能入句來。城裏臨溪解築臺。主翁心與眼俱開。東風小雨尋芳日。似入桃花源上來。九街塵裏獨登臺。雲外三山圖畫開。莫怕落花隨水出。世人雖識豈曾來。</text>
<title>淵川君邊知事 應星 挽詞</title>,<text>南紀嬰城乙卯年。典工英略在靑編。飛騰一代名家子。節制三軍上將權。雅望曾歸趙京兆。壯圖飜屈霍祈連。謗書勳倦都如夢。負郭終無二頃田。典工。一作判。書。在一作照。</text>
<title>次鄭德餘</title>,<text>萬戶笙歌獨閉門。愁多如醉坐昏昏。禁城春色渾無賴。日夜秋霜點鬢根。附原韻落盡閑花不出門。終朝獨坐到黃昏。誰云老子都無事。日課家僮掘菜根。德餘</text>
<title>鑷白</title>,<text>白髮如今較不公。冷炎分別世情同。貴人頭上何曾促。獨遣窮途早作翁。</text>
<title>三月晦日。簡北渚金冠玉 瑬，同知東園丁士優 好善 僉知。時北渚差聖節使。東園差千秋使。兩君皆我同庚。</title>,<text>屈指吾齡已半生。與君能聽幾鶯聲。一年春盡九十日。兩鬢霜添千百莖。行樂及時那可緩。別離中歲故難輕。佇看斑犬批牋尾。要對餘花共擧觥。</text>
<title>簡同庚李立之，鄭翼之，尹德耀諸君。</title>,<text>四十相看又六齡。幾人無恙在京城。林鶯却報靑春過。隙駟頻催白髮生。鴨水燕山千里路。東園北渚一時行。小齋要辦同庚會。坐待諸君似律令。頻一作方</text>
<title>奉送東園丁士優僉知以千秋使赴北京</title>,<text>四代名卿五弟兄。愛君文彩照時英。官班纔報加金袋。使節翻看上玉京。漢樹胡沙新藻思。炎風朔雪故交情。遙知拜賀前星日。萬國衣冠一顧傾。</text>
<title>奉送北渚金冠玉以聖節使赴北京</title>,<text>虹渚占祥鳳紀秋。君銜王命入皇州。芸臺薇省稽高議。鶴野燕山稱遠遊。漢使嫌疑陸賈橐。齊卿節儉晏嬰裘。玉河到日觀如堵。四十年來第一流。君一作遠離筵莫怪少愁形。身未嬰痾鬢尙靑。蝸角正爭蠻觸地。海槎應犯斗牛星。山河草木中華國。日月風雲上帝庭。季札會觀周樂盛。直勝窮巷抱玄經。</text>
<title>送龍溪金子定 止男 朝天。三首。</title>,<text>龍灣曾別古城隅。君赴皇州我漢都。十六年中行色再。三千里外旅情孤。鷺班袍笏陞新秩。燕地山河按舊圖。坐憶遠遊西日短。北辰回望怯驪駒。曾喜朝京一蘯胸。送君何事別愁重。洪恩特荷金章煥。暮景偏敎雪鬢鬆。遼野去軺衝六月。薊垣歸蓋犯三冬。衙門比日增需索。更耐行裝到處供。憶曾銜命渡龍灣。萬里燕京六月還。望海亭前天是海。盤山城外地無山。公侯第宅星辰上。郡國廛閭錦綉間。今日白頭匏共繫。夢魂猶綴紫宸班。</text>
<title>題敬默上人詩卷</title>,<text>昔過奉恩寺。初逢敬默師。野航相逐遠。江路獨歸遲。城市經春夢。雲林出俗姿。今來索新句。梅雨杜門時。</text>
<title>簡龜川君覓新竹</title>,<text>早誦東坡居士詩。此君無處俗難醫。王孫宅裏千竿綠。分與新梢冒雨移。</text>
<title>謝龜川君見和。仍致竹三叢。</title>,<text>西園公子盛唐詩。一讀頭風不待醫。蒼玉白金添萬箇。未須辛苦擧家移。要分新蘀強投詩。老癖從前不可醫。擬待淸陰滿幽逕。共君携酒席頻移。三竿玉節帶淸詩。病葉經晨一兩醫。白首交情願如此。不隨人世冷炎移。</text>
<title>奉謝韓別坐兄以烏竹一叢見寄</title>,<text>十里高陽路。亭亭玉一竿。歲寒深雪裏。長似對公看。</text>
<title>寄黃存畏先達。時謫慶興府。</title>,<text>馹驂曾到塞天陲。夢斷孤城鼓角悲。更耐故人今日謫。白頭親在見無期。龍沙萬里思親淚。鶴髮三年望子情。天地有知神不昧。會應相見且偸生。</text>
<title>送再從姪植說書以北評事赴幕府</title>,<text>奕世吟壇老將家。玉堂金馬奉恩華。我參戎幕眞爲忝。爾輟春坊亦可嗟。達士且須忘寵辱。慈親應只念風沙。靑氈舊物簞瓢樂。去倚天山放筆花。</text>
<title>次李應敎 綏祿 綏之韻</title>,<text>九陌紅塵五月天。閉門高臥聽鳴蟬。午餘睡足身無事。永日方知似小年。玄石亭前水映天。夢隨鷗鷺厭貂蟬。南隣學士思歸未。白首靑衫五十年。</text>
<title>評事姪道中。次韻見寄。復用其韻却寄。</title>,<text>憐君不解暫離家。此去轅門換歲華。絶塞望雲那可忍。淸時失路倍堪嗟。天寒疊雪秋埋隴。磧暗衝風晝捲沙。最是月明鄕夢斷。戍笳吹徹小梅花。</text>
<title>被臺駁遞承旨。再授慶運分司。直廬偶書。</title>,<text>侍臣初獲戾。分院再容參。峻旨雷霆震。洪恩雨露涵。求榮浮世競。置散素心甘。嗜豈鹹酸異。慵非卯酉堪。排番僚有四。鎖直日纔三。俸厚朝餐飽。曹閑午夢酣。菲才方自詑。昭代且無慙。始慕士師惠。終希柱史聃。丙辰海獄起。先生不忍入參親鞠。呈病不出。五度牌召。終不赴。大司諫鄭造論啓得遞。</text>
<title>次韻奉答成別坐 汝學</title>,<text>鶴髮兩家俱八十。比年床褥負痾多。卽今喜懼方交極。如子寒飢更若何。斗水未成資菜色。尺書空見枉瓊華。誰知我亦無餘粟。滿腹纔同鼴飮河。鶴泉酷似南窓老。爭說才名晩更多。唐代苦吟聞孟賈。梁朝佳句見陰何。常憐薄宦輸黃髮。最愛高風繼白華。今日窮愁應到骨。敗廚煙冷雨翻河。</text>
<title>庚申立春門帖 以下庚申</title>,<text>漢將收沙漠。王春轉斗杓。萬方無一事。齊唱太平謠。車馬長安路。園林小洞天。閉門人不到。高枕送流年。臘雪消山逕。春風入洞門。道人那免俗。晨起祝兒孫。養性三杯酒。潛心一卷書。太平今有象。無事臥吾廬。夜發崑崙頂。蓬萊日未中。回看赤松子。已作白頭翁。一匕姮娥藥。千年王母觴。東方最少子。毛髮白如霜。嬴女調新曲。麻姑捧壽巵。感星仙李母。娛彩老萊兒。月中丹桂子。天上碧桃花。壽席三元日。仙杯五色霞。金鼎丹砂熟。瑤池白日長。蟠桃重結子。瀛海幾成桑。窓外三竿日。爐中一縷煙。身閑起常晩。人世是神仙。飽餐身事足。甘寢世緣輕。不出門前路。琴書老此生。</text>
<title>題一嚴上人詩軸。用月沙相公韻。</title>,<text>五十吾今誤半生。夜窓匡坐到鷄鳴。夢中怾怛千峯色。愁外頭流萬壑聲。</text>
<title>答姜生員仲尙書</title>,<text>習氏招邀地。東歸似望幷。淸晨捧短札。遠路餉新正。擧案紅翎墮。開缸綠蟻呈。一官三十月。遺愛在同庚。</text>
<title>題弘印上人詩軸。用月沙相公韻。</title>,<text>百年今已半。世態幾炎涼。楓岳平生夢。春來又漢陽。</text>
<title>奉送月沙相公以陳奏正使赴北京</title>,<text>華人曾誦辨誣文。一代高名四海聞。解網坐霑流霈澤。叫閽行見抉浮雲。精誠自昔如丹炳。毛鬢于今未白紛。遼塞雪深戎馬盛。好回天聽報吾君。</text>
<title>題鍾英上人詩軸。用五峯相公韻。</title>,<text>伯玉知非日。時危合卷懷。一絲成尺累。千里出毫差。黃帽從今始。靑山與爾偕。雪消林氣暖。春鳥已喈喈。</text>
<title>趙正郞 希逸 母淑夫人李氏挽詞</title>,<text>夫人毓德判書門。七十年高四十孫。莫道中間憂厄倂。共看前後慶榮繁。弟兄赫世三登第。父子傳家兩擢元。纔奉壽需翻寫挽。升堂無路最傷魂。</text>
<title>崔察訪 龜齡 妻晉州姜氏挽詞</title>,<text>鷄林與晉原。兩姓合名門。八袟又二歲。三男仍六孫。馬官雖潦倒。蓮榜共騰騫。今日靈車發。隣人聲亦呑。</text>
<title>定遠君挽詞 元宗大王初陵時作</title>,<text>素幕離華屋。丹旌向古阡。孰云王子貴。今作路人憐。零落珊瑚玦。悽涼玳瑁筵。那堪郭東望。春草綠年年。</text>
<title>寒岡鄭先生挽詞</title>,<text>新安故宅里。易簀又庚申。以鄭康成姓。爲朱仲晦身。朝廷不一口。敎授幾千人。扶植民彝地。誠忠質鬼神。箕壤千年道復明。五先賢後賴先生。伊川舊業眞源遠。泗水新居正派淸。瑞日昔曾參氣象。迷塗終欲罄精誠。伽耶山折今安仰。天遣吾東不太平。</text>
<title>寄上五峯相公 以下壬戌</title>,<text>聞說耆英集盛筵。壽星光彩映奎躔。初從逸少蘭亭歲。重到坡翁赤壁年。德業百僚皆在下。文章四海獨無前。丹丘此日還相羨。不必靑牛學老仙。附次韻宂齒居然忝老筵。恩光何敢比英躔。徒看薤露垂垂日。及聽祥琴切切年。舊事壽章重入手。今辰湯餠再當前。交情經禍猶如此。誰復終南問跛仙。南郭老人</text>
<title>戲簡金先達慶徵</title>,<text>兩狀元孫亞元子。丙科及第不須稱。從今讀破八千卷。然後無慙名慶徵。</text>
<title>寄賀崔先達 有淵 擢親耕別試甲科第一。陞授通政大夫。</title>,<text>聞君對策勳天庭。四十人中第一名。貂尾肯誇通政貴。龍頭爭羨狀元榮。近傳場屋隳公道。方見朝家擢世英。想得賀賓塡里巷。賜花輝映壽星明。</text>
<title>寄簡任茂叔博士</title>,<text>都門一出七經春。堪笑儒冠解誤身。今日贈君靑篛笠。滿江煙雨好垂綸。附次韻揷根湘岸幾冬春。編笠尤宜野老身。故寄廣陵江上客。何時李益會盧綸。疏菴</text>
<title>用希安上人韻。贈別守初上人入智異山。</title>,<text>希安曾說守初名。方丈今從覺性行。如爾詩僧那易得。使余秋日不勝情。三神洞僻霜楓晩。七佛庵深霽月明。徽老見時應問訊。暮年憂患飽新更。</text>
<title>重贈守初上人。兼簡沖徽，覺性兩長老。</title>,<text>暫時相見遽相分。萬里長空一片雲。黃髮病翁偏好道。赤髭禪子最能文。徽公秀句人皆誦。性老高名世共聞。行到雙溪煩寄語。秋風回首海西濆。</text>
<title>朴監司說之 東說 挽詞</title>,<text>奕世潘南積德門。錦川遺葉屬玄孫。甘棠一路新方伯。仙桂三枝老狀元。誰料卿材只如許。向來天道未堪論。湖堧伏枕尋槎什。孤負平生國士恩。</text>
<title>寄趙正郞怡叔</title>,<text>近來無使報平安。目斷耶山鬢盡斑。君作楚臣仍遁俗。我如陶令且休官。兩家血淚三年外。一畝田居百里間。臥疾未成尋故蹟。菊花初破月空團。</text>
<title>用故友任參奉 錪 寬甫韻。寄題任奉事 振 止影亭。時在沔川昇仙里鄕墅。</title>,<text>愛君昭簡後。儒術有淵源。松菊開三逕。桑麻占一村。小亭能止影。眞意且忘言。白首同庚契。秋深訪石門。工曹判書贈諡昭簡公諱由論。君之高王父也。君與余。同生辛未歲。</text>
<title>寄龍溪李處士 榮元 子善</title>,<text>栗里田園五十春。誰言一疾困漳濱。篇章遠得曹劉體。風致高於晉宋人。靜臥只須加藥餌。幽憂不用損精神。秋來肌骨行當健。天意分明護隱淪。題詩附與老頭陀。問訊高山處士家。子夏至今哀未散。長卿何事病仍加。虛經赤壁新秋月。重負柴桑九日花。鷄黍有期身且憊。臥看寒雨暗汀沙。</text>
<title>寄尙州趙牧使善述</title>,<text>敬問商山牧。琴堂得晏如。朋交惟我在。翰札至今無。一病經秋劇。三霜泣血餘。湖鄕留滯意。說與老浮屠。</text>
<title>題秋雪齋</title>,<text>隙駟頻催國火新。三年未死一孤身。松楸洒血慈烏夜。雨露傷心寸草春。縱有形骸餘土木。更無筋力着風塵。誅茅海曲依桑梓。要養殘生且避人。</text>
<title>壬戌十月之望。泛舟海浦。卽席。次洪參軍汝時 靌 韻。</title>,<text>七月乘舟地。携琴又一來。聊吟赤壁賦。欲酹紫霞杯。盛事眞堪樂。殘生只自哀。終知後壬戌。能有幾人回。海闊寒潮上。山平皓月來。聽歌仍鼓枻。看舞且銜杯。坡老千年興。湖鄕萬事哀。夜深橫吹遠。風起渚禽回。萬里滄溟上。琴樽共一舠。天淸露遠岫。浦靜縮寒濤。浮世形容老。狂歌意氣豪。酒酣風拂面。不怕利如刀。橫吹玉笛下西溟。天際雲山晩更靑。白首此遊追赤壁。滿船風月不宜醒。</text>
<title>洪參軍持酒來。翌朝。詩以謝之。</title>,<text>昨夜七壺酒。五人同醉頹。感君高義在。令我老懷開。玉樹纖歌慢。梅花古調哀。今朝看有興。須拉沈侯來。沈直長廷寅，沈進士廷弘兄弟。昨與同飮。星娘能唱墨娥曲。洪姪解吟洲友詩。白髮滿頭靑眼少。暫時留醉不須辭。</text>
<title>用洪參軍韻。示沈直長。</title>,<text>榮辱悲歡馬得失。是非毀譽烏雌雄。參軍豪氣畢吏部。直長高情龐德公。十日能成八日飮。六賢何似七賢風。從今湖外千秋後。醉舞狂歌說不窮。</text>
<title>四同契會圖</title>,<text>順天金冠玉。生於隆慶辛未八月十六日。萬曆丙申冬。庭試乙科第一人。時年二十六。坡平尹德耀。生於辛未十一月十八日。丁酉春。謁聖乙科第一人時年二十七。德水李子敏。生於辛未六月二十一日。己亥夏。庭試乙科第一人。時年二十九。生同辛。科同乙。乙又同第一。未三十亦同。此之謂將同其後而先同其初者耶。昔李摯與李敏。同姓。同歲。同門。又同年及第。故詩云契分四般同。今者。三人幸同四般。茲用爲契。名曰四同。同者四。同則同矣。然其同。非我所同。我所同不同。則非我所同而同者。其果謂之同乎。所謂我所同者。有一焉。其惟心乎。一旣同然後四者同。始爲同而非我所同者。雖其終或有不同。其不同亦與同者同。而不可謂之不同矣。然則同亦我。不同亦我。我在我也。願諸君。其各我其我而同其同乎哉。先賦七言近體詩一首以志之。同乎此者。其同賦焉。同辛同乙已難逢。乙亦同頭弱又同。序坐呼爲伯仲季。生辰分在夏秋冬。誰憐薄質推先酌。却愧樗材出下風。從此百年同事事。一身相逐作雲龍。附次韻東谷老兄。以僕與北渚兄。俱同年生。又同科名。遠寄詩文。約與脩契。不佞何幸得廁兩賢之間。第念。兩兄文章行義。竝稱一時。早歲蜚英。齊驅雲路。官躋宰列。位望俱崇。則今日所同者。固未知其幾般。而驥足未展。大器待晩。他日德業之隆。功名之盛。皆未可量。則積其所同。以至於萬般同可也。至於弟者。才卑行陋。最出人下。半生蹭蹬。淪於下僚。晩而廢錮。爲世所棄。則今日不同者。亦未知其幾般。而駑蹄一蹶。鵬路永阻。日後沈淪之久窮阨之甚。從此可想。則積其不同。以至於萬般不同。必矣。雖然。才不才天也。升沈榮辱。亦命也。其同與不同。吾末如之何也。其可盡吾之誠。竭吾之才。齊萬殊於一本。卒爛熳而同歸者。唯在心乎。東谷所謂我其我而同其同者。可謂先獲而起予者也。今我願與諸兄。共誓此心。切切焉偲偲焉。同心與言。同志與交。如蘭之臭。如水之淡。窮達一節。險夷同操。德同而不孤。道同而不遠。使後日汝南之評。不曰同四般而同一心。則幸矣。兩兄以爲何如。敢次瓊韻。以答盛意。詩曰。天生我輩幸相逢。四事當年訝許同。契合金蘭存古義。襟期松竹保嚴冬。深情已結三人好。勝踐應傳百世風。我願一心同晩節。雲泥休恨異猪龍。八松居士尹德耀</text>
<title>送李典籍 景義 子方奉使海西</title>,<text>四年國子官何冷。一代狀元才最奇。典祀北郊纔露宿。捧綸西路且星馳。正逢窮律惜遲暮。更耐殘魂傷別離。此去風饕兼雪虐。朝朝摠是待君時。末句。一作小齋無日不相思。</text>
<title>許處士 渾 挽詞</title>,<text>兩家相對一閑門。兄事頻蒙笑語溫。苫塊殘生滯湖海。煙霞高躅閟丘園。方嗟北望仍三載。詎料西還忽九原。莫怪哭君吾最慟。德人今代幾人存。人已我多閱。如君得見難。早能業詩禮。終自樂瓢簞。弱子纔八歲。平生無一官。天高不可問。雙涕獨汍瀾。</text>
<title>送鄭判校 世美 士元赴長淵府使</title>,<text>縣昇爲府畀時英。官重方知揀選精。西塞甲兵逋舊籍。中原舟楫啓新程。撫摩粗布安民略。甘旨兼酬愛日情。見說金沙有遺寺。只應憂國酒稀傾。少長於吾較十年。君家門館遞隨肩。卽看西去輕軒穩。却憶南征彩服鮮。名郡仍供烏鳥養。殘生已廢蓼莪篇。郊居祖席翻如夢。重把離杯淚逬泉。</text>
<title>洪參軍汝時。在高陽田莊。送酒一盆。邀與共飮。久不來見。戲書以促。</title>,<text>百里高陽路。三甁石凍春。見君能好事。知我可怜人。避地靑山遠。還朝白髮新。直須同酩酊。不用更逡巡。</text>
<title>奉簡權進士 韐 汝明</title>,<text>雪深三尺曉風寒。坐憶江頭獨閉關。寄與市醪君莫怪。擁爐猶得一開顏。雪霽長江凍不流。知君坐擁木綿裘。剡溪千古留淸興。附與平原一督郵。潦倒西湖老上舍。支離南郭病中樞。欲知歲暮相思意。積雪平階酒凸壺。</text>
<title>戲答江西韓 會一 明宰</title>,<text>一封迢遞投千里。五色離披捧兩雌。不有江西賢太守。歲時誰問病同知。</text>
<title>送許文學 恒 仲久以犒軍御史赴關西</title>,<text>雪塞楡關歲又殫。幾時烽火報平安。宸情特軫屯防士。犒禮仍申侍從官。一札恩加窮磧外。三軍拜向彩雲端。遙知列寨歡聲動。唾手爭思係可汗。</text>
<title>送李豊基 尙伋 思彥以從事官赴贊畫使李公 時發 幕下</title>,<text>平生願識贊畫使。送子今爲從事官。西塞軍兵淹六載。東藩禮義自三韓。物情已共分臧否。戎政唯應適猛寬。歸報主公終戮力。聖心方佇濟艱難。</text>
<title>次大學士枉過留贈之韻 以下癸亥</title>,<text>春王正月日經人。病起城南淑景新。工部轉嗟成老醜。放翁空說絶貪嗔。豈知陋巷勞車馬。更見淸詩泣鬼神。浮世却驚良會少。今年逢癸昔逢辛。東風又入漢陽城。大雪初晴御陌平。淸世一身三不遇。窮途十事九無成。蛟龍尙吐衝星氣。金石徒含擲地聲。未忍拂衣辭闕下。滄洲慙負白鷗盟。</text>
<title>奉簡任博士茂叔</title>,<text>曉來春雪滿天飛。忽憶江郊獨掩扉。病臥三冬未乘興。一瓢空寄阿咸歸。時以壺酒附送再從姪佐郞植之行</text>
<title>次李監察 琡 韻。寄題晩翠軒。</title>,<text>獨酌山醪呷幾巵。海雲深處雪堆時。蕭然晩翠軒中意。只有松梅竹也知。</text>
<title>次大學士遣懷垂示之韻</title>,<text>居然五十又三春。百病侵尋一老身。塢雪亂粘梅蕊晩。街煙輕惹柳條新。古來窮達皆由命。誰道文章最有神。旅夢不知歸路遠。水鄕魚鳥自相親。</text>
<title>尹佐郞 天衢 妻長水黃氏挽詞</title>,<text>代言公女相君孫。結髮子歸積德門。一室奉姑豐瀡滫。四時承祀潔蘋蘩。世間不得爲人母。泉下還成未老魂。欲寫哀詞頻雪涕。佐郞交誼我偏敦。</text>
<title>次大學士辱贈韻</title>,<text>飛仙辭播滿王城。牛耳詞壇久押盟。下里詎能賡白雪。明時空作不平鳴。</text>
<title>寓直摠府。奉贈睦舜卿 敍欽 修撰。用洪同知樂夫韻。時以儐使將赴關西。書此留別。</title>,<text>一千關路趣郵驂。霜髮春風五十三。常憶白眉推雅望。忽逢靑眼接高談。仙槎遠待龍城北。直省新移玉署南。却笑衰翁似兒女。別懷依悒正難堪。</text>
<title>答唐山丁使君</title>,<text>酒席一春曾爛熳。紙封三束更殷勤。可憐禮部病參判。難報唐山賢使君。</text>
<title>文城君挽詞</title>,<text>堂堂康靖大王孫。十六移封二品君。眉儼畫圖眞絶代。氣衝星斗獨超群。瓊筵夜月鸕鶿杓。繡幕春風翡翠裙。今日梁園歌舞散。路人揮涕孟甞墳。</text>
<title>黃同知 致誠 挽詞。二首。</title>,<text>八十年加一。庚辰文壯元。班間躋宰秩。膝下盛兒孫。疾病俄長夜。歸休卽故園。吾兄幸同榜。念昔倍傷魂。右代西坰柳相國作明公九子壻。七十二諸孫。八袟新嘉善。三朝舊狀元。莫言官頗屈。終見德彌尊。今日楊州路。鄕人擁墓門。</text>
<title>贈別和順崔明宰 尙謙</title>,<text>君猶子是我兄甥。兄又同君卯歲生。便作一家依末契。仍從八興服高情。狂言得罪投簪去。聖代分憂佩印行。齊渡漢江岐路隔。老懷臨別倍縈盈。</text>
<title>奉謝江陵柳府使 永詢</title>,<text>銀唇五十松鱗一。誰料明公記後生。書疏尋常詩欲報。苦吟終日句難成。</text>
<title>奉謝長淵鄭府使</title>,<text>爲問雙魚昔。何如百鰒今。盛時知命薄。長路見情深。潔白民應服。循良吏亦欽。慙余無以報。節飮是君箴。</text>
<title>兪司果 信曾 挽詞</title>,<text>相國昔參先子榜。使君初結少年場。兩家世好臨元亮。一餉心親對季方。壯略共看投筆早。微痾誰料蓋棺長。攀龍附鳳爲侯日。聽說無兒意益傷。</text>
<title>京畿監司洪 命元 樂夫挽詞</title>,<text>哭君何怨怨皇穹。一爲吾私一爲公。國器共推三代上。交期偏託百年中。身無疾病齡非暮。志在經綸道始隆。忽送靈輀就新兆。漢陽城裏望如空。國器一作人物曉雨城西辱送行。百祥樓上約相迎。離筵只認經三月。葬紖誰言向九京。晩歲交情逾骨肉。淸朝物議屬公卿。明徵亦識諸郞在。忍聽高堂喚子聲。</text>
<title>韓參奉 澈 挽詞</title>,<text>居同里閈契忘形。白首相逢眼輒靑。一夜長眠非二豎。五旬微宦僅三蓂。鳳毛堪託先廬敝。鶴髮誰供夕膳馨。眞性最憐深嫉惡。不愁狂語達天聽。</text>
<title>李秀才 希顏 妻尹氏挽詞</title>,<text>老死猶堪痛。纔經二十春。寡姑依孝婦。孩子失慈親。白日粧幃暗。靑山塚草新。悽悽荀奉倩。此日恐傷神。</text>
<title>龍溪李處士 榮元 子善挽詞</title>,<text>沔曲居廬日。頻蒙慰札長。每聞憂我毀。豈料哭公喪。姓字逸民傳。園林君子鄕。寂寥鷄黍約。徒此奠單觴。</text>
<title>贈別素翁趙 緯韓 持世 纘韓 善述昆季</title>,<text>兄向關東弟向西。海山迢遞海天低。龍鍾亦似孤飛雁。此日樽前意轉悽。</text>
<title>戲贈鄭修撰 百昌 德餘李佐郞 景義 子方</title>,<text>玉署新修撰。春官老佐郞。朝廷得才俊。隣里亦輝光。坐罷眞非罪。居貧固可傷。聊持五斗米。一泛菊花香。</text>
<title>贈別興海郡守洪 靌 汝時之任</title>,<text>善地新明府。淸時老狀元。任分金虎重。階轉玉貂尊。已足書生願。何非聖主恩。愛民兼潔白。須記病夫言。行官曾上望辰樓。傍海山川特地幽。想得下車多暇日。數行時慰兩鄕愁。</text>
<title>永昌大君改葬挽詞</title>,<text>癸丑年間事。傷心尙忍言。三綱成大謬。八歲抱孤冤。舊邑封儀正。新阡葬禮尊。長秋幸無恙。亦足慰歸魂。</text>
<title>臨海君改葬挽詞</title>,<text>迢遰喬桐路。悽涼尺布謠。冤深大亂日。恩重中興朝。吉地開新竁。豐碑換舊標。梁園風雪夜。不用楚辭招。</text>
<title>姜秀才  挽詞</title>,<text>峯相國賢壻。晉昌公養孫。平生要託契。弱歲遽招魂。共說衰麻服。渾沾血淚痕。紛紛阮籍輩。何面立乾坤。</text>
<title>權判官 裕男 妻具氏挽詞</title>,<text>先慈堂係出綾原。早識閨儀冠一門。嶺邑煙霞生鳳枕。浿城花柳擁魚軒。誰言有子仍無子。縱見諸孫只外孫。孀婦伶俜十年恨。九原終托舊幽魂。</text>
<title>崔正郞 振雲 文望挽詞</title>,<text>恧烏爲號行誰齊。兄弟同衾自抱提。宗派共分門內外。里閭仍接巷東西。仙槎海島銜新命。旅櫬秋風返故棲。六十況堪官五品。季方墳草未全萋。</text>
<title>從姪女尹佐郞 衡哲 妻挽詞</title>,<text>人生卌八歿堪悲。況有孀親老更羸。伯氏早求娘子壻。佐郞元稱判書兒。徽騰婦順夫和日。慶毓男婚女嫁時。五載忽驚三縣夢。魚軒纔稅駕龍輀。</text>
<title>任持平 叔英 茂叔挽詞</title>,<text>永嘉詩案至今悲。柏府還驚薤露晞。黃壤有靈應共弔。白頭無伴更誰依。南隣釀秫前期在。東峽誅茅夙計違。篋笥空留七百韻。一回披讀一沾衣。曉趨丹陛夕黃泉。車馬塡門哭徹天。家世文章舊任昉。生年丙子後蘇仙。危言早被奸臣忌。苦節終蒙聖主憐。試看古來豪傑士。一身名實孰雙全。平生高義薄層雲。獨立乾坤氣不群。麗句共推今庾信。直言曾過古劉蕡。從知濁世標淸士。會見賢臣際聖君。絳幘忽催飆馭去。謾敎靑簡播遺芬。枯槁江潭拔擢新。天心何忍夭斯人。漢庭內史汲黯直。魯國諸生原憲貧。骨化黃壚成鐵石。魂歸碧落作星辰。盛名長與雄詞在。莫比尋常夢幻身。</text>
<title>崔牧使 沂 改葬挽詞</title>,<text>以公之德覆公門。來者難知昔未聞。昭代紫泥頒盛典。直書靑竹洗深冤。城中舊巷元無宅。地下殘骸尙有墳。天道好還今已驗。共看餘慶在遺孫。</text>
<title>次尹陶齋 晹 示韻</title>,<text>一札行行讀十過。小詩尤見道情多。高軒雨後能相訪。夏日山庭有晩花。洞僻何曾見客過。松扉晝掩鳥聲多。燒香獨對前山雨。石竹連階映土花。</text>
<title>復次</title>,<text>聞說楊州路上過。草亭回指石峯多。詩來坐憶幽棲日。愧負山壇手種花。今雨何人肯見過。閉門羸臥病仍多。殷勤此日陶齋老。滿紙煌煌枉墨花。京兆高才孰敢過。共傳佳句晩來多。雲牋忽寄瓊瑤字。不數靑蓮夢筆花。病臥頻驚節序過。鬢毛如雪鑷逾多。五更歸夢湖西宅。露濕芙蕖一堰花。萬古長空一鳥過。太平時少亂時多。身閑只合昏昏醉。誰見蟠桃解放花。</text>
<title>復次</title>,<text>屋角風鳴雨脚過。夢回孤枕晩涼多。人間百念都消盡。坐對空庭一朶花。一雨翻驚一月過。洞門無徑澗聲多。山齋恰似臨江岸。風颭階前水蓼花。炎夏何堪病裏過。更逢連雨晝眠多。幽懷却憶從戎日。走馬關山踏雪花。六月三旬又已過。曉來秋氣雨中多。臨軒忽記滄洲趣。坐把魚竿翳荻花。老去年光苦易過。故山歸興入秋多。新詩預報鄕人道。挈榼相尋趁菊花。五十三年一瞥過。故交何少後生多。直須携酒頻相訪。身世眞如木槿花。憶向遼陽郭外過。滿城歌管畫樓多。如今未上平戎策。獨望煙塵拂劍花。古來天地幾人過。屈指英雄未覺多。盛代坐慙功業晩。空將華髮照菱花。高車誰肯許相過。世路難行按劍多。獨坐念時成白首。丹心空似向陽花。半生曾愧等閑過。一發狂言謗轉多。野性便思投紱去。武陵深處覓桃花。</text>
<title>次韻</title>,<text>濟代謨猷壯。論兵志氣高。壁釭堆燭淚。爐酒響松濤。功業今麟閣。才名舊水曹。共吟諸葛表。誰作楚人騷。</text>
<title>水原大津舟中</title>,<text>天啓癸亥七月二十一日己酉。以掃墳呈告。詣闕拜辭而行。宿果川。庚戌。次水原栗田村舍。辛亥。次設倉。壬子。渡大津。入沔川鄕墅。鄕山隔浦對松杉。雨霽長風送客帆。畏比游魚簇香餌。欣同逸驥脫重銜。紅塵紫陌黃金帶。碧樹蒼崖白罽衫。向午篙工賀利涉。艫頭已過令公巖。大津。乃我東邦津渡中第一險處也。有一大巖。屹立中流。名曰海神令公巖。彼此來往之船。若過此岩。例得無虞云。</text>
<title>秋日述懷。簡寄任正字 茂叔，鄭校理 德餘，李修撰 汝固 姪三學士。</title>,<text>秋霖初霽起涼風。日落星河影滿空。天上玉堂三學士。海邊篷屋一漁翁。交無老少心奚異。運有窮通事不同。如對月明能見憶。尺書時爲附歸鴻。慣經憂患早羸癃。五十三如七十翁。牙齒又從今日缺。鬢毛曾到去年空。鬚成白雪顏全皺。眼着玄花耳半聾。世路故知無用處。只堪垂釣守煙篷。</text>
<title>奉謝洪僉知汝時書問</title>,<text>一室江湖外。三秋痼疾中。本來交友絶。寧有信音通。澤闊迷歸雁。林深響候蟲。感君書滿紙。獨自記衰翁。自我歸田里。無人問起居。方思七壺飮。忽見一緘書。野曠飛霜重。山平落木疏。此身那忍說。衰鬢雪盈梳。</text>
<title>三月三日。驪州江上作。以下丁卯</title>,<text>春深官柳綠勝苔。里落無人燕自回。北極朝廷遷島嶼。西州士女墮煙埃。秦關未跨靑牛去。虜使空牽白馬來。洒盡逐臣憂國淚。斜陽江畔獨登臺。</text>
<title>贈性修上人。用五峯李相國韻。時在王十里村舍</title>,<text>楚客無由入漢朝。嚴城咫尺詠申椒。禪公卷上詞宗句。萬斛羈愁一夜消。</text>
<title>義賢上人。以東陽尉申令公絶句來示。輒用其韻。奉謝東陽見許之意。</title>,<text>承相門闌早受知。暮年浮世愧參差。郞君今代何平叔。却許詩壇一字師。附原韻高誼平生秪自知。神交寧恨迹參差。逢僧更獲瓊瑰報。詩道從今喜得師。樂全</text>
<title>東陽尉申令公。疊用前韻。先遣義賢師。見貽王十里僑寓。仍命駕枉訪。余亦步其韻。庸謝高義。兼述鄙懷。</title>,<text>僑居地僻少人知。日午空庭樹影差。剝啄忽驚胡蝶夢。東陽都尉義賢師。傾蓋偏蒙鮑叔知。何須應對笑參差。鯉庭獨立如承問。憔悴黃冠一老師。公子才名走卒知。筆鋒排陣白差差。老夫只要封疆保。坐束空杠怯出師。自抱丹心世莫知。夢中宮瓦碧鱗差。一言誰繼田承相。三黜還慙柳士師。附次韻幽居趣味有誰知。雨過池亭燕影差。淸坐燒香機事絶。床頭惟對大宗師。睡味平生獨也知。任敎鬚鬢亂參差。今朝盥手薔薇露新詩自老師。詩道如今子獨知。古人規範不參差。七言恰似夔州後。律法堪爲一世師。薄俗沄沄不可知。昔賢於世亦參差。謫仙微譴寧爲累。終作詞壇百代師。樂齋</text>
<title>復用前韻。奉柬東陽尉樂全令公。時在海村田莊</title>,<text>日夜思君君詎知。碧城煙樹隔參差。郭東高會眞堪貌。安得丹靑老畫師。光祿風流我已知。野人蹤迹尙參差。詩來謾把夔州比。却憶昌黎愧請師。別恨惟應夜月知。夢尋歸路苦參差。琅玕夏簟何由到。虛把詩筒附遠師。時遺惠雄上人。奉達詩牋故云。山水遺音始遇知。却嗟形跡久參差。試看宇宙人無數。文孰爲宗行孰師。雲谷幽棲世得知。小蹊苔印石參差。月明時見携筇過。不是禪翁卽煉師。東崦新居人未知。石峯回合劍鋒差。隔溪有逕誰相訪。只是西庵老法師。莫道丹衷聖主知。九歌空和玉參差。鳳城回首三年夢。話與雲山病律師。素髮飄蕭老可知。平生十計九參差。無因去作雲臺將。只合來參雪竇師。未有威名草木知。老來身事轉參差。獨憐賈誼爲王傅。誰信張良是帝師。世故紛紛了不知。傍簷山鳥語參差。日高睡熟初慵起。趺坐眞如學祖師。</text>
<title>用東陽尉樂全居士韻。奉贈李承旨天章，李校理道章昆季兩學士。兼示東陽令公。</title>,<text>丁卯夏。余在楊州海村田莊。天章，道章昆季兩君。一旬中。再竝轡見訪。時天章新褫銀臺。力求補外。得拜南陽府使。東陽公戲占長律以賀之。天章爲余書示。輒用其韻。作爲四首。一以賀出守畿邑。獲遂丐閑之計。一以謝枉駕郊居。致慰罪廢之人。仍貽道章學士。轉寄東陽公子云。三十天官舊侍郞。新除不是漢淮陽。竇家仙桂連枝秀。謝宅春蘭奕葉長。履盛自生分虎計。投閑能占臥龍鄕。懸知合浦珠還日。報國初心見孟嘗。十日重尋一草堂。新詩句句孟襄陽。綠蓑風雨蒼山遠。玄鳥星霜白髮長。別夢幾驚關塞路。歸心常憶水雲鄕。逢君莫怪殷勤謝。險阻年來我備嘗。是日。天章路中逢雨。口占纔句。來示余曰。樹遠人家隱隱。沙平溪水涓涓。靑篛綠蓑風雨。依然西塞山前。故頷聯云。隴西才子錦心腸。年少聲名過洛陽。野外獨來靑嶂亂。天涯相望白雲長。一翁二季蓬萊殿。萬里三冬靺鞨鄕。洗眼翻思分手日。誰言此酒共君嘗。左對天章右道章。南陽賀什出東陽。筆精共比鍾王妙。文焰眞如李杜長。何日更酬靑玉案。此身空望白雲鄕。早知愛士賢公子。名亞春陵節慕嘗。</text>
<title>用東陽尉韻。贈眞一上人。</title>,<text>覺師傳業白。眞弟謝藍靑。楓岳深山寺。楊州小野亭。羲輪三伏至。楚澤四年經。莫怪攀藜杖。柴門晝自扃。眞一。乃覺性弟子也。</text>
<title>再用前韻。贈義賢，眞一，希安三上人。</title>,<text>火日疑非赤。雲峯似益靑。只緣三布褐。相對一茅亭。煮茗留新偈。燒香念舊經。上方知不遠。重肯扣幽扃。三上人。時住南漢山城中寺刹。附栗里田園僻。歸來五柳靑。看雲行小洞。戀月宿虛亭。壁上王維畫。床前老氏經。懸知送客後。寂寞掩柴扃。僧希安</text>
<title>次韻奉贈八松尹德耀舍人</title>,<text>余自海村。將歸沔川舊廬。德耀時亦謝病。先往尼山別業。乃載酒枉駕。就余告行。仍留詩敍別。遂步其韻以贈之。君爲今代胡邦衡。故篇內云。世已疏儒術。天胡薄爭臣。黃塵尙眯眼。素髮共盈巾。匹馬尼東路。孤帆沔右津。心知成久別。對酒淚還頻。澹庵封事後。千載見坡翁。諫主輿情奮。和戎廟算窮。名懸霄漢上。身退水雲中。三角山前別。徒慙齒髮同 君乃坡平尹氏。故云坡翁。余與君同庚。故未句云。附原韻送別兼留別。孤臣對逐臣。憂時霜滿鬢。戀主血沾巾。雲雨埋華岳。風波阻漢津。前期知不易。莫怪勸杯頻。堪笑還堪惜。蒼顏兩老翁。憂深言近妄。慮遠道終窮。落拓鳳巒下。棲遲牛谷中。行藏眞一槩。不啻四般同。八松</text>
<title>簡許秀才格 時。自海村牛耳洞田莊。移寓臺山新川上別墅。</title>,<text>昨發牛耳洞。夕到新川上。積雨今已晴。期君速相訪。</text>
<title>應祥上人。自奉恩寺來。訪余新川別墅。示以故一松，漢陰，西坰三相國絶句。丐和甚勤。謹用其韻而贈之。</title>,<text>每挹師名始見師。滿江秋雨皺吟眉。一牋珠玉三詞伯。何用東翁弊帚爲。一川煙浪浸菱花。歸鷺雙飛掠岸過。日落渡頭人不見。踏歌時聽浣溪紗。</text>
<title>贈湛煕上人</title>,<text>世亂身奚適。年衰病未蘇。平生誤章甫。此日羨浮屠。錫八方名寺。鞋三國古都。孤雲本無蔕。獨自泣窮途。</text>
<title>贈應俊上人</title>,<text>暝雨三田浦。涼風七月秋。隔江回白足。連日對靑眸。天柱隨緣遠。曹溪結夢幽。歸逢煕老問。楚客寄滄洲。</text>
<title>題斜川詩帖。爲李正 景嚴 子陵作。用帖中諸公韻。</title>,<text>名嚴字子陵。夙計思眞休。斜川號更佳。合作淵明游。高齋架斷麓。小艓浮中流。耕雲友山鹿。釣雨親沙鷗。尋僧獨憩壑。採藥時經丘。身爲富春徒。心與彭澤儔。造物識君意。乃以異境酬。試看漢晉下。有此好事不。早知軒冕樂。終貽鼎鑊憂。我欲托仁里。閑田其可求。</text>
<title>贈學安上人</title>,<text>守塚當辛酉。逢僧號學安。風塵一聚散。憂患入炎寒。靜念聞騾軾。遙思見蝎韓。莫嫌牽別袖。衰鬢雪盈冠。</text>
<title>李掌令 景義 母淑夫人全州李氏挽詞</title>,<text>大哥曾結甲門婚。憑識家風聳縉紳。金塞虎符都護府。玉宸鸞誥淑夫人。五兒儘貴仍三第。七袟方稀更二春。此日忍題詩相挽。狀元君又托雷陳。</text>
<title>沔川李知郡 如圭 枉駕見訪。示以韓平君石樓李相公長律一首。索和頗懇。拙不敢辭。仍步其韻。用伸微志。</title>,<text>秋風牙述縣東津。慶會池邊野草春。屈指卅年三奉袂。回頭十事九沾巾。孤臣去國形容老。茂宰臨民政化新。從此弊廬高枕臥。驚狵無復吠村隣。</text>
<title>李庶尹 執中後改時中 挽詞</title>,<text>七袟猶稀又九年。兒孫滿眼是曾玄。平居鄕黨稱爲善。晩節風塵望若仙。理邑化行刑律外。導民方用孝經先。似公積德今奚憾。湖郡回頭淚逬泉。</text>
<title>題天雲上人萬死傳衣詩卷。爲五峯相公作。</title>,<text>壬辰海賊之亂。五峯相公扈從龍灣。太夫人奔竄圻邑山谷中。賊騎充斥。道路阻絶。及至秋涼。公爲備寒衣。欲送無由。日夜悶泣。寢食俱廢。上人時年甚少。感公誠孝。千里背負。冒萬死衝賊陣。傳達於太夫人所。得免凍皴。故公以萬死傳衣上人稱之。萬死傳衣日。三秋扈駕時。龍沙仗忠孝。虎穴費慈悲。事可鳴於世。人誰敍以詩。士林臨利害。翻覆古難期。</text>
<title>贈斗暹上人</title>,<text>市朝終愧隔雲林。一句新詩萬里心。贈爾江南訪蘭若。名山隨處爲長吟。</text>
<title>贈戒珠上人</title>,<text>欲識珠公事。須觀岳叟詩。妙香山遁俗。長慶寺從師。野鶴煙霞趣。雲松澗壑姿。入城求一句。三日忍朝飢。</text>
<title>歸沔陽故墅 以下辛未</title>,<text>一別鄕廬四載廻。蜘蟵網戶逕莓苔。緣階已長千竿竹。傍檻初開五朶梅。野老聚驚新鬢雪。林僧留認舊心灰。鳴珂却憶東華路。坐對雲山只自咍。附次韻別後愁腸日幾廻。閑園延佇踏蒼苔。春風已綠王孫草。湖海誰傳驛使梅。笑我齋居淸似水。知君官興冷如灰。艱危敢道抽身計。細算行藏漫一咍。谿谷別後詩從海曲廻。和來閑踏小庭苔。故山歸夢空攀桂。南國春風又落梅。宦興薄於將墮葉。老情寒似已殘灰。平生酒賦欺人在。習氣難除可共咍。畸庵家山春色逐公廻。童稚盈門掃綠苔。新種樹添曾種竹。續開花映早開梅。時從社老傾浮蟻。更對林僧說劫灰。應念澤堂逋客在。白頭塵土任群咍。澤堂</text>
<title>戲寄鄭參知德餘</title>,<text>此去抽簪未擬還。故尋南郭舊靑山。白頭醉臥參知宅。添却狂名滿世間。</text>
<title>權主簿 韐 挽詞</title>,<text>主簿權翁字汝明。習齋公子石洲兄。能詩早似顏光祿。嗜酒終同阮步兵。七十星霜無一事。江湖煙月了平生。夏侯孝若東方贊。欲爲君鐫寘九京。一世生仍少九齡。公呼我弟我呼兄。那堪白首相隨日。丹旐無端趁曉星。世人常怪子無醒。今日靈床認達生。七袟縱稀終似夢。一杯來奠未能傾。</text>
<title>戲謝沈煕之惠蓴</title>,<text>紫陌車馬塵。白頭江海身。高陽酒徒在。更寄季鷹蓴。</text>
<title>題鶴谷詩稿後 壬申六月</title>,<text>殷盤周誥春秋易。詰屈聱牙嚴且奇。千古能成一家體。昌黎文後益寧詩。</text>
<title>次五峯李相國韻。題眞一上人詩軸。以下癸酉</title>,<text>楚璧非眞盜。齊竽有竊吹。纔回渤海夢。旋和苾芻詩。犧本莊周畏。絲仍墨翟悲。秋風掛冠計。預報白雲知。</text>
<title>贈道休上人</title>,<text>道甲高僧說太能。休公早得繼心燈。長安六月驚初見。一室風生冷欲氷。容祖文章冠大東。後孫誰復紹家風。憑君却愧山僧問。一代聯名兩館中。右屬汝固姪同賦。汝固時爲副提學。余新拜兼藝文提學。</text>
<title>次韻贈遂初上人</title>,<text>涉海東還日。尋山北去時。十年纔一見。霜鬢愧題詩。南澗逢圭地。東林別彥時。到山如見問。衰疾廢吟詩。師將往安邊釋王寺。故篇內及之。</text>
<title>戲贈張秀才 雲翰 九萬以甘瓜三十箇見惠 甘瓜。俗號眞瓜。</title>,<text>六十三年內。同庚有幾人。瓜名與交態。今日見俱眞。</text>
<title>吳參判 百齡 挽詞</title>,<text>平生性癖似嵇康。懶弔人喪六十霜。曾未識公何事哭。亂邦當日守綱常。</text>
<title>尹正郞 棨 母昌原黃氏挽詞</title>,<text>嵇康性本臨喪懶。庾衮家仍避疫忙。獨赴高堂却相弔。孔融年與禰衡忘。</text>
<title>奉送畸庵鄭參議 弘溟 子容赴金堤郡</title>,<text>一代文章士。三司侍從官。郡符非捧檄。雲路正彈冠。朝政何顚倒。交期共急難。相門淸似水。炎徼至今寒。子容爲京官。食艱。銓曹俛從乞郡之請云。</text>
<title>愚谷鄭判書 經世 挽詞</title>,<text>自從箕範啓吾東。宣祖崇儒道始隆。栗谷豐原五賢後。羲經儀禮兩朝中。少微星動方前席。天柱峯摧奈上穹。癸亥延英甲子獄。却慙昭代負愚衷。癸亥夏。先生入對經筵。與鄭公論稍持異。及公被譴。鄭公當箚首。初隨衆。旣而悟其非。嘗就謝公。故末句云云。</text>
<title>靑平君沈公 惀 挽詞</title>,<text>萬里乘槎日。三年伏枕時。何言回使節。忽見發靈輀。鍾鼎家仍贍。貂蟬位未卑。所悲踰七袟。一子却無兒。</text>
<title>金鐵原 矱 正卿挽詞</title>,<text>一世生聯甲。相知六十年。誰言先白首。此日後黃泉。天靳公卿貴。人欽子姪賢。豐田互愴別。高誼憶洪川。</text>
<title>沈判書 諿 太夫人安氏挽詞</title>,<text>慈闈八十七寒溫。五福俱全一代尊。膝下貂蟬成白首。眼前蘭玉到玄孫。蟠桃花影聯恩誥。寶婺星光動壽樽。關外升堂忽如夢。江風吹淚濕朱幡。</text>
<title>表姪女尹秀才 敬之 妻延日鄭氏挽詞</title>,<text>吉甫吾庚契。常稱少婦賢。熊羆成吉夢。琴瑟絶哀絃。孀母誰能慰。孩童最可憐。平章親事日。追憶淚逬泉。表妹六十歲。少娘三十齡。妹唯一女鞠。娘幸五兒生。慈愛此訣絶。昊天何杳冥。忍聞隣里慟。參判亦新塋。</text>
<title>奉送韓內乘 會一 亨甫出牧驪州。用鶴谷大宗伯韻。</title>,<text>世間騎鶴上楊州。秋月驪江太守舟。十里松楸接鄕墅。一汀鷗鷺集官樓。畿內黃驪第一州。白鷗飛引木蘭舟。蒲鞭到日民無訟。醉臥淸心百尺樓。</text>
<title>題李都事 光翼 雙淸亭</title>,<text>誰斲層崖枕曲灣。一亭新葺只三間。江潮欲上風鳴岸。野雨初收月涌山。官渡試看行旅倦。水居方認釣徒閑。瓦樽斟罷停歸鞅。慙愧貂蟬鬢已斑。</text>
<title>奉謝水原防禦使尹參議 墀 手札見問。兼遺魚酒二物。</title>,<text>水府新防禦。天官舊侍郞。相門高德業。仙署富文章。早已傳淸白。終能念老蒼。丘園隔湖海。書信爛生光。</text>
<title>戲簡成秀才昆季</title>,<text>雨霽竹亭秋正涼。松醪潑瓮更堪嘗。君家兄弟本無事。走馬共宜來把觴。</text>
<title>奉酬水原防禦使尹參議 墀 用余前寄韻以猪酒等物見問</title>,<text>詩名謝內史。筆法蔡中郞。簿牒憐逋客。湖山枉報章。烏將軍手赤。麴道士顏蒼。鄕里驚相問。隋珠滿室光。</text>
<title>戲謝靑陽金明宰 忠淹 老范九日送酒一壺</title>,<text>白衣送酒重陽日。東晉風流又見之。却笑老翁添戶小。封題只是一鴟夷。</text>
<title>秋雪齋。次希安上人韻。時在沔陽別墅</title>,<text>眼月全昏鬢雪繁。故收骸骨返丘園。舊時隣叟爭相訪。黃菊初開映綠尊。</text>
<title>沈引儀 廷寅 寅之挽詞</title>,<text>夙嬰奇釁重。儒術久無成。所喜慈親壽。方欽令子榮。萊衣忽先逝。蔣逕幾相迎。一死驚吾晩。加君九歲生。慶席初迎進士男。引儀題墓慟何堪。莫言五十四非天。別却孀親八十三。</text>
<title>戲謝張秀才 雲翰 九萬以甘瓜見惠 以下乙亥</title>,<text>嚼瓜三伏味。騎竹百年情。鱸膾君家物。還應寄馬卿。</text>
<title>奉謝襄陽柳明府 恒 以松魚，銀口魚寄惠</title>,<text>罷官歸第日。經歲抱痾身。忽飽松銀美。常愁桂玉貧。別懷秋轉惡。交態老方眞。所冀蘭章枉。江山助有神。</text>
<title>奉謝公州崔牧使 有海 大容以封餘細鱗魚見惠</title>,<text>古來多病故人疏。紫綬誰言枉素書。記得畫熊無寸效。細鱗翻愧錦江魚。</text>
<title>奉謝鷗洲李判官 重溟 汝涵書致百團臍</title>,<text>閉門城市宿痾嬰。誰肯題書問死生。八月江湖百郭索。六旬肝肺一長庚。</text>
<title>次韻奉謝張九萬先惠大棗。復以獼猴桃見餉。</title>,<text>誼同兄弟生同年。莫道雲泥相望懸。獼猴桃實鹿盧棗。子房家世蓬萊仙。</text>
<title>奉酬襄陽柳明府 恒 用余韻見問。復以海魚寄惠之作。</title>,<text>洛山書又到。湖海未歸身。滯臥仍嬰瘵。珍投動撥貧。星霜添老醜。簿牒屈淸眞。忽欲東飛去。遊仙句入神。</text>
<title>乙亥九月二十九日丙子。朝發京城。夕宿水原栗田村舍。翌日丁丑。次南谷。十月初一日戊寅。次大津院。翌日己卯。渡津到沔庄。舟中有作。</title>,<text>宿病三年重。殘生萬念非。本遭淸世棄。今向弊廬歸。日落寒鴉噪。風高老雁飛。北宸回白首。湖畔淚沾衣。附次韻擾擾疲寅酉。呶呶厭是非。誰先陳寔位。空羨季鷹歸。塢竹寒猶翠。沙禽近不飛。遙知湖上宅。芋火對麻衣。從姪植</text>
<title>奉謝知足堂朴巡使 明榑 汝昇枉駕見訪</title>,<text>遠尋茅宇枉旌麾。松竹林深臥雪時。己亥庚寅一辛未。判書承旨兩監司。前糠後礫成留落。北羽南鱗費夢思。却笑山陰謾回棹。風流不讓習家池。君與余竝生辛未歲。月日後於余。余擢己亥庭試。君擢庚寅別科。余以原任禮曹判書。除本道方伯。君方爲左副承旨。代余而來。君居嶺南安陰縣。余家在京城。故第三聯云。</text>
<title>題法演上人詩卷</title>,<text>金剛一萬二千峯。六十六年痟渴翁。慙愧平生負眞界。歸僧相對又秋風。毗盧峯下演禪師。不出山門未足奇。笑謂今來大事畢。岳翁多病一題詩。師自出家。常住金剛山水雲庵云。</text>
<title>奉謝張秀才 雲翰 惠瓜 以下丙子</title>,<text>虛名淸白吏。積廢聖明時。坐羨林廬下。秋瓜足療飢。</text>
<title>答廣州許明府 徽 書</title>,<text>試問烹雙鯉。何如殺兩鷄。平生許廣牧。淸節古人齊。</text>
<title>奉謝金秀才 楀 惠蟹</title>,<text>二十三靑殼。紅膏敵萬金。隔江勞遠餉。衰疾見君心。</text>
<title>奉謝平陵蔡察訪 亨後 以鰒魚三百箇見寄。察訪乃古玉鄭公外孫也。新刊遺稿。故要見一帙耳。</title>,<text>石決明三百。平陵驛一千。病加春日後。書及菊花前。早見才超古。終知義薄天。隋珠安可報。更待玉翁篇。</text>
<title>丙子十月初三日。夜聞大雷。是日左台辭遞。時三司論事忤旨。或遞或罷。或命補外。</title>,<text>社稷安危策。朝廷黜陟權。鼎台今日缺。臺閣幾人全。霹靂三更夜。江湖十月天。腐儒憂國淚。又洒中興年。</text>
<title>李司評 竣 妻陽川許氏挽詞</title>,<text>宜人故慶州府尹諱鏛之女。左議政諱琛之四代孫。有淑行無子女。年六十八。以疾卒。葬于原州蟾江之上。星山閥閱孔巖齊。六十八年琴瑟詩。府尹共言能得壻。司評誰料竟無兒。平居內外族親悅。遠日東西隣里悲。伏枕經秋阻執紼。蟾江風雪片帆遲。屈指名家婦德全。宜人懿範問誰肩。早聯門戶終同閈。薤露歌成淚逬泉。舁到秦城要問醫。鹿門誰忍雅情違。月溪秋夜來時艇。翁逐孤旌冒雪歸。</text>
<title>江原監司趙 廷虎 仁甫巡到江陵。書致大口卵醢。</title>,<text>老身嬰疾滯秦城。門巷無人訊死生。千里忽蒙東海味。百年相許北關情。</text>
<title>廣州許明府 徽 以鮒魚五尾見餉</title>,<text>七月雙鷄子。三冬五鯽魚。病喉妨苦藥。衰胃怯寒菹。味儁初加飯。情親舊接閭。吟哦翻自愧。不得報瓊琚。</text>
<title>鄭修撰 致和 以黃柑五箇，鰱魚一尾見餉問疾。</title>,<text>六旬白叟三年病。五箇黃柑一尾鰱。高誼不隨浮世變。鷓鴣才子玉堂仙。</text>
<title>奉答柳淸道 𥡦 枉書問疾。仍求新曆。時居洪川</title>,<text>百疾嬰身意自悲。忍將何語報相思。山居不用求新曆。明歲還添一月飢。明年丁丑。有閏四月。</text>
<title>奉謝咸鏡巡察使閔士尙 聖徽 書致歲饌</title>,<text>久怪休書信。翻驚侈歲儀。禮優航海日。誠淺按湖時。豁達心無憾。沈綿事可悲。旌麾隔關路。冥報結深期。</text>
<title>圍城中。次洪相鶴谷韻。口占示同寓諸君。</title>,<text>縱使孤城墮虜中。君臣無愧守精忠。三韓自此名千古。白日昭昭照碧空。先生經年沈痼。不復吟詠。旣舁載扈駕。疾遂困殆。見鶴相示韻。有此和作。此則絶筆也。附原韻君臣寄命一城中。輕重誰分孝與忠。時向長圍西極目。羨他歸翼下遙空。附次韻平生心迹簡篇中。爲子爲臣負孝忠。願作睢陽兵死鬼。神鋒終掃虜巢空。再從姪植</text>
<title>集歸去來辭字五言古詩 三十六首</title>,<text>歸去復歸去。不去欲奚爲。樂天非傲物。涉世貴知時。我尋歸田賦。我觀歸田詩。東園有松菊。行及西風期。歸去復歸去。可去何可留。貴者吾不貴。富兮非我求。來時未有樂。去日亦奚憂。嘯傲天宇內。雲行泉自流。始來未爲出。不樂乃徑歸。去就吾自審。奚可與心違。安人已無策。獨善亦未非。歸去及良日。流景易西飛。昨日非爲是。今日乃始知。安知今日是。亦非來日非。已去諫何及。未來吾可追。遠矣無懷人。願言與之歸。微生雖微事。夫子亦非之。是非與有無。何可矯情爲。游世任時化。委命求心期。欲去乃自去。今我復奚疑。晨門問子路。言世不可爲。往者旣已矣。來者猶可追。是以植杖人。絶世遠去之。我亦歸耘田。何憂人不知。東來觀日出。西去登帝庭。奔命事征途。遠役成老形。行行今幾載。僕僕有何榮。歸倚窓前松。始覺得我生。南疇日已蕪。東皐▣已荒。時世不吾容。吾自還我鄕。鄕人來候我。老幼扶相將。有無不復問。命酌聊盡觴。有室容我膝。有田我自耘。萬事委時命。何悲亦何欣。登皐臨遠岫。倚杖眄歸雲。是時心自得。曷可與人言。我賦衡門詩。不願安車迎。衡門自有樂。安車未爲榮。遠懷富春人。飄飄無世情。寄傲天子貴。心與松風淸。琴以寓我趣。書以舒我憂。有酒常獨酌。酒盡我自休。消搖策輕杖。容與棹孤舟。行將乘化去。知命復何求。庭木相交柯。春鳥何關關。不衣復不巾。盡日獨盤桓。得得有歡趣。怡怡無戚顏。矯首瞻天雲。輕飛去自還。春來引我去。策杖登雲岫。不知游涉遠。行覺風光富。舒懷酒自酌。寓感詩或就。日西猶未歸。幼子門前候。春風吹不盡。萬物欣復生。飛者自輕矯。植者亦以榮。乃知吾與物。與化日流行。我形非我有。委去有何情。春光行已老。我懷今不存。憂來不自聊。孤嘯酌淸樽。感時自成詩。欲寄南歸雲。路遠人自遐。悵恨無與言。窈窈萬壑內。淸泉流涓涓。輕雲去游颺。孤鳥來遠天。日與情親話。風物盈樽前。帝鄕雖可樂。不及還我田。東風吹已盡。翳翳西日光。天時不我與。人事亦不常。寓世復幾日。命駕猶未遑。願言賦遠遊。去入無何鄕。榮木翳庭宇。飛鳥相與歸。淸風來入室。飄搖吹我衣。物化無時息。何者爲是非。心安自可樂。不恨生事微。今日是何日。無雲天宇淸。輕風自西來。園木不復榮。東流去不息。時物感人情。得酒聊獨酌。于以樂吾生。良樂不復生。風胡去安之。追風老駕車。飛景無人知。我懷經世策。風雲未有期。世遠南風琴。感物心自悲。人以琴爲琴。我以琴寓心。我心旣不知。焉得知我琴。子期去我遠。我獨生于今。惆悵撫流泉。孤懷悲不任。日出出門去。日入還入室。去亦非遠征。門前有園壑。入室酌樽酒。心倦與時息。今日復今日。不知老將及。農人載酒來。出門往自迎。引入不相疑。乃與酌前榮。始話春日事。復言時物成。觴盡不告去。何有關世情。有生自有盡。人世歸荒丘。我是遠行者。去去何時休。今者不爲樂。得有來日不。琴觴及時良。乃與交親遊。有人來問我。吾子獨何樂。非貴亦非榮。無得無不得。委懷自去留。觀化任消息。無樂是爲樂。有樂乃物役。世人不知命。及老無休日。未得常自憂。得亦疑非實。或或東西奔。戚戚心不悅。我今獨策還。息駕與世絶。有命將自來。無命求不得。得之與未得。余何有欣戚。夫子言不憂。老者貴無欲。歸來獨樂園。迷行不遠復。萬物未生時。未有人與吾。有生始有我。無我物亦無。無形以爲舟。無言以爲車。去入無生門。我已得歸塗。是心爲物役。何者非吾悲。而我事無事。無往不自怡。帝農世已遠。松子去安之。嘯傲懷其人。乘風欲遐追。南榮問老子。三言以爲憂。求是去其非。不知不可求。內觀絶將迎。無心得自休。願携安期生。行與三辰游。物我天化生。賦與乃其常。是心有知覺。吾人生獨良。奔流始涓泉。雲日翳淸光。歸來易田疇。及時可無荒。天之賦于人。我乃以爲心。人欲未生時。雲消天日臨。及爲事物感。路迷不可尋。出入審幾微。知行願自今。人心何無常。天命自不已。天人不相遠。胡不求其始。常情悅貴富。我獨樂顏子。顏子問何人。有爲吾亦是。善者我知之。存心內自求。不善我亦知。心與人欲流。人欲無息時。善人心日休。我今樂爲善。不善以爲憂。欲知歸田事。請觀歸田詩。行世吾已倦。孤生良可悲。還尋東園徑。心與老農期。鄕風聊自嘯。不是傲淸時。欲知歸田趣。請觀歸田賦。萬化無盡期。人生是寄寓。自幼將及老。不覺行迷路。歸以求我心。無言獨自悟。</text>
<title>集歸去來辭字五言近體 四首</title>,<text>田園與世絶。景物自天成。雲徑登登遠。松關事事淸。向來知有命。今日悟無生。農老時相引。壺樽酒亦盈。有琴還有書。有酒復盈壺。丘園時獨往。僮僕自相扶。天淸雲去遠。日入鳥飛孤。流憩聊觀物。焉知我是吾。已得爲人貴。吾今老可休。顏生知有樂。榮子自無憂。獨鳥飛何向。孤雲去不留。言歸寄丘壑。琴酒任風流。松門日無事。扶杖遠登臨。憩壑自携酒。迎風時撫琴。田人與還往。舟子復追尋。役役迷途者。安知出世心。</text>
<title>集歸去來辭字七言近體 六首</title>,<text>西關東路遠遊悲。三載征人始得歸。富貴不來知我老。丘園獨樂悟前非。有何物役孤雲出。可是心期倦鳥飛。盡日倚松時自嘯。去留還覺願無違。吾生賦命任崎嶇。萬事無成已老夫。歸去田園非傲世。向來行役獨迷途。詩書遊息消春日。丘壑風流倚酒壺。時與農人相就話。親交雖絶未爲孤。遠尋松徑入崎嶇。孤嘯臨流任杖扶。已覺形容成老倦。不開庭宇向荒蕪。是非世事雲來去。憂樂春風酒有無。西日倚門歸鳥盡。自携稚子候田夫。松壑荒尋徑欲迷。僕僮扶我任相追。去留安命天何問。悲樂關心老有期。世路昨非今是事。物情雲出鳥還時。風懷遠寄東皐子。獨酌淸樽自賦詩。倦扶輕策倚南榮。心遠還欣室自淸。賦就歸來非昨日。詩成安樂得吾生。有時雲壑携琴去。無事春園載酒行。何恨貴游消息絶。老農相問與歡迎。東園風景可登臨。徑入松雲遠自尋。雖有前生何與我。始知來日亦猶今。乘春行樂非關酒。向老情懷獨寓琴。淸世告休歸已得。絶無人事復經心。[附識]余性懶散。與世闊疏。志專捧檄。仕異彈冠。投閑是分。素食非心。會忝端州之命。竊慕武城之敎。才不適用。事多違意。黽勉歲餘。疵釁日起。不能則止。自知爲明。爰念古人閑居養拙。遂慨然有感。解綬而歸。因次陶靖節先生歸去來辭韻。又用歸去來辭字。作雜體詩四十六首。以歌事述懷云。時萬曆三十二年甲辰之歲八月初吉。德水後人東岳晩隱李子敏。書于端州衙舍。</text>
<title>癸丑三月三日。集蘭亭記字。七言近體二首，五言近體十二首，七言絶句六首，五言絶句二十二首。共四十二首。時宰錦山</title>,<text>一帶淸湍抱竹流。長林相映萬山幽。豈知癸丑今年至。合取蘭亭故事脩。人世雖殊同所遇。春風不盡又斯遊。坐臨水曲觴無次。樂極悲生未自由。坐列諸生少長隨。稧亭春靜映遊絲。當年脩竹群賢會。此日流觴每歲期。後世視今猶視昔。古人同趣不同時。仰觀宇宙無終極。一老因知萬事悲。稧日蘭亭會。風流癸丑年。春因同昔歲。地亦有諸賢。朗詠臨山水。幽懷托管絃。引觴當盡樂。人事與時遷。癸歲春將暮。稽亭稧事脩。極知今日樂。合作昔賢遊。地靜山相映。天長水自流。人生固可感。一老少無由。自有斯人集。嘗期是日臨。和風引淸管。激水帶脩林。世事殊悲樂。天時一古今。永懷觴詠興。極目向山陰。茂林脩竹地。曲水永和春。癸丑又今日。會稽無古人。群賢不可作。盛迹已爲陳。悟得流年內。長生未有因。俯觀春浪靜。坐向暮山崇。盛集無今日。淸言有古風。地雖稽嶺異。時與永和同。況又娛懷事。遊絃曲未終。癸丑蘭亭會。風流世所無。是年今又至。此日可同娛。山水生幽趣。形骸作老夫。坐間因感慨。人與歲時殊。林茂稽山峻。群賢稧會時。盛遊當日興。陳迹後人悲。短世生爲寄。流年老與期。及春當作樂。況有管絃隨。盛時嗟老矣。同趣托相於。世故形骸內。春風宇宙初。未由生極樂。終類係因諸。放誕殊爲快。悲欣盡是虛。俯仰隨時倦。山林引興長。老形悲取次。春稧樂相將。寄世殊無況。臨流又此觴。短期同大暮。不信有彭殤。萬殊隨一化。趣舍感時情。自可同和惠。無因作老彭。虛亭抱脩況。古曲聽長淸。放浪人間世。天遊畢此生。異地當脩稧。同人可樂群。老懷殊得得。春物亦欣欣。癸丑斯爲盛。蘭亭未足云。一絃流水曲。相與詠淸文。春日林亭靜。湍流映暮山。放情天地外。騁目古今間。不死知虛誕。無生悟大觀。淸時萬事足。一曲聽幽蘭。天地無情老有期。暮年懷抱自生悲。春風不管人間事。又是流觴曲水時。山日陰陰水竹幽。坐聽絲管也風流。世間俛仰悲陳迹。今古人生不自由。人生於世可無情。天地之間暫寄形。雖有老彭終一死。古今人世是長亭。竹亭初日映崇蘭。九曲淸流帶萬山。時物不殊人自老。每年悲樂一春間。風湍激激地猶靜。林日亭亭山自幽。悲管淸絃引春興。會稽能及此時不。古亭風物暮春天。也是永和脩稧年。此生此日不可又。一樂一悲山水絃。山陰脩稧地。今日又春風。自嘆人世異。不與昔時同。地與世雖異。春將年亦同。無言此日興。不及古人風。淸林在左右。春水流其間。一亭幽致足。終日坐觀山。林靜竹脩脩。淸湍曲曲流。可人今又至。述作合同遊。流年今日又。曲水昔人曾。異世春猶是。淸遊老亦能。人與春風老。蘭觴暢此懷。無因後天地。亦可外形骸。有生當有死。不死是無稽。豈有人世內。生與天地齊。此生一死後。豈殊悼與期。世人不自喩。臨老妄生悲。天地一虛室。萬物與爲群。至樂在無樂。悟得昔所云。或或知爲躁。于于足自娛。人生一老後。能作此遊無。短世隨流水。虛懷聽老天。時淸無一事。契託竹林賢。淸世可流痛。老懷終感嗟。無情一春物。咸與樂時和。錄錄終無取。由由信所之。一生知己少。遇合未能期。俯以察人事。仰以觀天文。終無一可樂。萬品春自欣。人生樂事少。春至感懷長。日暮群山靜。臨風爲盡觴。地亦昔年地。春亦昔年春。所悲今日會。未有昔年人。今日故可樂。今日也可悲。昔人今豈在。後亦同此時。世事年年異。春風歲歲同。若爲人不老。天地與長終。向老春無興。懷人事可悲。一觴因一詠。不是少年時。每覽蘭亭敍。嘗懷癸丑春。因悲此地會。終作昔時人。今者旣若此。後人知亦然。水流山自靜。春事又年年。稧事水亭靜。春天風日和。因懷後癸丑。興極自長嗟。</text>
<title>壬戌七月旣望。海浦舟中。集蘇東坡前赤壁賦字。七言近體十四首。五言近體二十首。七言絶句二十首。五言絶句五十首。共一百四首。時在沔川客浦別業。</title>,<text>藉甚蘇仚赤壁遊。滄江一葉駕扁舟。歌懷酒興凌天地。水色山光接斗牛。七月如今又壬戌。千秋相望共風流。坐中亦有吹簫客。白露橫空萬壑幽。東海之西西海東。海山盤鬱一何雄。登登絶壑臨天上。泛泛孤舟遡月中。莫問蘇仙與赤壁。須知壬戌共秋風。匏尊相屬歌相和。淸興於今更不窮。獨坐無憑消客懷。登臨於此且徘徊。盈盈白月山間出。嫋嫋淸風海上來。江水東流人萬里。長安西望酒千杯。洞簫吹破聲如怨。天地蒼茫更自哀。我是東方白樂天。風襟如一世相千。則知空洞明秋月。不用登臨怨逝川。縱飮獨能凌造化。浩歌何可慕飛仙。此生詩酒長爲友。江海遨遊得自然。明主何知孟浩然。世人皆笑酒中仙。蒼山鬱鬱橫盤地。白水茫茫上接天。江海今爲獨樂者。魚蝦可與此終焉。登舟更有能詩侶。坐和漁歌共扣舷。洗耳滄波絶是非。長歌出洞更登危。飄飄不用相如賦。鬱鬱何須子美詩。一枕淸風天所與。萬山明月世相遺。坐觀魚樂幽人興。獨有漁郞水客知。長空如洗月東出。淸露無聲風自吹。德水主人惟縱酒。江陵客子且能詩。世間非是何須問。天下安危未可知。莫笑憑虛歌又舞。秋懷幽鬱正生悲。赤烏西飛川東逝。露下風淸變白藏。飮酒賦詩固可喜。登山臨水空相望。詩成一笑歌浩浩。水擊千里波茫茫。須臾人世生如寄。何況天狼星正光。海風吹月上天東。南渚漁舟浩渺中。人世一生皆有盡。江波萬頃正無窮。赤魚白鹿仙何在。七里千秋觀亦空。得酒莫如歌自酌。水聲山色可長終。凌虛獨立渺茫中。枕海襟山地甚雄。自酌淸尊遡明月。更憑孤槳御流風。詩人酒友東南美。秋水長天下上空。舟子亦知臨泛興。棹歌飛響未能終。山如飛舞來天目。水自橫縱接武昌。洞壑南臨皆窈窕。海波東望正蒼茫。漁人共盡酒千盞。坐客各成詩一章。秋露洗空孤月白。渚風吹出棹聲長。長風吹槳泝橫流。渚葦蒼蒼白露秋。萬里江山友麋鹿。一生天地寄蜉蝣。何知世上人非是。且問尊中酒有不。歌笑凌波倚孤棹。飄然如挾水仙遊。壬戌之秋不可孤。我來西海且登艫。江水接天波渺渺。洞簫吹月響嗚嗚。山川物色今如此。主客風流世所無。酒中歌誦何爲者。莫笑人非赤壁蘇。蘇仙一賦赤壁下。壬戌秋如風更淸。淸秋今又屬壬戌。釃酒臨江江月生。山窮地絶海水立。露白天空星斗橫。而我扣舷能接武。斯人千代共流聲。壬戌秋之孟。江天月正盈。我歌蘇子賦。更和洞簫聲。白酒千杯擧。滄波一葦橫。不須問赤壁。東海遡空明。滄海雖非壁。淸秋又是壬。江山終不變。風月自無禁。寄興扁舟泛。憑空絶壑臨。吾人與蘇子。千代一幽襟。爲問赤壁下。何如滄海中。雖能飮酒樂。正是坐詩窮。縱棹千江月。吹簫萬壑風。吾今與世絶。羽駕上淸空。橫舟江上泛。危壁月中登。風物臨牛渚。山川接武陵。七歌哀子美。一食笑何曾。獨立人間世。天仙自可凌。曰余有幽興。之子且安歌。此是壬戌又。其如赤壁何。不須悲世變。相與樂天和。坐誦蘇仙賦。風生海自波。浩歌江海上。天地一潛夫。不可觀蒼鹿。何能問白烏。虛襟憑酒賦。窮壑託樵蘇。水月山風在。吾生未是孤。一壑今何樂。吾嘗困七州。所懷如止水。於世是虛舟。斗粟終無取。窮山且獨遊。漁夫與樵客。歌吹海天秋。客有長歌者。山人一與安。哀音出白水。遺響接幽蘭。美酒皆能飮。淸詩亦可觀。風流知絶代。泛海共遊盤。詩僧守初，希安。皆能歌。守初字太一。荊山空自泣。魚目笑何爲。流水音旣絶。幽蘭人莫知。惟須一斗酒。未用七哀詩。擧世苟如此。扁舟縱所之。明代能知止。虛懷可固窮。南昌羨長往。東海慕淸風。壁立臨波上。江盤出洞中。吾將順幽獨。飮水坐觀空。天地吾安往。漁樵託此生。惟能知酒德。不用得詩聲。露白山光變。江空月色盈。南飛有烏鵲。獨立望西淸。露坐望天海。秋空無一毫。孤抱不須愀。方舟可以遨。酒侶孟夫子。詩人何水曹。擧盞且共飮。盈盤況有肴。擧白詩成驟。臨流棹出徐。江山西子美。風月洞天虛。造物藏無盡。吾人樂有餘。於焉共自得。莫問我非魚。舟中皆海客。盤上有山肴。酒是蘭陵美。遊非桂水飄。哀歌泣嫠婦。淸吹舞潛蛟。不盡觀魚樂。秋懷坐自消。孤生七州長。淸世一潛郞。未有聲何武。曾非化孟嘗。無能惟食粟。自笑且懷章。獨往知今是。終將用亦藏。地幽秋色美。坐喜水風吹。不是山西將。焉知天下危。未可婦人泣。無爲遊子悲。萬方皆用武。獨酌自成詩。長川出蒼壁。洞壑鬱相繆。寄世知音少。藏山取興幽。尊中酌明月。舟上枕淸流。獨坐吾觀化。天星又一周。秋月出江上。中天星斗稀。長安且西笑。烏鵲自南飛。正是風光美。其如人代非。水流舟共逝。興盡不禁悲。萬里滄波上。秋風一葉飄。吾生樂山水。此地寄漁樵。海天方倚棹。江客又吹簫。自可無何飮。淸人正在消。不羨山中相。吾爲地上仙。孤舟泛滄海。絶壁倚長天。遺世飄飄者。憑空浩浩然。何如明月吹。獨往訴臨川。悽悽明月吹。殷勤訴危柱。且申獨往音。乃謝臨川靈運之詩也。長空窈窈水幽幽。舟下中流遡上流。倚棹坐觀山月出。葦間風葉響淸秋。秋風江海一漁舟。萬里凌波上斗牛。水色接天天接水。不知何地是中州。山下長江江上山。月光如水水如天。秋風萬里吹飛棹。也是人間一地仙。西風吹葉又秋聲。海上漁舟寄此生。一望滄波天萬里。何人知有客星明。茫茫天地自無窮。今代何人蓋世雄。海上淸秋望中夏。旌旗千里蔽長空。一酌匏尊遡海風。悲歌自笑萬夫雄。何人獨坐淸天下。西望狼山在目中。將出西山相出東。詩人無代不終窮。淸尊共酌秋江月。萬世須臾一瞬中。臨流自笑變星星。惟有襟懷與水淸。江海且爲風月主。共將尊酒樂餘生。一也詩成安也和。上人江海共淸遊。擧杯爲問山間月。赤壁舟中有此不。長者能歌小者舞。我今淸興未爲孤。臨風擧酒問江月。蘇子曾如此樂無。月是蘇仙尊中月。天是蘇仙舟上天。況此秋風是壬戌。自知吾亦是蘇仙。吾與蘇仙生一世。蘇仙自蘇吾自吾。如今相望千代下。蘇仙是吾吾是蘇。我詩雖非赤壁賦。蘇仙亦不如吾飮。爲問江風與山月。壬戌之樂何者甚。上有蘇仙下有我。中間藉藉西江遊。則知壬戌終無盡。能有何人更泛舟。西江。指蠶頭錄也。赤壁賦與天地在。東方更有壬戌歌。絶代詩仙我自出。如今遺怨寄江波。翠軒容齋遊蠶頭時。用俚語作壬戌短歌。赤壁之下人何在。東望西江惟月明。此生此樂不可又。更酌一杯歌一聲。歌一聲中酒一杯。西風吹水月東來。江流不竭山長在。天地吾生獨可哀。人自流聲天地中。長江不用羨無窮。一扁舟上千杯酒。赤壁終知在下風。露洗長天水接空。小舟徐棹月方中。山橫海渚無人在。一壑秋聲萬葉風。共登絶壁蒼茫上。更泛長波浩渺間。南望海天歌接響。不知流月下西山。有酒如東海。有肴如南山。我與造物者。共遊天地間。天以爲吾蓋。地以爲吾枕。淸風吹我襟。明月與之飮。我歌淸風來。我舞月徘徊。滄海以爲酒。一飮千萬杯。釃酒我自酌。一酌一長歌。歌終亦自舞。萬物於我何。在天爲酒星。在世爲酒仙。正則固可笑。不飮空問天。吾觀止酒詩。潛也未知非。安得共擧盞。一飮一問之。天下有何樂。可樂惟杯酒。酒中何所樂。物我皆無有。有哀方有樂。無喜固無悲。一世生爲寄。吾將萬化遺。天亦一無窮。地亦一無窮。如何天地中。人生獨有終。得非余所喜。無得亦何悲。一枕空山上。幽懷獨自知。少也子虛賦。中間蘇武詩。正聲今旣絶。里耳未能知。未有蒼生望。東山空此遊。南風歌絶響。露白海天秋。蘭肴非不美。桂酒無與嘗。余懷在何所。渺渺望西方。流光何卒卒。我懷方鬱鬱。終南不可望。獨酌秋天月。生兮不須樂。逝者又何悲。無如吾與子。酌酒賦淸詩。可止吾能止。無爲是有爲。萬山秋月下。得酒一中之。問余何所如。江魚與山鹿。人間不可託。海上立於獨。縱能飛上天。莫如坐飮酒。何況人世中。羽客不曾有。仙山渺何在。仙人須有籍。露盤立天中。共笑秋風客。往者旣如斯。未來今可知。牛山空下泣。擧世皆笑之。世上長生者。千萬終無一。安有羽化人。飛來七月七。有生則有盡。和扁於吾何。不如酌美酒。一笑又一歌。安知東方生。自是天上星。一世在下流。萬代慕風聲。耳可洗川水。口不食周粟。明光非所羨。我自駕白鹿。世主非光武。何能下子陵。淸風生物色。白水美中興。烏江與長陵。共是一蜉蝣。所以遺天下。洗耳臨淸流。一在西山上。一在東陵下。安知是與非。世無獨淸者。舳艫接千里。橫槊且賦詩。如何曹孟德。天下取孤嫠。有山可以樵。有水亦可漁。此中是樂地。我駕更焉如。江風淸我耳。海月明我目。我觀一世中。安樂惟我獨。天乎不可問。子兮何所怨。風月屬之我。我生未爲困。秋月爲吾白。秋風爲我淸。長歌一杯酒。我自得吾生。漁者長在水。樵者長在山。不如與幽客。往來山水間。一友在天上。一友地下遊。山尊不自酌。悲歌江海秋。海天明月出。虛壑秋聲哀。有酒無與酌。可人來不來。方知烏鵲喜。有客來自東。遺我以明月。得之赤水中。方知烏鵲喜。有客自南來。爲我歌東武。遺音淸且哀。方知烏鵲喜。有客來自西。一笑何所喜。秋蘭盈我懷。一更山月上。萬里江天空。桂舟歌白露。蘭渚生秋風。天風飄桂子。月出江蛟舞。簫聲吹不絶。嫋嫋正如縷。一棹凌滄海。秋風萬里天。安知人世上。不以我爲仙。海口山川美。秋天風月淸。登臨一尊酒。萬壑棹歌聲。旣有肴核美。況又酒尊盈。今我不爲樂。其如江月明。西往登山上。東來泛海中。秋風吹客興。天地渺無窮。此地我州里。山幽川自長。何如望美人。獨在天一方。海上更無地。水中惟有天。焉知舟中客。不是天上仙。此遊何可更。我生今非少。西望夏口東。月白天渺渺。蘇子雖能賦。不飮杯中物。固知赤壁遊。未如今壬戌。樂哉壬戌秋。蘇仙余所慕。婦人與少子。皆誦赤壁賦。哀哉赤壁仙。如今安在哉。終知我曹飮。又爲人所哀。獨坐海山上。其如明月何。尊中有餘酒。更可泛滄波。右一首翌日作</text>
<title>是歲十月之望。復遊海浦。集後赤壁賦字。五言古詩二首。近體二首。七言近體二首。五言絶句二十首。七言絶句十首。共三十六首。</title>,<text>木葉下山皐。霜風動地起。我有一斗酒。西望待諸子。諸子來何暮。孤嘯臨流水。流水與白日。去去不自已。昔人遊赤壁。歲月今日是。今日良可樂。諸子來無止。十月霜露降。山水淸而幽。有客亦有酒。相携登小舟。此歲安可復。此夜歌不休。笑問江上月。何如赤壁遊。所樂旣非二。今昔是一流。我今與雪堂。可以名長留。今日知何日。舟中復此遊。葉飛山影薄。石露水聲幽。擧網携魚出。登皐待月留。長歌望赤壁。千歲一風流。悄悄歲將暮。棲棲時亦危。行藏今已矣。俯仰我安之。孤笑顧無樂。高歌良自悲。歸來泥酒地。非子不能知。赤岸巉巖白鶴棲。復携幽子此登危。霜天水落魚龍睡。日暮風高草木悲。歲月幾何如過客。江山非是昔遊時。酒中起望臨皐下。一笑須臾自一噫。巖高木落水鳴石。與客登舟中夜歸。黃泥赤壁在何處。月白風淸曾此時。東流西日自今昔。擧酒放歌無是非。江山寂寂一長望。孤鶴飛來如有知。斷巖臨水起。步上日西時。赤葉飛不盡。無風聲自悲。日出來水上。水流日自落。幽人與幽魚。於此樂其樂。霜葉飛谷口。落日半山赤。白水歌不斷。孤舟有歸客。日落風不起。山長江自淸。臨流一高嘯。留待月輪明。危巖如虎踞。斷岸如龍飛。一水流其下。遊人夜不歸。水落巖千尺。山高月半輪。東來飛鶴過。知是羽衣人。昔有赤松子。翩翩何處遊。羽車不可見。江水自東流。白鶴白如雪。日暮松上飛。驚風中夜起。孤鳴無所歸。俯視江水淸。仰見松月白。子夜歌一聲。高風動山石。草木日黃落。風高霜露淸。松聲驚鶴夢。夜半月孤明。東望長安道。高車夜不休。何如江月下。淸嘯一孤舟。長江流不盡。孤月夜中明。白雪歌聲起。魚龍亦自驚。夢斷黃堂上。山中一白衣。悲歌時自笑。今日我知非。行止何須問。安危已自知。草堂山斷處。松露鶴鳴時。高山如高人。可仰安可呼。歸去來山下。山與我不孤。落落山西子。無人識姓名。起余明月夜。携酒聽江聲。從姪斌居西里。故以山西稱之。曾上東巖望。西風白露時。今來如一夢。木落水聲悲。歲月堂堂去。登臨復幾時。從來如草露。此日不無悲。可笑江上人。不如山下石。石與山長在。人是一過客。赤壁人何去。此夜江月白。一歌復一嘆。視今如視昔。幽棲悄悄人無問。白日寥寥戶不開。此夜西堂小處士。能携斗酒月中來。此亦謂姪斌也松風不動暮山幽。落葉無聲水自流。江岸寂寥霜月白。孤飛玄鶴過行舟。日下山西月上東。千巖影落一江中。歸舟過岸行人斷。淸嘯聲聲夜起風。橫山斗起谷巖幽。步下江皐上小舟。松鶴夜鳴人不見。一輪明月在中流。一出長安葉幾飛。江山寥落雪霜時。行歌不歎無人識。也有淸風明月知。巖棲不復脫山衣。流落明時悟昔非。日日自携魚網出。水東行去水西歸。東谷道人無日起。西山開士幾時歸。孤舟夜月不相見。落木風霜時已非。右有懷守初，希安兩上人。行不得行休不休。幾人能識此來遊。睡風歌月橫舟上。舟與長江流處流。今夜臨江月復明。雪堂西望揖高名。羽衣道士歸何處。千歲風流一夢驚。月輪西下水東流。千尺高巖一葉舟。可歎昔人今不見。今人能復幾時遊。</text>
<title>次歸去來辭韻</title>,<text>歸去來兮。昔何來思今何歸。惟生民與我同胞。念窮人其可悲。仰周任之格言。願陳力而相追。荷蕢果於忘世。諒前聖之所非。故王曾之雅志。匪飽食而煖衣。冀司樴而畜蕃。不量德之纖微。越茲端州。受命駿奔。歲丁大侵。漁奪多門。哀彼流氓。十戶一存。非無柔瑟。亦有淸樽。慘顀顇而疾首。赧忸怩其厚顏。啖民脂以自飫。豈余心之忍安。顧百里之分符。異晨門之抱關。彼外本而內末。曷遠抱而大觀。謂割剝以爲賢。孰遁逃之復還。膰不至而去魯。乃見幾於季桓。歸去來兮。且卒歲而優游。伊磁石之引鍼。固同氣其相求。鑿旣圓而枘方。寧括囊以違憂。瞻江漢之一曲。有先人之遺疇。惟山可屐。惟水可舟。振鷺飛而遵渚。嘉木蔚其蔽丘。陟雲巖而高步。時容與而遡流。聊厲深而揭淺。信生浮而死休。已矣乎俟河之淸果何時。日月逝矣歲不留。于嗟乎捨此其安之。貧賤不足恥。聖賢以爲期。爰左圖而右書。式春耕而夏耔。契幽貞於羲易。詠碩薖於衛詩。得所歸以勇往。固守吾志有何疑。</text>
<title>雪賦</title>,<text>楚襄王旣遊於雲夢之浦。將置酒於蘭臺之宮。諸大夫景差唐勒宋玉之徒。於是乎從。是時盛德在水。天下皆冬。高陽乘坎。玄冥執權。朔易窮節。陰積凋年。傾斗杓於丑津。次羲御於女度。廣莫興而風喈。大呂應以音羽。二氣閉而栗烈。四澤堅而凝沍。上天肅其寥廓。同雲結以暗漠。有雪雱其遂零。飄紛糅而交錯。王乃仰而視雰雰之下。俯而睋皚皚之積。左而睇其勢之凌亂。右而眄其儀之隱約。遠而望焉。愛其色之白。迫而察焉。巧其出之六。遂誦周雅之相彼。吟邶風之其涼。念茲來思之篇。監于曰消之章。命諸大夫曰樂哉此雪。謂如何矣。皬矣皭矣。皦無他矣。僚矣懰矣。諸好備矣。茂矣盛矣。難盡揣矣。惟諸大夫。博雅君子。試爲寡人。各言其始。若其漉漉浮浮之容託之於興。皠皠晳晳之姿寓之於比。徊徊徨徨散漫之妙採之於歌。輕輕盈盈便娟之奇志之於詩。顧諸大夫。其敢無辭。王因稱詩曰今夕何夕。積雪未霽。藹藹積雪。歲聿其逝。今我不樂。日月其邁。我有淸醑。我有肥羜。籩豆有楚。肴核維旅。迨我間暇。以遨以遊。優哉游哉。聊以燕樂我嘉賓之休休。景差於是再拜曰都。敢不對揚。白雪一闋。率爾先倡。歌曰蕭蕭兮北風。天窈窈兮申之以雪霜。霜與雪兮貿貿。會佳人兮蘭堂。祛黼帳兮席文茵。擁金爐兮酌瓊漿。歲云暮兮誰與歸。携佳人兮不可忘。唐勒於是敬佩玉音。一唱三歎。避席而跪。續而爲贊。贊曰雪之潔君子之抱。于嗟雪兮。雪之白君子之操。于嗟雪兮。雪之興滅君子之道。于嗟雪兮。於是宋玉獵纓正襟。沈吟良久。乃進雪賦。諸子之後。其詞曰夫何雨雪之可奇。蓋陰陽之所凝。紛六花異於草木。應暮序以遂興。慘玄陰之晦冥。與微霰以俱集。疏緯繣而乍徐。密絡繹而齊速。莽奕奕而四施。爛綏綏而不止。閑舒遲以聯翩。迅排拶之竝至。颯泱軋而煩挐。灑蔑蒙之委麗。繽翕翕其揮霍。忽衍曼之靡靡。騈羅列而方攘。散騷擾而蠖略。時殟歿而先導。或蜲蛇而後逐。孤從容以增繞。群逼迫而雜沓。將北巡而南旋。欲東游而西息。始鬖髿以橫縱卒鬅鬙而低徊。縈回於九萬里蒼蒼之中。徧委積於八垓。旣踴躍於雲衢。又婆娑乎人間。澹莊姝以婀娜。殊無物類之可班。指厚載以爲期。若爭先而相追。馳蹴踏而膠轕。飛蒙茸而參差。觀夫浮騰以周旋。若佼人之僛僛。其象無雙。其美無極。以淨爲狀。以淑爲質。其狀皓汗。何可談悉。毛嬙掩面。比之沮色。西子鄣袂。未足程式。其質皎潔。又孰能彷彿。箕𩒮奪高。孤竹失淸。藏萬有於空空。混五色之形形。覆區別之草木。索衆枯之敷榮。旣陵夷而谷盈。若時換而節遷。地不得以爲黃。天不得以爲玄。六合炯其澄廓。若太極之初剖。疑溟渤之漲空。失華嵩於塊阜。日車匿而不暉。坤軸壓而欲折。望九紘之彌滿。恐二儀之充塞。於是氛昏開霽。境落褰擧。繁星粲然。素月始吐。爛如銀盤。掛於玉宇。暠遠近之輝映。通上下之光晶。赫燭龍之不瞑。皛大包之長明。俄淟涊之塵臼。幻天上之玉京。瑩徹人之魂骨。炫奪人之目精。爽氣入而麤穢除。豁心神之自醒。洞五情之澡漑。霍九竅之滌濯。若登仙而遠逝。出宇宙而蛻沈濁。若夫窮巷之中。一畝之宮。縕袍無表。簞瓢屢空。薪貴如桂。何以黔突。風利如刀。觸肌欲裂。兒啼飢而妻號寒。嗷嗷怨咨之不絶。此惟救死而恐不贍。何足與道娛玩之樂哉。爾若其寒。我喜其爽。爾憂其積。我愛其賞。于時君王燕胥。燕以敖。鏗鐘鼓。聲㗦嘈。會竽瑟。殷間館。君王燕胥。燕以衎。有肴如陵。肴旣嘉。樽有旨酒。旨且多。臨風浩歌。酌言嘗。聊以永日。樂未央。於是楚王稱善。宋玉受賞。又五行倏。往而復。四序錯。迭相襲。宓羲替而神農伏。忽金天之又蹶。於是顓頊高陽氏十月朔旦。卽位於坎宮。以水德王。執權統冬。伊乃丑招搖之指。北羲和之御。奏大呂之律。其音羽。詔玄冥於幽都。勅靑女於下土。申肅殺之號令。振朔易之維綱。旣二儀之否閉。將以澄四海而混六合。於是誅豐隆。囚列缺。命屛翳。召滕伯。凝積陰之隆烈。作飛霙之飄揚。夷陵谷而變移。幻方圓之玄黃。于斯之時也陰風怒號。塕淜滂。愁雲凍合。黕泱鬱。九垓黤黲而黮𪑠。萬竅哮而欻吸刮野欱地。石揚屋發。箝日緘天。岳藏山匿。宇宙爲之曖然霠曀。草木爲之竦然振慴。沸潭溫泉爲之增氷。火井焦溪爲之堅涸。但觀夫氛氛氳氳。濛濛瀎瀎。雱雱靃靃。猋猋颮颮。藹藹凄凄。蕭蕭颯颯。騰九穹。布萬方。涉蒼蒼。趨芒芒。飛汗漫。騁鴻濛。上何峻而不絡。下何濬而不籠。近何邇而不被。遠何幽而不臻。夫何一粒之輕一介之微。能彌滿洋溢乎普天下而率土濱。其爲狀則磋耶切耶。磨耶琢耶。翦耶裁耶。雕耶刻耶。大者如手。小者如屑。疏者如挼。密者如簁。萬萬一色。一何奇也。一一六出。又何工也。片片均施。誠可公也。點點平分。實可怪也。雖重輕之同權。抑徐疾之異態。爾其始北翥。卒南走。乍東浮。輒西首。其瞻之在前。忽焉在後者耶。至如嚴氣陰沍。不日萬境。太陽照臨。三丈俄頃。其用之則行。舍之則藏者耶。若乃蘢茸拉㧺。踸踔翺翔。鬖髿髼鬆。鬅鬙鬇鬡。迅劻勷以不迫。留蜲蛇而不停。嗟姣妙而妖冶。偉變態之橫生。迨夫凌厲奮逸。騈馳翼驅。初將各乖。後卒同鋪。相陵不亂。相離不殊。或遠引超超。孤擧昂昂。遺群別赴。伯夷之望望也。或容與漫衍。紆餘優游。合沓混幷。展禽之由由也。或洋洋綏肆。靡靡聯連。雍容自得。孟氏之婥婥然也。或應風聚散。憑雲卷舒。恣睢不羈。閔子之誾誾如也。或若絶而續。若來而去。嬈嬈婉婉。蘇秦之縱齊楚也。或若仰若俯。若疑若畏。施施僊僊。張儀之橫韓魏也。容無異彩。狀多新艶。其體也約。其用也贍。其浩汗鴻涌繁霧旁迕頡頏經緯進退飜覆之間。羌難得以覼縷。尤可玩者遠者高者。蜂屯蟻雜鸞翔鳳翥。邇者卑者。麋沸狼籍虎奔龍騫。濟濟者裔裔者溶溶者。若諸侯之執玉帛而朝夏禹於塗山也。譁譁者整整者斜斜者。若軒轅之抗干戈而征蚩尤於阪泉也。又如環浮柱。渡曲枅。戛羅幌。打錦屛。粘彫磶。衝藻扃。集峻宇。投廣廈。覘重閨。舍飛榭。詭尋幽窞巧穿微罅。躕躇乎月殿之中。髣髴乎風樓之下。升降乎簫笙竽瑟琴鐘之館。出入乎綺羅珠翠鉛粉之筵。分輕勢以遞進。妬舞袖之蹁蹮。合亂隊以譎起。欺皓顏之嬋娟。諒自然之極美。紛不可乎備宣。於是蓋八殥。掩六幕。蹂蹃莽䍚之野。汎濫沈墨之國。窮乎冥漠之方。曁乎寥廓之域。同九州。齊五色。草木花。天地白。春風浩蕩不足以比其華也。秋霜凜冽不足以比其潔也。渥然而丹者。何皎皎兮。黟然而黑者。何皓皓兮。林林的㿨。被曹國之麻衣。物物婥妁。凝藐姑之膚肌。爾乃九道不通。阮籍何哭。八達已平。楊朱焉泣。昏明失度。誤鷄宵喔。淸濁莫分。洚水四溢。鳥驚呼而迷窠。獸狂奔而尋穴。何山何岳。不皚皚而淨。何原何隰。不翯翯而瑩。覆壓燕昭王之黃金臺。縈纏漢武帝之朱雀闕。十二市之闤闠。侈瓊宮與瑤室。五千里之埃壒。廓銀界而玉京。甯戚於是不復歌長夜之無朝。屈平於是不復騷濁世之不淸。秦王於是不復據殽函之險固。賈傅於是不復歎長沙之濕卑。顏氏之巷何陋。賜也之墻已窺。夏后於是無以品上中下之田。周官於是無以考皁膏覈之物。楊泉於是無以論龜龍麟鳳之體勢。張華於是無以志骨脈毛肉之厚瘠。黃歇墨翟黔婁漆朝開朱亥烏獲之倫於是不屑其姓。燕丹楊朱曾點公西赤衛靑汲黯之屬於是自醜其名。公孫龍於是喜談堅白之辯。楊子雲於是羞草太玄之經。魏惠於是媸其照乘。宋玉於是穢其結綠。隋侯於是撞其珠。卞氏於是抵其璧。宰我於是爽然而忘寢。不復誅於朽木。莊周於是炯然而無夢。不復化於蝴蝶。粲其光之炫燿。凜其氣之澄澈。可以廉饕餮之婪饞。可以發瞽瞍之宕冥。夫何太陰氣之結。能使物匿瑕疵而合姸媸能使人澹澉汚穢之氣頮濯垢滓之慮洞九竅而練五情也。矧復史氏筆筆。云以識其盈尺。農人嚇嚇。相與賀其三白。旣蝗蟊之深蟄。宜麰麥之豐熟。惟毒害之凌弭。匪封條之災沴。夫豈徒皭然皬然漉漉奕奕而已。信乎其所以呈瑞於樂歲者也。猗歟美哉。爾其侔色揣稱。無古今之異揆。觸目興懷。有休戚之殊指。至若梁山一操。曾子孝思。黃竹三章。穆王禽荒。携手行兮其虛徐。邶風其涼。爾之遠兮如蠻髦。周雅曰消。若乃陽春調高。郢客之謠。柳絮語工。謝女之詩。怨比班婕妤之扇。瑞見謝將軍之衣。至如待詔東郭。弊履人笑。乘興子猷。小舟夜棹。齧北海而持節。蘇武忠烈。臥洛陽而閉門。袁安高潔。映書志業。傷哉孫康之貧窶。披氅神仙。朗然王恭之風度。又若衛侯隱負薪而開府。齊君謝被狐而發粟。訝小威之四時怪東海之五月。駭焦光之露寢。驚昆明之吸氣。固時義之孔多。嗟何能以一二。於是乃有翰林逸客才高八斗。識博五車。抱荊山之璞。握靈蛇之珠。泝平玉之淸源。紹賈馬之芳塵。開繡口之爛爛。披錦腸之彬彬。體物則象蛟龍麟鳳之詭蔚翔躍。寫景則出潘陸徐庾之遒麗淸新。于斯時也矚糢糊之儀。覿婆娑之度。壯其崩騰散漫。奇其凝曜飛聚。殷勤楊柳之詠。淫泆幽蘭之曲。觴信陵之醇酎。衣孟嘗之狐腋。哂鄒陽之唱。唾枚乘之亂。轢劉璠之篇。挫沈約之贊。屛方珪圓璧之思。闢車帶馬杯之什。遂援長筆。涉豪墨。艶詞抽。妙趣發。歌白雪。答黑帝。角奇雄。較瑰麗。歌曰百鳥寂兮萬卉索。山川闃兮乾坤廓。朔風積兮朔雪作。眷茲夕兮吁可樂。遂作頌曰謂雪白乎。白乃雪之名。謂白雪乎。雪乃白之形。其形之虛。其名之貞。虛故滅。貞故久。迎其久之首。隨其滅之後。久者未始不有無。滅者未始不有有。有實形之子。無實名之母。當其無。可以觀其妙。當其有。可以觀其徼。之妙也之徼也。唯惚唯恍。恍兮惚虛之又虛。生於一而歸於兩。惚兮恍貞之又貞。兩者全而一者毀。是謂天地之始。是謂萬物之理。吾何以知天地之始之然哉。以白雪。吾何以知萬物之理之然哉。以雪白。</text>
<title>擬長門賦</title>,<text>夫何昊天之不傭兮有美一人兮逢百憂。心鬱鬱而無告兮。廓抱影而處幽。專思君而不貳兮。日愴悢而憯惻。信無辜而棄捐兮。願自申而不得。喟余質之菲薄兮。夙承風於掖庭旣非幽閑之儀操兮。又無環逸之殊形。惟中情之好修兮。被華藻以潤身。敢妄擬於好逑兮。苟得充乎下陳。尙蒙君之渥惠兮。幸我嘉而不遺。指椒風之別館兮。與黃昏而爲期。伊余志之專專兮。竊庶幾乎芳時。懷愨素之貞心兮。忽忘身之賤卑。以君王爲可恃兮。深望幸其自喜。及榮華之未落兮。願或容於悅已。靡薜荔以爲席兮。構木蘭以爲床。奠靑岑之玉醴兮。蒸蕙肴與椒漿。紛薄羞之具陳兮。乃延佇乎西廂。景翳翳其將暮兮。何所慮之多方。嗼寂默而靜俟兮。聊起坐而忘食。君胡爲乎莫來兮。忽然疑之交作。琅琅玉音之丁寧兮。猶在耳而未亡。故私心之望誠兮。時亦猶其未央。君固不難夫惠然兮。不意君之我欺。忽吾登彼前殿兮。悄盤桓而蹰踟。乃反恐余聽之幸誤兮。顧左右申申而問之。諒然諾之諄諄兮。君豈肯兮食言。翹余足乎回飆兮。延余頸乎行雲。瞻翠華而莫見兮。聆玉鑾而罔聞。時觸物以愕眙兮。心無故而自驚。魂眇眇而馳騁兮。意搖搖其靡寧。奮長袖以正袵兮。據櫺軒而極目。白日熚其西藏兮。惘余望之始絶。循階除而下降兮。攬庭萱而增欷。怊惝怳如有失兮。塊煢獨而無依。嗟君王與我成言兮。矢眷眷之款實。謂余誓之不信兮。有蒼天之皦日。曰君可思而不可恃兮。始吾謂之虛語。反旣有此他志兮。羌中道而改路。衆女忌余之蛾眉兮。各興心而嫉妬。邈後會之無因兮。愀獨悲此寁故。豈余心之千媚兮。惜惟蓀之數化。不我顧其必有以兮。且自恐余之有過。退靜思於堂隅兮。迹往日之言行。顧余性之愚陋兮。矇不可乎自省。中庭闃其無人兮。步躑躅而不安。風飆發以飂戾兮。玄雲暧其漫漫。鵾鷄悲鳴而啁哳兮。鸚鵡長吟而遠慕。長太息以於邑兮。感耳目之所遇。酌羽觴以弛念兮。中結軫而增傷。撫玉徽以娛哀兮。泣漣落而霑裳。攬余涕而望夫君兮。若胡越之異域。刳離腸以爲紙兮。泚血淚以爲墨。綴思心以爲書兮。編愁苦以爲緘。將以遺夫君王兮。冀誠素之降監。君之門九重兮。關梁閉以不通。流星儵忽而不將兮。歸鳥迅高而難逢。情沈抑而不達兮。氣煩懣而乘胸。就空館而自憐兮。願神遇於夢寐。枕秋菊之落英兮。席杜衡與芳芷。集芙蓉而結茝兮。雜江離以爲被。君不知其亦已兮。苟余服其彌章。目炯炯而不寐兮。曼遭夜之方長。悵獨轉而反側兮。心踴躍其若湯。起攝帶而伺晨兮。皓月出而流光。憺容與而徙倚兮。何晦明之若歲。無羽翼而高飛兮。意繚轉而自締。紛六宮粉黛之三千兮。惟君王之所悅。念妾身之孤苦兮。孑形影之介立。固苦樂之由君兮。何須臾而不思。時不可乎再得兮。卒與我乎生離。嗟生命之薄祐兮。君之心不與吾心同。願溘死而無生兮。余不能忍而與此終窮。</text>
<title>孔雀賦 萬曆己丑秋日本國使臣來獻孔雀命放于西海島</title>,<text>伊聖上之承丕基。闡耿光。兢兢業業。十有二霜也。湛恩溢。茂澤浹。品物亨。黎烝睦。八方安瀾。萬化鴻鈞。仁聲達於中邦。武義動於殊隣。粤有日本國王聞風烈。慕聖神。感大德。仰至仁。遂命左右。謹以輸忱。航萬里之洪濤。籠一雙之丈禽。其禽也應炎離之正氣。奪朱火之明暉。誕嘉類於鶉虛。孕令德於雷師。含淑靈之妙質。包純粹之淳精。侈雄艶之姱容。偉妖麗之環形。性耿介而頗妬。心淸迥而自矜。吁可奇乎其駭人也徒觀其華藻綴繁縟凝。五色彪。六翮鶯。腹施碧觜渥頳。撾莎靡。鞦葩榮。趾抹紺。目發玄。臆拖縹頷葯緗。穆穆燡燡。其文章也。奕奕彬彬。其威儀也。越五年而乃成。高四尺之有奇。叛斒斕而熠燿。赫爛熳而葳蕤。至夫燁燁韡韡之姿。榮榮熒熒之狀。雍容閑暇之度。爓朗駁落之相。前而視之。繡頸若太山之戢翼。後而望之。衮背若洛川之刻甲。歙赩電烻。炳煥星列。參差鱗交。披敷綺錯。曾不可乎備論。又何得以殫形。若乃森森翹翹。尾擢脩莖。峨峨岌岌。首聳秀角。緅衿爍爍。蘭茝之滋幽色於楚澤乎。緋裳英英。菡萏之發鮮苑於漢池乎。濃若殷血。淡若膁脂。光若漸染。章若雕琢。紋若繢繪。希稠有適。玄不全緇。緟不多赤。或振翰而軒跱。灼若露桃之媚春風也。或蹀足而揚麾。晃若朝日之麗晴空也。異彩雲變。美貌峯生。詳而察之。奪人目睛。雖離婁之至明。猶眩矅而莫能昭。虎頭舐筆而經營。悵𢠵惘而不敢描。此其雄者也且如婉娩娬媚嬋娟嬌嬈。顚雖不冠。態亦多奇。纈痕細分。昈點巧施。班紛紛一毛一羽之間。掞之以碧丹玄黃之綷飾。龍鱗照爛。未足髣髴。金絡錦裛。精曜華燭。亹亹扈扈。郁郁彧彧。旖旎婀娜煇熿婥㜰兮。誠可怪乎其烜赫也。粲爛斐暐熠爚𩉾鞢兮。又足愛乎其陸離也。東都妙姬。慙絳唇而沮翠眉。南國佳人。掩羅袖而恥繡衣。諒瑰瑋而窈窕。殊無物類之可儀。此其雌者也斯羽毛之最貴。豈凡禽之與齒。該精華於五采。擅麗美於萬類。弟五音之鸑鷟。兄九苞之鳳凰。友綺翼之翡翠奴綉羽之鴛鴦。彼鵕䴊之鮮明。與鸂䳵之離披。華蟲之錦衣陪鰓。翰音之花冠赫煕。是尋常於聆瞻。又何姿之可珍。惟茲靈表之拔萃。若非人間之羽群。臣愚不識。請問其名。神雀耶靑鳥耶。鵠耶鵷耶鵁鶄耶。啓物志。獵禽經。搜晉贊。諏漢史。徵左賦。驗鍾記。此乃楊氏之子所謂夫子之家禽也。而豈非劉校尉之所謂愛其尾者乎。是固鰈域之所未產毓。鯷岑之所未翔集。體牖之所未得聲。身鏡之所未得色。此日本國之所以獻我王也於是背蠻夷之窮陬。來禮義之樂國。離呴呴之衆雛。捨嚶嚶之群匹。遠逼畏以提挈。獨羈旅而飄零。惟禽鳥之微情。固自樂其所生。雖靑丘之信美。非吾土之所安。懷瘴海之陽渚。慕崑山之增巒。想桄榔之春雲。戀松桂之曙月。感疇昔之遊處徒振迅而蹢䠱。含代越之悠思。聽笙竽而深蹙。忽長鳴而延佇。痛故鄕之隔絶。聲啁噍以悽愴。容憔悴以憯怛。犀以角而成禽。象以牙而見獲。桂可食而來伐。漆可用而招割。顧采藻之自累。嬰罿罻其奚悲。伊乃乘以朱軒。入於彤闈。傾城擧都。觀於中逵。耄倪雲會。士女霧集。接衽成帷。掎袂成幕。躡踵駕肩。天殷地岌。萃漎鴻絧喧嘩喤呷而立者。以萬計。于時群公庶士皐伊周召之徒旅進而颺言曰殿下佩五禮。被六藝。履純仁。冠峻德。昭章雲漢暉麗日月。惠加蚑蟯。恩全䎉狘。海內擧踵而歡慕。群黎鼓腹而夷悅。此所以遼絶異黨之響臻。捧珍產而效壤奠。眷茲藻翰。華夏所鮮。或耳不目。或畫不眞。奄來格於今日。信聖化之遠振。非魏主之遣价。豈秦史之弄簫。伊昔西方錫周。茲非海不揚波之朝乎。尉佗納漢。茲非身衣黓綈之世乎。於以見我后之盛德。軼兩辟而高厲。雖彼黃支之犀。安息之獅。黑鷴白雉。殆不足方斯。宜將以著簡策而播詩歌。宣上德而抒下情。張一代之嘉祥。騰千葉之英聲。猗歟休哉。不亦昌乎。殿下乃芒然而思。似若有亡。沛然改容。愀然不怡。曰於吾聞古聖王之爲國也德以爲本。仁以爲基。義以爲朋。道以爲師。賢以爲寶。儉以爲儀。是故虞藜藿。唐茅茨。姒菲食。子布衣。當世躋於暭暭。後代稱其巍巍。繄立政而亂民。不在侈而在德。豈玩物而喪志。徒娛悅夫耳目。任土貢其所生。惟服食與器用。雖遠物而不寶。曷異類之足重。此周武之所以不納西旅之獒也。而漢文之所以却千里之馬者也。今予辟多方之臣庶。奉烈祖之宗社。懼台德之不類。越厥命以自覆。懷求圖以其難。愼儉德之惟一。佩伯益之無荒。履仲虺之不殖。防太甲之欲縱。尙老氏之素朴。將使耳不聞其非禮。目不見其可欲。去麗靡而不近。斥芬芳而不御。用木器與陶匏。惡大廈而不處。省不德以罔大。矜細行之自強。翼翼小心於宵旰。猶恐日就於曠蕩。方且疏瑇瑁。賤犀象。焚文繡。捐黃金。谷夜光之抵。淵和氏之沈。憎聞鄭衛之幼眇案衍而遠靑琴宓妃之徒無所施其妖冶嫺都㚩嫋婑媠也。矧茲鳥之翩翾。其爲形也幺麽。縱東隅之罕見。乃越戶之所珥。其來也不足爲宗。祊之慶其去也不足爲邦家之恥。受之而不足解吾民之慍。屛之而不足累吾政之美。羽雖可以爲蓋。非聖人寧儉之指也。肉雖可以醫疾。非仁者竝育之意也。豈可以耽羽儀之朱綠。溺鴂舌之紿謾。汚七十之苑囿。耗虞衡之芻豢。俾黔首而疾蹙。爲卉服之嗤鄙。啓子孫之侈心。墜祖宗之良軌。差千里於毫釐。虧九仞於一簣。借曰友邦之納錫。義不可以斥去。借曰島夷之慓悍。恐不取之爲忤。然珍禽之不育。諒先訓之孔彰。盍放歸於奮藪。協允德於遐方。廢一時之珍玩。貽萬世之令規。貞百度以克終。凝庶績而咸煕。汝往欽哉。念茲在茲。罔不同心。以匡乃辟。百僚於是拜手稽首曰都此固聖德之事。允非臣等愚戇之所能及也。而殿下時克。萬邦之慶。疇敢不思日贊贊祗若休命。日本使者聞之低頭褫魄不能出氣。䂄然相顧喟然相謂。曰崇哉德乎。雖有大夏成周之隆其無以踰也。偏國寡臣僻處扶桑之外溟渤之中。昧於經國治民之謨。猥以禽鳥之微而欲爲。聖朝之玩適足以昭寡君之尤於貴國之史也。赧赧然瞢容有靦。不敢復言絶黨疏俗俶儻倬詭魁殊之類矣。於是奇禽黜厖臣用。遠人服。社稷重。明明我后。聖天縱。敷文敎。戶弦誦。囹圄空。民息訟。休力役。樂耕種。財恒足。上下共。光日月。澄雲雺。世躋太平。興歌頌。於萬斯年求垂統。</text>
<title>鳳凰翔于千仞賦 弘文館月課代人作</title>,<text>惟陰陽之播氣紛萬品之坱圠。雖偏塞之有間亦和粹之或得。伊羽物之孰靈。有千仞之仁鳥。應朱火之淳精。挺藻麗之嘉表。苞以九而寓體。像有六而施形。煥五文之非常。懿七德之咸幷。雖同族於二足。固著號於四靈。察存亡而識機。審動止以適宜。豈貪餌以賈禍。不妄集以致危。矯逸翰而輕擧。奮脩翮而遐逝。離人寰之迫阨。窮天步以高厲。政何穢之敢降。德必盛而後臻。卓長往於衰時。翩下翔於昌辰。御帝圖於軒轅。授天符於放勛。入金天而紀官。遇重華而司晨。鳴西伯之岐下。萃成后之紫庭。斯仁化之感召。實曠代之休禎。遂馴擾于池隍。或棲跱乎郊牧。懷聖神而徘徊。繽衆鳥之奔屬。慨世降於春秋。哲王伏而不出。墜塗炭於生民。角雄雌乎戰國。俗幽昧而俇攘。曾何可以少留。去望望之若浼。猋振迅以浮遊。忽悠遠而逾邁。不獲世之塵滓。朝鼓翅乎崑丘。夕刷翎乎弱水。飢竹林之練實。渴玉池之淸波。歌積石之瓊樹。舞風穴之丹霞。絶雲蜺之杳冥。薄層霄之崢嶸。俯而視乎四海。陋天下之不淸。雖仲尼之時聖。而無位則不假。終曠蕩而縱適。塊獨戾乎寥廓。邈仙翼之誰附。渺不見其所如。偉茲禽之令美。諒出處之道俱。望昭代而必來。與矇俗乎自疏。薦魯觴而奚樂。乘衛軒其非榮。志皎皎之無累。意迢迢之何營。蘧與國而卷舒。孔隨時而行藏。聖脩德而就閒。賢避世而含光。式慕義而順理。保厥美以抑揚。託彩質於帝鄕。韜錦章於神區。彼弋者之何慕。尙虞人之安謀。嘻爾鳥之可狎。又何異乎燕雀。閱萬祀而高蹈。是就已之不屑。蹇見治而隱亂。展君子之一則。寔先儒之格論。譬氣像於浴沂。普天壤以泛觀。又何物之可儀。嗟三百有六十。何巨細之多種。惟靈智而神德。請歸之於儀鳳。又春服旣成。幽懷難寫。臣嘗與六七童子。二三冠者。浴乎沂水之源。風乎舞雩之下。遂南登丹穴之山。東望大皇之野。西矚崑崙之峯。北睋軒轅之丘。丹水汨而混流。南禺鬱其相繆。崪然九成之重巘增起者。隆崇崛岉乎岡連而嶺屬。夫固危殆險巇之所迫也。而衆鳥庶獸之所未得以游息。於是流目左右。矯首俯仰。覩一神鳥。翔于其上。紛葩郁烈。環姿艶溢。雍容鬱茂。瑋態赫奕。揚翅臨風。撫翮長噭。逸志遐越。勢凌天表。爾乃援童子而告之。曰爾有覿於彼者乎。彼何物斯若此之異也。高蹈遠引。奚爲於此也。小子少進。爾亦有聞。以語我來。無辭而陳。童子於是曲腰磬折。摳衣而退。拱手正襟。再拜而對。曰小子不敏。得之於師。曰自玄萌而黃牙。肇剖判乎二儀。何大冶之多端。播庶類之群形。紛羽毛與鱗介。咸受氣而攝生。惟南方之有鳥。曰雄鳳而雌凰。應炎離之誕育。體朱火之禎祥。稟天地之純粹。奪造化之精英。鍾沖和之淑質。挺羽儀之嘉形。故能蛇頭則乾父之高遠。鶴睛侔日毋之著明。龍翼效噫氣之八風。魚尾法周道之五緯。龜背叶后妃之象。鴻足配重濁之氣。且其麟前表以仁智。鹿後著以信義。詘伸於舌。聰達乎耳。短周而冠。銳鈞其距。旣激揚而敷彩。又包命而合度。至如戴德揭宜之貌。挾禮負人之姿。右智左賢之狀。履文繫武之儀。此之謂資殊像之鮮麗。六體咸幷。被華文之陸離。三字以成。身擅九苞之美。性該七德之靈。耿衆妙之孔多。嗟難得以殫形。若夫五音雝雝。應時而鳴。提扶曰止。歸嬉曰行。晨而賀世。昏而固常。夜則善哉。畫則保章。歸昌也集。上翔也擧。其小者金。其大者鼓。若簫笙之奏和。聊自歌而自舞。吁可奇乎其爲鳥也伊乃詩李陵劉禎之詠。賦桓玄傅咸之語。獵抱朴之錄。涉鶡冠之論。訪家語之篇。諏禮記之文。閱山海之經。款帝王之紀。抉六帖之帙。括十洲之記。採蔡邕之操。鉤班固之史。徵丘明之傳。曁不韋之志。網絡乎屈平之騷。泛濫乎焦貢之易。參之於孔演之圖。誅之於許愼之說。究平昔之口實。詳今日之目擊。然則翽翽然者。知其爲形也。蹌蹌然者。知其爲行也。鏘鏘然者。知其爲聲也。小子不敏以是而觀之。固知彼之鳳凰其名也。則夫子之所問也。無乃此乎。臣猶然而笑曰唯唯否否鳳也凰也。爾之言是矣。善哉形容。盡矣至矣。雖然鳳不以形。以其德也。爾之於其德。亦未爲得也。若爾所謂見其外不識其內。知其一未覩其二也。吾嘗倦談。不能悉記。今將爲若。略擧其凡。小子少進。無譁無談。童子曰兪臣乃言曰遠矣哉鳳凰之翔也非琅玕而不口。豈稻粱之敢啄。靡梧桐其不止。焉枳棘之可集。蟲有生而不食。草必黃而後履。逐孟虧以偕逝。抨離珠而遞飼。穢坋坱之紛濁。汚埃壒之喧卑。眷塵臼之難處。患俗網之易離。心眇眇其悠遠。志迢迢而寥廓。邈遁逸而竄藏。薄玄間而騰躍。眄九州之膠葛。睼八埏之忽荒。循四極而翺遊。託回風乎周章。見盛德之輝光。或低回而來思。遭細德之險微。則遠擧而去之。豈見累於衰世。必效瑞於昌期。伊昔公孫皇帝。哲睿齊莊。克治五氣。克設五量。以撫萬姓。以度四方。上考日月星辰之象。百穀草木之時播。下節水火材物之用。鳥獸蟲蛾之淳化。垂衣而治。海內夷說。鳳也於是燕喙衘圖。藻翰蔽日。望黃紳之帶。瞻玄扈之室。或止于東園。或巢于阿閣。軒轅拜之而稽首伶倫象之而調律。至乃玄囂有神。知遠察微。乃惠乃信。惟仁惟義。歷生朔而迎送。明鬼神而敬事。其動也時。其服也士。嶷嶷乎德。郁郁乎色。風雨所至。莫不底屬。鳳也於是感大道之英華。聞和樂之鏗鎗。屈仙翎之揮霍。降帝庭乎相羊。頓脩趾之洪姱。鼓彩翮之翕赩。唳玉音之咬咬。舞雲儀之翼翼。及其陶唐放勳。克明後德。望之如雲就之如日。昊天欽若。百工諧而允釐。人時敬授。庶績凝而咸煕。黎民於變。比屋可封。優游乎擊壤之老。蹈舞乎康衢之童。鳳也於是萃茅茨之上。臨土階之隅。負兩端之封。授五字之符。檢以黃金。柙以赤玉。遂棲跱於澤藪。而馴擾於坰牧。若夫來儀於九成之簫韶則。巍巍焉重華之濬哲文明溫恭允塞也。爰止於高岡之朝陽則穆穆焉岐昌之令聞不已緝煕無斁也。下翔於紫庭之琴歌則。斤斤焉姬誦之夙夜不康基命宥密也。斯皆至德之世民不習僞。官不懷私。市不豫賈。道不拾遺。田者不侵畔。漁者不爭隈。鄙旅之人。相讓以財。城郭不關。見利不爭。囹圄虛空。朝廷淑淸。陰陽和調。日月精明。人無夭枉。物無疵厲。鷙鳥不妄搏。虎狼不妄噬。諸北儋耳之部。編髻沮顏之黨。燋齒梟瞯之渠。祝髮黥首之長。靡不奔走貢獻。懽忻來享。婆娑嘔吟。稽顙樹頜。下逮春秋之末。周綱解結。諸侯制法。各殊習俗。力政爭權。以兵相角。離爲十二。合爲六七。四分五剖。諸夏蕩析。吳楚燕秦之僭。齊趙韓魏之賊。虓闞雄雌。幷爲戰國。上下征利。強呑弱肉。攻城而流血漂櫓。爭地而枕骸遍野。麋沸於九圍之內。魚爛於普天之下。其中則有權謀術數之流。合從連橫之舌。亂臣賊子之行。爲我兼愛之說。人私其身。士私其學。異端蜂起。聖門榛塞。三綱淪矣。九法絶矣。前王之樂崩矣。先聖之禮缺矣。禹湯文武之政壞爛矣。三皇五帝之道亡滅矣。于是之時鳳也乃奮脩翅之縿纚。運逸翰之𦒑▼(戊+羽)。逴長往之望望。炎上浮之漠漠。遂絶迹於遐裔與人寰乎長辭。登雲衢而高厲。歷衆山而孤飛。一飛兮。躡閶闔之崔巍。再飛兮。跨渤澥之湠漫朝翥積石之樹。夕飮砥柱之湍。憩翮風穴之雲刷羽弱水之流。容與冀州之際。邅回蒙汜之洲驁紫霧之濛濛。吸玄霜之浮浮。處卓卓而日遠出雌蜺之標顚。凌蠛蠓而夭矯。貫倒景以騰騫。飄飄乎上擊九千里。沓拖然翕忽然也。背映乎河漢。膺摩乎蒼天。游於大廓之宇。息於忽區之旁。以溷澖而爲巢。以汗漫而爲場。寧繒繳之可施。尙罻羅之安張。於是鴻鵠鶬鸖。莫之敢窺。僤驚伏竄。注喙江湄。將以生俱太素壽竝玄根。豈復掩簿池湟。拘攣丘樊。齊鷄䳱以競粒。與燕雀以同群也哉。於虖自此以還。迹熄澤竭。世道日降。聖王不作。漂流狂秦。六籍灰滅。漢之黃老。晉氏之佛。以臻群胡雲擾。神州陸沈。天分地拆。禍亂相尋。晦盲否塞。至此而極。由是軼赤霄之外。託泱漭之域。永閟光而韜彩。終不返乎中國。雖以夫子之聖。而不得其位。故不能以致之。發深歎於己矣者也。蓋彼蕭史之簫則誕矣。尹文之鷄則誣矣。東海之祠則惑矣。陳留之赦則迂矣。嗟人事之罔脩。孰休徵之虛應。猗歟鳳之可貴。無厥類乎此朋。任自然以爲資。無誘慕於世僞。挾奔飆以迅征。戾絶垠而高峙。寧懷寶以賈害。豈飾表以招累。恒退避於不義。諒動止之有經。旣以文而爲瑞。又以德而見榮。代罔昭而不詹。俗無美而不假。運何否之不遯。政何虐之不匿。天下無道歟。其去也同君子之趣。天下有道歟。其來也遵聖人之度。不止於食卵之世。不入於覆巢之邑或應鎭星之順。或表天樞之得。或因惡殺而臻。或爲好生而出。或以升中而降。或由貌恭而到。或依體仁而處。或覽好文而造。或戛然而過之。或翾然而集之。或春秋而就之。或沒身而居之。寔慕義以棲遲。克懷賢以濡滯。豈妄下於幽國。固自彰於盛際。見存亡而處身。在理亂而知幾。遐哉逖乎仰觀而俯察。迭興替而安危。不知其幾千萬代。一其儀而不成。斯所以爲靈之昭昭。作殊祥於往牒者也。若夫定而不抵。趾而不踶。群毳之英。王者之瑞。大小長短。變化無窮。水中之神。鱗族之宗。吉凶明辨。不言而信。天子之寶。甲類之俊。能得全乎厥靈。配茲三而爲四。彼百鳥之種繁。孰比翼而等美。紛獨備此諸好。卓出類而拔萃。夫豈但鷦潔之食。鴻冥之擧。朱鳥之歸肆。不愆寒暑之代序。燭夜之司晨。能審璿璣之廻處而已哉。是以絶雲負天。宋玉讚之矣。治見亂隱。楊雄歎之矣。於周詩興之。於虞書載之。見褒於淮南之訓。見稱於天老之對。或以喩仲尼之道德。或以方曾點之氣像。小子志之。其惟三百六十羽物之長。辭未旣有一道士。羽衣翩躚。瞻之在後。忽焉來前。揖臣而言曰旨哉子之說鳳也。於余心有戚戚如也。顧惟聖而知聖。孰非魚而知魚。今子以非鳳而能知鳳之德。子其所謂鳳之雛者歟。信乎其動也神應而。其行也道俱也。然或遘陽九而不之遯則。未得爲神也。遌休明而不之出則。未得爲仁也洪惟我后應五百之王作。叶一千之河淸。乃以正心爲本修身爲基方垂意於至寧。戒愼設周家之鞀。誹謗建虞廷之木。省庖廚而體大禹之菲食。斥侈靡而鑑文王之卑服。宮室觀臺去雕琢刻鏤之華。輿馬器用除金銀珠玉之飾。減浮費蠲苛役以興農桑。開內藏散公儲以賜貧賑乏惻隱耄老之逢辜。悽愴子弟之縲絏。延鴻生於畎畝。招逸民於巖穴。屛讒佞於四夷。宅賢明於百揆。善無可旌而不祿。才無可擧而不位。股肱乎山稽力牧。心膂乎雄陶方回。稷契以楝梁柱石。周召以麴糵鹽梅。武節猋逝於八區。仁恩旁魄於九域。懷保鰥寡孤獨之惠浹。惇敍平章協和之化洽。於是毛不狘矣。羽不獝矣。鱗不淰矣。萬物。咸若矣。是以膏露霡霂於林薄。天旣不愛其道焉。醴泉騰湧於嵌竇。地亦不愛其寶焉。景星見而熒煌。慶雲興而紛郁。休氣充塞而絪縕。淳風颯灑而沕穆。凡所謂嘉穀靈草神禽奇獸之瑞無不合牒應圖而輻輳騈萃。此其千載而一時也。彼將可以翩翩而下矣。子亦何不僊僊乎歸矣。子其爲皇王之佐也。彼其爲仁瑞之祥也。不亦懿哉又何必高蹈遠引翶翔於杳冥之上而藏聲隱耀廓然放曠乎無何有之鄕也哉。因稱詩曰時旣汚歟。千仞之表。鳳兮凰兮展也仁鳥。時旣隆歟。郊棷之中。克神且智。伊誰與同。又曰可以晦而莫晦。何其德之衰也。可以見而莫見。何其德之微也。于嗟鳳兮。吾將與爾歸兮。歸兮歸兮。我后之庭兮。胡不歸兮。我后聖明兮。臣意其隱者。問其姓名。俛首不答而去。因忽不見其形。但見高山蒼蒼。五雲英英。</text>
<title>弄雛賦 萬曆丙戌春成均館陞補儒生課製居魁時年十六</title>,<text>惟日月之逾邁。春與秋其遞來。時奄冉而不再。歲飄忽其若頹。嗟人生之短期。老晼晩其日催。豈余身之足惜。恐庭闈之生哀。汨余若將不及色養。蹇獨愛日以孶孶。恒怡聲不稱老。作嬰孩之戲嬉。紛吾旣舞此彩服。又重之以弄雛。知我者謂我年耄。孰云察余之所娛。冀萱堂之解顏。曰吾兒其尙稚。苟中情有深愛兮。夫豈幼志之未棄。曰惟父母之生我受身體與髮膚。鞠之育之出入復之。諒恩勤而勞劬。喟余之旣有知。誠有感於春暉。彼烏鳥之微情。尙反哺其母慈。勖余誠以善事兮。敢怠遑而舍勤。景五十之虞舜。企日三之周文。亹亹晨省而昏定兮。恐冬夏不節乎寒燠。夫何隙駒之不與吾謀。景翳翳其將入。余雖欲竭力以就養。曷長年之能執。非長繩之可繫。奈西山之已迫。恨慈顏之愈瘁。憐鶴髮之具颯。曾弄璋之幾何。亦余齒之耆耇。恐二人眷余之班白。曰余季其老醜。曩爾之始知孩笑。爰抱負而提挈。及學語之妮妮。敎方名與數日。何蹮蹮之黃小。今直爲此白叟。矧而父而母之耄期。獨安取夫遐壽。顧餘生之方殆。想平昔以永喟。痛逝者之將亡。悼行年之無幾。慘傷懷而多念。將何得以致歡。苟親心之是疚。豈余意之可安。遂諧嬉於膝下。極娛慰之百端。爲孺子之容止。或唲嘔而喔咿。若有鳥兮林之中。其子七兮數飛。惟鷇㝅之可愛。尙未豐其毛羽。寔齠齡之所玩。余乃取而抱哺。顧余童心之尙存。莫云老狀之旣具。嗟爾雛之黃口。余胡爲乎黃髮。豈茲弄之自娛。爲怙恃之㦧惻。余固知此事之不足以悅親兮。竊庶幾乎不違。儻載色而底豫。亦余心之則夷。余旣不難夫儼恪。慜母心之莫慰。固爲親其感切。豈等閑而乃爾。羌一懼而一喜兮。夫惟親之故也。毒娛親之寡方。不能改此度也。務承順以罔咈。期凱康而獲怡。蜿余容之婾婾。和余氣之煕煕。抑余親之未老兮。又何必兒吾啼兮斑吾衣。於乎年旣往而不可復返。親旣逝而不可復追。不可得而久者。其事親之謂也。苟所天之一失。雖欲孝而誰爲。是故事孰爲大。事親是已。事親之道。在於養志。固君子之忠養。必以適而爲貴。閨門之內戲而不歎。夫惟柔色以溫之。奈何三綱墜地。五敎陵夷。蚩蚩叔季。鮮矣能子。吾固知其色難。夫孰云乎敬易。雖或三牲之日用。疇能樂心而順旨。曾是以爲孝乎。犬馬皆能有養。惟茲致愛而盡歡。偉卓行之不可尙也。苟子生之將耋。必其親之益衰。人情同於嗟老。孰優游以無悲。伊兒戲之可悅。必父母之其順。況平日之子職。寧一毫之不盡。噫彼人心之無常。紛因物而有移。雖少慕其父母。焉有久而不衰。知好色則慕少艾。有妻子則慕妻子。惟大孝之終身。永孝思之不匱。猗歟七十而慕者。余於萊子見矣。已矣哉母死不奔。吳起何者。父老而棄。元悟是也。彼心何心。此心何心。懿弄雛之孝至兮。可以作天下老老者之規箴也哉。</text>
<title>東門柳賦 萬曆戊子秋進士初試魁</title>,<text>試觀東門。維柳有菀。牂牂肺肺。布雲其葉。褭褭毶毶。曳紳其莖。夫何茲樹之豐茂兮。望素秋而先零。寒暑忽其相代兮。紛榮謝之不常。當其女夷應律。句芒司方。沖氣氤氲。淑景舒遲。藹萌芽之未達兮。穟麴塵而始荑。承艶陽之和煦兮。柔條蔚其四垂。上鬖髿而晻薆兮。翳翠蓋之葳蕤。下猗靡而交錯兮。蹙龍鱗之參纚。占芳辰而自衒兮。託通衢而逾滋。若乃時雨新霽。惠風微扇朱暉散射靑霞高卷。擺回雪於飛絮兮。羃長煙於輕綿。掩大道之粧樓兮。拂淸溝之畫橋。遠而望之。舞楚宮之纖腰。迫而察之顰漢殿之細眉。居人雜沓而來遊兮。行旅回眷而忘歸。迨夫朱明告邁。白藏肇屆。金飆夕戾。玉露晨戒。纖柯振而哀響兮。脩幹摧而悴色。摵繁枝其漸疏兮。飄弱蔕其皆脫。斂絲陰於陌頭兮。收帶影於堤曲。日冽冽而寢寒兮。霜凜凜而增肅。乍蒼唐而離披兮。卒蕭索而菸邑慘生意之旣盡兮。但空樹之僵立。非筠桂之獨秀兮。與梧楸其共萎。夫其輕盈婀娜之容。流亂旖旎之姿。王恭之狀貌甚美張緖之風流可愛。與夫瘀傷銷鑠之形。搖落拉毀之態。楊素騁俱摧之譏。顧悅騰早衰之對。曾日月之幾何。而榮艶之易改。於是余乃攀其槁梢。睨其老槎。仰而躑躅。俯而摩挲。遂喟然而嘆曰靑靑者柳。歲晩憔悴。此豈非李供奉之詩賦而比者也而。楊丞相之所以惡其譏訾者乎。嗚呼嘻噫。吾知之矣。大儀寥廓。造化坱軋。四運韓流。萬物回薄。一盛一衰。樹猶如此。有隆有替。人亦奚異。洞古今而冥觀兮。固彼我之一理。伊昔晉朝王石。漢庭許史。梁家兄弟。寶氏父子。堂堂衛霍之親。赫赫金張之嗣。三主七君之尊。五侯四公之貴。或籍威於金虎。或怙寵於宮隣。飛翠緌而拖鳴玉。珥香貂而乘朱論。南金北毳之接舳。素縑丹珀之方轅。皆熏灼六合震耀百辟。謂可以永保而長存。旣而日中而移。月滿而缺。氷山日出。海市雲滅。鳥盡淮陰之弓。薪積博陸之突。雀羅可張。翟公之門賓齊散。銅山徒鏟。鄧氏之家。錢輒案。水已濁於穎歌。霑亦晞於商法華亭之寡鶴白唳。上蔡之狡兔誰遂。始焉炙手而可熱。終然噬臍而莫悔。無不薰歇而火絶星沈而電滅。疇一人之或在。是故方軒冕之得志兮。斯乃雨露之生育也。及斧質之逮身兮。斯乃雪霜之肅殺也。彼春敷而秋索兮。此朝恩而暮死。諒大運之使然兮。寔殊塗而同軌。孰榮通而醜窮兮。謾操慄而舍悲。聊奮翰而綴思兮。作楊柳之新詞。詞曰昔我往矣。楊柳依依。今我來思百草具腓。嗟榮華兮不可恃。北風涼兮雨雪霏。惟松柏兮後凋。願吾與此兮同歸。</text>
<title>樽酒樂餘春賦 弘文館月課代人製</title>,<text>司馬公進不得澤加於民。退將復獨善其身。放曠乎人間之世。逍遙乎寂寞之濱。暮春者春服旣成。日又吉兮辰良。樽有酒兮旨且多。聊以敖而以遊。探天理之生生。得至樂之由由。豈自以心爲物役兮。蹇適意之所適。蹟夫生鍾元氣。天挺人傑。脚踏實地。淸修若節。生平所爲。對人可言。天下自任。志存贊元。初騁力於王道。衆已推於眞相。期致治於時雍。佩朝野之顒望。時南士之彙進。喜動作而生事。七疏徒切。九重不味。不得其言。尸祿非志。卓陳辭而勇進。甘用行而舍藏。於是瞻彼洛矣。維水泱泱。碩人攸竽。詢訏且康。於焉嘉客。爰得我直。闢五畝之荒園結一區之堊室。嗼寂默而竄端。于以樂其獨樂。永遯世而不悔。信括囊而無憂。及夫時維三月。天氣和柔。習習谷風。膏雨其零。原隰鬱茂。百草方馨。灼繁華之生樹。曄紛葩而揚英。聽時禽之好音。紛迭唱而交和。善萬物之得時。感一元之流化。公乃衣深衣之披披。帶大帶之參參。策扶老而細履。散微步於平林。懷佳辰而孤往。園日涉而成趣。穿幽徑而訪花。過前溪而隨柳。穆韶光之淡沲。浩雅興之洋溢。觸所遇而興懷。引壺觴而自酌。有酒湑我。無酒沽我。飮此湑矣。迨我暇矣。酌言嘗之。一詠一觴。式燕以衎。其樂陽陽。竹影侵乎杯盤。花氣襲於屨杖。山蜂識其酒香。谷鳥驚於棋響。雖無管絃絲竹之盛。亦足以暢敍幽情也。是時也浮雲富貴。敝屣公卿。神怡憺泊。體胖雍容。寄乾坤於醉裏。抛日月於閑中。歡心洩洩。逐晴雲而悠揚。和氣融融。與惠風而飄颺。絶査滓於靈臺。收陽春於方寸。洋洋焉陶陶焉。不見是而無憫者耶。申申如夭夭如。人不知而不慍者耶。羲之禊飮。顧道義之何取。點也詠歸。惟氣象之可喩。猗我公之所樂。超百代而自得。仁與元其一理。固無間於發育。茲一般之意味。謁充塞乎二儀。然君子之命世。顧任重而責丕。思匹夫之不獲。若已推於溝壑。豈可果於忘世。墜塗炭而不恤。吾觀煕豐之天下。薆群陰之蒲廷。更張法政。掊克生靈。毒流率普。嗷嗷失寧。田夫野老。徒誦司馬之氏。婦人女子。亦知君實其字。望偏切於活我。歎方深於不起。然則以吾公愛民恤物之意。抱濟世匡國之術。處幽獨而棲遲。豈眞公之所樂。當其時憂民之憂而惻然不忍之懷亦當發於逌然婾佚自適之中。固可以想見於千百載之下矣。嗚呼樽酒餘春。棋局長憂。人謂其樂。我知其憂。倘令當時天子斥姦回之明。拒兇邪之儔。用公以作股胘耳目。命公以爲舟楫鹽梅。納公逆耳利行之言。竭公旋天轉地之才。酌萬姓以德澤。躋一世於春臺。三皇不足四。五帝可以六。惜乎靑苗已建。白駒誰縶。浮雲蔽日。冥鴻千里。一園春風。四海憔悴。廓抱景而藏聲。獨優游而長終。竟不得輔政而濟民。均此樂於域中。雖元祐之少展抑天奪之遽速。是豈吾公之道非兮。余竊哀宋民之無祿也。</text>
<title>次王粲登樓韻 萬曆壬辰憂倭賊之亂奔竄嶺北流轉關西癸巳春登成川降仙樓作</title>,<text>藐余處乎江湖兮。抱天下之深憂。世溷濁而獨淸兮。諒衆人之所仇。棹扁舟以散髮兮。付吾道於滄洲。曰自四郊之多壘兮。歷九州以周流。豺虎縱橫以咬人兮。積骸髐然而成丘。閱再歲之寒暑兮。不得反余之先疇。忽吾道夫松壤兮。惘輟駕以遲留。訪東明之遺迹兮。感興廢於古今。顝羈旅以誰語兮。悲不可乎自任。登江上之危樓兮。聊以散吾煩襟。湛一帶之渌水兮。鬱十二之層岑。草萋萋而沙白兮。樹蓊蓊其雲深。豈勝境之不豫兮。固歸思之難禁。王睢鼓翅而翔集兮。倉庚和鳴而好音。燕翩翩而頡頑兮。雁杳杳而群吟。覽萬物之得時兮。紛百哀之攻心。悼余生之不辰兮。逢此世之罔極。神州旣以陸沈兮。疇一人之戮力。若秦瘠之越視兮。彼廟堂之肉食。惟厲階之所生兮。衆比周以蔽匿。忠寂寞而結舌兮。賢遁逃而避色。如瞽無相而倀倀兮。夫孰可憑而可翼。望北辰以攬涕兮。尙兵革之不息。嗟布衣之賤遠兮。徒憤慍而悽惻。安得乘風而上征兮。叩閶闔余披臆。致王道之正直兮。庶無反而無側。</text>
<title>宴老人謠四章 在潭州時</title>,<text>皤皤群老。曰耄曰耋。惟福有五。惟壽爲一。非德曷壽。非善曷福。嗟我老人。斯民之穀。群老皤皤。乃父乃兄。惟德不爽。式用康寧。而告而子。而戒而孫。克孝且悌。受祉攸繁。有酒旣旨。有肴孔嘉。坎坎擊鼓。啾啾奏笳。迨此暇日。式燕以嬉。載歌載舞。不醉無歸。惠風習習。甘雨霶霶。五行以敍。百穀其穰。我民之樂。我王之仁。天錫聖壽。萬有千春。</text>
<title>柳與梅爭春 年十一歲辛巳春作</title>,<text>春陌春園處處春。新梅新柳一時新。不知誰後誰先發。恰似爭名世上人。</text>
<title>踏靑在岱山別業作 戊子年</title>,<text>月▒三日是佳辰。雲淡風輕天氣新。過雨桃花渾欲吐。連郊草色未全匀。許多去歲踏靑客。太半今朝垂白人。酌酒勸君須盡醉。一年何處再逢春。附家君次韻佳節方當上巳辰。無邊光景一時新。幽花似錦紅光嫩。芳草如茵翠色匀。林下飛鳴皆好鳥。原頭歌舞摠閑人。聊將短句記年月。此是皇明戊子春。岱峯峯上踏靑辰。幽興潛隨景物新。遠近巖巒屛障展。高低花柳綺羅匀。行行處處俱佳境。五五三三儘逸人。世間何歲無春日。今歲還如別有春。由來上巳號良辰。景物新來趣亦新。細雨初晴郊野外。佳朋相會笑談匀。人間方是太平世。世上幸爲無事人。造物餉吾誠不淺。勸君今日恣尋春。</text>
<title>母別子</title>,<text>萬曆壬辰夏四月。避倭亂。入咸鏡道。仲氏奉二親。深入窮荒。先生爲所後。母夫人病留利城。欲入海島。水陸分背而別。作是詩以敍悲。母別子。母撫子背悲無語。子別母。子拜母前淚如雨。子兮少也養于人。謂他人母他人父。自賊之亂遭飄蕩。何幸行藏偕恃怙。左提右挈東之北。我與仲兄同雁序。豈知瞏瞏鞠我母。一臥三旬嬰二豎。伏枕不復登長途。擬載扁舟竄孤嶼。海事吾兄誠不習。便奉晨昏別我去。別我去將何之。絶迹深入窮荒土。南來賊騎亂如麻。此別誰能知死所。水浮陸走如參辰。影絶魂消音問阻。天長地闊風塵暗。死當不相見。生亦難相聚。萬里同來忽分途。在於他人亦惻楚。何況天涯子母別。割慈忍愛情如許。臨岐嗚咽心鼻酸。欲道平安不敢吐。母別子子別母。別意凄凄難重敍。人間從古重生男。今日誰知別離苦。君不見利城城東無乾土。母子飄零泣別處。</text>
<title>當死歎</title>,<text>七月八日。遇倭賊猝至。竄于草野。當死死寧早。我死何其遲。一日在人世。一日百慮滋。人世旣如此。此生生奚爲。百慮只爲死。一死寧復知。倘令昨日死。豈有今夕悲。今夕海寇至。鐵馬左右馳。殺人若草木。所過恣芟夷。原▣變朱殷。黔蒼無一遺。俯仰天地大。茫茫無所之。竄身荊棘中。身上無完肌。不飮不知渴。不食不覺飢。滿眼旌旗紅。滿耳言侏離。不死亦何顏。死無復生期。早識終不免。甘作故山屍。誰料萬里外。零落至於斯。我身旣已已。我母將依誰。平生濟世策。鬱沒不得施。一寸憂君心。斷斷猶未移。社稷莽丘墟。匡復當何時。呑聲向白日。所以歎咨咨。咨咨豈惜死。惜死非男兒。</text>
<title>食菜</title>,<text>値賊猝至。脫身奔竄。行裝寘於中道。囊橐迫不及將。絶食餘十日。但以野蔬充飢。朝掘野田蔬。夕樵澤中藪。歸來漑瓦釜。乞火北里婦。根葉雜芳辛。煮之奉老母。母云味當肉。誠可悅我口。豈是菜之美。爲憐母飢久。却憶獻芹人。玉輦今安否。</text>
<title>憶諸兄</title>,<text>箕封未寧靜。髡寇尙俇攘。苦月秋臨海。離鴻夜叫霜。可堪鄕夢短。政爾客愁長。白首諸兄在。雲端各異方。</text>
<title>憶伯兄</title>,<text>絶塞山蟠地。窮陬海蹴天。秋深去國後。日落望鄕前。北極妖星動。南荒殺氣纏。棣華問何處。荊樹憶他年。</text>
<title>九月九日</title>,<text>異鄕佳節倍思親。今日登高淚滿巾。風送雁行過野急。雨晴楓葉着霜新。故園望裏天連海。殘照吟邊影伴身。耳目於人眞一祟。秋聲秋色摠傷神。南薰行色未還家。九月邊城怯物華。紅樹萬山霜落早。白雲千里雁飛賖。故園自種東籬菊。今日能開幾朶花。游子壯年愁已老。吳林況復是天涯。仲兄奉晨昏。七月。分途向端川郡。郡號吳林。何事羈懷倍愴然。荻花楓葉▒寥天。登臨信美非吾土。風景無端似昔年。千里白雲滄海外。一聲孤雁夕陽前。從今却恐逢佳節。感舊傷時恨起偏。亂世良辰自有期。重陽依舊使人悲。幸逢四海太平日。正是一身無事時。鶴髮萱堂父母具。萸囊菊酒弟兄怡。誰知飄泊干戈際。嶺北江南遠別離。</text>
<title>海之天</title>,<text>海之天兮渺渺。海之月兮皎皎。海之風兮嫋嫋。我思歸兮憂心悄悄。海之天兮渺渺。海之月兮皓皓。海之風兮浩浩。我思兄兮憂心懆懆。海之天兮茫茫。海之月兮蒼蒼。海之風兮涼涼。我思親兮不可忘。</text>
<title>冬至</title>,<text>天涯今日日南躔。料得新陽動九泉。正値時維冬十一。還如身在劍三千。觀雲尙憶▒官辨。煮豆誰知楚俗傳。萱草棣華相別久。路▒心折獨潸然。窮冬佳節日初南。獨客殊方歲不淹。地底只應陽動一。臘前能復雪呈三。茅齋階馥梅花早。瓦釜泉鳴豆粥甘。四海至今戎馬盛。十分歸思正難堪。</text>
<title>上元</title>,<text>元夕人間節本嘉。海東風俗最繁華。醫聾酒味偏宜冷。俗方飮冷酒。則可治耳聾。 賣暑兒曹謾自譁。兒輩是日相呼曰買我暑。 糯飯乞來知幾處。糯飯出新羅病者乞三七家糯飯喫則瘳。 紙鳶飛去落誰家。俚俗以紙爲鳶。以絲繫之。因風勢放之以爲戲。 可憐今日干戈裏。往事凄涼只獨嗟。大東千載泰階平。元夜年年樂事幷。望歲老農占月出。是夕。田家觀月出。卜水旱豐凶。 及時遊客踏橋行。俗傳踏十二石橋。則可▒一年十二朔之災。 香凝紫陌羅紈過。響徹丹霄鼓笛鳴。節序不殊人事改。萬方豺虎尙縱橫。</text>
<title>七月十三日。雷雨大作。</title>,<text>雲黑天低赤電翻。狂風猛雨忽崩奔。雷公莫向湖陰去。老母聞時卽悸魂。母氏性畏雷。時在沔川郡。</text>
<title>故政丞宅</title>,<text>門外車塵盡日囂。蒼生憔悴氣猶驕。誰知一炬蠻兒火。相國池臺亦不饒。</text>
<title>閏十一月十日庚寅。林川途中。</title>,<text>身似浮萍鬢似蓬。無家無食苦西東。今年三百九旬日。三百四旬行路中。</text>
<title>途中遇雪作</title>,<text>半天赤雲外。日脚下平郊。徑滑泥沙雜。峯陰雪雹交。鳥依枯草際。風嘯占林梢。薄暮初投宿。村扉手自敲。滿天飛雪急。低野宿雲深。馬困川難渡。僮愁景易陰。有村聞犬識。無路傍田尋。是處飢寒迫。他時老病侵。去去策羸馬。雲昏風颯然。弊袍纔掩髂。積雪欲平韀。失路空林下。尋村古驛前。窮愁催鬢白。不假待殘年。</text>
<title>甲午二月二十六日。過兄弟井舊宅遺墟。兄弟井。在敦義門外。</title>,<text>荒煙漠漠雨霏霏。故宅遺墟駐馬時。門外垂楊曾手種。春風吹綠半燒枝。余兒時。種柳五株於宅邊。兵火之餘。摧殘殆盡。城市荒墟草樹遮。人煙牢落只棲鴉。舊時閭巷渾難記。行到門前却問家。</text>
<title>次韻。留別權汝章之江都同宿夜話。君姊寓此郡。時君來省。仍暫留。</title>,<text>惜別燈前語夜闌。故都千里一身還。同憂況復兼衰疾。相呴誰能救急難。交道惟吾淡若水。人情乃爾險於山。可憐飄泊違高臥。慙愧蒼生起謝安。</text>
<title>復㳄</title>,<text>古林風叫夕陽寒。煙外雙雙宿鳥還。聖世只今戎馬亂。故人於此別離難。孤帆漠漠天連海。匹馬遲遲雪滿山。惆悵水雲相望處。也應無使報平安。</text>
<title>元日夜夢權鞸</title>,<text>上日猶爲客。中宵忽夢君。相逢却把酒。所語在論文。只擬尋常見。誰知彼此分。鷄鳴驚起坐。東望但孤雲。</text>
<title>江西聞隣舍歌者</title>,<text>關西二月雪全消。滿眼新黃着柳條。一曲姸歌數行淚。沔陽歸路夢中遙。</text>
<title>臘月五日。洪州新平安生員叔宅。卽席書呈。</title>,<text>平郊漠漠帶棲鴉。載酒來尋處士家。新月透雲才學扇。亂風吹雪不成花。一身兩世堪垂淚。四海三年尙荷戈。今夕莫須辭酩酊。到頭吾道更如何。</text>
<title>過昌德宮墟</title>,<text>金馬門前路。萋萋春草生。亂餘城市變。依舊是人情。</text>
<title>奉送南岳車公宰金城 丙申三月十三日</title>,<text>有美三韓傑。斯文百代宗。端宜躡雲路。今又屈雷封。喪亂民逾少。誅求歲屢凶。惟應下車日。和氣與春濃。聞說金城縣。山深水自淸。嚮時飄梗客。今日佩銅行。百里雖云屈。重泉亦有榮。好須爲吏隱。高臥不聞兵。高。或作重。聞。或作憂。高步詞場早擅名。春風黑綬且東征。重重翠壁連楓岳。靄靄紅雲隔鳳城。末路升沈階一進。長亭去住酒三行。共知兩地無千里。落日離魂只自驚。</text>
<title>別權汝章</title>,<text>丙申三月十三日。汝章叩余門。辭以將向湖南曰。此別移時乃合。不可無君語。以是贈之。朝送車使君。夕送權處士。使君我宗師。處士我知己。如何一日內。忽忽別二子。一向山東道。一向天南陲。相去各萬里。會面安可期。宇宙生苦晩。落落少所宜。二子旣分散。誰與更追隨。銷魂古亦然。況復値時危。春風百花前。脈脈雙淚垂。離觴飮不醉。別詩吟更苦。自此掩關坐。日長幽鳥語。四海一知己。永嘉權夫子。夫子向南州。送別春山幽。送別莫盡觴。酒後恐易忘。送別莫贈詩。詩成久益悲。不飮亦不吟。對此百花林。百花開政早。不爲別時好。別時一掬淚。別後無限思。天無長圓月。地無長春草。四時更變化。萬物異醜好。長嘯宇宙間。我與爾同道。惟此一片心。千載期永保。世情固難測。交情最難知。莫論相逢處。請觀相別時。相逢俱歡顏。相別少愁思。莫取相別時。且待相別後。別時惜別意。別後詎能久。惟有同心人。心同終不移。相逢樂莫樂。相別悲莫悲。別愁不在言。請看眼中淚。別怨不在淚。請論心中事。有心險於山。有口甘如蜜。誰知是氷炭。自謂如膠漆。此輩當別時。面別非心別。心別豈忍言。別愁中自結。欲別腸內熱。未別骨已折。古人勸加餐。卽此已忘食。忘食柰別何。只有長相憶。欲道道不得。看看意何如。始知相別苦。寧作相結疏。疏別愁在顏。密別酸在肝。疏別強自歎。密別強自寬。強歎豈爲悲。強寬終不歡。飮酒酒不醉。對花花自閑。世路三峽水。世情九疑山。密友逢豈易。密別誠甚難。</text>
<title>楮島許巨源 淮 家。有懷權汝章。</title>,<text>憶與安東醉秀才。短舠乘興月中廻。奉恩寺裏花如雪。挹灝亭前水似苔。好事野人棋一局。多情村媪酒三杯。六年重到題詩處。目斷南天暝色來。挹灝。乃巨源亭名。火於倭寇辛卯春。曾與汝章同遊於此。各賦詩而去。附次韻淸詩百首謫仙才。湖寺探梅醉幾廻。有負此盟如白水。却尋陳迹但蒼苔。年光過眼凋雙鬢。世事關心復一杯。風景依俙君不見。滿江煙雨獨歸來。具大受</text>
<title>楮島有感</title>,<text>亂後來尋舊釣磯。此身還似令威歸。數村籬落朱櫻熟。十里汀洲白鷺飛。喬樹蔽天山寂寂。宿雲低野雨霏霏。風光滿目偏多感。屈指居人太半非。</text>
<title>八月十日。夜夢與權汝章尋寺刹。行山谷間。意自南鄕返江舍。翌朝。詩以候之。</title>,<text>思君日日望君還。秋半長安月欲彎。忽與夢魂尋野寺。故將詩句問江關。</text>
<title>長鬚復命。汝章果反面已數日。馳往省之。</title>,<text>千里回轅杳不期。我今何事夢先知。暮煙秋雨西湖路。走馬來尋却恨遲。</text>
<title>送權汝章遊海西</title>,<text>避世韓康伯。逃名龐德公。吾觀逸民傳。君有古人風。寵辱形骸外。乾坤醉夢中。遠遊從此始。高擧入無窮。九月名山在海西。君今蠟屐躡雲梯。頭邊銀礫牽牛近。脚底秋毫落雁低。仙骨了知梅福別。高情還與謝安齊。吾人潦倒風埃裏。岐路徒然惜解携。</text>
<title>別權汝章後偶吟</title>,<text>日昨尋山之夢。乃汝章遊九月之驗也。世故糾紛。未得遂偕行之兆。是用發於吟詠。一以志異。一以寓感。江北江南久別離。尋山問寺未曾期。分明昨夜三更夢。不是神交豈得知。故人遙向海西頭。九月山深桂樹秋。夢不負余余負夢。閉門端坐起離憂。</text>
<title>閏八月十三日。古玉鄭先生 碏 宅。遇李𢈪齋 廷冕。袖出二詩。一乃玉山族父 瑀 寄鄭先生。一乃𢈪齋次玉山。余亦謹步和之。三首。</title>,<text>世上忘機者。悠然只此翁。林泉今欲去。巾舃更誰從。高想氷壺月。仙姿玉樹風。可憐名利子。當面九疑峯。先生將拂衣遠去。逍遙於山水鄕。故及之。○右呈鄭先生傲吏吾宗秀。今爲避世翁。養眞同豹隱。卜宅就龜從。高臥知陶趣。淸談有晉風。何時操履杖。重到玉山峯。公曾爲槐山倅。時閑居于忠州地。○右有懷玉山戎馬多年別。容顏已作翁。念時心屢折。訪舊涕無從。斷雁橫秋月。疏梧落晩風。相看吟更苦。肩聳似三峯。余於十年前。一見𢈪齋。今始得再面故云。○右示𢈪齋</text>
<title>登高</title>,<text>同李進士瑱 聰叔，朴秀才以鵬 南允 曁韓甥。登沔川郡山北里之原。馬山山北海西頭。一笑相逢屬九秋。楓挾曉霜明遠店。雁驅殘雨下長洲。死生有命身如寄。天地無情歲不留。好揷菊花同爛醉。莫敎佳節只添愁。沔川。號馬山。山北。里名。在郡北三十里外。步屧秋風不覺勞。菊花時節共登高。龍山勝事參軍孟。栗里閑居處士陶。千古流傳幾今日。一樽諧笑復吾曹。可憐海內皆兵馬。強揷茱萸發興豪。</text>
<title>有懷王方洪先生</title>,<text>不見王方今五年。可堪消息兩茫然。少時才調長沙賈。餘事文章太史遷。鶯囀杏園春色裏。雁橫楡塞夕陽邊。戎衣未定身多病。獨望秦雲淚點懸。</text>
<title>望故園</title>,<text>山無人兮隱隱。水自流兮淙淙。望故園兮不可見。夕鳥還兮相與雙。</text>
<title>秋風三疊</title>,<text>秋風起兮白日暮。海水波兮魚龍怒。美人邁兮何處。心𢥞𢥞兮愁苦。秋風凄兮天氣涼。白露爲霜兮木葉黃。望美人兮天一方。悵延佇兮雙淚滂。秋風高兮秋夜長。浮雲曖兮蔽月光。懷美人兮不能忘。獨轉輾兮私自傷。</text>
<title>次五山韻</title>,<text>步上終南第幾重。丹崖千丈白雲封。初看細雨顰堤柳。最愛淸風嘯澗松。九陌遠分如錯繡。三山高擁似盤龍。沈吟落盡長天日。晻靄林巒自改容。雨餘山色帶春濃。陰壑猶殘臘雪封。散步小園拖健竹。忘歸落日撫孤松。茂陵多病憐司馬。梁甫長吟憶臥龍。亂後豈知今夕幸。一尊相對舊音容。</text>
<title>次五山韻</title>,<text>落日殘霞望裏橫。快風吹艇出滄瀛。詩豪紙上三光遁。草聖毫端五岳傾。戎馬至今愁鬢改。湖山依舊醉魂驚。中流不用催歸棹。正是芳洲霽景明。萬頃滄波一棹橫。雲霞縹緲近壺瀛。遙峯石角擎霄立。極浦潮頭卷海傾。俠氣直嫌天地窄。新詩偏覺鬼神驚。濯纓濯足堪乘興。不必端居恥聖明。附元韻萬里長江一練橫。沿流直欲到蓬瀛。天低野外微雲近。山在杯中夕照傾。鵬翼怒飛風弩勁。龍鱗飜動浪花驚。回舟待得寒潮上。歷歷芳洲帶月明。五山</text>
<title>次五山韻</title>,<text>江沙如雪柳如煙。江水茫茫白鳥前。此地不堪歌伐木。故人何處詠歸田。五年征戰無休日。萬事乘除莫問天。落日荒臺獨佇立。一聲長笛意凄然。十里晴沙簇晩煙。鷺梁麻浦一江前。竹籬茅屋分漁戶。麥隴桑畦接野田。正憶他時永嘉客。共憑高閣夕陽天。風光依舊人何在。楚水秦雲兩渺然。</text>
<title>車五山與韓石峯來訪。醉後次五山韻。</title>,<text>竹門松逕淨無塵。山色沈沈雨意新。健暑自放驅酷吏。香醪莫厭對賢人。削平蠻觸攻爭地。陶鑄唐虞揖讓春。早歲升堂聞緖論。更須今日許傾囷。</text>
<title>次李巨容韻</title>,<text>春深病裏但吟哦。好事無人載酒過。此日華筵眞不偶。似花郞對似郞花。</text>
<title>發沔川。歷洪州，禮山，溫陽等地。還京城。時日本策使還。倭奴聲言復大擧來寇。中外震懼。賦役繁興。人民流散。所經州郡。廬舍一空。</title>,<text>丁酉春正月。我行湖水東。和親漢使返。警急羽書通。一口四五役。十家八九空。少陵天寶末。猶見石壕翁。</text>
<title>蘿薄沈菜呈官人 進退格。代人作。</title>,<text>春來蘿葍欲抽芽。細斫沈缸味更嘉。石澗帶氷偏貯冷。海鹽熬雪乍添鹺。盤中頓覺生顏色。酒後尤宜瑩齒牙。報道明公煩下箸。野人多意不須呵。一作嗟</text>
<title>答泰川具大受使君書</title>,<text>嶷嶷靑雲器。高名夙所欽。三秋隔萬里。一紙敵千金。久恨交朋少。翻慙記憶深。白頭同契闊。聊爲謝知音。</text>
<title>邀洪輝世 瑞鳳 正字</title>,<text>大受西征幾千里。汝章南去忽三秋。出門何處作靑眼。閉戶兀坐唯白頭。是身無事卽佳節。有酒不飮非良籌。請君此日勤相訪。一醉同消萬古愁。</text>
<title>三月三日。懷汝章。</title>,<text>三月長安花滿城。思君今日倍多情。不知手酌誰家酒。岸幘高談一座傾。</text>
<title>春日述懷</title>,<text>河水東注何時廻。羲和冉冉空相催。二十六年忽已過。一百五日今又來。吾道非耶鳳不至。春光老矣花正開。縱使盛之靑瑣闥。豈如酌彼黃金罍。</text>
<title>春思</title>,<text>洞房深鎖日如年。春到江南信不傳。倚遍玉欄無限意。一雙蝴蝶杏花邊。</text>
<title>聽鶯</title>,<text>五載兵塵萬里行。也無詩句到黃鶯。如今始把東園酒。最愛斜陽一兩聲。</text>
<title>五峯李相公枉駕東園</title>,<text>樂善坊中特地深。漫勞車馬訪園林。連雲翠壁晴猶濕。背日靑楓晝自陰。叔夜只應甘嬾慢。謝安元不倦登臨。黃冠紫紱何須問。一醉風流萬古心。</text>
<title>戲簡沈子順 時君病</title>,<text>亂後長安無故交。閉門終日有誰敲。東隣學士病司馬。南郭主人窮孟郊。落花滿地不自覺。啼鳥隔林空復嘲。作意會須相就飮。莫敎佳節等閑拋。</text>
<title>東園卽事</title>,<text>怪鳥幽花作友于。嗒然閑坐我忘吾。松陰當午涼侵骨。山色初晴翠撲膚。萬物卽知無貴賤。百年休說有榮枯。何人爲倩王摩詰。畫出東園隱几圖。</text>
<title>五月九日。同李子鋼 堅鐵，李震伯 亨胤 兩秀才。步月叉溪洞。口占七絶。</title>,<text>月高碧山靜。松下涼風生。步入叉溪洞。坐聽溪水聲。行坐石蹊頭。掬水看月影。松露滴無聲。但知衣袖冷。山空月無影。石峭泉逾響。夜深殘酒醒。猶臥蒼苔上。風來竹影搖。月照泉光定。谷深不見人。獨坐靑蘿徑。坡陀澗邊石。坐久夜涼生。萬壑白雲合。一聲幽鳥鳴。天空月色淨。地僻水聲遲。此景與此意。世人都未知。月落山徑黑。風飄歸袂擧。行行渡石橋。長嘯且延佇。</text>
<title>解金冠玉嘲縱飮不讀書</title>,<text>十年憔悴哭窮途。誰向窓前更讀書。孤憤有時難自遣。麴生風味未宜疏。平生讀破五車書。只作人間一腐儒。富貴在天難指取。山川無地可安居。誰知王適奇男子。不羨張儀大丈夫。獨對淸樽仍自酌。北窓高枕到羲蘧。進退格我生我生生苦遲。龍鍾不與世相宜。讀書萬卷亦何用。磨劍十年空自奇。終古窮通各有命。卽今行樂須及時。便將大白蘸甲酌。醉舞狂歌君莫疑。</text>
<title>獨坐</title>,<text>獨坐忽不樂。出門無所之。還歸輒呼酒。感歎遂成詩。世路卽如此。吾生空爾爲。書中古人在。相對欲深期。</text>
<title>聞玉娥歌故寅城鄭相公思美人曲</title>,<text>十年湘浦採江蘺。望斷瑤臺怨別離。兒女不知時世態。至今空唱美人辭。七娥 七伊 已老石娥 石介 死。今代能歌號阿玉。高堂試唱美人辭。聽之不似人間曲。</text>
<title>東園先生醉時歌 三章竝敍</title>,<text>東園先生者。魁奇恢詭之士也。抱利器而不爲世用。塊然獨居。寡偶少徒。見世道日非。常忽忽不樂。每索酒。酌以巨觥。便自勸自飮。及飮酣。歌呼不輟。以舒泄其幽鬱。先生素口訥。不能道說。又不曉聲律。其歌也。但拍其掌而呀其口。如叫呶叱喝之聲。聽者莫不捧腹。皆以狂生目之。遂泚筆爲詞。以自解云。酒一觥歌一聲。觥觥非是愛麴糱。聲聲莫須論曲折。男兒落魄二十七。富貴功名更何日。此酒且可自懽忻。此歌豈足令人聞。酒再酌歌再發。酒氣醺醺耳欲熱。歌聲浩浩手屢拍。桑田成海海生塵。萬草千花空復春。有酒不飮復不歌。少壯幾時柰老何。酒三歠歌三闋。酒以洗堆阜崢嶸之胸次。歌以暢磊落抑塞之奇氣。天荒地老鸞鳳飢。淳風死去無回時。可憐東園先生醉時曲。何似長沙太傅哭。</text>
<title>訥翁畫像。戲題。</title>,<text>布襪芒鞋一幅巾。梅邊吟立問何人。莫言老子形容異。只是閑心寫得眞。</text>
<title>中元日。訪𢈪齋。酒後。携立之，輝世。乘月竝馬而來。復飮東園。</title>,<text>天際無雲暑氣收。九衢如洗露華浮。乾坤受月難爲夜。草木迎風欲變秋。短世百年多亂日。平生二子最淸流。共將何物酬佳景。賴有樽前白玉舟。</text>
<title>七月二十六日作</title>,<text>去歲倭奴亂東國。維湖之南獨安宅。閑山自是賊咽喉。龜船將軍雄所扼。豺狼相噬易爪牙。屈指廟堂無長策。扶桑一炬趁東風。夜半煙焰燋空碧。熊羆十萬化爲魚。海水群飛波盡赤。脣缺齒寒勢固然。死者已矣吾安適。</text>
<title>有懷權汝章</title>,<text>我友永嘉子。今時諸葛侯。山河資秀氣。龍虎蘊奇謀。畎畝誰三顧。江湖自二憂。中原正多事。斜日更回頭。</text>
<title>答具大受使君書</title>,<text>珍重西州札。相思正値秋。紙長三過讀。心折萬端憂。世事那堪說。吾生不自由。十年湖海約。從此恐長休。欲報綾原信。香山在日邊。風塵復澒洞。海岱一腥膻。不死將何往。相逢未有緣。平生憂國淚。千里共潸然。</text>
<title>九日行</title>,<text>去年九日湖外飮。前年重陽。在沔川。與李上舍瑱聰叔輩。集于林。 今年九日山中睡。去年爲客亦有感。今年却無爲客地。黃塵蔽天白日暗。風景不殊山河異。樽前諸子各雲散。赤葉黃花誰復記。明年九日君莫問。世間萬事今如此。</text>
<title>秋夜五歌</title>,<text>秋日秋日易曛黑。秋雲慘惔天無色。南林搖落北林幽。林中歸鳥鳴嘲啾。窮谷冥冥翳月星。荒山悄悄無人聲。嗚呼初更兮夜初遲。我歌一曲歌已悲。朔雁朔雁向南歸。萬里晴空先後飛。一雁何事獨離群。嗷嗷聲斷寒山雲。北風蕭條草屋寒。使人不寐空盤桓。嗚呼二更兮夜沈沈。我歌掩抑思彌深。孤月孤月出東嶺。浮雲蔽之斂淸影。萬境愔愔苦岑寂。百蟲咿咿亦已息。驚風吹動古樹梢。寒鴉飛散無安巢。嗚呼三更兮夜悠悠。我歌激烈何時休。白露爲霜霜滿地。園中草木俱已悴。南山有松何蒼蒼。直幹千尺參天長。荒鷄喔喔壯士驚。拔劍起舞肝膽橫。嗚呼四更兮夜未央。我歌悽切聲正長。四山巃嵸石嵯峨。深林巨木枝相摩。溪壑谽谺響幽咽。白虎吼時蒼崖裂。參橫斗轉河漢落。天氣凜凜晨光薄。嗚呼五更兮夜已闌。我歌終曲涕氿瀾。</text>
<title>夢汝章</title>,<text>西湖秋月一分裾。匹馬南征萬里餘。天地已歸豺虎窟。江山猶阻鯉魚書。豈知夜半攀珠樹。却向樽前挹玉蛆。紙被夢魂寒已斷。滿庭黃葉雨聲疏。一別再經秋。一秋三夢君。此別何太苦。此夢徒爾勤。夢歌詎爲歡。夢飮寧復醺。別淚正潺湲。別思劇氤氳。能將別來悲。變作夢中欣。君爲湖外客。我臥東山雲。東山隔湖水。萬里如星分。平世尙相憶。戎馬況紛紛。紛紛漢江南。白日纏妖氛。念君落何鄕。避此犬羊軍。影響兩無因。死生那得聞。瑟瑟寒林葉。嚶嚶離雁群。淅淅北風厲。靡靡西日曛。君歸日以遲。我憂日以殷。所祈一會面。三夢何足云。</text>
<title>歲暮歎</title>,<text>忽忽歲聿暮。天氣凄且凜。日夕北風疾。繁霜殄群品。良時豈再至。我衰亦已甚。蟋蟀鳴四壁。寒月照孤枕。攝衣起躑躅。中夜不能寢。安得萬斛酒。共爲千日飮。</text>
<title>奉送伯氏通判洪州</title>,<text>是歲八月。仲氏奉慈氏。自沔川如朔寧。避倭寇犯湖西也。至是。賊至洪州邊鄙。不入州府而退。伯氏由都摠府都事。出▣是州判官。因扶侍之任。遂追送于鷺梁之上。時丁酉十月初七日。先人兩世此棲鸞。今送元方作判官。六代祖康平公，高祖蓮軒公。竝爲洪州牧。 自是一家傳吏術。況云三釜及親歡。下僚事上休辭屈。亂代臨民合用寬。日暮江頭寒浪起。暫時相別却相看。</text>
<title>沔川滄澤里從兄安仁田墅作。</title>,<text>數頃荒田一草廬。萬方多難此閑居。溪風滿室松聲遠。野雪連階竹色虛。棊奕了無餘事在。衣巾只與古人如。杖藜岐路長爲客。自笑謀生老更疏。弊裘羸馬路行難。北去南來歲欲闌。洛下至今聞戰鼓。世間無處着儒冠。松簷雪月傷心白。竹戶霜風入面寒。呼酒勸君君莫厭。此時羈思若爲寬。湖上三秋戰角悲。海天相望正相思。一堂語笑眞如夢。千里逢迎本不期。燈火向人應有意。酒杯留客自多時。明朝更作洪陽別。消息茫然欲問誰。</text>
<title>早發牙山小北里。夕次振威沙邑橋。途中口號。十二月二十七日。</title>,<text>暮投仍早起。道遠敢求安。昨夜雪初霽。今朝天更寒。樹連牙北 牙山 嶺。氷塞澤陽 平澤 灘。何日日高臥。不愁行路難。漠漠湖天雪。連山一半齊。不知村遠近。誰問路東西。寒緊肩逾聳。愁多眼欲迷。野鴉啼莫苦。猶傍故林棲。冉冉年光盡。棲棲客恨增。曉衝松嶺雪。寒渡石溪氷。馬困推仍蹶。僮飢喚不譍。前途問幾里。已見暮煙凝。</text>
<title>奉謝李尙書惠筆墨</title>,<text>紫毫斑管妙形全。可是良工製作偏。五色絲綸裁鳳詔。百篇珠玉寫花牋。那煩李白書中請。直勝江淹夢裏傳。分付後生應有意。筆耕誰復歎無田。李白書請給紙筆義山。我是夢中傳彩筆。蒼官化作絳人形。多謝春卿送客卿。漆澤帶膠偏愛黑。麝煤和露不禁馨。墜溝正見蘇家法。摩頂須知翟子情。畢竟薦雄應有日。肯敎空草太玄經。進退格</text>
<title>李尙書宅作</title>,<text>愛酒由來不愧天。爲公今日瀉觥船。甲香冉冉爐煙細。子夜遲遲燭焰偏。詩友風流兼酒友。鬼仙才調倚天仙。世間若得留連醉。那羨樗蒲爛馬鞭。</text>
<title>奉謝李尙書香柄之惠</title>,<text>玉皇香案舊仙官。佳貺頻煩不解慳。鷄舌肯容芝朮氣。麝臍應和鷓鴣斑。愔愔小室燒文火。裊裊輕煙遶博山。一瓣已知傳賸馥。濃薰何待漢楊班。</text>
<title>東園卽事。謹次古玉鄭先生禿浦田舍閑居詠興之韻。</title>,<text>數畝荒園小院東。竹蹊苔篆斷人蹤。行尋泉脈新晴後。臥看山容夕照中。棊客不來眠更穩。茶煙初起畫難工。酒醒最愛松聲近。虎嘯龍吟滿壑風。附元韻豐壤之南東郭東。數椽聊寄亂來蹤。靜中事業梳千下。林下風流酒一中。客有可人眞是樂。詩因漫興不須工。三分百歲今經二。得喪榮枯過耳風。古玉</text>
<title>走筆簡權汝章 時君在海州</title>,<text>緘書寄永嘉。悵望意如何。湖海三秋別。兵戈百計差。年非賈生少。病較馬卿多。期爾來相訪。靑門可種瓜。</text>
<title>送雷武擧廻天朝赴會試</title>,<text>遠作靑油幕下賓。却携蓮鍔謁楓宸。氣如王適奇男子。貌似張良美婦人。四海初逢同臭味。一杯相別忽參辰。笑談却敵須公輩。爲我重來靜戰塵。</text>
<title>書贈浙江征士赴嶺南防倭奴</title>,<text>一出吳門不記年。東來無語問山川。平生只解遼陽遠。却過遼陽路幾千。</text>
<title>海口晩眺</title>,<text>落日下西海。萬山相映紅。雲頭數點雁。雨脚一條虹。浪起更無際。帆來如在空。憑危獨長嘯。不必御泠風。</text>
<title>題沔川郡滄澤里子聖 安仁 兄草堂壁上 兄號酒峯處士</title>,<text>草堂五月松風涼。草堂七月荷花香。荷花滿塘秋水綠。是時蒲萄酒初熟。主人手携赤藤杖。岸巾逍遙竹砌上。隣翁不來林日晩。一枕午夢蟬聲遠。</text>
<title>楊花渡趙持世家。別權汝章。時君往豐德郡</title>,<text>爲君沽酒不須辭。世亂浮生足別離。更有瑤琴彈一曲。秋風江上夕陽時。時余貰村酒以侑君附次韻憑君莫唱鷓鴣辭。楚客如今怨別離。明日孤舟更千里。相思正耐菊花時。汝章日暮江頭詠楚辭。客懷憭慄怨生離。卽今秋色渾無賴。休說黃花落帽時。持世</text>
<title>寄大受</title>,<text>西城與君飮。已是去年春。別恨秋偏苦。交情老益眞。宦應潘岳拙。家較子雲貧。千里空相望。同爲一散人。</text>
<title>九月二十一日夜。麻浦奉餞古玉鄭先生洪州之行。席上口號。</title>,<text>秋夜江村送遠征。靑燈白酒話平生。寒潮欲上鵞鴨亂。缺月初生洲渚明。老疾不禁霜露感。雲山何限別離情。南天回首仍揮淚。空作家書寄客行。公之先廟主。時在洪州地。故力扶衰憊。將往祭焉。僕則濡滯京城。不得還沔川。省庭闈而謁松楸。於公之行。切有感焉故云。</text>
<title>奉陪月汀尹相公遊臺山 二首</title>,<text>新川西曲古楊州。野曠天高物像幽。五嶽倂抽蒼玉骨。一江中拆白沙洲。登臨只爲消憂地。談笑非無却敵謀。剩欲從公且閑望。夕陽停旆不須愁。五嶽。指三角，道峯，水落，靑溪，冠岳等山也。疾風吹雨洗秋旻。落日登臺岸角巾。野勢橫分楮子島。江聲穩送廣陵津。岳僧語帶煙霞冷。林叟盤擎棗栗新。謝傅平生愛丘壑。更能留作習家隣。時相公携風水僧。卜閑居之地。故及之云。</text>
<title>次尹次野見過不遇韻</title>,<text>淸詩吟罷獨含悽。咫尺城西眼欲迷。秋色未闌須再訪。石蹊楓葉淨無泥。</text>
<title>題𢈪齋畫扇 二首</title>,<text>落日獨回首。蒼蒼松桂林。畫工應解意。貌出未歸心。煙浪碧無際。扁舟任此身。如何百年內。不及畫中人。</text>
<title>冬夜。宿朴叔夜 燁 正字家。曉起口占。</title>,<text>五更霜柝雜軍鼙。夢覺山窓缺月低。滄海白鷗重引興。只今無意舞荒鷄。古城殘夜動寒鼙。南斗闌干北斗低。惆悵浮生此相別。樽前休復唱黃鷄。時余將往沔鄕故云</text>
<title>茅齋詠雪 二首</title>,<text>竹徑生寒籟。苔庭絶世氛。地平飛片片。風急落紛紛。四海雲同色。千山鶴失群。捲簾看不足。聊復閉窓聞。右雪中雪晴雲更闊。沙白水如空。天地何年闢。江山一色同。鳥飛銀界外。人在玉樓中。不羨開元帝。淸秋上月宮。右雪後</text>
<title>和朴叔夜初月</title>,<text>初見纖纖抹黛眉。彎彎漸到上弦時。寒光直射仙人掌。淡魄斜懸若木枝。萬國曛黃明便早。九天空碧碾應遲。翰林今夕金樽畔。不必停杯更問之。萬里晴空搭一眉。些兒光彩日西時。鉤沈正怯潛蛟窟。弓掛偏驚睡鶴枝。太液池邊明稍稍。鳳凰樓上轉遲遲。何人更把磨鎌比。千載長吟憶退之。附元韻曲似彎弓細似眉。天邊日脚欲斜時。光生已應蓂三葉。輪缺纔容桂一枝。暫伴長庚昏耿耿。忽沈滄海夜遲遲。絶勝滿目圓如鏡。看到深更却厭之。叔夜</text>
<title>乘月步至石水庵 三絶</title>,<text>白雪松間徑。扶筇踏月華。山空風不起。樹影臥龍蛇。步尋竹西寺。寒月出林杪。閉門僧臥眠。剝啄驚山鳥。夜入萬境寂。松枝月孤掛。人間睡正酣。獨與山僧話。</text>
<title>茅齋述懷書壁</title>,<text>山家白日閉柴荊。書榻無塵石硯淸。一炷爐香消甲子。數聲簷鵲報陰晴。斜陽古木窓間畫。獨鳥孤雲世外情。性懶但須高枕睡。更將何事送餘生。</text>
<title>茅齋曉起。大雪初霽。園林皎然。玉樹相映。粲爛若梨花之盛開。散亂如柳絮之輕飛。殊使人興不自勝。敢綴古人陳言。以記一時淸賞云。</title>,<text>忽覺幽窓報曉先。出門飛雪滿山前。旋吟韓老梨花句。更憶劉郞柳絮篇。輕着樹杪隨鳥散。亂飄村逕被風顚。兒童不解詩家景。錯笑空林立聳肩。韓退之，劉孝綽。</text>
<title>茅齋雪後。更賦一絶。</title>,<text>曉雪初晴凍未融。乾坤如在玉壺中。松風不與詩爲地。吹落梅花萬樹空。</text>
<title>西江逢黃存畏 奭 秀才</title>,<text>憶昨成川路上逢。亂山雲黑樹重重。顏形各帶風塵色。衣袖同沾血淚蹤。萬里歸來雙白鶴。百年心事一靑松。江村濁酒從深酌。吾道如今未見容。</text>
<title>次許郞中韻。贈秋香。請諸公同賦。香字桂英。長城名姝。</title>,<text>月姊何年下廣寒。繡襦猶着桂香殘。秋憑玉枕春心淺。夢入瑤臺曉色闌。蠻酒杯深傾綠蟻。蜀琴絃斷怨孤鸞。嬌郞不解眞仙子。謾作朝雲暮雨看。十二瓊樓曉氣寒。星河無影月初殘。碧雲一曲歌聲定。玄露三杯酒興闌。桂葉霜凋愁玉兔。楡花風動舞銀鸞。可憐神女陽臺下。只許襄王作夢看。芙蓉簾薄畫屛寒。蠟燭啼紅怨夜殘。風送桂香飄玉戶。月移梅影上瓊闌。懶開繡帳低雙鳳。愁整金釵落九鸞。公子不來魚信絶。自將靑鏡斷腸看。趙嘏綵鳳逐帷低。詩云巧繡雙飛鳳。願爲松柏兩經寒。雪葉霜條碧未殘。羅幕曉眠金縷枕。玉樓秋倚水精闌。西歸閬苑騎丹鳳。東去蓬山躡紫鸞。却笑天孫與河鼓。年年只得一相看。</text>
<title>疊用絲字韻。示鳴皐子。</title>,<text>榮榮桃李枝。裊裊楊柳絲。遲遲艶陽日。脈脈有所思。所思在何許。時景忽已移。少壯不再至。會合安可知。綿綿河陽道。渺渺天南陲。同心卒離居。誤此芳年期。</text>
<title>三月三日。同車五山。飮于南山下。占韻得靑字。五山卽口號二首。仍命訥同賦。用記一時之興云。</title>,<text>已日相逢眼却靑。風流異代續蘭亭。亂峯如畫雲粧點。芳草無心雨喚醒。一首新詩驚俊逸。百年吾道托昏冥。明朝太史占天象。應奏文星壓酒星。雨晴南郭草新靑。步屧隨春上小亭。百代浮生都是夢。一年佳節不宜醒。山銜落日撑空闊。鳥拂殘霞下杳冥。却憶避兵西▒外。夕烽回首亂如星。鏡中無復鬢全靑。可是光陰過客亭。蓬島閬岑誰得到。春風褉日不須醒。雨餘亂樹浮元氣。天畔群山揷紫冥。忽記去年戎馬際。碧雲相望似晨星。</text>
<title>次權汝章見寄之韻</title>,<text>十二天門落曙河。百官環佩暗相摩。初瞻玉几雲低扇。却步瑤階露濕靴。內使頒花催揷帽。東風走馬好鳴珂。還家獨憶趨庭日。淚滿靑衫恨更多。</text>
<title>東園杏花晩開。戲占一絶。奉呈五峯相公。</title>,<text>九十東風昨夜催。滿城桃李一時開。莫怪東園花獨晩。似應留待相公來。東。一作杏。</text>
<title>東園卽席。五峯相公命訥賦詩。戲占吳體一首。走筆書呈。</title>,<text>東原地僻芳草萋。南岳雲深春日低。四月三月野花落。一聲兩聲山鳥啼。富貴何時行樂耳。田園將蕪歸去兮。風物不殊人事改。相逢聊復醉如泥。</text>
<title>陳御史挽詞</title>,<text>公名效。號岷麓。四川成都人也。萬曆丁酉冬。以監軍御史。來義州。戊戌正月。至京城。三月。還遼東。九月。復來京城。十一月。下嶺南。抵湖南。時倭賊撤歸。己亥正月。回到京城。二月二十六日夜。暴卒。四月二十二日。靈櫬發向天朝。余哀其王事驅馳。身殞異域。竊作詞以弔之。四牡皇皇出海東。鐵冠霜氣壓羆熊。靑油却敵收群策。白筆論功秉至公。千里重來猶素節。九原難作柰蒼穹。漢城多少遺民淚。霑灑銘旌夕照中。豸冠持斧下靑天。烏府霜風白馬前。玉節再廻窮鰈域。銅標千古息狼煙。龍顏正自虛心待。鶴髮還應望眼穿。鷄夢忽驚泉路遠。不堪孤旐過幽燕。</text>
<title>奉送李尙書檢護陳御史靈櫬之義州</title>,<text>三年獨擯繡衣行。却護龍轜出鳳城。天接薊門關路迥。地窮桑海戰塵淸。向來王事同夷險。此日公心一死生。重到鴨江迎餞地。想應河淚濕銘旌。</text>
<title>龍山月夜。聞歌姬唱故寅城鄭相公思美人曲。率爾口占。示趙持世昆季。</title>,<text>江頭誰唱美人詞。正是孤舟月落時。惆悵戀君無限意。世間惟有女郞知。</text>
<title>書石水庵四喜會題名錄後 幷序</title>,<text>鉅明萬曆二十年夏。倭賊陷王京。越五年丁酉秋。賊復至。蹂躪三道。越七年己亥夏。無雨。是夏五月十一日戊午。堂兄子聖氏陪知事從叔父與表內諸族人。會于沔川郡昇仙里之石水庵。是日雨。酒中題名于壁上。叔父命之曰四喜會。夫再賊于八年。沔獨完。一喜也。我昆季叔姪甥二十有三人。皆得免于難。二喜也。免而會。三喜也。會而雨于旱。是亦一喜也。是之謂四喜。喜不可不志。於是乎書。二十三人同一派。八年漂泊各西東。豈知亂後全門戶。却向樽前列冠童。最是煙塵不到處。況云風雨忽漫空。君看四喜名茲會。不但吾私卽爲公。</text>
<title>西江村舍。奉謁五峯相公。席上率題。時公自關西。僑居江村。</title>,<text>古煙和雨暗平沙。日落江頭噪亂鴉。童僕不知詩思好。却嗔騎馬向誰家。</text>
<title>龍山趙持世僦居小樓。夜飮。</title>,<text>水亭殘夜浪無聲。獨凭危欄睡不成。應有漁舟移近浦。滿江煙雨一燈明。</text>
<title>送沔川李孝移使君之任</title>,<text>沔陽城北我莬裘。四世荒墳寄一丘。故里至今餘父老。長官何幸得君侯。應知賦籍除殘戶。直見絃歌變俚謳。更有草堂先入詠。不妨行醉菊花秋。從兄安仁氏。居沔川滄澤。搆一草堂。先是。作訥求詩於君。君曾賦一律故云。</text>
<title>仁政殿 二十韻排律。文臣庭試第二。</title>,<text>漢陽王氣鬱輪囷。虎踞龍盤拱聖神。北落周墻繞上苑。南端大寢樹中宸。奎章揭榜名思義。衮服臨朝政布仁。創業洪惟我太祖。定都爰自第三春。市朝左右規侔洛。宮闕高低制陋秦。法座仰摹天示象。睿心終念國依民。罘罳遠耀扶桑旭。閶闔高臨析木津。夏命股肱朝引說。周詩稼穡夕歌豳。觀瞻豈獨嚴威重。咨訪無非愛理眞。擴出細氈深惻怛。陶成寒谷藹氳氤。寡鰥孤獨誰無告。疾痛痒痾若在身。永使洪基傳世遠。端由茂澤浹民均。宗功祖德宏圖纂。武烈文謨至理臻。煕籙一從開甲子。舜衡三覩轉壬申。固知物圮因崇極。幸際時難屬泰循。再造神功仍不口。中興民俗盡還淳。鸞旌翠蓋威儀舊。鳳扆螭墀制度新。共喜今周同後漢。未容東主辨西賓。願言宵旰承先烈。此合都兪接藎臣。燕賀恭逢煕洽日。愧無奚頌廁朝紳。當入拾遺錄而見逸。故附錄于此。</text>
<title>挽詞[李植]</title>,<text>先朝學士賀神童。奎瑞家聲復海東。大呂黃鍾全趙重。洞庭南岳火維雄。文衡且任歸兒輩。槎詠曾知跨鉅公。萬首琳琅經劫燼。豈隨金骨翳泉宮。雄詞卓行衆爭瞻。吏事兵機古罕兼。上國幾傳吳札論。南蠻早服魯連談。里閭百世儀誠孝。章牘三朝表謹廉。摠爲高風違俗調。完名大節兩無慙。傷心那忍說當時。輿疾孤城扈主危。信國豈關秋壑事。綿山不負晉公知。百年心迹留編簡。半夜營魂返尾箕。遺恨湖鄕乖晩計。懸車舊路送靈輀。平生百忍念敦宗。却向孤蒙愛最鍾。崇秩六卿欣絶等。淸班兩館忝差蹤。丁寧後事纔承誡。倏忽崇朝已報凶。滿目腥塵知己盡。幾時泉路鎭相從。再從姪李植</text>
<title>挽詞[李景奭]</title>,<text>孤城扈入老臣情。一疾仍添命已輕。雙淚向來逢我地。寸心終是愛君誠。文星忽暗當春夜。藝苑誰能主夏盟。獨臥漳濱悲轉切。瓣香孤負送丹旌。家國平生孝與忠。丹心用盡鬢成蓬。征衣暮濕咸關雨。使節秋驅渤海風。滿地干戈身已病。連天杞梓命還窮。文章廉白渾餘事。笑入蓬山縹緲中。李景奭</text>
<title>挽詞[申翊聖]</title>,<text>不恨古人不見吾。從公晩際未云孤。樽前意氣輕餘子。夔後詩吟伏老儒。俛仰百年仍骯髒。悲歡半世任榮枯。休論他日傳文苑。棹楔門當十字衢。申翊聖</text>
<title>挽詞[鄭弘溟]</title>,<text>平居行誼孰堪倫。餘事文章老更神。豪氣尙存西晉習。詩名欲與少陵親。傷心扈駕山城日。抱病關門酒肆春。牢落百年何所放。白頭懷舊只霑巾。鄭弘溟</text>
<title>挽詞[睦長欽]</title>,<text>郊居亂後始歸還。只有君詩在壁間。問疾一春傷啓足。論懷盡日喜開顏。螟蛉未定魂誰托。奎璧能全鬼所慳。遙送雲輧上寥廓。紫淸何處點仙班。睦長欽</text>
<title>挽詞[金大德]</title>,<text>文章瑞世擅騷場。四海聲名一國光。孝友出天家行篤。潔淸爲政吏才良。山城扈駕寧言病。京洛招魂有不亡。宿昔未酬知己分。一杯來哭淚河滂。金大德</text>
<title>挽詞[金大德]</title>,<text>東岳先生德水人。名家內外毓精神。孝忠廉謹紆旌擢。氣槩文章聳搢紳。八座崇銜階一品。七旬稀袠隔三春。澤風堂姪兼知己。泣對門徒說更新。許㮨</text>
<title>挽詞[金蓍國]</title>,<text>位躋八座門如水。雅意林泉卜老焉。天上已廻香案吏。人間那得酒中仙。一生義氣丘山重。萬古詩名日月懸。顧我風塵失知己。匣琴蛛網伯牙絃。金蓍國</text>
<title>挽詞[李景義]</title>,<text>容齋相國有賢孫。東岳尙書德業尊。文氣周秦先漢氣。詩源雅頌盛唐源。居家孝友看旌表。超秩廉淸荷聖恩。放出一頭推後輩。主盟衣鉢托高門。門館全無富貴容。一生山野古人風。飮中仙骨靑蓮子。海內詩豪陸放翁。後世留名良史筆。上天通籍蕊珠宮。蓬萊淸淺桑田變。尸解塵寰萬事空。公爲叔父幕中賓。我亦隨公踵後塵。巫峽笙歌浮碧月。洪陽樓觀錦江春。槎行棠茇心肝照。世分交情骨肉親。痛哭西州那忍過。東園文會爲誰陳。李景義</text>
<title>挽詞[趙錫胤]</title>,<text>先朝儲養足譽髦。公是明庭第一豪。礪俗淸規氷出壑。剸煩快手刃吹毛。棠陰幾處思遺愛。槎路當年賦獨勞。世難人亡無限慟。東風有淚欲霑枹。文章自是舊家聲。詩律森嚴獨老成。唯有古人堪竝軌。豈容時輩敢爭衡。登樓幾處留佳句。華國由來播盛名。藝苑風流今寂寞。不知誰復繼公鳴。微蹤自幸忝登龍。生世猶能及我公。旅泊天涯曾顧遇。歸來洛下幾過從。眞游已遠風塵表。懿範長存夢想中。湖海蒼茫違執紼。數篇哀挽瀉深悰。趙錫胤</text>
<title>挽詞[崔繼勳]</title>,<text>瘦鶴精神玉雪淸。妙齡華聞冠群英。大明天下文章伯。丁丑年前禮部卿。豈料吾公天不憖。乃知今日死還榮。歸田蹈海傳佳句。長使騷人淚滿纓。崔繼勳</text>
<title>挽詞[蔡裕後]</title>,<text>不能東海蹈。還作北庭行。公死誰悲死。吾生孰喜生。大名詩獨步。衰世節偏淸。九地猶英爽。應諳此日情。蔡裕後</text>
<title>挽詞[趙緯韓]</title>,<text>岳老文章古無敵。岳老精忠今也獨。富則薰天貴卿月。厭棄紛華崇儉約。歷試州牧鳳棲棘。淸標凜凜如氷玉。奉使西關中蜮弩。北海羈囚奇禍迫。皇天洞照玉無瑕。巡宣奏使俄寵擢。歉然辭退大宗伯。望屬文衡亦不欲。經年抱病杜門臥。萬事人間皆脫落。寇深國破萬官竄。力疾奔趨執鞿靮。孤城一髮勢朝露。飮血登陴忠憤激。壯志怏怏已摧折。宿痾奄奄轉危劇。廟算循文月暈解。故國生返屠羊說。我從海島奔竄歸。握手悲啼腸盡裂。沈綿伏枕喘喘然。只恐兪扁竟無術。留連十日不忍別。豈知此別爲永訣。平生莫逆吾四人。相從不啻如鶼鷢。大受先亡汝章繼。世上唯餘雙白髮。公今死矣我焉托。孑孑窮途悲影隻。相知終始五十年。尊酒論文已陳迹。臨分一語竟歸虛。幽明負此千金諾。病滯南涯阻執紼。題詩慙愧田橫客。趙緯韓</text>
<title>挽詞[李景憲]</title>,<text>萬死干戈後。宗門哭老兄。艱危靡所倚。丁獨若爲生。世際虧文運。公能振正聲。偏方回大雅。德水繼雄鳴。再闡蓮軒業。重掦栗谷名。范舟推厚義。姜被見深情。蜀郡聞歌袴。棠營戀駐旌。風波乘渤海。華夏歎氷淸。譴謫天心悔。隆崇位秩榮。忠貞恥多壘。羈絏扈孤城。痼疾緣憂國。妖災夢奠楹。自憐稀問信。那料隔幽明。六十杯猶在。煙花節又晴。觥籌誰復運。綉句更無成。永宅開新隴。靈輀望舊塋。曉鶯津樹路。相送謾霑纓。李景憲</text>
<title>挽詞[曺文秀]</title>,<text>靈源分德水。文彩照淸門。東岳今無敵。容齋復有孫。高懸儼鍾律。幽好洞乾坤。餘事聲華富。平居制行敦。選庶朝右望。旌孝里閭尊。仕路難容狹。人情不諒冤。長沙吟鵩賦。宣室荷鴻恩。槎上賢勞獨。泥中疾病繁。曠懷終未展。眞作更誰存。藉甚詩千首。飄零酒一樽。門墻曾托迹。瓜葛本連根。尙幸阮咸在。妻涼要共論。曺文秀</text>
<title>挽詞[鄭斗卿]</title>,<text>往者滄洲老。詞壇眼欲無。常稱東岳作。可竝洞庭湖。永絶波濤筆。空餘洞澈珠。臨江萬行淚。洒向沔陽隅。欲繼風騷作。寧知世代遙。洞庭通碧海。衡岳上層霄。霹靂曾飛動。江山復寂寥。重泉永相隔。丹旐謾風飄。不但文章老。皆稱磊落人。鶴毛知獨立。龍性也難馴。澤畔行吟日。河源奉使辰。時來大宗伯。窮達任洪匀。陋巷蓬蒿裏。曾回長者車。頻來鐵嶺雁。復得錦江魚。濫被吹噓極。何曾會合疏。舊時招飮酒。期不負尙書。鄭斗卿</text>
