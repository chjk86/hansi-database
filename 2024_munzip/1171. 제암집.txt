<title>謾成一絶</title>,<text>淡靄入眼明。晴嵐覺心洗。終年不厭對。蒼山是舊契。</text>
<title>偶吟</title>,<text>春水正演漾。觸石鳴環珮。遇險也添奇。喜爾流無礙。</text>
<title>偶題東板牖 丙子</title>,<text>欠渠殊竹牖。不受朝旭明。猶有開通妙。還踰蔽塞情。</text>
<title>秋日偶吟</title>,<text>瀟灑茅堂晝氣淸。端居頻問主翁惺。浮雲百變都無著。依舊靑山只麽靑。</text>
<title>稧舍識感</title>,<text>芳草繁陰滿眼懷。風光猶帶舊時回。先生一去微言絶。誰卽中堂講席開。</text>
<title>拜呈竹雨社諸老三首</title>,<text>枕堰書巢入靜寰。紙牕高卧夢團團。任眞起處雲游壑。隨分吟哦月掛山。老菊逢秋成趣易。芳蘭移土學滋難。床頭寶軸堪消日。解事隣朋趁夜闌。右屬內舅南厓翁送老商顔世外寰。紅塵一退玉棊團。衣巾脫略耽書史。簪紱尋常遇水山。鷺睡烟洲成夢穩。羊膓世路著跟難。殘年却喜陽和勝。銀管金椎興未闌。右屬皓隣姜公龍門赫業鰈瀛寰。更老風儀整領團。城市身居淸似水。黌庠言發重如山。哀鵑瘦竹追調古。熟路輕車讀字難。時與老農觀稼返。前林嚶鳥報春闌。右屬林下李公</text>
<title>疊前韻。簡李修溪大彥 升培。</title>,<text>夫君垂白立塵寰。胷裏陽和尙一團。花樹從容川上榭。書樓糚點屋頭山。文章老去紆餘極。理義閒中喫緊難。倦罷茶烟携杖出。前郊春事十分闌。</text>
<title>燁洞詞</title>,<text>昔人采芝歌數曲。後人結茅山一谷。爲覓煌煌三秀色。暇日理我烟霞舃。擧目洞門巉巖石。但有榛莽兼樗櫟。素計不過療飢腹。顚倒居然竆日力。乃知靈芝異鍾毓。紫陽亦歎篔簹壁。願言歸掇簡編馥。地名未必鐵罏獨。</text>
<title>謾題</title>,<text>幽居無事送羲輪。孤嘯乾坤白髮新。梧院虛閒山氣色。竹扉疎冷月精神。農隨野老謀生晩。書借隣朋逐睡頻。但使靈臺無點累。高風何愧踵前人。</text>
<title>山居書事。用退陶先生韻。</title>,<text>萬山書屋白茅鮮。先世遺光是闇然。梁折永傷琴匣廢。才難還恐墨庄捐。排霜傑氣黃花冷。暎水淸標縞鶴憐。閒對翠屛心事晩。世間虛似不維船。平分山色步田疇。時聽寒溪碎玉璆。汗漫風塵天下事。崢嶸歲月鬢邊秋。前人有訣丹田養。晩計無成素圃遊。但得此身安地在。區區喫着更何求。</text>
<title>敬次退陶先生題黃錦溪十畫帖韻</title>,<text>四勿膺來養本然。簞瓢隨分一聽天。始知夫子曲肱樂。壁立商歌並得傳。右陋巷簞瓢瑤琴彈罷響鏗然。春服菲菲六七贒。千仞壇高風詠處。爲邦功業等浮烟。右舞雩風詠宮筵伸脚動乾辰。扶鼎功名愧此身。歸釣七灘風月管。三公不換一竿綸。右桐江垂釣柴桑猶戴義煕天。漉得山巾有濁賢。耕罷西疇孤嘯坐。南山秀色入悠然。右栗里歸耕菊似幽人竹似賢。濂翁何獨愛斯蓮。亭亭潔立能通直。君子冲襟暗合然。右濂溪愛蓮報客仙禽自往還。孤山明月更盤桓。就中婥約寒梅樹。疎影尤堪雪裏看。右孤山詠梅鶴貌淸癯洛社春。滿園花竹入經綸。獨善已知兼濟術。用時還解樂羣民。右洛社獨樂梁甫吟成晦養珍。草廬無事布衣身。若無門外勤三顧。牢卧玆堂好睡春。右孔明草廬靈眞窟宅翠眉浮。遇遯先生此隱遊。九曲櫂歌千載幸。繼開吾道溢聲流。右武夷九曲草茵花錦太和天。肺腑輸春所樂全。且有兒車行樂具。行窩十二一輪傳。右康節兒車</text>
<title>雨中謾吟。擬呈石坡元兄。</title>,<text>雨中高閣望如仙。永日爐薰動篆烟。堅白奚關山外事。羲黃時遇案頭篇。傳家緖業遺箱在。臨老工夫秉燭然。隔水娟娟神獨往。也應淸眄亦東邊。弊居在東</text>
<title>重步仙字述懷</title>,<text>世間非是有眞仙。達士於名視若烟。塵表誰乘黃鶴背。竹牕閒檢白雲篇。參同寶養欽元晦。多病朋疎哂浩然。膠桼盆中如自拔。定看光霽入無邊。</text>
<title>無題二首</title>,<text>向前誰覓坦然程。白日還多擿埴行。欲識丈夫容足處。千尋坑上一條平。臨深履薄大英雄。四軆全歸是極功。試聽曾師寢疾語。了生猶在戰兢中。</text>
<title>家藏古硯行 庚辰</title>,<text>硯爲文房四友長。粤亦聖哲置諸側。想當繫易刪詩日。杏壇應有一片石。霽月亭上闡頭臘。紫陽堂裏張羽翼。漏洩天機多少活。嗟哉弘景與有力。遙望神州陸沉久。千載寂寞端溪色。於休東國我祖家。至今重器硯一匣。倘非靑海上品產。定是西湖精靈毓。外方內圓象天地。造化已備良工斲。蟠屈四面老草龍。分明神剜而鬼刻。墨池周圍深且廣。蟾輪翳翳三湘濯。吾祖於物無所玩。澹然書室惟爾蓄。用資修辭成大業。微言四七儀三百。十襲靑氊五世後。斯文復光河南嫡。詩禮庭前作元符。其重不啻衣鉢托。燕居發揮日孶孶。薦以棐几常尊閣。摛藻起鳳何足云。貴乎世守惟道學。衆人摩挲亦感歎。况我後昆擎手澤。不待子西養生銘。庶反三隅知所擇。樂山有象靜故壽。訥木同德鈍不泐。軆用歸趣仁而已。竊願儀形玆硯北。</text>
<title>鳳下書齋慶老宴詩 並序</title>,<text>吾外氏諸君子。以己卯重陽之越日己巳。設慶老宴于鳳下書齋。在老人位凡三。處士公七十五歲。掌憲公七十四歲。修撰公七十二歲。而俱甚矍鑠。自今以往。又不知其享有幾箇年壽。則闔族之相慶而上壽者固宜矣。竊惟念先王尙齒之典。始於鄕達於朝。而其敬養之義。必先行於家。故周誥之用酒洗腆。豳雅之爲酒介壽。班班可考。則今者外氏之擧。豈直爲一門之美事而已哉。推原其所由。盖莫非先王孝悌之敎。煕朝惇叙之化。有以致然也。吁亦盛矣。詎不爲衰世偉觀耶。惟余夙被親厚。因覩盛集。與有抃喜。遂賦南陵七章。以寓頌禱之忱。且以備外氏故事云爾。南陵有廈。設席孔將。且燕以几。三老羞芳。晉水洋洋。世引胡考。豈若今休。幷壽三老。有猷有守。于館于臺。亦翹于野。保家之材。皤皤其髮。燁燁其采。天錫難老。保玆無改。籩豆靜嘉。琴瑟偕鳴。笑言永夕。闔門之誠。濟濟衣冠。來相其歡。孰無耆老。惇親是難。維南有山。維北有斗。以介景福。以延厥後。</text>
<title>某年吟</title>,<text>彼蒼臨無語。今年是某年。啓緘神鬼證。斷鉞日星懸。鬱結還如昨。昭明只在天。萬人亡已半。秋雨健陵前。</text>
<title>秋日登合江亭。呈主人金丈 憲敬。</title>,<text>兩江交處小亭高。秋望蒼然萬頃濤。鷗鷺平沙分藥塢。魚龍深窟戴林皋。浦村歷歷搗砧急。商舶依依掛席豪。詩景不須囊底拾。枕流淸致卧拈毫。</text>
<title>紅白菊問</title>,<text>微紅輕白遜中黃。惟得貞心傲肅霜。我異時人專尙色。慇懃䕺下喚寒香。</text>
<title>紅白菊答</title>,<text>外華休說白兼紅。傑氣崢嶸九月中。縱使主人同俗眼。天香無損賦吾豐。</text>
<title>登自天臺 蔡處士雩潭築</title>,<text>落日來尋處士臺。大明年號此中嵬。太歲又丁涒灘暮。江流東下使人哀。</text>
<title>憫旱篇 壬午</title>,<text>屠維星火節。天公久不雨。溪澗欲生塵。草木同嬰痼。况玆農務殷。龜坼日所懼。圭璧走壇墠。備文恐無補。我聞上天仁。施澤以甘澍。興雲有峻嶽。引風有噫土。一氣遂薰蒸。千里始灌注。滋潤無不被。神功萬物普。使天孰如此。主張有聖主。玉燭明四海。陰陽不愆度。一年三百六。其應捷桴鼓。成湯責桑野。精誠斡氣數。宣王詠雲漢。赫業復文武。始知天人合。曾不間毫縷。寃氛苟上薄。至和柰得聚。南燕臣有哭。東海婦無訴。滌滌彼山川。降灾天所怒。嗚呼我邦旱。年年在月五。下民不敢言。往事痛心腑。天道問幾周。居然近壬午。監臨本明明。咫尺顯隆墓。哀心長結塞。遂以屯膏固。但遣赤魃肆。不念蒼生苦。熱炎亢連月。田畦化焦釜。二麥穗旣枯。三農事且誤。欲雨旋出杲。燥燥度朝暮。西郊雲何密。中谷蓷已賦。譬彼赤子渴。求母母不乳。民情極望霓。怨咨徹玉宇。但道不雨灾。誰陳不雨故。廢書我永歎。無心琴瑟拊。何時大伸雪。餘醜伏霜斧。庶慰在天靈。時雨作蘇煦。</text>
<title>賀內舅南厓公得螟嗣</title>,<text>氣自靈根一。無間遠近枝。流通慈孝理。當驗接梨詩。慕軒集有接梨詩。妙盡天機。有如今日之事。</text>
<title>贈蔡正言自軒丈 弘韻</title>,<text>匹馬南遊老。蒼然十載顔。遺芬尋丈席。端拜願陶山。眼盡浮雲變。心依秉燭殘。却憐相送後。湖月幾回圓。</text>
<title>書室感吟</title>,<text>夏木當軒蔭。溪湍入戶鳴。獨來無一事。惟有感時情。</text>
<title>聞朴烈婦奴萬石雪其主寃。歎賞賦一絶。並序○辛巳</title>,<text>烈婦榮川人嘯皋後也。適閔不幸孀居。隣富姓金者。闞其舅出而挑之。烈婦毅然自守。金乃誣以曾有所眄。構播閭里。烈婦抱狀自辨。榮倅尹彜鉉利金厚賂。勒使毁節。烈婦遂伏劒死於官門。獄事經年未白。烈婦奴萬石痛不欲生。以其妻與子爲金臧穫。卽屛絶而歸之。鳴寃輦路。事下本道。嚴訊金賊得情。幽鬱始决。嗚呼。奴以下賤。不顧私愛。判此大節。不亦義哉。至寃寧使九原埋。爲主精忱貫日回。莫以尋常皁肄視。倫綱扶得兩間來。</text>
<title>先祖別集編摩。感賦其事。</title>,<text>蒼翁賞音怳隔晨。復從巾衍收片隻。蒼石嘗曰愚伏文章本於倫理。雖片言隻字。不可棄也。 瑞錦煌煌𣌑秋陽。用月澗祭文語。 寸零猶辨七襄織。况昔玉堂諫巽箚。大關宗國奠盤石。萬曆乙未宣廟因中朝勅諭。欲使東宮代理。先祖以館職。上箚力爭。 及當邊聳撰書日。證以天心明順逆。通微理窟履安地。發揮諸說日星赫。筵對實感長陵眷。太史隨記瞑眩藥。七十一年春翁筆。祗謁大軆由心服。絶妙碑辭幽堂誌。形容終始業與德。羣哲瓣香見羹墻。就中雲漢先朝倬。誄辭正廟親製。 凡此豈止不可闕。一一合付文梓刻。修稧社中肆捐財。欲壽其傳布海域。我家文獻七世來。秋澗立齋後先作。恨不考校隻眼前。迄今未遑誰當責。谷口不幸餘不肖。凉凉盥手細細讀。篇第只依原集例。膚見何敢斷以臆。蠅頭弱腕擎一床。夜夜奎月連江閣。原集刊板藏在江院。 皓隣浦陽間奉質。分爲七卷合四冊。丁寧奉告吾黨士。今幸全書人得目。苟將原別虛心盡。益驗再傳師表百。</text>
<title>至日吟</title>,<text>圖揭十二辟。默觀消長理。誰破羣陰積。生出一陽始。小大旣不同。還恐彼蝕此。所以君子訓。惓惓扶其稚。至人取友善。百世誦顔氏。萬累雖坌集。惻隱豈終已。天地備吾身。靜敬卽一致。願言自今日。服事無悔旨。</text>
<title>孤坐敬次退陶靜室韻 二首</title>,<text>積翠浮屋角。邈然與世隔。終歲罕輪蹄。乘春閴筇屐。溪練鷗泛泛。林茂花寂寂。歸來一室靜。誰訪逃空跡。古書儲架穩。老眼喜牕明。功名已息機。毁譽復誰驚。隴雲依晩壁。山雨度殘更。埃氛滿世裏。屋漏媚幽情。</text>
<title>九月十三日庚申。奉藏王大妃簪珥。遷健陵合封。識哀一絶。</title>,<text>憶在庚申望羽衛。是年龍馭忽賓天。痛哭梓宮今復出。依然八域耿光宣。</text>
<title>熊耳山蓍草歌。寄呈姜啓好 世誾。</title>,<text>熊耳之山高且秀。下壓后土上摩蒼。外方桐柏旣齊名。安知不經神斧揚。靈氣昭朗此亭毒。有草曰蓍生其陽。根含一極統軆渾。莖應百物散殊當。檜南老師親見賞。荊江大龜猶遜長。一炷升香東海晩。紫陽筮儀空在床。如何從逆後箕子。又何掛扐違素王。萬古神明元一息。雖不遭聖妙用藏。天下物理極參差。千頭萬緖相礙妨。隨叩卽應無所拘。以呈屈伸兼柔剛。變而通之觸類伸。百慮一致惟貞常。湛然在櫝不容髮。鬼神惟測高明疆。地產豈獨神物爾。山下亦有居士姜。滿肚天香寶花氣。高吟宇宙聲琅琅。若際堯庭爲指佞。若入岐籠爲黃薑。不如三尺亹亹圓而神。何以措諸大業聲流芳。如山凡草乃與榮。如栢斯悅九丸岡。</text>
<title>寄從姪民勳山房</title>,<text>梵宮因作讀書樓。冬夜長懸繼晷油。熟路縱敎輕轍騁。明珠須向溥淵求。法家子最容辭謹。大丈夫非喫著謀。乃叔無成前鑑在。案頭須惜寸陰遒。</text>
<title>春日喜林翁曁平窩。聯參宗家冠禮賓席。</title>,<text>春風車轍自東西。爲是山家禮事齊。白髮延陵名德趾。靑衫華嶽雋才懷。醮樽旨酒花初動。賓席高談日欲低。秪有凉凉疇昔感。黃原迢遞入望迷。</text>
<title>有懷誠齋南丈 漢皜</title>,<text>杜陵花竹碩人庄。白髮眞襟靜裏床。卦數已周年德卲。經齋申闢敎方良。一瓢剩得前贒樂。醇酒閒排叔世傷。蘭契只須隣老重。明珠幾採閟淵光。</text>
<title>次姜兢庵 世揆 同字</title>,<text>一點靈犀對榻同。西城誰道隔山竆。夢遙末路浮名上。身在先民節度中。澹澹瓦盆梅吐雪。翛翛石砌竹含風。乾坤廓落俱回首。門館當年我適翁。</text>
<title>奉簡愁州使君姜令公 世綸</title>,<text>出自東僚鎭北門。時賢持贈白山雲。三千里外鄕關夢。四十年前內閣恩。江漢分飛鴻鴈影。田園正滿蕙芝芬。慇懃昨夜愚丘月。流照茫茫絶塞閽。</text>
<title>移寓述志亭。謁親墓。</title>,<text>荒塋來拜獨傷神。歲謁緣因歷痘隣。三十星霜如昨日。白頭孤露此何人。</text>
<title>山門十栗</title>,<text>靑靑桑梓樹。古人恭敬之。樹木何用敬。先澤乃攸滋。瞻彼谷口栗。先君種昔時。排列如繩直。十株當路歧。雨露七十載。菀菀繆榦枝。盛夏淸陰濃。高秋黃實垂。陰爲勞者息。實爲飢者資。東西南北人。無不利其爲。區區十年計。諒非當日思。平生愛物仁。嗚呼止如玆。恒居躳愛惜。而無柳子悲。但恐人視慢。斤斧或傷夷。當收莫恨少。蒙稚爾何知。</text>
<title>昔厓老悼夭詩。悲不能再讀。謹用其韻以識哀。</title>,<text>滿室頓絶兒寢偃。白日無光行路惻。老父在外獨何爲。世間空抱人理極。</text>
<title>哀到續賦</title>,<text>花謝今春明復紅。人亡今日永成空。欲寓此心無所寓。只看流水去無竆。</text>
<title>辛未春。我國通信日本使還。賫來退書節要十冊。盖彼中有所謂玉水先生者。尊信退陶書。手自節要。若先生之於朱子書。其亦異矣。作古軆一篇。以示來玆。</title>,<text>君不見兩曜之明明天下。貴賤無間有目者。又不見五穀之味味作甘。咀嚼於口無夷夏。君子之道本如此。凡厥尊親血氣類。至誠孚豚亦透石。况乃稟受均天理。苟使老蠻不學則無足評。學則當師李先生。先生之學得紫陽。若合符節極明誠。所以片言隻字皆型範。讀之使人自興感。洋溢聲名遠及蠻。若指其迷牖其暗。謙冲盎粹這氣象。無異捧袂天淵上。愛看全書珍拱璧。節約䂓模朱節倣。刻之信古堂。以俟來者從容商。有曰岡恕作弁卷。辭氣不放頗精詳。聞昔先王陳常敎。止于中夏舍夷獠。不但鴂舌難法語。盖其偏心忽軆貌。嗚呼天意不可測。神州陸沉于今年數百。柰何一脈文明氣。反以鍾之於齒黑。大抵道理至公共。運氣循環初不限雜種。思聖特贊配天功。以明吾道大一統。堂堂正脈朱氏門。寧有方外諸小藩。墨名儒行文暢輩。韓公取之尙贈言。何况玉水能善變。自謂戢戈惟經傳。篤信典訓寧不貴。此處安用華夷辨。想當鑽仰先生日。言必忠信心存一。天道至昭不可欺。矧我私淑尤親切。於止知止丘隅鳥。聖人若爲今日詔。兩曜五穀到此亦有驗。罔生不如九原早。</text>
<title>宗宅前。有老松偃爲門。因雪蹶拔。歎惜賦之。</title>,<text>覆道蒼柯偃盖然。丘園替作蓽門堅。樟樓隱處通眞境。竹逕開時引象贒。膏沐奇資添夜露。歲寒淸韻鎖巖泉。那知大雪銛於斧。蹶却盤根頓失前。</text>
<title>敬次退陶書院韻。寓慨近弊。</title>,<text>竹水當年廣廡墻。請經因作國家庠。誰知前輩勤勞意。只爲吾林奉德康。南康䂓制昉吾東。濟濟洋洋覬入宮。豈料風波多末路。無端孤負大師宗。殘篇束閣任生塵。敎拂誰能倡起新。黃濁淊淊愁極目。寸膠那得一淸臻。</text>
<title>湖齋卽事</title>,<text>寂歷楸陰一局回。滿湖春水鏡虛開。仍雲百世瞻依重。穹石千年絶妙裁。柳眼垂黃龍尾島。山容浮碧鴨頭隈。齋堂便作琴書會。盡日輸情好月催。</text>
<title>先祖別集刊役會席。次平窩韻三首。</title>,<text>追拾先書謹始終。付今剞劂卜無竆。遺箱隻字零金重。曠代淸飈聖鑑空。南院藏篇相與表。西林結社賴爲功。從知繡得班班訓。開發羣蒙燭照同。正軌陶山淑至終。溪齋當日溯源竆。淵冰凜履由居敬。鸚鵡能言戒騖空。百世羹墻存道地。千秋山斗作人功。遺文不盡開來意。思問篇中面命同。立爺求梓事要終。未及編摩恨豈竆。六世典型王所篤。千年隻眼更誰空。寒潭印月傳來訣。帶草天香啓牖功。今日始能遺意就。臨篇興愴士林同。</text>
<title>步內舅南厓翁容字。勉光愚。</title>,<text>突弁前冬正爾容。更將䂓步勵初蹤。秉心夷險分蘭棘。課學謾勤判豬龍。何必探紅天上桂。只須含翠澗邊松。吾家自有升高法。回首晴空大祖峯。</text>
<title>聞內舅南厓翁弄璋。喜賦。</title>,<text>贒螟已祝弄新璋。眼底欣成寶樹行。慈天雨露知無間。從古鳲鳩在彼桑。老樹根深不帶秋。一枝裁接一枝抽。有菀他年無限蔭。定知天意植仁優。</text>
<title>臨對亭韻 並序</title>,<text>亭之基。直所居洞壑之口。盖甑峯一枝。夾澗蹲蹲而北。遇溪水而止。如築臺然。高數丈。上衍數畞。澗外小砂橫遮其北。鰲柱一麓。正當其前。自成一局。書室及山水軒。相望於林木掩暎中。水之過臺下者野人堤堰之。演漾渟滀。可容小艇。田原阡陌。歷歷在西南指顧間。通一路亦在臺下。往來不絶。其爲地淺近平穩之中。有幽夐開爽之趣。故余甚愛之。每於花朝葉晨。步屣盤旋。久欲寘亭而無力。然竊取周先生終朝臨水對廬山之意。以錫玆名而待焉。噫余於山水動靜之理固矇然。獨其因境寓興。欲庶幾於古人祖述也。故旣名之以是。又拈題識之。陶靖節所云詩成屋未就者。正謂此也。天作亭基別一岡。對山臨水足修藏。鏡中纖影涵虛靜。畫裏羣鬟擁黛蒼。得氣洋洋魚鳥樂。當春拍拍朮薇香。欲知濂老終朝趣。太極微言請更詳。</text>
<title>寄申敬之達川僑居</title>,<text>大嶺何嶔。達川靑且綠。我有古桐琴。遠寄相思曲。深居芝下久。海內苦幽獨。逢君始黃嶽。一笑如舊識。天然圭蓽色。斂若芝蘭馥。往因蔦施松。聯榻於焉夕。小院桐花香。高岡蘿月白。澹澹愈相重。投瓜瓊瑤獲。瘦騎過剡溪。時君管西驛。對酒成惆悵。山月翳嘉木。何意墨子突。更向幷州築。晩擬烟雲社。飜成參商隔。生理間凭人。經年云愛褥。重爲針熨誤。空勞詩還索。漢渡多風浪。不妨門掩雀。玉佩終一鳴。前塗是館閣。贈君快腳方。習步萬金藥。自顧樵牧伴。蒲柳减前色。原濕每有懷。裘羊已絶迹。孤嘯或成韻。無人質淸濁。黃鳥流好音。年華良可惜。西望雲樹杳。相負雞黍約。但聞君子交。不在形骸覿。靈犀旣旁燭。蘭臭無南北。玄味隨處同。千里還一席。及此同衰暮。願言崇明德。</text>
<title>贈新恩族弟 象樞</title>,<text>專門經業少年生。一日金臚大唱名。拂帽天逵鴻羽漸。看花綺陌馬蹄輕。年回萬曆前光振。慶奉雙親晩福榮。更向芸牕勤學古。漢庭須用讀書卿。</text>
<title>六月十七日。齋罷感吟。辛巳</title>,<text>先祖歸眞二百年。典型追想兩遺篇。指原別集 心傳河老冰壺月。韻自溪翁寶匣絃。道院江山依奠夢。劒池松檟護崇阡。大風洪水無竆感。此日諸孫共薦虔。</text>
<title>效朱子十二辰軆。得二首。</title>,<text>陋室偏遺黠鼠穿。急雨頻移汗牛帙。擁峽却畏虎躨藩。避疾欲效兔三窟。愼痘故云 敢望晦養潛龍德。粗解慈仁埋蛇術。出無驢馬與人斷。優遊異彼羝羊觸。猿鳥時伴空谷陰。不知世味有雞肋。小技莫道狗監薦。旨哉理義豢豕悅。相鼠有軆可無禮。氣雖食牛徒麤厲。帝虎纔卞敢大言。取爵容易繫兔殪。不知蟄龍存身義。不念蝮蛇斷腕毅。一蹶飜爲馬革裹。三覆猶罪烹羊諱。何知醇默去狙詐。聞雞孶孶與善化。所以君子不狗苟。行如圈豚心愈下。</text>
<title>建除軆。閒居遣興。</title>,<text>計拙只建一茅齋。山色圍軒水繞除。滿壑風烟好管領。平居蔬糲常無餘。定知造物有分劑。男兒操執易壞了。浮世紛紛一笑破。時上危臺看紅蓼。無聊吟得七字成。每當良辰興未收。誰從竹下開三逕。我閉柴荊枕石頭。</text>
<title>演雅軆。擬呈皓隣翁。</title>,<text>竹樹淸幽老鳳棲。丹經烏几下簾低。風歸野郭蟬聲斷。雲入邊關鴈影迷。河朔蟻斟閒暫破。明珠蚌出喜堪提。自憐友鹿山居漢。悵望龍門日正西。</text>
<title>用建險軆自勉吟</title>,<text>洛建遺書榘度森。讀之可除纏繞習。嗟我恰滿知命年。平居數墨烏頭力。自知識淺欠定見。臨事茫然柄欛執。冦侵破屋苦無時。一箇天君危岌岌。苟要學成莫如敬。收視反聽常對越。開闔天機久自熟。萬善皆從閑邪出。</text>
<title>次紫極宮感秋韻</title>,<text>寒蛬朝近堂。疎雨夜鳴竹。昔贒有遺篇。芳馨如可掬。感此失路久。倀倀中情獨。川晴魚自跳。林暝鳥爰宿。萬類各有止。不疑焉用卜。泠泠玉溪琴。操縵歎三復。掘井期泉及。仞山由簣覆。請看嘉禾秀。不耨終不熟。流光不我住。迅駛迭寒燠。</text>
<title>送朴評事仲翼 光錫 之任二首</title>,<text>白頭奔走爲天恩。啣命遙遙六鎭軍。棨戟衙門蓮幕重。使臺風力繡衣薰。旆沾萬歲橋邊雨。路指重磨嶺上雲。聞道北民多困弊。口碑應頌撫摩勤。關北山川萬里垠。翩翩皁盖正蕭辰。朝廷欲重靑油幕。道路非難白髮臣。松老龍鱗豐沛郡。地分羶窟豆江津。匪躳一節神扶處。何日輕舟是洛濱。</text>
<title>贈別金新恩 揚壽</title>,<text>素冠何年面。靑衫此日行。搴蓮徵異夢。君嘗夢至愚山。折芙蓉一朵於枕塘。 發篋見先情。君先竹所公。爲作吾王考伯仲字辭。發而共讀焉。 笛破秋山僻。樽空老屋淸。歸驂維不得。相送遶溪程。</text>
<title>無忝齋府君奉安別廟日書事</title>,<text>松楸咫尺廟門開。祧主今辰敬奠盃。經畫蒸嘗宗子孝。蕫成終始幹孫才。澗宜滌濯循除潔。岸帶芬芳對牖嵬。更祝長房千萬壽。河南定禮敢踰哉。</text>
<title>北庵小會</title>,<text>獨無山月恨吳剛。淨界姿遊宿願償。談笑仙棊紅橘老。風流詩社白蓮香。巖泉汩㶁寒添響。岸檜參差翠滴光。朝市垢氛無一到。此間堪足振荷裳。</text>
<title>草山新居五章 乙酉</title>,<text>余旣作序而送兄。遂效斯干之詠。以替張老之頌云爾。崒彼天鳳。迤爲草山。山附地厚。洞朗成寰。含靈萃和。邈乎秘慳。卒叶元龜。碩人所安。能子其勤。作室以仁。維木維石。我籍我民。無已勞止。承之若神。遂致苟完。只可庇身。迺選吉日。迺此入處。挈我孫曾。偕我婦女。正于內外。儼其位序。念昔岐寓。不過里許。己亥春。先叔父寓岐山。列祖陟降。我依我將。蠲躬告移。怵焉履霜。待其有恤。權于淨廂。早夜密邇。其敢自荒。我登我堂。祝我多福。何以多福。曰維弘德。溫恭遜悌。人不我射。眉壽永年。子孫千億。</text>
<title>春來懷抱不佳。用杜詩感時花濺淚。恨別鳥驚心二句。分韻得十首。</title>,<text>帝德在震木。陽氣闢幽暗。萬物各自得。冲融無一欿。花木吐芳菲。禽鳥皷嘴顑。遲日麗大陸。浩蕩足遊覽。云何蓽門子。意想獨悽慘。早已識分劑。非是歎坎壈。西河戒失明。北岡抱嘗膽。骨肉且分離。老去不容暫。攝衣試步春。弸中只百感。宋德今幾曆。周道本如砥。玉燭調無象。化日聖代遲。四民遂業安。百工奏績煕。山川鬼神寧。庠序禮讓知。治亂互貞勝。綱維轉頹弛。紛紛川蜀議。截然根秉彜。滔滔濁浪勢。極目無津涯。陰雲蔽白日。百怪競魍魑。嘉言攸伏已。觀占括囊時。陰陽有雜糅。賦物或梟蛇。有道不敢逞。無道乃混邪。朱紫難分絢。雄雌誰辨鴉。狠腹各執私。騰口極紛挐。界限生咫尺。尊尙妄等差。我聞古哲人。中國視一家。廓然順應妙。反躳理不遐。姸媸於明鏡。豈淵墜膝加。請看造化公。惡木亦生花。藐余生此晩。所求在獨善。雖坐枝葉繁。不至舜跖舛。少時自待輕。從事功令選。竟失一夫目。空垂千丈線。古人有抑戒。服此收瞑眩。昏衢燭照微。竆巷雪消晛。煌煌朱退緖。家學僅如綫。端居無一事。聖師儼經傳。抱疑安所質。桑瀾已衣濺。幽人素好靜。終年對山翠。微吟數飛花。緩步隨流水。看書若干板。倦仍曲肱睡。如何今歲來。動懷奔走意。噫彼無賴髡。禍我父師隧。使臺靳一律。儒旙屢建議。沿道阻秦疾。隨衆縣邑邇。憤氣常滿腹。直欲籲聰四。世變至此極。中夜隕涕淚。六親樂無故。平生惟此願。不才亦何論。逝者頗謹愿。况付亞廟重。大慰能奠獻。一朝病攻內。所恃謬完健。宋法罪庸醫。後代胡無憲。弱孀與孤女。對爾將誰怨。三霜且將遒。孰謂忘日遠。重念生死際。不慈畏忌遁。詎不委命道。千哀復萬恨。宗族本鮮少。從行纔成列。邇來數十年。强半又夭折。壁壇殘月窺。谷口寒烟綴。存者誰最老。樵翁曁殘劣。樵翁我家主。於世不緇涅。謀身厭工媚。往往遭齒舌。寂寥林下趣。相期在晩節。懇懇眉宇色。不獨情話悅。長恨隔水居。柰作隔山別。竆居寡友生。幽獨自小少。未遇同心子。面雅或談笑。常愛浦陽老。眞醇徹裏表。先進已凋謝。擧眼無準標。周旋同門下。論討是久要。白門燭屢跋。修溪月欲曉。華山最嶷嶷。乍別魂夢繞。盍簪如有數。塊坐思悄悄。沉歎隱侯詩。不堪聞嚶鳥。我族將不大。椎鈍摠後生。詩成陶令責。書廢墨庄耕。歷問羣髡學。曾史數行零。文獻竟誰掌。南嶠替家聲。素望懋質行。保得舊典型。蒙昧但逸居。孝義弁髦輕。婉彼介子子。人器就妙齡。臈梅折數枝。寄余古意淸。勉哉爾勿怠。罏步念之驚。愚溪八九曲。淸澈無古今。巋然道存堂。芊芊鞠草深。徘徊一長嘯。殘日掛西林。賸馥丌縹帙。遺韻匣瑤琴。分明正路脈。底事苦難尋。志帥倦勿旗。强冦迭見侵。蹇步誰鞭策。離索費謾吟。嘗聞進修方。莫如受砭鍼。益友吾安得。嚴師在己心。</text>
<title>邨塢口占</title>,<text>午睡初醒倦步遲。偶尋林麓暢心期。黃梅洗雨天香動。翠麥臨風浪勢危。邨樹暫依晴後蔭。農歌剩得畫中奇。溪原咫尺漁樵宅。翹首寥寥不禁思。</text>
<title>人日 壬午</title>,<text>人事隨生赫日輪。此辰何獨屬之人。解惜光陰能兀兀。百年三萬摠吾辰。</text>
<title>敬和內舅丹陽紀勝 並序</title>,<text>余嘗聞四郡之勝。丹陽尤勝。而畏約匏繫。足跡未及。往往做仇池之想。是年秋。內舅南厓翁以布袍短驂入丹陽。遍賞諸勝。得詩三十餘首。而歸示余曰在昔英廟庚戌。王考慕軒公爲湖左檢田使。作四郡詩十二首。自况以韋盛山帖。編在集中。可敬而翫也。今余所得雖多。邨舍冗語。不過爲忝先之歸。得無愧乎。余曰不然。慕軒公早歲蜚英。棲屑下僚。則四郡諸作。未必非羇旅愁苦之音。而今翁天放野逸。優遊自在。遇景寫懷。動盈卷軸。其步驟格力。雖不待具眼之評。而所樂之實。何遽不及於先也。旣以此解之。遂拈次若干韻意到者。以資閒中卧遊之興云爾。山空雲萬疊。江靜月千秋。秘籍瑤皇案。淸羾蓬島洲。琪花照瀾漫。玉舃擅風流。莫道遊霞外。高居得一樓。三仙樓雲根宜向俗人慳。削立丹丘第一山。攝衣試陟苔巓坐。絳闕淸風咫尺間。上仙巖迥脫浮埃自作層。巉然幾疊素氊增。老仙好事碁盤足。恰似經營鬼斧曾。中仙巖巖上何年道眼擡。巖神應亦好懷開。改佛爲仙奇遇在。聳他千仞作三魁。素號佛巖。而仙巖。退翁所命也。下仙巖嘉靖絃歌說退陶。丹陽幷享小江皋。三易十圖吾道在。前山蒼翠古今高。丹巖書院屈折江流似往還。峽門餘怒勢漸寬。澄波萬斛歸那處。神物千年宅此間。石鬬銀泓崩雪壯。天開寶鑑拭塵寒。秋晴別有涵源妙。爭照叢叢削玉山。龜潭巖臺迢遞上淸連。道氣蒼凉太始年。笙鶴飄然明月夜。瑤池宴罷降羣仙。降仙臺三島中潭處。高低造化生。月明沉璧影。雲罷聳金精。淨隔桃源面。峭參木假形。當年棲隱子。李公之蕃。棄官隱居于此。 所以視蓬瀛。島潭蒼然石柱兩深根。天作丹丘洞府門。灝氣由來通帝座。巨靈終古掌晨閽。自成漢櫃珍藏意。不犯秦鞭勒立痕。洞闢江山誰得閉。滿空星月吐還呑。石門潭府淸啣在絳霄。山巖何事得名高。萬劫茫然無處問。摩挲半日倚荒皋。舍人巖廣成羨偓又期生。仙籍千秋互重輕。應爲丹陽山水美。同遊臺上便遺名。四仙臺小亭蕭灑客登臨。是處山高水又深。天籟忽然成一闋。虞韶千古有餘音。淸音亭水止雲行軆道心。先生亭子此間深。石面題詩成一幸。後人猶識愛遺音。吳侍郞大益重建是亭。水雲亭</text>
<title>延頸歌 丁亥</title>,<text>月正元日太歲亥。貳軆宸極十六載。八域含生所係望。三宗丕子其責在。大明當天繼照勉。不待陳勉重离卦。奮然下令兩坊僚。痛示中間悠泛悔。紫陽筆削金刀記。日三講義重華內。兩番輪回出直官。亦豫論難乃入對。於休是心保無射。理亂機會照纖芥。鶴禁銅龍崇嚴地。有誰臨文深納誨。大人事業矧無竆。聖謨洋洋地負海。萬化本源澄明術。禹祗湯慄自前代。更願春宮從事斯。蕫正臣工載采采。須臾無死草莽願。竚見至治唐虞再。</text>
<title>泥邨寓中書事</title>,<text>無端呼麴度三春。客苦竆邨著處新。一帶晴川差愜意。源源紺潔滌愁塵。前月寓水回。今月寓是邨。一溪上下故云。三峯花氣武陵春。占得靈皋鏡面新。何必移家城市近。此中眞合避喧塵。自前基址有築云云。余欲移所。與君遊戱共靑春。兩禿居然白髮新。長日欲消談笑裏。剪燈文字不嫌塵。三從汝健所居纔數百武。時往打話。萬古河驪一圈春。考亭圖說牖蒙新。始知一箇消長理。該盡玄黃與刹塵。時看易總目。老農相告正殷春。爲種來牟利鎛新。但怪天公靳好雨。晩風田隴漲黃塵。自秋不雨。徂冬至春。十日田家卧送春。却臨歸去老懷新。林宗一宿猶知處。强把枯毫掃壁塵。</text>
<title>注谷趙上舍戚兄彦儒臨別奉贈</title>,<text>聞說行㫌淹草山。坐失團圝咫尺間。人生每惜逢迎罕。世味應同老去酸。流水十年存沒恨。東風幾日道塗艱。山居寂寞關門夕。感子聯翩一宿還。</text>
<title>兩從叔偕老壽宴詩 並序</title>,<text>往在健陵之世。命三品爵於七十偕老之士。嘉其夫婦壽考之福。足以爲瑞於治世故也。雖然環一國膺是命者。盖僅有之。豈不誠稀且貴哉。余晉陽氏之家上下十五六代。惟文莊公府君曁立齋先生最爲偕老之久。而亦未得同準七十之享。偕老而至七十。不亦難得之甚哉。今者第五叔父七十七歲。叔母七十五歲。第六叔父七十六歲。叔母七十歲。皆蒼顔白髮。康健無恙。斯不亦異且異哉。夫以一國之所罕有。先世之所未得。幸而得之於同堂諸父之親。則喜而慶之也當何如也。且竊惟四代聖王。損益不同。而尙齒養老之典。一而已。故敎成於下。人莫不親其親長其長焉。詩曰爲此春酒。以介眉壽。壽以詩之。所以識其慶也。方今离明普照。成憲是監。則健陵優異之命。安知不在於早晩。而爲子姪者稱觴餙慶。自有先王之敎。是烏可已也。遂以是歲之九月壬戌。略備酒食。以燕樂我諸父諸母。繼之以詩。滄海漭漭日月環。泡花起滅朝暮間。閬苑璇京太荒唐。地上仙子眞驂鸞。鶴髮鮐背鍊形異。烏几鳩筇養神閒。造物參差苦不齊。翁媼居多一身單。簷隙微風受腹悲。晝燭餘光恨命頑。阿叔阿嬸兩兩位。至今如昨結髮歡。廣陵女士延陵氏。赤繩臨晉曼復曼。俱與偕老笑晏晏。缺陷圓滿卽一般。繡彼長眉自蓉城。偉冠皓鬚坐商顔。百年家門初有慶。鄕隣皆說亦罕看。神天扶護不尋常。次第當共回巹盤。是日兕觥爲上壽。觥觥添得年籌還。南極瑞星大如月。海上蟠桃春未闌。聖代壽域冲和氣。收入山家几席安。拜獻歌詩當一觥。但應如陵復如山。</text>
<title>春邸代理慶科志忭</title>,<text>春塘八域士峩巾。咸入儲宮一彀新。日下遙看雲五色。朝廷應得贊襄人。</text>
<title>簡呈草山燕席並序</title>,<text>是歲四月丙寅。再從姪億一上大夫人壽慶。周甲也。在昔丙辰臘月。石坡宗兄亦稱慶於太淑人。于時立齋先生康健在堂。石坡兄兄弟皆無故。億一輩皆兟兟焉。盖我家十餘世初有之慶。而逮至今日。福履之盛。允若丙辰。吾知先世錫類之報。於是發矣。豈但爲億一輩奉觴之慶而已哉。顧山野分離。阻以忌梗。遂呈一律。以替參席之喜。且有祈祝於異日云爾。萱草堂前月正圓。大齡花甲遡辰年。神應祐善津津慶。福不求他世世然。里媼鳩筇爭獻喜。孝厨兕爵備登鮮。滿庭斑彩調床瑟。且待重牢繪畫傳。</text>
<title>溪亭感吟</title>,<text>偶牽幽興叩川扃。蒼柏黃薇擁一亭。惆悵獨來還獨去。底心啼鳥滿空庭。</text>
<title>水碓</title>,<text>高低杵勢藉壬公。玉粒精光造次同。靜立靑山還響答。盈虛消息箇中通。</text>
<title>溪邊卽事</title>,<text>雨後無心步晩洲。偶逢糾笠坐磯頭。風絲欲引濠梁樂。秧馬方馳保介疇。鳥喜新晴啼欵欵。雲迴故壑戀悠悠。須觀逝浪相仍勢。未到滄溟却不休。</text>
<title>邦慶宴</title>,<text>宗祊慶事在殷春。延頸臣民鼓舞均。繼照离明光四隩。攝行堯曆序三辰。貪庸革面烹阿政。貴戚墜心許直綸。起拜邨樽爭獻祝。南山天際碧嶙峋。</text>
<title>內舅詩中。寄意甚遠。復用疑字得二首。</title>,<text>觀書自少不能疑。朱退源流一線危。大雅未聞蔓草日。指南誰導擿冥時。慚非南國知名士。敢擬東家學禮兒。不泯彜天多少覺。草廬漫抱道竆悲。幽人履道坦無疑。超脫塵寰九折危。家法溫恭未墜地。天機澹泊取諧時。晩年雲月騎驢子。到處江湖狎鷺兒。莫歎鴻泥雙蛻跡。東門達觀不曾悲。</text>
<title>奉送石坡宗兄宣陵出肅行</title>,<text>蔭路邇來鮮及鄕。我兄白首始爲郞。四登薦牘承恩點。一謝修門望耿光。嶺棧摩空愁暑雨。漢津從古險瞿塘。離樽莫問行藏事。冷暖審知不待傍。</text>
<title>山泉齋重勘損齋集。次會席韻。</title>,<text>確實先生學。修辭早自明。違時功未措。垂後敎猶行。校墨牕暉轉。硏朱簡帙淸。爲儒斯有的。觀者以矯輕。</text>
<title>諸老臨歸。誦隱侯詩。比余於季章之不知此味。遂次各呈一首。</title>,<text>宜亭頻帳望。泉塾剩幽期。經濟蒔園日。功夫秉燭時。江山餘夢寐。風雨好扶持。界破蠶毫細。斑窺愧不思。右屬南上舍三江何處永。一壑等相期。嶺仕稀今代。山軒話舊時。胷懷同泛愛。冠服每莊持。別後看明月。淸宵起所思。右屬鄭寢郞不作靑雲客。泉林邂逅期。看書依聖軌。代祿占人時。燕服身無力。頹波腳自持。遙遙江浦上。鴈帶歲寒思。右屬鄭持憲</text>
<title>賞淸巖</title>,<text>山回溪轉洞天成。蒼壁還添窈窕情。世外桃源留畏壘。寰中苕霅著名亭。桑麻小屋東西岸。鷗鷺晴沙上下汀。半餉風烟收拾處。塵襟頓覺十分淸。</text>
<title>春日遣懷</title>,<text>春山如畫復如濃。閒坐烟霞太古中。濁酒新詩多少後。直將餘事付蒼空。</text>
<title>立齋集校正會感賦一首</title>,<text>歎息山頹問幾年。緖言惟有若干篇。從來至理毫分處。說與羣蒙燭照然。滿座春風如復侍。印潭秋月是相傳。掃塵一一編摩役。專荷諸公篤慕贒。</text>
<title>端陽日山樓感舊</title>,<text>函席春風客滿樓。十年人事水東流。依舊物華知節序。綠陰紅藥曲欄頭。</text>
<title>五月初九日喜雨</title>,<text>前歲無禾大衆饑。今年又旱麥人萎。邨邨廓落呼庚癸。處處艱辛築堰池。赤魃肆㐫嗟甚𣌑。綠秧移揷柰愆期。上天忽有同雲意。聖祖如臨降澤時。明日是太宗諱辰。 細雨自朝看霡霢。微風從兌引淋漓。均沾得意黃梅子。膏沐如新碧樹枝。稷黍苗穌仍葉茂。女男顔悅又聲怡。更祈三日傾甘霈。恰慰千郊渴望思。</text>
<title>到北庵。和座上韻。</title>,<text>幽期好趁梵宮深。黃鳥聲聲度蔚岑。吾黨耆英皆杖屨。近來佳處在山林。珠篇滿軸寧容腳。簡策盈床合話心。梅雨新晴栴翠滴。不妨隨分送光陰。</text>
<title>拈蕭字聯句 李子木秉鐸。姜參判芝園文擧世綸。姜獻納兢庵公叙世揆。黃上舍白下叔璜潘老。姜參奉穉仁長欽。</title>,<text>武陵春水渡虹橋。更有商顔綺里招。子木。 正値上方梅雨歇。一任長路柳風飄。文擧。 烟雲浩渺疑溟渤。樓閣崢嶸入漢霄。公叙。 嬌滑鸎聲詩在樹。依微鶴夢露餘條。叔璜。 看經塵靜山人遠。採藥雲深道士廖。長欽。 鍾磬通靈僧入定。泓崢生響樂聞韶。儂。 會成眞率休盃酌。句得尋常去琢雕。木。 春後棠花依佛砌。曉來栴火烱禪寮。擧。 荒田蘸麥供晨飯。亂磴穿蘿返夕樵。叙。 應瀹泉根香吐苕。塢添雨色葉抽蕉。璜。 匣中奇氣猶豐劒。物外遐情杳許瓢。長。 香社衣冠稱九老。惠泉風味共參寥。儂。 鴉還古樹天機熟。犢放豐林角勢驕。木。 白雪誰將詩壘敵。黃金盡向酒家銷。擧。 悠悠晩契參仙佛。澹澹交情自齔髫。叙。 流水高山琴撥語。評雲譜石角巾邀。璜。 林泉可樂淹多日。故舊相逢柰此宵。長。 玄草光陰仍濩落。紫芝歌曲任逍遙。儂。 閒中舒嘯牢騷口。高處方伸偃蹇腰。木。 荏䒣風塵悲杜甫。光華日月緬唐堯。擧。 靑山只麽無今古。黃卷犂然過暮朝。叙。 海內知音期歲晏。鏡中華髮共秋蕭。璜。 暮途何用傷離別。餘景相將樂燕超。長。 唱罷驪駒山月晩。北林回首夢迢迢。儂。</text>
<title>北庵會席。次贈李子木。</title>,<text>紫氣東來洛社筵。迎門相笑碧山前。眉毫秀色尋眞日。衣袂勁風秉燭年。自是浮生雲共散。偶然文酒月同圓。了知此後相思夢。只在啼鸎茂樹巓。</text>
<title>行路難</title>,<text>君不見太行之山高且險。世間平地亦有九折棧道盤。又不見江漢之水深且長。出門一步便有瞿塘灩澦灘。人心忌克由相雄。飜雲覆雨須臾間。前日之惠今日讎。喜則家人怒則蠻。甚者㧖吭而撫背。黯然笑中藏鋩寒。睚眦馴致赤族禍。古來幾人興受殘。風波坑塹在在然。不獨朝市名利關。噫彼閭巷嫉妬輩。所爭所競因何端。有時忠信反見疑。許多求疵又索瘢。周道如砥坦坦語。先聖本非欺愚頑。已矣末路難言此。不如斂跡終年對靑山。</text>
<title>謹次西厓集擬古十首韻</title>,<text>古月長在天。浮雲長蔽黑。冥冥沉萬象。難分棘與竹。淸影雖不森。貞心獨未歇。宛入淇澳章。猗猗無今昔。飛鴻杳天末。矰弋本非愁。偶然隨野。暫下稻粱秋。豈意持羅者。隱在林堰周。終然不免害。江蘆爲含羞。東海有巨壑。萬水赴悠悠。崇伯一何愚。欲停不自由。人心亦如水。歸向日夜急。揮之使不納。秦關終古闔。至人心不死。炯然示今人。今人知者鮮。此事堪悲辛。譬如貞觀妙。舒慘雨仍雪。凡民雖不知。天地意自足。靜觀四德運。成就在一木。造化至無私。萬古無巧拙。藐然有身者。不過暫時客。三才焉得參。飢渴徒飮食。不念天運勤。恬憘卧蓬蓽。滔滔負降衷。後人哀後跡。毛者類於走。羽者類於飛。柰何最靈人。貌同心則非。或相刦如盜。或相詐詭隨。叔世但齊刑。設關復設機。可憐容光處。翳翳白日輝。大易示艮象。定位各不遷。隤然下而地。穹然上而天。林林兩間物。莫不由自然。淆風日以降。山川亦改顔。井井淳古道。而不復可尋。倫綱敗欲盡。尊卑迭陵侵。攬時將柰何。志士空悲吟。敗素漫染紫。畫餠未飽眞。夸毗喙喙爭。南國多荊榛。安得鼓芳風。灑灑一煽塵。壯哉廬陵翁。談笑靡然從。鳴鳳逝岐山。夕陽滿萋桐。正氣日銷歇。蠻蜀愧儒林。誰者能反朴。人有寶其心。世界輸一夢。榮悴集紛紛。醉人不識時。天日自朝昏。白黑飜弈棊。輕輊甚行車。王墁眼閱盡。死營無非虛。落落林居子。終年悅隴雲。有歌山響答。有詩鳥能言。裘葛僅庇軆。不願人繡文。素位無得喪。貧賤不須論。明月出前山。瑤琴倚山陰。愛此龍門韻。臨風歎高深。擧世棄古調。自知不諧今。雅譜焉有無。聊以暢胷襟。太平非所策。泠泠坐丘林。</text>
<title>快戮阿瞞詞 並序</title>,<text>莽操懿敦。夫人誅之。然操之潛移漢祚。終逭磔戮。尤千古志士之所共㧖腕者也。近閱大淸一統志。乾隆帝因漕船之至漳河常臭載。橫塞其源而注之他處。按驗作怪之物則有一石槨出焉。剖而視之。署曰征西將軍曹公之柩。黃鬚眞面。藉水銀如生矣。於是乾隆帝亟命建昭烈皇帝廟及諸葛武侯祠於漳河之岸。行刑操屍。以湔當日仗義之遺恨。噫操之滔天之惡。固當伏春秋之鉞。然非乾隆帝扶義尙正之見。烏能快用天討於時移事遠之後。至於如此哉。其擧措之光明。不可以夷狄而小之。故發之歌詠。以備後觀云爾。老瞞包藏革漢心。脅帝遷都權綱攬。分與名香銅雀妓。情狀先入路人覘。最恨漢法不道誅。漏却妖腰西陵窆。蜀井殘炎天無意。六師勞苦祈山險。堂堂帝胄殲兇志。暫按高光太阿劒。偏邦又値將星隕。假彼匈種天位忝。廢興悠悠一千年。志士終然襟淚暗。紫陽筆鉞雖黜魏。奸骨無恙桼燈晻。天道不僭討有罪。金盌忽出漳河坎。沉魄未暇陽侯謀。鄴岡謾勞疑塚掩。可汗奉天赫義怒。日星春秋久干犯。肅肅大漢君臣廟。昭告奸兇厥罪勘。黃鬚鬼秘七尺身。白晝霜刃兩段斬。快洗劉家千古憤。上愜瑤皇下土監。嗚呼夷狄有君也如此。天下奸賊聞之必破膽。</text>
<title>石坡宗兄入處舊第。喜甚賦之。</title>,<text>睽違親戚此孤居。靑眼相看鬢髮疎。六月高樓臨水石。百年情話倚琴書。林間好鳥爭呼喚。隴上閒雲自卷舒。坐了春風賡詠事。至今佳景洞天餘。巢鷰翩翩訪舊居。主人淸夢繞林疎。近城埃𡏖車回轍。滿壑烟嵐案貯書。月印前潭閒裏得。風來空谷倦時舒。聯筇對榻源源事。詎不殘年樂有餘。三庚擁塞夕陽居。可耐癃骸任放疎。山閣最凉眞別界。蔗漿無用古方書。天風不斷憑虛卧。樹露時醒嘯恨舒。腳踏層冰老杜語。好消長日發狂餘。緬憶先生此廣居。範圍咸入遠兼疎。鱣祥潑潑羣蒙室。蛾述循循四子書。月霽無邊濂象靜。風輕近午洛吟舒。人文寂寞今安見。獨有嘉言巨帙餘。歲歲晬盤速近居。孝厨風味不曾疎。壽祈大斗留詩雅。卦協靈籌契易書。蟠海瑤桃應子結。羅庭寶樹占春舒。泡漚過境何須說。情興依前一飽餘。</text>
<title>閱內舅詩藁</title>,<text>南厓書屋素帷寒。雪月風花始得閒。千首詩篇窺寸管。在唐昆仲白香山。</text>
<title>奉送冬至正使柳台 相祚 赴燕京 並叙</title>,<text>自夫夷狄入據中國。裂裳蹈海之恥。固秉彜之天。而士大夫往往屈膝於其庭。特其爲大勢所壓耳。亦復何以哉。今年秋。尙書柳公實膺冬至正使之選。將詣闕啓行事。嶺之人士。相與咨嗟而言曰。人生藐然。生偏邦聘上國。快覩文物之盛。以酬其桑蓬之志。如吳季札晉叔向之倫足矣。以我東國而言。則在昔皇明隆慶間。有若西厓先生當擎函朝天之日。與新安學者叩其所尙。以嚴朱陸之辨。屹然有砥柱障川之力。至被退陶夫子之嘉奬。何其韙哉。今上國不幸爲氊裘毳幕之地。先王禮樂文物。一無可徵。惟山川形勢及宮闕城池之壯。徒發人感慨悲憤之懷而已。則公之爲是役也。旣無足以點檢其學術。所見不過其服左袵言侏𠌯者。爲一時之異觀耳。不亦勞乎。雖然君子之道。無入而不自得。故子思之言曰素夷狄行乎夷狄。盖冠屨倒寘之勢雖甚。在我專對之職則奉幣傳命之間。有不容以彼陋而或忽。且自古使介之重。易受瀆貨之譏。則公之律己淸嚴。固所欽服。而勉勵輔行。操束衆胥。裝槖蕭然。以竣使事。則庶幾乎君子素夷行夷之道。而其有光於老先生淸白傳家之風也爲如何哉。此固吾黨人士之所與拭目而俟者也。抑又有一焉。天地之道。竆則變變則通。今夷狄之稱天王統四海已近數百曆。則可謂數竆理極。而積陰閉塞之餘。必有一陽來復之機矣。公試以覘國之智。得諸在館之日。有以陰雨之備。豫贊籌邊之策。使國勢有恃。則豈但爲誦詩三百專對君命而已哉。玆敢不揆卑賤。竊自附於古人贈言之義。系之以詩。河上樓臺入晩凉。白頭調息芥軒裳。那知上价燕京任。遽出淸朝特旨當。王事敢辭原隰苦。儒冠尙恥道僧行。請看鴨水波濤靜。天地竆陰憶一陽。江漢迷宗二百年。涒灘餘淚北望天。相公今起將皮幣。先輩曾多賦列泉。遼塞高秋衰草外。孤城落日墨祠前。殘年萬里星槎役。好趁春潭泛月船。</text>
<title>送姜啓好遊楓嶽</title>,<text>我聞宇宙間。三十六名山。何事古昔人。金剛獨願觀。僻在海東天下聞。一大怪石叢叢剜。巑岏漭瀁日舂撞。羣山響答宮商環。處處白雲紫霞生。樹樹巢鶴又棲鸞。閬苑仙子述郞徒。乘風弄月斯盤桓。造化逞技如許巧。靈眞窟宅在人寰。前有洪厓後隱李。一筇大放胷次寬。脈絡或尋仁智樂。奇狀或激文章瀾。二者得天陶養出。餘槖尙爲人愛看。夫君亦一豪傑士。腳下萬二千峯巒。也應住杖吟賞處。滌蕩牢騷千古還。本地寬平無一物。任他俗子甘愚頑。健筆收拾風烟歸。素亭物色當添顔。嗟余一生窘如幽囚者。安得隨君蘭佩鳴珊珊。</text>
<title>雲水庵校勘會次座上韻</title>,<text>恭迎諸老聚山門。爲是遺書共理溫。千古窺探羣書閫。一時酬答秀才邨。幽禽囀樹媚芳綠。新雨添溪動活源。故事硏朱何日在。老僧猶說一燈存。立翁嘗爲校正息山集。留連此庵。故末句及之耳。</text>
<title>謹次盧處士野老堂韻 並小序</title>,<text>余嘗過海陽氏履素庄。主人潤叔甫出示野老堂韻曰。此吾野老先祖嘉遯之地也。堂屢易主百餘年。復爲吾有。凡池沼巖石溪山卉木。無非此堂舊物。余復收拾之。欲使先芬不沫。故先爲拙語求和於知舊。子可無一語耶。余作而曰世道衰。孝義之風薄矣。余固不嫺於詞。然子之追述先志可誦也。遂次如左云爾。野老先生隱嶺陽。行人尙識一茅堂。脫屣勳名圖畫閣。岸巾詩酒水雲鄕。浩歌自和靈芝秀。片夢閒通白鷺傍。于今肯構賢仍在。風節千秋不亦光。</text>
<title>國哀篇 五月初六日。孝明世子薨逝。哀不自定。遂作是篇。</title>,<text>昊天降毒禍。前星告忽淪。痛哭復痛哭。千里望西塵。柰何陰隲地。有此鞠匈辰。蟻忱徒結轖。呑聲泚筆陳。恭惟九年秋。篤生我儲贒。流虹繞禁庭。異香濕宮門。傳統三宗丕。垂曆四百緜。係望於是重。助佑荷皇天。寶命基舊甲。鴻休集昌辰。北宸臺駘屛。西陲凱歌臻。嶷嶷四重象。煕煕八域春。所願緝煕學。成就與年新。兩坊下勑令。筆削仰朱贒。古來治亂機。亶欲指掌然。敢知本源功。分明末俗沿。唱罷延頸辭。野葵向陽姸。往年聖倦勤。命代萬機煩。大明繼中天。幽隱畢四垠。百姓瞻戴至。海陬頌仁恩。英斷赫然聞。權綱在公門。甲館長元孫。冊禮擬菊辰。嗚呼天不假。國事漭無津。兩殿寶齡高。餙慶往年前。堂堂千乘養。進豐羅八珍。詞臣獻樂府。海籌添永年。由來日三地。問寢更誰虔。怪底今春夏。灾孽見之先。陰蟾蝕圓月。繁雪揜純乾。大變至此極。杞國忽傾天。圭璧亦無用。周冊美空專。袞冕未恭己。笙鶴倏返眞。萬民懷百身。稽首籲蒼旻。哀哀淚如雨。濕盡縞素巾。但願主上躳。康健護百神。神孫得覆露。重器授千春。靜言向君心。得諸天性根。耕鑿老山樊。暇息是誰恩。幸逢离明世。甘爲祝華民。天乎今已矣。默默拊玆身。</text>
<title>遷居</title>,<text>仙靈一曲最愚山。環抱岡巒結局團。我自溪東爰宅此。不須龜卜百年安。</text>
<title>移築七年。始構小軒。喜題屋壁。</title>,<text>小屋依山峻。溪湍戶外奔。纔通樵牧路。相近鷺鷗羣。得月堪言志。怡雲默送魂。巢林聊自足。閒卧愛吾軒。</text>
<title>山樓敬編立齋集感識 二首</title>,<text>先生當日此樓居。碧草無心滿舊除。梧月淸明留玉色。山雲閑澹像荷裾。言如化雨滋羣品。道闊滄溟納衆渠。歎息人文今寂寞。賸芳惟有草玄書。臨篇如復侍春風。曠世音徽在此中。縷析毫分精立骨。雲行水逝盡從胷。集成一代非阿好。看破千年付至公。人事傷心荒谷口。編摩今日與誰同。</text>
<title>延慶墓祥日志感</title>,<text>素冠還黑瞥然間。笙鶴何山響月殘。䨓哭乾坤風雨曉。九重應復恨千般。</text>
<title>夏日樓居</title>,<text>有樹當簷顔色深。朝陽不得逼濃陰。更喜枝邊碧沼面。白鷗無數自浮沉。急流奔壑勢掀巒。䨓鼓相仍一瞥間。箕翁洗耳還多事。盡日疎欞默對山。環四蒼屛雜檜松。珠璣波浪化工工。向夕烟嵐添紫翠。却疑身在畫圖中。</text>
<title>閱武夷志。敬次櫂歌十首韻。</title>,<text>武夷山水有神靈。六六三三貯得淸。一自晦翁薖軸後。寰區洋溢櫂歌聲。總叙大王峯下始維船。萬壑爭流作巨川。誰踐黃心棧道迥。超然身入紫芝烟。一曲不是朝雲暮雨峯。天然秀出玉娥容。當年壁立持身度。惟遣蒼嵐鎖萬重。二曲飛仙安用濟川船。閣寘巖崖閱歲年。遊人不解昇眞法。石室丹書意獨憐。三曲銀浦支機落此巖。巖花朱紫影𣯶𣯶。唱罷金雞仙女去。獨留杼軸傍寒潭。四曲藏修館宇隱屛深。草木含馨道德林。試看仁智堂顔揭。啓佑羣蒙萬古心。五曲仙巖懸瀑注溪灣。䨓雨何年撼石關。平地桃花開萬樹。時人解道武陵閒。六曲巖聲響答落前灘。鷗鷺尋常睡後看。最愛天壺秋夜月。一輪長印石泉寒。七曲世外雲關石鼓開。深深山擁水仍回。佳景當年黃李後。尋眞能有幾人來。八曲烏石源頭勢曠然。霱雲瓊樹滿晴川。從他一線巖間漏。直到蓬壺萬里天。九曲</text>
<title>次明儒藍智武夷書院韻</title>,<text>斯文天意卽斯存。洞闢乾坤不二門。鋪置烟雲泉石窟。統承洙泗洛伊源。三元正氣無今古。萬劫靑山自曉昏。東海遙遙翹首望。拜稽無路誦微言。</text>
<title>讀胡傳春秋</title>,<text>王綱一解紐。周室竟卑弱。聖人寓權衡。袞鉞森與奪。稱天尊正統。辨夏黜强狄。誅意不少假。所以懼亂賊。躚躚二三子。抽筆聖經翼。浮夸徒長薄。艱險不免刻。堂堂胡文定。曠世獨窺測。剔發義理出。斷例此明白。三桓執魯命。殆哉寄生辟。庚氣集風雹。巢禽來鸜鵒。凜凜履霜戒。不啻律令確。自古衰惡運。諒由失微燭。痛讀仍掩卷。眦淚無端滴。</text>
<title>敬次先祖二十景韻</title>,<text>鄴架山房萬軸豐。當年均爲篆雕功。珍重先謨惟道在。且敎潛翫辨私公。書室臺上高山流水琴。臺前䕺桂白雲陰。羲軒邈矣吾安及。歲晏幽懷寄雅音。懷遠臺石澗泠泠貯得池。五峯環翠蘸來宜。緣渠有本能如許。莫遣淤泥壅片時。五峯塘風霜巖畔結根危。偃蹇蒼髯老益奇。剩抱棟梁堅卧壑。秦封不敢累貞姿。五老臺文章五彩羽爲衣。曾向西岐翽翽飛。千仞歸來何處閟。古臺空峙夕陽微。翔鳳臺怳惚仙鄕路不竆。蒼巖萬丈迥臨空。始知白日飛昇法。只在丹砂幻骨中。羽化巖霜骨方如共手旋。戴山餘勢遠擎天。屹立洞門華表似。幾番遼郭返胎仙。鰲柱石凌虛臺勢絶纖埃。特地璇風滿袖來。盡日飄飄遺世立。人間別界是蓬萊。御風臺碧水潭前碧嶂圍。螺鬟無數鏡中奇。互根至理昭呈處。盡日微風不漾漪。山影潭落落干雲虬聳壑。泠泠成韻瑟鳴空。最憐蒼鬱長洲色。不改貞心凍雪中。萬松洲川上蕭然石作扃。一川風月數間亭。蓼花紅落茅檐雨。閒狎沙鷗不出庭。溪亭石面平臨碧水濱。攝衣堪把一竿綸。當年早識盆魚趣。盡日閒看活潑鱗。垂綸石傅巖起作濟川舟。爲是羣生利涉謀。却向空洲終古泛。應緣當日舍仍休。船巖一面桃源水幾回。芳林春色滿汀開。落花且莫乘流去。恐有漁郞逐爾來。花溆銀浦支機欲繡苔。天孫爲復水中裁。昌黎去後雲裳色。涵得空明璧月來。雲錦石穹巖對峙兩山開。上作松壇絶點埃。時有冠童諷詠樂。依然春服舞雩來。雙壁壇峽邨墟落兩三疎。云是靑山昔所居。吾道漸非兕虎野。不妨來作耦耕沮。靑山邨疊碧層丹巧入神。化工揮灑不孤隣。籠紗半壁還多事。眞面春風自媚人。畫圖巖天遊浩盪卧雲仙。歷盡桑田變海年。偶到玆峯端拱立。滿山風物護無騫。拱仙峯山似瑤屛畫列仙。溪爲曲水許觴傳。回環勢阻仍成洞。今古壺中別界天。水回洞</text>
<title>道院校正立齋集。拈一律呈座間。壬辰</title>,<text>一貫堂中載道書。先生今日儼臨如。鸞鳳威儀把拂處。丹書謨訓撞鍾餘。江潭水靜雲光暎。沙岸風和柳意舒。微言亦有霞亭集。努力纖塵共掃除。</text>
<title>道院會阻雪未赴。次會中韻。</title>,<text>儒鐔近鳴頻。江齋霽景新。摳衣名下彥。秉拂法中人。樓靜遣淸夜。壇高屬小春。山潛違盛席。吟望鬢添銀。</text>
<title>山水軒外梅花盛開。拈一絶呈石坡宗兄。癸巳</title>,<text>二月溪山物色寒。新梅先作小堂顔。主翁偏愛瓊葩好。不欲隨兒寓第還。</text>
<title>步出前軒。見梅花已落。悵吟一絶。</title>,<text>梅花落盡主人歸。惆悵山軒獨上時。春光也好年年到。竹杖巡檐願共隨。</text>
<title>春日懷遠臺四言 二首</title>,<text>蒼松落落。淸川滾滾。俯臨幽壑。境落蕭散。下有愚巖。儼臨堅貞。來者有訪。如拜先生。</text>
<title>悼金戚從季璜 磻洙</title>,<text>爾目應難瞑。吾詩豈盡悲。人間終負孝。泉下忍忘慈。雨泣他山暮。風歸故國遲。文房連世業。埋沒舊芳菲。</text>
<title>和呈李季陽 七首</title>,<text>有斐西京雋。詩名動南陬。盛壯擬天衢。晩道林壑幽。隨緣嚶鳥樹。尋勝狎鷺洲。超身闤闠閙。俯視烟花稠。生事一任了。不被俗下憂。少遊長者門。喜讀古人書。子諒一片腔。潑潑春沼魚。閒宵卧竹床。凉月墮階除。名理秘玉鑰。不在竆石渠。燀赫長安道。車馬日相馳。肯將五寸綏。漫向侯門垂。飄飄四三載。木葉如辭枝。因依幸有所。情話亦足怡。頹風漲西塵。晦月莫能照。獨採薇蕨餐。康濟吾身妙。今人誰飮瓢。樂貧傳古調。吾聞河汾子。經濟付琴嘯。但堅山澤志。敢道抱廊廟。我本寡諧者。匏繫此山中。泉石痼一性。烟雲滿兩瞳。遣閒苦無術。簡編寄素衷。晩契有之子。靡日不嚮風。譬彼他山石。攻成玉溫栗。子微戒坐忘。思叔忍詬叱。世間榮辱字。金石破鳴蟋。但無瞑眩藥。何以去斯疾。努力願相將。桑楡免顚跌。悠悠聽蟬罷。秋水正拍岸。角里在底處。云是午臺畔。新詩忽入眼。空山如遇伴。雖有木瓜酬。本非下里讚。何當命羸驂。同榻叙阻歎。</text>
<title>送孫女悵然有作</title>,<text>每謂鞶絲穉。今成禮嫁娘。酉陽好門第。江左舊軒裳。駁馬凌晨動。歸鴻遠道翔。丁寧孝順戒。治室尙無忘。</text>
<title>北邨卽事</title>,<text>淸風鞍馬潁溪濱。爲訪殘年故舊人。浮世難逢開口笑。竆居多値攢眉顰。風催四野黃雲色。天豁羣山白露辰。到處高軒靑眼對。朋情愈覺老來眞。</text>
<title>簡寄黃公弼晬筵</title>,<text>獻壽峯前壽席高。風流淡蕩老巾袍。弧辰斗酒斟黃菊。卦數浮生喜白毛。和翕床琴謠極宿。聯翩彩袖舞蟠桃。堪憐縮地今無術。未共楡陰永夕遨。</text>
<title>謾賦溪邊桐木</title>,<text>萋萋梧桐樹。生長愚溪傍。溪水日夜駛。吼石自宮商。美邨占地好。淸韻勝高岡。哿矣伐琴瑟。薦之淸廟堂。餙以崑圃玉。絃以萊篚桑。一唱神明通。爲用詎不臧。靑黃已見灾。何如不見戕。願得貴塲師。不恨乖中郞。柯葉遂峻茂。雛鳳養珍章。且當秋夜霽。灑落有幽光。從知命物意。寧此不彼强。</text>
<title>簡寄蔡顯如 光禹，宗文 周郁。</title>,<text>古人不可見。惟讀古人書。書中何所言。人道是權輿。內自心術微。外至動容餘。狀得天理眞。萬善指掌如。言之固精密。讀者乃粗疎。菁華但採剝。文句則獵漁。泠泠潁水北。德人不孤居。倦遊芹沼返。名韁付雲虛。守分養恬泊。所樂親蠧魚。潛心對聖贒。端坐整文裾。箇中微奧旨。想應切磨胥。得處在何妙。條理貫終初。自古成德士。皆從經訓畬。雋味如豢悅。契悟如癢梳。愧我口吻騰。不能肚裏儲。友道今淪沒。相與只虛譽。請君勿隨俗。闕失勤攻余。雖余耄荒甚。未死猶勉諸。</text>
<title>雲水樂二章</title>,<text>白雲在巚。淸水流壑。壺中千疊。物外九曲。人無爭競。我自娛樂。雲宜施澤。不自爲時。水固利物。不自爲辭。中有閒者。欣然詠而。</text>
<title>磨鏡</title>,<text>古鏡新磨別有方。旋旋下藥始回光。倘敎積藥空虛面。傍證還添暗暈强。</text>
<title>謾題 三首</title>,<text>澤宮試士遠。歷代重貢擧。棘圍杜囑嚴。封彌秘號拒。國朝用此制。主司謹取與。良材售嵌巖。名珠自海渚。云何中葉來。私逕紛無據。關節與賄賂。揚揚得意去。餘者在山外。何由拔才諝。蓽門槧鉛士。歲晏可哀汝。諫官國之紀。臺閣凜風采。格非補絺繡。糾謬匡鼎鼐。殿虎與骨鯁。不使庶績壞。近來城門開。言者逡巡畏。堂堂白簡職。卑卑冗銜寀。擧爲飢烏噤。還怕仗馬退。庸夫揔發跡。安知引君話。名器倘見重。庶無從政殆。王制重易名。一字表善美。貞惠固其蹟。夷齊卽何義。古人心不苟。慈孫無敢侈。漂淪百代下。粉餙希濫諡。如何節惠典。反作循私議。匪文乃曰文。精靈得無媿。世習日趨卑。末流終至此。縱有兩文宣。萬古惟夫子。</text>
<title>人道詞</title>,<text>日用事物當行理。是謂古今人者道。此道坦坦甚平直。常患蚩蚩不肯蹈。只爲主宰形氣役。望燕歸越靡不到。厚味姸姿始潛涓。盜嫂受金終喧譟。厥初常性本無惡。柰何爾負降衷昊。大抵行身著腳無餘地。全靠禮維義櫓相扶導。譬如一條來往路。臨在千仞坑塹隩。斯須跬步或不謹。殆哉全身直墮倒。無倫惡名瞥然加。馬裾牛襟臭穢冒。有財千鐶何能贖。有水萬斛誰可澡。雖云蠢動且飮食。不如遄死九原早。所以羣哲自修要。一生戰兢至于老。爲報世間懲轍覆前輩。必先審幾毋枉討。</text>
<title>踐形詞</title>,<text>我讀孟氏踐形訓。不踐其形一裸蠢。旣昧人獸所以分。况論平居天則紊。靜循此身洪匀賦。中有方寸至理具。耳目聰明交盡職。手足恭重馴入德。飮食男女大慾存。惟當畏敬淸心源。心源瑩然復其淸。頭圓趾方眞成形。任他情竇恣肆者。最靈之名徒虛假。盍從大軆先恪愼。踐得衆形人道準。</text>
<title>道院卽事</title>,<text>平朝徙倚靜虛樓。江淨沙明八月秋。默契濂翁千古旨。澹然無物到心頭。</text>
<title>平昌倅柳君載可 後官至左議政號洛坡。 以其先集請余一閱。柳穉獻 抃春，趙穉夢 述周 又書要卒事。拈韻賦示同座。八首</title>,<text>江翁棲隱宅。十日對遺書。如復覩威鳳。纔能辨魯魚。寒花秋序晩。短髮老懷餘。幸與同心子。整束瀅冲裾。嘉君鳧舃住。邀我整先書。譜古治馴雉。官貧食繼魚。方謀傳世久。誰了掃塵餘。珍重公私事。丁寧更執裾。公門期會在。朱墨惱人書。東峽催征馬。南雲拂佩魚。法言當有據。世道柰無餘。分手前期杳。情衰淚濕裾。右贈載可靑眼相逢處。徵君滿篋書。幾年叫侶鴈。今日勝餐魚。覈字編摩始。傷時笑語餘。先知嘉惠賴。隆耋得聯裾。右贈穉夢塵世君虛老。徒儲腹裏書。違時常伏驥。當夜不眠魚。江舍開蒙際。湖塋憶遠餘。生涯惟澹拙。終歲兩垂裾。右贈英叔握手叙悲古。從春不盡書。羸形哀晝燭。縗服若臯魚。福履當頭在。神天悔禍餘。悽然望荒隴。沾灑老荷裾。右贈希萬圜圚江津上。爐薰讀古書。思兄時羨鴈。行樂自知魚。鉛槧塲屋倦。瓊佩月花餘。侯門休道熱。羞向曳長裾。右贈明叔後進翹材最。先謨抱聖書。珍章南穴鳳。變化北溟魚。祛習淵冰在。持身律度餘。待他經術富。玉佩響衣裾。右贈叔斌</text>
<title>送吳子厚 重鎭 還寓庄</title>,<text>殘年此別意如何。竹樹依依嶺路賖。鬢髮垂銀君亦老。泥沙沉玉世堪嗟。天寒西塞孤鴻羽。酒盡東籬晩菊花。聞說丹丘仙藥鍊。可令瘦骨服靈砂。</text>
<title>至誠吟</title>,<text>至誠天道浩無涯。化物流行妙若何。樂意相關禽對語。生香不斷樹交花。深淵戰戰身遑怠。終日乾乾志毋邪。示我丁寧思聖訓。先從明善戒毫差。</text>
<title>水回洞遊賞 並序</title>,<text>水回洞爲九曲之最勝處。是年三月。愚院洞主蔡上舍宗文，齋員趙友德一，三從述之。旣釋菜。遊興齊發。石坡兄肩輿。諸老及而鷹叩角。羣少步屣。沿溪指點。領略諸勝。行至拱仙峯下。命野人布茵席列坐焉。時風日淸美。活水流轉。草莖木芽軟軟點綴於左右蒼壁間。水渚巖罅躑躅爛開。朵朵垂紫。儘奇景也。已而午雞啁哳。院人烹狗炊黍而供之。噫晦翁以春三秋九。遊陟武夷。暢其靈襟。余之遊玆。每在楓菊錦繡之節。今見野芳幽香。生意藹然。不啻較勝。則雖無二樂之趣。略知造化流行之妙。專在於品彙發榮之中。故程伯子萬物靜觀皆自得。四時佳興與人同之句。遂諷詠之不已。更和近軆。聊呈座上。同人選勝足風流。春服聯翩水西洲。削壁丹靑濃老眼。曲灘琴筑滌幽愁。眠分細草留黃犢。坐占晴沙狎白鷗。惆悵仙區要後約。好乘春色幾回遊。</text>
<title>溪邊花石</title>,<text>照水丹霞特地驚。諦看花發石頭明。剛憐物性堪辛苦。盤礴成根瀾漫榮。</text>
<title>季夏夜坐。聞蟲鳴感賦。三首</title>,<text>困暑耽玄景。披衣夜坐幽。喞喞動蟲語。氣序已占秋。微物雖知時。天機不自由。殷殷銅環轉。戛戛繅車周。籬根與階側。唱和如相酬。夜深不暫止。問爾孰使不。信矣商律鳴。可以人不侔。我本昏怠士。不及嬾婦愁。沉吟因口占。心事更悠悠。我跡混漁樵。守分谿谷幽。短髮將禿盡。蕭然一世秋。枉過少壯歲。浮泛不知由。及此楡景殘。願言慕孔周。拳拳嘉惠訓。草草視閒酬。所以日究下。焉得上達不。反鑑索照似。作飯炊沙侔。關鎖千里邃。日暮道遠愁。宮墻空入望。於乎自古悠。天道在人軆。流行無顯幽。存仁靄生春。制義凜殺秋。何必求諸遠。均吾一性由。始知動靜常。通貫事物周。處世別無法。隨分各有酬。憐爾童觀人。未見天人不。寶玉不自貴。甘與麤石侔。門外險瞿塘。風波使人愁。不如守吾玄。採薇寄興悠。</text>
<title>翫易有感</title>,<text>中虛中實坎离形。心畫包含敬與誠。喫緊功程惟在此。鬼神傍質上天明。己私難克道離躳。實學綜要翫易中。山澤風䨓明著象。逐旋受用始收功。</text>
<title>觀物吟</title>,<text>品物流形滿兩間。大原分合衆論紛。朝來忽見庭前樹。萬葉千枝本一根。</text>
<title>趙君猷卿 佐榮 滯雨院中。未得與晤。悵成一絶。</title>,<text>關人山雨太無端。悵望聲光咫尺間。白露蒼葭終日詠。溯洄秋水幾番還。</text>
<title>角里翁晩而流落鄕曲。以詩自况。示余要評。遂步讀易韻三絶。</title>,<text>畫前元有易。盈虛翫至理。本義緣文覓。安得問朱氏。中男自解耕。小女方臨織。天授不大聲。妙處無從識。連山際治水。歸藏在殷湯。扶陽爲君子。偕之周道蕩。</text>
<title>聞雞</title>,<text>老人無眠冬夜永。牕近雞塒待雞鳴。俄然搏翼聲喔喔。爽如紅日東方明。天君孶孶何所向。是處分却善利程。舜蹠一判天淵隔。謹獨須審其幾萌。偉哉聖哲知幾早。遂至意誠齊治平。嗟余亦受皇降衷。晩始有爲晨雞聽。聽來雞號且未了。默念平生度顚冥。及此桑楡頹景沉。矢詩尙冀補劓黥。</text>
<title>而鷹從 象璜 贈烏竹杖。拈筆謝之。</title>,<text>何處淇園千畞林。揀出玄圃一枚玉。內堅風霜不改節。外凝絅錦闇然色。全軆貞剛保厥美。不待刻銘比贒德。吾弟慇懃俾余杖。視履安地審傾仄。紫藤丹藜那足貴。取義莫如此烏竹。臨水看雲無限處。動靜隨時一柯則。扶策微軀傴僂乃餘事。感君嘉惠多於百朋錫。</text>
<title>大行王因山識哀 乙未</title>,<text>北望交州路半千。寢園哀淚徹竆泉。渚虹固應河淸運。喬舃飜遺地坼年。誰負冲王肆覲岳。我思宗社若臨淵。古來祈永諴民在。仰恃慈宮邁宋宣。</text>
<title>白菊</title>,<text>風霜時節吐芳華。但欠黃中正色嘉。主翁淡素君知否。庭實還宜皎皎花。</text>
<title>酬姜君芸甫 稷</title>,<text>有本南川水。無心甲嶂雲。端居何所養。君子貴多文。</text>
<title>自况</title>,<text>衡門寥落任棲遲。羞向竆廬歎數奇。調度飯蔬兼水飮。興居鹿走與猿飛。一身閒界康無太。萬事塵寰貴不歸。澹泊居然僧有髮。娛心何物入於思。</text>
<title>宗父立齋先生文集刊役日。拈賦集中韻。</title>,<text>當年箱帙貯巖關。夫子修辭自少閒。萬理礱磨留妙契。一番梳洗露眞顔。自憐桑海心衡乏。多賴華山眼月還。繡棗擬同天壤弊。何時文運賁人寰。勘定惟存大軆關。詞瀾浩汗亦歸閒。毫末四七嚴朱陸。炙嗜三千樂孔顔。聊寓西林摧木感。可徵南士飮河還。斯文日漸荊榛委。遺鐸誰將警宇寰。</text>
<title>題耕釣軒帖 並小序</title>,<text>昔我宣廟書扇詩。有秋水和烟釣。春田帶雨耕之句。李公景巖以其自合於田野之居。畫爲一帖。求詩於諸名勝。鋪張其事。噫今余貧士也。况其所居。臨溪而俯野。烟釣雨耕。實獲乎御扇詩中之景致。遂以耕釣名其軒。自題蕪詞。以寓其趣云。溪庄烟雨裏。庤鎛更緡絲。澤澤緣桑畔。垂垂倚荻磯。隨風濃一抹。終日細潛滋。倦罷仍簑笠。鄰狵怪吠疑。</text>
<title>二月初十日。夢得數句。翼朝足成以自遣。</title>,<text>高枕楡陰午夢凉。興來時搏讀書床。不知山外風塵滿。只覺壺中日月長。四句夢作 葉落花開俱造化。鷺眠魚戲各潛翔。區區莫恨吾生晩。自有閒居立命方。</text>
<title>感旱二首</title>,<text>仲夏年年每旱暘。天心於此豈尋常。歲月居然緱嶺遠。健陵松柏已蒼蒼。隆園諱日是明朝。宗祝惟依式禮昭。七日居齋當日慕。史臣誰得木天描。</text>
<title>金谷識感 以下東遊紀行</title>,<text>南野先生宅。荒凉只舊閭。三龕輪報祀。六尺抱遺書。桑海無從淚。松川暫下驢。親朋僑寓近。投宿老懷攄。</text>
<title>靑巖亭 用退陶韻</title>,<text>移屧虹橋已震衷。纔登畫閣怳憑空。有名薖軸靖陵際。無右樓臺大嶺中。環壁林塘涵道氣。籠紗雲漢樹儒風。平生此日眺吟處。奇景渾忘夕照竆。</text>
<title>三溪書院</title>,<text>天祝龍蛇守死贒。遺風畏壘憶當年。放海三溪流日夜。眞工遠遡近思篇。</text>
<title>石泉亭</title>,<text>步步靑霞小洞幽。秋風客上水明樓。松杉漏日丹靑活。泉石鳴璆徵羽稠。千古羲文閒讀罷。百年筇屨剩芬收。主人欵曲遂同宿。淸夢猶從勝處搜。</text>
<title>溪上故宅</title>,<text>宣城山水淸且秀。海東夫子此鍾毓。夫子去後三百年。禮樂文物傳遺宅。問誰扁榜六字大。要使周行過者式。白首殘生抱宿願。駐馬遲回不能適。闕里考亭今始睹。想象衡斗與泰嶽。路傍巨廈豈惟此。只爲吾師播芬馥。墻廡枵然寂無人。主人時繫密城祿。爲謝主人不如歸。淸晝棐几遺書讀。</text>
<title>陶山書院</title>,<text>陶山高仰抱遺篇。尙德祠前始拜虔。皜皜秋陽江漢像。猗猗蘭操杏壇絃。潭臺雲物淸芬剩。齋閣圖書妙契傳。却歎聲流蠻海至。雕題尊道尙能天。</text>
<title>馬上望仙夢臺</title>,<text>寒樓一枕夢遊仙。縹緲高臺俯巨川。惆悵征鞭遙指點。古人秋水隔娟娟。</text>
<title>有懷靑巖亭。重步退陶韻。</title>,<text>冲翁大節激人衷。遺閣穹然迥出空。正氣不磨霆震後。精靈應在畫圖中。荷生碧沼傳馨聞。松老奇巖送晩風。最是兩間同弊物。退詩眉筆耀無竆。</text>
<title>山居五章 戊戌</title>,<text>適來人寰。送老山樊。境似太古。跡涉逸民。粥飯朝暮。衣褐寒暑。非尙儉德。但愜拙計。案有圖書。園有花藥。起居無時。適情寓目。萬壑雲嵐。一溪鷗鷺。優哉悠哉。聊以朝暮。誰毁誰譽。何是何非。象在无咎。吉人與歸。</text>
<title>賀芝園宅重牢宴</title>,<text>𤅀洲大嶽兩鍾靈。星戶相逢六十齡。花燭一依當日禮。鳳儀猶帶少時形。盈庭蘭玉津津慶。奠幣玄黃拍拍馨。瑞旭方暄紅巹席。也應炙背獻天扃。</text>
<title>敬次老先生四時吟</title>,<text>睡起東牕瑞旭明。天機庭樹聽禽鳴。前宵好雨知時下。芳綠郊原次第生。春○朝午天雲淡日華遲。水㬉前溪始振衣。花柳紛披行樂處。會心千古詠而歸。晝活計山居獨採薇。一瓢猶幸免恒飢。畦丁趁夕驅牛至。農務方春節莫違。暮隨時宴息首宜東。檐月庭花興不竆。只怕惱人春睡夢。無端淪海復升空。夜夜氣猶存暑氣淸。前山雨過更新靑。莫道醍醐能爽口。洗心何似誦箴銘。夏○朝中天如沸火輪明。企渴淸飈爽泛楹。最憐睡意矇矓際。忽得黃鸝砭耳聲。晝支離敲赩在西山。鳥帶斜陽呿口還。一任披衣頹卧地。泉聲入暮斗潺潺。暮池臺暑退月華明。竹露松颸夜轉淸。竟日惱炎羣動息。依林宿鳥亦無聲。夜曉牕虛納肅凉風。醫得心煩太爽胷。何人但恨形骸悴。義氣崢嶸感此翁。秋○朝氛埃淨盡隼鷹豪。名節相傳落帽高。東籬黃菊無今古。晉代淸風獨慕陶。晝夕陽紅葉媚人娛。錦繡千林入畫圖。天意飜慳文著甚。故敎暝色忽成無。暮哀鴈叫霜一氣淸。漢津如練五更明。四壁寒蛩添喞喞。能令志士警沉冥。夜侵曉六花飛滿空。瓊林琪樹影叢叢。不掃終朝仍卧榻。袁生流涕感吾衷。冬○朝畏寒潛伏斷新營。爐几燒香鍊魄形。始檢胷中萌底念。明朝云是一陽迎。晝急景飛湍忽落西。依人禽鳥亦歸棲。如何歧路棲遑客。不辨陂平到老迷。暮洗濯塵襟雪月光。壁燈添繼度宵長。堪嗟蔑裂三餘業。虛嚲竆廬兩鬢霜。夜</text>
<title>宗姪億一 民秀 筮仕。喜拈一絶。</title>,<text>高卧蒼山百匝中。薦書緣底此時公。從來草逕要津遠。賴得前人啓佑功。</text>
<title>衰病吟</title>,<text>雪釣雲耕六十年。儒門常業抱陳編。千重關鎖終難覷。衰病精神漭墮烟。</text>
<title>寓懷八詠 並小序</title>,<text>蕭然庭戺之間。無有一卉。而乃以蓮蘭梧柳梅竹松菊等八物。發諸吟詠。以寓閒中之趣。得無近於道家所謂想無成有之病歟。夫物之待境而樂者。非樂之至者也。世之與余而同此樂者。當知之矣。亭亭淤泥中。鮮鮮菡萏色。所以比君子。濂翁愛其德。蓮。 猗猗在空谷。終年抱幽馥。一違玉佩餙。沉歎困荊棘。蘭。 萋萋削玉葉。挺挺斲琴材。幸爾天植全。淸夜得月來。梧。 濯濯春先得。絲絲風自颺。始知殷師種。亶合邵院爽。柳。 皎皎發孤楂。淸豔月中鞱。千載遭李杜。何須怨離騷。梅。 靑靑不改葉。玉影蘸淸淇。似贒非偶題。追學美在詩。竹。 鬱鬱冬嶺色。歲寒含晩翠。一見夫子賞。嬴封不能累。松。 燦燦黃金蘂。中含傲霜姿。淵明世已遠。寒香愛者誰。菊。</text>
<title>績燈</title>,<text>隔林隱隱數燈明。恰到山牕夜五更。一月能添三五日。早眠還媿老書生。</text>
<title>酬黃進懋 源善</title>,<text>別來時序歲將寒。靑眼瓊琚一幅看。共賞差池寒水月。同心契北山蘭。淵冰懔惕丹書在。木澗生涯素履安。莫把浮名謾說我。此身甘卧水雲寬。</text>
<title>悔吟</title>,<text>功夫易間斷。義理難推尋。晦翁尙憂此。况余駑下襟。少小浪失學。晩暮抱悔心。古人有衛武。九十猶箴儆。矢以盖棺已。殘燭中夜炳。道岸雖云峻。階級非限聖。指南在遺書。一敬表裏正。至哉操則存。箇裏收效永。嗚呼隨處畏。赫然帝明命。</text>
<title>春警</title>,<text>聞說靑皇大德臨。煦噓萬品發榮心。朝來點檢胷中事。萌蘖仁端夜氣深。</text>
<title>道院講會。次洞主韻。</title>,<text>吾邦敎學在權輿。一貫堂中答問徐。世道憂深洪水患。聖言明倂日星書。雩壇木晦霜淸後。江岸船浮水到初。兩膝虛堂羣彥拜。此心難紓不寧餘。</text>
<title>次金友 載恒 輿字韻</title>,<text>儒人求食異輪輿。隨分生涯採藿徐。怪鳥頻來山下屋。澹雲常近案頭書。淸寒緣業還無慾。整飭威儀本有初。何日摻裾輸肺腑。丁丁吟罷悵有餘。</text>
<title>山水軒設酌。謹次丁卯壽席韻。呈石坡宗兄。</title>,<text>偕老康寧七十年。兒孫齊祝海籌延。先生夙許形神旺。此世爭稱福履全。萬斛川流隨氣至。一輪恒月照家偏。試看天道栽培處。俾戩吾兄豈偶然。</text>
<title>堤上李友伯永以七十翁。爲見石坡宗兄。踰嶺惠然。誠奇矣。鼎坐打話。吟呈一律。</title>,<text>湖雲嶺樹路茫茫。卬友重來二十霜。顔髮全衰俱耋老。生涯各保舊邨庄。書籤嬾遣光陰迅。藥窠閒謀視聽康。浮世桑瀾經幾劫。一樽相對感存亡。</text>
<title>外先集活字印出後。感賦一律。呈姜錫汝 胤永 座下。並小序</title>,<text>粤我舅氏。營印兩集。齎恨而歸。錫汝以門老。命幹其事。積十年始克擧之。余以忌梗。纔得監印數張。錫汝賢勞四朔。卒以告功。忠信之力也。斯世可易得哉。巾箱虹氣上摩霄。印頒行當歷世遙。字字精神棊布局。翩翩墨漬像傳綃。竆繙疊楮靑燈耿。細數貫珠白日消。爲報泉途終始管。若人誠力等倫超。</text>
<title>賞春二絶</title>,<text>暇日登高發興新。天機物物靜觀眞。老去東風容與意。偸閒還似少年人。自喜春來景物新。林居風致小玄眞。收拾芳菲輸肺腑。一山佳處屬幽人。</text>
<title>山樓賞桃</title>,<text>一蔕糚千葉。纖穠壓萬花。也羞荒辟戲。澹寂立山家。</text>
<title>偶吟</title>,<text>流年已到古來稀。澹坐空齋白日移。野粟紛飛黃雀飽。溪潭深卧老龍飢。輕雲在峀機還靜。瘦竹臨風節更奇。莫道塵寰前聖遠。循循箴訓卷中垂。</text>
<title>河回紀賞 九首</title>,<text>萬劫衝波力障牢。天然砥柱聳河高。先公氣象今如見。寓號當年警俗滔。立巖門欄宏闊大江湄。十六風光管一楣。養得眞心由寡慾。扁題留作後人䂓。養眞堂先生故宅肯堂新。鳳穴常看羽彩珍。事業寧論彜訓外。踐行今日小心寅。忠孝堂松墩沙堰輔成基。蒼壁澄潭又獻奇。當日塤篪無限樂。淵冰旨訣定論微。賓淵精舍考槃眞趣卷懷時。遠志山光近入楣。依舊繭袍高卧處。蒼波白鳥是心期。遠志精舍邨庄烟火等城闉。高閣芳菲萬樹春。爲是同居元有本。揭虔追報協周親。花樹堂背負崇岡面巨川。明宮於侐鎖雲烟。百世遺風尊尙地。心香一炷拜三贒。花川書院徙倚名亭景物奇。危欄平入畫圖圍。江波渺渺玻瓈瀅。巖壁層層錦障垂。芬躅百年公去後。澹雲初月客來時。湖門大筆幽光闡。三復高山仰止詩。謙庵亭臨江小築賸遺芬。棲息當年道所存。斷壁雲晴魚鳥契。寒潭月照洛河源。靈襟想象凌波石。寶畫摩挲看竹門。曠世幽齋偏有感。幾番吾祖坐春溫。玉淵亭</text>
<title>吳友 重鎭 贈余一律。遂和呈。</title>,<text>肯將布博羨珩琚。時勢潛虬勿用攎。白髮風埃緣底事。丹陽山水屬幽居。吟成嶺月盈新軸。咬罷園蔬味古書。寥落滄洲相遇晩。百年吾道付欷歔。</text>
<title>存愛院饋魚。感題一絶。癸卯</title>,<text>年光迭送到稀齡。藥院餘䂓致海腥。數世吾身今始見。不禁風樹早孤情。</text>
<title>和李友允實 秉樺</title>,<text>茅廬江曲下帷深。尙友前經寓素心。水竹淸緣天實假。芝蘭幽馥世誰尋。殘瓢不改玄中趣。寶鑑要虛物外襟。遙想閒居明月夜。悄然獨抱玉溪琴。</text>
<title>至日吟</title>,<text>地底潛䨓動一陽。妙含羣品育洋洋。關門淨掃胷中滓。從此仁端護得強。</text>
<title>金君世輔以所居題詠示余。次韻却寄。</title>,<text>尼山一壑好藏修。蕭灑茅齋勝畫舟。朗月淸宵迎戶外。白雲終日在檐頭。鷦巢自足烟嵐景。鷗夢惟閒蘆荻洲。偃仰平生陶令愛。也應塵念此中休。</text>
<title>讀黃州兩程祠記。感而有作。</title>,<text>昔在大猷世。道學爲元氣。嘉言不野伏。朝廷相讓位。降及世衰微。宵王以邪指。叔子遭編管。晦翁滯禁僞。幸惟此理強。白日終不昧。卓卓鸞鳳羣。泯泯孤鼠輩。整襟誦遺烈。千載發一慨。</text>
<title>簡寄申中立 允模</title>,<text>殘年嬾廢一書床。散步時時水石庄。詩話無誰孤月白。朋情耐久萬山蒼。古人何樂忘飢飽。老我於心檢在亡。最憐湖峽同聲處。雲樹重遮歲色長。</text>
<title>黃山丞穉拱 象樞 造送筆筒。別無所儲。戲賦古軆却寄。</title>,<text>洛陽才子侈文房。玄圭瑞繭端溪石。座右靑紅錭鏤筒。亂揷免鼠健如槊。文思瀵涌得意處。四美畢具玲瓏色。自笑巖居老學究。惡楮澹掃雞毛禿。空聞玄晏金銀管。况謀拔尤中山族。晩不中書仍投地。好事誰人塚一掬。丞弟不諒文竆甚。筆筒造寄黃岡竹。天然本質任淳素。長短錯出如筍束。武夫之勇士鞘。良弓寶釰宜其匣。我無弗聿今安用。塵垢几案惟相得。物理三隅還有感。可笑空空是全朴。爲報慇懃持贈意。駉野無邪在爾愨。虛中故無邪。</text>
<title>生朝識感 二首</title>,<text>父母晩生我。頂毛覆載仁。琉璃常畏物。樗櫟不期身。每値寢床日。空爲泣蓼人。何由圖報得。頹景自紛繽。虛廓人間世。劬勞墮地辰。身餘襁褓喜。年往昊天顰。髧角飜成禿。慈縫杳付塵。立揚乖自棄。終與不才倫。</text>
<title>先集重刊日。拈集中韻以賦其事。</title>,<text>退集厓書刻已重。斯文大器一新中。淵源正脈惟吾祖。啓佑羣蒙是孰功。心法宏䂓治法在。文章瑞錦漢章通。臨篇復起高山仰。千古相傳箭中紅。</text>
<title>次而鷹從韻</title>,<text>先書曾荷袞褒光。曠世淸飈穆如長。心學再傳陶老訣。法門優入晦翁墻。只緣版久刓無數。逐致丌尊讀莫詳。幾載經營新印得。壽傳纔可牖竆鄕。</text>
<title>申戚姪龍求來示其大人甲日所作要和。遂步呈。</title>,<text>眼看蓂春宇內回。晬盤在甲辰三月。故用唐堯事。 平生一任化翁裁。吟鞭只拾奚囊物。指寓著詩料嘯傲送舊而言。 理鍤非緣阮道哀。指隨分課農。未賞曠達而言。 蒼柏枝樛巢病鶴。良材堪用。而虛老空谷故云。 墨泉流咽瀉荒臺。亡琴叩盆。閱盡悲凉故云。 衰齡矍鑠知攸好。晩來尋健。以恬養而然。故攸好云。 壽酒閒傾兩兩盃。四子無恙。享其洗淟。寧非福耶。</text>
<title>謹次外先祖笑庵公遊賞福泉寺韻 並序</title>,<text>寺在湖嶺之交俗離之山。嘉靖丙寅間。外先祖笑庵公按湖節。伯氏貞靖公按嶺節。因秋廵宣。相會于此。而有旂帶誤換之謔。篪唱塤和。詩篇尙傳。甚盛事也。後三百餘年甲辰。聞孫時永以湖西伯。書速嶺外族親。共尋先躅。因爲花樹會於福泉寺。亦盛事也。戚孫姜稷示先韻要次。余以笑庵外裔。不能無感慨之懷。忘陋步成。怡怡兩路伯。同賞俗離秋。無數尋眞屐。誰聯玉節遊。</text>
<title>洗心臺偶吟</title>,<text>小臺超忽直臨溪。花木芬芳繞兩隄。潑潑天機同物我。夕陽魚躍試高低。</text>
<title>山水軒重牢宴。四言賀詩。並序</title>,<text>回巹之禮。禮文無著。而東俗遇昏年。則爲子孫者具衣衾設樽俎。略倣昏禮而慶之。亦彜情之不容已者也。前歲甲辰之二月某干。卽我元兄前寢郞石坡翁曁大嫂恭人李氏回巹之日。而外內筋力。八耋強健。子若孫曾。兟兟滿庭。一門及知舊。皆以稀世之慶。望其指日賁餙者切矣。不幸適有服縗大慽。慶事遂寢。至乙巳五月。衆子民衷等追擧之。是乃伯之遺意也。余在從祖兄弟之親。自跨竹嬉戲。迄今老白首。元兄是依。不可無讚賀於是慶。遂撥昏強叙之曰。吾鄭自御史公以來。上下十七八世。未有壽而偕老。惟我立齋先生享七十有九齡。而抱簷溜之感已有年。則今元兄與嫂氏。無恙俱存。以至同牢之甲者。固先代所無之慶。但未能稱慶於當年。退而行之於今日者。雖甚缺界。然竊念天之所以降永年錫胡福於元兄者。不惟祖先積累之致。兄之平居秉心。忠厚寬平。深得攸好德之旨。則從今以往。百歲在前。而子孫爲職於眼前者。足以供滋况也。世間氣數之柰何不下者。一付之忘域。履順葆和。且進壽斝之物而已。惟弟不佞。亦以親愛之意。助發懽慶。拈周南桃夭之章。使侍兒歌之。又摭其實際而矢之詩。其詩曰。君子凝重。夫人淑愼。兩美允合。壽籌偕峻。尸我宗事。家道登坦。何彼造物。便忌圓滿。星戶詠粲。虛度前歲。懇懇諸子。追擧巹禮。欲無勞動。略其拜儀。依舊對座。浮世所稀。南山鬱鬱。南極煌煌。猗玆令德。壽考無彊。高軒深閫。以燕以庥。嘉爾後昆。式承慶流。</text>
<title>哭舅氏 五首</title>,<text>惻惻鉢阡會。忽忽在秋菊。誰知此一別。因成千古隔。公貌近瘦墨。我心履冰薄。超超南厓翁。驛樹迷川陸。堂夭復慽慽。無暇討信息。有客傳公病。厥明催叩角。我行纔及到。公病已臯復。慟哭復慟哭。紙閣護屍閉。撥衾見顔色。安聞一語惠。享齡雖近稀。情境殆夭逝。婉婉冲弱子。四廟爾主祭。季女涓穀朝。甲兒纔七歲。且無緦功親。相求原隰際。一門聚送終。二君 能仁可初 最勞勩。慟哭復慟哭。冬月爲昏曀。我聞上天仁。惟善福之昌。前聖豈余欺。驗公乃反常。澹澹古井心。風瀾自不揚。融融醇酒味。陽和飮人長。與物本無競。恢恢山藪藏。制行則有恒。坦坦履道康。遠跡名勢門。絶意得失塲。無僞赤子度。有斐古人章。鬱然忠厚德。令聞在一方。猗此仁善積。胡不膺百祥。仰首我號呼。九萬但蒼蒼。四日僅就木。萬事盡成虛。瓦盆弔梅兄。棐几泣先書。淸韻自玆絶。奴隷亦欷歔。文章傳有數。營梓費居諸。媿我非宅相。何以楊惲如。河隴隔千里。強宗欲占餘。哀憲力安防。鬼責或使沮。基業更無定。萍水繞荒廬。舅甥人孰無。公我兼知己。機心兩相忘。微事入顧指。有過輒垂警。有急爲出臂。依倚及此暮。大誼相守死。柰何屬纊前。未能床笫侍。但執遺札泣。餘生安得此。公於病中。手書付市人。中滯晩到。旣殯而歸。始得見。 源源四十年。俛仰昨日似。瓊琚與玉佩。璨然尙我笥。叢叢赫蹄束。行草皆手字。對牕閱未竟。五內如剉薙。珍重復藏弆。寓慕惟在是。兀然七尺身。宇宙廓無恃。</text>
<title>海纍云亡。心常惻惻。見其遷謫時舟次南浦韻。哀而有次。並小序</title>,<text>嗚呼蘂郭翁。淸節士也。年七十五。以臺憲抗疏觸忌。至於杖落枯脛。身竄海島。爲國捐生。雖素所蓄積。而適中其媢嫉者之心矣。余以嶺外晩契。忽聞是報。不覺愕然起立。遠無以往別謫行。爲之貽書致慨。書未及達。公已謝世於島中。公之孤扶櫬而返。塟諸先隴。嗚呼。天道人事。於是焉極矣。臨風釀涕。久而未已。近自墨井。得覽公謫行時南浦一律。素患行患之操。令人可敬。而反復吟諷。悲憐之懷。尤新矣。遂次其韻。演成七疊。送展於靈几之下。以代古人漬緜之爲。公之精爽有不昧者。尙或監之否耶。嗚呼已而。嗚呼已而。排雲直氣古元城。萬死孤臣泣玦程。龍墮都緣潛德用。鳳衰誰識向陽鳴。一生恬養心源瑩。千里羈懷志語精。金骨忽然收海瘴。始知天實命斯行。名韁咫尺防如城。淸素持身篤實程。勵我安貧依澗飮。恥他尋臭到鍾鳴。治心藥石贒箴訓。悅口豢蒭聖蘊精。好是謙謙君子德。不居邃學兩輪行。魂夢中宵到蘂城。覺來還是接天程。偶因白鴈傳書問。空羨黃鸝喚友鳴。大嶺重遮俱晩暮。點犀相照但神精。于今俛仰芳塵暗。追憶風姿步月行。竆山何處築佳城。草樹應枯孝子程。尙寐無訛當日事。抱寃惟待仰天鳴。巾箱馥馥吟哦氣。庭戶依依陟降精。無計殯門相握慟。虞詞緘淚替身行。</text>
<title>木齋洪先生遷塟時挽詞</title>,<text>少讀先生書。高仰先生志。堂堂抱直道。事來惟義比。棘棘不阿世。確哉貞金矢。所以崱屴徒。無端生媢忌。不容居不陋。羯俗馴化理。攀轅當日路。潮祠入民淚。屠維天降割。邦禮紊橫議。黨誤涉不敬。先生執微旨。金秤孰同心。孔巖扶大紀。時義在遯野。草示排雲士。筆鉞恐觸禍。勁氣輒笑喟。正論久乃伸。初服淹廢起。登崇最紫峯。㫌招曁夫子。云何不少須。朝野失重倚。雋望玉署長。哀贈只表隧。恭惟先生世。文獻自虛白。父子俱善道。節義貫金石。濯濯無住翁。直聲諫垣赫。先生爲胤子。衆美濟式穀。嶷嶷間氣姿。聰睿藉丱角。理先氣後問。吾祖許奇特。浸涵六經訓。言動由䂓矱。敬義獨覩原。行藏盡學力。斂却經濟手。東史閒筆削。彙麗且幷例。班軌煥木塾。兩家接鄕井。不待臨門好。珍重孔李契。先公最尊道。有儼山黌享。巖茅議竟蹈。矧又講院祖。道義與至老。竹逕蕭散趣。唱醻發興浩。撰蹟羣輔日。點竄爛手草。光氣尙滿篋。後人奉爲寶。</text>
<title>樊巖蔡相公遷塟時挽詞</title>,<text>山南詠罷袞衣詩。尙憶匀衡造化錘。庇濟宏䂓同馬范。文章遺範繼龍眉。浮雲萬變靑山靜。化日重明紫誥垂。聞說隴阡移卜兆。公私不盡昔年悲。</text>
<title>默軒李公 萬運 挽</title>,<text>赫承潭老緖。淸卧洛江廬。臺選健陵詔。籤珍武屹書。風姿梅的皪。心鏡井恬虛。大耋奄觀化。淚沾後輩裾。</text>
<title>江皋柳公 尋春 挽</title>,<text>此老兼三達。吾邦重嶺陲。淵源家學在。名行聖朝知。世溷飜憂道。江淸足樂飢。云何冰稼報。政是鳳藏時。雅想存幽壑。眞功凜薄冰。端嚴冠佩笏。寤寐退朱曾。四軆甘從令。寸心默自澄。乾乾今也已。儒學更安徵。丙子山頹後。先生標士林。臨黌行飮禮。秉拂講傳心。風雨巋靈殿。弦歌自古琴。那知天不憗。獨立涕空淫。</text>
<title>誠齋南公 漢皜 挽</title>,<text>府柏蕭森院漏丁。宜春家世赫承名。孤山孝義尤珍重。肧得醇儒是弟兄。公於損齋先生。爲從祖兄弟。先師門下首先登。名理醇醇默坐承。一片溪潭秋月色。至今猶帶兩虛澄。一自山頹屬望深。狂瀾橫潰又如今。尋常只爲斯文祝。南極星光杜曲臨。</text>
<title>葛川金公 煕周 挽</title>,<text>宏厚風容質愨心。卿班聲績雋望臨。湖門奧學薰陶早。奎閣恩評福澤深。歸樂琴書槃澗谷。會文黌社管儒林。韓荊一識浮生事。塵篋空悲滿幅音。</text>
<title>芝園姜公 世綸 挽</title>,<text>鸞翔鳳翥晉恩庭。絶代風容削玉成。已自英年懷抱器。暗中摸索早蜚英。三千大對健陵朝。菊老親孫令聞昭。奎閣爐錘陶鑄日。自天恩奬最同僚。平居內行篤天倫。雍穆家庭孝悌仁。白首猶爲孺子泣。每懷明發僾然眞。機雲聲價振南鄕。朝紙齊肩兩玉堂。歷歷鋪張幽竁志。坡翁眞活潁濱章。周旋軒几自童年。到老人情眷契偏。社席山房隨處樂。俚音猶許石鼎聯。先輩奎華擅白門。慕弦遺集表章勤。巾箱蠧帙終垂世。舅氏分明感九原。枵然鄕黨老成無。寂寞商顔一抹孤。後死人間多少恨。臨風哀送淚沾鬚。</text>
<title>豐安君柳公 相祚 挽</title>,<text>山南卿月百年來。有隕三朝地望巍。坐處沉凝名世器。用時遅重老成材。恬貞哲性高風襲。忠孝先謨厚德栽。鶴去龍亡相繼忽。江湖寂寞淺深哀。布衣心事宰摳身。談笑東華不受塵。仙景名亭天放趣。春容晦木內腴袖。槎還異國稱專對。畫入耆司驗壽仁。歎息滄洲寥落日。竆山何處送靈輴。</text>
<title>林下李公 敬儒 挽</title>,<text>靈芝威鳳物中祥。君子風容儼一方。山斗家聲芹博息。箕裘詞格漢隋唐。角巾人說仙舟老。尺疏名傳高寢郞。障柱忽摧瀾倒日。儒林氣色却凄凉。殘港猶知望海奔。片心無日不林園。金蘭五世看遺帖。樽俎三賓藉法門。洞邃滄洲扶道感。鍾淸興國奉言勤。如何在巳今年運。寂寞龍壇淚灑紛。</text>
<title>川齋李公 學培 挽</title>,<text>吾邦文獻誦愚蒼。盛際宣仁滿國光。道氣同心當日契。至今晴月碧潭央。溫雅天資愷悌儀。少年休譽是家宜。所守端然尊足處。吾州終見士望歸。元祐黨碑汚馬公。擧幡風節動天衷。從知上相穹銜復。實自夫公一疏功。猥托忘年四十秋。蘭言瓜誼動相求。那知曩日從容席。因作人間故事悠。</text>
<title>奮窩金公 虎燦 挽</title>,<text>俯笑沉冥獨奮興。早從黃卷得師能。貌凝古氣渾山澤。道述前光自矩繩。京闕聲名潛蘊著。巷瓢風味素心澄。如何魯俗斷斷日。又送夫君掩桼燈。</text>
<title>錦西朴公 光輔 挽</title>,<text>人物吾林紱冕多。布衣先數錦西家。貫穿載籍行書秘。攄發胷懷列宿羅。天道堪吁泡沫淚。世緣良苦實沉痾。更憐八耋歸眞夕。定力猶看數絶哦。楩楠虛老暮山阿。支廈宏材柰命何。琴酒風猷輕趙孟。丘園經濟長禾麻。神遊邃古還全樸。春入連枝不借華。底處深埋金骨瘦。繞墳應有異禽嗟。</text>
<title>姜司諫 世鷹 挽</title>,<text>州城薤唱俗離竆。鄕黨漣洏長老空。諫議官銜差晩下。名門年德顒知中。沉冥樽酒傷時意。介立人寰古直風。回憶曩時床下拜。寒松瘦竹是儀容。</text>
<title>趙上舍戚兄 彥儒 挽</title>,<text>日月山深老泮儒。古心醇愨氣愉愉。立門講理贒甥列。晩塾摛文哲匠徒。安分田園忘歲儉。頤神簡冊示孫謨。年來落落天涯望。紫府歸音不勝吁。</text>
<title>魯庵鄭公 必奎 挽</title>,<text>喬木鬱江干。淸飊猶未歇。皎皎魯庵老。芳聲自少日。家緖溯溪宗。師範從湖嫡。天質極溫恭。地步主堅愨。蕭條數間屋。疏糲時斷續。肩背竦爾坐。所味在吾學。鍾駟卽何物。良貴惟元德。瀅然方寸間。七情無所辟。迥立風波外。不被雌黃及。末路得完名。士類皆稱服。記余覿公德。粤自侍無適。時余尤蒙陋。廑免沉梁責。孔門親仁訓。轉覺吾身益。叨陪泉齋日。奉邀山庵夕。精微兩贒集。周旋掃塵役。鑑裁不差毫。仰驗由心繹。動容有常度。儘見律己篤。可愧麤厲石。安望溫潤玉。公則向余加。勉之以簡牘。此事易而難。擔夯非殘脊。虛當珍重期。耿耿徒感激。引領常願言。年來阻顔色。龍庠曩有會。隆師是公執。行當拜上座。旋悵聞愛褥。莽蒼江邨邊。船路凍以絶。但恃神明佑。不料人事忽。遂成千古負。痛矣無所說。常時百年祝。七耋云康謐。柰何天奪遽。吾黨益孤孑。顧瞻周道蕪。生蒭杳空谷。靈輴報一駕。聲容厚壤隔。自憐西虎畏。末田白馬哭。嗚呼魯庵老。何處今更得。題輓濕淸血。嶺路日色黑。</text>
<title>鄭弼善 僑 挽</title>,<text>風塵不上玉人眉。黃甲題名一布衣。靜坐澄心壺月近。竆居味道巷瓢希。當官定勵元城節。認命聊寬卜子悲。晩契瑤琴絃斷恨。竺山何處掩荒陂。</text>
<title>李公子木 秉鐸 挽</title>,<text>詩禮箕裘孝悌茶。偉然布博是名家。典型嶷嶷丹藏赤。常德循循玉斂華。蘭臭每懷三世好。薤歌忽送九原嗟。應知秀骨深埋處。大夕山光碧且峩。</text>
<title>修溪李公挽</title>,<text>皎皎寒梅樹。獨依浦邨開。如何風雪裏。淸豔絶纖埃。幽蘭在深谷。歲暮始見采。雖令空自萎。天香也不改。大鳥忽伸頸。病鶴悲失侶。安能奮殘翼。共哭靑山杵。憶昔相逢日。童觀我則小。執經君已弁。函筵說幽渺。芙蓉入手早。仙桂謂拾芥。藉藉輦轂下。文藝嶺彥最。竆達本有命。倦遊不如歸。琴書貯草屋。悠哉昔年希。寸腔恬古井。羣物許共照。莫敎塵務溷。方期徹裏表。先生垂絳帳。名理日星揭。往質繼以書。每令身心軆。盎然一團和。靜裏自生春。善學如斯已。螟誨詎無神。山樑慟不盡。微言在遺書。傳後恐易差。斤斤爲洗梳。世患駭不測。非罪兒嬰絏。爲是玉成汝。不須憤齒切。情鍾抱再三。肺膓易受剝。達哉東門觀。不作西河目。一命從天隕。循墻是處義。於君豈輕重。世間有公議。簪纓纔表恩。床褥便收膂。珍重玄晏托。慟哭更無所。論交四十春。癡頑愧非益。但異拍肩徒。風波起頃刻。兩心俱淡淡。坦然無疑歧。所以耐久契。不負歲寒期。未見我則思。旣覯君則喜。一朝歸各天。夢寐倘有寄。人死云冥會。無因可得知。死而信有從。非君更是誰。凉凉愼日至。倀倀坐白頭。不堪吾道孤。輸恨相紼謳。</text>
<title>雨坪黃公 麟老 挽</title>,<text>愛君心地絶機關。朴茂眉容出俗寰。祝子尤看承順節。割田從識睦婣端。天和自動醇醪味。風致常恬古井瀾。歎息如今何處得。更憐遐福化翁慳。雲行水逝淡然文。古氣凝成浩博源。騁覽誰拘吳季迹。英遊終恨漢遷轅。生前滯鬱非成病。身後芳馨益覺寃。不朽斯人收拾事。藐孤何識在全門。</text>
<title>河西朴公 光錫 挽</title>,<text>前年爲哭錦西翁。今日重悲右翊公。吾黨蕭條湛棣謝。名門寥落古琴空。平生操履無瑕玉。末路榮名不愧穹。晩契依依成一夢。曙天南望淚盈瞳。</text>
<title>李淸安 秉運 挽</title>,<text>鬱然沉厚典型存。夫子家庭式肖孫。好是丹藏師訓領。早將膏澤主憂分。風流文物行窩耀。馥郁芝蘭老圃繁。堪恨天翁如少假。緋袍定復荷殊恩。</text>
<title>李高城 在正 挽</title>,<text>東海醇風得氣完。天眞談笑丈夫寬。法門繩墨常尊足。蔭路緇塵不上顔。治績爭稱留郡犢。科聲兼賀滿庭蘭。誰知倚伏還如許。吾黨年來哭二難。</text>
<title>李正言 旭馨 挽</title>,<text>龍榜騰來鮎上竿。閒司暫帶紫薇垣。黃昏不踏侯門路。無愧山陽處士孫。孤月雲間也自橫。寸心無累證同明。數尺壤封那得掩。谷蘭幽馥是淸名。晩契相親兩素心。傷心世道轉昏沉。異時雌甲壚峯會。倘報先楸復舊陰。</text>
<title>姜參奉 長欽 挽</title>,<text>皓老階庭玉樹翹。了然才品等倫超。南陔善養遂辭祿。東嶽詩醒却解嘲。定遇盤根游刃利。常開康色得春饒。回首夙昔從遊地。惻愴人間耐久交。</text>
<title>張知縣 錫愚 挽</title>,<text>道德家聲海內嵬。鬱然人物典型來。醫時蘊抱多文業。做處沉凝大受材。弱年家難凜然蒙。隻手能容辨理功。再造門闌光復日。自天恩霈至誠通。一擧搴蓮薦書恢。茂材遺蔭兩爲階。試聽大麓民謠袴。惜不齊甿惠政懷。大集餘芳尙滿箱。力謀剞劂掃塵强。了知東洛鉛朱席。爭恨聾泉手澤章。信厚風容老眼森。傾心期許最吾林。從來戚誼兼苽葛。近日懸情枕席吟。</text>
<title>李姨叔 東裕 挽</title>,<text>偉然儀幹丈夫眞。端木經綸不厭辛。萬福方臻家道泰。天翁何不餉無垠。</text>
<title>弦窩尹公 東埜 挽</title>,<text>淸廟朱絃嶧陽桐。天閑上駟冀北騘。寶珠時遺滄海洪。芳蘭歲晏荊棘䕺。孰主張是物理中。有萬不齊命竆通。嗚呼我觀弦窩翁。天胡嗇畀降之豐。燭照丘墳過人聦。鶴立雞羣是風容。衝星劒氣倚崆峒。支廈良材聳壑松。少時螢雪業專攻。老去詞律造語工。日用文字說橫縱。學海深源左右逢。使翁早登金榜龍。蓮館蘭臺步武虹。尺階可陳禦冦戎。百里要做治黃龔。蘊抱旣富生稟雄。柰何虛老坐蓽蓬。歲儉糟糠或不充。出門驢馬其誰供。六隨計吏渡漢篷。一路終迍折芙蓉。自古妙音草野竆。首首琳琅燦盈筒。心穌亭子足洗胷。無限山月與江風。願公眉壽明德崇。表率鄕鄰羣顓蒙。忽感盃蛇未解弓。人間七十太怱怱。寂寞玄經布衣終。起土何山寒雨濛。精爽應歸列星空。不隨金骨翳泉宮。跡公平生可紀功。堂堂合入外史彤。崇禎大老文簡公。白雲黃花緬孝忠。建齋芬苾敬展衷。復白印券快洗兇。編年一書訂異同。喙喙爭詆彼盲聾。譬如麤石玉磨礱。在公無愧反諸躳。顧數十年獲相從。地步敢肩鵠與蟲。祗爲師事我儒宗。門下周旋共愚憃。闡幽先碑懇血悰。請記心齋俛溫恭。龍泉節目執謙矇。一一卞禀薦配醲。巨細全集重璜琮。豈作雪泥飛去鴻。世變忽起黃塋封。想公沫飮一般儂。王法只許竄邊墉。安得梵巢盪爲烽。常恨形骸阻宿舂。如今還隔九泉重。臨風哽愴視蒼穹。造物何意費陶鎔。塵土空埋楊州銅。水陸未試靑萍鋒。批抹遺箱墨猶濃。信有傑句鳴渢渢。無官猶得誦兒童。貞曜誰諡今孟東。欲奠雞緜瀉悲恫。無柰竆山匏系蹤。寄吊蛾林諸掖縫。嗚呼便折天柱峯。</text>
<title>再從弟谷口處士 象觀 挽</title>,<text>谷口幽花發。伊人抱疾卧。我推分痛心。不暇花下坐。人與花俱落。風雨滿四野。鬱鬱豫章材。靜立白雲隴。匠師睨不取。空抱棟樑用。雖不作棟樑。何損淸節聳。天南有丹穴。威鳳養奇毛。高岡遲一鳴。不復文王遭。羞與啁啾羣。頡頏下蓬蒿。泠泠懷遠琴。當日遇山水。此曲世無愛。傳之一家裏。七世君又作。遺韻欲復理。緬憶春風座。常侍最白眉。我亦備冠童。沂雩詠而隨。桑海已變遷。此樂今懷悲。煌煌載道器。巾衍尙亂雅。錯本易胡氏。傳後在編摩。非君隻眼明。誰能證舛訛。不料朝露晞。只信泰山牢。忽焉謬所期。獨立世滔滔。十日無一語。遺恨貫卑高。文塚寧非讖。墨庄從此荒。欲將吾黨寃。訴彼眞宰傍。竟日哭無數。視天但蒼蒼。誰伐文梓樹。繡出雲錦文。硏精玄經草。棲塵四壁曛。秪應明月夜。光怪亘河濱。</text>
<title>姜過巖 世誾 挽</title>,<text>商洛衣冠秀出姿。一方眉眼一辭推。蕭條忽斂淸揚色。百身難贖後生悲。文章古軌力能追。霆擊山停各盡奇。最是東詩評品語。天機先得諦微思。陵署官銜自至身。十年甄造窒皇新。縟禮忱誠惟擧職。別恩知奬荷宣仁。朝論咸歸上第宜。修文旋隷玉京司。歎息三千禮樂字。人間無路對丹墀。先亭物色待君新。當日藏修極煥輪。嘯詠風流今寂寞。主人誰復躡淸塵。壤蟲雲鵠縱非倫。淡契平生耐久眞。君心白直吾心拙。不是沾沾執袂人。三夜龍門聽雨聲。縱談今古暢詩情。留證熊山明月在。年年此地擬逢迎。老柏剛金氣質勍。世緣胡不卦籌盈。堂堂倚仗歸虛想。強恨天翁命不贏。</text>
<title>申持憲 慶會 挽</title>,<text>箕雅采崧高。寅齋當廟食。葵老繼鍾鼎。黨人不敢側。文章有遺氊。百年君復作。解褐纔獻身。戹運値喬舃。名器舛柄用。誰憐馮鬢白。雅性恬古井。耻爲要津客。我道同鮎竹。人子恨毛檄。棲棲湖嶺徼。淺突飜似翟。因緣山陰舟。乘興愚溪石。松鶴結新好。亭臺躡芳躅。由來孔李契。晩忝䨓陳託。携我綠綺琴。聽君白雪曲。參商忽成闊。嚶鳥愁空谷。牀笫宛入夢。勃窣幸見復。前年轉堤峽。纍然持孝服。蕭條百口生。莫我聚同族。离明普四照。一藝彈冠得。期君外除日。贒路指館閣。眽眽千里外。蘭報驚一夕。痛哭弔所嬌。萬事歸幻域。錦肝與星胷。柰與腐壤泐。子厚未掌制。聖兪違鳴國。造物自古猜。空使知者惜。也應此山箒。光氣獨不蝕。遲遲故山。遑遑哀二棘。雞絮安得奠。畏跡潛深伏。虞詞遠緘淚。秋雨暗殘菊。</text>
<title>宋持憲 奎弼 挽</title>,<text>淡淡論交五十年。豔君端直且溫然。金泥題帖臺銜重。蘭玉盈庭福力全。簡面時憑髭髮色。崦暉久閡笑談筵。斯門一䟽委秋草。衰淚空悲遠送泉。</text>
<title>友巖主人蔡公 悳東 挽</title>,<text>白露晞秋草。輀音動悽愴。衣冠集路左。哭送友巖丈。就中愚峽生。涕泗增俛仰。不惟奉姻好。豔服自疇曩。齷齪衰世裏。淳厚古人樣。質行敦孝友。襟度太夷廣。顯允襄靖公。訒翁又令望。先芬此未沫。好善公所養。棟梁於家門。小大靡不仗。雅趣在林壑。卜築臨溪嶂。奉袂嘗再登。翛然苕霅像。招邀近局人。樽酒日酬唱。海屋公家物。淸福宜長享。豈知未卦周。屋臯驚吾黨。嗇此胡考休。天報亦云爽。去臘敷腴色。依依入夢想。萬事嗚呼已。靑山善人塟。風月自遺亭。何處尋影響。</text>
<title>李公 以健 挽</title>,<text>默老淸修世共贒。長公優得典型傳。燒香鍊魄神通志。啖朮安身帝與年。江外浮雲歸瓮蜹。隴頭乾土付薪燃。誰知松蔦新緜日。來哭琴書象設前。</text>
<title>蔡彜叙 範禹 挽</title>,<text>梧墅秋深一夢飜。好人當世更無君。心如澹水胷無滯。容帶春飈座有薰。少日程功隨計吏。晩年閒趣偃衡門。茫茫厚夜薤歌送。衰淚空瞻潁北雲。</text>
<title>李士益 人峻 挽</title>,<text>皎皎碧珍子。冠冕世旎旖。詩書聞有軌。慈孝秉是懿。平生范公志。亦自屢折臂。一落漢城裏。鬱鬱南土寄。塲屋試不利。峽田計轉匱。君居與我里。上下淸溪水。人生重交誼。臭味莫云異。借書爲逐睡。班荊瀉阻思。襟度素樂易。披露豈一二。烟雲互入媚。歲月無限指。誰知一朝寐。還忙隙駒駛。望六非夭耳。獨柰極人理。鶴髮寃血漬。弱蘭嚴霜墜。哀哀三從義。生烈韙金氏。縱復割股餌。其於大命止。悲君恨鐫髓。不瞑入九地。蒼天仁且庇。乖盭竟何事。子淵未受祉。盜跖反增齒。倚伏隨所値。於君愈信此。凄風吹祲至。不月已閉隧。愧此無從淚。兼恨未診視。題輓欲罄意。落日翳山翠。</text>
<title>黃徵之 獻老 挽</title>,<text>澹味醇姿七尺頎。暗摸猶識古家儀。周通事物咸能幬。宏立身心不出䂓。觀國英名終抱屈。師門遺烈慨藏輝。剛憐七世交情誼。暮道飜懷失侶悲。</text>
<title>黃士亨 履鉉 挽</title>,<text>蘭醴根源自不差。可人承襲審翁家。高情雅足玄經趣。妙語時能白雪歌。倒壁孤松寒有格。涵天絶澗淨無渣。回頭二十年來事。衰淚茫茫灑北坡。</text>
<title>姜上舍 肱欽 挽</title>,<text>軒然草野不羈人。游刃恢恢斂在身。璧沼纔登優步武。田園聊試小經綸。尋常倚仗崇文日。造次調恢滿座春。忽感盃蛇稀壽缺。傷心浮世一風輪。</text>
<title>金上舍 在恭 挽</title>,<text>燀赫侍郞宅。蕭條上舍名。輿情尤世道。高處見平生。未止鴒原淚。何忙岱嶽行。秋堂半餉晤。如夢一蘧驚。</text>
<title>宋星徵 奎奭 挽</title>,<text>眉宇淸揚是玉人。靑山底處厭混塵。源流早服河南宅。眼目先開太史倫。空負寸心春草短。未終壎唱墨花新。晩來一哭平生憾。何不當君卧漳濱。</text>
<title>盧友 光瑞 挽</title>,<text>野老堂中肯構孫。自天醇愨典型存。竆親賴有幈幪地。舊俗猶稱弈舃門。社席相逢靑眼幾。牙琴閒罷素心敦。一朝化縣爲虛巷。忍見他年十景園。</text>
<title>權聖能挽</title>,<text>年來酉谷可人亡。艮叟圃翁已北邙。君在此時巋靈殿。我於今日感滄桑。那知卦數終爲恨。幸有諸孤亦足張。白馬無緣筋力赴。空將淸血寄虞章。</text>
<title>權美仲 載彥 挽</title>,<text>十年葭誼聞之詳。簡牘兼醺氣味芳。淨似寒梅凌雪意。恬如古井瀅天光。琴書舊業憐春峽。心近遺謨話酉陽。交臂人間乖一面。屋樑殘月但凄凉。</text>
<title>權鳴彥挽</title>,<text>酉陽紙閣澹凝香。燕坐琴書趣味長。大祖貽謨忠厚在。闔門稱德孝恭將。田園謹守遺安業。花樹同歡說禮塲。福履方期無限享。那知人事遽滄桑。</text>
<title>李上舍 能玄 挽 並小序</title>,<text>大化驅人。脩短不齊。古今一也。而若夫東都李君之喪。天奪之乖且遽甚矣。顧朝夕俟符者。安得不以平日倚仗之心。加與人慟惜之懷哉。遂綴虞殯之詞。竊冀明靈之鑒。文元主鬯服儒林。泮舍聲名海澨沉。公道修文惟設座。法門䂓制孰承任。百身可贖人應願。三世愈寃理莫諶。滿目凄凉無忝宅。阿莘要慰九原心。</text>
<title>內塟後識哀</title>,<text>與子同裯五十年。一朝冥漠付荒阡。治家生受渾成夢。入地平安荷得天。簷溜隙風其已矣。弊縫垢襪尙依然。玄煤自識穿歸處。他日泉門倘笑延。</text>
<title>悼蔡文瑞 周鳳</title>,<text>嗟嗟文瑞爾何之。爾德醇恭受福宜。天道反常高莫測。鬼情猜福秘誰知。承承孝義風猷重。孑孑孀孤路陌悲。萬事君家今寂寞。巖亭肯構更何時。</text>
<title>哭柳壻 喜祚</title>,<text>歲在辛冬迎爾舘。百年期望一章止。縱令爾年不得壽。向來若保中殤子。繼爾之孝代爾幹。爾家不至墊淵水。柰何朴茂寬厚人。一朝便與風燈似。噫吁戲親老在堂兒在髧。冥冥泉下煩寃魂不死。右哀死昔爾送門戒丁寧。望爾偕老壽康多寧馨。及爾泣菌慰爾語。夫妻茂如松柏靑。弋鳧未終朝露晞。滄海盪潏天地冥。皓天監臨曷不仁。一夢緣盡哭崩城。布髽擗踊常在眼。耳邊如聞寃號聲。噫嘻舅老子穉家事茫無畔。未亡殘質焉得負荷勍。千哀萬恨惻惻不忍詳。若爾之生安足謂之生。右哀生</text>
<title>悼三從孫光愚</title>,<text>嗟嗟乎幼述。厭世何倏忽。生纔二十二。薪火遽盡滅。韓公警服藥。宋代嚴醫律。已矣無及悔。慘慘含不說。憶當爾生初。天賦信良質。顔貌豐而瑩。才性聰而豁。不煩長者督。劬書工不撤。涉獵諸家粹。旁通前輩蹟。試習程文字。詩椎響蘭室。且有擬古作。句法森大斲。老我視之奇。倚仗諸孫別。搴騰乃餘事。世業定紹述。間以酬唱語。丁寧勉付密。坦坦萬里道。無限方進日。讎哉彼二竪。忽如風生穴。獰嗽深自胷。鬱氣不調血。輾轉閱三序。精華漸耗脫。尙能強起居。不是症危急。一朝奄凘盡。專由療治失。是謂命也夫。天高鬼甚惡。觸目光景亂。人世更無毒。叫猿卽斷膓。孤鸞惟死覓。掩抑衆悲此。慟惜我所獨。猗歟詩禮學。七世傳授赫。山頹云幾載。谷口寒烟羃。所恃翹翹汝。柰何奄夭折。泛海如失棹。立昏如失燭。念玆門戶關。百身猶可贖。逼骨但長號。孟秋成凜烈。豈知迢影駒。無端騈槽櫪。豈知漑根禾。空爲秀不實。泚淚寫悲腔。呑聲難再讀。</text>
<title>姜戚老 大欽 挽</title>,<text>冲澹襟期信厚容。寡諧孫子古人風。先芬剩襲幽潛處。常德仍知福履中。半世交情投似水。外家遺業恃如幪。誰知一夕浮雲夢。素履亭頭起土封。回首龍門憶舊遊。過巖云沒已前秋。琴樽笑謔靑餘眼。桑海哀傷白盡頭。硉矹熊山因寂寞。潺湲伊水但淸幽。巨卿一送違薪疾。他日羸驂更爲疇。</text>
<title>申麻田 顯祿 挽</title>,<text>靈源淑氣尙鍾贒。霞隱家聲七世傳。早琢金椎京洛動。晩看朱篆海民便。西湖題品兒行墨。東道將迎客滿氊。瓜葛昔年床下拜。可堪今日殯虞篇。</text>
