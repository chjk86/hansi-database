<title>晩春卽事九歲作</title>,<text>垂楊侵闌干。玉梅透簾明。蓁蓁碧樹枝。初聞黃鳥聲。</text>
<title>讀陳了翁責沈文</title>,<text>士生天地間。寡陋難行身。欲知道之要。多聞當自新。論交世上賢。取友天下人。如何陳瑩中。獨不知伯淳。自從文運替。聖遠言又湮。爾來五百年。河南有天民。顔氏不遷貳。先生追等倫。令聞播海內。高名動帝闉。兒童與走卒。爭誦思一親。東南劒州客。生長非芳隣。有說問是誰。默然潛歎辛。何殊甕中在。不異井底淪。從此讀其文。冠帶留精神。欽崇鍾所愛。庶以道相循。渙然開舊惑。引古聊自陳。尼山降孔聖。驚代生麒麟。周流志四方。孰不知其仁。可笑楚葉公。未免趨俗塵。平生薄阨態。與我應是均。作文名責沈。自愧心少伸。若非挺世傑。誰能深味眞。所尙有如此。羣兇宜競嗔。徒爲識者惜。未大施經綸。惟從賢哲輩。湔心長奉。樂善著誠悃。一篇留于春。嗟余長僻郡。博洽曾何因。希程豈無人。敎誨應諄諄。須尋了翁意。摳衣當及辰。退溪先生批云。疏雋有奇氣。</text>
<title>敬次武夷櫂歌韻</title>,<text>水秀山明地自靈。此間仙興不勝淸。當年白馬人何在。惟有溪流潄玉聲。一曲溪頭一葉船。風帆浪檝漾晴川。步虛人去無尋處。日暮白雲和綠煙。二曲仙娥一劒峯。淸氷爲骨玉爲容。何年得伴蕭郞去。遙入丹霄九萬重。蒼崖三曲繫漁船。一問仙蹤百年。暮雨朝風曾幾許。溪山依舊摠堪憐。四曲波光動兩巖巖。頭花落亂毶毶。夜來更得無邊趣。明月嬋娟白玉潭。五曲山高水更深。藏修昔日占煙林。我來弔古翻驚夢。叫鶴啼猿半夜心。來尋六曲傍淸灣。擬訪眞人一叩關。坐聽櫂歌山更碧。落花啼鳥一般閒。七曲丹屛繞碧灘。故將山水畫中看。等閑風月人誰弄。可惜眞源波久寒。八曲山容彩畫開。爲停吟棹暫盤洄。莫言人世無仙境。有路桃源我獨來。行穿九曲興悠然。理棹楊帆又一川。歸去飄飄衣袖冷。如今始脫甕中天。</text>
<title>榴花</title>,<text>昨夜南州五月風。榴花無數放鮮紅。斜陽一抹疏簾外。解使騷人趣不窮。</text>
<title>遊臺巖吟呈朴嘯皐重甫丈 承任</title>,<text>簑笠孤舟細雨中。風流還似釣魚翁。微吟緩酌閒來往。落日滄波興未窮。</text>
<title>讀書有感</title>,<text>雖自因心解讀書。未能收放已迷途。隨形役役難爲主。逐物紛紛不在吾。預恐此生無見識。將從何道做工夫。知求鷄犬常人事。堪歎昏愚未反隅。</text>
<title>詠雪。寄李丈庇遠權友章仲。</title>,<text>雲暗天昏霰集餘。悤看滕六散疏疏。寒侵客榻雙襟冷。光透書牕一空虛。有水未容王子舸。無詩難上浩然驢。箇中不禁思君意。爲遣蒼頭寄素書。</text>
<title>敬次退溪先生韻</title>,<text>小堂寥落傍溪開。負笈時時一路來。請益不知山日暮。實歸聯步轉巖隈。</text>
<title>琴</title>,<text>興來思至樂。將撫一張琴。制作眞傳古。權輿豈自今。羲皇初運智。舜帝繼知音。四善材生澤。五絃聲在心。宮商伸屈抑。角徵卷氛祲。雅俗由精拙。悲歡異淺深。只令和意發。無使累情侵。豈爲供娛悅。惟思暢鬱沈。正聲頗久絶。淸操更誰尋。別鶴妻啼夜。離鸞帝賜金。邕成焦尾號。勉著響泉吟。絃絶鍾期死。調高國使臨。淵明徒識趣。叔夜喜披襟。往事誰能慕。前賢我所欽。高山懷自逸。流水興難禁。欲學虞周正。羞論鄭衛淫。朱絲彈夜月。淸韻動幽林。但可消千恨。何須惜寸陰。陽春留獨酌。白雪入孤斟。更頌南風曲。薰陶化萬黔。</text>
<title>庭草</title>,<text>濂溪庭畔曾交翠。明道牕前亦不除。要識一般生意在。請君須看雨晴初。</text>
<title>月</title>,<text>月到天心別樣明。牕間宿客夢難成。看來莫恨浮雲蔽。雲盡月光依舊生。</text>
<title>次淸凉僧勝天詩軸韻</title>,<text>麾渠無父又無君。身世飄然似白雲。宴坐觀空還有羡。邇來時事不堪聞。</text>
<title>過丹山。主倅黃錦溪仲擧俊良丈。出示與先生酬唱韻。謹次。</title>,<text>有志無成類揠苗。十年書幌恨難消。蕭然匹馬經過地。半日忘歸對玉標。客軒淸債助新吟。雪裏黃花一朶金。千里還鄕歸思急。遲留端爲穩披心。西遊志計不成空。行過佳山勝水中。收拾奇觀眞樂事。奚囊還愧句無空。</text>
<title>次贈仲擧丈</title>,<text>幾看紛紛雲變雨。惟聞㶁㶁水循除。庭空草碧無餘事。政是先生賦遂初。昨夜龜城月正明。離羣誰與好懷成。今宵道院開淸話。不許胸中鄙吝生。</text>
<title>琴夾之應來表兄讀書淸涼。賦詩進溪堂。得和敎略干首以來。敬次其韻求正。</title>,<text>浮沈人世幾朝昏。物外空懷避俗喧。聞說蓮臺饒▣致。明朝理屩入山門。先生批云。平平。右蓮臺寺文昌風骨問誰憑。萬古空臺翠沒層。何日登臨醒醉夢。夏虫終是不疑氷。右致遠臺先生批云。思致高潔。氷韻尤出人意表。但是字有病。如遣字或見字何如。有意遊山尙未尋。十年塵世百憂侵。探奇每夜空勞夢。採勝何時政豁襟。揷漢危峯長入望。連天鳴瀑似聞音。仍思滿月幽棲客。獨上高臺對碧岑。右滿月庵前臺先生批云好百病千愁困一身。讀書常恨不如人。虛抛歲去仍抛月。纔度秋來又度春。寂感良心存亦失。優遊弱念掃還新。莫將往事空嗟歎。猛省工夫自此親。右讀書有感先生批云。自勵如此。使人心開眼明。佳名始自基山守。萬古雲煙耀百層。欲把奇峯擬巫峽。回觀何處是巴陵。右十二峯先生批云。可砭慕名摹擬之病。○淸涼山十二峯。皆因愼齋所名。君去雲煙故不扃。高觀萬里暮天晴此身寡陋眞堪笑。不見名山半日程。右將下山先生批云。何獨遊山何止半日程睫在眼前長不見我輩皆是終日沈潛學海濱。要須溫故更知新。平生不究先賢志。肯作滔滔世上人。右歸家溫繹有感先生批云。可爲夾之誦之。</text>
<title>承先生賜和再次上</title>,<text>生世須珍有此身。最靈羣物只吾人。要知百歲易爲老。須念一年難再春。旣往莫論隨化去。方來猶冀與時新。非無願覓源頭意。函丈還慚日未親。濯足時時傍水濱。歸來牕下意逾新。幽棲不是渾無賴。黃卷中間見古人。</text>
<title>敬用先生贈鄭子精琢韻</title>,<text>董帷曾作讀書人。湖學今從碧海濱。一過荊門成夜話。喜君猶不負沈淪。知君眞是有情人。訪我山中寂寞濱。一夜聯床相刮目。却論心學戒淵淪。</text>
<title>又次子精韻</title>,<text>粥塊分呑後。知心我與君。相逢須盡醉。別去詠停雲。</text>
<title>次伯氏山南公韻</title>,<text>閒居隨處酒如河。春入園林樂事多。遙想看雲眠白日。詩來三歎獨吟哦。每憑魂夢到關河。千里音書慰浣多。姜被冷來何日暖。謾將常棣一篇哦。</text>
<title>砥平途中 庚申夏。自泮宮。送仲氏養正公歸鄕。仍往省伯氏山南公于江陵</title>,<text>送兄千里又尋兄。纔遣愁情又喜情。山疊水重歸路遠。夢魂先我到臨瀛。</text>
<title>送鄭文夫彦禮還京</title>,<text>客懷寥落病仍侵。一笑逢君喜深。握手豈嫌新識面。披襟更似舊知心。交情入酒歡無盡。別意臨流恨不禁。歸去洛陽如記我。秋風莫負更相尋。</text>
<title>鏡浦舟中。次臺亭韻。</title>,<text>從他暮色正熹微。船外銀波幾匝圍。千里還鄕寥落處。夢魂應向此中飛。</text>
<title>偶成</title>,<text>雨後階苔綠正肥。亂蟬聲裏掩重扉。風欞睡起無餘事。閒把殘書盡日披。</text>
<title>次贈曹大而</title>,<text>負笈遙尋我退溪。龍山幾日作高棲。應知入海洪鱗縱。行見還鄕匹馬嘶。探袖算來珠一二。對床傾盡玉東西。明朝送別離懷苦。忍聽寒林獨鳥啼。新卜幽居面一溪。數間猶足百年棲。簷端長伴白雲宿。籬外只聞黃雀嘶。病畏天寒風自北。愁憎夜永月移西。算來萬事皆蕉鹿。何必區區泣玉啼。幽居何所事。至樂在吾人。捲箔看山遠。修泉得水新。欣欣多自適。寂寂少相親。已覺陽初動。園林好待春。</text>
<title>次郭元靜 趕</title>,<text>眼落江村欲暮天。蒼茫處處起寒煙。簷前細雨飛春酌。情話何妨醉凡然。一亭新占百年閒。身在靑山綠水間。把酒問君何所事。笑開黃卷掩重關。</text>
<title>次贈孟靜</title>,<text>不恨家山遠。惟欣故園同。煩君須聽我。至樂在居窮。</text>
<title>敬次先生天淵臺韻</title>,<text>滿山明月滿林風。天澹江淸上下空。想得高臺遊賞處。幾收光景入懷中。</text>
<title>敬次贈趙士敬 穆 韻</title>,<text>堪嗟世事摠茫茫。鳧鶴何須較短長。富貴豈殊隍鹿得。功名終似穀羊亡。栽屋外千竿碧。空對籬邊數朶黃。好把詩書易蒭豢。人間財賄不曾商。</text>
<title>次士敬上先生韻</title>,<text>萬事渾如水上漚。功名爭似學而優。要須有得惜紅面。莫遣無成悲白頭。一曲溪山添我樂。千編書冊解君愁。方知貧富皆緣命。肯捨吾天自由。</text>
<title>謝子精惠梳</title>,<text>多愁多病閉門居。鬂髮逢秋却更疏。賴有故人佳貺在。淸晨還有老夫梳。</text>
<title>丹峽。次閔伯嚮 應祺 韻。</title>,<text>萬疊奇巖玉作巒。挾江高揷斗牛間。尋眞不覺吟肩聳。天爲詩豪做此山。</text>
<title>邀月堂</title>,<text>四面山光錦作堆。一區形勝客重來。登臨半日忘歸路。邀月詩慙馬子才。</text>
<title>謝鄭藥圃子精</title>,<text>二五團團物。來從西海邊。夢中雖被甲。何必學蘇仙。</text>
<title>次愼仲 從氏挹淸公諱富儀 兄上退溪先生韻</title>,<text>雪裏騎驢逕路迷。興闌時復杖枯藜。翻疑造物饒詩客。銀作春山玉作溪。</text>
<title>書懷。錄奉文叔栽。</title>,<text>思歸還作未歸人。旅食京華笑此身。鄕國春光花似錦。洛陽時物草如茵。腰間恨澁靑萍劒。衣上愁侵紫陌塵。賴有故人萍水會。一樽相對見情親。</text>
<title>惺齋贈主人琴聞遠 蘭秀</title>,<text>惺齋幽處話深情。政値半輪山月明。莫恨西風吹不定。故敎池上十分淸。</text>
<title>禹景善 性傳 次先生歸字及余詠月韻。別賦數韻以寄。因和錄奉。</title>,<text>遊騎茫茫底處歸。只今還恨暗危機。從前自信濂溪說。爲聖爲賢在所希。右先生韻問渠那得十分明。三五淸光積累成。事業做來應若是。願磨心鏡了平生。右詠月韻發省聞鐘到二更。添膏時復喚奴星。箇中不有光如許。暗室何能特地明。沈眠昏醉喜初醒。照壁孤燈幷月星。要盡一心明更大。肯敎挑撥暫休停。右燈窮巷那堪獨掩門。胸中雲夢眼乾坤。少年每惜時難得。多病偏愁日易昏。世態不從流輩學。交情惟與故人論。西來陸陸羈懷苦。午里鄕關入夢魂。右寓感</text>
<title>癸亥仲春西遊。五月乃還。仍成六韻。以記卽事。</title>,<text>浪作遠遊客。歸來心事違。開龕塵滿卷。堆戶草侵衣。階竹增新瘦。園蔬減舊肥。村深經過少。軒靜笑談稀。懶聽流鶯語。貪看倦鳥飛。箇中猶有趣。盡日掩重扉。</text>
<title>平丘江上追次伯氏韻</title>,<text>獨去舟中免。孤飛洛下鴒。茫茫山岳隔。兩地多情。</text>
<title>又吟一絶</title>,<text>泣別城頭憶去年。一杯相送又茫然。孤舟江上今宵夢。不似聯床昨夜圓。</text>
<title>黃江途中。次裵克齋汝友。三益</title>,<text>澆愁跌宕三杯後。和睡經過十里間。箇裏風煙渾不識。覺來依舊看靑山。</text>
<title>丹陽途中號韻。示竹齋愼仲兄及克齋。</title>,<text>淸聽調箏葉裏蟬。寒聞鳴玉石間泉。行行不耐梅黃熱。驚喜秋光入麥田。</text>
<title>次二樂樓韻</title>,<text>隨舟隨馬沂淸流。來上丹陽二樂樓。山帶樹陰侵檻棟。水含人影落汀洲。看來絶景心逾爽。吟去仙區意轉幽。到處匆匆難久住。夕陽歸路自生愁。</text>
<title>過陽山寺</title>,<text>爲訪陽山寺。崎嶇度嶺來。馬蹄齊木末。人跡繞巖隈。林碧葉初展。溪紅花滿開。無吟知不可。提筆愧非才。</text>
<title>次板上韻。贈住持上人。</title>,<text>匹馬經過處。伽藍似虎丘。僧閑空度日。樹老不知秋。嵐氣籠山面。溪聲碎石頭。倦來成一睡。欲去更遲留。</text>
<title>寄呈伯氏樂安鈴軒</title>,<text>久負南遊計。空嗟事累侵。音書千里信。魂夢百年心。岸柳抽新綠。園花發舊林。相思春欲暮。對酒不堪斟。</text>
<title>陪先生遊淸涼山。路訪孤山。</title>,<text>對月淸遊記昔年。重來景物摠依然。何方謝去塵間事。遠學西山放鶴仙。</text>
<title>宿蓮臺時 先生先行。公追及於蓮臺。</title>,<text>一宿蓮臺寺。殊無世累侵。巖風入輕袂。壑月照寒衾。淸磬搖山影。疏鐘撼樹陰。誰知雲臥客。發省起新心。</text>
<title>般若臺</title>,<text>千古高臺萬仞頭。登臨慄慄久難留。若敎此意移平日。涉世應知少過尤。</text>
<title>淸涼庵泉</title>,<text>一飮石竇泉。襟懷已無垢。安得挹涼泉。永爲吾所有。</text>
<title>金生窟</title>,<text>石窟千年跡已陳。僧言書客此安身。幾回洗罷池邊硯。鐵索金鉤丐後人。</text>
<title>元曉庵。敬用先生丹峽韻。</title>,<text>登龍踞虎似飛仙。擧目平看萬里天。笑問靑山能託否。幾經東海變桑田。</text>
<title>敬用孤山韻</title>,<text>三十年來守甕天。非緣問舍與求田。如今奉袂登喬岳。人道煙霞老少仙。</text>
<title>滿月。敬用入山韻。</title>,<text>林壑深深路欲迷。朅來猶自勇登躋。芒鞋度險如生翰。竹杖凌空不用梯。下界風塵曾豈到。上方雲衲獨能棲。斜陽縱目晴天外。遠近諸山入望低。</text>
<title>硯滴峯。敬用普賢庵韻。</title>,<text>我非判命者。亦足凌危絶。鳴笻入雲中。脚底見諸刹。山高人更高。未可論優劣。不是貪眼界。自有心所悅。</text>
<title>紫霄峯分韻。得列字。</title>,<text>遊山意不惡。政値淸和節。躋攀信枯藤。石溪窮曲折。旣能襲煙霞。又遍探巖穴。更玆登絶頂。下視羣山列。茫茫萬里中。纍纍幾蟻垤。平生望見處。足踏眞奇絶。徘徊酌淸酎。一洗愁腸結。壯觀不可孤。同來盡英傑。朗吟雜淸話。臨風飛玉屑。明朝歸去來。一半雲間說。</text>
<title>敬次讀書如遊山韻</title>,<text>誰把遊山曾善喩。恰如窮讀聖賢書。百層勇往知由己。一鑑淸來試問渠。胸與眼寬雲散後。氣兼神靜月明初。何時得到眞佳境。萬壑千峯摠在余。</text>
<title>敬次出洞韻</title>,<text>山中奉袂眞多幸。林下傳杯更少留。若使後人知此事。玄關如見應龍遊。</text>
<title>次吳謙仲守盈戲贈韻</title>,<text>君於仙賞等蹄筌。謾把陳蹤詑昔年。南岳朗吟雖快矣。農山共陟更超然。歸衫已向人間下。望眼還從物外牽。歸臥似聞霞山叫。五更明月隔林鵑。</text>
<title>過丹陽</title>,<text>赤城新値鯉魚風。行過楓林錦繡中。斜日不堪驢背興。懶鞭聊作苦吟翁。</text>
<title>敬次先生韻。贈宗粹上人。</title>,<text>爲僧要識三乘道。作士當從百世師。堪笑此身空伎倆。惺惺羡爾問翁時。萬事於心了不關。一笻留處四肢安。只今已懶遊山計。便覺禪身老更閒。邂逅靑春欲暮天。尨眉瘦骨似神仙。閒牕戲問空空法。笑說心傳口不傳。</text>
<title>次彦遇 從氏後彫公諱富弼 兄韻。贈士敬。</title>,<text>傍花隨柳日。持酒勸君時。山水有佳興。不妨歸去遲。</text>
<title>溪齋偶吟</title>,<text>眼中秋色滿郊墟。盡日閒居意有餘。讀罷啓蒙無一事。坐看童子釣溪魚。</text>
<title>敬次先生讀啓蒙韻</title>,<text>說數紛紛紫亂▣。天敎眞逸闡圖書。微辭奧義分明在。堪愧心粗性亦粗。六畫環中蔽一言。須從心上細推原。若知萬化皆由此。零碎紛紛不足論。</text>
<title>與李上舍景裕 好問 及圻姪遊桐華寺</title>,<text>一宿桐華寺。天寒歲暮時。待人僧有酒。償債客題詩。已覺塵愁斷。還嫌世累隨。孤蹤千里外。與子共襟期。</text>
<title>登寺南山</title>,<text>野僧文士共淸遊。極目天南地盡頭。莫怪徘徊忘去路。 登山聊寫客中愁。</text>
<title>除夜</title>,<text>年來歲去老難禁。天下人愁一古今。我則不然猶有喜。明朝倘可起新心。</text>
<title>次鄕友士敬寄詩韻</title>,<text>城頭畫角月中吹。喚我鄕關萬里思。誰道親朋無一字。感君珍重寄新詩。書生何草草。到處卽芧廬。客興詩消遣。鄕愁酒破除。添齡新歲月。廢業舊詩書。一紙傳千里。多君不棄予。</text>
<title>醉吟題窓</title>,<text>把酒靑燈照。開窓皓月窺。山家今夜興。莫使外人知。</text>
<title>樂安歸路。次伯氏韻。</title>,<text>情多潛下淚。非是哭途窮。別後獨歸去。長程山水重。</text>
<title>仙川</title>,<text>仙子何年去不留。祗今惟有一川流。尋花問柳仍過此。自謂春風第一遊。</text>
<title>淸神堂。贈主人郭元靜。</title>,<text>地似壼天界。官如道士家。畫中人倚檻。鏡裏客乘槎。鳧舃歸何晩。鵬程去欲賒。夜來無夢寐。涼月透窓紗。</text>
<title>次寒碧樓韻</title>,<text>日落雲收山吐月。夜深風定水生煙。憑欄盡是尋眞客。 莫把仙遊世上傳。</text>
<title>送任亨吉還京。座中號任，金琴三姓爲韻。</title>,<text>分別情懷自不任。爾音千里願母金。秋風志在峩洋上。惟子從前解我琴。</text>
<title>次韻。寄呈鄭克齋。</title>,<text>解紱訪村居。倒衣開板扉。相逢眞有數。不醉願無歸。業事關心久。交親屈指稀。憑君消鄙吝。別後夢依依。</text>
<title>餞郭景靜趪城主于易東書院。歸路。同宿衙軒有吟。</title>,<text>月照江村遍。歸來自易東。衙軒如道院。邑主似仙翁。浹骨六年內。磨肥三夜中。他時若相億。摠是雪泥鴻。</text>
<title>次鄭子中 惟一 城主</title>,<text>門外松風日夜號。門前溪水自滔滔。不嫌深巷來輪寡。只愛晴窓臥枕高。索道久慙空埴。撐船方覺政須篙。男兒事業知多少。豈但田家作苦勞。</text>
<title>次城主靈芝精舍韻</title>,<text>匹馬崎嶇訪古庵。超然物表喜同襟。心遊洛水平分渚。眼掛華山最上岑。松引石間陰壑籟。風傳雲外夕陽砧。興闌拂袖思歸路。還笑隨身世累侵。</text>
<title>戊辰七夕。芙蓉趙士敬到枕流亭。傳城主將臨訪。欣企之際。承賜詩。尋以公事停行。悵然。謹次拜呈。</title>,<text>年來邑宰儘名流。鷄用牛刀兩子游。一笑逢場思昔日。三杯阻話恨今秋。迢迢皎皎河邊會。浩浩飄飄物外遊。十里山城看更逈。暮煙深處負遨頭。</text>
<title>再承復次</title>,<text>早從心學討源流。餘力兼於六藝游。南省望郞各重日。東方循吏政平秋。有時綵服堂中戲。到處朱轓境上遊。勝事更期江閣會。請看銀闕湧山頭。</text>
<title>疊呈城主</title>,<text>當年强志在周流。每笑秦觀字少游。纔見東西南嶺海。怱抛三十八春秋。詩文拙陋慙前輩。事業空疏愧舊遊。憂患近來侵更苦。自憐無賴一蓬頭。</text>
<title>將遊淸涼。與夾之兄。訪李大用 叔樑，金文卿 箕報。</title>,<text>遊山行過故人門。聽說家無酒一遵。忽解小壼成暫醉。陶然驢背傍江村</text>
<title>路上。次夾之兄韻。時城主先行。</title>,<text>兩人騎馬作同行。細語前頭山水程。騎馬使君淸且婉。定應相對坐三淸。</text>
<title>丹砂峽。次子中城主韻。</title>,<text>仙翁今已去。千載鎖煙霞。督賦人來少。尋眞客過多。屛開江邐迤。家住岸橫斜。剩得秋山興。丹楓暎綠蘿。</text>
<title>馬上。次夾之兄韻。</title>,<text>入望丹厓俯碧流。忽忘塵世十年憂。行行要向仙山去。瑤草瓊芝滿意歸。</text>
<title>月明潭。次城主韻。</title>,<text>澄江瑩若玻。風定靜無波。暮樹掛眉月。秋山蒸綺霞。各區看不盡。絶景覺偏多。興在淸涼上。還嫌草草過。</text>
<title>孤山。訪琴聞遠。次城主韻。</title>,<text>壼裏乾坤特地深。傍山隨水得幽尋。開樽暫醉看紅樹。倚杖高吟對碧岑。行客欲湔塵土胃。主人元勝鶴梅心。年年佳節閑來往。更待春花正滿林。</text>
<title>宿蓮臺寺。次城主韻。</title>,<text>已向招提宿。禪旁更灑然。開窓山似畫。對榻夜如年。迢遞人間界。幽閑物外天。仍思陪杖屨。日下杳雲煙。</text>
<title>克一庵松。次夾之兄韻。</title>,<text>孤高偃蹇倚秋天。白甲蒼髯不記年。誰識此間仙味在。夜來巢鶴警枝邊。</text>
<title>宿滿月庵</title>,<text>滿月庵中度一宵。人間千里隔塵囂。平看曉色生峯外。俯聽秋聲在樹梢。形骨已凌空碧臥。魂夢時向半天飄。丁寧說與寒龕老。準擬重來不待招。</text>
<title>次城主韻</title>,<text>已避楊生路。寧悲墨子絲。籃輿尋寺日。蠟辰上山時。遠笛孤煙暝。長天斷雁遲。若爲酬萬景。愧殺一篇詩。</text>
<title>硯滴峯</title>,<text>上上淸涼最上峯。野僧文士又相從。路千里外窮秋眼。尺五天邊半日蹤。得得詩情吟處發。飄飄仙興坐來濃。徘徊更有齋心禱。駕鶴眞人倘一逢。</text>
<title>次城主韻</title>,<text>邇來詩律沒鋒鋩。愧上仙山襲晩涼。煙鎖高低臨處斷。雲連南北望中長。茫茫下界平如海。立立高峯出似檣。十載塵蹤聊一洗。不須辛苦挽天潢。黃</text>
<title>再宿蓮臺寺。次夾之兄韻。</title>,<text>芒鞋竹杖遍遊山。賸得浮生數日閑。天外危峯看矗矗。石間飛瀑聽潺潺。床憐暮景仍相對。門愛秋光故不關。說與同來須着意。明朝爭奈抗塵顔。</text>
<title>金伯純 克一 期而不至。次城主韻。</title>,<text>九秋三日寄禪龕。水穴風巖一一探。靑靄捲來粧晩峀。白雲飛去落寒潭。方知縣尹乘鳧舃。擬見仙人駕鶴驂。芝木滿山空自棄。藥翁何處採槐藍。</text>
<title>次性天詩軸</title>,<text>我是風塵一布衣。山僧何事競求詩。他年雲水如相見。應記同登絶頂時。</text>
<title>出山</title>,<text>三日煙霞爛熳遊。出山還欲更淹留。依然似別眞人去。故故停笻漱玉流。</text>
<title>次城主出山三日韻</title>,<text>爲謝君候不我遐。同遊心事似蓬麻。歸來石逕迷淸夢。想像鈴齋放早衙。白髮三秋身更健。黃花九日酒須賒。窓間尙有山中趣。時把詩篇獨自哦。</text>
<title>次後凋兄晩登枕流亭韻</title>,<text>崒嵂危峯逈絶塵。登臨何似臥遊人。溪邊斫膾勝。雲外烹恭道氣新。遐擧怳如生羽翼。遙望徒自騁心神。較來興致誰多少。欲問淸高上界眞。</text>
<title>次城主和琴士任 轉 韻</title>,<text>兔走烏飛兩不留。紅顔坐見白渾頭。寒燈耿耿三更夜。落葉蕭蕭九月秋。淸韻向來塵外詠。煩襟依舊世間愁。方知事過都成夢。莫把窮通較孰優。</text>
<title>次城主後凋堂盆梅韻</title>,<text>似得鄒生暖。如逢處士臞。有開還有謝。愁殺隙中駒。臨風香更細。得月影偏臞。謾道寒窓下。梅龍亦有駒。</text>
<title>伏覩先生寄鄭明府詩。兼承警語謹抽荒次韻。伏呈都下寓軒。</title>,<text>遊山政値九秋風。回首依然一夢中。何日更叩陪杖屨。白雲深處訪仙翁。</text>
<title>贈別金士純</title>,<text>君是同門友。精通我不如。論心秋水凈。讀易夜窓虛。對策初登第。分曹直廬。學優雖可仕。更請勉三餘。</text>
<title>敬次先生韻。上都下寓軒。</title>,<text>溪上小梅依舊在。暗香初動竹林間。先生若遂歸來計。應對瓊枝一破顔。先生去歲上朝堂。衣袖時時惹御香。還憶故園氷雪色。春風日日九回腸。右憶溪堂梅凈友塘邊數朶梅。氷心香骨認春來。不知千里相思處。月白寒窓夢幾回。獨立庭中第一仙。貞心未變雪霜天。歸來要作花前會。三疊新詩定入絃。右憶陶山梅</text>
<title>伏覩先生和詩。知景善先有所上也。謹次以博一粲。</title>,<text>旅館無人事。湔心讀古書。新功雖自勵。舊習未全除。子美方觀國。淵明謾愛廬。時時逢益友。戒在復吾初。少年多病似相如。今日還同晝寢予。庭院寂然無客過。綠槐陰下閉門居。</text>
<title>西江泛月</title>,<text>抽身塵土裏。帶月泛西湖。水國銀千頃。山城玉一區。商船來又去。漁店有還無。夜久難成睡。飄飄意自娛。</text>
<title>奉送鄭修撰子精受由歸鄕</title>,<text>去年林下君尋我。明日城中我送君。天上月輪看正滿。人間秋節覺平分。江鄕歸興魚翻浪。漢國離愁雁叫雲。莫使經筵久虛曠朝朝講學聖心勤。</text>
<title>次伯氏韻。寄呈獜山。</title>,<text>雪天霜日思何堪。遼塞之東瀚海南。魂夢知應尋故里。寂寥陶逕自成三。右東軒韻牙纛旌旗蔽一江。將軍國士信無雙。可憐逐寇身還死。霜月凄涼照受降。右金兵使秀文韻</text>
<title>至月二十一日。對雪吟哦。挹淸兄以盆梅詩寄示。卽次韻。</title>,<text>雪花方亂舞。擧目失前山。何處寒梅發。黃昏夢往還。</text>
<title>明日賞梅。次主人兄韻。</title>,<text>灌盆沙面梅花發。開戶枝頭月色橫。偸得元陽眞妙手。不應殷七獨知名。護得寒梅一室中。開花歲暮作春風。隣翁亦是知香者。踏雪來尋思不窮。</text>
<title>次後凋兄韻</title>,<text>陰極陽回梅載吐。須知三十六宮春。硏朱點易多情思。不是尋常覓句人。</text>
<title>挽金龍宮舜擧 八元</title>,<text>少年名譽動靑丘。一捷三科政黑頭安。定始除湖學日。子游終宰武城秋。歸來但賦濂溪拙。退處寧吟太史愁。魚不躍氷憂作疚。烏雖含土病爲讐。逕存松菊猶心悅。歲在龍蛇奈命遒。人世死生雖有數。邦家珍瘁豈無由。孤兒孑孑哀何怙。孀婦惸惸哭未休。同榜故人來執紼。薤歌聲裏淚難收。</text>
<title>月下。與郭君靜元靜泰靜𧺝。呼賦處爲韻。仍請共和。</title>,<text>橫斜和靖詩。獨步廣平賦。素笑意無窮。月明携酒處。</text>
<title>吟呈元靜</title>,<text>一夜思歸鬂欲絲。端居仍負見龍池。遊人似與春無分。春滿江南事事悲。</text>
<title>伏次陶山梅爲冬寒所傷歎韻。上先生。</title>,<text>春風無語亦無諾。歲歲春回如赴約。一春消息寄梅梢。破臘傳春雪中萼。北土多寒春晩來。與柳爭春還可哀。如何春色滿陶山。尙無一枝迎春開。眼中春山自匼匝。處處春物何曾厄。梅君索寞獨負春。風雪先春太饕虐。逢君勁草亦含冤。空使座上春斷魂。年年春事賦梅花。滿篋百篇藏春溫。今春枝上月空白。亦有春詩愈淸潔。始覺春意試先生。梅社無春缺不缺。由來草木春華不係人。畢竟豈如收斂胸中一園春。莫恨庭梅春日獨無花。三春之暮爭姸鬪媚還非眞。</text>
<title>奉別李居士領之</title>,<text>芒屩緣行遠。樺冠爲素貧。香山樂天號塵世浪仙身。</text>
<title>次後凋兄落齒韻</title>,<text>鏡中形貌莫嫌衰。事業從來不在玆。四十鬂霜吾亦老。無聞還似小兒癡。</text>
<title>易東書院。與諸友同學心經。敬次先生韻。</title>,<text>好將經訓共推明。宴息猶堪驗性情。庭畔月光虛有跡。院中人語寂無聲。平生自許心期遠。此夜誰知意味淸。圓缺幾回頭欲白。尋常切戒負先生。</text>
<title>送尹起伯還洛</title>,<text>入海觀龍數月餘。今歸騎過林廬。他時若記同遊處。函丈摳衣學古書。秋風歸袂忽飄然。遙指千山萬樹邊。頻向靜中窮物理。由來大道出於天。</text>
<title>次章仲韻</title>,<text>白首謾紛如。學問慙日就。至道不難知。在目見鼻齅。世人但滔滔。高䯻與廣袖。君今靜裏棲。着功應理透。</text>
<title>挽金彦純 明一</title>,<text>孝友門庭樂有由。文章餘事又能修。誦菁莪入周庠日。歌鹿鳴來漢國秋。題柱馬卿聲未著。歸家羅隱命先遒。追思笑語平生貌。手寫哀辭淚不收。</text>
<title>退溪先生輓詞</title>,<text>早尋源派抱遺經。年益尊來德益成。萬事應時持敬義。一心齋處進明誠。名高北斗人皆仰。道冠東方士盡傾。千載氷壼秋月後。陶山更有李先生。一自摳衣解讀書。悠悠蹤跡廿年餘。提撕每喜蒙求我。伎倆空慚罪在余。精舍春深風暖後。虛堂夜靜月明初。從前萬事渾如昨。不耐今朝餙柳車。</text>
<title>李平叔咸亨來會先生之葬。於其歸也。過我村居。不勝慘別之懷。夾之兄先有詩。次韻贐行。</title>,<text>慙無化時雨。謾道暴秋陽。一慟分携後。音容兩杳茫。</text>
<title>次贈尹博士士初 存性</title>,<text>携笻去上紫霄傍。俯視塵寰隔渺茫。應爲煙霞尋壑遍。豈因風雨出山忙。詩篇艶艶留仙語。衣袖翩翩學道粧。城市他年能記否。山林遠志要須强。溪上逢春意不圓。荷君來自九重天。題將鐵索埋黃壤。吟向瓊田渡▣川。萬里歸心鴻雁後。六年悲思鶺鴒前。披襟未盡還分袂。回首長安更黯然。士初奉命題先師墓誌。故上三句云云。仲兄養正公卒於丙寅。今爲六年。而士初乃仲氏同年。故六句及之。</text>
<title>星山金肅夫宇顒，朴仲章，景章來哭先生墓。歸時過宿枕流。要見柳應見雲龍而，見成龍，裵汝友，金士純及彦遇，愼仲，李輔卿憑，琴夾之兄議先生誌文諸事。謹呈拙句。</title>,<text>鷄酒來千里。相逢感慨情。山堂搜往事。江閣會羣英。至論須先定。淸詩要共成。寒江流不歇。摠是斷腸聲。</text>
<title>易東書院。裒集先生遺稿。送南義仲。到利還歸</title>,<text>長夏羣居處。同懷不盡愁。出門分去袖。臨水送歸舟。細雨疏疏下。濃雲浩浩浮。裒書猶未了。後會在新秋。</text>
<title>與彦遇兄，趙士敬，琴壎之。會校理學通錄于易東書院。感吟一絶。</title>,<text>翛然無夢坐淸晨。點檢吾身愧日新。收拾舊聞爲用處。莫敎終作等閒人。</text>
<title>訪柳應見，而見於河上。次而見韻。</title>,<text>偶入幽閑界。初酬宿昔心。澄潭深百尺。絶壁立千尋。不得無君酌。何妨有我吟。坐來秋日暮。歸路踏輕陰。右呈應見匹馬經過處。壼天日欲斜。對床看遠樹。聯袂踏平沙。款款情如許。匆匆意若何。明朝千里別。悵望去程賒。右呈而見</text>
<title>浴泉。追次而見韻。謝應見兄弟書問。</title>,<text>靈泉在澗壑。行客暫逶迤。凈界風塵少。空山錦繡多。身輕試雲鳳。病愈釋杯蛇。更得貽雙鯉。秋江興幾何。</text>
<title>與後凋兄。往見裵汝友。歸路號韻。</title>,<text>夕陽江上燦金沙。百步煙生八九家。傾盡玉甁扶醉去。任從驢背晩風斜。</text>
<title>雪中。訪是齋。趙月川齋各 馬上口占。</title>,<text>衣上玲瓏滿玉花。東風吹送故人家。不須幷轡吟詩去。閑逐銀杯興更加。時。後凋，挹淸公。與壎之先行。</text>
<title>次韻。戲具柏潭景瑞。鳳齡</title>,<text>假步終非水石儔。結廬潭上不曾謀。明朝忽奉絲綸去。空使寒溪自在流。</text>
<title>贈別金應順 命元</title>,<text>九載重携處。溪山歲欲闌。生涯兼老病。情事足悲歡。關北曾威敵。天南又棄官。逢迎新屋字。談笑舊心肝。雪樹銀添重。梅梢玉作團。莫辭留一醉。分手路漫漫。</text>
<title>次後凋兄咏梅韻。奉寓舍閑軒。</title>,<text>氷玉精神鐵石姿。主人心事與遲遲。如今更爲尋春去。只有芳條伴老枝。莫怪春來始見梅。臘前生意已胚胎。後凋堂上閑風月。歸夢應知夜夜催。</text>
<title>次金希中過陶山有感韻</title>,<text>一區寥落鎖煙霏。松蔭高臺柳拂磯。掩淚聞時寒澗咽。傷心望處遠山圍。流傳只恐訛言眩。想像深憂墜緖微。惟有十梅依舊在。暗香疏影襲人衣。</text>
<title>贈別希中</title>,<text>遠客欲歸去。山中春暮天。濃花初洗雨。細柳晩和煙。情事傾三爵。心期指百年。平生多別恨。今日爲君偏。</text>
<title>贈李逢原。安道 兼呈後凋，挹淸兩兄。</title>,<text>客到東隣舍。幽人閉戶時。竹林風策策。苔逕雨絲絲。想議先生誌。應論近日詩。非無簑與笠。驢背病難騎。</text>
<title>星山僧。傳主倅金伯純寄詩。次韻却呈。</title>,<text>一別隔千山。黃堂與白屋。那堪迷樹雲。每憶共燈燭。飛錫忽傳音。新詩可入曲。低頭拜未遑。何用唐衢哭。</text>
<title>次逢原韻贈白大鵬。</title>,<text>門閉多愁病。村深少往來。荷君雙屐齒。踏我半庭苔。洛水寒煙鎖。陶岑瑞日頹。蒼茫意不盡。聊把句新裁。無聞常自任疏頑。寡悔如何免謗訕。百歲未能身矻矻。三年已見鬂斑斑。興來偶詠風前竹。靜處時觀雨後山。客到虛堂秋氣早。且將樽酒一開顔。</text>
<title>次後凋兄韻。別朴景一。</title>,<text>登山何它獨悲秋。秋後臨流更有愁。政是風霜搖落處。送君千里大刀頭。</text>
<title>疊韻。寄裵洛川景餘。紳</title>,<text>欣然捧檄幾經秋。風樹今懷不盡愁。水有肥魚山有菜。草堂依舊洛江頭。</text>
<title>次後凋兄盆栽松竹菊梅韻。</title>,<text>露菊叢篁伴稚松。生生可見小盆中。梅君可與成佳約。心事應須待疾風。</text>
<title>無題</title>,<text>高堂宿客未開門。更把詩文得細論。三爵醉來狂興發。晴窓夜氣怕難存。</text>
<title>墜馬後偶吟。錄奉柏潭。</title>,<text>萍水身千里。相逢一展眉。杯心傾盡處。驢背落來時。病與愁爲伴。寒隨老作期。洛陽秋後思。惟有菊花知。</text>
<title>柏潭見和。又次呈三疊。</title>,<text>塵世雖開口。羇愁亦上眉。賢關方敎胄。經席幾論時。翠柏思前賞。淸潭指後期。莫言林下計。惟恐有僧知。益者雙靑眼。怡然二白眉。風霜爲客日。花酒送秋時。題柱慙司馬。彈琴喜子期。若辭成酩酊。何處見上知。漢殿瞻隆準。堯階拜彩眉。鍊丹曾閱歲。操瑟竟違時。縱負風雲會。寧愆山水期。明朝回匹馬。世事摠無知。</text>
<title>謝藥圃送酒</title>,<text>故人憐我久淹留。美酒佳肴慰客愁。還恨酒來人不到。一杯傾了又回頭。</text>
<title>士純，而見來訪。次余謝藥圃韻。又疊二絶。</title>,<text>身似波鷗任去留平。生不來世人愁。只今臥病長安日。空送歸心度嶺頭。日日思歸日日留。客窓風雨使人愁。相逢偶作樽前醉。共把家山入話頭。</text>
<title>對盆梅。次韻。</title>,<text>春光先到小盆梅。不待知時好雨來。自是高人偸造化。東君他日也應猜。右錦溪韻不信隆冬雪裏花。相逢疑是玉仙過。年年每被摧詩句。才薄其如絶艶何。右後凋韻</text>
<title>次孫德裕城主韻 英濟</title>,<text>淸風不受四知金。六載臨民用意深。邈邈君門難借寇。因家非戲是誠心。</text>
<title>次金仲昷茅齋韻 彦璣</title>,<text>聞說高居屋數間。忽然今日訪淸寒。樽中白酒香初動。階上黃花露未乾。往事語來情若海。新詩題罷氣如山。知君此地藏修計。人道偸閑自未閑。</text>
<title>甲戌季秋十日月夜。金士純，金思伯，李逢原。會話于陋僑。明日。逢原有詩。次韻。</title>,<text>長安到處主人多。豈爲無家動鋏歌。較學政堪慙伎倆。掄才不用歎蹉跎。新詩足遣三秋興。美酒能痊十載痾。想得故園今夜月。小塘淸活露凝荷。</text>
<title>與鄭子精金仁伯 孝元 會話。次逢原韻。</title>,<text>相逢故舊洛陽城。天朗風高氣又淸。往事語來腸欲斷。新詩見處眼偏明。涼秋枕上幽人夢。落日樽前遠客情。明發定知臨水別。孤雲獨鳥兩心驚。</text>
<title>中原。逢申堯瑞有感。</title>,<text>寂寞陶山座上春。逢君話舊愴懷新。他年莫負西林過。滿架遺篇滿案塵。</text>
<title>次藥圃四律</title>,<text>夜雨霏霏濕。春風陣陣寒。客愁添鬢際。時事集眉端。報主心難盡。思人意未闌。三更猶不寐。無夢到槐安。形容將老醜。蹤跡本微寒。不計謀身拙。惟思取友端。新年歸意動。獨夜宦情闌。陸陸無裨補。垂靑分未安。東風初解氷。地上露天根。何處梅香冷。誰家酒味溫。涼涼憑旅枕。寂寂閉公門。夜氣方知爽。明朝倘未昏。心地何由廓。愁城固結根。筋骸非舊健。笑語失前溫。慘慘思懸架。依依憶候門。商瞿老多子。終有慰晨昏。</text>
<title>飮鄭仲實 寔家 調李公著 誠中</title>,<text>世上功名榮與辱。人間物議是兼非。不須閉戶如新婦。寧向隣家盡醉歸。時公著爲銓郞。以人言不出。</text>
<title>乘月訪藥圃。明朝。藥圃投詩。次韻。</title>,<text>靑春新物象。白首舊情親。繫馬敲門急。呼兒酌酒頻。飣盤柑正美。入筋菜還珍。更荷歸來後。投詩泣鬼神。</text>
<title>次贈靑城山人權章仲</title>,<text>鬱鬱三春戀。匆匆一夕逢。無人挽江上。有鳥笑林中。白髮愁如許。紅塵愧不窮。駑材安足數。終見馬羣空。</text>
<title>次藥圃寄韻</title>,<text>積雨初收天地秋。相思不見意悠悠。明朝對榻論何事。勉勉平生作德休。</text>
<title>權正字直卿贈詩乞竹。次韻仰呈。</title>,<text>寂寂空庭斷足音。雨餘新竹亂森森。分根欲寄還凋翠。植物猶存悵別心。時余亦有同根之別故云一堂寥落不勝秋。涼雨寒煙惹客愁。擾擾紛紛空自老。何時林下便歸休。</text>
<title>送洪直講渾元 渾 之楊根</title>,<text>朝衣換却芟衣新。政値秋風興有神。野鳥沙禽行作伴。白雲紅樹去爲隣。歸帆杳杳難能繫。征袂飄飄不可親。莫道恩波從此隔。漢江江水接龍津。</text>
<title>歸鄕日。次呈諸公。</title>,<text>鄕國歸來滿眼春。一樽談笑舊情親。還朝尙有山林志。莫笑征衫染洛塵。</text>
<title>送金吏部士純以謝恩兼奏請書狀如京。</title>,<text>帝有中心貺。雷騰外國歡。拜嘉瞻聖主。爲介認天官。受命燕幽遠。思親嶺海寬。征途風剪剪。旅館月團團。訪柱千年感。看城萬里。軒眉周禮樂。拭目漢衣冠。貢篚瑤墀晩。承綸玉殿寒。陳章願欲白。辨事舌何乾。直節驚華俗。淸風聳衆觀。詩書論舊學。源派覓新刊。才傑如儀鳳。愚蒙似伏羱。幾年空濩落。今日已衰殘。客恨那堪苦。離懷不忍酸。丁寧。更勸力加餐。龜山，韋齋，東萊，勉齋諸先生集。東國皆無之。請來故有覓新刊之語。</text>
<title>送柳而見還鄕</title>,<text>送君歸去洛江湄。政是東風料峭時。嶺上寒梅含雪綻。橋邊弱柳帶煙垂。萱堂晝永開新釀。書幌春深誦古詩。知有故園佳興在。愧余濡滯鬢成絲。</text>
<title>姜參知大猷 士弼 挽</title>,<text>才氣凌雲日。功名拾芥秋。歷敭諸顯地。宣布幾多州。暵舍荊花秀。羅庭玉樹稠。居然人事改。零落舊觥籌。淸素傳家法。溫恭接物心。劉伶頌酒舊。長吉記樓今。寂寂嬉遊地。依依警欬音。西州那忍過。春色入園林。</text>
<title>鄭大諫子中挽</title>,<text>妙齡離白屋。隆譽動靑丘。蓬館通仙籍。薇垣冠勝流。眷深燃燈夜。恩溢奪袍秋。起起初驚夢。居然萬事休。識面緣同業。知心爲共師。山齋論討日。江舍笑談時。白首呑聲哭。丹旌入望悲。平生君已矣。從事孰於斯。</text>
<title>次徐咸陽 克一 鳴戀韻</title>,<text>秋風策策鳴。起我故鄕戀。遙憐菊金鈴。誰執瀟葵扇。官羞欠㙮名。學愧正墻面。殘杯到處醒。幾隨鴻臚餞。塵蹤旣爾馨。區區人所賤。先生去心兵。翛然坐道院。垂簾讀五經。卷舒知一遍。不願入帝城。盤中魚數片。政贊戶周程。民風期一變。新詩照文星。刮眼如相見。</text>
<title>送金任甫 弘敏 歸覲商山</title>,<text>一葉飄零客意驚。歸鞭忽指故山鳴。尊鱸入興尋常事。菽水爲歡日夜情。應向藥畦培舊種。更登書屋落初成。嗟余䖃苴人爭笑。不耐秋風送子行。</text>
<title>與可晦。次明道先生韻。</title>,<text>識面雖從舊。知心更在今。窓間驚客夢。門外喜跫音。忽忽年將暮。亭亭曰欲沈。黃昏要看月。莫使片雲陰。詩人千古思。知子十分多。蹤跡隨靑鎖。心期繞綠蘿。旅窓今日問。鄕里昔年過。感慨論時事。樽前意幾何。</text>
<title>無題</title>,<text>逢秋元有恨。此夕更無眠。何處傾杯月。誰家惹燭煙。鄕山四百里。京洛二三年。耿耿關心事。孤燈半壁前。</text>
<title>無題</title>,<text>堯能明睿舜能聰。擊壤狂歌屬老翁。白髮土人靑眼見。三杯大道一時通。</text>
<title>戲呈崔同年復初 興源 黃海觀風案下</title>,<text>自君巡按海西天。魂夢悠悠隔一年。梅月仙丹非所望。倘蒙嘉惠魯齋編。</text>
<title>雪夜獨起</title>,<text>寒生客枕夢初驚。暮雪仍乘曉月晴。四野寂寥心更靜。一軒輝暎意逾淸。疑超浮世紅塵界。如在層霄白玉京。遙想故園今夜裏。滿堂光景爲誰明。</text>
<title>靑杞贈士純</title>,<text>來時暫相見。歸路又相逢。月下詩千首。花前酒一鍾。山光搖醉眼。灘響洗煩胸。幸覩萊衣舞。仙家興味濃。</text>
<title>臨行。吟呈先友金仙巖 璡 丈人。</title>,<text>偶入此山中。桃花爛熳紅。依然離別去。千里憶仙翁。</text>
<title>丹陽途中卽事。寄汝友。</title>,<text>春草細如織。野花濃似燃。別懷雲靄靄。行意水漣漣。鷄肋知何味。羊腸信不平。生來無所學。今日愧羣賢。</text>
<title>忠牧兪思永 大修 贈六言到樓巖次呈</title>,<text>公館春深晝永。陰陰碧樹千章。邂逅翻成離別。雲山煙水微茫。</text>
<title>舟泊可興偶閱先生遺稿有可興江上別南時甫詩。有感敬次。</title>,<text>仙舟過此幾經秋。夜壑煙沈不耐愁。欲識當時離別意。靑山無語水空流。</text>
<title>麻田浦。送金肅夫，柳應見還鄕。</title>,<text>江船送別意如何。緩棹歸來水自波。日落滄洲迷宿處。不妨沽酒聽漁家。</text>
<title>次藥圃 三絶</title>,<text>向來魚鳥怪盟寒。何事塵中寄懦頑。時遣客懷鈆槧裏。任從人笑管窺斑。右自歎綠陰深處夏猶寒。岸幘吟詩任散頑。遙望故園荒逕上。數叢新笋爲誰斑。右憶幽居䲧上松篁淡更寒。階邊瓦礫只堅頑。天生物牲皆如此。萬理難窮鬢已斑。右觀物</text>
<title>奉送權震卿 東輔 丈赴任慶山</title>,<text>榮辱人間事。行藏傳裏言。絲綸垂北闕。征旆啓南轅。旅館詩千首。離筵酒一樽。應須體天意。百里布仁恩。</text>
<title>月夜賞蓮。吟示柳正夫 格， 晦夫根，李逢原要和。</title>,<text>飮罷三杯酒。來觀百朶蓮。迎風香冉冉。帶月色娟娟。似別濂溪畔。如臨玉井邊。不宜無一語。要見錦聯篇。</text>
<title>宗人仲悟 穎男 期賞蓮不至</title>,<text>荷香冉冉風來細。梧影愔愔月上遲。有約淸宵人不到。獨憑虛檻覓新詩。</text>
<title>謝韓春卿 應寅 冒夜見訪</title>,<text>鍾聲人定後。雪色歲寒中。扣戶紅顔客。顚衣白髮翁。杯尊斟更倒。肝膽照能通。共勉平生事。無如學問功。</text>
<title>次盆竹韻</title>,<text>孤根疏葉歲寒姿。傲雪凌霜秖自知。豈啻虛窓供雅趣。更憐淸債入新詩。</text>
<title>奉答芙蓉山人</title>,<text>歲暮人難見。天寒客易知。遙憐伴鷗鷺。夢斷鳳凰池。</text>
<title>送韓令公則 準 出鎭穩城</title>,<text>奇謀妙略秘胸襟。粉署霜臺遍足音。越級超資今日寵。忘身殉國古人心。關山有雪靑春涉。沙塞無煙黑水深。好去北門爲鎖鑰。歸來榮孝動纓簪</text>
<title>送柳而見出牧尙州</title>,<text>雅性兼全孝與忠。暫辭經幄佩章銅。毛公奉檄歡何極。潘子浮杯樂未窮。平易近民元聖訓。循良爲吏古人風。商山自昔絃歌地。岐麥應添頌歲豐。</text>
<title>送仲悟赴任綾城</title>,<text>簪紱吾宗遠。三韓號閥門。流傳雖異派。世系實同源。今子循爲吏。先人慶及孫。早年攀殿桂。長日奉堂萱。獄得于公理。廷由李勉尊。每懷便孝養。聊欲報慈恩。但喜銅章賁。寧嫌簿領繁。雲垂珠幰動。風送板輿奔。行篋詩千首。離筵酒一樽。丁寧語平易。此外更何言。</text>
<title>與嚴榮伯，鄭景廉，嚴榮仲。尋道峯書院。馬上口占。</title>,<text>有約聯鏕去。凌晨共出城。危巖羅劒戟。遠峀列幢旌。問路要行止。尋源擬得淸。誰知遊賞意。不獨爲山名。</text>
<title>枕流堂。次景廉韻。</title>,<text>世罕逢王佐。時難遇太平。高山無一語。空使客愁生。谷靜因無累。泉鳴爲不平。坐來多感慨。林外暝煙生。</text>
<title>送人之官</title>,<text>仕宦平生不爲貧。林泉素志少求伸。胸懷落落名家子。標格軒軒長者身。聽訟猶人曾閱歲。分憂澤物政逢春。如吾竊祿眞堪笑愁病空添別恨新。</text>
<title>仙巖金丈挽</title>,<text>早歲才名赫。中年志尙高。幽閑寄身世。榮寵付兒曹。酒美憐泉冽。蔬香愛土膏。那知人事改。煙月鎖林皋。</text>
<title>送尹尙中按嶺南</title>,<text>少年名譽動靑丘。腰帶黃金尙黑頭。經幄屢承天語降。棠陰行布聖恩流。都中士友愁爲別。嶺外生民喜作謳。試訪慕齋曾勸學。題詩處處至今留。</text>
<title>直夜。次溪東全內翰季賀。慶昌</title>,<text>寂寂閉公門。臥聽更鼓遲。百慮縈心曲。多慙晝有爲。旅宦六七年。兩鬢渾如絲。旣有竊吹恥。寧無素餐譏。衰拙世所嗤。昏愚人共知。魯國雖多賢。空空焉取斯。故鄕在宣城。嶺外路逶迤。古來形勝地。水洛山靈芝。雪月暎空堂。松篁蔭小池。歲月坐成晩。風塵徒自馳。莫非聖化中。魚鳶瞻躍飛。</text>
<title>次金希玉 玏 李逢原權彦晦 春蘭 除夜絶句韻</title>,<text>諸君揮筆鬼神。驚不費吟髭斷數莖。摠是客中除夜詠。令人更起故園情。</text>
<title>次吳同年謙仲丈寄贈韻</title>,<text>薄宦區區興已闌。逢春猶覺弊裘寒。九街常愧紅塵梁。三逕遙憐綠蘚斑。滿紙鄕書愁裏慰。盈缸歲酒客中歡。誰言不墜靑雲志。窮老逾思倦鳥還。</text>
<title>寄芙蓉山人。兼呈日休兄。</title>,<text>論文思舊日。膺慶賀新年。岸柳初含嫩。園梅欲發姸。傾杯喜廖綠。覆瓿笑楊玄。箇裏知多趣。何煩招隱篇。</text>
<title>送李仁仲 宏 出宰咸悅</title>,<text>生來漁釣寓江鄕。老大空疏髮已霜。竊廩七年無少補。讀書千卷有多忘。逢春更憶靑山色。對雪偏憐皓月光。同舍故人爲縣去。放懷誰與醉壺觴。</text>
<title>送宋判官德求 象賢 赴鏡城</title>,<text>堂後爲通判。才名內外臣。惟賢能作寶。則哲固知人。已脫囊中穎。寧嫌幕下賓。詩書聞俎豆。介胄謝簪紳。海戍偏憐月。關山不見春。飮時應戀主。雲處幾思親。話入天涯苦。愁添客裏新。牽情花與柳。托信羽兼鱗。幼學知何事。欽承在此辰。平生丈夫別。不用淚沾巾。</text>
<title>送盧公瑞赴任三陟</title>,<text>一別經三歲。相逢喜舊顔。交情同淡淡。衰鬢共斑斑。東麓崎嶇際。西樓縹緲間。須將道院詠。寄使我心閑。</text>
<title>楮子島偶吟</title>,<text>誤入蓬萊島上來。東華何處漲風埈。孤舟盡日無人到。獨酌瓊漿一兩杯。</text>
<title>送趙汝式 憲 赴湖南蓮幕</title>,<text>神交十載共風塵。今日相逢面不新。巡遍江南能記否。梅花堂上兩三人。</text>
<title>次呈鄭修撰士勛 熙積 謝惠酒</title>,<text>灔灔淸尊氣味濃。堪將歡意換愁容。溪邊野外多黃菊。恰似淵明九日逢。</text>
<title>奉呈兪正思永鄭正士勛。</title>,<text>旅食年來白盡頭。呼邪聲裡又逢秋。欣然手酌雙壼酒。一洗胸中萬斛愁。輸芒郭索下淸溝。滿腹紅膏合作羞。却恐山中空左手。故將滋味助風流。</text>
<title>次朴國寶</title>,<text>雨過長堤絶點埈。欣然靑眼爲君開。坐來話入秋江興。千里鄕關首屢回。</text>
<title>次黃判書琳韻</title>,<text>嗟余性拙志頑愚。空作平生不滿隅。塡海舊聞勤一鳥。爲山今見鬧千夫。奇功縱未銘彝鼎。密契終須入畫圖。劉了蒼巖更無事。坐看羣雁被風驅。</text>
<title>與鄭景善 淑男， 權亨叔李貽後 慶郁， 花川正季瑞 壽鵬。 泛東湖。臨別口占。</title>,<text>林深明獨火。江溟隱孤舟。欲去還多興。停杯更泝流。</text>
<title>戲答多病朴學士希正 民 獻</title>,<text>風動數叢竹。虛窓生晩涼。此間還有趣。何獨愛蓮香。</text>
<title>寄呈藥圃</title>,<text>相思不見詠停雲。歲又道來日又醺回視長安家百萬。少年情契孰如君。</text>
<title>送洪渾元出按關東</title>,<text>爲人性癖愛山川。暫退元非避世緣。報主誠心懸魏闕。顯親封爵及重泉。平臨鏡浦胸呑海。直上金剛手棒天。知有甘棠行處在。好將仁化布東堧。</text>
<title>次韻</title>,<text>白首紅塵歲月多。一心長憶舊山家。相逢欲識情深淺。首取樽前燭影斜。</text>
<title>送李聖言赴任孟山</title>,<text>迢遞關西路。胡爲君遠尋。桑蓬四方志。書劒十年心。旅館秋先到。離亭日欲沈。客中還送客。感慨獨長吟。</text>
<title>鄭景善閔彦卿 宗彬 鄭景廉洪仲載 坤 見訪</title>,<text>涼風夕起一堂虛。孤嘯微吟意有餘。忽喜故人聯袂至。更憐明月入簾疏。</text>
<title>寄呈梧陰尹壯元子昻 斗壽</title>,<text>昨日江船送客歸。如今離思尙依依。梧桐月白黃昏後。準擬騎驢打靜扉。</text>
<title>挽李監司 仲樑</title>,<text>大器人爭識。淸門世共談。四朝二品爵。一子七孫男。宅近靑山郭。亭臨碧水潭。百年來往地。今日鎖煙嵐。</text>
<title>送權子休還鄕</title>,<text>高掛征帆聽棹歌。紅塵不點白鷗波。殷勤問訊靑巖老。秋晩溪山興若何。</text>
<title>送黃御史吉哉巡撫湖南 允吉</title>,<text>北闕絲綸下。南州道路遙。風霜心裏凜。山嶽手中搖。到處千花發。歸時一葉飄。澄淸先有志。佇見上雲霄。風塵衣上撲。歲月鬢邊抛。不暇悲殘冷。惟堪愧斗筲。鄕心歸竹塢。春信到梅梢。忽作消魂語。江南送舊交。</text>
<title>送金判官季賀赴寧邊幕</title>,<text>柱下年前侍冕旒。芙蓉今向水中浮。詩書素識爲眞學。弧矢終期作遠遊。疏雨落花春寂寂。夕陽芳草路悠悠。揮鞭莫念鄕關事。西顧方深聖主憂。</text>
<title>奉和藥峯惠韻</title>,<text>故園春已到。不去意如何。疏影橫淸水。纖茸出小坡。親朋鄕曲少。歲月客中多。孤抱憑誰說。長吟又浩歌。</text>
<title>江上。餞家兄還鄕。次鶴峯韻。</title>,<text>細雨春江上。扁舟別故遲。蒼茫去留意。默默把瓊巵。</text>
<title>端午中殿帖子代人作</title>,<text>妖邪避艾戶。瑞慶入瑤窓。囀囀鶯兒百。飛飛燕子雙。樛枝蔭宮闕。麟定家邦。盛代無餘事。椒房酒滿缸。</text>
<title>送柳應見出宰眞城</title>,<text>聞見當年闕殆疑。祿中偏荷聖君知。雲橫望裏千重嶺。日照腰間五兩絲。把扇揚風元有契。投杯誓水定無期。寧嫌被笑揶揄鬼。不耐南鄕遠別離。</text>
<title>送金應順出按關北</title>,<text>序屬南訛日。時當北顧年。英雄膺駕馭。才傑任承宣。胡虜先驚膽。生靈可息肩。腐儒空白髮。聊贈繞朝鞭。</text>
<title>次鄭東谷淵夫 彦智 韻</title>,<text>翰苑當年意氣豪。秪今名位已淸高。甘棠有蔭曾憩。小閣無人首更搔。慣見世情如覆手。愁聞時論似吹毛。若數聽履星辰上。功業寧慙勿失曹。</text>
<title>題李判書 俊民 龍山亭</title>,<text>龍山亭下水縈回。有約中秋獨自來。無禁風煙收拾去。明朝恐被主人猜。</text>
<title>送金護送希中向東萊</title>,<text>聖代懷柔屬使才。看君馹騎向南催。岸楓迎客明征旆。山菊留人照別杯。懷感渭陽經舊宅。望迷蓬島上高臺。人生最怕微渦頰。莫遣三行粉面廻。</text>
<title>無題</title>,<text>世事繽紛了不關。半生蹤跡水雲間。如今誤被塵韁縳。魂夢尋常繞故山。</text>
<title>送宋質正德求隨奏請使如京</title>,<text>守法餘風自廣平。詩書滿腹擅才名。欲明二百年前事。肯憚三千里外行。楊柳飛花辭故國。梧桐飄葉到神京。訛音謬典無非正。倘使東人刮目驚。</text>
<title>送金季純 復一 赴關東幕</title>,<text>關東形勝地。今日送君行。楓嶽秋先淡。臺山晩色明。煙消叢石立。風定鏡湖平。獩貊千年國。鳴沙十里程。巡遊看不足。題品語堪驚。浩浩胸呑夢。迢迢眼接瀛。擬逢仙子晉。寧記病長卿。才智觀滄海。衰慵臥洛城。蓴鱸空入望。山水最關情。離別何須恨。宜思善自名。</text>
<title>藥逢家山水圖次韻</title>,<text>不見錦城使君。惟看楓岳新畫。豈徒足慰相思。直欲風生腋下。堂上江水不合。怪來日月長留。新詩更覺淸絶。出自天機筆頭。</text>
<title>送趙仲謙遴</title>,<text>花田山水國。今子遠歸歟。一舸秋風外。孤燈暮雨餘。誰云避塵世。自是愛林廬。莫使交情阻。傳書有鯉魚。</text>
<title>滿月臺</title>,<text>當年操搏抱雄才。起闕先邀月滿臺。自謂繁華無日歇。那知壯麗有時摧。凄涼山色濃還淡。嗚咽溪流去不回。從古興亡皆若此。只今空使後人哀。</text>
<title>直宿濟用監</title>,<text>都染郞官鬢髮催。卯申難得好懷開。銀臺白牌時時到。地部朱關日日來。食祿每慙非學也。署書常恐負承哉。嚴更聲裏欹寒枕。千里家山夢屢回。</text>
<title>送金季純還鄕</title>,<text>同是風塵客洛陽。別離今日鬢添霜。憑君更起田園興。雪裏寒花自在香。</text>
<title>示洛中諸友</title>,<text>十年蹤跡托誠明。舊識新知似弟兄。到處每慙尊丈號。飮時常怕酒狂名。爲官事業卑仍冗。向學工夫老更生。他日故園歸去後夢魂安得不京城。</text>
<title>福川偶吟</title>,<text>雨後山蔬別有香。採來春色幾盈筐。十年未遂歸田計。空盡元朝暮飮觴。</text>
<title>有懷舊遊諸公</title>,<text>未遂歸田去。空添老病侵。臨民無善政。憶友有勞心。梅發誰同賞。詩成獨自吟。江南春欲暮。覊恨更難禁。</text>
<title>次李伯生 純仁</title>,<text>流水靑山是處多。客行今日又經過。怪來入鼻涼如許。軒下花開萬朶荷。</text>
<title>砥石。贈別主人李中書景淵。洁兼呈國子先生景涵 潑</title>,<text>雨村平野外。砥石斷原頭。山帶螺靑列。江涵鴨綠流。寧忘溝壑志。合佐廟廊謀。摻袖臨南浦。春風動客愁。</text>
<title>翌日。與金士純，許直仲，宣行可。登永平南臺。</title>,<text>永平南岳上登眺共徘徊。一水兼天逈。千家傍縣開。客懷無所着。鄕思若爲裁。砥石相望處。依依昨日杯。</text>
<title>錦城武夷樓榜會。次使相尹壯元子仰。</title>,<text>七八賓朋百尺樓。淸風明月認新秋。且看遠近山千點。不問興亡土一丘。豈獨錦城飛玉盞。須同赤壁泛蘭舟。靑眸到處窮歡樂。方信人間有勝遊</text>
<title>次鄭提督 仁貴 韻。呈使相。</title>,<text>蓮榜當年第一人。只今詩句更精神。要將滿酌酬佳會。莫問樓中醉吐茵。</text>
<title>次宗人金汝强 彦勖</title>,<text>晩托金蘭契。元爲骨肉親。知名君是士。學道我非人。席上題詩夜。樽前勸酒辰。滄浪有佳約。重見豈無因。</text>
<title>赤壁。次尹監司</title>,<text>千尋絶壁壁下湖。除却黃岡更有無。我來飽喫海南飯。誰復苦憶江東鱸。佳山勝水聊作主。明月淸風未爲孤。但知到處取無禁。不怕造物怪多輸。</text>
<title>聞東巖李景涵，南溪景淵。與金從事信元，權亞使慓。共作船遊。値雨不穩。約以重遊。而至期天又大雨。戲成一絶。</title>,<text>風流高會砥江船。摠是詩仙與酒仙。天意應嫌專勝事。故敎風雨戲芳筵。</text>
<title>送堈姪還鄕</title>,<text>撫汝孤舟至長成。區區一念願知名。順親信友昭先訓。勉學加工在後生。文酒竹林非我喜。芝蘭玉樹要人驚。丁寧顧惜渠家事。然後方能不墜聲。</text>
<title>題挾仙樓</title>,<text>蘿葍官居問幾春。山高地濕病來賓。初謀結搆嫌貽瘼。竟就登臨喜暢神。風動嫩荷香入座。露凝修竹冷侵巾。月明起誦東坡賦擬挾飛仙話道眞。</text>
<title>苞山朴君德凝惺次拙韻寄來。又次却寄。</title>,<text>五十無聞最堪羞。白髮蕭蕭空滿頭。逢別片時春夢斷。山長水遠令人愁。</text>
<title>送坪姪還鄕</title>,<text>汝向故園去。崎嶇山水程。梅花香暗動。雲葉月微明。會讀書千卷。休辭酒一觥。無眠過夜半。癡叔別離情。</text>
<title>輔仁樓。贈諸君。</title>,<text>輔仁樓上挹文風。遺訓昭昭日暎空。我願諸君勤取善。將身要與古人同。</text>
<title>西軒偶吟</title>,<text>夢魂歸北極。時序屬南薰。政乏承流澤。才非體石文。惟堪看倦鳥。不必撫凌雲。學道平生志。還慙白首紛。</text>
<title>登瑞石山</title>,<text>朝夕遙看第一巒。杖藜今日扣雲關。眼通天地溟濛外。身出風塵澒洞間。浮世功名渾擾擾。上方蹤跡獨閑閑。坐來急雨迷蹊徑。强被山靈不許還。</text>
<title>遊圭庵</title>,<text>百日長夜客。三日半空仙廣石平臨野。圭峯聳柱天。煙霞生足底。象魏襯頭邊。經濟吾家事。回笻却悵然。</text>
<title>次贈堈姪韻。送圻姪。</title>,<text>大器由來晩始成。莫嗟四十未聞各。從客禮法爲知道。保養精神是衛生。喪後春回心更感。客中秋至意偏驚。俄然告別還鄕去。濡滯慙余欠政聲。</text>
<title>贈權京試思省 悏</title>,<text>忘年忘勢托知心。交分曾無較淺深。每向月湖家裏醉。時從藥畹案邊吟。天涯邂逅秋將晩。樓上團團日欲沈。赤壁仙區人膾炙。星槎那不來尋。</text>
<title>奉寄東巖南溪</title>,<text>一佩銅章到瓮城。五年尸素竟何成。謗因里卷逃亡起。歡向巖溪故舊生。江上泛舟秋七月。燈前對酌夜三更。邇來俛仰爲陳迹。況復明朝遠別情。</text>
<title>福川歸後有作</title>,<text>客到任從隣舍宿。詩成還怕外人看。酒醒安寢通宵臥。方覺無官勝有官。</text>
<title>次梅巖李大用丈韻</title>,<text>薄宦區區度幾春。來登江閣重新。煩君莫要多酬唱。凈地詩章亦一塵。</text>
<title>題圻姪北厓精舍</title>,<text>松石西邊弗告南。汝能精搆屋椽三。我來政値斜陽畔。回視陳蹤思不堪。</text>
<title>次伴鷗亭韻</title>,<text>十五年前坐岸頭。羞將白髮更臨流。遙林歸鳥煙中沒。密葉鳴蟬雨後稠。風月有情留客醉。江山無語使人愁。自來自去身如燕。不羡波心泛泛鷗。</text>
<title>與權彦晦諸友會話</title>,<text>星月分明照夜窓。金樽玉斝對銀釭。傍人試問情深淺。笑指臥龍山外江。</text>
<title>失題</title>,<text>架上書千卷。門前柳五株。時時乘釣艇。弄月泛平湖。</text>
<title>濯纓泛月分韻。得明字。</title>,<text>水月蒼蒼夜氣淸。風吹一葉沂空明。匏樽白酒飜銀爵。桂棹流光掣玉橫。采石顚狂非得意。落星占弄最關情。不知百歲通泉後。更有何人續正聲。</text>
<title>送通信使黃吉哉赴日本</title>,<text>海中徐子國。槎上漢家臣。只爲同文化。要令異類親。扶桑帶初日。躑躅殿殘春。歸來早。南邊永絶塵。</text>
<title>送副使金士純</title>,<text>日域要交聘。朝廷重遣臣。絲綸纔下闕。舟楫已通津。絶嶼滄波月。他鄕碧草春。應尋圃隱跡。許國遠遊身。鄭圃隱奉使日本詩云。身因許國遠遊頻。</text>
<title>送書狀許功彦 筬</title>,<text>憑夷拭波浪。海若掃祲氛。畫舸人三益。詩篇字八分。桑蓬方償志。竹帛豈要勳。想見宣明旨。斑衣聚首聞。功彦能書八分。故三四云云。</text>
<title>次裵明瑞 龍吉 贈圻姪韻</title>,<text>每道休官今始休。方知彭澤棹歸舟。溪山不改情何限。風月無邊意轉悠。日日空思荊樹樂。時時可作竹林遊。北厓東畔臺松石。歲暮相看弊晏裘。</text>
<title>過月川</title>,<text>月潭西畔月川村。鬱鬱蒼雲護蓽門。中有畸人好書癖。客來枯吻對床論。</text>
<title>枕流亭。次趙東皐士敬。</title>,<text>連床三日細論心。共許平生契分深。要尙古人追勝會。肯將時事入閑吟。簷虛陟覺秋光透。夜冷偏憐月色侵。別後相望無十里。中間惟恨隔濤岑。</text>
<title>會潛軒</title>,<text>別去紅塵客。歸來白髮翁。書懷詩句上。寓興酒杯中。勝會元非俗。閑談半是農。服成春亦暮。何似舞雩風。</text>
<title>次日休兄韻。兼示勉進弟。</title>,<text>輔翊春宮寵命新。豈宜林下要安身。商翁渭老幡然日。一爲皇儲一爲民。</text>
<title>郭正元靜自關東。行過陋家。趙士敬來見有詩。次韻。</title>,<text>但道知心久。寧論會面難。携杯還不飮。時事意中關。</text>
<title>登南山</title>,<text>獨上秋山思渺然。回頭西望暮雲邊。美人消息今何似。嗚咽難禁涕淚漣。</text>
<title>與士敬丈夾之兄壎之。同宿日休堂。</title>,<text>聯枕談何事。非家非爲鄕。主憂臣有辱。世亂將無良。月色增凄冷。風聲更慘傷。不眠空耿耿。淸旭上東方。</text>
<title>十月雨</title>,<text>時當下雪雨滂沱。人道陰陽兩不和。我意天公回泰運。注潢要使洗兵戈。</text>
<title>寄義兵將垓姪。兼示同事諸君。</title>,<text>興師皆時讀書生。各抱區區報國誠。志埒虎鬚危不計。技伸猿臂妙無爭。知難見可兵家法。効死酬恩戰士情。但得勤王成績耳。素心寧爲取功名。</text>
<title>聞湖南兵擊破西江敵船。喜而有作。贈義兵諸將。大將。堂姪前翰林垓。副將。生員李庭松，進士裵龍吉。</title>,<text>由來治亂互相因。已屬天心悔禍辰。聞道西江摧勁敵。待看東土酋生民。勢如破竹寧無策。機似操刀會有神。寄語諸君增膽氣。肯將忠勇讓他人。</text>
<title>金鶴峯士純挽</title>,<text>趨庭陪獨立。負笈得依歸。義理明麤細。功名悟是非。丹心曾慷慨。靑史竟光輝。老友呑聲哭。潛然淚濕衣。</text>
<title>次鄭相國子精韻却呈</title>,<text>闐城溢郭似西京。二百年來號治平。文士欲行三代禮。武臣徒學萬人兵。那知竟陷交隣術。堪痛先張假道名。自古安危賢相在。不須揮涕太傷情。</text>
<title>鳳城東軒韻</title>,<text>鳳城異彭澤。秫酒亦難斟。未效循良理。空勞撫字心。傷時長痛哭。感古幾悲吟。半夜秋聲起。無眠獨擁衾。悠悠何必問蒼天。萬事難堪到耳邊。白首鳳城臨雁鶩。怕人摸寫喚龍眠。</text>
<title>過鄭文峯子中舊居</title>,<text>故宅人何在。空山客偶過。昔年情鄭重。今日淚滂沱。天上應成記。人間未息戈。太平生又死。如子世無多。</text>
<title>七夕。會廓然亭。</title>,<text>皎皎雲間織女星。爲牽牛斷度梭聲。年年莫用閑來往。一注銀河洗甲兵。</text>
<title>金酒隱應順令公見訪有詩次韻</title>,<text>身遭亂世苦難抽。輕擧空思賦遠遊。屈指存亡那忍數。東風獨立抱深憂。原韻。有二兄泉下不知憂之句。故三句及之。二兄。指後彫，挹淸。</text>
<title>鳳城。次趙士敬見寄韻。</title>,<text>行已難如木中繩。誤恩嚴譴固相承。平生學道終何用。十室殘城任不勝。恨少長空繫日繩。紅顔白髮自交承。仍思老病多隳廢。醉臥東山較孰勝。</text>
<title>次韻贈坪姪</title>,<text>學作時文得小成。況同兄弟幸聯名。萱堂已見榮光動。松宅從知感意生。身外窮通那足計。世間憂樂不須驚。泰來何日干戈息。聽爾晴窓絃誦聲。</text>
<title>陶山謁廟後。出天淵臺。徘徊感慨而歸。居數日。東皐丈寄詩次呈。</title>,<text>空臺寥落獨登臨。上有高高下有深。豈但鳶魚能起感。鶴歸松老更傷心。先生種松臺上。嘗與碧梧李丈文樑。登臺而戲云。待此松老。有鶴來棲。當乘鶴飛去。富倫在側親聞之。故末句云云。</text>
<title>宿鄭生穆如 允穆 家。書贈。</title>,<text>我愛淸風子。如狂本不狂。書傳張汝弼。畫學顧長康。未見綺紈習。惟聞蘭蕙香。通宵聯枕話。客裏意差强。</text>
<title>易東。次東皐韻。</title>,<text>直節忠言耀汗靑。餘風流與洛江淸。易東名院知何義。義在微辭首發明。潛求千載聖賢心。對越常如上帝臨。一自大風吹拔木。依然手跡感人深。庚午秋。先生來寓精一齋。壁上。有手寫額字及詩記。</text>
<title>送金道源涌還朝</title>,<text>遲遲去魯國。遠遠向秦宮。輕重權衡下。姸媸鑑藻中。且看天遠大。莫問路西東。飮罷忽分手。馬牛千里風。</text>
<title>送東皐後奉呈 二絶</title>,<text>門巷欣迎長者來。東家西舍酒三杯。夕陽相送江郊路。吟得新詩幾首裁。春陰漠漠雪霏霏。午睡方酣獨掩扉。忽有同門書入眼。怳如相對講精微。</text>
<title>七月旣望。與趙士敬琴夾之兄壎之曁姪圻，坪。泛舟濯纓潭。陰雨不得賞月。</title>,<text>彼一時遊此一遊。古今人事水東流。扁舟細雨還多，興。何羡黃岡謫裏秋。欲作澄江泛月遊。衰顔華髮儘同流。無端忽被狂雲掩。虛擲淸光第一秋。崛起東南間世英。晩來泉石謝簪纓。只今模範尋無處縱有微言孰發明。蹬當年試集英。腐儒無路請長纓。手中霜劒終何用。坐對靑編眼尙明。</text>
<title>偶成</title>,<text>瑞巖猶問主人翁。何況程門上蔡公。堪歎老生昏且怠。精神有限理無窮。</text>
<title>失題</title>,<text>干戈猶未息。孤憤幾時攄。更待淸平日。無心坐釣魚。嚴霜天地肅。序屬孟冬初。草木皆黃落。靑松嶺上孤。人何無顯晦。物亦有沈浮。獨對秋山晩。白雲空自悠。</text>
<title>謝鄭生輝遠蘊寄斑竹杖</title>,<text>迎勝各區有可人。遠將筇竹寄情親。誰知帝子千年淚。能拄衰翁百歲身。</text>
<title>次東皐韻</title>,<text>萬事人間一不成。海東千載笑吾生。惟憑魯國多君子。文會時時道性情。</text>
<title>二十八字。謝厓相問訊。</title>,<text>溫公政府劉書絶。豈是能亡道義風。誰料巍巍今首相。殷勤問訊白頭翁。</text>
<title>題裵明瑞琴易堂</title>,<text>堂號爲琴易。知君得趣閑。峨洋生指下。開闔在心間。竹戶臨風啓。梅梢滴露攀。經營繼先志。不獨愛溪山。</text>
<title>吟呈洪元禮 履祥 令公。要題福川契軸。</title>,<text>河漢槎曾泛。雲泥路不通。亂離三載後。存沒六人中。會面悲歡足。開眉笑語同。惟殘盈尺素。詩要使華工。</text>
<title>別金道源</title>,<text>對榻披襟後。斑荊摻袖時。東風吹入座。西日照臨岐。恨別腸堪斷。傷時淚自垂。匆匆無限意。都付酒三巵。</text>
<title>易東。次東皐韻。當入上心字韻下</title>,<text>歲次旃蒙月旅端。人情物色摠淸閑。就中何術醫心病。一敬功勝九轉丹。</text>
