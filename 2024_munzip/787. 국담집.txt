<title>五敎吟</title>,<text>父子有親生我劬勞日。恩如天地深。爲子寧違孝。常存愛敬心。君臣有義君親元不異。忠孝在吾躬。愛君如愛父。爲孝復爲忠。夫婦有別唱和如琴瑟。刑而御國人。從知夫婦義。相敬若佳賓。長幼有序鄕黨莫如齒。吾聞𨓏聖言。主敬不踰序。心專道亦存。朋友有信契托金蘭友。箴䂓喜切磋。交而如不信。其柰輔仁何。</text>
<title>兄弟</title>,<text>允矣歌湛樂。由來一軆分。也識家肥道。只在友恭勤。</text>
<title>示學徒</title>,<text>此外無他道。念玆合省身。吁嗟二三子。相戒宜書紳。</text>
<title>述懷</title>,<text>萬物羣生裡。最靈乃有人。逸居倘無敎。誰謂秉彜倫。</text>
<title>訪冶隱先生舊居。次旅軒先生韻。</title>,<text>昨見烏山竹。淸飈尙凜高。今看追和句。風節共迢遙。原韻竹有當年碧。山依昔日高。淸風猶竪髮。誰謂古人遙。</text>
<title>幽居十二詠</title>,<text>勸學者誠身莫歎作人難。明善端宜慕孔顔。請看九仞爲山日。成否功存一簣間。人兩儀肇判誕于寅。耳目聰明摠有身。往古來今斯宇宙。幾人人世幾眞人。樂天昭昭一理又玄玄。化化生生摠是天。從來物我渾同軆。萬事悠悠任自然。觀心水滿方塘月滿林。夜深偏覺爽胸襟。天君高拱靈臺上。客氣何曾此際侵。存養村雞喔喔喚天機。推枕淸晨起整衣。此是工夫存養處。更敎胸裡義能肥。安分閑適年來逸興融。一身無累是豪雄。詩書萬卷元吾友。况復簞瓢空未空。克己纖雲潑墨能藏月。淸鏡無奩易染塵。須敎雲卷塵磨洗。鏡面重明月又新。安宅有宅巍然胸海源。信爲基址禮爲垣。歸來千載居無主。肯構誰能入德門。正路一路如絃萬古直。出門誰不共由行。莫謂多岐易失道。神明舍下尙寬平。讀易羲經奧旨孰知歟。造化分明畫卦初。讀此可推天地用。非關人世許多書。獨樂爲愛林深結草廬。蘿關晝掩俗人踈。莫道此間幽獨苦。逍遙自喜弄鳶魚。感物日昃月苦往還。花開葉落未曾閑。何物不移前後面。雲邊屹立是蒼山。</text>
<title>閒中八吟</title>,<text>讀書吟年來耽讀聖賢書。涵泳硏窮興裕餘。遺經一部眞繩墨。努力何須閱五車。誠敬吟此心難覩亦難持。千里之分一念差。由來誠敬在於謹。莫以無人便自欺。遏慾吟簞食千鍾取舍難。莫將榮辱等閑看。倘得臨機知所止。一心安處一身安。知非吟人於處己宜無過。倘覺其非卽改之。恠底當年蘧伯玉。胡爲五十始能知。聽琴吟我有枯桐三尺琴。冷冷數曲禁吾心。天機窅默無人會。絃上空藏太古音。賞春吟人生何處見天眞。雨後江山得一春。寄語諸公須急賞。野花渚柳摠精神。新秋吟商聲昨夜冷颼颼。南國風淸暑氣收。月白方塘幽興足。笑他宋玉謾悲秋。冬至吟陰陽二氣迭相侵。動則爲陽靜則陰。虩虩雷聲驚半夜。一陽回處見天心。</text>
<title>安國巖。次晦齋先生韻。巖卽王考公爲號之巖。晦齋先生甞從遊。留詩石面。</title>,<text>尙留芳躅此巖邊。追憶先生作二天。遺句吟來增感慕。林巒依舊帶雲烟。原韻溪山淸景浩無邊。又値丹楓九月天。誰喚行人崖斷上。一樽留與賞風烟。</text>
<title>謹次寒岡先生檜淵韻</title>,<text>先生樂道謝塵緣。興在溪山爽玉淵。却恐囂喧來聞我。故從閑裏閉幽田。原韻伽川於我有深緣。占得寒岡又檜淵。白石淸川終日玩。世間何事入丹田。</text>
<title>次金鶴沙 應祖 投贈韻</title>,<text>仁風尙洽一州心。祥鳳曾棲枳棘林。戀德更叨瓊玖贈。詠來頗覺爽煩襟。原韻仙鄕物色引歸心。暗逐飛雲到禮林。安得致身絃誦地。竹窓明處共論襟。</text>
<title>餞別李府伯浣石亭 彦英</title>,<text>民歌來暮只踰年。琴鶴還歸栗里天。燭畔三盃傷別後。淸風吹月照離筵。</text>
<title>次孫慕堂 處訥 贈別韻 慕堂手記云鄭造按嶺時。求申松溪碑文於仁弘。仁弘於碑文極疵晦退兩先生。時景老以碑文有司。埋石不刻。造亦不敢加責。</title>,<text>耿耿中宵猶未寐。半天星月已西橫。林園空老隨麋鹿。可惜人間愧姓名。原韻神道碑文信美事。求疵晦退極縱橫。石工不忍鐫元祐。矧子生平負義名。</text>
<title>遣懷</title>,<text>雲水之身魚鳥情。不關塵世有浮榮。剩得閑中眞樂趣。一區風月誰復爭。</text>
<title>題幽地庵</title>,<text>杜鵑花裡岸烏巾。十里沿溪賞暮春。山有嘉蔬樽有酒。白雲深處慰游人。又花柳爭春覆澗流。谷中奇景困雙眸。誰知物外忘機客。佩酒携朋做冶遊。</text>
<title>懸弧日次許次山 嵰 韻</title>,<text>休從此日勝筵開。愴感何心把壽盃。斑衣未得嬰兒戱。誠孝深慙古老萊。原韻華堂今日壽筵開。南極明星映酒盃。萬歲千秋長若此。秦童不必問蓬萊。</text>
<title>次五賢題</title>,<text>功齊濂洛位同尊。一脉千秋賴以存。禮樂衣冠今粲備。禽蟲廝賤亦涵恩。原韻文明今日五賢尊。正脉由來有所存。白日靑天千萬古。君君父父是誰恩。</text>
<title>亂後還鈒浦感懷</title>,<text>墻堆木落人非舊。山色江聲物古今。空把千年遼鶴恨。不堪哀淚濕衣襟。</text>
<title>拙齋臺</title>,<text>遺址荒凉石已頹。至今人說拙翁㙜。當年杖屨逍遙地。惟有春光老碧苔。</text>
<title>無盡㙜 㙜在南山之東。卽佔畢，迂拙兩先生逍遙之地。而先君重築。仍爲之齋號。</title>,<text>先君當日築斯丘。前後賢豪幾箇遊。諸子莫言風景美。山光水色摠余愁。</text>
<title>秋日卽事</title>,<text>昨夜山顔錦繡鮮。滿庭黃菊傲霜姸。携朋泛此忘憂物。風景渾如栗里天。</text>
<title>次趙澗松 任道 新卜龍山韻 二首</title>,<text>柴戶茅簷映浪花。一村風物問誰家。主人眞趣何人識。閒把漁竿下洛涯。江風晴日採蘋花。披得荷衣自在家。九內求賢方似渴。漁樵何事寄生涯。原韻龍山一樹紫薇花。花外茅簷是我家。只爲松楸長入望。非無勝地寄生涯。愛看淸水櫂朱花。移向龍山結草家。况得鳶魚㙜上樂。一區幽趣更無涯。</text>
<title>次浣石亭寄贈韻</title>,<text>星山迢遞幾回頭。衰朽曾沾德化流。一縷淸風吹四境。每欽遺跡此焉留。下車當日鎭龍頭。六月淸風爽火流。解組一朝歸意浩。凝川千載愛空留。原韻解綬歸家已白頭。別後凝川入夢流。回首舊遊餘興在。菊潭花月幾淹留。與君曾醉召樓頭。作別如今歲幾流。塵外幽居吾一訪。秋來風物願分留。</text>
<title>次李蒼石流民歎韻</title>,<text>聖朝宜唱太平歌。百姓胡爲散四多。誰憐野外流民狀。畫出霜縑獻國家。原韻却憶唐時七德歌。如何今世瘠民多。君心化作光明燭。遍照逃亡百姓家。</text>
<title>偶吟</title>,<text>豁齒童頭物外翁。一生樵採笑韓窮。松陰竹裡澄潭畔。品月評花獨自雄。軒外孤松窓外梅。月中踈影亂徘徊。幽人獨坐成三友。默想深情未自裁。</text>
<title>贈別桐溪鄭先生謫大靜</title>,<text>去去滄溟濶。嗟嗟未弼違。彜倫今已斁。王事日將非。大義明臣節。窮陰慘夕暉。傷時憂國淚。寄灑遠征衣。</text>
<title>謹呈梧里李相國</title>,<text>德望明時重。精忠白日知。扶支同柱石。進退係安危。人仰三尊達。行爲百世師。平生恩眷厚。尤切暮年思。</text>
<title>次寒岡先生五蒼㙜韻 上蒼下蒼前蒼後蒼。蒼顔白髮。頹然其間。先生自謂。</title>,<text>五蒼㙜屹凈無塵。慳秘由來必待人。有衆無聲從一大。奔流不舍注千春。根蟠盤古初開日。玉削鴻濛未判辰。想得先生頹卧處。這間眞趣任全身。</text>
<title>謹呈寒岡先生 先生時寓泗水</title>,<text>德望蛾林山斗重。懿歟濂洛接源流。君民斯世期堯舜。談說遺經慕孔周。第恨窮陰當暮歲。合將吾道付滄洲。况乎此地名洙泗。遇遯何妨講會遊。</text>
<title>謹呈西崖先生</title>,<text>憶曾鵬鷃得追隨。政是干戈槍攘時。旣竭精忠扶社稷。更將鞱略濟艱危。斯文不喪亨吾道。德望彌高荷寵私。幸際昌辰無事日。好從丘壑任棲遅。</text>
<title>呈白沙李相國 萬曆辛亥。鄭仁弘上箚詆毁晦退兩先正。白沙上箚力卞。以詩賀之。</title>,<text>天祐吾東生兩賢。淵源遠接紫陽川。開羣蒙處儒風振。繼往聖來道德全。笑殺寸雲侵白日。何嫌尺霧障靑天。掃除浮翳休攻苦。於大於明豈損焉。</text>
<title>謹呈愚伏鄭先生達城琴軒</title>,<text>福星來照達城天。鳧舃遙飛白日邊。爲愛窮民施聖澤。復携蛾子講陳編。牛刀遊刃超今世。儒化移風邁古賢。對榻何時論奧理。寫懷聊寄一聯篇。</text>
<title>次郭忘憂江亭韻</title>,<text>功成旣畫閣凌烟。勇退還棲洛水邊。早謝人寰辭火食。晩茹松葉飮淸泉。晦鞱知足稱賢達。樂道怡神爽玉淵。剩得忘憂那箇趣。留侯不是學眞仙。原韻朋友憐吾絶火烟。共成衡宇洛江邊。無飢只在啗松葉。不渴惟憑飮玉泉。守靜彈琴心澹澹。杜窓調息意淵淵。百年過盡亡羊後。笑我還應稱我仙。</text>
<title>發歎 戊午先生上書叫閽。未呈而歸。</title>,<text>時事驚心只斷魂。我於斯世欲無言。西宮門閉彜倫斁。北闕雲深日月昏。嶺海風霜流柱石。江都瘴雨泣王孫。難將尺䟽陳天陛。捫淚徒然望九𨵽。</text>
<title>過車山 在豐角縣。迂拙齋朴先生舊居也。</title>,<text>拙老淸芬此地餘。車岑一面是遺墟。功名氣節丘山重。道德文章日月如。蛾子尙嗟無別院。行人猶式過前閭。聞風百世爭興起。何况平生景慕余。</text>
<title>贈黃海月 汝一</title>,<text>一自踈慵謁梵魚。龍門聲價孰加諸。籌邊望重南金似。製錦名高北斗如。大度雄儀驚海使。宮袍簪玉曜淸瀦。燕霜况復回天日。萊舞明朝慰倚閭。</text>
<title>次孫慕堂來訪韻</title>,<text>年來謝世樂幽沉。境僻而無外客尋。寡與自憐孤陋甚。羣賢何幸一時臨。離懷攄盡歡情洽。秋序高邊醉興深。這事箇中同玩賞。鳶魚一理是飛潛。原韻我初踰嶺日初沉。溪老猶知二仲尋。藏跋夜分歌欲遏。卧罇人醉月空臨。方塘鏡凈紋還細。踈竹風淸韵亦深。境靜身閑塵事少。滿庭松菊似陶潛。</text>
<title>嶺南樓。與孫聱漢 起陽 唱酬。壬辰樓閣蕩燼。己亥府使李英搆草屋。</title>,<text>召樓曾擅嶠南天。草舍新成斷壠前。慘淡江山兵燹後。蕭條風物眼窮邊。荒城但照龍頭月。古木空含鳳峀烟。憶昔不堪丁鶴恨。登臨那忍敝華筵。</text>
<title>南樓席上。次李東岳 安訥 落成韻。戊申府使奇孝福重創。聱漢作上樑文。翌年己酉秋七月落成日。東岳自蓬山辭病北歸。仍登新樓。有詩唱酬。</title>,<text>是歲黃雞七月秋。咸池瑞日照龍樓。常嗟草屋開遺址。忽見風軒壓遠洲。重創爭欣逢太守。落成何幸遇君侯。從知勝事超千古。莫把文章讓一頭。原韻鳳曆龍飛第一秋。密城重起嶺南樓。烟霞縹緲蓬萊島。草樹依俙鸚鵡洲。時與事新關泰運。地由人勝待賢侯。萇山病守非崔灝。醉墨還題最上頭。</text>
<title>又次東岳天字韻</title>,<text>幾載蓬山作二天。北歸今倚此樓前。望中華岳浮雲外。夢裡秦京落日邊。乘興端宜窮眺賞。寬愁况有好風烟。還朝咸仰爲賢佐。着綵奚徒舞壽筵。原韻 是月九日。慈夫人壽辰。故篇中幷及之云。七月七日秋雨天。梧桐一葉飛庭前。驛程千里畫樓底。覊宦三年炎海邊。南北征人水上梗。古今往事風中烟。秦山極目何時到。夢着萊衣趍壽筵。</text>
<title>又次東岳贈韻 余乃喪亂中孤露人。敬歎之餘。不勝羡仰之忱。篇中略及之。</title>,<text>領略風光倚畫樓。登臨不必起閑愁。文章前古無雙士。德望當今第一流。宣化海邊丹悃積。思親嶺表白雲浮。敬吟玉律增余感。眺賞何心共素秋。原韻偶因王事會玆樓。文酒華筵慰客愁。嗟我奔波名利道。夥君雅望舞雩流。圭吟且愧荒詞拙。痛飮何須太白浮。自幸團圓遊數日。况乎佳節是新秋。</text>
<title>次洛陽宗兄 𥶇 來訪韻</title>,<text>神交自與俗人殊。邂逅還忻四美俱。雲樹幾年相憶苦。酒盃今日卽爲娛。靑冥縱靶稱賢佐。白首窮經愧腐儒。數夜諭襟多少興。能敎鄙吝不萌于。煎燭偏憐話舊情。別愁還起把離觥。區區分散何須惜。只願輸忠補聖明。原韻閑忙自古逸勞殊。此日逢迎勝事俱。詩句吟來輸筆硯。酒籌催處極歡娛。吾從北闕朝明主。爾向南山作宿儒。他年報國歸桑榟。畢命松楸共友于。居然離思更關情。惜別慇懃強倒觥。欲記他時相憶處。一天圓月夢中明。</text>
<title>次徐樂齋仙査書齋韻 齋成。諸賢會講心經。樂齋作詩。要余和之。次而寄之。</title>,<text>斯生有味在三餘。學舍重成定亂初。方冊莫非前聖訓。一篇最是指南車。宜乎君子修文敎。允矣諸賢講此書。傾耳聞來偏激懶。我當策蹇訪精廬。原韻重營小屋劫灰餘。正是升堂入室初。古訓千方要切己。世岐多感貴回車。明窓始見吾雙弟。棐几新開第一書。老我亦今聞此事。敢將衰白歎窮廬。</text>
<title>南山十景</title>,<text>東籬隱逸何物閒中友此翁。照顔秋菊滿庭東。地非栗里花方盛。人愧淵明興不窮。泛酒何關忘世慮。嗅香偏愛傲霜風。莫言相對花無語。猶勝幽人說畫空。方塘菡萏誰信源頭活水長。泂然半畒方塘。氷壺靈境同虛靜。雲影天光納晩凉。佇見玄夫遊藕盖。更看珠露泣荷香。一般眞趣無今古。却把閒情寄短章。霜岳朝雲鳳舞山回澗水濆。宿雲籠峀氣氤氳。閒閒只喜長隨我。靉靉還嗟未贈君。深鎖翠松痕半濕。輕添白石影難分。斯須風起天將晩。山上閒浮一段雲。壽陵殘照暝烟初鎖衆巒峭。林外孤村含落照。牧篴一聲倦鳥歸。長亭十里行人少。蒼茫物態動幽情。明滅風光輸晩眺。詩到此間恨未工。霜縑欲倩龍眠妙。南溪細雨隱約幽居枕小溪。滿天踈雨曉凄凄。水添蒲渚新芽長。露浥禾畦嫰葉齊。啼鳥林間催布糓。落花坡上半成泥。持竿欲釣前灘去。芳草萋萋澗路迷。柳岸鶯聲陰陰汀柳翠絲輕。枝上黃鶯三兩聲。金羽遙翻和日暖。好音半雜暑風淸。誰家征婦離愁惹。何處覊人容夢驚。步出前林酣酒聽。俗夫那識老夫情。瑟嶺晴月秋容山色兩奇絶。况復良宵來霽月。掛戶初疑玉鏡開。明樓更覺金波滑。光連白露冷侵身。影轉銀河淸透骨。桂魄願如德日新。元無晦蝕而無缺。前郊霽雪昨夜壺天飄六出。溪山幻作瓊瑤窟。獨關袁子里中門。興入浩然橋上雪。選勝詩翁跨尺驢。披簑漁父依林樾。柴扉忽有酒仙來。笑殺王公歸思發。庭畔蒼松臨軒特立幾經冬。坐對偏欣老更恭。委曲簷頭張翠盖。偃蹇庭畔卧蒼龍。貞姿已入宣尼歎。勁節應羞呂政封。俗子未知移植意。謂余栽此不材松。水塢梅竹種德年來仍種木。栽梅又植淇園竹。偏憐馨德臘前新。最愛空心烟外綠。玉蘂能令處士親。蛟梢不使凡人俗。今對花兄與此君。此間還有楊州鶴。</text>
<title>次朴參判 守弘</title>,<text>柴扉催闢洞中霞。深謝吾兄訪我家。達夜淸談悲白髮。盈樽綠蟻飮靑荷。落筵飛絮來輕舞。繞樹流鶯送晩歌。佳會今成須劇樂。後期何必待秋花。原韻蕭蕭茅屋老烟霞。云是鍾山處士家。栗里猶存三逕菊。濂溪偏愛半塘荷。輝煌燈燭昏昏醉。賓主東西浩浩歌。行樂一宵還未足。更期秋晩賞黃花。</text>
<title>豐山社筵。謹次朱晦庵白鹿洞落成韻。</title>,<text>當年鹿院此䂓成。斯道千秋孰復明。敎在民彜敷德業。功存天理闡心誠。及人恕處先推己。往聖繼來覺後生。今與諸君追舊事。敬修無負社筵盟。</text>
<title>又次講會韻 豐山地僻俗頑。先生以鹿院䂓呂氏約。設科條勸懲。居民感化。</title>,<text>八去豐山閱幾年。老夫重占此林泉。聊從拙子幽棲地。爲續文公講道編。設敎只期獰俗化。修䂓敢望道心傳。其於往聖堪誰則。德行顔淵孝子騫。</text>
<title>寫懷題壁 丙子淸兵陷京。大駕南巡。先生倡起義旅。聞和議已成。發憤慷慨。謝世入山。</title>,<text>欲言時事淚霑巾。千里箕封作虜塵。君爲宗祊忍屈膝。臣忘忠義苦和親。入山甘作崇禎士。處世羞爲丙子民。宇宙從來無二日。掃淸臊羯在新春。</text>
<title>詠懷</title>,<text>生晩乾坤死亦遲。奈何身世際斯時。燕都萬里全稀信。異域三霜幾變夷。仗義無人思雪恥。許身誰復念扶危。想應天意今方悔。凈掃風塵會有期。</text>
<title>幽居詠懷</title>,<text>地僻村幽只弟兄。手栽梅竹賞寒淸。人稀池畔游魚懶。鹿下山巓吠犬驚。把釣東溪供意味。杖藜南陌勸桑耕。致君堯舜非無術。林下誰知一老生。</text>
<title>偶吟</title>,<text>數椽茅舍四無鄰。獨愛閒中物態新。梅影透窓香惹枕。松濤驚夢月窺人。霜岑雪照方塘裡。瑟岳雲連小洞濱。日午衡門來者少。水禽山鳥自相親。</text>
<title>湧泉寺贈別李敎官 士仁</title>,<text>千里神交此日逢。一燈蕭寺與從容。雲山共話襟懷爽。詩酒相酬氣味濃。醉後高歌驚宿鶴。月中刳木響流淙。明朝別後京鄕杳。數字情音倘寄儂。</text>
<title>㙜山寺偶吟</title>,<text>携手黃昏上絶巓。鳥途微細傍岩邊。雕甍邀月光凌亂。畫棟浮空勢翼然。雪漲瓊林心共白。夜闌禪榻鶴同眠。傍人莫促歸期晩。我欲隨緣強作仙。</text>
<title>燧巖寺。偶逢楊秀才 景泗 贈別。</title>,<text>朝賴權徐瓮裡春。岸巾終日傍溪濱。水懸金碧銀千丈。山似峩眉月半輪。驢背行吟探勝客。禪窓攻苦讀書人。開襟未恰還成別。長谷高岑興不新。</text>
<title>醉贈孫慕堂，崔南溪 興國，孫五梅亭 處約。</title>,<text>秋後風霜葉落時。滿堂佳客揔心知。黃花影裡琴絃緩。紫玉叢邊舞袖遲。有月休嫌山欲暮。盈樽唯願醉爲期。人間聚散元無定。莫若逢塲痛飮之。</text>
<title>次尹上舍 南龍 韻</title>,<text>風光休道去年秋。溪柳濃陰亦可遊。探勝酒徒同作樂。畏神吾子獨含愁。三春阻抱何時展。一首情詩遠用酬。早晩來尋如有意。烟霞深處訪丹丘。</text>
<title>次尹上舍 誼之 韻</title>,<text>踈狂身世老烟霞。半畒塘邊種百花。樵採到頭猶度日。溪山佳處卽爲家。三皇昔去時難遇。四皓今無淚欲斜。意外王孫留別後。坐看棲鶴下松査。</text>
<title>次釣耕庵蔣明甫 文益 江亭韻</title>,<text>風捲重茅月照椽。淡然生計水雲邊。黃冠泉石人皆後。白面漁樵子獨先。目寓天淵飛躍裡。心遊文物漢唐前。襟期可與吾從事。煎燭何時做不眠。原韻一片山阿屋數椽。蘆花岸上白沙邊。長江大野分南北。叢菊脩篁擁後先。雲外鴈聲來枕畔。鏡中帆影倒樽前。此間淸意誰能識。鷗鷺無言傍水眠。</text>
<title>次李參奉 重慶 閑僻堂投贈</title>,<text>聞道君家庭與園。地連仙界隔塵喧。翠崖丹壁撑危砌。峀幌雲關擁小軒。雨過蘆洲灘送響。夜爛沙渚月移痕。老夫亦是探奇者。匹馬秋風一踵門。</text>
<title>輓金聘君</title>,<text>星山湯藥終無效。七十年光夢裡過。落魄平生奇賦命。律身以禮世其家。暮年多子宜乎念。身後留疑理則那。自古人心朝夕變。不知終始也如何。</text>
<title>輓從兄景華 二首</title>,<text>頃自干戈動海門。吾家骨肉幾人存。惟兄惟弟蒙天保。接屋連墻老僻村。一夕夜分逢恠喘。千般烹粉助虛煩。如今永作幽明別。神鬼無情日月昏。天賦雍容學未曾。勿輕言語誨何承。百餘書忍兄猶善。九世同居弟不能。雅拙襟期常翼翼。慈詳心事每兢兢。今朝永別增悲處。誰與衰翁季孟稱。</text>
<title>輓孫聱漢 二首</title>,<text>天咎吾鄕喪我師。儒林無祿至於斯。百年䂓範傳之後。千載文章繼者誰。淸洞暮猿哀嶂月。燈淵殘雨泣江蘺。如何載弄詩纔和。作此幽明永別離。胷藏三峽任斯文。罕世聲名海內聞。早歲風塵雞四割。暮年泉石徑三分。心存鄭老欣同道。膝有徐鄒喜不羣。一夢楹間何太急。空令鄕曲淚沄沄。</text>
<title>輓郭秀才 宜昌</title>,<text>卽聞天上五成樓。玉樹催殘不待秋。孝友聲名留石面。笑談容止在人眸。蒭蕘亦爲悲難忍。親舊誰能淚不流。况是孤孀與鶴髮。有生何日恨將休。</text>
<title>輓李忠州 汝翊</title>,<text>寬仁儀範出天然。王佐之才保障賢。補衮宮廷顔色假。分憂州郡頌聲連。一朝鈴閣黃粱促。千里鄕山素幔旋。三尺雲根屹三邑。淸風吹處姓名傳。</text>
<title>輓禹陜川 拜善</title>,<text>先主題名殿壁中。忠勞曾是冠諸公。淸風幾日吹三郡。戰士多年頌一功。綠野反爲躬稼客。靑山今作咏歸翁。想緣胤子沉綿久。地下英靈念不窮。</text>
<title>輓孫進士 處約○排律</title>,<text>鍾期一自聽峩絃。踰嶺相從四十年。荊棘圍中曾共翰。洛陽城裡又聯鞭。菊潭花月餐霜蘂。蕭寺風烟步雪巓。氷玉襟期無點汚。漁樵生計少塵緣。題詩每獨驚神鬼。得酒何曾辨聖賢。月下忘機梅五樹。竹邊容膝屋三椽。身閒不覺淸貧苦。計拙寧爲世累牽。不戚黔言玆最好。送窮韓語足堪憐。始終行事元無愧。屋漏諸君孰比肩。早歲謂非蓬蓽老。晩年惟拆鳳池蓮。邇來南北源源斷。是我憂愁歲歲連。相見已期妻服後。展懷將趁仲春前。忽聞天上樓成五。爲問冥間路幾千。末契餘生空掩抑。屋樑殘月只依然。可憐往事皆如夢。舊識僉賢摠己仙。淸洞暮猿愁冷月。南溪殘雨泣寒烟。灘聲又咽巖崖下。陳跡已歸杳邈邊。白首今來前後慟。昏眸枯盡涕洟漣。飜思公壽應稀罕。况又兒孫擁後先。却恐余懷靈未識。墨煤和淚寫新篇。</text>
<title>春蘭如美人 長篇</title>,<text>幽居昨夜春色闌。人也物也森琅玕。閨中之秀谷中叢。美德芳心眞一般。行藏隱顯係於人。自進從來誠獨難。人知何用自焚香。月老不須緣人干。淸晨露重嫰新葉。玉窓晝永紅粧殘。常懷齊女報國忱。不願姚黃登紫壇。天姿馥郁伴靈芝。翠袖冷落飄齊紈。聞香不憚玉圃移。卜吉肯從藍橋歡。堅貞獨待媒妁言。抱馨誰肯求登盤。傾城豈是倚市女。瑤草元非凡眼看。生憎鮑氏自占人。露滴只許靈均餐。摧殘預憂雪霜至。憔悴反顧菱花鸞。題詩聊慰人與草。不堪回首興長嘆。遐鄕泉石空谷裏。奚獨美人奚獨蘭。</text>
<title>南山十詠</title>,<text>霜岳雄盤。尖削百仞若端拱。勢非其漸而起斗。來登意豁然。美水泱泱環左右。地僻乾坤別自在。風月閒多久。老夫生平最探奇。𨓏𨓏魂夢神區走。龍蛇亂後占此地。某水某丘兮。魚鳥遊而麋鹿友。這間佳麗絶勝。不可一二名品題。卧對方塘開小牖。春融躑躅日暄姸。一點晨雲籠列峀。老兔纖纖濕玉宇。細雨颯颯鳴寒藪。南池荷與北砌竹。萬年松又千條柳。溪村何處更奇絶。暮烟微茫殘日後。東籬隱逸欲放花。歲晩江南佳節九。雪滿前橋凍梅發。喜見驢客來谷口。最是閒中不盡興。喚友論文一樽酒。人間莫道富貴榮。物外甘作漁樵叟。幽居多少景管領。誰能次第取。嗟無虎頭畫此看。我欲言之。安得拙句如瓊玖。</text>
<title>車山感舊</title>,<text>麟亡郊藪慕遺跡。鳳去梧桐愛古枝。而况昔賢杖屨地。豈無後學羹墻思。車山曾是碩人薖。拙翁當日居于玆。嗚呼拙翁不可忘。絶倫穎悟眞天姿。髫齡能作大人句。氣像軒然異凡兒。由天至孝世罕有。事親深誠人共推。平生慷慨有大志。古昔聖賢竊自期。交遊寒蠧倡絶學。佔畢門下見而知。淵源一脉接洙泗。吾道千年賴不隳。斯文興起爲己任。道德文章出等夷。聞風多士自遠方。爭道斗南一人斯。君民堯舜是素志。幸際明朝勵文治。朝端鶚立任諫諍。蹇蹇丹忱無諱辭。鄕音正言嘉乃旨。幾入經筵召對時。盈朝賢達盡同志。補闕相期臯與夔。祥鸞豈是柷棘棲。北堂爲供甘旨資。三年魯邑布偃化。百里南陽歌杜詩。黃昏匹馬幾往來。問寢高堂顔色怡。華搆更成政暇餘。秋月其名起老師。霜㙜復帶皁囊職。主心荒迷宗社危。孤忠偏切格非忱。幾將危辭陳玉。橫秋直舌奮不顧。嫉惡剛膓獨自持。南州出守豈無意。已識君王難有爲。蒼生縱有得甦幸。禍網將何天際彌。時丁君子道消日。楚蠅營營白玉玼。滔天史厄慘師友。一代名賢盡禍罹。長沙何日詠鵩賦。楚澤多年泣江蘺。傷心奇禍及泉壤。天降風雷警厥。天涯玉玦抱至痛。風樹梁山莫逮悲。投荒尙且敎不倦。傳鉢湖南匪公誰。殄賢餘禍復酷烈。一網乾坤無一遺。臨刑之夕志自若。氣節堂堂凜容儀。男兒死生在於天。取義寧歎命之衰。寃氛化作萬丈虹。天地黯慘烈風吹。挽回至治亦已矣。斯道淪喪將何其。蛾林豈但拆樑木。邦國還嗟失蓍龜。忠貞幾歲抱㤪恨。至寃還入新聖咨。公論寧待百年後。夜㙜終看恩雨滋。英靈九地庶慰乎。士論千秋亦快之。當時莫歎道不容。事業功名竹帛垂。遺風百世尙立懶。却恨吾生生苦遲。摳衣恨未聞緖餘。講學無緣質難疑。嘐嘐斯世起景仰。不朽善行留豹皮。休言世代有先後。自幸幽居近遺基。前塵得繼豈敢望。泗水尋芳聊竊追。桑鄕物色尙依舊。不盡淸風凜千朞。商閭留作式瞻地。鄭庄長爲人所嘻。酬功縱享禮院祠。頌德嗟無閭表碑。居民幾被陽子化。薰德當年風俗移。夫公易簀已幾許。習尙如今醇反醨。同時傳受縱未能。昔日遺敎期復施。踈慵何以及前脩。夙夜徒自念孜孜。馴治獰俗敢冀焉。擬追前賢惟望而。盤桓盡日却忘歸。緬懷淸芬增歎噫。要將舊墟景慕句。永作先生誦美詞。</text>
<title>聚散謠。奉別孫慕堂。</title>,<text>吁嗟世道之險𡾟兮。人間不可以淹留。回瞻一區之僻且幽兮。甘托跡於斯丘。開三逕而鑿半畒兮。玩風景而閑夷猶。自憐貌古而心古兮。憫俗人之日偸。徒嘐嘐然慕古兮。抱遺經而談孔周。然吾不及古之人兮。懼寡聞而追愆。尤將擬襲薰於蘭馨兮。思就益而同修。時凾丈之設敎兮。德望高於斗牛。繼往聖而開來學兮。繄仁義而居游。噫志大而難容兮。付吾道於滄洲。倻山下而嘉遯兮。托幽興於春風樓。勤敎誨而不倦兮。儒風蔚於南州。公維時而晦養兮。篤好善而學優。幸氣感而聲應兮。吟伐木而相求。與考德而問業兮。共師門而衣摳。聞奧旨於賢傳兮。消鄙吝於心之頭。旣講課而切磋兮。復詩酒而唱酬。芒鞋竹筇𨓏來之無常兮。幾娛遊於春復秋。屬玆山中之歲晩兮。來几杖於柴門幽。喜淸儀之辱臨兮。倒屣迎而靑兩眸。穩德音之叨承兮。共論襟而忘愁。况佳辰良覿之不可曠兮。命奚囊而同收。梧桐葉脫叢菊始綻兮。潭心之霽月如銀鉤。一般之淸意少人知兮。靜相對兮幽興稠。思妙理於醉裡兮。酌濁醪而傾玉舟。謂此會之卽樂兮。寧後散之是憂。惜吾托義之蓬麻兮。學期達乎源流。顧衰謝而莫振兮。志愈懶而堪羞而。氣像淸嚴而起敬兮。信吾子之罕儔。今余講論而怳有得兮。擬與子而久遊。嗟人生聚散之無期兮。唱此日之驪駒。思家兮僕夫催。歸去兮石路脩。澗之水兮潺潺。嶺之雲兮浮浮。望行塵而增悵兮。挽征裾之難自由。雖知離合之有數兮。固不堪其情綢繆。我亦待春服而訪君兮。倘此計之果成。不作此歌而。送君歸兮。聊寄贈乎行輈。</text>
<title>歎幽蘭</title>,<text>雲山窈窕。澗水淸而粼粼。林壑幽邃。洞府寂其無人。蘭之生兮何所不可謇。胡爲乎窮谷。固知幽蘭不以無人不芳兮。感爾蘭之馨德。嗟造化胚胎之初載兮。賦正性於玆蘭。挹淸露而潤英兮。含淑氣而中藏。而芳菲之一心兮。當歲暮而不改。欸三閭之一去兮。采而佩者其誰。世皆視以凡卉兮。竊獨爲此心自悲。自托根於山之幽。守厥美而枯萎。林深谷深。猗兮華兮。地遠桃李。迹阻朝市。自喜松桂之爲鄰。那嫌衆草之埋沒。保天與之美質兮。馨香本不求乎人知。知不知在人兮。其於蘭有何損益哉。抱幽香而獨秀兮。人不知兮實無傷。或動香於溪風兮。時舞影於澗月。雖獨生於空谷。尙馥郁兮酷烈。不願夫生彼東園兮。笑倚雲之紅杏。又不願夫生彼禁林兮。陋和露之碧桃。曰彼羣芳。只爭春而成蹊。曰玆幽蘭。在窮阨而无悶。人無鋤於谷底兮。花自香於林下。不以香而自衒。君子道歟。不以幽而自芳。君子操歟。春復秋於巖間兮。任開落於風前。尼父琴兮久寂。王者香兮已焉。若有人兮襲薰。撫紫莖而興喟。蘭在谷兮何妨。恐衆芳之蔽美。旣與世而難合兮。允矣蘭與人之見棄。人懷寶而莫售兮。蘭抱香於窮谷。豈彼此之相殊。儘一般之窮阨。然不容兮何恨。愛芳芬猶不沫。嗟哉縱無人而自香兮。蘭而人也。縱不知而不慍兮。人而蘭也。跡雖托於荊榛兮。豈凡草其同腐。及榮華之未暮兮。吾將采獻于聖主。辭曰蘭而寄林。吁嗟蘭兮。人而棄世。吁嗟人兮。</text>
<title>附菊潭軒追詠</title>,<text>謹次王考題菊潭軒韻 持平尹世喜王父何年托德鄰。欲言前事感懷新。淸芬尙起初來客。高義寧忘舊主人。白日分明薖軸地。黃花不老小潭濱。壁間追和遺詩句。凾丈摳衣恨未親。次桐溪先生韻題菊潭軒未及升堂陪丈凾。晩來懷緖自難堪。可嘆文雅追游地。霽月凄凉照菊潭。題菊潭軒 參判朴紳同宗百載已相親。分誼交情世世新。王父昔年游此地。小孫今日駐征輪。追尋往蹟唫遺句。不沫淸芬襲後人。聞說靑衿爭景慕。佇看原廟薦精禋。題菊潭軒 掌令李萬封世外林泉景有餘。村翁傳說碩人居。拙齋芳躅還如昨。菊老淸芬尙起余。日月高懸曾卜地。雲烟長護舊門閭。至今風俗猶淳古。君子鄕名信不虛。題菊潭軒 副提學權瑎忠孝應爲百世師。植扶頹俗匪公誰。綱常不墜吟詩日。吾道重明踣石時。霽月菊潭依舊色。淸風桑梓至今吹。能敎遠客欽高躅。隱隱南山攢翠眉。題菊潭軒 判書李玄錫嶠南高士菊潭翁。去後桑鄕澤不窮。依舊林泉餘霽月。至今池閣尙淸風。菁莪共切羹墻慕。庠序猶存奬勸功。回首遺墟空仰止。望中山色碧崇崇。題菊潭軒 參議洪受疇夙聞豐縣碩人居。幾欲來尋丈者閭。拙老遺墟留片石。潭翁古里有精廬。欽崇旣切鄕人慕。褒美猶傳太史書。過此式車瞻仰地。挹芬誠意政何如。題菊潭軒 判書吳道一斯文毓秀萃于豐。前有拙翁後菊翁。鄰德不孤千載下。淵源相接百年中。當時至澤凝川濶。他日高名瑟岳崇。尊德誠心無遠邇。瞻望桑梓挹遺風。題菊潭軒 承旨洪景濂菊翁當日避塵氛。一代風聲更遠聞。旣樹綱常扶世道。復將詩禮付來雲。那無實踐眞知事。亦有迷途喚醒文。拙老遺墟知在邇。卜居應是繼前芬。題菊潭軒 通判李煕疇外氏當年此作鄰。棲遑窮谷避兵塵。詩篇古壁看遺墨。俎豆名鄕配哲人。華額祗瞻松影裡。征驂乍駐澗流濱。千秋怳若陪凾丈。剩襲先生座上春。</text>
