<title>望鄕</title>,<text>亂峰西北是吾鄕。極望蕭條天色長。關嶺重重遮不盡。歸鴻目送兩三行。</text>
<title>魯山草堂題壁</title>,<text>林樹臺池尙舊情。六年三入魯山城。靑衫白馬渾如昨。獨卧空堂聽哭聲。</text>
<title>吳仲山 泰崇 爲服生胎。棄科向三陟衙中。贈別。</title>,<text>憐君顔貌日淸癯。多病年來藥餌須。要着海山無事化。金丹休鍊紫河爐。東遊物色幾回新。一半分留與故人。遙想竹樓歌詠地。呵呵拍手笑儒巾。</text>
<title>朴士肯 久榮 將往陶山。送詩牋書一絶歸之。</title>,<text>一別名山歲月深。風塵荏苒誤靑衿。憑君莫謾探奇勝。九曲餘波仔細尋。</text>
<title>夜坐憶與諸友讀書山齋</title>,<text>枕邊依約聽更籌。孤燭空樽生遠愁。忽憶去年讀書樂。一簾凉月夢楊州。</text>
<title>與洞中諸人。冒雨舟遊鴨鷗亭。觀收網。果川兄有約不至。歸後諸友有詩。次之。</title>,<text>水曹簾舫凈排空。蕭散衣冠傍釣翁。偶被看棋雲雨際。從敎墮句渺茫中。漁樵衮衮潮生白。烟樹朧朧日漏紅。遙憶縣齋今夜恨。一江凉夢繞虛篷。</text>
<title>夜坐讀范文正集</title>,<text>賢者常自急。良時苦難値。希文豈不遇。千載悲其志。明明慶曆間。穆穆君臣美。如何章閣對。空獻磨勘議。疆圉雖恢拓。禮樂未純粹。遂令金陵子。强慕周官治。升降由世運。進退觀時義。方知君子心。不輕天下事。古來共如此。歎息不能寐。</text>
<title>楊山閒居。拈簡齋集韻。</title>,<text>微風自遠至。裳袂飄以揄。平臯日彩散。佇立看飜烏。衆山盈几案。新晴粲畫圖。苦被佳境惱。今朝廢課書。農者負鋤出。四憐空蔀廬。幽獨絶一事。氣體覺安舒。敲門者誰子。恐非朱輪車。客至貧無餐。但話白日長。煩君休見恠。朝飢鳴空腸。良交淡如水。䟽糲道突光。憐墻過濁醪。欣然共一嘗。</text>
<title>與諸友登挹淸樓。向夕舟還衿寓。餘人還城。</title>,<text>一竿斜日滿簾紅。江上諸山烟氣中。騎馬乘船誰較好。高樓回首各西東。</text>
<title>與李衛率汝行 敏中。對直桂坊。偶有一鶴從禁苑逸來。以食投之不肯受。徘徊長鳴。李丈呼絶句。次之。</title>,<text>霜露凄凄菊被庭。崑丘秋思向人鳴。階除得食羞凡鳥。一望靑冥萬里情。</text>
<title>李丈旅宦不調。常說歸計。復占一絶示意。</title>,<text>紫禁秋高隻影踈。水寒靈沼少窺魚。煩渠莫動江湖興。夜傍銅樓警讀書。</text>
<title>挽任兄幼華 </title>,<text>矯矯荀氏龍。我與五哥親。披襟澹相暎。亦不爲婚姻。歌嘯發天機。風流傾後塵。尙憶山中屋。篝燈話到晨。中歲慕曠達。不受塵垢侵。飮酒常不足。爲詩有苦心。超超了悲歡。堂堂成古今。陶側猶堪埋。絶響遂難尋。公昔樂斯丘。活計謀荊布。不成鹿車隱。空聞龍劒聚。歸魂莫遣招。己識漢口路。逝者重相見。居者徒酸苦。</text>
<title>與從弟宅之 心源。同覲咸營。宅之先歸。贈一絶。</title>,<text>天涯相送不勝情。氷雪關河極望平。他夜成川橋上月。共誰聽唱竹枝聲。</text>
<title>豐沛舘</title>,<text>羣山飛舞赴雲田。壓海靈宮面勢圓。欝欝漢陵開帝業。茫茫秦塞接人烟。雙靑閱刦蟠根大。太白祠星舊俗傳。沛上歌兒今在否。願將詩頌祝千年。</text>
<title>登樂民樓</title>,<text>關塞蒼然暮。風烟特地寬。遊從今日始。詩爲上頭難。蕩蕩天圍野。超超客倚欄。長懷班定遠。萬里棄儒冠。</text>
<title>李評事君則 彛章 求別語。搜其槖中。有聖可韻。次之。</title>,<text>幾日行人發漢京。關河相對歲崢嶸。來從積雪龍門暮。去入屯雲鴈塞平。幕府棲遅猶意氣。詩樽跌宕更風情。乘邊老校差堪語。勝聽佳人唱渭城。</text>
<title>老妓可憐屢來求詩。書與一絶。</title>,<text>己把羅衣換布裳。滄桑閱盡萬緣輕。白頭何事求詩苦。猶惜區區死後名。</text>
<title>又戱作問答</title>,<text>病如癯鶴寂如襌。懶逐風流學少年。聽說諸娘頻見恠。郞君偏愛老阿憐。蕭然終日卧空齋。風雪凄凄歲色催。不有阿憐談衮衮。天涯安得客懷開。</text>
<title>林都事汝三 錫憲 丈。誦傳路中所詠。因得一律。</title>,<text>客遊驚歲暮。萍水豈前期。東魯趍庭日。南樓理詠時。椒觴迎臘早。花燭坐宵遅。不易關山會。休言失路悲。</text>
<title>再疊留別</title>,<text>歸鴈鳴相急。浮雲問後期。山河遼落勢。日月送迎時。寂寂逢人少。悠悠去馬遅。邊城多古意。暫別欲成悲。</text>
<title>元日曉坐</title>,<text>客抱孤明到曙暉。臘天回首更依依。吹殘塞角星河淡。唱亂城鷄燈燭微。中歲漸知今夜短。東風不待旅人歸。流光秪了悲歡事。長愧浮生未息機。</text>
<title>次林汝三丈</title>,<text>正憶京都士女繽。家家迎歲凈衣巾。慣裁花勝兒娘手。先屬屠蘓少壯身。紫陌流塵散銀燭。朱門活畫換符神。遙知吾弟城東宅。彩服晨趨獨壽親。</text>
<title>林丈送余於萬歲橋。贈以二絶。到定平。以一律謝之。</title>,<text>勞勞同擧手。黯黯欲沾襟。游子獨歸日。故人相送心。橋頭二絶貺。馬上百回吟。借問關山雪。爭如別恨深。</text>
<title>覽蔡 琰 胡笳辭</title>,<text>中郞彩筆付兒娘。樂府新翻怨恨長。建安多少文章子。不嫁東京嫁北方。</text>
<title>朱掌令烱离。卽十年前舊識。北來病冗。竟失一扣。聞余將歸。十里委訪作別。其意甚勤。以詩謝之。</title>,<text>披襟亭畔昔相逢。別夢悠悠遡北風。聚散重驚千里外。升沉莫問十年中。山城雪凍埋深轍。海國春寒斷早鴻。他日秦京逢驛使。故人聲息一詩筒。</text>
<title>草原驛。見屛書漁父詞。卽白石筆也。</title>,<text>士風衰敝久。遺墨愴儀刑。秪爲羞同濁。非緣喜獨醒。勁腸森鐵畫。陳跡暗塵屛。千載雲飛盡。傷心古驛亭。</text>
<title>路中寫懷 二首</title>,<text>行役無休日。陪歡未幾時。空糜一斤肉。莫學二南詩。杳杳飛雲遠。依依去馬遅。終慚老萊子。垂白戲斑衣。孟郊縫線感。班勇入關心。將慰倚閭望。翻成陟岵吟。登高每回首。遇撥輒憑音。加飯區區祝。臨書倍下忱。</text>
<title>嶺以前。皆自官廚送飯。而腥腐滿案。令人欲嘔。到德原。只設三數器。頗似京味。楚楚可喜。</title>,<text>烏盤雪椀眼初明。淡䔩濃羹匙更輕。爲是天涯覊旅久。却憐風味近西京。</text>
<title>海氷歌</title>,<text>圓山港口三十里。舊雖盛冬氷不至。今年玄冥偏作威。一色凍連白白地。帆檣悵望安所泊。鯨鼉懾居不敢戲。隔浦塩戶開間塗。往來蹈蹂堅無虞。坐驚銀海幻凈界。復恐桑田變須臾。吾聞凌人掌收藏。使無錮陰與愆陽。大川深谷皆可敲。于今海氷何灾祥。圓山老翁說往徵。甲子一見秋遂登。愚氓不知爕理事。但願年年海成氷。去歲霜早仍食貧。今歲水多甑生塵。傍海千里人烟稀。貧流富急難重陳。君王咨嗟降璽詔。哺以船粟寬征徭。惠澤汪濊消沴氣。精誠惻怛回蒼昊。乃知此氷天所賜。更聞三白祥已報。商阻漁絶摠不管。風調雨均從可判。說與兒孫忍凍餓。準擬明年喫大椀。我聽翁言久側耳。紀異將俟太史氏。</text>
<title>宿安邊邑。夜深月明。意甚不適。使舊官奴廣澤。吹太平簫。卧而聽之。</title>,<text>香雪軒中舊遊客。重來聽爾太平蕭。願乘簫響隨風去。一夜飛過萬歲橋。</text>
<title>草原驛。遇一士人。問知欲向京中。期以嶺底。到嶺。其人不來。</title>,<text>逆旅相逢問姓名。分明期我鐵關城。黃昏悵望無消息。萬壑雲歸雪色平。</text>
<title>柳燦以鐵嶺歌送我。今將登嶺。適有歸撥。走寄一絶。</title>,<text>一曲勞歌送我還。成川橋外路漫漫。今朝倍覺離懷苦。更把君詩嶺上看。</text>
<title>寄戒柳生</title>,<text>思君欲贈意如何。客榻酸辛未足嗟。惜取三冬長對卷。安排十日一看花。且休妄想驅貧鬼。更着剛心制睡魔。餘暇時時臨法帖。莫敎容易度年華。</text>
<title>上元夜宿淮陽邑村。微雪有雲。不見月。</title>,<text>月上弦時客起程。客中還見月輪盈。照來多恐添愁緖。一任微雲不放明。</text>
<title>過金剛路</title>,<text>灌木廻溪一逕長。行人說是走金剛。年年征馬無端度。慙愧風塵客意忙。</text>
<title>暮投店上</title>,<text>新年契活飽辛酸。風撲征衫雪擁鞍。名勝每從忙外過。交親暫向夢中歡。揮門店主嫌緍少。爭席樵夫狎貌寒。獨有黃昏奇絶月。路歧迷處湧林端。</text>
<title>積雪</title>,<text>浩浩同然白。凌凌一望堆。日凝寒起粟。風度凈流埃。碧色分天界。玄裳認鶴來。窓明疑已曙。客夢每驚回。</text>
<title>歸日</title>,<text>情景今朝別。春郊望眼開。微分秦樹色。漸見楚山來。噪鵲應占喜。嘶駒欲解催。懸知拜家日。天北更頭回。</text>
<title>挽吳仲山</title>,<text>故人不可思。思之令心折。逸如脫鞿駒。爽如迎霜鶻。滓濊日驅去。嶒崚餘傲骨。朧朧濁界中。可能容此物。迢遙月峰下。伐茅仍盡室。耕田致甘旨。讀書忘飢渴。朅來城市間。出語驚痴絶。感涕風雅衰。怒罵兒曹黠。結交三十年。敢比郢人質。君每抵掌談。我聽但擊節。欲往送君歸。靑山路修越。凄其凌替恨。短倡寄蕭瑟。</text>
<title>挽宋進士 永孫</title>,<text>末路紛紛色態新。闇然夫子獨修眞。德機寂寂容如槁。經笥便便腹不貧。前夜垂纓空有夢。他時經戶遂無人。殘棋冷稿誰收拾。繞屋蓬蒿謾自春。</text>
<title>與鄭時晦 景淳 子敬 持淳 兄弟。約尋淸風溪。余則以雨不果。明日時晦兄弟送詩軸。題一絶還之。</title>,<text>出門入門雨未乾。盈盈平陸隔容顔。希深故事煩休恠。看子新詩當看山。</text>
<title>挽林富寧 錫憲</title>,<text>落落林夫子。胷中一事無。恣觀百家富。誓報主恩殊。近侍傳遺講。邊氓失徯蘓。修門不復入。歸櫬爲踟躕。咸山春雪夜。劇話不成眠。商略凌千古。行藏指百年。良䂓長已矣。卽事更凄然。欲作招魂賦。哀颷竟塞天。</text>
<title>自銅江舟下挹淸樓。善之 性源 及崔聖眞 弘靖，鄭時晦同之。</title>,<text>春水高與沙堤平。下流廻合洲渚生。小棹伊鴉雲物動。晴華淡蕩衣冠明。已喜恬波舟楫穩。况共良友談笑淸。挹淸之樓揷江起。十里迢迢先有情。靑山四顧如拱揖。令我飄然樓上立。曲江繁華帝居近。淮渠委輸雲帆集。捲簾浩浩天風吹。開樽滴滴嵐光圍。二人更作蕩槳戲。目送中流叫絶奇。意極舟廻日西晡。下灘逆灘情景殊。紛紛樵牧喧古渡。點點牛羊散平蕪。此時篷底酣夢廻。高吟大𠽁無嫌猜。直恐浮雲劇聚散。靑春白日年年來。</text>
<title>新到楊口。和寄柳默之。</title>,<text>哀湍怒石擁征車。峽氣蕭森落木餘。棧逕縈紆明斷岸。板廬欹側傍燒畬。會稽朱綬心非樂。句漏丹砂計亦踈。欝欝安能久居此。愧君詩語强寬余。</text>
<title>以同推往麟蹄。林生 星鎭 有詩和之。</title>,<text>又向麟蹄去。寒天暮角悲。江村時勝絶。雪棧半危疑。驅馬緣腰綬。懷人得鬂絲。殷勤西海客。贈我有新詩。</text>
<title>偶書 二首</title>,<text>萬蟬風度閣。孤角日沈溪。峽裡官容淡。天涯歲色低。簿書稀更懶。魂夢遠逾迷。回薄無端感。新詩不命題。獨坐永今夕。棲禽時復聲。秋空轉淸逈。松月更風情。多病踈杯酒。孤心憶弟兄。客遊良已捲。南望暮雲征。</text>
<title>挽崔正言 逵泰</title>,<text>夫子世居東海涯。壁間題詠我家多。如何相望不相見。空使郵筒送挽歌。西掖薇花幾度開。海山風月莫嫌猜。試看關外彬彬起。半是從公皷舞來。峴首樓前駐馬傷。邑人猶說士川庄。生蒭一束慚高義。感意空傳小阮郞。</text>
<title>將入金剛歷禾積淵</title>,<text>危石奇且壯。湍流下漂汨。穹窿象堂宇。澄綠鑑毛髮。客有來忘去。竟夕孤坐兀。塵躅固難到。居民常易忽。探奇偶深入。覔句聊抱膝。雲護古龍湫。木垂前秋實。泓深魚鼈聚。峽束松檜拔。我苦城市囂。臨流思結室。東眺控白雲。北望揖皆骨。浩歌時自放。長腰誰能折。澹澹日月閑。超超塵世絶。幽懷悵難諧。睠顧不成別。</text>
<title>三釜淵</title>,<text>倒流千仞絶。其下古龍藏。氣勢崩奔怒。毛膚灑淅驚。洞中猶積雪。峰外定斜陽。衣袖留餘濕。歸來寢夢淸。</text>
<title>歇惺樓</title>,<text>步步皆奇曲曲幽。百年那更有玆遊。松杉隱映浮圖出。巖壁縱橫姓字留。篴遠疑非人世響。筇深恐有鬼神愁。林霏散盡晴輝麗。晩眺悠悠立寺樓。</text>
<title>三日浦</title>,<text>浪細風輕信去船。浮溟遂欲入茫然。簫聲廻合離離樹。湖影平涵淡淡天。物色新添春夏際。樓臺閑閱古今年。懸崖悵望丹書滅。舟子猶能說四仙。</text>
<title>以差貟赴原州。自原向京。</title>,<text>楊口懸南水。龍津會我行。小官妨學道。長路感勞生。寒日傍人轉。殘年隨馬征。浩歌聊自慰。非是不平鳴。</text>
<title>送柳 燦 先歸</title>,<text>峽江如矢赴京師。客子歸心日夜隨。一棹昭陽君獨去。後期怊悵菊花遲。</text>
<title>水簾洞</title>,<text>松桂烟霞積。神仙洞府開。水聲隨地別。岡勢抱天廻。爽郞仍逃暑。淸高不受埃。蘿蹊休遣問。且傍六環來。</text>
<title>登鳳頂</title>,<text>下界聞名三十年。飄然今日若登仙。一輪輾近江心鏡。萬朶開低石室蓮。安得褰裳超碧海。秪堪搔首問靑天。淸峰此去無多路。留作浮生未了緣。空濛天海色。獨立俯千尋。南嶽披雲喜。東山小魯心。往塵殘塔問。虛籟半峰沉。山外非眞面。須從頂上臨。</text>
<title>向與申景晦 暿。約同入楓嶽。余不果。景晦獨入。想今已到九龍三日間矣。</title>,<text>雲霧迢迢隔晤歌。半天雙嶽對嵯峨。他時各誦尋眞記。秀色流聲較孰多。</text>
<title>家大人焚黃南阡。季父公及福源，性源，學源同榮掃。敬次絶句。</title>,<text>簪花上墓愴榮同。黃誥擎來寵更隆。壁上畫獅猶記取。願承遺訓九京從。</text>
<title>挽金判書 尙星</title>,<text>君子溫如玉。官崇色愈和。細心觀敗局。平步涉驚波。末路完名少。高年薄行多。蕭條凌替感。空續八哀歌。月朝推先輩。衣冠接下風。通家三世舊。結社一溪同。昔號鳴珂里。今無相杵童。年年千樹路。駐馬郭門東。</text>
<title>貞聖王后挽詞</title>,<text>聖人千一降箕墟。天妹于歸厥德如。象服三朝愉婉色。寧王喜動入宮初。一德艱貞十亂同。婦儀冞謹毋儀隆。吾東復見周南盛。留與詩人詠國風。眞殿衣冠愴昔年。寧園霜露慕終天。卽知純孝來靈貺。文子文孫晩慶綿。謹嚴家法體吾王。三紀無私日月光。多少鄧門通籍子。幾人官過虎賁郞。羣臣稽首賀昇平。二聖三膺玉牒名。准擬靈桃齊獻壽。那知寶婺忽淪精。夕寢陳衣侍女啼。葛覃時節柰花笄。春蠶未老雲輧遠。一任宮桑綠葉齊。月馭迢迢背翟闈。鶯峰千古閟容衣。二陵松柏長鄰近。晨珮猶疑問寢歸。桂宮深穆隔寰塵。潛德誰能寫得親。隻字宸章皆實錄。不煩幽誌屬詞臣。兩宮深墨禍無曾。今歲何年至痛仍。寥落長秋非昔日。秪應歸侍玉欄憑。冉冉天中節序忙。千官淚濕舊頒囊。鷄鳴月出渾成愴。遂廢齊風第一章。</text>
<title>與鄭時晦登西將臺聯句</title>,<text>山郭秋懷早。綏之。 風蟬竟日凉。危樓浮積樹。時晦。 圓堞抱斜陽。久客登臨倦。綏之。 新晴眺望長。百年戎馬後。時晦。 我輩一沾裳。</text>
<title>擬古</title>,<text>我心有所思。乃在天一方。身被蘭蕙衣。家住雲水鄕。鄕人不得親。獨立琴書傍。我欲往從游。路濶川無梁。杳杳河山隔。緜緜日月長。願借飛鴻翼。凌風以北翔。秋鴻盡南征。仰望熱中腸。千山又萬水。共此明月光。明月有時虧。我心終不忘。緘情寄驛使。努力保氷霜。</text>
<title>講院直中。次玉堂諸公喜雨韻。</title>,<text>一雨三農喜。崇朝到夕暉。細和宮漏滴。輕逐苑花飛。西掖詩聲藉。東臯物色肥。烏紗沾更懶。長憶綠蓑衣。</text>
<title>挽魏承旨 昌祖</title>,<text>銅樓奏事獨登筵。我始知君忽十年。明主肯遺天下士。諸公每說蜀中賢。靑州父老今流涕。銀署神仙舊比肩。欲問千秋豐沛事。摩挲短誌一悽然。</text>
<title>扶安使君南彦皓 綺老 求別語</title>,<text>紅藥階邊識面初。黃花時節送征車。粉牌不到鳴琴地。好去蓬山讀古書。寂寂靑帷底事爲。一麾差可答明時。延英殿上憂勤意。說與南方父老知。西州曾結再生因。繡佛歌傳樂府新。聞說江南多白晢。這回珍重未來身。邊山麋鹿賤如羊。血作糊丸角作霜。太守饞腸充不盡。可能分與故人嘗。衮衮諸公作宰逃。獨眠華省聽蕭騷。離情宦味同愁絶。禁苑秋風日日高。</text>
<title>政院夜坐。任穉明 㻐，李仲浩 瀰 有小札。付回一絶。</title>,<text>尺地長相思。銀臺望玉署。不知靑帳中。能憶舊同侶。</text>
<title>穉明，仲浩有詩來。復寄一律。</title>,<text>名忝諸仙籍。身依五色雲。寒憐傳食婢。懶愧報更軍。章牘稀新語。班聯隔舊羣。低徊慙素志。無力答明君。</text>
<title>高陽客舍。夜見小報。家大人得允休致之請。聖敎諄懇。德意甚盛。下情不勝感激。撥便謹上一絶。</title>,<text>一紙恩言下九天。君臣契遇始終全。陶鎔大德無由報。長向觚稜祝萬年。</text>
<title>上元夜。獨坐直院。聞翰苑，玉堂諸公相邀蹈橋。</title>,<text>玉署蘭坡不寂寥。聯裾踏月禁川橋。銀臺病客身如縛。獨與寒檠度此宵。</text>
<title>挽鄭生 東愚</title>,<text>泉下堂堂友。回頭十五年。微茫修短理。長欲問高天。楊子遺經日。童烏過九齡。栽培應有意。餘慶在寧馨。稍稍聲華藉。英英骨格殊。庭南老槐樹。生意日敷腴。每尋嗣宗來。愛與阿咸語。眼見似人稀。經旬動憶汝。世運歸多士。人情惜故家。如何秋柏實。零落似春華。我未百年半。三來哭爾堂。人間何太急。回薄使心傷。不寐銀臺夜。無人語此懷。思君烱如玉。朽土豈能埋。</text>
<title>赴任伊川。路由楊州。與主倅鄭秀夫 光漢 同宿東軒。臨發口呼。</title>,<text>對宿承明廬。依依昨成昔。君今跨鶴來。吾亦吹銅笛。小餐更厚情。官燭坐連曙。往者六仙樓。相逢不得語。朝廷禮讓衰。鄕戰何能已。穆然澄爾心。俗到三年美。東閣庭前梨。吾家舊封植。煩君勤護持。秋實更分食。爾愛伊川閑。我羡楊州近。欲換今無由。他年各從願。</text>
<title>舍弟習之 學源 示五言五首。次之。</title>,<text>士生讀詩書。所憂非飢寒。奈何歧路間。營營不知還。悲歡與得喪。世故莽多端。躬耕苦不易。宦游良獨難。誰言伊川近。千水又萬山。出門無友朋。入門無家室。兀兀形骸單。超超歲月疾。欲叙心中事。纏綿難具述。春晷自怡蕩。客意常蕭瑟。忽見阿季詩。一讀聲屢失。生世四十年。不曾識酸辛。一門多喜氣。四序期長春。昨事倐成昔。衆感爭攪人。陟屺詩已廢。專城愴逾新。松楸誰洒掃。淚盡淸明辰。萬緣從想起。千境觸眸新。鏡中生素絲。衣上有緇塵。與君夙相戒。母作遠游人。前宵夢家山。因之越南津。起坐抱詩欷。吾情爾寫親。昨侍延英殿。憂民見玉色。偶乞一麾養。仍思百里責。約條要寬濶。謠俗從荒僻。願與民相忘。日哦伊山碧。催科方未已。歎息乖心跡。</text>
<title>陪往卧龍巖。敬次絶句。</title>,<text>小區粧點亦幽澹。數曲淸溪一丈巖。暇日逍遙陪杖屨。此身隨處聖恩啣。山容漠漠水容澹。龍去無痕但古巖。自是林深人不到。閒花都遣野蜂啣。使君心與水雲澹。白晝來眠澗際巖。眠罷興闌歸亦可。靑山何待日西啣。</text>
<title>敬次定齋先生天遊堂韻</title>,<text>伊闕之川日夜流。先生去後更無樓。溪山少識濂翁樂。樹木多傳召伯休。四壁詩篇塵漠漠。百年墟落思悠悠。遺民尙祭三間屋。恐有精靈此地留。</text>
<title>又用流字韻</title>,<text>簇簇巒前淡淡流。使君多在郡西樓。乘舟欲問桃源路。觀稼仍思穎上休。北斗高名樑棟近。東城往蹟水雲悠。行歌坐嘯誰吾和。惟有淸風送栗留。</text>
<title>燈夕侍坐。敬次絶句。仍寄舍弟行中。</title>,<text>佛燈消息問官童。山社江村幾點紅。惆悵對檠今夜意。漣川店舍季君同。</text>
<title>平康士人。見贈白紙二束。分遺善之，玄之。</title>,<text>客從平康來。遺我紙二束。皎如冬雪華。輕如秋蟬翼。珍愛逾千金。摩挲手不釋。欲書吾筆醜。欲賦吾詩惡。棄置塵箱中。見之輒歎息。二弟在長安。離思髮欲白。知爾於此物。平生有苦癖。持寄西歸人。以當瓊草色。</text>
<title>贈嚴幼文 璹 日本之行</title>,<text>人言日本遠。定不在天邊。八月揚帆去。明年杖節旋。風烟通萬里。簫鼓接三船。勝似金華直。烏紗汗滴筵。我作山中吏。君之海外蠻。不成于野送。那得自厓還。驛路蟬應亂。滄波月正彎。離懷渺無際。東望咏陽關。</text>
<title>宅之自茂山蒙宥。歷入示一律次贈。</title>,<text>人世悲歡衮衮生。伊州相對不勝情。送時峽路鳴蟬早。歸日江天落木驚。北塞風霜連夜話。南陽田舍幾年成。勸君急讀參同契。一度摩雲兩鬂明。</text>
<title>今日善之唱榜不得見。以一律寄懷。</title>,<text>爾年四十尙儒冠。今日簪花我未看。每憶寒燈同榻苦。遙知仙樂到門歡。解觀易處方觀世。要愛身時莫愛官。吾已倦游甘寂寂。好憑賢弟大門闌。</text>
<title>雪夜無寐。念善之儤直良苦。書未及者韻而寄之。</title>,<text>聞君新作玉堂官。此職雖榮亦大難。故事秪今多廢閣。閒排詩句與君看。今日弘文古集賢。少年名士做官貟。盛時選法須看取。門閥爲餘學藝先。朝家本意作人才。儲養優游用得來。不似如今成捷徑。年年颺躐到卿台。白玉燭前設坐椅。靑綾被裏誦書詩。淸朝禮遇殊凡調。此意常常可嘿思。館職元兼侍講官。兼啣却比正啣難。輔成君德經筵責。此語人無理會看。隔夜潛心繹講章。先時詣閤習容聲。登筵展卷無餘事。讀要分明義要精。危微地界好消詳。升降關頭更激昂。要使上心常竦聳。講餘還似講時莊。說理多於說事時。忱誠更欲勝言辭。從來學士䂓模別。俚口麤拳識者嗤。夜氣淸時賜對頻。君臣禮簡意逾親。虛明最好相孚感。可但誇沾一臠珍。立談痛哭是迂儒。曲學依阿非丈夫。微婉之誠溫潤氣。方能道得格君謨。諫臣狂直犯天顔。經幄雍容導轉環。但見諫臣言有槪。卽知經幄職無癏。濟濟賓筵會九卿。儒臣亦許廟謨聽。甲兵錢糓雖千變。談議常須傍六經。三字兼啣掌演綸。簡嚴詞裡有溫諄。須知體裁關時政。肯把文章寫別人。並遊英俊怕依違。物我看來卽是非。車子推時齊努力。虛舟泛處自忘機。平居動說古人齊。一涉榮塗萬事低。多坐讀書曾不細。淺心閑氣到頭迷。愚兄志業絶堪憐。三考靑帷不直錢。一卧東州驚歲暮。玉堂回首杳如天。吾家偏受國恩深。耿耿平生欲報心。憑仗堂中新學士。邇英朝暮獻䂓箴。</text>
<title>登眺</title>,<text>一筇登眺莽荒荒。今古沉吟意欲傷。峽勢崩騰來靺鞨。江流淸急似瀟湘。朴公祠下尋遺老。程子峰頭俯夕陽。北望雲烟靑不極。此中疑有逸民藏。</text>
<title>蔡景灝 塑 自積城徒步委訪。其意良勤。而無力相濟。以一律謝之。</title>,<text>東州久爲客。南至忽來朋。百里江天雪。三宵郡閣燈。淸貧應到骨。存沒更沾膺。慚愧窮途意。官居淡似僧。</text>
<title>晏起</title>,<text>晏起心無事。開簾望遠天。數三峰戴雪。高下屋生烟。語鳥來還去。晴霞斷復連。使君方燕坐。掾吏且休前。</text>
<title>李汝愼 徽中 學士。書求石湯罐。以詩送之。</title>,<text>英英綠紋石。托根烟霞洞。聞君求此物。斲來勤磨礱。文質倐成器。坎离相爲用。可煉勾漏砂。不羡靑州貢。當其棄空山。泥沙共蔽壅。幸承君子惠。得比鼎鼐重。微物有顯晦。感歎成吟諷。蕭條郡齋夜。迢遆城南夢。持作歲寒贈。丹成許我共。</text>
<title>冬至後三日夜。次再從弟永之 社源 韻。</title>,<text>日落山空萬籟沉。郡齋淸坐一燈深。忽驚佳節翻三夜。稍喜微陽透五陰。北斗回時觀大運。黃鐘動處想希音。腐儒自有無端感。歲暮天涯雪滿簪。氷雪漫漫怕陸沉。一陽消息喜偏深。簷暄較似今朝暖。庭樹微遷昨日陰。頒莢謾思天上事。折梅誰寄隴頭音。良辰倍感詩人語。遲爲晨昏謝笏簪。</text>
<title>省耕臺 應製</title>,<text>郭南平望綠如堆。萬畒廻環一小臺。地自吾王臨後得。雨從淸廟禴餘來。爐烟氣濕宵衣重。閣漏聲高夙駕催。路接雲壇祈有歲。風淸輦道喜無埃。龍旂側畔來牟亞。鳩杖前頭襏襫陪。不日成臺仍美號。每年觀稼若親推。卽知夏豫元爲度。不待虞琴可阜財。四野迎鑾分霈澤。八方攀綍動歡雷。民瞻玉色誰無喜。天格明誠永不灾。數尺臺應千歲在。農謳摠是畫天才。</text>
<title>喜晴 應製</title>,<text>朱陸行時雨。靑臺報晩晴。雲霓南畒洽。星月北宸淸。細玩陰晴理。深知眷顧情。聖心惟稼穡。天道自生成。憶昨三宵霈。由王一寸誠。祁祁甘澤遍。冉冉霽光生。悶旱同雲起。愁霖瑞旭迎。三農憂喜換。一德感孚明。東籍催登麥。南郊競揷秔。謙光歸陟降。歌頌有新聲。</text>
<title>家大人壽席。敬成一律。</title>,<text>錫類逢千載。開筵屬一陽。君親俱壽考。飮食亦輝光。坐用西樓席。斟餘北斗觴。明朝移供帳。此樂我家長。</text>
<title>雪夜獨坐。偶成二律。錄寄鄭時晦謫所。</title>,<text>出門怊悵欲何之。歲暮天寒雪滿歧。人似靑山長偃蹇。世如河水日推移。明時竊祿終何補。末路爭名大是癡。寄語長城憔悴客。猖狂能憶少年時。長城謫客最難忘。前月書來秪數行。中歲別離眞可惜。南方卑濕不瑕傷。閒中莫解陳公榻。病後應抄陸氏方。案上花牋君所贈。郵筒還寄海雲長。</text>
<title>春祝</title>,<text>新春何所祝。慶福天所慳。但願心無事。終歲常晏然。身體少疾痛。骨肉長團圓。花果免灾。雞狗得孶蕃。人生一世中。所遇百千緣。愚者日求福。賢者一聽天。如我等輩人。乃居賢愚間。所欲雖不奢。猶有祈望言。能持此日意。庶幾無大愆。</text>
<title>送韓文叔 光會 使燕</title>,<text>拙老朝天萬曆間。當年太歲亦涒灘。蕭條百代滄桑感。不獨關河遠別難。</text>
<title>宅之燕行漸近。以詩替別。</title>,<text>郡閣孤吟苦。關河極望寒。中年偏惜別。長路願加餐。北館三冬易。西州獨夜難。老人思戀甚。歸馬莫盤桓。</text>
<title>臨行又寄</title>,<text>來日弘橋會。驪歌幾弟兄。安城風雨夕。白盡滿頭莖。</text>
<title>月夜獨坐無聊。偶看東坡和李白紫極宮感秋詩。李白詩曰四十九年非。一往不可復。東坡次韻之年。亦四十九。古人志氣文章如彼卓然。而余之所同於古人者。其年而已。進不能報國。退不能耕田。浮沈竊位。低佪懷祿。永負夙心。奚止愧昔人哉。方縻郡紱。終歲汨沒。尤有感於陶令歸去來田家酒應熟之語。漫次二首。</title>,<text>皎彼雲間月。照我窓前竹。豈不愛淸光。迢迢不可掬。太白與子瞻。千古立於獨。朝遊帝王門。暮傍漁樵宿。神仙卽此輩。行藏豈勞卜。今宵對明月。遺篇可三復。四十九年事。去如甁水覆。風流愧昔人。微官待瓜熟。少壯志功名。螢窓對汗竹。濩落竟何成。顚毛不盈掬。古人棄我去。今人令我獨。耿耿千載心。中宵不遑宿。長懷鹿門期。肯向成都卜。人情異今昨。世運有往復。已知悔雕虫。誰能爭射覆。采采瓊田草。雲山歸路熟。</text>
<title>適見邸報。耿耿不寐。復次前韻。</title>,<text>昔陪邇英講。歌詠淇園竹。雖乏補衮才。微誠藹可掬。懔懔戒持盈。亹亹誦謹獨。一佩白城符。遙隔靑綾宿。十行書每下。三代治可卜。賤臣自過憂。聖人豈頻復。寒宵念玉樓。危枕屢反覆。平生不飮酒。且讀離騷熟。</text>
<title>贈嚴生 一泰</title>,<text>一爲堤上別。長隔越中書。往事渾春夢。相逢又歲除。詩篇多感慨。鬂髮劇蕭踈。雪意今如此。臨歧更挽椐。</text>
<title>以捧稅事。往留平澤蘆山浦。</title>,<text>安城爲客忽經年。蘆浦三宵亦偶然。報國無期頭已白。滄波目送釣魚船。</text>
<title>計士李鼎祐爲親求詩。三世回婚。事曠今古。修何行獲此報。艶歎之餘。賀以一絶。</title>,<text>三世重牢古有誰。長留鶴髮映紅絲。天恩許我專城養。却羡君家酒兩巵。</text>
<title>呂君會 善亨，朴士元 仁榮 邂逅來會。夜設小餠聯句。</title>,<text>同是洛陽客。忽逢安城郡。綏之。 牛川與駒城。淪落或遠近。君會。 素心嗟已頹。華髮驚相問。士元。 野色初芊綿。天氣正絪縕。綏之。 見君新歲面。留我春宵醞。君會。 懶性從推挽。浮緣絶喜慍。士元。 常慙明主恩。願惠良朋訓。綏之。 往事同開抱。卽景更呼韻。君會。 別久靑眼拭。劇談蒼髥奮。士元。 細雨添硯波。微風蕩燈暈。綏之。 湖上麥如何。吾田今始糞。君會。 花開卽佳節。萍會亦勝分。士元。 此夜盃莫停。明朝几獨隱。綏之。 離合寧關心。優遊且任運。君會。 珍重歲寒期。尺素通音聞。士元。</text>
<title>次聯句韻</title>,<text>久無城東會。獨卧畿南郡。率然君何至。情親地自近。初無客主別。且除寒暄問。志士惜流光。高人安弊縕。爲問五斗米。何如三升醞。見道有淺深。回樂而由慍。欲了今世事。先尋古人訓。腸無葷血氣。口有金石韻。顔髮雖蕭颯。心膽要感奮。而我病兼懶。簿書令頭暈。御史上疏歸。料理山田糞。東江老措大。漁樵亦淸分。三人成一笑。今几非昔隱。夜闌酒樽空。起視星河運。別後思今夕。有詩急相聞。</text>
<title>夜夢家山。朝起倍厭酬應。覽物獨謠。有懷彌襟。</title>,<text>新歲能偸幾日閑。簿書催我鬂毛斑。心如櫪馬思長道。夢似籠禽得暫還。天際草連素沙野。雨餘花動白城山。村糕社酒誰相贈。滿眼年華獨掩關。</text>
<title>挽金參判 善行</title>,<text>浮世論交早。名門托契遙。風標傾俊乂。步武在雲霄。渺渺湖山遠。凄凄霜菊凋。哀綸觀際遇。感涕及同朝。</text>
<title>和呈金奉賀 尙翼 叔</title>,<text>北闕辭明主。東漳卜晩居。晨興攀墓柏。夜坐課兒書。猿鶴爭賓席。農樵接野裾。靜中無暑氣。淸健少年如。</text>
<title>寄兒輩接中</title>,<text>一澗元通汲。三餘更對床。詩書傳幾世。門戶倚諸郞。夜月房櫳靜。秋晴枕席凉。此時應不寐。燈下讀聲長。</text>
<title>挽金僉知 穟</title>,<text>吾洞多黃髮。淸貧獨晏然。月評歸長德。天爵答高年。澗水簞瓢裏。梨花杖屨邊。隣眷那忍相。今夕祖南阡。</text>
<title>送族叔伯訥 敏輔 之任三陟</title>,<text>六六年間遊海上。公然東至鏡湖旋。每逢人作眞珠伯。魂夢先飛五十川。人言此邑貧於古。公愈忻然趣駕行。魚箭蜂筒都不管。竹樓方覺十分淸。太白山人多採藥。茯苓蔘朮與靈芝。服之可得長生法。肯覔黃腸作短期。冉冉門闌非昔日。蕭蕭鬂髮各衰年。叮嚀絶去成都酒。火急投來穎上篇。</text>
<title>立春</title>,<text>今歲節氣晩。立春正月半。階庭百種花。留取久遠看。又幾年不讀書。心中暗如漆。欲治懶惰病。先除安排說。</text>
<title>尙書邊公致明。齒爵㟴然。以合巹回甲之年。行重牢宴。盖公之先府君曁岳丈。皆有此宴。而公又繼之。內外福慶。世所罕聞。公之長胤士謙 得讓 適在銀㙜。自上特賜米帛。以侈其筵。亦異數也。敬次公所爲五言律以賀。</title>,<text>此禮起何代。高門今再行。紅絲迎舊歲。黃髮續新情。重疊傳家慶。便蕃曠世榮。諸郞仍獻壽。醮後不停觥。</text>
<title>送尹孺文 東昇 赴燕</title>,<text>孺文五十歲。尙有童子顔。四體輕且健。驅車越重關。病我如蟄虫。霜雪空盈冠。將爲歲暮別。轉知宦遊難。向來遼瀋地。卽我門屛間。今人誇壯遊。馬上記河山。歌吟語多陳。感慨意亦闌。閣君五色筆。超然自往還。</text>
<title>挽尹孺文</title>,<text>茫茫四海內。傾盖亦前緣。此別何須涕。同遊五十年。良玉脫其璞。映徹無纖翳。不見生鄙吝。見覺吾形穢。文章惜一字。義理分秋毫。朝朝嘔椀血。多是爲心勞。出銜四方命。入近五雲處。易得浮世榮。難逢國士遇。昨從萬里回。問我幽憂疾。語久登車去。顔色如平日。阿戎墓前石。求我題一言。文成兼短札。逝者聞不聞。無眼書難讀。無友懷難開。餘生何意味。兀兀卧空齋。</text>
<title>伏見回榜人助宴傳敎。不勝愴涕。書懷示李仲浩。</title>,<text>舊榜重回六十春。孤生萬事羡他人。誰家此日承恩賚。獨抱遺牌淚滿巾。晩生元不逮當年。今日恩綸倍愴然。何限世間風樹淚。兩家情事獨相憐。</text>
<title>次李汝愼安巖洞致祭日述懷</title>,<text>十世靑氊業。三重黃甲名。吾王修曠典。爾祖有遺榮。花傍華顚好。光回古廟明。不才還倖會。英俊得門生。</text>
<title>與從弟善之，李汝愼，鄭時晦，徐勖之 懋修，安盛叔 大濟，李穉和 致中。宋洞聯句。</title>,<text>北角南厓會面稀。汝愼。 宋園相約趁春歸。勖之。 經年卧病今朝出。綏之。 薄暮尋芳一徑微。盛叔。 宴坐更知平地好。時晦。 醉吟還惜晩花飛。善之。 小堂絃誦聆餘韻。穉和。 可是玆遊點也希。汝愼。</text>
<title>次聯句韻</title>,<text>泮曲名園識者稀。浴沂時節與誰歸。圖書室靜生虛白。桃李蹊長接翠微。偶對故人忘日落。莫敎童子掃花飛。琴歌任汝尋春去。悵望千年點瑟希。</text>
<title>次汝愼三絶</title>,<text>水源窮處忽山村。千樹桃花五畒園。誰向此中開講席。老成端合對淸樽。晩來移席綠陰多。欹枕頹然卽我家。難得數三無事伴。暮春何處不風花。醉面微醒日欲西。琴棋聲罷落花蹊。參差十一衣冠會。更趁千林綠葉齊。</text>
<title>又疊稀子</title>,<text>葉未成陰花已稀。晩春澄澹欲忘歸。風泉送籟塵機息。雲壁生凉酒力微。我久病慵筇始動。君能老興筆如飛。良辰勝友斯爲樂。身外悠悠可復希。輿疾看花事却稀。只緣携手願同歸。地連槐市喧非我。路入桃源興不微。且喜靑春餘日在。莫愁紅雨滿天飛。吾醒爾醉休分別。海內親朋今幾希。吾輩年來此事稀。相逢且飮莫催歸。道人觀裏紅霞晩。丞相堂前翠徑微。喜聽淸眞山鳥語。厭看輕薄柳花飛。更瞻巖面如椽筆。壁立高風百世希。道情深後俗緣稀。閒卽逍遙倦可歸。濟勝喜君身瘦勁。看花憐我眼熹微。薔薇日暖垂垂發。蝴蝶春深欵欵飛。欲賦新詩忘格律。無絃方是大音希。自從衰病出門稀。春到東山寂寞歸。聯袂忽成來衮衮。佩壺何妨醉微微。主人問字忘槱燎。童女題詩勝葉飛。佳境不須閒講討。由來玄道在夷希。嘯歌聲懶酒廵稀。啼鳥殷勤送客歸。墟落生煙初淡薄。衣巾墜露已霏微。幸逢聖世多閒暇。長得天機共躍飛。自去自來誰絆我。無求無忮怨應希。</text>
<title>答勖之</title>,<text>嫰綠深紅孰少多。空山流水卽仙家。春光不爲遊人駐。君自來遲倒怨花。詩料春山滿眼多。鏡中雲樹畫中家。如何白髮松厓子。偏憶英英解語花。</text>
<title>又答勖之</title>,<text>宋園歸後孰詩多。水閣蒼厓兩大家。東澗病夫腸已涸。山庭空數落來花。</text>
<title>楸舍贈金婿思義</title>,<text>見爾靑衫拜。傷吾白首情。圓山冥漠裏。能復識新榮。</text>
<title>幸哉歌</title>,<text>幸哉吾之盲。得在衰暮時。使我幼而盲。終身迷所之。幸哉吾之盲。一目粗辨物。使我爲雙盲。不見天與日。人生百年限。我已占强半。前去五十年。頗窮人世觀。山海窺高深。城闕覩壯麗。追逐衣冠列。出入風雲際。讀書雖不多。往往見大意。剽竊爲文詞。聊復供遊戲。及此年漸頹。百體皆不健。齒豁髮半空。筋骸日弛緩。種種衰相具。那得眼獨明。身常戀一榻。志已倦四方。無動亦無營。無目亦自可。杜門絶還往。人亦不見訝。尙餘半邊明。能知昏與晨。啖飯與著衣。亦不倩傍人。已判棄雕虫。差堪送歸鴻。因閒學種樹。花葉遆靑紅。隱几念舊誦。欣然若新得。扶杖聽明詔。鼓舞同跛躄。時有會心人。來共開口笑。靑眼雖濛濛。玄談不草草。當其適意時。忽忘身已廢。幸哉吾之盲。優遊可卒歲。但悲形質虧。不得全所受。上廟無顔儀。對鏡思愆咎。吾聞鄒聖言。體有小與大。踐形而肖德。必先立大者。心若不惺惺。有眼亦昏眛。乃知所以視。在內非在外。外誘千萬端。皆從阿睹起。殷勤程夫子。四箴先言視。視收心亦收。神明道所寶。晦翁豈我欺。盲閉恨不早。長懷數君子。髣髴如常存。問學雖無及。德性尙可尊。朝起步山庭。初聞黃鳥聲。和之歌一曲。幸哉吾之盲。</text>
<title>送善之赴淮陽</title>,<text>衰慵與世轉相忘。日夕追隨秪鴈行。寂寂東岡將奈我。錦山纔別又淮陽。雙隨轎後上南城。簫鼓旌旄溢路榮。蕭瑟一麾今獨去。八年人事隔前生。傾檣覆轍滿榮塗。報國謀身一策無。好去萬山千樹卧。未瓜黃熟莫投符。田制雖寬貢額加。鼯猱契活絶堪嗟。逢人但說金剛好。誰識山氓疾苦多。文卿爲殿仲涵先。五馬相逢九月天。老我十年猶意氣。病中瞻望秖茫然。</text>
<title>次善之槽溪韻</title>,<text>聞道槽溪水。來從萬丈巓。氣通牛女渚。凉入祝融天。十里筇鞋隔。三年枕席綿。喜君心尙壯。排日課風烟。</text>
<title>挽李承旨仲顯 世演</title>,<text>朋遊落落曉星踈。又向駒城送祖車。古貌古心今世獨。同庚同榜兩情如。西垣翰墨初程穩。東郭田園晩計虛。君去翛然元不惡。浮生百感在觀居。</text>
<title>善之送躑躅靑藜二杖。以詩答之。</title>,<text>雙杖光輝赤又靑。淮陽太守贈愚兄。近身颯有風霜氣。觸瓜鏗然鐵石聲。可但提携探勝境。正要憑仗涉危程。知君遠寄非無意。擿埴冥行戒此盲。</text>
<title>題朴仲涵 師海 東遊詩軸</title>,<text>詩氣崢嶸筆氣濃。海山千疊盪心胷。蒼翁七十豪如許。寂寂東厓愧死儂。</text>
<title>善之以一律。送海松子全顆。兼示種法次之。</title>,<text>海松珍實抵千金。箇箇中含拂日心。三歲成房異凡種。一詩爲伴自嘉林。未論支廈參天勢。且待休筇滿地陰。新得錦溪靑箬笠。兩君微意細推尋。</text>
<title>曉起赴公。遇人以一馬載雙鶴。</title>,<text>我乘軒爾乘馬。街上相逢兩相訝。爾有雙翮天可遊。胡爲局束隨柴駄。鶴不能言對以臆。吾失其所笑亦可。君但笑吾何其愚。無德乘軒路人罵。</text>
<title>夜聞楹外有吟聲。問知廳直輩拈韻賦洗心齋。枕上次之。</title>,<text>棨戟門邊洞壑深。小亭淸絶洗塵心。官童亦有詩人興。學得秋虫竟夜吟。</text>
<title>金陵夜望</title>,<text>夜起金陵館。微茫四望平。江明如曙色。野靜有秋聲。隱隱商帆動。冥冥鴈陣橫。龍眠元氣筆。難畫此時情。</text>
<title>月夜無寐。得二絶。錄呈朴文卿 師郁 兄。</title>,<text>風露凄淸夜欲闌。海天如海碧漫漫。無人解看中秋月。畫戟凝香獨倚欄。蟹膓初黃杮頰紅。對盤長憶漢臯翁。鴻來燕去誰賓主。摩嶽秋容又萬楓。</text>
<title>題沁舘壁上</title>,<text>腐儒生老太平天。海國分符亦勝緣。一度甲津多感慨。無人不說丙丁年。</text>
<title>摛文院侍講日。命諸閣臣各賦歌詩。</title>,<text>志士懷良時。明王惜殊數。誰謂罷癃質。得與千一遇。文明覩萬物。精微及百度。苑閣象奎躔。詞臣職掌故。西院移寶額。儀章煥新具。瀛洲接芳鄰。閶闔俯正路。燕閑思啓沃。前殿廻朝步。仙仗祥風從。匀天晝景駐。閣員分階陞。剡剡齊起屨。各抱寒泉編。宛如石渠聚。圖書粲名義。心性浩箋註。聖人本無疑。發難觀羣悟。誰無對揚誠。難窮異同趣。安得起四子。此日侍至暮。講闌來昌言。諄溫玉音屢。可但光繼述。旅語古意寓。有幸獲遭逢。無術答知顧。稽首受三爵。感激交慙懼。祝君千萬歲。羣英極陶鑄。雲漢與鳶魚。敬續周人賦。</text>
<title>與朴文卿，尹汝大 東美，李士擎 海柱，趙季和 時完 北積洞聯句。</title>,<text>四皓東來一皓增。綏之。 桃林花氣晩霞蒸。文卿。 沿溪如入秦人境。汝大。 出郭仍逢洛社朋。文卿。 跌宕風流頻對局。士擎。 淸和時節近懸燈。綏之。 十年重到曾遊地。醉後狂歌老未能。季和。</text>
<title>次聯句韻</title>,<text>城北栽桃歲課增。山花氣與洞雲蒸。芳菲節晩猶餘興。文酒盟新更數朋。我欲移筇訪林磬。君應歸馬帶街燈。南村勝會還堪羡。來夜登高病未能。衰病駸駸與齒增。小齋深蟄氣常蒸。眼前勝境如千里。肘後新方抵百朋。四月猶垂遮戶帳。十年虛負讀書燈。羡君強健長依舊。聽漏看花摠也能。北郭歸來韻事增。三章一讀濯煩蒸。較來顔髮參差叟。忘却形骸澹宕朋。前日偶看商嶺局。今宵誰賞廣陵燈。暮年杖屨源源好。君若能時我亦能。城東酒社我新增。白麯黃花糯米蒸。養得微陽非取味。悠然獨酌不呼朋。眉橫淡暈瞢騰枕。眼纈空花蕩漾燈。縱使沉疴難滌去。胷中碨磊快澆能。病情深後靜緣增。簾閣蕭然謝熱蒸。衮衮靑雲新俊乂。依依皓髮舊儕朋。行看卉木循階杖。卧念詩書背壁燈。偶被諸公相逼迫。騷家聲病詎吾能。四老爭雄紙價增。詩情日似霧雲蒸。家居鶴洞非塵士。句得犠經是道朋。鉅麗三章眞壓軸。虛無一派亦傳燈。文園舊客衰腸涸。慙愧淸時百不能。</text>
<title>次前韻。奉別朴兄 師郁 完山之行。</title>,<text>漢口漁翁晩福增。完山去享大牢蒸。下三地廣饒供奉。上九爻高絶等朋。榮耀定勝通政誥。辛勤不負課兒燈。從來太太專花事。沁府風流倘復能。</text>
<title>下御製於纂輯廳。命諸堂賡進。</title>,<text>穆穆吾王孝。先休懼遠忘。事如今日待。文始十朝詳。寶牒徵姬籙。奎章仰舜墻。書成仍獻祝。於萬簡編長。</text>
<title>昨日奉審先大王八袠寶眞。相與愴怳感涕。今日仰瞻我聖上新摸御容。又不勝太平萬歲之賀。誠發於辭。</title>,<text>玉軸霞綃儼似眞。祥光寶氣照重宸。北宮愴極瞻天舊。東閣歡均繪日新。可但德容今配昔。卽知心法聖傳神。愧無良史波濤筆。摸畫昇平萬萬春。</text>
<title>春帖</title>,<text>耳復幾時聾。眼從前歲暗。不聞不覩中。一點烱如鑑。</text>
<title>以元陵改莎事。奉命進夜宿齋室。</title>,<text>七年魂夢繞崇岡。今日如陪集慶堂。白髮舊臣空竊位。兩朝恩遇轉慚惶。</text>
<title>奉命赴瀋。伏蒙特賜御製四韻律詩。仍命諸大臣賡韻贈行。恩榮曠絶。下情不勝感激。路中敬次。</title>,<text>直北堯封古冀幽。宸詩榮動飮氷輈。已聞夷險忘身義。敢作衰疲去國愁。心寄江山郵騎緩。夢回京闕塞鴻啾。君恩天大何由報。欲草辭章赧汗流。</text>
<title>百祥樓。敬次月沙先祖詩韻。</title>,<text>七旬初上百祥樓。疇昔聞名見更優。地設重關譙堞壯。天園大野水雲稠。偶將玉節尋先躅。安得金箆刮老眸。六月高風來萬里。絺衣淸絶不成留。</text>
<title>三義舘中秋夜</title>,<text>爲待中秋月。扶筇步石㙜。應同天下照。却愛海東來。城闕鱗鱗起。山河渺渺開。盈虧今古事。一問且停盃。休歌出塞曲。且上望鄕㙜。節序虫相語。音書鴈不來。長河終日去。叢菊幾時開。幕客無愁否。喧呼倒大盃。</text>
<title>太廟臘享親祭日賡韻</title>,<text>窮陰還令節。親祼卽明禋。不有寒威重。誰知聖慕新。齋誠通永夜。吉慶迓來春。顯相慙多士。賡章賤悃伸。</text>
<title>輔養官相見禮日。次賓廳聯韻。</title>,<text>溫文氣象儼天成。瞻仰油然愛戴情。座近北宸環珮黻。春從東掖滿宮城。德容共賀無疆福。朽質還慙不世榮。仙醞醉來歡樂甚。平分四韻六公幷。</text>
<title>摛文院親臨齋宿。下御製絶句賡進。</title>,<text>掖垣梧竹繞鑾靑。璿殿秋高月滿庭。齋夕倍欣宗社慶。賡歌一闋羽林聽。</text>
<title>永祐園補土所。承命奉審。與諸大臣聯句。</title>,<text>聯翩車盖郭東行。徐繼仲命善。 路入仙園樹影淸。踈幕臨溪成小憇。李美卿徽之。 短筇廵麓效微誠。君恩更許乘凉返。綏之。 朋酒何妨盡日傾。十里松杉籠瑞氣。金光仲熤。 萬年邦運占昇平。繼仲。</text>
<title>桐原徐相公命善周甲之日。蒙賜對宣醞。又寵以昭回之什。曠絶之數。瞻聆與榮。敬次一首。以替躳賀。</title>,<text>皓髮丹心柱石臣。重回六十一弧辰。宸章字字皆殊渥。留作公家百世珍。</text>
<title>重陽日。王世子始講孝經。御製志喜。命賡進。</title>,<text>聖祖開筵在五齡。春宮更少一年蓂。良辰盛事符前後。况是吾王舊御經。</text>
<title>次兒輩贈庶族叔 禮輔 回甲日韻</title>,<text>身似枯査髮似霜。猶能跨馬二千强。甲朝勝事歸來詑。皆骨山前剌史觴。</text>
<title>送舍弟之任西原</title>,<text>我老君多病。朝看夜輒思。西原三百里。相送若天涯。</text>
<title>疊前韻。贈族叔 禮輔。</title>,<text>叔侄常爭鏡裏霜。參差花甲六年强。今朝不獨西原餞。聊爲東翁作壽觴。</text>
<title>省掃路。宿果川東軒。憶與內兄朴仁仲氏 麟源。聯枕夜話。</title>,<text>鈴齋夜雨對床眠。彈指人間四十年。今日誰爲天下士。白頭觀世秪悽然。</text>
<title>文孝世子挽章</title>,<text>積累縣瓜瓞。謳歌起攝提。苑春回古棗。宮夕燭祥霓。降質元天挺。生知自日躋。鴻名輿望繫。寶冊舊章稽。歲月重重吉。賓僚藹藹齊。初筵叨曠禮。睿表得微睇。德性凝瞳海。威容隱額犀。歡雷覃肖蝡。瑞景極端倪。我后無憂庶。皇穹不吊奚。笑咷如夢寐。悲恨入刀圭。兩殿違含弄。中宸失抱携。欑依天尺五。廞指郭南西。玄隧秋臨閏。貞珉色動奎。簡編陳跡僾。衫幘夢言悽。二字名無爽。千齡理却迷。誰知賡頌帖。今續紼歌題。漸遠遊眞鶴。空餘問寢鷄。庸踈恩渥飽。感激肺肝齎。撰冊三年再。傷心萬事睽。仁天終佑德。來慶祝繩兮。</text>
<title>宜嬪宮挽章</title>,<text>聖王家法正。潛德夢蘭宜。每覿溫文質。深知鍾毓基。端陽胡舛理。復月又虛期。西寢歸依地。千秋慰孝慈。素性惇天秩。丹誠奉小君。河睢承化夙。禖燕祝釐勤。懿行三宮䀌。奎章百世芬。憧憧宗國念。來慶逝猶欣。</text>
<title>偶得杜鵑酒。簡寄藥閤金相公 熤。</title>,<text>忽見鵑花酒。先思藥峴翁。迢迢不可語。對酌郭西東。</text>
<title>摛文院守宮第三日曉。宣傳官李晦植持信箭。留門入來。宣示御製。仍傳下敎曰。賡韻。還宮時躳進。</title>,<text>良辰聖慕展陵園。朝野淸平屬一元。蹕路觀豐秋事早。行宮試藝黼儀尊。三朝淑景無風雨。百里歡聲動邑村。守閣賤臣違景從。遙宣御藻亦殊恩。</text>
<title>書示守宮大將鄭台祈天 昌順，藥房分提調李台德彛 崇祜。</title>,<text>衰病猶縻內閣班。戟門何似藥爐閒。今宵政値中元月。恨不三翁一往還。守宮三日憶陪班。人亦應思我輩閒。裝束戎衣時一出。閤門淸曉問安還。西掖分留鼎峙班。三分公事七分閒。南鄰老將心猶壯。旗捧廵城竟日還。糜鹿之羣鵷鷺班。身雖局束意常閒。今宵月較前宵好。大酉樓頭痛飮還。躍馬千官趁曉班。天恩容我占優閒。芳鄰更得詞垣伯。華幅翩翩去又還。三翁偶列守宮班。詩不求多只遣閒。明日禁橋分散後。閣童收拾滿囊還。</text>
<title>枕上呼十絶。贈善之學士北藩之行。</title>,<text>君家北園樹。日日吾眼前。知君在其下。不見猶驩然。身閒時出門。便輿筇隨後。輿夫不我問。直向寒井口。病慵忘世久。骨肉轉多情。難爲兩京別。奈此千里程。學士兼知州。昔人榮其出。出入無險夷。報國心如一。周豐與漢沛。王業所根基。鎖鑰準須可。方面詠不辭。地勢據高屋。兵勁馬又驍。可但扞邊門。常思壯本朝。狼戾樂歲粒。零星交濟積。細講社倉法。永除汎舟役。聖明眷方隆。門戶望亦深。衰軀加愛護。勿受外邪侵。阿戎職嚴近。許暇是殊私。天和應遄復。遣還莫遲遲。政當搖落節。偏感去留懷。道中逢驛使。頻寄好音來。</text>
<title>題芝溪詩卷後</title>,<text>我讀芝溪詩。如見芝溪心。蔚然山澤氣。鏗爾金石音。何不薦朝廟。空和漁樵吟。煙霞遂成性。霜雪倐盈簪。君樂我歎息。所歎非升沉。題卷當傾盖。迢迢寄冲襟。</text>
<title>潛窩金公聖沈詩。有幽渺之思淸越之音。懷仙謠一篇。托意悲惋。非眞有慕於仙也。一讀一歎。次其韻。</title>,<text>男兒生當高擧遠遊。竆咸池薄扶桑。安能局促守家鄕。自恨一身無羽翼。彷徨路歧行迷方。鉛刀不足剸犀象。樗木不可爲棟樑。我生於世百無用。但願學道延年長。追逐羡門安期徒。乘雲遨戲天中央。可憐日月如跳丸。坐見霜露凋羣芳。身在樊籠常鬱悒。神馳閬瀛空悠揚。世人昏昏醉且夢。誰知楚存與凡亡。囊螢汗馬多辛苦。紆靑拖紫誇輝光。諸子彬彬名最高。簡策相傳言語香。上界之人拍手笑。彼皆魂消骨已霜。何不早學修鍊訣。丹成九還和瓊漿。五官凈盡身始輕。明月爲珮靑霞裳。泠然御風遊無極。俯視蠛蠓堪悲傷。神仙去人元不遠。百鳥羣中有鸞凰。崆峒問道猶未晩。執鞭願御軒轅皇。原韻我本厭世人。小少戀雲鄕。仰希列仙儒。欲學未知方。丹砂空有訣。弱水杳無梁。悵望颷輪絶。徘徊塵路長。浩歌未終曲。年時忽已央。三千八百功行缺。玉室那得名芬芳。常憐四大不可保。魄下淪降魂飛揚。何當脫屣蛻蟬去。俗緣千刦都消亡。不翅殘骸換金骨。更敎翳眼回淸光。蓬山雲子熟。閬苑風實香。願言啖一顆。掃却頭上霜。淡淡白玉津。灧灧紫金漿。願言酌一盃。輕擧披霞裳。天高海濶無消息。使我茫然心內傷。精誠所到透金石。太淸有期驂鸞凰。靑雲城紫雲盖。他日歸來拜上皇。</text>
<title>敬次族叔同副令公 敏輔 韻</title>,<text>稀年方特達。異渥豈浮名。皓髮仙僚敬。彤牌樂隷驚。哦詩猶夙習。沾醞更新榮。欲去低久。天心眷老成。鶴髮癯顔映錦韉。晨星日日去朝天。淸狂酒隱人誰識。遅暮郞潛上獨憐。前席恩榮誇闔族。公堂謔浪傲諸賢。姪今退矣公方進。老興何如少壯年。</text>
<title>晩秀陪讌退歸。誦傳賡韻。敬次。</title>,<text>禁苑晴光好。山亭翠輦過。近臣陪讌早。高處見花多。詩和匀天奏。觴催曲水波。衰癃違盛會。卧誦鹿鳴歌。</text>
<title>顯隆園遷奉挽章</title>,<text>緬憶旃蒙慶。堂堂五十春。發祥元晠際。垂裕更昌辰。俛仰重光遠。悲懽萬事新。宮僚今有幾。追昔獨沾巾。宗祏靈麻永。天人睿質殊。德參高厚象。文得帝王謨。貳極尊榮早。三朝愛敬俱。宮闈多協氣。洋溢及寰區。聖祖無憂日。皇穹錫羡初。謳歌皆願戴。符瑞不勝書。祈命岡陵以。貽謨寢膳於。尙思環慶侍。天笑講庸餘。歲月逢重午。嗚呼薄海傷。夢齡三紀未。監國十年強。痛徹玄旻遠。祥遺翼子長。千秋徵聖誌。鑱玉闡幽光。昭哉我王孝。崇報禮如誠。象德揄揚大。刊儀享祀明。園無行幸節。門以覲瞻名。擧緬隆新號。花岡更柏城。吉地曾停蹕。靈辰再啓菆。未伸千乘養。將卜萬年安。斲石方營灞。攀和怳見灤。天顔那忍仰。濕盡練衣冠。霜露宸懷切。山川淑氣凝。龍盤新局定。龜食古標仍。地發千年秘。天孚一德升。百祥來衮衮。先自燕禖徵。萬姓誰無涕。微臣竊自悲。曾叨兩坊屬。屢近七章儀。顧問承殊渥。周旋及盛時。篋中留寶墨。擎讀每悽思。</text>
<title>春詞</title>,<text>老去心情淡。春來氣體舒。靜觀消長理。羣動閉藏餘。</text>
<title>贈林台甫 星鎭</title>,<text>西海東山隔渺茫。白頭空詠憶霖章。偶然握手芙蓉閣。寒燭淸樽夜話長。</text>
<title>濯熱亭。謹次族叔晉庵公詩韻。</title>,<text>小亭成擇勝。恩暇得偸閒。檻對雙淸廟。溪通九曲山。偶携諶紀輩。來坐水雲間。栗老文章在。摩挲不肯還。</text>
<title>有以薏苡仁酒見饋。其味頗醇。朝起輒與台甫同盃分吸。余得三分。台甫得七分。</title>,<text>野客遺儂薏苡漿。朝朝對飮潤枯膓。碧城故事添新話。兩禿翁分一小觴。</text>
<title>又疊閒字</title>,<text>日日登高望。閒人也不閒。潮來停逝水。木落見眞山。往蹟雲霄上。淸光几案間。獨憐東郭叟。同去不同還。</text>
<title>御製洗心㙜五律。閣臣承史侍衛皆賡和。賤臣病未陪從。承命賡進。</title>,<text>昭代敦風雅。春聲樂府喧。近聞西掖列。賡載北宮園。花麓馨香遠。奎章體裁尊。沈疴臣獨後。授簡當陪樽。</text>
<title>貽周咎我無吟癖。送詩督和。以一律解嘲。</title>,<text>綏之非不愛吟詩。懶惰平生下筆遅。好句皆經古人道。多言終遣此心馳。嘲風弄月渾兒戲。感俗傷時亦大癡。日日閉門無一事。昭文千載是吾師。</text>
<title>次混混亭聯句韻</title>,<text>里巷諸名士。携觴混混亭。閑行眞可喜。佳句更堪聽。爽氣排炎熱。幽情入杳冥。自憐東郭叟。多愧北山靈。伏枕頭渾白。開凾眼忽靑。溪山無定主。筇屐得頻停。尺地心長往。其如蒲柳零。</text>
<title>挽韓掌令 宗濟</title>,<text>少時風裁豸冠峩。晩節恩榮鶴帶華。齒爵巍然鄕黨敬。西州太太更堪誇。去年來訪尙康強。顧眄軒階感意長。關北舊人今有幾。白頭揮淚寄蕭章。</text>
<title>送玄之使燕</title>,<text>南節纔回又北槎。會時常少別時多。君應得意楊鞭去。將奈牢騷老我何。聖主知臣視遇殊。銀㙜拜表亦前無。驅馳不足爲酬報。贈以淸嚴二字符。此生無復舊團圓。常棣章中每愴然。羡爾出疆猶挈弟。薊門風雪對床眠。</text>
<title>夢作</title>,<text>鳳凰舒翼翔且鳴。師夔擊磬伶吹笙。雲門曲奏天下平。百神洋洋降其庭。閶闔日出會羣英。談說仁義不言兵。君子萬年治化成。天象淸明地道寧。</text>
<title>夢作</title>,<text>閣中鐘初動。城上旗已飛。明星大如月。照我金鐵衣。</text>
<title>夢作</title>,<text>藐姑山中女。綽約如神仙。勞不蔭惡木。渴不飮盜泉。絶世㢠獨立。可聞不可親。誰將尺寸璧。欲以贄斯人。</text>
<title>夢中詠雨</title>,<text>微微少女風。點點太虛雲。風雲一會合。頃刻澤八垠。</text>
<title>夢作</title>,<text>隴西風俗勝山東。土厚泉深歲屢豐。男子生無浮惰習。耕樵餘暇學彎弓。</text>
<title>夢作</title>,<text>大舜取人善。沛若决江漢。夫子作春秋。游夏不敢贊。聖人豈殊塗。記者有淺深。讀書先了此。方見古人心。</text>
<title>夢吟</title>,<text>暖風遅日駐韶華。小睡瞢騰更寤歌。却恨桃花無定力。未開三日落來多。</text>
<title>夢得一聯</title>,<text>春屬三三節。人逢六六年。</text>
<title>夢作</title>,<text>欲識靜中含動意。水流聲在萬花叢。君莫曰覇上兒戱。吾非復吳下阿蒙。</text>
<title>夢有人語余曰。以我一盆花。博君二首詩。仍以牧丹花一盆浮江送來。余喜而賦詩。覺而記之。其一不記。</title>,<text>碧玉盆中爲我栽。二詩迎得一花來。牧丹生在春江上。恰似芙蓉木末開。</text>
<title>惠慶宮樂章</title>,<text>猗顯淑德。天發其祥。齊莊秉禮。塞淵含章。嬪我京室。媚我寧王。篤生聖人。綏我東方。啓佑孔大。享報無疆。奐彼慈慶。長樂之旁。冊寶有煌。笙鏞有鏘。亹亹王孝。萬壽樂康。</text>
<title>貞純大妃樂章</title>,<text>思齊太母。德媲任姜。贊我寧考。翼我聖王。穆兮憧兮。壹是宗國。炳幾折萌。有宣斯赫。廓彼氛沴。奠于磐泰。徽烈無疆。受名孔大。亹亹王孝。揚顯冞隆。萬有千歲。永庇我東。</text>
