<title>紫琳靑渼共賦</title>,<text>君能日日會如期。知我幽憂勝我知。古畫何妨生白醭。新詩聊復寫烏絲。菑煙不斷春耕早。簾影頻移午夢遲。嘯志歌懷還自笑。顚狂猶似少年時。</text>
<title>春日漫吟</title>,<text>拍拍東風吹滿襟。鳴聲忽變滿園禽。漸看門巷春陰厚。自覺杯樽歲月深。此世豈無求友道。吾衰還負讀書心。七分水竹三分屋。靜裏觀棋醉後吟。</text>
<title>懷梣溪舊居</title>,<text>吾廬尙在華南溪。眞若過鴻印雪泥。惡艸誰能籬下去。稚桑應與屋頭齊。年年雨露餘生恨。處處川原舊夢迷。老境添丁如可賦。全家又向此中携。</text>
<title>讀宋詩</title>,<text>詩人今古遞登塲。界宋分唐太覺狂。耳食紛紛誰得飽。鼻觀寂寂自生香。微風能作波文細。好雨新添柳色長。得失寸心非我解。吟哦只可送炎凉。</text>
<title>雨中懷友</title>,<text>一雨三朝客不過。酒中懷思欲如何。頻聽溪澗黃流急。極望郊原綠意多。自笑能言還似鴨。如知換字豈無鵝。白頭猶作童年想。只在滄江舊釣簑。</text>
<title>雨晴</title>,<text>已看綠遍柳絲絲。萬樹花紅取次知。風雨何須論過境。陽春且與樂今時。閒居無事惟行藥。習逢人始賦詩。欲問參同從子去。白頭還笑此翁癡。</text>
<title>春晝懷人</title>,<text>隱几悠悠只睡昏。困人天氣郭南村。倉曹未赴酒杯約。社友應留詩墨痕。政好看書當晝永。忽如挾纊是春溫。從今幾兩穿新屐。柳暗花明日出門。</text>
<title>寒食日感吟</title>,<text>閉戶呻吟寒食時。居然上塚一年遲。宜多種樹藏樵徑。政可分泉作稻陂。丙舍至今傳舊帖。瀧阡何日立新碑。吾生孤露無竆恨。冷雨東風不自持。其二共是如雲似鶴身。歡顔相對岸烏巾。煖杯酩酊宜千日。寒食淸明又一春。車馬道塗芳艸合。石麟邱壠淺莎新。東風御柳年年色。有幾佳辰解咏人。</text>
<title>梣溪丙舍逢故友</title>,<text>帽簷斜拂夕陽風。剛喜哦詩復與同。拜墓心傷翁仲老。在途力仗僕夫功。鳥啼似恨花遲發。客至那堪酒又空。今歲如何晴雨候。可能仔細問田翁。</text>
<title>贈山客</title>,<text>陶鄰蔣逕接茅亭。晨夕高人共醉醒。浪跡誰非憐木偶。移文何必愧山靈。滄桑飽閱眼尤大。塵世無營心自寧。問我幾時玄可白。寥寥自笑老竆經。</text>
<title>紫琳外兄同拈韵</title>,<text>紙鳶纔放轉風車。童習依然老未除。晩飰果能當食肉。高譚自是勝看書。鏡中白髮還欺我。花下淸樽不負渠。三四詩朋茅屋接。相隨良夜步徐徐。</text>
<title>春夜同紫琳</title>,<text>紅綻花枝綠漲苔。雨中春色正佳哉。筩蜂箇箇朝王入。林燕頻頻訪主來。村酒無妨淸夜飮。園松正好及時栽。良辰樂事仍相續。寒食纔過上巳廻。</text>
<title>冬夜</title>,<text>老去詩兼酒幷空。貧愁只與古人同。一枝易傳鷦鷯息。五技誰憐鼫鼠竆。陋屋夜猶延好月。弊裘冬可禦寒風。菊花未委梅將發。伴住山翁嘯傲中。</text>
<title>紫琳同賦</title>,<text>孤懷難此酒醒初。幽事相仍病起餘。已是春雲如我懶。何曾曉月與人踈。晴光樹繞喧啾鳥。㬉意溪生發剌魚。非但花開消息好。芳鄰將在隔籬廬。</text>
<title>靑渼山客東樊共賦</title>,<text>寂寂那堪一枕支。只將書卷當親知。過蹤莫認鴻留雪。無事還占鵲噪枝。可語心期惟爾在。相逢歲暮果吾思。生差一歲衰偏甚。慚愧詩成又獨遲。</text>
<title>秋日送人</title>,<text>黃花籬落擁高樓。一望郊原禾稼收。相送詩筒聊遣日。不辭杯勺爲當秋。雲陰漠漠夕陽逗。木葉紛紛山色幽。怊悵明朝君去路。幾回臨水又登邱。</text>
<title>登南山</title>,<text>朝携䨥屐夕忘還。臥起白雲紅樹間。酒所偶然逢舊雨。詩人元自愛名山。平生氣味秋相近。着處登臨日不閒。泛菊揷萸重九會。與君留約對情顔。</text>
<title>上元。共山客拈韻。</title>,<text>自愛吾癡不賣癡。無端覔酒復唫詩。放來紙砲蟲應振。飛去風箏鳥却疑。雨雪猶思前夜苦。淸明如得上天私。十橋圓月昇平像。人物煕煕歲看滋。</text>
<title>紫琳外兄同賦</title>,<text>莫將衰髮較前年。萬事悠悠只偶然。得失俱忘惟夢裏。笑啼相雜是譚邊。春寒始喜暄姸日。晩霽逾佳浩蕩煙。曲水流觴期更近。從君欲作畫圖傳。</text>
<title>山客至共賦</title>,<text>寒天薄酒不成酣。邂逅良朋我可堪。得句敏於叉手八。傳神妙是畫毛三。梅花發處頻停屐。竹樹圍中便結庵。談藝與君觀水去。流爲溪澗止成潭。</text>
<title>紫琳外兄同賦</title>,<text>藥經籤歲月淹。得閒無病信難兼。痴心猶望丹砂化。衰鬢胡爲白雪占。詩道嘗君城外乳。交情餉我井中塩。騰騰任運應如是。莫遣悲歡一事添。其二索價非爲在水南。捕魚郞是舊頭啣。月來皎皎難分雪。雲出英英揔是碞。未破愁城空酒壘。欲竆學海放書颿。詩家元比禪家悟。參得靑州一布衫。</text>
<title>贈徐石史</title>,<text>幽憂一段共誰寬。奇士相逢始得歡。守我靑燈如佛㯓。憐君白髮尙儒冠。談竆湖海知蘇病。吟到陽春喜却寒。六十年來詩萬首。飜敎人作劒南看。</text>
<title>外從弟李覃山明府邀飮</title>,<text>畫藁詩材取次新。曲房偃仰一閒身。已從楓葉開圓社。且待梅花結凈因。此日聯珠編上客。少年循吏傳中人。對君轉覺吾衰甚。兩鬢霜華映角巾。</text>
<title>奉和紫霞丈思關北舊遊之作</title>,<text>北遊已是經年後。詩句猶思天一涯。楊子比淸東井水。壑源爭品白山茶。關雲浩渺雕盤野。海月空明鶴立沙。着處衰齡須孝養。官厨滋味似居家。</text>
<title>鴈</title>,<text>嘹唳寒天一兩聲。秋風幾日度邊城。爲誰咄咄書空字。應自冥冥遠世情。隨意閒眠臨水靜。有時高擧入雲橫。去來可與吾人事。聽此無端白髮驚。</text>
<title>與從姪大卿同賦</title>,<text>䨥筇穿出萬松間。藉艸看雲事事閒。久客巖泉皆熟面。新知朋友緫情顔。還疑爽籟非炎夏。不覺斜陽已半山。濁酒猶堪醫渴病。何須玉椀蔗醬寒。</text>
<title>留客</title>,<text>我屋深深澗水東。詩情畫意境相通。有誰高士遊方外。自是眞僊在飮中。漠漠雲山新過雨。蕭蕭樹木晩生風。今夜月光應更好。不妨淸話與君同。</text>
<title>紫琳外兄同賦</title>,<text>再見城南綠漲蕪。聯牀不待費招呼。夜雨多情康樂句。春山設色郭煕圖。諱錢未必爲名士。使酒何嘗非丈夫。白髮弟兄知己在。無言相視照氷壺。其二無語南山似欲親。故將蒼翠入簾頻。持粱刺齒非吾事。把酒論心有幾人。午陰乍轉禽聲悅。春雨纔過艸色新。種樹移花紛未已。幽居景物不全貧。其三因君不覺笑過溪。淸夜春望喜不迷。萬點明星皆拱北。一鉤新月又生西。功名眞是談龍肉。放達仍須讀馬蹄。愛此三三佳節會。傍人莫恠醉如泥。其四橫斜樹影掩山𤗉。始覺閒愁醉裏降。遲日消磨棋局一。半生漂泊鬢蓬䨥。對牀幾夜同聽雨。分袂新春又隔江。強就懷人詩八句。遠村何處數聲狵。其五望裏春光紫閣巖。劫寒猶未試輕衫。踈煙何處耕田鎛。細雨那邊上水帆。松是高人能絶俗。杏如僊子乍臨凡。家家盡是繁華相。療得衰翁兩眼饞。其六寂寂城南共此居。歡顔相對理殘書。春廻郊野浮元氣。雨暗樓臺接太虗。水濶鷗盟應復爾。花開蜨夢定何如。送君往赴鄰家約。千首飜成痛飮餘。</text>
<title>同山客拈韻</title>,<text>拍拍春風吹滿懷。醒時怡悅睡還佳。經年對我支離樹。終日思君寂寞齋。馮煖甚貧猶一劒。向平垂老始䨥鞋。胷中幾字䭜飢未。秀句人傳逢處皆。</text>
<title>雨</title>,<text>細雨崇朝至夜闌。酒醒微覺布衾寒。難分更鼓琳琅際。相接階庭薈蔚端。知應着處歡聲溢。聽到多時睡意安。分明潤澤催花事。萬紫千紅取次看。</text>
<title>雨後見新月</title>,<text>今宵初見月。端正一輪圓。萬姓情同快。千林影獨姸。那能遲下拜。不敢事高眠。想起▣▣▣。撚髭望杳然。</text>
<title>同紫琳外兄賦</title>,<text>吾生歷數感懷深。隨處長歌復短唫。方朔堪憐空索米。王陽未信果成金。從衰得白餘䨥髩。不死如丹只寸心。始識悲歡皆過境。百年端合酒中沈。其二得有黃花心自寬。苦唫字字欲求安。平生未解因人熱。垂老空懷庇士寒。月轉來時先入戶。地偏高處漸成壇。知君少別無多日。酒後離情此夜難。</text>
<title>秋日閒居</title>,<text>一任牢騷似放狂。對山佳處築高堂。虗心翠竹常含籟。生性黃花不畏霜。敗意幸無來俗物。安居信美作吾鄕。滿庭藻荇交流影。明月淸宵夢亦凉。</text>
<title>登南山</title>,<text>又見林園舊燕飛。東風颯颯透輕衣。一年樂事今辰好。四海交情我輩稀。松下管絃方得響。花邊樓閣自生輝。非無明日相逢地。惆悵遊筇帶月歸。</text>
<title>上元懷友</title>,<text>懷君元夜出三條。月裏笙歌處處飄。衣影頻移遊去院。屐痕尙認踏來橋。酒酸有似逢賓惡。詩澁還慚對鳥嬌。春事鄕園應漸好。白頭時復望雲翹。</text>
<title>酉山同賦</title>,<text>眉帶山光水氣寒。廣陵客子卸征鞍。繁蟲切切初持世。歸燕翩翩似解官。未脫儒酸飜墨汁。尙思豪擧挾金丸。前宵違約君休恨。秋月高樓更好看。</text>
<title>城北屯放桃花</title>,<text>城北桃花初發時。待人春色故遲遲。易知蹊在不言處。正欲唫成前度詩。丈室偶緣來問疾。漁舟仍作後爲期。今朝風雨應無恙。好對緋英一展眉。</text>
<title>日涉園感唫</title>,<text>卄四年光鳥瞥過。憶曾春宴復秋歌。主人已改層樓在。客子重來碧艸多。早識盛衰皆若此。相看老大欲如何。眼前猶有忘憂物。㶑㶑樽中酒正波。</text>
<title>餞春</title>,<text>春歸空自憶春遊。更欲尋春誰與求。閒坐心同說宮女。無端眼似望拜州。情懷難忘芳華日。怊悵非關鬢髮秋。莫道綠陰還復勝。何如紅暈滿林浮。</text>
<title>贈匏所老人</title>,<text>匏老初逢江上洲。愛君心是泛虗舟。平生好似春風轉。淸福眞成晩景悠。開口奇文仍善謔。沒身沈醉卽良謀。形骸土木元無我。今古同看貉一邱。</text>
<title>午眠</title>,<text>自愛春來睡意饒。晝長無事可分宵。雨聲微滴水逾靜。樹葉交加山更遙。老境無妨耽麴蘖。故園何不返漁樵。蠶頭明日觀燈約。莫待南隣折簡招。</text>
<title>雨晴</title>,<text>今朝眞得見陽暉。試與登樓層檻依。快露羣峰當面立。劇乾高鳥盡情飛。應開浦港曾留帆。競曬階庭未澣衣。苦雨晴時君又至。此心眞似解重圍。</text>
<title>苦熱</title>,<text>日日炎雲不作陰。眞如酷吏太文深。今宵有月臨淸水。何處風生望遠林。捫腹行惟非負腹。將心來可與安心。何須高臥方忘暑。且向佳朋在處尋。</text>
<title>紫琳外兄同賦</title>,<text>飛騰四十六年過。念到悲懽喚奈何。抵曉杯看明月大。近山家喜白雲多。竹當勝肉難無此。藥是安心豈有他。僕本恨人休笑癖。請君莫道似淸河。</text>
<title>漫塘山客同至拈韻</title>,<text>崇朝小雨夕還空。漠漠歸雲帶勁風。已信微陽生地底。更看明月在天中。飢膓飽飯惟三白。老頰逢醪可一紅。壇坫詩家元有價。諸君誰是出羣雄。</text>
<title>小至</title>,<text>衝泥屐響聽頻頻。自愛燈前笑語新。弱線初長知亞歲。寒梅齊發報先春。滄桑老我成何物。山木留賓見可人。薄酒猶堪良夜醉。相看欹着折風巾。</text>
<title>靑渼東樊同賦</title>,<text>容易冬天到夕陽。旋看星漢爛成章。多生結習隨黃妳。老境忘憂任索郞。月落空庭留竹影。風來高閣送梅香。慚從年少參詩社。鬢已成華肘亦楊。</text>
<title>漫塘來。同拈韻。</title>,<text>午枕迷離倦睫垂。蟬聲過處好風吹。著書元在竆愁日。行樂幾何少壯時。莫笑白頭謀酒去。不堪赤脚踏氷思。詩筵無妨仍淸夜。霽後天端月似眉。其二溪聲漲得尺來深。一雨農家慰滿心。仰看飛鳶眞得意。靜聽啼鳥似知音。居高乍覺庚炎薄。睡美渾忘午景沈。向晩隣亭携手去。此中城市卽山林。</text>
<title>紫琳外兄同賦</title>,<text>記否童年走百回。衰顔復此醉深杯。四山遠近依重郭。萬戶高低聳一臺。會境不知餘事在。結隣端爲故人來。殘棋枯硯還相廹。坐看斜陽簾外開。</text>
<title>奉呈紫琳外兄</title>,<text>對住東西屋兩頭。共驚髩髮已生秋。經年閉戶貧非病。排日唫詩興亦愁。大笑安知非下士。淸言未必定名流。相携避暑登高去。爲是鄰家有好樓。</text>
<title>同紫琳登南山</title>,<text>夕陽依戀不知還。名酒良朋在此間。荊楚歲時穪八月。帝京景物記南山。行竆白石淸泉際。坐看孤雲獨鳥閒。明日重來應若是。滿林紅葉照人顔。</text>
<title>獨坐偶成</title>,<text>坐數歸鴻得得回。夕陽紅紫上高臺。牎前移榻時邀月。燈下題詩爲乞梅。歲暮莫愁寒雪積。陽春應送惠風來。與君晨夕眞奇事。秪恨山家少酒杯。</text>
<title>東樊宅會飮</title>,<text>步上層崖千尺強。賞春意氣欲飛揚。易知花樹偏多處。能使茆廬亦有光。少友興來携筆硯。故人居近進壺觴。夕陽遠市垂垂柳。黃鳥啼邊綠幾行。</text>
<title>外兄李花史侍郞宅。會諸從夜飮。</title>,<text>啣杯慰此泬㵳天。羣從相酬盡惠連。且置雲泥今日事。難忘葱竹卅年前。秋聲不但踈蕭葉。夜氣都爲黯淡烟。復喜杜家看驥子。當塲筆翰已翩然。其二秋思無端似別離。聯筇來趁暮鍾時。令公有約開新社。名士相逢喜舊知。菊秀蘭衰霜信重。燈紅酒白曙光遲。終宵飽看連城璧。復聽都官出郭詩。</text>
<title>登南山。因之東樊新移屋子小酌。</title>,<text>步上南𦤎望北涯。來從晨雁到昬鴉。夕陽先見紅楓葉。秋色都歸黃菊花。高士門程溪水合。洞天林壑石蹊斜。休言醉後添愁思。差喜衰顔上赤霞。</text>
<title>和繡卿</title>,<text>纔到白門喜可知。故人灣上一書奇。開緘先讀平安字。滿紙相思繾綣辭。塞外秋風驅馬日。天涯夜雨聽鴻時。想君不識今吾狀。愁倍前春病至斯。</text>
<title>贈山客</title>,<text>半生雌守不知雄。霜髮消磨藥裹中。經歲巖棲唫白雪。故人巾服動春風。喜看壁靜燈初永。莫遣詩枯酒又空。惆悵前期思御李。且留山月待如弓。其二牎外山光凍不雲。交輝雪月影難分。高人乘興訪安道。詞客題詩陪廣文。不皺恒河前水見。始逢長樂舊鐘聞。素心人在同鄰社。茶半香初笑語紛。</text>
<title>贈東樊</title>,<text>我樓日日望君菴。水北相招到水南。孤燭照人紅作暈。萬松當屋翠生嵐。書香不借新梅馥。酒氣能令老筆酣。談藝味深如啖蔗。晴窓不覺曙光含。</text>
<title>贈李峿堂</title>,<text>尙憶秋風古峽尋。一天黃葉凈朝陰。當堦半畝甘藷熟。挾道千林老檜深。蠧簡課兒爲活計。魚蔬留客見眞心。</text>
<title>同漫塘賦</title>,<text>此日眞成秉燭期。眼中人勝卷中師。春風着地皆生意。曉月留空似故知。溪面漸平融雪岸。花心初動向陽枝。堪憐白髮偏高興。把酒南山聽爾爲。</text>
<title>贈人</title>,<text>鷄聲角角曉雲飛。市色山容望裏微。明月有心當戶在。寒鐘何事促人歸。對花我已如看霧。好學君眞似出暉。直北輶軒知不遠。須將佳句替斑衣。</text>
<title>靑渼同賦</title>,<text>閉戶深深意憫然。忽驚雙屐響橋邊。東風有約逢今日。白髮相看似舊年。半世行藏因樹屋。一春消息養花天。詩篇老去無新語。只在朝霞與暮烟。</text>
<title>贈從侄大卿</title>,<text>孤燭垂垂抵曉明。笑談交錯似風生。樓臺欲動星河影。花柳如知雨露情。就食誰憐韓愈困。入林吾愛阮容淸。耦耕何日酬前約。並起茅堂賦落成。</text>
<title>社友同賦</title>,<text>中年哀樂髩成絲。此日逢君始展眉。月出淸同高士傳。風來溫若吉人辭。靜看羣物方春樂。欣賞奇文每夜遲。巷北巷南新社會。無忘燈灺酒闌時。</text>
<title>春夜留客</title>,<text>南山月上見堂廉。蒼翠中間好客淹。我已忘言同佛定。君今何事復郞潛。雞聲待曉爭淸漏。鷰乳當春喜舊簷。惆悵送人溪畔路。屐痕殘雪尙如塩。其二淺淺橋邊寂寂門。家臨大道似深村。淸音定在眞山水。樂事渾忘有曉昏。宿霧放開孤月魄。惠風齊返百花魂。知君詩外存餘地。樽酒時時可細論。其三城上春雲澹不收。東君持世大風流。今年樂事開詩硏。少日光陰付釣舟。喜有雙靑頻對視。何須大白便相浮。送君先數君來日。柳下花間續此遊。其四君能載酒我當歌。排日荊門好客過。卄四番風春欲半。三千丈髮歲看多。山禽並起爭晴樹。野鴨先知試暖波。詩語相同元不害。杜陵猶自學陰何。其五一夜東風作雨能。新泉響雜舊消氷。閒中問答漁樵子。老去因緣粥飯僧。有客樽空憐北海。無田苽種愧東陵。高人共證尋春約。携屐名園選日登。其六我筵時復叩君鐘。只愛靈襟不隔重。未信丁威元是鶴。除非東野孰爲龍。夕陽送客雲歸樹。春夜懷人月上峰。寒食途中相對處。山村有酒可新濃。其七滑滑泥中並屐還。酒痕詩思在眉間。和氣淡蕩鳴春水。殘雪模糊點晩山。掃地焚香從自好。連床聽雨喜同閒。吾兄盛壯猶童歲。蒲柳還慚已老顔。</text>
<title>梣溪丙舍。共從侄賦。</title>,<text>依隴松杉老屋深。機聲燈影送光陰。謝家風度多珠樹。阮氏踈狂共竹林。隔水桃花迷遠客。聯床夜雨和長唫。結隣凝待秋禾熟。我屐君筇日日尋。</text>
<title>贈從侄景曾</title>,<text>烏紗爭似布衣安。又見冬天鞴馬鞍。家世受恩何以報。郞官有俸未云殘。隣齋梅發詩情艶。近寺鐘鳴睡夢寒。只是我如禽失侶。幽憂日日與誰寬。</text>
<title>同從侄大卿</title>,<text>法華高高此郡瞻。朝朝蒼翠落吾簷。始知笠澤幽居好。且喜山樞古俗纖。屋後分排松樹補。田間曲折洑流添。書齋兀兀春無事。一日眞如兩日兼。其二高樓無礙遠山瞻。落落籬邊短短簷。樹影相交春浩蕩。鶯聲不斷雨廉纖。從他衰髩千絲變。爲爾同心一逕添。身分固宜耕讀事。衰慵那得二難兼。其三東來月色破幽昏。復喜佳朋見枉存。童歲釣遊猶某水。故山棲息又新村。便便未可嘲師腹。好好還宜聽婦言。屈指相思多日下。篋中花墨尙餘痕。其四燈影書香可禦冬。雙扉重掩似丸封。安知子國無黃憲。可喜吾家有阮容。惠好同歸川上屋。鬱葱相對嶺頭松。久孤觀雪緣寒疾。留待明朝試短筇。</text>
<title>賦宣和古硯。呈紫霞丈。</title>,<text>玉德金聲禀質靈。宣和舊製若新硎。刑傳隴上渝衣雪。品定端溪活眼靑。瓦石幾年同棄置。簾櫳自我復深扃。吳兒倣古終難信。鑑別須公手裏經。</text>
<title>次紫霞丈韻</title>,<text>匪才詩句日頹唐。酬和文章不自量。上薄風騷今見杜。小邦曹鄶只慙黃。鯨魚翡翠看同掣。玉樹蒹葭倚有光。感結虗懷推後進。一生低首抱書香。</text>
<title>賀紫霞丈生朝</title>,<text>淸福無量七十年。生朝此日盛開筵。畫師詞客輞川老。文物風流玉局僊。自有聲名傳代後。何須富貴在人先。祝公壽比今宵月。纔過弦猶未至圓。</text>
<title>金元益室內周甲</title>,<text>共說瓢杯始結盟。當筵笑領子孫情。挽車早忘朱門舊。擧案相看白髮明。華甲六旬星復會。小春三日月初生。君家雙壽圖難盡。經卷機聲互答聲。</text>
<title>奉呈從兄</title>,<text>綠秀紅蓓又一年。弟兄喧笑小堂前。賣餳想見鄕風古。酌酒慙爲座客先。蛩駏平生元相倚。夔蚿今日竟誰憐。外人那識山中事。差喜寒妻聽鮑宣。</text>
<title>贈從侄大卿</title>,<text>不分市色與鄕聲。可意人來眼獨明。流落丁年嗟已老。栖遲丙舍足爲生。離騷艸木修新譜。爾雅蟲魚註別名。我欲與君成好約。石田他日共躳耕。其二書聲曲折答機聲。小燭田家抵曉明。何必墻東能避世。須知硯北可謀生。登盤始識春蔬美。因樹堪成老屋名。未是懸貆爲快事。平郊細雨急春耕。</text>
<title>贈從侄景曾</title>,<text>不易人生會合時。與君持酒語遲遲。相思幾日如流水。贈別今朝又折枝。明禮坊中春月好。奉恩寺外野花奇。往來未必無佳景。應少心期似我知。</text>
<title>淸明</title>,<text>良辰無伴對平林。坐想京華意轉深。出郭踏靑應襍沓。緣溪浮白幾追尋。杜鵑躑躅明春景。野馬塵埃竟夕陰。細閱蘭亭修稧帖。風流猶見古人心。其二未聽花籠唱賣聲。山居不識過淸明。紛紛暄日游絲轉。續續平原細艸生。正喜韶光濃畫意。莫嘲村社有詩名。惟將種秫關心事。說與家僮及雨耕。</text>
<title>與從侄大卿拈韻</title>,<text>雪後巖巒四望遐。招招水北到南涯。林間待月禽聲靜。天末看雲鴈字斜。相視無言應我輩。易知難忘是君家。書牎夜久燈生暈。却把琉璃老眼遮。其二解聽君言亦復佳。閒愁強半竟難排。去年始搆依山屋。良夜相隨近水厓。惟有寒梅無俗韻。可憐明月照深懷。素心人在成來往。差喜隣家數四皆。</text>
<title>同晶山拈貞蕤韻</title>,<text>曉雪淸如睡起吾。川原渺渺一塵無。空庭烏作三倉字。冷壁冰成百艸圖。葭管光陰如是暮。梅花消息竟誰孤。棠山故友平安否。野炭村醪暖幾壺。</text>
<title>臘望有懷晶山</title>,<text>落筆挐雲復散煙。相從氣▣許忘年。飜驚姓字傳天下。已擬行藏付水邊。此夜鐘聲偏有感。誰家月色獨無眠。悵望空谷跫音絶。塵榻那堪日日懸。</text>
<title>再疊述懷</title>,<text>秪是茫茫過眼煙。藥爐經卷送流年。小梅香動孤燈下。稚麥萌生厚雪邊。不敢獻君暄自負。每因思友夜無眠。吾生現▣滄桑際。一片㫌心底處懸。</text>
<title>除夕次元遺山</title>,<text>孤燈守歲意如何。老屋蕭然山一阿。叵耐漏壺無蹔息。可憐杯酌不勝多。中宵風雨寒侵夢。幾日陽春喜動歌。我視裕之還少壯。莫爲彈釰賦蹉跎。</text>
<title>庚辰元朝</title>,<text>桃湯椒酒便非豪。惜往日兮吟楚騷。拜歲幾門紅刺積。宜春列舖墨聯高。燈花雨映流珠顆。竹葉風翻疊翠濤。聞道湖鄕居地好。擬將名姓此中逃。</text>
<title>喜客來</title>,<text>黃花未發客來先。夜話孤燈一㯓連。別後淸風兼朗月。今朝細雨復輕煙。高軒佳句驚新語。落帽奇遊負好緣。回首城南成悵望。園林蹤跡已經年。其二喜君來在我歸先。秋樹空庭夜色連。小別書燈餘夢想。舊鄰詩社足風煙。好敎明月迎佳客。欲僭黃花結凈緣。可道良辰能不負。樽前長願似今年。</text>
<title>閒居偶成</title>,<text>眞成衰懶未爲高。荒逕從他日長蒿。向晩霞光明似錦。新秋水氣冷於刀。莫分三籟論齊物。且拾羣芳譜楚騷。士也自多搖落思。非緣髩上感華毛。</text>
<title>贈山客</title>,<text>每喜相逢俗事稀。滿庭秋色掩雙扉。艸蟲有意鳴寥落。山果無名結瑣微。老不廢書餘眼力。病猶束帶减腰圍。憐君旅食郞潛久。敗帽還應羡布衣。其二唯有南山接起居。秋光如畫捲簾餘。飮中何妨仙爲號。名下方知士不虗。籬菊澹於陶令句。庭松勁似魯公書。逢君一夕輸心語。百種閒愁自破除。</text>
<title>贈李友肯仲 與余同癸丑生。生朝在三月十五日。</title>,<text>宦遊着處穪循吏。晩計名園作主人。白髮較看憐並歲。素心相對宅比隣。但敎圓滿如望月。且樂芳華正暮春。稧事仍成同甲會。每年今日設斯茵。</text>
<title>任大將 聖臯 挽 二首</title>,<text>全孝全忠竟忘軀。關西小劫歷崎嶇。居家樸素貧如洗。莅事精勤老未渝。征虜奉公那復得。營平持重果無踰。百年種與兒孫福。傳後靑氊是虎符。其二戎垣宿望罕公儔。崇秩遐齡百祿遒。五世朝廷隆寵渥。四營鈇鉞壯謀猷。星文告警參旗晦。部曲含哀大樹秋。往事空懷參幕府。臨風老淚向山邱。</text>
<title>日涉園小會</title>,<text>相看不猒有南山。春日幽居事事閒。行到茂林翛竹外。坐來流水古松間。從他進退棊中手。與我周旋鏡裏顔。偶作東隣樓上醉。歸雲倦鳥夕同還。</text>
<title>摛文院直中</title>,<text>淹直支離五日餘。老年何不宦情踈。無妨呼我隱金馬。差喜隨君聽鑰魚。入戶靑山如讀畫。對樽黃菊勝看書。劇憐抵曉唫詩處。玉漏聲殘月上初。其二畫省深深繡戶扃。燈前老眼爲君靑。寒花共我婆娑影。古檜如人偃蹇形。隱几同忘南郭子。移文有愧北山靈。夢醒乍聽丁丁漏。錯認小槽新酒零。</text>
<title>玉流泉籠山亭。陪聖駕觀瀑恭賦。</title>,<text>禁園深處發源長。翠壁丹樓捴瑞光。飛沫噴珠晴亦雨。廻流環壁暑還凉。班聯羽衛同陪輦。恩示家人遍授觴。鎭日綠筵沾聖化。歸來衣袖惹天香。</text>
<title>悼李甥景七</title>,<text>十年幻夢隔籬居。去者眞成日以踈。空憶招呼於我飯。忍看堆積捴君書。竆通元不留心內。毁譽何曾出齒餘。此恨欲從司命問。有仁無壽果誰如。</text>
<title>大酉齋會唫</title>,<text>大酉齋成第二遊。吟詩何苦動閒愁。荷香過雨消殘暑。竹氣通凉覺早秋。不妨靑綾仍滯直。且將烏帽共登樓。喜看風日還淸美。染筆携來顧虎頭。其二解駁雲陰雨忽纖。詩材畫藁喜相兼。萬蟬齊噪頻移樹。一鵲時來故撲簾。落地槐黃金盡布。穿堦筍綠玉新添。浮苽沈李渾閒事。只愛豪談却暑炎。其三明月前宵樂不支。朝來爽氣坐移時。名心已薄還綾被。老眼猶淸且奕㯦。秋信飜驚梧一葉。晴光先在柳千絲。看君空有雲霄志。只許庭前獨鶴知。</text>
<title>與山客，東樊，靑渼拈韻。</title>,<text>相看無語意超然。流水高山坐卧邊。白雪鬚眉同此世。綠楊氣色似前年。風情不减當春日。雲物初生欲午天。舊友新知皆可樂。瓣香共爇古爐烟。其二花如名酒味初濃。柳似佳人睡起容。上巳風光連萬戶。夕陽霞氣上千峰。春來物色新磨鏡。老去詩篇病吼鐘。遊觀須登高處好。君能携屐我當從。其三不費招呼卽往還。蓬門相接竹籬間。白頭眞愧花開日。靑眼初新雨霽山。詩句亦隨春氣煗。咲談如得水聲閒。請君莫恨歸田晩。樂此杯樽對好顔。</text>
<title>和霽菴</title>,<text>鐘鳴棊落雨丁冬。韻事仍兼好友逢。黯黯烟沈豀上屋。紛紛雲出雨中峰。僊方未住飛騰景。詩句能留過去蹤。無賴春愁連夜夢。人生悔不酒泉封。其二淸簟踈簾事事閒。冬靑幾本代荊關。看書脫畧言詮外。讀畫經營意匠間。蝶夢易醒知露冷。鳥聲多變覺春還。蕭蕭筇屐餘長物。留待尋花更入山。</text>
<title>與鹿窓拈韻</title>,<text>半規明月一床書。怊悵香消酒盡初。天際孤雲歸鴈拜。夜深垂柳睡人如。經過冷暖殘棋在。斷送光陰雨髩餘。傍水依山濃畫境。爲君添箇小茆廬。</text>
<title>社人小會</title>,<text>雪水纔添數尺深。滿園花樹更春心。門迎好客仍開逕。書對前修每整襟。筆意方生雲細細。琴聲微潤雨沈沈。始知詩亦關人事。着處悲歡着處吟。</text>
<title>憶湖上舊廬</title>,<text>儂家十載住西湖。鷗𪆽能忘舊夢無。曉雨浮來磯下艇。夕陽明見柳邊罏。經綸盡是漁樵具。行色依然笠屐圖。空結心中如是想。山齋晝寂坐新吾。</text>
<title>晶山至。同拈滄溟韻。</title>,<text>簾重霜淸睡夢遲。翩然客到果相思。春山曲曲微分雪。時雨聲聲細入枝。杜老空爲千古事。虞生不恨一人知。登高已足牢騷意。又聽西風送角吹。</text>
<title>次晶山</title>,<text>海鴻點點不成行。羡爾春風好返鄕。皛飯猶堪同客飽。桃笙偏覺引眠長。一生意氣琴彈水。終古文章字挾霜。何限白門楊柳樹。枝枝還着去年光。</text>
<title>堂姪自華山來。共拈貞蕤韻。</title>,<text>不耐思君又恨君。幾番怊悵鳥飜羣。客來古屋回春氣。話細殘燈到夜分。手搨古碑三百本。眼明仙笈五千文。藥山遠接華山路。乞與峰頭一片雲。</text>
<title>磊軒與蓉洲諸益來共賦</title>,<text>小燈迎客到茆廬。喜趁鐘聲未斷初。花氣熏然新醱酒。香烟奇絶古文書。龍堂舊雨曾同聽。白社遺風且莫踈。想起山中人寂寞。曉天殘月夢何如。</text>
<title>贈尹褧堂</title>,<text>對君談笑勝餐花。馥馥香來動頰牙。晩境詩書敦夙好。幽居水木湛淸華。朝來銀佩能相訪。天上玉堂眞不賖。圖報涓埃吾輩事。從今日月屬官家。</text>
<title>贈嚴沼然</title>,<text>病因於醉恨因醒。罇酒時開時復停。近日口能呼五白。幾人眼可放雙靑。逝將盡室歸巖洞。詎必空園結草亭。嚴老鬚眉奇氣見。君家從古善沈冥。</text>
<title>苦雨</title>,<text>亂合雲頻過樹梢。急流磎已上原郊。無緣大庇千間廈。謾想重爲太古巢。斷送年光同逝水。彌望詩境盡荒茅。樽空十日愁霖雨。搖筆呻吟續解嘲。其二絲絲餘雨落庭梢。靑艸無邊四望郊。濕化虫生緣敗壁。風吹鳥怯護深巢。頻聞人跡衝泥屐。僅辨村容出水茅。乞米拾薪謀一飯。貧家生活儘堪嘲。</text>
<title>權史野宅小會</title>,<text>簾外透來遠樹靑。城中有屋似山亭。寒花與我應留約。初月隨人欲喚醒。得句只煩隣嫗解。引杯何苦婦言聽。多君事事皆淸絶。四壁書香一硏屛。</text>
<title>與從姪大卿同賦</title>,<text>雙筇穿出萬松間。藉艸看雲事事閒。久客巖泉皆熟面。新知朋友緫情顔。還疑爽籟非炎夏。不覺斜陽已半山。濁酒猶堪醫渴病。何須玉椀蔗漿寒。</text>
<title>觀漲</title>,<text>山泉還比野溪寒。源短常嫌流亦殘。一夜櫩前飛溜急。平朝樓上捲簾看。連屋疊石從何失。輕棹浮槎涉此難。自謂盡收天下美。大方應笑井蛙安。</text>
<title>蟋蟀</title>,<text>滿地繁音切露淸。誰家懶婦夢魂驚。可憐微物還眞性。能以高秋作善鳴。七月圖中傳變候。歐陽賦裏悵流情。挑燈聽到星河轉。一夜難禁白髮生。</text>
<title>與從侄大卿共賦</title>,<text>難爲懷處每秋冬。葉脫林巒雪盡封。只是空言書上事。那能復記鏡中容。生涯久闕千頭橘。藥裏新添五鬣松。夜夜消寒多好策。君家酒熟我携筇。</text>
<title>梣溪樹屋。吟成題壁。</title>,<text>三朝小雨一山深。黃鳥聲中坐夕陰。匏蔓交加來覆屋。松根移種補成林。牛欄豕圈無餘事。樵斧耘鋤不絶吟。欲賦田園歸去樂。外人那得此中尋。</text>
<title>[缺題]</title>,<text>自貯心中一段氷。無妨呼我沒模稜。秋聲乍至先聞鴈。午夢難成欲怒蠅。潑墨雲猶藏宿雨。爛銀月已上高陵。携君洗釰亭邊▣。▣▣▣▣▣▣▣。</text>
<title>三月三日</title>,<text>良辰今有酒如泉。醉後高唫勝管絃。舊俗踏靑荊楚記。名人遺墨永和年。滿城花氣暄姸日。一路風光浩蕩烟。何必三三修禊事。逢君無處不斯筵。</text>
<title>呈紫琳</title>,<text>草色花光問若何。林園前夜雨新過。行逢曲水流觴好。坐看平原䠱履多。垂柳正思張緖少。惠風如對展禽和。從君料理乘舟約。一碧亭前漲綠波。</text>
<title>贈肯仲</title>,<text>一笑相看病眼明。更兼詩語似春榮。年紀與君同降。鬂華羞我未衰生。早入名山酬宿債。閒將本艸作工程。前期共證垂垂燭。無負西樓雪月盈。</text>
<title>紫琳外兄同賦</title>,<text>未結名園一笠亭。蓬蒿滿地戶深扃。喜聞流水堦前過。悵望歸雲嶺上停。和者幾人歌白雪。誤應宿世讀黃庭。入林把臂非吾事。獨對孤燈永夜靑。其二硯田只祝不荒蕪。豈有詞源呑五湖。見月思人君更遠。與梅爲友我何孤。心同王粲登樓賦。身是袁安卧雪圖。參得詩家眞實義。由來竗悟本於無。</text>
<title>秋氣</title>,<text>秋氣寥寥秋色明。牢騷付與尺琴橫。來鴻去鷰難爲意。臨水登山似送行。逸事每從書卷得。強愁還向酒杯輕。吾衰猶幸參奇會。日見諸君詩有聲。</text>
<title>贈肯仲</title>,<text>此生何必老詞林。抱甕還思學漢陰。未解法書多蓄墨。不知聲律愛聽琴。午天交過蜻蜓影。秋水寒通魚蟹心。難忘君家淸夜會。滿庭明月一樓深。</text>
<title>日涉園</title>,<text>𨳲門不識已淸秋。此日登樓始欲愁。翼翼雙檐山翠落。鱗鱗萬瓦夕陽流。主人竹所何須問。我輩酒中相與遊。有句難形搖落意。空搔白髮倚欄頭。</text>
<title>題紫霞北游小草</title>,<text>先生七十氣橫秋。行處題詩號北遊。舊感屛書釋王寺。獨來江篴樂民樓。快將健筆雄詞去。好向高山大野投。欲識文章神化境。東坡海外杜秦州。</text>
<title>贈存齋老人</title>,<text>丙舍門臨白石泉。老人無事且安眠。從遊兩世滄桑日。供奉三朝雨露天。詩寫性靈追表聖。筆要心正學誠懸。欲尋異鳥遺音處。只在秋原古柏邊。</text>
<title>贈山客</title>,<text>紙窓人靜一梅斜。枯硏生波燭吐花。屢報更籌通夜漏。競修楹帖頌春家。憐君到老詩猶癖。愧我居貧酒未賖。病思忽淸知己話。氷心如月較光華。</text>
<title>贈經臺</title>,<text>遲待窓前透曙暉。寒侵四壁襲重衣。餘生有願書香近。老去無眠酒力微。朝籍十年縣已解。山田數畝夢先歸。素心人在梅花發。從此吾家不掩扉。</text>
<title>諸益來會聯唫</title>,<text>一階叢竹晩風輕。把臂羣賢訪我行。幽抱政愁無處發。高談差喜使人淸。居深洞裏庚炎遠。坐久林端夕照橫。怊悵壺乾仍送客。靜聽啼鳥有餘情。</text>
<title>贈雲臯</title>,<text>宰官身老合縣車。終歲蕭然退院如。百衲琴猶傳古調。一瓻酒或借新書。寒鐘未歇高人至。淡菊相看俗慮除。三入蓬萊君自得。端居吾亦愛吾廬。</text>
<title>奉賀尹錦南承旨周甲壽筵</title>,<text>數遍支干又一奇。攝提重返設弧時。瑤琴日月長相住。畫舫江湖任所之。增秩合書循吏傳。對牀同賦左司詩。結交四十年前事。喜得浮生皓首期。</text>
<title>七月小望。淸涼舘雅會。</title>,<text>客帶晴光陋巷尋。萬蟬鳴處散朝陰。休老無妨忘世果。逃名不在入山深。修竹林中仍把臂。貞松樹下更論心。聞君後夜仙舟泛。明月滄波看湧金。</text>
<title>次鄰社韻呈漫塘</title>,<text>皓首窮廬惜屈沉。誰知品行在儒林。禮經滿貯便便腹。儀節豪分細細心。携屐廿年來往久。挑燈五夜笑談深。縕袍踈糲都休問。似欲忘機學漢陰。</text>
<title>用前韻贈謙侄</title>,<text>不妨詩酒自冥沉。喜見頹齡始入林。呑嚥三時猶有舌。排除萬事却無心。安仁空室情何極。仲海連牀樂更深。寄跡郞潛聊復爾。江湖滿地送晴陰。</text>
<title>次家兒軸中韻</title>,<text>暮年纔得遂初居。蒲柳衰容孰我如。肺病可堪頻止酒。眼昬時復強看書。未謀二頃爲生拙。不妨三緘與世䟽。自愛北窓支一枕。數竿修竹對心虗。</text>
<title>贈兒</title>,<text>不學從來比面墻。寸陰當惜此年芳。山因累積能成大。樹以勤培漸看長。服政良方惟古訓。傳家舊業是書香。平生二字持恭儉。儼若神明質在傍。</text>
<title>重陽日順經堂少飮</title>,<text>重九飜仍閏八遲。感時情似待人思。拒霜籬菊黃垂蘂。照日園萸赤滿枝。強欲登臨誇舊健。且將酩酊樂新知。良辰更覺休官好。不管葛巾風倒吹。</text>
<title>奉賀金松陽侍郞七十推恩晉堦</title>,<text>望重儒林循吏間。高風到老未曾攀。七旬稀壽初盈秩。二品恩封已點班。孝謹世皆推萬石。棲遲志獨在東山。子登槐棘孫蘭茁。想見斑衣供解顔。</text>
<title>次經臺與峿堂同賦韻</title>,<text>經老髭鬚勝去年。李生筇屐續前緣。寒花老圃霜淸夜。白石南山歲暮天。欲注蟲魚聊復爾。爲羣鳥獸豈其然。衰翁喜得治聾法。日聽西隣相和篇。</text>
<title>賀經臺冠子次韻</title>,<text>良辰冠子舊儀新。祝到三加禮數頻。愛說聦明能類我。喜看長大已成人。門闌賀語來諸客。鄰曲沉疴愧老身。世世紛綸五經學。也應傳授及靑春。</text>
<title>西湖感舊居</title>,<text>隱几悠悠似忘形。鳥聲偏好靜中聽。園花欲放通身赤。庭艸交生滿眼靑。終日相看雲自在。及春有事雨新經。十年尙記棲遲處。垂柳陰邊近水亭。</text>
<title>流霞亭賜宴。恭和聖製。</title>,<text>七十七年後。玆亭又賜遊。近臣霑聖渥。扶醉對江流。</text>
<title>過亡室墓</title>,<text>鸞膠莫續舊琴絃。望裏孤墳已十年。自笑吾行忙底事。幾番騎馬過山前。</text>
<title>悼亡</title>,<text>爐中煖酒淺斟杯。冷麵酸葅次第開。良人一飽非無喜。復恐蔬膓病又來。</text>
<title>釋王寺送李蓮士還鄕</title>,<text>邊雲朔氣漭生愁。八月關河一路秋。紫蟹初肥香稻熟。忽驚風味似南州。又寒鐘夜半喚新愁。初地楓林已變秋。臨別聽君詞絶妙。離歌何必唱凉州。</text>
<title>過涵碧亭舊居</title>,<text>屋後孤松舊影寒。杞籓東畔曲欄干。誰知過客曾爲主。七載緣空一夢間。</text>
<title>贈游觀相公寄示蘭花一瓣</title>,<text>落來一瓣到山家。蘭蕙難分始見花。但使同心眞臭在。不須怊悵送芳華。</text>
<title>憶李甥景七</title>,<text>中夜悲吟老淚紛。此生誰復張吾軍。氷心繡肚埋何處。遙望靑山吊冷雲。</text>
<title>悼亡</title>,<text>悲歌哀永逝。短夢托重歡。舊篋餘刀尺。虗堂薦酒餐。忽驚風雪暮。若慰夜臺寒。知有精靈在。應憐我軆單。</text>
<title>行部至北靑。見秋熟。思前歲飢荒感吟。</title>,<text>平疇杳無極。處處收稻梁。幸玆孑遺命。今歲逢少康。富隣責春貸。公家督秋糧。應無大椀飽。菜色那復光。素飧徒爲爾。停車一咨傷。</text>
<title>磊軒諸益夜至共賦</title>,<text>不解他人語。逢君眼獨明。未堪蠅附尾。還喜鳥同聲。坐久看雲變。詩成待月生。可憐新柳色。牽動別離情。其二春光動林樹。無事日偏遲。境化微醒際。詩成佇立時。竹聲因雨濕。雲影入簾奇。漸見巖泉暖。塵纓一濯宜。其三眞性遇眞境。觸發成歌謠。爲言貴敦厚。浮華近宣驕。未見開花時。雨冷風蕭蕭。忽逢二三子。秉燭以及朝。文擧是大兒。玄度乃吾曹。爲君披素襟。與君同蘊袍。愛此天氣晴。樽酒澹忘勞。河漢耿不流。星光更搖搖。</text>
<title>次晶山韻。奉別霽菴。</title>,<text>於我三年舘。君心我自通。黯然樽酒別。愁絶巷居空。曉發藥山月。春還蘆嶺風。幾看滄海變。終敎路岐窮。役役身漂梗。蕭蕭髩短蓬。加餐愼行李。哀樂莫留中。</text>
<title>釣魚</title>,<text>釣魚成久坐。微月已芳洲。倚石垂竿竹。投絲順水流。低頭如睡鶴。擧手忽驚鷗。老去無新語。喜同耆舊遊。</text>
<title>芭蕉</title>,<text>日日動澆水。蒼然欲過墻。葉仍層作榦。心却嫩抽芳。始訝花箋捲。終看綵扇長。通身俱悟解。何必有聲香。</text>
<title>團扇</title>,<text>楚竹一以淸。齊紈何皎潔。裁衣合歡扇。盛夏無炎熱。團成美人顔。勁分高士節。明月壁上生。暗室淸光徹。出入懷袖中。羞與雜佩列。徐徐動微風。解我心蘊結。白羽與蒲葵。佳名至今說。摩挲古制存。歎息斯人絶。把持日相親。莫以炎涼別。摺疊自海東。卷舒亦可悅。</text>
<title>春至</title>,<text>幽居無外事。開戶又芳春。對此繁華色。羞吾老大身。化工才力富。羣物發生新。復理遊山屐。惟君是可人。</text>
<title>看花</title>,<text>看花宜微雨。不必選日晴。美人天然色。醉中態尤生。訪花須孤往。不必與衆行。古書無窮義。靜處見乃明。大冬藏元氣。當春發精英。蒂萼元不異。形色各自成。我來拈花笑。默識天地情。誰同林園趣。惟有禽鳥聲。今日如昨日。南城復東城。但使花底活。萬戶眞可輕。</text>
<title>紫琳外兄同賦</title>,<text>地偏心遠處。山氣信佳哉。屋角春風度。墻頭夕照來。知音琴尙在。對景硯頻開。愛看雙飛燕。含泥得得回。其二蕭然方丈室。經歲弟兄同。戒飮還開飮。知窮未送窮。相將衰髩對。頗喜寸心通。漸覺春宵短。靑燈笑語中。其三城南春色好。雲捲見山根。泉活新流響。菑餘舊燒痕。和風如有意。明月又生魂。悟解詩中境。參君不二門。其四南社多吟伴。君應處處遭。敲推何自苦。來往亦云勞。琴有無絃趣。碁因不着高。笑吾藏拙法。如是答詩豪。</text>
<title>獨坐偶成</title>,<text>素心多老友。談笑到晨鍾。適有南飛鶴。願爲東野龍。殘書懷往事。高燭對衰容。送客還孤卧。寒梅共此冬。其二倚筇須友至。春思可能堪。對月心如洗。看花眼欲酣。麥苗抽箇箇。苔髮長毿毿。佳句眞難得。衰年退筆慚。</text>
<title>懷人</title>,<text>思君君不至。惆悵獨登亭。天濶孤雲白。春深襍樹靑。依依懷舊雨。落落似晨星。何日持樽酒。論詩又說經。其二窮居眉不皺。應是地行仙。禊事當三月。流光又一年。携來靈運屐。乘似知章船。倚杖須君至。雲開星滿天。其三睡起春陰薄。雙筇信所之。淡濃雲纈纈。斷續雨絲絲。好友來何晩。奇花發更遲。對山無語立。佳句欲圓時。</text>
<title>贈肯仲</title>,<text>東家主人好。杯酒見眞情。盆景春常在。簾紋月欲生。隔籬居止近。携杖往來輕。復喜靑衣子。終朝侍立淸。</text>
<title>送紫琳外兄省楸</title>,<text>瓣香白門路。君去意深深。雨露淸明節。松杉窈窕林。對之應感涕。行矣且長唫。少別今宵永。氷輪照兩心。</text>
<title>養硯山房。和韻呈紫霞。</title>,<text>山房春氣早。和旭暢微言。鼎考商彜欵。書模宋搨痕。眞心憐後進。握手頌新恩。耆舊凋零盡。靈光仰獨存。</text>
<title>永恩府院君金公六十一壽詩</title>,<text>同朝喜色慶生辰。綠髮韶顔始六旬。齒爵兼尊由好德。一團和氣滿腔仁。璧月珠星燭地垂。聯翩寶墨照門楣。內家仙醞匀天樂。又是殊恩介壽眉。尙父家中降邑姜。至哉坤德孝心長。怡愉是日无疆頌。褘翟遙穪北斗觴。司徒紫誥寵新榮。綵舞郞君秩少卿。宗社倚公爲柱石。歡欣非獨一門情。牀下玄龜千載靈。畫堂長對老人星。禎祥未敢歸私有。拜獻重宸祝寶齡。</text>
<title>有懷峿堂幽居</title>,<text>念君窮峽裏。白屋歲寒時。自信貧非病。誰知孝且慈。溪山殊可愛。魚鳥與相隨。薄酒能成醉。烏烏歌五噫。</text>
<title>霽巖米山同賦</title>,<text>看盡奇語無更奇。小技那足遠大期。我今臥病詩亦病。一字不堪與人競。見君脫手便流利。如未飮酒心先醉。又如琉璃撤底通。北壑花鳥羅在胸。若問胸中何以藏。我知此言眞癡狂。其二我生之初豈數奇。山顚水厓非素期。方丈百日維摩病。一種閒愁復相競。藥根苦口心不利。且向花下謀一醉。醉時始可忘窮通。不遣急杵來橦胸。君莫怪我此行藏。我不狂時誰爲狂。其三花樹草葉遞作奇。一春空煩來往期。始知着相還爲病。揔付流水心無競。廑與毫髮比害利。便能令人行如醉。我初不信今已通。奈此一段碨磊胸。竟日默然是善藏。大言無當寧非狂。</text>
<title>生花亭歌。爲潁樵太史作。</title>,<text>圓嶠卓立蒼玉甗。峛崺來爲虎班峴。峴底䆗窱開洞天。林壑蔚然山蹊轉。筆工何時聚成邨。故老相傳號筆園。多種好花補籬落。城市咫尺無塵喧。古來地勝因人重。綠野醉白千載誦。風流照映名德尊。詎獨煙雲作淸供。此園曾爲百姓家。埋沒不遇堪咨嗟。花落花開凡幾度。歲久無人管物華。潁樵太史來卜築。眞面一朝如新沐。月𣛘風欞取次成。登高望遠光昱昱。戢戢魚鱗萬戶煙。雙闕金牓耀中天。夕陽斜照南漢堞。曉雨微分杏洲船。時與賓從共唫弄。笑看奕勝又射中。生名花亭義云何。葢取靑蓮筆花夢。太史星斗好文章。光焰眞是萬丈長。經術愈深心愈下。竊比詞人參翺翔。我昔少小釣遊處。隣曲烟火通曛曙。至今頭白猿鳥愁。杳如桃花隨水去。也應高卧北窓風。蝴蝶飛邊午日融。變化一枝手中筆。大千都作萬花紅。</text>
<title>贈別李峿堂進士還鄕</title>,<text>歸雁曉叫霜。征人戒行李。正値搖落時。悄然送之子。小別動經年。老懷那堪此。聞道深峽中。所居成仁里。養親南陔詩。敎兒文選理。著書遣窮愁。東方高一士。秣馬欲往從。遙遙隔山水。入春君應來。吾當望氣紫。</text>
<title>寄題峿堂山居</title>,<text>慣聞棲息傍烟霞。雜樹籬邊百種花。道味漸佳如啖蔗。世情難熟等炊沙。起居甘旨終年樂。問對漁樵到日斜。遙想萬山幽絶處。書香墨氣是君家。</text>
<title>夜坐偶成</title>,<text>送客悠然坐。南山對寂寥。劈箋懷昔夜。持酒悵今朝。風信番番過。雲光去去遙。知應沙上渡。舟子也招招。</text>
<title>懷紫琳外兄</title>,<text>閉戶深深夜。靑燈照白頭。永懷詩社長。老作酒人遊。浪跡迢迢勝。端居事事幽。悲歡多過境。笑癖不知休。</text>
<title>憶江上舊居</title>,<text>我居江上久。淸想至今多。五柳先生傳。滄浪孺子歌。音希鏜石。文在淪漪波。爲問磯邊月。寒鷗夢若何。</text>
<title>懷山客</title>,<text>念爾春無伴。焚香對篆文。摩挲溪上柳。怡悅嶺頭雲。作者今無數。斯人獨不羣。沈吟看曉月。窓外白紛紛。</text>
<title>獨坐偶成</title>,<text>幸不樽空酒。何須食有塩。琴聲春水至。畫意夕陽添。仲擧常懸榻。君平更下簾。淸閒仍富貴。終古恐難兼。</text>
<title>憶紫琳外兄</title>,<text>迢遞蟪吟嶺。游人應早還。憐情寒食雨。回首故鄕山。沙柳重重掩。巖花點點班。定知歸馬上。詩思也相關。</text>
<title>呈磊軒姊兄</title>,<text>盤谷君携杖。鐘山我掩扉。塗中泥滑滑。江上柳依依。好與寒鷗伴。休歎舊燕稀。籝金何足羡。一子有光輝。</text>
<title>日涉園</title>,<text>一層樓更上。遊目滿城花。柳下紛紛屐。風中咽咽笳。檐猶春雨滴。窓忽夕陽斜。久坐忘歸去。踈林已暮鴉。</text>
<title>喜紫琳還歸</title>,<text>君還眞可喜。依舊醉樽前。偶作科頭踞。仍成企脚眠。聞棋䨥屨在。對卷一燈懸。料理耦耕處。行憐沮溺賢。</text>
<title>懷山客</title>,<text>李生近何似。不寄一書緘。遁里深深屋。淸溪屹屹巖。詩篇應自樂。杯酒共誰銜。想見搔頭坐。悠然意出凡。</text>
<title>七月十八日。故千秋節。感吟呈游觀相國乞和。</title>,<text>天香郁郁御罏煙。委佩相隨玉案前。殿閣薰風如昨日。園陵宰樹已多年。心傷慶節千秋廢。手奉宸章七曜懸。記否東廂同賜退。一回閒話一回眠。</text>
<title>淸凉館早秋。拈虞道園韻共賦。</title>,<text>松風吹入脫帽頂。午眠纔淸懷思永。始覺軒冕多誤身。軟塵十年破丹鼎。傍人錯比退急流。我愧不能尋壑邱。有如嬾惰退院僧。在闤闍中度春秋。畫裏山水惟咫尺。卧遊何以消痞碧。二三友生欣賞同。招呼巷南到巷北。此世公等眞翩翩。鑽紙蠧魚欲成仙。能爲長句或短章。劍氣沈欝珠光姸。衡門常關古槐側。對吹晨夕計亦得。高名安用垂汗靑。樂事難忘浮大白。景物日佳農圃家。木綿如雪黍方華。倩君細抄歸田錄。坐讀邨蹊駕鹿車。其二不識殘暑去。艸間忽蟲聲。此何與人事。聽之百感生。慨我宿昔志。五岳追向平。復欲混樵牧。利占幽人貞。濩落無一可。空負秋氣淸。嘉賓多奇想。豪譚勝吹笙。寧抱卞和玉。不請終軍纓。斗酒澆碨礧。詩律更老成。松籟酬竹韻。泠泠有餘情。康健日相過。斯外何所營。</text>
<title>初冬贈人</title>,<text>暄陽未覺已冬初。霽景逾新過雨餘。爲爾且開羊仲逕。愧人錯比子雲居。花如看霧雙眸暗。貝不成編一齒踈。高閣端宜同賞月。琴樽夜夜莫虗徐。</text>
<title>秋夜同徐雲臯作</title>,<text>今年時序過三分。日日惟看嶺上雲。靜坐非爲生定慧。窮居自是斷知聞。蟲吟滿地何多族。雁影橫空又一羣。怊悵明朝拚別處。靑門衰柳耐思君。其二往事思量過眼煙。苧園之上筆岡前。琴樽隨處少虗日。齒髮較今猶壯年。與子縕袍期共弊。看吾塵榻爲誰懸。新凉却並高人至。喚起晴窓企脚眠。其三陣陣風來暑氣沈。翳然園木自成林。逢迎舊雨仍今雨。對坐朝陰轉夕陰。皛飯爲供慚少味。靈襟相照喜知音。空庭鶴睡鳴蟬歇。政是昭文不鼓琴。其三白露英英浥白茅。居高日日頫平郊。參差曙色開檐角。搖落秋聲滿樹梢。聽罷蟲唫看雁字。行尋酒壘到書巢。逢君又發疎狂態。不省傍人白髮嘲。其五行年已過古來稀。難借韶顔酒力微。遲日惟思支倦枕。㬉風還怕試生衣。綠楊葉密黃鸝語。紅藥花殘白蝶飛。美景逢君成樂事。劇談到夜莫言歸。其六夕陽流照小樓明。夏木千章綠滿城。鶴立如人憐已老。鳥鳴求友喜同聲。且開荒逕邀羊仲。與訪名山學向平。嶺外音書何日至。望雲應念倚閭情。</text>
<title>三月三日</title>,<text>喜聞淸賞讀新詩。望裏名園復易知。指點萬紅千紫處。想來一斗百篇時。諸公雅會風流盛。老我孤居歲月遲。虗度芳春修禊日。愧看門柳綠絲絲。</text>
<title>洪海居都尉，尹石翠尙書，徐雲臯進士。夜過同賦。</title>,<text>松逕長寂寥。寒山對虗牖。忽聞屐聲高。惠好同携手。景盧老著書。五筆窮四部。騎省詩日繁。關令經亦授。嶽嶽當世賢。幸吾與之友。燈花照深情。藹然相人偶。奇賞共素心。崇德期皓首。晤言到晨雞。雪晴爛星斗。客去還自吟。忘憂竟何有。所以彭澤翁。止酒復飮酒。其二停杯悵望斷雲飛。昨日南隣樂事違。詩卷光陰陳與義。畫圖省識陸探微。秋凉已見泉流淨。夕照能令艸樹輝。重訂同人修禊約。鐘聲不斷莫言歸。</text>
<title>靑灘先墓焚黃後識感</title>,<text>手擎華誥爇爐煙。五十年光已逝川。暇日鹿門常拜墓。何時𤃡上可歸田。樹風不定報無地。雨露若新恩自天。稽首山靈聽誓願。來生父子此生緣。</text>
<title>春日對客</title>,<text>對花還聽賣花聲。花氣能令老眼明。莫管髩毛隨歲改。且同禽鳥以春鳴。緗簾漾漾微風度。粉堞輝輝返照生。喜得高軒公等過。從知世不棄君平。</text>
<title>[缺題]</title>,<text>自與芳鄰接。此生眞不孤。聽言如尙友。著論擬潛夫。細雨秋光凈。淸尊俗事無。同心二三子。晨夕共招呼。</text>
<title>七月中旬。同鄰友拈淸字。</title>,<text>七月中旬今已盡。惱人炎熱過三庚。安心習靜爲良藥。燕處簾疎簟更淸。其二解衣搖扇徒勞爾。沈李浮瓜太俗生。惟有高譚堪忘暑。對君疑是晉人淸。</text>
<title>綏陵遷奉輓</title>,<text>庚寅忍說哭梧雲。萬事東陵葬聖君。欒水玄和今復見。吾王止孝又周文。當時惇史不勝書。舜攝堯勤四載餘。沒世謳歌思睿德。烏號重抱慟如初。洪惟嗣服歲旃蒙。太室追躋典禮隆。聖孝終天猶未恔。怵然霜露日憧憧。恭承慈敎採廷論。躬審鑾輿動幾番。自是宸誠靡不極。聖人非信地家言。天作珠邶龍馬峯。三停一侯占新封。阜陵議狀遵朱子。己酉情文繼正宗。玄堂厚夜閉還開。漢水悠悠去不廻。七十年光如昨日。人間五月又餘哀。卿士庶民從筮龜。子孫逢吉理如期。微臣未逮寧王世。只抱哀辭作祝辭。</text>
<title>景陵輓章</title>,<text>聦明元后作。天縱爲斯民。玉樹徵祥夢。僊禽記令辰。治纔踰一紀。事已停千春。薄海何無祿。烏虖葬聖人。庚申蒼黃日。追惟尙凜然。冲齡承寶曆。率土戴仁天。無賴臣民祝。難回氣數遷。忍言吾聖母。至痛又今年。孝極終身慕。歡深長樂陪。揚徽鐫玉牒。上壽穪金杯。影殿晨昏敬。新陵草木哀。舊章猗善述。寶鑑象昭回。日月無遺照。䨓風有震威。人誰逃睿鑒。事必斷神機。一視均踈遠。兼聽及細微。八荒山藪量。穆穆仰垂衣。萬幾猶有暇。游思在芸編。實事瞻懸額。眞工發秘鍵。講筵常晩罷。賡製許同聯。內閣圖書府。牙籤尙宛然。克儉追神禹。躬修邁漢文。盤飧需淡泊。帳御屛雕紋。記注難俱述。臣僚豈盡聞。誰知十五載。聖壽减憂勤。雲漢燒香夜。菑荒發帑時。志回三古盛。憂在一夫飢。耆老思無死。雍煕卽有期。遽揚憑几命。天道竟難知。中途業未卒。萬事欲何憑。定策簾帷命。橫庚黼座升。安危於此際。哀慶乃相仍。陟降垂陰佑。宗祊景籙增。魯祔依先寢。皇靈庶此間。簪紳慟何極。弓劒杳難攀。素幕隨流水。丹㫌指暮山。風煙長不改。玉輦幾時還。幈幪天共大。帷幄繼先臣。曠感追前武。殊恩及此身。執經香案近。侍燕玉音諄。白首餘生恨。那由報刹塵。</text>
<title>仁陵遷奉輓章</title>,<text>舜陟眞遊邈。灤遷舊禮遵。羣情如復覩。往事忍追陳。泰運回東土。庚年降聖人。威顔光日表。至性盡天倫。妙用參高厚。生知禀睿仁。冲齡宅宗恤。初服命休申。繼述監成憲。憂勤念庶民。殿宮融婉色。廟社肅明禋。闡義銷羣慝。移風返古淳。積逋焚寺案。常供减厨珍。崇儉祛雕綉。開誠渙綍綸。洋邪發蒙蔀。潢醜淨狂塵。粤若無爲治。於乎不已純。媲周天作合。繼漢月重輪。餙慶觥穪兕。揚徽冊鏤銀。代勞欣有托。貽慽控無因。政値方升日。云胡不弔旻。德宜知百世。壽未及中身。竟致安宗祐。端由睦懿親。今王欽纘緖。大孝懋寧神。鉅典慈闈旨。崇岡獻寢隣。萬年占吉兆。二紀啓玄窀。哀壑迎山仗。悽雲擁畫輴。赫靈依妣祖。佳氣近城闉。膏澤浹人久。謳吟環域均。緬儀將擧下。普慟更如新。往在童孩際。恭承賜與頻。晩纔通桂籍。生未侍楓宸。常爲寃之敎。終令枉者伸。含恩泉路去。泣涕語先臣。</text>
<title>綏陵遷奉輓章</title>,<text>昔我先王孝出天。宸誠洞屬擧灤遷。睟容虔奉璿源殿。心法刊成寶鑑編。庚寅夏五忍追惟。胡復人間甲己悲。三聖一堂千古事。東朝寬慰若爲辭。天藏龍馬鬱相望。尙有形家說杳茫。佳氣東陵新卜兆。今王誠孝繼先王。緦服廞儀備節文。前和復啓向梧雲。臣民沒世無窮恨。夾道攀輴雨泣紛。玄宮上字宛金泥。曾是先王和淚題。想像晨昏若平昔。景陵松栢一岡西。</text>
<title>徽慶園遷奉輓章</title>,<text>慶篤高禖祝。維庚誕聖人。六宮深愛戴。千乘備尊親。竹冊揚徽盛。珠奩寓慕新。齧憂太母。遷垗近薨嬪。畫柳凄寒日。丹㫌耀令辰。從今悠久地。萬世奉明禋。</text>
<title>純元王后輓章</title>,<text>母道而君道。惟天祚我東。臣民兼怙恃。社稷再興隆。五紀敷慈化。千秋配祖功。屢揚巍蕩烈。玉牒典謨同。忠貞徵世顯。聖哲叶文祥。佐治斯爲盛。貽謨俾克昌。二南風正始。元祐史流芳。桑海何多變。追惟理莫量。危疑一言定。軨獵奉眞人。大統先王繼。宗邦舊命新。爲民心慥慥。遇物誨諄諄。靜穆簾儀撤。瑞暉長樂春。寶筭將稀古。仙遊遽陟遐。祔封遺旨在。節惠大名加。寢殿猶萱草。宮庭忽柰花。四方欽聖孝。衰絰扈廞車。薄海如喪慟。人皆孺慕兒。微臣躬際遇。沒世戴恩私。白日泉塗照。仁天雨露滋。未酬含結願。血淚漬哀詞。</text>
<title>睿陵輓章</title>,<text>憲廟宗國統。元陵聖人孫。皇天降大任。烈祖裕後昆。先知稼穡艱。所以德業尊。嗚呼歲己酉。百靈紛號冤。上有太母聖。丕策整乾坤。萬姓聳交衢。千官顒端門。延頸仰麻冕。榑桑出朝暾。仁是萬善長。孝爲百行源。典禮賁加隆。礿祠僾著存。深誠事長樂。怡愉奉晨昬。居廬墨容慽。臨埏血涕繁。垂拱十四載。躬行示樸敦。惻怛愛民心。藹如春陽溫。紅女安機杼。黃童飽乳飧。至治元無爲。上載何有言。庶見三古盛。已厭萬幾煩。西岡象耕地。遺音卜寢園。梧雲杳難攀。雨泣徹九閽。大哉仁孝德。沒世不可諼。小臣叨講席。粤自御極元。屢惜乞骸去。諄諄荷殊恩。報答知何所。矢心向九原。</text>
<title>大王大妃殿誕日。春塘臺親臨應製賡進。</title>,<text>燕喜年年午日舒。慈天光覆祝岡初。千官飽德賡歌進。揔是吾王錫類餘。</text>
<title>御製仲春閣中。示諸學士賡進。</title>,<text>射儀追矍圃。賡載又薰風。繼述先王聖。宸心一揆同。</text>
<title>曹溪懷古</title>,<text>我來曹溪瀑。山深小見天。疊石斷復起。泉脈走之玄。激湍噴珠如。奔流散汞然。痛飮仍痛哭。不知西日遷。人事詎可信。樂昌今百年。</text>
<title>文峰氷簾。疊前韻。</title>,<text>我聞東嶺瀑。上與接雲天。攀崖登復登。仰看玄又玄。南下三四里。泉聲如滃然。洞壑閱千劫。水逝石不遷。仙緣如不盡。留期在後年。</text>
<title>雲樓淸賞。更用東嶺韻。</title>,<text>呼酒歡未極。驚起近午天。松栢間穉花。軟紅失蒼玄。夙奉君子戒。君子防未然。醉歎驢背上。眼見山相遷。不關身外事。玆遊但年年。</text>
<title>淸潭</title>,<text>古洞雲氣蒸。龍歸尙有跡。晴天雷皷喧。夏日雪花滴。有石千萬狀。位置皆均適。或如五丁斧。鑿鑿釰門闢。或如丈六佛。趺坐繡帳隔。虎豹奮爪牙。鶻鵠刷羽翮。怳若登仙界。遊觀信多益。</text>
<title>奉和磊軒雨中寄示韻</title>,<text>詩篇日日自終南。知子揮毫唾地三。經濟磯頭苔繡墨。生涯甕面酒醅藍。雲歸遠峀留濃活。雨下崇朝洗暍酣。苟遂平生遺世志。蒼松翠竹許相參。</text>
<title>湖樓送別 分登山臨水送將歸</title>,<text>相見仍相別。別愁祗斷膓。遙遙三百里。滉滉水雲鄕。九月菊華發。北風鴻雁翔。一盃君更進。江上遠干將。來玆西滸。居然仲秋。幷州故鄕。蒼茫入望。洛陽親友。飄零難逢。久矣三徑之就荒。誰歟一棹之乘興。風淸月朗。思故人而依依。燈炧酒闌。感新吾之倀倀。爰綴短什。冀垂羣聽。願言中心藏之。無以下體棄也。丙子秋分日。鶴臯鼎鉉。書于蘭石之齋。</text>
<title>姊兄李磊軒景綏</title>,<text>江漢浩無極。鴻雁欲分絶。秋風日已高。與君相决裂。憶君在錦湖。三載勞遠別。</text>
<title>李蓉洲治甫</title>,<text>玉宇凈如掃。明月宛當中。我思故人心。應與此月同。手書三百篇。何時寄遠風。治甫常手書毛詩。欲以遺我云。</text>
<title>希庵先生李明瑞</title>,<text>我東多經生。故訓煙海深。會稡兼筆削。夫子獨苦心。試懸都門上。一字抵千金。</text>
<title>宗丈 士剛氏</title>,<text>吾宗奇男子。藏於博徒間。誰知濁又淸。我將忙如閒。雙屐時相訪。遠度三星山。</text>
<title>趙君行烈伯仲</title>,<text>昔有海西卒。上書大將軍。慷慨趙節制。酒酣誦斯文。風流今千古。典形猶二君。</text>
<title>金君履夏</title>,<text>耿介中谷叟。磊落太平歌。十旬於我厚。一朝歸山阿。惟有阮咸在。時時許相過。</text>
<title>全致孝金興俊</title>,<text>我愛全氏子。風味似飮醇。俊也白癡甚。嘻笑見天眞。誰能久不忘。應是爾輩人。</text>
<title>朴俊錫</title>,<text>畸窮人所棄。誰復從我者。但使心如初。胡爲遠從我。薄俗滔滔是。那必渠獨也。此人心尙未定。故皆作未了之語。</text>
<title>奉賀李知樞容華百一歲榮壽</title>,<text>南服傳璿係。貞金禀得全。康疆百餘歲。登對九重天。崇秩中樞晉。珍餐內府宣。昌辰開壽域。人瑞待新編。正廟甲寅。命錄國中耆老。編成一書。名曰人瑞錄。</text>
<title>次經㙜院中作</title>,<text>容易冬天到夕曛。煩胷苦未息紛紛。相逢喜與談風月。靜處從他覆雨雲。莫向書中尋常業。不妨酒裏斷知聞。羡君托命長鑱柄。沒世甘爲鹿豕羣。</text>
<title>李甥忌日。與峿堂對坐。感舊用前韻。</title>,<text>往昔知君惟李君。說君此夜涕紛紛。容顔怳對四更月。影事空爲千載雲。地下修文誰有見。孤魂及第更無聞。善人善報猶後身。阿慶生兒逈出羣。</text>
<title>贈別李笑山進士廷德</title>,<text>頎然嶠南客。秋氣共蕭森。對此黃花色。聆君白雪唫。虀塩多負腹。黻佩少同心。惟有怡情處。書中歲月深。</text>
<title>次兒子韻詠梅</title>,<text>皎然來破老眸昬。隱映窓間曉月痕。玉貌應從魯連海。素心多是陶潛邨。知渠性與雪霜冷。對此言無枝葉繁。淸香未可須臾去。伴住山翁不出門。</text>
<title>圭庭賦遲梅。屬同人和之。</title>,<text>待花如待友。竚立悵遲遲。知有珠英蘊。微分綠萼奇。香來爲信息。影動乍然疑。喜聽月明夜。番風吹入帷。</text>
<title>經臺寄贈一律。和韻以呈。期欲去窮愁語。經臺曰此又窮愁。</title>,<text>窮居無一事。眞意靜中知。對酒思難老。臨流賦樂飢。奇溫暄入戶。淸賞月穿籬。消受如斯足。終年不皺眉。</text>
<title>奉賀鍾山觀察六十一初度</title>,<text>雙修艶福湊君家。重設弧筵玉節衙。臘月瑤徽曾寘酒。春風綵服又簪花。壽星輝與棠陰住。膏雨霑先蔀屋加。千里郵筒呈賀語。海榴初發嶺雲賖。</text>
<title>經臺，圭庭有唱酬二篇。依韻和之。</title>,<text>一歲三分病二分。鍾山不待勒移文。秋聲寥落愁無寐。市色豊盈喜有聞。南郭形今如槁木。東臯嘯復對停雲。時從鄰曲來三益。自是超超大雅羣。我屋深深山下村。盤回路入水窮源。檻前修竹因風響。階上蒼苔隨露痕。步輒須人飢恃粥。座無來客酒空樽。休言謝事心無罣。瘦馬何曾不戀軒。</text>
<title>錦舲尙書和寄拙作。讀至七八句。不覺愴涕。玆述感懷。他不及焉。</title>,<text>憶同淸夜侍經床。相厚人情豈有量。直道由來無尺枉。昌言好是見籌良。欲尋舊夢匀天藐。難住流光逝水忙。安得時時閒坐說。白頭公亦杖於鄕。</text>
<title>奉賀金松石閣學六十一榮壽</title>,<text>重設弧筵舞綵衣。高堂鶴髮駐春暉。老尙書作嬰兒戱。盛事今無古亦稀。一品大夫供藻蘋。弱齡肖子服簪紳。擬將家慶成圖畫。留待含飴抱瑞麟。靑雲穩步到公卿。着處官方赫赫聲。餉得人間無量福。小心二字自平生。雲石公曾遠大期。位應如我福過之。氷淸玉潤元同調。勳業文章庶可追。臘月年年十九朝。親朋介壽好招邀。鶴南飛曲遙相贈。儂是西淸舊病僚。</text>
<title>贈丁酉山</title>,<text>滄桑俱是劫餘身。贈答相如形影神。門巷雪深憐臥病。江湖歲暮感懷人。剡溪一夜空回棹。臈月望。約東樊上江而未果。 王翰何年可卜鄰。乙亥秋過斗陵。有卜居之意。 淸絶梅花三十詠。山家喜得報先春。</text>
<title>次穉行姪韻</title>,<text>鴻雁飛飛又送秋。夜深風雨響書樓。堪憐服藥新生活。渾忘持杯舊拍浮。民事惟祈年大熟。夷氛已見海安流。域中寒士知多少。念此悠悠搔白頭。</text>
<title>次心庵相國江樓雅會韻</title>,<text>元老開良讌。輪號續舊旬。康孫逖詩。今日逢初夏。歡娛續舊旬。經㙜，圭庭。夏秋再度聯進故云。 縱談忘日暮。得句競秋新。聞是延賓閤。曾吾卜宅隣。釣遊空入想。把酒帳前塵。</text>
<title>九月卄八夜。次經臺韻。</title>,<text>蕭然擁被數更嚴。起看長空吐月纖。雲宿檐端寒意減。霜流瓦縫曙光添。孤燈伴我修玄悟。醇酒將人到黑甜。惟有南山叢桂樹。寂寥終不子雲嫌。</text>
<title>次峿堂韻。送兒之官。</title>,<text>萬戶皆瞻一使君。牧民宜似牧羊羣。催科政拙非中下。愛物心存是九分。官閣淸宵應步月。鎭山高處幾望雲。悅親原在旨甘外。惟有令名貽我聞。</text>
<title>玉壺山房次壁上韻。呈游觀相國。</title>,<text>何不昬昬日醉眠。悲歌中夜夜如年。山南山北應同夢。在昔南薰殿上絃。</text>
<title>鄭傔宅祚謝歸</title>,<text>秋夜睡不着。燈光對虫聲。卧念別離苦。展轉天欲明。知爾居貧難。非無戀我情。愧我謝病久。莫以謀爾生。四載服事勤。一朝辭歸輕。筆硏任他散。茶湯待誰烹。好在圖飽煖。時來報安平。</text>
<title>述懷</title>,<text>寂寂寥寥書一床。遣愁排悶好思量。殘年飽飯談何易。長日消碁計亦良。菊影漸踈同我悴。虫鳴不已爲誰忙。蟹肥酒熟當佳候。可得沈冥入醉鄕。</text>
<title>𨞁社諸公。並和拙作。用得詩次第。各賦一篇以呈。</title>,<text>蹶然起我病淹床。咄咄沈惠竟莫量。持斧道聽無乃誤。攀轅輿誦是爲良。還從宿好篇章富。快斷頹齡簿牒忙。慙愧未能謀二頃。羡君山水卜新鄕。右屬雲臯莘田尙憶賀東床。晩結芳鄰豈始量。擧案好偕孟光老。入林欣有仲容良。菘葅一飽經宵冷。蠟炬時𤒈趁曉忙。介石寒泉追慕地。經山怳若鄭公鄕。右屬經臺筆園往跡共詩床。卅載交情喜莫量。癃老尙留靑眼舊。逢迎好對白眉良。吹壎舞綵朝朝樂。臨帖攤書夜夜忙。田野優休應有日。宰官那可早尋鄕。右屬圭庭每聽跫音喜下床。論文出自細心量。官淸水部吟哦好。任重經帷講讀良。疊嶂入簾供怡悅。寒花對酒掃奔忙。碧城海色丹邱月。着處桐鄕似故鄕。右屬社臯一笏山房四尺床。墻東小隱意難量。攢眉思酒花空艶。枵腹哦詩墨自良。斷送年華持被苦。修成日錄鈔書忙。問君出守宜何處。松桂林邊蟹稻鄕。右屬澹園</text>
<title>次圭庭賞蓮韻述懷。乞經臺，圭庭和。</title>,<text>往事由來似散烟。欲將衰筆錄歸田。微雲河漢此良夜。淸水芙蓉如去年。未足陳摶千日睡。空懷范蠡五湖船。羊求時復開荒徑。喜得頹顔證宿緣。</text>
<title>寄贈李峿堂進士蓮堤新居</title>,<text>移居平野濶。開戶暢幽情。好看安巢鳥。欣聽出谷鶯。中宵課兒讀。時雨借傭耕。經濟無他事。悠悠得此生。</text>
<title>經臺，圭庭秋曉無眠。相與唱酬。余尤明發。和韻寄情。</title>,<text>藹藹東方士。二公其善鳴。遺經思獨抱。大雅倡同聲。不恨吾衰甚。惟希此道明。黃花泛樽酒。相與寸心傾。孤臥耿無寐。四隣砧杵鳴。只宜存夜氣。何必賦秋聲。輾轉被窩冷。支離窓隙明。呼童出門看。月隱斗西傾。</text>
<title>次經臺韻贈峿堂</title>,<text>老眼揩昬翳。歡然對子衿。經年閱憂病。談道轉精深。進進思遷木。孶孶解惜陰。無聞垂八秩。愧我負初心。</text>
<title>陽月吉日。聞經臺入文苑。喜爲短章。兼呈圭庭。</title>,<text>喜事動西隣。晴暉屬小春。宿儒登藝苑。昭代得詞臣。士自歐陽變。文回兩漢醇。誰歟接君武。魯國善容人。</text>
<title>經臺寄贈長律。次韻奉酬。</title>,<text>少小毫端雲和烟。津津玉潤聽莘田。莘田趙公約婚經臺。每稱才學穎發出凡。 寸心已許相逢日。華鬢今回以降年。辛未正月十四日生。 司馬書宜藏石室。碑誌叙事。具有史裁。 公羊義似得珠船。近好公羊傳。謂學禮之宗。 盈門福慶從君始。知有多生種善緣。困學記問。觀書每得一義。如得一眞珠船。</text>
<title>和呈圭庭寄示韻</title>,<text>望如良玉暖生烟。終歲菑畬一硯田。思以文章爲報國。文歸實用。恥作空言。 常存喜懼是知年。尊翁遐齡。今盈八秩。 桂香揚子談經宅。考索經旨。務在精深。 月滿袁郞詠史船。馬班紀傳。評隲成書。 憶自筆岡傾葢日。楓石公座。同參文讌。 同心已結斷金緣。</text>
<title>次經臺韻寄峿堂幽居</title>,<text>秋夜難爲離索心。蟲聲四壁一燈深。東山月出遙相望。南國雲歸杳莫尋。問字幾人能入室。窮經半世獨棲林。何時芒屩翩然到。看我譙譙似病禽。王粲七釋。隱谷棲林之夫。逸跡放言之士。</text>
<title>經臺示赴北里詩會之作。次韻述懷。</title>,<text>何處秋聲警我心。復聽凄雨到更深。行藏盆沼魚千里。夢寐掖垣梧十尋。止酒還思開酒戶。廢書猶愛傍書林。縱然家事無相與。未徧名山愧向禽。</text>
<title>賀朴君善度周甲晬日</title>,<text>陽月初九歲甲子。六十一周而復始。肆筵中堂慶生朝。小春天氣淸且美。女婦在後兒孫前。穪觴祝釐歌樂只。孟光皓首猶擧案。伯淮秀眉常同被。好是孝悌慈良人。自致吉祥受多祉。憶與匏翁 君大人號 共嬉游。愛君八齡能拜跪。七秩已開杖於鄕。對之方覺吾老矣。眼見三世家益昌。寄詩懷舊又識喜。</text>
<title>有感</title>,<text>三年不對鏡。今日偶看之。吾豈老如此。不知白髮誰。</text>
<title>次孫兒韻贈之</title>,<text>砥行如磨鏡。纖塵不可侵。日乾仍夕惕。氷薄更淵深。仰企追先緖。依歸在藝林。小詩替庭誥。爾祖暮年心。</text>
<title>金君奭準指頭書一聯。寄余要詩。</title>,<text>運指縱橫如運筆。通神瘦硬得於天。論書有似論音妙。竹肉誰爲近自然。</text>
<title>次經臺，圭庭二友韻。寄題峿堂進士蓮堤書屋。</title>,<text>來從峽口住溪濱。半世行藏隔市塵。使子芳年游學富。授徒淸曉講論頻。琴書好擬陶翁樂。芋栗全忘錦里貧。料得登高望遠處。每懷南郭老癃人。</text>
<title>豊石徐公宅。與洪沆瀣。</title>,<text>種種文生種種情。瀣翁老筆尙縱橫。更看都尉風流盛。書畵詩如王晉鄕。唐人風致宋人情。詩到雲臯能自成。眉宇先登書卷氣。邵亭溫雅絅堂淸。常愛曾堂慕古情。紛羅箋注欲持平。自言輿地兼車服。輸與筠心一駕程。經齋握手說交情。垂老重逢白髮驚。記否年年四月八。共看燈樹坐江城。</text>
<title>次權進士 永佐</title>,<text>故人此夜訪溪山。短僕驅驢小燭攀。應有舊緣留石上。相將晩計付林間。重看詩筆雲煙落。遠到衣衫雨雪班。不易君行春又至。今須信宿莫催還。</text>
<title>呈游觀金相國</title>,<text>共將雙眼閱滄桑。相對還無緖語長。不死臣心餘一片。且須料理耦耕堂。</text>
<title>以淸泉石上流。分韻各賦。</title>,<text>日日無妨河朔飮。酒中佳趣定難名。窮居莫道無長物。濃碧樷篁滿屋淸。</text>
<title>次韻各寄</title>,<text>知君綠鬢到華毛。萬卷堆中兩眼高。好是上淸春色爛。侍臣簪筆賦仙桃。屬經臺抵曉攤書榾柮紅。蕭然一士錦江東。論文妙在波瀾濶。不獨詩情有古風。屬峿堂</text>
<title>次峿堂聞砧</title>,<text>歲暮家家起搗砧。不分水北與山陰。聲聲似辨高低手。妮妮相酬苦樂心。四壁殘燈群動息。十街嚴皷五更深。寒閨捴爲他人急。聽此無端一歎吟。</text>
<title>致政後偶書</title>,<text>無愧梅花共夕暉。今年始得解朝衣。心從暗室生虛白。幽居事事眞淸絶。剝啄終朝不到扉。</text>
<title>失題</title>,<text>山蹊逐水自逶迤。佳境眞如啖蔗奇。得御二公生有幸。縱談千古醉忘疲。泉甘茶鼎留香久。晝靜碁盤下子遲。好是麥黃葵綠候。高軒約與過茆芡。</text>
<title>竟陵詩</title>,<text>竟陵詩說綠邊紅。蒙叟嗔他有俚風。眼見松間花映發。始知渠亦造言工。</text>
<title>莊獻世子追上尊號樂章文</title>,<text>亹亹令聞。溫文睿質。舜攝堯勤。化敷出日。萬姓興孝。由一人率。啓佑克昌。永世垂騭。虹流星紀。再周前乙。玉牒有煌。舊章今述。象德載功。升歌舞佾。那與休哉。神人叶吉。</text>
<title>大妃殿上尊號樂章文</title>,<text>猗歟大妃。克配先王。儷日竝耀。體坤含章。祈祈夙夜。遹昭嘉則。媚姜嗣任。徽音懿德。陰化穆宣。六宮戴恩。我后繼序。禮備儀尊。顯號揚烈。有煌冊寶。於休至哉。以祈壽考。</text>
<title>純祖大王追上尊號樂章文</title>,<text>天命純德。執中居正。顯謨垂裕。巍勳耆定。鬯恩函海。昭哉景融。於萬世獻。廟號登崇。屢薦徽稱。曷模穹玄。思齊文母。亦右是年。縵樂具陳。房豆維絜。𩱛假洋洋。肅承光烈。</text>
<title>辭弘文舘校理䟽</title>,<text>伏以臣生纔九齡。先父遘禍。臣雖蒙駭。無所省識。未能效緹縈吉翂之代死。而惟見臣母呼天隕絶。隨而號哭而已。及夫知思稍開。得家間傳聞。始覺其爲古今所未有徹天徹地之至寃極痛。母子相携。泣血窮山。戴覆盆而不見天日者三十有五年矣。夫爲人子。知其父至寃極痛。而旣不能刎身而下從。又不能剚刃索藁。㬥先志於照臨之下。則臣今萬死。何足以自贖也。千萬不自意。乃蒙我太母殿下如天之德。無微不燭。特降復官之命。丹書昭洗。恩及枯骨。是豈臣覆巢餘生所敢望哉。曾未半載。母又見背。孑孑一身。無所倚靠。人生之至頑忍最不孝。未有如臣之甚者也。母臨沒有戒曰汝父之爵秩依舊。吾亦不爲不瞑之鬼。汝宜出入塲屋。以奉答殊恩之萬一也。臣旣不忍負棄。又窃以得充縫掖之列爲自幸。至於科第倖占。非所期也。又千萬不自意。唱名之初。我殿下念及先故。不遺其孤。恩敎曠絶。㢠出尋常。諭之以伸㬥。繼之以興感。仍授臣以弘文舘校理。瞻聆所及。莫不隕涕。况在賤臣。當作何心。臣窃自伏念臣先父弱冠釋褐。卽蒙我正宗大王不世之遇。置之顧問之邇列。紆以密勿之盛眷。不啻如家人父子之親。而昭融之契特達之知。歷數千古君臣。無與爲比。嘗以只知有國。無朋孤立詡之。由是臣父感激。平生所矢心而藉手。只此八字也。於是乎天鑒雖邇而風浪易觸於睚眦。世故多端而戈鋋久蓄於談笑。及至庚申崩坼之變。萬事已無所逮。而臣父之必不免。臣父亦自量之矣。雖然臣父不欲以奉身而退。爲自全計者。卽惟曰追先帝報陛下之義也。噫嘻此誠何等時也。臣父之受恩又何如也。不擇夷險。生死向前者。盖所以闡先王之志事。奉一初於淸明。而羣猜衆憾。雜然而起。滔天之禍。作於俄傾。嗚呼。天下寧有是哉。臣欲詳陳其顚末乎。則瀆擾是惧。默而息乎。亦非臣情私之所能出。臣父所坐。始不過漢文楚獄之一引喩。其意只出於朝家處分之或恐有過差耳。曷嘗依俙仿佛於背公護私之科。如言者言。而轉成難明之誣。仍陷不測之律。究竟海島千里。抱寃入地。則又因千不近萬不似聲息不相及之案也。生前之寃枉如彼。死後之幽鬱如此。而世未有以一言辨白者。此尤臣誠孝淺薄。未能見憐之致也。苟非大聖人日月之明。洞照而深察。則臣父之罪名雖已蒙宥。臣父之情事終未獲伸。而王言一下。重於華衮。百世在後。可以有辭。况聖心之興感。亶在於昔日之際遇我聖祖則哲之明。益有光焉。而臣父亦免於付托不效之責矣。臣秪奉恩言。歸告家廟。臣父有靈。必將以今所蒙被。有符於昔日之際遇。含恩戴榮於九原之下。而繼之以感泣也。臣雖卽日溘然。萬無所恨。非生生世世糜粉隕結所可圖報也。感激洪造。不遑他顧。秪肅恩命。粗伸微忱。而前人之如臣處地。業已從宦者。亦多自廢。臣乃赴擧而媒榮。不待人之譏笑。而自知羞愧。况今臣父之寃誣已白矣。臣身之志願亦畢矣。惟有退伏田廬。歌詠聖澤。將此身心。以奉塵刹。爲不報之報也。至於見帶職名。固萬萬不敢當者。亦不敢覼縷陳說。伏乞聖慈俯垂鑒諒。俾從血願。不勝幸甚。臣不以見職自居。故向於賓筵。亦無所懷之仰達。而持被多日。有愚衷之耿耿者。玆敢附陳。臣在本舘。始伏覩正宗大王御製弘齋全書刊本。春邸錄中講學之文。居其太半。經史講義五十六卷以外。有鄒書春記魯論夏箋曾傳秋錄等書。無非所以闡義理講治法也。猗歟二紀巍蕩之化。其本於此。惟殿下經緯經史。終始典學之方。豈有外於聖祖故事哉。臣以險釁。幼而失學。何能爲儒臣啓沃之言。而恩造如天。報答無地。敢以聖祖事爲獻焉。惟殿下懋哉。臣無任感恩怵義祈懇屛營之至。</text>
<title>一葉亭記</title>,<text>相國游觀公。退休於城北之三溪洞。疏溪之壅而泉眼出。其品甲於諸名泉。泉之上下左右皆石也。水因石之勢。懸而瀑。夾而㵎。渟而潭。各呈其奇。公甚樂之。作亭於旁。跨巖爲礎而施柱。罨紙爲葢而覆茅。廻欄周桷。鉤連紐結。可復解而移之。中僅容三數人坐。狀如扁舟。倚于厓壁。秋潦泛溢。又似放乎中流。乃名亭曰一葉。公固有取之也。非舟而喩舟。亦豈無寓意者存歟。然古人以不乘天地之資。而載一人之身。謂之一葉之行。此其偏小。何足擬於經世宰物之地也。今蒼生若涉大川。望公而有濟。公雖欲久樂於斯亭。窃恐不能不先天下之憂而憂也。</text>
<title>李尙書壽藏記</title>,<text>李橘山尙書早歲通顯。斷斷乎嬰情邱壑。嘗以意繪作山居。若輞川靈壁。目爲橘山。意園圖曰吾得此而老足矣。後十五年。卜東郊天摩山下嘉梧之谷。其泉石園池㙜榭之觀。略如先所繪者。旣而于西崗得古人表識瘞器。有樂斯邱而終焉之志。遂治爲壽堂。營兆域備儀物。刻石而識之曰生逢聖人。歸從聖人。爲其密邇於景陵也。旣成屬余爲記。余咤曰何歟。我未前聞也。昔趙邠卿，司空表聖之流。嘗爲此矣。宦底于成。齒底于耄。紆遠景於垂隤。頓長駕而就稅。慨然遐觀。以備不虞。而談者穪其達。今尙書踰強仕僅五六年。而乃亟亟於斯。不太蚤矣乎。古或爲壽藏之記。從未有記其未老者也。余何以言。橘山曰噫。寓形于內。譬之叔孫昭子假館而宿。差有後先。歸等爾。大化視之。殤與耄。直朝暮矣。又何較焉。維是不食之地。人所棄而不取。一朝爲吾有。殆鬼神相余以息四軆。孰如逮吾未衰。宿戒其行。視夫年迫日索。乃始經營者。不尤整暇歟。余聞而韙之。然終莫能得其所以爲言。顧與之同僚相好。知尙書久矣。裕元其名也。景春其字也。墨農其號也。而又號橘山。慶州府人也。始祖新羅佐命元臣諱謁平。九世祖白沙文忠公諱恒福。豊功大節。焜燿史策。六世祖文敬公諱世弼。以儒學進。門人穪龜川先生。王考吏曹判書諱錫奎。考吏曹判書諱啓朝。世爲名卿。承旨潘南朴公諱宗臣之外孫。娶東萊鄭夫人。參判憲容女。育一男二女。其世胄有如此者。生於純祖甲戌。憲宗辛丑登第。歷藝文館檢閱，奎章閣待敎直提學，議政府舍人，成均館大司成，承政院都承旨，司憲府大司憲，吏曹參議參判。以亞卿參廟謨。特敎擇擬。除義州府尹。三品爲全羅道觀察使。今年夏。大臣薦擢資憲階。其閥閱有如此者。受知先朝。侍帷幄。小心匪懈。上遇之殊異如家人。其遭逢有如此者。少師舅氏履坦齋朴公。博學績文。工隷書。氣淸而溫。行備而節和。通亮朗潤。珪璋特達。禮圍試士。關節屛而不行。奉使入燕。鴻儒鉅匠。推挹之甚重。長於吏治。廉明有威。按撫方面。疆埸靜謐。民懷其惠。西陲南省。皆圖像而立生祠。其品藻行能有如此者。此吾所知。故能言之。自今以往。學與年進。業與年富。爵位功烈之收極。未有涯量。吾老矣。不得需而見之。是吾所知有限。而所不知方無窮。吾不能強言吾之所不知也。橘山曰雖然。卽子之所知而記則斯已矣。後豈無繼之者乎。遂次第其語而書之如此。</text>
<title>孝定李太后像幀改裝記</title>,<text>大明神宗顯皇帝萬曆壬辰。倭冦朝鮮。至八年之久。嗚呼。微我神宗水陸出師。相續而救之。東國其墟矣。明社旣屋。惟我邦不忘再造之恩。講其義甚勤。然東人自相傳述。未㬥於天下。乾隆全韵詩。言羅李不拜。開國方畧穪吾先祖與洪吳二公。倡議袒明。而亦見於魏源聖武記。然是崇禎丙子丁丑事也。中國人認我邦伊時不忍於背明朝。而年代寢邈。其至今有於乎之思則未之知也。大學士瓛齋朴公珪壽。歲辛酉以禮部侍郞。奉使入燕。出城西八里。莊謁慈壽寺。寺爲神宗刱建。奉生母李太后眞像而祝釐。又刻二像於石碑。作亭以覆之者也。仰覩像幀。剝蝕䵝昧。慨然以涕。思復舊觀。顧槖中蕭然。歎息齎恨而歸。及丙寅觀察關西。寓書燕中縞紵之交。致白金五十屬爲改裝。硯樵董文煥購工修繕。煥然若新。莊奉于匣。拓石像二本。以寄瓛齋。定鉉得以恭瞻焉。顧齋王軒記其事曰觀侍郞之用意。忠愛之性。油然而生。不能解於心。噫。中州士大夫之情。斯可以見矣。其必謂東國之義。高出於檜曹之上何也。匪風作於西周之末。而封畿之近也。下泉作於東遷之後。而同姓之親也。先王之遺澤未沫。而爲諸侯所㑴暴。其發於謳吟固宜也。聖人猶亟錄之。以爲變風之終。東國則海外屢千里之遠。而域內靖謐。無所困苦。乃感慕東援之德。若身親當之。殆三百年而如一日。若聖人復作。華衮之褒。必進於檜曹。東國之廣於天下。自瓛齋始。惟我邦人世世子孫。勿替斯義。一以瓛齋之心爲心也。萬曆壬辰後二百八十一秊壬申六月之望。東海遺民尹定鉉恭記。</text>
<title>三硯齋記</title>,<text>齋以三硯名。寓於乎不忘之思也。欲爲文以識之。族子泰承作銘示余。道余心中事。如余自道。乃閣筆而錄之。其辭曰壬申夏。謁族父梣溪公于淸凉館。公賜之坐。出三硯示之曰吾以此名吾齋。泰承謹受而諦視。一小圓硯。仿漢鑑面平而背凹。中作紐列雙鳳雙麟。匣後有憲廟御筆古鏡式三字。一大方硯。池內九柱象九州。周郭兩龍對戱。篆刻霖雨蒼生及宣文閣印于底。足元正間所製也。一硯高厚周環。四隅鐫流觴曲水圖蘭亭修禊序。序之上曰宣和三年六月四日摹勤。硯皆古奇。意謂公愛硯之良而扁之齋也。瞻公顔色。慘怛惻愴。有若至痛在心者。泰承敢請何爲其然也。公欲言哽咽。撫心下氣。良久曰是皆憲廟內府珍藏。己酉後散出於外。故以重價購之。古玩易之。次第爲吾有。嗚呼。龍御上賓。倐焉二紀矣。詎意白首孤臣。獲奉我先王之所鑑賞者也。欲抱此而長終。以寫泣弓之悲。言已又撫心下氣。涕流承睫。泰承拱手而作曰憲廟在宥之時。小子雖未得一覲耿光。然亦十五年化育中物也。今聽公之言而覽此硯。尙不覺聲淚之隨逆。况公受知聖明。昵侍帷幄。得魚水之歡。而被天地之恩。公所感傷而寶重。烏得不然。觀古今之名堂室齋閣者。或以志尙樂好。或以山川器物。曷若此齋之名。使忠臣志士。愀然增感慨之情。孝子慈孫。油然生愛敬之心也哉。銘曰。硯在天上兮御墨香。公昔登侍兮邇龍光。硯落人間兮邈雲鄕。公今摩挲兮涕淚滂。齋以硯名兮慕羹墻。宜公子孫兮謹守藏。</text>
<title>恩休堂記</title>,<text>上之八年春。東陽申大將軍上章乞解兵柄。上念其情懇而從之。是年卽公降年之周甲也。遂卜居于冠岳山南紫霞之洞。有人貽公以王楚材隷書六字曰冠巖恩休之處。公得之甚喜。以爲吾受三朝厚恩。及身強健而得退休。地名亦相符。此殆若爲吾而書之者也。乃顔其所居之堂曰恩休。粤我憲宗知公器量和弘。可托心膂。不次而擢置戎垣。日賜召接。眷遇殊絶。書畵鈐識。殿閣扁額。多命公以書。及哲宗而有嶺海之行。竟察其枉而昭晰之。統制三道水軍。今上卽阼。寵渥尤隆。進判兵曹。旋掌訓局。而位極人臣。此公之受恩三朝者然也。公營別業。臺榭亭觀。布置如意。筧瀑流爲池。引池水爲稻田。與詩人韻釋。唱和於煙雲泉石之間。其遊止之勝。詳於公南霞雜咏。藏書萬餘卷。寢饋其中。哲配同年而生。皓首諧琴鍾。諸子匑匑奉庭訓。揔能於文。孫又繼之左右供歡。而公杖屨之跡。殆遍於穹巖邃谷。窮勝事而樂淸時。此公強健而退休者然也。人皆歎美公勇退而多福。然不知其何修以致此。余聞公之處坎。洗心讀易。其於進退得失之幾。必有潛究而深悟者。故能脫㞞軒冕而享有繁祉也歟。顧余遭遇晠世。濫廁崇班。恩許休致已十五年。未有一畒之宮。逍遙於田野。衰甚矣。無以一造公之堂。周覽溪山佳處。相與把酒論心。道平生而歌聖澤。神往身留。蘊結而不舒。適公屬余記之。羡公恩休之樂。而慨余之未能也。書此以復于公。</text>
