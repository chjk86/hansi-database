<title>上元月橋。逢元子靜 仁孫 李仲浩 瀰。</title>,<text>豈無他月夕。最重上元宵。雜遝爭先路。繁華第一橋。逢塲同步屧。過處盡笙簫。邂逅相携好。何煩折簡招。</text>
<title>曉發天安</title>,<text>蓐飯騎驢出。平蕪野色長。他鄕驚節物。今日屬端陽。渚柳含煙細。池蒲帶雨香。不愁長道渴。村濁亦澆膓。</text>
<title>拱北樓</title>,<text>雙樹山城外。高樓正快哉。初從平地起。忽向半天開。北拱秦雲逈。西移蜀錦迴。寸毫登百尺。詩興共崔嵬。</text>
<title>臯蘭寺</title>,<text>古寺來尋百尺樓。前臨白馬大江流。扶蘓覇業今如夢。一曲漁歌動客愁。</text>
<title>落花巖 二首</title>,<text>巖花不可見。巖月一何陰。風逐臙脂落。江將翠黛深。龍雷餘石窟。鵑血在春林。芳草秊秊路。行人吊古心。其二繁華終一夢。斜日故多陰。歌舞遺墟在。興亡古寺深。江潮春拍岸。山鬼夜啼林。莫道芳菲盡。守紅猶苦心。</text>
<title>奉送書狀官閔公 百祥</title>,<text>皇華往事水雲浮。歲暮離亭感慨稠。血疏明時瀕海謫。悲歌是日出疆遊。薊門煙樹看應好。羗笛梅花聽更愁。天運百秊竆必復。微陽地底已潛周。</text>
<title>李宣傳 亨德 挽</title>,<text>龍顚大樹廿秊傷。晩有孫枝雨露光。長道步須良驥展。半天翎折大鵬揚。將門傑氣埋霜劒。詩社淸儀掛月樑。卜子喪明行路泣。無秊無嗣理何茫。</text>
<title>贈孫同樞壽聃</title>,<text>君於君祖亦佳孫。節制官承節度門。早歲狄靑嗟失派。晩來黃渥幸尋源。追先志繼將軍孝。記實文憑相國言。洛下詩篇多播詠。爭傳美事密城村。</text>
<title>寄李生汝受 濟業</title>,<text>君與春期君不還。空敎春色到松關。陽春欲唱誰相和。獨抱孤琴卧北山。</text>
<title>廣興倉閔奉事 百增 直廬。次金得初 履復 酬唱韻。</title>,<text>繞塢皆花氣。登樓已酒香。宦情太倉薄。吾道大江長。獨出何村樹。同來幾郡檣。諸公莫催起。山日未斜陽。</text>
<title>嶽下湛齋李公 明翼 宅夜賦</title>,<text>悲歌歲暮閉門深。馬死年來又盡金。白雪幽期驢踏月。淸宵高韻鶴棲林。低眉燈下梅妻笑。拭眼床前石丈臨。古篋幾篇桑海錄。一樽留話不渝心。</text>
<title>示族人聖老 善輔</title>,<text>吾輩交如醴。平生不壞甘。尊隨行字一。淸共洞名三。霜重槐陰老。霞濃嶽色酣。十年同硯北。癯鶴許相參。</text>
<title>題畵帖</title>,<text>卧遊山水境。空翠一障中。多少田家壠。依俙古木風。渺然一棹去。應與五湖通。明月高峯在。何時西復東。</text>
<title>次閔元之 百甲 寄示韻</title>,<text>遙鴻初盡郭西天。暝鵲孤廻嶽北煙。誼篤通家曾累世。契深聯榻又多年。寒梅香淡容吾賞。喬木陰凋有孰憐。數寄瓊篇稚僕在。不煩馳驛竹筒傳。</text>
<title>趙丈 德常 來會湛齋宅共賦</title>,<text>向夕疎星點霽霄。隔隣衣馬趁招招。寒溪筧砌新穿響。老檜蟠簷舊架條。滿座談霏香已噀。一樽醺氣凍仍消。歲云暮矣初飛雪。秉燭何妨夜繼朝。</text>
<title>夜中有懷鄭浣巖 來僑</title>,<text>天寒妻子凍。曾不怨竆途。筆下無凡語。人間盡腐儒。庭杉同老大。簷鶴與淸癯。七十心猶壯。悲歌擊玉壺。</text>
<title>西湖林氏梅亭。與李掌令 河述 金得初。泛舟下杏洲。</title>,<text>宛在中央水。淸吟數子豪。西粧新翠淡。林閣舊梅高。俗子無投刺。迂儒有泛舠。蒼然煙樹色。何處杏洲臯。</text>
<title>湛齋丈。與姨叔宋公 載禧 夜過山亭。敬次家大人韻。</title>,<text>一園花竹置如棋。書閣逍遙小子隨。萬戶樓臺方好月。百年歌酒是淸時。寒蛩短草秋聲亂。老鶴空堦睡意遅。醉墨淋漓頻剪燭。小驢庭畔繫風枝。</text>
<title>金元冲 大淳 會元 應淳 來訪</title>,<text>春寒惻惻劇冬寒。病後愁懷苦未寬。良友二人聯袂至。梅花一樹對床看。尋常詩律難爲警。眞率盃盤易作歡。回首滄洲吾道在。可堪時事澒千端。</text>
<title>與拙翁盧天若 命欽，族人士叙 疇漢 同登弼雲臺。</title>,<text>連襟同一巷。㩦手上雲臺。燕子雙雙去。桃花處處開。斜陽侵半席。山翠落深盃。每歲淸明節。吾曹幾度來。</text>
<title>南漢天柱寺</title>,<text>崩崖危石棧孤城。我馬凌兢不可行。雨歇泉聲樓外集。煙收山色樹頭明。老僧擊磬還無語。獨鳥穿雲時自鳴。漢水百秊旗鼓偃。吾東文物屬昇平。</text>
<title>趙統制 德中 挽</title>,<text>將門賢宅相。昭代屹干城。書抱春王傳。旗橫薩水營。登壇孤衆望。聽鼓愴宸情。丹旐漳洲路。悲風大樹鳴。</text>
<title>過仲浩詩壇。其季季浩 溆 亦來會。拈韻共賦。凡十五疊。</title>,<text>嵬乎東岳老。高手擅詞林。世播疎星句。壇留古檜心。後孫傳舊業。大雅接餘音。洞水渾成墨。詩毫染已深。</text>
<title>再疊</title>,<text>蹇驢知熟路。南郭舊遊林。紅藥凋欄角。靑苔上砌心。策揮吾忍過。琴奏爾成音。一點靈𡱝在。淸襟照共深。時仲浩纔免喪</text>
<title>三疊</title>,<text>邂逅佳朋集。衣冠散一林。淸風吹滿頂。遲日坐論心。樹轉參差影。禽爭上下音。翛然發長嘯。盃酒不嫌深。</text>
<title>四疊</title>,<text>城市無開眼。有時過此林。黃鸝初夏語。薄酒故人心。彈琴地。丁丁伐木音。風流吾輩得。相看意何深。</text>
<title>五疊</title>,<text>終南看可愛。晴翠落松林。錦繡開君肺。峩洋瀉我心。白雲尋舊跡。黃鳥聽新音。淵底驪珠秘。爭先欲摘深。</text>
<title>六疊</title>,<text>破愁傾小酌。把臂坐脩林。日照癯槐影。雲穿稚栢心。琴棋方雅韻。山水又淸音。此地堪成隱。荊扉自在深。</text>
<title>七疊</title>,<text>靑山當隱几。天籟忽生林。移榻疎松足。觀魚古沼心。薇花方午景。燕子尙春音。簾外茶煙細。情言幾許深。</text>
<title>八疊</title>,<text>壇松參硯几。好是作書林。此世無高會。諸君有素心。酒惟隨量飮。詩或合腔音。靜地看生意。庭除草色深。</text>
<title>九疊</title>,<text>却喜鶯遷木。堪憐鶴在林。巖泉眞隔世。賓主本同心。刻玉今朝句。毋金異日音。東岡分華意。聊托白雲深。</text>
<title>十疊 以下二首屬仲浩</title>,<text>偃仰無何有。逶迤南郭林。文章高着眼。名利不關心。濠上知魚樂。人間笑鷇音。篆煙生裊裊。芳草閉門深。</text>
<title>十一疊</title>,<text>簾垂白日靜。鳴鶴與依林。屛對迷藏畫。蕉抽太極心。胷中湖海氣。句裏漢唐音。遇我時論契。陽春一曲深。</text>
<title>十二疊 以下二首屬季浩</title>,<text>有是君兄弟。高枝自鄧林。風流生燕坐。言議見眞心。床翕塤箎樂。詩琤玉珮音。軟塵渾不到。圖史卧深深。</text>
<title>十三疊</title>,<text>舊時桃李逕。茅閣隱喬林。棋局潛觀變。詩書細究心。鵬圖千里擊。鶴戛九臯音。可喜人如玉。溫溫氣味深。</text>
<title>十四疊 以下二首自屬</title>,<text>琴書除俗累。闤闠亦幽林。譜茗眠餘趣。評花病後心。簷交踈竹影。門掩午雞音。漸覺塵機息。羲皇入夢深。</text>
<title>十五疊</title>,<text>慵拙成雙癖。逍遙有一林。靑山朝暮色。黃卷聖賢心。丘壑多留債。風塵少賞音。身如無用櫟。春亦晦根深。</text>
<title>挹淸亭。陪季父會金丈 時鼎 賞荷聽蟬。酒豪金光澤亦來參。</title>,<text>六月香荷吐盡情。方塘雲影漾新晴。洞中騎馬衝炎至。松下登樓聽水聲。岳色淵容爭窈窕。酒豪詩丈互逢迎。挹淸亭上淸風挹。簾角林蟬到夕鳴。</text>
<title>秋夜。與拙翁士敍拈韻。</title>,<text>依微星漢下西樓。諧笑淋漓到夜留。措大猶存憂國念。諸君半是望鄕愁。天長鶴意看雲末。風急鴉棲借樹頭。已覺儒冠多著誤。誅茅何處好田求。</text>
<title>狎鷗亭 二首</title>,<text>名亭浮出漢江涯。易主於今歲月遐。上黨勳臣生富貴。晉平公子盛繁華。歌聲舞影傷心盡。水色山光極目斜。可惜年年春自至。無人開落野棠花。其二盛衰興歇劇無涯。人事江流日與遐。已見高臺隨廢沒。獨憐殘柳殿芳華。百年羅綺依依遠。三月煙雲冉冉斜。薄暮悲吟低仰久。東風拂面落來花。</text>
<title>與兩弟仲循 樂信，叔道 樂任 陪季父上挹淸亭。次諸君韻。三首</title>,<text>溪聲山色入高亭。巾服蕭然間日經。松下逢迎仍草藉。座中談笑摠蘭馨。詩題老石糢糊黑。簾捲遙嵐滴瀝靑。里子時平來習的。風帿斜掛夕陽庭。其二山日陰陰隱一亭。緣溪緩步石梯經。松生古壑淸虛籟。荷送高樓暗淡馨。勝敗從他談黑白。歌吟只自卧丹靑。官輸認是多遺粒。鳥雀相呼滿下庭。其三巖邊撑石出飛亭。驢掛詩筒韻客經。泉急筇鞋渾濕沫。茶淸牙頰却生馨。鄰婆晒袷沙連皓。穉弟懷瓜草較靑。興劇池邊仍醉倒。林霏漠漠月生庭。</text>
<title>又次諸君韻 二首</title>,<text>曲折緣溪入。綠水動晴暉。靜地携君手。淸風動我衣。搴聞池上馥。抔嗽石間飛。城市還林下。相看俗事稀。其二淸灑臨池舘。亭亭下夕暉。林風吹解帶。山翠滴沾衣。酒壘煙霞積。詩場歲月飛。每來便忘返。爲是一塵稀。</text>
<title>君子亭。與諸君詠荷。</title>,<text>亭亭出水淨塵根。桃李羣芳任太繁。天氣火金交敓序。豔容紅白淺分痕。潭心過雨明珠轉。波面牽風翠蓋翻。雙袖盈盈薰襲盡。秖應三日暗香存。</text>
<title>歸路。得李仲浩在東岡寄詩。</title>,<text>荷香携滿袖。怊悵下樓時。凉意林蟬得。歸懷谷鳥知。白雲看未了。明月到如期。冥會東岡友。雲霞濕一詩。</text>
<title>族人伯玄 圭輔 期夜不來</title>,<text>街漏丁丁下。呼童問夜何。黃花開砌滿。新月照簾多。耿耿懷君坐。遲遲不我過。深樽儲碧酒。留待放高歌。</text>
<title>兩弟讀書楸舍。詩以寄之。二首</title>,<text>兩𩦺聯轡出。一僕負書行。楸舍瞻依地。松牕講讀聲。知應抵日暮。獨自看雲生。雨露新春濕。那堪怵惕情。其二丘墓文峯路。年年幾度行。枯松沾有淚。悽露聽無聲。落日慈烏返。荒原弱草生。物華徒觸眼。佳節秖傷情。</text>
<title>晦溪雜詠 七首</title>,<text>吾家亭子好。蕭灑晦巖隈。松護三間老。泉盤九曲廻。塵中開眼少。林下抱書來。荒砌無人掃。惟看長綠苔。其二卧聞簷溜滴。春雨苦難晴。山裏猶遲曉。牕間易受明。桑留三宿戀。麥驗四郊平。溪水淸如許。眞堪濯我纓。其三忽覺韶光老。桃花一瓣飛。莫嫌成酩酊。可惜送芳菲。晴占雞鳴屋。眠敎犬護扉。晩來松下步。山翠許沾衣。其四雲物媚人意。高樓望眼賖。陂畦春水滿。籬落夕陽多。雨與楊花墮。風隨燕子斜。閒居方有賦。潘鬢任生華。其五桃李飄將盡。風光已十分。黃鸝渠自恨。蒼鹿與爲羣。野饁行時見。村舂憇處聞。此中堪入畵。一點絶塵氛。其六三月今朝去。持盃欲餞春。百昌歸造化。餘蘂着精神。草色空成恨。禽聲若有嗔。渠應逢歲歲。獨悵百年人。其七山中饒勝事。高卧斷招尋。水度柴門靜。經攜草閣深。日移孤嶂影。風攪百花心。雙耳眞當砭。黃鶯囀綠陰。</text>
<title>秋日。與仲循，叔道酬拙翁士叙盧如臨 兢○三首。</title>,<text>非君父子有誰尋。長保壺氷一片心。荏苒年催顔易悴。咄嗟詩辦句難深。知吾者寡偏論契。閱世人多孰賞音。直到三更淸坐久。松雲梧月共陰陰。其二山樓寂寂少人尋。蚤暮興居適我心。滿架詩書千古集。隔簾風雨一燈深。吾曹放達皆嵇韻。秋夜歌吟半楚音。可愛庭前數叢菊。殘花猶自殿寒陰。其三病後殘書懶不尋。高樓木落送秋心。天機滚滚無時已。客恨悠悠到夜深。衰菊猶支霜後色。哀鴻遙墮月中音。靜看蟋蟀床頭入。已覺坤爻動六陰。</text>
<title>又拈他韻</title>,<text>名利年來分漸踈。多情惟有手中書。四隣閴寂鐘鳴後。萬象澄空月到初。入耳松聲來不已。轉頭秋色去無餘。囂囂末路知音少。剛喜君詩屢起余。</text>
<title>送如臨 二首</title>,<text>覊旅玉川子。霜寒未授衣。川原望不極。桑梓遠將歸。手折黃花贈。身隨白鴈飛。乍逢成久別。相看兩依依。其二天地容吾放。長安一布衣。可憐餞秋盡。况復送君歸。明發參商隔。重來雨雪飛。寒齋孤卧夜。惟有一燈依。</text>
<title>次如臨留別韻</title>,<text>搖落西林夕。疎星出古柯。秋風一蕭瑟。黃菊獨芳華。冉冉年光晩。紛紛世事多。東山歸未得。松桂近如何。</text>
<title>與人</title>,<text>沕然相合莫之爲。惟有靈犀一點知。風雨凄凄鷄獨唱。江湖落落鴈雙隨。登樓幽思梅開在。入室淸襟月到疑。廿載牙絃山水響。百篇同貯篋中詩。</text>
<title>柳生洙手携三色菊。來種階前。信筆書贈。二首</title>,<text>淸朝柳老過吾軒。手裏靑靑菊數根。興到自携仍自種。南山相對兩無言。其二雪白烏紅與蔓黃。形形色色列雙行。花開不必論優劣。直到深秋摠傲霜。</text>
<title>湘竹 以下八首。次仲循叔道與拙翁詠史韻。</title>,<text>秋江瑤瑟語林風。黯黯啼痕漏此中。從古幽寃多化碧。至今哀血未渝紅。寒猶一節通霜栢。染不全身異露楓。石泐金銷無改色。蒼梧落日恨何竆。</text>
<title>函谷雞</title>,<text>飛飛暝鵲下城西。公子倉皇故國迷。僥倖藏裘憑狗盜。蒼茫關鎖限雞啼。一夫獨唱風仍逈。萬戶爭號月未低。渭水寒波聲漸遠。馬前山色是靑齊。</text>
<title>別虞姬</title>,<text>八千麾下散俄間。醉後悲歌月暈山。爭帝爭王無限恨。傾城傾國可憐顔。縱爲天子終當死。一別名姬奈不還。意氣豪華都冷盡。神騅那復踏函關。</text>
<title>汾水秋風 三首</title>,<text>天高木落泛龍舟。宇宙回頭五十秋。沛邑歌風同舊闋。牛山泣照又中流。尋眞海上空言在。勒石燕然壯志收。到此英䧺偏感慨。煙波極目不勝愁。其二岸菊汀蘭繞錦舟。山河寥慄已新秋。風飄笳皷蕭蕭響。日隱㫌旗泛泛流。秦苑歸雲帆外遠。喬陵寒雨仗前收。四十九年非已悟。君臣相顧漭生愁。其三征和天子載蘭舟。素髮臨江颯以秋。海內山川嗟信美。人間日月有斯流。十洲消息煙空斷。八駿飛騰跡已收。試看輪臺頒一詔。汾頭飛鴈惹新愁。</text>
<title>三顧草廬 二首</title>,<text>再斯猶可矣。三顧不嫌頻。天下難爲士。山中若有人。久閑經濟手。高卧水雲身。知爾平生夢。風期默與親。其二草堂臨水靜。征馬入山頻。野鶴攜爲伴。田龍利見人。漏船應副手。潛壑豈存身。大漢重恢業。殷勤託子親。</text>
<title>元正翌夜。與拙翁迭呼韻字。應口爲令。十首</title>,<text>一笑靑燈下。新正第二宵。身同松老大。心與鶴逍遙。飛兎流光迅。雕蟲惡業饒。故人行欲挽。看月上元橋。其二夜到三更際。春回百感中。陰崖餘臘雪。老木已韶風。雅志從吾好。狂吟與子同。逢場常筆腐。行處每樽空。其三優游成浪跡。底事了三餘。點綴唐人句。沈吟老氏書。尙論千古遠。高視十方虛。與我周旋我。冬去復春初。其四已多浮世感。無奈歲華徂。鈍質寧容鑿。迂心每守株。故人雙榻對。稚弟一牀俱。後夜幽期在。難孤洞長呼。其五菜盤留後日。椒酒屬先天。舊歲回頭外。新春入眼前。硯心呵尙凍。燭跋剪還煙。詩令催如傳。爭誇得句先。其六百尺樓高地。元龍氣自豪。便儇都薄俗。狂𥳑豈凡曹。書欲看深處。交曾謝幾遭。燕居無限念。春興亦牢騷。其七悲歡經歷盡。世事每搔頭。名利尋常事。丘園宿昔謀。夜將寅卯色。君自癸庚愁。繞障皆山水。何妨作卧遊。其八相對無言坐。閒愁集一燈。卷中如對聖。身外豈招朋。騁辯君猶壯。吟詩我亦能。鼕鼕更漏促。曙色自觚稜。其九律纔回大蔟。蓂已謝玄冬。二日方爲狗。三陽正動龍。春心初卧柳。寒響尙高松。新歲衣冠客。紛紛幾處逢。其十孤燭淸無寐。微寒夜透牕。更鐘傳一一。村杵響雙雙。梅柳千家陌。風雲萬歲邦。聖君諐候復。隆福頌如江。</text>
<title>重修書舍春祝 九首</title>,<text>簷楹一面向寅開。先得扶桑暖旭來。燕雀生成三月近。竹松苞茂百年培。風從柳陌初融雪。雨過花階淨掃埃。趨省晨昬餘樂在。冠巾隨意且徘徊。其二春日新成小築時。東風習習護簷楣。不須突兀千間廣。也着踈慵七尺宜。圖史趣存多閉戶。塤箎興到互題詩。吾家舊德應無艾。看取槐陰滿地垂。其三數三樑桷像離爻。春入新樓燕賀邀。剩蔽旁風兼上雨。聊娛月夕與花朝。縹箱閱畫名香爇。晴簟圍棋俗慮消。舊葺新修差變制。一堂顔色更看饒。其四明牕寄傲意悠然。紫閣晴峯揖我前。簾角深垂朱鳥影。壁圖多寫老星躔。閒隨細草觀春意。倦嗅幽花起午眠。客到且休談世事。經綸吾自寓新椽。其五新年粧點小房櫳。寢處於焉庇我躳。畫去程期寅月始。開來面勢午方通。時躋壽域春㙜上。人在牙籤玉軸中。可喜靑氊將有托。穉兒頭角漸看豐。其六閒居眺望短筇携。一院精神㝡在西。景福祥光通戶映。仁王遠勢入簾齊。樓臺撲地春陰轉。城郭浮空晩靄低。莫道庭前纔旋馬。坐來心境敞端倪。其七偃仰高齋起遠情。長安一半夕陽明。茶煙細細爐鐺淨。花氣冥冥几席淸。賴有詩書容跌宕。且將謌嘯頌昇平。時時好友騎驢至。揚扢千年盡意評。其八寧爲朴陋肯爲奢。竹箔蒲茵兩不𢀩。後嶽雲晴新氣色。前階花發頓精華。傍藏子史三千卷。俯視高低一萬家。從此幽人爰得所。箇中眞趣十分加。其九小營元不改門牆。箇裏安排費細商。松似高人偏入牖。琴爲長物每橫床。乾開坤闔包無極。鬼護神呵屛不祥。欲倣斯干題九什。東南西北貼亭當。</text>
<title>同鳳麓金丈 履坤 入淸潭</title>,<text>百折淸潭曲。依微舊路開。名樓曾信宿。匹馬爲重來。拄杖聞黃鳥。移筵坐綠苔。留連當日暮。從者去休催。</text>
<title>卧雲樓。次板上三淵韻。二首</title>,<text>潭樓標格世無同。卜地當時我睡翁。文彩風流淸不泯。水光雲影澹相空。百年回首星移際。半日抽身物役中。再啓佳城知在近。登玆感慨意何竆。時伯祖。睡隱公緬禮不遠。故末句云。其二石勢奇奇四面同。登臯一笑伴詩翁。千尋老樹垂蟠地。十丈飛流倒瀉空。欲泝眞源穿霧裏。更逢佳處坐林中。沿洄未覺西峯暮。岸幘風前興不竆。</text>
<title>又次板上杞園韻 二首</title>,<text>畫壁題詩想老成。三淵以下摠高名。文章已使仙區重。樓閣飄然俗物輕。春後雜花多少色。洞中流水古今情。幽奇未讓金剛大。到此那容一語評。其二洞天形勢自渾成。萬象森羅不可名。黃鳥聲中山日永。綠楊陰下岸風輕。霎時光景猶開眼。終歲留連詎盡情。一草一花皆合畫。杞園文字細論評。</text>
<title>又次板上槎川韻 二首</title>,<text>籃輿緣細逕。曲曲似羊膓。臨水身仍淨。登樓眼自忙。衆峯爭隱約。一壑倍蒼凉。名境心先醉。休言禁酒觴。其二徘徊潭上下。直欲洗吾腸。偶得名山會。仍除世故忙。雲霞三角露。松檜一樓凉。曲水淸如許。抔來不用觴。</text>
<title>將出洞。敬次伯祖睡隱公板上韻。二首</title>,<text>吾家從祖冠名流。華嶽餘支起此樓。六十一秊如水駛。紗籠猶護舊詩留。其二騎馬山中日影流。回頭已失卧雲樓。飛川似解遊人意。演漾前橋惜去留。</text>
<title>轉入扶旺寺</title>,<text>亂石嵯峨信馬行。洞門開處斷橋橫。連厓樹色深如黑。赴壑泉聲暮更淸。旗鼓異時城守計。溪山暇日客遊情。老僧迎拜巖邊路。借榻秊前已識名。</text>
<title>到晦溪。謹次壁上族曾大父芸窩公 重聖 韻。</title>,<text>吾家亭子枕東丘。下有飛泉一道流。綠樹繁陰宜盛夏。黃花佳會記前秋。詩翁韻格聯鑣穩。少弟工夫結榻幽。晦谷淸潭無不可。閒人到處是奇遊。</text>
<title>溪上。拈何大復韻。</title>,<text>古壁藤蘿護㵎扉。一雙幽鳥見人飛。洞中騎率還嫌鬧。城裏音塵已覺稀。翠竹靑松相映帶。斷雲疎雨自霏微。觀魚妙在無言處。坐久前溪澹忘機。</text>
<title>見刈麥</title>,<text>刈麥村村急。前宵雨促秋。野夫收亂腳。洞女戴爭頭。農力三分就。田功一半休。終秊閒坐食。爲蠧我堪羞。</text>
<title>道峯書院</title>,<text>丹靑零落古祠宮。前後儒賢妥侑同。堯舜君民陶鑄志。詩書禮樂繼開功。淸川不盡千秊脈。蒼檜長吹百世風。斜日平沙回首地。道峯山色仰彌崇。</text>
<title>夏夜。陪家大人聯句。</title>,<text>居然初夏盡。翼齋。 遊子未還鄕。雨後鸎聲滑。天若。 風前鶴睡長。郊行纔問舍。樂仁。 詩會更聯牀。話到行藏際。樂信。 心超得失場。茶煙通箔細。樂任。 松籟灑巾凉。初地談禪偈。疇漢。 先天問酒觴。與人山偃蹇。翼齋。 憐我鬢滄浪。自有眞緣在。天若。 寧容俗事忙。餘花猶小圃。樂仁。 古劒自深箱。閉戶琴書淨。樂信。 題詩紙墨香。黃梅知節近。樂任。 碧草愛秊芳。九陌喧囂息。疇漢。 淸談夜未央。翼齋。</text>
<title>與拙翁。敬次家大人韻。二首</title>,<text>琴几從吾好。那容着點塵。言論入者主。名利實之賓。自笑烏紗棄。殊非短褐貧。秋風獨立意。盆菊共淸眞。其二秋聲日蕭瑟。寒雨夜垂垂。節序空來往。人生自盛衰。已能觀世熟。猶復入山遲。散步黃花折。迢迢有所思。</text>
<title>又賦 四首</title>,<text>籬花饒我暫徘徊。滚滚幽愁苦未裁。却笑西風空落帽。無緣今日更含盃。秋容黯淡非時雨。天意蒼茫間夜雷。强作重陽諸弟喚。茱萸揷上白峯隈。其二飛霜浙瀝二毛生。搖落林臯晩眺淸。今我居然愁歲暮。古人何事喜秋聲。寒花冉冉風過院。荒葉蕭蕭日隱城。推敓天機停不得。百憂徒寫放歌行。其三幽憂兀兀日相催。巾屨逍遙有小臺。白嶽嵐霏當暮灑。上林松翠釀寒來。劇憐秋事蕭條盡。差喜黃花爛熳開。澒洞時憂身欲老。年年是月每聞雷。其四居然秋盡又冬初。緣業長年在舊書。萬象蕭森霜落後。四山呈露日晴餘。孤懷白麓留聽鶴。晩計滄洲去釣魚。世事如今名實異。拙詩猶得不虞譽。</text>
<title>送關東伯 二首</title>,<text>幽絶蓬萊閣。官居不羡仙。板輿將老母。刺史未衰年。宦跡玆行最。君恩此地偏。婆娑梅樹下。相別有淸筵。其二三入金剛勝。明公便是仙。芳肴同卜夜。佳句更忘年。惜別梅花在。添愁月色偏。明春天一上。準擬接淸筵。</text>
<title>用前韻。寄金得初。</title>,<text>寥寥社下掩荒廬。素履竆途不改初。可但文章衰世有。自來風範故家餘。尋花玉洞曾聯騎。放棹梅亭幾打魚。澹泊襟期須共勉。利交從古摠延譽。</text>
<title>和金得初</title>,<text>宵眠朝起每如期。箇裏幽情也自知。骨董充囊抄諸子。迷藏入畫玩羣兒。前峯雨過高吟外。喬木天長獨立時。北里風流殊不淺。數公分日迭投詩。</text>
<title>訪鳳麓</title>,<text>率爾騎驢出。偶然隔巷遊。孤燈無約夜。歸鴈有程秋。澹澹寒花色。悠悠志士愁。霏微金屑墮。詩話一床幽。</text>
<title>朴士求 天俊 夜過</title>,<text>殘經吾道在。麄褐未爲竆。老大非前日。淸狂自古風。燈添高坐後。詩到兩忘中。好是隣舍近。優遊歲暮同。</text>
<title>謹次宗中韻。賀族祖判書公 重徵 致仕。二首</title>,<text>尺五香煙兩袖間。老臣傴僂近天顔。懷陳惻怛追先志。恩許從容撤舊班。進退淸朝歸盛造。起居私第綽餘閒。高年惠養知何極。月朔庖人致肉還。其二盛際陶甄退亦遭。陳情文陛異言勞。明廷偪側官猶重。暮境優閒跡更高。名列耆司傳世業。手擎宸墨荷天褒。鳩筇烏几淸無事。歌詠殊恩向後曹。</text>
<title>秋夜客過。拙翁亦在座共賦。</title>,<text>詞塲接得十年顔。白雪高樓許我攀。過去蚓蠅何足數。現前風月不能閒。參旗影拂交鋒際。斗柄光爭對壘間。兩境不須相拶逼。端宜玉帛請成還。</text>
<title>翌日拈蕭字 二首</title>,<text>深居不出戶。冬日正蕭蕭。鴈度靑天濶。鴉翻赤葉搖。世事今異昔。文會夜連朝。却憶東陂宅。山寒望欲遙。其二幽人空谷歎。香草且爲蕭。道自竆時復。機應靜處搖。園楓非昨日。簷鶴又淸朝。共欲詩中隱。茫茫俗物遙。</text>
<title>送族祖季堯 宣輔 氏歸覲襄陽 二首</title>,<text>迢迢嶺以外。到處卽名區。萬里濤聲走。千峯郡勢紆。海山如許壯。足目與之俱。月下笙簫響。天仙倘有無。其二西風吹峽路。丹葉媚霜天。騎馬秋分後。登樓日出邊。浮生差可意。滄海一茫然。再入名山興。奚囊且百篇。曾入淮陽故云</text>
<title>與士叙共次秋興八首韻</title>,<text>歲暮幽居傍北林。蓮峯入望色森森。丹書坐右徵坤二。碩果園中驗剝陰。白雪歌非衰世意。靑霞氣是少年心。堪憐絡緯床間語。應促遙村懶響砧。其二依微山日入簾斜。今歲蕭蕭已暮華。心似芭蕉初卷葉。形如樗櫟半枯槎。却愁前月聞雷雨。休道淸時靜皷笳。大地羣芳生死譜。胎梅花日葬黃花。其三鳥雀啾啾趁暮暉。茶煙奇作數峯微。携風唐突靑山入。與鴈參差赤葉飛。中散一生慵已熟。向平五嶽願差違。回頭子夏眞吾友。戰勝何時得義肥。其四初收四脚午來棋。向夕秋聲使我悲。墻角松癯凡幾歲。簷前鶴睡已多時。朋從東北些兒露。風急西南下子遲。欲賦淸秋招隱反。古思之後有今思。其五移來流水與高山。參以瑤徽玉軫間。月閣當秋偏爽塏。風扉入夜自開關。桐應恨雨方憔面。楓底愁霜盡醉顔。老竹階前堪立懦。淸風若是伯夷班。其六山齋病卧懶梳頭。庭樹中間響又秋。月落星辰相暎發。天寒雲鶴共淸愁。人方戀夢誰非鹿。我欲忘機自是鷗。不待中年懷作惡。明朝君馬下南州。其七靑女秋來告厥功。一篇觀物閉門中。菊花榮悴始終雨。楓葉恩寃操縱風。虛看曉昬生暈白。醉徵朝夕上潮紅。於今頓覺言非吹。袖有南華南郭翁。其八晦谷東逶又北迤。栗紅之岸稻黃陂。地曾秘得傳三世。我欲歸來占一枝。琴譜且從桐尾閱。棋枰爲揀石盤移。屋中回語山衣製。剩有墻頭碧荔垂。</text>
<title>與拙翁詠梅十首 分五候。未開，將開，初開，半開，盡開。每一候各二首。</title>,<text>城塵無可意。淸絶愛寒梅。紙閤安排在。陶盆拂拭來。根盤潛潤土。槎黝半成苔。宿好元非淺。何當爲我開。其二天寒悄獨立。標格出凡林。肯借東皇力。猶含太極心。淸風元自別。凍雪未能侵。日問眞消息。龕前試一吟。右未開其三花信先春至。幽香似夢浮。一陽憑地底。數點候條頭。久隱終當顯。將舒故少留。佳期知在近。新月始窺樓。其四愛此貞根固。經冬卧來親。姑遮眞面目。微露本精神。素質應嫌俗。靑枝故向人。莫云時未及。猶占臘前春。右將開其五韶輝凌雪意。忽已淡粧鮮。黯黯纔收魄。依依乍破眠。衆芳歸寂寞。孤蘂著嬋娟。近枕天然態。前宵降素仙。其六冷枝猶發萼。多意作春顔。幽女初窺戶。高人始出山。較冰光愈潔。回燭影交斑。與我深期在。超然絶世寰。右初開其七朝朝頻嗅蘂。春色更如何。一現爭遅速。三分較少多。暗香終自漏。生意劇相摩。正得看花便。玆辰豈放過。其八特地天機泄。嬌粧半面奇。後著猶多日。先開果幾枝。韶光嫌爛熳。玉色示矜持。妙處無人解。相須歲暮期。右半開其九枝枝皆造化。今夕倍輝光。雪和全身艶。風飜滿室香。極憐春事早。還恐歲華忙。詩外添幽絶。徘徊鶴唳長。其十披帷心欲醉。繁蘂一何穠。稍作芬華態。猶持暗淡容。盛時還至戒。缺界最奇逢。可畏非風雪。深齋爲秘蹤。右盡開</text>
<title>又與拙翁拈息菴韻</title>,<text>梅發頻詩集。相攜一榻深。於人多閱眼。惟子可論心。門掩初昏月。床橫太古琴。卧來風更急。街皷過前林。</text>
<title>送徐樂甫 命天 赴任安邊 二首</title>,<text>專城乞養爲家貧。實荷明時錫類仁。皁葢先馳新太守。板輿將御大夫人。誠孚令伯陳情日。喜倍廬江奉檄辰。浩蕩君恩如海濶。餘波分與一州民。其二東路逶迤更北旋。官居四抱好山川。沙峯日映鳴雙角。鶴浦天晴泛上船。朱墨優閒成傲吏。丹靑隱約卧神仙。宦遊自足風流事。一隊紅娥錦瑟邊。</text>
<title>大殿延祥詩 四首</title>,<text>新秊和氣繞深宮。御柳微風雪欲融。紫極休祥春共始。靑丘煕運日方中。天旋北陸羣萌遂。殿對南山寶曆同。仰認宸心參化育。多時思傳用眞工。其二九闥桃符煥。晨鍾暖律吹。壤歌迎樂歲。崗祝獻淸時。禁陌香煙重。宮簾化日遅。奉三明主德。雨露自無私。其三穰穰百祿歲之初。雙闕和風一氣噓。衣尺文孫當巹禮。天顔喜色日俱舒。其四春信仙桃返。宮林早放靑。萬機猶不倦。大德望堯齡。</text>
<title>大殿春帖子 四首</title>,<text>一夜璿杓轉九霄。韶光先入紫宸朝。陶甄德合東皇妙。坱圠氣旋北陸遙。淑氣千門初剪勝。和飈上苑不鳴條。洋洋壽域增休祉。春意歡情共百僚。其二玉琯催新候。靑陽集九門。潛推生物化。彌仰體天恩。苑柳含仁長。盤椒獻頌繁。元春涓六禮。稀慶在文孫。其三天街融雪轉光風。萬品昭蘇一氣中。晝漏宮筵開法講。吾王聖學日新功。其四雲物徵豐稔。春臺氣像濃。綸音陽俱發。仁政最先農。</text>
<title>喜晴 應製</title>,<text>雨歇宮林淨。榴花照眼明。同雲收大野。祥旭轉層城。冥佑伊誰力。休徵自太平。雨暘參造化。昕夕耿宸情。旣洽連宵霈。旋欣隔日晴。餘霏翻白鷺。新曬語黃鸎。默默神功斂。輝輝霽色呈。一心孚陟降。萬物喜生成。慶溢詞臣頌。歡均匝域聲。從今書大有。聖德蕩難名。</text>
<title>夏日客至 二首</title>,<text>枯棋殘帙自閒閒。客到淸朝澹不還。春後微香猶雜卉。雨餘佳氣忽前山。心非高蹈仍忘世。身處浮囂獨掩關。揚扢詩文如破竹。幽憂多賴九分刪。其二茅閣深深盡日閒。犂然歌嘯許相還。鶯音宛轉宜垂柳。雲氣霏微欲暮山。書劒牽連吾自誤。風波澒洞爾何關。劇憐筆力傾三峽。一色成章不可刪。</text>
<title>東城僑舍。敬次家大人韻。四首</title>,<text>杖屨隨嚴父。仍成出郭蹤。瞻雲常北闕。看月更西峯。名榭還爲主。荒田欲學農。百憂消不得。茶椀洗煩胸。其二平臯披草卧。上有樹陰搖。閭井東西垞。牛羊遠近郊。何由攜盡室。直欲混羣樵。一雨前宵足。田間喜氣饒。其三咫尺城東地。將軍有好亭。多經長者轍。應照貴人星。老木流陰遠。平疇灑雨靈。塵蹤猶雅韻。每日到山扃。其四多羨田翁事。浮榮未覺尊。壠頭携饁婦。牖下抱癡孫。契活如斯足。愚蚩詎可論。拄筇無限意。煙火夕陽村。</text>
<title>又賦 六首</title>,<text>籬落遙連負郭山。登高眺望復林間。菖蒲水暖遊魚動。楊柳風輕語鳥閒。諸弟淸朝聯騎至。羣公暇日批詩還。平蕪十里蒼然色。秀出孤峯作好顔。其二空濛雨氣繞冠裳。借屋東鄰乍徜徉。隔岸男聲爭打麥。隨波女手細分秧。身迷出處歌猶浩。語到耕漁意自長。賴有故人來伴我。一床詩卷對斜陽。其三纔出都門便客稀。野廬開闔自風扉。滔滔苦海人皆是。歷歷名園主半非。盡日山雲呈窈窕。有時天籟送依俙。忽看暝色生前樹。一隊棲鴉帶雨歸。其四上有佳山下淨淵。虛樓野色一茫然。游鯈自樂浮波面。鳴鶴相親到檻前。已信葵心傾白日。何煩蓍德卜蒼天。禪房知在川竆處。煙際鐘聲隱隱傳。其五郊遊元不選佳辰。朝出興仁已過申。同我冠童攀翠壁。從他珂馬走紅塵。布帿翳日看分隊。土鼔揚風認禱神。鄰衲慇懃投一盒。櫻桃的的味初新。其六啼鳥幽花遠世氛。山家無事對閒雲。回瞻禁闥懷明主。來覲親庭共細君。林下生涯聊苟辦。塵中消息已稀聞。朝衣我欲蓑衣換。桑圃何時去學耘。</text>
<title>奉朝賀徐公 宗伋 挽 二首</title>,<text>宿望三朝自老成。韶顔白髮入耆英。風流閱歷猶全節。雲路低佪肻衒名。佩玉常存枯木冷。懸車不待曉鐘鳴。至今藝苑流傳譽。定續歐陽掌試明。其二吾祖遺朋獨有公。拜牀何幸自童蒙。鉛槧事遠知先契。瓜葛情深仰厚風。一老典刑三世熟。百秊痛癢兩家同。淸時少歇應無憾。名德俱全是曰終。</text>
<title>送李景龍 潭 赴任灣府 二首</title>,<text>時平無事鎭邊功。猶復龍灣委寄隆。十八瀛洲曾學士。三千兵馬更元戎。西門鎖鑰須人重。東國山川限地竆。遙想統軍亭上夜。落梅歌曲月明中。其二北地風謠領略回。朱幡又指鴨江隈。壯年不負懸弧志。䧺府應恢製錦才。貨貝通遼邊禁肅。㫌旗蔽島獵塲開。出關可奈君親戀。時望京華倚將臺。</text>
<title>以問禮官留灣上</title>,<text>一騎氷程作遠遊。龍灣况是故人州。嗚嗚畵角邊聲壯。點點遙峯朔氣浮。千里關河經瞥眼。三時京洛入回頭。萍逢却有風流事。華燭紅𣰽破客愁。</text>
<title>再疊</title>,<text>迂儒一劒鴨江遊。東北封疆際此州。胡勑聲來風日暗。皇華事去水雲浮。已令大地無容足。誰復今天不戴頭。義順舘前將問禮。孤城洒涕漭生愁。</text>
<title>三疊</title>,<text>相顧逢塲摠宦遊。繁華從古卽名州。閭閻撲岸烟相合。樓閣橫空月欲浮。輕重安危城一面。偵探交易事千頭。西來十日君親念。獨立邊風黯黯愁。</text>
<title>四疊</title>,<text>塞天風雪最奇遊。兵馬關西第一州。十里山城形矗矗。半氷江水勢浮浮。明粧妓隊多紅頰。豪氣元戎尙黑頭。可耐高樓寒月夜。閉門笳曲入邊愁。</text>
<title>五疊</title>,<text>王事驅馳辦壯遊。氍毹三夜卧江州。羌兒吹笛梅花落。將士憑城獵火浮。勝地留連殊快意。名途奔走幾搔頭。聯翩使蓋行將發。添得他鄕送別愁。</text>
<title>六疊</title>,<text>賓主華筵秉燭遊。遲遲我馬滯西州。一千驛路來何疾。十二闌干坐似浮。每夜家書從日下。連朝邊報自江頭。吾東地域如斯止。無故男兒且有愁。</text>
<title>七疊</title>,<text>隨處樓臺盡意遊。同時冠蓋集雄州。風煙漠漠三邊迥。島嶼茫茫萬古浮。松鶻山前同把臂。漢陽城裏肯埋頭。慇懃更有齊安客。詩筆淋漓日遣愁。</text>
<title>八疊</title>,<text>輕裝快馬偶西遊。歷盡關防表裏州。出塞風聲吹地裂。開簾月色滿天浮。異鄕奇會多靑眼。衰世深期指白頭。直到三更聞畵鼓。江樓高處不勝愁。</text>
<title>九疊</title>,<text>悲歌一曲出關遊。勅使今朝始到州。數紙紅籤東國耻。半空黃幕北塵浮。誰知拜跪當吾膝。却駭髡兜在彼頭。竣事舘庭從此去。滿山冰雪夕陽愁。</text>
<title>十疊</title>,<text>鎭邊軒上可重遊。怊悵今宵發義州。鴨水三叉鞭外遠。馬山千疊盖前浮。詩緣未了仍分手。別語無竆屢轉頭。最是江城梅落處。依依關月一般愁。</text>
<title>十一疊。聚勝堂。</title>,<text>遙想仙陵月出遊。蒼黃駐蹕昔灣州。天兵北出妖氛廓。日馭東旋瑞氣浮。舊址人瞻三字額。重門鬼護一城頭。卽看南海鯨鯢息。猶有臣民不盡愁。</text>
<title>十二疊。淸陰書院。</title>,<text>魂氣乘風上下遊。蕭條香火亦邊州。胡皇宇內明民盡。淸老祠前漢日浮。永世靑編將有說。當時白刃可辭頭。春秋一脉駸駸晦。弱國山河志士愁。</text>
<title>十三疊。林忠愍書院。</title>,<text>尺劒華夷縱目遊。本朝官秩尹玆州。安危玉塞長城屹。辛苦滄溟一葦浮。入地幽寃非馬革。在人餘惠是龜頭。千秋影子森眉宇。剩帶神京漭蕩愁。</text>
<title>十四疊。遼東伯書院。</title>,<text>如水英靈是處遊。崢嶸義烈滿神州。雲旗壁上依依動。畵皷空中隱隱浮。元帥降之公奮臂。男兒死耳士爭頭。至今東土猶生色。燐火沙塲莫謾愁。</text>
<title>十五疊。再從新齋兄 樂命。 以江東宰來會安州。偕到肅川。奉贈二首。</title>,<text>西塞名亭到處遊。新齋顔面又安州。他鄕合席年光盡。歸路聯鑣夜色浮。自笑靑衫塵滿眼。爲憐朱紱雪侵頭。此行未伴同昌宰。相對寒梅少一愁。</text>
<title>十六疊</title>,<text>一鞭關外不期遊。珍重吾兄出近州。乍闊音書心自照。忽逢眉睫喜先浮。五更孤燭聞雞唱。來日前程倦馬頭。宦跡同時千里遠。瓊樓迢遰戀君愁。</text>
<title>十七疊。過箕城貳衙。與金元冲夜話。</title>,<text>童時竹馬隔鄰遊。今夜相逢浿上州。老去光陰如水疾。坐來蹤跡若萍浮。風笳一一呈簾外。月貌雙雙立案頭。到此豪情殊不淺。數旬行役亦閒愁。</text>
<title>十八疊。登練光亭。</title>,<text>洛城歸客練光遊。佳麗東韓有是州。雞犬萬家雲裏出。江山一局鏡中浮。殷師敎化留前蹟。鄭氏文章揭上頭。最恨名區同逆旅。長林今古閱人愁。</text>
<title>十九疊。黃岡遇安岳倅李仲浩。書贈。</title>,<text>行到黃岡又一遊。親朋皁蓋自鄰州。去來鼓角當風遞。多少塵沙竟日浮。他席逢時同拭眼。明朝別後幾擡頭。籃輿且向岐陽舘。雲月茫茫聚散愁。</text>
<title>二十疊。滿月臺。</title>,<text>短日悲風過客遊。蕭條往跡霸王州。三韓統合靑松老。千劫興亡白塔浮。無數寒鴉飛木末。有時栖鹿下城頭。今人不與前朝事。猶自宮墟吊古愁。</text>
<title>明年癸未。我聖上聖壽恰滿七旬。將以月正元日。先詣靈壽閣。次御勤政殿。甚盛擧也。與玉堂諸僚上箚。以寓頌祝之忱。謹以一律。共識莫大之慶。</title>,<text>氤氳喜氣溢環東。寶曆元朝頌祝同。星耀寧王曾入社。春回聖祖舊臨宮。殷盤衛几工夫上。舜日堯天造化中。封事丹墀叨寵奬。區區芹曝竟何功。</text>
<title>送尹士章 勉憲 之任安州 三首</title>,<text>關樹蒼蒼月欲圓。西飛鳧舃玉堂仙。望京樓侈專城養。浩蕩恩波薩水前。其二春坊妙選荷殊知。講說從容晝漏移。一出都門千里遠。尊賢閣外拜辭遲。其三高城吹角畫旗明。太守堂鄰節度營。滿眼芬華心似水。西民欣聽讀書聲。</text>
<title>大殿春帖子 四首</title>,<text>曙鼓鼕鼕徹九門。春生殿角藹微暄。竆陰已退三陽復。寶曆彌高一德存。匝域復瞻稀世慶。重宸幾下恤民言。尊賢閣裏貽謨地。永賴東方聖有孫。其二祥隨佳節至。頌競太平傳。梅已微微雪。林先澹澹煙。治成箕範後。慶溢壽星前。側席詢咨意。丘園更訪賢。其三和風陣陣轉輕寒。七耋吾王引講官。稽首閶門爭獻祝。仙桃瑞色上春盤。其四新春佳氣像。先自九重深。物物皆安所。無私聖主心。</text>
<title>大殿延祥詩 四首</title>,<text>彤雲鳷鵲雪消時。瑞色先從御柳知。海屋籌添凝寶籙。春臺畵活賁昌期。勛華氣像治應叶。癸甲休祥事更奇。舊殿天臨新命大。香煙藹處賀騰詞。其二大德膺靈壽。純禧集歲初。銘符周武杖。道在子思書。萬務宵衣際。三筵晝漏餘。時淸猶止輦。不遣諫章踈。其三韶光新入九重深。五福天中建極心。齊仰高齡求道切。手書前夜降山林。其四靑陽回斗柄。化日屬春天。懇惻憂民意。環東定有年。</text>
<title>誰識乾坤造化心</title>,<text>眞宰玄功何處尋。太平神畫在千林。韶華藹藹東風面。蓓蕾生生太極心。或紫或紅和自在。無聲無臭理誰斟。春回北陸三陽動。花發西園萬象森。㬉日和風香不斷。輕葩嫰葉影交侵。閒遊可但尋芳趣。至理渾歸玩物吟。布德玄機元潑潑。向榮春色日駸駸。芳英只自看多少。大化誰能玩淺深。雲雨流行滋卉物。鳶魚飛躍囿春陰。胷中亦有陽和氣。春服前溪坐抱琴。</text>
<title>省耕臺 應製</title>,<text>秧雨祁祁淨洗埃。九天淸蹕又耕臺。須臾已見農家慰。咫尺仍敎野老陪。二字肇嘉知有取。八徵恒若驗無灾。東方有聖堯齡傡。南畞連年衛駕回。觀稼亭高拚美號。先農壇屹仰親推。精禋太室宸誠格。甘雨平郊輦路催。匝野懽聲千耦合。盈畦惠澤一犂纔。岐原陟處躳勞止。鄒訓標來義大哉。遠近田疇方霡霂。高低牟麥正胚胎。玆臺益驗春臺化。於萬斯年聖德嵬。</text>
<title>大殿端午帖 四首</title>,<text>萬物煕煕日正陽。銅壺仙漏午籌長。江心寶鏡騰新祝。殿角靈符帶異香。炎德方回蘭浴節。甘霖先報麥歧祥。薰風吹滿宮中扇。蒲葉榴花亦有光。其二朱炎猶講學。每惜寸陰移。衛竹瞻新德。堯蓂屬盛期。正膺尼父訓。何待近臣規。雨露生成澤。宮林化日遲。其三楊柳和風燕雀高。天中佳節幾回遭。宮人競祝南山壽。長命香絲繡袞袍。其四麥風仁施普。梅雨澤流深。欲識雍煕像。須看造化心。</text>
<title>送人之燕</title>,<text>年年東使入。燕地帝王州。皇極擎天柱。長城望海樓。已云中國盛。何况暮年遊。以此觀吾土。無人可解羞。</text>
<title>奉北道監市之命。辭朝後歷宿晦溪。</title>,<text>朝辭紫極暮靑門。馹騎逶迤過晦村。十月風沙將出塞。一宵林壑暫憑軒。繡衣難得迂儒力。綾被徒蒙聖主恩。竣事明春重到地。依依楊柳葉應繁。</text>
<title>過永平</title>,<text>西遊去歲到龍灣。今日行裝又北關。王事敢言爲客苦。身謀每欲謝官閒。平開邑勢千峯內。環抱村容十畞間。此地農翁曾卜築。至今人說白雲山。</text>
<title>發向金化</title>,<text>軍令平明戒馬鞍。意忙前道未加餐。迎風短角聲猶遠。射日輕旗影欲寒。弓裔古墟停策問。栢田遺跡倚刀看。書生感慨尋常事。聖代如今四境安。</text>
<title>金城</title>,<text>花江盡處是金城。峽裏崎嶇不可行。遠樹微茫山店出。長川冥闊野橋橫。嘶鴻正借南歸勢。遊子那堪北去情。豆滿白頭從此見。悄然坐數二千程。</text>
<title>淮陽</title>,<text>雪壑氷崖路更微。寒風蕭瑟捲征衣。林間走鹿衝人過。天半驚鳶掠馬飛。入峽多時惟戒險。離家數日已思歸。長程咫尺官門近。一抹孤烟帶夕暉。</text>
<title>鐵嶺</title>,<text>咽咽寒笳向夕催。籃輿扶上最高臺。連林惡石傾危立。遍野荒雲漭蕩來。兩界山川初控扼。一條蹊徑細分開。出關此日桑蓬志。直到邊庭始快哉。</text>
<title>釋王寺</title>,<text>洞天金碧正輝煌。雲影風光盡意長。當日聖人膺大夢。同時異釋告奇祥。流傳事蹟瞻碑閣。化去精神想影堂。自是塵埃明鑑在。楞嚴餘術贊興王。</text>
<title>飄飄然亭。奉贈主倅李丈 宜哲。</title>,<text>太守高亭壓大川。平朝眼界正蒼然。烏山遠勢猶嫌小。鶴野寒光倍覺圓。塞外相逢誰主客。雲間獨卧便神仙。此行十載從公後。評事前遊歷歷傳。</text>
<title>樂民樓。敬次家大人板上韻。奉呈巡使李公 昌誼。○二首</title>,<text>關山迢遞我行遲。及到名樓一叫奇。百里蒼茫開大野。萬家羅絡帶深池。却來吾父留詩後。好趁明公按節時。回首漢陽何處是。朱欄落日更憑危。其二一出咸關惜太遲。邊籌要正不要奇。橫臨粉牒干尋嶂。俯瞰虹橋十丈池。妙舞淸歌多暇日。輕裘緩帶送平時。君恩剩許優遊地。鎖鑰從來豈忘危。</text>
<title>疊韻示通判李矦 廷恢</title>,<text>征驂數日故遲遲。一席天涯此會奇。明月偏隨愁裏笛。滄波直入眼前池。紅粧妓隊登樓處。碧椀官羞秉燭時。過客豪情能不淺。磨天冰雪任高危。</text>
<title>本宮</title>,<text>肅肅丹靑煥閟宮。八陵佳氣自蔥瓏。龍興第宅天應作。虎踞山河地亦雄。瓜瓞豳岐開業肇。枌楡豐沛錫名同。依肰手種蒼松老。萬世盤根國祚隆。</text>
<title>度咸關嶺</title>,<text>嶺勢崚嶒寸寸踰。馬蹄顚蹶在須臾。雪飄風怒烽臺暗。坂轉林回野店孤。千里前程知有限。百秊邊事信無虞。殊方物色蕭條極。多少覉愁說僕夫。</text>
<title>夜到北靑。次主倅李矦 河述 擬寄詩。二首</title>,<text>莽蒼官門接海邊。慇懃多賴使君賢。楡林冠蓋三更後。梅榭詩篇十載前。朱紱埋頭殊落拓。靑燈拭眼共周旋。他鄕到處如相待。始信人生有宿緣。其二深冬監市會寧邊。三百羣胡聽左賢。北馬東牛操縱際。白山靑海指揮前。孤煙渺渺長時去。軒蓋搖搖曷月旋。千里行裝從𥳑約。朱書一束作因緣。</text>
<title>又與主倅拈唐人韻 二首</title>,<text>節度營前見彩旄。天寒驛卒凍相號。朔風漸覺鍾城近。京信回愁鐵嶺高。雲際飛騰多後輩。天涯跌宕少吾曹。明朝擬獵中山下。樓外胡鷹刷錦毛。其二行人歲暮乍停旄。近海狂風盡日號。京國依依身覺遠。關山矗矗眼憑高。戎機方閱龍蛇陣。官令申明鴈鶩曹。王事驅馳宜靡盬。商胡徵索奈如毛。</text>
<title>白沙書院</title>,<text>磊落崇深間氣人。荒祠俎豆海山濱。君臣契洽中興日。母子倫明北竄辰。一曲悲歌雲帶淚。七分遺像月傳神。松杉冷雪徘徊地。恨未當年炙手親。</text>
<title>居山驛</title>,<text>詩情客意兩悠悠。歇馬斜陽獨上樓。重嶺在前飄雪急。遠天無際片煙浮。時平未獻開邊策。歲暮空爲出塞遊。壁上幾人紗裏句。盡隨飛鴈跡空留。</text>
<title>侍中臺</title>,<text>臺下滄溟臺上碑。雪山松栢繞離離。擒胡壯蹟前朝遠。拓地雄圖後世知。殺氣陰凝餘戰壘。風飇怳惚降靈旗。燕然極處銘功在。行到先春更有詩。</text>
<title>磨雲嶺</title>,<text>百草蕭條畵角哀。磨雲形勢更崔嵬。層巖過處身如墮。絶頂登時眼忽擡。歷亂羣山皆北起。蒼茫大海自東來。回車叱馭知誰勝。今日行休兩未裁。</text>
<title>端川</title>,<text>仲冬風雪客中天。歷盡山崖與水顚。雙堠高低橋外立。數星明滅樹頭懸。關心道路偏侵夜。回首家鄕似隔年。吏卒相呼爭擧火。平原驅馬入端川。</text>
<title>磨天嶺</title>,<text>重重疊疊去無竆。嶺阨吾東孰埒雄。百折羊腸橫着地。千回鳥道上蟠空。登臨忽與人烟絶。呼吸應於帝座通。夷險前頭惟一視。朗吟飛下海天風。</text>
<title>城津</title>,<text>黃沙竟夕怪風多。辛苦今朝大嶺過。關勢崢嶸開虎豹。波光隱約卧黿鼉。羌兒消息聞吹笛。戍卒生涯見枕戈。此距咸山猶七日。五雲京闕杳如何。</text>
<title>望洋亭觀日出</title>,<text>金雞搏翼報開東。海氣微明漸欲紅。萬國正當瞻仰際。一輪初轉蕩磨中。擺來駁霧呈眞面。護得祥雲御太空。但願六龍姑緩轡。莫令人世過悤悤。</text>
<title>吉州</title>,<text>雄城五里度長橋。官角樓頭朔氣遙。逸騎嘶風誇躞蹀。盤雕蹴雪恣飄颻。能令壯矚竆山水。可說遐征趲暮朝。都護衙門延使客。朱櫜象弭揷橫腰。</text>
<title>入七寶山</title>,<text>筍輿穿過萬章松。喜對粧嚴七寶容。大地鋪來凡幾疊。中天削出㝡高峯。林間殘雪頻移席。巖下泠風更數鐘。東海仙人誰見否。白雲深處老苔封。</text>
<title>過鬼門關</title>,<text>長楡葉脫洞門幽。四面荒雲漭不收。亂石𡾑峨多怒色。急川澎湃少安流。晴時尙使人行怯。白日如聞鬼哭啾。我欲一拳搥碎盡。快刪陽界古今愁。</text>
<title>鏡城百一樓 二首</title>,<text>聞道元戎去防秋。閒營落日客來遊。東方地闊三千里。北路天高百一樓。邑吏服皮成塞俗。官軍吹角起邊愁。重恢六鎭知誰力。金帥威名漠外留。其二征途一日抵三秋。猶幸轅門得壯遊。士馬精強非弱國。金湯緩急有高樓。長空月滿鳴弓勢。大漠雲橫倚劒愁。爲是王程嚴趁限。梅花東閣不淹留。</text>
<title>觀妓隊馳馬</title>,<text>翠袖紅裙簇似圍。桃花背上倍光輝。戎裝乍整雙肩聳。畵鼓初鳴一點飛。陣勢風流能作隊。軍聲娘子強生威。自言十五能騎射。長白山前逐兔歸。</text>
<title>輸城道中。遇大雪。</title>,<text>崇朝凍雪不成泥。晃朗乾坤一色齊。大壑埋連迷遠近。長亭沒盡眩東西。山間魍魎依何處。木杪烏鴉失舊棲。童僕莫愁前路險。王靈攸曁詎顚隮。</text>
<title>富寧兄弟巖。懷諸弟。</title>,<text>愁雲日日杳京師。兄弟巖邊客恨知。石自比肩無暫捨。人何分手有相離。徘徊不覺移時立。怊悵難爲隔月思。遙想故園松竹裏。一般心事陟岡詩。</text>
<title>茂山嶺</title>,<text>盤陀屈曲自千層。征旆悠揚倦騎登。較去磨天非大嶺。截來平地是高陵。侵身朔氣常飛雪。入眼江光已合冰。直北關防隨此盡。男兒今日遠遊能。</text>
<title>會寧客舘</title>,<text>萬里華戎兩界分。危城把守點牙軍。傳廚過客氍毹帳。拍板嬌姬錦繡裙。鴈塞相隨惟皓月。龍堆直對盡黃雲。舘門市日行將近。牛馬邊風動幾羣。</text>
<title>冬至</title>,<text>叵耐佳辰滯異方。征衣曉攬起徊徨。天涯積雪餘三丈。地底潛雷上一陽。誠禮區區行望闕。憂愁種種入思鄕。主人解慰京城客。滿椀紅霞豆粥香。</text>
<title>聽金譯弘喆讀水滸傳</title>,<text>淸濁高低任舌牙。深宵憑几對燈花。靖康傑俠歸萑藪。聖歎文章冠稗家。變化不竆驚鬼魅。端倪莫測走龍蛇。宮音羽調如相叶。絶勝邊城聽暮笳。</text>
<title>豆滿江</title>,<text>衣帶長江卽一渠。朝家邊禁更何如。尋常北馬來猶飮。咫尺東人去莫漁。海內此時誰作主。沙頭落日獨愁余。徘徊欲問河淸報。匣裏龍光射斗墟。</text>
<title>皇帝塚</title>,<text>孤墳蕭瑟海東偏。松檟無枝鎖冷煙。艮嶽豪華從古盛。穹廬幽辱至今憐。縱令骨朽寧藏貉。倘有魂飛政化鵑。土卒不知天子塟。艸間來拾靖康錢。</text>
<title>行營。示評事李仲羽 亨逵。○二首</title>,<text>不盡山川極目橫。重城鎖鑰又開營。光陰荏䒣經南至。行役支離賦北征。畵戟樓前元帥枉。靑衫帳下故人迎。今宵轉覺關山遠。鐵馬嘶寒更塞聲。其二邊柝聲微夜色侵。紅燈留坐故情深。彩毫入幕天涯跡。繡服登樓歲暮心。初月如期流素魄。寒梅發笑破玄陰。咸關山水盈囊錦。披示三旬馬上吟。</text>
<title>鍾城</title>,<text>行營以北豆江頭。畵角嗚嗚去不休。山勢直連寧古塔。朔威高設受降樓。半空風雪無時作。萬里雲沙盡日浮。正是客懷搖落處。邑名何事又愁州。</text>
<title>潼關嶺</title>,<text>殊方倏忽歲將闌。浙浙狂風裂地寒。鎭將平時修戰鼓。遊人薄暮稅征鞍。愁來每覺登樓易。苦處偏知出塞難。獨有殘書攜作伴。更呼孤燭盡情看。</text>
<title>穩城</title>,<text>官齋吟病倦登臨。靑鏡容華見雪侵。六郡地形三已盡。十分天氣九常陰。京書日寫離親恨。邸報時寬戀主心。城樹忽生明月影。閉門聲裏擁寒衾。</text>
<title>訓戎鎭。憶申將軍戰蹟。</title>,<text>訓戎城勢極逶迤。欲問巡邊勝戰碑。塞北飛騰推漢將。漠南空闊遁胡兒。餘威尙帶風雲怒。往蹟應留艸木知。可惜琴臺違一着。輸贏前後各天時。</text>
<title>慶源掛弓亭</title>,<text>絶域南瞻北斗星。邊情隨處賴君靈。間年夷夏開雙市。特地山河起一亭。少憇貂裘凌雪皓。橫臨寶劒睨雲靑。知應萬里燕山石。留待東儒去勒銘。</text>
<title>撫夷堡</title>,<text>冠盖行行豈敢閒。天涯風土易凋顔。夢魂每夜懸金闕。蹤跡今冬遍玉關。屯卒沙頭驅犢去。羌兒天末射雕還。八池咫尺蒼然色。落日危臺指點間。</text>
<title>慶興舘夜。謹書翼祖度祖兩聖故事。</title>,<text>吾東開創始於斯。赤島蒼茫又赤池。主客爭時龍一射。夫人涉處馬雙騎。斬蛇大澤祥應過。避狄岐山事並奇。王跡由來天佑順。百靈長衛萬年基。</text>
<title>西水羅觀海</title>,<text>重溟萬里正滔滔。城上危臨意氣豪。雲霧有時開島嶼。魚龍無力抵波濤。人間始識乾坤大。空外惟瞻日月高。南北東西俱欲盡。漁舟何處更通篙。</text>
<title>大殿端午帖 四首</title>,<text>陽律蕤賓五五辰。中天南極近丹宸。蘭湯浴潔新明德。綵縷祥凝祝聖人。日麗宮槐風轉細。時和壠麥雨零頻。乾乾不息三筵講。一體神功茂育均。其二佳氣千門裏。朱明蔚有光。蒲新霑御露。葛細襯天香。化叶薰飆遍。工隨晝漏長。何須楊子鑄。古鏡有磨方。其三彤霞閶闔化暉舒。壽域羣生皡皡如。霈雨油雲王者政。細氈長日繹鄒書。其四紅藥花翻處。丹蓂葉大時。欲知風偃化。頒箑下龍墀。</text>
<title>懿戒存珪璋 應製</title>,<text>大齡猶砥礪。心鏡爛昭光。比璧淸應過。如金道益彰。寸塘消垢滓。方冊揭圭璋。磨琢知淸鑑。箴規見抑章。昏明存戒切。愚哲寄憂長。寶彩看塵滌。眞工驗日將。堯蓂垂晼晩。武鏡照輝煌。壯歲須深造。高秊益自強。白圭持夙夜。綠竹斐風霜。懿戒光千禩。重磨是古方。</text>
<title>丹陽郡齋。敬次家大人下示韻。</title>,<text>丹丘山水蓋云稀。對此神情便欲飛。不有仙緣那敢到。甘爲吏隱未言歸。雲林幾處生靈草。玉笛依肰降羽衣。西北連年頻陟岵。今秋可奈又離違。</text>
<title>用前韻。呈老圃趙公 明鼎。</title>,<text>十日官齋聽訟稀。飄飄直欲挾仙飛。名竝四郡分符出。時趁三秋放棹歸。此地堪攀松桂樹。他秊欲製芰荷衣。憂虞到處存深戒。臨別公言豈敢違。</text>
<title>次農巖集寒碧樓秋懷韻 六首</title>,<text>入境疑飛舃。登樓怳御風。已成三宿穩。能使萬緣空。凉意先聞蚻。秋聲不待鴻。秖憐今夜月。應照故園同。其二蕭灑官居淨。翩肰鶴在庭。爲來雲霧窟。宛對畵圖屛。百里小於斗。萬山深似甁。靈芝堪采采。煙樹正冥冥。其三下邑身爲吏。瓊樓夢戀君。迢迢沙際月。漠漠洞中雲。山色靑如染。楓林赤欲醺。簿書還是累。麋鹿與爲羣。其四佳山與佳水。遊賞願無違。壺裏眞成隱。瓜前肯賦歸。讀書緣在是。需世道全非。明滅流螢耀。那裨日月輝。其五淸分鄰三郡。羇愁聽數鴻。蒹葭方宿露。松檜最多風。積水登臨逈。諸峯坐卧同。官爐丹欲鍊。九轉倘成工。其六吹簫傍有客。留與數君聽。冉冉雲生壑。迢迢月隱扃。冽泉全勝蜜。嘉蔌亦云馨。明發觀秋去。民憂我敢寧。</text>
<title>舍人巖</title>,<text>彫金削玉飾來佳。妙妙奇奇面面皆。那意化工如許巧。始知人力定難排。洞中勝固三仙壓。天下名應五老偕。側想棋聲知在近。荒藤捫處試筇鞋。</text>
<title>舟下龜潭</title>,<text>一色蒹葭白露臯。江行十里信輕舠。新經積潦潭如洗。快得長風帆更高。數子聯翩同眼放。使君跌宕作頭遨。慇懃欲向玄龜語。明日歸時且莫濤。</text>
<title>望玉笋峯</title>,<text>逬綠抽靑盡是山。中條特出更難攀。影長落日千尋許。色拂晴川百畞間。削出藍田堪砭俗。浮來灤水合廉頑。地靈莫笑仙凡異。玉署身曾忝筍班。</text>
<title>寒碧樓 二首</title>,<text>丹陽太守本狂疎。勝地遨遊豈暫徐。爲訪淸風聞鴈後。更攜明月落帆餘。錦屛山色如相待。寒碧樓名信不虛。農老高標無處問。逢秋感慨意何如。其二湖上長堤堤上樓。樓前蒼翠一夷猶。澄江練鋪魚龍夜。凉露珠零菡萏秋。遇境詩篇雲共綴。當筵歌曲月俱流。汀蘭手折增惆悵。目極煙洲望美愁。</text>
<title>島潭未及歷見。適受由入城。擬更還官。忽奉春坊內移之命。聊題一絶。</title>,<text>吾舟未及島潭過。除紙丹爐敗興何。天上今行陪鶴駕。人間仙境未爲多。</text>
<title>九九見經理碑有感 應製</title>,<text>北壇餘涕西郊攬。草際殘碑秋影澹。地老千秊戴帝恩。天臨九日縈宸感。靑丘劫運卉蛇奔。蒼嶼威聲虓虎闞。南寇掃來九伐師。東民濟出千尋坎。讒言竟使我公歸。辨奏曾祈天子頷。海外石留御史名。人間文激忠臣膽。橕支應有鬼神知。屹立寧爲風雨撼。舊日皇華愴聖懷。重陽輦路回淸覽。龜頭易剝歲茫茫。鶉醉難醒天憯憯。日月吾邦獨大明。揄揚盛烈臣何敢。</text>
<title>從叔父判書公壽席。敬次家大人韻。</title>,<text>壽曜東方最照臨。華封祝後爲公吟。吾門賜宴恩惟舊。聖世頒需事復今。金玉兩兄交綵戲。蟬貂一室迭觥斟。五湖圖畵眞先獲。小子當筵意更深。</text>
<title>奉三聖祠祇審之命下。往文化路過海營。外王考曾按是道。追念丁未事。詩以志感。</title>,<text>外翁藩按日。先妣醮行時。事舊憑誰問。兒今失恃悲。立身榮未逮。觸境淚空滋。一倍離庭恨。尤難此夜爲。</text>
<title>三聖祠</title>,<text>首出皆神聖。檀君亦傡堯。鴻濛仍以闢。事蹟邈焉遙。蕉荔香長薦。龍蛇畵半凋。阿山瞻拜禮。何幸在今朝。</text>
<title>失題 二首</title>,<text>飄飄城雪撲輕裘。王事驅馳過此州。淸夜華筵環翠袖。故人滄海拭靑眸。畵中樓閣留三宿。燭下笙簫辦一遊。恨我未能佳節趁。蘭舟虛負採蓮秋。其二綺席薰香爲解裘。寒宵皷角卧名州。波翻池底探珠手。月閃樓頭舞劒眸。先後豆江同北入。去留荷閣更西遊。春明一出天涯隔。叵耐佗鄕再送秋。</text>
<title>次太學士李公 鼎輔 賀人壽席韵</title>,<text>六十衰年奉壽巵。公堂餘慶德門推。笙歌駐日親歡供。米肉從天聖眷知。誦播南陔誠已愜。思懸北極孝應移。光華添上斑衣彩。手奉中宸鄭重辭。</text>
<title>立春夜。與諸君拈晉菴韵。二首</title>,<text>西行旬日返。忽已歲華闌。彩勝傳春候。書燈坐夜寒。君詩應未易。吾道轉爲難。妙在忘形處。相逢意輒寬。其二長夜猶嫌短。添膏語欲闌。今年無幾日。大雪尙餘寒。世事浮沈易。君恩進退難。朝衣催攬起。星斗曉天寬。</text>
<title>按完營。叔道隨內眷下來。喜次其韻。</title>,<text>少弟辛勤到遠州。南來五朔始開眸。喜逢妻子還疑夢。戀結君親幾矯頭。牙纛光輝終外物。棣華湛樂是奇遊。日邊消息今何似。平地風波少穩流。</text>
<title>再疊。泰仁宰金得初。與叔道會金山寺。和前韻凡幾疊。其中一首屬余語。提太古舊遊。又有鄰笛感懷。頸尾及之。</title>,<text>問子胡爲困小州。精光猶復舊時眸。文章末路非凡骨。霜雪他鄕已滿頭。太古亭前曾幾醉。觀風閣上又今遊。雲泥分處胸何滯。樑月懸來涕共流。</text>
<title>三疊。盧如臨來訪。</title>,<text>愁懷兀兀卧名州。邂逅今宵拭兩眸。匹馬爲尋層雪裏。雙燈留話曲欄頭。名塲閱世賢愚盡。心契從君父子遊。病後寒梅消息近。南天一任歲華流。</text>
<title>四疊</title>,<text>低佪半載滯完州。京國迢迢隔我眸。殘局時憂難着手。亂絲營務易搔頭。簾欄偶占優閒暇。翰墨回成跌宕遊。永夜瓊樓無限戀。小臣何術答承流。</text>
<title>五疊</title>,<text>千里湖南五十州。民憂滚滚日盈眸。加耕折受諸宮內。均役徵求絶海頭。朱墨徒勞無善策。綺羅雖匝未輕遊。迢迢寒碧臨溪在。欲洗煩襟一曲流。</text>
<title>六疊。送叔道。</title>,<text>送君今日宿何州。怊悵西樓騁遠眸。山色高低官路外。夕陽明滅野橋頭。終年剩得看雲恨。淸夜那堪對月遊。却羡歸庭餘暇在。床書繙閱幾家流。</text>
<title>七疊。示如臨。</title>,<text>君馬遲遲滯我州。公餘相對更靑眸。踈鐘響落譙樓上。斜月光翻畵閣頭。湖海已竆千里勝。詩篇不負一旬遊。客中賴爾排愁寂。淸話津津倒峽流。</text>
<title>雲峯八良峙。與嶺南按使李稚浩 溵 相會。二首</title>,<text>千里逢迎八峙顚。嶺湖旌節兩翩肰。驅馳王事觀風路。傾倒朋情盡日筵。借問幾人成此會。始知吾輩有奇緣。相看爲說君恩重。報答何由惠澤宣。其二弱冠交契到霜顚。邂逅他鄕不偶肰。大纛高牙俱壓境。落花芳草又開筵。同城追逐還餘事。鄰道翺翔更別緣。回首長安何處是。羇懷此日賴君宣。</text>
<title>君臣同會一堂中 應製</title>,<text>黃花佳節屆流虹。閶闔晨開瑞靄籠。日月尊臨瞻聖主。風雲交蔚接羣工。已躋民物康衢上。幸値君臣壽域中。九五箕疇諸福斂。八千春樹寶籌隆。起居彌月朝儀肅。昵近仁天黼座崇。便殿席虛光寵異。御爐香惹步趨同。邦休最重千秋節。輿頌皆懷萬歲嵩。壽曜分明知拱北。恩波汪濊見環東。一堂吁咈昭融地。四紀陶甄造化功。天保詩中臣拜手。升恒景祿祝無竆。</text>
<title>次詩社諸君賦落花韻 十六首</title>,<text>零粉殘紅有底忙。韶華纔得一旬強。翻空宛作婆娑舞。委土猶傳黯淡香。盡意開來何照爛。轉頭飄去便悲凉。極知明歲如期見。且向枝邊瀉恨腸。其二開何遲也落何忙。絶豔由來稟不強。質委十分寧腐臭。粧虧半面亦奇香。偶肰碧落蛛絲罥。可奈黃昏蝶夢凉。收拾殘英佳酒釀。春光餞處爲澆腸。其三萬樹能支幾日輝。悤悤忽忽漸看稀。甘爲顚倒珠光碎。肯較尋常草色肥。開處若將無限好。落來還是可憐飛。慇懃似解幽人意。故逐輕風入捲幃。其四東皇無力駐衰輝。况復前宵雨後稀。縱被人憐猶自惱。應緣柳妬未曾肥。低佪院落離仍合。睠顧池臺繞更飛。黃鳥亦知春盡恨。終朝幽咽傍書幃。其五旣愛其初更戀終。別懷惆悵幾枝空。渾驚雪下疎疎白。忽訝星流點點紅。現世已能酬令節。斂華非是畏剛風。從看物理都歸幻。蜃氣樓臺亦爾同。其六名園佳約若相終。那意今朝瞥眼空。已落強粘芳草綠。將飛肯混軟塵紅。適來適去爭時日。奚喜奚悲任雨風。環顧一城三萬戶。幾人能與我思同。其七愁殺狂飆特地嚴。橫飛斜走亂纖纖。飄來幾處泥塗困。散入誰家錦席添。幻影蒼茫身顯晦。餘情付與子酸甜。海桑同變吾方悟。色相俱虛爾莫嫌。其八珠粧零落變凝嚴。遙見無痕近見纖。匆促命齊朝菌化。娉婷暈借夕陽添。秖將洩恨呼紅友。便欲忘情訪黑甜。石火流光知若是。鏡中霜鬂我何嫌。其九鶯歌燕語聽堪哀。已矣其開若未開。風外牽連飄絮去。空中邂逅落霞來。依依宿戀餘詩席。黯黯遺香寄舞臺。嗟汝芳神休怛化。竆薪傳火自輪廻。其十物物林林畢竟哀。孰如芳粉霎時開。文成篆籀糢糊在。影入丹靑髣髴來。欲酹香魂猶把酒。爲收殘蕊更登臺。情根愛緖知何似。惟遣衰腸日九廻。其十一愁眼䑃朧霧欲蒸。悠悠榮悴理誰憑。忽如遠道催歸客。寂似深山入定僧。𢀩喜多情浮玉斝。不知何事點篝燈。三千結實佗生願。好逐璇風閬苑登。其十二馨香全減滿林蒸。深院無聊小几憑。閱盡繁華門冷妓。悟來空色岸登僧。前緣戲蝶同調粉。厄運飛蛾與撲燈。慧業多生消不得。朱樓猶自舞筵登。其十三千億飄英蕩晩霞。東飛西落更誰遮。章添蘇氏裁來錦。色奪西姝浣後紗。映日團團仍閃閃。隨風整整復斜斜。天機大洩那能久。至理吾今驗道家。其十四剛風陣陣破紅霞。急勢何由隻手遮。眞贗依微交簇畵。去留惆悵捲囱紗。公肰蹴地光全破。忽若騰空影更斜。欲向西邊觀落照。一般情恨付騷家。其十五頃刻春光片片衰。枝柯留碧也離披。急潮滄海知呼吸。明月遙空見滿虧。縱度萬年終自化。曾無十日是堪悲。渠家賴有傳神在。膾炙長洲幾疊詩。其十六雖令自在易阽衰。况是狂風盡力披。日檢枝頭無幾在。朝看道上奈多虧。歌臺舞榭難爲別。月夕煙朝易作悲。回語丁寧留後約。明年花發更題詩。</text>
<title>初夏與人共賦</title>,<text>殘書漸覺味無竆。咀嚼年來坐卧同。小砌新經紅藥雨。短牆初拂綠槐風。人生已老悲歡際。世故相因得失中。雙眼逢君靑共拭。深樽碧酒且成翁。</text>
<title>試院適値重九。與鄭大受 存謙 共次老圃趙丈韻。二首</title>,<text>黃菊丹楓滿苑香。彤庭袍笏帶微霜。須臾警蹕雲間出。黼座高臨仰太陽。其二天門早闢御爐香。二百靑衿曉踏霜。虛度佳辰公莫歎。登高他日亦重陽。</text>
<title>送仲循以書狀之燕 六首</title>,<text>一領羊裘一蒯緱。爾能今作薊門遊。少年不負桑蓬志。山海關頭快騁眸。其二前年吾作義州行。恨未輕過鴨水程。去矣壯觀天下大。多君一着勝於兄。其三草河靑嶺最難過。傳誦寧陵一曲歌。風雨至今應似昔。東人到此恨如何。其四金元以後又今淸。此事中州最不平。治亂興亡由氣數。末梢夷夏孰輸贏。其五使事都憑象譯辭。誦詩三百復何爲。雖然檢察惟吾分。隨處淸嚴以自持。其六弘濟橋頭正落暉。莫敎眉睫見幾微。我將春酒待君至。雨雪須臾楊柳依。</text>
<title>春宮邸下賜柑。仍下七律。伏和以進。</title>,<text>厥包遙自鹿潭鄕。正色團團幾箇黃。紫極每年來土貢。靑宮是日出珍香。不遺舊屬恩私重。實貺中心感佩長。玉液瓊漿能得似。仙枚分許小人嘗。</text>
<title>與諸弟登東園賞春。李君義仲德楠。崔君具瞻聖集亦來。</title>,<text>忽已逢春暮。悠肰對夕暉。明朝鑷白幾。浮世拭靑稀。且酌百花釀。仍攜二子衣。風情於此足。鐘動莫言歸。</text>
<title>次叔道與如臨聯句四十韻</title>,<text>胷中盤碨礧。澆酒詎能刪。增益緣竆戹。浮囂任誚訕。漆憂徒自惱。袁涕爲誰潸。世事多迷局。身名欲歇關。慵難心府管。衰易目官癏。藿食猶能果。蓑衣不害擐。潭龍神或躍。檐鵲語何𠴨。衣影雲初變。弓形月已彎。僨車千古轍。危浪幾回灣。學似磨驢踏。身疑化鶴還。榮枯觀閱刦。成毁悟循環。雞陌朱馳轂。蠶峯翠獻鬟。行將歸畎畞。聊復寄塵寰。憂或能成玉。愆無可贖鍰。愛鷗盟已歃。憎蝮罪堪轘。論契存琴匣。防身撫劒鐶。薰蕕元異臭。鵬鷃肻同班。畸跡甘三黜。恩綸感幾頒。風波魂幾悸。霜雪鬢雙斑。悲慨多燕趙。紛爭任觸蠻。石癯應素質。松老自蒼顔。耼道方知止。洵文謾辨姦。塵根思翦棘。交誼恥遺菅。頹俗終難挽。前脩迥莫攀。箕規標正直。夷躅起貪頑。有計尋初服。無錢買好山。果忘何必簣。大隱不嫌闤。默見存皮裏。焦灾笑乳間。任眞居是易。畏影步逾艱。舊習傳揮麈。春遊近秉蕑。鳥高能避繳。驥老豈踰閑。硏槧留緣素。桑楡愛景閒。芬華人易醉。辭令孰爲嫺。晦迹應無嫉。淸心詎患癎。秖憐堂處鷰。多感籠開鷳。巨屋神明瞰。靈區造物慳。岸荄行看嫩。簷霤卧聽潺。少壯常圖遠。摧頹自笑孱。浮榮徵塞馬。芳餌歎河鱞。息補吾猶勉。其如髮已鬝。</text>
<title>上元夕。次叔道與季弟季常 樂倫 酬唱韻。</title>,<text>踏橋佳節世奔波。人物年年較幾何。鐘越兄宵流響遠。月憑他望放光多。床書一任蕭條卧。杯酒猶非寂寞過。生老昇平如是足。𢥠魂不復到金珂。</text>
<title>再疊</title>,<text>荏䒣流光逐逝波。新春髭髮更如何。經來浩劫風霜劇。沾得仁天雨露多。幻態白衣千變見。浮榮黃黍一炊過。超肰歸卧東山志。已自當時佩玉珂。</text>
<title>三疊</title>,<text>新醪灩灩綠如波。欲遣牢騷不醉何。自是峨洋知我寡。從來書劒誤人多。諸兒婚嫁關心在。浮世榮枯瞥眼過。江曲全軀爲聖諦。至今追悔早鳴珂。</text>
<title>四疊</title>,<text>平地懷襄摠惡波。尋鄕何處是無何。連宵桂魄知盈損。送歲梅香問少多。九死十生渾造化。百奇千怪盡經過。名途覆轍昭昭在。猶向金門競曉珂。</text>
<title>五疊</title>,<text>幾曲羊腸幾疊波。前頭歇泊在於何。機心不待參禪息。憂患終緣識字多。垂釣江干惟我適。張羅門外更誰過。煕來穰往皆趨利。傾奪奚徒紫陌珂。</text>
<title>六疊</title>,<text>誰能砥柱屹頹波。淸濁同流奈運何。鑷白鬂邊餘者幾。借紅顔上醉時多。安危裏面猶三惑。名利關頭肯再過。從此田間歌聖澤。披來野服勝朝珂。</text>
<title>七疊</title>,<text>驚舟飄蕩任風波。禍福其如造物何。十二宮中推命罕。五千言裏養神多。華方就實宜收斂。口或興戎豈放過。城市江湖參半計。低佪非是戀鑣珂。</text>
<title>八疊</title>,<text>斷送前波又後波。囂囂時象果緣何。嫌疑盡向杯蛇積。聽說徒傳市虎多。物外烟霞懷獨往。塵中日月媿虛過。從來泡影徒歸幻。底事奔忙待漏珂。</text>
<title>仲春江榭。次仲循與朴令仁則敬行酬唱韻。八首</title>,<text>江上逍遙有小臯。幽愁滚滚倒紅醪。閱來百變仍垂老。了盡千緣或近高。散木當春猶雨露。虛舟竟日任風濤。如今更與沙鷗絶。先着坡翁是我曹。其二春來花柳待前皋。小醉猶傾歲後醪。雲路輸贏千局換。江湖憂樂一樓高。途竆未必無閒地。風急何能有靜濤。世旣棄吾吾亦棄。不妨漁牧與爲曹。其三春寒雖峭異冬嚴。種種風光入捲簾。已泮江冰全體活。將舒岸柳幾絲添。鷺猶物性參新契。燕亦人情傍舊簷。多少幽憂排遣處。空同詩集與君拈。其四蟄伏江廬自束嚴。竹扉深處下蘆簾。夢魂那復靑雲到。鬢髮居肰白雪添。漁子生涯春水渚。故人情話夕陽簷。哦詩亦自竆途戒。多負年來醉筆拈。其五鶴長鳧短苦難齊。萬化紛紛醉眼低。從古名亭閒者主。秖今殘局幾人迷。栽花種竹新經濟。臨水登山漫品題。惠好匪他兄弟是。塤箎隨處每同携。其六天下終難物我齊。孰爲高者孰爲低。利關透得身應歇。本地澄來理不迷。交有炎凉竆後見。詩無工拙醉中題。近郊淹跡非長計。樂土何時盡室攜。其七夤緣當日廁朝端。渠智初無効一官。雖死豈能忘𥳑策。不疴猶復懶衣冠。長歌痛哭眞先獲。物態人情已熟看。全保私門皆聖渥。瞻天惟祝萬年安。其八嘵舌千端又萬端。長時憂慮用心官。謗奚自至曾懷璧。悔亦難追未挂冠。老眼漸憐花片眩。春光試把柳枝看。身非勇退還成退。飮啄田間信所安。</text>
<title>與叔道次拙翁仲循酬唱韻 二首</title>,<text>竆居寥落久離羣。空谷跫音喜見君。江闊前宵微有雨。天晴遲日澹無雲。正當酒熟簪仍合。旋恐花開袂欲分。皓首襟期相與照。論交非直在詩文。其二。贈如臨奇氣崢嶸遠出羣。紛紛餘子孰如君。鳥更六月方圖海。樹到千尋始拂雲。身外聲名終是累。世間歧路許多分。善行自古惟無跡。須讀牀頭老氏文。</text>
<title>家大人周甲晬辰。伏和春宮邸下頒下韻。庸伸感頌之忱。</title>,<text>和風舞綵氣氤氳。花甲弧辰喜懼新。不料瓊章頒貳極。更疑仙醞降三神。睿恩倍侈歡娛地。壽化旁流寂寞濱。咷去笑來誰所賜。吾王仁覆藹如春。</text>
<title>謹次老圃丈賀壽席韻</title>,<text>弧筵供笑子孫同。吉慶吾家賴化翁。劫後蟠桃猶未老。春來壽曜更方中。寸心只喜重回甲。百口何論久轉蓬。宸翰睿章俱寵渥。皇天元自扇仁風。</text>
<title>祇承睿令。伏次綱目講訖後下示宮僚韻。</title>,<text>講說离筵歲月侵。續麟遺史幾硏尋。豳柯不遠森如昨。殷鑑斯垂式至今。未可興衰皆委命。最宜治亂反求心。周而復始方融會。然後編中燭理深。</text>
<title>上候平復後。伏和春宮邸下下示志喜韵。二首</title>,<text>月令回靑帝。天和復紫宸。离明誠所格。邦國慶維新。樂奏方中日。丹成不老春。含生爭舞蹈。喜色溢無垠。其二後甲符前甲。於休頌賀均。高齡由大德。翼日賴明神。何幸聞鐘鼓。相欣告搢紳。睿章拚和地。祝聖効封人。</text>
<title>除谷山翌日。特補淮陽。蒼黃登途。</title>,<text>西州除旨換東州。到此情踪不自由。斥補伊榮還越分。廉防都壞奈包羞。素稱善地吾何薄。亦有名山衆所求。最是離親無限戀。長程一步一回頭。</text>
<title>歷宿晦溪亭舍</title>,<text>東出都門五馬催。溪亭斜日暫投來。銀臺逋命臣情隘。鐵峽爲官聖度恢。少憇猶能臨水石。壯遊行且入蓬萊。雖肰百里分憂重。何以圖酬愧不才。</text>
<title>金化。遇銀溪丞洪君愼猷。</title>,<text>蓐食行裝薄暮停。孤邨柳色雨冥冥。洛城暫別如經歲。驛路長馳每犯星。可耐風塵雙髩皓。忽肰萍水兩眸靑。宦遊東峽君先我。話到金剛仔細聽。</text>
<title>到衙後。與銀溪丞共賦。二首</title>,<text>江勢縈廻嶺勢斜。淮陽都護此開衙。繡衣曾踏重關雪。墨綬今看絶峽花。再度客遊應有數。十年人事劇無涯。公餘閒閱題名錄。太守能詩問幾家。其二楓岑秀色笏邊斜。高臥關東最僻衙。長日抵年惟聽雀。暮春當閏始看花。身謀臲卼難爲地。恩補陶鎔亦溢涯。常恐入林林不得。今成吏隱便忘家。</text>
<title>拙翁遠來踐約。與銀溪丞鼎坐共賦。二首</title>,<text>靈區飛舃趁花時。訟罕公庭白日遲。銀驛病丞行故挽。玉川詩老訪如期。三人聯唱鍾相叶。萬壑爭奇畵可移。意到忘言鄰太始。玆遊肯許俗流知。其二月下花前笑傲時。一旬留飮未爲遲。桂林出宰應前定。楓嶽尋眞又後期。境是寂寥還跌宕。事雖牽掣或推移。風波飽閱今華髮。獨抱希音有孰知。</text>
<title>起色亭</title>,<text>提携數客與憑皋。山水仍拋簿牒勞。漁艇盪過橋下淺。名亭着在柳陰高。他鄕合席眞奇事。仙峽分符亦盛遭。鐵嶺孤雲欄外直。靑驄回憶少時豪。</text>
<title>銀溪丞因事先歸。詩以記悵。二首</title>,<text>此地重逢正幾時。黯懷眉睫兩相知。雲隨驛路蕭蕭騎。花泛官樓灩灩巵。求日若爲消遣法。深宵謾寫別離詩。疎慵信息人如問。須說東來髩益衰。其二入山幽約晦初時。先對菴僧說與知。公事優閒頻倚枕。春愁撩亂細傾巵。名區吾已隱於吏。當世君應作者詩。向夕狂風吹更急。一心唯恐杜鵑衰。</text>
<title>因朝令設養老宴</title>,<text>八九旬齡十七人。鳩筇次第各登茵。幾多蔀屋劬農日。能及官厨享耉辰。恩是從天資二品。禮仍遵古酒三巡。爾等亦知同慶否。吾王壽考太平春。</text>
<title>示銀丞</title>,<text>滿院梨花送客時。陽關春恨我偏知。緣何徑去仍投轄。未可催分更勸巵。多爾縱橫三昧筆。與誰酬唱十年詩。相看已是桑楡境。猶幸風流兩不衰。</text>
<title>示拙翁 三首</title>,<text>栢樹參差繞火田。峽官無事自蕭然。輕輿每向看花岸。綠酒頻開秉燭筵。過去雲泥都幻境。朅來山水是仙緣。就中政合鳴琴坐。但愧吾非宓子賢。其二消過交州十日暉。花開未幾又花飛。寂如山寺觀書穩。名以官家聽訟稀。入峽尋常治蠟屐。還郊早晩製荷衣。飯餘午睡仍成習。千古希夷一體歸。其三闌干騁眺到斜暉。棲雀啾啾傍客飛。山裏陰晴相與半。日邊消息可堪稀。當春邑事惟分糶。垂老仙遊欲振衣。自幸人呼楓嶽主。時瓜不熟敢輕歸。</text>
<title>疊田字</title>,<text>於物慈悲乃福田。蒲鞭不試豈徒然。可憐白骨猶徵布。只慰黧顔暫設筵。民社自非恢刃手。煙霞偶是佩符緣。西津餘項今鱸膾。何獨江東爾自賢。</text>
<title>次拙翁韻 二首</title>,<text>多荷詩翁一騎尋。公餘消寂每花林。竆途不捨元高義。仙境相隨亦好心。千里未須愁日暮。百杯猶可答春深。知吾十駕終難及。強欲聯酬苦費吟。其二無端人事劇侵尋。那意飄蹤落桂林。到老已諳觀世術。分憂還愜入山心。不知衆謗緣何積。實仰君恩到底深。屈汲當時殊所遇。臥治應亦勝行吟。</text>
<title>復拈他韻 二首</title>,<text>山靜句回太古遙。民如野鹿豈煩招。蔘苗或逬火耕岸。魚沫時跳雨灑橋。自媿吏治無寸長。從知世念有分消。吟髭對撚俱衰白。花笑罇前一任饒。其二此去桃源定不遙。依依雞犬若相招。神超刹刦三千界。夢懶繁華廿四橋。樹色漸排花片潤。嵐灮細入日暉消。仙官計活猶煙火。磁椀連朝柏粥饒。</text>
<title>起色亭。次鍾伯敬韻。二首</title>,<text>獨愛官居特地淸。新來春腳有何行。讀書於此惟求志。抱瑟于今孰審聲。谷口已聞黃鳥至。隴頭堪悅白雲生。斜陽且許餘盃倒。醉後頹然太守情。其二高樓晩眺喜天晴。倒着紗巾負手行。飄雪梨花千萬點。微風燕子兩三聲。仙遊屈指尋山近。世故回頭逐日生。素癖耽閒閒府得。化翁應是料人情。</text>
<title>拈香山韻 二首</title>,<text>適此攀桓桂樹叢。怪吾竆跡未全竆。鈴軒着在神仙窟。石屋依然太古風。寂是良方堪入定。咄惟浮氣豈書空。初來漫筆非眞境。一語應難海嶽中。其二林深白日虎嘷叢。東峽行龍到此竆。向夏農功須麥雨。經旬客恨送花風。來裝太簡書猶在。供卓雖貧酒不空。苟使眼前無世累。何妨朱墨卧山中。</text>
<title>送春</title>,<text>風飄雨驟若相催。爲餞韶灮強進盃。朔得餘分猶倐忽。功成元序豈低佪。如人萬里終當別。何處千花更得來。回顧綠陰佳景在。芳園明日小筵開。</text>
<title>發向金剛。馬上口占。</title>,<text>環峽鶯聲近午天。尋山初路轉和川。林花早晩憑僧牒。石磴高低信馬鞭。遙嶂半沈蒼霧外。孤邨多著白雲邊。壯觀五十斯行最。何等瑰奇萬二千。</text>
<title>連次拙翁韻 三首</title>,<text>遊賞初非待日晴。纔乘公暇始山行。野芳競發峯添色。谷籟相傳㵎合聲。何處能躋極樂界。明朝方對衆香城。華人亦有生東願。而况如今地主情。其二谿流奔處小橋通。往往枯松倒挂空。攲堠屢逢百里內。病驂艱到萬山中。餘花尙在憐春殿。栖鳥爭歸覺日竆。遠道渾忘行役苦。聯鑣何幸伴詩翁。其三籃輿隨意去閒閒。度盡巖川幾曲灣。虎跡尋常留路側。鸎歌斷續送雲間。新詩各誦還癡癖。小酒頻傾更好顔。咫尺蓬萊行漸近。羣山幾處待吾還。</text>
<title>新倉道中。次拙翁前韻。</title>,<text>意著金剛睡未闌。平朝秣馬向前巒。胷中草木如能剗。望裏煙霞若可餐。正値濃花開處入。應優名畵揭時看。磨暉嶺上遊眸地。雲氣蒼肰起指端。</text>
<title>長安寺</title>,<text>山是吾東第一區。平生奇絶辦玆遊。地從開闢妝僊洞。雲在虛空護佛樓。縱爾詩成難逼寫。茫肰心醉未全收。長安錫號知何意。西望浮雲欲有愁。</text>
<title>明鏡臺</title>,<text>俯鑑澄空一曲渦。爲開眞面撥縈蘿。姸媸盡照如渠少。拱揖相迎向我多。自是癯容能特立。初無點滓豈重磨。已於初境驚神魄。未可前頭放意過。</text>
<title>表訓寺</title>,<text>探勝三分未一分。緣谿細路屢穿雲。坐來積氣迎新矚。到處奇形愜舊聞。黃鳥飛稀巢鶴欬。杜鵑飄盡藥苓薰。山中古迹因何識。老釋從傍略有云。</text>
<title>歇惺樓。對萬二千峯。</title>,<text>樓前呈露總奇峯。起起蹲蹲正幾重。返照碎明紅躑躅。遙空秀出白芙蓉。一元造化於斯盡。七寶莊嚴未足容。指點虛無雲外路。御風如躡列仙蹤。</text>
<title>天一臺</title>,<text>看到斜陽懶下皋。恐敎全局漏纖毫。坤維特揷精神別。天極長橕骨格高。壯矣三韓應擅美。方之五嶽或爭豪。仙遊最數楓丹節。後約丁寧語梵曹。</text>
<title>八潭</title>,<text>萬瀑源頭卽八潭。洞天形色碧於藍。被誰迫逐爭流疾。爲爾沿洄盡意探。白日長看生急雪。靑巒無暇作霏嵐。神龍所宅餘威在。聲撼山中幾箇菴。</text>
<title>普德窟</title>,<text>雲樹交攢莫辨源。尙傳菩薩掩山門。出家不識緣何事。入窟其能淨衆根。境絶我聞如是到。塔幽禪訝至今存。鐵絲銅柱爭攀上。寂處遊人便作喧。</text>
<title>摩訶衍</title>,<text>東看興盡復移西。山氣眸灮兩不迷。無偈或將朝暮遇。衆香如可後前攜。巖雲澹澹千因遠。蘿月娟娟萬籟齊。一壑一丘皆定價。經來淵老幾篇題。</text>
<title>內水岾</title>,<text>醉御剛風石棧登。下臨平地幾多層。內山光景須臾失。東海波濤造次憑。袖礙林時驚澗鹿。輿懸空處信巖僧。毗盧絶頂留餘憾。豈是吾衰力不能。</text>
<title>楡岾寺</title>,<text>五十如來儼上方。六時鐘磬進齋香。泛從天竺靈身現。創自新羅慧劫長。古石談眞烏井側。歸雲愁路鶴臺傍。空門燼亦成虧運。卧聽虹橋逝水忙。</text>
<title>孝養峙</title>,<text>山遊強半在危途。好事終難兩美俱。側地二分愁足失。去天盈尺覺身孤。登巓藜策偏多賴。歷坂藤梢一任紆。海面金剛來點點。關東何處不蓬壺。</text>
<title>鉢淵</title>,<text>過嶮逢夷興不疎。卸輿磐石燕居如。諸峯露面雲開處。全壑添神日漏餘。馳瀑徒傳僧戲在。入山誰遣俗緣虛。獨憐楊老眞仙骨。翠壁飛騰大字書。</text>
<title>新溪寺</title>,<text>盡力行行不盡崖。尋常林露半侵鞵。大同小異僧庵是。百折千回峽路皆。雪裏開花寒煗錯。雨邊生日晦明乖。棲遑關外霜顚客。海嶽冥搜儻謂佳。</text>
<title>溪寺燈夕</title>,<text>西域光明最佛釭。流來習俗亦吾邦。傳燈海外曾分幾。成市人間孰計雙。每歲繁輝偏洛社。今宵孤點伴禪囱。客中所慰官醪在。澆得牢騷數寸腔。</text>
<title>玉流洞</title>,<text>白雲深處亂山包。綠水淙鳴遠籟交。被以瓊瑤元自潔。投之泥滓豈曾淆。縈回洞有無竆岸。暎發花餘未了梢。縮地假令京國近。價增三倍孰虛拋。</text>
<title>九龍淵</title>,<text>名瀑吾東似汝稀。九龍於此祕神機。瀉河碧落千尋挂。噴雪丹崖幾點飛。眩晃移時初定魄。喧豗盡日自生威。曾聞魔戲多緣雨。何幸天晴滿願歸。</text>
<title>四仙亭</title>,<text>宜笑宜嚬抵翠蛾。奇峯不足又瓊波。四仙丹壁千年字。十里靑松一色羅。蓬島精神猶蘊小。錢塘佳麗豈誇多。洄沿我且遊三日。更引蘭舟㴑壁過。</text>
<title>海山亭</title>,<text>有是名亭表嶺東。於焉吾眼未爲空。橫臨瀛渤尋常內。回顧蓬萊莽蒼中。翰墨伴來官酒碧。衣裳染得海棠紅。高城最說神仙窟。山水雙兼孰與同。</text>
<title>帶湖亭</title>,<text>澹泊丹靑短小簷。汀雲沙鳥過纖纖。緣林盡是開顔樹。繞岸無非濯足巖。構比海山雄或遜。架臨湖水妙應添。乍憑亦被詩情惱。醉拍吟肩兩不嫌。</text>
<title>海金剛</title>,<text>世外奇觀海上舟。依然皆骨似萍浮。峙分水陸元同體。氣間乾坤正對頭。已自六鰲擎處立。應經五石補餘留。篷窓指顧還無暇。却怪塵蹤到十洲。</text>
<title>西龜巖觀日出</title>,<text>射自扶桑漸向昕。導之黃道有紅雲。金輪緩轉霞收暈。銅鏡初開水漾紋。固已無私天下物。最先容照海東分。須臾更進三竿許。全體逾光絶點氛。</text>
<title>頭白津</title>,<text>瀛嶽雲煙翠滿衫。奇遊多賴左遷銜。問津頭白名何異。去國心丹跡則凡。詩老聯驂山日路。漁人採鰒海風帆。京書每恐添他惱。置案更時始發緘。</text>
<title>叢石亭</title>,<text>怪底叢叢六面形。到玆疇不叫奇經。磨來揮霍夸娥手。賴有扶持海若靈。倒揷難容鯨噴撼。高橕惟許鶴巢停。看渠判是先天礎。試問鋪舒幾箇亭。</text>
<title>楸池嶺</title>,<text>危哉楸嶺截雲還。斯下微茫摠海山。客子興餘鰲脊上。僕夫心盡馬蹄間。略收仙境東西勝。盡閱欹崖八九艱。倩畵欲成溟嶽帖。行遊何似卧遊閒。</text>
<title>和川</title>,<text>兜攬羣奇意自忙。使君無乃太顚狂。川聲似若還衙促。雨色偏於入境長。旬五日遊今始返。萬千峯影更何忘。古人亦有幷州戀。吾以淮陽視故鄕。</text>
<title>與銀溪丞有約。還官歷路。直抵郵舘。丞以德津祭官先往本府。爲示一律。仍次其韻。</title>,<text>君馬胡然不少遲。吾州待我亦云奇。只要踐約投山驛。巧値分差赴水祠。惆悵今宵那可遣。差池數日更爲期。顔雖未接神先會。詩帶書來一諷之。</text>
<title>挽李義仲 十首</title>,<text>𠅩爲彭者𠅩爲殤。今古滔滔盡北邙。生死昇平君豈憾。吾非太上未能忘。其二君頭已禿我毛皤。文字中間幾切磋。解到衆人難解處。常言學得可洲多。其三大抵文人命與仇。如非竆厄卽貧憂。晩來一飽松羅飯。猶勝陳三凍死不。其四混跡鳧溝豕柵間。時從飮博送餘閒。市闤自可逃名姓。好隱由來不待山。其五讀書聲似唱歌聲。間雜淫淫涕泗橫。燕趙之悲兼楚怨。其中或有不平情。其六人以文爲文以詩。千秋應有子雲知。知之自在詩文外。只取詩文未是奇。其七秊秊招集最花辰。酒後風流一任眞。才與不才間欲處。漆園齊物豈其倫。其八嗟吾飄泊似猨奔。覆雨飜雲總幾番。貴賤交情今乃見。任安高義爾惟存。其九交州一路走蓬壺。松老歌詞唱送吾。縱有新詩無與說。緣何忙事不須臾。其十許多人世苦因緣。一臥靑山若蛻蟬。從此匠斤難試堊。空餘落月屋梁懸。</text>
<title>送趙遂甫 德成 以副价之燕 二首</title>,<text>百三十載亦支離。別語燕山便不奇。已道乾隆皇帝老。猶煩冬至使臣馳。華夷迭運終何定。彼我殊形竊自悲。師旅如今兼土木。回中消息細探之。其二不日星軺遠出疆。歲華行色共堂堂。龍門再冠眞穿葉。鴨水纔過卽望洋。北地提封何漭蕩。東儒心目政恢張。閉門辜負城西別。獨伴寒梅候一陽。</text>
<title>敬次家大人與老圃丈秋日小酌韵</title>,<text>金神方按節。志士易悲秋。鴻鴈隨陽遠。蛟龍蟄海幽。推遷終物理。流坎自吾愁。憐彼黃花性。凌寒耐久留。</text>
<title>二疊</title>,<text>率爾還成會。於焉以餞秋。園松霜後勁。庭鶴雨中幽。底事能開咲。惟詩最遣愁。風流前輩盡。公獨魯靈留。</text>
<title>三疊</title>,<text>流光不我與。瞥眼又經秋。葉脫林逾淨。花寒圃更幽。天機方殺物。吾道𠅩非愁。消長嘗觀妙。牀頭大易留。</text>
<title>四疊</title>,<text>小酌仍終夕。淸篇不負秋。風波蜮弩急。門巷雀羅幽。過境多生悔。殘書未了愁。沙鷗應待我。湖上宿緣留。</text>
<title>五疊</title>,<text>許大三千界。行將五十秋。任佗竆且厄。安此靜而幽。身外皆爲累。眉端豈挂愁。多慚朝籍上。名姓至今留。</text>
<title>大行大王因山已卜。萬死纍臣。不勝泣弓之痛。謹書五言十二詩。竊附區區蓐蟻之忱。十二首</title>,<text>顯承謨啓後。授受事光前。曆數歸殷及。謳歌屬夏賢。衆陰寧翳日。一德克孚天。猗我三宗脈。終成萬世延。其二奉先宸孝篤。事事必躳行。園寢儀無闕。宗祧祀孔明。小心惟盡愨。暮境益虔誠。東海推爲準。嵬乎不可名。其三長樂承文母。勛華在女中。三朝誠匪懈。一國養仍隆。頻擧揄揚典。彌彰翼佑功。堂楣煌二字。孺慕寓無竆。其四北苑增壝地。三皇合禘時。先謨光繼述。人紀賴扶持。崇報應無憾。流傳永有辭。兩賢陞聖廡。此義更昭垂。其五往者稱兵亂。天戈一掃揮。安危凜國勢。殺活運神機。餘孼終難化。王章更用威。春秋鑑錄在。前後日星輝。其六王政先皇極。亶由保世臣。血誠調異論。革面勖同寅。義理元公案。陶鎔共化匀。大哉箕子道。允矣聖人遵。其七赫臨聰睿智。參酌帝皇王。思欲兼堯舜。功惟陋漢唐。執中裁制度。御下摠權綱。宵旰勤如一。治成亦不遑。其八無告生民疾。如傷丙枕憂。奪閭申禁令。均役集謨猷。四境皆安堵。三農又闢疇。邦寧由本固。惠澤溢旁流。其九九旬瞻聖壽。五紀賀君臨。耆帖光先後。徽稱越古今。東方長篤慶。北斗幾傾斟。必得兼斯四。洪休百代欽。其十付托宗祊大。神孫繼聖君。八方四重頌。貳極萬機分。國本逾增固。宸心已倦勤。逍遙宜晩暮。何遽列周鼖。其十一萬歲珠丘卜。寧陵舊所封。龍盤依儉麓。象設隔鶯峯。地豈東西異。靈應左右從。入承同濮邸。廟號上英宗。其十二萬死皆臣罪。再生荷聖慈。絲毫曾未報。弓劒奈難追。普切崩天痛。偏深沒世悲。下從莫遂。血淚忍題辭。</text>
