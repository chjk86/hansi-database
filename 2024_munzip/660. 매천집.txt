<title>燕谷寺</title>,<text>寺古佛堂無畫圖。惟存一塔倚雲孤。曉天星漢政搖落。空谷水風相激呼。村近竹間通吠犬。齋休殿角集神烏。萬株洞栗誰栽得。樹樹靑黃境絶殊。</text>
<title>幽居信筆 二首</title>,<text>初日戎戎染細霞。晴光一道水邊家。絳桃如錦梨如雪。花到深春不是花。						庭院深深樹影籠。游絲橫綴晩簾風。怪來蝴蝶欺花甚。自去團飛芳艸中。</text>
<title>漢京注洞寓舍。夏夜憶鄕作。</title>,<text>雲合雲離月方出。四山冥冥樹如漆。星角紺靑定還搖。河影漸長橫練疋。蝙蝠繞簷忽自落。倒飛走入匏花密。人語寥寥松作燈。全家麥飯誇腹實。</text>
<title>題東坡集</title>,<text>東坡學士神仙姿。氣橫素秋萬人往。筆下汪汪經國言。兒畜賈董奴非鞅。結髮立朝老愈勁。大章尺牘皆忠讜。滑稽釀成烏臺案。大步笑入奸碑黨。喚取羽士作功臣。奎星芒角光千丈。瓊琚萬斛留世間。讀者人人快爬癢。壯士籠原縛犀豹。疾雷劈山逃罔兩。又如無邊曠墟濱。急風墨雨吹莾蒼。有時兒女恩怨語。變作九奏鈞天廣。百態橫生不可窮。掩卷欲哭徙悵惘。寄笑後來諸妄人。抽肝擢腎期相倣。先生却在文字外。高風峻節尤何仰。</text>
<title>看文科放榜</title>,<text>珂笛輪軒處處春。九街天暗馬蹄塵。不知雁塔留名地。濟得蒼生有幾人。</text>
<title>題申香農元戎正煕詩卷後</title>,<text>郭令兒孫武惠垣。元戎旌節萃門闌。依然最是兵燈下。手把唐詩徹夜看。						槐柳陰陰棨戟幽。淸晨衙罷篆香浮。元戎硯墨千斤重。不敢封章擬馬周。</text>
<title>靈圭禪師碑</title>,<text>雲蔚霞蒸際穆陵。群公戮力致中興。不知帶礪千年券。有否金剛古寺僧。</text>
<title>望江村</title>,<text>高低烟樹外。多少浦人家。過柳懸帆直。張籬補網斜。細花魚作浪。凉雨鷺占沙。顧此塵埃夢。欲從還路賒。</text>
<title>奉送姜秋琴老人瑋赴日本</title>,<text>潤色王猷隨使節。書生識務古稀聞。蠧餘宿藁平邊策。鵬背孤帆祭海文。眼繞圓球窮出日。氣鳴雄劍截浮雲。昔余萊舘一東望。只是水天靑未分。</text>
<title>金剛山白雲臺</title>,<text>路盡錚鳴靑鐵線。雲臺一上定棲眞。黃郞竟是人間客。縱愛名山亦愛身。</text>
<title>海金剛</title>,<text>入海蓬山更可憐。嵌岩峯壑倍依然。佛頭仙掌三千疊。蜃雨鰲霜一萬年。難道泡漚能化石。强求形氣是凝烟。無由遍照靑蒼底。只算滄桑刦後田。</text>
<title>宿三淸洞金振菴宗圭園亭。與朴壺山文鎬共賦。</title>,<text>漸入人聲少。一溪沙石光。有泉皆可飮。因樹便爲床。兩岸晴聞屐。千峰曉爇香。會須匏子老。刳樽醉我長。</text>
<title>與朴壺山，金滄江澤榮。游北漢山城。</title>,<text>漢陽城北百盤盤。千疊雄山一竇關。積氣龍騰空翠外。窮途鳥絶白雲間。如今鎖鑰將誰待。有此巉巖不可攀。斗酒春風客無事。重興寺下聽潺湲。</text>
<title>同朴壺山，李丹農建初。陪香農元戎小飮。</title>,<text>彤墀禮樂怨斜暉。依舊長安墨涴衣。滄海塵生那易問。將軍酒熟未輕歸。廣庭調馬金沙軟。曲檻澆花玉溜飛。他日訪君休負約。紫霞山下月臨扉。</text>
<title>將往智島。訪香農公謫居。雨中過鶴橋作。</title>,<text>溪澗嚙田潮呑路。强半黃泥雜靑土。首春天氣三日霖。行人欲哭浦人舞。七山濛濛烟霧中。萬族靑魚淺港聚。海面無風魚不淰。正好輕舫及時捕。整我網罾銳我杙。潔我盤樽沃我釜。半年計活一夜辦。江上神祠發笙鼓。西江估客百斛船。笑擲千繦不肯顧。容有白波沾簑衣。豈曾黃泥汚巾屨。黃泥一尺魚半尺。浦人不數行人苦。</text>
<title>點馬磯阻風</title>,<text>遠游誰敎耽奇賞。覊旅自是饒苦况。路中滯雨五內熱。津頭阻風百骸癢。平陸猶可簑笠具。險灘寧易舟楫仗。點馬磯前日沈暈。荏子島外雲垂帳。舞鰌旗紅眼吐火。噴鯨鉅白尾皷浪。初謂汩㶁潮信急。漸怖蓬勃颶威壯。玉女驅鞭雷車輾。甲士排營鐵馬放。葉碎枝彎百圍木。箒掃箕颺千里瘴。起輒高捲山入底。激而倒注天落上。疊疊堆來疑有級。縮縮翻退果誰障。面闊能容如彼勢。浦遠不知始何狀。千層仄渚方呑啅。一片中流時演漾。水鴉怯墜翔不下。島船失繫俯還仰。霜鋪雪湧眞淺喩。柱傾維折費細量。臥聽令人手脚戰。立觀憑吾魄力旺。萬里望洋勞嘆咤。一夜懷人思冐往。擬寫任公釣魚圖。棘籬松燈相抵掌。</text>
<title>智島浦村 二首</title>,<text>雲島漭糢糊。風帆細欲無。知應潮信動。戛屋海鳶呼。						魚鰕寒愈美。一石可千錢。榜鼓催無節。分明限市船。</text>
<title>望月出山</title>,<text>靈巖月出大湖南。千古名山萬玉簪。稽手白雲彈一指。海天樓閣湧華嚴。</text>
<title>同福峽中 二首</title>,<text>殘山同福野人家。不種桑林不種茶。貨殖湖南風土記。千根千戶牡丹花。						參圃盛時參戶貧。官人採取不論銀。何當乳復珠還日。穩覔三稏五葉春。</text>
<title>廣川橋</title>,<text>廿年幾向鶉江渡。此是鶉江最上流。多少橋南楊柳樹。春風掃路入昇州。</text>
<title>哭秋琴先生 四首</title>,<text>童時雷耳想魁梧。及我見之山澤癯。局外雙瞳通萬國。書中寸舌破群儒。飄颻五岳黃精飯。浩蕩千塲白玉壺。深樹花開江月墮。七字卽秋琴詩 一番來往世應無。						萬事如雲散未收。蕭蕭六十五年秋。窮愁下筆權衡策。汗漫携琴海岳遊。古洞梅花悲鐵笛。塞垣風雪弊貂裘。仙棺待蓋論應定。可但詩家第一流。						龍鍾七尺古鬚眉。游戱人間老更奇。倚劍西雲天下小。揚帆東海日輪遲。文章有悟終依佛。經濟違心晩托詩。身後凄凉丹旐重。一官雖薄聖明知。						此老常言死便埋。西風我淚果何哉。燐靑逆旅妻兒至。訃滿江湖猿鶴哀。拜像難容人作贊。刊詩須仗世憐才。六橋雪後無邊月。不見哦哦被酒來。</text>
<title>登梅營南門</title>,<text>毁堞如今艸樹荒。昔人於此鑠封疆。地彎七鎭雄南服。海擁羣山豁內洋。倚棹雲祥新畫本。尋僧忠武古祠堂。日夜邊風吹不盡。危樓一望怯靑蒼。</text>
<title>將軍津</title>,<text>聞說將軍渡。風波不可行。我來天正霽。斜日滿帆明。衆島靑交滴。微瀾汩自聲。依然神欲王。揮手洗塵纓。</text>
<title>深浦旅舍。寄李靑在 四首。</title>,<text>漠漠松香澹澹波。屋稜茅白出藤蘿。知應虹月孤帆夜。添載玄眞舊釣簑。						回首紅塵冷齒根。晩從海外覔桃源。荳花田畔門相對。兄弟漁樵自作村。						水木交輝道氣濃。酒醒孤坐看晴峰。深園一半分麋鹿。日日南風長尺茸。						七十二鷗草堂人。金粟如來應後身。落筆龍蛇寫靑在。海天一笠與傳神。</text>
<title>次靑在韵</title>,<text>茅齋如舫寄荒隈。門設惟應客到開。海氣向晨蝦母現。草香薰午鹿王來。靑山可買詩成券。明月爲朋影倒盃。惜未西園成雅集。風流已老賀方回。</text>
<title>題鏡潭禪師詩卷</title>,<text>天風一上妙高臺。塵世十年靑眼開。酬我孤舟浮海願。謝君三笑過溪來。依遲見贈葛陂杖。取次因傾河朔盃。戲贊鏡潭求象外。楊家元不果楊梅。</text>
<title>李忠武公龜船歌</title>,<text>天狗蝕月滄溟竭。罡風萬里扶桑折。主屹雄關已倒地。舟師十萬仍豕笑。元家老將一肉袋。孤甲棲島蚍蜉絶。封疆重寄無爾我。葦杭詎可秦視越。左水營南門大開。淵淵伐鼓龜船出。似龜非龜船非船。板屋穹然碾鯨沫。四足環轉爲車輪。兩肋鱗張作槍穴。二十四棹波底舞。棹夫坐卧陽侯窟。鼻射黑烟眼抹丹。伸如遊龍縮如鼈。蠻子喁喁哭且愁。露梁閒山漲紅血。赤壁少年逢時幸。采石書生誇膽决。孰能橫海經百戰。截鯨斬鰐鋩不缺。二百年來地毬綻。輪舶東行焰韜日。熨平震土虎入羊。火器掀天殺機發。九原可作忠武公。囊底恢奇應有術。創智制勝如龜船。倭人乞死洋人滅。</text>
<title>寄王素琴師天</title>,<text>門前楊柳一枝枝。憶昔君來繫馬時。春草無情行路遠。幽花不發好風遲。牛歌白石心猶壯。鴻烈黃金術亦奇。記否江南烟雨裏。江蘺初綠寄相思。</text>
<title>春社</title>,<text>赴飮東隣社酒渾。春荒未易飽鷄豚。夢游蝴蝶人間世。家在桃花洞裏村。同學好看佳弟進。可耕猶喜薄田存。如今更待何時足。淸夜行歌月到門。</text>
<title>和鄰塾課韵</title>,<text>川華弄日野茫茫。屋角鷄鳴午景長。農酒時過楊子宅。春山最好鄭公鄕。謀身尙乏三年艾。經國寧論五畝桑。惟有桃花能愛我。淸溪一鎖世相忘。						自秘巾箱得異書。不妨著述號潛夫。病餘懶散因成淡。俗事刊除漸就無。但使全家居樂國。肯愁生子匹凡雛。夜深待月茅檐下。靜聽松風擁藥爐。						簷角瞳瞳樹影分。鶯聲偏好睡餘聞。春田漭有江河勢。古石蒼於灝噩文。晴日正暄還易雨。小山臨水忽生雲。花繁葉長皆詩境。初學天機奬卯君。						種松如昨已成林。贏得山前一徑深。中有明窻搖竹几。曲通流水轉花陰。行樵落日蘇門嘯。大醉春風梁父吟。着個閒人誰得似。紫芝眉宇白雲心。</text>
<title>哭威堂申大將</title>,<text>奕葉平城最有風。五朝人瑞一元戎。推原經術知兵本。遭世昇平少戰功。麾下名臣瑊輩衆。家中諸子瑋才雄。盖棺萬事吾何憾。溢眼哀榮爛始終。</text>
<title>金進士鑅挽</title>,<text>博帶巍冠不染塵。十年羈旅一生貧。適然玩世非干祿。縱是和光也立身。未解天憎讀書士。從今誰復愛才人。凄凉四郡江山約。匹馬他時恨倍新。</text>
<title>丁掾日宅寄七絶十四首。依其韻戲作論詩雜絶以謝。</title>,<text>君看枚馬幸同時。異曲同工敏與遲。聞道疾行無善步。騷壇一武詎輕移。						同病粗豪與巧尖。希音元自小絃廉。丐兒富貴何曾較。燈火樓臺燕子簾。						徐庾陰何競後前。六朝過盡𣾘雲烟。唐風已兆池塘艸。腸斷江南夢惠連。六朝						脫手天然不厭濃。華嚴樓閣妙高峯。平生心折騎鯨子。一日輕舟過萬重。靑蓮						持席開天赤幟斜。空尋轍跡幾人過。後來麤胆高廷禮。籠罩三唐置大家。少陵													一時郊可耐窮交。啁哳寒螿鬪露梢。五杜四靈分壘日。推渠沾丐作前茅。郊島						嘉隆七子漫縱橫。趙宋無詩太不情。奈此嶙峋坡谷筆。中天萬古兩齊名。坡谷						纈眼空華鏡裏垂。羚羊掛角本無枝。放翁老去文心細。解脫金丹只自知。劍南						中州詞曲爛新翻。夢裏衣冠朔氣昏。不識時堪堙滅好。才人通患是名根。遺山						竹桐猶洗况塵心。淸閟堂中道氣深。豈盡元人纖麗已。當時眞逸有雲林。雲林													弘正諸公制作繁。詎知臺閣異田村。到來王李炎熸日。始服人間衆口喧。七子						模山範水境生層。憐汝風騷絶世能。一部精華堪下拜。帶經堂裏炯孤燈。漁洋						評未精詳語未新。年來韜筆臥荒濱。不須先說滄浪輩。直自鍾嶸已妄人。						紫芝眉古名心盡。紅豆歌殘夢思凝。縱乏名山鸞鳳嘯。可能無意訪孫豋。</text>
<title>賣書歎。寄慰王鳳洲先生師覺。</title>,<text>賣田昔買書。賣書今買米。燒琴煑鶴不可問。拔劍斫地歌含涕。五十𣯀𣰕王先生。髮颯欲鳴骨搘髀。有頌可奪子淵筆。有策可獻開皇陛。人無眼我無命。氣如雲屋如洗。去年賣驢廢山行。遙向名山但拜稽。今年賣牛破春農。妻讁兒呼羡京坻。一切諸有空又空。放鶴又向雲波瀰。祇殘半畝樹下宅。竹戶泠然對月啓。不顧塵甑日改詩。奮袖哦哦授諸弟。先生妙觀無有無。蕉鹿人間閱郵邸。四時春秋相代謝。萬乘城闕猶禪遞。六經况復糟粕耳。斲輪善喩非狂詆。縱吾賣之不賣存。腹笥副本粲其柢。崑圃賤玉緣多玉。玉本於鵲非所抵。君不聞絳雲一炬虞山嗟。漢書不質終灰底。又不聞昌糓無書無不通。七子冠冕蹌而濟。此詩讀了堪噴飯。寄去復恐嗔無禮。</text>
<title>寄鄭小翠卿錫</title>,<text>苦學如君鐵可磨。十年螢雪鎖岩阿。友朋半世看成就。不怕才多怕讀多。</text>
<title>挽柳監役魯植</title>,<text>峨嵋山下萬楓林。少別春風一古今。鐵硯棲塵傷往事。紫衣如夢負初心。知應腹笥傳經廣。未必硏桑注意深。身後靑氈期勿替。昂昂一驥勝多男。</text>
<title>丙戌臘月八日。移寓鳳城之萬壽洞。窮山雪積。索居有懷。</title>,<text>巖居剩覺去塵遙。愛聽松風臥達朝。滿地雲山九折杖。際天雪月一枝簫。桃符寫了自粘壁。柳眼開時閒過橋。同學輕肥看已熟。從今誓不厭漁樵。						突煖屛低睡一回。開窗快見凍江來。歲時兒女千家杵。經濟山林萬樹梅。夢見古人誇魄力。卧聞微雪恨詩才。卿卿休說松醪勁。此際窮愁未易裁。</text>
<title>沿蟾江東下河東</title>,<text>終日循江下。汀洲慣眼成。皷喑船霧重。帆裂市風腥。雪盡橫南岳。天靑入洞庭。十年亦陳跡。何事此重經。</text>
<title>訪河東使君趙東石正顯。信宿郡齋。</title>,<text>醉墨湖鄕夢未殘。今秋離合儘無端。我携鐵笛浮江下。君與梅花耐歲寒。單父琴希彈正苦。陳蕃榻古坐還難。今宵信見河陽好。雪月千家竹萬竿。						興來無百里。輕舸卽相從。郡古江多徙。官淸吏不濃。暫飛身化鶴。同譽尾慚龍。歲暮人間世。難忘此夜逢。</text>
<title>偕趙東石。由雙溪寺上國師菴。爲十日遊期。宣悠然在箕，王石藍師冲，鄭茶海圭錫，成南坡蕙永追到共賦。</title>,<text>謾道仙山不可望。千年海底出東方。就中佳處雙溪在。何故浮生白髮長。紅葉靑苔都異世。文昌玉寶此爲鄕。愧余來往風塵裏。靑鶴樓前路已忘。													官淸能爾見何曾。灑墨靈山雲雪凝。誰復有民 民指南坡 如此客。古無名士不關僧。梅依獨鶴亭亭立。鐘似微漚泛泛興。我輩桑緣寧易得。門前世路卽春氷。</text>
<title>大明錦</title>,<text>萬松澎湃雪粉墜。日轉禪窗悄無思。偶然到手彌陀經。古塵蓬蓬出弊笥。涴紙渝墨尤可珍。依俙記得天啓春。是時廢朝蜩螗亂。滿城烟柳繁鶯新。宮中無事佛事競。王妃肯惜千黃銀。八部刊成卷數百。特其小者茲二册。楷寫畫畫刻手良。裝潢一一猶輝光。國力辦之何不有。褙貼靑錦紋照霜。蟫蠧冥頑烏兎駛。祗殘片緞棲中央。嗚呼此是前明物。天其有意深深藏。敬汝不墮燕薊之腥臊。憐汝不染闖獻之玄黃。誰送汝東海萬里靑鶴之洞府。仙翁衲子與之俱徜徉。吁嗟乎錦乎錦乎。十五皇陵久已蕪。一片之錦詎有無。蘭亭玉匣鬼夜哭。徽陵鐵檠委荒谷。大白滿樽涕無從。古史悲凉不堪讀。寄語山僧勿虛徐。一龕尊閣同石渠。爲我且掃溪邊葉。每一想到膏吾車。</text>
<title>戊子二月。生員覆試。預魁選有作。</title>,<text>書生鼹腹覺河深。還笑從前枉費心。遙想鄕園聞喜日。爺孃一笑抵千金。</text>
<title>涵碧亭夜讌</title>,<text>傘樣天開野望空。簷燈影碎遠江風。諸君解使秋宵短。聯袂行歌明月中。</text>
<title>同海史安上舍重燮。游道林寺 二首。</title>,<text>小小岡巒過數村。楓林映水澹秋痕。平生到寺心空折。五字僧敲月下門。						繁霜瓦級進朝暉。宿客衣凉出戶稀。西閣胡僧偏早起。沿溪已斫濕薪歸。</text>
<title>三月。將往嶺南。出門口占。</title>,<text>家累紛紛剪未齊。出門猶復首重回。禾麻十畝分諸弟。饘粥三旬仗老妻。奴愛吾才差可戀。驢如狗小欲無携。殷勤寄謝門前柳。負汝春風萬縷低。</text>
<title>渡洛東江</title>,<text>洛東東渡眼初開。表裏河山錦片裁。積水漾春鷗浩蕩。短篷聆雨客徘徊。一區風氣鄕音別。首起封疆海燧來。極目烟波更懷古。五伽倻國盡蒿萊。</text>
<title>大邱訪鄭夏山同年載東。臨別留題壁上 二首。</title>,<text>矮松三尺放陰團。唐柳毿毿出井闌。一徑蒼苔無俗客。閉門春雨寫幽蘭。						春風滿屋土沙香。淸夜張燈欄檻光。坊裏笙歌三百部。幾人絃誤待周郞。</text>
<title>紅流洞</title>,<text>甚靑峯轉黝。斜日在松巓。馬亂花前水。人窺石竇天。寺疑無徑入。仙亦有心傳。旣到紅流洞。登亭更杳然。</text>
<title>籠山亭。次板上韻。</title>,<text>雷硠百折鎖重巒。玉洞春流紫翠間。山自孤雲詩益著。籠山未必善藏山。</text>
<title>紅流洞。見石刻題名甚多。</title>,<text>蒼崖丹刻日紛紛。此事惟堪下士聞。別有人間眞不朽。至今岩壑盡孤雲。</text>
<title>海印寺。贈鏡潭和尙。</title>,<text>手種松遮戶外巒。不曾送客出花間。十年羡汝雙瞳碧。坐領伽倻萬笏山。</text>
<title>搜勝臺。次舊韵。</title>,<text>廻疑龜出曝。潭匯一弓長。照古楓松影。蒸空雲水光。橋危纔響屐。峯好不移床。坐看花浮去。春風洞外忙。</text>
<title>宿薑洞鄭介石然甲草堂</title>,<text>搜勝臺前楊柳新。金猿山下野花春。十年夢慣仇池路。四海眼靑東道人。桂樹向闌胡不仕。桃源雖小許占鄰。出門遮莫蒼驢倦。次第匡廬識面眞。</text>
<title>踰杜居嶺溯鴨江。賦六言七首。</title>,<text>高處雲行松際。當前泉落花中。濛濛雙袖空翠。度了春山幾重。						咫尺樵歌何處。峯峯喚雨鳩鳴。不必逢人問路。只尋遠近溪聲。						嶺腰正好西望。遠江如月初生。沙草瀰茫不辨。點靑應是蛟城。						淸溪一渡呀再。渡然洞闢桑麻。杏花有何情緖。遮却水西酒家。						山靈應笑我拙。十年幾破槐黃。如今布衣依舊。越一添個奔忙。						只咎天姿遠道。休言世味熏心。才一回頭轉念。海山便有靈琴。						短僕猶堪擔酒。快驢詎讓高軒。想來征鞍頓重。兀坐抖擻吟魂。</text>
<title>涵碧亭。贈申老人允祚。</title>,<text>兩行秋柳一灣沙。拂袖亭亭野菊花。莫向西風怨搖落。古來白髮似君多。</text>
<title>哭房上舍夏圭 四首</title>,<text>幾年塲屋汗成漿。鷄肋功名鬢已蒼。恨煞鄕閭榮錦日。淵明足疾早相妨。						賣盡山田病不除。金丹歲暮欲何如。似聞自覿南宮榜。日勑溪丁引我驢。						客中雙鯉蓼溪秋。無限黃花隔夜愁。早識來函成絶筆。肯敎傳玩任人收。						沙溪亭角墮長虹。入夜松杉肅有風。擧手謝人人不識。橫天笙鶴月明中。</text>
<title>苟安室始成</title>,<text>茅竹蕭條揀地閒。愛吾廬合署堂顔。貫場不禁村行路。開戶全收宅主山。兄弟追隨來飯後。兒童游戲在花間。除非猿鳥無人到。縱設柴門且莫關。						卽看堂成意欲閒。兒曹弄墨爲開顔。溪深更入花連洞。酒醒高歌月滿山。甕筭蹉跎田二頃。杞憂迂闊廈千間。請君認取咬根好。此是吾人夢覺關。</text>
<title>山居卽事</title>,<text>溪潭春暮水如苔。猶有岩花未盡開。牛嗅草香還不齕。鶯尋樹密卽頻來。鄰書答借床頭局。山菜佐傾家釀盃。學問縱非耕牧外。最難得似古人才。</text>
<title>夏晴</title>,<text>迴似離人境。溪聲最壯時。榴薰催晩稼。桐溜滴新詩。積雨牛羊倦。窮村蓏果遲。一回淸晝夢。端不許人知。</text>
<title>夜坐</title>,<text>霖天無定候。時復月偏明。階濕虫皆出。欄蒸牛自驚。遠燈收碓去。鄰語汲泉行。樹樹微凉進。不眠看曉晴。</text>
<title>賀朴石樵生孫</title>,<text>樵翁擧孫纔三日。湯餠招客試英物。隱然已具食牛氣。張口呑乳聲汩汩。四鄰奔走慶桑蓬。蓽門一朝生春風。在理瑍必生靈運。有文玄應名小同。翁家昔時書滿龕。寶藏不啻千黃金。過此十載山燈下。臥聽課誦披紬衾。興到訪我高陽里。懷中車中玉森森。百里名山德星爛。坐令甘石誇老眼。</text>
<title>族大父桃山公挽</title>,<text>荒村雨雪我來辰。龜鶴仙姿已返眞。善報終看靈運慧。稀齡猶仗孟光貧。去年十月卽千古。一日吾宗無老人。自此北山松柏裏。易從婦孺訪高墳。</text>
<title>秋夜吟</title>,<text>寒江送氣峽天開。萬葉流風夜壑哀。山犬忽喑驚虎過。書燈正亮怕人來。戱呼稚子聯衾宿。催送園丁卷碓回。莫怪今宵偏睡困。經旬野屧破溪苔。</text>
<title>宿土洞。呈鳳洲。</title>,<text>風竹千竿欲上堂。西峯一角掛微陽。老人撫被驚薪貴。童子開門引飯香。已慶傳家詩脫稿。更欣留客酒過墻。先生淸較淵明勝。面面山籬采有芳。</text>
<title>晉州旅舍。同洪春史，朴春圃。</title>,<text>剝啄聲高旅夢醒。故人衣笠轉寒星。名區剩有登樓賦。弊店因爲擇勝亭。顔駟耐官頭欲白。韓康逃世眼終靑。淸狂不及山陰興。今夜扁舟爲汝停。</text>
<title>丹城縣。訪李晦堂閣學聖烈謫居。</title>,<text>汾城迂路趁江明。傾盖榕燈笑語生。暫謫已應知宦味。通才不欲以詩名。冬暄詑異村鷄早。夜曠添愁旅雁驚。十載白雲深處客。奇緣倒是嶺南行。</text>
<title>踰黔口嶺</title>,<text>此嶺無名險。盤雲一路傾。深林疑虎跡。空谷畏人聲。石激能敲火。風嚴欲斷纓。冬暉催客急。峯趾已烟冥。</text>
<title>龍城遇大雪</title>,<text>人天無際白紛紛。澒洞如將世界分。一望川原微有樹。四騰光氣厚於雲。積來凈凈寒爲性。祇是毿毿靜極聞。漸老惟欣豐歲證。山爐酒煖不辭醺。</text>
<title>次沈氏雪山草堂韵</title>,<text>晴峰六六徑三三。合有詩人老啓南。雪壁應傳千載繪。草堂何似百花潭。墨池水活鳴春雨。丹竈烟靑捲曉嵐。休說岩棲風味少。古來粱肉未全甘。</text>
<title>送李海鶴沂往達城</title>,<text>聞君已十年。覿君在今歲。以我知仲貧。恕君依劉計。蕭蕭鳳城舘。鬱鬱環松桂。所嗟籠中翮。常蓄摩空勢。我曹極可憐。此恨古來涕。千金鷫鸘裘。風霜爲誰弊。雲山東去長。空翠濕行袂。幸此未衰暮。頗耐別離際。逝矣延津渡。雙龍戱水底。</text>
<title>寄鄭夏山</title>,<text>人言達城好。尤好達城人。語可花生筆。顔如月滿輪。雲山望何極。風雨夢難眞。惟有歲寒思。天涯卽比隣。</text>
<title>赴海鶴華寺之約</title>,<text>馬首鐘鳴已暮天。木蘭花老感當年。碧紗紅袖嘲平仲。春草鳴禽夢惠連。冐雨不辭招我飮。思山久擬與僧眠。讀書臺路猶能記。磚級分明白塔前。						蓬蓬流水碎春星。環佩琮琤更可聽。花下問僧眉鬢白。山中見鳥羽毛靑。興闌酒札頻投縣。吟苦鞋聲久在庭。回首五更鐘落處。靈源都似不曾經。</text>
<title>示重三</title>,<text>淅淅流澌剪剪風。春寒猶在澗西東。山深掃雪花朝後。人靜燒香夜室中。曠野搖星鷄腷膊。荒林嘯雨燐靑紅。夢殘不省江南路。恨煞松濤起半空。						滿屋山空夜水舂。濕雲森樹晩重重。春寒二月連三月。雨意千峰更萬峰。芳草隨人終是恨。高花如我不能濃。年來尙擁書千卷。任汝村丁喚懶農。</text>
<title>辛卯春。鴨江途中得一聯。曰微有天風驢更快。寒食復泝江西上。偶爾思及。足成一篇。</title>,<text>千家楡柳冷新烟。佳節驚心客路邊。微有天風驢更快。一經春雨鳥增姸。桃花多事圍山店。蝴蝶隨人上野船。滿眼淸江三十里。黃魚如錦不論錢。</text>
<title>四月一日。半山齋醵飮。</title>,<text>遲君卽到午天初。此約兼旬石不如。始擬百錢村店酒。能來半尺峽江魚。豐年雨足花齊發。福地山明樹漸疎。夏隴春疇忘路久。古人容有筆爲鋤。</text>
<title>端陽。又會半山齋。</title>,<text>何事全家笑語隨。連朝喜氣溢雙眉。兒嬌自足誇湯餠。親老猶能批壽詩。轉蕙光風衣影亂。拂雲佳木洞陰移。山深莫歎櫻桃晩。嬴有菖蒲綠滿巵。</text>
<title>謝黃少雲炳郁送紙</title>,<text>喜鵲朝窗儘不虛。溪藤十幅帶君書。登時快寫吟春稿。颯颯山風落筆初。						魚稻佳鄕水竹園。江湖淸福幾人存。羡君十世圖書室。又近雲山搗紙村。</text>
<title>簡海史乞紙</title>,<text>可但蘭亭法帖傳。千秋枉却右軍賢。藝林有此風流否。一擲東山九萬箋。</text>
<title>四月三十日。家大人回甲宴。上壽作。</title>,<text>萬壽山深首夏凉。麥風槐日轉高堂。花明屋上丹砂氣。酒爛人間白髮香。俯育兼欣臧獲健。躋仁幸頌歲年康。傷貧十載無甘毳。繞膝斑衣袖漫長。</text>
<title>四月二十日夜。五鳳山塾作。</title>,<text>余以壬辰六月丁憂。至明年二月。又丁內艱。因廢詩不作。非敢遵禮防。盖喪憂震剝。人事轇輵。無暇乎詩也。至是禫期已經。客于五鳳山中。被塾友慫慂。時又經匪擾。觸目有感。悵然命筆。													莪蒿滿目恨難窮。桐竹居然廓太空。敢撤祥琴留日月。倦將希瑟答春風。眼靑岩壑畊樵侶。髮白江湖戰伐中。入夜村燈多笑語。幾回恩詔下山東。</text>
<title>次兒課韵</title>,<text>一無人有已華顚。顧影燈窗却惘然。判勒頭啣前上舍。擬編名姓後神仙。蘭褒蕙貶成花史。石皺雲皴證墨緣。不患不聞山外事。胸中安用氣橫天。						鋪地桐陰日漸寬。園蜂來少菜花殘。樵歌響濁溪雲厚。客枕魂淸書雨寒。谷永詎堪眞對策。王通猶復解辭官。謾從林下愁如海。酒熟鶯啼减舊歡。</text>
<title>士吉至</title>,<text>湖海兵塵喜暫晴。二年岩穴遲君行。眉淸漢上衣冠氣。膽壯關南劍槊聲。襲美才高猶得免。長卿游倦竟何成。我詩可進還依舊。負此雲山不世情。</text>
<title>端午。與士吉拈陸律韵。</title>,<text>屈指蠶時與麥時。農家天氣閏年遲。纔逢小旱蛙難信。亦有幽花蝶未知。樹影巧占書榻半。竹風徐引午眠期。窮廬醉醒無人共。不患菖蒲酒熟遲。</text>
<title>團扇</title>,<text>高麗繖扇名天下。摺之何精叙何雅。華人學之終不及。製鈍其奈凉意寡。遂令馬訾江東人。疊紙一掬搖嶙峋。廣袖長衫容易變。衣制一一皆鮮新。繖扇如今藏無處。寧把團扇隨手擧。悵望千秋班婕妤。篋笥棄捐情何如。棄捐團扇猶可惜。繖扇那忍永拋擲。</text>
<title>咏史</title>,<text>三統旣迭興。文巧俗日弊。天發大殺機。置閏周漢際。剗却古聖人。勒成一王制。狂流莫能塞。有似河捲勢。黔黎入烹熬。嬴種亦隨斃。狠哉虎狼秦。惡聲流萬世。如何後世人。名實相乖戾。擧秦比其國。聞者耳欲洗。及觀所自爲。乃復秦之繼。陽擠競陰援。彌縫作經濟。商彝與周鼎。千秋任淪瘞。八字藍田玉。至死頸猶繫。所寶非所慕。悠悠誠過計。</text>
<title>旱餘小雨</title>,<text>村村皆有占雨法。霧從何起雲何入。我屋向西丹壁開。江霧拕練雨旋洽。不見拕練將三旬。白麥枯盡秧露根。今朝未省江霧上。何來霡霂呑靑嶂。世間日新總非舊。宿騐山中此亦爽。積葉側瀉桐溜驟。怒芽逬穿豆卷厚。桔槹未曾休灌圃。簑笠已看飄緣畝。小旱欲絶雨欲狂。斗筲量隘嗟田叟。</text>
<title>採覆盆子</title>,<text>一洞淸溪一洞雲。藤蘿垂露翠紛紛。林間日射山蜂沸。撲鼻甘香盡覆盆。</text>
<title>霖雨。聞梧溪薪匱。餽以一擔。梧溪以長句見謝。和成二首。</title>,<text>藤梢竹樹相鉤連。山間引水家家泉。婦織男畊村落稠。三時靑鎖炊黍烟。就中環堵誰最貧。梧溪讀書躬樵爨。妻病猶能眉齊案。兒飢不敢啼索飯。一味固窮伏四鄰。見者淸風袖皆滿。朝來大笑啓衡關。濕薪帶雨棲前山。燒無榾柮燃無箕。廚竈如洗何空寬。掃除一切烟火累。藥爐文武丹應還。繞屋鳴蜩風露高。道氣晨出松篁間。水南茅茨稍覺潤。我劣未及如君寒。已辦松明備夜爇。與君談詩窮律絶。莫辭相過加一餐。麥固精淅葱細切。無酒卽沽有便酬。我輩判非第二流。						買田不須阡陌連。飮水不必廉讓泉。我願不貧不富饔飧繼。負郭數頃靄靄桑麻煙。案上有書樽有酒。男僕能畊女僕爨。高歌浩浩月中醉。膰腹便便日晏飯。但得自家窮逍遙。免使傍人戒盈滿。伏波病過壺頭關。悵望少游如仙山。此事古來多畫餠。靑史在眼聊自寬。已矣乎。結廬白雲深復深。課日身逐漁樵還。武陵種桃藏谷口。董奉賣杏傳人間。夢中約赴沮溺耦。石枕忽覺松風寒。心香晼晩爲誰爇。梁父吟成正愁絶。君不見冥鴻拕翅就稻粱。顧戀區區身計切。來篇縱美難盡酬。吾衰近作農家流。</text>
<title>種菸謠</title>,<text>大雨一夜川流洪。霮䨴三日因濛濛。秧務如焚村無傭。何人獨向山雲中。雉驚格格叢莾翻。蓬藟萬朶眞珠紅。一擔就安松根上。猫耳戢戢靑筠籠。石崖坡坨不辨畝。瓦壟千疊迷溝縫。無袖布襦半膝褌。嗚嗚獨自歌相舂。心忙手嫺不用鋤。指夾拳築何精工。過時寧揀根苗脆。善生不怕沙土鬆。一根一手田如海。始起杳然如難終。半生蓄我爪甲利。頃刻見此籃子空。蝦蟆呑月輪蝕入。郭索奔泥旁行窮。地黑葉靑靑漸多。蝶翅萬片粘春叢。百歲枯樹山鵲噪。午日微綻來霽風。風便細喉悄欲斷。農謳遠近無南東。我亦十年爲佃客。秧秧麥麥人之同。秋熟要盡公私稅。磬室依舊豐非豐。自種菸艸田於山。柴門犬老氂蒙茸。但得年年菸價翔。肯羡三百囷廛崇。痴氓免餓眞好命。水田莫笑山田農。</text>
<title>觀移秧</title>,<text>泥犂莫要深。犂深墢頑土。水耖莫要濃。耖濃地力鹵。側聽田叟言。盡反農書古。昨夜天河傾。忽短溪邊樹。居然巷無人。野笠森可數。秧基經夏至。新根日添固。拔根如擢髮。碾地肘膝互。挑揠良已勤。移栽又何苦。水多揷旋浮。水淺窠易露。笑哉手脚忙。終日惟退步。主伯立壠頭。大呼山日暮。簑衣不可脫。前峯更含雨。</text>
<title>招石工琢磑</title>,<text>四座竦不移。衆目在汝手。手亂未可辨。觀其目瞬否。若瞬若不瞬。兩眥矜相守。意閒如忘琢。錐釘何曾有。難恃鐵性銛。毋乃石質朽。猛屑紛四颺。歷落窗碎豆。操持愈矜莊。兀然不轉首。須臾摑掌起。軒昂看宇宙。始知人工極。妙與天機湊。惜哉不龜藥。枉資洴澼叟。使汝移學弓。一箭石沒羽。大呼射天狼。李廣安足數。</text>
<title>和小川論詩六絶</title>,<text>年代誰能辨室堂。宋人高處欲無唐。君看蘇陸凌霄氣。肯許曹羅與頡頏。余嘗好讀宋詩而不屑晩唐。小川不以爲然。故又申前意。						空山草木厭才名。老去猶高袖裏衡。從古擬倫難中窾。李侯那得似陰鏗。						倕無斧鑿巧難施。赤手屠龍更有誰。啣枚過盡羊腸險。百戰戎車任汝之。						輒把眞詮寄兎園。截鯨剸兕待龍泉。試看五石瓠無用。圓到刓方始恰圓。來詩曰。到無鑿處是融圓。盖譏余尙奇也。						千秋讀杜競尋源。新解滄浪與後村。間渠底癖耽佳句。語不驚人定不傳。來詩有勸君莫作驚人語之可。						好見蘇黃兩不孤。覇家長短晉爭吳。江西一變成南渡。坦道何曾在石湖。來詩有先從坦道尋門戶。莫學東坡學石湖之句。</text>
<title>由石門至白雲村</title>,<text>罥屩叢刺澀。鉤笠林梢繁。屢逢崖路斷。水囓峙孤根。淺溪三五里。似易窮其源。漸入雷硠甚。黯慘無他喧。仰受衆壑流。橫劈雙石門。蘚死太古色。瀨乾旬日痕。瀑勢不能具。竟異凡潺湲。其下天作窪。皷激碎璵璠。約略成蒼壁。對面穹然尊。纍纍雜蓏熟。識名惟覆盆。午薰來草香。衣颺風微翻。縱復非靈境。幽趣難具論。少憇卽振策。遂上白雲村。松林森肅爽。空翠浮氤氳。目悅忘脚疲。冥搜恣攀援。炊烟散藤蘿。窅窱開邱樊。畬廣麥易蛀。汲少泉不渾。巖上一老人。揖我頗溫溫。何必鷄黍厚。葱韮潔盤飧。山行失飢困。此意諒難諼。但恐來者多。禮貌妨畊耘。自言巖棲久。結屋分兒孫。未見公輩客。杖屨光駟軒。莫辭留今夕。藥艸香滿園。夜深上前臺。星斗粲可捫。</text>
<title>五峯石壁</title>,<text>天冠仙人太狡獪。手裂白雲擲天外。石骨墮地旋化鷄。銅距鐵嘴爬山背。五峯飛舞直奔江。猝遇方壺未肯降。兩山將鬪天動柱。江神勸解江干住。巨靈大叫氣蟠胸。立成髑髏萬萬古。世人强名爲石壁。側身愁望鼪鼯度。霧雨渲染靑是苔。日星閃爍光無土。忽驚江心金碧堆。天中突兀神仙臺。神蔘歲久頗作怪。胡僧醉舞能千回。石上琮琤誰復聽。金井一勺浮銀盃。來者莫謾尋寶氣。且須先濯胸中埃。我聞空洲月明夜。津船無人自往來。不是永郞應玉寶。授我毋秘松風操。</text>
<title>用東坡道場山韵。寄高生墉柱。</title>,<text>靑松磊砢卧斷麓。幽蘭仳離泣荒谷。知我者希聞道早。本地恢恢不待足。鄕里小兒如天神。玉盌盛矢登金盤。未遽鵰鶚摩蒼空。肯同雁鶩狎輕湍。一朝雲山作上客。我輩見之皆讓席。入室操戈寧直畏。暑天束帶肩如植。少年三十誰似汝。短驢蹄脫河汾間。識解精透鼷入角。願力弘遠愚移山。吟社莫驚驚人語。難以詩才知君半。君不見曹鼐况鍾耀前史。天壤寥寥志士歎。</text>
<title>夜坐</title>,<text>人喧初息月臨村。衆澗聲高空外昏。林豸森飛連霽色。園丁露宿枕橫根。山田鋤了須防雇。社酒持來剩在樽。滿說桑麻亦無味。從今相見待他言。</text>
<title>老狐行</title>,<text>南山石窟千年狐。化爲美人顔甚都。豐尾幻黛毛幻膚。百媚千妖頂至跗。障面齲笑叢祠隅。日暮伺人相揶揄。世間一種剛腸夫。打乖却帶長房符。掉頭不顧飄戟鬚。迷蠱術窮無由愚。難保燕山華表無。河冰淅瀝因蜘躕。忽聞猰㺄兼虎貙。飛而擇肉如摧枯。拜舞往乞託命軀。願備臣妾効前驅。以膠投漆直須臾。立談同惡隣不孤。呵擁百萬豺狼徒。鉤爪鉅牙張戈殳。朝墮雄關暮入郛。啄髓咂血爲珍需。傀睡屛暖紅氍毹。聯騎鞭折靑珊瑚。陰陰鬼國翔鳶烏。毒焰直上燔天樞。玉帝俯躳一噫吁。勑付魁罡汝往誅。前茅六丁殿天吳。火毬燁燁生欃弧。雷斧星劍斫朽株。腥血羶膏漲江湖。猰㺄萬里行頭顱。狐復爲狐登時逋。潛歸故窟氣稍蘇。號召猯貉雄鼪鼯。戴骨踸踔憑村巫。頓飽社飯恣嘯呼。旌湯老膽尙禁麤。斬蛟舊鋩何曾渝。攝鬼縛致如孤雛。便斫頭來不復須。山林蕩蕩九軌途。日月爲之光天衢。萬賀一吊胡爲乎。兎悲鼠泣誠區區。猶向當時感呴濡。汝曹眞與狐爲奴。</text>
<title>祭農神辭</title>,<text>六月十五日。稱流頭節。新羅舊俗也。早朝農人祭農神。而無籩豆。無拜跪。但以酒餠置田頭而已。陋矣。爲作迎禱之辭。以反其事。辭曰。						望之油油兮野無垠。冥霡霂兮風晏溫。俗坏墣兮無瓊篿。不必諏吉兮今日良辰。臨流沐頭兮吉祥來。攬半月兮千春。黃冠傞兮禾沒腰。云誰之賜兮匪直芟耘。昭神貺兮莫余弛。姱余服兮肅將事。淸溪白洗兮林藪光。潔地崇兮壇壝。餠如杵兮彘首如泥。紛籹粔兮餈餌。釅大甕兮醇深。酒汪汪兮烈椒桂。村有巫兮不知靈否。向空嘈啐兮如物固有。振鈴兮卓旛。腰先舞兮戟手。皷坎坎兮未必無節。簫管訇砰兮誰遣汝奏。神不見兮見巫。神之降兮巫口。溪飈薄兮殷岑菀。指顧瞻兮在芒忽。降閃閃兮目以成。蕩空綠兮閃滅沒。穆前導兮夷猶。揖以升兮磬折。跪敷袵兮呢喃。辭悃愊兮神所監。睠明神兮正直。粒萬古兮恩實覃。民亦勞只兮不可以他望。年年歲歲兮惟有豐穰。此豈徒然兮所司存。六氣轇軋兮最雨暘。神之聽兮無違。甌窶汙邪兮千箱倉。余縱無此蕉茘之芬芬兮。逝將厚賽兮膰熊胎豹宰牛羊。人旣醉飽兮神亦應爾。晻欲暮兮怪禽翔。山窈水複兮送將歸。列缺御車兮霞爲梁。方壺員嶠兮信美。非吾土風遠征兮奈跼蹐而凉凉。千秋萬歲兮。駐此郊坰。長我黍稌兮。聊食報以徜徉。</text>
<title>石柱關吊古</title>,<text>穆陵斯爲盛。朝廷亦將相。時危異人興。往往奮草莽。至今高趙郭。語及神輒王。幷時湖嶺間。義旗亦多倡。所嗟人或微。事久沉影響。解軆勳盟漏。噉名野史忘。戰骨徒自香。千秋足悽愴。可憐石柱城。愁雲鎖疊嶂。一縣七士殉。吐氣前代曠。詎以成敗論。辦此已可壯。男兒捐軀日。要自酬慨慷。誰肯樂湯火。博得後來仰。</text>
<title>四皓圍棋圖</title>,<text>四人眉髮恰相似。四人奕棋不相似。一叟下子不復疑。一叟翔手無下意。兩叟悄然目以語。局外凝神口相指。刦勢應有難言妙。斷連起伏從某至。我欲揖之參過行。蹬蹭頭觸驚枯紙。擧手摩挲却嘆羡。審是丹靑更諦視。靑囊倒掛枯松枝。芝茸採久騰淺紫。玄猿垂飮渾不驚。鶴雛啄人含棋子。童子在傍微囁嚅。若將引客通傳呼。一邊客穿藤蘿至。書函帛幣紛然俱。漢家前星方未曜。應是留侯神籌紆。當局易迷傍觀悟。古來論棋有此語。何不留下兩老人。時時點檢低着處。反向留侯輸全局。一朝紛紛下山去。</text>
<title>一笠亭成後。和文穉韵。</title>,<text>十年山壞川成阜。爽塏近占茅齋右。元龍大床樸不雕。臥攬日月爲戶牖。村匠木經合天地。上如張傘下如斗。簾鉤橫搭朱鳥天。淸風徹骨人皆蟬。酒酣沃面簷端瀑。睡美伸脚巖際烟。老去大胆屋爲笠。白雲千峰眼眶入。仙家不許眷率多。祗從舊雨成雅集。復恐俗客看亭來。叱鶴故遮松門立。</text>
<title>亭成之五日。泰卿携其侄士彬見訪。遂與諸友分韻。海內此亭古。濟南名士多。得亭字。</title>,<text>斫倒山園萬竹靑。坐來牀簀瀉淸泠。十年猿鶴王官谷。一日茅茨擇勝亭。衣潤不知溪翠上。詩枯偏就樹陰停。請君學得長康筆。準備江湖繪聚星。</text>
<title>追賦雲峰大捷</title>,<text>碧骨生塵完山碎。黑天南國萬狗吠。招討翺翔觀察嬲。玉斧鋩刓貸若輩。方丈千峰靑淬刀。獨眼龍嘯風霆高。削壁崩崖鬼亦愁。家家壯士飛猿猱。蛟龍山城平倒地。賊騎相啣四十里。仰呑雲峯口直張。鉅牙唁唁噀血紫。將軍視若羣蠛蠓。大纛不動寒無風。須臾一箭挾雨飛。三十六幕霜濤洶。鼓角隱隱地底繞。擂木燃礮墜雲表。兩下殺聲不相聞。但見落日天黃小。木佛郞機世所無。千步靡人如敗匏。直從山頂到山趾。猛火一吹燒荒蘆。千家牛酒歡呼溢。江淮保障崇朝屹。我曹讀書竟安用。盖世功名出刀筆。</text>
<title>大雨後還山</title>,<text>離家五日雙眼驚。門前咫尺桑田成。毒雨敗風龍怒囓。窮山澒洞黑水决。雷發地中溪口裂。斷阜兀兀岩根枯。千章古木看更無。試週碾渦叫絶奇。瞑思怒浪方漲時。</text>
<title>次寧齋大乘菴韻。贈別演上人。</title>,<text>高僧猶不謝塵寰。一錫西風湖嶺間。聞道故人留玉帶。如從福地得琅環。指端月印前生夢。筆底雲籠未見山。我識禪家無係戀。歸裝何必乞詩還。</text>
<title>中秋月 四首</title>,<text>東峯欲短樹如茨。渺渺余懷月上時。捲得人天秋色盡。冷淸淸地出來遲。													層城帶白遠江黃。大地山河次第光。就彼極圓看自別。十分徐轉到中央。						非蟾非兎白團團。强喚名爲玉琢盤。桂樹元來高幾許。今宵驟覺長闌干。						神仙富貴揔輸渠。一是光光滿太虛。止竟人間無可擬。想來堯舜世何如。</text>
<title>兎洞道中</title>,<text>高田薥黍水村西。十丈江痕百頃泥。被岸秋花雙蝶晩。背人沙鳥一帆低。蒲根錦石圓新沼。木末浮槎落舊蹊。儘是有民無棄土。木綿如雪野筐携。</text>
<title>得李石亭定稷書</title>,<text>飛鴻逗天末。久已遲君書。字活烟雲氣。語眞貧病餘。秋風殊未已。我輩一何踈。別後詩逾懶。能邀嘆起予。</text>
<title>早過岳陽</title>,<text>大江中忽陷。洄浪綠成岸。峰缺暾斜映。水蒸霞初散。沿流早樵競。舟重檣亞半。淅淅蘆篁間。呷唼鳧鵝亂。行人愛朝景。時復支筇看。平生想湖泖。神往書在案。此境應與同。所欠三高伴。峨峨鍤巖影。靑落洞庭畔。臨江掇露菊。敬薦韓惟漢。</text>
<title>孤雲吹笛臺有感</title>,<text>國末難容黼黻才。鷄林黃葉足興哀。仙家何管興亡事。勤向新朝獻讖來。</text>
<title>一蠧遺墟 二首</title>,<text>誰道斯文薄命騷。小詩猶復見人豪。世間不乏千鸚鵡。有否風蒲一絶高。						寒蠧微言百不傳。紛紛廡議感當年。廢朝萬事勤吹索。大胆人無及五賢。</text>
<title>逢河東人。問南坡消息。</title>,<text>不見吾老坡。秋風意若何。靑雲天下少。白髮嶺南多。豈忘貽芳草。其如鎖薜蘿。隔江悄引夢。星月動漁簑。</text>
<title>渡野津</title>,<text>潮頭相對浴晴禽。長短菰蒲綠未沉。童子刺船愁逆瀨。凌兢秋水一篙深。</text>
<title>抵石峴</title>,<text>蓴鱸興慣到江東。宿宿楓根蟹火紅。樹大忽驚童子日。村醇猶有古人風。傾鄰菜果秋偏厚。近海災蝗稼未同。慚愧幷鄕諸父老。白頭依舊亂離中。</text>
<title>喚仙亭。次芝峯原韻。</title>,<text>秋湖䙰褷疊欄簷。魚鳥丹靑水底兼。今古登臨渾是影。江山映帶不須簾。短篷捲雨漁歌上。敗藕縈霜妓恨添。蕩漾金波亭欲動。月邊仙襪弄靴尖。</text>
<title>滯雨水德村</title>,<text>路傍三四戶。猶是百年庄。牛息烟中大。鷄聲雨裏長。兒名多獸畜。婦業半漁梁。信宿饒奇聞。新經小戰場。						寒雨瀟瀟盡日吹。秋來新漲洗塘陂。稻畦高下漁燈亂。正是前灘蟹下時。</text>
<title>登尖山</title>,<text>罡風吹斂玉芙蓉。兀兀天愁逼劍鋒。空裏蒼然孤詣氣。秋光長在最高峯。人間鬢髮三千丈。海上蓬萊一萬重。客路自奇成宿志。十年曾望石頭城。</text>
<title>磻谷李氏幽居 二首</title>,<text>山居三十年。種德不種木。柿栗自能生。低低秋晩熟。													林淺難藏屋。田荒未賴耕。古來閑曠地。偏有隱居情。</text>
<title>宿龍頭田舍</title>,<text>橘戶燈深酒滿缸。月高村徑不聞狵。入秋風雨年猶稔。大赦江湖賊盡降。水落魚蝦緣野閘。天寒鸛鶴集漁艭。逍遙海曲吾將老。安得葑田只十雙。</text>
<title>螺峙途中遇雨。示景範。</title>,<text>白鴈蕭蕭落南浦。秋光盡入靑楓樹。行人衣薄喜霜退。路傍黃花半未吐。村叟持酒送一程。指點靑烟渡野渡。前峰斜轉天忽陰。望中人家捲塲圃。黑風驅雲雲有聲。不是雲聲雨隨注。油帽濕透障扇陷。噴薄口眼紛遮護。一笑拄杖沙岸東。生面溪山曠指顧。擬作雨中行旅圖。我客丹靑發慧悟。老坡笠屐誰不愛。林宗角巾世爭慕。想得二公被雨時。一番愁惱無今古。萬事被人叫得奇。自家枉喫無限苦。</text>
<title>丁處士溪亭。次舊韵 七首。</title>,<text>五鳳山前雙竹扉。傳家淸福古來稀。但令世世花間老。肯羡天師白日飛。						靑狵守果鶴扃扉。事事幽庄不韻稀。世出世間無別騐。四時魂夢駕花飛。						日掃山光遶澗扉。烟霞奇癖似君稀。雨中荷鍤疏泉去。木屐亭亭石末飛。													玉洞春流爛映扉。仙源未必武陵稀。世間自是無漁子。儘放桃花逐水飛。						百歲雲仍護板扉。令威枉道學仙稀。人民城郭渾依舊。勝似當年化鶴飛。						紺壁迴塘水半扉。畫家此境亦應稀。斜陽展入徐煕卷。紅藕紛披白鷺飛。						空翠勾人不限扉。怪來山月上欄稀。勸君少剪交簷樹。毋碍花天蛺蝶飛。</text>
<title>訪仙巖寺</title>,<text>何處南巖是。黃茅遠帶曛。峽農巖上熟。寺路樹根分。天暖疑招雨。峯靑喜截雲。不愁穿虎豹。梵唄漸相聞。</text>
<title>南庵</title>,<text>山風陣陣葉微流。坐領南庵一夜秋。諸衲詩佳添燭檢。黃花月好近人浮。天涯政屬登臨節。方外仍成汗漫遊。等是度身吾輩甚。每從初地起閑愁。</text>
<title>西庵度重陽</title>,<text>悲秋我亦楚人心。古寺黃花不可尋。傲世白雲眠雪鹿。照天紅樹下霜禽。樊川携酒日初落。賈島敲門山更深。海內蕭蕭兄弟散。登高幾處費沉吟。						今歲重陽好。帶僧山水中。亦能有樽酒。眞不負秋風。快閣題難遍。靈源路盡通。愁來忘日暮。棲鳥已尋叢。</text>
<title>訪松廣寺</title>,<text>轉過香峰側。秋光又一重。遠暉明稻黍。淸澗照楓松。菴廢煩仙護。山雄賴國封。泠然響林壑。雲外幾槌鐘。</text>
<title>暮抵仍宿</title>,<text>華嚴樓閣泬寥天。楊許方追碧落緣。永夜鐘生禪定處。空山鳥說寺成年。木犀香鎖千峰月。鐵樹花遲七殿烟。萬刦灰飛燈自在。何曾此法賴人傳。</text>
<title>次大乘菴原韻。贈擎雲。</title>,<text>幽壑幢鐘自宇寰。燈燈遂現百年間。飛空試卓泉根錫。度世聊探樹裏環。半榻晝明花綴牖。九霄雲盡月籠山。向平華髮秋無數。願乞金丹一粒還。</text>
<title>出寺口號贈擎雲</title>,<text>玉露楓林分外寒。遠公爲我出名山。虎溪不是離人境。剩覺高僧一度難。</text>
<title>發大谷</title>,<text>山靑不可忘。卽欲倒騎牛。馬齕江村口。僧休野市頭。風塵雙鬢暮。天地一筇秋。蕭瑟餘詞賦。猶堪作勝流。</text>
<title>宿維摩寺</title>,<text>寺殘佛許作農家。牛飯階前山月斜。石上柿高烏墜核。墻陰菊密鼠窺花。泉生廚竈孤僧凈。燈碍房櫳數客多。濁酒醺人鄕里面。隔溪村店未應賒。</text>
<title>松岩道中</title>,<text>行行得人境。籬落盡淸溪。牛弱停箱立。鷄雄上屋啼。山程勞數問。秋日苦偏低。不省筇鞋倦。故人西嶺西。</text>
<title>沙村訪人</title>,<text>二阮風流又竹林。蕭條人世我來尋。駟門不絶游山屐。鶴券交支賣畫金。赤壁江聲自終古。玉堂天上作何心。靑燈一穗書千卷。願借停雲別舘深。</text>
<title>訪趙都事圭堂不遇</title>,<text>夕陽紛墜眼。千樹倒江紅。半嶺溪樵下。孤村野碓空。柴門開石上。童子出松中。好是題凡處。還歌目送鴻。</text>
<title>赤壁亭。謹次金農岩先生韻。</title>,<text>壁勢盤盤欲引天。雲根環鎖一灣川。隔江人語答淸響。終古夕陽生紫烟。楓氣橫秋無際上。鶴巢如月自高懸。此間定勝黃州境。惱殺當年作賦仙。</text>
<title>次勿染亭原韻</title>,<text>已違玉燭與夔皐。又晩金丹訪葛陶。落日江行忘路遠。滄洲亭子拂雲高。白蘋波冷月中笛。黃葉村深秋後醪。怊悵雪鴻難記跡。鬚根撚到百回勞。</text>
<title>藍山訪趙小雅</title>,<text>楓林斜日轉溪身。只見秋光不見塵。穎尾山靑書滿屋。潯陽酒熟菊如人。農明解使荒田穰。筆老能驅古意新。豈意彤墀星散後。江湖頭白此相親。</text>
<title>和鄭雲藍</title>,<text>白板門低向㵎湄。狐藤剝啄夕陽時。近來蕉萃君休怪。紅樹千峰筆一枝。</text>
<title>別𢈪公</title>,<text>不聽徑歸寺。相携又過村。依遲終一別。蕭瑟欲無言。秋柳空多緖。閒雲豈有根。平生會心友。從此得空門。</text>
<title>鶉江途中。六言四首。</title>,<text>須眉碧于山水。衣笠染盡煙霜。但得齊蹤禽向。自家不恨枯黃。						江南天氣較暖。時序經霜未霜。一夜山中風雨。出門千樹丹黃。						老稻紛披倒雨。晩菘萋綠迎霜。近江大有風味。壚人競嚼蟹黃。						寒江悄無人渡。一望沙白如霜。忽然微雨點滴。駁雲旋撥雄黃。</text>
<title>挽鄭老人運龜 二首</title>,<text>太平生長髮如綿。垂死翻驚震蕩年。萬事人間今日暮。好須送去作神仙。						浦人市罷巷謠停。大葬雲山掛粉銘。名姓已添耆舊傳。江湖不見少微星。</text>
<title>雪後踰梅嶺</title>,<text>削削芒鞵雪有聲。茅根凹凸斷蹊成。樹頭翔集飢鴉噤。村口迷離一犬行。拉取去人皆不俗。斂將遙岫太無情。斜陽漸引吾廬近。山店殷勤酒細傾。</text>
<title>酉堂將赴南原幕。見訪話別。</title>,<text>歲暮翩翩作遠遊。極天風雪暗西州。鷄荒先罷中宵夢。貂弊難謀二頃秋。此日門楣欣捧檄。古來詞賦倦登樓。不須相望勞雲樹。酒熟山房可少留。</text>
<title>聞斷髮令下。訪小川夜話。</title>,<text>慘澹溪山薄日邊。窮冬雲物與愁連。白頭怕見陰陽曆。漆室相尋雨雪天。北極朝廷雙淚外。陸渾氣數百年前。傍觀一似胸無事。滿榻松風抱膝眠。</text>
<title>寒食途中</title>,<text>又復今年寒食來。故山松栢首重回。倦遊亂世看花發。强笑春風引酒杯。雨細只從人面滴。江明忽使旅懷開。書生雌伏終安用。昨夜西州羽檄催。</text>
<title>和村塾煑花韵</title>,<text>百花香過午風微。萬縷鵝黃帶雨飛。村塾茅茨臨澗小。主人魂夢出山稀。鶯能欺世饒簧舌。蝶解傷春褪粉衣。追謝西隣勤送酒。雲根採朮犯昏歸。</text>
<title>宿城北藥舖</title>,<text>玉洞春流綠染衣。霧餘村樹藹生輝。桃花滿縣官無事。麥雨成霖客未歸。酒使如鶯穿柳至。墨香引蝶上欄飛。東垣好士頭全白。合向江湖讓少微。</text>
<title>哭鳳洲王先生</title>,<text>名山積翠鳳城東。王氏靑箱世有風。兩漢儒宗多敎授。三唐詩學半窮工。千秋入眼微醺後。浩氣如雲破屋中。異日湖南耆舊傳。吾鄕判不漏斯翁。						自我童年以丈呼。通家師友世應無。煙霞一榻棲南岳。雨雪聯筇赴上都。萬事天寒淸灞淚。千秋歲暮輞川圖。六旬未出窮愁外。細檢遺詩眼欲枯。						經年淺土長蓬蒿。一日牛眠不費勞。認載詩名棺柩重。稱封傲骨斧堂高。何心冥府追才鬼。私慟空山有我曹。極目江南春草綠。招魂聊擬續離騷。</text>
<title>槐市曉發</title>,<text>已發天遲曙。路傍時復休。斷霞人面落。豐露樹根流。裊裊鷄通野。軒軒鷺起舟。怪來朝氣冷。江岸麥全秋。</text>
<title>過龍城。訪白兼山觀察。因成信宿。時酉堂以幕僚在坐。</title>,<text>翩翩裘帶老詩人。一樹甘棠十郡春。釀酒解招吾輩客。勸耕能識遠郊民。吹燈角語荒城月。訂雨村聲隔水隣。佳話千秋徐孺榻。當時應不設來頻。						如非北海定東山。朝暮千秋卽往還。久是題衿傾白下。不曾穿札試黃間。買牛以劍民風好。伴鶴惟琴吏事閒。異代蘭陵誇絶唱。少年幕府有何攀。						雨餘官閣氣泠然。淘淨城根逼有川。雙燕話晴簾影畔。萬蟬爭樹戟門前。風恬綠藕香微入。日午紅氍醉徑眠。競病多君才未老。白頭聊復草屯田。</text>
<title>江村夜眺</title>,<text>漁燈漸遠響微瀾。認是移舟向別灘。數里箐篁江月暗。五更風露草虫寒。</text>
<title>汶江道中</title>,<text>路缺江身縮。洲回岸影重。沙鷗元自澹。秋蝶尙餘濃。店買荒村果。樵刊古墓松。行人預愁雨。額手候雲容。</text>
<title>午渡鴨綠津</title>,<text>江渾定是南原雨。山翠都成北沼雲。兩岸牛鳴人不見。粉沙無際午天薰。</text>
<title>途中有懷。屬葵園。</title>,<text>日斜千嶂倚藤枝。病鶴臨江倦翮垂。積潦尙渾魚蟹背。晩炎偏鑠稻花時。管商事業誰能易。潘陸文章未足奇。秋早南雲無去鴈。一回吟罷憶君詩。</text>
<title>早朝。入坪湖柳妹宅。</title>,<text>溪鳴村徑稻侵扉。暾日紛紛籬雀飛。亂世不須深峽隱。姻家如望故山歸。與奴飯白遲成爨。呼舅兒嬌競挽衣。分外羡君秋更健。一竿猶保舊漁磯。</text>
<title>宿牛山草堂</title>,<text>一棹蓴江綠始波。故人無恙打魚歌。太中談屑通家遠。季子炊烟負郭多。半壁秋燈催蟋蟀。四鄰凉月在菱荷。苟能花石兼詩禮。此屋行將百世過。</text>
<title>次松梅亭原韻</title>,<text>百年湖左此堂成。猿鶴翛然溪澗鳴。歷世田廬追仲淹。照人金石記明誠。山空桂樹瑤絃斷。月冷梅花鐵笛生。不枉下吾香一瓣。雲孫尙保白鷗盟。</text>
<title>發可川</title>,<text>草樹微茫岸店孤。行人隔水手相呼。村隨野汎高於艇。峽束江來倒瀉壺。潢弄謾憂今日再。金穰剩覺近年無。此鄕未必溪山勝。姸好猶堪入畫圖。</text>
<title>澤村。訪安春艇鍾鶴。</title>,<text>荏菽高過頂。村深野一涯。名園光竹樹。薄暮靄荊柴。可隱山無淺。能耕士自佳。定知人客少。朱果上空階。</text>
<title>哀朴長興憲陽</title>,<text>兵刃須臾間。一死無痛楚。從古知如此。臨難竟錯做。朴侯不勝衣。外若柔可茹。胸中一寸鐵。百碎甘刀鋸。亦知效鄰城。竄身得其所。封疆慨無人。努力警狐鼠。峩峩南將臺。肅肅靑楓渚。欲行復夷猶。是侯畢命處。</text>
<title>暮過康津</title>,<text>浦遠涵秋色。城荒掃戰塵。暮蟬隨去馬。碧樹帶歸人。生面山皆好。驚心月又新。鳴梁三百里。搔首問程頻。</text>
<title>訪茂亭謫居</title>,<text>天涯有此別溪岑。鵩舍還從古寺尋。見說浮沉安島俗。驚聞憔悴變京音。蛟蟲晝健村多濕。鯨鰐秋驕海忽陰。一部溫敦詩意古。敬君不賦白頭吟。</text>
<title>題小痴墨緣卷</title>,<text>凈掃秋齋始展之。異香古色黯粧池。卷中無畫無非畫。總是諸公讀畫詩。						白鹿仙人壽曜邊。月明笙鶴渺秋天。阮堂不作彝翁死。海上靑山五百年。</text>
<title>途中有懷。寄茂亭。</title>,<text>別離不下淚。未必皆丈夫。恐傷居者意。强顔作歡愉。旣已徑出門。誰使頻蜘躕。皎如水中月。欲捉還覺無。人生多結識。亦復胡爲乎。</text>
<title>碧波津 卽李忠武鏖兵處</title>,<text>丁酉年間事最危。碧波亭外盡倭旗。史憐樂毅罹讒日。天眷汾陽起廢時。萬死何曾戰功計。此心要使武臣知。至今夷舶經行地。咋指鳴梁指古碑。</text>
<title>表忠祠</title>,<text>聖朝不佞佛。得人於古無。一室三師弟。空門大丈夫。風簷仙鼠白。雨壁怪松枯。灑淚秋山外。芒芒愧腐儒。</text>
<title>過康津。吊金義將漢燮。</title>,<text>往歲湖南賊如蟻。轉眼猖獗蛇而豕。民盡附賊官欵賊。誰敢嬰城抗一矢。我時鼈縮窮山中。欲採奇聞作傳記。止竟把筆無可寫。繞壁搥胸鬱欲死。一日鄰叟氣甚王。升堂坐說康津事。金公奮起縫掖中。支拄殘疆立營壘。甲午風雪十二月。猰㺄千羣亘百里。康津城外烟漲天。康津太守先納履。萬人逬出城欲裂。惟公屹屹如山峙。毒丸叢身植不仆。賊乃斷頭猶環視。皇天有眼解憫忠。五日之內援兵至。闞如虓虎仗神助。刳割魑魅無噍類。我時聞之叫絶奇。霜夜吐焰山燈紫。今行路出康津城。落日徊徨曠野涘。連浮大白酹英靈。林木肅肅秋風起。大勇知自讀書出。烈士快湔腐儒恥。湖南亦有如此人。我筆未老堪補史。</text>
<title>筏橋雜絶 四首</title>,<text>蘆竹蕭蕭上午潮。浦禽驚起榜人謠。千家橘柚晴陽轉。南國秋光滿筏橋。						筏橋兒女善漁歌。能自操舟劈遠波。未及前津齊返棹。鯉魚風信午來多。						船船牛酒祭船神。拂拂風旗剪綵新。一種娵隅聞不辨。海商多是嶺南人。						秋雲忽破石橋東。水面亭亭起彩虹。兩岸靑山一輪月。人家如在太湖中。</text>
<title>燕子樓 二首</title>,<text>七分明月古徐州。碧玉琮琤燕子樓。絶唱崧陽韓進士。百年搖落海山秋。						西風燕去水空流。今古登臨迥一樓。豈有佳人頭不白。當時張鎰枉閒愁。</text>
<title>暮行</title>,<text>點滴林雨稀。掩苒川光暝。望中知有村。草深無行逕。</text>
<title>訪酉堂不遇。獨宿有吟。</title>,<text>孤眠夜如何。林月曳簷半。戶外如有人。蕭蕭風竹亂。</text>
<title>九月中過石峴。哭金景範。</title>,<text>人世又秋風。寒山落晩楓。何心過仁里。無語對尊翁。舊識皆燈下。新阡獨野中。夢醒呼汝字。霜月曉窗空。</text>
<title>尹醉松壽宴</title>,<text>地仙閒說舊弧辰。龜息熊經善保眞。屐底山深遊太古。花間釀熟駐長春。呴噓夜枕黃芽嫩。笑傲雲屛綠髮新。六十年來天下變。羡君猶是昔時人。</text>
<title>酉堂見訪</title>,<text>萬疊靑山盡日程。君來有約見還驚。座隨人隘燈因掛。夜抵年長月已傾。老去厭聞當世事。窮居粗識昔賢情。天寒霰雪門如洗。縱是無塵不耐淸。						抱膝窮山歲又陽。朝昏計活墨生香。菊花候盡題詩倦。竹雨聲乾引睡長。客恕家貧茶代酒。人歆村古樹爲墻。笑迎門外催租吏。此事如何枉熱腸。						溪南暝色散林烏。石徑吟筇信手扶。待雪梅如懷楚璞。偃風松似濫齊竽。霜凄水落看吾在。酒綠燈靑與子俱。同學少年寧足慕。分甘蓬藋處鼪鼯。</text>
<title>昇州李春湖藥舖。邂逅仙巖月公。時金主事孝贊携酒而至。</title>,<text>風塵回首二年間。幕府靑衫减舊顔。凍屋梅花春似酒。嚴城畫角月含山。雪中理棹枯禪放。海上畊田健吏閒。逆旅燈深傾盖夜。韓康新自灞陵還。</text>
<title>過仙隱寺</title>,<text>野風喧長廊。階雀啄殘雪。日落僧更幽。磬聲淸未絶。</text>
<title>渡雪灘</title>,<text>飛鴻山北大溪橫。洲渚灣灣眼漸明。春水不波惟有沫。遠沙如雪易爲晴。樹隅練白人家出。泥際莎紅野逕成。遙想故園梅發盡。湖田已起首番耕。</text>
<title>往兎洞</title>,<text>春霖處處井泉渾。峽水初肥齧土豚。白鷺雙飛分遠渡。紅桃一樹管全村。四郊塵暗貧猶幸。五岳山靑累尙存。出洞還堪回首望。晴雲如縷鎖松門。</text>
<title>石亭十竹圖</title>,<text>石亭老子老更顚。諾我墨竹今三年。每書輒以竹爲言。竹雖不來書尤珍。日久使我心無竹。但願數得蠅頭箋。筆下有神乃驅使。載竹南馳二百里。畫家例債誰盡償。我從焚券得贏利。十竹無一不如竹。更無一箇疊相似。老幹新梢百十叢。四時朝暮靑葱蘢。眇眇帶愁烟雨裏。瀟瀟弄姿明月中。荒崖水濱無西東。最是木落天宇曠。嚴風捲濤靡寒空。連旗倒颭勢欲摧。忽復夭矯如游龍。分明雪竹尤着意。歲寒倔强將無同。挼手窮山坐忍凍。物色敲門凝不動。問君絶藝那能爾。嚼破黃韲三百甕。</text>
<title>携石亭往兎洞</title>,<text>一棹澄江溯自東。藤蘿側畔逕微通。野人送酒春如昨。隣里傳餐日過中。農候預占梅子雨。老來偏怯棟花風。論詩如入山深淺。白首終期與子同。						白首相將酒盞邊。江湖十載此留連。名山一望轉懷古。我輩高歌應聞天。槐影偏生亭午際。麥凉先至晩風前。邊韶弟子從無禮。解向晴窻起晝眠。</text>
<title>自兎洞至鰲山僧舍宿</title>,<text>石裂天垂積翠橫。剛風無際壁間生。崩雲向野江流細。紺瓦懸空佛座明。遙夜步參星斗影。高臺嘯作鳳鸞聲。何人解把興公筆。霞標亭亭寫赤城。													一氣橫天不可扃。神剜鬼劈費調停。龍沉古窟江風黑。鶻立空臺石雨靑。識字遊人悄無語。葺菴禪伯老應靈。茫茫五岳三山外。塵夢何時得暫醒。</text>
<title>石亭見過弊居。贈古詩。次其韵。仍有唱酬。</title>,<text>我如淺山易登眺。尋丈窈窕無嵒洞。君如汪濊千頃波。衆流自歸不須控。人才不同竟乃爾。難把椽桷慕梁棟。白葦黃茅湖以南。後輩藉爲文苑重。吾家先生乘興至。設醴處處紛迎送。遲暮風流更善謔。有約重來頻不中。巖花落盡始敲門。新筍綠蒲風光弄。旁觀不省鬢毛改。自言尙帶頭腦烘。老氣稜稜却橫秋。賈勇文場甲可衷。浩歌千古獨往來。經經緯史互錯綜。從我遊者無眼力。推我謂似鸞隨鳳。秦系枉自偏師銳。駱丞終亦四傑共。最怕飛黃絶塵足。猶甘法縛受鉗鞚。我用卿法卿用我。晉人佳話合換用。誰能具眼照如月。一一金針按線縫。待到金丹換骨時。莫向癡人勞說夢。						少小爲詩學杜詩。偏門不肯慕王韋。戱餘筆墨嬌如語。老去鬚眉颯欲飛。石室黃精堪作飯。田家大布自裁衣。風流未遠松陵集。此事終須爛熳歸。</text>
<title>送石亭至冷泉。歸路有吟。</title>,<text>行無遠近記前山。盡日平蕪步屧閒。江漲魚尋淸水食。麥靑人割半畦還。樵車歷歷休沙上。釣艇回回繫樹間。剛喜吾廬居爽塏。峯陰十里露衡關。</text>
<title>寄全州崔慶日</title>,<text>欲向窮山識隱淪。牧荑非美感情眞。世間最是貧爲累。如此風流作賈人。						西川橋畔草烟寒。小刦潢池一炬殘。遙向豐城尋寶氣。曉天星斗碧闌干。						完山終古競繁華。羅綺笙簫一萬家。有否春城市樓上。哦哦弄墨答鶯花。						合愛錢時不愛錢。燒香簾角日蕭然。七峯蒼翠濃於畫。吟興終朝逗遠天。													牙籌一擲幾沉吟。不見芝眉恰見心。要得藏書如子願。妙齡須辦萬黃金。</text>
<title>與塾中諸友課日。次放翁韵。</title>,<text>判知軒駟已無期。耕讀營生計未非。肚慣果蔬嫌烈酒。躬親畚鍤怕新衣。風薰猶有披襟爽。雨細纔成灑面霏。坐對佳辰慚俗陋。傾村採艾日中歸。是日端午						流光謾赴鬢毛期。素志人間太半非。酒後山靑嗣宗眼。夢中雲白鄴侯衣。錦渝筍籜添園綠。珠綴榴花帶澗霏。日暮西坪耕未返。柴門徙倚待牛歸。						樵弟漁兄一水頭。十年鄕曲似幷州。老猶未透安身法。隱亦難逋識字憂。逝卜行藏高士傳。恐編著述雜家流。茅茨雨歇無人到。試向堂坳放芥舟。</text>
<title>次放翁韵</title>,<text>野翠無邊燕掠平。槐薰遲放午來晴。空山五月斧斤絶。深巷數家機杼鳴。健僕最憎當晝睡。弱牛可念借鄰耕。匏樽盛酒時時過。許汝村農任喚卿。						日落郡城人未歸。夜深引燭自關扉。高梧露重無風瀉。遠壁霞輕似月非。泉味難全煎久茗。竹凉易透澣來衣。倚床忽破昏昏睡。念彼桃都已早暉。						山居最有天倫樂。子弟詩成就我評。憶受字書如昨日。愧聞年少喚先生。春園接果經霖活。晨圃挑蔬帶露烹。稅薄徭輕無一事。風塵難得此昇平。						身具難齎魯望船。才名枉設廣文氈。謾懷梁甫悲吟志。久斷南柯熟睡緣。胎已皓衣方是鶴。蛻餘虛殼便非蟬。世情澹盡文心細。九轉丹成詎易傳。						晝靜風簾引睡魂。閒居多愧力農村。深深花發石榴樹。寂寂人敲松下門。早暑歊林靑菓隕。旱山噓氣白嵐昏。慵來不劚階前艸。一室荒蕪肯可論。						放達猶難解障囚。文章終是類俳優。卷懷禮樂三千牘。醉倒江湖四十秋。差可善人乘下澤。敢要高士在南州。孤燈漆室愁如海。時輩同歸肉食謀。						遙指烏雲起野城。旋看片雨劃江明。霏微已有成霖意。溜滴纔聞墮砌聲。讖霽樹蛙那許吠。趁凉泥犢自催耕。須臾却似天公戱。竹牖斜陽苒苒生。暫雨						淸夜沉沉不爇油。室中虛白寄天遊。榮期老去猶三樂。平子詩成漫四愁。峽月籠霞晨復暈。江風引雨晩來遒。最憐十畝篔簹笋。種在今春已掩樓。						萬樹陰濃日抵年。數家門巷帶晴川。却因笋美誇時食。不妨蠅多廢晝眠。野稼漸如鋪子局。風簷凉似捲篷船。甚閒容有生煩惱。辭汝村丁喚做仙。													出門今日意差寬。病起猶憐脚力殘。江遠未知何郡雨。夏乾多有不時寒。紛紛蕉鹿難尋夢。閣閣林蛙竟爲官。時郡守瓜遞。鄕豪倡衆遮留。 誰似兎圍諸伴侶。隔旬相見盡情歡。往兎洞						屋角明河澹不流。空山夜氣迥疑秋。草根戛戛蟲如雨。竹外蒼蒼月到樓。開戶攬衣仍少坐。呼童點燭更遲留。寥寥蓬藋跫音斷。一似爲官斥遠州。						一室圖書藐百城。暮年倦作出山行。寫神竹月千尋影。起舞松風萬壑聲。恠鳥時從門扇啄。靈泉常與井欄平。自爲佃客無閒土。古法寧論間歲耕。						禾麻相續野紛然。岸岸黃流派派煙。木實齊成豐騐最。蟄虫高徙雨徵先。著書自秘千金帚。嗜古翻尋九府錢。淸晝下簾閒點易。君平不怨世吾捐。						颼颼蜩殼夢先天。落落荷花結凈緣。笠屐閒收衣際翠。顔髭愁减鏡中姸。久辭河朔將軍飮。故作雲臺處士眠。澗戶蒼苔人客絶。樹頭如雨百重泉。						午眠難醒枕隨傾。庭院無人鳥下行。四野稚黃秧事晩。全家濃翠樹陰平。映藍扇滑搖江色。戛鐵棋凉敵雨聲。眼老頗從文字細。有時新解擷珠英。						雲山入手謝塵韁。却悔從前枉自忙。分外紛華花事富。人間至味菜根香。晩霖野洽溪翻榭。初夜邨喧雨倒墻。忽憶五陵同學輩。滄桑十載幾存亡。						睡起惺惺酒力微。忽聞霖雨灑然飛。綠包萵重新炊飯。白練麻輕舊製衣。高樹無風蟬自落。千峰已暮鳥何歸。冥搜詩料如尋夢。輾轉因緣境有依。						一丈匏花帶漏暉。村籬牛鐸遠依依。江干積雨止還作。洞口斷雲留不歸。病耐晝凉搖扇少。閒隨溪漲把竿稀。老蛛自捲連簷網。喜汝飛蟲暫解圍。						炊煙如盖聚山腰。暝色駸駸過㵎橋。泥水照星天乍見。陰墟生火鬼相招。靡靡草樹風無定。滾滾蚊蟲夜更驕。鋤後陂田宜早灌。預須料理及明朝。													雨瀑雷硠洞府寬。赬桐吐蕊日闌干。數椽遮莫如懸磬。一事差强不夢棺。託意仙經求煑石。感時皇路撫和鑾。風窻忘却三庚熱。今古蕭條冷眼看。						葱麥三時飽反飢。甚無聊賴且安之。不才自是靑雲遠。善病猶能白髮遲。京國煙塵正迢遞。江鄕風雨此支離。縕袍佩玉何須較。不作尋常失意悲。						桐雨淋淋夜未收。松燈匝坐話閒愁。捕蝗權試前人法。磔狗催成伏日遊。山下豆荒追晉士。路傍瓜美失秦侯。農閒漸覺民騷起。蕃舶招搖海上川。						暑氣收空夜暫淸。階蟲已似變秋聲。正難閉戶防蚊入。稍復移床卧月明。天上神仙誰得見。古來牛女揔虛名。縱令關得人間事。不必隨渠惹恨生。七夕						兼旬水怒蕩蝸廬。石㵎魚强不受漁。今歲無前霖雨數。新秋有日樹陰踈。自量夙疾還停藥。恐負流年强著書。耕讀元非時世異。最難心力古人如。</text>
<title>中秋夜。次許丁卯韵。</title>,<text>不見冰輪意已圓。金風初捲萬峯煙。千尋徐引東溟水。一望偏高北極天。大地蕭森秋影裏。幽人怊悵曉樓前。定知從此虧於滿。合惜浮生盛壯年。</text>
<title>偶成</title>,<text>松下柴門相向開。秋陽終日在蒼苔。殘蟬葉冷嗚嗚抱。一鳥庭空啄啄來。粉甘葛笋咬爲筆。核爛榴房剖作盃。朱柿千林鄰舍富。悔從初寓未曾裁。</text>
<title>往兎洞</title>,<text>五鳳洞天卽鄰社。出門十里無他行。烟霞元自在人境。松桂不曾寒我盟。樵唱繞林落日紫。書堂隱樹秋花明。搘筇不進立村口。愛聽稻粱風有聲。</text>
<title>過飛村</title>,<text>㵎水泠泠鎖故堂。蒼苔一徑繞籬荒。鷄鳴深竹秋山迥。蟬斷踈槐落日長。南渡衣冠成小刦。百年花石尙餘香。幾回繫馬門前地。依舊惟靑薜茘墻。</text>
<title>昇平道中</title>,<text>一望仙亭憶舊遊。江山搖落易爲愁。映城紅樹催殘角。夾岸蘆花隱小舟。蟻賊塵晴秋滿野。鴻賓天遠海生洲。老來覺得機心盡。沙上不驚雙白鷗。</text>
<title>棠川訪酉堂</title>,<text>五噫歌殘倦出都。浮雲宦跡似君無。倚亭招鶴張天驥。荷笠棹舟洪景盧。臥處茅茨盡秋色。酒酣論說竟吾徒。何如共入雲臺去。煑就金丹火一爐。</text>
<title>踰嶺入郡界</title>,<text>出峽輕飈欲墮簪。高秋氣色已駸駸。楓松爛爛參空畵。蟲鳥泠泠發至音。天末有懷時遠望。道中無賴自長吟。嶺腰俯瞰田園近。惱殺家常復上心。</text>
<title>枚淚</title>,<text>天狼唁唁婺星落。九閽沉沉虎守鑰。巫陽下招天孫魂。六丁呵護上寥廓。漢陽兒女頭簪白。奈花飛盡春風惡。建文宮中鬼晝哭。金怡函裏魂何託。珠襦玉匣無聊賴。化碧重泉石作槨。三年經營萬年宅。畿輔靑山隨處鑿。似聞蕭吉欺聖人。此曹當令眼盡矐。夢中花覆白玉欄。幾時鶴返遼陽郭。君不聞宣靖兩陵刦灰飛。百世寃憤炯如昨。盜發寶玉常事爾。猶將掘賊致庭縛。</text>
<title>宿土洞</title>,<text>谷水涓涓各自源。傍田樵路屬柴門。頑雲釀雪初冬候。喬木成籬百歲村。冷屋燈靑無俗語。故人頭白記吟痕。擁書千卷終安用。洞外如今八表昏。</text>
<title>苟安室。與諸生話別。分韻雪晴雲散北風寒。得雪字。</title>,<text>寰中福地尋何處。閭巷處處書堂設。十行受書百遍讀。朝夕一盂恣啖歠。徵租索錢村欲沸。吮毫伸紙座不輟。童時嬉遊不知好。至今思之心屢折。自從束髻墮塵網。蛛罥蠶縛千回結。機關費盡百無成。紙被窮山縮凍鼈。垂老更覔安身地。溪南數椽茅茨潔。課兒上學作兒師。諸生逐臭森成列。火宅咫尺淸凉界。談藝千秋落瓊屑。任他門外海變桑。只管燈前硯磨鐵。世出世間無別法。維摩十笏參禪悅。老馬識道誇眼力。良醫折肱傳口訣。三十年後思吾言。啞然相視應擊節。今宵酒熟且少留。繞堂樹樹梅花雪。</text>
<title>賦尖山一篇。送金世文歸白洞。四言</title>,<text>卓彼尖山。嶢嶢奪筆。矯昂曠野。秀氣莫匹。地不虛設。應產俊逸。振古無人。配彼崒嵂。子屋其趾。世安圭蓽。一朝奮飛。貧亦罔恤。贏粮穿峽。言叩我室。溯源風雅。近軆爲律。六代絢煥。作者如櫛。兀兀蠅頭。細楷成帙。朽簷雪摧。短窻月疾。面壁沈吟。如有所失。始子云云。利鈍不一。居然自勝。慧根日茁。歸覲有期。歲已云卒。莽蒼臨歧。要余有述。子視尖山。厥根丘垤。直上不休。巓摩星日。子學詞章。視古毋怵。磨杵成針。其來汩汩。謂山生子。辭誠美溢。子不畏山。古人屈膝。我言非夸。指山交質。有不我信。與子南出。携手絶頂。俯臨蒼渤。</text>
<title>渾璞四章。送李德一。</title>,<text>有渾者璞。內蘊晶光。追之琢之。琚瑀珪璋。惟不自衒。厥品彌良。所以君子。闇然日章。						君子爲學。始自事育。捆織陶冶。耕稼樵牧。隨分皆職。餘力誦讀。苟究餘力。日恒不足。						魚在于淵。眼見皆水。載游載泳。不學而致。子處我室。面面圖史。古人皆師。我豈師子。						驪駒在門。凍雨成雪。子居未遠。如何徑發。嫣彼梅花。不可云別。且待今夕。舞峰頂月。</text>
<title>鰲山下東望</title>,<text>微雨已春意。野梅非世情。琮琤小澗曲。樵路千回縈。仰首見竹林。時復靑烟生。知有千歲村。不可知其名。</text>
<title>營伯母塟地。入道藏洞。</title>,<text>生當要踐形。死當要速朽。殃慶各以類。此理若授受。藉使骨生花。跖蹻渠有後。古人頗達生。葬猶譏其厚。况可狐埋搰。坐博千駟富。去聖日以遠。淫辭日以騖。或言郭楊輩。神道愚黔首。我嘗疑信半。終未破此臼。譬如學仙者。固知服丹謬。白日無羽翰。猶且按火候。若見人化仙。定信地術有。</text>
<title>永登神</title>,<text>永登者。不知其何神也。以二月一日迎之。至二十日送之。婦女精虔齋禱。有風則謂之風永登。有雨則謂之雨永登。其俗百年來始於嶺南。凡兩湖關東之界于嶺者皆效之。						風永登降春旱長。雨永登降豐年穰。不風則雨春之常。民眼夢夢不見眶。村家愚婦自爲巫。指證神與風雨俱。剪紙揷竹飯滿盂。叢祠兀兀厨竈隅。神降十日升五日。二月廿日黃昏畢。日日猶恐逢神嗔。庭犬啖肉不敢叱。嶺南古稱鄒魯鄕。俎豆絃誦頗洋洋。儒風一變作淫祀。百恠潰裂川無防。君不見東京野狐祭天主。千里流血鯨鯢僵。永登比之猶疥瘍。由神得飽還不惡。回顧山妻催宰羊。</text>
<title>春雪</title>,<text>風定山暄正雪時。紙窻虛白照人眉。怪來滿壑寒光淺。任是翻空大片遲。日斜簷角鳴相續。春入花根濕不知。何處冥鴻留爪去。江湖幽想謾添奇。</text>
<title>往兎洞</title>,<text>歲閏春差晩。朝朝二月寒。白風江外野。蒼日雪餘山。渡遠停船待。村殷采木還。西崦行徑熟。烟處認松關。</text>
<title>盧戚應玄氏輓</title>,<text>母族惟公有往來。屢嘆子得我家才。半世未能成宅相。中途何遽赴泉臺。大化升沉誰不死。善人凋謝正堪哀。薤歌擬把餱愆贖。小刦風塵首一回。</text>
<title>申潤祖追輓</title>,<text>如翁醇謹直天成。一事眞堪警後生。記得酒闌紛抵掌。言言曲諱郡侯名。申以谷城縣吏。積貲鉅萬。老得虛啣。爲人忠謹。平居言語。不敢犯其官之名。						涵碧亭南十頃池。芙蓉楊柳弄淪漪。春風幾墮農人淚。長似垂綸繫艇時。申於谷城南。鑿湖貯水。以資農人之灌漑。於湖上作一享。曰涵碧。													精紙佳毫不惜錢。墨香如霧護庭蘭。十年敎子工書字。父輓能鈔作册看。</text>
<title>題金孝燦龍城吟稿</title>,<text>白兼山樂倫莅順天時。孝燦以主椽事之。及兼山陞按南原府。辟以主事。丙申秋。府罷辭歸。一日。錄其幕中所著律詩一卷。謁余評點。孝燦有詩才。及經兼山指授。益精工可觀。						兼山自足一家詩。萬首琳琅老更奇。賴爾升堂衣鉢遠。風流江漢使人思。						蓮花幕裏日如年。贏得明珠顆顆圓。使也風塵終袖手。不妨詩句萬人傳。													歲暮蛟山大雪飛。短檠寒照舊征衣。登樓一賦堪千古。未必依劉計盡非。						喚仙亭畔柳毿毿。燕子樓前水似藍。錦瑟華燈新樂府。春風長在小江南。順天謂之小江南</text>
<title>踰月出嶺</title>,<text>林風却雨午初凉。橫㵎層層落石梁。萬壑千峰紅躑躅。行人鞋襪盡春光。</text>
<title>韓老人景善輓</title>,<text>六旬康健暫呻吟。方死神精澹不禁。蛻殼祗應留爪髮。狐兒空自厚棺衾。泉臺肯恕貧無賻。竁穴還傷病未臨。滌器壚頭楊柳綠。文君已老若爲心。</text>
<title>和善吾課韵</title>,<text>續續林花未罄紅。春光最久亂山中。啼殘好鳥斜穿牖。颺盡游絲倒上空。豈爲得名居水北。不妨避世在墻東。年來漸欵邨鄰意。樵擔泥犂許座同。						手拓雲霞寄室廬。主人朝暮一床書。曼卿酒盡猶巢飮。迂叟家貧且穴居。樹底孤花如畏蝶。潭心閒鷺不知魚。尙能對客揮毫否。頭白淮南舊太虛。						一笏山靑水際孤。江天暮雨捲新圖。數花未落春猶在。萬笋齊抽地欲無。蟻徙却循階縫返。雉流能過屋頭呼。鈔書喜得安床處。取次淸陰半畞梧。						甕裏雙柑不費携。四鄰終日有鶯啼。閨蠶眠熟桑陰薄。澤雉行驕麥穗齊。稚子能誇書滿屋。畊奴喜報雨鳴溪。驚回一刻槐安夢。自笑山人未着題。						芍藥紅抽露淺階。藤蘿翠合失崩崖。偶來晞髮眠松下。獨自撚髭坐水涯。貧處樂生追巧蠋。畏途忘險學愚柴。今宵風雨誰相慰。倒向全椒憶郡齋。						桃源深處石門開。經濟山林筮大來。橘柚千頭秋滿廩。芭蕉三葉雨鳴盃。靑雲夢斷文章進。丹藥功遲歲月催。我亦初非忘世者。十年爲客走風埃。													春來計活未曾閒。日日花間與竹間。人老易生芳艸恨。夜凉偏近子規山。池萍躍雨垂綸坐。縣樹籠烟賣藥還。一是形勞心更逸。知應雙鬢不多斑。						自製新翻侑酒歌。春光又是眼前過。古來奇字蝸涎盡。天下閒愁燕語多。滿地山靑携蠟屐。高人頭白有漁簑。一羣黃鳥千絲柳。可是無情喚奈何。						淸㵎泠泠草映沙。白茅簷亞出雲斜。兒弄鷄毛能汚壁。妻翻鴉嘴慣鋤麻。春前春後扶頭酒。村北村南雜樹花。隔水炊烟常晩起。不妨自署懶農家。						覆屋陰陰槐穗長。連村漠漠菜花香。春歸如罷懷人夢。病起重尋却老方。林翠蒸來渾是雨。麥黃風過未全凉。搘筇閒似窺魚鷺。絶愛盆池一鑑光。						朝盤笋蕨敵珍甘。薄暮柴門鎖彩嵐。敢道論文秦以上。厭聞待價洛之南。涉春米貴羞饑鶴。入夏桑饒恨了蠶。佳木千章溪一派。後生應記讀書菴。						病餘養目不鉤簾。取次爐香篆縷纖。燕帶芹泥防自汚。蝶穿花露耐全沾。平生戶小耽看醉。垂老家貧矯作廉。趁午山廚玉燒版。饞儒認我更何嫌。						倦向靑雲遠致函。痴儂雙袂畏人摻。憂時氣作衝霄劍。嘆老詩如上水帆。絳帳諸生辭逐臭。蓽門終歲免題凡。逝將畢世桃源內。古服何妨廣袖衫。</text>
<title>沙圖村。哭吳道弘仁淳。</title>,<text>日長鳥雀噪柴門。嫠婦嗚嗚晝室昏。葬有舊阡惟掩骨。貧無靈幄可棲魂。翩𦒘笠影田間路。遠近跫音月下村。種種眼前君不死。半生餘緖可重論。</text>
<title>陪城主朴錦士恒來。拈唐詩韵。海鶴厚春幷在座。</title>,<text>東閣東頭柳絮飛。官樽如海客忘歸。梁園白雪游初倦。句漏丹砂計未違。民不見兵城樹老。吏能畊野澤鴻稀。及親三釜平生恨。却羡琴堂尙綵衣。</text>
<title>次黃正宥炳中龍洞新居韵</title>,<text>讀書長眼力。能識靈山址。洞爲黃龍寺廢基 不患來者少。數家自一里。出門卽樵漁。入室有經史。種花莫種桃。恐有花浮水。</text>
<title>同善吾作</title>,<text>蟬處翛翛自欲風。一林凉意數鄰通。甚閒永日方思客。少旱兼旬不害豐。未夕村烟驅白鳥。先秋野候驗赬桐。諺云百日紅盡早稻熟。 小詩只錄山居事。潦草寧論字句工。						庭前墻下徑痕微。日日閒行不出扉。種樹十年身已老。擁書千卷屋生輝。白石要人謌亦晩。黃粱玩世夢還非。醉來無藉今宵月。一任梧桐暮雨霏。						荒林煙火澗東西。十日黃流兩岸迷。積雨苦人顔髮黑。炎風長果蔓條低。字書伴授髫齡子。田事平參老手妻。晝永不愁來客少。談玄賴有枕邊鷄。						唾看軒駟戀芒鞋。禽向山靑孰我偕。推心學子如馴象。屈軆農丁慕式蛙。酒後狂歌聊復爾。天涯舊雨正堪懷。課詩忘却長霖苦。朝暮雲嵐萬變佳。						子來見月幾回輪。爲戀江南下若春。白髮滿頭游未倦。新詩如錦語皆馴。郡侯友道非今世。錦士甚欵厚春 國史忠賢有後人。宋爲圭菴之裔 苜蓿村盤成信宿。多君不記我家貧。擬和厚春						溪流連月厭淙潺。今日天晴一破顔。小荳引花埋石逕。亂蟬成隊集松關。經霖白縛麤膚淡。跨屋黃團老腹頑。不是吾廬高處在。客來猶自費躋攀。						一歲平分已半年。絳河稍徙屋西邊。江霞引縷棲丹壁。峽月留眉戀橢天。林鳥亦隨凉氣定。草蟲能與老懷牽。主人未遣閑愁了。酲起明朝乏酒錢。						練帶淸江綺吐霞。山居詩境亦堪誇。宦無待詔三升醞。歌有先生七椀茶。弊帚詩文聊自好。全家花木不嫌奢。疎林蟬斷門如洗。掛脚胡床弄月華。													松陰深處掩茅堂。斸藥疏泉日計忙。霖潦欲開山忽碧。歲秋將熟月多黃。木生耳長連供饌。麥化蛾飛始檢糧。合謂眞詩閭巷在。農謳樵笛盡成章。</text>
<title>六月二十日。錦士城主。置酒泉隱寺見招。余輿疾赴之。二山，海鶴，小川亦至。共賦。</title>,<text>古寺惟聞百道泉。藤蘿千尺石梁懸。一聲驢入名山路。五色雲飛諸佛天。江郭酒遲僧出望。靈壇花積客登眠。晩蟬已有新凉意。回首人間感歲年。						一聲聲戛碧雲迴。似患痴聾未盡開。落照泠然催鬢髮。恨人從此廢樓臺。憑虛有否長生術。鳴世多非實用才。萬籟寥寥成獨笑。山翁雙耳早醒來。咏蟬						眼前不擇地。行坐盡淸陰。寺小松難老。僧高山轉深。仄溪橋影曲。微雨磬聲沉。誰遣禪寮內。淸風動士林。</text>
<title>雲峯。訪朴鳳陽大捷碑。</title>,<text>讀書不必成文章。仕宦不必居玉堂。男子昂昂七尺奇。臨危要當慨以慷。君看雲峯朴注書。十年不調鬚眉蒼。天生壯士不虛老。獄底終發衝霄光。封疆無人向忍說。逆賊橫驅千狐狼。雲峰健兒鐵爲膽。義鼓一槌爭赴湯。池中鼓角天上火。顚崖墜谷崩雷硠。方丈飢烏啄啄飽。橫塗惡腦交匈腸。始出區區桑梓計。指顧湖嶺作保障。定知古來立功人。救死往往銘旂常。良史因之筆生興。鼓舞異代成悵望。耳目不遠論最公。野叟導我看戰塲。</text>
<title>宿柏田</title>,<text>嶺右名山首柏田。古人云是小桃源。雲間采藥不多里。松下讀書時有村。石梘水鳴紅稻卧。薺花風擺白糜奔。怪來月出聞樵斧。斫斷溪南老杞根。</text>
<title>安義中山村</title>,<text>百片茅茨半尺扉。藥香連圃雨如絲。山中曆日家家有。爲揀人蔘種採時。</text>
<title>踰六十嶺</title>,<text>萬峯長水雨。孤客八公秋。病入他鄕怯。詩連落日愁。逢人問烟處。望店坐橋頭。恨煞長亭樹。寒蟬晩不休。</text>
<title>義妓論介碑</title>,<text>楓川渡口水猶香。濯我須眉拜義娘。蕙質何由能殺賊。藁砧已自使編行。長溪父老誇鄕產。矗石丹靑祭國殤。追想穆陵人物盛。千秋妓籍一輝光。</text>
<title>道中聞寧齋捐館。已在六月十八日。愕然下涕。</title>,<text>甯齋學士忽云亡。熱淚無從落我裳。人物眇然誰復有。日星高潔永相望。史家記卒名山古。遠客招魂江水長。尙記容顔似紅玉。六年一別瘴烟鄕。</text>
<title>哭安正言秉澤</title>,<text>擬賀今年鐵樹春。門庭依舊却沾巾。里舂不杵仁聲滿。壽壙無山宦業貧。上帝復徵香案吏。淸朝難得諫垣臣。泉臺肯墜西河淚。公在人間已達人。</text>
<title>內基訪金甥家</title>,<text>縈回一澗蔭松蘿。孤寡門深掩雀羅。客路風光催節易。故鄕姻舊吊哀多。艸根村迥虫如雨。空際秋涵月欲波。不是緣愁還不寐。村鷄連促夜如何。</text>
<title>九月八日。過昇平尹酉堂泰卿。仍餞其行。</title>,<text>湖山百里已他鄕。携手城東一路長。紅樹無端吹鬢髮。敗荷猶自滿池塘。疋驢人去連秋色。一笛樓凉捲酒香。坐對黃花怊悵久。江南明日是重陽。</text>
<title>回到光陽</title>,<text>離家又十日。烟景近如何。野樹隨人迥。秋花類菊多。層城寒帶影。碧水晩生波。憐爾南飛鴈。年年一度過。</text>
<title>萬壽聖節。錦士城主設宴稱慶。與郡中士庶。北向祝萬歲。因取天保詩如松柏之茂無不爾或承十字。分韵賦各軆。名曰華封帖。余得之字。七排賦五十二韻。</title>,<text>秋泉𨤍醁漲宮池。松桂香深午影移。淸晝簾旌吹靄靄。遐陬蟯蝡入煕煕。嵩呼結戀陪銅篆。海屋添籌望玉墀。比地星升占較早。非烟雲出繪尤奇。龍盤白岳千年鞏。鳳曆靑邱百祿宜。奕葉宣光豐豫後。中興撫運聖神姿。舂陵望氣曾推瑞。代邸橫庚誕應期。寶鑑懸空驚鬼膽。太阿在手奠乾維。屢經多難殷憂會。竟辦興衰撥亂基。庭下梯航來萬國。域中枹鼓靖三垂。跛瘖聳動祈無死。琴瑟更新際有爲。各帝一方凝大命。復讐九世定羣疑。江湖子厚陳唐雅。堂陛孫通起漢儀。典册莊嚴開國節。禎祥煥爀建元時。丹靑宣榭行將繕。黼扆明堂坐亦治。强場澄淸千頗牧。朝廷肅穆衆皐夔。年年暘雨交徵券。郡郡循良錯置棋。何幸絃歌鳴此境。可憐儒雅足吾師。月寒合浦珠初返。河濶弘農虎亦知。盤錯正須金用汝。笑談惟見玉溫其。夢懸京闕雙鳧幻。俸薄公庭一鶴飢。滁上諸峯時引興。濟南名士舊能詩。社回竇鞏傳筒信。禮倣陳蕃設榻規。禪院張燈成宴集。郊亭折簡解追隨。火流忽覺光陰迅。金穰相傳戶口滋。菡萏斂房凉露重。梧桐吹韵晩炎衰。西山氣爽愁無賴。北闕雲紅問所思。旬日中元弦且晦。長春萬歲壽維祺。環瀛象譯齊騰賀。待漏鵷班例祝釐。官小敢投金鏡錄。愛均終有水調詞。遂令薰沐窮編籍。俾識忠誠出秉彝。恩繡衿紳絲萬縷。彩棚城郭燭千枝。主人肅客端袍笏。是曉開衙儼幕帷。桂棹蘭檣隔江浦。榛山苓隰望天涯。蚩氓炙背爭爲獻。上座添香敬致辭。沆瀣三更溢銅掌。菖蒲九節爛瓊巵。楚南樹古迎春早。海外花蟠閱歲遲。詔草啣敎丹穴鳳。宮床支得綠毛龜。稜生燁燁重瞳目。毫長茸茸八彩眉。願力拄成靈壽杖。虔心傾作太陽葵。華封祝切蘄從衆。天保詞工樂報施。進藥了知仙術妄。放生還愧佛恩私。豈知吾屬羣羣會。共祝君臨萬萬朞。已把岡陵增寶筭。更繙歌詠載毛錐。迂儒奈抱天傾慮。志士翻將世治危。臨履當存宗社責。提封恰據霸王資。檮饕躑躅嚴投裔。汲鄭聯翩奬拾遺。馴致神功參位育。睠言盛德頌猗那。仰拚渾灝書添簡。旁徹雕剺化浹肌。品物生成忘帝力。老人游戱作兒嬉。皇穹俯視應從願。率土胥欣不自持。準擬同招扶杖叟。山東有詔往聽之。</text>
<title>挽吳老人觀淳</title>,<text>吾村最號老人多。連歲凋零可奈何。夙認靈光徵舊德。又將蒿里入悲歌。烏鴉落日翻旌翣。霧雨空山鎖薜蘿。渴葬可憐貧及骨。遺孤血淚欲成河。</text>
<title>挽安貞晦丈人</title>,<text>凌雲奇氣老嶙峋。從古光黃出異人。仗義踈財眞學問。忘身憫世大經綸。道山正急仙官主。衆鬼應驚長德隣。誰向史家添一行。普天岩穴爲傷神。</text>
<title>聞海鶴遇盜於蘆嶺失衣裝。詩以代嘲。</title>,<text>伯曾自許萬夫雄。指顧風塵氣吐虹。羸馬一鞭刀一口。橫衝豺虎入安東。						水盡山窮合反思。英雄少試也能奇。君看六出陳平計。先自河船躶刺時。						聞君被掠及衣巾。想見秋山玉立身。有眼不能知李涉。綠林今日亦無人。</text>
<title>聞寧齋葬期已過。作詩哀之。情見于辭。</title>,<text>一抹摩尼海上村。石門名閥有賢孫。王官處士簪紳潔。元祐完人筆墨尊。砥柱衝天河伯畏。奎星落地太陽昏。此生衰世差無恨。葭玉聯翩十載樽。						耿耿胸中一割刀。少年原隰未曾勞。京湖士女攀驄馬。遼瀋雲山迓節旄。誰遣沉淪閒處老。抵令成就古文高。世間多少窮奇輩。生及茸茸耳放毫。													文章妙處軋明淸。一百年來此主盟。秋鶴唳空遺遠響。春蠶抽緖寄閒情。綿綿涵蓄千鈞力。種種陶鎔衆軆成。地下古人無數在。震川加額望溪瞠。						千里傳聞始自疑。訃來還復望空思。秋山一慟如將絶。穉子無知問我悲。天上玉樓眞有否。朝廷人鑑更云誰。寄書隔歲來函斷。認是滄江卧病時。						沁上春田問索居。停雲四海眇愁予。蒼生望切懷安石。丹詔宣遲惜敬輿。夢裏漸殊平日面。案頭重坼十年書。紛紛鼠輩毋相嚇。風馬雲車已太虛。						樓船漢水使人驚。五載回驢不入城。鷹隼試搏三疏峻。鵷雛棄穢一官輕。歲寒要守孤臣直。天大終依聖主明。聞道梁溪遺表在。江湖魏闕死生情。						世路炎凉不可常。被人知遇是難忘。雲龍敢自千秋許。蘭蕙猶能一氣香。杜甫最悲房次律。孔融偏憶蔡中郞。西州門外多秋草。天地蕭蕭淚萬行。						道山消息萬人傳。殄瘁情同孰使然。冥職已虛顔卜位。儒林偏厄巳辰年。平生熱淚師兼友。千古英靈月在天。大叫秋燈狂欲絶。抽刀割盡匣中絃。</text>
<title>和寄高主事光文弓湖新居</title>,<text>周遭岡麓作重闉。未歲村成分外新。池畔梓梧樊重宅。雨中烟火晏嬰隣。山明漸喜藏書富。酒美還愁致客貧。秋晩南溪魚似玉。一簑隨興往來頻。</text>
<title>酬二山和東坡聚星堂雪詩韵見寄</title>,<text>曉坑火鬱濕枯葉。家僮早喧聞掃雪。詰朝無風天轉嚴。欲霽旋復飛不絶。深巷陣捲吹倍積。高簷墜厚勢全折。穿窻片輕疑尋返。粘衣寒重看至滅。石角磨氂羣狵戱。松梢側翅饑鳶掣。掬餐追憶童心狂。注望翻愁老眼纈。擬盡庭竹模成亞。催瀹龕茶磑作屑。已喜埋險平千歧。更嗟攬古忙一瞥。剡曲回舟太冷話。梁園授簡空艶說。袁生僵臥門深閉。此子誰憐腸是鐵。</text>
<title>趙小雅丈人有書。兼寄一詩。和呈。</title>,<text>歲暮人間木石居。紅塵如夢曳長裾。喜聞山水留生客。爲養神明廢著書。鴻鴈不知千里遠。梅花已逼一陽初。靈犀自有通天點。莫歎江南信使踈。</text>
<title>除夕。次東坡詩三首。</title>,<text>歲暮雪巷深。話愁無人佐。此時一跫音。可敵兼金貨。况復勤饋遺。物細誼則大。縱有報謝勞。不嫌妨高臥。爛熳村夫子。顚倒爲虛座。我家有肥羜。霍霍刀新磨。勿吝坐須臾。共飽今夕過。卽此足人情。孰謂余寡和。饋歲						一年常如此。百年寧復遲。金丹未必無。少壯諒難追。睠彼送人者。望斷返自涯。人生歡樂日。莫如飮酒時。窮村猶歲味。肴核家家肥。薰然醉爲泥。焉知流年悲。霜鬢難自見。盃到君莫辭。吾曹俱已老。紅顔醒便衰。別歲						心勞不濟事。畫足終非蛇。歲去豈容守。如眼以鏡遮。定知古人語。亦出無奈何。漸老童穉厭。獨坐誰與譁。血衰眠易警。兀若戎捶撾。譬彼盞中燈。油减挑還斜。萬事須及早。回首便蹉跎。寄謝紅塵子。少年安可誇。守歲</text>
<title>元朝有感。次東坡韵。</title>,<text>曉天雲四凍。餘寒未盡送。爛聽農人語。昨夜多魚夢。毋乃飢夢飽。適被神所弄。去年幸少豐。笑語閭里共。况復狃望蜀。世事多缺空。所賴邦命新。禮羅急麟鳳。萬目瞻象魏。衆手扶梁棟。行見山東詔。悱惻救呻痛。吾民旣有天。但可力耕種。我亦山居安。灌花日抱甕。</text>
<title>正月六日。訪趙小雅往同福。冒雪溯鶉子江。</title>,<text>峽盡疑無路。江靑忽有津。東風吹宿雪。野火送行人。遠道爲誰往。浩謌如有神。平生一輛屐。千里視如隣。</text>
<title>三月。將往江華吊寧齋。尹友泰卿，尹允伯，崔亨國從之。路中拈春字。</title>,<text>回首江南渺渺春。家鄕愁思望中新。孤帆野渡浮花水。萬柳離亭載酒人。千里寧辭磨鏡苦。十年追悔薦錐頻。自憐鬢髮摧頹甚。溯着天風不滿巾。</text>
<title>過南原</title>,<text>一望平沙欲壓城。垂楊垂柳管人行。花濃日煖春無際。野曠風多晝不明。吟病尙凌千里遠。計程惟喜一旬晴。金湯無藉潢池刦。寓目封疆慨我情。</text>
<title>早發平橋。午憇萬馬關。</title>,<text>拍岸溪平不辨橋。店烟如縷一程遙。流鶯可意惺惺語。痴蝶何心欵欵招。風細飛花纔過頂。雨慳宿麥未齊腰。關門驛樹題詩遍。自笑顚狂老更饒。</text>
<title>全州</title>,<text>過盡重關萬馬雄。七峯低翠野西通。荒城石白經蠻觸。原廟雲紅記沛豐。戎務更興兵燹後。國憂時入旅吟中。南橋水綠春如舊。吹去吹來柳絮風。</text>
<title>入恩津</title>,<text>皇華亭北野花飛。亂後蕭條烟火稀。歲儉難逢名酒店。風移不怕外人衣。帆檣覆市潮初上。鼓角沉城樹四圍。却羡春塘蘆荻岸。漁翁兩兩荷竿歸。</text>
<title>連山道中</title>,<text>陣陣光風泛麥凉。野花連洞一溪長。名山聞久仍迂路。賢者生多定別鄕。夕照盡驅峰影曲。天容忽入谷中方。升平民物无岩險。處處畬烟羃樹蒼。</text>
<title>入雞龍山。宿白巖洞口。</title>,<text>十年遙望此名山。一日能來取次攀。春盡花塡諸㵎口。寺回鐘斷兩峰間。奸雄作讖愚民死。神物成湫古石頑。勝境判無豺虎跡。卧聞樵笛月中還。</text>
<title>錦江</title>,<text>沙頭人坐望來舟。春水全篙露半洲。峽翠微分江勢轉。艸風不斷岸身流。兩湖形勝連雙樹。百濟興亡問白鷗。把酒羞看津吏面。曾經十渡訪諸侯。</text>
<title>麻谷寺</title>,<text>遠看松似墨。村盡有叢林。水石淸相敵。庵寮散各深。世澆尋福地。人老發禪心。忘却山行苦。嚶鳴競好音。</text>
<title>維鳩訪白兼山不遇</title>,<text>門巷春風自掃塵。溪堂終日帶漣淪。香山放妓元難事。剡曲回舟亦恨人。萬樹花明村似市。一床書潔古爲鄰。朝廷正急聞鼙思。莫詑松江有玉鱗。</text>
<title>入京師</title>,<text>十年重到漢陽城。惟有南山認舊靑。夾道琉璃洋燭上。橫空鐵索電車鳴。梯航萬里皆新禮。屋纛千秋始大名。却笑杞人痴滿腹。彼天安有驀然傾。</text>
<title>宿金浦郡店</title>,<text>斷橋碑作渡。殘邑樹爲城。野屋春還白。江天夜更明。月翻衝閘浪。風轉拽篷聲。水際多微路。挑燈更問程。</text>
<title>江華沙谷。哭寧齋靈几。因留五宿。與其仲弟建昇，堂弟建芳話舊。拈丁卯集韵。</title>,<text>白風吹旱漲雲沙。遠客徘徊海一涯。老淚無端芳艸地。深情終是故人家。名卿身後兒孫碩。福地山深水木華。却憶終南三尺雪。忍寒相與看梅花。</text>
<title>隔江望幸州</title>,<text>地不徒爲險。我來看幸州。山城如此淺。蠻鬼至今愁。落日邊烽斷。春風漢水流。平生請纓志。揮涕暮江洲。</text>
<title>送錦士明府移任慈城</title>,<text>平生愛讀循吏傳。悵望千載何由見。蚩蚩故是三代民。聦明嗜好毫無變。彼何人者虎而冠。狺牙厲翼噬且搏。十室九徙杼柚空。溝中纍纍啼單寒。錦士文章蔚雲錦。不是低首戀殘廩。要試胸中星斗奇。牛刀微露神鋩凜。翁嫗呢呢慈過威。雲根地足寧甘譏。刀鋸不畏廉反畏。閣中高臥淸霜飛。三載政成類一日。千家各有一家佛。佛家本無係戀相。桑下轉眼三宿畢。淸川一曲江如銀。妙香千疊玉嶙岣。關西山水天下無。絲管樓閣疑天神。君今膏秣向此去。四方桑蓬粗可伸。如何得意翻失意。强把離樽落淸淚。回首幷州雲似縷。板輿難行二千里。聞道中書多夔龍。達識誰如裴晉公。播州崎嶇夢得老。庶以孝理開宸聰。行程有期不可緩。祖帳蔽路江城短。新秋雨霽楊柳疎。一兩蟬啼聲不斷。君不見九折坂西叱馭人。孝子忠臣各公案。</text>
<title>喜雨。次韓魏公詩。旬課</title>,<text>衆訴如焚應捷桴。仁旻終不外寰區。花間拄杖衣全濕。病裏開簾氣已蘇。土濕寧愁從此暑。苗興却似未曾枯。田家自與風塵隔。除是年豐一事無。</text>
<title>兎洞雨中。聞錦士將發。賦三絶句却寄。</title>,<text>往來僧寺與官閣。十日名山落酒中。半世曾無如此別。一千里外又秋風。						烏騾噴鼻浿江寒。塞上千峰倚劒看。却怪東京班定遠。白頭還出玉門關。						白草連天雁影流。邊霜一夜入新秋。夢中不識關山路。腸斷江南沈隱侯。</text>
<title>爲善吾。壽其伯父斗山老人回甲。</title>,<text>李氏吾鄕號壽家。百年門戶老人多。仙村院落無凡植。樹樹春風鐵樹花。						憶昔山中共避兵。比鄰燈火夜深明。震天礮過神逾定。卽此令人驗壽徵。													大屐高冠日檢農。門前紅稻水淙淙。有時却荷靑囊去。徑入方壺雲裏峰。						愛海無邊老去偏。明珠顆顆掌中圓。近來倦做熊羆夢。其奈麻姑尙少年。						翁家有侄玉爲姿。自製新聲侑壽巵。竹林當日風流盛。未必阿咸解作詩。</text>
<title>秋季往光陽。取鶉江路。</title>,<text>蠧葉捲飛村徑深。江干初日冷森森。霜風已急黃花信。吹折空洲蘆葦林。						江流忽陷碧成潭。水際沙扃淺淺涵。弄日粼粼魚臥上。好敎搖破岸楓酣。</text>
<title>夜投官洞鄭叟家</title>,<text>不出緦功自一村。家家柿栗卧當門。老翁不解閒文字。口授農書課子孫。						官稅粗充社酒醇。窮廬弊褐傲簪紳。半生點檢風塵世。往往山中有好人。						斯文百代仰寒岡。零落孫枝寄遠鄕。休道渡淮風味別。枳酸終是橘殘香。</text>
<title>間黃正宥讀書白雲菴。走筆却寄。</title>,<text>吾廬亦復夜燈遲。衰懶看書只自欺。縱有黃金齊北斗。聦明難買少年時。						烏衣子弟摠奇珍。雅謔淸談百遍新。抱書獨入名山去。不是尋常後輩人。						一穗寒釭萬仞山。咿哦人在白雲間。不辭踏破承天月。却怕懷民未肯閒。</text>
<title>過熊洞</title>,<text>山無美惡初看好。秋有淺深隨處佳。半日白雲東麓裏。離離朱實泛溪來。</text>
<title>宿石峴</title>,<text>芭蕉倒地灑然凉。曉雨空堦片刻忙。紙牖欲明人未起。臥聞牛鐸響長廊。</text>
<title>除夜。拈陳簡齋集韵。</title>,<text>少年慣送歲。垂老却難能。黯黮頻甞酒。依遲但見燈。年華催鬢雪。春氣碎簷冰。愁在無言處。寥寥臥復興。</text>
<title>元朝二咏</title>,<text>耳明酒						君不聞龍聽以角蛇聽目。物理杳昧誠難窮。我老擬學龍蛇蟄。有耳不患無其聦。屠穌餘瀝家家在。上元天霽朝牕紅。銅甁噓氣鵝黃煖。香霧暈匝春濛濛。琉璃半鐘手自斟。細君不識吾不聾。酒不到耳先到臍。但覺耳熱胸煩忡。枕畔酩酊了無聞。須臾便成褎如充。誰將此酒稱耳明。倒攝靈竅虧前功。遂致全瞶亦何妨。世事日聞徒激衷。笑矣乎不患名實不相副。只好愚弄田舍翁。						賣暑						巷南巷北賣暑行。只有賣聲無買聲。萬呼千喚競挪揄。兒童氣活春寒輕。農家天時暑不畏。水熱如湯長禾黍。五月六月日當午。頭上無雲汗滴土。千耦揮鋤泥沒骭。暍毒盡從毛孔散。忍住少頃卽逢秋。家家鼓腹黃雲滿。去年長夏雨淫淫。眼前溝壑多呻吟。寄語兒童莫浪賣。所可買者千黃金。</text>
<title>早春過花開洞</title>,<text>路隨江轉土橋東。過笠颼颼蘆竹叢。古墓兀然經野火。征帆挨次避山風。浮潛水柵魚初淰。黃綠沙塍麥未融。雙七靈源知不遠。午鐘如縷白雲中。</text>
<title>下岳陽</title>,<text>枯蘆一一被風鳴。撲面驚沙盡日程。兩岸燒痕江路白。孤城角語海門晴。春天入早寒猶瘴。落照隨人水更明。忽謾光陰搖客緖。嫩金已向柳梢生。</text>
<title>沈同知禹瑞壽詩</title>,<text>海曲風淳老者尊。年來緋玉又天恩。鄕人自是無官訟。王烈村深白道分。						眼前無碍盡南溟。天宇蒼然豁丙丁。誰復二分勞夕望。牖明自上老人星。						屋上山明花正開。春風長帶吉祥回。萊衣迭作翩𦒘舞。孟案低斟瀲灧杯。						姹女黃芽說盡非。世間從古地仙稀。君家服食奇方在。白酒鮮魚老更肥。						燈下無煩靉靆明。醉中不待杖藜行。渚田蘿葍根如玉。正好聞君嚼破聲。</text>
<title>臨發雪作</title>,<text>午榻生微溫。春夢如可續。朦朧聽瀟瀟。糜雪碎窻竹。						灑灑初作霰。滴滴終成雨。已看春意多。烟暗溪東樹。</text>
<title>宿稠谷金祥彬書塾</title>,<text>數里東城外。郊原帶晩沙。倒池丹閣暗。棲岸板橋斜。雨少春還雪。村殷樹欲花。海山餘宿債。重過故人家。</text>
<title>賣石峴遺庄有感</title>,<text>孟堅昔賦西都賓。農服先疇誇民淳。西漢盛時猶可想。公私露積紅陳陳。我祖買田白雲下。全家晩卜白雲鄰。中年墨突朝暮忙。棲棲歧路金爲塵。飽見靑氈日飄零。祗殘數頃棲荒瀕。負郭尙愧蘇郞貴。饘粥無藉王通貧。不如賣之更快活。一笑手撫千銅緍。譬彼棋局勢垂困。無寧覆鋪添精神。一家計活大更張。愚公移山若摧薪。塞翁得失竟誰是。甕筭乘除終難眞。家國雖殊創守同。祖宗寸土黃金珍。奉槃承璧凜恐墜。非爲凍餓勞吾身。老來倍切堂構責。寶樹自護庭前春。當時佃客眉似雪。猶有及見吾祖人。</text>
<title>謝鄭洛卿餽菸</title>,<text>客中菸適匱。終朝打空籥。送買城東市。葉葉味殊惡。空堂喚淸水。兀兀漱唇齶。之子軆吾嗜。殷勤惠一握。掬之硬刺掌。辛液全枯着。爛紫蚺蛇頷。挺然掛林薄。纔嗅便詑異。嚔猛淸淚落。須臾一縷香。先被傍人覺。燃半重按灰。拂拭倚高卓。有似兒啖菓。少遺待更嚼。昔聞揚子雲。校書天祿閣。劉棻問奇字。載酒慰寂寞。我性不嗜飮。子才勤向學。但饋此香草。薰然勝盃酌。課日相追隨。抵掌窮丘索。瓊琚報木瓜。古義良不怍。謝君珍重意。寄詩成佳謔。</text>
<title>挽朴昆陽處陽</title>,<text>古亦云富不仁。有兼之公其人。攸好德福之源。靄萋萋吉祥雲。諧瑟琴樂箎塤。四男兒鳳兮麟。官一命壽六旬。留有餘待後昆。柳車載雲翣陳。薤上露天向晨。歌宛轉方相嚬。遠別離遂出門。山之椒水之濱。路回折旌翩翻。望不見目斷魂。商祝跪山有神。牛眠吉馬鬣新。永終天始返眞。崇四尺閟千春。嗟後來式斯墳。</text>
<title>客中甚無聊。連和宋生。</title>,<text>空庭啅雀去仍回。春氣催人戶盡開。次第村花皆應節。淺深社酒不論杯。田蕪正惱家書見。貨賤頻驚市話來。點檢生平爲客久。也難自許濟身才。						秧耕瀦水斷溪流。柳葉全舒岸漸幽。故里人情隨處飯。暮年春興及時游。雞爬朽壤穿籬眼。蝶趁高花上樹頭。卧想山園蔬甲坼。南烹未足使人留。						花上流暉雨過初。蜂聲四集午堂虛。靑靑野溢方抽麥。白白溪飛競上魚。海國民聲欣遏糶。山庄春色急燒畬。樽前笑撫蒼浪鬢。底事風塵曳弊裾。													儘覺溪庄好。全家漾縠紋。囀深花裏鳥。歸懶雨餘雲。風咏圓新稧。漁樵欵舊羣。硯前三世友。靑眼又看君。						愁至忘爲妙。居然日一詩。家書寒食後。酒病落花時。畊始牛皆快。飛閒鷺太遲。漸驚春物變。科斗漲荒池。</text>
<title>三月望日還家。踰月出嶺。</title>,<text>一路溪深不復分。袂前空翠落紛紛。杜鵑花大成喬木。瀑布聲遙但白雲。啼鳥那知春暮恨。東風更作雨餘薰。林間屢顧無人處。樵唱如星入細聞。						植杖千峰影。披襟一水傍。惠風花泛氣。膏雨土流光。日午孤行倦。春深萬事忘。慣面樵兒拜。雲山已我鄕。</text>
<title>見量田</title>,<text>誰倒洪河實漏巵。經邦端合儉爲基。秦强謾道開阡日。魯削還從稅畝時。雁戶荒凉天亦憫。魚鱗合沓鬼猶疑。磻溪不作茶山死。十對塵編鬢欲絲。</text>
<title>柬畊齋</title>,<text>闔眼看沙谷。春山摠去年。掃勤花作土。畊懶荻穿田。有弟東坡死。無兒白傅傳。風塵何日定。我輩鬢蕭然。</text>
<title>柬錦士慈城任所</title>,<text>羸駒尺箠伏王靈。塞上孤城夜不扃。他日憎君誇老眼。中州山色隔江靑。													落日毬塲校獵回。陰山忽黝大風來。將軍更把琱弓出。猶有當年射虎才。						神蔘老作佛頭圓。大鹿茸乾血色鮮。莫遣親朋詢土產。珠犀枉累馬文淵。						落盡梅花驛使稀。春風無復雁南飛。關山萬疊難爲夢。曉枕多從半道歸。</text>
<title>戲贈文殊菴乞化僧</title>,<text>指我圖書不信貧。枯僧袖出募緣文。閒居未必無功德。日向靈山禮白雲。						十萬金錢未足多。瓦官壁上活維摩。而今縱有長康筆。擧世其如眼眯何。</text>
<title>春歸有恨</title>,<text>桃杏香殘綠漸稠。懶蜂來往土墻頭。生憎湍激前溪水。漂送飛花不暫留。</text>
<title>四月九日。鳳溪朴友自郡城白日塲。枉道見存。</title>,<text>梅霖三日遲君歸。望眼連江水樹微。佩筆一枝誇白戰。算程萬里羡雄飛。錦城絲管游曾倦。沂上冠童約復違。繞屋花深零露重。午天人到尙沾衣。</text>
<title>送趙元奎仁汝歸覲</title>,<text>凉飈乍動燕西飛。羡子斑斕身上衣。餘力正須讀書好。後生自是有心稀。秋霖一尺灘初壯。午酒千觴月已輝。證彼行程期遠到。抵家方得始言歸。</text>
<title>柬晦堂觀察</title>,<text>玉節南來歲月流。達城風物似幷州。竹驂童子良知具。未易爲心郭細侯。						藎臣不作一身謀。宗社安危抵死休。鄴侯未必無仙分。一出衡山便白頭。</text>
<title>塞下曲。寄朴錦士慈城任所。</title>,<text>北虜連年馬畜凋。又聞移帳過臨洮。漢家兵力疑天降。追到黃河鐵作橋。													銀瓢酒熱肉堆盤。醉飽連營將士歡。雪中夜選三千騎。令箭明朝過賀蘭。						繡旗連颭角聲乾。日夕龍河戰血殷。回首受降城不遠。萬人歌吹月中還。						結髮從軍鬢已疎。風雲萬里護儲胥。武夫不識和戎利。又上中朝請戰書。</text>
<title>挽許月溪滋</title>,<text>目斷雲天杳。道山安在哉。我悲先友减。鬼喜吉人來。旌滿兒銘字。衾寬里襚材。窮秋幽巷曲。依舊菊花開。</text>
<title>趙小雅丈人挽</title>,<text>江海須眉合畫看。上山高屐切雲冠。眼前碌碌輕餘子。身外蕭蕭棄一官。莫是才多爲患久。祗應心古遇知難。深秋赤壁茫茫月。獨鶴橫空一瞥寒。						大米烟雲老鐵梅。先生再度現華來。長新斷獄千秋眼。虛老乘槎萬里才。氣已嶔奇驚世俗。鬼應雄爽鎭泉臺。黃金欲買龍眠筆。綃面從吾指授裁。						湛湛秋水落殘楓。凄絶藍山一畝宮。老媼分香羞哭死。嬌孫承服感文同。新墳掃雪雙親趾。靈几棲塵亂帙中。禪悅平生能否悟。滿庭依舊木犀風。						十七年前射策時。王前盧後步彤墀。共歎飮墨何其澹。晩屈膏車浪自奇。奏鶴南飛簫斷早。置芻一束鏡磨遲。著書滿屋憑誰壽。此事尤增後死悲。</text>
<title>絶句</title>,<text>凍雀悲喬木。連雞閙夕陽。山寒樵影小。溪斷碓聲長。</text>
<title>園植十五咏</title>,<text>屋處甑峯之趾。雜樹圍繞。間有手植者。蒼翠幽馥俱蓊然。最宜春夏之際。暇日隨意就賦。總之得五言十五篇。						梧桐						我屋村上頭。處高忘山深。十里見屋脊。如露雲際岑。遂違遯世志。翻使人易尋。何人舊植桐。寄在西階陰。亭亭逐年長。滿室受陰森。非止遮遠瞭。兼禦驕陽侵。種者無乃神。預中來者心。傍人不解事。勸之斲爲琴。聞此長嘆息。直伐思古箴。古有琴無絃。奇趣橫古今。我今無琴琴。立與琴材參。滿懷是琴意。動蕩微爲吟。揮手謝鍾期。吾自知吾音。						檟						檟本宜於材。無復他長擅。一味好是直。亭亭如植箭。雖乏歲寒姿。庶以貞固顯。竦然盤枝圓。銅柱傘爲冕。回飈掠籬竹。餓䲭聲相戰。頓有雄奇想。庭空獨仰眄。						柿						朱門列五鼎。窶子甘藜糗。山村千樹柿。終須吾家有。我始得一株。移接亦云久。昂藏柯漸蔓。蒙茸斜侵牖。人言接三年。端是結子候。我柿已四年。秪看布葉厚。日夕西風至。樹底空搔首。非爲口腹謀。羞損秋光富。物固有晩成。松柏乃許壽。君看千載蓮。竟吐如船藕。						石榴						惡竹揉爲籬。醜石砌作墻。畧有園中植。寒儉類無光。忽驚珊瑚樹。爛披雲錦裳。的皪彈朝露。輝爀排暾陽。南風吹一擺。晃晃明茅堂。雖非靜者玩。時復生幽香。遂令富貴相。慰此寂寞鄕。花本無貴賤。不艶難爲芳。詩人頗强聒。濃淡紛秤量。爲問山澤癯。豈盡勝廟廊。													竹						踈踈百許個。裊裊八九尺。蒼蒼凈須眉。泠泠灑墻壁。穆穆澗風凉。蕭蕭山月白。居然去人遠。長嘯懷古昔。微微一徑深。誰訪羊求跡。						芭蕉						種芭已三年。屢欲爲之詩。多慚筆意荒。無以張其奇。悄然庭宇曠。獨看風來時。蕩漾蹇自遠。婀娜舒更遲。直可與之舞。翩𦒘振我衣。山人素拙澀。奈彼豪擧姿。						菊						菊亦有何好。從古皆心醉。爲是風霜天。勁心吐嫩蕊。有似君子人。奇節久乃試。我屋有數本。勞哉自遠致。種之西階下。抱甕日三四。歲久叢不滋。昂藏鬪松翠。葉葉辛芳氣。已嚔俗子鼻。藉使無其花。判非蕭艾類。						牡丹						花以格韵勝。初不尙繁富。唐宋盛牡丹。天下競奔走。迢迢遂東來。至今散園囿。含房如握拳。吐萼如張口。而無好香氣。不見蜂蝶鬪。稱花不稱名。古人無或謬。萬事有名實。安得不講究。													牡丹花有微香甚淸。能引蜂蝶。梅泉咏牡丹。不取其繁富。而又病無香。夫不取繁富。或有說矣。至於以有香爲無香者。豈非本於東史所載新羅女子牡丹圖無蜂蝶。花必無香之妄言歟。物無兩大。天理也。今牡丹光氣神采之絶出羣芳者旣如彼矣。而又望其有蘭梅之奇香。而以微香爲不足者。豈達理之論哉。書此以追規梅泉一時覽物之踈。幷以正東史之謬。○澤榮。												梅													柴門無剝啄。茅堂無雕繪。未老絶世紛。矯首懷千載。古人不可見。惟當意以會。庭植有梅花。三英未全沬。境峭風雪中。氣全山林內。一笑比河淸。些恐紅塵凂。安得如梅人。百年澹相對。						松						前人建此屋。偶然就松根。因其所固有。環列爲之樊。未必知其好。居然風味存。我寓已一紀。柯葉日必繁。團團五畝宅。薈蔚蒼雲屯。下有千歲脂。蟠結如狗蹲。採之作瓊糜。一日當兩飧。逝生毿毿毛。去入無窮門。						桑						靑靑墻下桑。豈遽王道本。一年蠶一養。亞聖猶力勸。矧今技巧作。有葉無早晩。歲必四五繅。纚纚爭雪嫩。邸報競夸毗。洋舶日東販。東人效其術。秋蠶已操券。庶令未五十。亦副衣帛願。奈此貧益貧。短褐寒逾㤪。始知厚生具。初不在利鈍。桑孔析秋毫。財耗民重困。何如文景世。紅腐錢鉅萬。						槐						殘蟬凄忽斷。古樹籠斜陽。偃屈籬落間。蕭索增秋光。如今葉已隕。寧可追花黃。縱使花未黃。我自無閒忙。十載謝靑衿。甘老此東岡。時復一尊酒。頹然臥石床。夢中無拘攣。栩栩凌八荒。夙聞南柯好。未必忘侯王。山人骨本淸。欲往迷關梁。						百日紅													名花不能壽。此理良可歎。梅菊尙未幾。桃李奚足筭。衆芳俱已凋。暑天張火傘。使有頃刻花。猶足成奇玩。况茲日日紅。强及三月半。開者未遽落。未開續續綻。凄含凉露姸。晃帶朝霞爛。萬翠壅不流。突兀臨西岸。娉婷姑射姿。團團啓玉粲。拓窻朝復暮。不厭千回看。遂令卉譜中。儼然爲之冠。對此重有感。智愚無定案。往往始幽仄。聲光溢汗簡。八十釣璜叟。一朝參十亂。						栗						古人贊良玉。其黃如蒸栗。世降地愛寶。未曾見此物。每當劈栗時。想象認玉質。遂以栗爲玉。綴佩當琫珌。晨牕未忍飢。嚼破如咬蝨。山翁老更奇。自解餐玉術。													人蔘						灑灑光風轉。油油靈雨滋。林深霧徐捲。椏葉沃如飴。時至蓏作花。粲粲丹砂垂。巡圃一欣然。俯立復多時。昔聞蔘千年。下作人形奇。餌之卽不老。姸好如童兒。奈此俟河淸。艾病易參差。且吾墮塵網。不慕喬松姿。種此數畝强。擬博千金資。生前五鼎食。誰復戀肉芝。高談伊傅業。寧就韓商卑。擧世貴速化。我亦從爾爲。</text>
<title>五峯村庠。訪小川不遇。與諸生話懷。次唐律韵。</title>,<text>肅肅聞松吹。虛堂一倍淸。井濛升曉氣。月厲迥人情。猛火烹鷄候。疎篘漉酒聲。苦吟衣不冷。獨自下階行。</text>
<title>爲塾中諸童子。逐日拈唐韵同作。</title>,<text>獵獵旋風掠過庭。有時簷雀墮仍停。燈遲到曙全涵白。雪久成冰自映靑。落落梅龕寒可掬。蓬蓬茶鼎細堪聽。塾童慧鈍無多等。齊挾鄒書詑受經。						簷內區分曲曲通。牛欄割半與羊同。千竿細瀑柴門外。一盖圓松地碓東。藉老試穿紬襖子。耐貧閒補紙屛風。江城米價猶刁蹬。不信今年百室豐。						淸溪靜夜草堂空。謖謖松林萬壑風。尙志嘯歌千載上。科頭卧起亂書中。冬暄菜莢齊舒綠。海遠魚腮頓减紅。道我家貧人不信。大門呀䦪響山雄。</text>
<title>信宿石西老人藥軒</title>,<text>幽室軒牕闇欲光。紙囊新藥記鄕唐。謝醫人衆名心澹。讀易年深舌本香。凍酒過墻村語欵。客眠連晝雨聲長。庭前百尺梧桐樹。雛鳳翩翩已解翔。</text>
<title>十二月十一日生朝</title>,<text>飽是生朝客裏過。今年家食意如何。鬢牙禀薄衰偏早。妻子情痴頌更多。湯餠試啼懷鞠育。桑蓬報顯感蹉跎。榮期已幸人稱老。自作樽前帶索歌。</text>
<title>次唐詩韵</title>,<text>落景連霞絢莫分。炊烟團作一家雲。舟撓遠浪寒初解。燒猛荒原勢可聞。乳犢决馳能戱母。栖雞爭入不須羣。隣翁扶醉歸從市。鉅缿神明證使君。						山腰茅屋似臨臺。怕聽風驅萬壑來。松子烟辛牛飯熟。梅花雪淺鴨欄開。文淹喜用遲乾墨。戶小宜斟一呷盃。愛看兒童無用巧。轉冰成轂費千迥。</text>
<title>韻海內存知己天涯若比鄰十字。寄壽石亭老友。</title>,<text>湖南古才藪。炳靈江漢匯。偉哉崔白出。正葩鬯蓓蕾。又有流寓盛。湖山覺精采。澤堂文中虎。澤堂幼年寓古阜。 磻溪天下宰。潘溪十五自京徙邊山。 至今菰蘆中。遺芬藹可採。惟君矯舒翼。南爲亦初載。楚材爲晉用。千秋君復在。遂令求玉者。不可不入海。君幼時。自金浦隨父客于湖右。因家焉。						名府完山下。萬井魚鱗碎。戛雲簫管迴。映水樓榭對。春城一以眺。佳氣浮空繪。才秀挺其間。種種刃新淬。解崇文字飮。風流競前輩。謂言石亭老。幷世逢難再。家家吾先生。倒屣均敬愛。奇字從雄問。墊巾效郭戴。紛然拾丹砂。仰伺麻姑欬。靡人不歡愉。隨求副買菜。和光三十年。擧眼無障礙。是謂游物初。非游方之內。君自少日旅游完府。						建屋須定礎。樂水宜窮源。詩家有杜甫。萬古山斗尊。爭奈世無膽。不敢擬其藩。虎豹當我前。勇犯可使奔。彎弓志射隼。亭墉終短垣。卓彼燒餘錄。親見審言孫。窮幽發新解。巧擿諸家言。痴人聞說夢。秪自添鈍根。頗訝黃陳輩。力竭麤皮存。君好杜甫七律。余常詰駁。						燕石山房稿。歐曾亦我師。本是性相近。豈容學以爲。希音入耳淡。上藥收功遲。慕古詞易馴。創新意難奇。拈毫𣾘裴徊。尺紙鬢成絲。世無九方眼。誰辨牝與驪。莫道知者少。初不求人知。						三絶詩書畫。一之猶難耳。唶彼龍鍾叟。那能具衆美。恰似米元章。書尤爲絶技。湛湛碧骨湖。墨縷團浮水。赫赫顔太師。腕下從駈使。浯厓螭龍攫。家廟鸞凰峙。就中爭座帖。神解肩倉史。平生一瓣香。食息臨枯紙。觀者咸愕眙。鐵網驅犀兕。魯公笑九原。吾力盡於此。此子志冰藍。毋乃不量已。君少工書畫。尤邃于書。旣老。專臨爭座帖。						筆下無一塵。囊中無一錢。老去愈隘世。游戱隨作緣。浩蕩西城外。張榜賣藥廛。不見買藥人。買畫來聯翩。喜辦沽酒資。卽往壚頭眠。畫價日不足。負券動計年。回顧參朮籠。累累蛛絲懸。何來潢池炬。熇歊𥳽山川。愚夫向火哭。淚淚滴貨泉。我本不求富。試可今乃然。支頤春山頂。笑看烟漲天。君開藥舖于完城西門外有年。頗操贏利。甲午匪燹。一炬无遺。						半世勞神交。交臂相歡嗟。多謝降年德。不憚窮幽遐。嵌岩白雲隩。轆轆驅征車。有如司馬徽。慣到龐公家。兩心同一琴。誰期復誰牙。我輩古如此。世反訾浮夸。南山有松柏。元自非春華。苟以昧者見。同室還天涯。余與君相聞者十數年。乙未見枉存。遂成至懽。						人生向六旬。容鬢日以削。况此三年別。昔已如饑鶴。平生慣爲客。及今猶漂泊。兒孫迎不歸。自織名山屩。不願逢地仙。不願采靈藥。但願驚人句。一唱破碧落。知舊憫其狂。勸以還家樂。聞之發大笑。汝未見海若。													蓼橋白石坊。大有詩境意。久乃講名寔。不過野農地。井溝生鯽香。籬落臥稻穗。熨平大黃壤。流流滴膏膩。苟逢雨暘均。丐戶猶大胾。殘年飽喫飯。從古求實事。君今髮種種。判無當世志。旣作茲土氓。盍究耕桑利。假田播百畝。入門喂五牸。歲暮擁京坻。堗煖惟鼾鼻。滿釀大甕酒。客至頹然醉。嬌孫掠鬢嗔。傾篋探果餌。老翁反爲兒。相與作嬉戱。有人求作書。謝以忘文字。吾方學天游。子無舊吾視。勞勞文祝輩。從此羞與比。						頭流大洞天。從古多仙人。玉寶絃未斷。孤雲筆常新。東澗與西澗。桃花空千春。俗子不自量。往往來問津。鹿骨未易蛻。墨突旋回輪。不知仙籍內。亦貴才俊民。所以好事者。邀君期棲眞。醵錢擬買屋。近局遞主賓。拍肩壺中月。爛醉無晡晨。吾鄕大願力。天或爲之伸。恐君從者衆。繦負來添鄰。君有誅茅南岳之意。久而未果。</text>
<title>歲暮懷人諸作</title>,<text>金滄江澤榮						文章類珍瑰。不許魚目識。世見楊子雲。白首終執戟。誰知千載下。太玄能配易。神崧有祥禽。毛羽具五色。四海秋蕭瑟。竹實不可得。飛飛俛一啄。竟爲羅者獲。羡彼周岡梧。春風滿王國。						李丹農建初						城市不爲汚。山林不爲潔。游戲無不可。世迮堪愁絶。逢人責酒錢。侮古筆有舌。身短才何長。著書高過膝。獨抱南明史。長嘯桂山月。豈獨今歲凍。一生衾如鐵。想見袁安門。無人爲掃雪。						呂荷亭圭亨						才多欲其少。有否如君者。頃刻掃百紙。恨不雙手寫。酒酣閃大眼。萬彙困悲咤。獅子暫時閒。奮驤使人怕。世方急才俊。此君胡見捨。黃塵二十年。弊帽從羸馬。端應命途窮。亦非知者寡。楊江有先廬。何必終南下。						鄭茂亭萬朝						播柳不可說。瓊雷杳何許。窮海國西南。天入彈丸嶼。新制嚴逐臣。未曾許陸處。陰陰蜑蜃鄕。累累冠裳侶。一別已五螢。淚向碧波渚。搴杜倚秋風。耿耿胷中語。聖主恩如海。終是玉成汝。													李耕齋建昇						死者已九原。生者又千里。亂離成契濶。居然各暮齒。嵇呂不可少。命駕何能爾。上年一相見。送我東浦水。水邊三尺磯。映日游鱗紫。自言還鄕後。日來治綸餌。聊復送窮愁。詎爲烹鮮美。今年書又來。細筆猶及此。臨風寄長歎。君豈漁釣子。魚自任君釣。莫釣傳書鯉。						洪南史楗						壯士一腔血。自瀝可自歃。任人裂尸啖。誰復待棺翣。國家豢兕虎。一朝狺齧柙。噫吁甲乙交。滔天河决閘。萬古長秋慟。倉黃衽未扱。矯誣剃頭勅。波靡雷霆壓。菁莪五百年。臨亂士何乏。將軍盾鼻墨。霜飛討逆箚。一唱全湖喁。嚴城仗版鍤。孤忠難自恃。小人不可狎。未决宋義帳。反絓晉陽甲。夜半衝霄鋩。中折蛟龍匣。沿途哭相送。鋃鐺慘遠押。羣兒懾公議。垂劊刀還揷。事寧成敗論。義已宇宙狹。向來無此擧。九廟不禘祫。遂忘薪突勞。秋風棄團箑。舊時金僕姑。閒射春江鴨。莫嗟負燕頷。賴君識王法。						李取堂源兢						仕宦不救飢。依舊廚烟斷。酒家衣十典。迂哉留客慣。入門一驢枯。櫪敗蹄聲亂。笑看北山頂。變態朝隮散。晞髮念離騷。掉臂出牢犴。十年憂患餘。雙臉紅玉粲。始知達者眼。把世供戱玩。我欲往從之。天遠無羽翰。													白兼山樂倫						文吏眯一丁。武夫呑萬卷。坐令兼山老。愧死金閨彥。百册全唐詩。畧能上口遍。右舞龍泉劍。左探天山箭。馳驟燕薊兒。千里堪轉戰。世平無奇勳。歸來弄破硯。老筆鐵逾勁。百鍊精光現。的皪珠胎剖。夭矯虹彩絢。人工到其極。鬼神爲之變。萬首古近軆。陸後無此撰。偉哉千秋業。鐘鼎誰復羡。我將選東雅。逝以君爲殿。						李晦堂聖烈						十三通五經。十五通賓客。十七謁明主。十八早通籍。二十專城居。鬼神驚發摘。風雲二十三。射破金門策。驊騮一騰驤。前無萬馬跡。一朝賦遂初。蕭然鎖巷陌。油燈夜鈔禮。露朱朝點易。金篦自刮眼。洞視殊今昔。年齡不須問。丰采尙白晳。可忘漆室憂。懷哉北山役。滄洲不可久。九重方側席。						朴瓠山文鎬						一擧偶不第。一臥堅不出。拭目頹波中。許君爲俊物。峩峩麗澤堂。危冠竦佔畢。十室懷仁縣。境隘絃誦溢。咄哉世愈下。狡童罵儒術。悵望百年前。輪帛賁蓬蓽。何如仲長統。風雅任滅裂。						吳經齋翰應						竹根村名好。人淸不讓竹。萬事卧江湖。十年辭輦轂。朝貴望之畏。不敢加爵祿。士以貧爲高。藉口褐懷玉。方其簞瓢空。鮮不厭局促。惟君命最佳。世擁千鍾粟。荒年酒如湖。餘瀝潤鄕曲。近忽賣腴田。買書高拄屋。昔聞倪元鎭。先見警流俗。千載湖泖間。矯首望黃鵠。						成南坡蕙永						嶺南有一士。字蘭名曰蕙。物芳悲歲晩。楚水秋香細。四海姜古歡。千秋得高弟。二字情與恨。妙悟傳眞諦。參之最上乘。圓通日千偈。自從哭師後。獨向人間世。符載未買山。羅隱初下第。酒肆三十春。歷落貂裘弊。歸歟且安適。海上柴門閉。捲却扶搖志。姑就飽煖計。濛濛渚田雨。植藜課樹藝。豈眞躬耕樂。聊且遣佗傺。逝將從君隱。共敦沮溺契。寄語城市子。莫謾謌叢桂。						李石亭定稷													此老窮不死。天眷讀書種。似有衆仙人。暗中爲之擁。僾僾鐙影畔。肅肅芝眉聳。座香可十年。尙記吾門踵。年邁志愈奮。賁育不足勇。硏精夜眸炯。警惰晨背竦。飢火焦不涸。沛然源泉涌。數寸燕石稿。自珍雙璧拱。傳神古人喜。望洋吾輩恐。俗子妄相慕。揚聲證筆塚。先生自有寓。悠然腹一捧。鳳南梧桐秋。此事寧不重。						李海鶴沂						落拓杜樊川。悲壯陳同甫。恥衒文字技。高談覇王輔。直當從吾好。亦不畏人怒。跼蹐風塵下。長嘯望千古。熊熊匣中劍。思一剸兕虎。笑割雛盜首。聶之啖作脯。近著妄言書。屈就申商伍。歲暮得一官。脫帽踏作土。我爲生民謀。何曾戀簪組。擧手謝公卿。復與博徒賭。花間擁趙瑟。自製續金縷。						柳二山濟陽						門內雙白鶴。門外兩行柳。抱郭溪如練。屐痕明沙厚。應有往來人。日看塘心藕。借問人何如。惱閒催皓首。常尋有花園。不飮無客酒。唐詩寫小本。一篇長在手。滿壁佳山水。臥游終吾壽。我每見之驚。問否於古有。						王小川師瓚						時月不見我。輒復形吟咏。平生嗜痂癖。痴孰與君競。憶我舞勺年。君髭已滿鏡。追隨三紀餘。差差雁行幷。交在師友間。情摯頗簡敬。所敬才最畏。風雅仗骨性。寧可瑕而璧。不欲譎不正。位置錢劉間。一席攘季孟。始若怕爭長。辭命稍報聘。駑駘仰騄耳。終覺後矣瞠。最是枵腹中。如雲意氣盛。每當劇談時。奮來髯逾勁。啾嘈訶晩宋。贍婉肩長慶。始信窮益工。敢訾貧是病。聞道今年冬。結屋寒未竟。金鰲三尺雪。竹倒幽巷凈。哦哦捲席門。笑指玉山映。不省妻兒嗔。吾以詩爲命。						尹酉堂鍾均						我友多詩人。個個麟出角。中歲又得君。喜添一鸑鷟。溫溫古君子。貌傲中甚愨。兼山手有瞳。暗摸誇拔擢。朝暮甘棠下。相對証詩學。有似晉宋人。風流故卓犖。爛熳歸田日。相邀手重握。皮陸和塤箎。韓孟鬪劍槊。晃晃銅川月。琤琤玉斧琢。不省羈旅苦。菜糲顔想渥。今秋發郵筒。幅幅錦新濯。不見未三霜。所就乃爾卓。我膽頗倔强。怔營彌旬朔。孰悲宛陵窮。欲薦淸廟樂。世或嗤吾夸。渠自眯不覺。多恐楚南叟。遭刖空抱璞。						尹念菴秉綬						碩齋養佳孫。早推公輔器。德量如貌厚。對之薰然醉。自在靑襟日。好客已有位。井推陳遵轄。郊置鄭莊騎。懿哉鮭菜供。丙助質簪珥。記否鍾峴榭。燭跋相枕睡。風波一分張。雲山但夢寐。似聞王官谷。有人無名字。野色驅樵擔。秋聲摘黍穗。隱隱眉宇奇。疑非荷蕢類。子寧終欺我。始副棲遯志。猶然舊時客。回首風流地。眼前終南山。十年黯蒼翠。人寰足感慨。豈止身榮悴。可憐身上簑。幾沾憂國淚。						宋念齋泰會						士固有定價。不以年齡限。吾黨後來秀。子出盡湖產。翁掣阿敬筆。座驚滕閣簡。屠龍任宰割。狼藉肉貫串。異表誇蝎鼻。神采斂電眼。腴潤磨墨指。個個抽玉版。貌古愈疑蘊。才多定莫揀。祗今慈恩榜。糠前思每報。所恃歲寒期。終應不異撰。夢外西來信。遽縻虀鹽饌。先廬數十畝。自足耕灞滻。胡爲捨康莊。驅車上險棧。洪河距寸膠。志士跡宜鏟。漆雕辭仕日。應邀夫子莞。欲因春江鴈。勸歸爲折柬。相彼求友聲。猶自弄睍睆。何時赤壁磯。重與浮大盞。													擎月大師惠勤						幼讀高僧傳。頗有出家願。試問龍象尊。何如麒麟楦。悠悠墮塵網。雙鬢雪已寸。思從支竺輩。棒摑回根鈍。月公憫衆溺。一任津梁困。名流服宗杲。淸侶盛惠遠。巖巖獅子座。穆穆幢影建。迫斯出機鋒。隨地互涌坌。猛喝醉人夢。背粟疑含噀。道高無拘律。三車豈我溷。亦不懺綺語。工麗寫情恨。溯回風騷派。跳出蔬筍圈。往年導吾游。凌空一錫健。窮秋赤壁磯。相隨乞野飯。沿途牛腰軸。詞源沛决堰。少別江南岸。烟柳幾回嫩。西寮甚宏麗。萬斧不待勸。晃耀長明燈。千峰虎豹遁。知否成壞理。循環若操券。况佛軆尙虛。勞役入慈悶。師如不吾信。持以佛前獻。</text>
<title>元朝拈澤堂韻</title>,<text>天際黃雲捲四垠。屋頭初日倍光新。筮抽家國終年吉。酒帶湖山一氣春。眼飫還辭羅餠餌。齒添不覺約腰身。隣人拜歲勤相賀。首事今朝逐否貧。</text>
<title>正月二十四日。侄女出閣。</title>,<text>孤女零丁嫁最難。汝心無憾我纔安。喜看書幣儒風古。且盡杯盤俗禮歎。屋上吉雲浮遠望。帳中旭日破春寒。從今不愧粧奩薄。佳婿人傳似伯鸞。</text>
<title>聞歸鴈</title>,<text>天南海北歲云徂。避熱趨寒性却殊。寄語人間名利客。耳根省得此聲無。</text>
<title>挽鄭善明</title>,<text>年齡後我逝何忙。才氣虛過四十强。處劇能詩眞骨性。因閒養疾漸膏肓。金丹晼晩驚塵夢。玉樹摧殘泣曉霜。獨溯孤舟渡江去。春風依舊水茫茫。</text>
<title>文星齋。示諸生。</title>,<text>隔歲相看眼力微。村人驚問我來稀。天涯風俗輕寒食。客裡光陰厭絮衣。水煖魚蝦朝晝變。花濃蝴蝶雨晴飛。囂塵不入耕犁底。羡汝家家叱犢歸。</text>
<title>入壺岩村</title>,<text>已見秧田撒熟灰。農家天氣客中催。一群鳥散杏花起。數曲溪穿楊柳來。寒食風光人獨往。桃源村落路千回。山居竟未辭烟火。繞屋靑靑麥已胎。</text>
<title>紗谷。訪鄭老人運翼。</title>,<text>落日行歌訪子眞。紗羅谷口小溪濱。晴禽吭滑遙穿樹。風蝶飛高直過人。屋裏無錢忘世險。客來有酒較吾貧。緇塵綺陌渾如夢。一笑相看雪滿巾。</text>
<title>留題南璟烈壁上</title>,<text>夢難追記一從刪。推枕晨窻雨點斑。春城馬跡行人動。早市魚香爨婢還。蠟幻萼跗甁裏樹。鏤成蒼翠硯頭山。幽窻大有詩家意。授汝風騷不復慳。</text>
<title>復至文星齋</title>,<text>夜來風雨客聞先。隔嶺思家轉杳然。已過頭番摘茶候。將蕪一畝種蔘田。老懷慣與同庚話。詩訣勤從後輩傳。世事十年驚百變。春山依舊草堂前。</text>
<title>苟安室夜話</title>,<text>淸夜相携花下謌。圓蟾已復現山河。凉添麻麥垂垂露。風掠池塘灧灧波。諸子論懷宜有述。良辰回首易輕過。曲欄西畔千絲柳。一倍婆娑影更多。</text>
<title>少晴</title>,<text>窻外暄暄認載陽。徐携藜杖出溪傍。天晴盡放游絲下。風嫩偏生小麥光。偶喚隣童忘小字。爲摩稚犢嗅微香。好山盡在家庭內。獨自徜徉意更長。</text>
<title>睡起甚无聊</title>,<text>萬樹陰陰翠欲蒸。風過忽似浪濤興。愛看簾幕深深燕。無那鬚眉袞袞蠅。文字漸須追爾雅。世情終是合模稜。栽花未畢旋澆竹。此個閒悰病亦能。</text>
<title>客至論懷</title>,<text>削跡年來孰我尤。自疑便可傲公侯。拙詩成集看花節。薄產貽謀種橘洲。閒日棋遲仍燭下。愁時酒熟在床頭。筭來無一違心事。只恨春歸不自由。</text>
<title>黃田歸路。暫憇竹淵江店。</title>,<text>陣陣飛蟲撲面侵。暄沙晴日破峯陰。無邊白水春田大。一路雜花江岸深。寂寞偶思前古事。踈狂晩發遠遊心。經行每羡江居好。此事參差直至今。</text>
<title>走筆</title>,<text>俯仰塵編思正覃。含咀聊復敵肥甘。高情偶與州官忤。眞趣時聞野叟談。階葯未萎防染蛀。村桑日賤慮傷蠶。唐詩限授連朝課。句讀惺惺愛少男。</text>
<title>哭妹婿柳稚恭</title>,<text>累囑重相見。前冬問疾時。自傷吾有妹。痛罵世無醫。古里來春燕。前山哭子規。壁間蛛網卷。風捲鈔殘詩。</text>
<title>六月初。客昇州之隱城齋。以腹疾浹辰宛轉。同塾師許君東淑唱酬。</title>,<text>村塾居高恰是臺。淸溪烟火郡城開。芳陰淺鋪雲初熱。落日平沉野欲來。善俗從看留客處。興家多出作詩才。病軀不怕庚炎近。賴有玫瑰瀲灧盃。						城東村好管池臺。楊柳芙蕖一徑開。蟬定微風猶自嫋。竹深初月不曾來。小詩忘却愁和病。名酒能兼德與才。垂老更抽宗愨想。直將滄海視如盃。						肉香如霧畫觴淸。伏日廚盤早出城。水榭噓凉紅藕動。村籃帶露碧苽生。陰開野色欣初曙。雨斷人情畏久晴。挾册便從文字飮。如今頭白竟何成。						百萬蚊聲欲破山。高堂曖曖牖先關。瞑生荳架匏棚畔。凉在簾波扇影間。巷曲夜呼瀦水急。月邊村臼下舂閒。微疴日久忘爲藥。潦草詩成耐强顔。						繞屋千章樹。蟬多更厭聞。飯因苽便减。愁與酒平分。市近溪猶閙。村深雨亦薰。何來牛背笛。吹破一峯雲。						百里雲山近。偶來歸便遲。非有登樓思。難爲臥病時。煤燈愁獨語。瘴雨鬢添絲。破牖篁陰下。裒然信筆詩。						滯雨空齋晩。幽懷雅自生。墨良磨不减。茶苦呷無聲。久客身還健。中年眼更明。未堪師汝輩。虛負五言城。						城影涵平楚。蒼蒼夕望遙。日沉全露轂。虹斷不成橋。俗節爭殘市。時近流頭 村傭約早朝。溪竿魚正食。瞑坐謝人招。													儘有林泉勝。聊成靜志居。桐陰凉過沐。柿葉滑妨書。暑劇稀聞鳥。溪渾更上魚。風窻高睡晩。浮世玩蘧廬。						竹嶼居村口。淸風時滿堂。野巾爭鶴白。溪笛幷牛凉。驟熱雲頭銳。輕晴雨意長。久歎坊酒美。因復乞鈔方。						月上暑猶在。披衣出野亭。瘴雲晴亦暗。蟲火夜渾靑。細響田間水。低流木末星。眼看河漸徙。羈旅幾時經。</text>
<title>石柱七義閣 二首</title>,<text>一判熊魚不見危。戰如旋踵死嫌遲。亂峯猶想疑兵幟。怒石渾成殉節碑。遙夜沙塲虹貫處。寒江楓樹雨冥時。杞憂難保鯨波息。公輩于今汔可思。													空峽禽蟲夜月哀。高江百折抱壇迴。飄零野史挑燈看。彷彿靈風入夢來。亂磧沙靑埋劍戟。孱孫頭白起樓臺。登臨大有悲秋意。今古蕭條酒一盃。</text>
<title>訪南坡。渡沙坪津。</title>,<text>蘆花望不斷。秋色滿河東。遠霽生孤嶼。微瀾上午風。人閒舟自泛。路僻店多空。任汝歸家晩。江楓尙未紅。</text>
<title>許君東淑客于隣庄。是夜邀飮。</title>,<text>黃昏人影上階生。靑眼紛紛客裏迎。酒後衣凉披菊氣。燈前饌美問魚名。霜隨鴻鴈驚催候。葉滿江湖喜踏聲。有此親朋同過節。賞心還似勝淵明。</text>
<title>除夜次戴叔倫韻</title>,<text>便覺動愁思。寒燈不可親。鐘前留歲夜。鏡裏向衰人。假寐依遲境。微吟現在身。淙潺聞雪底。泉脉已知春。</text>
<title>餠甑燈</title>,<text>大甑一圍餠一尺。饙餾烘烘香霧滴。紫荳磊落粉齊熟。鸞刀副入聲 之十字拆。當中高擎一椀燈。羣龍吐火浸空碧。全家男口無老少。一人一炷燃終夕。逝以明暗占休咎。生來不識焦貢易。中堂晃晃疑白晝。夜靜無風焰如戟。老人不管明不明。自起就燈割餠喫。</text>
<title>人日。偶閱唐史。</title>,<text>貞觀人日帝欣迎。十漸屛深媚嫵情。不見卿來碑忽仆。千秋流汗魏玄成。</text>
<title>大雪。拈唐詩韵。</title>,<text>俄看漲西峽。倐已覆中庭。有質終成幻。如聲不辨聽。數行江樹短。一道野風冥。徑欲歌招隱。披裘出澗亭。</text>
<title>元宵二詠</title>,<text>金可流石可焦。靑天有月誰能燒。村童相傳有奇術。枯槎敗薪撑岧嶢。東風吹火聲爆爆。黃雲夭矯迷山椒。嫦娥非是畏熱焰。遲捲重簾羞和嬌。故放陰精倍寒凜。瑪瑙大槃摩氷綃。桂下聞有弄斧人。至今不見刊枝條。况是下界螢微。一點何曾到重霄。東方之俗無燈夕。聊將燒月參風謠。右燒月						鬼火無焰虎火靑。野火一種奇其形。驛堠兀兀孤炬燃。佛國晃晃千燈熒。遲延有似蠶食葉。驟闊又如風開萍。環城催驅絳繒牛。滿天交織熒惑星。坡陀近遠都不辨。但聞歊欱來風霆。野叟不關今宵月。儘放烟焰迷靑冥。道是一炬策奇勳。燒凈艸根灰蝗螟。虞衡烈山追古典。田祖畁炎歌詩經。君不聞野燒不盡春復生。詩家情恨連郊坰。從此和烟和雨爲。芳艸東風要我吟魂醒。右野火</text>
<title>挽朴石樵海友丈人 三首</title>,<text>湖海翩翩氣莫當。先從倫理盡天常。代兄赴謫脚流血。養侄承家頭已霜。午夜篝燈詩一束。春池投轄酒千塲。擬來私謚終難定。俠骨儒名種種香。						若使居官合諫臣。惜哉終老布衣身。空懷孟博登車志。每作齊門抱瑟人。腸爲忍飢千徧洗。眉因惡佞一生嚬。暮年屢擬陳東疏。却爲吾言竟未伸。						一人瞑目萬人潸。空際如摧邑鎭山。名姓嶙岣耆舊內。須眉颯爽畫圖間。雁鴻中澤哀鳴散。狐兎豐林鬼舞還。從古難逢郭元振。可憐遺戒及身棺。</text>
<title>二月十五日。竪短碣于王考墓。事竣志感。</title>,<text>鬱鬱松栢寒。凄凄雨露滋。曠然塋域內。躑躅令人悲。我祖違背日。我生猶未朞。旣不承顔貌。邈爾云誰思。一氣固相感。引續如針磁。矧復貽謀盛。帲幪迄今茲。有似楚熊繹。蓽路開覇基。後承遂不力。瑣尾中焉衰。縱無田園入。案上猶書詩。怵惕豺獺誠。展掃空沾頤。幸此一片石。匪石心以爲。我祖非名人。不待雄瑰詞。出自兒孫筆。易被後人疑。隻字三致意。斤斤無溢辭。泉臺聞不聞。向空一讀之。吁嗟俗日渝。此意無人知。</text>
<title>次兒課韻</title>,<text>山深春向暮。幽事摠堪誇。管裊童吹柳。餻香婢煑花。節佳偏感老。心遠欲離家。數畹崇蘭長。迎風我佩華。</text>
<title>過林忠愍影堂</title>,<text>浮槎城郭野花春。忠愍祠堂百歲新。奇節曠前東國史。丹心止竟大明人。天狼流血腰間箭。鐵馬跑風壁上塵。遙想泉臺雙眼炯。看今三戶竟亡秦。</text>
<title>呂島。訪徐養泉周輔。同登西山作。</title>,<text>夢外靑山八影東。十年今日一尊同。孤臣戀闕春風裏。遠客停舟瘴雨中。但見迷茫雲島碧。不時點綴晩霞紅。頹然笠屐花間路。權把吾詩作畫工。</text>
<title>出島路中。代說謫居近况。寄慰養泉。又托轉寄葵園智島謫居。</title>,<text>躑躅花深絳雪堆。東風吹落又吹開。海山千疊無人賞。惟有尋春蜂蝶來。						庾郞三九耐貧工。一畝芸臺一畝葱。小圃雞鳴春雨歇。斜斜帽影菜花中。						滿港漁舟靜不喧。浦民猶識大夫尊。一盂朝夕魚如玉。自道居停也國恩。						坡老何心談鬼事。昌黎無賴到僧廬。三竿海日村童集。不問厨烟爲授書。						暗牕風雨夢難成。水候三更怪鳥鳴。智島靑山紛在眼。此詩須寄鄭寬卿。</text>
<title>鯨塘東北一里。路傍叢石森列。可踞以憇。王考及先親所甞愛玩者也。路次感賦。</title>,<text>海上田園久已荒。路傍依舊石爲床。怳如手澤傳三世。欲作銘詩刻一方。春色無情苔過頂。潮痕有限蠣粘房。千秋辦作吾家物。山鳥山花帶墨香。</text>
<title>昇平旅館。感春六絶。次淸人邱逢甲韻。</title>,<text>積雨新晴似改年。江南猶是晩花天。鶯嬌燕黠春無限。不省人間有杜鵑。						溪南溪北柳花飛。處處春砧白苧衣。望斷桑蓬身已老。家山雖近却思歸。													眼看摧楫過崩灘。普渡非難得位難。欲向夢中聊一試。半生無分到槐安。						早蜂過盡晩蜂來。雜樹胎花次茅開。箇箇根荄各生意。春風元不漏蒿萊。						紛華如夢過中身。掉臂雲山了宿因。七笈丹經千日酒。白頭還媿號詩人。						滿院晴暉樹影東。午牕喉渴喚曹公。杼聲才歇書聲續。分外溪村有古風。</text>
<title>霅川</title>,<text>認是村樵集。松根艸座成。喜人孤犢奮。警雨怪禽鳴。儉歲田猶闢。春山水易生。林風驚自顧。确确曳筇聲。</text>
<title>淸和中旬。訪酉堂于鳳泉庵。信宿唱酬。拈劉隨州韻。</title>,<text>芳林如沐上暾暉。半嶺晴雲掛縞衣。松下敲門微路熟。花間迎客舊僧稀。山光不改我已老。春盡胡然君未歸。月好承天行便至。莫敎魂夢過江飛。</text>
<title>携酉堂至普濟樓。雨作仍宿東寮。次樓上原韻。</title>,<text>窻眼如星塔影東。午鐘初歇道塲空。洞深花木薰於雨。樓靜幢幡迥自風。夙世根緣諸佛後。暮年來往故人中。玉山佳處無多遠。一尺長甁火酒紅。高議官光文送酒						重簷撩亂鵓鳩羣。雨急西峯看不分。門外碓高千派水。枕邊鐘濁一樓雲。童年吐鳳吾猶畏。有塾童課藝占魁。其家送全猪佐酒。故頸聯及之。 禪室談龍事可聞。絳帳名山詩筆健。須憐多病沈休文。</text>
<title>月夜</title>,<text>沙晴樹白澗西東。宿雨初收境若空。凉月滿簾人未寐。四隣都在水聲中。</text>
<title>渭兒課日製五律。戲和其韻。</title>,<text>紫薇花發始。烏柿子垂邊。獨立成陰裏。追思種樹年。蟬凉驚換節。蝗熾悔勤田。時往門前塾。羣兒匝作筵。						偶乞西隣酒。頹然得暫豪。夢因忘世澹。詩自食貧高。蕉快常疑雨。松凉迥欲濤。白頭猶飽煖。鋤耨敢言勞。</text>
<title>八月二十五日。將往智島。午發土洞。沿江口拈。</title>,<text>十日乾霖冉冉晴。西風忽入草鞋輕。江干陡落牛羊路。田際微凉薥黍聲。漁戶人烟生廢驛。官樓樹色隱孤城。出門忘却天涯遠。自笑痴儂老更情。</text>
<title>宿鳳亭里趙仁汝庄</title>,<text>慣眼名山五鳳西。桃源難道再來迷。流蜂過屋秋花煖。饑雀隨人晩稻低。白首尙爲投轄主。靑燈應有斷機妻。多君欵客饒風味。又自穿雲採樹雞。						兩岸秋聲碧澗西。雲屛滿壁夢痕迷。念貧究問流霞勁。忘渴驚看快果低。同室讀書眞父子。名山採藥古夫妻。家常大賴窮經力。庭下成羣五母雞。</text>
<title>竹川。拜安牛山墓。</title>,<text>樵牧尋常識此阡。艸間雙碣對輝然。苦心欲爲忠賢死。直筆惟從野史傳。山角遙明秋樹裏。江聲忽厲墓門前。睡翁不作桐溪死。揮淚西風二百年。</text>
<title>同福沙坪。訪平叔同年。平叔春自上海還。</title>,<text>鳴榔确确破輕曛。烟樹籠村細水分。燈下依遲驚少別。眉聞蓬勃想奇聞。筆搖遼碣千重浪。衣染金焦絶頂雲。安得携君更西渡。交翔五岳鳳鸞羣。</text>
<title>雲谷。贈曺敬善上庠。</title>,<text>十年同領計偕書。此日雲林訪隱居。老不跨鞍猶愛馬。貧能謀酒卽兼魚。山雨無從隨霰作。秋花依約照人踈。縱然時有紅塵夢。奈彼腰間帶月鋤。</text>
<title>南平五賢堂。感李南溪事。</title>,<text>玉署文章兩鳳雛。光山門戶冠全湖。祗今公議終寃獄。當世淸名亦大儒。副學村荒山鬼嘯。五賢堂暗水螢枯。松爺崖相誰恩㤪。野錄沉沉太半誣。</text>
<title>閔羅州種烈討平碑</title>,<text>甲午年間事大危。羅州城外賊千旗。民兵義色風雲變。儒將高名草木知。竟有鋃鐺馳驛急。可憐琴舃棄官遲。戰塵如夢秋山冷。紅樹斜陽路左碑。</text>
<title>會津村林白湖故居感賦</title>,<text>千里名駒百鍊刀。翩翩湖海弄吟毫。風塵策士龍川老。幕府詩才杜牧豪。油埒蒼苔成廢徑。釣磯楓樹落寒濤。九原莫抱英雄恨。今日朝廷帝座高。</text>
<title>發鶴浦。至糖山津。</title>,<text>鐵線橫空吼暗雷。錦城西去快程開。船船魚藿靈山至。馬馬氈絨木浦來。						鶴浦橋南野似油。古民忠愛見西疇。助耕尙寓公田意。百頃皇莊最有秋。													海禁開時國已愚。空聞關稅較錙銖。漆箱磁盌知安用。擲盡東南萬斛珠。						鯨魚鼓浪海風長。秋氣陰森接大荒。一直貫天烟似墨。火輪飛渡七山洋。						黃塵撲面捲西風。欹笠輕遮落照紅。終日靑山三十里。行人猶在兩橋東。						灣灣漁戶白沙汀。熨斗山馳勢暫停。兩岸秋光看自別。蘆花如雪稻孫靑。						紫蟹蹣跚白艸乾。年深雙堠臥松間。我行不覺窮天末。刺眼靑蒼智島山。</text>
<title>智島屯谷九日。陪金雲養尙書。拈杜詩藍田崔氏庄韻。</title>,<text>已驚下榻禮從寬。又謝聯觴語盡歡。百謫光陰惟老筆。公舊謫沔川六年。近謫耽羅七年。自耽羅又移智島。 一生風味尙儒冠。嘉賓助謔龍山暮。儉歲關心鴈戶寒。一任東籬花稍晩。不妨霜後久供看。</text>
<title>還過羅州</title>,<text>天涯游子晩。重過錦官城。海樹秋先落。寒蟲晝更鳴。久晴憂晩稼。垂老畏長程。曲曲濚江水。眞堪一濯纓。</text>
<title>忠孝里。哀金將軍。</title>,<text>石底將軍萬人敵。馬上銅鞭響霹靂。縛虎叫買如弄猿。漆齒相顧無人色。望風捲甲不嬰前。韜我神鋩銹花碧。滅此朝食諒非難。數奇終未一遇敵。名高只是成貝錦。義重何曾咎金革。獄吏甘心莫須有。聖主拊髀終可惜。瑞石一摧天柱峯。千秋惟見愁雲積。龍江如練白魚肥。盍把漁竿早混跡。</text>
<title>鄭錦南遺墟</title>,<text>兵燈蹴起印傍眠。穩借風雲送上天。一種當時眞眼力。權公合在李公先。						朱門綺陌柳絲春。倒見崔張日到門。士大夫原於我在。千秋痴絶紀僧眞。						才臣審勢眼偏明。盟墨將渝判死爭。使也身逢南漢日。苦心端不後完城。													賜第多年病卧床。魚麞絡繹帶天香。光山春艸無歸日。不信英雄戀故鄕。</text>
<title>南原玄圃。哭洪雲坡宜燮。</title>,<text>凌雲奇氣老雲坡。灞淚闌干歲月磨。身後方干恩未及。生來馮衍命如何。鄕鄰有恃儒巾重。晩暮無悰酒券多。門外蘆花垂釣處。雪灘如雨夜增波。</text>
<title>冬初。過酉堂旅館。</title>,<text>憐君忘病復忘家。日次唐詩答歲華。秋約豈知經小雪。冬溫猶幸及黃花。夕江向霽遙聞鴈。風葉漫空不辨鴉。聞道仙茅餘瀝盡。村坊有酒詎堪賒。酉堂患腹痞。近服仙茅。得奇效。</text>
<title>十一月二十九日。自萬壽洞移居月谷。</title>,<text>古人誠達論。人生如寄耳。何處非雪泥。飛鴻偶相値。鬱鬱艮田山。林壑頗云邃。棲棲十七年。聊且守衡泌。翩然便辭去。買田南岳趾。何曾計趨避。故厭新則喜。名茶與珍果。亦旣洗油膩。一朝胃氣薄。復思粱肉美。山居畏岩險。樂此平如砥。騎驢直抵門。夜深溪月墜。擧眼皆康莊。不必求福地。苦覔桃花源。諒是愚夫事。笑指南山霧。豹隱且墟里。</text>
<title>除夜憶病弟</title>,<text>客土無定居。但計生理完。九苞雙鳳凰。猶復啄琅玕。歲暮江南北。兄弟影俱單。無人拊我背。今宵天又寒。裊裊遠雞唱。北斗垂闌干。家人燃四燈。喧笑羅餠槃。晃晃第二炷。結灺成金丹。明歲病正瘉。爲汝加我餐。遙指五鳳樓。詩成畏汝看。</text>
<title>元朝。次韋莊除夕韵。</title>,<text>鴉鵲尋常噪。晨牕競異聞。祥曦方四暈。春氣已三分。煖酒禁殘雪。燒香放異雲。似添雙鬢白。鏡裏我疑君。</text>
<title>抱孫志喜</title>,<text>羊酒傾村作賀筵。喜歡山色蓽門前。遲遲跨歲熊羆夢。產婦過十朔而乳 直到元宵月滿天。						連朝手浣彩綳紅。井氣蒸蒸瑞雪融。掃却千憂成一笑。春風盡入我家中。						不慕高官不厭貧。逍遙樂國葆天眞。丁寧付與書千卷。世世人稱識字人。						回首名塲醉夢遲。雲山采藥鬢成絲。流年滾到爲人祖。一例痴憨似舊時。</text>
<title>季方連生三女之餘。以九月十七日擧一男。聞報志喜。</title>,<text>我家今歲也奇祥。伯已含飴季弄璋。不怕人看作豚犬。力田均足繼蒸甞。						瓦兆從前噩夢三。蚌珠如月出深潭。髧毛置膝誇千里。狂阮風流得小咸。													黃花風日滿園晴。笑指門弧喜氣生。痴叔去爲湯餠主。免敎他客試啼聲。						今年乳婦夢熊多。羊酒村槃日釀和。普祝深深襁褓底。寰瀛消息近如何。</text>
<title>季方以近軆四首見寄。依韵和之。</title>,<text>籬根涓滴聚田源。揉竹編松對設門。外事聞稀忘喜慍。隣人見熟省寒暄。凍江炯帶城南樹。殘雪遙添岳頂雲。偶向村前成獨往。搘筇時復到黃昏。						厭見身傍藥盌隨。癯顔欲皺髮生枝。平生快口逢人怒。老去貧情愧友知。抗志羞稱阿世學。量才倦習大家詩。雪中始問盆梅法。自笑山翁徹底痴。						乳牸牟然震屋雄。老狵孤吠向遙空。荒村緩度寒天月。枯樹長鳴曠野風。謾作時憂添肺熱。想來先哲發顔紅。了無情緖參詩境。猶自挑燈到夜中。						空戴儒巾首四民。浮沉大化寄閒身。胸中磊磊千秋隘。眼底遑遑擧世貧。稊稗生成還勝穀。猿猱扮束恰如人。請君莫謾思前古。紙上崢嶸孰見親。</text>
<title>季方又寄詩來。刻燭走和。</title>,<text>寒釭吐穗案橫書。風逗軒楹夜不虛。佛粥光陰冬至後。古梅籬落雪殘初。詩踈不復拘粘對。病嬾從今廢翕噓。報道夢中春水足。農人因想歲荒餘。						一兩鵂鶹叫樹顚。窮愁入夜似經年。滄滄月凍全然小。歷歷星寒不欲連。吹滅殘燈牕復朗。驚回倦夢枕微圓。但令身在書中老。頭白人間也是仙。						南望雲山久未晴。鴒原尤切歲寒情。門低遜對催租吏。市遠勞尋買藥伻。窮處亨塗生子喜。病餘秀句使兄驚。想來幽興無人識。風竹縱橫午牖明。						村如燕坐背山長。又有淸溪直映堂。歲儉友貧稀命駕。書多屋小屢遷箱。幾回夜永煨殘芋。趁此天寒斫老桑。田家苦樂殊今古。太息唐風第一章。													樽空難得濁爲賢。歲暮悲謌雪滿顚。事偭時宜憐骨傲。文追古作愧才懸。奇方病久須忘藥。上策家貧不使錢。多喜卯君言有趣。書來就讀大梅前。						藹彼浮雲爲底停。友朋相望摠晨皇。亂離契濶書偏阻。宦業升沉耳細傾。魯婦謾成中夜嘯。楚臣空賦十年醒。烟蓑一領湖千頃。春雨鳴篷好卧聽。</text>
<title>次柳下韵寄季方</title>,<text>亂抽看不定。書帙任欹斜。連日仍留客。今冬始在家。案惟支怪石。詩半說梅花。偶出沙田畔。閒驅啄麥鴉。						兩郡初分處。吾村跨作關。帶條門外水。梳背屋頭山。土瘠秋常窘。民勤夜不閒。書聲尤可喜。燈火竹林間。						老去眞兄弟。身分性不分。詩堪肩浦洎。年稍異機雲。駕鹿方壺雪。呼鷹艮壑曛。吾衰日搖落。賴爾一張軍。						曉來眠自少。擁被坐燈前。缺月如窺世。寒星欲撼天。年衰家亦客。稅畢野多仙。已判躬耕計。何須妄慕羶。						野處賞踈豁。天圓四望通。城寒喬木細。雪盡暮江空。獨見論詩別。全家好客同。爲吾勤采藥。弟在萬山中。						老生憂國淚。天步幾時舒。虛喝喧蠻觸。新文費象胥。無人三聘後。多亂中興餘。可惜陳同甫。千秋六上書。						稍覺溫書久。東楹月已臨。護髯安被外。羞目就燈陰。弱弟憂吾▣。▣▣▣▣▣。▣▣▣▣▣。▣▣▣▣▣。</text>
<title>[早起次柳下韻]</title>,<text>月墮渾如海。雞鳴始有邨。覺童書授課。呼婢汲開門。杵咽砧將息。檠移燭更繁。又聞棲鳥動。風竹亂西園。</text>
<title>暮歸</title>,<text>野空夕吹急。袍笠不勝斜。冰浦號飢鴈。風林落凍鴉。山蒼經月雪。村白逆灣沙。望近愁更遠。炊烟認我家。</text>
<title>潺水津</title>,<text>冰底江逾碧。𢥠然欲渡心。沙崩猶有路。竹細僅成林。古寺層嵐外。孤舟廢驛陰。白鷗饑不死。如助我悲吟。</text>
<title>宿峽村</title>,<text>潦倒投窮峽。依遲喚主人。雪殘生臘氣。樹老作村神。嫁娶粗成俗。菑畬不怕貧。萬松溪上屋。終夜夢無塵。</text>
<title>曉行</title>,<text>歧衆無由辨。秪從自澗濱。微噓髯拭霧。遞煖袖探春。履滑霜鳴石。冠垂月避人。怪來天忽黝。腷膊遠雞頻。</text>
<title>村居暮春</title>,<text>竹牖經旬始暢開。晴天姸日滿池臺。不知春暮已如許。飛絮紛紛去又來。						桃紅李白已辭條。轉眼春光次第凋。好是西簷連夜雨。靑靑一本出芭蕉。													一蝶西來一蝶東。偶然群蝶鬪成叢。世間戰伐何曾異。倚杖閒看閱始終。						荊扉斜掩碧溪風。水溢塘坡細路通。衝却幽鶯聲乍斷。叱牛人過柳陰中。						隨意相尋野屧輕。門前厭聽讀書聲。十年湖海看花伴。强半人間老舌耕。訪小川						麥翠輕凉立夏天。犂杷隨後婦兒前。一生不得蠶桑力。且向高田種木綿。</text>
<title>煉秋石寄季方</title>,<text>九回浸乳九回乾。煉得眞丹大是難。秋來射虎南山下。嬴使家兄帶笑看。</text>
<title>往曦陽。取路河東。</title>,<text>春餘因卧病。旬日試閒行。遠樹連帆細。全江入店淸。晩蟲多化蝶。嬌鳥類能鶯。雙堠出巖際。停鞭看地名。</text>
<title>命祥兒課日呼韻</title>,<text>萬葉鱗鱗月露垂。竹梢微動㵎凉隨。天淸科斗無聲夜。人定蜘蛛下網時。老境悲歡均召疾。田家名物雅宜詩。門前膏沃三千頃。從古無人鑿小池。						名山繞屋簇新圖。灝氣成雲岸不枯。玉㵎龍香朝雨細。石橋僧影夕陽孤。丹符何術能招鶴。素髮無方更染烏。黃卷千秋師友在。姓名時入夢中呼。						露宿村蓑競枕溪。雨徵連夜水禽啼。鳴簷聲作忘愁病。抃野情同入品題。淡竹筍抽如許長。石榴花重不勝低。田家夏菜移苗急。又墾荒畦藥圃西。喜雨</text>
<title>蜀茶</title>,<text>往壬寅。余訪宋同年平叔。平叔新自上海還。遺余蜀茶方寸。曰得諸蜀士云。余歸家煎湯點之。味殊芳冽。亟賞之。欲爲之賦一詩未果也。及寓月谷。暇日檢舊簏。尙餘其半遂欣然試一椀。詩從以就。盖償其宿債也。						同年少年字平叔。貌如左思才潘陸。風流自是晉人物。掉臂江湖厭局促。一朝舟碾上海還。貽我團茶如破麴。自言得之西蜀人。風味迥非凡茶族。聞名便已不敢褻。筮日煎烹謹薰沐。石罐千洗發灝光。汪汪晨泉奪𤅷淥。須臾洶洶魚眼盡。切以方寸浸寒玉。餑厚花細盞面匀。未及下咽先奪目。慘澹說與傍人知。色香氣味無非蜀。湯華細翻錦江白。雲脚遙帶峨眉綠。想當吐芽抽鎗時。布滿川峽衆山谷。除非老杜溪傍林。定是三蘇祠後麓。萬里歷歷茶產地。山川風物紛掁觸。平生我欲游中國。思至惟將古書讀。天台鴈宕響屐齒。七澤三湘飽帆腹。徐弘祖可兄事之。宗少文堪兒輩畜。爭奈夢中不識路。神馬徬徨渤海曲。如今瓠落莫須說。靑銅羞對雙鬢禿。一椀茶三歎息。安得化身爲黃鵠。</text>
<title>哭趙碧下</title>,<text>宋松齋後李蒼岩。鼎足參差碧下三。論定千秋東筆苑。未應寂寞我湖南。						畫與書通無意奇。刊除畦逕以神爲。富春烟水仇池石。擲筆人間付與誰。						柳七荒墳草已春。平康風月倍傷神。鐵絃誤拂無人顧。架上洋琴一寸塵。						城根朽屋冷秋烟。蛛網重重藥裹懸。零落盆花飛數蝶。板門斜掩夕陽邊。</text>
<title>怪石</title>,<text>大如盌小如拳。尤其小者如彈丸。秋山露䯻淡墨圖。老木嚙根沙水灣。具體而微無不肖。又復玲瓏照衰顔。如可買者不論金。何以峙吾几案間。老夫半生無他好。一遇怪石懷如寶。力貧未辦聯舟載。爲置行囊揀厥小。還家不問他有無。出新較舊獨自考。遂致纍纍龕在槃。對之嘻然眼笑早。稚子在傍習見之。不敎不學隨父爲。自言浴向門前溪。摸撈多得瑰奇姿。踉蹡拾歸日三四。大聲喚爺驚隣兒。兒今得石孰爺多。願爺勿復嗔游嬉。笑矣汝眼未必眞。已識大意頗嶙岣。我家父子俱嗜石。千秋寥廓非凡民。</text>
<title>芭蕉</title>,<text>厚於爪甲大於箕。葉葉新抽濯錦磯。堪笑靈均無巧思。千秋枉製芰荷衣。						仙仙豪擧碧嵯峨。泛欲光風皺欲波。頭白年來眠漸少。不愁牕外雨聲多。</text>
<title>暮投華嚴寺</title>,<text>路黑難分百眼泉。樹梢遙見塔燈懸。陰陰溜壁驚飛鼠。戛戛溪林記斷蟬。殿倚晴霄雙角兀。山含滿月半規圓。一程尙遠藤蘿外。且入東寮借榻眠。欲向鳳泉而夜深。止于僧堂。</text>
<title>次金議官孝燦恩資賀韵</title>,<text>大郡泱泱古意寬。惟君最是得民歡。本無宦念聊從俗。自號詩人不署官。課僕乞花春雨潤。留僧鬪茗夜泉寒。世間完福難爲受。合把筌蹄更細看。</text>
<title>挽吳蕖潭</title>,<text>大耋翛然去。難爲哀死情。郡人聞訃集。喪禮按書行。千首蕖潭藁。南州處士名。黃花西郭雨。門徑若平生。</text>
<title>光陽禹孝子達弘碑閣。次板上韵。</title>,<text>筆寫遺芬未必眞。至今傳說滿鄕鄰。零落欒狐驚世晩。崢嶸笋鯉感天仁。靑箱曉燭傳經苦。寶樹春陰得氣均。自憐十載幷州客。此日登臨眼更新。</text>
<title>除夕。次放翁集。</title>,<text>蜡鼓儺鉦殷屋椽。老人無睡守寒氈。謾憂天下無窮事。更檢人間已過年。婦敬竈祠燈晃朗。童忙響卜屐蹁躚。光陰如可從空買。一刻今宵直萬錢。</text>
<title>春晩。過高玄中書塾。</title>,<text>千觴𤅷淥瀉鵝黃。故舊相看白髮凉。甫里漁樵身尙健。南村晨夕意何長。僦居日淺逋花券。敎授家淸筭鶴糧。休道眼前新富貴。五君終是勝山王。</text>
<title>參奉尹敬天新居</title>,<text>郡城東畔有園亭。剛喜湫喧不入聽。花竹映開幽逕白。牛羊散入亂松靑。輕鑱種葯長春塢。曲杖觀魚細雨汀。枕下靈泉鳴碎玉。十年塵土洗羶腥。</text>
<title>哭光陽南景烈</title>,<text>誰道春風是化工。却摧蘭蕙長蒿蓬。少年才氣君無二。可免冥司選籍公。</text>
<title>重陽</title>,<text>重陽天未霜。又無風雨苦。暄凉正適宜。晴日滿庭宇。家家新釀熟。可辦登臨具。所嗟東籬花。遲遲不肯吐。撫叢空三嗅。停杯曠四顧。古人旣難作。良辰亦虛度。擧目一蕭然。婆娑寄歲暮。</text>
<title>寄題李耕齋始有堂</title>,<text>池塘春草招賢從。鳧鴈明星謝老妻。一棹東湖烟水綠。葦花深處是幽棲。						衝霄奇氣老如今。倦抱成連入海琴。屈指千秋高蹈士。鴻冥終是負初心。						勾引春山翠滿堂。松陰深處起回廊。規模竟與田家別。大築花園小築塲。						尻輪夜夜到仁廬。歲熟風淳羡島居。恰似堯夫居洛日。家家花外引兒車。</text>
<title>聞變 三首</title>,<text>幽蘭軒燬亦奇哉。萬歲亭摧宇宙哀。屈指千秋亡國史。幾人能得快心來。						廟堂磨墨日尋盟。一夜天崩七廟驚。瞻彼齊山松栢老。遺民歌哭不成聲。						洌水呑聲白岳嚬。紅塵依舊簇簪紳。請看歷代姦臣傳。賣國元無死國人。</text>
<title>五哀詩</title>,<text>乙巳十月之變。趙相以下三公死之。余聞而感慕。仿古人八哀以作詩。其泛及崔勉菴者。望之也。及李寧齋者。以今人物之眇少而追思之也。													閔輔國泳煥						戚畹不可小。閔姓此人作。轟然動夷貊。宛轉贖呂霍。少年生貴甚。未必無鑄錯。亦能免大過。已認雞羣鶴。自從維新後。一念憂國削。啣命忘賢勞。補闕勤納約。中宵獨雨泣。怔營靡所托。嗚呼十月夜。宮門雷碎鑰。紛紛署約書。幾何異櫬縛。欲聞耳可瑱。欲見眼可矐。欲覔乾凈土。俯仰天地廓。快哉决須臾。一笑付冥漠。寒旻轉星日。照此蓮花鍔。聞昔龍蛇役。萊府首鋒惡。宋公一死之。敵人相顧愕。不待平壤捷。中興驗已鑿。當日東征士。髮凜篤論各。慷慨閔參政。何渠不古若。社稷庶少延。倚此龜可灼。						洪判書萬植													毅彼洪侍郞。名家世莫匹。自引逆賊兄。拒戶老不出。一朝抱金罌。萬事志願畢。驂乘我列祖。蕩蕩天門秩。俯視汙潢間。蛙黽互呑咥。江漢何湯湯。南山尙崒嵂。歸來剡揚靈。風霆生咤叱。						趙政丞秉世						大臣死國難。尤異庶僚殉。砰訇動地維。有似山岳隕。聖朝爰立多。未必無英俊。嶙峋二十三。下逮沈李尹。維公處臺垣。名論未甚峻。一自登黃閣。棘棘刳腸腎。上殿凜風采。矯厲霜天隼。其奈一薛宋。稍疏三晝晉。婆娑楊江曲。杞憂雪兩鬢。重入興仁門。非眷中書印。老臣何所求。宗社一髮僅。搥胸有尺疏。嚙指無寸刃。方匕鴉片烟。浩然命受順。奕世忠翼後。無愧泉臺覲。人生重晩節。樹立諒難愼。長松故磊砢。脂香可千閏。						崔判書益鉉						昔者王炎午。生祭文信國。午也非狠人。愛人諒以德。侃侃崔尙書。一陽當剝蝕。正論震九重。峻望竦八域。不辭錮田里。不畏處栫棘。無雙山斗標。今日欲安適。消息從西來。尺䟽如矢直。使有千百䟽。寧過費楮墨。藉曰吾有待。易蹉時難得。不見周雷獄。讒夫巧羅織。宋有江古心。楚有屈正則。不待國亡日。千載凜顔色。人物何眇少。正氣日蕭索。願公早自愛。少解小子惑。						李參判建昌						北斗正闌干。罡風蕩乾維。夜極廣寒殿。百神下階辭。奎宿獨不去。冠佩何委蛇。俯吊人間世。糠粃掃與誰。少小殉國志。惜哉無其時。廩廩齎以沒。九原重可悲。公亡未十年。萬事噫吁戱。耽耽好家居。撞破由羣兒。祖宗五百年。風敎淪人肌。種種捐軀者。多非平昔期。此輩猶能爾。况公冰霜姿。節義與文章。滿腹光陸離。橫尸衛殿陛。庶乎危能持。我豈阿好言。常恐負公知。朝廷無正士。世道日陵夷。東京有李杜。九鼎未遽移。瞻我江漢水。如何勿相思。</text>
<title>紀平壤隊兵金奉鶴自裁事</title>,<text>問今金奉鶴。何如李士龍。眇然荷戈卒。正氣彌箕封。天地入陽九。閉寒乙巳冬。士夫死固職。臨難頗洶洶。僅得二三公。慷慨能彌縫。其餘噬主徒。揚眉時哉逢。苟可伸天討。擧朝皆驩共。烈士關西來。呵雪巡宮墉。一嘯鳥獸竄。誰禁羈流蹤。奈此一腔血。怒涌塡心胸。觸城碎我鍪。斫石缺我鋒。天翁俯見之。慘慘難爲容。前生唐衛某。後身施全儂。英靈如可酹。我酒當千鍾。</text>
<title>聞金滄江去國作</title>,<text>春暮。得滄江正月出書。云新年來。頗有萬里之想。倘借天靈。得終老於蘇浙之間。則不猶愈於作島兒之奴耶。老兄聞此。亦當仙仙欲擧。但我輩俱羸弱人。辦此豈易易。余執書歎息。遂不告家人。潛辦資斧。擬待秋凉北上。六月初。忽哭宗家從侄。侄本孑然無近親。其孤寡視余爲命。由是行計自輟。喟然歎曰。萬里破浪。亦有命乎。然於滄江之行則未之深信。歲將窮。有人自京師來者爲余言曰。與滄江往還殆半載。甞不見旬日。一日往則家易主。詢之。已盡家向上海去矣。未幾。十月之變作。殆不俟終日。知幾其神者乎。以吾視之。眞所謂壤蟲之於黃鵠也。一日雪作。峭然掩戶。綴長歌一篇。焚香西向而讀之。以見萬里外停雲之思。						少小我作中州夢。白頭坐在醯雞甕。有時歷歷黃卷中。卧想吳楚與秦隴。興來欲隨黃鵠擧。雲海茫茫不可控。滄江身老才未老。筆源浩蕩江濤湧。帽蟬塌垂驢如狗。十年齒冷書局俸。漢水波沸南山崩。普天雺霾左袵慟。廟堂肉食盡穿鼻。縶縛轅下鞭不動。惟君有眼炳先幾。死也無地生無用。忽劈吳淞快剪刀。軆不勝衣誇大勇。雲帆滅沒映斗牛。行色翩然妻女共。不是尋眞蓬菜島。不是避世桃源洞。行年六十隻影單。亦非區區覬遺種。生當痛哭西臺秋。死當埋骨要離塚。上海東南天盡頭。山川不殊漢唐宋。黃浦水灧烟鷗舞。玄墓花堆香雪擁。扁舟短棹作寓公。到處選勝吟肩聳。江漢南紀古猶今。地靈尙應英髦衆。酒酣落筆賦江南。見我東國文章鳳。</text>
<title>夢寧齋</title>,<text>夢爲無上妙。乃見旣骨人。尤奇貌不變。尙帶昔年春。論文猶夙好。語多頗失倫。約臂問我瘦。孰謂夢非眞。													膊膊雞不休。紛紛月西墜。曉天千萬里。霍然去何易。丁寧在我傍。擧眼無所視。兀坐燃寒釭。歷落灑牕淚。						天下傷心事。夢見平生友。歡欣不多時。覺來悵恨久。蕭騷風敲竹。晃虛雪映牖。振衣獨出門。寒天燦星斗。						藹藹丹穴鳥。千仞翔五采。世人希見之。如何不驚怪。葸葸思矰弋。騫飛倐天外。一來見瑞靈。定知難可再。</text>
<title>雪中思見梅花不得。悵惘久之。遂次東坡松風嶺韻見懷。</title>,<text>種樹擬成梅花村。作賦擬招梅花魂。鄧尉銅坑杳何許。黃鵠一擧無朝昏。嗟余未學長房術。十年病渴愁文園。渤海東畔天未園。地緯從古殊寒溫。生來不見雪中梅。有如長夜思晴暾。有時强作梅花咏。類未入閭先叩門。盆中折枝誰數汝。茫然擲筆寧無言。坡詩三疊神自王。千秋悵望酹淸樽。</text>
<title>上元雜咏</title>,<text>上元前後天甚寒。擁衾度日。無以遣歲時之懷。遂綴鄕村故俗。得長歌十篇。盖亦范石湖田園樂府之遺云。若祭烏則尙沿東京俗。其餘幷不知昉自何時。						祭烏						烏啼啞啞復角角。驅之復來墻頭啄。寄語兒童莫浪驅。此鳥不是凡鴉鵲。新羅宮中啣書來。能爲君王捍大灾。糯飯成俗過千年。家家施食如僧齋。擧世聾瞶無眞聦。聞烏輒嗔烏鳴凶。烏如解語應叫寃。不祥幾與梟䲭同。人不如鳥世多有。竊國者侯印如斗。援琴欲彈烏夜啼。北望長安淚眼枯。						飼牛						敗箕三尺粘糠厚。小婢提向牛欄口。一頭白飯一頭菜。棉子一掬如粉糗。老牛擧首聞飯香。出舌舐鼻跑起忙。頑涎如膠注睛久。然疑四嗅未遽甞。須臾張舌如帚掃。揮吻一磨推箕倒。小婢嚇嚇向牛笑。不是牛性無歹好。今歲定應豐無比。木綿雪積禾雲委。千畦菘葉賤於蒿。羹芼溢椀霜鱸美。明年此日炊豆飯。報賽牛靈應不晩。													治聾 俗呼耳明酒						屠蘇酒至居人後。治聾酒至居人前。縱不欲老無那老。把盞一笑成華顚。我亦少年誇耳聦。不施鞱挑常洞然。漸怪床下聞牛鬪。蒲柳脆薄驚秋先。傍枕勃窣郭索行。拂幘嚘嚶蒼蠅鳴。有時飛舃名山趾。兩竅夢夢隔壁聽。始憐東隣黃髮叟。妄問妄對誠非情。何人刱出上元酒。飮者一一能效否。人云我云徇俗好。聊且不辭盃到手。繞舍淸溪玉淙淙。東風泛艶門前柳。春來不聞黃鳥聲。板汝杜康九十九。						賣暑						塡街小兒無春寒。嚼冰如破蕪菁根。西舍東隣相望呼。刁聒合杳連村喧。唇焦舌倦呼不應。如有應者銀一錠。驀地偶逢善忘人。我暑我暑如獲勝。黃冠老子絶纓笑。且住汝賣勤吾聽。天南六月火傘張。溝魚自死如探湯。千耦徂鋤汗滴土。豐年有慶歌稻粱。恣吾買喫幸吾飽。賤軀元非病暑腸。						植風竿						去年過臘不見雪。今年入春雪不絶。人言春雪不宜麥。又釀蝗蟲作禾孼。田翁慣行禳禬術。但有手法無口訣。編藁作窠學僧笠。承以長竿倚簷立。野曠村平風不定。鴟尾旖旎流蘇掣。嶢嶢百尺高我倉。家家擊壤歌無節。待到二月初吉天。解藁作薪吹火爇。瓦銚腷膊熬黃豆。奇驗證左蝗隨滅。君不見雲谷老人歌石廩。世聞惟好年快活。						苫橋						北郭老巫米布卦。自言神降向空拜。村媼稽首筭新年。勤爲諸男作醮禬。家家空苫把爲囊。築盛沙礫三四塊。寒溪水陷月粼粼。男婦相携負且戴。總總擺列如植樁。餘剩屬之崩橋外。卽此區區名度厄。度與不度誰能解。樵採從今免徒涉。巫姑未甞誑人賄。						燒田						白竹長竿碎作炬。兒童噀火出門去。放膽今夕爲火戱。家翁肫肫不嗔汝。溪南坡隴如衲紩。先從低田斜遵渚。草枯風細燃不休。分外熛颯如着絮。羣兒眼薰類迷藏。冒烟還走烟深處。隔溪呼喚不相聞。莫遣流星墮糞所。遺蝗種育尙可捕。糞燒無從長我黍。						候月						近南則水近北旱。色貴黃潤輪厚滿。早出宜秞晩宜粳。田家以月爲占斷。嫦娥從古玉團團。空然推出环珓槃。尙復端嚴不羞澁。快與萬人看又看。分明東山舊上處。觀者自私迷定所。豐歉未判人人殊。老翁額手悄無語。晡曛斂盡雲乍開。問君端從何處來。無由取必成悵望。千秋喝月眞雄才。且須閣置占年法。通宵照我黃金罍。													繂曳						繂塲如槃百步平。人人醉薰十步生。鼓聲未絶呼聲動。從此擊鼓無鼓聲。千趾錯植項齊彎。仰面不見天月明。黑塵蓊勃出鼻底。剗平凍地翻成坑。當下若將决生死。傍觀未暇論輸贏。忽如崩山笑不休。轍亂旗靡曳殘兵。汗袍凄凜夜向闌。抹帕飄拂風怒鳴。村篘麤瀉薄薄醪。無揀勝負輪深觥。生老太平今百年。此等俗戱皆人情。嗟哉汝曹眼力短。試向東海看饞鯨。						罷儺						皷淵淵鉦洸洸。缶坎坎角嘈嘈。旗獵獵舞躚躚。獸面獰獰虎冠嶢。園塲井竈雷殷地。捲進擁退奔驚潮。門靈戶神增新敬。林魈澗倛忙遁逃。鍾馗手攫立啖睛。噴血作火全身燒。鬼也有膽亦應破。剡剡乞命高其尻。急急嚴嚴驅出門。天地遼廓月星昭。鳴金一揮截然止。壯士破陣歌收鐃。廚深始出狵吠聲。曠然籬落增寥寥。却笑五窮送不得。退之枉作文中豪。</text>
<title>題屛畵十絶</title>,<text>玉笥採藥 梅福						抱柝悲歌歲月遲。名山採藥問何爲。菖蒲定有延年力。要見劉宗再起時。						遼東穿榻 管寧						遼霜頭白戴東京。四海狂塵一帽淸。受禪臺前春草綠。千秋流汗漢公卿。						故鄕蓴鱸 張翰						銅駝荊棘暗西風。水國鴻飛望眼窮。一幅蒲帆千里月。至今秋色滿江東。						荒徑松菊 陶潛						孤松五柳碧嵯峨。千載傷心述酒歌。爲問當時王謝輩。晉朝宰輔孰云多。						王官墜笏 司空圖						三個宜休萬事閒。品詩時復到人間。中年壽壙營何早。愛是唐家地上山。													荊渚騎牛 梁震						亡國先亡士大夫。梁庭舞蹈半崔盧。荊南進士頭如雪。倦對春江種木奴。						河間敎授 家鉉翁						文山不返疊山亡。老子何心戀故鄕。歲歲岷峨春雪水。誰添臣淚到錢塘。						西臺慟哭 謝翺						風急寒江落木哀。扁舟暮泊子陵臺。茫茫桑海生爲苦。地老天荒獨往來。						亭林載書 顧炎武													千軸圖書一輛車。橫行萬里卽安居。遺民到老無憂患。心折淸人禁網踈。						翠微結社 魏禧						鐵索懸懸萬丈峯。易堂諸子氣如虹。始知氷叔千鈞筆。煉自沉酣節義中。</text>
<title>聞宋淵齋先生殉義之報。私慟于野。</title>,<text>蒼黃歲暮返征軒。厭見靑山滿故園。零落深衣憂道脉。從容罌酒答君恩。蕺山不負東林案。朱浚方成仲晦孫。一部麟經塵篋裏。尊王餘緖屬誰論。						龍德淵潛正有需。風霜一日滿皇都。白麻擬壞寧終默。腦子隨呑不復蘇。枯骨庶埋乾凈地。英靈應伴大招巫。成仁取義昭千古。始信先生孔孟徒。						九闕沉沉晝晦冥。天衢忽曜少微星。氷霜久淬尙方劍。雲水深籠止水亭。始見讀書眞種子。寧能求活小朝廷。朱門結局方希直。千古儒家有典刑。</text>
<title>二月中。酉堂犯雨雪見過。拈龜峯集韵。</title>,<text>閉戶高眠送日輕。春來曾不問陰晴。海飛奈此同舟歎。寒峭多君命駕情。晩雪勒花山自遠。東風泛水雨微聲。有時丘壑添幽憤。禽鹿參人欲主盟。						白頭遽如許。隨處便山林。世道從今枳。儒衣不復砧。海風驚市話。春雨解民心。村塾猶依舊。書燈向夜深。</text>
<title>次社中諸友韵</title>,<text>柴門深鎖石橋東。寒食淸明已病中。倦把殘書窮日力。羞將華髮對春風。新來燕子無雙艶。爛發桃花不一紅。柳煖草薰渾欲醉。免敎人笑酒尊空。						雨多終不過廉纖。日見來牟翠映簾。卵蟹如蛛溪淺綠。犂牛似蠖土全黏。祖孫爲戱誇年長。兄弟相師戒舌尖。我比古人貧也遜。免敎三月食無鹽。</text>
<title>哀茂長義士鄭時海</title>,<text>肉食何人秉國成。壑舟全徙不曾驚。十年養得豼貅隊。只管騰騰殺義兵。						杖劍從軍死固常。義旗况復表堂堂。惜君空有常山舌。未把群凶罵一塲。						環尸熱淚灑蒼旻。盟墨嶙峋十二人。千古潮陽兵散日。文山幕下盡忠臣。						藁殯凄凉寄路傍。行人駐馬爲沾裳。赤城江水流無盡。春草年年祭國殤。</text>
<title>血竹</title>,<text>閔忠正公泳煥殉義之明年四月。有竹生于靈筵之後軒。盖其自裁之刀及血衣所藏處也。凡四叢九幹。抽葉三十三。													竹根於空不根土。認是忠義根天故。山河改色夷虜瞠。聖人聞之淚如雨。四叢九幹綠參差。三十三葉何猗猗。衣香未沬刀不銹。怳復重見含刃時。刎頸報國古多有。亦有烈烈如公否。全身義憤刺不痛。一連三割如鉅朽。精靈所化現再來。驚天動地何奇哉。晝哭聲斷素屛捲。蛛絲旖旎塵爲苔。靑葱扶踈森似束。百回拭眼看是竹。殘春窅窱解錦綳。一氣凄凜搖寒玉。分明碧血噴未乾。點點灑作靑琅玕。爲厲殺賊張睢陽。復生剿胡文文山。空然化竹不濟事。此恨空留天地間。</text>
<title>次祥兒夏課韵</title>,<text>淺夏人聲倦。窮村野味濃。晩葵猶可摘。新麥不成舂。礎潤移王蟻。簷暄聚子蜂。我詩無遠韻。房課喜相從。						茅檐轉晴日。夏景亦云佳。笋有相高意。蕉多未展懷。脚低床代褥。齒缺屐成鞋。無怪蛙聲亂。村居野一涯。						荏苒風光變。石榴花又開。亭亭晴蟢出。歷歷晝蚊來。地小園無果。賓稠徑不苔。村醪愁際得。容有過量盃。</text>
<title>聞勉翁渡海。次文山零丁洋詩。示趙而慶。</title>,<text>宗臣談笑植天經。算定熊魚秤有星。一鼓義聲憐勁草。南冠行色感漂萍。悲歌幸伴張同敞。指林炳贊 快事難逢麥述丁。擬寫孤帆浮海影。千秋在後補丹靑。</text>
<title>次韵寄咸陽河司馬</title>,<text>拉疊松椽與竹椽。白茅茨潔帶紅泉。萬蟬風露不知暑。雙鶴門庭相對眠。薄宦尙彈憂國淚。暮年重結入山緣。何時去逐宗雷共。伴溯方壺九曲川。</text>
<title>次扶安朴孟玉韻贈別</title>,<text>杳杳停雲白髮長。夢中時復倒衣裳。卽看玉樹顔先肖。重惹金蘭思欲狂。魚稻生涯秋大熟。蟲沙消息世無陽。俊游莫恨趨庭晩。南紀名山始我鄕。</text>
<title>和東溪草堂原韻</title>,<text>俯仰溪堂憶老成。百年花石照人淸。祖宗盛際多眞隱。山水名區有遠聲。細草依然書帶綠。寒星猶傍釣臺明。珠絃一斷歲云暮。誰復賞音叢桂生。</text>
<title>次松溪原韵</title>,<text>一生搖落歲寒心。手植松靑滿屋陰。聞說名園能世守。未應眞隱必山深。風塵汗漫扶頭醉。耕讀蕭條捉鼻吟。莫使桃花迷洞口。春來漁棹擬相尋。</text>
<title>送素琴葬</title>,<text>冐熱行千里。還家未一旬。棲遑憂漆室。搖落臥漳濱。命好免爲虜。時危歎少人。獨來藍澗曲。終日對松筠。</text>
<title>哭鄭鶴山寅驥</title>,<text>隔歲漳濱報未眞。驚聞白璧遽黃塵。憑君擬托千秋事。使我翻成後死人。坊賈利刊徵稿速。鄕紳斂賻起墳新。有心旣已生才俊。不怨蒼天怨鬼神。						傾葢當年一見過。想來梁月更如何。才高爲懼春華盛。齒少曾驚暮氣多。白首淚零書後訃。靑山路阻柩前歌。考功 徐昌穀 提學何仲默 年相似。千古詞林感逝波。</text>
<title>柬高墉柱</title>,<text>風塵游目歎煕穰。識破人狂我也狂。詹尹蓍龜無直舌。從今不復問行藏。						一年再度上全州。不是湖山汗漫游。莫使蘇家機上婦。寒燈重補弊貂裘。													鄧尉銅坑雪後天。棃雲千樹一尊前。江南萬里看花去。難道滄江 金于霖 不是仙。</text>
<title>寄滄江</title>,<text>兩口妻兒一束書。天涯遙訪季鷹居。滄江依張翰林季直故云 停舟笑擧鱸魚網。楓晩吳淞夜火踈。						說到中州也杳然。夢中那得見山川。聞君手弄淮心月。萬里萍蓬不足隣。</text>
<title>哭勉菴先生</title>,<text>英年抱贄蘖溪門。救火人家位偶尊。程氏三魂推趙鼎。考亭一脉賴希元。文章不出經綸業。名節原從道學源。宰相儒林都結局。海東千載有公言。						義皷聲摧血雨斑。孤臣判命笑談間。腐心萬里南冠縶。屈指三霜赤舃還。海外光陰來雁少。天涯消息落星寒。招魂且莫登高望。厭見靑蒼馬島山。						扶桑忽倒海茫茫。雪窖虹騰萬丈長。觀化正應期厲鬼。憗遺胡不作靈光。銅駝委地罡風勁。華鶴冲天缺月凉。故國有山虛影碧。可憐埋骨向何方。						風霜鍊髮白毿毿。劍樹刀山嗜若甘。宗社關情遺表半。英雄齎恨過河三。天寒大鳥來新壠。月黯神蛟返故潭。欲借蘭成詞賦妙。千秋哀怨寫江南。													裏革沙場事已違。殊邦呼復尙儒衣。精靈不散風霆肅。顔貌如生日月輝。天定幸無柴市痛。人憐死自冷山歸。過年七十來千歲。歷數如公命好稀。						魚龍嗚咽鬼神愁。獵獵紅旌海上浮。巷哭相連三百郡。國華滿載一孤舟。握拳豈待還丹力。藏血翻驚化碧秋。酒盡西臺寒日暮。謝參軍亦雪盈頭。</text>
<title>謝柳乃極餽黃魚</title>,<text>黃魚聞名已新鮮。風味自足流人涎。擧之潑剌看又看。丹腮錦鱗尤輝然。峽江百里水產別。魚候每趁春分前。遙峰雪映爛江底。千羣噞喁凌漪漣。漁梁百尺勢建瓴。一被波捲難回旋。江神掃葉陣陣下。笱簀晃如丹楓塡。漁郞嚇嚇水燈亂。滿船橫載波齊舷。江上故人記我饞。十里流汗童奴肩。鸞刀響杌酒鳴篘。今日緣君作新年。恨事寧論多骨鰣。奇味難數縮頸鯿。停箸仰天一長歎。韓海魚址誰曾捐。鰌鱔蠃蛤一網空。浦民呑聲江可憐。</text>
<title>哀梁草溪</title>,<text>梁名漢奎。字文贊。家世南原鄕吏。晩假草溪啣。人稱梁草溪。漢奎素魁岸。以武俠聞。近日目擊時局。尤奮憤不自勝。乃以丙午臘月晦日。結遠近義士。襲鎭衛隊事垂集。猝爲飛丸所洞。衆遂散。其家人藁殯官道傍旬日。日本兵弁自全州至者發其殯。面類生。目瞋髯張。怒氣勃勃。兵弁爲之搭影而去。						七尺堂堂熊虎姿。風塵顧眄足男兒。高才未試憐身賤。大義將伸歎數奇。天外魂啼悲宇宙。地中尸出凜鬚眉。恍疑草木軍聲起。夜夜蛟山月墮時。</text>
<title>次咸陽七里亭元韵</title>,<text>晩卜菟裘就結廬。愛山奇癖孰能如。名塲事業何時了。前輩風流此老餘。童子曉煎醒酒藥。鄕鄰春播乞花書。客來或比嚴陵瀨。莫向金門再曳裾。</text>
<title>謹次戚叔梧下崔公周甲壽詩</title>,<text>中表依依早托親。歲寒共保讀書身。磨穿硯鐵憐公老。餉斷裘材愧我貧。且可靑山深處隱。知應白髮別來新。地仙慧眼無憂樂。笑閱滄桑首刦春。</text>
<title>和滄江五絶却寄</title>,<text>六月中。得滄江四月自淮上發書。書中錄近作五詩。其三屬洗兒。蓋滄江中歲喪明。無他子。入中國時。但携其三娶婦及幼女以去。今年正月。擧一丈夫子。書稱貌酷肖。幸孰甚焉。爲之次韵以賀之。						萬里冥鴻獨自飛。千秋羊左計全非。北門雨雪欺人甚。亂代誰能惠好歸。						蹄跡紛紛見未曾。舊人鬚髮日懵騰。窮廬一榻書龕下。癡作窮山結夏僧。						吉雲如海想君家。歡喜人天現釋迦。從此春風無一事。過江携酒訪梅花。						一千三百萬圓錢。時國人議償國債一千三百萬圓 故國滄桑日變遷。洗得兒來眞善洗。長淮春水白鷗邊。						日暮天涯去國悲。淮霜吹鬢不勝垂。詞林佳話堪千古。箕域爺孃禹域兒。</text>
<title>贈虎峯上人還山</title>,<text>上人今年七十餘。骨秀神淸鶴不如。丹藜挂壁不用杖。登山渡水追奔車。有時過我草堂宿。中夜懸燈話心曲。往歲募緣入京都。搥心厭看鱗介族。行脚漸倦返故山。舊菴新葺雲水間。伐皷撞鐘萬日會。六時㭝唄響禪關。自言不習書畫技。有眼能透書畫理。波磔細勘懷素帖。勾皴洞窮巨然髓。每遇佳品神輒融。種種游戱作屛風。已看三度爲我役。分糊剪紙彌精工。吁嗟世界日澒洞。縱有好屛將安用。眼前光景此一時。紛紛花開與鳥哢。我有鈍筆畫格粗。曾畫松雲渡海圖。今日贈君入山去。爲問山中有個英豪無。</text>
<title>讀國朝諸家詩</title>,<text>歲晏光陵制作新。詞垣諸子各尋眞。麤皮老骨槎枒甚。佔畢終爲學杜人。佔畢													擇之流汗士華僵。年少奇才不可當。老氣橫秋嫌太早。莫將瓊樹怨飛霜。挹翠						直氣巖巖筆使之。半爲生澁半嶔奇。帝魄秋枝冠全集。至今難解健陵知。訥齋						琳琅千首祖西崑。熟處難尋刻鏤痕。莫恨世無林芑註。古來具眼不多存。湖陰						瘴江雷雨起龍遲。星斗文章此一時。不須細檢鹽梅業。詩已當年鳳德衰。蘇齋						一代湖南白玉峯。郞潛十載歎龍鍾。羌無故實居然勝。五絶千秋一大宗。玉峯													無外家時有盛名。苔軒權作後威明。莫嫌游女傷春弱。可愛朱絃引正聲。蓀谷						白首嶔奇黨籍中。十年關塞感萍蓬。宋儒理窟唐詩調。屈指東方有此翁。龜峯						非雄非奧自崢嶸。白首沾沾喜噉名。寧遠家兒無眼力。一時推轂使人驚。簡易						三株寶樹草堂門。第一仙才屬景樊。料得塵寰難久住。芙蓉凄帶月霜痕。蘭雪						傲睨千秋孰我知。人言勝到鳳皇池。縱然未入花溪室。不墮黃陳轉可師。石洲													變徵西風慷慨歌。東溟崛起挽頹波。求諸漢魏誠難似。終是蒼然古意多。東溟						石室山中鸞鳳羣。一家師友爛如雲。篇篇演出溫柔敎。不獨斯文勝卯君。農巖						剗却芬華故莽蒼。粗頭亂服也成章。世人不辨淄澠味。摠道三淵學草堂。三淵</text>
<title>燕谷戰塲。吊高義將光洵。高敗死後。山中人憐之。藁葬菜圃中。</title>,<text>千峯燕谷鬱蒼蒼。小刦虫沙也國殤。戰馬散從禾隴卧。神烏齊下樹陰翔。我曹文字終安用。名祖家聲不可當。獨向西風彈熱淚。新墳突兀菊花傍。</text>
<title>題海石詩卷</title>,<text>歷歷穿深珠孔蟻。騰騰鬪巧棘端猴。仙羊掛角尋無處。瓊樹何山月下秋。						別逕穿人不往來。溪山窈窕此中開。千家花竹尋常物。難得桃源境裏栽。						南紀山川尙鬱然。三唐遺調撫朱絃。同工異曲無人賞。崔白風流二百年。</text>
<title>挽鄭止素曙。和用止素亭原韵。</title>,<text>擬重携手上溪臺。此日寧知送訃開。新構正忙偕婦隱。冥司應憫殿孫來。想懷落月憑殘夢。灑淚重泉替一杯。詩到靈前能賞否。江湖無復敬吾才。</text>
<title>除夜</title>,<text>艱難又到歲除天。此夜今年異往年。幾處猿虫僵雪裏。千郊豺虎起人前。向空怒罵終無補。斫地狂歌只自憐。設想不堪鷄唱後。王春消息轉茫然。</text>
<title>元宵</title>,<text>春寒難道是輕寒。風利如刀袴褶單。處處沙塲今夜月。無人把作舊時看。						千家待月出村前。額手齊瞻圓未圓。大似有人來館糓。莫將圓月待豐年。</text>
<title>三峴故里。展墓有感。用錦齋韵。</title>,<text>土橋流水漾沙淸。細路連村禿柳晴。三世墳塋春草色。數家籬落午鷄聲。誰能閱世無量壽。始覺離鄕不可輕。棠梨一樹花無主。此日偏深雨露情。</text>
<title>過鷹嶺村。追挽崔衡仲炳斗。</title>,<text>頹波無際歎途窮。至死亭亭有此翁。擧業空催羅隱老。賦家猶說禰衡工。幾年白髮緣婺緯。此去黃泉作鬼雄。古驛春風門逕變。草堂新闢杏花東。</text>
<title>暑潦。次眉公五絶韵。</title>,<text>夕照涵淸溪。樹陰濃復薄。牧童歌正酣。不省腰笛落。													樹影忽升堂。曳簷林月白。爲消今夜凉。留宿前村客。</text>
<title>又次眉公七絶韵</title>,<text>摧頹病鶴未梳翎。鄕藥多門戒不經。小癤姑從村叟驗。侵晨塗傅草花靑。						迷茫下渚浪生花。隔水峰靑欲染鴉。落日孤舟僧客返。一囊新帶海南茶。						千疇粳稻綠于烟。援筆催成野望篇。何處斜陽牛背笛。攪人塵夢十年前。						黑雨橫吹白鷺邊。一回驚起柳陰眠。穉孫報道山厨午。冷麪千絲石竇泉。													一一魚强抹水飛。溪風溪雨滿簑衣。先生誓與漁竿老。不遣蒼苔上釣磯。						敞閣踈簾面面風。全身如坐碧紗籠。窻前淅瀝三更雨。半在芭蕉半在桐。						屋角流星記一痕。天涯乾電攝羣魂。夜深月與凉風至。牽動溪身又映門。						野勢涵空遠更冥。溪唇村似渡頭舲。分明認有村前樹。和雨和烟失舊靑。						巨樹如眠葉盡垂。火雲齊起日中時。我方全副心腸熱。自外炎炎揔不知。													曾聞淸福帝猶慳。晩寄蝸廬野一灣。三十年來收怪石。案頭無數小名山。						安有書中祿萬鍾。迂踈多悔學屠龍。窮村積雨無烟火。自佩長鎌斫爨松。						流火初西晝减長。澗阿凉籟樹千章。稍無夜蝎秋蠅苦。卽此多於杜草堂。						暮霞千朶射人紅。犢背微生稻黍風。西崦茅茨看不辨。斷虹雙起夕陽中。						江北江南野色肥。綠波千頃逐風飛。豐年滿眼不愁濕。冐雨徐行看稼歸。													星月流流照白頭。夜凉悄坐竹間樓。不知蟋蟀何情恨。勤爲浮生早報秋。						夢中橫海鐵爲衣。盡縛名王繫頸歸。勇士一雙齎露布。路傍千炬馬如飛。						夜色沉沉雲木齊。兩三漁火水村西。渚禽驚起不飛去。復入葦蒲深處啼。						曉來單被怯凉臺。竹翳桑深戶晏開。病翮摧頹無遠志。江湖羅弋莫相猜。						遲遲度閏歎黃楊。灰冷昆明刦運長。却笑喂糟能解禮。大庭奮筆議冠裳。時有獻禮服議者													自是衰年耐力衰。炎蒸一榻髮生枝。金丹換骨應如此。一霎秋風始到時。						莫歎圭蓽老龍鍾。一塢長春敵素封。滿眼西風秋水活。又開千朶白芙蓉。						的歷晴暉曬晩沙。漲痕深淺記汀葭。縱無名品猶堪賞。瑣瑣溪唇水草花。						水南漁釣幾人家。野色蒼然帶霞。認是濱江生理薄。漫漫蕎麥滿山花。						溪村過雨豆花肥。落照高梁鷺曬衣。思與畫家添妙境。雙虹散作碎金飛。													雨敲風碎石溪灣。若轉衝車撼鐵關。遠遠輕雷收去盡。雲頭尖露隔江山。						門前溪小不成灘。少旱兼旬灌漑難。已識無魚能受釣。閒情猶自設綸竿。						狂流直拍郡西門。兩岸平沈不見村。白首未衰觀漲興。短簑彈雨到黃昏。</text>
<title>益山半栗村。訪盧處仁不遇。</title>,<text>窈窕金馬西。細路縈百折。逢人問君家。及到日已沒。野曠孤雁鳴。村古黃花發。終夜天又晴。滿堂有明月。</text>
<title>公州露積洞。訪兼山 二首。</title>,<text>一水四三渡。日斜山更蒼。村踈連古木。屋老近初霜。撫劍悲人世。論詩記我鄕。絶憐籬下菊。風雨葆幽香。						滿屋黃花引我行。亂峰終夜一燈明。十年煉道顔還少。萬首編詩格更成。隍鹿厭聞人說夢。湖驢惟恐世知名。無由久享歸由樂。南畝從今倍歲征。</text>
<title>鎭安雙溪亭</title>,<text>丹壁盤盤碧玉流。雙溪來作小汀洲。千峯有路不知處。一柳與楓無限秋。拄杖聲驚蝙蝠散。凭欄影帶蟹蝦浮。熟知佳境尋常在。五岳歸來枉白頭。</text>
<title>入都</title>,<text>一上終南俯帝畿。望中雲物轉凄微。九街輪織秋塵漲。雙闕煤昏晝漏稀。皮幣有盟人自誤。銅駝無恙局還非。古來亡國多如鯽。亡得分明不足悲。</text>
<title>春間滄江東還。馳書要見。至秋余始入都。則滄江已歸矣。悵然有作。</title>,<text>太息滄江不可從。扁舟一夜躡飛龍。浮家溟渤三千里。對案金焦第一峯。我已灰心忘禹域。君應彈淚向箕封。天涯目斷吳淞路。落葉寒雲萬萬重。</text>
<title>沙谷訪李耕齋</title>,<text>人生難自料。我又到沙谷。溪山一依舊。風物頗殊矚。四圍千章松。濯濯惟岡麓。門頹峙散礎。徑暗翳喬木。望之疑無人。破窻谺老屋。搘筇未遽前。撥開堦苔綠。主人見我來。大呼來者孰。下堂不及屨。顚倒手相掬。兒童競出看。竊視羅僮僕。此客三十年。顔皺鬢已禿。杯凸酒如油。箸軟魚似玉。物物認心貺。哺歠諒非欲。</text>
<title>過寧齋墓</title>,<text>一紀云亡慟。秋山已短墳。輕身行古道。遺戀在斯文。杳杳晴空雁。荒荒極浦雲。無庸悲獨卧。在日已離羣。</text>
<title>九月初。偕耕齋入京。赴諸公招于茂亭宅賦詩。</title>,<text>終南秋色倚愁看。且盡樽前此日歡。客路無情霜代露。幽香相聚蕙和蘭。黃花應待陶元亮。指耕齋 白帽誰憐管幼安。指滄江 差喜諸君棲息好。紇干猶自不多寒。</text>
<title>錦山從容堂</title>,<text>秋山寒擁兩峯祠。秋草平沈義塚碑。報國豈徐投轄後。喪元早决批鱗時。角殘野戍愁雲黯。鴉亂荒壇落日遲。眼見東氛吹轉急。何人爲報九原知。</text>
<title>暮過蟠巖洞 三首</title>,<text>數家籬落石橋頭。兩兩雞聲竹裏幽。風雨一番秋色倍。夜來紅葉滿溪流。						萬樹柿林千樹楓。磻溪十里無他樹。居人寢處秋光中。不識秋光在何許。						空翠濛濛仍作雨。行人立問望中村。蕪菁數畝沙田畔。一縷炊烟竹作門。</text>
<title>哭海鶴</title>,<text>歷落嶔奇七尺身。風霜到老足悲辛。依劉歲久難爲客。買沃山荒不救貧。蔡澤入秦還有數。宋牼之楚奈無人。吁嗟志大終難遇。五石空瓠孰復珍。						長途萬里恣奔馳。要是龍駒不可覊。義檄風生才薄試。剃刀雪落老逾奇。問天空待燃臍日。謀國頻違囓指期。認得雄心消耗處。樗蒲散盡柳枝衰。													逆旅燈玄臥倒床。北來消息轉凄凉。奇癥不起言成讖。衆口相傳訃到鄕。子達何曾悲客死。時危吾自慟人亡。一棺難戢英雄氣。應有虹騰藁葬傍。						唐時杜牧漢陳登。今古商量恨一層。人物眇然君又逝。文章餘事世空稱。懸知骨朽儀常現。縱有魂歸夢莫憑。鍾石山南深竹裏。居僧猶指草書燈。						終夜鵂鶹冷館深。隙窻殘月照棺衾。官寒尙侈題旌字。殮薄粗酬裹革心。京外山靑先隴近。畫中頭白暗塵侵。近天霹靂驚人屢。誰向重泉遠寄音。</text>
<title>除夜憶滄江</title>,<text>誰謂江淮遠。東隣朝發西隣宿。誰謂滄江老。萬里來往如鴻鵠。往可不來來不往。達人無係類謔浪。文章有神故難料。筆力翼身飛飄飄。憶君試按輿地圖。通州亦在天一隅。聞君盛說風土好。民淳物豐堪終老。中原故用太陰曆。定知今夕同除夕。東方歷日無復舊。公家獻歲已云久。民間習用時憲法。力以丑月爲終臘。臘三十日夜三更。兒女猶傳喧笑聲。老人無睡更無伴。寒影相守孤燈畔。忽似滄江在我傍。擧眼不見天茫茫。因君寄書識君狀。一家光景遙可想。喜郞隨母能守歲。岳壻慰翁陳酒醴。君飮一盞捋白髭。倒卧微吟除夕詩。詩成幸寄歸鴻翼。莫道辰韓如點墨。</text>
<title>正月二十三日。得滄江穀日見寄詩。和之。</title>,<text>天涯濯足戱滄溟。幾樹梅花獨掩扃。回首辰韓悲點墨。揚帆南斗耀文星。袖盈吳越才人刺。筆洗江淮戰地腥。坐送春風西渡去。枕邊惟有涕雙零。						膏秣當年悔未忙。望君去路只靑蒼。十年別久忘顔髮。萬里書來共室堂。已矣應劉曾在鄴。何時枚馬與游梁。定知壽骨淸逾鍊。揚子江光直上床。						筆筆狼山積翠痕。史成何日更東轅。闡幽自許緣多愛。尙直寧嫌近少恩。好把沈金重洗面。力追南董一還魂。此間便足千秋事。灑墨淮雲當壽言。滄江今年換甲</text>
<title>又和滄江寄季方之作</title>,<text>我夢昨夜隨飛龍。枕上栩然海溯江。皷浪直入南通州。石尤颶母紛迎降。翰墨林開人影頎。延津依舊蜿蜒雙。鄕井東望不可思。有似火宅千杵撞。子幸高蹈能脫網。今此棲泊猶浮艭。有書有眼天困子。靉靆兀兀晨褰窻。宗文弄墨將繼杜。靈照挈籃能助龐。卽此可以忘憂耳。何勞史筆替人扛。不如棄置塵寰事。力躡八仙窮遺跫。丹成勿許鷄犬嘗。餘瀝貽我消膨肛。集君游淮以後作。坐令東國歌新腔。間附拙詩爲驥蠅。不愧土壁施金缸。覺來人事墮虛妄。曉燈愁殺靑幢幢。</text>
<title>挽朴秘丞周鉉</title>,<text>鄕人共說地行仙。獨自傷心望杞天。夢斷春明抄舊錄。山靑潁尾起閒田。橫來難道非懷璧。危授應嗟失著鞭。灑淚滄桑驚小別。燈前顔髮共三年。</text>
<title>絶命詩 四首</title>,<text>亂離滾到白頭年。幾合捐生却未然。今日眞成無可奈。輝輝風燭照蒼天。						妖氛晻翳帝星移。九闕沉沉晝漏遲。詔勅從今無復有。琳琅一紙淚千絲。						鳥獸哀鳴海岳嚬。槿花世界已沉淪。秋燈掩卷懷千古。難作人間識字人。						曾無支廈半椽功。只是成仁不是忠。止竟僅能追尹穀。當時愧不躡陳東。</text>
<title>開城兩合村 以下庚辰</title>,<text>淸溪百折灌秧田。田餉家家出午天。一路山村桑柘外。童牛身沒草中眠。</text>
<title>送李丹農建初還淸州</title>,<text>漢江無底綠。爭及我懷深。戒暑詢齎藥。投詩愧贐金。亂蟬千樹夕。羸馬數峰陰。知子逃名意。冥鴻不可尋。</text>
<title>島村春曉 以下辛巳</title>,<text>烟霧濛濛水上村。桃花天氣曉氤氳。春江一面如絲雨。不壞圓沙鷺坐痕。</text>
<title>奇蘆沙先生挽</title>,<text>近世彬彬盛。眞儒竟亦稀。先生起南服。隻手障東歸。寶鏡妖精伏。霜旻宿曜輝。微言足千古。太息盥薔薇。</text>
<title>成均會試見罷作 壬午</title>,<text>悠悠懽戚豈堪論。旅舘花深酒滿盆。捕鼠技窮寧責驥。摶鵬路遠尙期鯤。歌成白雪終誰和。氣鬱長虹倒自呑。却憶來時楊柳渡。全家送出郭西門。</text>
<title>得寧齋李學士建昌復書 以下甲申</title>,<text>我驗朋友間。對書賢對面。對面如鏡看。畢露天機淺。對書如畫看。不動愈宛轉。縱復文字晦。猶然可想見。矧伊吾鳳藻。筆舌互舒卷。重重啓緘押。歷歷生顧眄。手容紛可掬。眼勢悄欲現。妙哉無不具。紙大纔如扇。人言字如面。隨貌姸媸變。君字非止貌。一孔抽心線。魚雅冠劍蹌。端勁金玉鍊。而又歲寒意。語毅無私戀。夫君文章伯。交遊天下選。散樗誰我數。報桃良爾眷。所以孫先生。日攻春秋傳。</text>
<title>辭家</title>,<text>我親慈過人。幾忘兒痴魯。苦心督詩書。謬望就門戶。謂言立揚責。詎止橫圭組。藹藹終南下。通國人文聚。游學倘底成。是兒眞幹蠱。托大難遽唯。只自中焉鏤。離膝旣云慼。墜訓重爲懼。回頭語諸弟。吾輩有賢父。</text>
