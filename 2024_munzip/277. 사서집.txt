<title>次答聞喜倅 沈宗直 問梅</title>,<text>造化移茅舍。先春暖氣催。所嗟人在遠。不見臘前開。</text>
<title>寒食</title>,<text>義士昔爲燼。佳辰今尙傳。年年風雨節。一度禁春煙。</text>
<title>瀟湘竹</title>,<text>江上萬竿竹。至今依舊斑。二妃怨不極。千古蒼梧山。</text>
<title>次任茂叔 叔英</title>,<text>地遠虞翻老。途危阮籍窮。相思一千里。日夕遡淸風。誰似全都事。居窮志不窮。遙知讀書罷。高臥北牕風。附原韻</text>
<title>省中聞蝦蟆</title>,<text>久旱天中節。和鳴夜半池。報知靈雨候。眞箇爲公私。</text>
<title>宿軍威官舍。夜雨有感。</title>,<text>急雨溪應漲。羸驂路轉艱。夜涼愁不寐。祇爲近先山。</text>
<title>祇林贈僧</title>,<text>勝地尋般若。高僧得惠勤。東華塵土事。三日隔重雲。</text>
<title>黃龍偶吟</title>,<text>寺古餘雙塔。山深只數僧。人間乾淨地。今得種瓜陵。</text>
<title>哀六朝 乙酉</title>,<text>一收王氣邈難尋。文物千秋鞠草深。凡楚若干如夢業。任他牛背牧童心。</text>
<title>宮詞</title>,<text>長信宮官奉旨行。馳尋玉輦到華淸。君王正臥遊仙枕。不省殷勤數紙情。</text>
<title>次題五德寺僧詩軸</title>,<text>海雲西望向無涯。遊騎斜陽駐梵家。直對老禪談勝界。頭巾方欲掛三花。</text>
<title>辛亥偶吟 時遇兩賢被詆之事</title>,<text>千載胡生脫粟猜。世間何代乏人材。若非累聖崇儒後。吾道從今亦殆哉。</text>
<title>讀宋史 前賢被誣於人。故云云。</title>,<text>梅菊松篁半畝庭。柴扉無事晝常扃。閒中閱到南朝史。仰屋時時泣考亭。</text>
<title>過柳浦灘有感 竝小序</title>,<text>龍蛇之亂。避地管山故基。乙未暮春。家有癘疫。老親以下纔免危境。予以絶糧。乞糶于商山。阻水未歸。經旬之後。急於救飢。負米涉江。不暇計深厲淺揭。後日過去。追感而作。輕生昔日恣憑河。血氣當年幾許多。乘馬此來猶戒索。一心操舍較如何。</text>
<title>四皓</title>,<text>一行鴻鵠飛冥冥。千仞鳳凰來儀庭。避呂安劉儘可尙。商山萬古磨靑靑。</text>
<title>城下釣</title>,<text>八尺身持九尺竿。城邊獨立意桓桓。當時漂母猶能識。不怪劉王爲設壇。</text>
<title>麥浪</title>,<text>雨過南郊生晩風。層波十頃起田中。漁翁枉了持竿出。却對農夫話歲豐。</text>
<title>殘菊</title>,<text>昨夜寒風拳地惡。東籬物色偏蕭索。金錢滿砌暗香消。五柳先生爲誰酌。</text>
<title>大夫松</title>,<text>周家雨澤培貞節。秦帝高官奈若何。威武定知移不得。蒼蒼自在泰山阿。</text>
<title>鶉鷹</title>,<text>紺眼緇翎短短形。前身自是海東靑。平原忽伴韓盧去。行見懸鶉日滿庭。</text>
<title>述事 三首</title>,<text>惹口招拳過半生。身心都放況知行。欲從晩景收將去。終免人間枉性情。先賢喫緊爲吾人。多少功程要入身。衰鈍未能窺彷彿。病中空復費精神。格致先當定脚跟。須將主一戒狂奔。吾人次第無窮業。方策分明有聖言。</text>
<title>劍舞</title>,<text>鴻門高宴龍泉躍。壯士翻身光閃鑠。項伯徒勤翼蔽心。不知天遣逃杯爵。</text>
<title>舟行 此下。朝天時作。○乙丑</title>,<text>扁舟一過萬重山。三角形顏便渺漫。魂夢不知身已退。夜來猶復入金鑾。</text>
<title>長山島留泊 二首</title>,<text>身在銀漢博望槎。洪濤日夜接天涯。愁來莫着思歸夢。靡及懷深不念家。許國初年分義明。況逢恩遇死生輕。杯看渤海三千里。遑恤妻兒遠送情。</text>
<title>皇城大洋遇風</title>,<text>木道二千里。風餐三八蓂。曾聞達去舍。今覺沒吾寧。肯以顚危動。須從造化聽。開蓬發一笑。萬事寄冥冥。</text>
<title>題慈雲扇 皇城島寺僧也。</title>,<text>骨相淸高儘不凡。前身龍象讀楞嚴。蒲團翦燭三宵穩。萬里畸遊勝事兼。</text>
<title>贈慈雲</title>,<text>短棹行穿滿島雲。便從眞界訪茅君。身離苦海腥塵慮。夢入諸天絶世紛。仍與道林時講道。爲憐文暢更留文。明朝試向瀛洲去。碧水茫茫信不聞。</text>
<title>皇城夜泊</title>,<text>北風撼海海波揚。秋夜如年几席涼。魂夢不知身已病。曉天霜露入明光。</text>
<title>廟島偶吟</title>,<text>一粟滄溟渺。三旬老病侵。鯨波常洶湧。萍跡動崎嶔。已斷思家夢。惟殫報國心。危途有生道。益覺聖恩深。</text>
<title>登州卽事</title>,<text>十月登州關北村。天寒怯病掩重門。城臨海國濤聲壯。牕近民廛市語喧。臣職死生非所念。旅遊愁苦不須論。中原更隔千千里。未暇悲吟憶故園。</text>
<title>過呂東萊讀書堂</title>,<text>家學從來識正傳。東南諸子莫之先。至今依舊藏修地。五尺羞稱陸九淵。</text>
<title>過雍齒墓</title>,<text>喬木寒原鎖暮雲。行人指點什方墳。身先萬戶名千古。不羨當時第一勳。</text>
<title>過濰水</title>,<text>壯士何年奮此身。平齊去作漢功臣。至今遼海風塵暗。空向流沙憶古人。</text>
<title>過晏平仲故里</title>,<text>三十年裘一豆豚。顯君功烈豈卑云。祇緣不識宣尼聖。至魯功程退十分。</text>
<title>過牛山</title>,<text>茅塞王心已牿亡。聖言於此謾精詳。至今濯濯猶前日。山性元非喜牧羊。</text>
<title>過齊景公墓</title>,<text>七十餘城舊業殷。當時列國是賢君。淸秋謾灑牛山淚。千載令人笑廢墳。</text>
<title>過齊桓公墓</title>,<text>九合當年得一匡。葵丘歃血正尊王。只緣詐力羞童子。行路猶知說富強。</text>
<title>德州曉行。憶諸兒廬次。時有夫人喪</title>,<text>人跡橋霜重。鷄聲海月寒。途中吟老病。馬上憶鄕山。諸子依廬舍。群居泣練冠。愁多睡起早。應念此間關。</text>
<title>初到玉河觀卽事</title>,<text>庭敝風無障。薪廉突不黔。天寒冬至近。客病夜來添。強起穿朝服。扶携趁曉嚴。脩門遲曙色。霜雪滿靴尖。</text>
<title>朝天宮習儀</title>,<text>環佩玲瓏響九天。千官秩秩鳳樓前。鯫生得齒鵷班末。惟祝岡陵萬萬年。</text>
<title>冬至進賀 二首</title>,<text>子半雷聲協大音。天門旭日屛群陰。誰知吳札觀風日。正激堯封祝聖心。拭目仰瞻周禮樂。致身叨廁漢冠簪。畸遊已足鶯遷興。不爲留連動越吟。閶闔初鳴磬。關門已息商。天行時以健。陽德日方長。此理元無間。吾心要自強。遙瞻熬抃意。不獨頌如岡。</text>
<title>玉河館詠雪。次張說和聖製韻。</title>,<text>客牕新臘近。庭樹早梅開。落地銀成界。循階玉作臺。已令袁子臥。誰訪戴公廻。但得明年飥。應招大椀來。</text>
<title>夜坐</title>,<text>積雪侵磚壁。驚風打紙牕。擁衾還却枕。披卷更挑釭。使事何時竣。鄕心幾日降。夜分猶耿耿。晨鼓已逄逄。</text>
<title>記夢</title>,<text>白日懸葵藿。丹墀隔海門。幾回思晉接。今得夢梁園。揮灑天涯淚。丁寧榻上言。覺來驚起坐。宮漏曉牕昏。</text>
<title>見毛帥揭報。有呈文辨誣之意。而勢有難便。因述己志。示兩觀同行。</title>,<text>撫劍中宵坐向南。客牕孤憤共誰談。將軍密牒猶無已。屬國機宜轉未堪。開口欲言誠忌器。讀書何用愧非男。衰遲覺短酬恩日。又送今年六十三。</text>
<title>得諸契見和。又次以呈。</title>,<text>壯志終抛掃漠南。王公捫蝨已閒談。吟成但得悲莊舃。舌在寧須問仲堪。賓館客愁淹漢臘。仙舟歸計負秦男。遙憐李白眞同我。月下徘徊影作三。</text>
<title>又酬南宮先生 四首</title>,<text>其一念亂胡馬何年恣牧南。奇圖不許腐儒談。中山未拔猶書至。叔夜如存底事堪。自信臧宮元有掌。休言列郡更無男。朝廷十載安邊策。豈在東溟兔窟三。其二排憫越鳥巢枝久繞南。羈懷未敢向人談。殘燈對處燃心盡。孤憤來時得酒堪。詩有偶成緣作客。淚嫌揮灑重爲男。唯憐一飯區區意。不忘當年晉接三。其三思歸五絶聲名愧世南。逢場不用做詩談。愁知酒盞終難捨。老覺人情更未堪。仍憶仲宣懷土賦。轉憐元亮懶書男。東溟杳杳歸期遠。孤夢迢迢日往三。其四畸詞一曲望江南。野逸時時發劇談。巴峽老吟悲杜甫。渭城淸唱聽何戡。憂非恤緯眞釐婦。眠不開門儘魯男。春近濟河梅欲動。夢魂先繞海山三。</text>
<title>通州道上。又用前韻。</title>,<text>千桃萬柳玉河南。走馬都門發笑談。沽得細尊愁已遣。坐來芳草興難戡。臺前祇是過神女。海上定應吹少男。蓬島好花開落盡。艤船何處賞春三。</text>
<title>白溝途中口號。此實督亢地方也。權宦魏忠賢方築私室。</title>,<text>往事悠悠不盡知。百年興廢問憑誰。長河界盡純臣死。勝地圖成壯士悲。曾是大賢封菜地。已爲權貴築郿基。斜陽匹馬新城路。重爲申生數晉姬。前路亦新城界。</text>
<title>到車牛島 去陸數百里。</title>,<text>故國諸山始入望。扁舟歸客意如狂。非關隔歲鄕園念。自喜葵忱漸近陽。</text>
<title>悼渰海諸人</title>,<text>海風凄斷海雲屯。何處啾啾四十魂。行客瓣香招不得。撫心無語立黃昏。</text>
<title>南別宮親祭日。入直禁中。夜聞雨聲。</title>,<text>掖庭秋雨亂如麻。南殿儀容政若何。臣子不忘君父意。靑綾一夜鬢成花。</text>
<title>宿淸心樓</title>,<text>宿客停舟夜入樓。入牕風露凜生秋。曉來一枕忘機事。方覺全身換白鷗。</text>
<title>次松亭大父紫玉山淨惠寺韻 寺在慶州</title>,<text>世澤家聲愧出藍。十年乾沒任辛甘。仁賢一去餘芬在。欲挹淸塵問碧潭。長松廕澗碧於藍。列坐論詩意味甘。直恐山靈揮俗客。塵纓不敢洗淸潭。附原韻</text>
<title>寄愚翁 在慶州時。</title>,<text>講筵三昧世稱無。開導眞功屬大儒。龍臥洛波雷亦蟄。令人却憶范淳夫。</text>
<title>臘月八日 是日家有醮事。</title>,<text>凍雲朝釀小簾纖。終日淋淋漸覺霑。南國想無乾淨地。客中憂思轉頭添。</text>
<title>鳳凰臺。餞金總兵。俊龍 ○辛未</title>,<text>高臺酒盡衆蟬啼。寒樹號風暝色低。携送北歸朝玉陛。不堪危懇五雲西。</text>
<title>旅夢</title>,<text>客牕秋氣夜深涼。明日携衾上玉堂。魂夢不知身在遠。索綯歸葺紫霞房。</text>
<title>夜泣 丁丑</title>,<text>中夜呑聲枕積痕。關山實有未招魂。烏鳶不說叢林骨。欲使何人問鬼門。</text>
<title>晩全堂口號 西厓堂號</title>,<text>夙慕南陽士。如欽巷裏人。餘風魯洙泗。洪閥漢麒麟。海內蒼生望。天涯白屋貧。匡時一篇疏。字字見精神。</text>
<title>次新寧竹閣韻。謝主倅宋福如。爾昌</title>,<text>竹樓秋雨歇。溪月夜牕虛。遠客愁多處。殘釭夢覺初。相携仍命酒。欲別更留書。此去江南郡。悢悢奈索居。</text>
<title>輓李方叔</title>,<text>去歲是時月。與君無盡歡。江邨欲就醉。冬夜未曾闌。舊事渾寥寂。朋情政汗漫。傷心寢門哭。身老更天寒。</text>
<title>送康使君 復誠 任滿還京</title>,<text>卒業儒先老。分憂士友鄕。爲治皆學術。餘事是文章。一鶴行裝淡。雙鳧去意忙。當時翦燭地。誰與共登堂。</text>
<title>輓金柏巖 玏</title>,<text>不憖周家老。云亡漢世儒。彼天寧復怨。斯道已堪吁。直氣難諧俗。深憂任處湖。丁寧兩篇箚。光與日星俱。</text>
<title>別東園令棄任歸京</title>,<text>三載官梅樹。長含有脚春。分將一團氣。偏被二天民。斗米腰何磬。岐亭鬢欲銀。行藏惟義在。不必強濡巾。</text>
<title>謝一善倅柳仲嘉送綵囊</title>,<text>蜀錦團團裁。仙娥密密縫。故人眞鄭重。深意及衰慵。括口要無咎。虛心見有容。圭三仍感佩。襲十更堅封。</text>
<title>寄愚伏</title>,<text>干木何如者。踰垣必避之。今朝得邸報。日夕戀恩私。只任甜桃在。寧從破釜爲。臨岐不敢發。一味笑吾衰。</text>
<title>輓李茂伯 潤雨</title>,<text>執友云亡盡。今君更見辭。斯文天已喪。吾黨仗伊誰。別恨魂應識。臞形夢獨知。丁寧蕭寺約。說到淚盈髭。</text>
<title>雙溪卽事</title>,<text>窮陰迷近渚。雹雪覆孤邨。爐火噓無焰。牕鷄凍不言。浹旬常倚壁。長夜不關門。第五倫亡久。誰從此意論。</text>
<title>輓金持平 瑄 改葬 延興之子十五遭禍。今贈職名。仍命改葬。</title>,<text>釁積曾疑地。人勝未定天。刀碪誰獨免。玉樹最堪憐。至痛逢今日。新恩渙舊阡。哀榮前後事。目擊更潸然。</text>
<title>慈殿立春迎祥</title>,<text>國運重開泰。天心亦復仁。三陽初按節。一氣已回春。舜殿饒和色。華封祝聖人。三牲猶未極。細菜始供新。</text>
<title>送權霽仲賀至</title>,<text>舊誦詩三百。新登路八千。劍隨吳季札。槎泛漢張騫。疢疾恒存地。顚危自任天。親朋不曉事。猶惜別經年。</text>
<title>送姜任甫奉使日本</title>,<text>前輩曾專對。今君更誦詩。風波元蕩漾。忠信任顚危。八月張槎泛。三星漢節持。男兒四方志。一去奠東陲。</text>
<title>示全上舍 命龍</title>,<text>科聲蘇轍後。文賦陸機前。翦拂吾門族。光榮我祖先。學求無欲速。名恐有虛傳。著脚終須硬。無爲物事牽。</text>
<title>輓李貳相 尙毅</title>,<text>文星初照地。卿月更麗天。身老名猶盛。官尊德益全。于門從此大。郭裔最多賢。送者車千兩。哀榮有足傳。</text>
<title>送趙睡軒 存性 按節關東</title>,<text>九卿推德望。千里任巡宣。使事初迎刃。民心已解懸。境淸應得句。樓迥正逢仙。聽說毗盧勝。如登萬二千。</text>
<title>次西厓先生韻題雲巖精舍</title>,<text>境說丹丘勝。山憐小白隣。斷屛移大隱。層岫見高人。水石渾如舊。儀刑宛對眞。登臺無限意。日夕拜淸塵。</text>
<title>送愚伏朝天 二首</title>,<text>學道仍求志。憂時欲易絃。不堪流俗駭。偏荷聖明憐。專對詩三百。孤懷路四千。一年遼海月。強半別時圓。鴨水分遼左。燕山在日邊。一陽初動處。萬里遠征年。槎著乘秋興。囊收採俗篇。昏眸須一刮。會待落梅天。</text>
<title>輓李叔平 埈</title>,<text>忼慨匡時策。平生補闕心。世澆期復古。才大豈宜今。玉署亡人鑑。巖扉泣士林。尩羸獨後死。哀誄不堪吟。</text>
<title>輓張旅軒 顯光</title>,<text>早立河南雪。遙攀泗上風。淵源皆道脈。經術是儒宗。國値梁摧運。人驚木稼匈。斯文一長慟。禮樂更誰東。</text>
<title>輓睦湯卿 大欽</title>,<text>卓犖儒林表。軒昂長者風。治聲延壽後。才望建安中。病到三春盡。家傳四壁空。銀臺舊時跡。回首轉忡忡。</text>
<title>輓李加平 惇五</title>,<text>詩禮庭趨日。忠貞世亂時。身爲趙氏鬼。家破卞公池。義烈居人服。門閭過客悲。忝從中散久。何忍此題詞。</text>
<title>輓鄭檢閱 杺</title>,<text>藉甚元龍望。推爲五鳳才。箕裘蘇氏軾。簪筆漢臣枚。斯疾人而有。玆行世所哀。傷心請車老。摧痛若爲裁。</text>
<title>陰城曉行</title>,<text>病起携衾橐。行吟據馬鞍。山深小逕險。霜重弊裘寒。抵死形猶役。偸生老可歎。南柯曾豈夢。今又入槐安。</text>
<title>輓趙安仲 靖</title>,<text>齒德兼高爵。鄕邦仰達尊。斯文今日喪。吾黨幾人存。有淚時霑臆。無歌可倚門。龍鍾天豈憖。朝夕會泉原。</text>
<title>輓金無悔 知復 二首</title>,<text>長者愚淵老。今之善士流。入朝驄可避。爲郡犢還留。旅櫬魂千里。邙山土一抔。夜臺逢萬子。應慰喪明愁。翰墨同馳逐。簪纓忽後先。世情無久計。官況各衰年。惻惻相離日。茫茫不憖天。西門辜一慟。安得奠鷄綿。</text>
<title>輓金大憲</title>,<text>簡淡儒林表。忠勤社稷心。嘗罹漢網密。幸免楚臣沈。禮法皆言雅。繩彈是己任。時危無此老。國事柰如今。</text>
<title>輓李監司 𥙆</title>,<text>竹箭東南美。干戈喪亂時。天心如有意。國事柰難爲。鎖鑰今無主。巖廊更待誰。九重方震悼。何說哭吾私。</text>
<title>輓金持平 奉祖</title>,<text>路上聞哀訃。江頭送旅轜。朋情輸涕淚。世事入悲呼。家缺三珠樹。庭亡一腋狐。遙知恩祭日。誰獻最初㪺。爲五子登科。有賜祭先大夫之命。故云。</text>
<title>輓曹修撰 文秀 慈堂沈氏</title>,<text>相國家聲遠。閨房婦德徽。三從元有範。二豎忽難毉。淚向新篁灑。魂隨舊劍飛。一毛留鳳彩。餘慶定無涯。</text>
<title>輓崔判尹 瓘</title>,<text>碩士生周國。名臣賁宋廷。未聞豚掩豆。唯見馬旋廳。末路饒貧病。危途荷聖靈。音容今杳漠。萬事涕雙零。</text>
<title>謝金陵倅送米豆</title>,<text>厚貺應捐俸。深衷實救飢。長腰四陌合。大菽一囊隨。免進三旬糲。添耕十畝菑。殷勤故人意。僕僕謝難爲。</text>
<title>贈李茂伯赴潭陽</title>,<text>綸誥名元重。貂簪位不輕。十年垂紫綬。萬里爲蒼生。五馬湖中路。雙鳧海上城。風塵共衰暮。怊悵送君行。</text>
<title>九日禁中。憶南鄕舊遊。</title>,<text>張翰黃花句。淵明白酒篇。風流元獨得。醒醉幾千年。南國秋光暮。東籬物象鮮。携壺行樂地。應說此留連。</text>
<title>輓金士修</title>,<text>喪亂人誰在。交遊子獨存。風塵身早瘁。霜雪鬢先痕。柯爛仙棋散。粱炊大夢昏。城東滿袖淚。笛裏灑荒村。</text>
<title>謝海西伯送灑金首陽梅月</title>,<text>萬古薇山秀。遺風有墨卿。世稱儒者友。吾憶聖之淸。棠茇三緘札。梅槎十笏精。眼前兒輩樂。深荷故人情。</text>
<title>次鄭校理 雴 韻</title>,<text>杰士生南國。方興不待文。馮唐悲曉鏡。元亮任春耘。末路監芸閣。孤村掩蓽門。眼中人世事。相對笑云云。</text>
<title>輓李槐山 德胤</title>,<text>道自多聞得。知因實見明。浮榮非本計。窮養是平生。二郡當時澤。三尊沒世名。關西失夫子。誰復啓聾盲。</text>
<title>次慶州東軒韻。示接儒。</title>,<text>故國鳴鷄府。春風語燕來。空齋晝日永。太守午眠回。北闕丹心苦。南箕赤子哀。無人到偃室。空復憶澹臺。</text>
<title>次崔上舍 東彥 湖亭韻 二首</title>,<text>亭敝春容媚。湖平鏡面開。舊聞山簡逸。今向習地回。萬慮都消去。三公肯換來。登臨無限意。遲日恐先頹。春晩茅亭暖。臺高綺席開。閒情歌數闋。豪氣酒三肯。就醉渾忘返。臨分更約來。明朝有簿牒。不惜玉山頹。</text>
<title>次東都客館韻</title>,<text>病學淮陽臥。歌慙叔度來。箕頭顏益厚。簿領首頻回。潘鬢蕭疏恨。王樓轉展哀。天涯長望極。日夕更登臺。</text>
<title>次西岳書院李龜巖韻</title>,<text>庠序餘規學夏殷。提撕欲覺後來群。文翁數載恩猶洽。晉鄙千人德幾薰。斯道光輝懸日月。諸公述作變風雲。最憐擿埴塵中守。乾沒長嗟白首紛。</text>
<title>病中偶吟</title>,<text>十年前已老形俱。況到今春說白鬚。耳歎許丞曾重聽。臂憐工部更偏枯。一方捐瘠顚連甚。三載催科惠澤孤。爲報汝南諸學子。月評容復恕疏迂。</text>
<title>輓長源君黃 性元</title>,<text>簪纓不墜舊家聲。鍾鼎何年更勒名。一策坐平宗國亂。三君起應泰山盟。人間壽貴當時極。泉下恩光後世榮。太史有書應特筆。豐碑八尺已崢嶸。</text>
<title>輓權參判守之</title>,<text>狼星臨節徼。卿月墮重圍。疢疾溫輿夢。羈魂匹馬歸。高風今日盡。末路故人稀。玉署金閨跡。回頭涕滿衣。</text>
<title>輓康知事明之</title>,<text>聽說孤臣達。終看傑士興。淵源應有自。州縣乃餘能。里巷稱吳隱。親朋憶李膺。籃輿不復擧。南望涕難勝。</text>
<title>送鄭輝遠 蘊 謫濟州</title>,<text>秋雨過湖堂。蓬牕生晩凉。孤臣萬里意。遠客九回腸。海水元無底。天恩豈易量。文身百粤地。不是死人鄕。</text>
<title>送兒還鄕</title>,<text>始念河氷薄。俄驚朔雪寒。夜深應對竈。朝晩孰加餐。客睡何曾着。宮宵不肯闌。同來未同去。益覺宦情酸。</text>
<title>輓柳季華 袗</title>,<text>到老悲無友。忘年賴有君。人思扶此道。天欲喪斯文。烏府初循堵。鸞驂已上雲。分山餘故宅。不忍撫淸芬。</text>
<title>輓金竹日 光曄</title>,<text>間氣鍾商右。文星照洛濱。庭中一珠樹。席上萬金珍。器度汪汪海。儀刑靄靄春。高標元出衆。絶藝最驚人。題雁名聲早。登龍寵擢新。銀廂初秉筆。玉署繼裁綸。執笏陞烏府。揚眉戴豸巾。風稜今拆檻。論議古埋輪。道直才難盡。時危命欲屯。持衡移捧檄。將毋出臨民。五馬邊城遠。三牲孝理純。齊民方頌德。二豎忽纏身。白首東山社。丹忱北極辰。更承新渙綍。催起舊垂紳。經幄重摛藻。霜臺再批鱗。我時從旅宦。君與作芳隣。倒履相迎急。開爐對酌頻。長卿猶抱病。原憲素安貧。遁思吾先決。歸章子未陳。襟分興洞館。船進廣陵津。別久心仍吝。情多夢屢親。秋聞華紱解。冬報宿痾因。命駕衝凝雪。當道患採薪。扶携纔返旆。匈訃已驚神。痛哭疑非實。詳傳認是眞。天胡生異質。世不被深仁。士失依歸地。廷無顧問臣。萊墀停戲舞。萱寢曠昏晨。至痛何年已。窮冤幾日伸。凄凉終老計。寂寞大江滣。撫事衫盈淚。回頭跡滿塵。空梁有落月。一見一悲辛。</text>
<title>次謝李潤卿 睟光 四首</title>,<text>半生如識卷中賢。徒爲荊州景慕偏。誰謂馬卿多病日。適逢萊老過山年。天涯濡沫憐橫陸。海內知音續斷絃。虛幌夜闌牕月白。不堪羈思到君邊。鸞棘沈冥百里賢。鴻恩特被一隅偏。民從尹鐸依三板。治得淮陽臥十年。誰信枉抛殷鼎手。可憐空撫魯城絃。窮途自切登門喜。不覺留連瘴海邊。十年名寵鷺鵷班。環珮佩然響九關。新爲股肱成堡障。却將文墨品湖山。天涯物象奚囊富。海上絃歌簿領閒。聖主至今方側席。玉堂朝暮待君還。流涕平時慕漢儒。紫泥羞見照亨衢。明公德業曾殊調。遙海風塵獨佩符。閉閤一年民有袴。萃囊千什唾成珠。謝君元係蒼生望。末路沈冥倘起無。</text>
<title>輓趙棐仲 翊</title>,<text>枯盡山頭草。鍾他地上仙。聰明管輅右。文賦陸機前。地望儕流仰。聲華走卒傳。名題塔頂日。策射泮圍年。有志扶頹運。無人識絶絃。兵塵悲踽踽。湖海抱悁悁。冑署初超列。春曹早備員。都人喟然歎。僚士莫之先。鶴禁俄移直。烏臺久糾愆。風生驄馬步。霜滿獬羊筵。道直人難事。途窮命亦邅。潮州夕貶遠。儋耳夜行遄。孤影隣漁父。餘生老瘴烟。爭知屈平骨。埋卻汨羅淵。䨓雨新恩渥。漁樵舊宅田。河陽仍就幕。彭澤繼烹鮮。辨決韓馮翊。廉明趙潁川。方歌蜀郡袴。旋棹鬱林船。歸臥誇閒適。幽居喜靜專。行藏惟信命。苦樂每聽天。峭切人爭避。淸眞我獨賢。鄕風就淳正。蒙士被陶甄。一疾嗟何劇。三秋竟未痊。驚風摧玉樹。淸範隔黃泉。語德官何小。論仁壽不延。盆徒留白屋。兒未繼靑氈。命道誠難曉。天心亦已偏。吁予生隔里。與子幸隨肩。問業開初惑。攻詩授古篇。師之或可矣。友則豈堪焉。到老情愈篤。爲隣契益堅。同心常莫逆。濡沫更相憐。吾黨今何似。斯文轉索然。公私長慟淚。日暮灑新阡。</text>
<title>送全性之 以性 謫扶安</title>,<text>西塞雲山遠。南遷客路難。親朋尊酒恨。朔雪海天寒。疢疾吾皆勉。浮生着處安。他年得力地。刮目會相看。</text>
<title>送李從事 尙古 奉使日本</title>,<text>島夷東南角。彈丸渤海中。梯杭元不隔。皮幣或相通。古事雖膺狄。前王本撫戎。辛勤申相國。來往鄭文忠。塞草仍抽綠。邊煙久息紅。龍蛇遭厄會。蟲鶴化疲癃。殺氣迷東洛。干戈失左馮。天心悔國禍。帝德及車同。諸將來頗牧。奇謀用鐵籠。皇靈知必畏。兇醜計還窮。漢室收邊警。周詩絶內訌。伻來崩厥角。天與誘其衷。款曲辭偏順。包容量可洪。旋思諭德意。有命選諸公。忠信膺新拔。軒昂有古風。筵中曾秉筆。陌上舊乘驄。見事寧渝命。當官每鞠躬。身無七尺長。心有萬夫雄。庭得言詩訓。門移盡己功。可行蠻貊地。誰避虎狼叢。辭辯知無敵。威名自此隆。分裾老萊室。承綍未央宮。義重家何恤。恩深孝未終。征車初出牧。直氣已凌虹。駟牡過高險。孤帆指渺濛。先聲動岐馬。豪氣溢瀛蓬。行見頑酋服。爭知聖德鴻。益殫誠拱北。應感化漸東。使事稱蘇轍。才聲見孔融。嘗予識元禮。幾度敬吳蒙。每有楓林夢。難傳驛使筒。自聞征節過。深愧舊情空。病裏遙相寄。囊中倘見充。庭闈樹方靜。歸思莫忡忡。</text>
<title>次尹牧伯先覺韻。送金淸州 弘敏。</title>,<text>芳草一場筵。遠于秋水涘。人多分手恨。顏動奉檄喜。平生許國臣。此日榮養子。早學聖賢書。唯懷忠義志。才堪最三輔。德豈稱百里。龍墀久匪躬。鶴髮恒感淚。只緣山日迫。未暇天眷邇。來諗忽格天。至誠如在己。九重下溫音。十室許歸理。北闕休獻替。南國作綱紀。湖西有古州。漢南稱勝地。四境鷄犬達。一方風俗美。民庶尙富足。士子知信義。叔度縱來暮。杜母亦在是。牛刀少年業。鳳棲今日事。遙知罷簿書。日事奉甘旨。罔極北堂情。應深東海水。摠爲舞斑爛。非關拾靑紫。榮光動瞻聆。送客喧歌吹。幸矣西原民。傷哉南土士。將收討論功。久失蓬麻利。摻裾付已矣。煩君幸國耳。唯當歲未暮。宿契知無二。</text>
<title>輓韓益之 浚謙</title>,<text>稚圭風骨秀。持國德望饒。典誥文昌筆。巡宣召伯謠。儒林依李郭。朝著仰夔，陶。國有龍髥哭。家逢鵩鳥妖。靈均漸枯槀。高克久逍遙。泗上曾知季。宮中已頌堯。恩光被下戶。位秩冠諸僚。儉約心逾苦。謙沖志不搖。寧容廳下馬。不見壁間椒。世亂身先老。憂深病未調。精忠歸奄奄。門巷入寥寥。山斗名如昨。荊州面隔宵。詩成那盡述。魂去不堪招。太史豐碑記。餘徽倘備描。</text>
<title>輓西厓先生</title>,<text>玉淵收彩鶴山枯。淑氣初鍾間世儒。積學幾年尋墜緖。孤忠末路展訏謨。經綸盛業扶頹運。恬退高風立懦夫。斯道已南仁不壽。皇天未欲啓吾徒。</text>
<title>送李思彥歸覲淮陽</title>,<text>京口違離日月催。宦遊南國路脩廻。關雲昨夜停車處。池草先春入夢來。危磴未鞭湖外馬。小牕應發峽中梅。從知一席開湛樂。人道今時兩老萊。</text>
<title>贈吳景虛 曾判鶴城。故七八句及之。</title>,<text>羈旅當時共宦遊。半生交契正綢繆。嘗推鐵面多風力。自笑龍鍾困輩流。萬事十年俱白首。異鄕今夜各靑眸。誰敎舊令逢新令。幕府酸甘對說休。</text>
<title>處容巖。贈李摠兵 侃。</title>,<text>老石蒼苔海上臺。將軍駐節爲徘徊。雄臨壯氣龍泉躍。大醉高歌鳳管催。鼓吹晩來歸棘柳。風流此後播蓬萊。明朝欲寄天涯別。獨艤蘭洲采采廻。</text>
<title>送金晦仲 寭 赴魚川</title>,<text>西關名勝古靑城。陲館遙連細柳營。秋盡藥山峯簇簇。地窮楡塞海冥冥。十年書劍猶今日。萬里風霜更此行。最是馬卿多病久。不堪腸斷夕陽亭。</text>
<title>送孫季進 遴 還鄕</title>,<text>換酒新豐解佩刀。相逢意氣爲君豪。亭臺醉興春宵短。湖海離情曉雨騷。官況鋏歌歸峽路。主恩鱸膾臥江皐。人間聚散元無定。莫向尊前枉濕袍。</text>
<title>段邨山莊。寄呈城主使君。二首</title>,<text>匹馬迢迢入草萊。披荊斫地坐崔嵬。山僧過嶺求詩去。溪友移書送酒來。晟世生涯吾學圃。別區吟詠此登臺。祇緣杞國憂天切。日夕危腸每九廻。城北茅簷近郡齋。興來相對好懷開。干旌每傍衡門柳。匹馬時懸畫閣梅。避地行裝臨水墅。思人心事望鄕臺。夢魂不道雲岑隔。入夜翩翩往復廻。</text>
<title>次金無悔玉峯精舍韻 二首</title>,<text>滿洞寒雲鎖竹扉。主翁披髮臥苔磯。江涵鏡影牕欞曜。山帶秋光錦繡圍。黃菊濁醪新興足。白鷗酣夢舊身非。人間得地無乾淨。分半能容我芰衣。壁間詞賦摠相如。彩筆何時賁小廬。山色自添新物象。江流不盡舊涵虛。忘機慣狎滄洲鷺。入饌寧論丙穴魚。從此世緣無些累。許君休著計然書。</text>
<title>輓吳慶州 澐</title>,<text>江左名宗說德門。除公斯世孰三尊。箕裘業繼難兄弟。袍笏床聯衆子孫。萬石家聲光寵極。五州仁化典刑存。龍蛇不貸今年會。身後哀榮亦足言。</text>
<title>奉別牧令丁士優 好善 棄任還京</title>,<text>河橋朔氣正蕭蕭。強把殘杯慰寂寥。臨別苦懷悲嶺路。賦歸高義薄雲霄。詞成紫馬歌猶怨。恨結驪駒膽欲銷。明日杜門相憶處。不堪孤月夜迢迢。</text>
<title>輓鄭統制 起龍</title>,<text>征南一劍萬夫魂。百戰雄風四海聞。彝鼎合應銘異績。宮臺猶未畫殊勳。荊門勝算推關羽。淮障群情係趙雲。誰謂漢郊多壘日。令人却憶李將軍。</text>
<title>輓盧上舍 碩命</title>,<text>先輩風流此有孫。最憐眉目典刑存。君房可襲劉家祿。主峴宜登呂氏門。才望但聯題塔雁。庭闈旋見斷腸猿。秋雲曉露松楸壠。埋却人間未死魂。</text>
<title>輓李慶山</title>,<text>書劍差池氣益豪。寧同俗士老蓬蒿。三刀協夢功名薄。十載催科撫字勞。疾病在身年數盡。亭臺無主月明高。羊曇未過西門路。遙望題詩淚濕袍。</text>
<title>公山會席醉吟 二首</title>,<text>錦水迢迢入夢思。曾嗟佳約屢差池。誰知命駕尋嵇日。正是投文弔屈時。雲樹四年無限意。琴歌一席有餘悲。故人期待元非淺。却喜風霜保舊姿。思君無柰北風寒。西泝湖關道路難。鷄黍共尋千里約。琴尊聊作五更歡。閻公雅望臨滕閣。工部高才滯錦官。休道勝遊雲易散。姓名留入畫圖看。時趙掌令棐仲。被謫公山。與鄕舊十餘往訪。本道巡伯守宰。同會餞慰。車天輅序之。</text>
<title>洛社會次李叔平韻</title>,<text>蕭蕭白髮映尊中。人世唯應此道公。千里倦遊寒暑改。一筵佳興笑談同。不慙九老香山會。無讓諸賢洛社風。要識吾鄕多上壽。蓬壺近在彩霞東。</text>
<title>輓金進士吉伯</title>,<text>才望無成命太奇。可憐題塔亦衰遲。承家但有中郞女。傳世終亡伯道兒。山下數椽寒士屋。車前一幅故人詩。平生莫逆今多病。回首西風涕滿髭。</text>
<title>輓康明甫 應哲</title>,<text>少日嘗爲學者先。當時期待豈徒然。名題雁塔忘簪笏。官視魚筌臥石泉。古訣未毉衰歲病。餘風獨在後昆賢。傷心最有張元伯。白首悲吟淚滿牋。</text>
<title>壬戌秋遊。分韻得淸字。竝序</title>,<text>丹丘十五之席。予與李叔平赴焉。座上賓朋。皆平素意中之親也。竟日酬酢。其興陶然。旣而。薄暮暑去。因泛小艇於前灘。乘月洄泝。聽簫團圝。壺觴而自酌。歌詠而相和。未知坡翁舊遊能復有此中眞樂耶。坡翁得二客從行。吾黨之所與翶翔者至數十輩。而其風流雅致。又非二客之比。則吾黨此夜之會。不必多讓於疇昔也。第以日非旣望。江欠赤壁。更圖會翫於龍淵。淵實嶺中之巨浸也。丹崖翠壁。環立揷天。使坡翁復遊。亦必有吟於此間也。主翁黔澗公。會少長二十餘人。已先在矣。其視涑西之集。亦遠過之。予適値造物兒所戲。滯雨於道傍邨舍。不得與諸友同之。而諸友復被狂雲之妬。不果誦明月之章。世間萬事皆如此。怊悵難逢恰好辰之詩。重詠於斯焉。嗚呼。泛涑之擧盛矣。分韻之事古也。惡可以才拙而辭之。使後之視今者惜也。戲步淸字。聊博一笑。秋入梧梢報晩晴。丹丘色相好江城。誰家燕集邀詩伴。特地豪遊得月明。今者不妨供勝翫。居然罔覺到深更。遙空雲散金風起。曠野天低玉露橫。畫楫從流人影動。華筵臨水客心淸。南昌筆硯芙蓉照。北海尊罍竹葉傾。美事由來千載罕。良辰況是二難竝。偏知坐久衣衫冷。却訝凌空羽翼生。仍想昔年留勝跡。更思來夕會群英。移船欲辦連宵樂。須友爭催竝㘘行。驟雨豈曾饒郭老。寒爐終復臥長卿。龍巖悵望身還病。蝸室孤眠夢屢驚。苦被多猜因造物。休將奇數問君平。頻吟坡老重臨賦。倍憶陶山一笑情。謀婦孟冬猶再賞。扣舷崇洛且相迎。仙曹倘未辭塵想。佇聽玄裳過我鳴。退溪先生嘗於是日約趙月川諸公會于風月潭。因雨不果。有兩絶。其一。戍七欣逢赤壁秋。相邀風月泛蘭舟。無端昨夜江成海。千載風流一笑休。其二。問月寧同白也親。狂雲復妬我三人。世間萬事皆如此云云。</text>
<title>輓盧榮川 大河</title>,<text>壽星元與酒星隣。家世風流七十春。楊氏有孫皆遠大。劉君襲祿未全貧。池臺客散芳塵歇。壠樹雲深宿草新。怊悵妓淵瞻拜約。一生孤負古之人。</text>
<title>次玉成壁上韻</title>,<text>北風誰與可同車。耕釣歸心已著書。多病此來眞會合。一尊相屬敢徐虛。朋情沈約憐衰暮。世事興公賦遂初。天恐盛遊容易散。爲敎佳雨更蕭疏。</text>
<title>題彰賜亭集端</title>,<text>買山東郭計常違。旋馬無廳似布衣。吳札晩隨孤劍去。漢疏新侈百金歸。經營得有榮君地。歌詠仍增耀世輝。傳後滿籝非遺子。龍光不盡在翬飛。</text>
<title>次沙溪亭韻 竝小序</title>,<text>古逸士房應賢亭也。其孫上舍改構其亭。求詩於知舊。韻實蘇齋首題也。往日曾過帶郡東。奔忙未得入壺中。遙憐舊業臨溪水。聽說新亭對澗松。高士儀刑山偃蹇。賢孫襟韻月玲瓏。憑君笑我棲霞志。歧路今年獨泣窮。</text>
<title>輓沈直長 大臨</title>,<text>塞垣行色杳歸程。王事驅馳性命輕。梟獍豈曾知義分。刀鎗元不貸忠貞。門閭望眼迷千里。關路遊魂咽五更。人世祇今多枉死。幾家褒贈慰幽明。公以金吾郞。拿韓明璉。中路被戮。贈職賜祭故云云。</text>
<title>穆陵改葬輓 二首</title>,<text>攀髥至痛有餘悲。淚入喬山不勝垂。仙仗改觀翁仲面。幽銘新換外孫辭。原稱吉宅魂靈妥。地近先陵杖屨隨。聖孝祇今堪頌美。揄揚豈足數行詩。蓂庭不復聽匀天。如喪衷情二十年。鼎水又霑龍去淚。梧山爲有馬鳴阡。經營但得於心恔。哀慶初無式禮愆。瞻拜孰非嗚咽者。白頭悲痛最潸然。</text>
<title>輓鄭景任 經世</title>,<text>少年爲友老爲師。嫫母何曾望學施。路脈已難窺髣髴。脚跟纔得免顚危。三霜更接平生面。一訣翻成後死悲。只是夜臺朝暮會。暫時收淚欲無思。</text>
<title>新寧竹樓。次退陶先生韻。</title>,<text>暫投仙館解腰銅。萬事都休一枕中。小澗繞階光澈底。長竿當戶氣凌空。摩挲破壁探陳跡。歌詠高篇仰古風。欲寫此間無限意。荒蕪直恐語難工。</text>
<title>衙養雎鳩。一日高飛。被人尋還。</title>,<text>黃口携來養育勤。一庭鳴啄惜離群。將雛未慣眠沙月。叫侶寧知戲水雲。逸翮到秋生舊鎩。奇毛得日耀新文。長風正激江湖志。我亦思歸欲放君。</text>
<title>輓晉昌君姜 絪</title>,<text>舊家喬木帝城傍。王氏靑氈世澤長。茅土盛名臺揭像。蒲鞭餘化石流芳。西樓酒盡親朋散。南極星沈大老亡。莫遣羊曇門外過。恐聞隣笛起夕陽。</text>
<title>輓鄭相國 昌衍</title>,<text>生長忠賢尙有村。近來猶復見三尊。元龜在世爲人信。喬嶽無言鎭士論。諸子衆孫傳盛業。三槐九棘說名門。祇今辜負蒼生望。黃閣凄凉月色昏。</text>
<title>送李承旨 汝復 赴襄陽</title>,<text>見說東征逐子歸。宮香猶襲老萊衣。三牲達孝天應識。百里循良世亦稀。劉晏入山諸犬幻。葉城濱海兩鳧飛。可憐皓首塵中客。風樹悲生淚獨揮。</text>
<title>輓綾城府院君具 宏 夫人</title>,<text>婦德宜中饋。閨箴徹外門。彗星姬妾悅。兟羽子孫蕃。繡閣徽音斷。蘭牕永夜昏。張林不在世。誰綴送行言。</text>
<title>錢塘訪圓澤雙韻 月課</title>,<text>碧眼黃馘雙眉蒼。龍象骨法殊昂昂。多生發心遣未嘗。色相不隨微塵亡。三巴舊約十二霜。牛背一唱眞峨洋。乾坤失意抱冤傷。蓼莪久廢哀哀章。吳薪越膽已無望。人世此身何凉凉。寧從方外托道場。竹院一過形相忘。佳山勝水共倘徉。錫杖不曾爲參商。安知分合苦無常。峽裏數語驚離腸。松襟月臆已茫茫。踽踽何處連蒲床。今看釋送奇俊郞。葯笠莎衣川水傍。前身自是老眼藏。法門舊識誠琅琅。新詞珍重寫數行。爲謝故人猶疏狂。相逢意氣自飄揚。刮目更接磨尼光。探環昔聞姓爲羊。此理杳冥終難詳。仙凡奇遇不可長。舞袖一揮歸心忙。江雲漠漠水泱泱。隻影無計尋禪房。靈隱寺前欲夕陽。鬼門關外人彷徨。回首舊遊山千岡。地</text>
<title>騅馬行</title>,<text>房精飛出渥洼池。神物項領眞權奇。英雄馳騁得相從。西向一鞭風生鬃。干戈八載恣橫行。歷塊步驟誰能爭。長嘶滎洛晝晦塞。蹴踏睢陽人辟易。中原鋌鹿在目中。威望已慴關西東。時乎不利天欲亡。逸足何處能鷹揚。悲歌玉帳勢蹙蹙。澤畔凌兢泥滿腹。烏江江上日渺渺。涕垂重瞳愁欲倒。平生戀主主已逝。弊帷碓魂誰復瘞。古人論驥必稱德。可笑當年徒以力。</text>
<title>落月滿梁</title>,<text>白也平生志。長空一片月。一斗酒百篇詩。不見淸輝興不發。自君之出矣。減却光華雲半沒。相思獨有故人在。幾立淸宵望銀闕。蹁躚無復影凌亂。永夜同孤意超忽。草堂攲枕魂依依。忽到牕前看怳惚。吟成杯倒宛昔年。不道詞仙在百粤。覺來梁上皎如燭。向我分明照心骨。當時顏面顧眄間。咫尺森然如對越。遙知此夜采石江。波上婆娑步塵襪。銀蟾偏愛水底懸。醉裏猶應俯瓊窟。天涯消息若爲傳。欲向蒼茫問存歿。參橫魄落曙色分。仰屋沈吟思不歇。</text>
<title>輓金景守</title>,<text>世襲儒家業。才爲士類推。庭中一叢樹。席上萬金貲。步驟山公子。名華謝氏兒。前程頗遠大。餘緖必扶持。斯疾人而有。夫天意未知。冉牛唯是命。扁鵲不能毉。瑤府曾編籍。塵寰始解屍。猿腸留幾寸。鸞鏡閉深帷。寂寞藏書室。悲凉種竹池。親朋憐伯道。里巷哭桓彝。運數斯焉已。箕裘繼者誰。嘗予持豹管。許子坐皐皮。縱愧提撕力。當稱善惡師。摧傷情獨厚。揮灑淚偏垂。文獻鄕爲舊。賢才代不衰。邇來多喪厄。吾黨日孤危。何處埋英骨。無緣覩雅儀。失聲長痛意。非直爲吾私。</text>
<title>金櫻花</title>,<text>庭畔金櫻樹。開花半出墻。天機不可掩。世人亦觀光。</text>
<title>聞賣鷹買板</title>,<text>離家未返鷹何用。就木無幾板最要。但恨不知吾死所。斂身於此亦難料。</text>
<title>輓宋上舍 彥明</title>,<text>義分元來厚。過從老去頻。羊曇他日哭。豈忍見雙麟。歲月人間促。親朋地下多。吾行亦未遠。不敢倚門歌。</text>
<title>輓姜石峯 䨞</title>,<text>顏巷簞瓢樂莫爭。至今風色有餘淸。江頭一髮孤峯在。人道當時處士名。</text>
<title>輓趙景長內助</title>,<text>見說高門有壺儀。螽斯蟄蟄室家宜。瑤宮舊籍催歸急。豈識人間死別悲。</text>
<title>輓金景溫</title>,<text>忠孝家傳業。仁賢世有風。抱關仍隱德。懸磬不憂窮。一病毉無效。孤孀怨未終。傷心鄧伯道。天意竟濛濛。</text>
<title>輓柳汝章</title>,<text>世澤簪纓裔。中庭玉樹枝。儒風家有訓。仁德口爲碑。每歎才難展。今傷命最奇。懷賢不盡淚。此日寢門垂。</text>
<title>輓丁興海 好寬</title>,<text>山海萊公夢。民襦蜀郡歌。孤懷愁楚曲。往事憶鑾坡。一病緣憂國。三年未及瓜。無因覩雅表。哭待素輀過。</text>
<title>輓沈淸風</title>,<text>族亞齊安陸。庭皆晉右軍。恩榮茅土裂。惠澤竹符分。偶熟三山路。新抛萬石君。豐碑將記德。誰撰外孫文。</text>
<title>輓朴 永緖</title>,<text>卓犖初名世。驅馳早許身。時危惟見義。力屈便成仁。憤氣軒天地。精忠質鬼神。常山餘事業。萬古獨斯人。</text>
<title>輓宋主簿 亮</title>,<text>世襲簪纓業。人傳孝友門。九孫家道遠。三達地望尊。星文晦南極。芝社失東園。不復吾鄕黨。承聞長者言。</text>
<title>輓成芙蓉堂 安義</title>,<text>六載生離恨。重泉死別悲。無緣對靑眼。何處見厖眉。海內親知盡。人間涕淚垂。吾衰寧可久。朝夕會相隨。</text>
<title>贈別趙棐仲西行</title>,<text>聚散浮雲外。情親氣槪中。三杯千里恨。五夜一聲鴻。脈脈離歌發。悠悠去路通。長安一片月。應照楚天空。</text>
<title>輓李大邱 穧</title>,<text>僚宷瞻山立。隣州仰羽儀。那堪年不惑。忽道病難毉。盛事名留塔。深仁口作碑。古人懸劍意。霑灑海天涯。</text>
<title>輓崔判尹夫人改葬</title>,<text>主饋詩書閥。持門喪亂年。月中繩斷早。泉下劍埋先。得地安新卜。同原續舊緣。人心到此恔。弔淚莫潸然。</text>
<title>輓全奉事 磊</title>,<text>落地同今世。分宗愧古敦。儀形長費夢。音信忽招魂。詩禮留餘訓。哀榮見後昆。九泉應自慰。于氏已高門。</text>
<title>輓黃君吉</title>,<text>玉樹生同閈。金蘭託久要。情深應戛骨。義合實投膠。隱德安瓢飮。名近斗杓。自分爲死伴。誰肯易貧交。夢幾江南度。書從渭北遙。中年各悲酸。昨歲喜相邀。范叔寒如此。長卿病未調。靑眸開旅館。白髮對良宵。過客團圓罷。離魂去住銷。那堪成永訣。遂復阻高標。古事今淪沒。前期已寂寥。關河數百里。涕淚兩三朝。有紼吾何執。無驂賻不饒。鳳毛方出穴。鸞翥正凌霄。于氏閭初大。張門福未消。冥班昕夕會。豈必奠芳椒。</text>
<title>輓呂 大老</title>,<text>忘年夙昔費過從。垂誨時蒙許戇舂。命駕固非今世事。停雲空憶故人容。平生恨負爲王翰。中夜悲深泣孝宗。文學品論吾黨士。樓高幾處見元龍。</text>
<title>輓詩[金應祖]</title>,<text>愚老蒼翁早比肩。商顏一代挺三賢。沖襟晦跡還隨俗。重望傾朝晩入銓。浮世是非風雨鬧。老臣名節始終全。傷心嶺外文衰久。人物如今益渺然。金應祖</text>
<title>輓詩[沈東龜]</title>,<text>東南才俊士林鄕。領袖高名擅一方。曾在先朝優寵眷。朋來初服藹明良。艱危非復昇平想。耆德偏傷次第亡。鷄酒無由徐孺哭。嶺雲迷眼淚雙滂。沈東龜</text>
<title>輓詩[洪鎬]</title>,<text>德公床下拜丰儀。早荷提撕辨路歧。純一貞忠天所鑑。雍容進退世皆知。狂瀾此日誰回者。大廈當年孰柱之。遽使邦人歌殄瘁。題詞不但哭吾私。洪鎬</text>
<title>輓詩[金瑬]</title>,<text>鄭李俱泉壤。東南孰典刑。斯文轉寂寞。此老又凋零。佐貳天曹重。留名諫省馨。行藏關世道。文彩潤朝廷。乍報尊耆秩。俄聞晦壽星。頃年同哭子。慘禍可言丁。地下應無戀。人間尙寓形。嶺雲春杳杳。江雨晝冥冥。涕淚題哀輓。風飆覺爽靈。九原無起日。何處眼重靑。金瑬</text>
<title>輓詩[沈演]</title>,<text>先輩皆淪沒。斯人尙典刑。醇姿表多士。宿德賁朝廷。經席陳堯舜。銓衡辨渭涇。直辭誠必感。雅論義兼形。拔擢由儒術。遭逢荷寵靈。大年仍峻秩。南極看祥星。佇趣安車召。誰知杵相停。輟朝遵舊事。紀德勒新銘。疇昔叨藩服。從容叩戶庭。春風座上客。幾日郭西亭。殄瘁關時運。驚呼問彼冥。始終寧有愧。聲聞故惟馨。關塞塵全暗。乾坤氣半腥。浮生不知樂。回首涕空零。沈演</text>
<title>輓詩[李景憲]</title>,<text>嶺湖文憲賴鴻儒。何況朝端上大夫。鄕塾摳衣誰先覩。耆英開席望還孤。勤王赴險誠猶篤。哭子銷腸病未蘇。惆悵商顏人又去。漢家書幣阻泉途。李景憲</text>
<title>輓詩[金藎國]</title>,<text>愚老云亡久。蒼翁亦已隨。斯人今又逝。吾道竟無依。後學將安倣。皇天不憖遺。哭君餘白首。衰淚獨霑衣。金藎國</text>
<title>輓詩[金三樂]</title>,<text>中朝聲譽重南金。公輔巖廊屬望深。人爵旣兼天爵峻。德星俄竝壽星沈。始終出處看良史。生死哀榮軫聖心。最是吾商無限慟。十年三度哭靑襟。金三樂</text>
<title>輓詩[李燦]</title>,<text>愚老蒼翁俱重壤。誰料先生又至斯。耆耇存亡關世道。豈惟吾黨一時悲。李燦</text>
<title>輓詩[金鍌]</title>,<text>柱石兩朝老。儒林百世師。胷中憂進退。身上國安危。謂有鹽梅契。終成殄瘁悲。鯫生今日慟。非但爲吾私。金鍌</text>
<title>輓詩[權濤]</title>,<text>主屹山高洛水淸。商顏淑氣鍾群英。穌翁文彩先持幟。愚老功程繼主盟。竝世地靈傾洛社。似公天分冠鄕評。天球未琢猶溫粹。古鏡新磨見性情。濁世翩翩誰竝駕。危邦望望便歸耕。時淸次第風雲會。歲暮參差劍佩鳴。玉署銜香才豹直。薇垣專席又廷爭。葳蕤風彩光朝右。啓沃鴻猷裨世程。愧我不才聯步武。負山無力似蚊蝱。十年東洛同憂樂。千里長沙隔死生。魚腹有書通問訊。夢中迷路阻逢迎。兵間邂逅心如醉。轂下追陪歲又更。國有老成朝野喜。章封引退搢紳驚。淸秋喜色憑孤雁。窮臘凶音奠兩楹。他日易名誰摭實。知公如我只呑聲。重泉不分攀仙袂。題輓那堪老淚傾。權濤</text>
<title>輓詩[李元圭]</title>,<text>當今齒德孰爲高。玉立仙班動百僚。去志豈能留出晝。宸心猶復望還朝。衆皆仰斗瞻光霽。公忽乘箕返泬㵳。大澤龍亡鰌鱔舞。坐看鄕黨日蕭條。李元圭</text>
<title>輓詩[盧峻命]</title>,<text>爲國人相弔。兼私我最悲。先儕今已盡。小子竟何依。聖眷哀榮備。天施壽福稀。坐違臨穴訣。齊宿哭兄朞。盧峻命</text>
<title>輓詩[鄭太和]</title>,<text>昔我巡南紀。當公退故園。詎能澄一路。惟幸拜三尊。入室薰餘馥。開襟佩格言。俄驚風拔木。誰使薄夫敦。鄭太和</text>
<title>輓詩[沈悅]</title>,<text>蓮花榜上久聯名。浮世榮枯各飽經。嶺外音書恒斷絶。夢中顏貌不分明。方歆宿德爲蓍蔡。遽見朝廷失老成。鄕路阻脩違一哭。題詞叵耐淚霑纓。沈悅</text>
<title>輓詩[南以雄]</title>,<text>懸車歸臥洛江潯。名擅三尊世共欽。嶺外當年師道在。南州今日壽星沈。流風可使敦澆俗。遺範端宜賁士林。京口故人餘白首。欲題哀輓淚盈襟。南以雄</text>
<title>輓詩[李植]</title>,<text>經術揚名早。榮途振策遲。雲龍時遇合。戎馬事艱危。一老安田里。同朝望蔡蓍。無何歌露薤。不復詠商芝。昔在彙征日。瀛洲忝列仙。知公眞長者。遇我豈徒然。江嶺終相阻。萍蓬亦有緣。龍鐘遲一死。冥會更何年。李植</text>
<title>輓詩[全命龍]</title>,<text>威鳳祥麟應半千。聖朝經幄慶登賢。忠規盡入霜臺筆。淸議同歸吏部銓。道合溫公還洛日。壽齊姜叟遇周年。秦舂遽輟艱危除。未欲平治怨老天。全命龍</text>
<title>輓詩[李德圭]</title>,<text>抱負皆經術。遭逢佐聖明。士林依宿德。汗竹耀功名。國有中衰運。人亡間世英。梅湖未盡痛。今日哭先生。李德圭</text>
<title>輓詩[李大圭]</title>,<text>尙喜吾南有達尊。洽然輿望屬斯文。兩朝事業輝姱節。三接榮光被聖恩。痛哭可堪逢殄瘁。依歸無復挹春溫。當年氣像從何見。松柏蒼蒼滿古原。李大圭</text>
<title>輓詩[李後陽]</title>,<text>一團和氣藹如春。踐履切深學業醇。蒼石諸賢同出處。花川吾舅託心親。年高八耋仁能得。位阻三台道亦屯。後輩卽今何所倣。我東鄒魯更無人。李後陽</text>
<title>輓詩[逸姓名]</title>,<text>誰遣哀章促我成。相公靈駕報將行。溫良德厚殊凡質。磅礴扶輿間世精。淸謹律心要有立。中和持論貴無爭。推稱可記先人語。景慕何如小子情。弱冠才華傾衆士。暮年文彩動諸卿。洪恩曾被三朝渥。遐算終歸八袠盈。海路乘槎鮫鰐避。騷壇落筆鬼神驚。故林雲月身常穩。平地風波足不輕。廊廟論治違夙願。郊扉養疾了餘生。千莖已白傷時髮。一片空丹戀主誠。碩望端宜升紫棘。盛名那遽上紅旌。南州長老凋零盡。此日難堪涕淚橫。逸姓名</text>
<title>奉送聖節兼冬至使全公赴京[李晬光]</title>,<text>日當南至慶流虹。妙簡詞臣謁帝宮。許國忠誠危可仗。登途氣槩老猶雄。雲帆曉破三山色。王節秋橫萬里風。惟有故人傷別意。不堪愁病海天東。芝峯李晬光</text>
<title>奉呈冬至使令公赴燕京[鄭光績]</title>,<text>萬里朝天客。黃花赤葉時。臺端聯步武。經幄聽論思。滄海孤帆遠。斜陽老馬遲。病中聞折柳。聊贈五言詩。鄭光績</text>
<title>奉贈全侍郞浮海朝京之行[金尙憲]</title>,<text>三月銀臺侍御筵。白頭蹤跡幸相聯。分襟遽散含香席。執玉還登泛海船。齊魯絃歌思莞爾。蓬萊宮闕想欣然。男兒壯觀玆爲最。不用臨歧惜別偏。淸陰金尙憲</text>
<title>送全參議以賀冬至使赴京[趙翼]</title>,<text>曾在邱園仰盛名。幸逢淸世會王城。方欣聯步趨金殿。何意分飛向玉京。自是朝廷難使价。固知忠信積平生。從來此別尤堪惜。靑海燕山萬里程。浦渚趙翼</text>
<title>奉送冬至賀使令丈浮海朝京[李聖求]</title>,<text>昔在銀臺日。同看月幾圓。下情欣接席。高義許忘年。聚散人間世。蒼茫海上天。秋風送行處。爲誦帝京篇。李聖求</text>
<title>奉送秋部全參議朝京賀至[李敏求]</title>,<text>乘槎使者問河源。遠道衰年不可論。家隔洛東淹歲月。身遊冀北共乾坤。懸知帝略恢沙磧。豈有胡塵近塞門。專對歸朝應計日。雲濤極望也銷魂。幽都北極會冠簪。恒衛秋雲碣石陰。海內風塵遊子色。天涯尊酒暮年心。波濤送客帆檣遠。霜雪欺人鬢髮深。聞道燕臺稱俠窟。悲歌不似越中吟。李敏求</text>
<title>奉贐全侍郞以冬至使朝京[睦大欽]</title>,<text>仙槎的的趁初陽。一道銀河控帝鄕。夷險向來當戮力。別離何用謾悲傷。百年禮樂今周室。萬里梯航故越裳。快覩盛儀動星象。任敎忠信護行裝。心馳遼薊何牢落。路指靑齊更渺茫。客裏愁懷秋見月。鬢邊時序露爲霜。祥雲正繞千官入。化日潛隨一線長。旋旆定知春未晩。玉壺相待漢城傍。睦大欽</text>
<title>送沙西老兄奉使朝天[崔睍]</title>,<text>我送同庚友。乘槎入帝京。乾坤雙眼闊。滄海片帆輕。韶濩聞齊樂。絃歌近魯城。胡爲傷老別。萬里尙橫行。訒齋崔睍</text>
<title>送沙西朝北京[李埈]</title>,<text>少年交誼鬢成絲。莫怪今朝悵別離。星馭迥朝天北極。雲山杳隔嶺南涯。燕京古跡頻揮淚。鼇島晴光盡入詩。想得彤庭齊祝壽。錦袍催賜繡葳蕤。靈槎八月海茫茫。忠信寧嫌水路長。才健玄虛應作賦。身輕汗漫迥爲鄕。趨班紫闕衣冠盛。稽首中天日月光。送別今朝仍感舊。賜衣猶覺有餘香。手捧芝函謁九重。歸程遙指五雲中。槎橫海上通銀漢。劍拂腰間射玉虹。一點半洋尋舊跡。千年東魯泝餘風。壯遊草罷涵虛賦。聲價何如左太沖。泛使聯翩往。藩邦禮意恭。皇恩深似海。重譯賀無風。土貢來犀象。宸居壯虎龍。舊遊那得再。吾老已成翁。萬里滄溟闊。身乘鶴背風。乾坤餘海岳。今古幾英雄。壯志酬司馬。孤忠憶圃翁。錦囊誇瑰觀。光彩射長虹。蒼石李埈</text>
<title>送節使沙西赴京[李廷龜]</title>,<text>暫輟銀臺法從筵。仙槎萬里去朝天。燕山勁氣呑杯酒。魯國諸生揖馬鞭。男子壯遊今日試。錦囊佳句幾人傳。應知觀樂歸舟日。笙鶴魚龍擁後先。月沙李廷龜</text>
<title>奉別沙西令兄赴京</title>,<text>一自遼陽陷虜鋒。朝天還賴木道通。男兒事業詩書上。行李魚龍出沒中。利器要須盤錯試。明時寧欠選掄公。只緣此別當衰暮。分手悽懷自不窮。莫道秋風海路艱。世間平地起波瀾。君能堅定脚跟去。何處行身不得安。</text>
<title>敬贈全侍郞以冬至使朝天之行[趙絅]</title>,<text>浮槎鯨海拂天星。立馬麟郊想典刑。夫子此行從達蹠。駿才當日自窮經。千門曉旭添宮線。萬國衣冠動鹿萍。吳札觀風難獨美。佇聞周史姓名馨。竊聞朝京路。踐齊魯之郊。故起句用麟郊語。○趙絅</text>
<title>遙別全沙西赴京之行[趙靖]</title>,<text>冒衝鯨波逾千里。專對皇庭秉一心。遙贐謾言兄可恕。昭昭頭上日星臨。黔澗趙靖</text>
<title>奉送全令公朝天[李文伯]</title>,<text>王命銀臺老。乘槎拜冕旒。妖氛當去路。離恨況深秋。忠信天應護。波濤我不憂。知君還到日。春滿鳳池頭。李文伯</text>
<title>奉送冬至正使[洪命亨]</title>,<text>學富三餘志四方。斗南人物出尋常。身爲冬至朝京使。職是秋官右侍郞。萬里風波從坦道。一誠夷險奉明王。河橋無限傾城送。爭似銀臺舊意長。洪命亨</text>
<title>送全侍郞賀至節之行[權晵]</title>,<text>去年人送朝天日。爭念鯨波萬里船。惆悵秋風君又別。好歸如我續詩篇。千官趨賀動雲雷。銀燭輝煌映斗魁。禮罷龍庭回象仗。雪床沽酒對金罍。權晵</text>
<title>奉送全秋部丈人朝京[姜大進]</title>,<text>萬國衣冠趁閉關。鷄香新輟紫宸班。仙槎海接田橫島。驛路秋生轉附山。事有險夷俱是職。身當恩遇未應閒。尊前莫動驪駒怨。好與春風作伴還。姜大進</text>
<title>奉別聖節使之行赴京[辛啓榮]</title>,<text>朝天冠冕趁新秋。妙簡淸時第一流。正笏鑾坡推雅望。浮槎銀漢辦遐遊。風高鹿嶼濤聱壯。雲闊燕山客路脩。遙想彤墀獻賀日。萬邦環佩響琅璆。辛啓榮</text>
<title>奉送小司寇賀節朝天[權濤]</title>,<text>暫輟仙班第一流。提携玉節去觀周。張槎路闊風帆遠。蘇筆題新海市浮。此老剛腸輕萬里。何時金鑑慶千秋。男兒肯灑尊前淚。當日廷爭辦壯遊。余在薇垣。請極擇節使。公膺是選。故及之。八月秋高雁影忙。仙槎迢遞海雲長。行尋闕里先師宅。帆過嗚呼義士鄕。暮境危途心似鐵。朝來明鏡鬢如霜。東歸好把漁竿去。玉署分香夢一場。公有使還決退之志。故及之。○東溪權濤</text>
<title>奉贈沙西老兄赴京[黃時幹]</title>,<text>玄象雙星夜。靈槎八月秋。銀臺辭出納。瑤海任沈浮。忠信魚龍護。觀瞻禮樂優。只要聞雅頌。非爲子長遊。旣有臣如此。材堪使乎稱。剛腸猶嚼鐵。憂念已餐氷。縮地應無術。惟天是所能。窮途潦倒別。愁緖自纏膺。黃時幹</text>
<title>送全承宣由水路朝天[金知復]</title>,<text>選擇宜從近侍賢。淸朝詞命貴才全。當年慣誦詩三百。此日平看路八千。豈弟極知神所勞。風波猶祝海爲田。舊班香案今休戀。禮罷天門早着鞭。金知復</text>
<title>奉送冬至使朝天[金霱]</title>,<text>纔掇銀臺第二班。却銜王命向燕關。妖氛未霽遼城路。槎影遙穿渤海山。手捧絲囊趨日下。佩搖秋玉響雲間。聊知竣事生陽節。直待迎梅帶雨還。金霱</text>
<title>奉呈全侍郞赴京之行[任絖]</title>,<text>鶴墅塵猶漲。鯨波路卽通。簡才勞聖主。專對屬名公。禮樂觀周國。衣冠拜漢宮。歸帆萬里穩。努力仗精忠。任絖</text>
<title>奉別賀至使越海朝天[李後陽]</title>,<text>爲問乘槎客。何時到帝京。秋晴孤嶼遠。海闊一帆輕。忠信平生事。風波此日行。險夷那足說。扶護有神明。李後陽</text>
<title>送沙西赴京序[趙又新]</title>,<text>吾東之事上國久矣。自周封殷太師之後。始通中國。其在隋唐宋元。或通或絶。而逮及我朝至誠事大。歲無間缺者垂三百年矣。使价之行。接軫於遼廣之路。至於中國境上。則遣朝官接之。所經沿路。輒以天子命致禮餼。至郊亭又迎勞。到館撫問。錫讌於內庭。設食於禮賓。茶香酒果之賜。衣襲器玩之寶。出自御札。恩禮備至。無道途艱危之險。有皇命厚往之寵。爲使臣者。其亦榮矣哉。吾再從表兄沙西公屛居十餘年。遭遇聖明。一歲中歷三司。越明年。登兵議。又陞左承旨。古人所謂巨魚之縱大壑。鴻毛之遇順風也。宜其不離於都兪之席。而今乃應選於使臣者。前歲使往之臣。多犯不法。聖明過之。爰命朝廷自是擇遣近侍。朝廷難其人。不獲已以公應命。聖明必以公之離左右爲祈。而特命公。汝往欽哉。以其專對之難。廉謹之節也。朝廷選公之望。聖明允公之賢。而公之意。又欲願承光耀。以盡天下之大觀。而一心徇國也。第以親舊私情。不能無送遠之態者。何哉。奴賊竊據遼陽。周道之直。反爲腥羶之窟。輶車之往返。不由於坦道而由於溟海。風順則逾月而到泊。風逆則數月而不至。舟楫之路。風波之勢。危乎危矣。所以咨嗟歎惜。欲挽而不得者也。雖然。士之行斯世也。其猶舟乎。舟之爲物。檣而帆之。所以進也。纜而碇之。所以止也。又必有衣袽。所以備漏也。東邦。江河也。中國。溟海也。由江河而至溟海。苟能義以爲檣。信以爲帆。禮以爲纜。智以爲碇。敬以爲衣袽。而又能信天之命。爲之順風。則何難於利涉大川。其於由海萬里之行。不任瞻望之情。以舟爲喩。公其勖哉。趙又新</text>
