<title>短歌行。賀尹代言。</title>,<text>思庵昔掌成均試。五十年同一覺睡。當時戰藝向千人。爭赴詞場鳴鼓吹。我初半面先君子。風彩照人驚秀異。已喜同庚復同榜。詩酒相從從此始。安和水壑天水松。勝日何曾一虛棄。爭走竹堂筆。幾共銀臺被。廊廟映垂紳。沙場馳鐵騎。悲歡半世每相同。膠漆陳雷應不啻。最憶華堂春酌開。淸香盡日凝珠翠。呼出豐盈玉雪郞。稱觴壽客還書字。驥之子鳳之雛。固知他日靑雲器。果能力學爲儒臣。早年致身淸要地。君王聖哲善任使。擢爲喉舌良有意。子能報吾君恩。豈有他忠與義。亨衢萬里平如砥。將子徐驅振長轡。政丞公後世多賢。出納綸言至于四。委吾質竭吾心。莫道箕裘是家事。父執中人吾老矣。子往求之無一二。重爲告曰子往求之無一二。</text>
<title>陽村歌 權吉昌號陽村</title>,<text>陽村和氣人意舒。枕水靑山負郭田。永嘉先生有二樂。山南築堂臨長川。蓀壁荷蓋辛夷楣。薜荔爲惟擘蕙櫋。藝蘭旣自滿九▦。更敎椒桂生欄邊。經訓菑畬文字飮。撑腸磊落奚啻卷。五千君子道方長。行藏休問天幅巾。宴坐聊申申。誰識胸襟杳與元化同悠然。皥皥不假江漢濯。煕煕如立春風前。陽村之樂樂何事。月白風淸言不傳。陽村之風吹不斷。山高水長千萬年。東方學者滿墻外。仰觀數仞却立愁攀緣。獨谷孤寡少隣竝。陰風慘悽地亦偏。每年霜早草不豐。牛羊踐踏爭後先。荊棘森森空吟煙。可憐皓首惰老圃。歲晚床頭無酒錢。天運苟如此。撥棄莫心悁。但從陽村借餘暉。曝背對山終日眠。</text>
<title>題趙侍中平壤伯詩卷</title>,<text>舊俗思治心旣同。已矣風頹人紀壞。皇天眷我龍鳳姿。假手一麾雷雨快。英雄動必待神武。雲龍之從非逅邂。都兪契合動昭融。蕩滌陶鈞撫爐鞴。旋除苛法慰民心。更施仁政正經界。杞梓收用材搜林。朝廷淸明思拔薤。春風浩蕩吹乾坤。雨露滂沱深草芥。顧瞻凌煙誰第一。玉樹臨風更瀟洒。賤子蒙恩實不淺。悠悠無補今衰憊。祝公功德同伊周。大庇東人無內外。我常見公所以再拜復再拜。</text>
<title>李蘭坡宅閱所藏古畫</title>,<text>今古幾人畫山水。各自得意誇成功。吾知郭煕眞獨步。神妙可見經營中。彥卿彥輔縱殊絶。若使同時立下風。仲穆蕭散不掩拙。書生餘事非眞工。雪窓蘭蕙亦可喜。猗猗不與衆草同。蘭坡雅尙世所服。風儀瀟洒眞仙翁。明窓無塵淸晝永。對此景與神心融。門前客子久剝啄。燒香隱几如掩聰。老夫耽酒老更狂。風塵滿面西復東。人皆見之眼不靑。余亦時時面發紅。胡爲淸鑑獨見許。開畫置酒傾深衷。歸來獨谷書齋裏。但見四壁棲枯蟲。誰能與畫松上月。一洗從前塵土空。畫中有松月之簇</text>
<title>題石灘詩卷得錦字 石灘李存吾所居</title>,<text>君看良玉絶磨磷。溫潤栗然眞所稟。愷悌仁人好惡公。彼哉色厲而內荏。旣知大義有綱常。肯怕巧言成貝錦。雲霧晦冥白日昏。風塵慘澹淸空墋。朝陽共喜鳳聲高。盛日忽驚秋氣凜。仰面蒼茫天意幽。低頭歎息吾衰甚。石灘茅屋足容身。明月淸風獨高枕。已矣狂瀾不可回。淸兮淨淥唯堪飮。芳洲杜若綠萋萋。昔日遊人思懍懍。賴有家聲共水長。滔滔不捨幾千稔。盛日。一作夏熱。天意幽。一作天聽遙。</text>
<title>訪南山趙贊成醉歸。肩輿上吟成登南山歌。</title>,<text>孟冬良日登南山。霜林搖落露蒼顏。山前甲第老人宅。見客歡迎心自閑。主賓擧酒敬相壽。笑語激烈驚塵寰。人生七十亦稀少。八旬豈非天所慳。吾儕曷不極歡樂。此生無復世途艱。老人家釀熟幾甕。從此肩輿日往還。</text>
<title>騎牛子賦 二首。用其意。亦作 二首。</title>,<text>截彼峨峨首陽山。採薇昔有好客顏。偃月堂開月長滿。唯有主人心不閑。飢寒富貴兩安在。名聲各自留人寰。天厚吾賢有良貴。紛紜外物都不慳。首陽山高仰復仰。可惜身心良獨艱。撥棄付與杯中物。東君又催佳節還。行路之難不在山。遊子胡爲悲壯顏。秣吾良驥振長策。一日萬里如等閑。濯足咸池風玄圃。飄然迥脫塵囂寰。王喬羨門爭招手。羅列瓊漿不我慳。此時回首九折坂。坦然不見險與艱。窮通自古無定在。天道幽玄往復還。</text>
<title>騎牛子詩盛稱朝廷之美。幷及鄕曲之私。老生忘其鄙拙。作京城樂，鄕曲樂 二首。以發大笑。</title>,<text>漢水逶迤繞華山。龍盤鳳舞鬱孱顏。鐘鳴鼎食勳親宅。比屋豪華士女閑。四海今爲一壽域。三韓共作大平寰。吾君勤儉屢大有。德澤旁流無小慳。君子揚揚周道直。黎民生不識時艱。老夫祿米供祭外。盡爲春酒待春還。吾鄕處處好湖山。吾廬松菊可怡顏。田頭社鼓聞坎坎。隴上桑者見閑閑。老薺宿夌飽三白。鷄塒豚柵成一寰。陂塘水滿蛙聲樂。雲弄陰晴雨意慳。南畝又看深沒鶴。西成粒食應不艱。歲暮家家春酒熟。山翁復來溪友還。</text>
<title>復用來韻。寄呈牛後。</title>,<text>爲卜幽居僻近山。束帶跨馬非強顏。但見軒冕自來繞。先生固有終歲閑。琴書一室列童丱。花竹數畝藏仙寰。獨谷塵埃接市井。相逢幸免致風慳。眇余已判大平老。君才空抱能濟艱。未如得酒卽相覓。朝出永日夕不還。未如。一作何如。不還。一作忘還。耆舊忘形倒玉山。嬋娟度曲低花顏。高車駟馬鐘聲促。靑天白日尊俎閑。東方禮樂謹侯度。中夏車書同海寰。年老大平難目覩。辰良小酌從囊慳。且問尊前善戲謔。何如身外謾辛艱。勸君一醉動千日。醉裏奇功多八還。</text>
<title>愛紅顏。寄張司藝。齊</title>,<text>世情祗知愛紅顏。且問何人獨不老。辟穀徒言從赤松。涉海何處訪仙島。君莫笑隣家白髮翁。髮白可誇能免夭。此翁白髮初靑靑。黃衫紫騮長安道。尋芳惟恨靑春遲。挾彈不惜白日暮。豈知永下水東流。將謂紅顏鎭長好。而今白髮來如期。爭柰紅顏駐不早。但催釀黍迎新春。餘事何須掛懷抱。</text>
<title>走筆次華嚴大師雲悟送笑庵詩韻</title>,<text>吾聞笑庵少磊落。掉頭不學小乘禪。華嚴海裏常浮沈。出語驚人玄又玄。視大宗師如弊屣。東西南北聊隨緣。又聞今夏講大疏。文字不可無師傳。重重法界但入深。妙處難將言語宣。遙想吾師握慧劍。巍然獨倚須彌巓。老生頭白業轉黑。座下無由袒右肩。更向法筵淸衆問。還有吾廬抱子眼。</text>
<title>次浩亭韻。題金醉翁角觥詩卷。自注。醉翁晉州人。浩亭先生嘗以此詩邀余同賦。先生藏諸篋笥而忘之。時先生歸晉陽。臨行又督之。▦綴蕪拙。書于祖▦。</title>,<text>醉翁信非吾輩流。愛酒之外無所求。尙友彭澤與步兵。欲作九原思同行。隨身尤物唯鉅觥。一酌可救飢腸鳴。酣歌醉舞無虛日。遮莫光陰如雷疾。臧否何曾口中出。頹然枕麴長松摧。醒吟豈肯學楚才。借問八仙誰仲伯。餘子紛紛徒累百。傲睨世人皆壓倒。陶陶獨樂聖賢道。我願春風吹野水。添彼角觥味甚旨。長醉此翁無有己。</text>
<title>隱庵歸金剛山。戲書數語爲別。</title>,<text>隱庵昔隱金剛山。笑看兒輩弄黃吻。隨緣偶落人間世。觀盡一切如露槿。有木上座執侍久。苦口勸師還舊隱。浮雲出岫本無心。那計東西與遠近。林猿松鶴眼相猜。翠壁丹崖亦含憤。彼曇無竭大慈悲。見師之歸應一聽。</text>
<title>次浩亭韻。題嶺庵詩卷。</title>,<text>白雲滿岩嶺。庵在有無中。庵中閑道人。宴坐觀眞空。團團一間屋。還與大虛同。道人雖不語。出語驚群蒙。時於淨極處。喚起主人公。主人公何在。到處尋難窮。夜夜鷄鳴丑。朝朝日出東。換東作西者。哀哉獨谷翁。</text>
<title>偶讀唐音。至韋蘇州詩。次幽居韻。寄騎牛子。</title>,<text>老疲力不任。偶似淡無營。出門復何適。閑坐抱沖情。細嚼杯中物。悠然得此生。高吟五字律。鏗鏘金石鳴。起視園中樹。東君令已行。何以慰幽獨。賴此時物榮。鏗鏘一作琅然</text>
<title>聞騎牛子因督種苽。以致乖和。再負山行之約。戲書俚言寄呈。</title>,<text>昔日靑門苽。固窮識先務。公今亦何事。早起學老圃。春寒好著人。況復冒陰霧。引病是良媒。高明獨不悟。行樂當及春。幽期故不赴。蒙哥解讀書。蒙母善治具。對酌勝佳賓。敲門多不遇。鶯聲在綠陰。花落如紅雨。</text>
<title>日本僧亮倪。來乞大藏還。</title>,<text>乾坤淸濁分。壤劃亦棋布。南北風氣殊。強弱仍相附。東方主發生。仁心所流注。煕煕壽域開。和氣釀甘澍。物生壽且孳。人樂朝兼暮。況吾浮屠氏。慈祥世所慕。溫溫倪禪者。人未見喜怒。好善甘若辛。秉心甚堅固。萬里東溟波。飄然一葦渡。伏閣辭旨切。吐詩心肝露。交隣義所敦。從容蒙特顧。煌煌經律論。衆理靡不具。具葉滿歸船。蒼茫入煙霧。神物煩撝訶。天龍加擁護。馮夷扶舳艫。風伯引歸路。王城相國寺。淸衆亦可數。喜聞奘師迥。顚倒整巾屨。壽君福家邦。宜受殊恩遇。良哉志願畢。掛錫扶桑樹。禪餘見飛鴻。莫惜象外句。</text>
<title>題雨亭詩卷</title>,<text>大哉雨之施。微聖孰能明。旣使物生遂。終令天下平。無私上帝澤。有憾小民情。藹藹當春意。浪浪入夜聲。洗空河漢淨。流惡寰宇淸。野曠想江漲。簷虛聞竹鳴。斜飛絲樣卷。驟過羽林驚。變態足怡悅。奇功絶狀名。彼賢天所賚。玆實國之禎。旱可蘇群槁。飢堪飽庶氓。胸中贊化育。亭上看陰晴。</text>
<title>題韓信齋詩卷 政丞尙敬</title>,<text>信齋名實孚。君子所安宅。境靜增虛明。心平失寬窄。皇朝太史公。留迹照窓壁。筆勢妙絶倫。字義貴在繹。車無輗何行。人有死自昔。終然動鬼神。匪直行蠻貊。須臾不可離。畢竟莫他適。請君執此言。堅如金與石。</text>
<title>寄張司藝 躋</title>,<text>結廬在深谷。松嶺東崔嵔。西南石路細。咽絶氷溪哀。常時人罕到。晝日門不開。爭枝鳥雀噪。避雪狐兔來。蕭條遠城市。森爽依岩隈。宅幽頗類愿。瓢棄應徘徊。生涯倦鳥止。顏狀老僧頹。向日葵心在。扶衰藥裏堆。投閉享厚祿。養老及非才。蓬萊知在否。兜率亦遐哉。春風滿天地。物色撩我懷。起尋池岸草。走訪竹邊梅。故人有司藝。知我愛含杯。相邀敢思數。一月三十廻。</text>
<title>送黃判書 喜 赴平安道都巡問使兼府尹</title>,<text>曩時知吏曺。老我亦充位。鹵莽昧施爲。尋常多失墜。祇緣藻鑑空。幸免䑃朧累。出納金閨深。從容香案侍。權衡稱物情。啓沃動天意。謹愼若無憑。飛騰從此始。灼知經濟材。擢置丹靑地。春暖鳳池翔。霜寒烏府議。周旋裨益多。煥赫功名遂。爲政法三王。任賢分六事。臣隣絶混淆。賢路不偏陂。逖矣平安民。難哉巡問使。叮嚀咫尺顏。慷慨澄淸志。彼古太師封。猶存八條治。雄藩俯要衝。衆務來塡委。輕重旣相關。別離何足喟。年華感宦情。煙景撩詩思。野闊樹來遲。雪消江漲膩。前呵走百夫。後擁聯千騎。入幕有佳賓。與言無俗吏。心勞盡撫綏。民自歸平易。戎馬氣潛消。敦尨俗堪致。水明浮碧樓。花落永明寺。應念舊遊人。懶殘無一字。</text>
<title>次韻寄趙判事 云仡</title>,<text>頭白齒牙黃。胸襟霜雪潔。潛心楞嚴中。濁水澄得澈。縱之彌大千。收拾不容髮。聞道有後先。固不在投紱。醉來弄兒孫。方寸轉超逸。寥寥淸夜深。天上有一月。</text>
<title>走筆次諸公韻。送黃海道監司河自宗。</title>,<text>人固有願爲漁師。日與鷗鷺相追隨。魚蝦換酒蓬底醉。疑乃聲中無所思。願爲卿相得行道。致君澤民心自期。羨侯少抱經濟志。攬轡慷慨遭淸時。</text>
<title>騎牛子以菊花酒一缸紅柹一榼來惠。卽書此答之。</title>,<text>堆榼磊落赬虯卵。盈缸瀲灧黃花脂。故人遺我良有意。欲使老朽還童兒。何以報之空戲嘻。</text>
<title>晨起偶誦蘇州閑齋對雨詩。仍用其韻。寄呈騎牛子。兼問起居。</title>,<text>少壯已昨日。沈痾非一朝。有木不封植。何由見新條。陰雨連三月。食少肌肉消。仰視雲中日。西飛疾如飆。</text>
<title>偶讀常建閑齋臥病詩呈與境會。三復吟已。仍用其韻。寄心騎牛子。二首</title>,<text>庭樹來早涼。屋頭上朝日。疲人睡方濃。驚起事一室。無心壁間鏡。照我衰朽質。歎息此餘生。隙駒未爲疾。旬時結陰雲。簾外初白日。齋沐淸病容。心魂畏虛室。閑梅照前戶。明鏡悲舊質。同袍四五人。何不來問疾。</text>
<title>三復來詩。灑然沈痾去體。而心上鄙吝。又復消盡了也。詠歎之餘。復和 一首。奉呈騎牛先生。</title>,<text>我思古之人。不可無一日。如行霧露中。似入芝蘭室。仰慙歲寒姿。時映溝柳質。前言信不誣。觀圖得愈疾。</text>
<title>占生字。題前淸道朴晉廬墓詩卷。</title>,<text>三綱天地經。萬古日星明。物或無其則。吾何有此生。孩提才體具。愛敬已心萌。顧我頭渾白。思親意轉輕。看君能盡職。有子豈虛名。夙夜念無忝。尋常如捧盈。三年懷抱愛。百歲立揚情。蘭桂風霜苦。松楸雨露淸。何時聞鶴語。幾曉聽鷄鳴。血洒樹應槁。聲悲雲不行。山河空寂寞。歲月倏崢嶸。廬墓未爲盡。旌閭何足榮。只應天上日。生死照余誠。</text>
<title>題金剛山諸庵安禪道人供養普勸軸</title>,<text>境內山川皆勝絶。金剛之山爲第一。諸庵坐禪貧道人。衣食不繼難度日。伏望尊卑諸檀樾。一片良緣發眞實。不知眞實是何事。摩訶般若波羅蜜。</text>
<title>聽夜鶴</title>,<text>結廬華山下。蒼翠秀窮冬。獨鶴從何處。來鳴最上峯。應嫌宿凡卉。高擧見孤松。幽人獨不睡。夜半霜露濃。</text>
<title>病中賦阮郞歸。寄呈牛後。</title>,<text>春寒悄悄閉重門。疏簾雨氣昏。達官厚祿是誰恩。香爐火尙溫。人語少鳥聲喧。風花飛上軒園中。井水豈無源。汲多能不渾。</text>
<title>崔校理 興孝 朝京師贈別</title>,<text>聖朝重儒雅。校理非宂官。使華衆所羨。忠信良獨難。吉凶與悔吝。皆由三寸端。黃卷有斯語。請莫以人看。</text>
<title>呈騎牛盤石</title>,<text>身閑由心。業何不白。編簡聖賢。菊松主客。初非爲名。今豈屛跡。子之膏育。世無藥石。八旬翁翁。今又曳白。富貴浮雲。光陰過客。新新染緣。念念陳跡。嘯歌傷懷。三生之石。右自敍。子豈江淹之後身。何晚年無好句也。秋容瀟洒。山靑雲白。臥想郊居。門無雜客。一室琴書。雙淸心跡。不慍不求。樂哉盤石。右獨叟亦欲蕭然竢命而未能也</text>
<title>憎秋蠅</title>,<text>秋後蠅還亂。營營如有爲。曾聞憎以賦。又見怨於詩。黑白工能變。腥羶聖得知。無勞朝夕拍。會有朔風吹。</text>
<title>夏夜獨坐</title>,<text>疲人喜淸夜。稍覺氣徐還。且復牽何事。應須飽此閑。流星雲淡處。暗水草深間。伹使機心盡。誰敎不掩關。</text>
<title>闕庭槐</title>,<text>童童兩槐樹。冪冪一庭陰。湛露濕初重。薰風吹更深。葉張森翠羽。花細綴黃金。旣得托根地。宜爲人所欽。羽一作葆</text>
<title>騎牛子林亭</title>,<text>衰年有今夕。勝地可淹留。林影微風過。山光積雨收。吟哦須盡日。眺望最宜秋。不識高亭意。催歸許再遊。</text>
<title>曝暄簷下。吟成一絶。寄呈騎牛。</title>,<text>築室東皐上。尋春二月初。共傾無事酒。莫作絶交書。渴飮蘇耽井。酣歌葛亮廬。幽貞固所欲。親舊意何如。</text>
<title>無題</title>,<text>東人無老幼。日夜望星軺。旣見吟淇竹。能知賦蓼蕭。仙査返銀漢。玉節上丹霄。安得共君子。於焉復一霄。</text>
<title>賀盧判閣拜代言</title>,<text>皎然盧判閣。玉樹無纖塵。閥閱能知禮。衣冠不乏人。一心懸白日。雙鬢照靑春。出納君王命。由來在正臣。</text>
<title>孟夏謾興 二首</title>,<text>亂山環獨谷。雜樹蔭高亭。人靜晴陰轉。鶯啼午醉醒。種苽非願學。訪藥亦勞形。老更君恩重。逍遙養性靈。造物眞兒戲。勞生一旅亭。無營聊自適。有酒不須醒。而我本無趣。幾人能踐形。塵中專一壑。終不愧山靈。一作不愧草堂靈</text>
<title>題元興客舍 時安省爲宰</title>,<text>國家重守令。休戚在民生。政事推安氏。絃歌化武城。愛人倉廩實。留容屋廬淸。自愧平生事。曾無尺寸成。</text>
<title>寄漁隱</title>,<text>寄語驪興伯。誰憐獨谷翁。語訛驚前落。簪脫感頭童。病容燈影裏。淫味兩聲中。三徑久蕪穢。渥恩何大濃。</text>
<title>寄淸川伯</title>,<text>瀟洒淸川伯。人呼後謫仙。胸襟同遠祖。事業過前賢。中外名聲久。家門孝友偏。葭莩眞我幸。白首得攀緣。</text>
<title>贈權孟孫副校理</title>,<text>少年遊翰苑。先柤是親朋。幾共靑綾被。猶懸白石燈。子孫承善慶。門戶出賢能。勉強修天爵。雲衢可立登。</text>
<title>騎牛以留後。賀誕日來京。作詩招之同宿。</title>,<text>明日虹流慶。群臣共早朝。城門壯金鑰。樓鼓隱丹霄。旅枕誰呼覺。孤燈亦易銷。窮居有疏糲。莫使馬蹄遙。</text>
<title>七夕寄浩亭</title>,<text>人間重此夕。天上會雙星。輟杼懽如夢。穿針巧乞靈。鵲橋催曉渡。蛛網綴秋庭。此事誠難料。吾思問浩亭。</text>
<title>題三節堂詩卷 自注。偰長壽祖上部運。遇賊守節而死。夫人盛年寡居。子文質甫十歲。刲臂肉以療母疾。謂之三節。</title>,<text>三綱明似日。一死視如毛。形影終相弔。貞良固所操。垂髫知職分。割臂答劬勞。東國桂枝秀。北庭秋氣高。</text>
<title>淸樂堂卽事 李侍中</title>,<text>胸襟淸似月。功業重於山。房杜古今有。蕭曺伯仲間。梅花何脈脈。松影自閑閑。酣詠不知夕。離離飛鳥還。</text>
<title>送金判事赴金海</title>,<text>人世別離足。春風涕淚潸。交情八旬後。歸興百花間。樓上雙飛燕。煙中七點山。使君無暇日。亦未破愁顏。</text>
<title>送完山府尹</title>,<text>人生五馬貴。壯節是淸時。千里送君處。衰年勞我思。朔風吹雪急。寒日出雲遲。東閣官梅動。毋忘早寄詩。</text>
<title>送吉州察理使</title>,<text>千里送君處。難禁兒女情。薰風吹別袂。暑雨暗歸程。漢水江邊柳。磨天嶺外營。月明樓獨倚。馬上槊應橫。</text>
<title>送閔大學士六月承祭赴關東</title>,<text>炎雲勢方壯。鐵嶺路何長。山行愼曛黑。曉起赴陰涼。盤上松魚美。樓頭燕玉香。淸齋少思慮。更欲沐蘭湯。</text>
<title>送閔安仁敎授西都</title>,<text>敎授赴西都。知君振八條。會看經濟日。試用聖明朝。野樹開煙斂。春江漲雪消。途中應有作。早寄慰怊怊。</text>
<title>戲別劉直中訓赴密陽</title>,<text>叮嚀風化首。邦本在群黎。休戚身全繫。差科手所提。江深魚樂極。樓迥鳥飛低。花柳登臨日。能令醉眼迷。</text>
<title>送江原鄭觀察使 矩</title>,<text>老病愼寒重。投詩當餞杯。由來固邦本。必籍濟時才。宿麥雪深覆。早梅春欲廻。料應登大嶺。胸次更恢恢。</text>
<title>送安摠制 純 都觀察慶尙道</title>,<text>謹齋心轉小。衮衮出公卿。累業絲綸美。孤標玉雪淸。反身常點檢。臨事最精明。空忝初觀察。無言可贈行。</text>
<title>送鏡城兵馬使辛有定</title>,<text>遺愛存西鄙。威聲鎭北扉。軍無甘苦異。將得古今希。精悍人誰敵。淸公衆所歸。守成還不易。外飾愧儒衣。</text>
<title>送權直門下 軫 赴廣州</title>,<text>皎然靑瑣客。何事遽爲州。衮職旣無闕。民生還可憂。才名吾所畏。政事孰爲優。歸取赬虯卵。須分嶺外秋。</text>
<title>送金汾舍人赴稷山</title>,<text>稷山雖十室。亦足試吾仁。撫字先惸獨。差科問富貧。割鷄言是戲。留犢事堪遵。幼學終何用。須令澤及民。</text>
<title>次諸公韻。送金三宰 承霔 都巡問西北面。</title>,<text>雕戈擁鐵騎。錦瑟思華堂。衰老別離惜。英雄籌策良。行看千里靜。坐作一城長。我昔叨承乏。民勞念小康。靜一作帖</text>
<title>次雨千峯詩卷韻</title>,<text>塵中獨谷翁。物表雨千峯。縱使經年別。常如到處逢。甁殘淮海水。衲掛岷峨松。日暮獨歸處。唯聞雲外鐘。</text>
<title>次諸公詩韻。送李完山府尹。種善</title>,<text>歷試赴南紀。如傷視小民。淳風宜復古。苛法豈重新。伹使珠還浦。何關甑有塵。官梅知早發。乞與一枝春。</text>
<title>次澄粹軒詩韻</title>,<text>苦憶山中靜。何時一上軒。鏡塵雖未拂。刃蜜豈堪飧。竹靜禪心等。松高道貌存。大師眞獨樂。相對忘朝昏。</text>
<title>次知申事柳思訥詩卷朴雙溪韻</title>,<text>白日金閨裏。紅雲玉帝旁。置同殷傅說。決勝漢張良。戰戰氷逾薄。昭昭雪未嵐。參子能不已。賜也若爲方。</text>
<title>次崔司諫 卜麟 還鄕詩韻</title>,<text>携詩別親友。跨馬向家山。今日此分袂。何時又解顏。園紅霜柹熟。江碧白鷗閑。美玉雖三獻。良弓好再彎。</text>
<title>次送安州道都節制使具成亮詩韻</title>,<text>旗影雲霞雜。劍光霜雪明。蕭蕭萬馬動。肅肅元戎行。撫卒令增氣。臨民務得情。仁人一言惠。鳥獸亦知生。浩亭詩云。餘閑毋喜獵。飛走爲求生故云。</text>
<title>次李藝將軍使琉球國詩韻</title>,<text>苟安非素志。履險當閑遊。見義心肝壯。哀窮涕泗流。馮夷先擊鼓。風伯爲行舟。善子有陰德。眉間黃暈浮。</text>
<title>次融上人詩卷諸公韻</title>,<text>遇境但除心。莫將非破是。寓形塵土中。放意雲山裏。旣自不迷頭。胡爲還塞耳。擧頭是甚時。花滿長安里。</text>
<title>送休上人歸楓岳山。次騎牛子韻。</title>,<text>迢迢楓岳山。我昔一躋攀。倦客歲將晚。歸僧雲共閑。暮年思更往。世事頗相關。仰羨雲中鳥。猶知日夕還。</text>
<title>鄭司諫 守弘 毅伯以親老歸養于桑梓。今我殿下卽位之初。召爲諫官。士林榮之。余亦喜其仕止進退於己。贈之以詩。</title>,<text>我愛鄭司諫。行藏聽自然。胸中唯報主。頭上豈欺天。柳重九門曉。菊殘三逕煙。八旬病座主。高臥看鵬騫。</text>
<title>送鄭亞相朝京師 淸城</title>,<text>公論歸時棟。私情喜附葭。觀光曾上殿。委質舊忘家。馬首星猶在。途中日又斜。川原秋淨麗。幾度詠皇華。</text>
<title>送邊判襄州都護 二首</title>,<text>吾友邊都護。昔日黃穎川。功名應不讓。聲譽暗相連。庭靜苔紋綠。琴橫月色鮮。靑雲東北去。一望一悠然。雙旌飄大嶺。五馬飮寒川。梅發待何遜。草生思惠連。無形解佩犢。不撓取烹鮮。晚節相知少。題詩已惘然。</text>
<title>過鐵州城。次浩亭韻。</title>,<text>誰爲鐵州守。爲式鐵州城。義色仰山色。政聲聞水聲。古人誰不死。夫子獨留名。儻此忠魂在。知余一片情。</text>
<title>送西北面都巡問使趙璞</title>,<text>尹玆平壤府。撫昔太師邦。仁政井應復。雄才鼎可扛。花濃永明寺。月白大同江。送子舊遊地。我心何日降。</text>
<title>送平壤少尹宋</title>,<text>昔我巡西北。粗知土俗情。出言多妄誕。見事好縱橫。安得均貧富。毋徒管送迎。喜君因不失。愷悌又公平。</text>
<title>送姜淮仲赴義州。得連字。</title>,<text>先君偕令祖。射策共當年。二嗣仍攀附。諸孫不葉捐。衰年惜離散。薄暮任留連。將子西歸土。兵農務兩全。</text>
<title>送提學朴惇之赴京師</title>,<text>安居勞聖慮。奉使得文臣。去路四千里。行年七十春。丹墀明舜日。沙漠靜妖塵。咫尺蟠松下。差遲愧病身。</text>
<title>慈恩宗沈都僧統詩卷。次牧隱韻。</title>,<text>先師與賤子。少日結交深。尊府叨陪侍。貧家幾枉臨。今余嗟獨在。往事杳難尋。先度法中語。乞師安我心。自注。師之師國一。少與我最善。到老不改。尊府沈公爲左相。吾以右伴食故云。</text>
<title>送宋希璟使日本</title>,<text>弧矢四方志。風波幾里程。誦詩資識博。受命覺身輕。帆影驚高鳥。船舷戛巨鯨。從來主忠信。何處不堪行。</text>
<title>送漁村赴京師</title>,<text>如何別離日。乃此老衰時。靄靄雲猶在。行行月獨隨。野人看使節。郵吏誦君詩。應伴羽衣去。蕊宮飧玉芝。</text>
<title>送豐海道觀察使金自知</title>,<text>源同流豈異。事往意難禁。蹇蹇唯高義。溫溫又古心。秋霜威不猛。冬日愛逾深。只爲萱堂念。空留棠樹陰。</text>
<title>次人韻。送門生金汾赴襄陽。</title>,<text>大嶺緣雲路。孤城傍海州。訟庭多畏服。編戶少抽收。苔上萊蕪甑。春深庾亮樓。今朝送君處。露柳嫋垂旒。</text>
<title>次陽村韻。送呂參知都巡問東北面。</title>,<text>望若神仙迥。謀能智將雄。逡巡辭北闕。慷慨向邊風。殊俗恩威裏。諸人氣槩中。料應吳下客。非復曩時同。</text>
<title>吳思忠家亭上次人韻</title>,<text>束帶還騎馬。閑尋君子堂。靑山滿庭戶。白日照杯觴。酷吏謝三伏。故人逢一涼。晚來詩句好。疏雨過松岡。</text>
<title>次淸州拱北樓板上韻</title>,<text>授銊淸秋晚。憑欄仲夏初。詩從山綠就。筆點露華書。樹幄圍淸晝。雲峯滿大虛。登臨雖信美。愁歎仍仇予。授。一云仗。綠。一云麓。</text>
<title>送慶尙康按廉</title>,<text>紫陌馳余馬。靑郊執子裾。離亭芳草暮。歸客落梅初。王事雖云急。君才豈有餘。南民正飢渴。去去勿停車。</text>
<title>次浩亭韻。送懶庵遊楓岳。</title>,<text>昔我遊楓岳。如今十載強。芒鞋凌鳥道。蒲薦臥僧房。花送諸天雨。松飛六月霜。淸涼界不遠。執熱正望望。</text>
<title>次浩亭韻。送惠祥禪師遊松廣社。</title>,<text>出世非吾道。論交是故人。千江無別月。四海一船春。手裏孤筇老。甁中淨水新。飄然從所適。邈矣誰能親。</text>
<title>次抱川客舍詩韻</title>,<text>守令分憂重。徒知院館營。斯人善綏撫。此邑樂生成。下馬門庭靜。憑軒水石淸。修治誠不易。去後察民情。</text>
<title>送人</title>,<text>嫋嫋東門柳。春風吹又黃。絮將愁共亂。條與意俱長。出入旣云重。離分何足傷。歸來應到此。且復倒金觴。</text>
<title>送崔雲嗣使日本</title>,<text>故人那遠別。蕭瑟更秋風。滄海雲沈黑。扶桑日拂紅。行藏隨世道。忠信飭吾躬。贈子加飧飯。將何處此翁。</text>
<title>次騎牛子贈李將軍 藝 詩韻</title>,<text>碧海杳無際。欣然仗義行。不同徐福誕。非慕魯連名。獷俗猶知敬。皇天本好生。見危斯授命。聖訓亦昭明。</text>
<title>次浩亭韻。送漁隱赴東北面。陪胎安於星州。</title>,<text>天近揷旗嶺。江深控鶴樓。登臨多勝境。談笑有淸流。滄海雲霞曙。汀洲橘柚秋。辰良回馬首。佳氣向星州。</text>
<title>復次迓浩亭</title>,<text>尋山應著屐。乘月幾登樓。文字五千卷。人材第一流。煙波官渡晚。霜露故園秋。念子不遑息。遲遲去晉州。</text>
<title>題金政丞詩卷。得政字。</title>,<text>從來志治平。復此逢神聖。望重敢求安。功高自無競。皆知仰太山。孰有逃明鏡。鐘鼎是靑氈。固宜聞國政。</text>
<title>次楊村韻。送右道按廉金端議郞。</title>,<text>難此風霜任。屈君梁棟材。憂懷常靡及。笑口幾時開。畏愛己先入。奸汚何足摧。吾衰措分袂。秋氣亦悲哉。</text>
<title>送判淸州金漸之任</title>,<text>老境不宜別。高秋霜露淸。吾君先歷試。之子有斯行。若要除民瘼。先當盡我情。民間五袴樂。堂上一琴橫。</text>
<title>次石泉軒浩亭韻 號無得</title>,<text>道人愛幽獨。結廬對靑山。水石無人處。煙霞非世間。朝見宿雲出。暮看飛鳥還。誰云無所得。老僧眞得閑。</text>
<title>次李大提學領完山日所寄詩韻 二首</title>,<text>漸喜經過少。難堪疾病仍。骨酸秋後劇。腸滑曉來增。却老知無柰。休心恨未能。隣僧來宿去。烏鵲報晨興。玉露凋琪樹。銀河浸素秋。高空雲影滅。明鏡鬢絲抽。但見歲時改。寧知身世浮。古來只如此。今我亦何愁。銀河浸。一作金風動。</text>
<title>送全羅監司金廷雋。次人韻。</title>,<text>予又何違斯。爲酬明主知。爲臣匪躬日。適我未衰時。志氣虹千丈。離情酒一巵。贈言慙老耗。見義莫三思。</text>
<title>重賦俚言 一首。粗敍里閈之私。</title>,<text>久聞說項斯。仁里幸相知。談笑無虛久。招呼不計時。山禽驚響屐。溪月照傾巵。聚散盡何日。令人勞夢思。</text>
<title>次韻送柳三宰 廷顯 赴京</title>,<text>相業傳家事。多公益顯揚。名聲與國美。門戶照人光。專對舊無敵。至誠今更彰。東君催令節。路穩又辰良。</text>
<title>又得令字</title>,<text>明明天子聖。翼翼王心敬。執壤修朝聘。垂衣膺福慶。陽和行夏令。雨露洽仁政。羨子謹言行。淸時再承命。</text>
<title>俚言。送尹參贊 向 都觀察江原。</title>,<text>物議歸參贊。家聲繼侍中。民猶受其賜。世復盡於忠。手按范滂轡。心懸昌德宮。鶯花正爛熳。空自滿關東。</text>
<title>重送尹觀察使移赴慶尙道</title>,<text>慶尙比諸道。煩勞倍有餘。柳營莫觀射。棠茇好停車。處事須精密。治身勿放疏。自行先守令。不待禁侵漁。</text>
<title>送權完山府尹 湛</title>,<text>嫋嫋秋風晚。騑騑五馬催。衰年不宜別。落日未堪回。只共完山月。誰同獨谷杯。吏人庭下少。東閣對寒梅。</text>
<title>病中。次韻寄公州朴使君。冠</title>,<text>昔攜呂太守。弭節上秋樓。坐我烹仙掌。無人洗玉舟。煙花今爛熳。山樹故淸幽。自有如傷意。更分宵旰憂。</text>
<title>酬陳府尹 義貴 栗齋見寄韻</title>,<text>畸人栗齋老。行己直而方。獨樂一君實。保身今子房。倚床眠晝靜。移榻趁陰凉。有叟亦狂者。相將入醉鄕。</text>
<title>次星州法水寺板上詩韻</title>,<text>碧水門前繞。危峯寺後臨。春花紅霧漲。夏木綠陰深。眼界三千里。天邊幾萬岑。▣▣▣▣▣。▣▣▣▣▣。</text>
<title>次靜州客舍詩韻</title>,<text>太守役山鬼。倏然成所居。▣▣▣▣▣。遇客孰云虛。俗美漸磨後。民從富庶餘。龍鍾忝巡問。深愧數行書。</text>
<title>送覺演禪師二首 號雪峯</title>,<text>雪峯挽不住。氷炭滿胸襟。鶴有巢松意。雲無出岫心。唯憂一燈晦。不怕萬緣侵。吏部別盈老。留詩使我吟。韓吏部有別盈上人詩雪峯如氷雪。近者淸塵襟。老我猶執熱。煩師與安心。朝爲麴蘖困。暮被眠魔侵。此身誰使誤。甘受役呻吟。</text>
<title>安判門下挽詞</title>,<text>誄見君臣義。祠知郡國心。高門積善遠。奕葉植根深。松月自淸夜。庭槐空綠陰。哀榮無所憾。吾道一霑襟。</text>
<title>安宰臣 瑗 挽詞</title>,<text>始我見君日。前朝丁酉春。頎而猶未冠。儼若已垂紳。匪直婚姻故。眞同骨肉親。衰年易悲吒。顧後益霑巾。</text>
<title>李孟畇大卿母氏挽詞</title>,<text>百歲戒無違。丁寧囑結褵。云胡從子日。還是擇隣時。無復思懷橘。曾聞爲廢詩。仲由千載恨。空有寸心知。</text>
<title>哭宜寧府院君南</title>,<text>純忠奮高義。茂烈冠群英。民欲起安石。天何奪孔明。凄風吹素幔。片月照佳城。他日傷心極。隣人笛一聲。</text>
<title>李貴山妻氏金夫人挽辭</title>,<text>宅近常同井。門高幸附葭。有無能共里。慈惠最宜家。光景隨流水。音容惜落花。百年偕老願。丹旐夕陽斜。</text>
<title>鷄城君李萊挽辭</title>,<text>前朝諫臣子。盛代作忠臣。霄漢心馳極。賓師面折頻。淸風洒多士。黃卷想斯人。誰作挽歌者。龍鍾淚滿巾。</text>
<title>哭潮信亭雙梅子李詹</title>,<text>多士揖淸塵。亨衢接要津。文章致身早。懷抱向人眞。長浦潮空退。雙梅月自新。非君誰爲慟。老淚在衣巾。</text>
<title>哭趙侍中平壤伯</title>,<text>英靈稟光嶽。遭遇際風雲。帷幄誰居右。謀猷獨出群。哀榮傾一代。終始保元勳。功業吾無間。君看竹帛文。</text>
<title>哭檢政丞權公 禧</title>,<text>舊德尊崇祿。高門說永嘉。九旬天不惜。五福世無加。棣萼輝姜被。芝蘭映謝家。立揚誰最顯。聲價動中華。</text>
<title>崔三宰挽辭</title>,<text>同悲人代速。可歎壑舟藏。氣散獨誰在。名存斯不亡。浮雲隨素幔。華屋湛空觴。切忝葭莩幸。難禁薤露傷。人代速。一作隙駒過。</text>
<title>趙俛宰臣挽辭</title>,<text>溫溫吾益友。情話幾回同。未必仁人壽。空留長者風。塵棲經卷上。火盡藥爐中。惆悵平生事。松楸夜月籠。空留。一作難忘。</text>
<title>哭興寧府院君</title>,<text>盛際稱多士。希年有幾人。承家爲孝子。開國作忠臣。當面淡如水。滿肛渾是春。曾參能盡職。伯道獨傷神。公無子故云</text>
<title>永樂十年壬辰五月日。作盆池於殿庭。命題曰盆池貯寒泉。以泉字爲韻。令六代言賦詩。及於老臣。謹依韻製進。</title>,<text>紫禁沈沈擁瑞煙。盆池淡淡貯寒泉。地開玉盞雙蓮秀。天洩銀河一泒連。日照光搖玄象表。雲來影接泰山巓。霑濡永荷偏▦質。浸灌須均及稻田。</text>
<title>慶會樓</title>,<text>景福宮中慶會樓。翬飛勤政殿西頭。千年共我丕基固。不日仍他舊貫修。苑囿春回花似錦。池塘雨過水如油。爲因時令施仁化。不是宸心樂勝遊。</text>
<title>己未年。在固城。寄舍弟。</title>,<text>擧目江山深復深。家書一字抵千金。中霄見月思親淚。白日看雲憶弟心。兩眼昏花春霧隔。一簪華髮曉霜侵。春風不覺愁邊過。綠樹鶯聲悤故林。</text>
<title>無題</title>,<text>誥印傳令萬歲欽。儒仙擎出九重深。旣聞聖訓丁寧至。宛對天顏咫尺臨。葵藋亦知傾白日。生成共賀沐甘霖。若將渤海論尋丈。不及吾君報效心。</text>
<title>寄題吉再冶隱</title>,<text>山下數間溪畔廬。手栽松竹碧脩疏。細君洗盞開新醞。稚子挑燈讀古書。玩世肯爲中散鍛。韜光正似子陵漁。門前官道多冠蓋。高臥從渠自覆車。</text>
<title>題孔漁村詩卷</title>,<text>欲識能書孔伯龔。飄然江海一蓑翁。起爲朝士慙無補。去作漁師見有功。已使圖前知勇退。更敎務得分安窮。蓬窓容膝有餘地。坐我淸風明月中。</text>
<title>寄趙提學</title>,<text>寂寂柴扉面水開。爲無車馬絶塵埃。宦情已逐秋雲散。老色偏從曉鏡來。籬下菊花猶解笑。窓前柹葉已成堆。懶夫靜坐還多感。數問家人有酒杯。</text>
<title>書懷寄呈漁隱</title>,<text>獨谷今年草樹荒。故人時有問存亡。自憐木槿承朝露。尙愛葵花向大陽。心事暗羞平日事。醉狂猶過少年狂。榜中豪傑今何在。誰謂從公忝廟堂。</text>
<title>題姜仁府宰臣淸心堂詩卷</title>,<text>試向堂中問主人。瑞巖何事喚頻頻。汪洋誰撓千尋水。淸淨元無一點塵。覓則知君還起妄。自然無處更求眞。年來獨谷尤岑寂。老覺吾廬最大貧。</text>
<title>賀漁隱</title>,<text>由來福善在穹蒼。人力難敎壽富康。漁隱明高迎鳳輦。驪江水永接天潢。貂冠宮錦明仙仗。玉葉金枝映壽解。看取周家年八百。只緣仁厚協文王。</text>
<title>俚言賀玉川君</title>,<text>聞在垂髫嬉戲時。出奇獨立走群兒。俄驚入學能知禮。復道通經善說詩。開國功高忠義盡。封崇恩重始終宜。姓名幸與藏盟府。翊贊如今恨力衰。</text>
<title>賀金判事 科 拜代言</title>,<text>君家積善有由來。兩榜三髥摠俊才。勤苦幾年窮聖域。操存每日養靈臺。主明臣直前言果。陽長陰消治運開。夙夜戰兢須盡職。命司喉舌豈徒哉。</text>
<title>題金慮遐還鄕詩卷</title>,<text>愛爾初心老不移。一生辛苦亦堪悲。唯耽五典六經醉。無意高官好爵縻。常怪昔人題柱早。更憐愚婦下機遲。白頭座主將何贈。力疾猶能寫惡詩。</text>
<title>有懷看花諸君子。寄呈騎牛子。</title>,<text>花間置酒愛淸香。牛背哦詩野趣長。谷口高人舊相得。座中仁者永難忘。皆言古法新非古。自恨狂談老更狂。怕黜苦吟還可惜。諸公更議代深觴。</text>
<title>手自採蜀葵花子。封呈星山先生亨齋。</title>,<text>昔曾銜命赴神州。還到遼城數日留。共愛花枝分戶映。獨尋葵子滿囊收。傾心向日誠難奪。衛足專生智亦周。紫黑淺深紅與白。重重巧翦最難求。</text>
<title>題水原西軒</title>,<text>一道繁華說本營。空餘細柳媚新晴。記官告課催徵斂。府使奔忙謹送迎。紫燕輕風花氣暖。黃鸝永日樹陰淸。流連光景非吾事。徙倚欄干意未平。</text>
<title>送人使日本</title>,<text>曾將利器儘磨礱。不遇盤根不見功。受命方欣行素志。致身唯解盡孤忠。千重蜃海涵秋影。十丈雲帆飽晚風。可爲宴安方快意。淸晨矯首送飛鴻。</text>
<title>敍舊送金判書觀察平安道</title>,<text>與先君子幸同庚。事老元貞如捧盈。當日格言猶在耳。中年永訣獨傷情。又看奕葉蘭孫秀。徧喜寒門驥子生。朋友謾勞思藥石。吏民爭賀得權衡。</text>
<title>俚言 一首。送全羅朴觀察使。</title>,<text>全羅共說小江南。況是鶯花間翠嵐。樓月不妨驚佐吏。郵亭何用駐征驂。但將實惠醫民瘼。自有餘威肅吏貪。莫謂信衰如石木。老來凡事盡忘慙。</text>
<title>送李判中樞觀察全羅</title>,<text>愛之無以露愚衷。今贈一言能不忠。臨事何求當世合。處心須使古人同。埋輪豈在程期末。攬轡應思水火中。威惠又知難獨去。乾坤春日與秋風。</text>
<title>送門生金海敎授官吳一德</title>,<text>早歲窮經遇聖明。歷官中外有聲名。文書院裏絲綸靜。鳶鷺行中劍佩淸。敎養成才豈無補。行藏信命不關情。川原淨麗浮秋逸。信馬哦詩不計程。</text>
<title>送日本文溪禪人還歸</title>,<text>皆吾兄弟孰疏親。認妄爲眞豈是眞。已喜淸標照衰朽。更聞軟語接咨詢。頂摩松偃還山日。手種梅開渡海春。誰道扶桑隔千里。雁飛猶到漢江濱。</text>
<title>送僧之華嚴社</title>,<text>智異山高碧幾重。華嚴寺古萬株松。浮雲肯費隨風力。過雁元無渡水蹤。寶樹陰中齋後杖。雜花香裏講時鐘。欲窮他界無窮界。須上諸峯最上峯。</text>
<title>吉川君權跬赴朝。次石灘，浩亭諸公詩韻。</title>,<text>聖澤東漸洽且隆。只緣心切慕華風。百川自有朝宗意。一日何忘報效忠。閶闔晴開黃道上。絲綸昵奉耿光中。日承三接恩榮極。綠暗紅希發會同。</text>
<title>次平安道都巡問鄭鎭詩韻</title>,<text>奬掖曾蒙令祖恩。寒門況復接高門。立揚堪作士林表。出入永爲王室藩。最愛官高豪氣絶。更憐年少古風存。特來告別情彌厚。慙愧倥倥闕贈言。</text>
<title>次朴雙溪送安觀察使 騰 詩韻。</title>,<text>幾回出納上延英天語從容獨不名。今日此行還有意。一方萬姓要知情。褰帷到處懽聲動。按轡前頭爽氣橫。須向丘園勤訪問。豈無靖節似淵明。</text>
<title>次吉川君詩韻。送兪信注簿赴大靜縣監。</title>,<text>君知得喪在蒼天。夷險途中見浩然。萬里洪濤同几席。九秋淸興在風煙。漢拏山上一輪影。大靜堂中三尺絃。海共政聲流不盡。靑春劍佩玉階前。</text>
<title>次諸公詩韻。送宋摠制 得師 遊金海。</title>,<text>靑雲知己滿神州。何事悤悤挽不留。應爲松楸有歸志。肯將花柳作行由。政聲常在三刀地。豪氣猶凌百尺樓。鞍馬淸狂吾已矣。送君佳節嶺南遊。</text>
<title>次韻送定山李注簿 益齋孫用洪武韻</title>,<text>源泉混混必盈科。悃愊知君不務華。幾度升堂學士宅。三年秉筆櫟翁家。高文耀世流傳困。遺像驚人景慕多。今見玄孫肩骨在。賀公餘慶詠而歌。自注。前朝李相國益齋先生撰東國史。余時以史官。執筆在側。于今六十年矣。今春覩遺像於永嘉權公家。追想當年。感歎不已。其孫元朝翰林李壽林與余有遊從之好。</text>
<title>次左議政柳公 廷顯 送子暲赴順興詩韻</title>,<text>憶年三十出爲州。屈指如今五十秋。奉使何人論殿最。分憂到處事畋遊。君師建極半千載。中外當官第一流。矧子傳家忠義耳。何曾醉夢到靑樓。</text>
<title>次諸公韻。送徐君 選 赴光州。</title>,<text>何如斯可作名臣。心切匡君澤及民。西掖皀囊無闕事。南州五袴樂昌辰。碧山蒼海煙霞曙。宿麥柔桑雨露春。吏散唯聞琴響竹。有時還與野人親。</text>
<title>次人韻。送廉參議赴京。</title>,<text>侍中曾制平安道。左尹曾叨幕下賓。從此朱門多足跡。至今白首荷情親。孤孫復振箕裘業。盛代能爲翰墨臣。專對歸來恩更重。淸秋一鶚離風塵。侍中。參議祖悌臣。</text>
<title>奉使東北面。次定州板上韻。二首</title>,<text>木葉蕭蕭墜馬前。海天愁思轉飄然。庸才豈合稱眞宰。痛飮唯知過少年。樓倚數株紅樹外。雲橫幾點翠微巓。登臨還愧官遊遠。臣子要須忠孝全。淡煙平楚接樓前。野外蒼波更杳然。好爵早知防快意。勝遊那料在衰年。日斜南浦初晴地。月出東山最上巓。景物自佳王事急。若爲摹寫得才全。</text>
<title>次安邊駕鶴樓詩韻</title>,<text>倦遊聊上仲宣樓。信美誰能耐久留。正似御風遺濁世。還同執熱濯淸流。欄干已轉三竿日。襟䄂先驚一片秋。不待吏民欺屑屑。自嗟臨老不知休。</text>
<title>次公州樓詩韻</title>,<text>簿書堆案日如年。始覺三韓我獨賢。坐愛葵花傾向日。起看松樹立參天。煙生處處開新逕。雨足村村理廢田。莫道大平還有象。由來蕩蕩絶名焉。</text>
<title>次碧蹄驛板上韻</title>,<text>碧蹄孤館碧山傍。百尺危樓百步墻。倦客登臨避炎熱。行人投宿任風霜。白煙靄靄生迎曙。長路漫漫走漢陽。飽食慇懃慰田父。盤中粒粒爛炊香。</text>
<title>復次碧蹄驛詩韻</title>,<text>陽村佳菊擁籬傍。趙相稚松今過墻。璨璨九秋初浥露。蕭蕭六月欲飛霜。門前楊柳帶微雨。階下葵花傾大陽。此物胡爲無賦詠。始知蘭麝不薰香。</text>
<title>次舍弟判書贈浩亭詩韻</title>,<text>碌碌昏昏一老生。何圖亦忝政丞名。甚知長者眞寬厚。自笑狂夫妄誕宏。伴食廟堂淸晝永。追趨漏院待天明。濁涇不是無淸處。君子由來恥過情。</text>
<title>次鄭安道勿齋詩韻</title>,<text>勿齋中有一遺賢。綠髮逍遙物外天。榻靜山禽下書案。簾疏海月過琴絃。閑居事事心皆適。薄俗言言耳不然。若欲希顏何所樂。此間難與衆人傳。</text>
<title>次陳府尹 義貴 四盆詩韻 梅竹松蘭</title>,<text>谷老灰心槁木形。看詩奮欲上君亭。馮顚任置欺垂白。阮眼從來少作靑。庾嶺渭濱供几案。天陵楚澤在門庭。四盆豈解淸人骨。一聽先生讀道經。陳尹慕道昭格殿提調故云</text>
<title>門下府入直次郞舍韻</title>,<text>月過虛窓几席涼。病身無夢覺更長。呼燈起坐看詩卷。推枕呻吟檢藥囊。鵲繞井梧驚宿露。螢飛庭草度流光。難將白髮侵霜曉。喜見黃封瀲玉觴。</text>
<title>己卯春。西北面都巡問使時。次義順館詩韻。</title>,<text>高閣翬飛碧水濱。哦詩不覺倚欄頻。興亡幾費騷人恨。禮義能敎塞俗馴。松骨山橫如馬背。鴨江波動似龍身。遠遊易墮思親淚。芳草萋迷又仲春。</text>
<title>癸未年回自金陵。復次前韻。</title>,<text>正合垂綸寂寞濱。胡爲跨馬遠遊頻。長空倦鳥自知止。萬里白鷗誰得馴。弧矢早年曾有志。襟裾晚節但全身。不材還似山中木。雨露無私七十春。</text>
<title>次趙政丞詩卷韻</title>,<text>松山西折趁溪斜。溪上槐陰綠滿家。客去閉門塵事少。鶯啼丸藥野情多。亭亭相對凌霜樹。粲粲惟栽向日花。謝傅風流公莫學。我蒼生望欲如何。</text>
<title>牧隱先生暮年。東遊作詩。贈高城守李陟。浩亭和作 二首。余亦依韻賦 二首。</title>,<text>妙齡馳譽動京城。已冠三千大學生。華夏文章誰竝美。暮年心跡益雙淸。精眞內積德彌邵。憂患外來心自平。霽月光風無復繼。太山北斗獨垂名。右牧隱高城形勝冠諸城。惆悵塵中寄此生。風景能令儒老起。江山況與主人淸。東溟日湧雲霞動。大野煙橫草樹平。愛子爲州多實惠。愧余作相只虛名。</text>
<title>次賀李代言 伯持 詩韻</title>,<text>共羨龍喉累葉希。未知善慶未曾違。鵬摶九萬同風起。鳳翥朝陽覽德輝。杜線彌縫補衮職。萊衣嬉戲奉親闈。老夫臥病忘人事。獨谷高秋晝掩扉。</text>
<title>次李學士 詹 侍經筵詩韻</title>,<text>講筵論道選群賢。中使傳呼夜亦連。欲把經綸回世道。待看功德格皇天。寵榮白日承三接。餘事淸詩問幾篇。笑殺三郞花底醉。步迎市上酒中仙。</text>
<title>次新亭詩韻</title>,<text>庭前雨過草萋菲。亭上風來暑氣微。嘗酒難違田父意。哦詩還恐水禽飛。興來不覺欹紗帽。臥穩無心整葛衣。自是疏慵耽野趣。丁寧莫更說知機。</text>
<title>自敍</title>,<text>萬事一身雙鬢蒼。沈痾漸覺效無方。扶衰只欲供甘旨。度厄唯知誦吉祥。門外草深翻老綠。窓前筍長拆新黃。松山何意留人住。江上桑麻繞野莊。</text>
<title>次天使祝孟獻詩韻 二首</title>,<text>聲價喧傳動玉京。風標驚喜照邊城。道途豈憚江山阻。霄漢常瞻日月明。弧矢曾含四方志。詩書更得一心平。欲知行役煩公意。祇在咨諏達下情。落落汪汪不世才。更聞和氣似春臺。謾思暇日從容接。正坐淸時老病催。山色自佳當戶滿。雪花能巧入簾回。聊將石銚茶三椀。擬當金尊酒一杯。</text>
<title>次懷德屈坡院南樓詩韻 黃公子厚重創</title>,<text>誰知起弊奐如新。懷德黃公是吉人。素蘊慈祥思濟衆。常存惻隱樂爲仁。子孫勤儉家風勉。院宇高低地勢因。聞說南樓最瀟洒。何當徙倚爽精神。</text>
<title>次文邦貴注簿孝行詩卷</title>,<text>南望白雲天一邊。此心終不減髫年。秉彝誰道無今古。致力曾知有後先。荊棘亦爲樵者誡。松楸長得過人憐。若敎良史書諸冊。如子當居衆孝前。</text>
<title>題南谷先生詩卷。得南字。南谷李䆁之所居</title>,<text>許國孤標映斗南。歸來谷口逕開三。晚年身世鳥飛倦。少日功名蟻戰酣。步屧春風觀物化。班荊月夕聽農談。江湖廊廟心何異。爲愛吾廬睡味甘。</text>
<title>次契融詩韻 二首</title>,<text>茅屋一間半白雲。松聲月色更無喧。夜深爐火來寒兔。雪後庭柯掛冷猿。定罷浣衣尋右澗。齋餘曝背俯晴軒。融乎已入煙霞裏。此一句融詩 須信奔時有不奔。一鉢一衣一枝杖。千山萬水恣遊賞。白雲曾與此生浮。濁世難敎我心蕩。梵放遙聞過嶺頭。偈成誰見留巖上。融乎已遍九門山。此亦融句 何處求眞欲除妄。</text>
<title>次曹溪義游詩卷韻</title>,<text>無他伎倆但除心。伐盡千林與萬林。一月旣能長皎皎。五雲那得更陰陰。巖花零落忘春去。庭柏颼飀聽夜深。吾獨胡爲塵土裏。靑山亦許白頭尋。</text>
<title>次契融上人詩韻 二首</title>,<text>無事曾將智刃切。禪心久與陰魔絶。遊方問答冠叢林。面壁觀參甘苦節。軟話留人鄙吝消。新詩起我胸襟豁。高僧剝啄旣無求。老子疏慵能不悅。惜昔少年筋力強。携僧宿寺狂遊賞。月松影涼參差。風榻茶煙綠輕颺。誦子新詩忘倦疲。令人野趣頓增長。誰驅此老入樊籠。擧目四方皆蕩蕩。</text>
<title>次融上人詩卷諸公韻</title>,<text>我愛高僧心術正。屢邀陶令同觴詠。松經雪霰葉彌靑。蓮出淤泥花自淨。境上無心已契融。筆端有力應師永。可憐獨谷亦春風。槁木能隨桃李競。</text>
<title>慶安宮主挽章</title>,<text>脩短誰將善惡同。蒼茫天意諒難窮。氣移象魏崇高裏。心正關雎敎化中。鸞鏡塵生新月墮。鳳簫聲斷彩雲空。料應別有銷魂處。未逐千秋奉兩宮。</text>
<title>權吉昌君 近 挽章</title>,<text>入學圖成已透關。禮書淺見更難攀。文章肯在歐蘇後。性理當求濂洛間。中國師儒思避席。東方學者望如山。非公爲慟而誰爲。老淚焉能不再潸。</text>
<title>安城君母氏挽詞</title>,<text>我思今與古之人。家訓丁寧乃立身。未有慈親代嚴父。能令愛子作忠臣。官高不懈猶懷橘。恩重難忘豈卜隣。縱是化行同影響。感公高義倍霑巾。</text>
<title>浩亭挽章</title>,<text>威儀不忒天資秀。喜怒無形宇量寬。堂上幾年慙伴食。關東此去勸加飧。安危望重身何在。經濟才長意未闌。唯有名聲留竹帛。令人復使後人看。</text>
<title>興寧府院君夫人挽詞</title>,<text>崇封府院興寧宅。累葉詩書積善門。結髮宜家供祭祀。擇隣敎子長兒孫。陸郞官貴猶懷橘。莊叟年高獨鼓盆。看取悲歡塵世事。百年相敬幾人存。</text>
<title>太祖朝。太宗潛邸靖安君時。皇帝諭遣親男。遂命太宗如京。公作詩以獻。</title>,<text>知子知臣睿鑑明。事天誠意爲生成。皆言萬世朝鮮慶。正値▦▦跋涉行。</text>
<title>寓忠州狗串村家。示李判事 九齡。○二首</title>,<text>親老辭家久。時淸去國賖。寒風動山木。病客獨猗嗟。蕭蕭九月雨。寂寂菊花期。獨谷東籬下。今年發幾枝。</text>
<title>寄同年李典書 舒</title>,<text>君家玉色醪。色味香俱絶。何當甕底眠。一慰相如渴。</text>
<title>漁隱索筆</title>,<text>吾家管城子。穎脫含譏諷。莫作魯公書。恐入江淹夢。</text>
<title>雨中寄漁隱</title>,<text>屋裏牀牀雨。園中樹樹煙。君家望不遠。楊柳綠門前。</text>
<title>三月。別定州洪使君與裴敎授。江邊作。二首</title>,<text>劍外逢靑眼。尊前歎白頭。春風定州路。芳草喚生愁。敎授官淸要。高才尙黑頭。臨流問深淺。孰與別離愁。</text>
<title>江邊。別高州李使君。</title>,<text>感子惜離別。江邊特特來。白鷗嫌俗態。飛過眼相猜。</text>
<title>華嚴大師笑菴悟公。見一老人日逼西山。無所用心。心生憐愍。贈之以菩提子念殊。令脩淨土。老人得之。掛塵壁間。如前飽食煖衣。指揮家僮。營息產業。揚揚自以爲得計。無一念悔心。未知此老其眞無事歟。爲無智歟。作二偈呈。乞師一言處之。</title>,<text>咄此老螺螄。何生淨土想。念珠在壁間。自道菩提長。晴雪落庭松。空齋絶塵想。曨曨窓影遲。高臥看消長。</text>
<title>權卿再辱臨訪。病闕祗待。</title>,<text>大卿眞貴人。天笑爲之新。老畏閻王使。脫身藏北隣。</text>
<title>目前雜詠。錄呈騎牛子。發閑中一笑。</title>,<text>金剛千仞峯。生此萬年松。幾度風霜苦。不爲桃李容。右萬年松絳英易先落。綠葉爲深藏。風日不相貸。榮枯良可傷。右百葉榴風梢弱嫋嫋。露葉淨娟娟。爲報山陰客。幽姿實可憐。右移竹手種數叢菊。心知九日期。遙怜彭澤令。無酒傍東籬。右種菊喜見黃梅熟。愁聞白屋貧。皇天常憫下。我后矧多仁。右梅雨落落蒼髥叟。昏昏白首翁。應嫌不同調。吾亦愛淸風。右松風</text>
<title>郭山板上</title>,<text>隱隱山圍郭。潺潺水繞家。桃源更何處。欲向外人誇。</text>
<title>松堂</title>,<text>松堂幽且高。爽氣淸人骨。獨坐雨聲中。燈前影突兀。</text>
<title>次公州亭子船詩韻</title>,<text>緣餙非循吏。酸寒未學軍。哦詩俯明鏡。片白落飛雲。</text>
<title>己未年。寓固城。寄舍弟。</title>,<text>十月雨浪浪。孤城夜正長。祗能添淚眼。不解洗愁腸。</text>
<title>聞李逖亡。寄朴平亭。</title>,<text>身世元如贅。悲懽亦本空。傷心又何益。萬事信蒼穹。</text>
<title>種松竹菊三絶</title>,<text>兒童豈知我。沐雨手栽松。爲愛歲寒後。靑靑慠雪封。誰知一叢竹。能適老人情。步月▦疏影。臨風聽細聲。淵明獨愛菊。寄興最淸幽。白酒秋初熟。黃花手自浮。</text>
<title>聞林宰臣 整 領船入來卽寄</title>,<text>多病經春臥。不知何日來。莫嫌泛舟役。爲有濟川才。</text>
<title>書來復用前韻爲謝</title>,<text>昨夜燈花喜。今朝尺素來。老夫臥窮巷。深感記非才。</text>
<title>觀察楊廣時。安城太守許周以病乞告。書其狀背。</title>,<text>安城許太守。自有醫民手。雖病亦何傷。州民爭祝壽。</text>
<title>寄高州李太守 九齡</title>,<text>高州愚太守。但喫高州粟。坦腹臥鳴琴。里民買黃犢。</text>
<title>送朴府尹 經 赴任完山</title>,<text>故人病中別。高秋天氣寒。恐彼完山俗。不知仁者寬。</text>
<title>送李宰臣 行 赴留後</title>,<text>歲暮增離憂。玄雲凝不流。料應沙峴上。立馬一回頭。</text>
<title>送全州府尹吳陞</title>,<text>尊嚴大府尹。卑賤小民居。平易好相接。一城人意舒。</text>
<title>送京畿監司金彌</title>,<text>王化所先行。民傜亦不輕。萬殊何足慮。自有一衡平。</text>
<title>走筆贈別</title>,<text>野酌亂無巡。送君兼送春。明年花正發。莫作未歸人。</text>
<title>送姪達生新婚于連山</title>,<text>冠婚古所重。男子立身初。鼓瑟雖云樂。挑燈更讀書。</text>
<title>安嘉善將赴江陵。來告別。率爾書十二字贈之。</title>,<text>聞說江陵府。奇觀甲海東。衰年雖惜別。心跡喜相同。</text>
<title>送僧之楓嶽</title>,<text>一萬二千峯。高低自不同。君看日輪上。高處最先紅。</text>
<title>次韻題鄭復周廬墓詩卷 二首</title>,<text>苦節輕先制。高標聳後來。良心老猶在。詩卷幾回開。嚴君能敎子。明生已知臣。會見經綸密。終令禮樂新。</text>
<title>次來韻。謝李大提學惠海菜。</title>,<text>盤中何所有。苜蓿雜靑芹。海帶憐香軟。衰年喜食新。</text>
<title>次韻贈同甲韓判事 復</title>,<text>世上知何補。御頭是大匡。却慙老居士。香火祝吾王。</text>
<title>次人詩韻</title>,<text>雪色渾頭白。春光滿面紅。何論老少異。但取此心同。</text>
<title>次定巖詩卷韻</title>,<text>非是石能定。定僧坐石頭。心將石不轉。跡與雲常浮。</text>
<title>次松巖詩卷韻</title>,<text>寂寂孤僧耳。蕭蕭半夜聲。巖頭月正白。誰識此時情。</text>
<title>次張司藝詩韻</title>,<text>老去無餘願。唯思酒盞深。淵明已千載。何者爲知音。</text>
<title>次珍山詩卷韻</title>,<text>摩尼人不識。衣裏自明明。若向他方覓。山川更杳冥。</text>
<title>次韻題僧詩卷</title>,<text>非我安知我。惟龍乃識龍。君曾觀海不。萬壑自朝宗。</text>
<title>謝慶尙道觀察使惠茶魚</title>,<text>金芽雀舌香。赬尾銀唇白。味不合衰翁。藏之待佳客。</text>
<title>謝人送銀魚與蟹</title>,<text>故人尺書至。紫蟹與銀魚。不必江東去。秋風興有餘。</text>
<title>走筆謝友人惠鯉魚</title>,<text>金鱗雙鯉魚。腹有故人書。珍重故人意。白頭不我疏。</text>
<title>謝人惠魚</title>,<text>西海十五魚。飛來入我廬。故人珍重意。看取腹中書。</text>
<title>走筆謝永嘉君送花</title>,<text>獨谷皆凡卉。春光不肯留。小盆花數朶。滿屋暗香浮。</text>
<title>謝全羅監司惠新米銀魚</title>,<text>玉潔長腰粒。銀粧鉅口魚。題封及老病。拜謝至尊餘。</text>
<title>謝李領議政見訪</title>,<text>白髮故人面。高齋欹器啚。家人有斗酒。溪氷路欲無。</text>
<title>李見和卽次</title>,<text>七十古來少。痛飮是良啚。堪笑杜陵老。一錢不如無。</text>
<title>謝咸留後惠文魚</title>,<text>海魚紛鉅細。此物最佳哉。聞說巾尤美。誰敎露頂來。</text>
<title>謝益輪法主惠齒藥</title>,<text>少壯囓乾肉。不知傷齒牙。如今舌猶在。喫粥學頭陁。</text>
<title>謝黃海李觀察使 隨 惠獐雁</title>,<text>誰遣山中吏。慇懃入我廬。雝雝雙野雁。亦帶故人書。</text>
<title>謝人惠海味</title>,<text>獨谷無滋味。多君送海珍。調羹兼下湯。應合養陳人。</text>
<title>戊辰秋。廣陵路上送柳爰廷宰臣還京。二首</title>,<text>蕭蕭廣陵秋。野色令人愁。村酒困壯士。淚落不能收。滔滔廣陵水。千里向西流。高堂有鶴髮。安得放扁舟。</text>
<title>題峯月軒詩卷</title>,<text>巉巉碧玉簪。蕩蕩白銀闕。東去北來人。誰知唯一月。</text>
<title>題松月軒詩卷</title>,<text>靑靑山上松。皎皎天心月。誰謂兩無心。獨淸老僧骨。</text>
<title>書僧古道軸</title>,<text>古道直如矢。分明指大城。胡爲荊蕀滿。只是少人行。</text>
<title>題松石亭</title>,<text>攀松登石上。坐石憩松間。松石是知己。雲霞相與閑。</text>
<title>題明峯詩卷</title>,<text>峯明緣日照。峯暗爲雲來。請去日雲看。峯還明暗哉。</text>
<title>題無礙師詩卷</title>,<text>孤筇爲伴侶。一鉢是生涯。春夏秋冬日。東西南北家。</text>
<title>興寧府院君母氏挽詞</title>,<text>宜家事哲人。敎子作忠臣。婦德母儀盡。淸風動縉紳。</text>
<title>哭子三宰</title>,<text>脩短終歸盡。誰爲不壞身。迺翁罪莫大。家祭付何人。</text>
<title>寄呈尹二相</title>,<text>漆城甲第靜沈沈。不受炎雲暑氣侵。賓主高談雜聯句。佩蘭纖手撫瑤琴。</text>
<title>尹二相更邀老生。以疾未赴。次前韻。</title>,<text>滿簾花影滿爐沈。塵士何曾一點侵。日用那無一餉樂。明朝更肯許携琴。</text>
<title>寄呈宜寧府院君南</title>,<text>奮忠開國冠諸公。會友論文有古風。七十六旬春又好。一尊思與古人同。</text>
<title>三色桃花下。戲呈李大提學 行。</title>,<text>三色桃花惱殺人。問君何事髮如銀。笑而不答唯呼酒。頃刻紅顏似昔春。</text>
<title>提學次韻見寄。又賦 二首。</title>,<text>獨憐明月伴幽人。入戶窺窓似爛銀。擧酒相邀不牢落。葉間花有鎭殘春。近識騎牛一道人。人言望氣識金銀。時來獨谷桃花下。共賦新詩醉送春。</text>
<title>雪後望見睦判事園中五葉孤松。因成一絶寄呈。</title>,<text>新羅松子載圖經。一粒能延一百齡。最愛歲寒風雪裏。亭亭獨立又靑靑。</text>
<title>梨花下。寄星山先生。</title>,<text>梨花開盡葉初齊。雪壓橫枝四面低。下可坐人三四五。獨吟詩句杖枯藜。</text>
<title>乞花木栽於許留後</title>,<text>何處名園異卉多。都人共指相公家。年來獨谷亦春色。唯見瓜兒茄子花。</text>
<title>乞金陵杏栽於偰知府</title>,<text>聞道名園有杏栽。曾從上國苑中來。先生更向金陵見。恨我如今齒髮衰。</text>
<title>寄南二相</title>,<text>雪中春色動華堂。二八佳人宮樣粧。雖老那辭十分醉。主稱會面豈尋常。</text>
<title>有所思</title>,<text>夜深明月在窓間。夢見江湖憔悴顏。欲把琵琶訴心事。凍絃凄切五冠山。</text>
<title>謾興錄呈盤石先生</title>,<text>學士林亭眺望賖。蕭然却似野僧家。自憐獨叟憐秋色。猶向東籬採菊花。</text>
<title>扈從在尙州作</title>,<text>靑春陌上綠楊枝。正是腰支嫋娜時。忽被狂風吹斷折。洛陽遊子不勝悲。</text>
<title>俚言送全羅都節制使朴先生 礎</title>,<text>古今名將幾儒臣。忠信皆爲甲胄身。發縱更能同苦樂。功人功上又功人。</text>
<title>謝尹二相惠竹紗帽</title>,<text>七旬有二病書生。觸熱奔忙爲利名。最喜淸風相透過。唯憂白髮大分明。</text>
<title>應製</title>,<text>喜氣氤氳溢兩宮。雪中無處不春風。孝誠能格皇天動。頌禱難將筆舌窮。</text>
<title>送南吏曹琴 都觀察江原道</title>,<text>爲州到處誦賢良。入掌銓衡近耿光。又被關東觀察選。一方先喜小民康。</text>
<title>對花寄友人</title>,<text>獨谷翁家花滿蹊。苦嫌牢落意低迷。畫堂深處金尊滿。門外何曾聽馬嘶。</text>
<title>遊燕屈洞。寄騎牛子。三首</title>,<text>燕屈寺前昭格東。水淸石瘦山巃嵷。松間平沙稱偏坐。縱有秋缸無與同。燕屈山寒木葉凋。景牽遊目碧天遙。會登絶頂飮霞液。一聽羽人吹玉簫。曉鏡朱顏莫怨凋。老年眞得一逍遙。已從燕屈遊僧舍。不願緱山學鳳簫。</text>
<title>寄騎牛子</title>,<text>一身百病集衰年。醫者唯言禱上天。衝雨披蓑騎款段。路人誰識老儒仙。</text>
<title>寄騎牛子</title>,<text>一甌新茗一香線。正是仙翁睡足時。最憐雜樹無才思。繞屋扶疏影陸離。</text>
<title>病中忽見生菜。乃知明日是立春。力疾和呈。</title>,<text>渾忘八十二年春。喜見盤中生菜新。聞說馬皮能自立。倩人扶起尙精神。</text>
<title>病中懷抱。書寄李大提學 行。三首</title>,<text>少隨飛將挽強弓。誰信文章老更工。咫尺還同千萬里。暮雲春樹意無窮。曼陁爛熳鷄冠赤。側柏參差鳳尾長。心遠地偏無俗客。閑持貝葉讀金剛。尺寸何裨空食粟。期頤畏死是何心。雨中濁酒盈缸白。回首人家何處尋。</text>
<title>對梅有感。寄呈騎牛老人。幸爲傳誦星山先生。</title>,<text>疏簾捲盡納遙靑。無事心頭自未寧。開遍梅花人不到。黃昏風雨滿空庭。</text>
<title>晨起楷眼。書寄騎牛道人。</title>,<text>第亭四面雜花開。時有淸風松下來。馬革逢春猶蹶起。杖藜終日獨徘徊。</text>
<title>率爾書呈騎牛子</title>,<text>藏義山中水石幽。丹楓黃葉映窮秋。浮生半日閑難得。誰解飄然萬事休。</text>
<title>偶題寄權留後永嘉君</title>,<text>盤松恨未聽離歌。老病蹉跎可柰何。準擬雙塘春正好。團團水面賞新荷。</text>
<title>三月梅花 二首</title>,<text>春歸玉質倚疏籬。脈脈還如有所思。應恨淸寒無處用。故隨桃李鬪花時。獨詠西湖處士詩。扶兒幾度立移時。縱敎燕蹴紛紛落。不爲傍人折一枝。</text>
<title>遣悶二絶。寄呈騎牛道人。</title>,<text>春盡梨花滿樹開。夜深猶得月徘徊。謫仙逸興詩千首。獨叟幽懷酒半杯。昨日辛夷發一枝。小桃多事出疏離。風光不有撩人意。行步欹危笑拾遺。</text>
<title>仲春良日。同諸公飮洪南陽宅。二首</title>,<text>二八嬋娟宮樣粧。不饒衰朽勸金觴。酒酣更被風光惱。白首婆娑錦瑟傍。杏花疏影滿華筵。永日淸尊酒十千。羯鼓聲高檀板碎。長身起舞皎如仙。</text>
<title>有懷寄騎牛子</title>,<text>德彝不見大平年。八十逢春更謝天。桃李滿城香雨過。謫仙何處酒家眠。右北海先生氣槪豪。靑天霹靂動揮毫。致身福地進攀絶。霞液瑤觴醉碧桃。</text>
<title>戲呈浩亭與鄭參知 易 淸齋所 二首</title>,<text>香雨霏微問暮春。齋堂淸淨絶纖塵。祗疑堂後桃千葉。依舊窺窓惱殺人。領政先生月滿懷。尋常坐立亦如齋。少年春夢多無賴。恐入氤氳錦繡街。</text>
<title>浩亭，參知各賦 二首 見寄。復用前韻。三首</title>,<text>洁然氣壓浴沂春。胸次全無一點塵。濂洛寥寥輟微響。挽回吾道在何人。此生看得幾番春。香雪紛紛覆路塵。賴有葉間紅一點。朝來喚起八旬人。春去無端惱病懷。落花飛絮滿空齋。玉珂響曉朝金闕。雨浥輕塵十二街。</text>
<title>又寄浩亭 二首</title>,<text>春來常恨未開懷。又値故人三日齋。明日正當春盡日。白頭吟望綠槐街。一團和氣滿腔春。兩眼風前辟外塵。榮辱是非都不管。笑看擾擾路傍人。</text>
<title>偶吟寄浩亭 二首</title>,<text>黃鳥飛來送好音。百花寥落綠陰深。老諳事事非人力。一炷爐香萬古心。三尺梧桐有古音。滿窓明月夜深深。好生毛羽棄如上。誰信高人無此心。</text>
<title>聞領議政浩亭先生齋宿濟生院寄呈</title>,<text>議政堂高領縉紳。濟生院靜岸綸巾。肩輿不怕溪氷滑。祗恐紅塵逐老人。</text>
<title>復用前韻 二首</title>,<text>一時英俊盛簪紳。林下何曾戴幅巾。自愧七旬今過二。肩輿猶且辟行人。懶從張也學書紳。常戴淵明漉酒巾。白髮蒼顏風雪裏。是非付與路傍人。</text>
<title>戲林判書 代人作</title>,<text>寂寂中宵耿不眠。照床明月似相憐。姮娥若也能傳信。幾度來歸拱鶴前。</text>
<title>戲寄漁隱 二首</title>,<text>新築小亭桃樹下。燕脂入萼媚春陽。若敎人面來相照。漁隱先生亦斷腸。疏斫栗林緣遠岫。密栽松樹爲斜陽。從敎漸暗看花眼。喜有能消飮酒腸。</text>
<title>有懷閔學士。因寄浩亭。</title>,<text>小亭睡覺午風涼。獨坐自知幽興長。因憶故人遊宦去。亂山今日入淮陽。</text>
<title>大平館席上</title>,<text>碧雲衫薄玉膚涼。羯鼓聲高舞袖長。醉坐金鞍春滿面。驊騮顧影踏斜陽。</text>
<title>代美人。用前韻。</title>,<text>空閨月色夜深涼。不信人言夏日長。願得一心堅似石。東窓臥見滿朝陽。</text>
<title>邀漁隱浩亭諸公</title>,<text>蓬瀛杳杳碧波間。聞說樓臺日月閑。獨谷林亭無一事。淸風滿樹雨過山。</text>
<title>留漁隱浩亭</title>,<text>山下第茨數點家。老夫亭子出桑麻。諸公莫作悤悤意。喬木生涼晚更加。</text>
<title>訪金密直 受益 不遇。索筆立書。</title>,<text>庭院風微絶點塵。滿簾花影正搖春。敲門俗客知多少。隱几焚香友古人。</text>
<title>金密直開小酌。出家婢。李提學 誠中 率二婢又至。</title>,<text>兩家紅粉鬪嬋娟。美酒如空斗十千。愛客滿堂淸晝永。博山爐上水沈煙。</text>
<title>贈彈者</title>,<text>飛花撩亂舞前簷。濃綠枝頭蛺蝶粘。不用煩絃亂人耳。愛看金椀捧纖纖。</text>
<title>壬申九月。寓忠州龍山寺。示門生全有生。</title>,<text>此身無恙寄忠州。何事縱橫涕泗流。白髮慈親忘惡子。應將一日作三秋。</text>
<title>寄忠州牧使朴子文</title>,<text>蕭蕭風雨送窮秋。獨坐寒更欲盡頭。誰道鐵腸無斷處。壁燈明滅使人愁。</text>
<title>金判書 稛 家。聞妓者萬歌有感。</title>,<text>玄陵松柏幾經秋。珥筆小臣今白頭。五色雲中桂林鶴。一聲淸唱使人愁。</text>
<title>別密城</title>,<text>客子酒醒春已歸。落花飛絮轉霏微。可憐一點巫山雨。不解留人解濕衣。</text>
<title>西普通樓上作</title>,<text>滿川飛雨滿樓風。寺裏老僧鳴暮鍾。無數寒鴉噪平野。坐看孤鶴入雲中。</text>
<title>夏六月。李政堂 恬 席上。</title>,<text>櫪上驊騮出渥洼。樓頭珠翠笑如花。自從相國懸車後。聞說華堂樂事加。</text>
<title>趙政丞慰恩門李侍中席上</title>,<text>得士方知座主賢。侍中稱壽侍中前。天敎好雨留佳客。風送飛花落舞筵。</text>
<title>寄呈安城君蟻床</title>,<text>老子胸中尺度無。偶然識得鳳之雛。天生良弼佐明主。肯使微痾久在軀。</text>
<title>奉邀漁隱 二首</title>,<text>花氣空濛雨過初。小亭閑坐聽蜂衙。醉歸幾受家人侮。門外曾無長者車。日午無人醉自消。淸陰滿地綠如綃。何煩鳳管鯤絃咽。自有鶯歌燕舞嬌。</text>
<title>癸未冬。朴平齋席上。送孔俯赴京。</title>,<text>萬里飄然一隻驢。行裝冷落富詩書。別君何物長相憶。數樹寒梅映草廬。</text>
<title>用前韻呈漁隱</title>,<text>此翁無用似黔驢。老愛含杯少廢書。何幸同爲金榜客。有時車騎到山廬。</text>
<title>秋日寄漁隱</title>,<text>門前隱耳馬蹄聲。秋草靑靑滿地生。起傍架頭尋藥裏。西窓一點夕陽明。</text>
<title>病中偶吟寄浩亭</title>,<text>經旬伏枕困炎蒸。最喜朝來天氣澄。步向東齋散腰脚。槐花亂落紫苔承。</text>
<title>戲答騎牛子惠松菌茶芽</title>,<text>松菌雖香那及肉。茶芽性冷暗傷人。世間無復善養老。欲向君籬掛八旬。</text>
<title>寄呈西原府院君李</title>,<text>望湖樓上一閑人。曾向危時定社身。聞說蒼生皆有望。寄言魚鳥莫相親。</text>
<title>寄中亭白大鍾</title>,<text>持鍾自酌望天時。不羨黃金自玉巵。只望中亭新酒熟。十分瀲灧不能辭。</text>
<title>寄漁隱</title>,<text>愛子朝天衣錦旋。一生忠孝古難全。庭闈喜是邦家慶。冠冕相承億萬年。</text>
<title>春日漫興。寄雙溪。</title>,<text>山鳥山花乃老何。樓臺到處是笙歌。天憐獨谷無滋味。故遣春光惠我多。</text>
<title>賀驪城君還</title>,<text>奉使觀光不乏賢。特承恩眷孰能肩。心知萬世扶王室。力竭忠誠動九天。</text>
<title>賀季代言 升商 掌監試</title>,<text>累葉文章忠孝家。如今事業更堪誇。少年內相凌雲畫。彩服春風桃李花。</text>
<title>邀東谷 二首</title>,<text>紅塵橫面汗翻漿。渴死無由得一涼。何似淸風吹滿帽。樹陰深處踞胡床。徙倚南軒對此君。淸陰滿地與誰分。日長唯有幽禽下。睡起茶甌漲白雲。</text>
<title>鄕黨會送成端川。余以疾未赴。</title>,<text>臨老那堪別故人。況看梅柳正逢春。餘寒尙有舊氷雪。路上朝昏須自珍。</text>
<title>呈檜谷。問浩亭病。</title>,<text>每向明時愧不才。七旬甘受病相催。相公少有醫民手。勿藥吾知喜自來。</text>
<title>冬日偶吟。寄騎牛子。二首</title>,<text>虛室高懸白石燈。注來甁水旋成氷。有時風動庭前柏。坐對雲山一老僧。永夜同人一點燈。衰年手脚冷如氷。無才自愧昇平相。有髮誰知過去僧。</text>
<title>寄永嘉雙塘先生</title>,<text>翠蓋紅粧上下池。烏紗白苧謫仙姿。氷盤茗梡纖纖捧。斜倚繩床日影移。</text>
<title>題檜谷</title>,<text>檜谷庭中金粟尺。雙溪籬下菊花香。龍鍾獨谷緣何事。每與高人入醉鄕。</text>
<title>偶題</title>,<text>空谷無人獨倚門。紛紜輕薄看秋雲。歲寒膠漆知誰在。遙向田園憶此君。</text>
<title>走筆賀朴判漢城 可寶</title>,<text>沈痾戀我去遲遲。坐臥只多行立希。馬井皆言蛙久縮。雲衢今見驥如飛。公之所居曰馬井洞</text>
<title>寄呈漁隱 三首</title>,<text>仙李之生古亦神。中霄雨露幾番新。更將仁厚深培養。玉葉金枝億萬春。壽富尊榮社稷臣。文章禮樂渾爲身。欲知流慶無窮處。看取驪江孝悌人。滿門珠履動香塵。白髮同年有幾人。皓齒明眸閑列屋。煩絃急管最宜春。</text>
<title>寓忠州狗串村。寄李判事。九齡</title>,<text>煙籬冷落舊僧家。松櫟陰中一徑斜。時有椒山蹇樵父。杖藜來勸老煙霞。</text>
<title>訪李中亭不遇。索紙筆立書。</title>,<text>不熱不寒八月天。傳家宰相正芳年。築城監役眞虛語。相與佳人半醉眠。</text>
<title>送全羅經歷辛引孫</title>,<text>南州春色正佳哉。只爲咨諏眼倦開。處己不妨勤謹過。當官莫訝是非來。</text>
<title>謝安二相見訪</title>,<text>憶昔松都飮酒時。出門親友競追隨。白頭抱病秋風裏。唯見黃花滿奮籬。</text>
<title>寄辛經歷</title>,<text>共道監司黜陟公。更聞佐幕得心同。南方從此民無事。明主知臣似鑑空。</text>
<title>戲贈騎牛子 二首</title>,<text>騎牛胡乃更尋牛。只爲從前放索頭。傲吏只知藏伏處。吾嘗一片最膏油。人事無涯酒一杯。百年身世兩悠哉。碧桃紅杏飄零盡。獨對葵花一朶開。</text>
<title>寄龜亭</title>,<text>冷齋方午始門開。落葉從風去復回。最喜今霄得佳夢。白鬚紅頰惠然來。</text>
<title>復用前韻走筆謝見訪</title>,<text>晚年懷抱句誰開。喜見黃花節氣回。豈意肯尋風雨夕。不知他日更能來。</text>
<title>又用前韻。寄南府院君柳四宰，李觀察。</title>,<text>黃菊花交四季開。風枝露葉兩低回。西隣白酒也應熟。東里故人何不來。</text>
<title>寄南府院君</title>,<text>冷齋秋晚菊花開。獨向東籬繞幾回。不省土香爭掩鼻。掇英思把故人杯。</text>
<title>鄕黨賀柳判府事。以病未參。</title>,<text>儒仙風彩映朝端。䲶鷺盈庭仰面看。不是疏慵趨賀晚。老來肌骨怯春寒。</text>
<title>立春帖子</title>,<text>八十三回見上春。此生已作大平人。心中豈得無慙愧。苟祿偸安但保身。</text>
<title>許留後設禮會於興天寺。以病未赴。</title>,<text>古寺天寒煙火微。仁人好善非由外。自憐業黑老書生。數月不參蓮社會。</text>
<title>獨坐</title>,<text>東海爲▦穀草茵。窓含愛日暖如春。石甌煖酒天然白。自謂羲皇上世人。</text>
<title>春雨</title>,<text>昨日山頭雲氣黃。喜聞甘澍夜浪浪。堯湯不是非神聖。燮理須知在廟堂。</text>
<title>贈朴平齋</title>,<text>窮鱗失水困泥沙。半死半生無柰何。誰勸仁人興一念。慇懃轉置大江波。與平齋同時流落故云</text>
<title>賞興德寺蓮</title>,<text>亭亭萬朶滿方塘。一朶能生一院香。只可遙觀難就看。怳疑身在遠公房。</text>
<title>代人贈東北面都巡問使趙 仁瓊</title>,<text>細柳營中細柳枝。春風嫋嫋好腰枝。元戎立馬一攀折。直到淸秋欲暮時。</text>
<title>折花一枝。幷和曾惠詩。寄騎牛子。五首</title>,<text>佛頂花開不受塵。白衣麗質想前身。看來可忍一枝折。忽憶城南如玉人。逃儒又不學頭陁。落在中間損自他。縱有金仙酬本願。闡提難化復如何。故人遺我兩伽陁。勉養蓮胎豈有他。莫訝老夫迷去路。功夫日進飮無何。曾聞禪誦損情神。渴飮飢飧最是眞。笑殺騎牛村裏漢。區區終日數他珍。筆落詩成動有神。謫仙風韻出天眞。何勞九品蓮中化。已作三韓席上珍。</text>
<title>送大提學李行代朴經宰臣赴完山</title>,<text>何事今朝抱惡懷。扶筇西望獨吟詩。此生無復新知樂。得一欣欣失一悲。</text>
<title>權踐通訓赴成川。病中書二十八字以送。</title>,<text>獨立淸風動士林。八州遺愛入人深。去思來慕非他事。只爲常存惻隱心。</text>
<title>送忠淸道都觀察使申槩 二首</title>,<text>愧余忝作初觀察。才薄何曾有政聲。年至八旬官一品。誰言此道本無情。自註。俗以監司守令所經歷處。分有無情。聞說曾爲入幕賓。當時幕主是何人。料應按轡澄淸暇。一望停雲一愴神 自註。舍弟爲監司時。今觀察使以經歷佐之。</text>
<title>送金判事 孝孫 赴任筵安</title>,<text>聖主憂民出至仁。四方豐歉自難均。再三遙向孤安賀。太守今年得吉人。</text>
<title>贈李洽赴咸陽</title>,<text>目送征鳩道里遙。玉山秋氣兩爭高。欲知撫字心勞處。看取黃童白叟謠。</text>
<title>濟州都安撫使金 廷雋 携詩卷來。索和人詩韻。</title>,<text>臨老胡爲別故人。只緣明主重邊民。相逢一笑知何日。漢水江頭柳色新。</text>
<title>題吳備赴義州判官詩卷</title>,<text>生男自古在家難。夢裏老親憔悴顏。悵望東南白雲下。若爲乘去暫時還。</text>
<title>送禹府尹 洪康 觀察江原</title>,<text>江原處處好山川。況是淸明二月天。花柳謾爭先後發。澄淸爽氣怯春姸。</text>
<title>次騎牛子送全羅觀察李安愚詩卷</title>,<text>南民休戚在吾身。志在澄淸慕古人。歲暮別離誰不惜。須知老者倍傷神。</text>
<title>送金府尹 九德 赴朝。次淸城韻。</title>,<text>奉使飄纓謁聖明。千門萬戶曉鍾淸。端知更把家聲振。綠髮紅顏老氣橫。</text>
<title>送濟州都安撫使鄭幹</title>,<text>千載風雲際聖明。險夷到處盡忠誠。羞將草草一壺酒。薄送天涯奉使行。</text>
<title>戲書送羅州牧使李需 二首</title>,<text>共羨家風罕古今。霽亭高節映儒林。使君欲繼箕▦業。只在淸忠報國心。昔日吾州是貴鄕。風流佳麗未全忘。少年光景難虛過。謝傅歡娛也不妨。</text>
<title>送猶子京畿觀察使 揜</title>,<text>晚年零落小兒孫。朝夕常思爾輩存。一赴嶺南空入夢。京畿雖近亦傷魂。時姪達生以慶尙道右道都安撫使赴巨濟</text>
<title>送鄭守弘赴羅州</title>,<text>吾爲吾州賀吏民。今年太守得仁人。北堂萱草未穿土。東閣梅花正早春。</text>
<title>冬至送全羅申觀察 浩</title>,<text>陰消陽長見天心。此理何曾有古今。凜凜秋霜威可畏。溫溫冬日愛還深。</text>
<title>送舍弟副令赴東北面都元帥幕 三首</title>,<text>十月風高吹塞塵。羸驂破帽走踆踆。遠遊雖費門閭望。深喜依歸得所親。半生功業鏡中看。只換星星兩鬢殘。投筆欲隨飛將去。褰旗一洗腐儒酸。主將好謀不好武。幕中環佩盛文儒。邊秋月白登樓夜。嘯詠能容一老夫。</text>
<title>迎賓館。送金宰臣 希善 赴西都。</title>,<text>樓上春風吹醉顏。樓前萬馬簇金鞍。諸公且莫生離恨。我喜西民枕更安。</text>
<title>次春谷韻。送偰知府赴京。</title>,<text>問子朝天幾日歸。加飧莫使減腰圍。淸和時節盤松路。廏馬金鞍宮錦衣。</text>
<title>癸未孟春。東門外。送林參知 整。</title>,<text>春光欲動聽離歌。王事君今柰若何。惆悵城東門外柳。只應飛絮與愁多。</text>
<title>次李騎牛韻。送朴獻納歸金堤。</title>,<text>君能自信胸依違。一片歸心共雁飛。彩服稱觴壽鶴髮。綦巾擧案說牛衣。</text>
<title>俚語。送金預原 淇。</title>,<text>一鴨一壺送故人。物微誠厚不羞賓。春風好向開東去。更盡仁心惠小民。</text>
<title>忠淸道觀察使金汾來告別。率爾書一絶送行。</title>,<text>兩見門生作觀察。八旬座主有榮光。至今深愧無遺愛。莫問初誰仗鉞行。</text>
<title>送金英烈義城君都指揮海道</title>,<text>愛子少年忠義俱。能將利器應時須。可憐蕞爾囊中物。更爲將軍入壯圖。</text>
<title>送戶曹許參議 周 出牧公州。寄拙詩以當郊餞。</title>,<text>歲暮無聊袖更分。惜蘭只爲有淸芬。深知此去醫民手。却勝安城舊使君。自註。歲戊辰。余嘗承乏觀察忠淸。時侯知安城郡事。以病乞告。書其背曰。安城許太守。自有醫民手。今用其語云。</text>
<title>送鄭相 矩 出赴慶州</title>,<text>玉笛聲高月滿川。倚風樓上一儒仙。訟庭芳草萋萋長。懷古吟咸問幾篇。</text>
<title>送僧尋師智異山 二首</title>,<text>智異山高出衆山。老禪方丈入雲間。師資禮罷空相視。鼻豎眉橫昔日顏。師恩欲報重如山。破衲老筇霜雪間。救拾林中殘柹栗。願同人子事嚴顏。</text>
<title>次櫟菴詩韻。送滿菴蘇長老還山。</title>,<text>問師何事去堂堂。只爲還山禮覺皇。歸與白雲誰作主。二年曾獨宿空房。</text>
<title>復用前韻。送櫟菴歸住淸平壯。二首</title>,<text>暮鼓朝鍾震法堂。應將梵采大張皇。誰知白首紅塵裏。遙向雲山憶上房。金仙煥赫耀明堂。吉夢追隨感漢皇。眞贗誰分千載下。蕭然我愛宿僧房。</text>
<title>次黃海道觀察使尹思永詩韻</title>,<text>處處甘棠好樹陰。何人復有召公心。愧無益友言相贈。空把離觴到日沈。</text>
<title>送日本文溪禪人還歸 五首</title>,<text>昔聞日域出高僧。今見文溪果未曾。故國鯨波幾千里。客窓鍾曉一孤燈。日湧東溟雲錦紅。布帆高掛飽長風。一彈指項萱堂下。須信孝誠能感通。竹房爐火夜深紅。一縷香煙一棒風。問答何須管城子。主人公已點相通。讀罷新詩面發紅。紫芝千載起淸風。自從坐對商山路。不許他人一線通。獨叟雖非過去僧。初心不願學何曾。肩輿最好尋山寺。齒杖猶思拜佛燈。</text>
<title>次韻 二首</title>,<text>扶桑禪客道機精。語點不曾分內外。萬里一身何所求。吾憐此意無人會。近識扶桑一道人。不因修習自淸眞。高標正似孤雲雪。和氣還同萬樹春。</text>
<title>復次文溪禪人還歸詩韻 三首</title>,<text>講席花飄天上紅。禪床棒根劫前風。雖云平等無高下。敢問三途與六通。一箇雲蹤物外僧。無心誰復記先曾。欲知老子懷人處。獨夜高齋雨洒燈。懶惰無心事佛僧。操存敢道慕知曾。漫爲溫飽昇平老。日在欹眠不點燈。</text>
<title>洪觀察使來訪曰。何不以詩餞。力疾書俚言 二首。寄呈行軒。</title>,<text>勁節香名動士林。常懷經濟致君心。今歸量取東溟水。與子之心誰淺深。獨谷老翁舊相識。唯應見月空相憶。關東佳麗最宜春。莫遣風霜摧物色。</text>
<title>送僧遊山</title>,<text>行行處處有靑山。一錫飄然水石間。莫謂溪山尋勝處。心能畢竟到牢關。</text>
<title>餞朴都巡問。子安 席上。次浩亭韻。</title>,<text>老我無能兩鬢絲。看來正合作漁師。知君磊落世希有。終始大名人共期。</text>
<title>走筆謝洪尹 汝方 惠魚</title>,<text>葛魚如玉又微紅。釣得春江細雨中。自是仁人事親孝。時時珍味及衰翁。</text>
<title>謝深源社堂頭惠山蔬 二首</title>,<text>放意雲山興有餘。一衣一鉢一盤蔬。遙知禮佛看經處。能使心如鏡亦如。寂寂高齋午睡餘。侍童煎粥煮山蔬。先生扣腹向兒道。香積珍羞也不如。</text>
<title>朴平齋 可恒 雪中携酒見訪。作詩謝之。</title>,<text>風攪寒空雪未晴。呻吟更感故人情。剡溪乘興雖高致。恨不船中載酒行。</text>
<title>謝洪參判 汝方 見訪而還</title>,<text>八旬一夢又三年。獨向高齋盡日眠。窓戶手開還自閉。不知車騎到門前。</text>
<title>謝安夏生判撫州</title>,<text>病中一塊柢千金。感謝無忘故舊心。借問令兄無恙不。幾時尊酒共淸吟。</text>
<title>謝慶尙道監司惠魚</title>,<text>八旬獨叟臥窮廬。無子無孫與世疏。朝夕何人問甘旨。感公千里惠嘉魚。</text>
<title>走筆答人惠石決明醢</title>,<text>病我常須石決明。園蔬不足養殘生。從今若有人來乞。庶免當時不直名。</text>
<title>走筆謝雲菴主法惠扇</title>,<text>暑溽煩蒸濁世中。幾思禪榻聽松風。誰令頓入淸涼界。洗我多生熱惱空。</text>
<title>次人韻。題僧詩卷。</title>,<text>去程黃葉滿空山。月下閑扣古寺開。一錫飄然雲共迹。西風塵土汚人顏。</text>
<title>華巖都僧統義砧惠扇。且以詩見寄。次韻。</title>,<text>紅藕花開水滿塘。吾師境界最淸涼。欲除老子塵勞熱。故遣氷輪入草堂。</text>
<title>次韻題僧詩卷</title>,<text>月滿大湖秋夜遲。眼前唯見一琉璃。是湖是月非湖月。亭上老禪心自知。</text>
<title>次朴平齋 可恒 贈成槪詩韻 二首</title>,<text>一尊懷抱幾回同。最愛風流有古風。更待秋光添淨麗。平齋勝處訪詩翁。凡骨胡爲稍我同。一生常恨欠淸風。縱然爵齒今如此。剛毅何曾似乃翁。</text>
<title>次浩亭先生贈朴敬差官 希宗 詩韻</title>,<text>吉士由來戒宴安。賢勞莫歎十年間。何人竊位不能薦。七十老翁多厚顏。</text>
<title>宋天命監務之父喜子拜刑曹佐郞。作詩贈之。人多和之。余亦次韻。二首</title>,<text>喜氣如春暖一家。高堂盡日木雞歌。彩衣舞罷多愉色。壽酒斟來瀲綠波。使君恩澤洽田家。爭唱今皆五袴歌。決獄平反人自服。高門慶又幾餘波。</text>
<title>次陰竹樓題</title>,<text>細雨斜風並灑樓。坐來襟袖欲生秋。奇觀滿目悤悤去。却憶當年匹馬遊。</text>
<title>次淸風樓詩韻</title>,<text>寶鉞親分玉階仗。宮衣更帶御爐煙。愧無實惠斯民受。空有虛名後世傳。</text>
<title>晨起繞花三匝。憐渠泫然而低。脈脈如有所思。又折一枝。拜賦前韻。寄呈騎牛淸侍。希一破顏。</title>,<text>業白何曾染六塵。憶爲廬獄社中身。今來獨谷緣何事。好向城南訪故人。</text>
<title>洪參判見寄。兼惠黃雀。次韻戲答。三首</title>,<text>廟堂相識已多年。應笑迂生伴食眠。仰謝皇天私一物。至今溫飽臥窓前。積善相承問幾年。未應當日卜牛眠。決疑陰德尤爲大。莫使先賢獨美前。田家辛苦望豐年。今有飢寒夜不眠。黃雀紛紛何所用。耗人害穀罪居前。</text>
<title>次朴雙溪韻 二首</title>,<text>白頭今已免如新。借問如何是故人。綠樹陰濃黃鳥語。絶勝紅紫妬靑春。古銅爐上水沈香。淨掃虛堂憂日長。朝退幅巾無箇事。故人相會不相妨。</text>
<title>次浩亭贈金醉翁愛酒與菊詩韻 二首</title>,<text>獨向東籬手採花。南山佳氣晚來多。此間眞趣誰能辨。千載唯聞處士家。醉翁長醉對黃花。此樂人間問幾多。窮達是非都不管。猶嫌釀酒未傾家。</text>
<title>次淮陽板上韻</title>,<text>治具誰能請具陳。賈生年少久爲塵。白頭廊廟成何事。羞向田家見野人。</text>
<title>次金化板上韻</title>,<text>山川勃鬱無平地。桑柘蕭條有幾家。太守自言爲郡樂。吏民雖少客來多。</text>
<title>次李大提學領完山日所寄詩韻 五首</title>,<text>吏散東軒對竹林。援琴欲鼓少知音。無端擧目悠悠處。一片閑雲返故岑。我心不識是何心。有此是非兼淺深。一日三秋眞實語。請君毋玉又毋金。老病交攻一老身。門前久雨有來人。因思浪迹江湖日。鷗鷺相親近釣綸。松邊接葉裂虛亭。爲愛幽姿鬱鬱靑。更待歲寒風雪苦。看他直斡上蒼冥。軒冕雖非性所便。初心豈欲但蕭然。晚年事業尤瑰偉。時化兒童染彩牋。</text>
<title>次川岩韻</title>,<text>川繞岩流岩倚松。松間岩上孤僧宿。夜夜松間月自來。朝朝岩上雲相逐。</text>
<title>次淸川伯曼陁羅花詩 二首</title>,<text>暮年卜築小溪頭。煙柳春光露槿秋。聞道此花天上有。肯隨紅紫落凡流。兩眼昏花雪滿頭。正如蒲柳怯逢秋。謫仙更有公侯骨。人道三韓第一流。</text>
<title>次陽春詩韻 三首</title>,<text>一年只有一番春。世事紛紛逐日新。若欲破除無過酒。請君莫學獨醒人。笑口由來未易開。靑春欲去挽難回。一觴一詠堪消遣。不用珍羞間玉杯。獨谷老人生事微。小亭閑坐惜花飛。暖風晴日睡新足。乳燕鳴鳩春又歸。</text>
<title>次永平板上韻</title>,<text>山容似洗芙蓉出。花蕊誰將錦繡裁。未見經綸稱相業。也宜題詠以爲才。</text>
<title>次人韻僧詩卷</title>,<text>巖下松間是所依。孤雲獨鶴與之飛。不知畢竟成何事。肯學歸來丁令威。</text>
<title>次咸州板上詩韻</title>,<text>靑衫後後走神州。金紫才榮白髮抽。些小中間好光景。胡爲不夢海山遊。嶺南千里有吾州。世故纆身未易抽。東北江山雖信美。宦遊那得飽淸遊。</text>
<title>次趙侍中謝靈通義砧師寄扇詩韻</title>,<text>洞門深鎖境幽幽。江月松風不待求。苦厭人間多熱惱。一涼恩重重山丘。</text>
<title>次韻寄趙判事 云仡</title>,<text>廣陵江上一茅堂。明月淸風世界涼。案上楞嚴塵漠漠。蓬頭坦腹臥藜床。</text>
<title>次人見寄詩韻 二首</title>,<text>拂柚長歌歸去來。五侯門下強遲徊。故山松菊應無主。三徑何須老始開。曾將得喪付靑天。何事登臨獨惘然。昌谷雲連東谷樹。茅茨共占一江前。</text>
<title>有感 二首</title>,<text>曾調鞍馬事驅馳。豈料窮廬歎鬢絲。後進交嗤前輩陋。始知身在老無知。可愛松花點綠苔。無端又被老懷摧。空庭懷奮絲絲雨。昔日扣門人不來。</text>
<title>思歸</title>,<text>長安桂玉苦思鄕。王鱠銀蓴味更長。夜半旅窓歸夢短。一燈明滅雨浪浪。</text>
<title>次李騎牛韻。賀朴獻納 礎。</title>,<text>由來才俊鳳池多。最愛論文酒半酡。雨洗亨衢直如矢。老夫高臥想鳴珂。</text>
<title>次薛稱詩卷韻</title>,<text>莫道功名晚未成。司成已不負生平。廣文獨冷非吾冷。工部終身大瘦生。老夫高臥樂平成。始信幽居不用平。剝啄每誰獨弼善。聽論兵法終吾生。</text>
<title>觀兵船于西江。次李學士 詹 韻。</title>,<text>艨艟巨艦亂橫流。遙望還疑蜃作樓。材大古來難適用。請量江海淺深浮。</text>
<title>次張祭酒詩韻 四首</title>,<text>空谷無人澗水喧。槿花梔子壓枝繁。何人畫出昌寧叟。白髮烏紗獨繞園。蹇蹇何曾賦獨勞。欲從松子亦良圖。一生功業看明鏡。嬴得星星兩鬢毛。矍鑠君休笑㨿鞍。觀光盛際少猶難。欲將勝事傳家說。已向明窓付筆端。聖主垂衣坐法宮。昵承淸問耿光中。歸來歎息吾衰甚。猶想維舟水上楓。</text>
<title>次韻題僧竹溪軒詩卷</title>,<text>靑靑竹色自春秋。咽咽溪聲晝夜流。淸淨法身廣長舌。鶯花爛熳滿楊州。</text>
<title>次楊州新亭韻 二首</title>,<text>醫民巨手李觀察。爲郡長材朴使君。勝日新亭良宴會。東西南北是浮雲。何事使君憐棄物。祗緣老子識先君。楊州不與天涯異。東望長吟日暮雲。自註。題詩二十餘年。板子遺失。後府使李漬請手書。欲刻手板。書前詩。又作此一首。</text>
<title>宿淮陽</title>,<text>呀咻過嶺宿蓮城。旅枕寒天不肯明。一點靑燈同寂寞。擁衾危坐聽川聲。</text>
<title>後又宿次前韻</title>,<text>龍鍾嗜酒判開城。獨坐燈前白髮明。若識主人嫌宿客。莫敎郵吏報先聲。</text>
<title>次人韻題淸燕軒</title>,<text>白雲堆裏碧溪邊。淸燕軒高月滿天。軒上老禪心境寂。時聞獨鶴一悠然。</text>
<title>次平壤歌詞韻</title>,<text>秋風萬里菊花開。朝天使者天上來。平壤主人靑眼笑。淸華亭上黃金杯。</text>
<title>題安邊板上</title>,<text>是非爭處養吾眞。榮辱場中付此身。詩句不曾干世事。如何亦復被人嗔。</text>
<title>題孔漁村別墅</title>,<text>負山臨水孔明廬。婢織奴耕兒讀書。中饋得賢尊有酒。年來高臥任升除。</text>
<title>寄朴雙溪</title>,<text>楊柳飛綿草似茵。看花走馬過靑春。只除夭折神仙外。長命誰非故陋人。</text>
<title>忠州板上</title>,<text>政堂觀察戊辰年。衰鬢經冬轉颯然。野茇未聞歌蔽芾。亭郵又欠好因緣。</text>
<title>戲題嘉平館</title>,<text>定原樓上風光好。薄倖人言勝紫薇。却恨雨師無老手。嘉平館外洒征衣。</text>
<title>戊寅三月。自西北面都巡問使。拜掃兩墳。宿楊州。贈敎授辛綿同年。</title>,<text>靑眼有時逢故人。白頭無術輔明君。大同江上多車馬。獨望楊州日暮雲。</text>
<title>詠水原客舍新荷 二首</title>,<text>風吹細雨洒欄干。起繞新荷子細看。不用紅粧相掩映。最宜池面碧團團。慢綠天紅不我干。烏紗白髮獨來看。濂溪和氣知多少。更與淸香作一團。</text>
<title>憶明正菴主</title>,<text>明正菴中閑道人。無心句法更淸新。谷翁伎倆尤難料。方寸能容萬斛塵。</text>
<title>題瑞巖詩卷</title>,<text>瑞巖豈異古今人。調古神淸迥絶倫。自是主公無出入。尋常何事喚頻頻。</text>
<title>題重峯詩卷</title>,<text>重重蒼翠幾千峯。萬古煙霞萬樹松。松下道人無住著。白雲還有往來蹤。</text>
<title>題悟菴</title>,<text>桃花依奮笑春風。柳上鶯聲無事中。不用盲聾聲色裏。隨流認得本來同。</text>
<title>送還山</title>,<text>窓外蕭蕭柏樹風。一燈閑話寂寥中。莫將紫陌塵勞事。靜對靑山說與同。</text>
<title>期後會</title>,<text>遠公陶令有遺風。相見如行霧露中。獨善元非先覺意。莫慳珍寶與人同。</text>
<title>日本國回禮官梅湖軒上人求書號。書贈之。題其後。</title>,<text>湖上梅花照水開。山前湖水抱軒回。上人樂處無人識。明月淸風自去來。</text>
<title>題日本周護上人牧隱詩卷</title>,<text>操縱曾知在索頭。犯人苗稼更何憂。淸泉豐草隨飢渴。細雨斜風任去留。</text>
<title>戲題僧詩卷 二首</title>,<text>金剛山高多佛庵。禪僧老少皆飽參。名山於我亦何有。齒黃頭白徒髡男。松皮橡栗窠雲菴。懶翁無學曾歷參。觀惡言時須似蜜。亦是成吾之善男。</text>
<title>題一漚禪人詩卷</title>,<text>覺海無邊納衆流。漚生漚滅幾時休。只解求眞除妄想。不知離水更無漚。</text>
<title>題澄源詩卷</title>,<text>活水澄澄爲有源。衆人爭撓不能渾。若將一勺來相惠。可洗多生肉眼昏。</text>
<title>題松月軒</title>,<text>軒上靑松松上月。松聲月色兩相宜。寥寥天地誰回首。一箇林僧獨自知。</text>
<title>題寂菴詩卷</title>,<text>寂菴高掛白雲隈。石逕緣雲轉幾回。菴裏道人無住著。老來心性似提孩。</text>
<title>題日峯詩卷</title>,<text>赫赫東方日初出。偏照山河一時畢。嗟哉業黑白頭翁。獨坐千年之暗室。</text>
<title>九日戲贈朴雙溪</title>,<text>夜雨蕭蕭如別秋。東郊野菊黃金蕊。龍山落帽未風流。白髮翁携赤脚婢。</text>
<title>仲冬初九日。寄呈騎牛子。</title>,<text>寒窓隱几苦無陽。伏枕還愁夜未央。冬至喜聞中九日。天敎化日漸舒長。</text>
<title>得蓯蓉草。奉呈騎牛子戲書。</title>,<text>世傳東國草蓯蓉。補益房中最有功。老子自知無所用。題封寄與謫仙翁。</text>
<title>河都摠制久挽詞</title>,<text>積善皆云報不違。文忠事業世幾希。胡爲造物無情極。又使遺孀失所依。</text>
<title>哭鄭政堂 摠 夫人</title>,<text>半生情恨寄孤燈。夫壻官高未足憑。獨向庭除看玉樹。幾回魂夢到金陵。</text>
<title>哭許留後 應</title>,<text>與君交分老彌深。準擬春來每日尋。有限生涯人共識。無從涕淚獨難禁。</text>
<title>金四宰 漢老 妻氏挽詞</title>,<text>生長衣冠積善家。持身淑愼且柔嘉。母儀婦德皆堪則。流慶東方最可誇。</text>
<title>哭韓政堂 脩</title>,<text>玉樹淸風灑一時。畫堂深處賦新詩。夕陽孤柳寒鴉噪。秋草荒原石獸危。</text>
<title>偰判書 眉壽 挽詞</title>,<text>三節家聲動北廷。豈知身世似雲萍。東方幸遇求賢日。白帽何曾效管寧。</text>
<title>哭金允南</title>,<text>先人年與老人同。又作姻親友愛隆。早別至今悲不已。君行何事更悤悤。</text>
<title>哭金以南</title>,<text>姻戚親疏問幾人。愛君心事宕眞純。擬看欲振衣冠後。何故翻令淚滿巾。</text>
<title>哭唐府尹 誠</title>,<text>學兼文吏兩精強。有益東方孰可方。都統律文先後語。一生難報死難忘。公於戊午年。罹讒在縲紲。唐公荷西平府評事。都統使崔瑩使評事照律。唐公考案覈實從輕。崔公大怒。使之改照律。唐公投律於前曰。以罪案律。律旣如此。今乃改律。律先於公歟。公先於律歟。遂不從。</text>
<title>孔俯摠制父挽詞</title>,<text>壽考康強樂大平。眼前兒子早成名。高車駟馬終何用。憂患尋常誤一生。</text>
<title>哭金提學 瞻</title>,<text>詩書禮樂是家風。餘事諸家靡不通。意與桓榮當竝駕。天胡不使古今同。</text>
<title>哭朴判漢城 可寶</title>,<text>良辰幾處共尊酒。落月傷心滿屋樑。坦率淸狂無復見。更憐猶子忝東床。</text>
<title>蓬原君鄭良生夫人挽詞</title>,<text>孝子養親終九旬。慈親敎子作名臣。母儀婦德敦流俗。高節淸風動縉紳。</text>
<title>哭典書尹天義</title>,<text>尹氏前朝大姓。蟬貂累葉高門。猶擬十川橋畔。共醉淸歌綠尊。</text>
