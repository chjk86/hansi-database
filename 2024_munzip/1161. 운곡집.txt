<title>讀心經有感</title>,<text>湯文祗慄舜堯欽。千聖相傳只一心。善惡始從人道判。頭臚先向操存尋。誠幾圖闡濂翁說。敬肆工分范氏箴。後學至今承旨訣。西山夫子卷中臨。</text>
<title>敬次朱子方塘韻</title>,<text>澈底澄明半畒開。虗中洽受月徘徊。隨風莫遣微塵着。要得新磨鏡面來。</text>
<title>玉溪全圖</title>,<text>海上三山錯如棊。玉溪之勝更絶奇。造化雕鎪極費力。元氣蟠結扶桑郵。盧翁去後雲扃空。閒人筇屐相追隨。我欲往遊無雙翼。風埃潦倒鬢雪白。歲暮金丹志虛拋。寂歷歸守東岡側。峴巢居人塵慮無。暇日携來玉溪圖。聞有月城孫氏子。擧家遁入長房壺。心融意醉於其間。一幅揮灑風烟輸。鸞笙一去海茫茫。羽衣仙眞如可呼。悄然坐我丹靑裏。歷歷雲山次第記。意思悠然驢背倒。桃花流水漁舟子。八角峯高一拳石。釋氏磨盤無乃是。八角峯。 其中尙有劉安宅。古窟時見朝霞起。仙人窟。 北水東折而復西。徹底淸瀉碧玻瓈。北水。 大屛小屛巖骨立。上盤下盤石面齊。大屛巖小屛巖上下盤石。巖蹲石踞屹相對。中有槽淵涵淸黛。半面曲折方如矩。顧名思義義安在。槽淵。 香爐燭臺皆狀物。疑有高僧禮金佛。香爐峰燭㙜巖。 玉女嫣然一笑迎。花腮雲鬢若有情。今古剛腸幾男子。紫陽詩句垂訓明。玉女峰。 伏龍之潭傳自古。何不起作人間雨。伏龍潭。 一泓小水開井臼。仙娥搗藥歸玄圃。臼井潭。 忘枝忘鹿機心絶。棋園花卉人寰別。戛然玄鶴摩霄過。矗立奇巖勢相埒。忘機巖。 危㙜百尺絶浮埃。一洗煩襟爽氣來。些兒融盡半畒塘。太古山川眞面回。洗心㙜。 丹𡇂烟銷羽客逝。火候誰問參同契。茶𡇂。 藜筇徒倚第三層。浮碧臺空嵐氣霽。三層巖浮碧臺。瑤琴一彈我思悠。且向天淵潭上游。鳶魚上下理昭著。吾將從此道人求。天淵潭。 名傳華表石崔嵬。浩劫閱盡生莓苔。遼陽城郭入腥膻。千年留待鶴歸來。華表石。欲採眞珠贈遠人。眞珠巖。 玄龜入水誰可綸。三龜巖。 一朶蓮花傳迦葉。靑天削出雲間立。蓮花峰。 一曲南溪窈而深。南溪。 璆琳鏘鳴兩厓峽。遙看日月石上生。花葉自作堯庭莢。日月峯。 雲木環山山更綠。管領名區一茆屋。玉溪亭。 巖阿時聞鐵笛響。石面尙留玉子局。蓬萊方丈仙侶多。翩躚去來驂鸞鶴。我欲移家家此鄕。雲嶺迢迢薜蘿荒。聊作歌詩詩代畫。題爲屛障掛高堂。三時諷詠意已足。二十八景長在目。神馬尻輿倐往還。畵境居然我泉石。留與山靈結宿緣。他日庶不爲生客。飮水讀書怡性靈。嗒然坐對虗室白。瓊琚欲和峴山翁。菊花初放霜月夕。</text>
<title>種蔬</title>,<text>春來學種野人蔬。做事元從喫淡初。至樂當年杞菊畒。紫陽夫子了殘書。</text>
<title>枸杞樹</title>,<text>一樹龍鍾倚短墻。靈芝春到晩蒼蒼。千年變化仙人骨。留結丹砂九月霜。</text>
<title>竹硯滴</title>,<text>風霜磨琢寸心長。麗澤情深四友房。翕受雲雷資啓沃。帝庭他日賁笙簧。</text>
<title>幽谷道中。喜見友人。二首</title>,<text>南征北去閱冬春。身世擾擾馹馬頻。出谷禽聲交喚友。隔宵鄕夢更愁人。嵌巖劈破懸梯道。花木萌芽亂水濱。莫說今行多涉險。丹心日夜繞重宸。						花木依依屬早春。南征西上此行頻。風雲魏闕逢休世。山水郵亭見故人。十里馬行層壁下。數聲鳥囀小溪濱。長途却忘征鞭倦。一點明星拱紫宸。</text>
<title>姑母城 二首</title>,<text>麻姑劈破巨靈驚。鳥道遙連兎棧橫。上遊形便開劒閣。古人方略畫金城。中原地近䂓模壯。主屹山高表裏成。聖代昇平餘舊郭。菑烟二月野人耕。						麗代風塵劫火驚。天姑遊處暮雲橫。尖峯釰壓三韓國。危石天開百堞城。左海昇平強冦伏。南州控護衆心成。悠悠𨓏蹟今安在。祗有荒墟野老耕。</text>
<title>重過姑母城</title>,<text>行人指點古城傍。山勢周圍七里強。兎走懸厓餘木閣。雉傾殘堞列金槍。馬陵道狹千弩伏。魚腹浦寬八陣藏。大嶺重關相表裏。願從治世講苞桑。</text>
<title>鳥嶺</title>,<text>巫閭大幹落遼東。盤結名城鳥道雄。西蜀地形森壁壘。三韓天險鎭夷戎。磴間石伏千羣虎。木末身輕一隊鴻。誰料捴兵曾莫守。行人指點嘆嗟同。</text>
<title>丹月驛 二首</title>,<text>石壁崎嶇馬不前。始逢平地路如天。將軍祠下銘寒石。太守治南繫隻船。遠樹浮靑官渡認。居人耕白戰塲傳。兵仙誤了琴臺帥。流水無言二百年。													長郊十里大江前。涉險歸來始見天。凾谷溝渠開沃野。益州形勝下樓船。民風頓覺京華近。人傑偉然古廟傳。可惜干城違素計。至今遺恨丙丁年。</text>
<title>到新院</title>,<text>匹馬悠悠七日來。今朝始到漢江隈。支離道覺南山近。恍惚天看北斗回。寒谷氷霜皆雨露。春心花木盡胚胎。休言薄宦離闈遠。恩造龍樓咫尺陪。</text>
<title>漢江</title>,<text>聖主千年國。長江一帶橫。遠流通海路。近抱壯山城。粟米三南湊。魚塩萬戶嬴。願言波不渴。永使護神京。</text>
<title>崇禮門</title>,<text>東韓禮義國南門。寶額千秋衛九閽。德尙文明光日月。樞成闔闢象乾坤。都民拭目興於讓。君子顧名敬所存。金鑰一聲開正路。八方歸會視瞻尊。</text>
<title>慕華舘</title>,<text>北極羣星拱。西郊落日斜。風泉悲屬國。冠盖頌皇華。鶴立千年柱。仙歸八月槎。煌煌三字額。恩造憶龍蛇。</text>
<title>聽鍾</title>,<text>烽後人喧息。街樓聽夕鍾。移時方發響。轟隱漸如舂。地圻潛雷奮。山鳴萬壑從。淵淵聲更遠。驚起洛波龍。</text>
<title>詠文房四友</title>,<text>紙						紙於天下說朝鮮。四友文房爾最先。往事載來編竹世。今文寫出結繩年。十行傳信開花幅。三疊成章展彩牋。喚汝閑中題品足。荒唐李白一張天。						筆						中書家世筦城鄕。出入騷人錦繡囊。上品最稱兎穎白。良材獨擅鼠鬚黃。千金價重長杠勢。五色花開一夢塲。見絶春秋非爾罪。聖師當日獲麟傷。													墨						文房膠㓒托陳玄。磨琢陶泓最有緣。圭錫帝庭形略似。城高齊郡號同傳。剩添毫末龍蛇勢。暗助篇中記注權。靜裏呼卿終默默。衰年嘆汝處身贒。						硯						玉則近奢陶易。宣州一片最云奇。千年石滑沾龍尾。半面泓開象鳳池。自愛確然成質好。還知靜者永年宜。相隨十載無瑕玷。磨琢深工盡在斯。</text>
<title>次友人淸明韻</title>,<text>淸明雨過尙多陰。霽景今朝慰客心。萬戶繁華雙闕近。百官齋宿七陵深。桃花節晩逢今歲。柳絮飛輕出上林。賴有春城鸎語囀。簫韶一曲和高吟。</text>
<title>殘雪</title>,<text>夜來寒氣透踈簾。雪下空階不覺添。地面均鋪瓊屑淺。山眉淡抹粉粧纖。輕將柳絮飛飛去。暗化林霏細細霑。願入畫圖調九鼎。隔窓梅發滿庭塩。</text>
<title>晩起</title>,<text>睡覺東窓晩。朝朝日影移。默思蕭寺夜。燃燭讀書時。</text>
<title>海艾</title>,<text>海國生佳種。靑靑渡北江。草經功第一。藥竈品無雙。火氣消風痁。神方透血腔。聖人壽民計。用此可醫邦。</text>
<title>題百子屛圖</title>,<text>葱衿藍袂雜紅靑。佳氣玲瓏繞彩屛。荀氏八龍添幾數。桓家四鳳盡寧馨。錯躔星宿羅重昊。交榦珊瑚擢鉅溟。螽羽詵詵更加一。願將圖畵祝堯庭。</text>
<title>內賜臘藥</title>,<text>六氣調和萬病却。臘平佳節新方作。金丹粒粒壽民功。玉露團團醫國藥。妙訣何論白菟丸。恩光逈出眞珠箔。蒼生廣濟聖人心。八域春生其施博。</text>
<title>奉敎製進。太學恩杯詩。見恩盃詩集。奎章閣抄啓時。○以下奎章閣講製時御題</title>,<text>金尺萬年調玉燭。聖聖相承御北極。天不愛寶生異物。抵璧于淵投珠谷。三品楊州按厥貢。奇祥不獨諸山甕。大冶鎔成一圓器。祥光潑眼如流汞。洋洋天祿注其中。八域民物同春風。鐫出周家鹿鳴詩。斑文細字勞神功。我有嘉賓問誰是。樂彼東泮圜橋士。旣興于鄕又觀國。從古菁莪在中沚。菁莪化育四百歲。攸介烝髦有古制。靑衫一百拔其尤。濟濟蹌蹌登玉砌。湛湛紅露厭厭飮。盃出銀花光灧㶑。祥雲輝映尺五筵。紫綸擎出天香冉。太學宣盃傳盛事。皇朝當年侈其賜。中心貺之一朝饗。我有好爵吾縻爾。黃帕紅絲影煌煌。烏帽詞臣捧十行。絶勝端明醉學士。拜賜宮壺雨露香。于以用之旅酬地。于以酌之鄕飮席。旣醉旣飽皆聖德。受言藏之傳萬億。願把衢樽斟北斗。於萬斯年聖人壽。玉瓚黃流頌愷悌。燕及皇天克昌後。</text>
<title>奎閣銀臺玉署宣饌聯句 在弘齋全書○幷御製序</title>,<text>御製序曰。每歲三餘之工。輒課一帙之書。機務雖繁。莫或間曠。近來經史子集之有選。選必開印。盖爲嘉惠於來許。兼欲資益於自強。用是孜孜。不知爲疲。乃命銀臺玉署諸臣與豹直騎省。考校經書句讀。儤宿禁中。亦旣勞止。際此奎選講製。兼夜責程。而宮雪開花。座燭分蓮。倣煖爐會故事。紫衣擎傳。滿架殽醹。帶以聯韻詩句。						金華經說耀奎章。粉署書聲及玉堂。御製。 虎觀鴻儒叨地分。龍圖豹直惹天香。臣晩秀。 讀於中秘琅凾鉅。處以西淸寶扁煌。臣象奎。 跡忝銀㙜慚右列。銜兼藥院效先甞。臣鼎揆。 期門章句追皇漢。學士瀛州軼盛唐。臣仁浩。 三夜不眠聞禁漏。六仙多暇對經床。臣耆。 奎躔宋運千年届。絺繡虞庭五色彰。臣勉兢。 是日仙班鄰鳳省。自天恩命曁龍驤。臣肇源。 梁園雪晩詩催簡。唐舘宵分帙閱緗。臣啓洛。 聖代笙鏞方日聞。近臣冠佩喜齊蹌。臣尙度。 籌傳閶闔金魚靜。鈴動罘罳苑鳥翔。臣翼晉。 繡榟共添宮線永。燃藜每到院鍾鏜。臣若鏞。硏丹炳若心酬報。紛白慚無命對揚。臣弘鎭。 十日繙經臣職忝。三餘典學聖謨洋。臣序東。 連宵幸備金鑾直。趁曉同趍玉佩鏘。臣悌東。 蓮炬光搖分院路。梅房香綻傍宮墻。臣秀晩。 紫衣催召恩逾渥。靑瑣聯班學愧荒。臣來百。 瓊軸煒煌拚寶什。黃封㶑灧霈榮光。臣煕采。 共將耿耿西垣燭。滿挹深深北斗觴。臣東幹。 暖氣蘇回南至後。耿光依近上淸傍。臣益烈。 曾書幾講修齊治。虞典重賡喜起康。臣近淳。 龍扆端臨治有象。兕觥齊獻壽无彊。臣晙。 欣逢豈樂依魚藻。敢道思皇集鳳岡。臣存秀。 文敎均沾三物育。聖工爭頌寸陰長。臣俊輔。 瀼瀼夜露沾浮白。濟濟朝紳響水蒼。臣錫中。 宴赴釣魚稽宋閣。詩登呦鹿邁周庠。臣勉昇。 極知眇末歸陶鑄。肯忽斯須勉敬莊。臣台佐。 秩秩肆筵同珮芾。孜孜攻業寓囊箱。臣樂浚。 工專絳袠仍三昧。節届黃鍾又一陽。臣遠鳴。 雲氣蓬壺看尺五。雪花梧掖過尋常。臣煕洛。 蕪詞自幸賡宸韻。綵線何由補衮裳。臣冕載。 小子譽成周棫化。家人禮異衛筵張。臣絢。 右文瀛閣回仙李。毓慶姬家頌邑姜。臣浚欽。 藝苑翺翔人共得。春臺造化物皆昌。臣命周。 幸爲待詔金門朔。豈曰能詩太史黃。臣基天。 宛是靑帷雙日直。翻成白戰八叉塲。臣東萬。 精微理蘊搜濂洛。灝噩文宗溯帝皇。臣履載。 斯世幸看回古俗。眞儒誰是佐明王。臣煕周。 蒐英日闢圖書府。躋治風行禮義鄕。臣處嚴。肅穆威儀瞻御座。便蕃寵錫耀村庄。臣英發初諱。 菁莪聖化重重運。葵藿微誠滾滾慶。臣奭周。 雨露沾脣傾白獸。文章遍體愧丹凰。臣駿永。 輝山瑞彩非崑玉。協律希音憶嶰篁。臣明孚。 遮莫管蠡窺象緯。敢將瓦缶和鸞簧。臣東埴。 奬勞恩遍擎珍錯。識喜詩成溢錦囊。臣命赫。 直氣已驚奎藻降。小春先賀雪花颺。臣秀臣。 省中校字羞螢爝。格外沾恩聳鷺行。臣致榮。 重入脩門非夢想。偏蒙聖澤際辰良。臣台鎭。 才慚考閱三墳蠧。身幸追隨五總羊。臣思人。 醉以瓊醬觀厥德。擎來寶軸世其藏。臣景煥。 恩榮此夜知何極。句讀當年愧未詳。臣珍恪。天覆無私收一藝。年豐爲瑞頌千倉。臣初爕。 今宵倍覺奎華朗。此事將看汗竹芳。臣良侗。 職攝起居猶僭越。書探丘索奈繁穰。臣毅采。 光華日月三淸界。五十四人拜激昂。臣命烈。</text>
<title>慈宮周甲。志喜詩賡進。見賡載錄</title>,<text>乾坤入壽域。日月泛宮觴。有國今年慶。初筵盛禮張。星重登漢頌。樂奏繼堯章。聖孝維民則。推仁達四方。						敬附宸章						御製小序曰。慈宮周甲日。奉觴上壽。恭述志喜之誠。與宴諸賓。						吾東初有慶。花甲萬年觴。是日虹流届。如雲燕賀張。含飴長樂殿。被管老萊章。觀華仍餘祝。覃恩曁八方。</text>
<title>中和尺詩賡進 敬受頒尺承命製進</title>,<text>聖祖留金尺。治煕慶累重。惜陰參禹準。同度協虞鍾。樗散慙菲質。衣長頌德容。紅泥藏十襲。殊渥煥爲龍。						敬附宸章						御製小序曰。春仲朔日。頒公卿近臣尺修中和節故事。帶詩以寵之。						頒尺中和節。紅泥下九重。拱星依紫極。絫黍叶黃鍾。漢帝提三日。陳君卧百容。裁來五色線。許爾補山龍。</text>
<title>皇壇親祭詩賡進</title>,<text>粤自先朝祀必親。壇花猶帶大明春。匪風從古悲曹檜。當日提兵憶李陳。祝用涒灘遺甲子。班登洪武舊衣巾。麟經一部昭雲漢。歲歲明禋永世遵。						敬附宸章						玉輅東廵怳見親。依依壇木寄王春。山河極北淪諸夏。牲醴吾東享肆陳。數十麟經淹日月。三千鰈域葆冠巾。齋衣肅穆臨明水。萬折餘誠志事遵。</text>
<title>皇壇御製詩賡進</title>,<text>請量東溟萬斛濤。盈盈皇澤載彤毫。泥金寶牒恩猶在。篚玉宸誠閣更高。麟史特書三甲子。龍光回憶九重袍。長留正氣延邦籙。烈士疏中凜尺刀。</text>
<title>華城洛南軒。御題養老詩賡進。</title>,<text>靈春長住壽堂前。干尺偕登彩舞筵。萬八門開齊獻祝。更周華甲自今年。						敬附宸章						御製小序曰。洛南軒行養老宴。七十者曁六十一歲者與焉。拜用一坐再至之禮。羣老將就位。予爲羣老興。旣升堂。酒行三遍。吟示羣老求和。						鶴髮鳩筇簇後前。海東和氣洛南筵。願將羣老期頤壽。拜獻慈宮萬萬年。</text>
<title>又志喜詩賡進</title>,<text>典雅都兪日。果聞玆事歟。萊衣學不倦。曾膳知多餘。壽域千年慶。孝厨萬卷書。聖人猶慥慥。臣等正何如。</text>
<title>大殿春帖 丙辰製進</title>,<text>舜殿方回泰。堯蓂紀建寅。品彙均發育。一氣動氳氤。月令行靑帝。烟花擁紫宸。幸逢今日樂。長獻萬年春。</text>
<title>大殿春帖 己未製進</title>,<text>三元佳氣滿宮櫳。萬彙昭蘇斗轉東。金勝縷花時物好。玉盤傳菜侍臣同。藹然不禁生成意。自是無私造化翁。陶鑄八方歸壽域。乾元保合聖心公。</text>
<title>洞庭張樂 御題製進</title>,<text>咸池象洞庭。雷地奮天樂。動盪魚龍聽。大音生窅邈。</text>
<title>水車 御題製進</title>,<text>斡旋銅渾並。翻動桔槹如。注地無高下。受疲任疾徐。神龍驚造化。平陸引川渠。灌水專其利。田功賴是車。</text>
<title>有草生庭 御題製進</title>,<text>羲畫靈蓍出。軒治屈軼馨。聖人方御極。嘉卉自生庭。天地精靈會。星辰曆數丁。從玆旬朔驗。日月在丹蓂。</text>
<title>八駿圖 御題製進本朝</title>,<text>天馬生東國。聖人奠八區。洗兵周野牧。執策漢功輸。閃閃蹄飜玉。團團汗吐珠。秖今毛骨竦。留與萬年圖。</text>
<title>春在枝頭已十分 御題製進</title>,<text>漏洩春消息。山寒欲放時。都將卄四信。先着兩三枝。次第尋香譜。參差待化兒。十分圓滿處。淑景故遅遅。</text>
<title>春星帶草堂 御題製進</title>,<text>月落春堂靜。餘光歷歷星。夜闌移睡幌。詩罷在雲扃。練繞天河白。珠連匣劒靑。孤燈相伴住。山杏滿空庭。</text>
<title>石皷 御題製進</title>,<text>蒐狩比先王。戊庚告旣伯。考功勒鼎彜。講武會金舃。盛禮修三田。奇文耀十石。洋洋太史言。歌頌載無斁。</text>
<title>鐵笛亭 御題製進</title>,<text>天地鳴寒笛。轟然去後聽。幽襟孤月白。餘韻數峯靑。定與仙靈會。能令道氣惺。瑤琴聲暗契。千載有高亭。</text>
<title>只在蘆花淺水邊 御題製進</title>,<text>搖搖漁艇宿。浮在白鷗波。一任風吹去。明沙十里花。						批曰。做船可意。</text>
<title>玉淵三峽。講乾坤二卦十九韻。</title>,<text>吾師去後靑山空。碧蘿丹桂秋如畫。先天至理講無人。等閒山林日月邁。巖溜泠泠嗽鳴玉。瑤琴絃斷誰與話。夫子當年講道處。別有天地非塵界。圖中竗訣馬已窺。畫前玄機兎有賣。秋月寒江舊影子。古洞深深烟雨灑。風光宛是遇遯象。旨訣如承晦木戒。更憶先生晩而喜。玉洞流水尋眞派。乾坤最是易之門。包括龍繇六十卦。方圓圖上運一元。龍虎爐中假神鞴。月窟天根往來處。感應玄理如針芥。此義曾從我師得。江漢秋陽濯而曬。吾黨年來走別處。葱嶺西江騁百恠。峽坼淵流象數著。姬文圈子留方罫。悠然意像與境會。髣髴西銘遇雨解。庖羲世界夢誰到。萬川盈盈落月掛。斯文門路幸不迷。落落吾徒餘幾介。一開一闔從方便。濂翁竗契曾不詿。先師不幸玆山幸。緬思當時此中届。</text>
<title>牛戴牛歌 御題製進</title>,<text>角下第九牽牛躔。天弧隱隱揚光芒。孰謂無中用各別。易取黃革詩騂剛。王命弓人考其第。其直維何牛戴牛。去齒與角豈偶然。占地元居上上頭。包之文繡禦鼷鼠。申以楅衡防抵觸。郊廟山川其舍諸。如栗如繭或盈尺。別有觺觺最上品。其材可合騂騂弓。其本靑萍瀅如水。其中白玉淸若空。末之難矣周且正。文羊密黝文犀豐。乃召廛人平厥價。千角不减全牛千。王有大弧威天下。此時用汝飜其翩。牧人乃夢訊于卜。坤牛之上姤其角。若論其直自相當。何用帶牛而佩犢。一部成牛頭上在。或寢或訛行相隨。汝戴汝頭品自如。以牛易牛何擇斯。扣角不須干覇業。産金何必誇峽名。利用弧矢正四方。然後送汝桃林行。不怕官家截爾角。櫜我弓兮歌昇平。</text>
<title>大雪二十韻 奉敎製進</title>,<text>雨腳陰凝水腹咽。乾坤盡入玄冥節。龍公巧手天工竭。獸炭祥烟光氣泄。甘露凝寒鋪玉屑。淸霜覆碧侵華梲。風光正好梁園轍。景色翻傳郢客闋。深盖紋毛塩虎穴。紛飛鱗甲神龍血。氷山玉海渾融結。銀闕珠宮何皎潔。茶水煎成陶糓啜。氊毛落盡蘇卿嚙。寒氷深處潛魚鱉。來歲豐登去螣𧕏。月令豳郊回栗烈。天心坎竅觀膠折。臘前三白農人說。聖主臨軒慶大雪。</text>
<title>金剛高處最先紅十韻 奉敎製進</title>,<text>毗盧頂上曉光籠。先送羲輪一路通。白認遙天浮海氣。靑分列峀揷雲空。三千世界開仙窟。萬二峯巒冠大東。幾疊高低藏碧霧。一般粧點眩丹楓。晨光試占靈區內。瑞旭初昇遠海中。晥晩中峯猶向暗。逶迤幽谷未開蒙。俄從絶頂些兒暈。旋見遙岑爛熳虹。擎出金烏朝日彩。飜驚仙鶴舊棲叢。雲浮地軸千層碧。錦散天機一線紅。海岳須臾光遍照。千峯萬壑盡玲瓏。</text>
<title>單于夜遁逃 奉敎製進</title>,<text>將軍擊劒鴈飛夜。大雪蕭蕭滿地下。千里㫌旗暝色迷。五更金鼓寒聲啞。黃間箭急風雷驚。白草沙茫銀勒卸。廟略能令瀚海淸。單于捲甲退三舍。</text>
<title>早晩燕然刻頌詩 奉敎製進</title>,<text>執戟東征一夢疑。嚴州大閱有前期。去窮沙漠三千里。坐整貔貅百萬師。瀚海秋風金皷振。中原白日羽書馳。千年尙有燕山石。不獨班生記頌詩。</text>
<title>先此示年豐 奉敎製進</title>,<text>臘前三白驗年功。上瑞田家自古同。細下庭除潛入夜。平鋪原野暗隨風。蝗蜚掃地𥠧無害。魚夢呈祥史占豐。也識天公先有示。曾孫嘉糓畒南東。</text>
<title>寬大書 奉敎製進</title>,<text>靑陽初闢九門端。和氣春回見一團。欽恤深仁觀舜典。陶匀生意代天官。東皇布德三元始。聖主推恩百物歡。試看林葱皆自得。于時議貸廟謨寬。</text>
<title>二之日鑿氷冲冲 奉敎製進</title>,<text>栗烈天寒水澤凝。窮陰北陸已堅氷。豳民切玉携斤斧。周禮藏壺入室凌。冲達融和歸爕理。消除愆伏破崚嶒。寒梅臘雪增光潔。至後微陽動幾層。</text>
<title>槐陰滿庭 奉敎製進</title>,<text>三世由來種德深。古槐培得魏公心。方萌業與根連蔕。未艾休將葉作陰。桃李高門知食實。梧桐舊宅自成林。滿庭芳蔭留餘慶。王氏繁華驗至今。</text>
<title>又卧旗亭送夕陽 奉敎製進</title>,<text>江村斜日暫支頤。不負霜螯左手持。一枕搖紅簾幕影。百錢浮白杏花巵。扁舟獨返詩餘興。芳草孤眠席屢移。書劒百年違素志。此生隨處酒樓旗。</text>
<title>老枝擎重玉龍寒 奉敎製進</title>,<text>千尺虬螭蟄大冬。六花飛處地雷逢。高擎鐵幹擔當勢。躍出銀河變化容。鱗甲蜒蜿餘霰集。意珠粧點凍根封。天將用汝爲霖雨。先向人間降玉龍。</text>
<title>三冬文史 奉敎製進</title>,<text>夏禮秋詩起我慵。短檠深夜最宜冬。梅龕几靜燈烟上。紙閣窓明雪日舂。好是唐虞閒處做。依然班馬卷中逢。日聞睿讀臨淸燕。奎璧祥光繞九重。</text>
<title>諸峰羅立似兒孫 奉敎製進</title>,<text>蒼顔不老舊堯封。磅礴西來作祖宗。震巽分排男女位。高低自列弟兄峰。並尊敢有肩隨態。却立皆爲膝下容。西嶽處崇如撫頂。嶺松鬖髮翠髼鬆。</text>
<title>日中爲市 奉敎製進</title>,<text>亭午天時象大公。四民交易國之中。人皆湊集車輪轉。貨自流行水下同。萬里道均遐邇往。百工事備有無通。聖王以此齊天下。適市寧欺五尺童。</text>
<title>不是尋行數墨人 奉敎製進</title>,<text>歲暮行藏體驗眞。顔淵獨侍杏壇春。生花爛處周公夢。弦月圓時宓帝親。不待馬圖成十翼。閑抽龜筴配三辰。讀來未見行間墨。誰識東門晩有人。</text>
<title>忽憶戴安道 奉敎製進</title>,<text>獨吟招隱忽相憶。如玉其人在水北。柳絮天寒漠漠飛。葭霜秋晩蒼蒼色。獨乘孤棹意何如。朗詠良宵興不極。渭樹江雲黯黯懷。寒筇遙向剡溪側。</text>
<title>東方朔 奉敎製進</title>,<text>天上瑤桃昔一甞。金門大隱號淸狂。承華殿裏逢靑鳥。何待人間却老方。</text>
<title>語君眞富貴 奉敎製進</title>,<text>徹底巵中事事眞。世間軒冕豈關身。藥欄花逕多明月。富貴山家自有人。</text>
<title>魚龍出聽 奉敎製進</title>,<text>仙樂渢渢滿洞庭。碧空鴻過去雲停。洩肜和氣囿羣物。宮徵希音抃百靈。擊皷馮夷跳水舞。拾珠鮫女出波聽。雅譜更傳薰殿曲。九苞朝日下祥翎。</text>
<title>騊駼 奉敎製進</title>,<text>房星夕降精。神馬日千里。朝秣華山陽。夕飮月窟水。欲將高價論。不是凡駒比。堪笑中州人。逸蹄名騄駬。</text>
<title>撒塩和羹梅十韻 奉敎製進</title>,<text>金膏長注太和盃。姑射仙人洗水回。煑出白門千斛水。簡登黃閣壯元才。先嘗正欲羣生濟。交佐思將五味裁。淡鎖傅巖烟上下。明藏淸渭月徘徊。乘風自作瓊糜散。鋪地依如寶鼎開。萬點飄零溲白後。三盃調劑待黃來。雉膏煎出流霞液。龍火蒸成下豆灰。頃刻撒來三尺勢。酸鹹賴汝百花魁。明年已驗豐穰瑞。今日惟須麴蘖材。贏得生靈好料理。調羹誰是進塩梅。</text>
<title>王母獻仙桃。二首○進宴第一爵致詞。奉敎製進。</title>,<text>珠樹東方葆瑞光。明堂寶位闢靑陽。星臨南極人難老。燭設重宸夜未央。聖主垂衣宜景福。仙婆奉詔進天香。開凾不翅瓊瑤美。大德家中壽最祥。						又						昌朝嘉貺降仁天。靑鳥飛來繞禁筵。甲帳遙臨鰲海日。丁香浮動獸爐烟。三千歲色瑤池外。一萬春光玉斝前。瓜瓞周原綿寶籙。願君貽燕亦遐年。</text>
<title>龍門有遺歌十八韻 奉敎製進</title>,<text>獨倚春風笑不休。武夷山色靑只麽。夜深同安鍾後感。歲暮篔簹壁上哦。上古之世正聲作。天以瑤琴鳴太和。舜韶堯章始條理。顔琴點瑟相講磨。繹如純如集大成。猗蘭一闋農山峩。我有幽懷尋古調。月明淸夜玉溪過。金石笙簧風韻遠。禮樂詩書簡篇訛。千五百年瑤徽絶。餘韻誰續猗歟那。千聖知音得二子。舊譜依然在南河。玉色金聲好氣像。篪唱塤和相切磋。立雪三尺遺徽在。春風一座雅響多。大絃小絃聲相和。餘音遠溯洙泗波。生晩宇宙溯墜緖。獨有古匣空摩挲。伯仲之間展也成。手裏眞訣在編摩。龍門秀色餘眞面。衆喙爭鳴一任他。幸有遺音不墜地。我欲相和龍山阿。而今曲終人不見。獨抱瑤絃意如何。斯文千古得此聲。更有餘懷歌我歌。</text>
<title>次康衢歌韻 奉敎製進</title>,<text>維天其大兮帝在上。蕩蕩平平兮錫汝極。羣藜百姓兮徧爲德。耕斯鑿斯兮順其則。</text>
<title>陵齋直中。同柳士鉉 台佐，金公穆 煕周，李時應 𡎘 拈韻。各賦古事。四首</title>,<text>始敎耕						首出生靈萬化明。一番風氣屬屯亨。縱橫壠畒天荒界。次第農桑太古甿。制刱耒鋤開利用。種頒粳稻強爲名。粒民至德參三極。萬世豐登自始耕。						五絃琴						手按瑤徽象大音。玄機流出聖人心。一張粧點先天制。三疊融通造化襟。䟽越聲中傳古譜。宮商奏處舞幽禽。如今至治南薰上。更願簫韶搏拊琴。						畵舫齋													酣花醲柳暎層崖。東署風光闢小齋。萬壑雲烟神境濶。中流林峀洞天佳。樓通楚水分紅橘。客伴吳鴻下翠涯。思𤃡詩成聊自適。至今波浪憶秦淮。						雨中春樹萬人家						乳鷰高飛院柳斜。錦城風物雨中奢。輕塵和浥霏霏霧。高閣凝生細細霞。草樹迷茫皆曉色。烟華羃䍥盡人家。明朝試看端門外。紅濕枝頭幾朶花。</text>
<title>齋居涔寂。續賦古事。六首</title>,<text>烏鵲橋						江水鼉靈怪。渭波龍動搖。參差銜木石。橫濶亘雲霄。隻鶴千年柱。雙鸞七月宵。莫言牛渚逈。歲歲自成橋。						卧龍						天時晼晩大人逢。紅日方升午睡濃。陽德未雲潛鉅壑。神功存蟄屬凝冬。風雷渭水藏魚變。霖雨商巖隱豹蹤。一朝噓起炎井火。飛騰宇宙托眞龍。						綠野堂						黃閣人歸綠野庄。元和薄伐已全忘。三朝勳業登犀帶。十畒經綸耀錦坊。往事雲空淮上捷。晩春花送洛南香。明時文酒酬餘債。贒相風流有此堂。						耆英會													濟濟明時白髮長。暮年簪履映花觴。風流九老香山社。勳業三朝綠野堂。名姓盡爲天上宿。畫圖相對鏡中霜。天光百尺聯仙籍。勝事于今說洛陽。						豐樂亭						禾黍斬鯨岸。江山賀燕亭。時平烟火靜。風煖澗花馨。天穰知民樂。官閒賴地靈。宴遊歌聖賜。不必醉翁醒。						天晴一鴈遠						銅駞門外色斯先。南國霜花意渺然。萬里雲晴空濶界。千年羽化杳茫仙。孤飛吳海精神見。戛過商顔影子懸。賴有謫仙能說道。蕭蕭畫出一張天。</text>
<title>山陵植松</title>,<text>栽松必在早春時。差待花開已便遅。千古槖駝餘好手。萬株冬嶺揀纖枝。貞根最愛經霜久。生意先含着土移。百尺干霄他日計。蒼梧山畔影垂垂。</text>
<title>巡視火巢口占</title>,<text>落葉寒莎處處筵。山齋無事日如年。職名掌藪周官後。公務栽松漢寢前。藜杖踏來殘雪印。藍輿行過小蹊緣。微臣逬下蒼梧淚。咫尺欄花繞九天。</text>
<title>次老杜秋興</title>,<text>肅氣爲霜入晩林。滿山黃葉亂森森。高人白髮秋常早。寒水蒼葭夕易陰。鴻叫遠天如有㤪。蟲吟廢壁亦何心。今宵始覺經年別。獨坐長安萬戶砧。</text>
<title>歲暮思鄕</title>,<text>金鶴山南里。門槐一草堂。哺烏遅返樹。征鴈已成行。明月同今夜。孤燈憶故鄕。幸逢親戚話。忘却漏聲長。</text>
<title>悶老奴</title>,<text>咳病聾癡甚往年。不須憎怒却須憐。精神強記曾知路。筋力消磨舊服田。眼暗覔牛歸霧裏。手酸調馬立槽邊。衛靑富貴求難得。千里隨來尙執鞭。</text>
<title>餐蓮實</title>,<text>最愛幽蓮獨也芳。誰人栽得滿前塘。孤花出水搖如盖。佳實聯珠穩作房。細瑣不須山果摘。荒唐何說海桃香。齋居剩得閒中味。山外人曾未敢嘗。</text>
<title>客中逢友人</title>,<text>忽然靑眼慣。君是故鄕人。恍惚相看久。然疑此境眞。淸風來夏日。明月上秋旻。相對還如夢。旅燈見跋頻。</text>
<title>敬次圃隱先生韻。呈地主柳江臯 尋春 三一齋試藝之席。</title>,<text>和平皷角早開衙。錯落文篇日未斜。丈席山南贒太守。淵源洛北大方家。新秋庭月明如練。晴晝爐烟細似紗。佇見文翁治化美。儒風蜀郡擬中華。</text>
<title>次鶴城養士齋蓮桂帖韻</title>,<text>文殊娟秀太和深。一府絃歌聳士林。義取虞庠恢舊制。䂓依白鹿廣靑衿。百年地變靺韋俗。三物賓興孝悌心。入境賀逢贒太守。瓊花采采和高吟。</text>
<title>謹次內舅尹公 諱俔 壽席韻</title>,<text>無彊休運海東天。八域烟花瑞日鮮。宇內騰懽逢是會。渭陽慶壽屬今年。舞衣庭列諸孫秀。執爵筵登衆客贒。正喜遐籌添絳甲。重牢他日賀雙仙。</text>
<title>次內弟尹宗範 秉顥 喜宴韻</title>,<text>百年種德振家聲。養得機雲是弟兄。具慶堂高天下樂。雙蓮花映世間榮。兒孫庭下槐陰滿。文采山南斗望傾。已驗于門從此大。登筵攢喜發深誠。</text>
<title>謹次族大父 命龍 重牢宴韻</title>,<text>極宿婺躔煥一元。世間稀慶齒並尊。仙桃色醉呈瑤海。藥草春長祝羡門。萬石家中多白首。聚星亭下幾贒孫。况逢聖母重回甲。殊典將看及老恩。</text>
<title>次人盆梅韻 三首</title>,<text>庾嶺雲歸漢臘仍。梅花欲賦若爲能。先春消息衝寒早。高士精神徹底澄。冷蘂調匀天女粉。暗魂浮動玉壺氷。千回繞樹無言久。和作爐香一穗凝。						根如鐵石幹如苔。數朶寒花已半開。閤裏幽香神女遇。燈前淸韻故人來。貞心不受風霜變。癯骨寧嫌歲月催。太極圈中生意見。十分春信一陽回。						經卷茶爐掃點塵。巡簷一笑得佳賓。天機形外驪黃馬。標格林中蛻化人。月下遙看增淡泊。燈前相對轉淸新。氷霜滿地菩蕾動。早驗生生一氣神。</text>
<title>種宿麥</title>,<text>天降來牟百糓先。生金死火理胡然。天時周禮迎寒後。民事豳郊納稼前。岸有丹楓知節候。山多假菊占來年。經綸不及家僮課。耒耟四鄰起夕烟。</text>
<title>冠仲子魯璧</title>,<text>能行人道始爲人。勉爾從今日日新。須體嘉賓三告意。顧名無負我生辰。</text>
<title>伏聞聖候平復。喜占一律。</title>,<text>祖烈無彊帝命申。龎休洋溢慶昌辰。箕疇已占康寧喜。周頌長祈茀祿新。四太平逢今日樂。八千歲祝聖人春。况聞西塞狂塵熄。依舊烟火繞八垠。</text>
<title>次李際可 秉運 土窩韻 二首</title>,<text>我愛湖居老。茅廬占地平。茶烟分野色。詩韻雜泉聲。處若禪房靜。開爲竹牖明。道人知火候。丹粒可煎成。						昔贒有遺馥。邱壑廓而幽。閑草階前翠。翔禽雲際浮。小園花暖日。寒水月明秋。道域知無遠。吾將從此求。</text>
<title>與家弟英叔 家發，恂如 恂發 共賦。卽事。二首</title>,<text>秋月						一年佳節屬中秋。素瑟淸樽樂意酬。宇宙重回堯舜世。窓櫳如在廣漢樓。晴同萬里纖雲掃。爽入三更白露遒。安得吾心如此月。光明不使點埃留。						附次韻[李家發，李恂發]						佳節今宵月正秋。不妨無酒也相酬。天回萬古唐堯世。人在三更庾亮樓。爽朗寧容雲氣翳。淸冷爭與露華遒。欲將圖畫移蟾兎。長使圓光壁上留。英叔						一年明月最中秋。躬遭唐虞素願酬。踈影婆娑香落桂。淸輝皎潔玉成樓。遊人莫恨良宵短。志士堪悲晩景遒。萬國同晴惟此夜。空庭散步故淹留。恂如						朝霞						天借龍眠彩筆加。山厓冉冉出輕霞。纖雲逗影蒸成錦。落照交輝散作花。王母觴流斟紫液。赤城標起趁朝鴉。幽人早晩閒相管。野靄林烟轉覺奢。						附次韻[李家發，李恂發]													小齋悄坐病懷加。天末悠然起片霞。晩落江干分細靄。幽通泉底見殘花。隨風斜過齊孤。向夜移棲伴老鴉。錦障千重圖畫裏。令人却笑石家奢。英叔						赤城佳氣晩來加。淡紫輕紅片片霞。近水方濃王母酒。隔林初發武陵花。隨風移影疑孤。照日成輝辨老鴉。屛障微茫開錦繡。百年街巷一時奢。恂如</text>
<title>又賦卽事 七首</title>,<text>微風						細靄遊絲裊晩暉。輕塵不定碧紗幃。餘花入戶移時舞。乳鷰尋巢得意飛。楚客歌高翻羽調。秦娥腰弱試羅衣。爐香未歇微醺過。意思悠悠點瑟希。						細烟						薊樹蒼茫夕照懸。裊娜起自遠村前。依依細織沿溪路。淡淡微分暝靄天。高掛林梢舒復捲。輕鋪水面斷還連。矇矓半露康衢月。氣像唐堯五十年。						田家						枌楡一曲老農家。八月西成樂事多。隴外黃雲堆黍穗。田間白露摘綿花。杖藜翁隔踈籬語。叩角兒歸暮雨歌。土芋正肥園果熟。野人風味此時佳。						木綿花													嘉種東來相土宜。韶州一域最先之。靑囊子結栽培後。白絮花繁摘取時。萬國衣裳同貴賤。千家杼柚賴公私。炎耕稷粒同功用。挾纊人間永世思。						觀棊						踈簾淸簟坐觀棊。玉子丁丁信手遅。漢帝籌籠先後着。商翁意在去留時。紛紛局面三分勢。井井兵家八陣奇。了却輸贏渾謾事。呼兒且復覔新詩。						詠老醫						少年經驗老成醫。不按靑囊藥可知。嘗草功深寒熱性。調衡手熟减加時。萬全長策多依古。一戰危城少出奇。三世神方傳與子。經綸晩付藥欄治。						謝人贈黑葡萄						仙槎一返大宛鄕。佳種東來翠蔓長。萬顆匀圓玄圃實。一苞相贈碧山香。珠纓燦爛憐同蔕。金橘甛酸許共甞。喉渴津生塵慮散。不妨無酒進花觴。</text>
<title>露積峯</title>,<text>沃野東頭衆峀宗。芙蓉削立一拳峯。危岑累石因成廩。飛瀑懸崖自作舂。玉洞朝霞紅腐溢。金城夕鑰碧蘿封。家家有積高如許。快活人間樂歲逢。</text>
<title>次吳侯 徹常 朝陽舘立春韻 二首</title>,<text>靑陽淑氣囿葱林。先放梅花小閣深。細菜登盤傳古事。輕灰吹律透窮陰。祥輝欲下高岡鳳。生意相關太守琴。萬彙昭蘇從此始。一團春在自家心。						三陽消息九成林。造次天機到處深。戴氏書中元月令。羲皇圖上幾爻陰。野人故事傳靑菜。仙吏風流聽綠琴。多謝東君生物意。滿園花木一般心。九成山名。</text>
<title>又次一律</title>,<text>梧桐一樹碧。培植郡齋前。花勝媚新景。梅魂裊細烟。天時開化鑰。生理驗心田。願效桃符祝。采登太史篇。</text>
<title>又次一絶</title>,<text>陽和浮動雪初晴。春在東郊是日迎。曉角聲中詩令寓。雷封風敎一時行。</text>
<title>壬午除夕偶吟</title>,<text>義理無窮歲月流。明朝甲子又添籌。蘧瑗六十猶非晩。分寸工夫敢自休。</text>
<title>匪意蒙陞資謬恩。和恂如拈天字韻。</title>,<text>緋玉新資降自天。兩朝恩遇若吾偏。賡詩名在簪花宴。挾冊身登侍講筵。南郭菑畬三世業。西淸帷幄六仙聯。此生曷以涓埃效。報佛初心憶古贒。						附原韻[李恂發]													王之喉舌斗于天。恩誥新承雨露偏。三世楊環傳鬂玉。六仙唐閣帶經筵。立揚莫慰生平恨。歌詠仍成唱和聯。信是浮榮猶外物。前期惟在子孫贒。恂如</text>
<title>耆社帖 幷序</title>,<text>賤臣歷事四朝。偏被洪造。乙卯臚唱之初。獲蒙我正宗大王特抄講製之選。丁巳冬。特命除職。己未臘。以親試居魁。特旨陞六。無非造化之曲成。淸禁六載。隆渥如天。而涒灘一劫。萬事皆淚。逮我純廟嗣服。收叙簪履。除旨聯翩。而乙酉秋。特除承宣。我聖上臨御癸卯春。因陵幸。特陞卿貳。丁未秋。因辭䟽。下批親擢上卿。自惟立朝五十有餘年之間。中外踐歷。莫非聖恩之深厚。而至於屢次資級之超陞。皆出於格外特恩。臣是何人。得此於聖明之世。每中夜以思。感涕自零。隕結糜粉。曾不足以效涓塵於萬一矣。正卿年七十入耆社。國朝例也。事旣稀有。義難偃處。是年秋末入城。一肅天門。翌日拜靈壽閣。敬讀列聖朝御製。仍奉閱諸公畫幀。金冠玉珮。韶顔華髮。燁然若玄圃羣仙之會。遂題名其次。退與京鄕知舊。盃酒相屬。傳作昇平盛事。留一二日。以天氣漸寒。上辭章。將出國門。同庚友雲岡鄭侍郞。首爲詩若序以侈其行。洛下諸宰與頖中遊宦。續以和之。已爛然成軸矣。顧以田廬病蟄之蹤。荐被明時曠絶之澤。聯登八座之班。獲從羣彦之後。傳之圖繪。播諸聲詩。其視香山洛社之故事。不亦有光乎。讀司馬公耆會序。猶可想像元豐盛際。則今此唱和諸什。未必無助於贊揚仁壽之化。賁餙休明之運。謹次鄭台韻。以效頌祝之誠。						天保岡陵祝聖人。休明幸際我生辰。四朝盡節奎華老。三世覃恩雨露新。南極星臨君子國。西樓日永甲辰旬。丹心白髮今如許。愧爾耆英畫裏眞。</text>
<title>偶吟枳實</title>,<text>但聞橘爲枳。未聞枳爲橘。人心異物性。努力化氣質。</text>
<title>輓樊巖蔡文肅公 濟恭</title>,<text>滿地洪波一柱尊。相門淸議聳儒門。謨猷范馬宜方駕。德望眉龍與並論。隻手撑天擔大義。高山鎭國熄羣喧。十行親誄哀榮至。終始人間荷聖恩。</text>
<title>輓南窩先生鄭公 東弼 十九韻</title>,<text>雙峯五世宅。天挺碩儒姿。古匣重磨鏡。瑤絃迭唱箎。道存茶飯說。工密戰兢持。篤孝桐淮慕。眞詮洛建師。力行敦古義。窮討析微辭。劘刮開湖學。棲遲樂衛詩。澗花明獨樹。丹鼎待良醫。茅棟經綸付。蕉窓歲月移。朱書味芻豢。素業日勤孜。一部彙分意。殘年燭秉時。深功驗積久。來學足師資。千載儒林傳。一天星斗垂。髫齡陪丈席。至誨仰罏錘。雪立尊師道。牎明設講帷。躬行皆敎化。天分奈頑癡。至意終難副。餘生恨莫追。天寒餘水月。歲暮感靈芝。最是關時運。奚徒哭我私。寢門今日痛。惟有涕交頤。</text>
<title>輓錦淵申丈 軆仁</title>,<text>錦淵秋水挹氷壺。管榻龎床仰德隅。學力可從窮處驗。淸修端合後生模。金丹歲暮其如命。疏水分甘只任吾。鄕黨卽今先輩盡。百年斯道付長吁。</text>
<title>輓李持憲 奎鎭○二首</title>,<text>璧沼靑襟際盛時。天恩早荷姓名知。才高彩筆懷中得。臚唱祥雲日下垂。士望謾拋經國手。民謠空待借年期。淸銜栢府家聲繼。餘慶留看寶樹枝。						機雲佳譽玉溫如。泮水東頭識面初。卄載交情蘭室近。百篇詞賦楚聲餘。逢塲不盡蒼梧感。舊篋尙留紫海書。絃斷峩洋難再和。菊酒寒雨涕沾裾。</text>
<title>哭金興陽叔明 煕洛 五十韻</title>,<text>玉必藍田出。馬多冀野良。簪珪綿世德。文彩襲前光。襟韻氷爭潔。精神鐵與剛。孝知源百行。才擬擅三長。嘉訓師閩洛。浮華黜漢唐。十年懸磬室。終日讀書床。經濟身藏器。斒斕錦織裳。直行看古道。坦履脫時粧。氣識靑萍釰。調高白雪章。霧藏毛始蔚。楸濶步思驤。會際賓興日。旋登文選塲。奎花天上爛。簪佩日邊香。禮樂縱橫字。風雲錦繡囊。幾沾宮醞賜。偏荷衮褒煌。謂汝詩書世。遺芬鄒魯方。聖心尤所毗。吾黨菀然望。潘鬢年華早。漢庭文學揚。東觀非久地。南郡賀晨裝。不日明珠浦。將朝白玉堂。鵬圖脩萬里。鴻陸佇高翔。古匣空餘韻。秋蘭忽委芳。有才違黼黻。無命窅彭殤。愧我忝香籍。躡君遊錦鄕。天姿殊碔玉。神契托峩洋。待漏鷄三唱。趍班鷺一行。演經宵燭短。應製午鍾忙。鼎坐爐烟下。肩隨院柳傍。傳飧同早晩。得句每商量。東泮春將暮。西淸夜未央。憶鄕頻說夢。對月遽飛觴。珍重交情許。酸寒旅味嘗。孰如君博雅。不以我剛伉。道豈文詞重。交非俗態凉。喬陵藏劒舃。舊伴各參商。玉局前塵杳。莊園一夢凉。君嬰三載疾。我守一廬荒。雲樹離思暝。霜葭曉景蒼。悠悠世故閱。黯黯余心傷。病榻書難續。蹇驢策未遑。居然耿蘭報。痛矣人琴亡。寂寞生芻谷。蒼茫落月樑。漫拋經國志。去作修文郞。吾輩長茹慟。化機胡戾常。哺烏歸暝樹。鳴鶺㤪斜陽。十載心肝契。數行涕泗滂。檢書陳迹在。失相窮途倀。睠彼白山麓。飄然丹旐颺。嗟違蒿里餞。淚對菊花霜。志業看雲水。存亡付鹿隍。文章如不朽。定有子雲償。</text>
<title>輓李參議 鼎德○六首</title>,<text>古都山水孕精華。大竹深叢養得多。雅量風儀朝野望。太平贒佐晦翁家。													緋玉煌煌尙黑頭。明廷人物獨甄尤。春坊粉署先朝眷。嶺外遭逢罕與儔。						祥麟瑞鳳聖人時。平步台躔會可期。玉珮金冠留舊舘。半途天意窅難知。						新陵松栢暝雲端。痛哭軒弓不可攀。萬事無如公報效。帝鄕依舊侍從班。						有客南來盡涕洟。風流仙洞主人誰。仲由裘馬忠宣麥。去後馨香滿口碑。						十年京口得追隨。公獨於吾眷不遺。北洞桃花時節返。旅遊他日倍凄悲。</text>
<title>哭柳上舍士能 奭祚 二十一韻</title>,<text>丹山生瑞羽。碧海韞明珠。忠孝百年宅。文章一代儒。天姿挺玉樹。襟韻着氷壺。染翰披雲錦。劬書味道腴。浮華卑漢魏。嘉訓佩程朱。氣吐靑霞菀。調吟白雪孤。經綸推大器。信義識窮途。閃鑠千金價。扶搖萬里圖。書劒平生契。牙期此世俱。靈犀相照膽。良藥每砭愚。對榻羲經講。排床禹篆摸。雲菴醻月露。錦藪約裘菟。古道今猶在。交情世更無。幾年留洛下。歸日訪城隅。病枕開靑眼。逢塲縶白駒。渾忘雙燭跋。傾盡片心符。君以忠勤勉。余望藥餌扶。如何天未定。謾被鬼揶揄。原樹悲並鶺。春林㤪哺烏。半生知遇感。數句肺肝輸。斜日氷山路。輓歌淚欲枯。</text>
<title>輓朴竹西留成 漢遇</title>,<text>自我西遊久。朋舊揔涯角。時陟望鄕臺。面面雲樹隔。緬彼金谷人。尤結我心曲。無緣凭尺素。耿耿魂夢憶。歲庚申四月。我馬纔嶺谷。道逢故鄕人。次第問消息。嗟嗟竹西子。遽作泉下客。未及間日月。涕淚滿巾拭。穹蒼不可詰。禀全命胡嗇。憶昔先大夫。文學著南服。位不才德稱。人方井渫惻。玉樹留餘蔭。天資見卓犖。禔躬蹈禮讓。讀書貫墳籍。就質師道尊。摳衣南野宅。顧余金蘭契。粤自葭莩托。十五年于玆。世事忽風燭。猶有典刑在。兩兒秀蘭玉。他日于閭望。天理驗漑食。余將啓西征。奄聞就窀穸。路遠不可致。能無巨卿怍。緘詞替壙訣。縷縷寫情臆。</text>
<title>輓李俛庵 㙖</title>,<text>河南家學碩儒姿。餘韻山齋按寶徽。上向工夫尋閫域。中庸義理盡精微。頹波砥柱襟紳聳。揭日中天簡策輝。髭髮晩年看學力。長湖萬古浥芳馡。</text>
<title>輓鄭嘉山 蓍 二十韻</title>,<text>天地純剛氣鍾人。隻手可以扶綱彜。昔有睢陽雙節士。胡騎不敢兩河窺。李郭功成破竹勢。萬國烟花播聲詩。聖朝百年兵不用。小醜乘間出潢池。關河幾郡無義士。晴川一帶保障誰。嘉山太守何壯哉。文穆家中直可兒。劒槍圍中父曰子。爲臣盡分汝莫疑。倉卒熊魚審所取。義理剖判於銖錙。有手可斫符難奪。星月森然頭上垂。氣作長虹凜不死。宇宙萬古長撑支。狂冦膽落遽驚走。蹙入彈丸一小陴。禽獮草薙在須臾。坐見旋凱西征師。第一殉忠功有歸。隻身豈徒干城爲。森嚴大義罵賊夜。已褫其魄斬其旗。遂仗英靈滌妖祲。點塵不捿浿水湄。况有將軍遺廟近。至今偉績在西陲。烈氣相承壯本朝。山河浩劫浮雲持。華誥煌煌及兩世。庶慰千秋志士悲。贒季生還亦天道。奴貞妓義何其奇。先軫歸來尙如生。臨風不禁涕漣洏。</text>
<title>輓金延豐一老 宗壽○二首</title>,<text>眞襟偉幹碩人姿。昭代蜚英及壯時。贒祖家傳忠孝訓。先王恩荷姓名知。祥光㥘後豐城劒。遺愛人間峴峀碑。贏博餘寃天莫詰。石門殘照倍凄悲。						十年東頖曾同舍。三歲西陵又作僚。藥餌憐君多病苦。詩樽忘我故山遙。庚申萬事孤燈夜。壬戌淸遊小雨朝。欲說前塵如夢幻。後期難復渭川橋。</text>
<title>輓李參判 彦淳 景寬</title>,<text>淸名完福水南台。夫子家中養得來。經幄十年資啓沃。星軺萬里簡賢才。四朝歷事韓公笏。三世成陰王氏槐。獨抱牙琴無處奏。臘梅香歇歲華催。</text>
<title>謹次四從兄遜菴公 祥發 重牢韻 二首</title>,<text>雙樹冥靈小苑深。百年培護已成陰。良辰正屬迎新帖。舊譜重彈在御琴。五福康寧神所佑。一堂和氣醉無禁。傍人嘆羡那能學。仁壽從知造化心。						隍鹿醢鷄歎衆生。紛紛榮利緫虛名。人間此事誠非偶。天上眞仙亦復驚。南極星涵深酌泂。太和春入早梅明。六旬穉弟偏多感。堪羡萊兒供喜誠。</text>
<title>憶舊遊三十韻 幷小序</title>,<text>憶舊遊。本香山詩集中語。余於病伏中。追憶金華舊遊。當時恩數之曠絶。僚友之彬蔚。可謂千載一遇。而到今杳然如玉局前生。自不覺泫然而涕矣。抱痾窮山。白首紛如。歷歷前塵。銘在肺肝。而初無隻字收錄藏諸私篋。若復歲月滋久。滄桑迭遷。後生輩何以知當日遭逢之盛。而亦豈非賤臣餘生之感乎。遂因其憶舊之意。拈出首句一韻。而作古詩長篇。略叙當時之事。詩意之所未盡者。往往添註其下。閒居寥寂時。復展閱以寓沒世不忘之思云爾。													憶舊遊。淸涕已潸然。菁莪化育聖人世。特旨選入奎華聯。乙卯四月。承特敎。與金煕周，洪奭周，金處嚴。同入抄啓講製文臣。付之甲寅選。事在正始文程。○自乙卯至庚申。凡六年間。蒙被聖恩。不可勝紀。如講義條對故寔承批及賡詩聯韻。間有抄附於弘齋全書。而今此篇叙事。略無次序。先之以一選人同被之恩數。其下方叙賤臣特蒙之異渥。盖非編錄之例。且多以類追紀。不拘事在先後。覽者恕之。 三盃聖眷踰涯分。一天恩雨資陶甄。是年秋。以親試入殿庭。自上持召賤臣宣醞。朱衣奉銀斝滿酌以賜。臣起伏曰。臣不能飮。仰見天笑。忽新曰。汝以特敎被選。敢辭三盃酒乎。天府圖書耀一閣。十八學士長聯翩。靑春冠冕動朝紳。異數頻繁隕自天。黃鍾下諧於瓦缶。舜韶巴唱聯成編。甞於奎章閣應製之夜。自上降御製詩一句。各賜韻一字。令入直閣臣與諸文臣聯以進。見弘齋全書。 芙蓉苑裏賞花宴。春塘㙜下賦雪筵。丙辰三月。設親試于芙蓉苑上林。晩花已謝。惟魚水堂邊。辛夷盛開。應製進呈後。以艾湯水魚各饌賜朝食。○是年冬大雪。宮苑林木。一色皓如。上御春塘㙜。設諸臣親試。以撒塩和羹梅爲題。命十韻律。賜紅露煎鐵肉。頖儒應製。亦於是日設行。六年之間。賞花賦雪。不知其幾。而特擧其大槩如是。 淸朝起居在前列。曉日罘罳瑞靄連。每令節。閣臣及抄啓諸臣問安班。在百官之前。進詣閤外。待承傳下。平明退出。 萬八門前揷花歸。金母蟠桃下雲輧。萬八門。惠慶宮差備門也。乙卯六月。當慈宮周甲。賜百官宴于殿庭。抄啓諸臣進參于萬八門內。及退。皆簪花以出。時有年字賡詩。又於諸文臣課試。製進西王母獻蟠桃致詞。 八域烟花繞紫禁。詞臣盛會河淸千。龍光逈出錦袍榮。御札煌煌侈管玄。是冬應製于鑄字所。夜闌賜饌。以筆墨簡幅別封以下。賜御札于諸學士曰。管玄簡幅。得雋者取此云云。諸學士。乃御札中語。 西淸帷幄夜未央。內府珍羞不時宣。金膏玉液涵恩露。滿堂簪珮映金蓮。一年課試。多在於冬深夜長之時。每當湛露已下。玉漏方闌。司謁自內出曰。賜饌下矣。諸文臣一時具冠服。上奎章閣正廳。四隅懸紅紗燭。中堂鋪白紋席。需雲爛然。桂糖紅露。肉羹湯餠及陸海魚果珍品。羅列滿堂。諸臣環坐醉飽。恩渥浹髓。油蜜之痕。往往點滴朝袍。相顧笑曰。龍膏鳳液。退歸檢書廳。開硏濡毫。次第呈券。或承命歸館則曙鼓鼕鼕矣。或經宿禁苑則翌日夜又如是。如過三四日後始各退出。則應製之文。各軆皆備。而在外課試。多長文鉅編。入闕親試。多四韻十律。銘頌序記應卒易辦之文。雖如賤臣之才劣者。退而受題則常患不足。入而應製則亦頗有餘。寔出於聖人寬仁不迫之意。追思感泣。 時節珍頒自內降。標紙盈箱紫泥塡。各種頒降。必有御賜標紙。方八九寸。年月日安御寶。前後祗受。幾溢箱篋。粧成一軸。傳作寶翫。 獸炭油箑臘平劑。龍茶金橘江海鮮。年年賜送諸品。不止於此。而難以短詞盡記。故略擧其數。 手選彙分凡幾部。內賜新印輝丹鉛。紅袱菱花帶恩色。十襲珍藏世其傳。內賜書冊。皆聖考手選。或承命編次者。朱書百選二卷。雅頌二卷。史記英選三卷。杜陸千選四卷。陸奏約選一卷。春秋左傳十卷。鄕禮合編二卷。五倫行實五卷。杜律分韻二卷。濟衆新編五卷。奎章全韻二卷。銀盃詩集二卷。正始文程一卷。 山南賤臣才薄劣。頂踵無非造化偏。摛文前席撤御饌。金盤擎下香爐烟。乙卯十月親試日。賜饌于摛文院。飯上供米煎鐵及魚肉諸品皆具。時自上方進水剌。特名賤臣與金煕周。撤御饌二器。使司謁頒賜各一器。宲無前之異數也。盤大而平圓。切肉高尺許。齎出閤門。到頖中分于嶺中諸友。是日余與一僚友對爐共飯。煎肉下塩稍多。僚友低聲曰太醎。余手止之曰。玉陛尺地。便坐密邇。安敢開口乎。更下一二臠。又曰醎。忽聞玉音下徹。招司謁使前曰。肉味醎過云。賜之一器水。俄而朱衣者頒一椀水。退出後戱僚友曰。癡學士。相對一笑。此雖非可錄之事。而當日聖眷之視同家人父子。亦可仰認矣。玉筋畫葫霑賞典。布帿懸病免尤愆。國朝。年少文臣。以篆字充朔書。乃玉筋篆也。余不識篆體。每朔倩人書小紙。依樣書呈。乙卯十月。以親試入殿庭。纔出閤門。有朱衣者趍出。向余問曰。是嶺南文臣乎。曰然。又曰。今年新抄乎。曰是矣。朱衣曰。去八月朔。書榜居第二。賞紙何不受去也。余曰。未及知矣。朱衣曰。明朝通于政院覓去。且此後則每月朔書榜。必爲得見云云。旋卽趍去。余心竊怪之。未爲何許人。而從後思之。則亦聖恩也。明日通政院覔賞紙三卷。自其後參榜蒙賞。比諸文臣最多。盖每月朔書試官出榜入啓。則以御筆多有更定高下云。○抄啓諸臣。有月朔試射。善射者多蒙賞典。居不與懸病者。或禁推。或罰作詩賦。或限射北營。賤臣力弱。不能操弓。每月懸頉。特蒙寬典。 宸衷特憐嶺人質。批敎輝暎日月懸。甞於親試日。以御筆書賤臣券以下曰。汝也故優等。汝何嶺人也。 宮庭積雪沒靴袍。一張呈白文陛前。大字三中出尋常。天球河圖寶墨圓。一日。召入諸文臣于便殿。寒甚雪下。霎時盈尺。殿庭俯伏。袍帽皆濕。仰瞻寶座。天威肅然。令諸臣分席各坐。懸詩賦表論四題。題義茫然。無人略解者。諸僚惶恐。不知所爲。恐以曳白重得罪過。不顧題義。橫竪說去。惟以呈券爲主。賤臣竊獨思惟。寧被嶺海之典。義不敢強所不知於君父之前。乃於試券書賦題封內。書以職銜。臣某製進。進玉階前。以白券呈納。四拜而出。與諸僚退待于閤門外。自上特命入直閣臣。奉御覽一冊。展示諸文臣。乃曾南豊鑑湖記。而四題皆出於是。當時與選。皆所謂一代之才雋。賤臣亦曾一閱南豐文。而此日殿庭。皆茫然不省。冞增罪悚。俄而御考榜下。而徐尙書俊輔。以獨解題義。居表三上優等。諸文臣則被譴責甚嚴。所納試券。不書等第。皆以呑生棗啖熟芋書下。而賤臣所呈白券。大書三中。因下敎曰。事君不欺。白直可尙。羣僚動色。卿宰聞之。亦以爲得體云。○當日賦。題會稽之石則幾倍之。時嶺中二僚。受由不參。 故寔敷陳幾萬言。逐條批誨開蒙顓。是年。以故寔代一年課講。盖故寔卽玉堂故䂓。而以文義發端。因以敷陳古今事實者也。當時屢朔所陳。近百餘條。而逐條一一賜批。或十餘行。或三四行。亦或以可否二字書下。其中多有嘉納勉誘之恩言。見弘齋全書。 一經寅義非分賞。三試居魁謝恩箋。戊午。下中庸御製條問。令諸臣講義以對。各二卷冊子。臣對居第二。有虎皮賞典。○時以條對冊子之甚多。命重臣之有經學者。詣監印所考閱。進乙覽。依課講例。逐條收栍。計畫出榜。而厥後聞重臣之言。以嶺人經義最爲該洽云。當時條對。亦有抄入於弘齋全書御製條問之下。○己未臘冬。賤臣尙在參下。是時嶺中三人皆已陞六。而以臣年最少。且履歷之尙淺故也。夜深後閣隷叩門。驚起問之則曰。以親試三次居魁。陞六品。明曉問安班。當以銀帶進參。自內閣急急知委云。盖臣於是年間。有受由往來。有追試數三張製進。而連魁陞叙。實出於造化之曲成。數日後入春塘㙜。進謝恩箋。 候班曉色上銀帶。天地鴻私肺肝鐫。白首丹忱徒耿結。北望喬陵三十年。聖諭丁寧猶在耳。至今追憶淚如泉。庚申七月初。賤臣在鄕。承聖考昇遐。蒼黃入城。視天漠漠。李台益運。相對揮涕言曰。夏初新選抄入時。自上下敎於臣曰。舊選中嶺人皆减下。而獨李英發以年最少。未及區處。故特付新選。當於今年內。有一例區處之道。以此意傳之於渠可也云云。且曰。當日之聖敎如此。雖於天崩之後。子其銘鐫。臣聞此語。不覺血淚之霑衿。以臣疎逖。才又薄劣。不足以答恩顧之萬一。而不以爲罪。特蒙終始聖眷。至於如此。此臣所以中夜以思。感涕交頤。生死隕結。沒身不忘者也。故廬歸守錦城麓。前生如夢玉局仙。閑居時讀舊賜書。願將塵刹報佛緣。聖子神孫太平福。於千萬年慶祿綿。</text>
<title>和恂如次竹巢閔上舍 宗赫 憶舊遊韻</title>,<text>憶舊遊。昨夢正依然。神馬蘧蘧化蝶去。羣仙招我芝山顚。山下名園木芙蓉。幽意相尋度陌阡。相携仍作采眞遊。石老厓坼雲梯連。玉溪明月方壺路。去窮三十六洞天。鶴巢臺前訪道侶。億曾相逢紫海年。彩簫鸞笙迭成韻。玄圃露滴琪花鮮。玄裳道士顧我笑。殷勤分與金丹煎。俄然夢覺卧虛堂。風埃顚倒還可憐。東望烟霞杳無極。恨不爲期楓菊前。是時阿季騎驢回。云與從遊竹巢仙。竹巢仙人好吟詩。慰我遐想雲端懸。安得靑鞋與布襪。去與雲鶴遊翩翩。飮水讀書於其間。鹿門深處絶塵烟。披來如讀廬山記。子由爲我重結緣。正値雲臯風雨夜。幻境並與新詩傳。</text>
<title>次申友松巖亭韻</title>,<text>幽人結屋在韶南。山對蓮花水繞藍。石榻哦詩新月上。柳橋沽酒夕陽含。湖魚緣重餘生感。谷鳥棲深晩節甘。老子雲岡歸亦穩。草堂林澗不須慙。</text>
<title>氷溪</title>,<text>山阿巖石广而層。萬壑中分一段氷。透得重陰因泄氣。交爭焦火反成凝。手將探窟神難測。身似羾寒喜不勝。更拜贒祠尋的韻。玉壺秋月洗心澄。</text>
<title>越州東閣。拈韻有賦。</title>,<text>地僻甿蚩一任他。印床無事日高哦。梨花明月莊陵夜。柳絮輕風錦水波。新茗策勳消酒易。好山留約入簾多。明時塵刹生平願。粤峽居然鬂髮皤。</text>
<title>次東閣板上韻</title>,<text>此生何幸際煕隆。鬢玉腰章六十翁。山水滁亭知有分。雨暘岐野已占豐。簾虛詩卷侵霞氣。夜靜笙歌在月中。官拙民愚何所事。蓋公淸簡可移風。</text>
<title>蓬萊閣。次袁中郞集中韻。四首</title>,<text>粤絶山空積靄收。官居不遠小江洲。祗緣葵藿餘丹悃。未了塵根愧白頭。松桂林深捿病鶴。菑畬山僻掛飛猴。明時便訣多商量。且待彭衙見月秋。						越峽蒼蒼夕照斜。金城南望若天涯。塵緣十載重爲吏。倦夢三更或到家。山有香蔬供別味。江添春浪煎新茶。庭花落盡無公事。暮角聲殘燭映紗。						竹逬新芽燕含泥。官門久斷客驢嘶。遺民自在桃源內。浩劫曾經杜宇啼。好雨知時公報急。晩衙無事小詩題。巴陵二美難兼得。剛笑莊生物理齊。						錦峽分憂鬢已絲。靑春冠冕憶前時。初心晼晩金丹鼎。世事輸嬴玉子棋。康樂獨慚羣仲季。淵明還責五男兒。吾廬祗在雲岡下。留待槐陰滿地垂。</text>
<title>錦江亭。敬次退陶先生韻。</title>,<text>水咽山嚬閱幾年。高臺獨上意茫然。名區物色澄秋氣。游客閒愁入暮烟。點綴懸厓花似錦。平鋪遙野草如氊。滄桑往事憑誰問。細雨前江白鷺眠。</text>
<title>錦江亭。又次退陶先生韻。呈南延公子 㺷。○二首○幷小序</title>,<text>余知粤州之柔兆夏。南延公子爲關東之遊。歷枉弊邑。遂與莊齋令鄭在淇甫。設宴於錦亭。因次板上韻以替贐章。而略道戚契相感之厚云。						仙陵佳氣鬱千年。公子今來不偶然。紅錦江聲登樂譜。蒼梧山色鎖雲烟。禮寬多謝行厨傳。官冷還慚坐客氊。萬二千峯前去路。應將奇勝寫龍眠。						遊目憑欄一快哉。華筵開向最高㙜。魯陵佳氣無時已。芳樹春風特地來。北極誠懸歸夢遠。東瀛看盡去鞭催。白頭仍結平生好。霄漢空瞻桂棹迴。</text>
<title>錦江亭。次板上韻。</title>,<text>子䂓樓外又孤亭。亭下澄江錦水名。華表天長山靄合。玉簫聲斷野花明。崔嵬老石千尋立。嗚咽寒波萬古鳴。咫尺仙陵佳氣在。遺民今日樂昇平。</text>
<title>又次板上韻 二首</title>,<text>越中形勝最奇哉。一面淸江百尺㙜。縹緲天開三島逈。聯綿山似九疑來。忠臣傳裏丹心見。寃鳥聲中白髮催。此日登臨無限意。渚烟漠漠暝鴉迴。						錦江之水日悠哉。上有高亭倚石臺。晩景依微靑靄合。前塵寂寞翠華來。名區筇屐遊人感。歸路笙歌夕照催。杜宇年年春草綠。憑欄無語暫低迴。</text>
<title>錦江亭。次洪東伯 敬謨 韻。</title>,<text>江山經幾劫。泠浦有遺歌。八月棠花路。孤舟錦障波。天晴潦水盡。秋熟野禾多。此地猶餘感。登臨意若何。</text>
<title>雨中夜坐</title>,<text>句漏仙緣重。莊生吏體踈。簾空山欲入。江漲地無餘。雲引爐香去。窓涵夜色虛。平生大庇思。今夕幾窮廬。</text>
<title>重陽日。泛舟錦江亭下。二首</title>,<text>龍山佳節錦江東。滿眼烟光拂面風。秋水澄如菱鏡拭。霜楓姸似茜裙紅。千年影事孤舟裏。盡日笙歌畫閣中。最是子䂓聲斷處。人心今古感懷同。						落帽傳佳節。登高辦此遊。朝霞蒸遠樹。夕槳泛虛洲。山水明時樂。風烟志士秋。故園庭下菊。留待弟兄醻。</text>
<title>歸自錦江。贈孫上舍 重潤。○二首</title>,<text>卛爾生秋興。飄然上夕帆。名區宜管領。知府是兼銜。簿牘披雲署。詩筒待月緘。只愁丹竈冷。身上有朝衫。						薄宦饒仙分。前宵錦水帆。霜華侵席冷。嵐氣入盃銜。緣境詩逾老。思家信幾緘。黃花東閣月。餘興繞歌衫。</text>
<title>和趙上舍 弘復 韻</title>,<text>木閣浮雲太白山。筇鞋飛過老仙班。風烟正値榴花節。石逕斜連桂樹斑。細雨朝來留客好。小詩題罷覺官閒。靑燈白酒今宵樂。十載奇逢在越關。						附原韻													錦江侯自錦城山。曾出銀臺近侍班。越郡名區從古擅。魯陵遺躅至今斑。蟻陂吏隱兼幽賞。鶴氅公餘最靜閒。肯把遊觀弛職事。會看治績著東關。</text>
<title>伏聞元孫誕降。喜而有作。丁亥</title>,<text>大東元氣毓精華。天保吾君茀祿遐。贒啓能承神禹緖。文孫又降太王家。三宗基業措盤泰。百世綿休驗瓞瓜。萬事庚申今日慶。健陵珠樹盡開花。</text>
<title>又一律志感</title>,<text>聖考當年玉几凭。欲言時事涕沾膺。廷臣誰托黃𧟌負。冲辟多艱曆服承。卄八天星軒甲計。四重邦籙漢歌騰。新休又篤元孫降。白首丹心徹曉燈。</text>
<title>姜參奉𥠧仁 長欽 將遊金剛。歷訪越峽。臨別有贈。二首</title>,<text>越峽三年鬢雪皚。淸樽今向故人開。塵緣不倣陶潛去。詞律偏驚謝眺來。流水琴高生紫焰。落花碑古拭靑苔。新詩更爲金剛贈。先與山靈結約回。						雲烟楓嶽路。山水錦城衙。拭眼嫌生霧。題詩解惜花。啼鵑悲過劫。歌妓進新茶。願擲腰間紱。聯翩躡紫霞。</text>
<title>李使君時應以有金剛宿願。將赴關幕。詩以贈行。三十四韻。</title>,<text>昔觀急難圖。俛仰挹遺馥。惟君世其家。早歲奮南服。斂華勤展覽。屬文資敏博。洛陽車馬市。多君閉門讀。少年從事衫。吾儕豈云薄。鐵嶺浮雲外。人皆爲君惜。君曰官無卑。請看藍田壁。金剛此去路。生平所願適。窈窕元化洞。縹緲衆香閣。丹崖及翠壁。宗驢與阮屐。義相臺下詠。鏡浦舟上宿。夢想之所結。一一留勝蹟。重來卽回路。好與山靈約。歸帆泛溟渤。逝將向窮石。羡君強壯歲。攄我烟霞癖。聞道巢許輩。往往棲其壑。從來列仙窟。多有隱士曲。爲言堯舜君。春臺理玉燭。茅茹拔羣彦。登庸有夔稷。萬化歸大治。八方開壽域。麟鳳與之來。垂名賁竹帛。與君從遊久。璧水三載歷。沽酒常得韻。看棊每爭席。却忘千里遠。高譚兼善謔。如何今日別。居然失麗澤。君今賦遠遊。文章好領略。攀梯閱險世。觀瀑刮累俗。谷巖互出沒。雲物自朝夕。是以齊物翁。得之忘欣慽。此理古來然。請君問楓嶽。歲暮肅風霜。朋樽此夜樂。遲遅拜闕下。迢迢向關北。誰識豐城劒。光焰起百尺。殷勤相勉意。愼旃成汝玉。</text>
<title>次龜山朴氏水閣韻</title>,<text>想像高標水閣中。百年堂搆繼前功。流泉潄玉眞源活。宿霧籠山一逕通。靈壁園深餘草樹。聚星亭古長兒童。小塘淸似重磨鏡。留取吾人實下工。</text>
<title>贈黃上舍叔璜 磻老 之東都</title>,<text>衆卉凋殘碩果萌。賞心不獨艶高名。師門旨訣重磨鏡。豪士風流半月城。從古悲秋成晼晩。逢塲看劒吐崢嶸。西江潦倒經年恨。詩酒今宵更有情。</text>
<title>敬次退陶先生東巖亭韻</title>,<text>東來活水溯源頭。上有奇巖地勢幽。生意一般庭草翠。天機不息枕泉流。前川花柳成眞趣。古壁圖書想隱求。三復遺詩重發喟。已將斯道占行休。</text>
<title>又次養眞庵韻</title>,<text>存天理是養吾眞。渣滓融時志氣神。二字扁楣當日意。盤銘蕉葉與俱新。</text>
<title>又次前韻。呈李草草庵來卿 泰淳。○二首。</title>,<text>堂搆重成枕石頭。昔贒遺趾擅深幽。奇峯繡錯無邊野。懸澗鏘鳴不舍流。聖世恩榮知自足。吾家活計豈他求。新詩寫出閒居趣。春晩沂壇笑不休。						相承門路紫陽眞。堪笑莊生養谷神。當日的詮常在目。新亭舊號煥然新。</text>
<title>又以前韻贈庵中年少李 晩慤。○二首。</title>,<text>新亭數架在東頭。地帶遺芬境轉幽。松桂干雲根抵遠。源泉放海晝夜流。明從竹牖門初入。塞去茅蹊路易來。太極在吾方寸裏。眞工慥慥敢言休。						盖聞人生二五眞。由吾誠力可通神。彜倫日用無非學。主宰存時始自新。</text>
<title>會申承旨市南成之 冕周 及季靈族老于蓮桂堂夜話。拈韻得年字。</title>,<text>郭外時將暮。燈前夜抵年。韶光分柳絮。詩思裊茶烟。乘興南樓月。瞻恩北斗天。高吟仍大酌。微雨過初筵。</text>
<title>次族姪景升 魯巖 花甲韻 二首</title>,<text>八域烟花拱北辰。賀君初度在今春。詩歌餙喜諸宗會。儉約成䂓百祿新。舞袖斑斕趍二子。花籌交錯約同人。請看庭際雙槐樹。世世餘庥此慶頻。						萊服常華萃一家。福田稀慶自天加。靑氊詩禮安吾分。絳縣光陰錫爾遐。座有同庚多助喜。春回先甲再看花。聯篇和韻珠璣錯。堪向鄕鄰此事誇。</text>
<title>次族姪學元 魯宣 元朝自警韻 二首</title>,<text>端居惟恐惹人譏。點撿生平只自唏。一粒靈丹違素志。十年鍾漏悟前非。桑楡景晏春眠足。桃李園深夜宴歸。時復省身增惕若。格言曾聞義勝肥。						讀書安分更誰譏。不必窮廬志士唏。才似顔淵稱好學。贒如伯玉貴知非。眞工茗畫無前癖。格語關閩有指歸。寶樹交陰由養厚。須君努力一家肥。</text>
<title>輓李參判來卿 二首</title>,<text>大贒家裏碩儒姿。昭代蜚英及壯時。物論淸朝瞻砥柱。士望全嶺重蓍龜。蘭芽幷茁天應定。卿月增輝壽與宜。欣慽人間都夢幻。但將安順送靈輀。						冠冕靑春躡後塵。忘年猥荷托交新。傾心竊仰傳家學。薰德深知接物仁。一候巖亭空有約。餘生衰病奈纏身。緘詞不盡公私痛。北望靈芝倍愴神。</text>
<title>孝明世子輓詞 六首○後追崇翼宗大王</title>,<text>大東元氣聖人家。瓜瓞春原降福遐。天地運回離兩作。星雲光爛舜重華。仁聲夙著鷄鳴寢。瑞彩長留鶴禁花。大學治平千聖訣。日官頻報午陰斜。						靑宮正位尺衣新。寶冊煌煌禮物彬。至行文王加一等。休祥漢代頌重輪。天心有托宗祧重。睿質無煩瞽史陳。八域謳歌歸貳極。禁園和氣一團春。						代攝初年日萬幾。卛由成憲動無違。勳華精一相傳授。文武弛張大範圍。束帛邱園思寤寐。渙恩蔀屋軫寒飢。羣生想望昇平樂。萬億吾東永命祈。						銅壺漏滴日如年。雷肆三時設講筵。妙簡宮僚皆正士。窮硏經旨是單傳。宋儒每乞寬凉處。漢制常遵保傅篇。餘事文章猶造極。精光千古日星懸。						匝域哀號願代身。虹流舊節又玆辰。殷丁未壽天應悔。周業多艱命愈新。寶籙綿延其克世。元孫岐嶷乃知眞。如今庶慰臣民望。盤石宗祊繼聖神。						兩朝隆渥此身偏。憶昔離筵侍講年。敷奏葩經慚補益。祼將淸廟猥周旋。深恩特荷遺簪記。血淚空沾寶墨圓。白首丹忱酬未了。願將塵刹結來緣。</text>
<title>輓柳判書爾卿 相祚</title>,<text>忠孝堂高積慶賖。百年喬木自生花。士望身卧溫公洛。德量心無獻子家。坐鎭頹波瞻砥柱。寵膺專對動星槎。如今未暇吾私慟。耆老淸朝問幾多。</text>
<title>輓李新野公宅 仁行○五首</title>,<text>兩白精華鍾得人。妙年令譽動儒紳。剛金百鍊無留礦。寶鏡重磨掃點塵。穿榻眞工牢着腳。咬根餘味利安身。先從立志分賓主。成就吾家道義新。						芹宮一策衮褒垂。拔擢恩深聖主知。一命初非溫飽志。羣居每以簡篇隨。身爲砥柱頹波世。跡近金門大隱時。八馬歸裝淸似水。故山猿鶴莫相疑。						涪州氣力易箋成。庸玉天心有一行。白璧終無蠅點累。黃麻重荷桂坊榮。烟霞新野尋初服。理義陳篇娛晩情。醞藉之文經濟手。空敎寂寞老雲屛。						窮巷簞瓢樂在中。一生操履古人同。絲毛細析論經旨。繩尺常嚴律己工。濂洛眞詮先四子。河汾餘敎牖羣蒙。吾南耆德凋零盡。人世悠悠此道窮。						十載孤畸世路危。如公親誼更云誰。人知欣戚相關意。情溢書箋共勉時。桑海遒遷成久別。年華荏苒及同衰。秖今倍覺私情慟。粤峽歸程錯後期。</text>
<title>哭金葛川公穆 煕周○三首</title>,<text>終古偉才産鄧林。浮華刊盡見眞襟。從師湖學薰成德。擢第齊贒簡在心。一度奎花生色爛。十年經幄荷恩深。明時謾抱蔘苓志。海里桑楡已夕陰。						未老金緋地望優。山南人物拔其尤。時謨賈傅登宣室。遺化文翁去蜀州。塵刹初心酬聖代。江湖晩計緬前脩。葛仙不待黃池約。他日憑誰汗漫遊。						靑春冠冕聖人時。六載同涵雨露私。長樂簪花霑賜饌。西淸對硯進賡詩。前生玉局渾如夢。此世金蘭更托誰。當日末僚今白髮。人間獨抱絶絃悲。</text>
<title>哭柳鶴棲士鉉三十七韻</title>,<text>藍田寶玉出。丹穴瑞禽儀。忠孝傳家學。文明際聖時。志勤幼安榻。工邁董生帷。彩筆懷中得。祥雲日下移。宸衷起曠感。恩侑降遺祠。妙譽奎華選。淸銜簪筆隨。恩霑華衮奬。名擅衆望推。帷幄論思密。絲綸代草遲。聖心方汝玉。吾黨屹然砥。孝極專城養。謠騰四郡治。德星聚古里。卿月耀恩資。運甓應堪事。劬書自忘疲。憂時思范馬。輔君願臯夔。律己無衰倦。居家有定䂓。人方蓍策倚。天不老成遺。自愧空踈質。同登講製墀。雪爐分賜饌。蓮燭賦賡詩。潤色龍門製。商量蠧簡疑。淸時多樂事。暮道許心知。北洞高懸鵠。西淸晩聽鸝。思家頻說夢。在道或聯騎。六載金蘭契。一天雨露私。升沉何足道。聚散忽難期。一灑涒灘淚。相憐鬢髮絲。霜葭秋水阻。雲樹故人思。往歲重陽節。浮生一會奇。江山喬木老。風物玉淵漪。酌酒黃花綻。登舟細雨宜。臨翁已先去。定令亦相追。世事渾如夢。流光逝若斯。蟬聲懷綠樹。詩語杳靈芝。尙憶前春事。那堪此日悲。漢濱同遇雪。石院始分歧。回首成陳跡。賞音更有誰。緘書嗟未及。樑月謾相窺。深愧范卿義。空題薤露辭。庭前聯玉樹。喬蔭在河湄。</text>
<title>輓趙梅隱子希 承洙○四首</title>,<text>江表多贒好講劘。龍門餘韻碩人歌。浮名早謝公車選。墜緖要傳古鏡磨。竟歲含薰蘭在谷。明時待價玉無瑕。談玄一夢成陳迹。洛水天寒起夕波。						林下棲遅七十年。古人朝暮遇陳篇。潛心漸入絲毫細。着腳愈看寸鐵堅。獨樹花明知爲己。縕袍水飮一任天。㫌招不至巖雲暝。吾道難行自昔然。						早從金谷得心傳。令譽南州已菀然。一服烏頭功力遠。兩成鳥翼知行全。龜山剩得梅花趣。和靖終爲處士贒。歲暮靈芝重有感。成一理付琴川。													托契雷陳擬寡尤。充然多荷德音酬。浮雲外慕欽高致。秋水眞襟砭俗流。珍重緘書猶在篋。淸明寒雨獨登樓。餘光尙有連城璧。天理終看未艾休。</text>
<title>輓朴逸圃𥠧實 時源○二首</title>,<text>山南文獻嘯翁家。十世增光舊德華。黼黻明時誰不若。絃歌小邑豈云多。遐籌佇看銀緋降。積慶長留寶樹嘉。傑氣崢嶸消未盡。白山遙望紫蒸霞。						皷角騷壇憶少時。湖樓一見許心知。淸朝薄宦從遊久。末路交情古道期。雲樹天長勞遠夢。峩洋絃絶有餘悲。空留寶唾傳箱篋。牛斗精光夜夜垂。</text>
<title>輓四從兄遜庵公 五首</title>,<text>雲齋耆德後人師。公在諸孫是白眉。牙頰香生唐律髓。刮磨光見宋儒姿。名登玉陛承華衮。盟主騷壇樹羽旗。拭目云云燕趙士。爲公多賀遇明時。						璧水靑衿士望隆。藻華散落錦城東。詩評見賞樊巖老。家學受知海左翁。人道三塲應早晩。公言一命亦窮通。春明門外㫌招士。盡是當年後輩中。						滄桑飜覆卧眞仙。守着雲岡九十年。紫氣西關傳壽訣。靑蓮下界賦詩篇。鄕邦倚作靈蓍揲。志業相隨寶唾傳。先範吾宗將孰仰。滿園桃李草如烟。													遅暮工夫在斂華。夜來殘燭末光多。文章究竟朱書味。志氣消磨白雪歌。花外光陰輸晩趣。世間蠻觸任頹波。盆梅砌菊渾如昨。尙憶明窓盡日哦。						公於先子與同庚。每候軒楹愴喜幷。有淚那堪風樹感。添籌方祝壽星明。童年學習銘嘉誨。病枕寒暄愧薄誠。去與松喬應作伴。敢將薤露送丹㫌。</text>
<title>輓李應敎學源 家淳○二首</title>,<text>夫子家中間世儒。宏才博學兩兼優。文章司馬三長筆。氣岸元龍百尺樓。早掌絲綸宜分內。了無軒駟到心頭。笥經勝似籝金滿。手墨珍藏可汗牛。													靑歲相逢白首今。同庚交誼又同心。眼前鵬鷃爭多事。匣裏峩洋獨賞音。未到忘情吾輩老。願言努力所望深。湖樓頖榻成陳迹。追和薤章墨淚淫。</text>
<title>純祖大王輓詞 八首</title>,<text>華渚虹流寶籙綿。吾王仁孝性亶然。天姿東國生堯舜。曆數庚年降聖贒。特達治䂓風偃草。相承心法月圓川。摹天畫日臣何敢。影響長留太史篇。						先朝禮陟在中身。尙憶嗣君踐祚辰。宥密成王基永命。英明昭帝識贒臣。雖當玉候微愆際。每御經筵講討頻。缺													春㙜膏燭儼垂衣。繼述寧王志事微。玉帛旁招搜野逸。絲綸屢下軫年饑。治䂓賁餙鄕三物。聖念勤孜日萬幾。沒世民情於不忘。窅然聲臭點雲歸。						華岡行幸歲爲期。岸柳㙜花似昔時。百姓爭瞻羽旄喜。八鑾凝駐暮雲悲。皇壇親祼追先烈。太室精禋藹孝思。輦路陪從如昨日。雲鄕北望淚長垂。						宵旰憧憧寶座臨。浹肌仁澤入人深。配天功化文王聖。泣罪慈恩夏后心。萬彙陶甄歸壽域。八荒庭陛洞宸襟。恭惟三紀雍煕烈。須向西銘一部尋。						殷丁未壽慽于湯。此理茫茫奈彼蒼。宋邸那堪哀冊祔。衛箴猶幸寶齡長。勞勤庶務終爲祟。收攬宏綱亦自強。北斗南山當日祝。胡然龍馭遽雲鄕。						天意東方又一治。冲王禀得睿知資。蒼姬綿籙文孫繼。元祐深仁聖母慈。玉尺金科成憲在。天球弘璧燕謨貽。於昭陟降長垂隲。盤泰宗祊萬億期。						曉漏候班內旨宣。憶曾霑賜玉階前。餘生不盡涒灘淚。隆渥難忘雨露偏。除旨頻繁千載遇。耿光鄰近六仙聯。身心塵刹將焉效。地久天長痛恨纏。</text>
<title>輓姜參奉穉仁 二首</title>,<text>商山洛水古多贒。菊老肖孫有若人。孝友家謨資學力。文章世德艶鄕鄰。頤神妙訣工磨鏡。辭祿淸標氣識銀。吾黨年來凋謝盡。雲岡斜日謾沾巾。						前塵歷歷劇奔波。兩世公家受賜多。尙憶東膠承杖屨。初逢西郭托蓬麻。金剛前路多詩草。粤峽殘燈暎鬢華。錦水東頭臨別語。此生其奈後期何。</text>
<title>輓李所庵愼可 秉遠</title>,<text>單傳心訣大贒門。吾道增光又是孫。寶鏡重磨工有序。精金百鍊礦無痕。彈琴宓子經綸富。拊背溫公友悌敦。同志如今凋謝盡。何人可托臯比尊。</text>
<title>輓朴禮溪 慶協○二首</title>,<text>菊潭秋水淡如虛。五世淸芬挹有餘。陳氏家聲大丘長。龎公耆德鹿門居。安吾素履具諸福。遺厥靑氊有一書。修善百年餘慶在。芝蘭秀氣暎高閭。						雲松千歲尙精華。晩暮琴書在澗阿。絳縣春回丹鼎鍊。聚星亭古白眉多。亮風世艶忠宣麥。禮訓咸推仲郢家。人世終無餘感在。不知千古有西河。</text>
<title>輓李俛齋際可 二首</title>,<text>三世儒宗古所稀。百年吾道一家肥。堪嗟正叔先歸去。伯子平生孰發揮。						東岡歸守歎同衰。離索徒勞病枕思。一札前春兼吊慶。那知今日淚題詩。</text>
<title>輓柳高城重吉 喆祚</title>,<text>難爲伯仲季方贒。忠孝堂高棣萼聯。題鴈香名科甲乙。割鷄優政尉神仙。交情匣裏瑤絃絶。餘蔭庭前寶樹圓。泉下重逢知不遠。謾將衰淚灑寒阡。</text>
<title>輓申市南成之 冕周○二首</title>,<text>兩戊居然八十翁。心期只在不言中。傳家至行烏投藥。瑞世香名鳳下桐。三達身兼榮已足。數年天假孝將終。小春碩果含生意。餘慶床前五尺童。						行人指點九成東。學士幽居傍學宮。經幄晝長三接日。丹爐歲晏九煎功。涓塵謾負平生志。傳與難全造化工。千古牙絃從此絶。暝雲何處起新封。</text>
<title>輓朴左尹仲益 光錫</title>,<text>氷壺徹底玉溫然。報國心丹八十年。忠孝相承門戶大。立揚咸稱父兄贒。四朝恩重涓塵效。三達尊兼位望全。慈塔聯名今幾在。謾將衰淚灑寒天。</text>
<title>輓柳大埜子剛 健休</title>,<text>幽蘭賸馥玉含輝。名利關頭早决幾。直接湖巖門路正。講明濂洛緖言微。襟紳北海宵懸帳。桂樹南山夕掩扉。二野同歸時運否。空敎後死涕霑衣。</text>
<title>輓金栗如 是瓘○二首</title>,<text>北望芝岑暝靄垂。化翁裁物窅難知。家承雪月遺芬遠。器潔氷壺受祿宜。山水桐淮餘日短。古今嬴博達觀推。人間萬事驚殘劫。遙和薤歌托楚些。						秋水蒹葭已十霜。棣華庭畔挹芬芳。緘書寄意靈芝峽。把酒開懷紫海鄕。東里玄談如一夢。北原衰草自斜陽。靑山白馬違相送。秖有臨風涕泗滂。</text>
<title>輓姜司諫公叙 世揆</title>,<text>談笑塲中獨整襟。朋樽時復露眞心。古方自有重磨鏡。確操難移百鍊金。經席摳衣師敎在。中僚聯武聖恩深。明時塵刹猶餘恨。忍把薤詞作楚吟。</text>
<title>輓崔正言季應 龍羽</title>,<text>博陵家世惠連身。五十年前托契新。一日看花春已晩。明時韞櫝玉逾珍。厖眉漢署其如命。駟馬于門且驗仁。追憶梧桐山下別。西風殘照倍傷神。</text>
<title>輓李上舍幼禎 宗休</title>,<text>禮法周旋洎白眉。魯多君子取於斯。瑾瑜寶彩登庠日。茶飯眞工秉燭時。招隱山深松桂老。聚星亭古子孫宜。吾宗舊客今誰在。揮涕西風不勝悲。</text>
<title>輓姜弼善擎廈 橒○二首</title>,<text>名祖家聲有玉人。中涵壺月泂無塵。高才包括文章藪。博學沿尋性理津。符采氷淸消鄙吝。論譚刀段袪流循。銅闈昔選端方士。時運參差髮已銀。						璧沼披襟四十年。逢塲自有點犀燃。參商天濶看雲夕。山水調高和雪筵。友道鮮能來直諒。朋箴每荷啓蒙顓。論交海內知多少。強輔如今失一贒。</text>
<title>輓孫察訪▣▣ 鎭翼○二首</title>,<text>妙歲蟾宮折桂回。藍田瑞氣動春雷。家聲最著東京尹。地步堪悲御史臺。佇看鵬圖垂九萬。誰敎鴻陸困低佪。山南從古偏多感。光怪衝霄欝未開。													十年鍾漏客長安。獨有心犀一點看。旅槖携來於我宿。市醪沽取與君歡。前塵尙記藍田壁。後會難尋栗里園。莫慰臯魚泉下恨。商顔西望倍凄酸。</text>
<title>輓李持憲聖應</title>,<text>名祖當年樹立恢。明時挺出鄧林材。文章夢得神翁筆。步武官登御史㙜。經卷敎兒金讓寶。琴樽留客燭成堆。安花菴裏重逢約。夜夜空樑月色回。</text>
<title>輓金參奉聖擧 在振</title>,<text>氣嶷資豐好典刑。故家彜器若天成。從師剩得烏頭力。觀國聯題鴈㙮名。董學相承堪繼世。殷招已晩不嬰情。漁亭一會渾如夢。暮道空餘老友生。甲午冬。余與公及李來卿，李際可。約會于申成之漁父亭。經宿團話。故末句及之。</text>
<title>憲宗大王輓詞 七首</title>,<text>天佑吾東寶籙綿。頂香祝聖在丁年。休祥政値四重運。心法由來精一傳。繼述宏謨光震鬯。孝仁令聞自離筵。斑衣干尺三朝地。和氣滿宮瑞藹連。						冲年嗣服際多難。衮扆端嚴奠泰磐。大訓紹修玉几命。王言哀慟紫綸頒。太平堯舜騰謠頌。宥密成康繼治安。晠世三登同八域。邦家上瑞不飢寒。						聖繼神承藹孝思。大猷本自行源推。添籌兩殿華觴奉。成憲三朝寶鑑垂。繡幀重模追思篤。珠邱載卜見和悲。玄端肅穆誠如在。太廟龍旂薦潔粢。						英明聖質出尋常。把握天綱萬化張。陰闔陽開宰有妙。春生秋殺化無方。廓揮照耀虞淵日。肄閱光翻武庫霜。紫陌烟花鑾路啓。萬民欣仰羽旄光。						聖人言語自成章。弘璧天球瑞彩煌。日御經筵論大道。重恢黌舍見思皇。風雲藹菀賡歌永。星月昭回寶墨香。正廟文謨今復覩。奎華昔事敢云忘。						仁壽從來天莫徵。紫宸晦彩白雲昇。秉珪未效同墠祝。遺劒空藏鼎湖陵。宗子丕基周統繼。大庚休兆漢家興。於昭陟降應垂隲。寶籙煌煌萬葉承。						山南賤質受恩偏。頂踵無非造化天。大德還如私雨露。微忱曷以效埃涓。四朝舊物餘衰朽。八座崇班荷鑄甄。頭白如今孤負慟。梧雲入望涕懸泉。</text>
<title>輓朴文伯 思郁</title>,<text>天賦惟公厚。家謨亦世芳。禔躬先謹約。接物儘慈良。絳甲春暉永。萊庭綵舞長。靑氊餘孝敬。素履護康莊。雲薄分齊火。綆脩及晉桑。湖山閒作主。裘馬弊何傷。醞藉家爲政。愉怡樂未央。醇醪人若醉。福履理宜將。種德王槐驗。盈庭謝樹昌。高閭容駟馬。故里聚星芒。食實斯其報。遺芬菀有光。自成蘿蔦誼。永溯蒹葭蒼。末路情尤摯。緘書語更詳。轄投雲谷里。駒秣德山塲。永以百年好。那知一劫忙。今春禍何荐。欲語涕先滂。病枕猶勤候。泉臺竟侍傍。孝思雖可慰。行路亦摧腸。情界今安在。酸悲詎可量。風凄梓樹岸。雲暗冠山岡。執紼違微悃。緘詞沾我裳。</text>
<title>輓尹靑松 日逵</title>,<text>白雲天上哭涒灘。名祖家中五品宮。誰識高標如玉潔。自來雅操見松寒。專城未及慈闈奉。旅櫬旋歸大嶺盤。慘切人間那有此。側身西望海漫漫。</text>
<title>輓崔正言仲蘊 璧</title>,<text>風流文彩玉如姿。雙榜題名最少時。天上奎華逢盛際。日邊簪佩荷恩私。餘生不盡蒼梧淚。高調誰憐白雪奇。便訣明時遺恨在。精光夜夜斗墟垂。</text>
<title>輓徐邁野淸如 活</title>,<text>溫玉精金近道姿。一生榘度動由斯。講劘誠切摳衣日。箋註工勤秉燭時。今世誰爲招隱賦。高標虛老伐檀詩。丹楓黃菊周房約。謾負幽人歲暮期。</text>
<title>輓族弟伯審 必發 二十三韻</title>,<text>古道淆漓久。餘生感慨新。我無醫俗藥。誰有飮人醇。顒若吾宗望。寔惟君大人。白紛勤秉燭。素履確安貧。所以家庭學。自爲童丱辰。飭躬持儉約。敦族著溫仁。一芥胷無滯。半生眉不嚬。處躬履坦坦。持論見恂恂。才豈文詞競。行惟實地遵。羣居無犯較。弊俗絶緇塵。數畒詩書架。一團肺腑春。常華聯二弟。滫淟供雙親。康樂塤箎盛。董生山水鄰。屯亨歸分劑。事育自經綸。白雪高誰和。靑霞菀未伸。斗牛空寶氣。山澤失奇珍。莫是關門戶。靡由詰鬼神。馨蘭看獨秀。餘慶驗方臻。天意申垂隲。璋聲又在娠。理將豐厥後。疇謂不于身。花樹同源誼。詩樽對話頻。賞心期永好。回首已成陳。一灑峩洋淚。長懷氣宇眞。忍題薤露曲。梅雨夕霑巾。</text>
<title>輓辛梁山文瞻 碩林○幷小序</title>,<text>粤在己酉冬。余始入京。與文瞻相遇於泮邸。時年皆弱冠餘。旅榻雪深。經冬夜闌。歡然相得。不知遠游之苦也。先後三四載。次第通籍。風埃顚倒。世故纏綿。荏苒五十餘年之間。離合不一。而時復入洛相對。顔面依舊。心肝炯照。相與之深。非世之追逐於名利者比也。及此同衰。我守雲岡。君卧桂林。人世參商。居然又幾歲。每於病枕離索之中。前塵若夢。老懷增欷。庶幾此生。猶有重逢之日矣。而君今不我待矣。蘭報旣後。幽扃已閉。曾謂平生故人之誼。獨不如巨卿乎。只付數句。追展靈座。以寓山陽暮笛之悲云。						明時生並又同心。靑歲相逢白首今。士望淸朝餘諫草。治聲下邑按梅琴。榮親世艶恩緋降。錫頖庭多寶樹陰。卄載參商吾輩恨。短詞追和淚盈襟。</text>
<title>輓申庭瑞 冕憲○二首</title>,<text>鳳社孤桐自中琴。雲和一曲少知音。詩書謹守靑氊業。孝敬常全赤子心。士望相推兼齒德。城塵不到卽山林。同志人間餘白首。追酬薤露淚沾襟。													吾鄕三戊子居中。戚契朋遊臭味同。六世家傳珠惠在。百年心許點犀通。山陰夜雪誰相訪。康樂春園宴已終。昨送松翁歸厚壤。晨星搖落暮途窮。</text>
<title>輓朴上舍九叙 履坦○二首</title>,<text>五贒遺札一家傳。譽望南州早菀然。學富蚕絲硏義理。才高蓍策闡方圓。蜚英璧水靑襟暎。聯武騷壇赤幟先。盛代遺珠餘恨在。精光夜夜斗牛懸。						脫略時粧獨任眞。休休氣味見伊人。居家孝友斯爲政。下筆詞華若有神。康樂園中羣季秀。徐卿身後兩兒珍。如今倍切吾私慟。爲是西河舊日恩。</text>
<title>輓金德容 養駿○二首</title>,<text>禮法矩繩日撿身。沙翁遺範見伊人。幽情晩得朱書味。餘蔭終看紫府眞。暇日棋樽要欵客。百年花樹勉敦親。空餘筍束留箱篋。萬事如今涕滿巾。						明沙添得素湖光。襟珮曾遊道義塲。常棣園深征邁篤。臯比座近講磨詳。弘䂓克紹吳州范。餘蔭長留蜀郡黃。雲樹交情蘿蔦誼。不禁衰淚謾沾裳。</text>
<title>輓孫君甫 泰振</title>,<text>酒隱扁楣東郭廬。琴湖秋水澹如虛。無何鄕裏今爲客。臨汝齋前昔受書。諸子蔭餘王氏宅。贒妻恨結伯倫車。達城他日斜陽路。忍向溪南策小驢。</text>
<title>輓李齊老 崇延○二首</title>,<text>蘭於閒草鶴於鷄。吾黨英髦莫與齊。歲暮東厓餘舊宅。芹爺誰復長房題。						八旬翁作九原人。同庚何事涕沾巾。氷淸玉潔今消盡。過劫吾誰脫甲辰。</text>
<title>輓鄭士亨 復休○二首</title>,<text>髧髮相逢小字呼。憶曾霞社筆硏俱。由來友道兼姻誼。况是師門共學徒。一闋峩洋君白首。十年鍾漏我迷途。此生尙有重逢日。劇飮高歌擊玉壺。													精思強記有爲姿。昔在凾筵遠大期。文識最深經義解。衆論多質禮家疑。衰年益壯文淵志。落月空添子美悲。幸有二郞登第早。滿庭槐蔭正垂垂。</text>
<title>輓李上舍 廷佑</title>,<text>托契梓鄕自少時。逢塲每說五峯詩。靑衫璧水蜚英早。素履邱園秉燭宜。八耋康強天餉厚。一家文獻士望推。梧陽盛會成陳迹。誰與今秋白社期。</text>
<title>輓鄭周甫 伯休</title>,<text>花源深處闢柴荊。心與東淵一鑑淸。孝子桐淮高行義。碩人薖軸矢幽貞。矩繩律己無瑕玉。經訓傳家勝滿籝。天理秖應留待後。蘭芽珠樹日敷榮。</text>
<title>輓閔上舍城陰聖則 誾爀</title>,<text>古貌眞襟此世稀。微塵不染玉溫如。頤神境邃烟霞窟。秉燭工勤義理書。月貯空壺淸韻在。花開深樹晩香餘。遙知松鶴祠前路。多少行人淚滿裾。</text>
<title>輓葛翁族人 宜燁○二首</title>,<text>十三呼作壯元郞。節制公前賀滿堂。百戰歸來成白髮。詩聲留在水雲鄕。						晉菴門下士如墻。竗歲才名獨擅芳。無愧北平三世遇。千金涓市死猶香。</text>
<title>輓金上舍 冕進</title>,<text>家聲名祖繼。文脉外翁來。璧水藻華盛。塤床歲月催。高調憐白雪。餘韻憶寒梅。怊悵山南客。臨風淚滿腮。</text>
<title>輓南上舍 鴻陽</title>,<text>至人來自海。中葉遷于羅。文學垂靑史。簪纓繼素紽。東都君子國。南郭碩人阿。接物機心少。居家樂事多。竹林陪叔阮。杞賦和兄坡。詩社風流盛。贒關士望峩。韋經留作敎。謝樹列成科。古篋堆黃卷。踈簷映碧蘿。鄕朋時約會。海客或相過。夏局消塵慮。秋塲納晩禾。八旬尙無恙。二竪忽沉痾。遙灑存亡淚。同庚嘆奈何。</text>
<title>輓宋▣▣ 昌殷</title>,<text>眞心瘦面好人姿。末路如君更有誰。大阮詩聲中道恨。雙淸世德後生知。門多瓢鉢看高義。野有耕樵托晩期。人世更無終鮮慟。滿庭琪樹又孫枝。</text>
<title>輓朴而說 顯鳳○二首</title>,<text>浮華刊落葆天眞。君子當時見若人。有客南來誰不涕。麥舟高義飽鄕鄰。						堂闈日永棣華聯。孝友家中一樂全。福善由來天有定。終看缺界更成圓。</text>
<title>輓申▣▣ 冕禹</title>,<text>二祖家聲緖業綿。藹然天賦若人贒。董生慈孝空餘恨。賈傅才猷尙少年。誰識明時麟鳳瑞。長留寶氣斗牛躔。西山積雪催殘臘。却憶書燈永夜懸。</text>
<title>輓孫上舍▣▣ 甲東</title>,<text>宣城遺蹟士林傳。尙憶陶山立院年。名祖家聲文彩富。南樓風物主人贒。然明客過推高義。靈璧詩成托晩緣。荊棣堂前人去盡。古階殘菊更堪憐。</text>
<title>輓邊持憲日進 始暹</title>,<text>驥服塩車鶴在林。從來難測化翁心。癯姿老惜厖眉尉。高價時違買骨金。過劫西河看學力。旅遊東頖許眞襟。丹旌千里親朋送。南嶠歸雲已夕陰。</text>
<title>題金將軍行蹟後 幷小序</title>,<text>金君疇洛。以其先祖懼齋公龍蛇倡義之蹟。痛其湮沒。而思有以闡發。遍求知舊文字。而其中稱述。多鴻匠信筆。雖百世之遠。可按而徵也。顧余拙於文。今又病且耄。但以數句語。附諸軸末。以塞慈孫之請云爾。						文士臨危辦武功。一家忠義死生同。丹欞獨照精靈月。靑史相傳退讓風。聖世莫嘆幽未闡。晩生咸仰德彌崇。百年徵信於斯在。諫議文中世好通。</text>
<title>雪 律賦命韻雪 奉敎製進</title>,<text>述夫。白門旋樞。玄冥按節。戰玉龍之玲瓏。飛粉蝶之頏頡。月近三淸。宮闕九衢之珂馬添輝。春歸一夜。長安萬樹之梨花齊結。膚寸之雲始合。二氣交和。盈尺之瑞先占。羣情胥悅。粤惟寒令行冬。滕六主雪。隨天時於沍陰。凝朔氣於栗烈。占庶徵於箕範。聖代有時寒之休。詠同雲於周詩。農夫騰豐年之說。吳塩色瑩。謝女答柳絮之吟。郢曲才高。詞客和陽春之闋。逮玆節届氷堅。風寒綿折。乘霜威於朔維。測星昴於圭臬。叶太陰之成數。六出爲花。迨顓頊之司辰。一氣飄屑。衾裯如潑水。氣候先寒。豆楷欲落雲。光景殊絶。于時沍氣陰陰。天風淅淅。初繽紛而似銀。乍鏦錚而如鐵。斜斜整整。開一時之天葩。密密踈踈。埋六街之車轍。縈林借色。非春之卉木光華。和月增輝。入夜之乾坤皎潔。時乃螭陛天寒。獸爐香爇。釀和氣之冲融。御冬嚴之瀏洌。龍千尺於禁闕。瑞氣交輝。月一稜於鍾街。玉佩成列。輕屑鋪地。近瓊樓而鮮明。餘霰飄空。暎琪樹而點綴。始知寒暑不差。造化無缺。堆萬頃之琉璃。去一歲之螣蠥。龍門獨賞。想堯夫於遐尋。剡溪高捿。憶安道於相別。尋梅灞水。乏詩思之朗吟。授簡梁園。愧詞賦之獨拙。</text>
<title>壽域 律賦 命韻穪彼兕觥萬壽無疆 奉敎製進</title>,<text>述夫。楚樹春返。堯蓂日昇。毓元氣於天地。溢嘏辭於岡陵。樂吾生於鑿耕。帝力於我何有。躋至治於陶鑄。道岸于此先登。玉燭金膏。旣開化囿之佳境。厖眉台背。爰有壽躋之休稱。粤惟萬物流亨。三元順軌。循太和之玄機。致遐齡之休祉。春噓物茁。苟推好生之仁。君逸民安。自有降福之理。陰陽調而民受福。至人稱學仙之非他。衣裳垂而世躋治。聖王穪享國之如彼。乃者物覩泉淸。風淳俗美。樂同飽於民吾。襲神化於遠邇。治煕皥俗煕皥。咸囿瑞日祥雲。生太平老太平。比屋黃髮兒齒。金丹做壽民之訣。岡有耀德之禽。春㙜供介眉之歡。爵用捄角之兕。於是烟花四極。簫皷千城。民皆入於肹蠁。物自遂於生成。日永泰階。高拱軒羲之帝。春回古社。欣對葛懷之甿。望華祝君。洋洋封人之頌。躋堂獻壽。藹藹豳民之觥。猗歟而康而安。於千於萬。依鳩杖而自娛。携蟻樽而相勤。各含生於化裏。咸仰吾君之盛治。幷難老於域中。擧遂斯民之至願。出作入息。孰不安而無憂。水飮縕袍。實喜老而益健。于時萬邦咸煕。三皇上壽。彌年歲而永綿。極宇宙而悠久。匝域多康衢之老。無思無慮無疾無憂。明庭獻天保之詩。如松如栢如山如阜。仁爲城義爲堞。築無合土范金。日重耀星重輝。頌登野老村耉。是其天近閬苑。地接蓬壺。臨廣漠之大野。超靈眞之別區。八千歲爲春爲秋。人樂天餉。九五福曰壽曰富。家抃嵩呼。星臨壽昌。乃丙見而丁沒。國稱華胥。豈古有而今無。於乎。綏以介福。樂此名壃。踵聃籛而馳逐。肩洪丘而頡頏。以四海爲家。霜墜日照。綏百祿是緫。玉液瓊漿。自天降康。孰非龜鶴爲伴。與民同樂。庶幾魚鳥相忘。</text>
<title>會稽之石則幾倍之 呈白券。詳見憶舊遊詩註。</title>,<text>批三中。仍下敎曰。事君不欺。白直可尙。</text>
<title>東坡曰。月出於東山之上。山谷曰左丘明。三中</title>,<text>批曰。汝也故優等。汝何嶺人也。</text>
<title>詩 幷序 [參判鄭鴻慶𥠧永]</title>,<text>孟子以齒爵德爲天下之三達尊。然達尊之兼備者盖尠。如香山之九老。洛社之十三耆英。齒爵尊矣。未必諸老之爵皆尊。亦未必諸老之德並尊。若是乎三達尊之爲難也。雲谷李公。早擢嵬第。與選奎華。昵近雷肆。外而朱紱。內而緋玉。超然有高世之志。退居聞韶之故山。嘯嗷烟霞。枕藉經史。我聖上特以正廟朝侍從。擢拜兵部侍郞。今年已八十。公從縣道陳章。三條陳勉。上嘉之。優批賜答。仍擢正卿爲知中樞。遂入耆社。公又進辭疏。上敦勉上來。公感恩怵義。扶舁踰嶺。來肅恩命。仍拜西樓。於是上而朝廷薦紳大夫。下而街巷老少。莫不咨嗟艶羡。及言旋。耆社畫師來寫眞像。將以施采登諸耆帖。烏乎。公之齒已尊矣。爵亦尊矣。以德言之則協風暄日。君子之氣像。琬琰圭璋。君子之文行。處可以矜式鄕黨。出可以經濟斯世。此可謂三達尊之兼備。况德之所感。聿受多福。壽耉無彊。天爵自至。塤箎湛樂。芝蘭成列。飮啖自適。視聽無减。洪範五福。壽富康寧攸好德者是耶。鴻慶生同戊子。德不能同。今不免爲小戊。然樂其事而序之。系之以詩爲公壽。時聖上十有三載。疆圉協洽南至月初吉。						碧山雲暮起高人。南極靈星朝北辰。臯鶴聞天華衮重。金魚超秩紫綸新。如仙氣格輕千里。自少文章到八旬。髮白顔蒼耆社帖。龍眠爲寫七分眞。</text>
<title>聯和諸什[參判韓益相]</title>,<text>早事詩書遇聖人。四朝恩渥耀昌辰。天遺一老文垣舊。䟽陳三條寵命新。閣繞壽星攀御氣。籌堆十屋占餘旬。功名自逼吾何有。無極元初禀得眞。</text>
<title>聯和諸什[判書姜時永]</title>,<text>於休正廟作人功。公在奎華講製中。六載承恩羣俊列。八旬增秩上卿崇。西樓繪像留韶景。南國衣冠仰德風。舊好傳家今共慶。遙將賀語付歸鴻。</text>
<title>聯和諸什 幷序 [判書徐俊輔]</title>,<text>義城李台入耆社。寫其眞於靈壽閣畫帖。其孫維在適來訪余。李台卽昔日抄啓同僚也。謹搆二絶以贈之。						在昔同參講製列。而今共叨禮贒司。忽驚彼此滄桑面。五十年光一首詩。						畫中省識舊顔情。年八耋俱位六卿。共引昔年歸院步。更聯今日入耆名。</text>
<title>聯和諸什[判書洪敬謨]</title>,<text>修養林泉八十春。嶠南淑氣鍾斯人。奎華妙選文明世。天爵仍加退老臣。仙吏越州曾托契。耆英洛社共圖眞。新年政値邦家慶。壽福應須獻紫宸。</text>
<title>聯和諸什[判書金煕華]</title>,<text>記昔先朝歲甲寅。相逢俱是少年人。而今短髮蕭蕭白。共入西樓畵裏春。</text>
<title>聯和諸什 並序 [判書洪鍾英]</title>,<text>金章白髮四朝臣。林下年來穩養眞。華選曾參名尙在。耆言多切寵逾新。滿籝不與傳家美。酌斗應知化俗淳。聖世若編人瑞錄。先看丹渥畵中春。</text>
<title>聯和諸什[參判兪致崇]</title>,<text>金帶新榮白髮飄。聯翩華誥聖恩饒。詞臣夙望開唐舘。封事忠言進宋朝。靈壽閣中斟法醞。老人星下繫歸軺。今年亦有邦之慶。紫禁烟花引賀僚。</text>
<title>聯和諸什[司諫楊廷彬]</title>,<text>壽域春深有老人。極南星拱紫垣辰。四朝承寵英華耀。八座超資雨露新。經國文章從少日。憂民䟽策到遐旬。莫言今世無工畫。靈閣丹靑影子眞。</text>
<title>聯和諸什[仲弟家發]</title>,<text>明時盛事老成人。先向西樓拜北辰。髮白四朝簪笏久。麻黃三世寵貤新。耆英洛社逢千載。仁壽堯庭際五旬。竹帛垂名徒影子。何如綃面七分眞。</text>
<title>聯和諸什[季弟恂發]</title>,<text>南星移度壽東人。正値明良際會辰。洛社耆英君子老。雲臺物色畫功新。忠言夜漏遅三刻。和氣春風暖九旬。審像阿誰能作贊。同朝兩戊識心眞。</text>
<title>聯和諸什[族弟志發]</title>,<text>金嶽儲精降偉人。奎華膺選際昌辰。舊臣名重承恩屢。耆社班聯繪像新。祗肅九門聽漏曉。遄歸千里御風旬。林廬靜坐天君泰。也識生平養性眞。</text>
<title>聯和諸什[族姪魯均]</title>,<text>弧北天星有老人。精華凝毓降公辰。奎班淸選三朝舊。樞府尊啣八座新。杖几洛園多艾耋。都兪堯陛幾蓂旬。風雲靈閣承恩禮。鶴髮厖眉宛入眞。</text>
<title>輓辭[柳致明]</title>,<text>喬木金城擅大名。百年遺業又傳聲。寧王簡在奎章選。聖主恩酬耆社英。有隕乃知天所佑。不驕方見福來縈。更添箕五能全備。三達尊稱未爲榮。						德器南州歸盛名。隱然衿珮誦徽聲。文章讀後方知易。實行存時乃是英。胸裏亶宜古道見。身名那復俗累縈。卿班此日爲輕重。莫把資啣屬外榮。						憶昔泮第擅科名。喜氣看眉呼斥聲。粉墨非爲賭則劇。牢籠都是化翹英。故人𥠧子那堪說。長者深仁欲厚縈。孤露餘生多感慨。每從南鴈荷爲榮。						多愧愚蒙浪得名。却愁明鑑誤虛聲。後凋百歲留孤趣。前躅千年溯衆英。戀德非無神嚮𨓏。承歡每阻路紆縈。阿孫阿姪相追逐。慙荷慇懃作我榮。</text>
<title>輓辭[鄭鴻慶]</title>,<text>古家承世德。南服振英聲。姿性圭璋特。文章布帛成。健陵初托契。奎選早叨榮。緋玉趍華省。絃歌聽武城。林園歸歲暮。文酒樂時淸。特念三朝舊。爰躋二品卿。誠孚龍衮補。聲徹鶴臯鳴。崇秩紆榮寵。溫音荷聖明。六官長司冦。八耋入耆英。鞠躬靈壽拜。題帖老臣名。一幅烟霞氣。七分奎璧精。九畹滋香草。三枝繞紫荊。佳兒不就辟。贒抱早升黌。陳競風猶在。吳興敎自行。晩交嗟小戊。今世罕同庚。遠別參商隔。相逢囷廩傾。歲翻千里訃。朝撤九重驚。翹首山雲渺。悲凉奈此情。</text>
<title>輓辭[洪祐順]</title>,<text>三尊端合一鄕模。九十年來罕入都。風樹傷心抄啓選。月樑想像耆英圖。銅碑紀績騰州府。琅匭披衷進縣途。積德故家從此大。兒孫留與作元符。</text>
<title>輓辭[趙𣚅]</title>,<text>尙絅儀章淡素如。園中蓬翳早芟除。沛然身上應行事。慣了頭邊所載書。正考當年稱士藹。臺端今日歎人虛。奎華卿月因時晦。太常能記合髦譽。</text>
<title>輓辭[李秀應]</title>,<text>淸明化理屬寧王。故寔書中際遇昌。八座恩誥蕃晉馬。三朝華黻繡虞裳。芸㙜盛事金蓮朗。耆社風流雪月香。一夢蘧然歸帝闔。分明召對舊文郞。</text>
<title>輓辭[李亨秀]</title>,<text>大東奎運憶昌辰。金鶴儲精降偉人。驥步空羣宜熟路。鴻毛遇順正靑春。四朝弓劒丹心苦。九老衣冠白髮新。田舍懸車遊壽域。巖廊仄席感恩綸。五經腹笥仍咀味。萬石家謨是篤倫。信筆應羞諛墓物。敬工常勉出門賓。儒林宿望聯三棣。海屋遐籌度兩塵。魯殿遺墟人仰德。秦舂罷曲客傷神。精英已覺騎箕宿。壯觀猶堪慰𤃡濱。象笏厖眉耆社會。何人妙手畫公眞。</text>
<title>輓辭[金建銖]</title>,<text>百年鍾間氣。八座薦偉人。大業仁爲致。希齡德與鄰。鶴歸華表曠。龍去澤山蓁。幸付蔦蘿契。今來倍愴神。</text>
<title>輓辭[朴宗喬]</title>,<text>宰輔儒宗進退居。金城山屹大門閭。西樞几杖優元老。南國輿儓誦尙書。八座望隆推秉拂。十條言切乞懸車。健陵松栢朝天日。恩遇知應疇昔如。</text>
<title>輓辭[姜哲欽]</title>,<text>名閥由來不乏贒。嶠南聲譽覿公全。地分淸切奎華選。天眷優閒耆社專。案貯圖書腴味得。家敦醇謹哲模傳。可憐郁穆潘陽誼。遙望雲山一夢牽。</text>
<title>輓辭[鄭夔弼]</title>,<text>聞昔騎龍降錦城。雲機華織渾天成。詩書根道淵源的。疏箚輸忠日月爭。位與德齊陞顯秩。壽應仁驗繪耆英。天胡不憗遺斯老。爲痛公私愴我情。</text>
<title>輓辭[琴詩述]</title>,<text>南國高山有錦城。巖亭家世又先生。明時講製奎章選。靈壽丹靑耆社英。天以位年歸厚德。世方川蜀獨完名。端明廡下違書謁。手把哀章淚自橫。</text>
<title>輓辭[金正銖]</title>,<text>南嶺台躔閟。淸秋衆象悲。寥落龜藏藪。蕭條鳳去枝。耆社風流遠。仁鄕道德衰。梧雲恩淚結。應只護九疑。</text>
<title>輓辭[金憲壽]</title>,<text>漢水秋風拂袂輕。錦城花鳥喜相迎。百年靑眼殘書在。一片丹心諫草贏。方信洛州留吏部。那知邵武吊端明。至今遺愛銘人口。海粤應多巷哭氓。</text>
<title>輓辭[申宅京]</title>,<text>鶴山淸秀孕元精。桃李蹊成世出卿。虜塞舊傳蘇武節。英堂齊仰潞公名。晩來雲谷閒棲息。早被龍門得御榮。令弟贒郞徵不起。南州無愧古家聲。</text>
<title>輓辭[金在信]</title>,<text>先君畏友是吾公。文學名卿著大東。年德巍巍山仰地。此生懷抱與誰同。						晩年常讀洛閩書。旨訣湖門正在予。好是身心收斂地。一區雲谷卽其居。						百年觀化去乘箕。士失模楷國失龜。舊誼茫茫何處見。臨風哀淚哭公私。</text>
<title>輓辭[辛志鼎]</title>,<text>山雲舒卷自無求。元氣嶠南與道游。耆德三朝傳幕繪。名卿八座贊洪猷。追惟伯父忘形契。誰復明廷抄啓儔。幸一識荊驚木稼。公私慟涕更悠悠。</text>
<title>輓辭[朴在魯]</title>,<text>鳴時爲鳳出如麟。瑞世令名八十春。聖代風雲遭遇契。閒區烟月退休身。家聲漢節輸忠使。綃像洛英尙德人。遽折山樑安倣慟。私情尤倍忝姻親。</text>
<title>輓辭[姜稷]</title>,<text>牛巖曾學𤃡箕蹤。鶴洞仍成木假峰。五世俱登年八耋。傳家壽祿已重重。						休光亭毒霱雲村。鍾得贒公位望尊。容駟門闌南嶺大。古槐春色滿庭繁。						鴻儀初漸荷龍光。選入奎華講製堂。御墨留爲傳世寶。至今巾篋護芸香。						卿月輝輝八座崇。耆司旋入畵圖中。試看往蹟聞韶誌。四百年來始有公。						龜瞳鶴背異凡庸。日角珠庭紫氣濃。半幅生綃非不美。靈㙜安得盡形容。						謙恭醇實得於天。冠服尋常野老然。綠竹丹書猶自警。晴牎長對古人篇。						日夕聯床笑語溫。世間眞樂棣華存。義方亦有齊家訓。兒姪俱登秉拂門。						文章本自六經求。筆勢滔滔老不休。欲識雲翁名不朽。且看碑版耀南州。						達尊何讓古耆英。朝野如今仰典型。那意稱觥初度夕。仙驂奄見岱遊行。						門床夙昔仰高風。小子粗伸好德衷。危坐如山冠帶整。晩年猶驗靜中工。						溫溫醻酌露眞心。先世由來契誼深。錦峽遺塵增我感。贐章輓語更長吟。</text>
<title>輓辭[族姪魯宣]</title>,<text>金鶴之山鎭南紀。對峙祥鳳挺奇特。昔我先祖始啓基。茂著勳庸光王國。先生繼起趾厥美。志道心學天禀得。竗齡釋褐颺駿聲。經謨發輝天人策。明明在上穆在下。晟化菁莪歌樂育。講製頻繁溢衮褒。天笑非常賜顔色。唐朝盛事奪錦袍。漢宮殊恩傳蠟燭。橫經雷肆輔導任。長席薇垣標望屬。聖主嗣服憶舊臣。䟽進三條盡忠赤。陸宣奏議經效藥。引君當道淵衷格。紫誥仍館八座陞。耆社圖像丹靑幅。林泉蕭灑送日月。左右圖書耽翫賾。坐深自然鄕黨敬。造門衿珮皆薰沐。眞珠惠徹衆人塋。堊鼻同歸大匠斲。塤篪迭唱煗姜被。頤指兒孫滿庭鵠。神勞豈弟福攸宜。晉公槐堂未艾祿。先人之思勖小子。不以顓蒙偏奬掖。有時燕閒操杖几。幸備詢蕘資警益。天胡不憗遺一老。邦國疹瘁宗黨衋。</text>
<title>輓辭[族孫芝在]</title>,<text>鍾鼎名家衮諭煌。靑春穩步上奎章。六載賁餙笙鏞化。五聖偏垂日月光。洛社相傳圖像儼。漢庭應識履聲長。谷雲未究成霖雨。胡遽乘維列帝傍。													早從罏鞴大方知。先輩斤斤遠道期。九袠繩䂓持敬義。一生受用在曾思。消閒不近非經語。課日元無釋卷時。士得片言猶藉重。眞珠泂澈白楊碑。</text>
