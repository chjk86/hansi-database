<title>送金立之守草溪 金立○二首</title>,<text>掃榻常連被。挑燈正盍簪。曉隨僧赴粥。頭白說香林。子賤鳴琴日。還如勇退時。開軒號梅竹。肯許北山移。</text>
<title>偶書</title>,<text>只有天堪付。都無事可營。寒窓仍少睡。欹枕數殘更。</text>
<title>題僧信根軸</title>,<text>見說中興寺。雲藏少有天。何當揮抖擻。一訪小林禪。</text>
<title>書示敬紹</title>,<text>欲學文僖在。無如乃祖頑。流光莫虛擲。黃卷對曾顏。黃染籬邊菊。紅濃岸上楓。風光與秋色。可但屬衰翁。</text>
<title>偶吟。送敬紹行祭夫人墓。</title>,<text>拭淚憐兒去。新阡可忍看。慈儀寧復得。西望路漫漫。</text>
<title>湖雨晩泊</title>,<text>無限江頭生白波。漁翁得意捲靑蓑。輕舟依倚西風便。尋逐沙鷗唱棹歌。</text>
<title>別仙山韻</title>,<text>一別仙山西復西。多生結習更顚迷。衰遲還向泥塗落。夢裏淸猿滿耳啼。</text>
<title>登望高臺韻</title>,<text>出壑疏鍾殷晩雲。斷霞殘照動吟魂。積蘇眼底毫端集。却笑周王但默存。騰翥金鴉海底來。山根俯見九州關。恨君不待秋霖霽。一聽風泉萬壑雷。攢玉岡巒步步移。天紳瀉處漱漣漪。人言絶勝無佳句。踏盡危岑未有詩。</text>
<title>友人江亭</title>,<text>江流衮衮木參天。隱映雕欄在樹顚。窓外藤蘿迷白晝。琴絃長濕海門煙。</text>
<title>李大用江墅 櫟</title>,<text>天邊浮翠是天磨。隱約江皐小隱家。細雨披蓑撑釣艇。前灘收網得魚多。</text>
<title>宿友人江亭</title>,<text>登臨無地不堪誇。九宇茫茫海自多。欲與羽人乘灝氣。高超汗漫訪無何。</text>
<title>簡寄守初。兼贈藥材。宋純</title>,<text>空望停雲意自馳。一封苓朮寄相思。秋風悽斷陽關曲。猶記終南惜別時。</text>
<title>寄立之</title>,<text>肺熱侵人欲上焚。此時輕箑策奇勳。煩君遠贈知無價。愧乏淸詩謝鄭群。</text>
<title>寄興陽倅蘇仲賢</title>,<text>莫道南鄕是別人。衣冠猶是漢家民。赤丸佩犢眞虛語。繈負傾心太守仁。</text>
<title>簡寄守初</title>,<text>昨日除書降紫宸。分明虛位佇斯人。未應黃閣無知己。肯許林泉了此身。</text>
<title>謝人惠扇</title>,<text>解事何人贈月團。裁成不是翦輕紈。泠然滿坐生淸吹。擬控浮天鶴羽翰。</text>
<title>謝時翁 金亹</title>,<text>玉署論思忝後塵。秖今頭白已陳人。榮枯回首雲翻覆。歲暮知君獨我親。郭索何人贈滿籠。輪囷猶覺帶腥風。斫螯恨不從君醉。坐想遨頭野興濃。</text>
<title>謝武伯贈扇</title>,<text>香林寺裏靑燈讀。瘦碧寮中伴老禪。矗石夜來圍萬炬。欲知風味果誰賢。折得頭流白鶴翎。颯然淸吹滿窓櫺。從今不怕衝炎暑。矮屋還如水上亭。</text>
<title>答李仲嘉 純亨</title>,<text>獻賦明光譽望優。兔園曾見召枚鄒。袖中黼黻皇猷手。肯見先生老作州。賦鵩窮荒喜賜環。正如生出鬼門關。至今不淺南樓興。試問騷人幾度攀。危樓縱目快遐瞻。無等攢靑舞屋簷。十二闌干珠箔捲。坐看窺岫湧銀蟾。如漆烏丸號片雲。易精誰道獨知聞。關緘一掬廷珪贈。合喚松滋策上勳。風因扇有扇因風。機巧還非造化功。袖裏穆如涼一陣。任他炎日正如烘。誰裁玉板染靑油。苦雨沾巾不復憂。高致至今稱折角。林宗千載想無謀。少年南海黃茆瘴。老去都無髮可梳。遠寄剩看兒輩笑。贈余還是贈僧如。</text>
<title>答林士遂 亨秀</title>,<text>砌上依然一朶紅。却含愁思立霜風。東君不改春顏色。借與劉郞許再逢。</text>
<title>次柳叔春禁直韻 辰仝</title>,<text>自憐詩壘一羸兵。欲和新篇筆屢更。昨夜已占佳句至。燈排金粟落長檠。淨掃靈臺却五兵。任他寒暑自遷更。平生用力榮枯外。失意何人弔短檠。未信書生不解兵。談詩橫槊度寒更。似聞酉塞須君按。篋裏雕弓欲上檠。龍韜自可領神兵。金甲淸霜泠五更。何似酉湖聯布被。蓬窓夜讀對孤檠。</text>
<title>追和前韻</title>,<text>山欲成椒水欲隈。滿樓朝暮海雲堆。平生不盡漁磯夢。已擬收身早晩回。</text>
<title>題行錄後。次其韻。</title>,<text>百聞何似一搜尋。欲和君詩效病心。白日淸眠還結夢。獨依仙鶴閬風岑。知是前身劉後村。詞壇獨步更專門。若敎更着蘇黃力。定得沿流詣本源。但見橫空硬語盤。詩壇高築不容攀。少年筆力還精彩。壓倒淮南大小山。</text>
<title>次同年朴上舍寄韻 奎精</title>,<text>廿九年前謫海南。天邊月出露峯三。西湖試問山何面。悔不尋君駐客驂。頭流爭勝號天王。竹島浮靑一抹長。半夜飛仙橫鐵篴。定應邀我上高岡。千丈飛流落九旻。游魚作隊尾莘莘。休將雲雨風雷勢。却笑龍門點額鱗。橫空掃黛七星山。朝暮煙嵐作好顏。爽氣來時人柱笏。高情不減舞雩閑。春江瀲灎沒漁磯。醉着靑蓑暮未歸。小艇莫輕通宦海。向來顚覆在嶇崎。一榻淸風暑不侵。捲簾邀月獨携琴。更敎宿鶴飜松露。濕面霏霏滿盞心。頭白無心入帝鄕。圖南壯志墮蒼茫。望京亭上梅花夢。肯許陳人共一場。颯颯秋風雨月團。淸高也合伴黃冠。自慙滿面塵三尺。揮罷難生一陣寒。</text>
<title>以文衡硯送鄭吉元 余聞湖陰大學士言。容齋嘗欲作銘刻四隅。而未果。</title>,<text>揮毫造次起風霆。衣鉢相傳自止亭。未忍磨硏慙久假。送君兼屬硯奩銘。</text>
<title>謝安東權府使送硯墨紙 應挺</title>,<text>千載雲仍自徂來。玄霜玉杵碾輕雷。香煤合向詩人贈。枉屬非材愧十枚。平生謀食賴陶泓。初豈令人物與爭。磨洗不辭仍喜靜。蕪辭擬續子西銘。蠻牋舊日得松岡。開篋猶殘未十張。跡斷詞壇慙續贈。存亡俱是一剛腸。</text>
<title>寄友人索紙</title>,<text>文房交絶楮先生。愧與衰翁分素輕。遠寄未應須白唾。蠻牋是我舊知名。</text>
<title>見餘金所書篆屛。有懷舊事。仍寄餘金老人。</title>,<text>綰結龍蛇古鼎彝。時時開卷想風姿。雙眸到老明如洗。筆力知君尙健奇。</text>
<title>子仁令公席上。戲贈歌妓。</title>,<text>枯恨乾愁獨夜情。燈前欲說淚先零。司空莫勸新詞唱。嗚咽誰憐曲不成。</text>
<title>頤菴酒席。贈歌者石哥。</title>,<text>主家絲管盡明粧。壓倒梨園弟子行。眼裏秦靑歌第一。雍門不獨繞空梁。石城知是莫愁鄕。取石名娥意自長。只怕花心春易惱。殷勤要汝石爲腸。和箏便覺絃方穩。倚篴還知調自匀。飛上九天歌一曲。念奴知是汝前身。</text>
<title>戲書歌妓帖</title>,<text>郞君昔寵今無賴。狎客追隨一夢餘。幾度樽前歌法曲。舊遊休說淚沾裾。</text>
<title>謝士郁寄一笛 盧漢文</title>,<text>不信桓伊鑑識明。柯亭未許獨留名。重泉欲喚將軍起。試據胡床弄一聲。</text>
<title>設甲子會于仲謙家。醉中戲吟。姜益</title>,<text>歌似秦靑酒似泉。醉欹烏帽露華顚。逢場尤覺生堪戀。準擬三經甲子年。醉欲從人覓酒泉。戲將花蕊揷華顚。歸時躍馬應迷路。殺漏殘更夜抵年。</text>
<title>奉審宣陵。舟中卽事。示同舟諸君。</title>,<text>曉泛空明抵日斜。輕風生浪浪生花。嫩黃柳岸探春遍。殘雪龍門得句多。</text>
<title>逢鶴韻</title>,<text>老鶴於君有宿緣。東風不惜一翩然。似知名字留仙籍。曾讀黃庭內外篇。</text>
<title>老僧談禪理韻</title>,<text>不死何人寄此間。蓬萊淸淺得來看。紛紛臭腐隨元化。未信安期定在山。</text>
<title>謝慧能贈龍門軟蔬</title>,<text>十畝橋山老柏陰。追隨幾度對披襟。秖今回首雲江阻。方丈時憑夢裏尋。幾歲分蔬賴志雄。小林歸老斷行踪。何人更作盈包贈。知爲從前笑語同。</text>
<title>謝山人</title>,<text>筋力靑年減十分。只應藜杖策高勳。煩君爲把芒鞋贈。勸踏巖花與澗雲。</text>
<title>贈僧敬煕</title>,<text>一鉢胡僧號敬煕。湖山說盡聽支頤。誰能醫爾求詩癖。潭月溪風是好時。</text>
<title>明仲以祈禱獻官得雨。奉賀。</title>,<text>心香一炷格蒼旻。輟賜天閑五色麟。濡筆欲將詩賀雨。却慙詞料向來貧。</text>
<title>李退溪挽 滉</title>,<text>君歸恨未挽征驂。準擬郵筒月寄三。豈料隔年成死別。贈言猶記戀終南。</text>
<title>鄭判府挽 世虎</title>,<text>瓜葛纏綿卽一家。忝同僚寀歲年多。從今不復瞻風裁。回首山陽可忍過。</text>
<title>權領相挽 轍</title>,<text>一榜還經五十年。秖今情分故依然。忝登黃閣頭俱白。生死誰料略後先。驚聞疾革卽西馳。瞑目何曾爲我遲。哭酹欲知公聽未。秖應泉路見無期。</text>
<title>梁貳相挽 淵</title>,<text>藏胸萬甲舊征鞍。北虜知名范與韓。暫屈小官終大用。秖今留愛在烏桓。頭上神羊喜觸耶。向來憂國已如家。朝回時見人爭避。書奏能令破膽多。藻鑑權衡判兩曹。高名不讓古山濤。九流豈但能甄別。餘事胸襟韞六韜。</text>
<title>梁泛翁挽 艤</title>,<text>氣槩軒昂眞丈夫。長途驥躓迹何孤。雄州幾處存遺愛。骯髒還羞伴俗徒。同里殘年杖曳從。心期已失獨龍鍾。凭棺哭墓俱無路。哀挽詩成謾叩胸。</text>
<title>貞夫人李氏挽</title>,<text>埋玉沈珠哭子頻。天和損久竟捐身。呑聲忍草安仁誄。正屬東床坦腹人。</text>
<title>成四宰夫人挽</title>,<text>幽閑擇配配名卿。白首宜家共享榮。未信鼓盆眞放達。兒孫摩撫淚先傾。人知淸節揮金日。世服高標翦髻時。不是未成偕老約。安仁猶賦悼亡詩。犀金輝映宴佳賓。主饋從知有碩人。承順家尊傳懿範。秖今題挽揖芳塵。</text>
<title>葬夫人宿弘法寺</title>,<text>歸海愁雲結夜陰。杳冥無路更追尋。山阿不盡傾河淚。賴有隣僧話此心。</text>
<title>偶吟。送敬紹行祭夫人墓。</title>,<text>多病何須更久生。深思舊事淚先零。人間憂樂渾如夢。家業艱難屬後丁。</text>
<title>送敬紹讀書山堂。贈主僧。</title>,<text>靑山數疊鬱嵯峨。隱隱疏鍾出薜蘿。碧眼胡僧初入定。前身知是舊維摩。</text>
<title>以先君韻略寄敬紹</title>,<text>滿床簪笏付兒孫。況是先君手澤存。携向默齋終日讀。更無餘事擾心源。風打高窓忽報秋。誰將玉笛倚江樓。季鷹孤負鱸魚鱠。頭白紅塵獨抱愁。一雪崇朝始報晴。緣崖鳥道見分明。呼兒傾盡樽中綠。憑醉孤吟歲暮情。書示敬紹</text>
<title>春日黃郊習戰 應製</title>,<text>麗日明馳道。龍旂捲惠風。三軍齊賈勇。萬馬政跑空。睿算韜鈐外。天威指顧中。須知戒陰雨。不是黷兵戎。</text>
<title>羅帕黃柑</title>,<text>羅帕初分賜。擎來滿眼黃。淸含澤國霧。香噴洞庭霜。合向三山種。須呼百果王。天漿流下界。不獨潤詩腸。</text>
<title>次張天使漢江樓 十韻</title>,<text>開鑿勞神匠。名亭占上流。緣空攀細磴。御氣俯長洲。晴日深潭漾。脩眉遠岫浮。蓬萊路不隔。慣挽列仙留。斷岸疑無地。遙岑送晩靑。煙嵐開畫棟。歌吹落蘋汀。意足詩頻就。寒多酒易醒。白駒寧許縶。鴻去恐冥冥。縱目憑欄久。臨流發興多。直思呼小艇。未用扇輕羅。堤柳藏漁店。汀風送棹歌。莫嫌歸犯夜。試聽鶴鳴過。掃黛山光遠。挼藍水勢平。孤亭秋欲近。一雨夕還晴。收網怜魚躍。鉤簾待月生。正應忘下榻。可但夢神京。正喜龍門接。陪遊肯費招。輕陰遮却遍。炎暑坐來消。望眼渾如拭。吟頭未覺搖。下樓餘興在。薄暮整蘭橈。步步隨仙袂。雲梯躡幾層。人如雙秀玉。句擬一條氷。但覺淸標映。寧知暑氣仍。只愁回翠節。朱檻勸誰憑。樓箔和雲捲。江風拂面來。忽疑生羽翰。始信有蓬萊。樂奏催花調。詩成吐鳳才。未容辭卜夜。莫問日西頹。樓影留丹碧。江波閱古今。靑天長倚薄。玉節忽登臨。鷗鷺分高興。杯樽愜賞心。丁寧留好句。絲管被新音。玉筍班中彥。何時降紫微。金花縈作詔。獸錦賜來衣。綺席濃香散。江雲畫棟飛。直須謀夜醉。合擁火城歸。已罷江樓賞。還思擁棹遊。暮山皆北拱。昏火欲西流。暫合從人醉。寧辭和句留。淸都歸未遠。征旆想飆悠。</text>
<title>上三峽 應製</title>,<text>天險傳三峽。雷霆鬪激湍。風檣今日試。客膽向來寒。但覺巖崖峻。誰知宇宙寬。淸猿啼不盡。送我上危灘。</text>
<title>讀杜詩</title>,<text>慷慨杜陵老。孤忠誰復知。函秦避賊日。巴蜀臥吟時。壯志丹墀隔。滄江皓髮垂。平生經濟手。付與百篇詩。</text>
<title>讀周易</title>,<text>太極初無朕。含生稟賦均。羲文制作妙。周孔發揮神。消息隨時變。窮通與道隣。超然焚焰外。天意誘狂秦。</text>
<title>洞庭秋月</title>,<text>瑞彩發天際。氷輪山外升。纖雲掃寥廓。孤影落泓澄。玉兔危愁墮。姮娥喚欲譍。湖邊獨宿客。對此影崚嶒。</text>
<title>瀟湘夜雨</title>,<text>到曉月離畢。今宵風更顚。霏微從楚岫。淅瀝渡湘川。夜色鴻邊盡。寒聲竹外傳。靈妃應抱瑟。聽雨泠無眠。</text>
<title>荊州十首。次東坡韻。</title>,<text>地險從開闢。岷峨壯蜀川。圖經曾寓目。漂泊試裝船。峽束乾坤窄。湍驚日月旋。興亡看歷代。割據恃高堅。人去豪華盡。年深毀堞存。憂傷占鵩賈。忠直賦騷原。王粲空留井。昭君尙有村。秖今陳迹在。哀怨不堪論。戰國人傳說。兵戈日接連。君臣容易背。骨肉謾輕捐。熊繹封何古。懷王事最憐。遺民饒慷慨。此俗近千年。荊門今始見。滿眼盡平沙。崷崪山連蜀。蒼茫水接巴。雙帆歸暮雨。孤鶩帶殘霞。作賦追王粲。長鯨奈細鰕。舊俗哀劉表。偸安志業卑。成功何待大。見事敢辭遲。竟作秦郊鹿。寧爲楚國龜。琦琮政豚犬。束手飾降詞。荊郢爲邦久。紛紛士盡髦。筐笣看橘柚。山水數雄豪。競學操舟戲。爭誇汗馬勞。時淸方笑屈。誰作反離騷。據險雄巴楚。爭強列國時。偸生空坐嘯。好士但遨嬉。圖霸窺三峽。欺孤取兩兒。平生悲憤足。今日泣天涯。水怪曾知畏。誰燃溫嶠犀。沙光鋪白雪。江色漾靑瓈。野草濃春艷。危岑揷玉篦。筠籃雙鯉躍。不忍便屠刲。巫峽回風纜。空舲別遠人。瞿塘初脫險。灧澦却沾巾。鶴爲尋巢近。鷗因慣客馴。魚筐供切玉。不必饌兼珍。春來辭蜀險。花發下襄陽。日暖魚爭躍。風和草自芒。東思窮百越。南欲極三湘。縱有登樓作。深知賦愧王。</text>
<title>次申企齋詠薔薇韻</title>,<text>絶域春歸盡。邊城雨送涼。落殘千樹艷。留得數枝黃。嫩葉承朝露。明霞護曉粧。移床故相近。拂袖有餘香。似笑梅偏泠。還愁菊太涼。定應輕魏紫。初不數姚黃。衆卉嫌同調。孤芳故別粧。折來衣袖馥。蘭麝欲無香。開發當春晩。知君亦怯涼。長條抽玉碧。正色稟坤黃。合妬啼鶯羽。飜疑處士粧。依然江夏面。直欲喚黃香。滿地金鈿墮。驕春事已涼。葉憐含晩翠。花忍掃殘黃。芍藥初逢雨。山礬政試粧。榮枯渠肯怨。繞樹覓餘香。始知爲客久。長路了炎涼。楊柳初飛絮。薔薇已謝黃。燈前懷國艷。月下想仙粧。最憶纔經手。猶留半日香。京國千山外。邊城滿目涼。愁添雙鬢白。喜有一叢黃。栽植煩神女。朱鉛謝俗粧。落英餐未足。欲乞返魂香。獨殿群芳後。閑窺小沼涼。吟哦須沈宋。高古出義黃。夜雨啼愁臉。朝曦映靚粧。臨風聞馥郁。如印鼻端香。上苑聞名久。誰栽塞外涼。遙憐家塢晩。不待主人黃。無復詩催發。空敎雨洗粧。分明昨夜夢。吟繞滿林香。塞垣那有此。庭宇未凄涼。直幹天敎瘦。團房帝與黃。分明湘浦面。焯灼漢宮粧。未許山蜂鬧。猶愁漏洩香。附元韻西關春已去。高閣夏猶涼。鬢髮愁添白。薔薇露染黃。應羞隨俗冶。聊作古時粧。閱盡花經眼。從渠擅國香。</text>
<title>康陵丁字閣失火</title>,<text>雲鎖蒼梧暮。中宵火報凶。經營資睿算。輪奐役臣工。供務頭添雪。論交燭跋紅。別來餘繪事。耐久擬寒松。</text>
<title>洗草宴。述懷。</title>,<text>寶典稿初脫。君恩寵錫偏。煙花明野色。絲管鬧華筵。宣勸寧辭醉。懷歸却被牽。棲鴉催興盡。落日尙雲邊。</text>
<title>祔廟廳契軸</title>,<text>姙姒賓天日。周王在疚辰。縟儀成大祔。孝思薦明禋。開局新文物。分曹妙搢紳。留眞期耐久。肯與迹還陳。</text>
<title>國葬都監禊軸</title>,<text>厭世離丹禁。蒼梧仗衛新。禮須明物采。情契共昏晨。轉眄成陳迹。揮毫合寫眞。金蘭期耐久。飜覆是何人。</text>
<title>書家藏讀書堂禊軸 追記戊戌秋。宣醞書堂。仍賜御筆詞頭。感舊而作。</title>,<text>銳意敦文治。先朝事已虛。孤蹤恩眷裏。勝迹畫圖餘。宸翰騰祥鳳。宮壼灧玉蛆。鼎湖雲去遠。未死老相如。</text>
<title>過開城</title>,<text>故國餘殘郭。興王未足論。頹垣懷甲第。喬木想名園。斷碣空添蘚。哀泉不洗冤。西來山滿眼。浮翠醒詩魂。</text>
<title>練光亭</title>,<text>江水光於練。江沙淨似銀。危亭凌噴薄。雕檻切星辰。禽浴磯頭鬧。帆回海口頻。惜無吳楚句。孤負一湖春。</text>
<title>寄季任</title>,<text>共策尋春馬。同吟出塞詩。誰知數日別。已作隔年思。易斷孤燈夢。空攢八字眉。明朝迎笑地。準擬倒金巵。</text>
<title>金郊口占</title>,<text>暝宿金郊館。投林噪暮禽。窓寒催燭燼。村遠送霜砧。不盡吟詩債。空餘報主心。依然五更夢。半屬北堂深。</text>
<title>蔥秀山</title>,<text>斬嶻隣蒼昊。澄泓瀉玉虹。綠添終夜雨。紅亞滿溪風。宛爾穿巫峽。凄其坐雪宮。合呼山錦繡。始覺誤名蔥。</text>
<title>路上雙松</title>,<text>偃蓋臨官道。蒼髥不記年。半空聞海雨。蔽日奏湘絃。封笑先秦謬。枝迎舊奘禪。老根苓可劚。吾欲問癯仙。</text>
<title>次季任韻</title>,<text>不恨無知己。相憐喜有君。論交飜覆外。用意死生分。炎海無回雁。西關有斷雲。已將身許國。豈敢惜離群。覓句應多暇。知君笑我忙。浮雲爲宦遠。流水奏琴長。成處雙開眼。何時對擧觴。佳期那忍負。荏苒惜流光。</text>
<title>百祥樓上。次企齋韻。</title>,<text>占勝江樓迥。無風水檻涼。寬疑楚澤夢。高竝武昌黃。暝色侵殘照。澄光拭淡粧。倚欄山送翠。知是舊名香。</text>
<title>次望高臺韻</title>,<text>但覺蒼穹近。還知泰華低。峯危空股栗。氣縮更聲嘶。磨日擎天石。穿雲赴海溪。人間猶半夜。山寺已朝鷄。</text>
<title>次季任龍泉路中韻</title>,<text>宿有吟詩債。陽春世未明。定應追白傅。初不數唐庚。楚陣兵仍銳。條侯壁屢驚。朝來思面縛。合築受降城。</text>
<title>次仲初韻</title>,<text>江淹才盡後。拈筆坐多時。只爲生難下。非緣巧自遲。登壇推宿將。華國賴新詞。附驥蠅知幸。寧辭和答疲。</text>
<title>次弄月軒</title>,<text>剗地開萃搆。憑風敞小軒。窺簷迎桂兔。排闥足雲煙。藥擣分靈劑。香飄落上玄。想將雙手弄。人已御泠然。</text>
<title>次拜箕子墓</title>,<text>仁賢留美化。撫迹正潸然。松老皆成蓋。碑荒不記年。九疇書獨在。千里士閑眠。萬古椒漿奠。何曾報滴涓。</text>
<title>次友人韻</title>,<text>愧乏江淹錦。何曾夢見還。政堪蟲噫草。肯笑賦移山。嗜靜顏如渥。叨榮髮愧斑。莫藏調鼎手。天上許相攀。秀拔詩家數。斯人漢以還。淸新肩水部。豪逸倒眉山。獨笑蛙誇井。空憐豹見斑。交期霜雪外。莫惜少追攀。</text>
<title>樓院別後寄太虛 洪曇</title>,<text>昨別何容易。關山阻幾重。欲頻消息報。莫倦信書通。望眼窮靑海。封疆到黑龍。遙知緩帶客。不復戀房櫳。</text>
<title>贈國幹 金忠烈</title>,<text>莫說耽羅遠。遨頭是壯元。政看同禮樂。未覺異乾坤。奇驥雲成隊。濃香橘滿村。定應饒勝絶。愼勿役吟魂。秋實迎冬嫩。金彈帶異香。洞庭非別域。湘浦豈他鄕。陸子寧無贈。羅公莫許嘗。合題三百顆。久矣滿林霜。</text>
<title>頃日。奉審光陵。南陽府設行廚于路。見餘金所書篆屛。有懷。仍寄餘金。</title>,<text>寄語餘金老。依然少壯時。縱橫看古篆。遊戲有淸詩。天寶逢新面。龍灣卽舊知。秖今俱皓首。幾歲斷追隨。</text>
<title>題房志士書堂</title>,<text>節若氷兼蘗。標淸竹與松。庭留茂叔草。杖化葛陂龍。肯扣袁安戶。誰穿顏闔墉。莫言無給侍。滿目白芙蓉。獨行驚時眼。孤亭壓海門。雲巾輕紱冕。束帛肯丘園。荷露醒朝醉。松花當夕飧。誰將二牛畫。爲子叩天閽。</text>
<title>送武伯觀察嶺南</title>,<text>魯泮論交契。周行略後先。平生傾意氣。歲晩共騰騫。寵辱餘知己。分携奈判年。梅枝堪折贈。莫阻好音傳。</text>
<title>送權景遇觀察嶺南</title>,<text>擢拔傾宸眷。分憂趁少年。繁雄州七十。嶺海路三千。玉笛傷前代。崔碑問古仙。樓臺簿領靜。郵騎有新篇。利器須盤錯。高才稱盛名。召棠何蔽芾。范轡自澄淸。海日扶桑近。仙山智異橫。秖應營晝錦。豈但詑恩榮。</text>
<title>送金立之守草溪</title>,<text>感舊還無奈。傷離復幾時。纔傾北海酒。又折㶚橋枝。樂意從知減。交情又肯移。伯牙流水奏。賴有老鍾期。</text>
<title>送英之按湖南 蔡世英</title>,<text>孤陋慙先進。騷壇喜得師。白頭猶故意。靑眼異新知。詞古憐吾老。氓疲待子醫。人言漢千石。畢竟上台司。</text>
<title>別兪春川 泓</title>,<text>白水拖齊練。尖山束劍釯。文翁方化蜀。坡老暫留黃。事主寧無日。娛親趁在堂。斑衣剩取樂。恨不繫金章。</text>
<title>送宋守初牧羅州</title>,<text>長者車頻屈。曾緣契分深。時移還撫迹。事往欲沾襟。客路空凝睇。離筵已夕陰。莫忘書寄遠。猶勝夢相尋。</text>
<title>謝時翁 金亹 ○三首</title>,<text>迢遞鑾坡直。綾衾忝接聯。淸裁叨禮數。善謔破愁悁。聚散雲兼雨。髭鬚白化玄。秖今如皎日。契分欲忘年。五馬專城貴。回車問棘人。不緣存舊意。那得喚佳賓。感激曾鐫骨。分携欲挽輪。更成千里阻。書到涕沾巾。鰒萊兼松膾。慈廚久未曾。醒風吹枕簟。海雨却炎蒸。不覺滄溟遠。追占異夢仍。誰知悲喜地。老淚正垂膺。</text>
<title>謝友人贈海松崖蜜</title>,<text>休笑詞壇伯。棲遲宰永嘉。湖山供跌宕。魚鳥伴吟哦。一枕故園夢。幾篇豪士歌。何時許前席。莫待鬢全皤。</text>
<title>約季任重遊朴淵 趙士秀</title>,<text>詞伯今方伯。淸廉是按廉。威聲玉節遠。詩料海山添。廣石溪圍座。芙蓉月上簾。朴淵春爛熳。已約一宵淹。</text>
<title>草川月夜聞笛</title>,<text>古驛依山小。寒溪着霧深。傳書無過雁。落樹有驚禽。戀月頻推戶。饒愁獨擁衾。誰將羌管弄。凄斷攪鄕心。</text>
<title>約季任餞武伯 任虎臣</title>,<text>伯也天南去。寧無把一杯。秖緣情不忍。豈待簡相催。望眼雲千里。羈愁月幾廻。直須談至夕。爛熳倒樽罍。</text>
<title>慶安小睡</title>,<text>亂山濃翠合。一路轉松陰。樑燕營新壘。林鶯喚舊音。浮名勞幻夢。小睡償幽襟。欲賭長閑趣。還愁帶有金。</text>
<title>湖雨晩泊</title>,<text>結纜依漁屋。輕雷殷太空。山雲行急雨。岸樹舞高風。打密珠紛碎。聲酣浪自舂。平生湖海意。此日盪塵胸。</text>
<title>朴訥大字屛</title>,<text>妙藝傳家法。非因學得成。精神筆勁健。活動意縱橫。延譽逢前輩。流傳勸後生。從來厭綰蚓。對此眼偏明。</text>
<title>夢香林寺</title>,<text>山勢連三角。經營幾百年。春來啼杜宇。雨過掛飛泉。嫩菜緣巖摘。團茶帶雪煎。當時題柱處。十載夢臞禪。</text>
<title>曉起</title>,<text>睡足書齋曉。閑來覺夜長。殘燈光黯黮。纖月影蒼茫。檜樹餘淸籟。梅房送遠香。寒鷄強知曙。哀叫水材荒。</text>
<title>沙平院主</title>,<text>聞說前朝士。違時不喜名。林居非大隱。院主卽幽貞。採藥靑溪秀。觀魚漢水淸。古人誰得似。賣卜是君平。</text>
<title>雪夜獨坐</title>,<text>春雪晴江路。寒雲掃太淸。灘聲悲自語。月色翳還明。靜裏天機妙。閑中夜氣生。殘燈如有意。伴我到三更。</text>
<title>詠燈籠</title>,<text>爲作燈籠小。魯嫌眼力傷。光能明尺案。照未遍方床。映雪貧堪笑。囊螢意自長。從知新樣妙。不敢薦華堂。</text>
<title>雪夜野望</title>,<text>靜夜聞淸籟。開窓雪滿庭。天邊無點翳。江上有疏星。月白分樵逕。樓高辨遠汀。當時剡棹興。今日小燈靑。</text>
<title>招友人觀江漲</title>,<text>一雨前江漲。長天勢欲呑。渚禽依店逕。漁艇泊柴門。擬縱東風纜。思傾北海樽。南曹知不負。欲問小桃源。</text>
<title>惜雨</title>,<text>驟雨渡江去。山雲還陸離。陰晴曾轉眄。開合不移時。溪岸纔添色。蟾光已吐奇。向來憂旱暵。風伯莫相欺。</text>
<title>惜梅</title>,<text>昨日開花遍。今宵落地多。隨風過江浪。濕雨着枝柯。愛惜淸香馥。依俙巧笑瑳。黃蜂飛不去。繞樹意如何。</text>
<title>友人江亭</title>,<text>悵望津亭迥。西風眼幾穿。岧嶤疑拔地。空碧欲涵天。日湧雲根出。龍蟠水底眠。主人機盡息。醉裏學逃禪。</text>
<title>前江獵魚</title>,<text>江岸收春網。風煙欲夕陽。纖鱗跳白玉。新膾點寒霜。獨酌難成醉。孤吟反類狂。臨流歎逝者。此日興何長。</text>
<title>月中兔</title>,<text>老兔神明後。何年入月中。玄霜擣已盡。妙訣學應通。獨渡銀河水。孤眠桂樹風。靈丹如可乞。欲趁未衰翁。</text>
<title>友人江亭</title>,<text>重江爲北阻。始識卜居幽。日落含金柱。天長掛玉鉤。有時留客醉。無處着吾愁。半夜漁舟過。汀風送棹謳。</text>
<title>雪中靑菜</title>,<text>臘雪埋黃壤。洪匀化不停。句萌先得煖。芽孼已抽靑。紅縷看猶嫩。銀釵味自馨。法天生意足。萬物日流形。</text>
<title>軒前紅梅</title>,<text>擧族皆淸素。孤根獨不同。心含霜雪白。色借杏桃紅。疏影罘罳月。寒香殿閣風。得春知最早。栽植近重瞳。</text>
<title>金明池</title>,<text>涵天平似拭。波遠欲無垠。夜共華淸月。朝分太液雲。龍舟思舊事。稧飮想前聞。藝祖南呑日。誰知聖算勤。</text>
<title>休逸臺</title>,<text>餘力安宗社。歸休及聖朝。尊榮瞻玉節。卜築近靑霄。暝鳥投林穩。還雲度岫遙。推擠猶不去。對此愧淸標。</text>
<title>雲門詩軸</title>,<text>苦說歸山好。吾猶未拂衣。棲遲空大夢。容易負幽期。雪逕寒梅笑。春筐藥草肥。白蓮他日約。投老脫危機。</text>
<title>謝奉恩僧送蔬</title>,<text>董役橋陵日。過從只有師。情濃蒲薦暖。話久柏陰移。雲散別來遠。江長書到遲。殷勤菜把贈。可但慰相思。</text>
<title>題云師軸</title>,<text>似說求詩癖。僧中有一云。未曾聞警咳。豈待覓殷勤。欲結遠公社。難辭何胤葷。羞將綺語贈。正類弄春雲。</text>
<title>元日感舊。呈太容舊僚。</title>,<text>不盡終朝話。燒燈卜夜頻。驚心緣節序。撫迹正酸辛。內樂張金殿。仙禽舞錦茵。康寧舊侍宴。回首六經春。玉板裁初穩。霜毫點染頻。才華吟外富。椒桂擣餘辛。讀罷如嘗蔗。思枯正刮茵。君看是中客。未易和陽春。千里高堂念。朝來見啑頻。只緣違定省。不是浪悲辛。塞日生排闥。燈花落汚茵。憑君寬旅況。擬倒一樽春。</text>
<title>中宗大王挽</title>,<text>愛士開延閣。儒臣眷遇重。好文才肯棄。虛己諫能容。率土方流化。終天謾叩胸。年年三月五。掩淚憶黃封。</text>
<title>順懷世子挽</title>,<text>賓師叨禮接。拱揖讓先躋。玉韻聆如在。神姿想更迷。淸香留寶案。老淚濕新題。極目西陵路。秋雲易慘悽。</text>
<title>仁聖王后挽</title>,<text>一索初成震。儲宮聖嗣存。嬪京迎姒氏。纘女配周文。樛木方基化。龍胡遽隔雲。名陵孝字義。高美罕前聞。長樂兼尊貴。蓂餘六十春。殷憂傷有漸。大藥住無因。馬鄧名留史。曹高德及民。纔收孝陵淚。此日又沾巾。</text>
<title>太虛挽</title>,<text>奔問吾何晩。那知病已危。丁寧談似昔。凶訃聽還疑。厚夜空長鎖。重泉只永思。肯言余後死。幾歲阻追隨。</text>
<title>洪晟挽</title>,<text>初聞君臥病。未覺損傷深。似說親醫藥。寧料忽訃音。凋零常棣樹。急難鶺鴒心。一酹哀哀叫。沾襟正不禁。失路君寧戚。居貧却泰然。自持身簡潔。不與世移遷。始謂災無妄。終何病莫痊。誰言天福善。賦命子胡偏。</text>
<title>權領相挽</title>,<text>竝世生多幸。吾猶及老成。肯藏醫國手。自盡格王誠。鎭物身偏重。籌邊算豈輕。空齎求退志。未覺病先嬰。老大紆宸眷。人扶病不任。忠勤君許國。僚寀我知心。交契追隨久。明霜義分深。敢言余後死。幾歲阻參尋。</text>
<title>尙領相挽 震</title>,<text>不管人非是。從他物變遷。廟堂身老大。几杖病沈綿。魏逝無留鑑。梁摧欲籲天。寂寥東閣閉。回首正潸然。</text>
<title>閔右相挽 箕</title>,<text>夢卜殷周後。登庸大拜辰。忠賢膺委寄。虛佇付洪匀。台坼辭廊廟。樑摧泣搢紳。沾巾知己淚。直欲籲蒼旻。</text>
<title>許不迷挽 璧○三首</title>,<text>弱歲交遊少。從君托契深。常多炊共爨。豈忘宿同衾。義分膠投漆。心期利斷金。寧料天不弔。頭白喪知音。喪亂吾幾死。榮枯君一心。全交寧改舊。服義久知欽。緩緩趨時懶。偲偲向我箴。南楹虛客座。誰共話披襟。五十年情分。開樽仲晦筵。舞誇猶健脚。醉笑各華顚。蹤迹隨雲散。丹靑賴字傳。忍看圖畫裏。君帽揷花偏。</text>
<title>權同知挽 應挺</title>,<text>頭白餘交契。關山阻好音。重逢方指日。遠訃忽驚心。遺直憐天賦。高標惜陸沈。平生知己在。千里獨霑襟。不是明時棄。何緣把一麾。書來封有墨。硯到昔題詩。磨拭香猶在。吟哦意獨知。寧揮後死淚。泉路亦交期。</text>
<title>友人挽</title>,<text>少學元成已。何曾慕宦榮。矢心寧媚世。委質肯要名。獻替身難退。劬勞病遽嬰。喪從南紀返。誰料禍來橫。事主言無隱。彤闈幾度聞。不欺知許國。能犯是忠君。令德騰朝著。儒稱藉士論。平生長景仰。訃至正消魂。</text>
<title>友人挽</title>,<text>馬榜聯名字。回頭四十春。迹隨雲雨散。情比弟兄親。執手嗟還負。凭棺哭未因。沽巾後死淚。幾箇曩時人。</text>
<title>南承旨挽 彥純</title>,<text>蹤迹緣弧矢。誰言是武人。眞醇添學問。醞藉正儒紳。病却因傷毀。身何遽穸窀。茫茫福善理。吾欲籲蒼旻。升堂吾記昨。君正哭慈親。哀慕唯知孝。形容已脫眞。重逢期隔歲。永訣僅經旬。兄弟情鍾處。悲啼淚滿巾。</text>
<title>延城令挽</title>,<text>有美王孫貴。過從自妙年。論交期莫逆。結契肯相捐。話舊燈添燼。貪歡坐促筵。情濃傾底薀。惜別却須牽。抱疾猶携杖。寧忘叩我門。自憐俱皓白。相賀共生存。藥石空頻寄。喪凶獨後聞。隨緣阻執紼。但欲叫英魂。</text>
<title>申和中挽 義忠</title>,<text>甲子生同歲。圖成耐久期。過從餘舊識。衰懶少新知。病遽趨衙夕。魂驚報訃時。情親吾獨在。後死敢言遲。</text>
<title>鄭察訪挽 純祐</title>,<text>矯矯東萊後。丹墀早策名。鵬搏阻霄漢。驥騁滯雲程。壯志終卑宦。微痾了此生。寧無蒭一束。何處奠君楹。</text>
<title>權景遇挽</title>,<text>不起嗟無命。斯人隔九京。何曾問執手。只自哭呑聲。精爽秋鷹俊。胸襟水鑑淸。平生知己淚。滿面爲君傾。</text>
<title>鄭公綽挽 裕</title>,<text>今代求遺直。如公不數人。愛君曾許國。多病却安貧。臺閣餘陳迹。風流肯混塵。傷心厚夜夢。後死舊情親。</text>
<title>沈希安母夫人挽</title>,<text>命世推豪俊。宜家配得賢。瑟琴和在室。蘭玉子盈前。奇禍初誰料。餘生久欲捐。終踰八十壽。不昧荷天憐。</text>
<title>貞夫人李氏挽</title>,<text>貞淑生華閥。幽閑有令儀。名聞擇配日。孝著事親時。頻見芝蘭秀。還知福履綏。門闌多喜色。迓婦得王姬。</text>
<title>沈希安夫人挽</title>,<text>內範齊眉敬。純誠更孝姑。卑身存警戒。養志足歡娛。玉樹方蕃茂。風枝忽隕枯。通家悲自倍。忍淚對遺孤。</text>
<title>從妹鄭室挽</title>,<text>淑女元稀有。須知我妹存。貞姿歸世彥。華閥配名門。操節光圖史。家聲藉士論。平生未亡恨。畢竟病成根。白屋長蔬糲。悲哀閱幾春。已偕同穴約。肯惜獨存身。寂寞閨儀祕。流傳懿範新。從來絳帳敎。有子學超倫。妹病余羸甚。魂驚報訃晨。憑棺哭未放。自牖問無因。玉骨埋黃壤。新阡有石麟。貞珉書婦德。不讓是情親。</text>
<title>鄭景老夫人挽 大年</title>,<text>同門餘老弟。早識孟光賢。主饋家初潤。多男慶自綿。含飴期共享。埋玉歎長捐。身後哀榮處。金花誥正鮮。</text>
<title>香山紀行 三十韻</title>,<text>飽聽山奇秀。飛騰興不窮。試携靈運屐。聊繼子長風。昔夢今晨驗。三人一笑同。棧懸愁獨過。磴滑爲誰礱。線路千峯外。氷泉亂石中。烹應顚陸羽。移欲倩愚公。峙質勞神匠。恢觀愧壤蟲。導行僧眼碧。執樂妓裙紅。寶髻花爭揷。孤筇逕自通。歌憐聞斷續。踏肯較穹崇。林蔓開花細。溪藤曳帶重。干霄森古檜。架壑倒長虹。岸斷金繩迥。巖穿石竇雄。躋攀輕性命。俯瞰駭沖融。千尺銀潢瀉。雙涯綠草茸。興濃杯不放。詩就句難工。最愛香峯遠。孤超碧岫叢。但敎勞望眼。未暇散行蹤。引虎名誰訊。居僧語實訌。天門纔一握。蟻垤眇群峯。東訪龍湫勝。西來雪浪春。晴雷吁可怕。白日慘無容。得意魚成隊。挑歡酒策功。醉從歌吹鬧。樂任笑談濃。句鍊毫頻染。雲歸路欲封。隔林聽梵唄。肩衲對禪翁。花漏傳更促。風箏度曲慵。羈愁分杜宇。茶夢破齋鍾。物役身懷綬。泥餘迹擬鴻。短篇留綺語。却恐墮虛空。</text>
<title>設甲子會于仲謙家。醉中偶吟。姜益八韻</title>,<text>琪樹霜濃後。名園相國餘。華筵憐客老。高契肯情疏。見跋燒紅燭。迎醺灧玉蛆。哀歌聽楚調。醉舞落金魚。詩喚蠻牋寫。娥拈凍筆噓。風流知孰繼。懷抱對君虛。興盡悲還作。更殘夜欲除。却疑今是夢。直恐覺蘧蘧。</text>
<title>趙松岡挽 二十二韻</title>,<text>王國多時彥。如君不數人。貞珉堅志操。秋水凜精神。學究詩書奧。心窮義理眞。策名思矯俗。報主欲忘身。謇諤寧沽直。論思肯背仁。浮溟輕鰐噬。謁帝冒胡塵。跋涉雙髭白。榮枯一節新。終南幽可卜。小塢靜無隣。詩癖都忘倦。衾寒正樂貧。風生閑把筆。棋戰爲娛賓。名字松岡晩。琴樽勝集頻。頤神期暮景。屬望在洪匀。病作掄才日。災嬰夢奠辰。氷枝憂白傅。食昴籲蒼旻。明哲人爭範。愚蒙子獨親。箴鐫承警策。契分卽雷陳。潘友如聯璧。周交擬飮醇。香山約共老。長夜痛先淪。不朽留靑史。難忘軫紫宸。空餘懷益友。無復見貞臣。陳迹仍蕭瑟。嘉言久佩紉。傷心舊遊地。靑草又如茵。</text>
<title>任判書虎臣挽 十六韻</title>,<text>炳蔚爲時用。西河世有人。天應全稟賦。君獨秉純眞。玉粹含 輝潤 蘭香見佩紉。學明參顧問。才敏掌絲綸。餘事調金穀。勞多損氣神。運窮氷木歲。夢驗白鷄辰。交契吾偏厚。箴鐫子獨頻。榮枯同世綱。眷愛擬天倫。一疾吾輕料。千金藥謾陳。沈痾醫詎療。達識命還屯。精爽回長夜。朋儕籲上旻。存亡關國步。悲悼軫楓宸。天寶論書夜。香林讀易春。魂驚聞訃數。淚盡哭情親。客散書齋暯。霜濃砌菊新。山陽橫笛裏。從此幾沾巾。</text>
<title>金景參挽 魯二十二韻</title>,<text>竝世生多幸。於門況弟兄。已兼師友義。不二死生情。玉立瞻儀表。金鏘稟粹精。儒林高展步。藝苑早馳聲。操履依繩準。謙恭畏滿盈。絶人論獨詣。先事慮何明。餘力書驚世。多能衆誦名。鍾王筆奇古。禇趙字縱橫。釵股人人寶。銀鉤處處爭。淸修超勢利。邂逅縳簪纓。玉署紆恩眷。銀臺秉直評。飛騰從此懶。寵辱向來幷。賦鵩寧吾累。賜環非我榮。銀章倘還寄。華秩偶相縈。國器時輕重。儒宗世法程。高明兼寡慾。介潔更無營。藥餌初因疾。參苓久養生。人期享遐算。夢遽奠雙楹。脩短天堪籲。幽明事可驚。儀形歸厚夜。骨法見遺英。聞訃心先隕。沾胸淚自傾。何時蒭一束。西去哭君塋。</text>
<title>興源君挽 十二韻</title>,<text>一代宗英首。河間漢懿親。詩書爲素履。聰穎自天眞。紫闥偏承眷。黃金早綰身。佩銘謙謹意。脫略綺紈塵。累被蓬萊召。多陪禁苑春。風流聞羯鼓。花月醉華茵。髮白悲歡後。犀橫奬錄辰。俄然成老大。宛爾見精神。何意罹斯疾。寧料失此人。丰儀歸厚夜。沈痛迫楓宸。畫閣虛斜日。名園散舊賓。雁池誰淨掃。回首迹還陳。</text>
<title>柳希賢挽 師弼八韻</title>,<text>卅九年前事。葭莩托弟兄。榮枯唯我共。意氣爲君傾。擬結鷄豚社。空懷水石盟。盍簪仍把臂。擧酒兩忘情。正嘆過從懶。誰料疾病嬰。康寧期日月。奄忽判幽明。自牖言盈耳。憑棺哭放聲。相逢唯夢寐。隔水閉佳城。</text>
<title>李領府挽 浚慶十韻</title>,<text>命世生名佐。傳家自廣陵。詩書基事業。風韻見剛稜。輿望兼韓范。淸規帶蘗氷。威思二虜畏。範欲百僚承。經濟功多展。衰遲力不勝。乞閑身已退。戀主夢無憑。藥餌恩寧替。沈綿病莫興。罷朝新聖主。揮涕舊交朋。叩閤書猶散。凭棺喚不膺。情緣久要別。玉署共靑燈。</text>
<title>李領相 善鳴 挽 鐸十韻</title>,<text>生世逢休泰。登朝略後先。君收吾淺拙。我服子忠賢。寶錄同論討。台躔忝接聯。望隆身老大。猷壯病沈綿。肯許敎醫診。方期勿藥痊。儀曾黃閣表。運遽白鷄年。交契哀傷遍。宸襟慟悼偏。床塵凝客座。門柳嚲春煙。撫迹空揮涕。褰帷但籲天。鳳雛還慰意。家業豈唯傳。</text>
<title>柳副提挽 希春十四韻</title>,<text>聰哲由天賦。溫良與性生。硏窮眞獨詣。聲聞秀群英。有底悲歡異。無端寵辱幷。賜環還授館。前席久知名。學博功深造。心通理自明。講筵傾睿聽。疏諫貢忠誠。隆眷因輿望。㟴階陟列卿。乞骸空抱志。許國強趨程。共羨恩三接。俄驚夢兩楹。宸衷悲國士。縫掖喪宗盟。曾渴匡時略。猶餘戀主情。西淸慘陳迹。南紀想新塋。老我論交晩。從君托契傾。凭棺闕一哭。題挽淚沾纓。</text>
<title>謝不迷送石決明崖蜜 許璧</title>,<text>連宵頻夢君。覺後憐吾獨。手把一封書。舊遊森在目。盈包石決明。加贈有崖蜜。持以供萱堂。況非求始得。養脾增眼力。籯金未敢敵。慈廚忽生色。欲謝辭先涸。洛山看日昇。勝絶擅東服。恨不與吾同。知君稟仙骨。</text>
<title>次陽德東軒壁上韻</title>,<text>淸霜凍太空。錦繡粧崖谷。地僻少逢迎。十里一板屋。我行畫圖間。古縣隱斷麓。危峯入靑冥。靜矚數麋鹿。更莫羨秦人。桃源堪避俗。頻年飽嶇嶔。勝踐疑余獨。惜無詩可酬。掛壁愧群玉。忍別此西歸。古驛伴殘燭。</text>
<title>文科殿試圖 應製</title>,<text>鍾殘五夜闢金門。分引靑衿入紫垣。降下絲綸天咫尺。閱來文藻學淵源。臨軒豈啻追唐帝。賜燭何曾效慶元。須信聖朝容不諱。巍科半是貢忠言。掄材殿閣倩龍眠。展畫從知睿思專。策獻天人收董子。學歸阿曲陋笛川。用須杞梓培栽後。樂在菁莪敎育前。莫道建隆才俊盛。笑他誇得一齊賢。</text>
<title>禁廷接宰臣 應製</title>,<text>明時圖治須材俊。三接誰言世乏賢。喜見需雲恩下際。頻瞻幄殿日高懸。耳聆天語身寧愛。心醉霞觴氣欲仙。授簡梁園才告盡。詩成還愧子淵篇。</text>
<title>詠寒食 應製</title>,<text>東皇日夜促年華。殿閣春濃御柳斜。禁火秖今時正好。賣餳從古俗眞姱。漢侯蠟燭猶傳舊。唐帝鞦韆肯效奢。自幸微臣生盛世。遭逢還向介推誇。</text>
<title>次歐勑使太平樓韻</title>,<text>登樓未覺在天涯。回首雲山入夢賖。適遠肯吟王粲賦。騖虛還笑漢臣槎。思親戀闕催行色。嫩柳新梅變歲華。徙倚正應留寶唾。明朝仙佩隱丹霞。</text>
<title>次歐勑使納淸亭韻</title>,<text>蒼山隱隱護溪流。粧點亭臺屬壯遊。殘雪短橋看欲畫。敗荷枯荻想鳴秋。命名已覺詩仙遠。賞勝還逢玉節留。從此海東歌信宿。未應爲客抱淸愁。</text>
<title>次泛臨津</title>,<text>殷地狂飆正怒號。春江泛泛沒雲濤。攢空島嶼橫如黛。隔岸豼貅靜不鼛。人爲地偏情更遠。亭緣詩好價增高。請看座上披宮錦。知是詞壇第一豪。</text>
<title>廣遠樓。次華使韻。</title>,<text>緗簾迥接海雲堆。宿客高窓到暑開。不隔晴峯生白月。忽忘羸騎犯紅埃。夢吟春草詩成就。魂逐莊周蝶去來。却笑登樓空有賦。亂離埋沒仲宣才。</text>
<title>次正使韓編修漢江樓韻</title>,<text>華構崢嶸控上游。神仙自是好居樓。穿林雙蓋雲相逐。閣岸層氷玉不收。殘照掛簷難盡興。潛腥登網合供羞。江風作惡成追恨。未泛空明紫綺裘。</text>
<title>次練光亭</title>,<text>徙倚雕欄瞰綠漪。仰看紅日輾空遲。江風送帆褰朱箔。堤柳迎春嚲嫩絲。但惜流光窮勝覽。肯因歸興誤佳期。合留寶唾題簷額。擬慰他年別後思。</text>
<title>次華使漢江樓韻</title>,<text>斧鑿何勞築作臺。誇空華搆斷纖埃。簷牙長遣江雲護。笙籟時邀羽客來。宮錦拂香丰彩迥。霞觴流灧上樽開。樓居自是神仙好。坐待西山影倒杯。名區終古說靑丘。未信蓬瀛隔十洲。海晏君王長北拱。地靈先聖欲東浮。葵心共向雲間日。絳節叨陪水上樓。作賦肯同王粲陋。他鄕還擬子長遊。</text>
<title>送太虛。以謝恩使赴京。</title>,<text>常棣情濃鬢共蒼。衰腸豈待別離傷。連枝未忍論千里。雙鯉無緣寄短章。愁緖夜從燈影亂。吟魂晨繞雁聲涼。凄其欲結追隨夢。還擬支頤睡一場。西郊挽袖欲相留。可奈嚴程入薊幽。三百向來詩久誦。四千今去路何憂。雲飛正憶征人遠。蟬噪應懷故國秋。情到却慙無綺語。含毫未賦子長遊。</text>
<title>送友人赴京師</title>,<text>曾於玉署接淸塵。雅量風流出等倫。宦海蹉跎安命分。儒林醞藉保天眞。雲間一路通燕塞。日下重瞳拜帝宸。聖代用人如用馬。長途先試好麒麟。</text>
<title>送演之。以冬至使赴京。崔演</title>,<text>迢遞淸都北斗邊。彤墀環佩集群仙。瑰觀夢見鈞天邃。專對人知季子賢。風韻固應驚象胥。珠璣莫浪散幽燕。區區獨守蹄涔陋。海若前頭秖自憐。名參仙籍在瀛洲。晩輩如吾誤見枚。每向詩壇驚赤幟。幾回朝著對靑眸。交期不變松筠操。寵辱寧爲物我謀。自詑平生張水部。詞場偶共退之遊。薊門霜落夜燈寒。悄悄羈懷不自寬。忍淚今晨非惜別。倚閭他夕恐無歡。心緣許國齊夷險。夢爲思親渡海巒。屈指東歸纔歲換。壽筵何地着憂端。</text>
<title>送應霖。以奏請使赴京。金澍</title>,<text>九虎當關閶闔深。封章一奏貢丹忱。秖應天聽因人聽。可得兪音是德音。班廁夔龍曾識面。望懸綸綍想虛襟。紫泥佇奬諸卿貴。好語先馳鴨水潯。</text>
<title>送人朝京師</title>,<text>夢斷橋山迹已陳。分携不改舊情親。頹齡笑我彫雙鬢。壯志憐君隘八垠。旅況正迷遼海雪。歸鞭定拂帝城春。隨緣孤負靑門餞。未是無心別遠人。</text>
<title>送權景遇。以千秋使赴京。</title>,<text>銀臺曾共掌絲綸。袖手空驚揵若神。管輅聰明陰有助。山濤藻鑑迥無倫。方看螭陛含鷄舌。更向燕山謁帝宸。三百誦詩君世業。再逢華表沒荊榛。玉節湖西在妙年。棠陰指點擬神仙。扶承化日明遐邇。導煽仁風滿後前。遊歷空勞司馬眼。馳驅長着祖生鞭。燕山萬里狐裘泠。回首何曾嘆獨賢。西風木落玉河秋。離思鄕心日幾周。虛館蛩音依露草。疏簾月色透霜裘。黃花漫泛金陵酒。白雁空添紫塞愁。從此腦襟增嵬㠥。詩囊一一見琳球。世好今時有幾人。托交昆季宿心親。同陞鳳沼恩均被。竝入鑾坡迹已陳。丘垤空慙山蔽日。蹄涔不覺海無津。臨分索贈詞鋒鈍。剩欲携觴挽去輪。</text>
<title>送柳士昭如京師賀聖節 潛</title>,<text>投老過逢自作疏。情濃誰復舊交如。摻裾笑我安蛙井。振策憐君謁帝居。旅枕定將鄕入夢。秋風莫恨雁無書。洗樽屈指朋簪合。須趁龍灣落木初。同江漲綠樹交陰。彩鷁相迎簇翠簪。壓水瓊樓流瓦影。落梅羌管奏龍吟。征鞭緩緩君休着。遊思翩翩我不禁。陳迹秖今餘峴首。可能留眼共登臨。</text>
<title>送友人朝京師</title>,<text>玉戛金鏗韻自淸。翛然不遣世紛縈。靜看虛室多生白。寒覺孤松獨抱貞。皐淚幾揮辭宰樹。仙査重泛上神京。從來許國齊夷險。觸事知君仗此誠。閱盡悲歡已白頭。逢人愧不擬虛舟。抽身火宅輸餘勇。唾手重淵較善游。倚玉久慙瑕易見。策駑空怯路還脩。箴鐫竊比留砥石。忍向樽前賦遠遊。專對如今少似君。未應吳札獨多聞。定從玉座瞻堯顙。知向鵷行遇陸雲。抱葉秋蟬驚遠夢。拂霜胡雁叫離群。東歸處處人迎笑。會見幽燕靜楚氛。</text>
<title>送眉叟赴京師</title>,<text>曾陪詞伯直承明。半夜詩談玉屑淸。交契已從雲聚散。流年空數月虧盈。海氛不改敷腴面。燕市爭知正直名。澗菊岸楓添別恨。一壺相送若爲情。</text>
<title>送仲初遠接詔使之行</title>,<text>紫極天開帝詔來。候迎先揀一時才。只緣華國君堪屬。不獨驚人句妙裁。迹簉夔龍名更遠。覽窮湖海氣增恢。東歸擬和陽春曲。定費傳摸紙萬枚。迢遞龍灣地一頭。憶曾持節此淹留。穿雲戍火供詩料。隔岸胡山動客愁。勝賞吾猶頻入夢。壯遊君莫倦登樓。渭城無復歌三疊。奈此離腸欲萬周。</text>
<title>落花巖</title>,<text>小國終爲大國呑。須將德義可長存。君王此日唯知樂。遊子今朝更斷魂。花落蒼巖春不返。江流白馬怨猶喧。當時定向新羅恨。千古鷄林亦一村。</text>
<title>聞蟬</title>,<text>雨後東園樹樹鳴。風前咽咽似含情。生從朽壤殊凡族。韻比哀箏是正聲。於物何關機自動。悲秋無意客先驚。飛時莫喜穿籬落。蛛網張邊烏鵲橫。</text>
<title>南墻老松</title>,<text>墻角低松巧屈盤。貞心應愧大夫官。蒼然自保繁霜後。凜爾何關零落間。雪壓朝看孤鶴舞。風來夜瀉一江寒。最宜日暮前山暝。葉裏啁啾宿鳥還。</text>
<title>南樓巢燕</title>,<text>飛來飛去過前溪。銜盡春江岸上泥。初遶危簷營巧思。旋緣懸壁托深棲。纔看望哺呼雛急。已見乘風刷翮齊。似識主人機意息。却依書榻盡情啼。</text>
<title>野望</title>,<text>衮衮長江渺渺沙。平原欲盡亂峯多。煙生山外東西寺。犬吠湖邊八九家。幾樹韶華紓錦幄。一春疏雨暗漁蓑。閑中快意南歸雁。飛度千岑萬岫遮。</text>
<title>湖邊叢祠</title>,<text>叢祠日暮有棲鴉。路上行人手盡又。遺俗但知神禍福。村氓秖解舞婆娑。扶疏影落傾湖月。呼怒風連下瀨波。最好歸舟爭指點。斜陽樹下是吾家。</text>
<title>甁梅</title>,<text>慇懃折得雪中梅。故向銅甁手自栽。浸水香留前夕嗅。離根色減舊時開。疏枝夜夜橫書幌。泠蕊朝朝入酒杯。爲問壺心勤護養。何如江畔擁蒼苔。</text>
<title>明妃村</title>,<text>鴉鳴老樹古村荒。人道明妃是舊鄕。身向故沙流落盡。魂隨故國往來長。江奔似聽啼聲咽。雲散如聞佩響鏘。莫恨毛生能誤我。從來妙質命多妨。</text>
<title>桃園春曉圖</title>,<text>朝來嵐氣失前村。吹白拖靑錯曉昏。淸梵出雲僧認寺。瑤琴倚樹客敲門。蓑披晩雨舟初泊。江湧寒潮海欲呑。擬向滄洲仍問舍。傍人云是畫桃源。</text>
<title>成川降仙樓</title>,<text>畫閣崢嶸面勢專。高秋此日敞華筵。裹巖紅樹霜來早。近水雕欄月上先。詩興淸分漁火外。風灘暝鬪睡鷗邊。江樓獨掩寒窓宿。老去無心峽裏仙。</text>
<title>次淸心樓韻</title>,<text>驅使風光入筆端。昔賢詩句汗吾顏。檻前逝水磨新鑑。天末愁眉蹙遠山。物外淸遊疑上界。夢餘榮宦尙人間。疏鍾半夜東臺月。回首高僧愧爾閑。</text>
<title>次人贈韻</title>,<text>筆倒三江足駭時。詠餘風味陸兼皮。逐雲騏驥憐君俊。奮臂螳蜋笑我癡。自是神交空結夢。固應情至欲無詩。也知不惜虛彈發。怯和還慙到夕遲。</text>
<title>次鄭湖陰韻</title>,<text>升沈已擬月虧圓。醒醉聊隨酒聖賢。到老陳篇談笑拙。多生綺語性知偏。吟來覺帶靑霞佩。卷去還憐玉井蓮。滿袖驪珠慙不分。探時偶爾値龍眠。齋居閉戶夢初圓。未覺高禪較我賢。習靜趨衙從此懶。悲秋減興向來偏。伴幽籬淨陶潛菊。破戒池枯茂叔蓮。詩到却忘閑事業。沈吟不翅伏魔眠。</text>
<title>次仲初韻</title>,<text>任他吹落傍江梅。沒馬黃埃老自催。門設雀羅還獨掩。樽濃竹葉共誰開。詩驚摩壘吟三復。人少逢場笑幾廻。潦倒懶生東閣興。非因病肺久停杯。一年消息謝園梅。誰勸東皇次第催。幹運天機元自在。參差春色未全開。人逢郢質泥能斲。詩擲金彈拾幾廻。歲暮情鍾還我輩。歡悰不待倒深杯。須知孔李舊通家。百遍過從未覺多。北海深樽同酩酊。子雲奇字問如何。學仙方祕留丹臉。招隱詩淸賦碧蘿。衣鉢向來寧數我。屬君應爲衆憐嗟。佳句人人數大家。景陽機錦患才多。淸圓合倒江州白。高妙寧論水部何。蹤跡縱然留綘闕。襟期元不負煙蘿。要看落筆風雲起。莫忘相邀老子嗟。</text>
<title>次友人韻</title>,<text>一軒岑寂瑩靈臺。却掃何曾客往來。衰鬢正嫌飄絮亂。壯心都付逝波頹。茶因解渴頻添火。病欲侵人懶把杯。忽見好詩分物色。前宵吾已夢瓊瑰。</text>
<title>松堂敬次先君韻</title>,<text>叩門呼酒是誰家。喚客嬌鶯當艷歌。抱節生齊淇澳竹。留春裁遍鶴林花。平泉偶被高人賞。華扁寧從俗子誇。寶唾憐君收拾意。休言宅相見無多。</text>
<title>次黃平叔韻 均</title>,<text>士生於世患無名。曲藝猶知貴有成。但把靑錢參國選。莫嗟華髮遣人驚。逐貧一賦憐楊子。題柱千年笑馬生。日暖南榮堪炙背。須携六籍舌爲耕。</text>
<title>次友人韻</title>,<text>憶曾承詔上瑤臺。管領群仙幾往來。還筆夢回才告渴。趨時興懶力如頹。須知開卷緣遮眼。莫道無情廢擧杯。休訝故人詩往復。眼明猶自識玟瑰。</text>
<title>次衿川曲沼亭韻</title>,<text>百折山泉向沼通。從知造物未全功。魚忘滄海波瀾闊。蓮愛濂溪趣味同。蕭寺鍾迷籠岫雨。獸爐香細隔簾風。困眠一榻淹郵騎。閑適天敎餉此翁。</text>
<title>次仲嘉韻</title>,<text>蒼蒼敢道斷知聞。一瓣爐香豈待焚。已遣雷公鞭久蟄。還拖雨脚洗餘熏。連天浮翠山如沐。滿目吹黃稼似雲。內廏遊龍期拜賜。有年麟筆屬吾君。</text>
<title>次友人韻</title>,<text>依舊恒河河岸沙。空餘齒髮見驚嗟。老諳人事齊麟楦。靜悟天機對砌花。千里吟魂飄似絮。五更愁緖鬧如麻。新詩持贈寬羈況。李杜前頭自一家。</text>
<title>次季任鳳山道中韻</title>,<text>莫促歸鞭到卽休。興來扶病試登樓。靑嵐近接山三面。白雨遙從海一頭。岊嶺兵奔城已廢。郵池劍化水空流。眼花久許蘇仙句。遲暮猶堪乞鳳州。</text>
<title>次生陽牡丹</title>,<text>一朶嫣紅似鳳陽。曉含淸露怨春忙。撲窓靜愛蜂鬚濕。穿樹頻聞蝶翅香。屛翳吹來雲擁護。天孫織送錦衣裳。憑誰敎報花消息。縱約重尋奈老蒼。</text>
<title>次東軒山礬韻</title>,<text>光陰易失轉雙輪。漂泊乾坤集一塵。病怯淸霜尋短髮。拙無佳句餞殘春。飛揚柳絮驚時晩。愁絶山礬笑我陳。寄語東風煩愛惜。少留丹臉待經旬。</text>
<title>次季任道中韻</title>,<text>誰挽頹齡日再中。長隨逝水自流東。驚聞鶗鴂頻移樹。愁見楊花易逐風。遣悶吟多撚鬢雪。扶衰藥未駐顏紅。煩君投贈眞虛擲。頭白無能愧此躬。</text>
<title>淸華館。次季任韻。</title>,<text>蓬瀛少日跨鵬鼇。幾見延英閱俊髦。燭賜金蓮趨豹尾。珍頒黃帕擬仙曹。虛名顧我分箕斗。敏手如君僕命騷。聯騎西來鏖筆戰。傍人錯認兩詩豪。</text>
<title>次肅寧館</title>,<text>已判年華付水流。客中霜鬢坐多憂。未應韓子論孤憤。欲和張衡詠四愁。茅店亂鷄歸夢短。海山斜日旅程脩。猶憐慰意安興近。想見晴川遶翠丘。</text>
<title>次韻詠東軒薔薇</title>,<text>西來日日共君馳。岑杜何曾隔渼陂。柳老絮多欺客鬢。桃殘風不惜臙脂。流光難挽魂空斷。登眺堪誇語乏奇。一架薔薇山雨後。對君知復索君詩。</text>
<title>次駱峯海棠詩字韻</title>,<text>自從春去更無詩。花待吟催發故遲。新洗湘娥啼後臉。懶粧妃子睡餘姿。擬誇絶艶關連夜。嫌渾群芳占別時。肯效少陵詩不到。曉吹那解惜臙脂。</text>
<title>次湖陰統軍亭韻</title>,<text>筋力空懷少壯時。邊城何事強憑危。江呑鶴野傾銀漢。山倚胡天疊翠眉。落照影從鴉背隱。斷鴻聲入塞雲悲。君詩勝畫疑飛動。準擬携歸慰夢思。</text>
<title>次湖陰龍灣詠雪韻</title>,<text>江天萬里凍雲凝。虛幌無眠客夜興。掩翳已愁燈焰薄。吹噓未禁硯池氷。點衣想見朝回袖。掃逕遙憐曉汲僧。授簡梁園曾忝竊。先朝盛事恨難勝。打屋穿窓苦見侵。忍寒猶覺掉頭吟。輕盈更解匀雕鏤。舒慘誰能管酌斟。頹壓秖增松竹態。埋藏還長發生心。騷人自此添詩料。不恨餘威凍破衾。鄕社吾曾卜一廛。未須簪組役殘年。陶家剩有烹茶水。剡月寧無訪戴舡。茅屋景暄閑炙背。土床煙足穩披綿。龍灣此日吟鹽絮。歸思撩人但聳肩。</text>
<title>次湖陰立春韻</title>,<text>窮陰直訝更無春。誰勸天機斡運新。飛舞雪疑欺臘盡。句萌草欲笑人陳。空懷丹禁裁宮帖。謾憶華簪戴勝銀。絶塞餞年家萬里。未由江月遣分身。</text>
<title>次湖陰韻</title>,<text>箋註何曾數鄭毛。詞源衮衮捲秋濤。廣文豈但吟詩絶。谷口初非作賦豪。藝苑獨懸新藻鑑。騷壇高擁舊旌旄。嗷嘈擬亂咸韶奏。滿紙珠璣誤見褒。</text>
<title>次湖陰書止庵詩卷</title>,<text>詞壇誰復與齊肩。驅使風雲玉作聯。問字不羞嘲白髮。摳衣恨未趁靑年。鷓鴣莫道人非谷。書帶須知世有玄。佳句賀君聞緖論。從師自昔患無賢。妙齡詩禮是家傳。千載潛夫豈獨前。誰惜滿懷含粹美。從知賦命付蒼圓。爭名笑我逢三折。戰藝憐渠策萬全。老懶邇來疏翰墨。許君先着祖生鞭。</text>
<title>次季任韻</title>,<text>多生結習未全忘。詩句驚君錦繡腸。佳處也知思獨詣。靜中還覺味尤長。書林舊日曾聯席。蘭若何時更對床。踐勝豈無雙不借。問禪聊印鼻端香。不惜驅馳髀肉消。訪僧他日遍庵寮。羊腸西去寧知險。玉節東來莫厭遙。絶壁天傾銀漢瀉。陰崖春盡野花饒。思來便覺神飛動。一夜千巖夢已迢。愁緖侵尋苦逼人。一杯無處餞殘春。才高吟嘯懷詞伯。年少琴歌愧比隣。老大秖知君記我。榮枯獨有影隨身。他時共結鷄豚社。簪組從來總不親。</text>
<title>次納淸亭李廣文韻</title>,<text>宿昔音容尙宛然。重逢不覺已多年。淸班似我還欺國。陋巷如君欲問天。衰齒秖應供跋涉。故人休更擬神仙。新詞投贈情何厚。知己芹宮舊比肩。</text>
<title>再次前韻。贈康廣文。</title>,<text>君無話舊定潸然。鼓篋游庠不記年。隨世悲歡餘白髮。判人窮達付蒼天。寓形覆載身如客。送老林泉子豈仙。造次詩篇緣惜別。傍人笑我聳吟肩。</text>
<title>碧蹄。次唐學士韻。</title>,<text>地下修文人已歸。流年政似鳥驚飛。儀如瑞鳳逢應少。詞類陽春和亦稀。子罕久聞辭寶玉。鄭人寧更賦緇衣。生遲恨未陪談塵。想見吟時玉屑霏。</text>
<title>快哉亭。次朴從事韻。</title>,<text>忍放今霄雪月閑。欲敎描寫展齊紈。燈嫌焰薄頻裁燼。兔怯霜深半隱山。穩上樓臺簾自捲。試尋詩句筆先乾。勸君莫惜登臨費。遲暮關樽漸鮮歡。</text>
<title>江亭卽事。次友人韻。</title>,<text>蕭條鷄犬自成村。掛網維舟柳鎖門。抱葉寒蟬喧客耳。枕江危磴沒苔痕。樓前雨過濤聲壯。檻外人歸釣石溫。投老乞閑知有味。當年曾與子深論。</text>
<title>喜還堂。次諸公韻。</title>,<text>夢喜還鄕覺異鄕。眞還今日合名堂。殘巢紫燕曾諳主。舊植蒼髥已護岡。魚鳥正堪成保社。佩環猶自戀明光。何人爲挽調羹手。投却漁竿向漢陽。</text>
<title>和權士遇韻</title>,<text>開緘滿紙穆如風。末俗浮華汛掃空。才敏驚君幟獨赤。和遲慙我面先紅。休誇弟老兄仍健。須信今翁舊是童。己約百回詩往復。過從長擬一樽同。歲暮窮陰雪衮風。擁爐愁寂正書空。靜來虛室窓生白。老去衰顏酒借紅。坐却闋門辭俗客。行嫌拍手鬧街童。欲賡常棣無才思。休把荒篇較異同。</text>
<title>百祥樓筵上。戲贈鄭兵使。允誠</title>,<text>樓外晴川一帶長。樓中歌舞闢歡場。疏簾捲去迎遙翠。綺席鋪來拂異香。眼趁斷鴻迷極浦。人橫長笛弄斜陽。將軍禮數能寬否。欲向樽前發醉狂。</text>
<title>贈重吉 李潤慶</title>,<text>紛紛蟻潰少全城。談笑聞君獨按營。拜賜寵紆三接遇。分憂政待一朞成。千林搖落添離思。斷雁凄涼闕寄聲。書去欲知頻啑否。典刑空對水曹卿。</text>
<title>贈舊</title>,<text>流落南州憶昔年。提携十口又西遷。不隨物化身猶健。肯與時移節自全。始覺書空殷浩隘。從知賦鵩賈生偏。胸中定力依然在。滿面敷腴照几筵。</text>
<title>贈別友人</title>,<text>綰結銅章宰永嘉。十年蹤跡負金華。平生邃學江無底。餘事淸文玉絶瑕。戀闕定應勞客夢。贈人何惜折梅葩。裁詩莫倦煩郵騎。幾處新題護碧紗。</text>
<title>寄興陽倅蘇仲賢</title>,<text>謫墮南荒九死中。短籬茅屋倚筠叢。孤城據勝滄溟闊。太守臨衙鼓角雄。北店長分魚稻白。東隣更餉柹梨紅。君歸爲問村西老。儻憶衰容舊日洪。</text>
<title>詠眉叟齋居 宋麒壽</title>,<text>高懷初不負幽居。簪紱雖榮意轉疏。松竹政要同意氣。池臺却欲伴禽魚。雲藏石瀨添山雨。風動牙籤倚架書。莊枕一場蝴蝶夢。嚮來榮辱墮空虛。</text>
<title>題負暄堂</title>,<text>何曾卜築遠紅塵。未盡伊皐宿世因。花塢竹林誰乞地。月窓琴架自娛身。攤書西榻長辭客。炙背南楹欲獻宸。摠爲愛閑閑不得。致君終是負暄人。</text>
<title>題述祖先墓圖</title>,<text>鳳舞龍盤淑氣鍾。秖今冠冕慶來重。山圍百歲神游地。鹿護當時手種松。宿草忍看新雨露。荒碑但想舊聲容。高文不減思亭記。會有人知老孟宗。</text>
<title>題上林春詩軸</title>,<text>金鈿抛却塵初拂。舊事思來夢不成。別調多忘猶按譜。古琴慵撫欲無聲。風流肯與頹齡謝。哀怨終須綺語鳴。何限先朝歌舞籍。上林今日獨知名。</text>
<title>題朴僉使受降亭詩卷 啓賢</title>,<text>江奔天塹雄襟帶。亭壓危城號受降。撫馭時須香案吏。風流盡屬碧油幢。春回草色埋殘壘。秋晩波光淨入窓。陳迹愧曾留姓字。輕裘喜得士無雙。</text>
<title>題友人江亭</title>,<text>亭峻東西江海通。墻頭木葉易呼風。山雲長見籠朱檻。絲管疑聞在碧空。晴旭射窓驚宿客。漁燈穿樹認歸篷。更無餘事關人意。收拾詩篇上古桐。</text>
<title>題友人詩卷</title>,<text>詞伯今時數趙君。詩壇赤幟冠諸軍。爭鋒誰犯懸河筆。較力空慙負嶽蚊。原憲肯愁貧到骨。相如秖喜賊凌雲。文章不必工雕鏤。補衮須君線五紋。</text>
<title>題前山牧牛</title>,<text>鳴比黃鍾力萬鉤。枵然何物敢能馴。絡頭穿鼻曾知性。飽臥飢眠却近眞。毒箠飛時蹄湧血。小谿橫處草如茵。主人倘免鞭羈苦。低首從他牧豎嗔。</text>
<title>贈竹枕于明仲弟 宋寅</title>,<text>靑奴來自晉江邊。想見琅玕立暮煙。織就五紋須妙手。裁成一物付華顚。長留淇澳凌霜色。合置山齋夢蝶筵。輟贈也應懷舊主。莫言倚我徹宵眠。</text>
<title>賀吉元病起</title>,<text>固應造物聊相戲。一疾知君不藥痊。匣裏菱花磨愈瑩。焰中崑玉燒還鮮。求心示病非眞病。換骨爲仙定是仙。見說金蓮明草詔。髭須未變舊時玄。</text>
<title>簡京畿伯約遊驪江</title>,<text>名樓占勝枕江湄。登眺遙知發興奇。石瀨聲喧禽散曉。龍門雲暗雨移時。憐君獨受湖山餉。笑我多爲造物欺。朔飮正須衝畏景。莫敎容易負佳期。</text>
<title>簡問林士遂 亨秀</title>,<text>封題遠寄塞垣深。犯雪穿雲幾度岑。遙想社公方緩帶。從知宓子更橫琴。應思玉署塘邊竹。定憶家山月下砧。邇日西淸虛位待。風流久合在書林。</text>
<title>送明仲歸覲</title>,<text>停雲回首隔東州。萊子歸心日幾周。烏哺陳情辭鳳闕。吟鞭跋馬宿山郵。含風嫩柳寧傷別。滿目濃花不解愁。想得遨頭迎笑處。路人爭看紫金鉤。鴒原急難憶前時。遠寄詩篇問海陲。孝友似君今獨數。疏慵如我子應知。飽經險阨輕離別。共惜年光足歎悲。索贈愧余無綺語。臨風不盡渭陽思。宓子鳴琴抵四年。春回齋閣政蕭然。雨餘溪漲桃花浪。晝靜林啼蜀帝鵑。却老寧無枸杞飮。長生還有玉延煎。邇來病姪牙添豁。悵戀風裁日夜懸。</text>
<title>送別明仲歸覲</title>,<text>離思愔愔却夜眠。坐看燈燼落金鈿。詩緣情到無佳句。身爲官忙阻別筵。容易歡場乖宿算。侵尋愁緖集殘年。渭陽指日陪談塵。已約同君舞袖翩。</text>
<title>送明仲覲淮陽</title>,<text>祥琴彈罷尙餘悲。更向東風怨別離。病眼已枯還有淚。吟鞭欲贈可無詩。花啼客恨寒霑袖。禽語春愁暗掛枝。莫據征鞍徵好句。憑君䞉說渭陽思。憑君欲乞長生藥。知向仙山採掇頻。曉逕尋穿朱洞邃。靑冥斸得玉芽新。行諳水石僧皆認。路慣煙霞鶴亦馴。儻寄刀圭兼麗句。蹄涔何翅踏嶙峋。</text>
<title>送李仲嘉牧忠州 純亨</title>,<text>久向詞壇欲執鞭。看君獻賦萬人前。棲遲肯恨爲名累。糠粃還慙中在子先。月岳定尋雲外衲。琴臺時作酒中仙。湖山自此添詩料。合寄郵筒月一篇。</text>
<title>送人關西</title>,<text>視草分憂豈重輕。風流暫借舊西京。湖山鎭向龍旌繞。歌吹長圍獸錦淸。落水繁星明萬炬。入樓疏雨醒餘酲。揮毫莫放珠璣散。書待蛟綃織得成。鎖鑰須煩緩帶人。西門從古屬儒臣。纔收范轡馳聲遠。旋息狼煙叩塞頻。襟韻增恢緣勝踐。登臨莫倦惜良辰。誰知頭白龍鍾客。曾醉江妃步襪塵。</text>
<title>送金雲夫按關西 德龍</title>,<text>目擊曾將意氣傾。希文錯料是書生。滿懷經濟寧供俗。緩帶風流恥請纓。鎖鑰西門才足辦。鳴珂北闕夢頻驚。光陰小滿眞容易。不向離亭賦渭城。</text>
<title>送英之按湖南 蔡世英</title>,<text>憶昨儒宗在道山。華簪容我側仙班。交傾意氣曾論契。詩吐珠璣不許攀。投老尙憐餘故態。悲秋更忍慘離顏。歸期屈指魂堪斷。新月從今十二彎。玉節朝擎降紫霄。南人何意接仙標。威聲騰湧驚遐邇。詩句湖山合動搖。遺愛佇聞棠樹戀。新詞閑聽雪兒嬌。渴賢此去聊嘗試。重外還知是錯料。</text>
<title>送景由按湖南 權轍</title>,<text>秋部名卿睿眷優。分憂全付國南州。披雲暫許辭螭陛。攬轡行看靖海陬。自是營平多遠算。未應元凱但輕裘。無端阻却東門餞。惜別寧論歲一周。</text>
<title>送權景遇出牧洪陽</title>,<text>難弟君今卽季方。西風驚雁斷斜行。一麾南北雲俱遠。十載羈棲迹未遑。肯許文翁淹蜀郡。何曾長孺薄淮陽。誰知頭白任安在。凝睇離筵意自傷。襟韻超然榮觀外。高情猶戀水雲鄕。武城絃誦人從化。張翰尊鱸興不忘。風急鶺鴒懷棣萼。雁驚秋枕夢明光。歸期迢遞湖山阻。合寄詩筒月一章。</text>
<title>送景明按黃海 李瀣</title>,<text>澄淸自是屬名流。遠泛星査地一頭。玉節豈辭衝瘴霧。丹心久許答君憂。行看召伯依棠樹。更遣文翁化蜀州。枯槁正要雲雨手。邇來西海不登秋。終南卜築俯塵寰。谷鳥巖花獨占閑。窈窕閉關君偃蹇。伶俜叱馭我躋攀。樽傾北海凝離思。路指西門慘別顏。松籟洞煙生暝色。愴如湘浦送人還。</text>
<title>送子淨按關東</title>,<text>楓嶽天邊開玉蓮。東瀛日出寺門前。遊人屢贈長生藥。老衲時逢不死仙。目擊畫圖空指點。夢隨猿鶴恣攀緣。知公定賦山中樂。郵騎應須寄一篇。</text>
<title>送公幹出宰尙州</title>,<text>夢裏家山路不迷。絲綸草罷出金閨。何心舒卷雲無迹。可更低徊鶴有棲。晝靜鳴琴聞繡閤。春回露冕踏花蹊。勸君莫詑莬裘穩。未晩新除降紫泥。</text>
<title>送宋按關西 字汝溫</title>,<text>淸班宿昔廁儒臣。未覺吾生後九年。傾倒何曾存禮數。愚蒙也合荷箴鐫。衰遲肯怪過從懶。隔闊還愁夢想懸。莫惜郵筒頻寄遠。古人何但爲詩篇。難人自古國西門。不獨威聲靜塞垣。使節尋常從帝所。邊氓容易雜華村。平生秉禮看交際。此日提封仰撫捫。談笑名區聊坐鎭。黃扉佇見付調元。長林穿盡忽長江。壓水朱欄面水窓。靜伴磯頭鷗泛兩。醉吟浦口帆來雙。吹香紅簇荷千柄。留客淸聞樂數腔。早晩仙槎吾得便。對君宵把燭如杠。</text>
<title>送仲悟便養尹全州 李彥憬</title>,<text>春暉莫歎繫無繩。悅意多敎壽算增。綺席稱觴長袖勸。斑衣取樂小樓登。安民自是推純孝。製錦何勞試異能。鳳沼他時需國士。寧遲尺一有宣徵。繁雄從古國陪都。鎭撫頻年屬舊儒。久向鵷班驚一鶚。還隨雲路送雙鳧。懷人定折梅花瘦。寄信須憑雁影孤。莫笑支離頭白盡。林間反哺羨啼烏。</text>
<title>送景明按湖西</title>,<text>西海分憂未隔年。又擎華節向湖邊。從來岳牧因僉擧。豈是咨詢爲獨賢。秋訪俗離雲外寺。春浮濯錦鏡中天。懸知朱墨裁多暇。莫惜郵筒月一傳。</text>
<title>送金雲夫摠戎關西</title>,<text>天半周遭鐵瓮城。向來推轂屬營平。須知緩帶今羊子。肯數敦詩舊晉卿。彈壓定敎氈帳遠。淹留莫遣雪山輕。他年尺一催歸騎。頭白猶堪莞爾迎。</text>
<title>送晦伯按關西 金明胤</title>,<text>鳳沼波寒紫極西。秖今回首憶同棲。顚衣幾見蓮成燭。草詔多逢鬼獻藜。宿昔交期傾肺腑。向來陳迹擬鴻泥。衰腸觸事能愁絶。更忍驪駒聽雪兒。由來委重國西門。鎖鑰要須此老存。淸望嚮時紆眷注。先聲此日懾羌渾。凄涼曉角吹遼塞。衣帶寒江隔虜村。慣送作州遭鬼笑。興濃湖海欲飛飜。</text>
<title>送季任 趙士秀</title>,<text>和靖淸名何遜詩。平生用意古人期。絆身簪紱輕如寄。隨世芬華棄若遺。滄海洪濤魂尙悸。磨天積雪夢猶迷。誦詩重作幽燕使。玉陛依然瘦鶴姿。又我識君心君我知。吾猶君弟子余師。交情自保山難轉。別恨其如歲屢移。早覺悲歡均物役。可禁鬚鬢已吾欺。東歸佇見平安報。準擬樽前索好詩。</text>
<title>別周都事 怡</title>,<text>作客西州已判年。長慙錯比庾公蓮。看花笑子腸如鐵。倚馬憐君筆似椽。交契情濃離合外。風流夢落水雲邊。久聞構得江陽榭。準擬他時泛釣舡。</text>
<title>別兪春川 泓</title>,<text>江出金剛初濫觴。煙波到此正茫茫。人曾選勝開華構。衙罷尋春上小航。衣彩爭看陪繡幰。濯纓時聽唱滄浪。遨頭莫喚湖山主。香案知君夢玉皇。</text>
<title>答季任兩律</title>,<text>詩壇誰復較吾公。袖手吟來面發紅。淸節合留孤竹國。高標不改首陽風。任敎眞眼看名勝。未信佳篇出餓窮。綠綺贈余才告盡。蕪詞敢自寄郵筒。又詩來何翅贈交梨。桃李終南想舊蹊。但見雙旌衝海霧。豈知孤鶴戀松棲。興闌珠箔迎蟾魄。吟罷爐香冷麝臍。佳句煩君頻寄遠。和回休怪日多稽。</text>
<title>謝季任</title>,<text>墻頭語鵲似先知。尺素西來慰久思。顏面何曾千里隔。睽離不恨數年遲。霜摧記我衰兼病。玉立憐君瘦坐詩。聞道錦囊璀璨甚。珠璣幾日對君披。</text>
<title>謝友人贈海松崖蜜</title>,<text>明眼滋腸是海松。更添崖蜜味尤濃。瓊糜玉屑嗟誰驗。火棗交梨杳莫逢。辟瘴還堪輕薏苡。止啼聊欲調孩童。此中嘉貺詩無價。可忘頻頻寄遞筒。</text>
<title>謝安東權府使送硯墨紙 應挺</title>,<text>歸雲無迹杳何之。却向風塵笑我爲。水石未曾醫子癖。吟哦可忍賣吾癡。共憐古直留長孺。誰識前銜是拾遺。尺牘肯馳千里信。披來正欲忘調飢。</text>
<title>寄立之 金立</title>,<text>故人爲縣國東南。山近頭流接翠嵐。極目長雲篁蔽野。連天一帶水挼藍。禽啼社宇聲何怨。琴靜鈴齋睡政酣。拭眼他年看報最。提壺準擬迓行驂。</text>
<title>惜餘春</title>,<text>隨風桃李落東西。愁見枝頭出葉齊。蝶趁殘紅穿竹去。鳥憐新綠入林啼。韶光荏苒顏先改。人事蕭條意更迷。莫惜芳菲俱掃地。繁華猶有北窓梨。</text>
<title>夏雲</title>,<text>偶從天際起紛紛。時向空中作纈紋。觸石欲呑孤岫隱。從龍不見萬山分。曾成嶺上陶君友。幾濕陽臺楚女裙。最愛晩風霖雨霽。碧天低列亂峯群。</text>
<title>秋月</title>,<text>霜落天高雲散流。淸光似待一年秋。來從海底濤山湧。飛上峯尖瑞靄浮。縹渺銀橋人已去。分明神兔影長留。何緣學得梯空術。一見千年玉斧修。</text>
<title>冬松</title>,<text>獨靑萬卉凋零後。長共風霜過幾冬。龍化根柯盤地老。雪來粧點爲君容。臥依陰壑心偏苦。扶起明堂意自慵。半夜淸笙喧客夢。一軒高蓋汚秦封。</text>
<title>百花亭</title>,<text>雲根劚破楚山靑。締構岧嶢領地靈。獨占韶光開錦繡。爭姸暖日映窓櫺。朝來羽扇臨花榭。昨夜臺城化賊庭。政是君王嘗膽日。春回何意詠池亭。</text>
<title>怡養堂</title>,<text>名途獨立笑群馳。自有林泉可悅怡。短世升沈多缺陷。靑雲騰踏怕傾欹。江添陸羽煎茶鼎。山展張君畫嫵眉。嚥日飧霞猶有累。豈如修養得神奇。</text>
<title>娛老堂</title>,<text>餘生未信更無虞。那似東皐卒歲娛。林壑棲遲終適意。麒麟繪畫定非吾。風恬江作菱花鏡。雨過山開水墨圖。漁父亦知留客思。腹腴分餉上盤盂。</text>
<title>浩然亭</title>,<text>岸斷沙長亭翼然。簾櫳襯日樹參天。雷喧峽裏江鳴雨。人鬧磯頭網得鱣。檻外欲窮千里目。巖邊已具五湖舡。平生眞養何曾餒。此際憑虛斷萬緣。</text>
<title>觀瀾臺</title>,<text>蘋末淸風動渺漫。驚波踔躍幾灘湍。漣漪紋簟閑舒卷。接續濤山自屈蟠。霧雨不來臺已濕。炎蒸未覺夢猶寒。觀瀾況道聞鄒孟。對越前賢整野冠。</text>
<title>貯月堂</title>,<text>客散江樓樂未央。誰敎銀闕上圓蒼。穿簾碎作金蛇活。着樹空凝玉露涼。萬里虛明渠得貯。幾回盈缺理難詳。主人機息心如月。未怪淸光獨此堂。</text>
<title>歎逝堂</title>,<text>締構曾因江洑洄。危臺獨嘯思悠哉。東流萬古何嘗往。西逝他年詎再回。早覺源泉無晝夜。須知遷變是樓臺。沈吟悟却宣尼語。世耳空聞浪轉雷。</text>
<title>三友堂</title>,<text>三益曾聞聖訓辭。名堂須信此爲規。琅玕留翠林抽筍。菡萏呈紅雨洗肥。爽籟幾驚中夜夢。蒼髥不改後凋姿。主人友此淸懷抱。俗客敲門正可麾。</text>
<title>鳳山東軒芍藥</title>,<text>豈獨江梅絶可人。更憐紅藥數枝新。瘴雲未改敷腴面。海雨能肥正直身。有淚似緣春去盡。多香肯爲蝶來頻。靜中已識無言意。不遇詩仙不許親。</text>
<title>劍水驛</title>,<text>不恨芳菲事已殘。白波靑嶂逐吟鞍。呼風喜見欹松老。傍水遙憐小閣寒。數有詩篇尋紙筆。易經奇秀惜峯巒。更登劍館休郵騎。臥對分灘到此盤。</text>
<title>肅寧東軒海棠</title>,<text>靑跗紫萼秀群芳。獨笑東風貯異香。疏泠不隨梅傲雪。凄涼肯逐菊經霜。何嫌杜老無詩句。未許楊妃強比方。縱有牧丹還易謝。從今喚汝作花王。</text>
<title>良策館。寄季任。</title>,<text>長程已迫國西門。想見孤城接虜村。肯恨關山遮客望。喜聞冠蓋盡時掄。舍人醉裏詞鋒凜。祭酒吟邊筆勢奔。更着駱峯湖叟手。詩壇吾欲看爭尊。</text>
<title>臨津途中。吟寄兩詩仙。</title>,<text>西塞今年再着鞭。肯辭山海路踰千。伴行不獨天曹彥。從事仍兼玉署仙。契分深期簪組外。光陰斷送嘯吟前。乞君莫惜珠璣贈。定見頭風自此痊。</text>
<title>東坡道上。寄二詩仙。</title>,<text>侵人簿領減詩功。縱有湖山句未工。饒睡却無靈運夢。乏奇空羨聖兪窮。呑天江闊潮鋪練。釀雪雲濃日射紅。模寫吾今輸二妙。已將機錦付張公。</text>
<title>金郊口占</title>,<text>句無奇語可休吟。猶對林泉覓不禁。客夢已還江令錦。山樓初散仲宣襟。謾看野色渾如畫。久折詞鋒却類瘖。傍硯奚童嗔我拙。詩仙知我見湖陰。</text>
<title>吾助川洞途中</title>,<text>旭日緣空破大陰。頑雲猶未散前林。霜嚴倦馬寧須策。口澁新詩不復吟。已分玄冥隨節謝。遙憐靑帝隔年臨。春回定復携君去。準擬溪山爛熳尋。</text>
<title>蔥秀山</title>,<text>倚天蒼翠壓深淵。刻畫應從太極先。滿壑雲生蛟作窟。半巖松老鶴疑仙。玲瓏不惜流珠玉。偃蹇誰能問歲年。肝肺此來淸似洗。悔將塵土沒行韉。</text>
<title>金郊道中</title>,<text>忽忽吾今有底愁。脩程攬轡尙夷猶。燈殘古驛頻移枕。山近雕欄懶上樓。物我算來名見誤。悲歡閱盡鬢禁秋。報君毫髮期遲暮。叱馭王尊豈自謀。</text>
<title>龍泉途中遇雪</title>,<text>誰憐倦客畏途長。物色撩人欲斷腸。海嶠瘴雲衣易濕。龍池夜雨夢猶涼。雪欺朝日迷遙浦。雁過寒空叫斷行。安得西淸裁錦句。金篦一夕刮塵眶。</text>
<title>寶山館。寄延安守閔仲鳴。</title>,<text>無人喚起午窓眠。夢覺山禽欲近前。老去却愁花爛熳。靜來疑洗俗因緣。惜無廚吏探消息。笑借郵筒寄簡篇。十九年前吾獨記。知君今日已茫然。</text>
<title>百祥樓。記舊。</title>,<text>曾共松岡跨此樓。拍天江繞檻前流。洲疑鸚鵡圍黃鶴。嶼似君山控岳州。七佛沒年橫浦口。雙帆帶日上潮頭。至今猶覺淸詩肺。簾捲香岑一抹浮。</text>
<title>齊安偶吟</title>,<text>楚國箕封路幾千。齊安喚邑問何緣。淸歡夜過臨皐鶴。簇錦秋橫赤壁舡。似說蘇仙身謫墮。如聞王老記流傳。五年夢澤南州句。欲起重泉乞一聯。</text>
<title>嘉平遇大風</title>,<text>屛翳驅雲極力奔。殷如雷吼撼乾坤。行遮病眼迷前浦。吹立寒沙失舊村。未暇雌雄論宋玉。寧將律呂奏軒轅。晩來山館餘松籟。白屋誰憐閉戶袁。</text>
<title>錦城賞月</title>,<text>錦城登眺倚崔嵬。風掃纖雲淨八垓。離海玉蟾騰瑞彩。出奩金鏡上粧臺。誰家弄篴撩愁起。何處鉤簾待月來。千古蜀中饒勝絶。南樓豈獨興悠哉。</text>
<title>宿友人江亭</title>,<text>拍岸晴波欲際天。層軒高出樹林顚。風吹好月昇雲外。鍾度寒江殷檻前。聚散十年餘白髮。悲歡一夕付朱絃。明朝還與潮俱上。回首危樓隔斷煙。</text>
<title>西湖晩泛。呈士推。尹仁恕</title>,<text>柳陰深處曬魚罾。開盡晴窓喚不譍。江近海門潮易漲。樓橫渡口客頻登。靑帘酒戶分新釀。黃篾湖風勝舊朋。西泛莫愁衝畏景。暮年投紱見何曾。</text>
<title>畫馬</title>,<text>畫肉何如畫骨眞。須知韓幹未通神。渥洼孕育初無種。房宿精英久絶塵。風入四蹄追日去。竹批雙耳向人馴。崢嶸瘦態丹靑逼。學得江都筆法新。</text>
<title>書陶山稿後</title>,<text>瘦似東陽鬢又愁。孤蹤也合擬虛舟。揮毫偶作逢場戲。借箸誰敎爲國籌。忍使避人終隱約。自憐供俗老沈浮。挑燈讀盡陶山記。可但詞壇讓一頭。</text>
<title>再到東湖</title>,<text>非才偏荷聖恩深。經幄三年捧日心。擁腫唯知慙匠石。雕蟲豈合側書林。題名敢自聯前哲。遣興猶能撫古琴。百頃東湖眞不分。朝宗夙夜對渠吟。</text>
<title>飜閱書堂藏書</title>,<text>萬卷黃篇萬不同。記從今日泝鴻蒙。興王豈在詩書外。圖治須求載籍中。已具松床防暑雨。更將蒲屑辟魚蟲。當時學士慇懃意。慙愧疏慵關眼瞢。</text>
<title>望報恩後峯</title>,<text>聞說江南佛刹新。雲岑遙望但傷神。乘舟直渡非難事。喚友同吟未有因。滿樹寒梅花似雪。彌天老衲語無塵。莫勞淸夢空先到。欲繫春帆積水濱。</text>
<title>聞人說毗盧峯形勝</title>,<text>一邊滄海一邊山。島嶼波心點髻鬟。若有神仙應此住。欲求靈藥莫他攀。笙歌到處人爭看。詩酒逢場意自閑。寄語毗盧峯下鶴。異時吾亦出東關。</text>
<title>聞人說金剛山鶴</title>,<text>萬壑風生日又陰。僧言此侯下仙禽。丹砂染頂輪爲翮。白雪成衣翠作襟。一別蘇耽時已占。長辭子晉到如今。翩然直翅雲霄去。肯向人間學舞琴。</text>
<title>見鰒菜謝人</title>,<text>東溟異產此爲珍。遠寄團圓觸眼新。解甲腥風生一坐。傾包絶味嗅三巡。催詩覺我添吟興。與酒知渠有宿因。不忍沒人輕一死。餉余還愧靡佳賓。莫道珠犀擅海珍。鰒生風味見來新。漁人玩險投千仞。客子饞嘗問幾巡。作膾爭餤君已厭。移舟一賞我何因。從今不復彈長鋏。急掃風軒更喚賓。</text>
<title>陶淵明</title>,<text>家世忠貞事本朝。襄陽運甓想風標。一心自昔輕辭紱。五斗如今肯折腰。栗里有田供採植。衡門無夢落塵囂。焚香讀遍歸來賦。始識寒松竟後凋。</text>
<title>杜甫</title>,<text>先生天賦一何窮。獨向詩壇早策功。翰墨縱橫風雅後。形容飄泊峽山中。仲宣避亂辭多苦。庾信思鄕意自同。白首靑衫詩史在。草堂寧忍老孤忠。</text>
<title>李白</title>,<text>道骨豈緣修鍊得。仙風那待學飛騰。詩如造化回春艶。氣似溟池翥大鵬。呵筆固應憎白眼。招讒未必待靑蠅。也知謫墮從人試。變化騎鯨又上升。</text>
<title>白居易</title>,<text>頻遭斥逐抱孤忠。餘事文章似化工。詞命盡敎光汗簡。歌詩爭欲被絲桐。楊枝未老還辭閤。駱馬無情便別翁。樂易腦襟終空洞。香山千古尙淸風。</text>
<title>蘇子瞻</title>,<text>驚世高才不自珍。剛稜那避衆人嗔。箴規直觸龍鱗數。呑吐曾經虎口頻。海內聲名身萬里。毫端造化力千鉤。若敎富貴終安穩。未必詞鋒挾鬼神。</text>
<title>用牙峴韻。奉呈竹窓。</title>,<text>窮臘悽風政似秋。南州此日聚名流。松梢斷續喧江瀨。雲際分明露玉鉤。邂逅豈容存禮數。詩篇莫惜吐淸幽。仙禽不屑乘軒貴。鎩翮猶能六合遊。</text>
<title>甲子禊圖</title>,<text>竝世生同甲子年。流光電掣鬢皤然。情忘榮悴交期遠。迹懶過從世累牽。事往還須留繪畫。盟寒寧不愧蒼圓。會當耐久成黃耇。更續香山九老賢。</text>
<title>甲子禊軸</title>,<text>如水交情老更濃。風流可是懶過從。歡扶醉客憐頹玉。衰對殘花惜落紅。久結芳盟榮悴外。謾留陳迹畫圖中。重經甲子還添七。履道行尋白傳蹤。</text>
<title>賑恤廳禊軸</title>,<text>宸衷正軫民艱食。全活吾慙乏敎條。手拙撫摩虛負荷。人無捐瘠仗郞僚。跡因了事嗟雲散。情在同夤卽石交。耐久却要描寫裏。襟期可但數招邀。</text>
<title>驄馬禊圖</title>,<text>頭戴神羊記昔年。臺僚久識揀時賢。人呼獨角驄爭避。任是分司席自專。結契政應傾意氣。流芳可但賴詩篇。須知報答官無小。莫效脂韋負所天。</text>
<title>祔廟都監契會圖</title>,<text>周姒賓天歲再朞。禮須躋祔有餘悲。臣工齊力供神事。文物都新展縟儀。晨暝追隨深契分。丹靑圖畫付襟期。休將交態同雲雨。飜覆多爲具眼欺。</text>
<title>造墓都監契軸</title>,<text>前星失耀正遑遑。啓穴珠丘卜獻祥。裁護事多咨國相。庀襄人盡簡時良。盍簪此日情傾倒。陳迹他年想杳茫。耐久却須煩繪畫。襟期可但屬流觴。</text>
<title>司饔院契軸</title>,<text>禮享王人屬太官。儀容豈獨駿犇難。擎觴喜見宗英衆。跋燭頻聞帝使歡。完事政應垂睿奬。酬勞何幸輟餘餐。需雲下際流聲遠。畫裏尋盟定不寒。</text>
<title>部參奉契軸</title>,<text>棋布諸坊部屬明。分街作局拱宮城。生何嫌晩時方泰。官不羞卑道自亨。供務餘閑探勝賞。講歡高興喚深觥。却憑繪事留陳迹。耐久松筠可共盟。</text>
<title>贈弘法僧</title>,<text>寺門南望塚纍然。此地銷魂我幾年。感物更禁披宿草。傷春不耐聽啼鵑。正牽萊子遊方戀。難伴祗園面壁禪。一別松楸雲海杳。夢看丹碧坐金僊。</text>
<title>題鄕僧詩卷</title>,<text>誰遣沙彌化好辭。人今才盡欲無詩。吟髭撚斷看雲久。枯筆拈頻落紙遲。蘿月暝鍾牽客夢。華簪短髮負心期。共談方外嗟吾老。強索新題笑汝癡。</text>
<title>題中興僧人詩軸</title>,<text>拂樹穿雲一逕微。陽坡春盡長新薇。城圍故國門猶在。碑認前朝世已非。東走晴川疑誦偈。西來舊佛想傳衣。天公定有留人意。小雨藏山不許歸。</text>
<title>贈峻上人</title>,<text>勝絶從來乏好詩。吟邊未覺樹陰移。林梢楚練江分勢。天末螺鬟岫露奇。欹枕僧廊眠少暇。隔窓鶯語聽多時。慙渠索和江潮韻。泚筆還敎老淚垂。</text>
<title>謝一行送菜</title>,<text>方外論交有一行。時將菜把作人情。根無寸土誰培植。葉拂層雲自化生。長帶煙霞同淨綠。不隨蘭蕙與枯榮。欲從炎帝評名品。却笑騷經賦杜蘅。</text>
<title>題僧信根軸</title>,<text>才盡久輸江令錦。愁多懶不役吟魂。僧淸怪底詩成卷。情至還敎綺作言。頭白未圓蓮社夢。眼靑空對贊公論。向來誰數巴人唱。猶喜從知有信根。</text>
<title>題鳳林寺僧詩軸畫本</title>,<text>縹緲仙山繞彩雲。藤蘿深處磵驚犇。金鍾報午聲初澈。玉塔超人勢欲騫。石磴僧歸猶有鉢。招提樹擁却無門。上方何日登衰朽。一望遙靑拱小軒。</text>
<title>中興寺贈僧</title>,<text>麗王舊隱擅幽奇。幾歲相望到較遲。殘壘和雲橫嵽嵲。晴川過雨走蛟螭。高僧擁衲傳淸梵。往事經心讀古碑。一宿已生桑下戀。臨分濡筆強留詩。</text>
<title>望洞庭</title>,<text>一眼欲窮全楚勝。巴丘高處望蒼茫。湖呑巨野雄諸瀆。波浸長天隘八荒。杜子乾坤輸好句。范公憂樂屬寒眶。秋風日暮濤聲壯。隔岸如聞帝樂張。</text>
<title>中宗大王遷陵挽</title>,<text>當時國步遭傾否。此日謳歌屬聖人。道合宣光恢業壯。天敎周漢卜年新。丁寧廟算堯咨切。虛佇昌言禹拜頻。定享耄期臣錯料。至今猶記哭龍輴。崇岡像設鎖蒼煙。霜露凄其歲屢遷。改卜佳山龜獻吉。增延寶曆瓞期緜。園開金粟圍龍鳳。塋接宣陵昵几筵。斟酒在天情豈遠。鷄鳴問寢想依然。煌煌羽衛過西城。塡咽康莊雨淚傾。黼座空懷瞻肅穆。恩波猶感荷生成。雲從禹穴橫愁黛。江斷蒼梧隔舊京。哀慕豈殊初遏密。人心深入是仁聲。</text>
<title>順懷世子挽</title>,<text>甲觀祥雲映日紅。前星騰耀闢靑宮。漢儲封冊須沖幼。夏啓謳歌屬睿聰。家法肯求端本外。聖功多在養蒙中。講筵何幸瞻堯顙。未覺重輪已隱穹。</text>
<title>太虛挽</title>,<text>君爲吾弟我爲兄。王母懷中養得成。常棣只存相愛意。鶺鴒寧改急難情。憐渠淸瘦精猶爽。顧我衰遲病飽更。豈料微痾還奄忽。老夫從此欲捐生。</text>
<title>洪大耀挽 晟</title>,<text>君雖後我九齡生。傾倒誰知此弟兄。顚沛相尋萬死日。衰遲肯改百年情。不成自牖幽明訣。未見彈冠夢宦榮。闕哭江頭緣抱疾。他時隔隴卽吾塋。</text>
<title>洪景耀挽 昷</title>,<text>竝世誰如我弟兄。依然肯改急難情。忘形每欲披襟對。扣閤寧辭倒屣迎。阻闊方期見王質。蒼皇誰料卽佳城。聞君不向淸明葬。泉路重逢約未成。</text>
<title>李退溪挽 滉</title>,<text>傾心遐邇望經綸。況値君王眷注新。身退共嫌輕去國。訃來方信久傷眞。圖成聖學期匡主。跡斂陶山肯混塵。抆淚欲知情幾許。交遊四十四回春。</text>
<title>鄭湖陰挽</title>,<text>三百詩亡詩不復。別驅橫騖有斯人。日邊授館儲才盛。海內知名誦句新。寵辱飽更身已老。幽明遽隔迹還陳。詞壇傳鉢慙增價。回首風流拭淚頻。</text>
<title>安左相挽 玹</title>,<text>雖無釣築付洪匀。經濟年來喜有人。正自愛君兼愛士。但知憂國不憂貧。身先羸瘁須醫藥。鬢早蒼浪爲苦辛。袖手佇看時日化。淸痾誰料喪宗臣。</text>
<title>金右相挽 克成</title>,<text>天爲興王賚碩臣。崇班突凡見長身。休休有量齊先哲。謇謇無私見古人。榮辱何殊風雨過。勳名未泯鼎彝新。奠楹夢罷人安放。不復儀形聳搢紳。</text>
<title>鄭判府挽 世虎</title>,<text>籍籍河東勳與名。令孫還復以才鳴。藏修肯負傳家學。遲暮猶懷許國情。高臥自憐身尙健。長辭初不病先嬰。達尊於世無多在。芳躅猶堪詑後生。</text>
<title>兪判書挽 絳</title>,<text>杞溪之後又斯人。須信興王有世臣。峻節不隨時俯仰。沖襟肯許物緇磷。沈緜尙喜心猶壯。奄忽還悲跡已陳。頭白向來傾意氣。試題哀挽涕霑巾。</text>
<title>權景遇挽</title>,<text>靖陵當宁急賢能。敎育菁莪正蔚興。載筆螭頭聯步武。談經玉署共飛騰。高才豈是雲程阻。多病空聞世道昇。埋却九原弘濟手。哭君何止涕垂膺。</text>
<title>趙彥秀挽 字伯高</title>,<text>十七年前哭季任。難兄猶慰故人心。誰知結契纔傾蓋。到處爲僚幾盍簪。拔地靈椿生獨旺。當門玉樹慶相尋。無端鎖却留賓閤。忍聽山陽舊笛音。</text>
<title>尹判書挽 思翼</title>,<text>獨下書帷問幾年。遭時何翅選靑錢。窮經自信春秋癖。緩帶人憐叔子賢。淸德久聞貧食檗。脩齡終見賞通天。豈唯蘭玉當時貴。俔妹生門福更全。</text>
<title>任三宰挽 權</title>,<text>喬木依然有世臣。滿懷忠孝更無倫。匡時獻策寧論賈。悟主牽裾豈獨辛。歲暮未施調鼎手。運窮還値夢鷄辰。朝端不復逢長孺。身後流芳汗簡新。</text>
<title>朴參判 祐 挽</title>,<text>古貌仍懷太古心。翛然物外詣高深。隨身簪笏同羈絆。趨世功名付嘯吟。玉署談經資顧問。鳳池濡筆演綸音。白頭不負滄洲夢。歸興聊憑宓賤琴。不屑雄藩五馬榮。知心竹弟又梅兄。幽襟與物元無競。褒典於公未足名。久識齡應期大耋。寧料夢已奠雙楹。樞衣忝在諸生後。一涕無從是素情。</text>
<title>朴彥而挽 英俊</title>,<text>馬榜聯芳忝比肩。白頭交契故依然。任專材館時名大。坐近台躔睿眷偏。虛佇擬煩醫國手。凋零不盡乞骸年。衰遲未挽靈輀哭。可忍淸標隔九泉。</text>
<title>李好敏挽</title>,<text>龍駒諸李欠脩齡。眉宇嘗期到老成。行縣南州名已播。分司西省宦何榮。亨途未信逢奇數。末疾誰料奠兩楹。後死如余遲幾月。憑君地下報先兄。</text>
<title>韓士仰挽 㞳</title>,<text>操履端方少似君。幾年交契挹淸芬。靑綾地禁論思彥。白筆才高諫諍文。緩步雲程期望遠。懶開賓閤死生分。城西悽斷山陽篴。淚洒東風不忍聞。</text>
<title>靑陵府院君沈公挽</title>,<text>儒素存心夙著名。寧淫富貴一書生。親緣肺腑宸情眷。身佩安危士友傾。剩見當門蘭玉秀。還期扶杖齒年贏。政應勿藥淸痾愈。何意悤悤夢兩楹。</text>
<title>柳承旨挽 濤</title>,<text>君病何緣我莫知。忽聞凶訃駭還疑。問非自牖情寧薄。哭未凭棺力已衰。西閤書攤香斷絶。東籬人去菊離披。從今泉下無消息。荊樹前頭不盡悲。</text>
<title>尹鈴平挽 漑</title>,<text>學專爲己期明理。國欲忘身獨抱忠。廊廟未窮調鼎手。麒麟曾策柱天功。元台久佇看重到。末疾寧料報永終。朝著若空曾抆淚。通家可但涕無從。</text>
<title>安典籤挽 從㙉</title>,<text>聲華早歲秀儒林。未展雲衢驥步駸。皓首誰憐楊子戟。黃堂浪撫宓生琴。方期修鍊扶衰暮。未料風標遽隕沈。賴有白眉蘭正茁。莫言天道却難諶。</text>
<title>沈政丞夫人挽</title>,<text>奕奕名門生碩媛。齊眉復見孟光存。台衡作配身何貴。御府分珍養亦尊。萊子斑衣方取樂。皐魚風樹可禁飜。更看執紼孫多俊。膝下荀龍幾弟昆。</text>
<title>愼判書母夫人挽</title>,<text>許拜堂帷未隔年。秖今盈耳語溫然。生從淸素門楣顯。服謝羅紈子女賢。五馬養榮曾上壽。九旬齡遠始登仙。豐碑哀誄傳閨範。可但張林筆似椽。</text>
<title>湖陰設席。邀原吉 李浚慶，士遇 權應挺，景遇 權應昌，吉元 鄭惟吉，仲初 朴忠元 及我。歡甚。翌日。謝 湖陰 太學士。</title>,<text>氣欲低摧鬢欲殘。猶堪蹋雪拂吟鞍。賓筵故着金屛暖。詩話叨陪玉塵寒。罵坐誰憐仲孺醉。吐茵知爲少卿寬。醒來却效陶潛止。秖恐衰遲漸鮮歡。綠野堂深絲管淸。會成眞率我何榮。樽傾白墮分詩興。坐絶朱纓恕客情。宦徑趣闌身欲倦。醉鄕機息物無爭。呼呶定被傍人愕。歸路如聞報二更。</text>
<title>寄太虛</title>,<text>眼昏頭白老如期。況是頻年慘別離。捧檄秖緣毛義喜。看雲難慰陸機思。路迷山海憐人遠。書報平安爲子遲。過臘寒梅春信早。煩君折寄向南枝。</text>
<title>驄馬契圖</title>,<text>乘驄鐵面肅朝端。可畏何殊着獬冠。竝轡天街人却避。分司猾吏瞻先寒。逢場對酒樽如海。結契同心臭似蘭。歲暮襟期圖畫裏。須知耐久有蒼官。</text>
<title>金右相挽 克成</title>,<text>調羹不獨作梅監。塞外知名一仲淹。此日黃扉資黼黻。他時玉帳壯韜鈐。擎天偉業心偏勇。憂國衰年病日添。就木尙留名滿世。但知描寫禿毫尖。</text>
<title>尙領相挽 震</title>,<text>忝伴金鑾直。叨陪相府筵。服膺曾一語。撫迹已多年。偉量超前輩。高名足後傳。奠楹人莫起。衰朽更誰憐。</text>
<title>許不迷挽</title>,<text>君病無人報。慙余獨後聞。訃來疑未信。氣塞悶如焚。雅量如春草。佳城隔暮雲。欲將詩代哭。悽斷不能文。</text>
<title>大院君夫人挽</title>,<text>代邸乘龍日。夫人逝浹旬。存亡還可愕。哀慶忽無因。厚夜誰相報。靈椿不復春。宸襟他日淚。寂寞一阡新。赫赫河東後。夫人士行存。家聲寧肯墜。內範共知尊。玉鏟身辭閤。龍飛慶溢門。誰言善不報。可但弔英魂。</text>
<title>沈希安母夫人挽</title>,<text>令子吾知已。連姻是偶然。兒孫自生長。瓜葛正纏綿。未辦升堂拜。曾裁頌德篇。多年五鼎養。榮貴萬人憐。壽母人稀有。仍兼子閔曾。金魚榮共羨。絳帳敎多承。烏哺情何限。春暉繫莫能。一聲歌薤露。皐淚正垂膺。</text>
<title>貞夫人李氏挽</title>,<text>族擬周韓尹。賢侔衛碩人。金枝仍玉葉。懿戚卽天倫。慶足歡娛日。傷多痛割晨。寧料事大謬。繡閤鎖凝塵。</text>
<title>送眉叟牧濟州</title>,<text>朝廷今日稱多士。道脈惟君得泗洙。度量於人忘喜慍。聰明觸物辨錙銖。靑雲飛步年顏少。紫殿追趨眷遇殊。醞籍已知心老大。雍容但覺色敷腴。論思玉署蓮成燭。謇諤靑蒲柏有烏。欲見鹽梅和廟鼎。長敎騏驥騁當途。耽羅縹緲浮炎海。城郭周遭在日隅。異產從來充國廏。編氓自昔是蠻奴。須知撫馭煩名勝。要有詩書化悍愚。共惜儒仙侵瘴霧。還知聖慮活焦枯。心齊夷險君偏勇。地揀親疏意獨無。北極祥雲辭五色。南溟彩鷁颺雙鳧。浮天積水涵星日。泛海長鯨露鬣鬚。噴雪坐觀迷宇宙。搏鵬初識隘寰區。平生每傍螭頭立。今日飜隨雁影徂。海若藏波空後擁。飛廉低首更先驅。由來忠節通幽顯。應見神明爲騭扶。已使西河迎騎竹。當令合浦喜還珠。居夷莫陋看尼父。枕海何傷擬鑑湖。朱橘得霜香霧噀。黃柑巢葉鶴頭麤。聊携鴂舌談詩禮。竟致菁莪詠路衢。常衮方思興越俗。昌黎不厭化潮儒。堆盤仙果蠲詩渴。滿橐蘇香辟瘴瘏。僻巷猶知歌有父。窮閻誰復嘆無襦。淸都象闕陪從曠。落日停雲夢想紆。海國生祠圖像儼。水鄕遺愛頌謠俱。駑材曩日追良彥。崑玉當年混珷玞。經幄齊班瞻日月。春坊聯席講唐虞。曾聞高論心誠服。更許親交志自孚。不用臨分空浩歎。星霜三載亦須臾。</text>
<title>文定王后挽</title>,<text>鈴原華閥古塗莘。俔妹嬪周世有人。德著垂簾凝命日。功高鍊召補天辰。復歸明辟輝圖史。過盡殷憂損性眞。光景不留孤覆載。歡娛未足幾秋春。空懷虎殿稱觴夜。虛度龍樓問寢晨。海屋籌添聞謬誕。橋山像設見悲辛。衰庸久側臣工後。子育曾霑雨露新。縱欲百身難報效。只將哀誄哭宣仁。</text>
<title>明宗大王挽</title>,<text>忝扈當年代邸迎。欣瞻日角照人驚。艱虞事了期洪濟。學問功成佇泰亨。寡欲正知人素性。好生初豈覓仁聲。三年肯廢亮陰禮。二殿終全孝友情。遠色須看姬媵少。奬材何惜帑藏傾。和戎可忘交隣義。拱極常懸事大誠。宥過丁寧施渙汗。渴賢終始禮弓旌。重暉已喜前星潤。毓慶方看少海盈。皇誥初頒基益鞏。賀呼纔撤病潛嬰。回生無藥誰司鬯。割愛何心自弊精。朝倦未央憂兆早。養違長樂禍來幷。沖和日去醫難覺。機務猶煩候失寧。臣庶詎料成魯髽。至尊先已夢殷楹。鼎龍胡斷攀何及。杞國天崩慟莫擎。長憶金犀蒙拔擢。空懷雨露荷生成。梁園授簡承宸貺。漢殿稱觴竊寵榮。三紀欲周齡未暮。百身難贖死還輕。玄扃一閉蒼梧杳。回首歸雲鎖柏城。</text>
<title>仁宗大王挽</title>,<text>舊日東朝侍講筵。心知精一是堯傳。盤盂長對湯銘訓。屋漏常箴衛抑篇。問寢龍樓聆玉佩。稱觴虎殿奏薰絃。倦勤猶讓唐家禪。過戚寧論魏帝賢。甘露更從陵樹降。譽聲寧禁史臣編。哀多不覺天和損。爭衆難回至性專。未賦螽斯公子盛。但聞常棣友于偏。規模往聖治源瑩。恢擴斯文睿志堅。已見陶甄皇極裏。行看鼓舞海東邊。帝齡異日空成夢。晉卜如今却可捐。大藥詎能延急景。金縢無復格皇天。寧料玉几臨臣日。正値諒陰夢弼年。漏滴銅壺閑禁蘌。書攤寶案冷香煙。飜思昨日叨恩渥。準擬他時報滴涓。題挽豈殊描日月。傷心直欲籲蒼圓。橋山象設朝無地。萬世蓬萊日自懸。</text>
<title>蘇陽谷挽 世讓</title>,<text>及見靖陵圖治日。道山奎壁聚明廬。凌雲爭誦相如賦。戲海多傳逸少書。才擅持衡文丕變。人期調鼎位頻虛。運兼通塞辭朝著。閑占田園學卷舒。講罷金鑾梅塢夢。動隨棋局竹林居。漁樵不獨招邀慣。兄弟何嘗會合疏。姜子幾年常共被。荀龍無日不聯居。一時南服風流最。千載睢陽耆老餘。文字遍鐫金石散。榮枯自視水雲如。好音久信身猶健。凶訃從知祟未除。衰朽敢忘蒙賞遇。雕蟲何幸借吹噓。西州欲放羊曇哭。雪擁風泉益愴余。</text>
<title>題寬惠淸平山長句</title>,<text>鵝溪好絹光凌亂。應是天孫濯雲漢。誰借幷州快翦刀。翦寄龍眠發一莞。想見盤礴閉僧房。濡毫不下如默算。意匠經營目已成。寫就淸平山一半。奇哉造物鍾靈秀。元氣淋漓樸未散。巑岏崒嵂沒雲表。倒瀉銀潢掛斷岸。呀然洞府曠而邃。翼如臺殿金碧煥。怒爲奔馬匯爲潭。神物蜿蜒敢狎翫。干霄老柏影倒池。賞眼曾逢禪忍粲。崖懸寶坊危欲墮。息菴千秋有餘喚。當年水石隱高士。秖今却許僧來館。閬苑玄圃有未有。若果有之此肯換。郭煕逝久伯時化。以假作眞恣欺謾。向來籍甚安與崔。誰其繼者李可冠。前身定作淸平僧。一水一石見已慣。山來水移境怳惚。筆力運斡神鬼惋。空齋展畫眸似洗。指點先憑方外伴。平生未散山水蹤。靑鞋布襪從今辦。師歸爲我報懶殘。筋力猶堪踏雲棧。</text>
<title>成川降仙樓</title>,<text>江從月窟東南瀉。山起天根鸞鳳翥。此中開國何鴻荒。一撫往事悲豈奈。我來正値抄秋後。昨夜淸霜淨天宇。山被錦繡江潑油。簾捲朱甍橫渡口。巑岏可捫峯十二。影落江心宛相似。忘機鷗鷺故近人。盡日雕欄堪隱几。好事何人繫畫舫。月明直欲理吳榜。傍人莫道我觀風。信有別般人跌宕。</text>
<title>以古文眞寶後集。贈明仲弟。</title>,<text>大雅不作聖雖遠。敢道文章眞末藝。或倣典謨意奇古。或能造道語深詣。六義始變湘纍騷。賈生才調爲之繼。斯褒仲統善鋪張。臥龍二表忠蓋世。伯倫逸少辭放蕩。令伯陳情訴晉帝。淵明自述孔移山。勃也奇秀白凌厲。大寶之箴動文皇。漫郞唐頌照湘汭。昌黎後出闖聖域。衆鳥啁啾驚鶴唳。文章繩墨柳柳州。樂天平淡杜賦麗。李華有文弔戰場。待漏作記分忠嬖。希文兩記石笏銘。諫院題名看欲諦。半山讀史嘲孟嘗。歐陽一一錦繡製。眉山孕靈出三蘇。眇視千古人莫儷。太伯善論庠序意。文潛敍事後無逮。平生出處陳無已。馬才筆倒江河勢。文叔能言洛盛衰。濂溪初豁道之弊。程張兩子與呂公。學與曾閔論次第。新安賴有定宇陳。生不及朱道具體。却恐文章隨世變。後生逐末失根柢。刪其宂僻剔其僞。手把規矩出凡例。萃爲一書號眞寶。西山正宗意妙契。少小論文思一讀。善本曾蒙靜老惠。字樣滿紙璨銀鉤。匪懈遺跡駭瞻睇。憶昔南遷事倉卒。平時玩好皆爲贅。妻携是書泣告我。願以此爲君活計。三年歸來卷依然。爛斑時見餘雙涕。風流公子喜爲文。從我求此忍顚蹶。我故靳之索不倦。一朝輟贈情非細。問君畢竟何以報。試與之約君其誓。我不欲得君蒼色馬。又不欲求公紫絨罽。願報鏘金戛玉之淸篇。使我病眸開昏翳。</text>
<title>謝洪僉知 偉 送柹子</title>,<text>六稜珍果擅南鄕。紅葉凋零昨夜霜。歲歲盈筐君獨寄。㱀眉烏橘不須嘗。</text>
<title>寄洪法山人</title>,<text>不盡名場膏火爭。誰將身世老巖扃。春窓夜半蓮花漏。何似天街走五更。生同鄕井宿緣深。況是茅齋隔一林。索句正憐心皎潔。出雲淸梵想餘音。</text>
