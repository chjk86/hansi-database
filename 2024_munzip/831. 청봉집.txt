<title>驪江暮景</title>,<text>秋江水蓼風。落日眠雙鷺。僧在翠微間。鳴鐘自朝暮。</text>
<title>自棠山舟還口占</title>,<text>暝色壓前山。江潮生遠浦。回瞻海門西。天欲滄浪雨。</text>
<title>霽月</title>,<text>玉鏡無纖滓。淸輝萬里生。天公昨夜雨。洗出十分明。</text>
<title>東原郡齋。次朴童 長遠 韻。</title>,<text>斜陽竹檻淸。細雨荷塘晩。一枕羲皇人。梧桐凉夢斷。</text>
<title>癸亥二月初三日曉夢。若與諸伴約遊於江湖之間。用三白韻字。示余小絶句。余卽援筆而次。覺來記得一句。足以成之。</title>,<text>心從嶺雲白。夢繞江沙白。夢作。 驚覺一窓雪。虗堂天欲白。</text>
<title>宿正陽寺</title>,<text>天寒白馬嶺。月白香爐峯。碧落鳴秋籟。仙人如可逢。</text>
<title>題普德窟</title>,<text>天寒桂子團。萬瀑聲中落。鶴去雲千秋。孤庵客夢覺。</text>
<title>次韓尙書 仁及 韻</title>,<text>衢路千年像。山河百戰餘。無知羡汝壽。感慨獨勞余。</text>
<title>寄觀海謫所</title>,<text>蕯水寒江轉。囚山凍雨收。嚴程有常限。跋馬悵無由。附次韻明珠二十字。字字捴堪收。欲以襟懷貯。風雷不自由。東州</text>
<title>次韻攸兒夢中詩</title>,<text>攸兒以其平日夢中所作。記誦於謫時。詩云投竿向何處。身世白鷗寒。嶺海雖云險。何如世路難。其一金鑾舊夢迷莊蝶。一葉秋風隨所之一句外。夢覺不記云。詩辭俱甚凄惋。不佞謫遠之兆也。如以夢詩言之。則嶺海之謫。無非命數之前定。而禍福相乘之理。一切倒施於善惡之間。迨不可曉也。余次夢詩韻。又成七言一句。以補夢詩之缺。白𩿨元浩蕩。隨意水雲寒。凄凉客行色。無處不艱難。</text>
<title>次金弘振韻</title>,<text>一陽發陰管。羣蟄皆驚雷。人道亦宜復。乾坤春自來。孤寃欲訴上。閶闔掀風雷。京洛一千里。家書來不來。</text>
<title>新晴次韻</title>,<text>霽色開靑嶂。秋光近碧空。親朋望不見。長在別離中。宿雲曉初捲。天闊秋江空。白露夜偏冷。漁歌來月中。長天凈若洗。美酒綠如空。明月入盃面。靑山當眼中。</text>
<title>寄士完</title>,<text>樹影移層砌。風軒午睡餘。懷人不可見。聊自對琴書。</text>
<title>同寧盈二太守。遊內延山。</title>,<text>鼎踞龍淵石。三人壺裡天。山空海月湧。萬籟千林絃。</text>
<title>水鏡堂八詠。次東州韻。</title>,<text>萬松交翠欝欝萬松陰。淸風來北牖。羲皇一枕凉。夢覺南柯後。百花爭姸春晴花自艶。無樹不生香。爭似東籬菊。天寒傲雪霜。白雲出峀朝從山頂出。暮向山中歸。疑彼鶴上客。翩然來石扉。明月入戶萬古幾盈虧。淸光不改轍。慇懃如有情。最愛窓前月。楊柳春風陶令門前柳。長條拂地絲。折來誰與贈。風裊夕陽時。芙蓉秋露莫是昭君臉。殘粧玉露團。分明出塞怨。翠袖拂雲寒。魚游鏡面靑山過雨歇。花塢日晴初。物我相忘境。空臨鏡裏魚。鳥哢林間山禽識我面。喚我來何稀。盡日隔林語。丁寧邀我歸。</text>
<title>萬壽庵。題天印詩軸。</title>,<text>春山寥落白雲寺。隔岸人聲江上村。老僧不寐夜深後。月明汲泉南磵門。</text>
<title>用前韻。寄天印。</title>,<text>別鶴哀鳴天際寺。孤烟遙起水邊村。千山歸路夢中踏。何處月明僧掩門。</text>
<title>南浦</title>,<text>江雨霏霏風滿樓。大堤楊柳拂輕柔。樓前長笛怨南浦。堤上女郞連袂遊。</text>
<title>江閣。次丁仲徽 彦璜 韻。</title>,<text>晴窓靜炷一爐香。虛閣風高生夕凉。山影入簾濃翠晩。半邊斜日帶江光。</text>
<title>次友人韻</title>,<text>白鷺相隨江海遊。滿天明月倚孤舟。南鄕回首隔烟霧。不見美人空白頭。</text>
<title>步石洲韻。贈軒上人。</title>,<text>些兒不許礙心官。功力何勞上上竿。已覺三淵秋水靜。寥天明月鏡光寒。</text>
<title>銅雀晩泊</title>,<text>天外明霞一帶紅。臨江亭榭畫圖中。輕舟漸入綠楊岸。一樹梨花落晩風。</text>
<title>次直木驛壁上韻</title>,<text>馹騎翩翩去復休。朝來聊上驛亭留。雪消風暖春光動。遙見村童跨老牛。</text>
<title>次仲徽韻</title>,<text>午雞初鳴花竹塢。可人佳句忽飛來。一春好約還多事。天外白雲空滿臺。有白雲㙜之約。詩中及之。</text>
<title>月夜聞笛。呼韻。</title>,<text>碧天如水露華溥。波㶑金樽月影寒。待得夜闌人靜後。聲聲吹弄落梅殘。</text>
<title>雲次東文選韻</title>,<text>輕風山際斷還生。落日天邊縱復橫。爭似太平宮殿裏。蓬萊五色自分明。無心還復有形生。偏向山腰浦口橫。若使流行無障蔽。也應天地得長明。</text>
<title>夜卧口占</title>,<text>鄰家小兒苦啼號。隔水村燈低復高。漁父爛酣江市酒。夜歸蓬屋自矜豪。</text>
<title>春江卽事</title>,<text>輕波淡淡漾輕舟。春盡江南花亂浮。怊悵夕陽愁佇立。美人遙隔水西頭。</text>
<title>江月轉空爲白晝呼韻</title>,<text>遙看銀闕湧生東。水流無聲天不風。直到夜深猶是晝。天淸如水水如空。</text>
<title>泰陵齋舍。聞鵑。</title>,<text>喬陵暝色正沉沉。日暮鵑聲亂樹深。孤客枕邊聞更苦。曉來啼血月西岑。</text>
<title>宿曹溪。暮取石門路。</title>,<text>高齋夜宿白雲中。匹馬行行亂峽東。急雨渾山溪日黑。茫然阮籍泣途窮。</text>
<title>鶴城館</title>,<text>邊山落日冷蕭蕭。官渡行人斷小橋。遠近樓臺長短篴。楚臺雲雨鎖重霄。</text>
<title>宿道峯下</title>,<text>風泉當戶落庭除。欹枕藤床醉夢餘。更向道峯雲裏宿。十年榮辱寸心虛。</text>
<title>正陽寺。次朴仲久韻。名長遠。</title>,<text>桂樹天霜昨夜冷。毗盧峯頂鴈飛廻。洞裏尋眞人則去。千秋尙憶楊蓬萊。原韻山圍積玉秋空冷。露壓危松鶴夢廻。雲卧正陽明月夜。直疑身世在蓬萊。仲久</text>
<title>金化客舍次韻</title>,<text>山村人語隔烟低。銀漢迢迢月在西。此地三年曾作客。寒蛩莫近枕邊啼。</text>
<title>次寄關東伯</title>,<text>霜天九月交州道。按察慇懃一紙書。此去定尋楊子宅。海山東畔有遺墟。</text>
<title>月蝕口占</title>,<text>上帝淪亡玉鏡圓。乘時魑魅暗相連。乾坤長黑誠堪怕。渺小姮娥不暇憐。</text>
<title>過龍仁險川。感崔震立死節。</title>,<text>白骨相縈蔓草根。山風吹雨日黃昏。征鞭蹔駐溪橋路。招得忠臣未死魂。</text>
<title>過錦江</title>,<text>錦水遙連天漢通。十年餘感在行宮。江波不變朝宗意。流入滄溟萬折東。</text>
<title>曹溪山松廣寺。次僧軸韻。</title>,<text>蕭蕭秋雨病他鄕。萬事無心髮欲黃。窓外曉晴山鳥語。故園歸夢一江凉。湖南形勝說仙鄕。亂竹蒼蒼橘柚黃。前輩風流不可見。淸詩讀罷自凄凉。</text>
<title>廣寒樓次韻</title>,<text>樓壓空明水映樓。夕陽村笛倒騎牛。蒼蒼望裏西陵𡬾。一夜經霜葉盡秋。</text>
<title>禁中。次太學士白軒韻。</title>,<text>御柳花飛天氣溫。宮庭猶帶太平痕。傷心此夜金鑾直。無復華燈飮上尊。</text>
<title>五月江深草閣寒呼韻</title>,<text>蕭蕭茅屋白蘋間。水氣能令朱夏寒。午睡獨醒江雨後。羲皇一枕百年閒。</text>
<title>口占。月夜禁城望東宮。</title>,<text>三朝夾路接西淸。依舊書筵片月明。一別兩宮千里恨。龍沙此夜未歸情。</text>
<title>商山四皓</title>,<text>邈邈商顔歌紫芝。堂堂漢鼎重輕時。避秦不是安劉計。能啓高皇四百基。</text>
<title>漫書</title>,<text>世變無窮多白眼。名塲自覺寸心恬。向來要路風濤險。貪渡何人喪恥廉。</text>
<title>題惠上人詩軸</title>,<text>秋風老衲憶禪房。爾似歸雲獨鳥忙。無限勝遊東路遠。菊花楓葉正天霜。僧來訪我十年餘。物外襟情野鶴如。老子江村多病後。風塵名路舊交踈。</text>
<title>江樓感懷</title>,<text>月輪移在小樓西。欄外輕烟壓水低。江上勝遊今寂寞。不堪人事日悲啼。</text>
<title>月夜傷念西兵</title>,<text>萬里烟塵鴨水西。驚風鴈陣自高低。單于此夜驅征戰。正是南軍北望啼。</text>
<title>復用前韻</title>,<text>江鴈南飛海燕西。白頭吟望苦垂低。亭前萬里朝宗水。流入天津日夜啼。</text>
<title>山城下暮行。復用前韻。</title>,<text>烟靄蒼蒼日向西。醮樓粉堞夕陽低。沙梁古渡行人歇。唯有山禽送客啼。</text>
<title>次李子方韻 名景義</title>,<text>茫茫后土何時乾。大漠陰風天正寒。隻手難容扶宇宙。淚沾衣袖雙闌干。</text>
<title>夜坐次韻</title>,<text>潮打空江攪夢餘。月生虛閣捲簾初。明時獲罪安排興。自是天公賦性踈。</text>
<title>次程副捴韻</title>,<text>三尺秋蓮敵萬人。百年豪氣海東濱。春來一戰遼河北。直見勳名輝縉紳。</text>
<title>南漢。次辛伴使韻。名啓榮。</title>,<text>㫌節東臨鎭海年。此生今日忝華筵。春來鏖戰將軍事。直見平遼奏凱旋。</text>
<title>闘草</title>,<text>楊花飛雪岸沙晴。擷翠江城素手輕。百寶金釵贏一賭。翩翩蜂蝶妬香情。</text>
<title>次東州絶句韻。贈黃驪使君韓亨甫。會一。</title>,<text>江城風物數黃驪。贏得鑾坡學士詩。靜夜高樓人散後。天風吹月入金巵。江樹烟沉鳥定栖。暮山當戶亂峯齊。十年勝賞今能再。依舊風光取次題。山門中斷碧流東。淮海雲帆萬里通。形勝百年歌吹地。仙區風月屬斯翁。淸江白石繞沙門。殘磬東林隱隱聞。惆悵別懷寒夜永。幾時重與細論文。</text>
<title>次澤堂韻</title>,<text>悲歌昔日動江州。曾共踈翁上小舟。十載存亡多少恨。獨留明月舊粧樓。驪江韓使君酒席。招出任踈翁舊侍姬。仍示澤堂之作。余亦用其韻。感而成之。</text>
<title>題淸心樓有感</title>,<text>淸心樓下白𩿨洲。秋日潘輿上此樓。想得當年高宴會。西風無限淚䨥流。甲子秋。家君莅此州。余亦擢第而來。奉祖母登此樓。設侈恩宴。今纔十年。復登玆樓。而祖母已別世矣。感念平昔。自不勝其悲咽之懷。聊以識之。</text>
<title>奉和洪尙書鶴谷韻。贈明畫師。</title>,<text>明師老筆縱橫勢。塞北風雲捴入模。他日將軍還奏凱。麒麟閣裏倩君圖。</text>
<title>月夜憑欄口占</title>,<text>天月分明照碧波。西陵遠樹白雲多。行舟鴉軋曲欄下。入夜舟人相應歌。</text>
<title>藤山別尹景賓。醉題賓扇。名𣞒。</title>,<text>行過藤山客夢孤。楚天遙憶漢庭趨。秋風一掬相思淚。流入江波別恨俱。</text>
<title>鳥嶺龍湫</title>,<text>入地雷霆撼嶽聲。千年蟠屈毒龍泓。蒼茫不曉神靈意。側足傾崖近却驚。</text>
<title>鳥嶺洞門暮吟</title>,<text>洞裏歸雲山日昏。石門秋色亂鴉飜。孤臣匹馬南關路。淚濕靑楓點點痕。</text>
<title>過兎棧</title>,<text>寒岡東出白烟生。兎棧懸空鳥路縈。瘦馬不前溪日黑。何如藍雪逐臣行。</text>
<title>寶鏡寺。奉邀寧盈二太守。</title>,<text>湖海風烟萬里身。南來詩料未全貧。山門不遣秋雲蔽。更許遊人躡後塵。</text>
<title>次睦茶山韻 名大欽</title>,<text>南來孤影落江湘。洛社依依舊酒塲。忽見臨𤅀詞客過。淸尊相對到斜陽。秋天征盖下江湘。隨處風流酒一塲。直向鳳凰㙜上醉。黃花何日不重陽。原韻憐君憔悴卧江湘。往事如今夢一塲。莫恠怱怱五馬去。鳳凰臺上後重陽。茶山</text>
<title>次月城大尹睦孤翁韻 名長欽</title>,<text>故國山河月滿臺。名花多傍水雲栽。明公和氣寒回暖。先發江南十月梅。</text>
<title>次月城大尹韻</title>,<text>警咳如聞百世論。竹風梅月步山門。遙知別後孤翁恨。東閣淸宵却玉尊。</text>
<title>玉山歸路。用前韻。</title>,<text>溪堂水石共評論。聚散依依出洞門。嶺路連天歸客遠。孤懷寂寞對殘尊。</text>
<title>次洪參議叔京韻 名鎬</title>,<text>杞國憂天世莫知。百年心事歲寒期。浮雲軒冕長歸計。何待參軍笏柱頤。秋水襟期月獨知。行藏長與白雲期。山城酒暖花如雪。隨處陶然醉解頤。</text>
<title>寄曲江使君赴江南之約。風逆未果。以後日爲期。</title>,<text>南國春多逆水風。扁舟載酒幾時同。佳期直待江心月。却恨巖花一半空。</text>
<title>荊江之遊。次孤翁韻。</title>,<text>簫皷哀鳴浪打舟。白鷗何事近人浮。江城此會應難再。須向中洲盡意留。原韻江門淸曉候仙舟。蓬島微茫天際浮。靑鳥不來山日午。海棠花下更淹留。孤翁</text>
<title>和使相韻</title>,<text>解唱陽關一曲歌。爲憐燈下小鬟娥。桃花舘裏重來興。却把春光較少多。</text>
<title>午憇松陰</title>,<text>官道蒼松六月秋。客來猶得蹔時休。淸陰萬古留人處。何限生靈解暍愁。</text>
<title>午睡</title>,<text>藜床供穩睡偏甘。萬事槐安一夢南。午皷鼕鼕飜撼枕。風塵開眼正朱炎。</text>
<title>淸風別權太守 儆己</title>,<text>夜宿淸風水北村。扁舟曉入武陵源。依然寒碧烟波路。別恨秋聲攬夢魂。</text>
<title>客寓泰安。寄安使君聖觀。獻徵。</title>,<text>官路高低麥隴靑。使君衙早出旗亭。江城倦客無餘事。何似呼盧賭酒甁。</text>
<title>走次打魚韻</title>,<text>收網江中較少多。月明人語隔烟波。漁郞得雋夜深返。極浦回帆爭唱歌。</text>
<title>養眞堂。次李東岳韻。</title>,<text>祠宇長垂百世名。石壇無復舊門生。欲知當日論心處。看取溪潭徹底淸。</text>
<title>次奉白軒大學士</title>,<text>老去朋知會面難。竹葱猶憶戱長干。春城依舊淸明節。花柳東風故作寒。原韻不復高歌行路難。身閒時倚竹闌干。西湖一夜添詩興。窓畔梅花政耐寒。白軒</text>
<title>復用前韻。寄白軒。</title>,<text>直道無憂行路難。羣陰不怕太陽干。試看槐棘天曹貴。還似蓬茅苦士寒。</text>
<title>奉晩沙李子方</title>,<text>看君短䟽淚縱橫。知是擎天血寫誠。莫道偏邦無可奈。大功元自出儒生。</text>
<title>醉中。丁仲蘧呼韻爲別。</title>,<text>天南雪盡亂峯尖。何處春風問酒帘。君去正當三月節。桃腮欲破柳眉纖。</text>
<title>次湖洲韻</title>,<text>春來心緖轉無歡。那得情人對酒看。節迫三三好天氣。杏花風雨未全寒。</text>
<title>次李進士 光吉 萬壽庵贈韻</title>,<text>山翁秀骨好鬚眉。蕭寺重逢亦一奇。明日風塵城市路。白雲猿鶴怨相離。</text>
<title>對金自珍醉占</title>,<text>三年白首卧淸湘。昨夜春明夢帝鄕。莫恠此翁憔悴甚。向來松栢閱風霜。</text>
<title>與冠岳山翁九日飮。山翁先醉而去。次其贈韻。</title>,<text>九日黃花開未開。山翁好傍習池來。莫道霜松先醉折。成三猶自舞徘徊。</text>
<title>次山翁更示韻。約會。</title>,<text>山醪潑瓮正堪開。應爲山翁泛菊來。待得月盈三五夜。不妨同醉此徘佪。</text>
<title>夜對李時晦於山堂</title>,<text>樹影婆娑天月高。淸尊餘興十分豪。良宵已速山南客。還對龍江舊酒曹。</text>
<title>和奉李尙書</title>,<text>倒瀉文瀾泛硯肥。忽驚佳句枉荊扉。明公事業靑冥上。憐我休官又息機。山雨江波綠正肥。秋風昨夜動江扉。白鷗長作忘機伴。妻嫂何關不下機。</text>
<title>又用前韻。叙江村卽事。</title>,<text>南江魚蠏入秋肥。風雨三更浪打扉。雲外故山長往計。還同獨鳥避危機。</text>
<title>次奉李仲深 䅣</title>,<text>人間聚散苦無常。六載相逢漢北莊。從古抱關多隱德。塵埃莫道困司倉。右答塵埃撲面李司倉之句。不用勳名紀奉常。乾坤放浪等蒙莊。獨臨秋水觀魚樂。何似勞勞赴太倉。素履安貧亦士常。耕農何賴薄田莊。家僮恠我謀生拙。虛祝年年粟滿倉。人事天時已反常。不如歸去故山莊。白頭枵腹田間道。誰識詩經腹是倉。榮枯都付理之常。孤夢唯尋岳麓莊。豈意罷官長往日。龍驤料食自公倉。右答衿陽小築庄之句。散中龍驤之職。亦堪一笑。</text>
<title>中秋月夜。有感而題。</title>,<text>西風蘆荻滿江秋。水落寒聲撼小樓。明月一年今夜最。笙歌無復太平遊。</text>
<title>用晩沙韻。却寄。</title>,<text>南江烟雨已春聲。梅信排寒報小庭。却念故人經月病。風塵阮眼爲誰靑。鷗鳥忘機檻外聲。水雲長自對門庭。三年靜散眞天渥。江草春風又一靑。</text>
<title>題僧軸</title>,<text>殘燈明滅坐寒宵。帶月僧從水北遙。話得玉泉無限興。白𩿨秋色夢江橋。</text>
<title>次仲徽韻</title>,<text>花柳濃陰燕子回。角巾閑坐小堂開。香風一陣捲簾去。滿地紛紛紅雨來。</text>
<title>箕城夜酌</title>,<text>天寒雪月大同門。六友相逢共一尊。直待夜闌唯盡醉。明朝聚散不須論。</text>
<title>送李二師白軒入瀋</title>,<text>大內凄凉問寢朝。白頭愁絶舊宮僚。呑聲不敢臨分語。只是年年送北軺。西北風沙塞日黃。灣河路入大陵傍。唯應辦得回轅喜。莫向關山浪自傷。</text>
<title>臘梅</title>,<text>凌寒玉立淡新粧。雪裏精神分外香。芳意寂寥蜂不識。肯同桃李競年光。</text>
<title>宮壺拜賜後。夜飮口占。</title>,<text>宮壺遙下五雲中。瑞氣瞳矓太液東。重到此間眞夢寐。聖恩如海酒如空。</text>
<title>用前韻。奉騎曹右侍郞金雲瑞。</title>,<text>玉署金華醉眼中。梅花夜發粉墻東。平生興在滄波上。夢裏江南水拍空。</text>
<title>中日宣醞騎曹。次右侍郞韻。</title>,<text>白首無心翰墨塲。靑綾直况冷於霜。詩從橫槊風流爽。看取花牋字字香。</text>
<title>舟過宣城居。直到權生亭。</title>,<text>欲訪宣城謝眺樓。仙遊峯轉白鷗洲。扁舟徑赴棠山主。其奈琴尊盡日留。</text>
<title>贈朴德雨 名潢</title>,<text>心情難盡一封書。雪窖纔經萬死餘。同是歲寒松栢志。神交千里未應踈。</text>
<title>瞻護齋。醉中走次。</title>,<text>松影山光共一床。溪風颯颯碧生凉。幽人醉睡天機靜。鹿下庭除燕入堂。</text>
<title>菖蒲酒</title>,<text>浸碧仙𨤍九節香。通靈不减紫霞觴。年年一飮一回祝。綠泛堯樽千歲長。</text>
<title>次沙渚逢漁父韻</title>,<text>應同漁父玩游魚。濠上行舟幾處㧝。終古達人輕俗累。陶翁心跡本淸虗。</text>
<title>次江原都事朴德一寄韻 名吉應</title>,<text>參軍長揖風流好。謝眺看山發興奇。京口別來秋已晩。驛樓何處寄新詩。</text>
<title>又用奇字。奉德一。</title>,<text>東窺日月滄溟上。無乃眞翁跡太奇。莫問風塵峯拙事。秋來又廢錦囊詩。眞翁德一號</text>
<title>甲申四月二十日。發衿山。哭辭先祖墳塋。行到果川三峴。晩憇樹陰下。悲不自勝。回望故山。有孤雲獨鳥之歸。寓目卽題。</title>,<text>再拜墳塋別故山。僕僮環立涕潸潸。此行但覺身千里。心與孤雲獨鳥還。</text>
<title>攸兒夢詩完一句</title>,<text>萬事乘除不可期。百年身世兩差池。金鑾舊夢迷莊蝶。一葉隨風任所之。夢詩小叙在上。</text>
<title>夜坐月落後。聞鵑有感。</title>,<text>子䂓啼苦月沉時。身在天南碧海陲。寫出孤臣愁萬斛。淸詩字字戀君悲。</text>
<title>天涯望月口占</title>,<text>靑天萬古兎長生。洛北江南共一明。直自東峯歸海底。愁人不寐若爲情。</text>
<title>孤舘聽雨</title>,<text>三更山雨落簷前。滴滴聲聲恨緖牽。兩地思親思子淚。江樓此夜未應眠。</text>
<title>題風竹亂舞</title>,<text>千竿玉立舞長風。似慰淸湘白髮翁。夏日中陰霜後節。襟期永與此君同。</text>
<title>酒席。贈綾州崔令公。來吉。</title>,<text>南來魂夢隔三淸。嶺外孤蹤一葉輕。明日峽程人去後。可堪江浦獨留情。</text>
<title>夢故園</title>,<text>日落孤城掩竹扉。漢南亭榭夢依依。長天白月蘆花岸。怳把漁竿上釣磯。</text>
<title>敬次東岳詩韻。寄黃子由。㦿。</title>,<text>子由以東岳北謫時。寄其伯氏之作。兄身無恙弟心平。生或相逢莫愴情。若也愴情生豈保。兄須忘弟弟忘兄四句。書送於老親前。惟相忘可以相保之意。寬譬老親。以子由書送者。轉示於長寧謫所。子由念我父子之隔別。以示愍惻之至意。斯可想矣。遂感涕而次。寸心何得蹔時平。十二時思日日情。父母臨年遊子獨。愴情奚啻弟思兄。</text>
<title>次族人安生韻</title>,<text>久滯江湘一影微。楚山殘日少光輝。還同病鶴摧毛羽。想望靑霄未奮飛。</text>
<title>雪中騎驢圖呼韻</title>,<text>驢病兒寒故不前。小溪風雪斷橋懸。龍眠欲畫難工處。正在吟鞭聳一肩。</text>
<title>排悶二絶</title>,<text>孤寃至痛敢言疑。廷尉從前枉法私。皎日心肝如可質。秪應天地鬼神知。疑不當疑枉是疑。古今忠直死於疑。全生實荷乾坤大。末路人情盡九疑。</text>
<title>別吳退而</title>,<text>毁譽紛紛我奈何。本來臺論愛憎多。省親非孝淸爲墨。今世惟良果孰他。</text>
<title>月夜。適與長興士人相對。士人占題。應呼輒成。</title>,<text>歸路迢迢夜未長。一年離別九回腸。雙星淚逬銀河水。曉色偏驚上太陽。右七夕水火金木土相生。陰陽至理本無聲。天人鑽燧神功大。食我烝民萬國城。右燧人氏鑽火</text>
<title>開軒納微凉呼韻</title>,<text>氷難解欝扇無功。毒霧熏山火爇空。蹔取微凉何妙理。一軒開引竹林風。</text>
<title>碧沙督郵携酒來訪。醉中口占。</title>,<text>交契何論較淺深。天涯識面捴知心。覊人爛醉郵官酒。亂竹蒼蒼一院陰。</text>
<title>倒前韻</title>,<text>山影濛濛夕日陰。碧沙亭畔楚江心。孤臣去國輕秋葉。聖主恩同海嶽深。</text>
<title>醉筆。走次金進士韻。</title>,<text>西南秋色燕鴻飛。萬里江湘客未歸。君向日邊天北去。三杯淚落逐臣衣。</text>
<title>別子後。夜坐口占。</title>,<text>秋雲漠漠暮江淸。去住何如父子情。別後唯應消息斷。家書空待鴈來聲。思子應知思父情。人間此別未曾經。白頭燈下雖堪恨。何事寒蛩永夜鳴。</text>
<title>蟋蟀</title>,<text>聆爾騷騷切切吟。草堂東畔又西林。啼時莫近窓前枕。到曉偏傷逐客心。</text>
<title>螢火</title>,<text>初訝空林鬼燐靑。翻騰樹梢似飛星。江城獨卧看來去。最愛寒光點竹欞。</text>
<title>石上松</title>,<text>巖上孤根屈曲藏。山中日月老蒼蒼。貞心應與石難轉。苦節非徒經雪霜。</text>
<title>網銀唇</title>,<text>光騰五色復纖鱗。鏡裏游羣潑潑新。早趁漁翁頻擧網。夕陽閑課暮江濱。秋晩輕鰷下澤游。漁人網急截灘流。淸湘楚竹烹珍供。風味何如錯鼎羞。</text>
<title>雲掩月黑</title>,<text>姮娥此夜閉粧臺。藏鏡重奩苦未開。不辨前村山與樹。但聞風外水聲來。</text>
<title>聽琴呼韻</title>,<text>冷冷秋月七絃琴。流水高山閱古今。彈弄望鄕腸斷曲。天涯此夜未歸心。</text>
<title>琴者不來</title>,<text>長寧。有一善琴兒。忽月夜不待招而來。彈罷數曲。夜深抱琴而返。約以後夜來彈。厥後余不記問。兒亦不赴約。遂戱而題。老廢看花酒掩樽。壁空虫語小燈昏。琴心久斷文園興。莫道今宵舊約存。</text>
<title>答嶺伯林載叔 墰 書</title>,<text>影落江湘鴈共哀。嶺雲消息一書來。匆匆明發安陰使。多少心情苦未裁。</text>
<title>漁火</title>,<text>遠遠殘星落水汀。隔林明滅小如螢。漁翁夜半窺魚處。唯見江心一點熒。</text>
<title>孤城暮角</title>,<text>官樹棲鴉欲亂藏。一江秋色暝蒼蒼。三聲畫角城初閉。萬里歸心客斷腸。</text>
<title>次朴德後贈別韻 名慶應</title>,<text>一片丹心可證君。天高九萬叫無聞。孤臣寃淚翻成血。亂洒淸湘日暮雲。平生心事不欺君。極地讒言可忍聞。白日未應長掩照。天門莫道有浮雲。下石人情誰肎援。伯仁高義但凡言。極知世路難如此。萬死猶驚謫裏魂。去國孤蹤乏黨援。百年懷抱向誰言。秋風嫋嫋靈均恨。剪紙空招楚水魂。</text>
<title>庭前菊花重九未開。問答。</title>,<text>愛爾幽香問竹籬。淸秋重九未開時。芳心故故猶嫌早。應與風霜晩節期。芳華不及採東籬。空誤淵明泛酒時。縱爾風霜香晩節。重陽何事負佳期。</text>
<title>食杏實</title>,<text>纔過端陽實已黃。兒童爭拾滿筐香。年年節物非吾土。隨處傷心憶故鄕。靑竹筐中箇箇黃。嚼來佳實舌生香。偸桃此日人間謫。方朔何年別帝鄕。</text>
<title>喜雨</title>,<text>遠近峯巒集暝雲。急風吹雨過江聞。農人走入西疇去。夜决山泉獨不羣。遠澗初看忽起雲。寒聲近動竹林聞。蕭騷客枕三更夢。飛入龍江白鷺羣。</text>
<title>觀漲</title>,<text>萬壑奔流混混同。前川勢倒大河雄。翻然魯叟乘桴志。欲掛雲帆萬里窮。洪濤巨浪百川同。風雨聲闐萬馬雄。莫是靈胥猶怒吼。山河餘恨儘難窮。</text>
<title>雲籠鑿井山</title>,<text>仙人十二玉樓扃。雲掩重重半失靑。髣髴金鰲遙戴立。鴻濛肇朕未分形。雲霞明滅掩重扃。峯出中空似盖靑。殷殷雷霆猶在谷。山靈應秘洞龍形。</text>
<title>免喪後。用杜詩一句。感痛書懷。</title>,<text>自斷此生休問天。天高地遠哭茫然。爲臣爲子誠無愧。忠孝如何兩不全。</text>
<title>次金國卿韻</title>,<text>跫音寂寂長庭苔。何幸今朝好客來。瘴海孤臣珍重意。雪中持贈一枝梅。溪水溶溶岸有苔。春光不待臘時來。美人消息前期在。開遍江南萬樹梅。老鼠咬藤鳥啄苔。憂端衮衮逐人來。城中斗屋長如束。何處春風庾嶺梅。</text>
<title>對閑悅兩上人夜話</title>,<text>閑對䨥禪話一宵。客心淸凈點塵消。明朝飛錫東南路。海闊山高碧界遙。談寂談空燭映宵。些兒物慾已全消。身如海鶴翩然去。時逐孤雲萬里遙。</text>
<title>謝送老堂主人携酒來慰</title>,<text>淸觴異味敢安甞。欲說悲懷淚已滂。盡日獨醒君莫恠。百年深痛死難忘。</text>
<title>夜坐呼韻</title>,<text>江城風雨一春陰。獨上高樓望北心。永憶故山歸白髮。水村何日卧東林。卧看星斗占晴陰。一夜鄕愁萬里心。人靜客窓眠不得。恠禽啼過竹西林。</text>
<title>次白軒李相國韻</title>,<text>孤寃奈阻九門深。泣血三年鬢雪侵。將母可堪歸未得。慈鴉猶自返巢林。原韻草土餘魂喜惧深。鬢毛偏帶雪霜侵。孤臣寸赤蒼天識。定逐新鸎返禁林。白軒</text>
<title>逢鄭上舍汝郁口占</title>,<text>客路悠悠江水西。靑山欲暮亂峯齊。白頭離合難堪恨。詩到長沙不忍題。村村花柳自東西。紅間長條綠未齊。滿眼風光非故國。不堪愁思望鄕題。</text>
<title>次贈詩僧性訔</title>,<text>訔師學道透靈關。領略東南海上山。况復能題七字句。脫巾吟弄水雲間。淸虗心境不機關。爾似孤雲浪出山。我是玉京香案吏。黃庭一誤謫人間。</text>
<title>次浪翁邀兒曹赴會韻</title>,<text>遙想桃源洞裏花。碧山踈雨洗江沙。兒曹不識癯翁趣。浪學顚狂入酒家。山逕殘紅已落花。荻芽初嫰澗邊沙。一壺聊付兒郞去。催向東峯處士家。春風吹老碧桃花。草綠江潭兩岸沙。時有玉樓天外夢。覺來還共美人家。</text>
<title>謝性訔贈當歸草</title>,<text>當歸不去滯湘濱。仙草靑山四見新。採擷持來僧有意。秪應憐我未歸人。花落懷州澗水濱。天涯節物一番新。不如歸鳥當歸草。愁殺江南謫裡人。</text>
<title>次朴德後寄詩韻</title>,<text>流光倐忽轉頭頻。我輩俱爲白髮人。猶記昔年江上別。小詩來贈落花春。</text>
<title>次崔上舍絶句韻</title>,<text>鄕園歸夢覺來空。切玉寒聲近壁虫。人在朗城何日到。秋風昨夜響踈桐。露氣生林月在空。爲憐詞客感秋虫。相思不見佳期誤。天上先凋一葉桐。南來詩眼驥羣空。何異氷壺說夏虫。不意淸詞動哀玉。正如琴韻自枯桐。萬事由來付太空。人間得失了鷄虫。天機不及謀身計。奚取張華叩石桐。參禪唯欲學眞空。半壁燈殘落玉虫。淸夜夢魂天北極。鳳栖虛老碧梧桐。浮世榮枯等是空。身如蛛網掛飛虫。良材不棄焦尾後。試聽奇音北海桐。</text>
<title>次李相國韻。贈善老師。</title>,<text>僧說三峯舊日遊。白頭今卧海山秋。惠州相伴參寥子。曾慰東坡嶺外憂。</text>
<title>復用相國韻</title>,<text>爾自何來從我遊。江流西接海門秋。丁寧寄語山僧去。白髮丹心兩地憂。</text>
<title>用洪太守韻。贈善師。</title>,<text>僧去僧來別有情。一筇踈雨汭江城。天機物我相忘境。雲自無心鳥不驚。</text>
<title>雨後秋月</title>,<text>南江秋雨未全晴。雲缺氷輪冉冉生。直待靑天纖滓盡。淸光長向戀君情。</text>
<title>答洪都憲寄書</title>,<text>相對悲歡夢裡疑。瓊雷此別忽參差。東來一札緘情答。臨發匆匆不盡辭。</text>
<title>天涯。逢蔡伯昌夜坐聯句。</title>,<text>相對悲歡似夢中。峯。 豈料今夜一尊同。洲。 浮雲聚散明朝事。峯。 此後佳期漢水東。洲。</text>
<title>復用聯句韻。東湖洲。</title>,<text>痛哭長歌邂逅中。人間此別去留同。陽山地僻誰相問。望北孤懷斗五東。</text>
<title>復用前韻。和李幼安。壽仁。</title>,<text>分華佳期月岳中。䆠情蟬翼一般同。吾生不早先幾計。剛愧蓴鱸學士東。</text>
<title>復用前韻。贈故人。</title>,<text>歷歷終南在眼中。長干騎竹少時同。交情十五年間阻。白首相逢錦水東。</text>
<title>次散木堂詩韻</title>,<text>散木猶堪老一丘。庖刀不必試全牛。君看灧澦名途險。何用龍驤萬斛舟。</text>
<title>次散木堂詩韻。題贈訔師。</title>,<text>色相逃空眞比丘。旃檀何地伴仙牛。撲塵髭茁供綿紙。憐爾餘生苦刻舟。僧苦白綿紙之役云。今古賢愚貉一丘。何如弘景畫雙牛。三途苦海迷眞境。興逐烟波不繫舟。</text>
<title>丁仲徽淮陽赴任時。題寄一絶。次韻却寄。</title>,<text>居然衰鬢雪毰毸。樹老門前長綠苔。嶺北海南千里遠。故人消息一詩來。蓬山曾控鶴毰毸。踏破摩訶洞裏苔。康樂舊遊能續否。玉峯秋色夢中來。原韻春光正與酒毰毸。落盡庭花覆錦苔。尙有老梅香不死。數枝重待玉人來。仲徽</text>
<title>苦雨呼韻。輒成四首。</title>,<text>潑墨頑雲羃地陰。亂蛙偏聒水村砧。夜來風雨聲愈急。無乃吹殘橘柚林。山雨蕭蕭薜荔陰。風泉響雜水舂砧。高僧不管塵中事。閑卧千峯萬竹林。傍海孤村十日陰。舂歌相答雨中砧。農人入夜無休歇。松火微明隔遠林。積雨初收天又陰。田翁刈麥未能砧。鼎中麩炒爲朝食。土銼烟生滿樹林。</text>
<title>寄金進士國卿</title>,<text>他鄕誰與阮回眸。門掩江城落木秋。秋欲盡時君又病。風光獨眺驛南樓。</text>
<title>次國卿韻。聊慰病未赴庭試。用前韻。</title>,<text>欲借金箆刮病眸。天門奈誤桂花秋。佳期早晩今休問。修月他年白玉樓。</text>
<title>次國卿韻</title>,<text>日日覊愁海一湄。旅窓殘燭獨吟時。平生悔作秋虫響。豪健終非嶺外詩。</text>
<title>三月十五夜。解悶。</title>,<text>夢裡秦京覺後疑。官城花柳月明時。天門雷雨行新赦。吉報南來未必遅。</text>
<title>感痛二絶</title>,<text>不佞曾忝經幄。仰瞻天顔。常有未解憂之色。盖憂天步之艱難也。到今追惟。尤覺怛然傷痛。遂流涕而寫。雲馭冥冥天爲愁。百年東土濟民休。孤臣昔日瞻堯顙。長帶生靈社稷憂。宇宙茫茫白髮愁。金華前席此生休。臣民至痛難忘恨。玉色當朝未解憂。</text>
<title>次白軒相國韻</title>,<text>明公廊廟復江湖。憂國從前减帶癯。萍水西南俱是夢。百年心跡兩崎嶇。浮雲逝水閱前湖。感我形容已老癯。世路一生經幾險。羊腸九曲較崎嶇。原韻南湖客子到西湖。霜髮蕭蕭一鶴癯。騎馬夜歸安穩否。雪中山逕正崎嶇。白軒</text>
<title>次白軒相國韻</title>,<text>斂却神功化理成。蕭然江海角巾行。三生道氣靑蓮舊。看盡東南萬里淸。</text>
<title>仲冬氷澌滿江。旋作大風雨。</title>,<text>玉龍夜罷江中戰。鱗甲朝來積滿汀。定是乾坤收怒氣。翻敎風雨洗餘腥。</text>
<title>次朴德後韻。並邀德一。</title>,<text>紅塵已作絶交書。不待秋風鱠有魚。爲報兩翁來便可。野人盤味未全踈。</text>
<title>復用前韻</title>,<text>閑抄床頭陸氏書。南湘幸免葬江魚。天恩却借歸田興。無限烟波水竹踈。</text>
<title>用趙胤之韻。却寄二絶。胤之在鐘城時。</title>,<text>從來孤鶴久離羣。鎩翮秋風萬里雲。歌感水調忠愛切。丹心終阻聖明君。</text>
<title>戱次國卿韻</title>,<text>樂事如君奈老何。看花暮景妬風多。佳人一席情千里。還向郵官屬意歌。</text>
<title>江氷欲合呼韻</title>,<text>積玉龍鱗上下灘。騷騷風雪暮江寒。沙梁南北漁樵路。多少行人競渡難。</text>
<title>夜潮號洶。江氷曉壯。</title>,<text>潮頭奔浪夜驚雷。隱若靈胥怒氣來。曉色漸分開戶望。玉龍鱗甲滿江堆。</text>
<title>又用灘字韻。却寄久堂。</title>,<text>雪裡行舟不礙灘。天時小至未全寒。東西瀼水相依住。故里悲歡此會難。幽居偏愛傍江灘。鷗鷺無猜白髮寒。亭下水雲閑意緖。不關浮世路歧難。</text>
<title>次塩字詠雪韻。寄久堂。</title>,<text>石老東林盖虎塩。行威顓頊固無廉。天寒雪屋琴書冷。喚酒淸狂屬阮咸。</text>
<title>復用前韻。寄久堂。</title>,<text>風檣曾試上危灘。宦海驚波白日寒。晩歲菟裘終老計。前途不復間艱難。客路纔經五十灘。君今那免轉飢寒。百年世味偏甞苦。我已從前九折難。</text>
<title>又用雷字韻</title>,<text>聲如裂帛又如雷。潮蹴寒澌捲地來。昨夜北風催凍合。海門流下雪山堆。次韻江干細路接沙灘。灘上高樓日暮寒。誰唱新詞賡白雪。由來此曲和應難。水到梧灘吼作雷。層氷忽駕玉山來。那將雪轂驅驚電。直過瞿唐灧澦堆。東州</text>
<title>朴仲久壽親席上作</title>,<text>千里歸來母子歡。壽盃持祝聖恩寬。那將此日團圓會。留作龍眠畫裡看。堂前戱彩盡君懽。感舊悲懷我自寬。一座交酬千日酒。靈萱春色雪中看。次韻升堂秉燭說悲歡。雨露恩深天地寬。江路肩輿扶醉去。小兒爭向月中看。寒宵留飮罄餘懽。興極那辭盞底寬。脫手新詩驚一座。驪珠磊落滿牋看。</text>
<title>前夜酒席妓輩之會。令公說我舊中書風流。轉眄陳跡。倐已十數年矣。卽今妓輩之能記舊事者何人。必以我爲何處老翁也。誇耀之說。眞可一噱。遂用前韻。戱題二絶。</title>,<text>多病餘生轉少歡。十年愁緖若爲寬。向來白髮樽前舞。嘲被紅粧拍手看。疑香歌吹昔年歡。雨露恩深玉盞寬。前度劉郞今已老。賞花渾似夢中看。</text>
<title>次韻卽事</title>,<text>踈慵只合卧柴門。漁釣無非聖主恩。欹枕獨眠寒夜永。一窓風雪小燈昏。</text>
<title>忽然感痛。題寄朴仲久一絶。</title>,<text>先王曾感哺鳥詩。此日天恩亦聖慈。孤露自傷誠孝薄。九原何忍覆盆悲。</text>
<title>奉次東州韻</title>,<text>平生醫國術何因。只是羲皇夢裡身。可惜黎元凋瘵甚。欲將靈藥濟吾仁。原韻窮居藥物総無因。每荷高隣濟此身。擬待蟠桃重結子。從君更覔核中仁。東州</text>
<title>贈別尙州牧朴仲久。次湖洲題扇韻。</title>,<text>多少朋儕惜此行。休言下邑屈陽城。平生卄字林烏句。知是天心感爾誠。</text>
<title>爲東州詞伯。題金生臈梅庄。</title>,<text>誰敎宮㨾點新粧。淸夜佳人下洞房。應與詩仙如有約。春心先動臈前香。次韻輕盈窈窕漢宮粧。紙閤藏春掩玉房。錯訝今年殊氣色。窮冬雪片解生香。東州</text>
<title>倒押前韻。復酬東州之作。</title>,<text>何人解道雪生香。窓外參橫月在房。宛是羅浮山下見。玉妃瀟洒倚新粧。</text>
<title>遊棠山。題主人扇面。</title>,<text>天晴風暖一帆遅。晩泊孤村樹影移。直待二江明月滿。君能載酒續前期。</text>
<title>咸山道中。寄洛城友人。</title>,<text>旅食東關路。行歌北海湄。離違日已久。雲樹夢相隨。漢洛音書絶。邊城皷角悲。寒空一片月。祗照兩鄕思。</text>
<title>江樓欲雨</title>,<text>雨氣連天黑。長風駕海雲。行人急野渡。漁艇傍江垠。隱翳山形斷。微茫水勢分。高樓徙倚晩。興入白𩿨羣。</text>
<title>暮坐聯句。在萬壽庵。</title>,<text>野寺依殘麓。文徵。 荒林一逕微。斜陽餘返照。仲徽。 暝色起寒霏。文徵。 世外山猶待。仲徽。 江鄕客未歸。蕭然成底事。文徵。 孤燭掩禪扉。仲徽。</text>
<title>自萬壽庵歸。有僧數三輩。追送江干。用聯句韻題贈。</title>,<text>古寺千峯裡。雲深一逕微。曉風吹更斷。寒雨颯還霏。恨入江南遠。僧從水北歸。相思別後夢。應扣月中扉。</text>
<title>贈別丁仲徽鰲山之行</title>,<text>南浦淸江闊。東城客路緜。暮雲關樹外。芳草夕陽邊。聚散同驚夢。榮枯各任天。途窮還惜別。愁絶此離筵。</text>
<title>寄丁仲徽</title>,<text>好去瀛山客。東風興若何。寒梅已放萼。殘雪尙埋柯。古峽行人少。春江夜雨多。唯餘一病物。塵世更蹉跎。</text>
<title>僧軸中見聽天詩。有感題贈。次鵝溪韻。</title>,<text>憶昔聽天老。風流眞可人。松篁能耐歲。桃李肯爭春。南嶽夢中夢。東山身後身。鵝翁解舊事。感慨一霑巾。</text>
<title>別會一休官歸故山</title>,<text>處世無長策。居然柱笏吟。風塵一識面。宇宙百年心。海國寒梅早。鄕山落葉深。神交自不隔。片夢倘相尋。</text>
<title>別仲蘧醉吟聯句</title>,<text>此夜尊前興。他年別後心。仲徽。 孤燈半壁暗。殘雪一庭深。文徵。 去去情何道。凄凄淚滿襟。仲徽。 塞天難盡恨。空付短長吟。文徵。</text>
<title>用壽席聯句韻</title>,<text>鶴髮高堂福。東溟較少多。春風王母席。和氣老萊家。盃擧顔添渥。兒扶脚不麻。良宵燭影下。蹈舞更無他。</text>
<title>江亭卽事</title>,<text>畫閣臨江逈。羣山碧四圍。宿雲汀際落。孤鳥鏡中飛。小醉憑漁艇。微吟立釣磯。人生貴自適。隨處樂忘機。</text>
<title>雨中吟呈仲徽</title>,<text>簷溜淙淙亂。山齋午夢孤。榮枯看薄俗。迂拙任癯儒。藥爲春來種。兒仍病後扶。人生隨意適。何事哭窮途。</text>
<title>晴後寄人</title>,<text>麗景宜晴後。芳華處處同。柳絲新染綠。花雨暗飄紅。出谷鶯聲好。窺簾燕語工。春愁正搖蕩。佇立曲欄東。</text>
<title>寄仲徽</title>,<text>隱隱草堂靜。寥寥芳晝遅。殘紅春盡恨。嫰綠雨餘姿。病眼唯思睡。歡情漸覺衰。自憐踈懶甚。恒負故人期。</text>
<title>行到楊門。寄抱川倅。</title>,<text>倦客垂鞭睡。靑山峽路長。不妨溪雨濕。無數澗花香。世味偏甞險。浮生但覺忙。慇懃一夜話。別意更蒼茫。</text>
<title>過金城縣</title>,<text>此地重來過。飜然二十年。山河渾似昔。人物已非前。古堞寒雲際。孤村落照邊。秋風又出塞。隨處獨茫然。</text>
<title>次鶴城客舍芝峯韻</title>,<text>地僻靑山象。天開紫塞雄。行裝隨短劒。身世倚孤蓬。薄暮城吹角。寒䨪海欲風。寬愁唯有酒。餘事付空空。</text>
<title>金城舘次韻</title>,<text>十日東關雨。間關亂峽中。離親雙淚逬。報國一身輕。歷落成何事。飄零愧此生。天南雲五色。望裏卽神京。</text>
<title>三釜瀑。次仲久韻。</title>,<text>峭壁長虹射。寒空爽籟來。霜楓八月醉。銀漢九天開。客路經千嶂。淸遊辦一盃。留詩澗底葉。蕭瑟楚人哀。</text>
<title>通溝路。次仲久韻。</title>,<text>境僻烟霞勝。分明畫欲摹。猿吟悲樹杪。鶴語冷雲衢。坐石題紅葉。臨流啓玉壺。西風落帽急。人謂玉山扶。武陵別一區。誰倩良工摹。紅樹萬山葉。白雲千里衢。行裝綠玉杖。襟抱淸氷壺。醉卧澗邊石。何用傍人扶。</text>
<title>題寶德窟</title>,<text>銅柱何年役。丹崖百丈高。粘空翔鐵鳳。壓地駕蒼鰲。禹斧知應斲。秦鞭問幾勞。攀躋愁永日。䨥手接飛猱。次韻白玉千峯古。靑銅一柱高。天空聞獨鶴。地迫戴羣鰲。竟日攀躋苦。多年造化勞。寺門人不見。寒殿集飢猱。仲久</text>
<title>宿曹溪</title>,<text>谷邃風泉響。山空草露多。鄕愁凄蟋蟀。客路杳關河。壯志能餘幾。浮名亦任他。高齋三夜宿。明發獨悲歌。</text>
<title>送謫行</title>,<text>去去明時謫。朝端惜者誰。心肝志士苦。蹤跡世途危。玉樹回風急。丹山彩翮垂。長沙秋色裏。幾賦美人詞。</text>
<title>松廣寺</title>,<text>百里招提境。岩花影裡行。客來松院靜。僧卧竹樓淸。水石三生夢。風鐘半夜聲。明朝出山去。一笑虎溪情。</text>
<title>次自珍北行酬唱錄卷首韻</title>,<text>看君聘才俊。曾不跼霜蹄。亂磧行應遍。遼河夢幾迷。忠能服蠻貊。路已隔燕齊。漢將金如意。空留袖裏携。</text>
<title>又用自珍韻。奉李子和。時楳。</title>,<text>郞署天曹貴。驊騮萬里蹄。詩名荊璧重。行色塞雲迷。使事能竱蜀。談鋒恥說齊。歸鞍迭酬唱。風月解分携。</text>
<title>前日好會。病不克赴。自珍以大學士白軒詩韻送示。次奉大學士。仍示自珍曁諸益。</title>,<text>城南前夜會。爭似太平時。好事還多感。孤懷浪作悲。空怜杜老病。最愛謫仙詩。可復江村訪。梅花已臘枝。</text>
<title>又用前韻。奉白軒兼示自珍。</title>,<text>亂後都非故。繁華亦一時。新歡須盡醉。往事莫論悲。洛社重成會。名公數寄詩。還慚樗散質。那得當瓊枝。</text>
<title>又奉白軒台案</title>,<text>磊落吾安放。郊原屛跡時。餘生亂後苦。卽事眼前悲。處世無長策。排愁有小詩。晩來天欲雪。鳥雀閙寒枝。言狂慚直道。才拙負明時。未試中丞見。空懷阮籍悲。天高朱檻折。吟冷玉樓詩。嗟彼孤飛鶴。歸栖不定枝。好古嗟何晩。吾生最後時。栢寒應共保。絲染不須悲。飛動羲之筆。流傳白也詩。回風日吹急。恐折鳳凰枝。次韻書自西湖上。長安雪滿時。山河入涕淚。社稷足傷悲。子美雙蓬鬢。休文八詠詩。兼聞好消息。梅欲放寒枝。四海方多難。干戈未定時。自憐雙鬢髮。偏覺百年悲。欝欝回風賦。寥寥大雅詩。永言懷上世。渾似鹿標枝。我卧淸漳日。君吟白雪時。嗟跎宿計誤。寂寞壯心悲。忍斷忘憂物。休裁遣興詩。鳳兮嗟不至。空老碧梧枝。</text>
<title>寄曲江洪使君叔京 名鎬</title>,<text>地僻城如斗。春陰接海垂。覊愁長局束。歸計又差池。薄䆠三年久。殘氓十室飢。鈴齋但坐嘯。迂拙負明時。</text>
<title>淸河。寄洛中丁仲徽。</title>,<text>久抱天涯病。荒城獨閉門。潮聲夜撼屋。海氣晝連村。萬事空捫舌。孤懷只斷魂。慇懃書一紙。封寄淚雙痕。</text>
<title>詠燈花</title>,<text>艶艶初成蘂。看看漸吐華。偏添一夜色。巧作四時花。露是香膏冷。蛾疑嫰蝶斜。開能多報喜。何待鵲査査。</text>
<title>守歲</title>,<text>此夜眞堪惜。支頤強不眠。百憂雙鬂雪。孤燭五更天。痴獃從他賣。衰遅覺自憐。關心少壯事。正憶十年前。</text>
<title>次李督郵仲深韻 名穆</title>,<text>落日低荒堞。濤聲撼海樓。旅遊悲故國。時興失淸秋。靜境初觀性。浮名却掉頭。居然少壯事。垂老只堪愁。</text>
<title>次寄湖洲</title>,<text>地盡蠻鄕僻。天長鴈使遅。偏傷去國日。正憶別君時。寄着元無賴。歸休未有期。相思易白髮。千里只心馳。原韻正爲知音少。偏傷會面遅。那堪送別地。空對落花時。西日應深愛。東湖卽素期。向來蘭室意。重見尺書馳。湖洲</text>
<title>聞鸎</title>,<text>節物天涯變。啼鸎切近人。流音漢苑曲。恨緖楚山春。病起催詩急。閑聽拭淚頻。俄然一枕夢。烟雨喚歸秦。</text>
<title>聽蟬</title>,<text>蛻骨誠微細。酸吟極爽淸。晩晴孤驛路。殘日遠江城。曲曲牽鄕恨。聲聲感客情。寧同宮樹翼。玉露傍金莖。</text>
<title>抱川道中</title>,<text>曉日行原野。天高宿霧收。草寒蛩響靜。江遠鴈聲流。罪積逢三黜。時危集百憂。前途猶未半。卒卒肯淹留。</text>
<title>丹陽。贈朴太守。名應善。</title>,<text>征途頻卸馬。筇杖漸登危。水碧丹陽麗。山明竹嶺奇。三秋窮峽興。十日渡關遅。地勝人兼美。南尋更有誰。</text>
<title>杞溪贈隱者</title>,<text>地僻靑山衆。烟霞有一村。綠楊元亮宅。紅雨武陵源。野酌偏多勸。新詩要細論。依然相送恨。歸路月黃昏。</text>
<title>用田公澤韻</title>,<text>久滯周南客。經春苦未歸。無家對節日。有淚濕征衣。故國空寒望。窮村又落暉。庭闈應倚戀。消息北來稀。</text>
<title>安城鏡雲亭。次板上韻。</title>,<text>病眼長昏霧。登玆望忽開。弱蓮依檻出。踈柳傍簷裁。客路山千轉。羇愁酒一盃。西天猶戰伐。心折此遅佪。</text>
<title>和金自珍直中韻 名南重</title>,<text>依舊金鑾直。銅壺日影遅。草荒中禁路。荷沒小盆池。時事唯堪哭。憂端且廢詩。凄凉亂後恨。誰贈子山詞。</text>
<title>直中夜坐書感。用前韻。</title>,<text>峀月當軒爽。宮雲去殿遅。傷心新玉帛。經戰舊城池。少海三朝路。孤臣一首詩。關山北望哭。嗚咽不成詞。</text>
<title>獨樂堂。次西厓先生韻。</title>,<text>至理元心得。文章亦事餘。嘉謨靑史在。晩業玉山居。國運亨仍否。天恩眷却踈。人亡百載後。吾道竟何如。</text>
<title>呈奉德淵翁</title>,<text>小屋依林麓。梅香竹裏奇。水淸魚可數。松老鶴先知。物慾査無累。天機靜不私。平生眞意趣。了得百年期。</text>
<title>題淸河東軒</title>,<text>五斗功名薄。荒城草樹間。酸寒不足道。策應未全閑。海味長腥鼻。鄕愁漸損顔。天涯三節序。何日出荊蠻。</text>
<title>玉井蓮</title>,<text>玉女凌空步。何年散作蓮。影垂雲葉逈。花並桂華娟。碧落秋開早。銀河露濕先。天梯那得試。一賞最高巓。</text>
<title>戱簡默拙湖洲</title>,<text>默老長鯨吸。湖翁興更狂。逢塲八九日。賭酒百千觴。投轄吁堪怕。呼盧勢莫當。何如出郭飮。風月掉滄浪。</text>
<title>朴別坐慶輝挽 名烜</title>,<text>少小同衾日。天磨寺裏眠。忘形一見後。連婭卄年前。薄命偏多險。浮生最可憐。西門慟哭過。何忍隔重泉。</text>
<title>別仲蘧</title>,<text>此別眞堪惜。桃燈坐夜深。風塵雙淚眼。宇宙百年心。片月應相憶。淸尊細共斟。明朝出關嶺。能記醉中吟。</text>
<title>與一之。夜對江樓聯句。</title>,<text>燈殘歌數闋。文徵。 月落夜三更。一之。 喪亂含凄苦。文徵。 功名閱瘁榮。一之。 入簾山雨氣。欹枕海潮聲。文徵。 別語還忘睡。一之。 悲歡各盡情。文徵。</text>
<title>別筵。走筆各占一聯。送忠州李棐卿，三陟閔寅甫。</title>,<text>餞席羅羣彦。之官有兩賢。湖洲。 城孤湖外月。樓壓海中天。皆山。 去袂愁難挽。離盃病未傳。默拙。 風塵餘白首。歧路獨茫然。晴峯。</text>
<title>用聯句韵。追奉閔明府贈行。</title>,<text>君恩侈仙宰。簡自玉堂賢。嶺峽封爲界。蓬壺別有天。山陽吏可隱。勾漏術堪傳。病卧江城恨。離懷已惘然。</text>
<title>奉湖洲</title>,<text>屛蟄三年久。浮榮未覺遅。橫來謗已極。事去跡還危。日月明應燭。心肝耿自奇。風霜托晩節。歲暮若爲期。次韻世故無時盡。居然會合遅。惟將保孤直。應不嘆羇危。菊蘂霜欺豔。楓林錦較奇。久知江路近。一笑且前期。湖洲</text>
<title>又疊前韻。奉湖洲道案。</title>,<text>君能喜放誕。吾亦樂棲遅。只恨名爲累。那關跡阽危。長松本偃蹇。蟠木自離奇。剡雪堪乘興。寧無一會期。得罪風霜後。寒江歲月遅。何心復榮利。寸念只安危。白社居偏靜。靑山看漸奇。平生報主意。虛負百年期。端居久散地。勳業暮年遅。水落沙灘淺。天寒石樹危。謀生杜陵拙。學字子雲奇。誓欲仍忘世。歸休不失期。</text>
<title>吳秀才 竑 妻挽</title>,<text>淑質幽蘭秀。芳心白玉貞。至情知有死。萬事欲無生。竟抱人間痛。飜成地下盟。他時烈女傳。留得百年名。</text>
<title>復疊前韻。戱呈湖洲。</title>,<text>頻替詩筒日。寧嫌得句遅。麾幢君盛壯。辟壘我欹危。筆落關飛動。章成闘倔奇。盟壇會有主。早晩倘相期。</text>
<title>許佐郞 穉 挽</title>,<text>慘惔危亡日。如公戮力誰。繩橋催輓急。亂峽絶纓悲。孝友看先世。忠貞有是兒。臨門白髮慟。東望忍題詞。</text>
<title>雪水煎茶</title>,<text>人間好風味。妙法自陶家。試把一團月。濃煎六出花。淸宜分外勝。爽入渴中加。暖帳羔兒酒。奢華莫漫誇。</text>
<title>社翁雨</title>,<text>日吉勾龍雨。冥冥洒自東。知翁行水德。當社洽農功。細入群萌潤。均霑萬品融。長空一快注。抃舞九區同。</text>
<title>趙知事 存性 挽</title>,<text>壽福人間最。惟公並有之。慶傳雙壁美。忠許兩朝知。勝跡龍庄古。仙遊鶴夢悲。平生感舊淚。非是爲吾私。</text>
<title>寄西林尹使君而遠 名鳴殷</title>,<text>汲直難容世。淮陽一召遅。聲名愜士望。心事證天知。紫塞胡風怒。丹山鳳翮垂。傷時痛哭意。吾道日差池。</text>
<title>挽尹遠卿</title>,<text>忽忽燈前話。平生永訣時。慇懃三夜夢。慟哭百年知。抱病經春甚。論交末路誰。不堪情倒極。臨挽忍題詩。</text>
<title>謝張經歷士元惠赤管筆楊蓬萊書</title>,<text>好事張經歷。雙珍寄一封。丹砂染竹管。玉字動蛟龍。筆助江才進。書傳晉法宗。知君元不俗。贈此起吳儂。</text>
<title>恒山君挽</title>,<text>卜宅西湖勝。風流自在眞。看花三逕月。載酒一江春。白鷄纔催夢。玄琴已羃塵。哀榮垂眷地。寶葉失斯人。</text>
<title>大雨連日。麻浦水漲。咫尺貽阻。次復陶複韻。</title>,<text>危欄試登望。積水涵靑冥。駭浪騰鱗甲。回波亂玉鈴。地浮分異界。島沒類幽囹。咫尺愁難涉。娟娟隔小亭。</text>
<title>李家婦挽</title>,<text>一病緣離恨。郞君萬里違。星疑隔河望。花似逐風飛。玉鏡空韜影。玄琴已絶徽。可憐閨裏月。魂返有誰依。</text>
<title>奉仲徽聖觀仲蘧洞中諸益</title>,<text>一巷東西住。襟期四友聯。論文才最後。對酒酌偏先。氣味知初熟。交情覺晩全。前途共努力。誰着祖生鞭。</text>
<title>沈判官士豪挽</title>,<text>才名四十載。身命竟差池。舊業偏經亂。微官不救飢。白頭乖世用。靑眼有誰知。詩檢年前贈。寒江逬淚悲。</text>
<title>十日畫一水</title>,<text>意匠經營久。蒼然動浹旬。淋漓移地軸。浩蕩寫天眞。遠近風濤勢。依俙粉墨均。幷刀休剪取。宛在洞庭濱。</text>
<title>奉寄金陵太守姜公獻 名瑜</title>,<text>觸熱身千里。投荒地一涯。覊懷腸寸斷。衰境鬂全華。幸托年兄契。仍依府吏家。思君不可見。強恨海山遮。</text>
<title>謝姜公獻梅子銀唇之惠</title>,<text>草屋三庚熱。文園病渴餘。梅林摘熟實。丙穴得新魚。楚澤䨥珍饋。金陵一紙書。窮愁詩揔廢。何以報瓊琚。</text>
<title>又用餘字韻。寄公獻。</title>,<text>山鳥驚眠覺。茅簷竹雨餘。鄕村分社酒。官縣送厨魚。處險無安地。寬愁不廢書。幾時重見訪。談韻聽琪琚。</text>
<title>長寧，金陵兩太守。携酒來訪。酒席走筆。</title>,<text>客裏相逢處。天涯卽故人。雨晴明鏡凈。烟抹翠眉白。官酒無何飮。江城不起塵。慇懃兩賢宰。來慰一覊臣。</text>
<title>送鄕人老書生赴擧走筆</title>,<text>觀周復上國。白首老書生。題柱心猶壯。穿楊技已成。單童嗔重負。疲馬怯長程。鄕里休看小。妻兒莫浪輕。秋風洛水遠。碧樹早凉生。震策行中誦。科徵夢裡成。名纔期鴈塔。志豈在鵬程。倘占黃金榜。應知白璧輕。</text>
<title>臘月蠅</title>,<text>虫類冬前蟄。胡爲貸爾蠅。怯寒纔帖伏。假暖漸升騰。只喜偸生食。寧知死撲燈。天心本藏疾。永叔一何憎。</text>
<title>臘月初六日。大風雨。</title>,<text>却恠冬暄暖。還驚晝晦冥。獰風初動地。驟雨忽翻溟。造物乖常理。陰機失自扃。天時遽如許。憂國涕飄零。窮冬方近臘。風雨晝冥冥。天地疑翻軸。鯨鯢欲偃溟。崖崩傾屋角。川漲及城扃。獨鶴無棲樹。悲鳴翠羽零。</text>
<title>次錦湖居士韻</title>,<text>故國悲寒望。家鄕幾日迴。孤忠無點染。浮世莫嫌猜。自感天時換。頻邀野老來。南邊又警急。心折首空擡。野闊村多少。川平遠岸廻。草經新雨潤。花被妬風猜。客意元無賴。家書靜不來。白頭愁裡望。殘日幾回擡。</text>
<title>柬錦湖主人欲網魚</title>,<text>君家在南岸。平野水之分。十里烟莎路。䨥川錦縠紋。潭深眞可網。魚聚自成羣。只恐馮夷窟。龍鱗未得雲。</text>
<title>次盧老韻 名明善</title>,<text>春愁望鄕處。斜日獨登峯。病肺全休酒。殘骸只短筇。陽和方令節。哀怨此覊蹤。夜夜攀號夢。分明墓上松。沙老閑居僻。淸川間碧峯。日穿行磵屐。時擲渡橋筇。園竹雲成蔭。庭梅月印蹤。平生貞素履。不負歲寒松。</text>
<title>望億佛山烽燧</title>,<text>正待黃昏報。邊烽近塞看。傳光萊海暝。落點佛雲寒。國步何多難。人情尙少安。傷時一揮淚。無處寸心寬。</text>
<title>春望</title>,<text>汭陽江畔路。芳草幾回新。絶域飄零久。流光代謝頻。遷愁撩遠客。行樂屬他人。試向東城望。飛花欲暮春。</text>
<title>贈別李秀才 敏叙</title>,<text>曾仰黃扉老。還逢玉雪淸。季方元學業。長吉㝡詩名。屈賈同時謫。瓊雷兩地情。陽江碧波淚。分作斷腸聲。</text>
<title>魏永興惠葡萄</title>,<text>筠籠好相贈。來自水南鄕。味壓三危露。濃分一架陽。通靈酒後渴。解熱睡餘凉。可笑膏粱子。爭如逐客甞。</text>
<title>重陽日。獨坐無聊。次崔生韻。</title>,<text>九日尊前興。三秋望裡心。無家對佳節。何處覔知音。識面元非舊。論交宲自今。郊寒與島瘦。湖海百年襟。</text>
<title>月出僧覺明軸中。次東淮韻。</title>,<text>得失論今日。儒禪較孰長。金沙爾隱跡。泥露我沾裳。定境初觀靜。迷途自覺忙。從師欲鍊道。共與白雲翔。</text>
<title>次崔生韻</title>,<text>黃鶴題詩興。新成背郭堂。竹風吹入席。松月影涵觴。寒翠經冬色。淸陰蔭夏凉。向來桃李逕。迷夢辦閑忙。</text>
<title>城東巷所寓謫舍隘陋。樹根城石之交纏。虫蛇惡鳥之所萃也。五年杜門。備甞辛苦。至若盛暑三伏之熱。尤不能耐過。處人不堪處之地。仍念京家北麓草堂之蕭洒。西湖月亭之勝槩。漫吟抽筆慨然書懷。</title>,<text>地理三巴險。天時六月炎。蜈蚣晝騰壁。蝙蝠夜侵簷。海惡蛟龍怒。人妖魍魎兼。南方不可托。五載一何淹。一病長欹枕。三庚獨掩門。蛜蝛落虛幌。蛇蝄穴頹垣。禽怨天將曉。梟鳴日未昏。南方不可托。萬事幾銷魂。漳濱何欝欝。三伏苦垂低。暍病無端睡。覊懷取次題。凉思草堂北。淸憶月亭西。安得泠風馭。蓬萊頂上躋。</text>
<title>大風雨</title>,<text>驟雨東南至。狂風半夜號。天疑轟霹靂。地若洶溟濤。龍改溪潭怒。鵬垂羽翼高。囚山蓬屋底。啼叫怯兒曹。</text>
<title>晴後吟</title>,<text>斗覺西山爽。微凉向晩晴。捲簾輕燕疾。供硯小童淸。風自生軒竹。雲猶濕海城。天書好消息。正待北來聲。</text>
<title>次崔生韻</title>,<text>慟哭楊朱淚。猜嫌楚越人。心驚一恠物。門掩百花春。聊爾甘愁寂。憑誰說苦辛。唯憐朗山子。佳句寄來頻。</text>
<title>瞻護齋。次李新溪韻。</title>,<text>水石還成癖。林居卜築深。魚依碧荷影。鸎擲綠蘿陰。澗草連茵坐。山醪信手斟。陶翁解訪我。洒落出塵心。</text>
<title>江山。次唐詩韻。</title>,<text>白石爲歌曲。滄浪濯我心。孤雲落遠渚。獨鶴傍踈林。斗起蒼峯近。斜連紫閣陰。西風移棹晩。浩浩趁沙禽。</text>
<title>寒江獨釣</title>,<text>瞑踏孤舟立。生涯竹一竿。簑烟風嫋娜。髭雪凍瓓珊。翁獨牽絲久。魚寒上釣難。百年眞意趣。詩又畫中看。</text>
<title>擁爐開缸</title>,<text>寒聲殷地至。風捲雪花來。爐火當前撥。缸醪取次開。春回茅屋暖。興入玉山頹。金帳羔兒酒。党家只可咍。</text>
<title>次朴仲久重修忠烈㫌閭韻</title>,<text>堂搆重成感。含悽淚自傾。忠貞䨥表里。嗚咽一江聲。永憶牽衣痛。頻傷入夢驚。鴻毛造次語。書帶尙分明。提孩撫養地。堂宇起頹傾。孝自移忠訓。名仍奕世聲。羊公餘慶在。袁額客來驚。相對寒泉感。窓燈到曉明。</text>
<title>次禿老贈韻</title>,<text>大隱終南下。東城有一村。浴沂登小麓。風雩出臯門。活計貧蕭瑟。詩情老輊軒。向來盈滿地。豪貴幾人存。靑雲阻北闕。白首卧南村。水月浮鰲島。岩扉似鹿門。扁舟載琴鶴。一枕夢羲軒。別有淸時味。滄洲道自存。</text>
<title>到臨湍舘。奉副使韓尙書。名仁及。</title>,<text>地入臨湍限。關雲斷送秋。暮年猶遠役。長路復深愁。民物新經亂。仙槎舊夢遊。行徒苦未息。候舘蹔淹留。</text>
<title>次石湖韻</title>,<text>石老幽棲處。郊原細路窮。簷楹來爽氣。漁釣試秋風。癯檜千年翠。蟠桃幾遍紅。元龍湖海興。高卧任天公。天地容吾拙。寧論阮籍窮。淸湘收恨淚。䆠海幾驚風。歸興山顔碧。秋聲澗葉紅。扁舟鹿門隱。聊欲學龎公。</text>
<title>用趙士靜 壽益 贈默老韻。却寄。幷小序。</title>,<text>不幸賤疾。幾半九泉之途。兄書留案四五十日之後。始得入眼。開慰不自勝。默老之孫。自原鄕來。兄所贈默老一律。爲我誦之。弟病尙在床。索然吟哢之思。詎無相感之意也。適用少陵對春華一句。仍步瓊韻云爾。殘年經死病。落日對春華。心似爐灰冷。愁仍鬂雪加。一封書信重。相憶嶺雲賖。爲問尋山屐。桃源幾處花。</text>
<title>喜晴</title>,<text>凉生院落竹風淸。天缺西南報晩晴。睡眼逐魔靑嶂媚。漫膚收汗白衫輕。山簷巢燕雙飛急。江浦沙𩿨一點明。奇句搜來吟未了。夕陽忘却下簾㫌。</text>
<title>夜雨。憶丁仲徽之行。</title>,<text>二月江鄕送客行。相思一夜夢難成。孤燈隔幔恨邊色。冷雨入簾腸斷聲。落鴈空憑雲外信。殘梅幾處雪中明。應知鳥道南登日。回首蒼茫古塞城。</text>
<title>次仲徽韻</title>,<text>長洲風物正依依。遠峀嵐光起夕霏。極浦孤帆天際落。連天芳草望中微。人隨斷岸弄漁笛。潮入平湖沒釣磯。縹緲江山詩興發。扁舟夜夜月中歸。</text>
<title>次漢江避暑韻</title>,<text>繁陰蘭渚逗輕橈。沙路微風一笛遙。水氣近人淸欲襲。江波舂日火全消。靑山北拱如相待。白鶴東來似見招。怳是蓬萊生羽翮。自然衣袂冷蕭蕭。</text>
<title>題希安詩軸</title>,<text>東林殘磬伴僧吟。落月依依山更深。萬瀑白雲千里夢。一尊靑眼百年心。閑愁正爲詩情惱。別意偏嫌曉色侵。家在洛陽城北麓。桃花時節倘來尋。</text>
<title>奉贈小桃源主人盧公</title>,<text>君家遙在小桃源。避世端居至樂存。盧敖煉丹餘藥竈。次山沉醉是窪尊。天寒松月來孤鶴。水落江沙掩小村。更有淸眞人不識。獨尋梅信到黃昏。</text>
<title>次吳叔敬甫 竱 三角秋山遊賞之韻</title>,<text>靑霞明滅玉相撑。纔到中峯瞰赤城。水落澗泉西日暝。夜寒松桂北風獰。興亡幾感千年事。景物分留萬古評。秋後白雲臺上客。橫吹長笛步虛聲。</text>
<title>贈吳汝擴 端 用南郭韻</title>,<text>龍沉奇氣斗間橫。早識襟期拔俗淸。末路交情同鮑叔。故山歸計似淵明。臨江詩伴應相待。慣面沙鷗定不驚。遙想踈庵來訪處。細論文字月三更。</text>
<title>夜坐集句</title>,<text>秋生虛閣雨聲多。自珍。 古壁殘燈白髮斜。文徵。 酒力未消猶酩酊。詩情不减故吟哦。自珍。 寒虫警夢催晨語。姹女含愁擲曉梭。文徵。 貧病自來無好况。更憐人事日蹉跎。自珍。</text>
<title>白雲庄。次友人韻。</title>,<text>孤亭長倚白雲開。處士生涯獨樂哉。隔岸小橋全水沒。映林殘店落花堆。閑情聊爾自能遣。薄俗從來飜可咍。便到夕陽迎客喜。也添香雪入金盃。</text>
<title>謝李丈惠藥寄書</title>,<text>封書來自海雲長。猶帶殘梅一枝香。旣佩要言資炯戒。况將靈藥寄靑囊。應憐病骨逢春瘦。更覺愁腸感舊傷。世亂益知爲別苦。不堪人事日凄凉。</text>
<title>更寄李丈</title>,<text>他鄕十載困風霜。萍水孤蹤久渺茫。夢到洛城猶叙舊。月臨滄海逈分光。自憐病後朱顔改。遙想年來白髮長。無限西南秋氣近。欲隨飛鴈過衡陽。</text>
<title>會飮後謝諸益</title>,<text>年光催暮疾飛梭。對酒其如不飮何。玉盞香添頻袂擧。華筵燭盡更肩摩。浮生此樂斯須在。醉裡餘情感慨多。淸夜欲闌人散後。不堪秋色滿星河。</text>
<title>金化縣齋滯雨</title>,<text>朝來風色正蒼蒼。一夜山城葉盡黃。客裡心情當歲暮。天涯行役出關長。蕭蕭驛路三秋雨。杳杳龍山九日觴。折得黃花鄕思苦。小詩聊自慰凄凉。</text>
<title>鐵城懷古</title>,<text>峽裡茫茫故國悠。漢陽騷客獨來遊。英雄事去千年恨。征戰塲空一望愁。行殿綺羅埋寶靨。荒城麋鹿飮寒流。山橋日落人歸盡。感古悲吟爲少留。</text>
<title>塞上曲。次柳川韓尙書韻。</title>,<text>平沙浩浩少人行。日落關山畫角聲。戰馬嘶風思北去。冥鴻叫月向南征。秋天殺氣連夷落。碧海驚濤繞塞城。回首洛陽歸未得。五更燈火故園情。</text>
<title>次李巡察東岳韻</title>,<text>殺氣成雲古北平。三更皷角動邊城。將軍夜結臨關陣。候騎晨催入塞行。運略只期淸大漠。逢塲何意進深觥。艱危報國平生事。但有孤忠日月明。</text>
<title>奉酬程副捴 龍 贈韻</title>,<text>虛舘逢迎揖讓勞。南樓興入雪峯高。初傳郢曲吟難和。還愧齊門瑟自操。白首偏荒孤跡在。靑萍光價一言褒。歸時袖裡瓊琚句。看取詩牋字字豪。</text>
<title>奉呈程副捴</title>,<text>曾將王命候平安。幸荷將軍禮數寬。北海淸尊梅臈近。南樓高興雪峯寒。靑油籌略臨關運。紫塞烟塵倚劒看。他日征遼西返後。百年歌頌在東韓。</text>
<title>奉送睦江陵茶山 睦先達行之龍榜居魁。隨行而東。</title>,<text>湖山千里聖恩優。何况龍駒得意遊。雪嶺雲烟迎賜盖。瀛洲簫管擁行輈。從敎盛事流傳美。隨處春風惠化浮。他日承明宣召後。百年遺愛在江州。</text>
<title>早春</title>,<text>如烟如霧氣氳氤。小雨廉纖不作塵。巧妬餘寒花意澁。纔傳芳信柳眉嚬。無端物態驚騷客。何限心情惱美人。試向城東江浦望。逢春還是又傷春。</text>
<title>漢水沉碑</title>,<text>勒峴沉江漫自營。當陽勳業卽看輕。假令漢水爲陵谷。能使征南有姓名。龜沒碧波誰問跡。人留靑筆但聞聲。羊公無意流傳久。片石千秋尙有情。</text>
<title>詠許㫌陽斬蛟劒</title>,<text>六氣凝精造化包。雷公何事等閑拋。神光觸石初知劒。秘訣成文昔斬蛟。隱隱虹蜺干斗極。嗷嗷鬼魅哭秋郊。平生壯烈男兒膽。欲借霜芒蕩虜巢。</text>
<title>落花</title>,<text>昨日花開今日塵。落紅千點雨深春。墮珠金谷愁無奈。埋玉靑山恨未伸。故故飛來還戀樹。輕輕飄去似隨人。多情捴爲流光惜。立馬斜陽浪濕巾。</text>
<title>禁苑聽新鸎</title>,<text>千條弱柳綠初匀。自在嬌鸎近紫宸。乍去乍來長樂樹。能歌能舞太平春。風前弄舌高低妙。雨後流音一兩新。別有虞庭韶鳳響。聲聲相和各天眞。</text>
<title>次永川明遠樓韻</title>,<text>天涯倦客出關回。爲上高樓望眼開。水自竹長闌外轉。山從太白座中來。經年薄宦空催老。盡日覊愁獨擧盃。只是夕陽無限好。還鄕行色却遅回。</text>
<title>南縣天中節</title>,<text>萬里炎荒地勢窮。南來節序已天中。靑蒲入酒仍新味。白髮催人减舊聦。九闕彩繩空夢想。千秋金鑑尙精忠。殊方此日家家戱。唯有孤臣泣斷蓬。</text>
<title>奉酬東州寄韻</title>,<text>竹月松風夢獨回。淸宵歸思望鄕臺。可憐遷客聞鵑恨。那得詩仙吐鳳才。字重瑤鐫天外贈。光搖牋紙日邊來。經春一病緣明主。憔悴如今瘴海隈。原韻南國音書鴈獨回。天涯遷客倦登臺。莊生未厭承明直。漢主應思宣室才。遠地炎蒸何日已。新春雨露幾時來。光山牋紙紅如玉。爲寫情詞問海隈。東州</text>
<title>次睦茶山韻</title>,<text>官居寂寞野僧如。山客敲門睡起初。草色上階微雨後。梅香落地暖風餘。文章潘陸詞源混。放達嵇劉禮法踈。醉便題詩醒便去。草堂長對一床書。</text>
<title>月城宴後。呈使相李子善。基祚。</title>,<text>天涯蹤跡一浮萍。今見明公眼忽靑。嶺外風謠贍活佛。朝端精彩降文星。南川對酒排金戟。東閣開筵敞錦屛。自是澄淸無事飮。花籌交錯却忘形。</text>
<title>復用前韻。呈使相。</title>,<text>影落江潭逐絮萍。客窓愁對海山靑。殊方物態驚蠻俗。末路心情荷使星。鮑石雲烟迎玉節。鳳臺笙管間花屛。郵筒遠寄相離後。長是眞仙夢裡形。南臨滄海問丹萍。千里行春稻麥靑。驛路詩篇渾勝賞。棠陰節物已周星。花迎露冕仙桃舘。鸎引風㫌紫玉屛。一別音容難再會。瘴江依舊逐臣形。仙桃舘在慶州府中。紫玉屛在玉山書院。</text>
<title>河陽。贈同年李上舍。榦。</title>,<text>河陽縣裡日西傾。駐馬孤村眼忽明。同榜久違千里面。相逢却喜百年情。山甁酒暖醍醐味。野樹花殘杜宇聲。更向草堂塵思絶。主人林壑已堅盟。</text>
<title>玉山書院。次趙日章 絅 韻。</title>,<text>昭代羣賢倡道明。河南正脉屬先生。三朝出處嵬名在。一德經綸贊化成。沙塞孤忠吟鵩淚。洛橋餘恨聽鵑聲。追惟乙巳年中事。嗚咽千秋烈士情。</text>
<title>呈奉德淵翁</title>,<text>水石淸姸可隱淪。小村楊柳綠初均。山童慣候陶元亮。谷鳥無猜鄭子眞。莎月滿川收玉尺。竹烟籠竈煑綠蓴。斯翁至樂看天壤。何似桃源避世人。</text>
<title>落葉</title>,<text>秋來物色捴堪酸。楚澤偏憐落木寒。雨露幸成長夏密。風霜却遣片時殘。蕭騷客枕傷心聽。飄轉窮途拭淚看。天外玉樓何處是。五更孤夢葉聲乾。</text>
<title>次蘇東坡煎茶韻</title>,<text>汲曉仍添雪水烹。建溪香味十分淸。爐烟細細承金椀。璧月團團落玉甁。靈液滴來珠淚影。驚濤沸去竹風聲。自憐白首多年渴。喉吻偏宜潤五更。</text>
<title>松栢本孤直</title>,<text>可憐松栢托根孤。自與人間衆木殊。獨也乾坤鍾正直。肯於霜雪變榮枯。舟梁固合商川用。樑棟元堪漢室扶。高卧富春千古節。一般標格與之俱。</text>
<title>梅逕香寒蜂不知</title>,<text>孤村細逕入林荒。中有寒槎吐暗芳。淡泊肯隨春冷暖。橫斜唯與月行藏。天機靜處雲猶凍。氷蘂開時雪亦香。蜂不到來尤絶勝。笑他桃李蝶成狂。</text>
<title>次淸河壁上韻</title>,<text>孤城雲暝角初殘。氊榻蕭然睡冷官。北洛春光頻入夢。東風花信乍催寒。窮途正似陽山險。絶域遙通渤海漫。千里久違䨥鶴髮。三年那得寸心寬。靑山欲近謝宣城。登眺還堪節物驚。無限客愁千緖亂。不妨官酒數盃傾。漁村十室餘殘戶。邊地三年慣俗情。只是南來恩命重。故園歸計負淵明。</text>
<title>興陽。次李子時韻。八巓。興之名山。</title>,<text>秋深南國晝多風。海濶高興水拍空。笙鶴怳聞三島外。神仙應在八巓中。沙村漁戶靑圍竹。野店山橋赤映楓。寫得此間眞勝槩。百年詩賦幾英雄。</text>
<title>得書奉謝金晦卿 光焃</title>,<text>亂後形容共爾怜。客中離合淚䨥懸。乾坤飜覆悲今日。京國交遊異昔年。末路幸蒙情意篤。征途頻見簡篇傳。傷時慷慨重重語。細閱燈前自不眠。</text>
<title>廣寒樓。次玄翁申相國韻。</title>,<text>湘菊千株浥露馡。平郊木落鴈南歸。三秋明月一年勝。萬里高樓此夜輝。玉兎搗丹河影動。玄蛟吹碧浪花飛。靈橋石勢猶嫌小。欲取天孫支錦機。</text>
<title>奉次洪陽李使君子方 景義 韻。却寄。</title>,<text>說歸何日得歸休。膠擾人生不自謀。兩地別離心緖苦。百年勳業鏡中羞。田園正慕陶彭澤。詩律還驚趙倚樓。滿目瘡痍猶戰血。乾坤難畢此虞憂。乾坤難畢此虞憂。縱欲安栖不暇求。鰈域一邦千載辱。龍庭萬里兩宮愁。前頭廟筭知何泊。隨處身心死卽休。唯有水明餘興在。江湖時復喚沙鷗。慘慘陰風滿目埃。血腥異氣從西來。邊庭金帛自無厭。州縣徵求何太催。赤子關中半死滅。良田圻內皆蒿萊。乾坤嗚咽哭聲苦。落日唯聞孤寡哀。</text>
<title>李兵使 沆 挽</title>,<text>麟閣殊勳出衆英。黃金橫帶黑頭卿。頻經節度宣威惠。能使邊垣識姓名。路絶勤王非惜死。兵孤抗敵豈偸生。他鄕旅櫬招魂遠。慟哭人間父子情。</text>
<title>李正 時稷 挽</title>,<text>乾坤震蕩日無晶。宗社淪亡慘一城。大義所存皆可死。孤忠於此獨捐生。名同叔父書應特。事並仙源歿亦榮。飛旐歸來江漢濶。不堪西望淚河傾。</text>
<title>玉堂直中。謝完山尹吳汝擴畫簡華枕之惠。</title>,<text>蓴鱸歸興隔江鄕。潦倒如今病在床。織錦字紋雙枕美。畫蓮花帖百牋香。使君自有仙風骨。舘吏遙傳白玉堂。臨紙欲酬珍重意。更憑詩料北窓凉。</text>
<title>酬李學士子和韻</title>,<text>經亂人居半在山。風塵尤覺辦忙閑。心懷正苦艱危後。國事堪傷草創間。日下燕京朝路斷。天邊鶴駕幾時還。中宵劒氣橫牛斗。欲斬長鯨倚塞關。十載幽盟負碧山。烟波長羡白鷗閑。榮名自笑風塵裡。野興偏尋水竹間。末路謀身愚轉拙。平生學道鍊空還。爭如高卧天機靜。深巷蓬門盡日關。朝來簾捲看靑山。徐引茶甌自在閑。人語逈穿宮樹裡。馬蹄輕拂陌塵間。鸎兒梭弄舌初滑。燕子泥融飛又還。不整烏巾終日睡。漫然淸世謝機關。江南江北飽尋山。歸到京華苦未閑。寸念本灰榮利外。一身長困是非間。夜憐明月當軒入。朝愛孤雲出峀還。八載四叨經幄職。肯容衰朽仄賢關。</text>
<title>復用前韻。寄松都留後李汝思。景憲。</title>,<text>官居蕭洒近靑山。朴古餘風簿領閑。故國寒鍾經亂後。荒城落照望鄕間。秋晴西嶽龍初蟄。雨細南橋鶴共還。少日歡遊今寂寞。一身衰病掩柴關。</text>
<title>崔靑松 山輝 挽</title>,<text>萬疊靑山讚慶樓。同登紅樹白雲秋。弘農德政應無比。元約淸風久不休。生死豈知今日別。去留猶記昔年愁。高堂鶴髮悲何托。哭向天南淚滿眸。</text>
<title>平安監司李子章 𥙆 挽</title>,<text>公逝偏敎我涕洟。哭君非是爲吾私。蒼黃國步垂亡日。慷慨關防受命時。天意不堪臨扆痛。士林無限扣心悲。孤忠未了平生事。滿目艱虞欲問誰。</text>
<title>九日有懷湖洲</title>,<text>菊蘂重陽未吐黃。幽懷空復嗅馨香。尊醪有味知誰勸。世路多艱默自傷。水國魚龍秋寂寞。山陰茅宇日凄凉。相思不見何由展。跋馬其如病在床。次韻霜落秋山萬樹黃。小階猶有菊花香。塞門兵甲何由息。平地波瀾未足傷。半世身名同上下。一年離別改炎凉。淸尊秀句兼書札。詠罷斜陽醉倚床。湖洲</text>
<title>次東淮申都尉韻</title>,<text>家在龍津江水傍。江流十里成回塘。我於塵中困白首。公自物外歌滄浪。却尋丹鼎衍眞術。時向金門朝上陽。招邀可並小山隱。况贈天孫雲錦章。</text>
<title>寄晩沙李子方</title>,<text>毁譽紛紛奈此身。春明門外獨逡巡。一時橫議偏甞險。十載沉痾可耐呻。靜裡消憂唯簡冊。秋來拚興在鱸蓴。天寒十月東籬菊。猶戰風霜待故人。</text>
<title>奉贐金晦卿光山之行</title>,<text>世事思量已可知。天時况値北風吹。蛟龍正蟄寒沙水。鳥雀爭喧亂樹枝。窮巷病僚門獨閉。光山老守鬂全衰。離懷錯莫城南路。晩節襟期欲問誰。</text>
<title>復用前韻。寄湖洲。</title>,<text>萬死餘生髮欲黃。吟來佳句舌猶香。名塲得失那書恠。時事艱危祗益傷。漠北風塵迷宇宙。天西歌曲唱伊凉。中宵不寐關心恨。獨對殘燈坐小床。疊前韻奉和莫說風塵君馬黃。暮年依舊蕙蘭香。驚心邊塞猶騷屑。回首中州一惋傷。江閣逍遙應靜散。海鄕生理未荒凉。魚蚶佐粥充茶椀。榾柮燒烟足土床。湖洲</text>
<title>三疊前韻。奉湖洲。</title>,<text>茅屋蕭蕭野日黃。朝衣那復御爐香。伯牙琴弄誰能和。阮籍途窮君莫傷。世網寧論榮與辱。心官但覺淸而凉。南柯闘蟻夢初罷。雪落庭松書滿床。</text>
<title>次金自珍韻。叙懷。</title>,<text>一任踈狂了此生。人間岐路極難行。江湖安適眞天分。名利乘除自世情。琴弄古音無限意。劒藏孤憤不平鳴。天寒歲暮誰相問。唯對淸尊引巨觥。</text>
<title>夜坐江廬。寄懷丁仲徽。</title>,<text>秋盡江湘水落磯。白雲寒靄曉侵扉。漁人收網村前過。賈客鳴榔月裡歸。京口舊遊渾寂寞。禁城殘夢轉依俙。平生勇退全身訐。唯欲參禪靜息機。</text>
<title>和杜詩秋興 八首</title>,<text>夔府流離萬死餘。秋風昨夜動郊墟。巴猿解逬他鄕淚。塞鴈難憑故國書。北望丹心違奉引。南來白首混樵漁。平生庾子同蕭瑟。木落寒江病起初。楚水西來三峽長。扁舟直欲下瞿塘。美人消息金天外。戎馬縱橫玉壘傍。笛裡關山增感慨。兵餘民物半存亡。滄江一夜孤臣夢。猶着靑袍近御床。巫峰影落楚江心。一夜霜凋錦樹林。塞日下山生瞑靄。關雲出峽作秋陰。窮途轉拙謀身事。苦意偏工覔句吟。莫恠形容吾獨老。憂時雙鬂雪渾侵。梧葉飄零菊有華。西風吹帽落烏紗。淸秋目斷秦京道。銀漢心隨博望槎。日日窮愁行劒外。年年佳節在天涯。城高白帝江雲暮。客淚無端墮戌笳。萬里行裝獨倚樓。客懷寥慄最悲秋。滔滔江漢無邊恨。衮衮乾坤不盡愁。虜騎憑陵屯北隴。皇輿顚倒久西州。中宵壯氣橫牛斗。汗馬奇勳幾日收。落日強登江上峯。西南天地一枯筇。羇懷楚水淹三載。歸路秦川隔萬重。秋色忽驚愁裡眼。韶華全减舊時容。關雲錯寞家何在。隴右邊聲急夕烽。逢塲非復少年豪。携鏡秋風泣鬂毛。萬事已拋經喪亂。孤吟唯欲續離騷。心同灰死吹無焰。力弱禽塡浪作勞。每憶曲江文酒會。宮壺爛醉碧葡萄。新從幕府苦低垂。心折家鄕滯路歧。九日尊前人病後。三巴江上鴈來時。村南地僻知音少。洛北天長報捷遅。自嘆窮途空老去。孤忠寂寞負初期。</text>
<title>羅參議夢賚 萬甲 挽</title>,<text>莊誦淸陰句愴神。世間無復快心人。孤忠抱恨幽難瞑。奇氣埋寃欝未伸。髮白飽經新喪亂。眼靑誰着舊情親。三年一謫魂空返。淚盡東風杜宇春。淸陰聞公訃。寄白軒詩云。一別可憐成永隔。世間無復快心人。感傷其意。及於首句。</text>
<title>次湖洲韻</title>,<text>雪後江舡任所如。山陰那得問幽居。天機未擬莊生論。世路徒煩叔夜書。節序流光衰病裡。乾坤慘色亂離餘。昇平二百年前事。却憶淳風禁網踈。</text>
<title>復奉湖洲</title>,<text>荒野蕭條百草黃。歲闌誰與折芳香。沙珠不辨眞堪嘆。鸞鳳無依可耐傷。短景苦催西日落。窮陰正屬北風凉。春明昨夜孤臣夢。猶着靑袍近御床。</text>
<title>次奉湖洲</title>,<text>交遊不復問何如。白首窮冬閉戶居。無地可容中散懶。向人寧作子公書。一江風月淸無限。三逕松篁勁有餘。只愛山南舊學士。暮年音信未情踈。樂道高人我不如。寥寥猶是子雲居。已從江外偸閑地。時向窓前閱古書。利慾試觀爭奪際。功名豈念死生餘。交情到此方能見。休說朋知捴作踈。江南江北畫圖如。營得菟裘共卜居。萬事莫論千日醉。相思又寄一封書。風塵物態還堪笑。甔石生涯不願餘。心似死灰頭欲雪。今年更覺齒牙踈。寄晴峯默拙二老文章錦不如。光輝來動野人居。杯觴阻絶高陽會。問訊慇懃禹穴書。近渚暮聲烟樹外。小齋春信雪梅餘。神交本是吾儕事。隔歲離違未作踈。飄飄身世海鷗如。無限風波未定居。晩歲始成虗白室。閑時每誦尙玄書。烟生土銼朝眠穩。月滿松窓夜坐餘。吾道不隨衰鬂改。幽情自與世緣踈。三人蹤跡一相如。漂轉仍成南北居。少日謬通長短學。中年共棄揣摩書。襟期不變風霜後。道誼寧忘患難餘。浮世行藏聊爾耳。從今休嘆鬂毛踈。湖洲</text>
<title>金副提學 槃 挽</title>,<text>當代名家德業尊。平生詩禮典刑存。人稱元季難兄弟。世襲忠貞慶子孫。天不永年誰不慟。士無爲式欲無言。南歸故隴三丹旐。忍見諸郞血淚痕。</text>
<title>族丈崔參奉 墩 挽</title>,<text>稷下藏名七十春。廬江行義樂天眞。風聲已自鄕㫌孝。徵辟何能老屈身。兒到曾孫那問壽。形忘醇酒不憂貧。平生隱德知終始。剛愧迷途夢死人。</text>
<title>李臨陂 志游 挽</title>,<text>對酒差先一歲斟。君先長逝我何心。襟期少日交非淺。存沒今朝痛益深。喪後轉添難救疾。人間無復覔知音。舊遊如夢龍江上。依㨾靑天月獨臨。</text>
<title>達城尉挽</title>,<text>爵齒初優五尉尊。先朝最荷出常恩。忠勤德業連三世。孝悌家聲自一門。昔日緖言猶在耳。經年痼疾竟招魂。西迴忍過城南宅。感舊空添苦淚痕。</text>
<title>韓判書元之 仁及 挽</title>,<text>奕世家聲相國兒。早年簪筆立瑤。書傳寶冊模楷正。班絶金貂骨法奇。行役纔同千里苦。音容忽隔九原悲。公詩遺草吟如昨。更忍今朝作挽詞。遼薊嚴冬雨雪霏。長途往返弟兄依。客懷蕭瑟憐同病。時事艱危賦式微。會合却嫌憂患阻。幽明豈料死生違。深情竟負靈筵哭。唯向楊山淚獨揮。</text>
<title>寄淸河山人尹洛</title>,<text>山人年已七十有餘矣。居親喪盡孝。服君喪。必行三年之素食。一間茅屋。蕭然靜默。只以古書自娛。瓢飮雖空。亦所晏如也。予出守河縣時。山人新卜居于河縣之北寶鏡寺洞門之南。結廬於蒼崖之上。一日。山人要予而過。予自縣中。經內延金鶴峯前。肩輿杖屨。徐造乎其廬。共嘯詠談笑之樂。水石淸姸。烟霞薈蔚。眞隱者之所盤旋也。至今勝境。猶在夢想中。聊以詩寄之。嗜欲無心靜有餘。郭門曾看孝㫌閭。君親已達通喪誼。魚鳥還兼太古書。萬里海山供嘯詠。百年蔬糲送羲舒。分明金鶴峯前夢。時到新庄水北居。</text>
<title>寄興海趙日章龍洲 興郡。有曲江。</title>,<text>仙鶴淸標後曲江。大名朱雀政淳厖。邑偏際海城如斗。詩到看山筆似杠。異境烟霞君自得。迷津風浪我空撞。五年猶憶蓬瀛路。橫笛南樓對酒缸。樓在郡城之南。僕自淸河往來其間。登樓橫笛而飮。興念舊跡。末句及之。次韻寄來佳句似澄江。欲和多慚我語厖。走雨不妨輸疾足。斂鋒端合束空杠。興濃野店梅花動。睡美湖風水石撞。東海波臣休更問。望辰樓上獨開缸。才盡錦還我似江。風塵辦得尉眉厖。渥恩晞髮東溟日。葵藿懸心北極杠。古劒從他苔繡澁。虛舟不怕水舂撞。煩君點檢人間事。萬石何如讓一缸。日章</text>
<title>奉送氊城南使君澤之 銑 赴任所</title>,<text>西塞驚塵淚未乾。北關嚴命又春寒。山連長白去國遠。地入氊城行路難。萬死不論多亂際。一身那得片時安。都門錯莫離懷苦。何處相思隴月團。</text>
<title>因氊城使君之行。寄吉州崔大容。有海。</title>,<text>世亂離愁鬢雪繁。能忘去路別時言。匡衡抗䟽孤忠在。充國論兵壯略存。鎖鑰本來當塞鎭。恩光不是阻天閽。艱虞滿目傷心事。應對氊城拭淚痕。</text>
<title>送穩城李善述 祗先</title>,<text>少年豪氣幕中籌。前度聲名塞北州。白首却慚新刺史。靑油能記舊風流。窮邊物色兵興後。去國行裝地盡頭。試向單于臺上望。山河誓雪百年羞。</text>
<title>送金自珍居留松京</title>,<text>前爲少尹後居留。金帶功名尙黑頭。父老爭傳舊政化。山川如待昔年遊。西來靺鞨誅無厭。東路妖氛慘未收。此去定知王事急。南樓何興賞淸秋。</text>
<title>追奉吳巡察汝擴</title>,<text>吟作寒虫老未休。碧城離思倍悠悠。草餘薇蕨靑山古。堂廢芙蓉白月秋。末路病慵甘自棄。前途勳業待君收。呑聲不敢傷時語。留寫紅牋別後愁。</text>
<title>送嚴學士重叔 鼎耉 佐幕關西</title>,<text>幕府靑衫歲暮行。身同秋葉落邊城。向來榮辱休關念。隨處神明護直名。浿水風烟非舊興。鴨江氛祲繞前程。平生感慨時危別。此日偏傷去住情。亂後餘生歸未歸。親朋益覺眼中稀。空敎時事憂心擣。更爲君行別淚揮。天極夢魂隨御座。塞門秋色上征衣。江潭舊侶如相憶。能寄音書問釣磯。</text>
<title>送李士謙 行進 赴綿城</title>,<text>吾友淸狂李士謙。平生身世上竿鮎。才名四紀洛陽遍。科第六年郞署潛。季屈河東從所毁。丞治穎邑本於廉。秋江獨卧蓬門客。何處論交入酒帘。何處論交入酒帘。秋來重碧與誰拈。山翁放達人爭笑。阮子猖狂世共嫌。宦况莫言湖邑薄。風流贏得海山兼。臨分只是傷離恨。時事前頭未可占。</text>
<title>次湖洲韻</title>,<text>江郊地僻客來稀。夜起廵簷缺月微。處世可堪群謗集。憂時轉覺寸心違。唯將藥物供衰病。能復名途說是非。正待雪中村釀熟。湖翁重肯欵柴扉。原韻明月高高星斗稀。候虫聲裡夜鍾微。只憐羣物隨時變。未恨孤蹤與世違。末路交遊誰覺健。暮年羇滯已知非。東湖烟水前宵夢。依舊苔磯近竹扉。湖洲</text>
<title>再用前韻</title>,<text>閑愁如海鬂全稀。老去還憐氣力微。萬事不關經喪亂。一身何用念行違。天時錯莫將安放。人物蕭條半已非。夢裡承明憂世志。覺來猶卧漢南扉。</text>
<title>三疊前韻</title>,<text>前脩心跡世間稀。何處雲山隱少微。末路論交多幻妄。名途作事捴依違。天機不淺要看好。日飮無何未覺非。最愛詩筒濡醉墨。敲推妙語到江扉。和韻閉戶東城靑眼稀。書籤冷落篆烟微。已知托契雷陳厚。誰嘆投詩李宋違。湖海未成吾道是。風塵頓覺世情非。佳期不待山陰雪。重叩沙邊白板扉。湖洲</text>
<title>復酬湖洲</title>,<text>北望燕都使者稀。五陵佳氣豈全微。魯連蹈海心常切。元亮歸田計已違。時事可堪中夜嘆。狂圖却悔昔年非。摩挲寶劒空聞吼。愁對寒山雪擁扉。情親益覺眼中稀。唯遣詩篇賦式微。少日卽知膠㓒合。中年何意燕鴻違。襟期造次俱無逆。形役風塵各悟非。更擬雪霜同晩節。欲將芹曝獻金扉。</text>
<title>睦參判 長欽 挽</title>,<text>先輩風流此寂寥。郊原佳節憶相邀。高陽德業名公最。洛社詩尊勝事遙。北地新春行化日。東山偉望在還朝。西州花柳年年恨。忍向前川過石橋。</text>
<title>沈靑平 惀 夫人挽</title>,<text>宗老庭闈自昔年。夫人淑德藹聞賢。曺家文史通今古。孟耀賓儀敬後前。白首閨堂空吊影。靑山香火忽同阡。門親索寞凋零恨。唯向城西哭逝川。</text>
<title>李參判 尙信 夫人挽</title>,<text>驪興積慶耀門庭。萬石家聲想典刑。德配名公琴瑟友。恩同己出鵠鸞停。存亡至痛心常疚。喪亂餘懷沒亦寧。畢命松楸終遂願。那堪此日掩玄扃。</text>
<title>寄平海嚴使君 愰</title>,<text>太白山邊滄海東。山光海色接瀛蓬。風流不减梅仙尉。武略何論黃石公。洛下憂纏兵甲裡。春來興入水雲中。平生習氣隨山簡。擬向行厨學阮戎。</text>
<title>傷時叙懷。寄野塘金留後自珍。</title>,<text>處處池臺花柳催。風光觸目有餘哀。關雲慘惔傳兵皷。洛社凄凉廢酒盃。異地三宮䨥淚盡。孤臣一日九腸廻。時來整頓乾坤策。安得將軍李郭才。艱虞衰病莫言催。欲說悲懷可耐哀。老去關心書一架。春來排悶酒三盃。樓前山色牧笛遠。簾外潮聲漁艇迴。只是優游荷聖渥。漢文非薄賈生才。</text>
<title>次奉湖洲</title>,<text>扶顚誰復棟樑支。天雨墻頹屋漏垂。只欲將身聊庇濕。寧知隨事輒生痍。江南謀議猶姑息。宸北憂勞本不私。忠義未伸甞膽日。巫咸何必卜安危。</text>
<title>奉酬湖洲韻</title>,<text>交情到老兩無違。携手田園胡不歸。山有素期長似待。鬂從新歲亦全稀。江梅欲綻寒猶勒。岸柳生華嫰尙微。只是行藏未易决。但看西日惜餘暉。原韻人間十事九相違。湖海春生尙未歸。亂後自嗟容髮改。病中偏覺友朋稀。隔村舊柳含風細。隙地新茸帶雪微。今日幸逢佳客過。酒盃棋局到斜暉。湖洲</text>
<title>宗老沈利川挽 代南坡相公作</title>,<text>凋盡門中叔父行。餘生益覺死生忙。孤懷偏感山南會。後事誰憐伯道亡。喪亂相違猶是恨。幽明此別詎堪傷。白頭慟哭城西宅。舊日阿咸淚自滂。</text>
<title>沈都事天授挽</title>,<text>山陰茅宇冷蕭蕭。詩老吟魂已寂寥。鄭谷幾年專靜散。㓒園當日賦逍遙。梅枝入戶空踈影。藥草生庭長舊苗。可憐東野身亡後。香火無人管暮朝。</text>
<title>李生小室挽</title>,<text>楊柳依依月滿庭。粧樓無主掩重扃。三年芳信飜疑夢。一曲哀歌更忍聆。恨入靑山應怨魄。情留綘袖尙餘馨。明朝匹馬孤村路。地下人間永渺冥。</text>
<title>追奉高城權使君 啓</title>,<text>神仙州府嶺之東。銅竹三移十載中。瀛舘海亭眞伯仲。寒山骨岳定雌雄。天留石字千年赤。日浴溟濤萬頃紅。勾漏葛洪空鍊術。人間壯覿孰如公。淸遊曾入海山尋。東望迢迢倍苦吟。楓岳白雲勞夢寐。江城秋色憶登臨。百年勝地人來去。三日明湖月古今。京口自憐多亂後。干戈衰病兩相侵。</text>
<title>追奉黃海林按察載叔 墰</title>,<text>此心初豈在功名。嚴譴當年孰重輕。病廢歸田眞是分。艱危仗鉞亦何榮。關防物色收餘燼。棠社風謠續舊聲。行過首陽山下路。春來薇蕨幾新莖。時危離恨若爲寬。花鳥春風獨掩關。劇地可堪民疾苦。浮生不管世醎酸。靑綾舊直還疑夢。白社新居剩占閑。珍重向來書數紙。碧城西望月團團。</text>
<title>李判書 景稷 挽</title>,<text>兄弟聯班槐棘儀。風雲慘惔際艱危。關門鎖鑰知天奪。海邑民生失寇悲。床下昔曾干氣宇。江中今復哭靈輀。平生忠孝公家事。臨挽怱怱不盡辭。</text>
<title>別耽羅李節制季明 時昉 之行</title>,<text>曾扶日轂上雲臺。更倚風帆萬里開。南極一星寰外近。東瀛三島眼中來。地窮遐遠難霑化。天遣英豪要盡才。自是生年同甲午。偏傷白髮壯心摧。</text>
<title>朴參判 炡 遷葬挽</title>,<text>草宿荒原已七年。中間存沒散如烟。可怜故隴孤魂返。猶幸高堂兩老全。漢水新㫌重慟哭。龍門舊客揔華巓。嗟嗟末路誰知己。苦淚餘哀我獨偏。</text>
<title>金進士 鼎之 挽</title>,<text>金水潭邊玉嶂間。君纔童丱我韶顔。兩家睦義情相好。卅載憂端鬂各斑。契濶已從先業破。精魂應復故山還。向來積善終何賴。草草身名竟等閑。</text>
<title>別原州林使君東野 堜</title>,<text>烏臺袍笏昔聯班。往事凄凉十載間。喪亂相逢餘涕淚。悲歡各恠减容顔。浮生聚散知前定。末路榮枯等一般。爲問折腰能耐久。海鄕烟月幾時還。</text>
<title>次奉李新溪</title>,<text>平生識字卞陰陶。筆力寧方萬丈高。白社幽盟新草屋。靑雲斷信舊綈袍。貧常到骨心猶泰。酒自逢塲興益豪。剛愧季咸聞道淺。其如壺子見三逃。交非宿昔貴心知。相對窮愁輒解眉。一飮無何投轄日。千金不戒下堂時。玉山好倒詩仙醉。素染休爲墨子悲。秋水荻花南岸路。淸遊共待月盈虧。答醉跌之意。約賞秋之會。</text>
<title>李參判子方挽</title>,<text>我友頻傷蘭桂摧。君隨伯仲又泉臺。西州日落人何在。東閤尊空客不來。驥展方看開道路。龍亡忽覺閉雲雷。餘生淚盡艱危際。唯有悲吟動七哀。浮生五十一春秋。事業堂堂半道休。補闕孤忠漢廷直。擎天餘恨杞人憂。東銓朗鑒當朝失。北海高風永世留。阮籍自無靑眼處。白頭從此息交游。天爲公才若大施。居然未了百年期。山埋奇氣無窮恨。琴斷徽音不盡悲。方朔詼諧知玩世。君山涕淚幾傷時。龍門舊客餘衰病。末路論交更有誰。</text>
<title>同李新溪遊棠山。次李韻。</title>,<text>亭臯正在水中央。勝集招邀引興長。瀟洒子高佳士輩。風流陶複丈人行。衰年節序驚頻換。痛飮形骸付兩忘。日暮回舟緣岸泊。江沙如雪落棠香。</text>
<title>乞爲寒水玉</title>,<text>避暑何能生羽翰。銀河亦恐浪花乾。渾疑碧落朱暉爇。那似淸泉白玉寒。瑩瑩精光應不改。昏昏沉睡苦無端。誰傳葛令神仙術。便着吾身水底看。</text>
<title>送鄭德基 維城 東萊府伯之行</title>,<text>邊情挾詐事難知。擢自烏臺邁等夷。曾見澄淸持斧肅。試當盤錯發硎奇。交隣儀式眞儒雅。服遠仁聲令尹慈。內外非關輕重別。君門五色補天誰。</text>
<title>次奉李新溪遊薇園韻</title>,<text>東行歷盡好樓臺。君自薇園水上來。亂樹連天千嶂轉。奔流劈峽一帆催。日晴花塢眠方熟。詩到匡床眼忽開。江月中秋看漸滿。幾時同把濁醪盃。</text>
<title>全知事 湜 挽</title>,<text>東南才俊士林鄕。領袖高名擅一方。曾在先朝優寵眷。朋來初服藹明良。艱危非復昇平想。耆德偏傷次第亡。鷄酒無由徐孺哭。嶺雲迷眼淚䨥滂。</text>
<title>姜同知 弘重 挽</title>,<text>餘生連哭丈人行。萬事傷心欲問蒼。十載泉途頻涕淚。三門洛社已凄凉。名家德業皆湮沒。先輩音徽略喪亡。世亂不須長逝慟。風塵今復擾西方。</text>
<title>奉送李觀察師魯出按關東</title>,<text>至尊誰與濟時艱。東路詢宣自內班。已識孺文公按事。寧同康樂浪登山。秋晴節鉞重關外。海晏波濤九郡間。佇見湘中行部日。隨車髫白共歡顔。</text>
<title>送龍洲趙學士 絅 奉使日域</title>,<text>走北通南可得支。男兒肯念一身危。雷霆不避嬰鱗日。蛟鰐無猜仗節時。已際艱虞當使命。却將心事證天知。征帆好掛重溟外。須遣淸風萬古吹。</text>
<title>在江上奉湖洲</title>,<text>浮名無乃太支離。興在看山柱笏時。衰境宦情眞懶拙。少年交義苦差池。紛紛毁譽何須道。耿耿襟懷祗自知。正待天晴江月滿。淸尊能復趁秋期。</text>
<title>姜政丞 碩期 挽</title>,<text>洛水雲雷十載遅。明庭忽覩鳳來儀。靖康多難扶顚日。元祐諸賢屬望時。位極上台心轉小。誠深下士禮逾卑。應知一病緣憂國。猶抱泉臺不盡悲。</text>
<title>金承旨晦卿 光爀 挽</title>,<text>天南一別四星霜。千里㐫音忽報亡。兩叔忠貞家有受。百年心跡史留芳。金鑾舊事餘殘夢。白首新愁共異鄕。立馬靑楓溪下路。淚河非獨顧長康。</text>
<title>拜賜宮壺</title>,<text>白首三更似渴烏。黃封忽下拜宮壺。乍分天上濃香味。斗覺身邊雨露濡。雪裡春風薰錦帳。眼中佳氣欝金爐。小臣若比君恩大。東海滄波較此無。</text>
<title>長寧謫所。八月十五夜月。</title>,<text>人生那得月如期。謫裡淸光分外奇。碧落三更湓浦望。瓊州萬里玉樓思。他鄕酒賦非前樂。故國笙歌憶舊悲。終夜影孤愁亦苦。素娥空伴不眠時。</text>
<title>次安陰宰朴仲久寄詩韻</title>,<text>風浪冥冥海一涯。秋來覊思鬂全華。緘情六種無非悃。度嶺三書未覺賖。栖托自憐身似葉。死生偏怯蜮含沙。知君送我寬憂酒。應趁重陽菊自花。</text>
<title>寄光山牧伯閔寅甫 應協</title>,<text>自聞兄罷官。治任將歸。以謫中失侶。益復惘惘。旋得書。復有仍留之命。亦窮人意外之幸也。兄之未歸之思。曁弟寄托之懷。說出一律。覊愁兼惱別君愁。忽得情書去卽休。客自北來纔寄托。天應南顧更遅留。光山一笛登樓月。海嶠孤吟落木秋。歸未得歸君亦苦。况吾身作楚臣囚。</text>
<title>次東淮贈詩韻</title>,<text>此心唯在辨賢衺。人物權衡妄等差。禍自含沙眞可畏。忠宜懷石劇堪嗟。天南瘴雨飢孤鶴。山北浮雲欲亂鴉。早結明公知己感。能憐蹤跡滯幽遐。剛腸偏性慍于衺。處世無謀動見差。極地讒言何所忌。如天恩譴未爲嗟。山簷獨夜愁飛鵩。海樹斜陽落暮鴉。誰念南來心事苦。兩親年迫一身遐。曾在虞庭幾觸衺。明時献納本無差。仁涵覆燾恩猶貸。怨報睚眦事可嗟。落羽眞同驚繳鴈。微誠徒自羡林鴉。囚山寃氣干牛斗。一洗天波定不遐。原韻日出孜孜棟正衺。玆行豈坐路歧差。戇如汲子宜難惑。火及吳巢亦足嗟。背嶺無憑傳札鴈。晞窠徒羡反哺鴉。去留別有寬心處。聖世何人滯絶遐。東淮</text>
<title>用東淮韻。奉酬金陵太守。</title>,<text>並立明庭指佞衺。行止亦若肩相差。朝陽鳴鳳世無聞。枳棘栖鸞人所嗟。斥仗悲嘶空老驥。爭枝亂噪自昏鴉。南來千里但孤影。何幸知音今不遐。報國誠心但斥衺。百年身計一何差。人猶欲殺知難保。天實全生豈敢嗟。孔雀被猜多嚇燕。冥鴻罹網亂窺鴉。長沙日落愁如海。北極星辰望裡遐。</text>
<title>次金進士國卿韻</title>,<text>邂逅他鄕卽故人。至情高義死生濱。餘哀纔闋三年制。客夢猶驚萬里身。愛日誠深憂老母。回天望斷泣孤臣。東風恨入沙汀草。更忍江南又一春。三年淪謫一窮人。草土餘生萬死濱。湘水亂添無限淚。楚山猶滯未歸身。危機操切由讒柄。聖世包容在逐臣。早晩天恩將母去。前期應趁故園春。</text>
<title>用李九畹 春元 韻。題汭陽江村送老堂。</title>,<text>靑山隱約似匡廬。野老從來禮法踈。水竹生涯閒伴鶴。濠梁意趣樂游魚。三盃中聖陶陶興。一案通靈卷卷書。倘許白雲分華半。淸江同拂紫霞裾。菟裘營得一江廬。閱幾星霜鬂已踈。春日輞川摩詰畫。秋風吳會季鷹魚。門開綠竹尋眞逕。簾捲靑山玩道書。自嘆故園歸未早。異鄕千里涕沾裾。</text>
<title>別子</title>,<text>那忍今朝送汝歸。臨門揮淚洒征衣。謀身本不行權詐。媒禍元從說是非。至痛定應蒙赦命。婉辭須盡慰庭闈。靑山望隔傷離處。一夜江靈送雨霏。</text>
<title>次韻。題鄕老金 光鐵 泉谷庄。</title>,<text>斯翁八袠髮全華。泉谷幽居水北涯。天近老星光耀席。地連名閥慶傳家。一園脩竹生孫筍。萬歲蟠桃結子花。榮辱不關身外事。人間至樂有誰加。</text>
<title>題泉谷庄。復用前韻。</title>,<text>天壤煕煕度歲華。海鄕魚稻足生涯。山連福地金藏寺。派接名卿月老家。日與親朋相對酌。春來門巷自開花。星臺知有高陽奏。太史書應勝事加。</text>
<title>次崔上舍韻</title>,<text>逢人曾說項斯名。詩句當年動洛城。張說得無遷岳助。浪仙知有識韓情。呼歸杜宇縈新恨。喚友流鸎急晩晴。他日跋馬來便早。論交不厭細斟觥。早廁騷壇浪得名。逢塲猶欵受降城。自知風格非奇氣。徒事雕鐫說苦情。衰境一身萍水遠。夕陽千嶂海山晴。愧無佳句酬人語。惟有排愁酒一觥。</text>
<title>張康津 文碩 挽</title>,<text>出匣龍泉劒氣收。浮生三十八年秋。南來墨綬專城日。北返丹㫌渡漢舟。父子恩情悲永隔。男兒事業慘長休。天涯親舊凋零淚。沾洒囚山謫裡愁。</text>
<title>十月旬後。連夜或雨或月。夜坐和金進士韻。叙懷。</title>,<text>只恃蒼天上有知。孤臣何事瘴江湄。昏花老眼看看霧。亂絮愁懷草草詩。憔悴尙存薑桂性。恩榮曾沐鳳凰池。歸心久折刀頭冷。明月登城北望悲。人間禍福理難知。我獨胡爲滯海湄。賈傅孤忠偏見嫉。杜陵多病久休詩。愁邊日月窮荒域。夢裡烟花太液池。山舘不眠寒夜永。北風吹樹雨聲悲。</text>
<title>次覺明詩軸韻</title>,<text>大師觀空絶俗纏。天機不復較螳蟬。惠山愁對參寥伴。廬岳盟同白傅遷。福地三藏留御墨。玄經一帙洗心篇。爐灰畫箸元迷術。晩悟還慚默坐禪。</text>
<title>謫中適値恠鬼之變。題示山西李學士幼安。壽仁。</title>,<text>恠爾鴞蛇卽反常。天何種毒理難量。潛同鬼蜮窺人影。陰似妖狐幻女粧。二邑訛言民自惑。一鄕壞俗士堪傷。誅奸徙鰐潮州筆。愧乏昌黎正氣剛。孤忠不怕當關虎。曲路還逢囓足蛇。事已忘言身每靜。物來無競謗誰譁。風霜自在經冬竹。雨露催開滿樹花。道義眞堪須我友。一鞭何日到長沙。</text>
<title>再用前韻。奉李學士幼安。</title>,<text>愁緖紛紛可耐傷。我心非石劇難當。蛇山鰐水蛟螭橫。恠雨饕風魍魎狂。挾詐人情誰鎭服。同仁王化此淪亡。自非忠信行乎貊。奈爾天經失故常。禍福參差不可常。浮生何用苦思量。齊竽詎合操門瑟。越女還羞倚市粧。一室孤燈長伴影。五年佳節幾回傷。窮途執友唯公在。肝膽由來百鍊剛。萬事栖遑海一涯。驚魂又怯影盃蛇。可憐遷客渾無賴。那似高人靜不譁。天限鬼門饒恠物。地連蠻徼産奇花。故園昨夜孤舟夢。還占龍江白鷺沙。</text>
<title>汭陽江大水</title>,<text>飜盆雨勢到黃昏。百谷奔流混一源。水溢海門䨪蜃氣。山開雷斧龍痕。崩城號洶無完堞。傍岸漂浮有幾村。杞國憂天良獨苦。僑居屋漏不須論。</text>
<title>獨步東城</title>,<text>南冠留滯已支離。獨步東城有所思。日落海雲紅似錦。雨晴官柳綠如絲。天時衮衮流年感。京信迢迢隔月遅。秋氣欲凉潦退後。鷄竿一霈是歸期。</text>
<title>完山尹朴德雨 潢 挽</title>,<text>共泣南荒受玦時。昔年心事聖明知。天恩覊放差遅速。人世存亡遽別離。舞罷北堂纔極樂。複呼東閣若爲悲。平生報國襟期在。唯在孤臣鬂雪垂。</text>
<title>重九日感懷。次金生韻。</title>,<text>愁思多端病轉加。不堪携鏡感年華。看山得句題楓葉。送酒無人對菊花。萬死孤忠猶日下。重陽五節尙天涯。秪應來歲還鄕樂。遍揷茱萸共一家。</text>
<title>用前韻。寄金生。</title>,<text>莫恠秋來鬂雪加。歸心偏惱憶京華。銀臺昔奏中丞草。玉署曾看上苑花。名路幾年榮辱並。覊魂一日死生涯。從前自笑行身拙。未識朱門許史家。</text>
<title>柬山南李學士幼安</title>,<text>月出山南某水丘。焚魚學士舊菟裘。承家節操蓮峯峻。招隱盤桓桂樹幽。白首久淹崖海謫。黃花又負石門秋。人間寵辱俱忘境。那得如君等一漚。早卜名山老一丘。俗人無乃反狐裘。盟專北岳徵書斷。隱僻東蒙少室幽。靑嶂白雲爲契濶。好花脩竹閱春秋。天機靜入游魚樂。生滅迷塵漫水漚。</text>
<title>次金進士韻</title>,<text>海上孤城獨掩扉。自憐身世與心違。他鄕芳信梅初動。小至嚴風雪正飛。天鑑高明均下燭。塞翁知識本來微。春雷赦並觀周慶。須趁陽生作伴歸。</text>
<title>挽鄭座首 韜</title>,<text>儋耳飄零泣玦年。窮鄕問謫孰爲先。殊方物態猜嫌異。旅托情親骨肉然。山月影空玄晏室。谷風吹冷子眞田。存亡莫道交深淺。我已愁人涕自漣。</text>
<title>挽林承旨東野 堜</title>,<text>懷州風雪一封書。正憶前冬問謫居。交誼已從元季最。情悰益見死生餘。中年安適知榮辱。晩節行藏任卷舒。夢渚亭空人去後。夕陽村笛舊樵漁。</text>
<title>昇天太守金貫之 宗一。棄官歸田。爲賦一律以贈之。</title>,<text>千里重逢地盡陲。不堪鴻燕又差池。冷山秉節從前勇。彭澤休官肯少遅。客意偏傷窮苦別。交情益自險艱知。鷄林舊伴今安否。倂入寒燈一夜思。</text>
<title>己丑五月十三日初昏。因方伯傳關。伏聞初八日。仁祖大王昇遐。驚慟仆地。仍行朝夕望哭於客舍門前。聞訃第六日成服。遂感痛而題。</title>,<text>杞國天崩痛哭悲。蒼梧雲斷日沉時。誠深廐馬登仙去。恨入啼鵑淚血垂。王業庶成中道半。重興未了百年期。孤臣報效嗟何及。白首淸湘阻玉。</text>
<title>不佞數三年來。或於夢中伏御座前。掩抑陳情。覺必流淚滿眶。沾濕枕席。到今記夢。不覺失聲慟哭。仍復感痛。又用前韻。</title>,<text>夢裡龍顔覺後悲。自憐覊縶負明時。餘生實荷乾坤庇。異渥曾添雨露垂。漢業將恢開聖運。堯齡何遽惜頤期。分明御座床前淚。忍洒江潭向赤。</text>
<title>臘前寒梅</title>,<text>聊占窮陰一線陽。竹籬梅蘂映湖庄。早憐窓外先時發。絶勝枝頭破臈香。蜂蝶春心渾寂寞。雪霜花骨最孤芳。夜來淸襲琴尊冷。無乃羅浮月下粧。</text>
<title>雪裡孤松</title>,<text>愛爾孤松閱幾齡。山中歲晏雪交零。淸如獨鶴張翎舞。癯似眞仙絶粒形。北陸寒威渾地白。東園秀色半空靑。騷翁一枕羲皇上。三逕笙簧韻自聆。</text>
<title>許惟善 𡧰 易安亭。次東州韻。</title>,<text>亭在麻姑浦口山。寄來佳句動江關。帆檣半落群峯外。草樹中分二水間。野店風帘呼酒去。沙村烟雨打魚還。仙曹許椽元非俗。相對騷翁一㨾閑。</text>
<title>贈黃海按察李子高 後山</title>,<text>銀臺忽隔趁鍾行。玉節遙遙下碧城。孤竹有基雲寂寞。海亭無主月凄淸。春風細柳籌邊靜。化日甘棠按政明。竟是西天瞻活佛。應留千載峴山名。</text>
<title>寄鍾山趙胤之</title>,<text>摻別郊原歲已周。梧桐葉落又新秋。三遭嚴譴窮邊謫。一任孤忠去國愁。雪嶺風沙連北磧。霜鍾物色異南州。相思隴月詩篇在。遠寄關山驛路悠。</text>
<title>寄南兵使姜公獻 瑜</title>,<text>白頭多病卧田廬。浮世交游跡已踈。杜燕秋鴻相望恨。朔雲關樹久離居。那無靑海傳書鴈。每憶金陵救涸魚。西北幾年勞遠夢。一江風露夜窓虛。</text>
<title>寄水城宰朴德一 吉應</title>,<text>門掩秋虫落葉聲。高樓昨夜夢東瀛。山卿銘石看應遍。勾漏還丹鍊幾成。少日幻心空寂寞。昔年陳跡漫崢嶸。分明記得鳴沙路。上界官曹九郡城。上界官曹九郡城。天容海色本澄淸。扶桑日月回輪近。蓬島風烟馭氣輕。葉令重來鳧舃影。緱山幾處鳳簫聲。蕭蕭白髮維摩病。歷歷曾遊夢自驚。</text>
<title>別南學士雲卿 龍翼 奉使日本</title>,<text>明時才俊簡仙曹。瑞彩丹霄一羽毛。祭海文成秋浦誓。凌霜節薄鶴峯高。孤槎河漢侵星動。雙眼乾坤放筆豪。欲賦遠游吾老矣。鏡中衰鬂日蕭騷。靑萍光價劒生鋩。少日才名翰墨塲。玉節南移驅海若。雲帆東盡略扶桑。行經洛水鶯花爛。歸及萊州橘柚香。宇宙百年飛動意。他時看取小奚囊。</text>
<title>別兪太僕 瑒 貳价日本</title>,<text>北院曾留諫草名。南庭冠盖藹英聲。滄溟仗節鯨鯢靜。紫圉升班雨露榮。楚璧連城千里照。毛錐脫穎一身輕。看君履險無難色。須盡丹心報聖明。</text>
<title>次關東伯丁仲徽韻叙別</title>,<text>悲歡今日會江樓。萍水相逢十二秋。晝錦已榮新雨露。輕裘不减舊風流。天寒小酒差寬恨。嶺遠孤雲又別愁。看取元龍湖海興。碧波隨處喚沙鷗。長對靑山不下樓。鏡中衰鬂颯如秋。瓊雷絶域全生日。灧澦驚舟閱急流。歲月豈曾饒老境。乾坤空復抱牢愁。明沙碧水忘機伴。飛去飛來自白鷗。</text>
<title>林判書載叔 墰 挽</title>,<text>嘉陵客夢曉參差。萬斛行舟夜壑移。漢代金吾天渥重。遼陽華表鶴歸遅。宸心北顧當朝慘。旅櫬西迴首路悲。十載存亡知己淚。更堪今日哭君垂。</text>
<title>金正字 益振 挽</title>,<text>欲將脩短問蒼天。禍福參差此理玄。紅紙題名連丙籍。靑山埋玉屬辰年。蘭臺華薦香初燼。螢榻遺書冷舊編。一訪郊原眞永訣。傷心江月幾虧圓。</text>
<title>金判書 壽賢 挽</title>,<text>八甲年回又九霜。巍然耆德魯靈光。聞韶儀鳳三朝舊。蛻骨昇仙一瞬忙。洛社風流今寂寞。名家緖業已凄凉。白頭門下登龍客。可忍題詞淚自滂。</text>
<title>閔同知而靖 應恢 挽</title>,<text>春風德宇量淵深。文武全才重士林。談似畢諴猶指掌。病如張籍不盲心。舟橫野渡天時暮。劒去延津斗氣沉。知舊卽今誰復在。峽雲迷眼淚難禁。</text>
<title>李寧邊挽</title>,<text>關路相逢十載前。高樓尊酒雪霜天。君歌塞曲聲何壯。我舞官燈影自翩。五子傳弓俱虎榜。一秋埋劒舊龍泉。傷心往事憑誰說。鳳峀山風只颯然。</text>
<title>李參議月如 之恒 挽</title>,<text>白髮蕭然謝世人。暮年鄕社孰爲隣。分山一半誅茅近。隔水東西繫纜頻。玉樹風姿今寂寞。沙梁月色舊音塵。斜陽立馬松楸路。聞笛沾襟定幾巡。</text>
<title>南判書 銑 挽</title>,<text>天階無復履聲來。八座星輝掩夜臺。韋布初心仍苦節。艱虞盡瘁竟賢才。良籌孰藉朝堂議。大限空催夕夢灾。泡影可憐身後事。凄凉香火有餘哀。</text>
<title>洪洪州 瑱 挽</title>,<text>忽忽憑床執手時。幽明永訣卽前期。多年痼疾難回祟。少日情親更有誰。軒月入簾流舊影。庭梅破臈自新枝。故人今幾歸黃壤。白首驚呼淚獨垂。</text>
<title>贈金侍郞自珍燕京之行</title>,<text>行人萬里幾西轅。玉帛傷心舊路存。易水悲風來擊節。新亭感淚落離樽。十年關笛干戈動。四海兵塵日月昏。君去試看燕地壯。山河猶帶太平痕。</text>
<title>送趙侍郞士靜 壽益 出按關東</title>,<text>靑冥授鉞荷恩私。無乃仙曹分外奇。天近五雲飛舃影。秋高一鴈倚樓詩。湘西德政如來佛。峴首風謠頌是碑。曾上蓬萊留物色。玉峯明月夢參差。</text>
<title>李石城 惇臨 借居東城亭。次觀海詩韻。又有著序。</title>,<text>詩文剩得謫仙才。長占東城近水臺。世故悲歡無日了。天敎物色有時來。沙鷗欵欵如新識。樑燕翩翩喚舊迴。逆旅光陰誰是主。乾坤萬事獨停盃。</text>
<title>贈別江原監司兪 瑒</title>,<text>槎影纔迴日域東。棠陰按節又秋風。早通金籍靑雲上。看盡蓬壺碧海中。峴首行春前後頌。水城題柱古今雄。舊遊陳跡空蕭瑟。愁殺寒江白髮翁。</text>
<title>趙相國蒲渚 翼 挽</title>,<text>虞庭終阻鳳來儀。重入春明跡已違。儒術大名經濟偃。聖書遺義發揮微。蕭條白茆三椽屋。零落靑山一布衣。吾道日孤唯有淚。士林師範孰瞻依。風雪孤舟北望時。相公心事證天知。君親本自兼全重。忠孝元從一理移。范老先憂同進退。袁安流涕際艱危。平生爲國丹衷血。應抱泉臺不盡悲。</text>
<title>李弼善 逈 挽</title>,<text>嗟吾賢族失斯人。哭汝偏傷有老親。孝感天心回日月。身先朝露隔昏晨。八龍餘慶緜猶遠。雙翣歸魂慘未伸。正憶平生苽葛義。白頭題挽倍酸辛。</text>
<title>洪判書 茂績 挽</title>,<text>尺䟽堂堂韋布英。向來元祐有完名。靑雲自致公卿貴。白首深知聖主明。穎脫元因天賦性。風流不管俗儒評。蓮坊昔日登龍客。立馬西州淚幾傾。同是南遷瘴海陲。瓊雷相望幾參差。長寧一見眞天幸。京洛重逢荷聖慈。交義不曾時勢變。襟期寧復歲寒移。自憐阮籍窮途哭。靑眼乾坤更爲誰。</text>
<title>朴承旨 吉應 挽</title>,<text>君家兄弟夙心親。交義平生一任眞。幾載風霜靑眼舊。暮年襟抱白頭新。南江把袂飜疑夢。東路回轅慘隔晨。五夜漏聲催薤露。精靈怳是趁朝人。</text>
<title>申掌令 悅道 挽</title>,<text>京洛重逢喪亂餘。白頭交義保如初。百年恬節看眞境。萬事浮雲過太虛。鄕社久淹玄晏病。夜㙜猶占子雲居。無端永訣幽明語。千里纔傳一紙書。</text>
<title>閔監司 光勳 挽</title>,<text>家聲萬石斗三魁。賢路崢嶸屬望嵬。業自淸脩恬節久。病因號殞哭班迴。靑烏叶吉還新兆。玉樹聯芳捴俊才。白首餘生知己感。廣陵絃絶不堪哀。</text>
<title>吳秀才挽</title>,<text>浮生纔過洛濱齡。零落丹山彩鳳翎。夢入玉樓應作記。墨殘螢榻但留馨。空樑月色疑淸盼。別墅風光鎖小亭。最是雙親腸斷處。不堪孤寡共伶俜。</text>
<title>用東州韻却寄</title>,<text>三捷魁元藝苑名。早年雲路躡崢嶸。風流江左人爭仰。秀句天東鬼亦驚。誰遣謫仙飜誤字。獨憐奎宿久淪明。傷心落帽龍山會。病阻淸尊盡意傾。原韻近郭幽居不用名。山川氣霽漸澄嶸。天寒健鶻猶增擊。水蕩潛鱗每自驚。日月頻經虛室白。詩書獨傍小窓明。楊䧺縱有河東賦。肯許文章一代傾。東州</text>
<title>再疊前韻。聊以自叙。</title>,<text>鷺渚漁樵久混名。虛舟幾閱歲崢嶸。含沙水蜮窺仍射。入酒盃蛇影自驚。天意向來收放黜。日光猶靳燭幽明。經年一病緣憂劇。欲說深寃淚已傾。</text>
<title>奉和東州韻。其二自叙。</title>,<text>郢曲由來和孰諧。九臯仙鶴下瑤階。文章君自盧前步。土木吾仍病後骸。矚眼華牋珠幾唾。衝星紫氣劒空埋。可憐江浦相依在。風雪蕭蕭歲晏懷。平生志業竟難諧。漫向堯天想土階。富貴本無眞骨相。踈狂只欲外形骸。誰憐阮籍窮途哭。任是劉伶荷鍤埋。中夜百年多少感。獨留江月照襟懷。原韻手足全歸願未諧。寧知九折在庭階。衰年氣血熬殘喘。寒夜風霜感百骸。死去身名從泯滅。生來志業付沉埋。偏蒙藥餌憐同病。強倚文章展苦懷。東州</text>
<title>復酬前韻。自叙悲痛之懷。</title>,<text>孤臣戇拙世難諧。讒舌當年禍是階。勢壓金張飜側目。交無管鮑孰忘骸。乾坤一氣陽初復。風雨重泉怨獨埋。淚眼欲枯身欲滅。不堪詩廢蓼莪懷。再用諧字韻生世參差百不諧。雲霄尺木杳難階。曾緣積毁從鎖骨。敢向明時擬乞骸。瓦礫自隨泥滓溷。松篁倂被雪霜埋。新詩剩有飛騰勢。肯遣悲歌挫壯懷。東州</text>
<title>復和前韻奉酬</title>,<text>東翁詩律正聲諧。李杜壇高不可階。郢匠何年曾斲鼻。菟裘此日共殘骸。生涯獨與琴書托。身世空將麴蘖埋。騷韻從前難競病。曉窓寒燭苦吟懷。三用諧韻。奉答悲述。誰敎方朔任詼諧。天路茫茫倘可階。晝刻已聞添綵線。陽和應見浹枯骸。珠沉寶氣終難掩。玉蘊幽光肯久埋。世事百年行自定。莫將氷炭寘中懷。東州</text>
<title>復奉東州詞案</title>,<text>經誤黃庭讀未諧。謫來塵土隔天階。三淸更擬搏雙翮。一疾何緣感六骸。苦竹晨經風雪虐。寒梅暝入凍雲埋。美人消息空遅暮。聊與騷翁幾愴懷。四疊奉酬南圖雲水負齊諧。北極星辰仰泰階。已向風塵回老眼。還從天地付羸骸。身多疾病生爲累。氣得山河死肯埋。佳句數蒙金擲牝。匹夫眞懼璧藏懷。東州</text>
<title>復用前韻。更希和敎。</title>,<text>鳳曆初調玉律諧。幾回春色屬蓂階。天閑久跼驊騮步。洛社空存骯髒骸。詞賦凌雲曾寵渥。蓬蒿混跡豈湮埋。未應才屈終難展。長嘯乾坤獨放懷。五疊奉酬虞庭曾聽八音諧。一夢人間遠玉階。自託琴書娛耳目。寧從勳業展筋骸。江湖雪漲浮槎斷。巖徑雲深落葉埋。吾道只應長寂寞。幽居白日到無懷。東州</text>
<title>七疊前韻。復此述懷。</title>,<text>天鑒高明察已諧。石因擠下削官階。千金虛擲燕臺骨。九死猶全瘴水骸。丹竈術踈何藥鍊。綠籤書亂任塵埋。烟波一帶傷心恨。獨採汀蘭有所懷。復有二篇奉似頑踈不與世情諧。窮巷蕭蕭雪沒階。漁父歌聞濯我足。陶家土欲斂吾骸。楚人最重燋糖贈。齊俗相誇飯甕埋飮。啄百年皆有命濁。醪高卧澹忘懷。所居前臨漁戶。旁倚陶店故云。人情當面強調諧。世道千年日降階。久信朝廷輕傲骨。豈聞膏澤潤僵骸。霜封古栢根猶活。雪擁脩篁節不埋。誰識一壚燈影畔。氷簷月宇靄澄懷。東州</text>
<title>昨夜走筆。兼和來意。</title>,<text>朝來簷旭鳥聲諧。梅信無端到小階。正是觀心還適性。豈伊遺世便忘骸。床存筆硯文房靜。門絶輪蹄雪逕埋。萬事乘除眞夢幻。從前踈坦不關懷。江居卜築計相諧。園有蒼松竹有階。京口幸同尋舊社。暮年還共保衰骸。流離萍梗身猶在。豪貴風燈迹已埋。只是吾生排不得。窮天至痛可忘懷。吹竽皷瑟兩難諧。敢向盟壇自歷階。倒峽詞源森噴薄。專塲筆力壯筋骸。驚同趙壁旗初立。勢若鉤門狄混埋。可笑嬰鋒眞拙策。詩籌輸盡此翁懷。又得三篇。通前爲什。皮相誰分伯仲諧。層霄望絶躡雲階。從摧丹穴雙飛翮。敢惜靑山七尺骸。雄劒匣藏新繡澁。法筵書擯久塵埋。榮名已付邯鄲夢。不到平生志士懷。武略文功孰兩諧。聲明寂寞舞干階。泥塗甲子頻搔首。天地兵戈幾積骸。自古英賢隨釣築。向時才傑起椎埋。中原萬里風塵滿。滄海東偏寄遠懷。卜築西郊晩計諧。長時物色近前階。園荒苦竹湘妑淚。江擁浮槎子胥骸。萬事凄凉聊暫遣。千年哀怨未全埋。寒天更闢琉璃界。一段淸氷凈客懷。東州</text>
<title>昨夕風雨中。東州以白軒相國韻與其次韻。送示。使之替筒傳上。病中搜枯。猥塵淸案。</title>,<text>沉綿一病抵三霜。蒲柳餘生轉覺忙。乍喜春光回杜曲。自憐才思退江郞。詩書德業曾調鼎。翰墨功程夙擅塲。佳句正拚佳節勝。忽驚風雨到山堂。踏靑日。有感口號。錄奉東州。兼柬晴峯。短髮紛紛滿鏡霜。光陰更覺老來忙。佳辰政屬三三節。樂事都歸五五郞。幾處靑帘誇酒肆。何人彩筆擅詞塲。文園肺病今蘇否。爲向西湖問草堂。白軒伏病垂死中。忽枉白軒相公損惠。詩律相問。兼柬晴峯者。不敢以疾爲解。倩人搦管。用䆿語仰酧。送諸晴峯。轉達相公座下。方春一雨洗朝霜。忽忽流年閱眼忙。風燭空傷王內史。典刑誰念蔡中郞。端居望斷翹材舘。老去心灰結客塲。却愧台光垂麗藻。向來淹病阻升堂。東州</text>
<title>復呈白軒相公台案</title>,<text>少日襟期共雪霜。中間人事幾閑忙。風流從古推安石。消瘦如今愧沈郞。物色漸闌黃鳥節。逍遙空縶白駒塲。花開花落年年恨。春盡深愁不下堂。</text>
<title>又疊前韻</title>,<text>當年操節凜氷霜。天步艱時了事忙。社稷安危歸上策。塞垣辛苦似中郞。風雲却斂靑冥翼。詞氣猶凌白戰塲。他日一尊陪賞地。百花深處最高堂。身隨秋葉幾風霜。何事人間有底忙。痛哭長沙同賈傅。哀歌錦水異王郞。靑春欲暮看花塢。白首空參選佛塲。猶幸聖恩容棄物。殘年聊保瀼西堂。</text>
<title>瑞雪</title>,<text>鳳曆調玄紀。昌期屬大東。神機符槖籥。至理動昭融。早驗三農瑞。仍看六出工。初交霰淅瀝。旋掩月朦朧。白帝旂旙振。玄冥號令雄。騷騷輕屑窣。密密細冥濛。積漸疑無地。瀰漫便失空。山河圭璧裡。人世畫圖中。騁巧渾難狀。呈姿眩不窮。鳳凰瓊作沼。鳷鵲玉爲宮。細入羣萌潤。均霑卛土融。蝗螟愁蟄穴。烟瘴洗高穹。豈假神明禱。偏優造化功。祥輝春富貴。瑞彩日玲瓏。剩得乾坤侈。爭占歲序豊。休徵方渙發。景澤洽流通。太史書應特。齊民抃欲同。狂敎詩已就。興與酒先隆。幸覩千年慶。飜驚百歲翁。天人相感際。只自仰宸衷。</text>
<title>詠梅</title>,<text>白首閑居僻。風光節序移。空將騷客怨。幾賦美人詞。晩歲尋芳信。寒梅愜素期。天香分外勝。仙品本來奇。托地宜空谷。依楂卽短籬。輕盈非俗態。瀟洒絶塵姿。萬木寒全禿。孤根暖獨知。臈纔回北陸。春已在南枝。妬雪聊堪比。凌霜不受欺。渾疑氷返魄。細見玉生肌。已索巡簷笑。還憐近水危。肯從桃並艶。偏與竹相宜。淡若粧西子。淸如餓伯夷。芳華蜂不覺。標格鶴同羸。落處踈林凈。橫時片月窺。吟看歸未得。醉嗅立如癡。幾折臨歧贈。誰敎出塞吹。宮粧時點綴。仙夢忽參差。暗動孤山興。頻挑水部詩。平生同臭味。不獨詠江蘺。</text>
<title>奉贈程副捴 龍 應製</title>,<text>樹羽千夫長。乘槎八月行。河南傳緖業。華岳挺精英。簡自樞要任。官仍捴制名。威聲溟海沸。爽氣雪霜淸。玉節三山島。玄冬十濟城。星從宸北遠。地與漢南平。慷慨匡時略。辛勤報國誠。本來披悃愊。隨處仗忠貞。緩帶稱羊子。雄詞誦馬卿。藩邦望已愜。驕虜膽先驚。自幸登門客。偏蒙下榻情。胷襟元洒落。詩律更縱橫。日暮頻留轄。天寒數擧觥。依然聚散恨。回首雪峯晴。</text>
<title>月聞仙曲調</title>,<text>至道黃庭契。前生紫府緣。三秋河漢外。八月廣寒邊。寶杖靑藜試。銀橋碧落連。露侵蟾影冷。風拂羽衣翩。妙曲皆金訣。羣娥捴玉仙。歌能雲裡記。舞得月中傳。唱入梨園譜。聲催羯皷筵。歡娛窮日夜。身世擬喬佺。撤樂昭陽暮。聞鈴蜀棧懸。風流眞一夢。虗誕戒千年。</text>
<title>南澗題詩</title>,<text>異域逢秋序。覊懷倍覺凄。十年猶遠謫。萬事只悲啼。古澗時孤往。新詩漫自題。才爲人所誤。命與禍成梯。罪積恩猶活。慚深氣益低。秦京淸渭北。楚路洞庭西。萬里孤蓬轉。三危一劒携。鬼關憐隻影。蠻海牧疲黎。去國靈均泣。窮途阮籍迷。高秋偏感慨。暇日更攀躋。嶺右千重嶂。州南一道谿。淸霜黃葉磵。爽籟白蘋堤。宇宙雙蓬鬂。川原獨杖藜。哀猿工逬淚。別鶴怨離栖。悄悄開幽抱。悠悠寄遠睇。佳期湘浦隔。凉夢水雲齊。楚越天空濶。江潭草幾萋。歸魂迷故國。愁緖付詩奚。索寞心長苦。憔枯面已黧。風霜垂死日。望斷下金鷄。</text>
<title>申政丞 景禛 挽</title>,<text>奕葉山西種。雄韜馬北平。褊裨久混跡。才略晩知名。漢邸興王策。周家翊帝誠。乾坤開極否。日月際重明。國步還多難。軍謀竟主盟。嬰城四面敵。仗鉞一身輕。八座中權吉。三台上相榮。艱危盡臣節。終始軫宸情。廈屋悲摧棟。岩廊痛失衡。蛟龍空偃匣。驃騎舊屯營。像在凌烟畫。魂隨渡漢㫌。平生八哀慟。杜子淚縱橫。</text>
<title>吳監司汝擴挽</title>,<text>大器無離餙。宏䂓自坦平。忘形莫逆友。較歲亦呼兄。壁水同襟久。天衢接武亨。儕流推獨步。儀度軼羣英。雄府留碑愛。名藩建節榮。瘡痍會蘇息。按察肅澄淸。左掖司喉舌。南宮掌式程。雲鵬萬里翼。風鶴九臯鳴。宿望方期遠。㐫音絶可驚。那知阻咫尺。便作隔幽明。靜念交親義。追尋欵曲情。誰能托晩契。不復聽朝評。奬飭言猶在。公私慟實幷。新秋回令節。舊會劇愁城。後事傳蘭玉。殊恩溢鼎衡。平生知己感。白首淚縱橫。</text>
<title>次金自珍北行酬唱錄十二韻</title>,<text>吾道竟何之。天寒江海陲。朝班混玉石。名利競刀錐。論議方携貳。風流漸覺衰。讒多緣絳灌。陋欲學樊遅。鎭物非賢佐。匡時乏諍姿。已難扶大廈。安得進良䂓。廟社纏兵甲。乾坤雜虜夷。誰能七日哭。可忍百年悲。浪洒袁安涕。空傷杜老思。君危須念急。義重莫言私。王業圖光復。牛盟恥遜辭。唯當共戮力。報國實神知。凝陰已至月。恨緖又經秋。事業渾無賴。容華苦未留。幾時能見泰。何處可排愁。天地猶腥穢。瘡痍慘血流。邊封長急警。宸念豈寬憂。尙忍盟牛耳。誰言斬噲頭。行人哀入楚。使价絶朝周。大義唯修攘。諸賢肯錄收。江寒倚孤棹。天濶上高樓。風景依前勝。笙歌感舊遊。餘生漸索寞。群議莫喧咻。已矣吾安放。乘槎任所浮。</text>
<title>李判書 顯英 挽</title>,<text>玉㓗無瑕玷。淸修自早年。逢屯守益篤。處困志彌堅。翠栢貞宜棟。朱絲直可絃。彜倫天紀正。領袖士林先。元祐完名在。昏朝大義全。臺綱明振肅。銓鑑恰陶甄。理亂通今古。論思贊後前。憂因慍羣小。道已協諸賢。兵革頻西警。衣冠半北邊。孤忠一夷險。九死再迍邅。客路驚招複。喪車慘返阡。狂瀾誰障倒。廣廈孰扶顚。淚睫幽難瞑。愁魂欝未宣。急風吹墓樹。寒日照靈筵。負扆方宸慟。登門只自憐。江湖阻歸棹。回首一潸然。</text>
<title>金相國淸陰挽</title>,<text>大雅光前輩。斯文式正程。淸風首陽遠。粹氣永嘉英。翊贊宣仁聖。論思日月明。文章乃餘事。忠烈自平生。慘惔孤城急。覊囚絶域行。呼天張叔夜。齧雪漢蘇卿。一節驚夷夏。雙成有弟兄。天心回北轄。士望聳東瀛。雨露先朝眷。經綸上相榮。攀髯痛莫及。扶廈恐將傾。初服治仍泰。羣賢道益亨。俄然終老計。卽此故山盟。出處關天運。存亡捧日誠。丹霄悲永訣。血䟽感宸情。宇宙彜倫紀。江河萬古聲。身騎箕縹緲。名與斗崢嶸。鼎路誰匡輔。官方孰汰淸。時危人去慟。岐寂鳳來鳴。草沒郊坰冷。雲䨪岳峀晶。蒼茫八哀詠。獨立淚縱橫。</text>
<title>趙大學士胤之挽</title>,<text>此道開湮沒。斯文繼寂寥。天人初董策。禮樂際虞韶。至理期三代。孤忠翊兩朝。家傳論語學。書著諫林要。密邇金華講。光輝玉燭調。王猷宜黼黻。賢路翕英翹。正直言何戇。行違謗自囂。頻年驚寵辱。三黜極崖潮。彩仗縈雲夢。瓊樓戀主謠。煖回燕谷律。生入塞門軺。宣室方前席。巫陽忽下招。粃糠遺濁世。箕昂返神霄。大廈風撓棟。狂瀾障失標。人亡回也慟。民喪鄭之僑。志屈經綸偃。名高簡策昭。窮交唯我在。將老更誰邀。郢質懷漫斲。桐音賞爨焦。蘭芳香久襲。薤葉露先凋。忍聽山陽笛。虗回剡雪橈。乾坤獨衰朽。素髮日蕭蕭。</text>
<title>七夕</title>,<text>一葉凋金井。雙星會絳河。明璫晨整䯻。飛盖月舒波。落落相望恨。年年此夜過。別離俱是怨。悲喜孰爲多。靈鵲成緣暫。仙鷄報曉俄。却來歡邂逅。歸去愴如何。影伴眠娥樹。愁拋織錦梭。露凝紅濕淚。雲斂翠嚬蛾。宮線誰傳巧。張槎說恐訛。三更淸淺水。渾作雨滂沱。</text>
<title>金政丞 堉 挽</title>,<text>傑出名賢後。賓興聖作辰。台光識安陸。骨相見天津。晩倚金華省。爭推白壁珍。相惟求宿望。天欲壽斯民。司馬當朝日。飛龍御極春。忠貞元剴切。經緯固彌綸。拭目明良會。傷心曆數屯。憂勤同一德。宵旰叶重宸。倒解生靈急。裁成貢賦均。廟謨懸勝筭。王政本行仁。眷益艱危注。謙仍乞退頻。行違齊寵辱。窮達任淸眞。血䟽餘遺草。冥途遽隔晨。公家誰了事。匀軸失誠臣。爽氣收星岳。嘉猷缺鼎茵。洞雲空步屧。山月自精神。毓慶應無極。傳經藹有人。哀榮俱備禮。福祿更殊倫。同榜名曾忝。登門跡已陳。平生感舊淚。霑洒暮江濱。</text>
<title>今上岳陽樓</title>,<text>東南形勝說維楊。四海名區擅岳陽。天决淮湖雄地理。境連夷夏壯關防。平生夢想精魂爽。此日登臨感慨長。身世百年長局促。乾坤萬事捴亡羊。丹心早抱經綸策。白首還逢喪亂傷。爲客錦城淹十暑。卜居夔峽閱三霜。行經灧澦䨥蓬鬂。轉入瀟湘一葦航。多病馬卿唯藥物。窮途阮籍幾猖狂。千秋勝地尋佳麗。百尺危樓瞰渺茫。吳楚橫分雙眼底。衡廬遙拱九疑傍。連空巨浸魚龍怒。極目平沙鴈翔。星斗仰捫天咫尺。銀河倒揷水中央。三簷桂月開明鏡。十里蘋風送暗香。羗笛已敎愁遠客。竹枝何事唱漁郞。圖南壯志空摧翮。望北孤懷只斷腸。亂後山川殊索寞。樓前物色倍凄凉。秪今關隴猶殘孽。何處秦京是故鄕。萬死形骸依土木。一隅兵革怯豺狼。思歸心緖淸秋暮。催老光陰白日忙。徙倚曲欄歌正苦。巴陵烟樹遠蒼蒼。</text>
<title>苦熱</title>,<text>羲馭平明騁海中。火雲南指日輪東。洪爐在地烟疑爇。深甑盛人氣似烘。兩腋旣無飛羽翮。雙眸漸混物矇矓。三年轉甚文園病。六月偏愁瘴域窮。蛇劒穿床驚毒螫。蚊雷撲帳怯疲癃。蒸歊向晩流金石。陰曀終朝間䗖蝀。氷果瑤池難取快。樽醪河朔孰爭雄。唯思蔭暍千間廈。安得除煩萬里風。困路尙嫌畦夏笑。炎天不變歲寒衷。他時濯熱蓬萊頂。乞與淸陰兆庶同。</text>
<title>有懷台州鄭司戶</title>,<text>冥冥風浪海天隈。地是窮荒邑是台。遙念覊危孤跡在。近無書信數行來。百年肝膽忘形友。三絶聲名冠世才。蘇武艱難從塞返。袁絲辛苦脫吳回。誰知天網更張始。未免嚴霜譴命催。座上鵩飛空歎賈。匣中龍蟄未逢雷。黿鼉水國迷歸路。鷄黍秋期阻此盃。細雨簷花燈自照。寒氊客榻夢爲媒。餘生非復人間興。後會唯應地下陪。獨向黃公壚下過。舊遊陳迹不堪哀。</text>
<title>順天府使金晦如 光炫 挽</title>,<text>雲海茫茫地盡陲。南來覊抱有誰知。情同骨肉窮途事。交到風霜晩節期。豈意偏荒俱被斥。遽聞哀訃忽如遺。恩榮並列三司峻。齒髮差先十歲遅。報國誠心長激切。經邦事業奈差池。鶴歸華表尋巢日。鳳去丹霄鎩翮時。良史忠貞書不泯。文翁儒化頌無私。留碑硯首山前淚。揷竹雷陽道上悲。雙節相門人所仰。一時名輩我何追。乾坤落落知音少。那忍今朝死別離。</text>
<title>感遇</title>,<text>日月如跳丸。歲暮天雨霜。悄悄望美人。皎佩華衣裳。瑤臺彩雲外。羽盖來飄揚。風光歘凄慘。蘭蕙捐微芳。佳會不可期。淚滴秋山崗。</text>
<title>次丁仲徽古詩韻</title>,<text>昊天積陰雨。森森草木繁。孤蘭石上生。綠葉何時蕃。喟余獨興歎。勵節以自敦。霜雪豈被欺。貞操永不諼。皎我秋荷裳。臨風播淸芬。矇瞍謂無章。如聾亦不聞。天門邈而遠。電光愁雲繁。北去入無倪。沆瀣爲朝飧。原韻南山有松栢。歲暮霜雪繁。霜雪雖云嚴。晩翠寒更蕃。嗟余與夫子。此義須相敦。慇懃且莫道。餘外在不諼。谷底有幽蘭。枝葉何芳芬。采采欲爲佩。淸香誰得聞。慨然獨惆悵。徘佪幽思繁。棄捐勿復道。歸去且加飧。仲徽</text>
<title>外祖母挽詞</title>,<text>昔我亂離際。呱呱在襁褓。祖母始撫育。辛勤念寒燠。提携抱膝上。日向堂前戱。及至稍長成。所訓唯仁義。恭承毋敢違。幾載趨晨昏。躬行莫非善。誠服在不言。鄕鄰盡薰德。宗族皆知睦。天性本自然。居家氣和穆。溫溫二伯叔。出入敦孝悌。內外諸侍僕。服事無失禮。春光藹閨闥。鷄犬亦煕煕。年來最貧窶。屢乏衣食資。不憚剪䯻苦。寧爲憂戚顔。人言享遐福。奈遭時命艱。疾病遽嬰身。喪患連相因。以玆苦不樂。忽忽長傷神。今秋將遠征。告辭中庭拜。惜別眷回顧。慇懃戒行邁。那知數月後。世事飜悲凉。天涯忽報㐫。沉痛迫中腸。嚴寒冒風雪。慟哭關山路。慘惔到家日。哀情向誰訴。入門捨一哀。儼若承顔夕。追思起永慕。感激聲嗚咽。草草五月服。難酬情罔極。精魂宛如在。夢想如平昔。覺來無所見。素帷風泠泠。日月今幾何。靈馭歸山扃。一曲歌朝露。丹㫌霑曉霜。攀號心欲絶。永訣天茫茫。</text>
<title>春氷嘆</title>,<text>童騃無所識。把釣春江涘。履氷若履地。宛在空明裡。知漁不知身。欲去還不起。迷途纔覺返。奈此氷四解。路人不相顧。蛟龍一何厲。上天亦漠漠。將身飜一墮。東西萬家村。越視徒舟楫。人生天壤間。本是同胞物。世情何太薄。此理難曉得。</text>
<title>庚午秋。自漢陽。歷東原三釜瀑。轉入楓嶽。仍遊四仙亭，叢石亭。歸覲于鶴城。走筆爲長句。</title>,<text>庚午九月秋。休官謝簪笏。平生子長興。浩蕩征東北。僕夫理行裝。書劒于囊槖。風塵一笑別。快擧輕鴻鵠。西瞻泰封國。東去窺飛瀑。河漢一道開。雲䨪兩峽拆。靈泓百丈深。毒龍於焉宅。異事聞故老。颯爽竪毛髮。金城一夜風。冷雨仍成雪。石逕戒曉發。已見凝氷薄。行行指通溝。百里人語閴。山峻水益駃。一村烟霞僻。居民兩三家。風俗何淳朴。况疑秦漢分。冥栖在岩穴。朝登斷髮望。嶽色當天碧。一萬二千峯。高低狀自別。東南拔地軸。玉骨相磨戛。策馬渡崗巒。暮入長安刹。伯父喜我來。居僧饋我食。山盤雜肴蔬。飣餖爭羅列。客心頗自慰。覊愁頓踈釋。翌日恣攀躋。筇杖窮尋陟。檀香步步烈。蠟屐登登滑。仰瞻碧界寬。俯見太陰黑。雷霆入地聽。參井摩霄歷。諸天極樂庵。花雨靑冥濶。森然十王洞。鬼神猶出沒。突兀普德窟。銅柱經千劫。萬瀑自天來。空中轟霹靂。沉沉九龍淵。靈恠尤難測。彌陁釋迦尊。環拱諸峯立。絶頂是毗盧。芙蓉天半出。仙人玉女掌。一氣鴻濛闢。泰華伯仲間。羣山小如垤。神光杳盪漾。宇宙輸雙目。天駟白馬精。香爐靑黛色。群仙集北斗。羽盖朝雲闕。十二五重城。衆香何芬郁。補天女媧遺。支機織女失。鷹岩疾若飛。虎石瘖能伏。前尋妙吉祥。北出摩訶谷。秋高九井寒。鰲戴三山矗。更有萬景臺。滄溟瞰無極。扶桑若木枝。日月半明滅。正陽絶瀟洒。風光揔領略。靑楓萬葉赤。雪嶺孤鴻急。銀河玉輪轉。碧落纖塵絶。飄飄紫霞想。邀我東蒙約。王喬可招遊。髣髴聞天樂。淸都赤城傍。鶴巢三千尺。蓬萊碧雲裡。人去何年跡。鍊丹術已遠。銘壁空留筆。淸風洒至今。皎皎氷壺㓗。休粮入定僧。瑤草長充喫。千秋等瞥眼。一庵頭初白。欲問長生道。其奈塵緣積。玆行極幽覿。縱討鯨鯢窟。白沙翠竹路。飜爲江海客。搜奇日無厭。探勝窮遐矚。寂寞四仙亭。丹書但古碣。欹傾玉樓柱。造化留餘斸。風烟浩不收。筆端難盡述。處處覔句題。何須擇工拙。嗟哉百年內。此生長卒卒。奈何自煎熬。名塲長跼束。斯遊得奇絶。怳惚難爲說。恨不隨風濤。東浮窮日域。回趨鶴城府。彩舞眞可樂。溫凊定省暇。晴窓更讀易。時時夢中境。踏遍秋山月。</text>
<title>淸河。次板上容齋韻。</title>,<text>去國邈迢遰。三年湖嶺傍。明時久見黜。補闕言非昌。世路九折難。孤危誰我將。揮涕戀君親。欝悒愁蠻鄕。吟詩欲寫懷。吟苦不成章。蘇殘悶凋瘵。弊政稍弛張。上司令嚴急。嗔怒多非常。遇事輒枘鑿。舌項猶堅強。民居盡懸罄。官廩但空倉。征魚繼斗粟。編草覆公堂。四境十里內。蕭然蒿荻荒。兀兀心獨勞。救濟知何方。</text>
<title>獨樂堂。次五峯韻。</title>,<text>崗巒自秀麗。水石何淸奇。千載紫陽洞。髣髴移於斯。逢時道不行。前後同其悲。正脉實在玆。嘉言星斗垂。吾道幸有依。堂宇來相隨。</text>
<title>古意七句奉湖洲</title>,<text>玉在泥沙中。其色瑩自若。蘭生荊棘叢。厥臭幽而馥。美質本如斯。貞姿固不變。嗟我與夫子。此義須相勉。守獨貴無憫。處窮節乃見。寧爲外物誘。反梏天之則。平生耿耿意。只欲歸冥默。奉和 湖洲東郭望西湖。屛閒眞相若。不競桃李華。共愛芝蘭馥。世事劇紛擾。時光互遷變。君剛能獨守。我弱方自勉。所嗟各衰白。未得數相見。詩從春風來。妙語合典則。紙窓對隙曛。詠罷還默默。</text>
<title>再用古意前韻。奉湖洲。</title>,<text>君詩格律具。欲賡我豈若。所幸氣味同。開襟襲芳馥。興來輒寫懷。何論正與變。有得亦不擇。良誨唯加勉。春光漸和柔。幾日能重見。亟欲文字會。要看伐柯則。世故苦纏縛。相思空寂默。</text>
<title>和郭景純遊仙詩 四首</title>,<text>日月如跳丸。蜉蝣寄天地。人間膏火煎。幾人能久視。夢把東皇衣。飛入蓬瀛路。雲梯架紫虗。碧海通玄圃。仙人撫我頂。遺我長生藥。上界三千春。蟠桃一開落。長隨灝氣遊。此樂無終極。天風吹我裳。送我南斗傍。靑童引歸路。玉女雙明璫。煌煌老人星。光彩手可摘。坐見泰階平。天關洞開闢。安得躋斯民。後天凋三光。俯視但積蘇。六合烟塵揚。沛然空裡遊。西出無何鄕。崑崙何磅礴。萬仞冲霄高。五雲集靈殿。中有羣仙曹。瑤池宴王母。韶頀聞天樂。南窓窺玉桃。自擬東方朔。龍虎衛靈砂。琥珀濃金盃。漢武不可見。周皇安在哉。千載儘怳惚。惻愴令人哀。北去入無倪。沆瀣爲晨飡。寥寥大漠上。翼翼雙羽翰。渤海萬丈氷。陰山萬疊雪。寒門燭龍栖。領略在一瞥。夜騎天駟騁。威弧射天狼。虎豹不敢近。鸞鳳同翺翔。回首堅太淸。歸來朝玉皇。</text>
<title>和左太冲招隱詩 二首</title>,<text>我愛張子房。休官從赤松。我愛陶弘景。看雲太華峯。物慾淡無營。翛然離垢氛。兩公儘達觀。餘子徒紛紛。平生隱遁志。誓欲追淸芬。燕石亂荊玉。擧世不識眞。幽蘭在空谷。四野多荊榛。至人任顯晦。出入有無間。身名兩俱隱。道與浮雲閒。招邀盍歸來。桂樹山之顔。</text>
<title>次崔生韻</title>,<text>客意最蕭瑟。秋光緬海岳。所懷朗山翁。音塵一何隔。詩來入我吟。爽籟生軒竹。大雅旣云邈。騷人亦寂寞。君詩有餘響。俚調日變易。身名苦未達。窮老眞堪惜。向時藉聲譽。榮華歘風燭。楚門反遭刖。何傷櫝蘊玉。無爲阮途哭。贈語聊對臆。</text>
<title>次韻叙懷</title>,<text>碧海渺滉漾。靑山入眺望。天霜昨夜冷。又失淸秋賞。居然山海志。磊落將安放。我擬叩帝閽。孤寃欲訴上。拙語反齟齬。才辯非其長。漢庭本淸明。梁竇何讒謗。仰看日色改。乾坤自開朗。陰陽消長理。冥應固不爽。禍福不爲動。達人心常廣。嗟嗟夸奪子。利慾紛波蕩。觸物肆毒螫。朋奸竊吹奬。直性縱枉屈。焉能此俯仰。謫來後靈川。文在玆可尙。萬古白雪曲。高吟續郢唱。</text>
<title>紫霞洞 十二歲作</title>,<text>紫霞洞裡仙人遊。仙人去後餘苔磯。苔磯之下暮水急。玉壇之畔愁雲歸。雲歸玉壇日將暝。夕陽斜處山嵐飛。洞空寂寞金竈靜。寺遠林深鍾更微。一尊酒盡淸興積。乘月歸來風滿衣。</text>
<title>自淮陽踰大嶺。有懷爲長句。</title>,<text>今之淮陽稱古都。天闢山河冠東國。東來大川何奔崩。西北羣峯揷劒戟。栢樹千林翳靑嶂。租田萬頃分平陸。我行正値八月暮。征鞭遙指寒山峽。地軸南傾勢最高。逶迤嶺路盤天極。危棧緣雲鳥飛絶。天寒歲暮衣裳薄。蹇驢不前小僮傭。躋險崇朝不可越。日昃纔登絶頂望。大野茫茫雄控扼。關防形勝壯心目。萬里風雲動秋色。蕩蕩天遊慕宣尼。陟嶽還思浮海入。長安回首美人遙。悄悄心情竟於悒。策馬奔馳下山脊。倒影滅沒凌空碧。暮投高山舘裡休。翌向安邊府中宿。府伯自是風流彦。畫堂開宴陳華席。長天如洗酒如空。銀燭秋光映繡幕。急管繁絃哀未已。淚滴三觴不敢喫。他鄕爲樂卽今夕。故園歸思渾如昨。可笑栖栖百年內。何處精神自安適。夜深霜月入窓櫳。塞鴈一聲愁遠客。</text>
<title>次石洲浮碧樓韻。題龍山映碧軒。</title>,<text>龍山龍盤走勢來。有樓縹緲凌雲開。大江東迤入海門。長波浩浩連天迴。汀洲出沒見漁店。樹水微茫分遠嶼。我來登臨六月天。脫巾嘯傲忘歸去。層欄十二俯羣山。斷崖千尺傾回灣。西南回首眼力窮。元氣茫茫天地間。飛來白鶴似有情。渺渺長空一點雪。日車俄然隱崑崙。萬里長風吹海月。羣星森列在北戶。卧聞河漢聲西流。是時神遊八極外。乘興擬欲追浮丘。嗟余俗緣猶未盡。弱水三千能渡否。不如終宵弄明月。狂歌吸盡尊中酒。醉後起舞爽氣飛。江天潮落空苔磯。人生此樂古來少。直至明朝君莫歸。</text>
<title>三月十五夜。病餘有吟。寄醉璈。</title>,<text>暮春三月十五夜。天光烱烱淸風吹。忽然明月照我室。花影入簾凉參差。我時病餘不出門。披衣強起依嬌兒。良宵淸景一年勝。故人尊酒堪相隨。可怜此生病相仍。百年爲歡能幾時。坐到三更不成寐。遙聞蜀魄聲聲悲。</text>
<title>哀金將軍長篇。次安聖觀韻。</title>,<text>鐵城之山高萬丈。孕出將軍精爽姿。昂昂妙年氣已雄。况復才略人中奇。結髮射柳君東門。俯視長安豪傑兒。精通九流揖孫子。藝窮百中凌由基。明時挺質本非偶。半世韜光甘自癡。英名忽入本兵選。相公淸鑒誰能窺。雷公初拂紫霓氣。伯樂更縱靑雲覊。銅章載向玉塞綰。鐵騎幾蹴金河馳。西山蔚有丈人風。北極誰將天柱支。平臨沙漠指顧間。目中驕胡聲轉雌。定遠還催日邊夢。玉帳飜驚時序推。歸來故國謁明君。太平文物同煕煕。浮名肯向利塲取。燕市屠酤聊自資。那知孽虜便猖狂。皷倡㐫謀西北夷。獰鋒直犯遼塞門。殺氣正薄燕南陲。淸河一夜戰聲酣。黑風吹血渾城池。玉壘傳檄未解圍。野曠天寒腥積屍。邊雲回首捴愁色。禍慘潼關新喪師。天皇震驚赫威怒。十萬健兒風霆隨。我王赤心忠義大。元戎受律森㫌麾。金天兵氣曉成虹。日星晦冥長河湄。公時玉符殿西門。幕中第一膺褊裨。臨危只識義重輕。許身寧論生死期。雙銅封寄已自决。一劒心肝知爲誰。春深沙磧忽催戰。號令飛傳都統司。三河壯士一萬人。誰是平原囊裡錐。韜𩎖仍隷左校營。助防風稜揚翠蕤。䧺心直欲賊虜殲。壯志肯戀妻兒私。雲帆曉渡大江北。日下遙拜辭丹。天兵一路倚聲勢。手下三千親撫綏。恩威施處衆心服。宿兵老將還堪咨。風霆叱行數百里。渺渺陰山天一涯。奸謀詎知狐鼠輩。偉略難陳奇正䂓。燕然未勒竇憲功。浚稽無數匈奴騎。魚門忽落魯公胄。馬窟空折狼瞫鈹。王師輿尸血橫流。猰㺄沸噬紛蛟螭。軍聲已寂驃騎營。皷響又斷濤斜輜。㐫徒乘勝捲地來。毒祲鏖殺連空吹。烟砲星落日無晶。白馬靑袍驚四追。將軍忠膽此時激。忍效金姜甘忸怩。前軍倡率獨當戰。冐刃先登寧少遅。揮戈指日血相視。嶽瀆震蕩乾坤悲。腰間忽抽大羽箭。眼底飜肉三山獅。強弧連中捷若神。辮髮爭倒飛星絲。輕如快鶻翼霄漢。隱若驚雷掀地維。晴虹乍掣紫錦鞘。急雨暗咽黃金鞞。秋蓮飜拂擊如電。幾箇身首橫分離。洪溟疑是戮鯨鯢。大壑髣髴屠熊羆。雄芒飛刺氣轉壯。賊將悲號肝腦隳。羣胡股慄莫敢前。獸面魚駭相紛披。西天怱落大星芒。北風更裂嫖姚旗。單于臨陣四合圍。赤霓已貫魚龍麗。寃氛未洩尙怒嗔。八尺縱橫霑血脂。威聲直向大樹倚。猛勢寧嫌筋力疲。梁山獨奮建威劒。片城莫救中丞危。偸生誰肯釋兵甲。决命尙有扶瘡痍。周苛慷慨奈爾何。尙書忠貞空自持。高穹在頭已可質。正氣塡腔猶不飢。三精淪霧此晦色。二月飛雪還凝澌。天經將絶地欲飜。報國初心徒爾爲。空餘寸赤一斗血。欲挽長虹抉腸脾。終將身命死如歸。氣作山河雄地釐。雲長平日赤兎騎。可怜今朝功反虧。千秋大義已無愧。九原孤魂應有辭。都人側聽慘未已。烈士痛哭悲於斯。華陽旅櫬渺莫返。若敖殘骸何處遺。風姿恨未接生平。異事空聞臨死時。橫行南八幾被槍。慘惔杲卿無完肌。殽陵凜色尙含嚬。浙江怒目應張眙。龍文不釋一何奇。至今精光干斗箕。愁纏隴水咽不平。節薄霜峯堅未移。劉喬毅魄想並肩。立瑞降顔應厚皮。厲鬼期呑羯虜盡。悲懷只許顔張知。凄凉殘照古塞程。復聲三呼歌竹枝。凄風苦雨灑冥冥。冷鶴哀猿空愴思。英靈江上倘歸來。舊邑殘氓空淚垂。終敎彼虜亦起欽。庶使吾人根秉彜。哀榮纔荷聖主眷。雨露更兼皇天慈。鸞書煥誥玉帛將。卿月㘅綸槐棘儀。名公褒墨競照爛。太史大筆何淋漓。長留耿光一片石。萬古英聲稱不貲。圖形旣感永世傳。字孤况蒙隆恩施。幽明軫念兩無欠。應泣冥冥地中秪。秋阡望斷草蕭瑟。故山空塚餘荒陂。寃魂尙叫漠北雲。亂樹虛擁荊南祠。峴首殘篇客淚邊。荒山逸句騷人詞。臨風吊罷夢忽成。惝恍將軍如在玆。丁寧言語奮精神。滿目凄然雙涕滋。小儒蒼黃再拜白。乘雲御氣將何之。將軍俯仰不肯答。歘若登天凌嶪峞。覺來還多感慨心。衮鉞擬效周宣尼。長杠本非吏部筆。色絲又愧曹娥碑。高名縱懸日月明。美事誰歌風雅衰。江河洗憤水必竭。震霆泄寃天應欹。空將謝眺萬斛愁。哭向雲天題此詩。</text>
<title>淸河壁上。次朴孝修韻。</title>,<text>千匀筆力破滄溟。一壁雷雨垂冥冥。直與韓杜參翺翔。語老句奇鏗鏘聲。歸來今日問詩仙。碧空萬里騎長鯨。</text>
<title>窓梅開落。有感惜之意。仍賦落梅長短曲。</title>,<text>落梅花落梅花。窓前三見花開落。花開花落自年年。美人不見心腸絶。美人昔時邀我白玉樓。春風飮我流霞觴。醉來折得第一枝。持以贈君飄拂乎天香。美人忽此中道改。三年病卧江之南。江南芳信苦催早。縱有天香誰復尋。美人兮美人兮。花已落盡知奈何。桃紅柳綠莫相猜。月中孤影空婆娑。</text>
<title>反哺曲 幷序</title>,<text>歲庚辰秋朔。朴正言長遠。以課製進反哺烏絶句。有曰士有親在堂。貧無甘旨具。微禽亦動人。淚落林烏哺。以其詩十月二十八日乙亥。傳曰。此人父母生存乎。政院回啓曰。此人只有偏母矣。旣下問越十日十一月初七日甲申。傳曰。觀其絶句。則誠孝非凡。一家忠孝。令人感嘆。風樹之悲。古人所傷。其令該曹優給米布。俾免不待之痛。恭惟我聖上追念伯父之忠節。特因其外孫詩句中一語而感動。絲綸痛切。賜與便蕃。有此罔極之恩典。嗟嗟仲久。受恩至此。子將何以報答。仍復感涕而言曰。聖上此擧。彰樹風聲。激勸一世。興一國於忠孝者。其不在斯乎。不肖才薄。雖不足以形容曠世之盛事。贊揚錫類之至仁。而唯以反哺烏起興。叙事梗槩。終之以感發激勵之意。爲反哺曲一篇。屬於仲久。噫。烏實鳥中之孝者。而子自感焉。情激于中。適寓於物而發之詩。終亦感動乎天。則天之報施於子。子之報答乎天者。其庶幾乎哉。爲孝爲忠。勖哉仲久。烏反哺烏反哺。感爾來集堂前樹。母將雛子將母。號啼略如嬰兒慕。聲聲相應朝暮時。飛去飛來相蔽虧。相隨反哺必反本。爾實無知良有知。感爾者誰薇垣公。薇垣至情與之同。薇垣早歲父見背。伯父養爾劬勞勤始終。爾纔成名悲喜日。虜氛慘惔乾坤裂。宗祊顚倒一島中。義重身輕寧自惜。唯有一死上報答。伯父肝膽秋霜烈。伯父手寫䟽視如歸。叔母下從雙成節。雙成忠烈炳日月。歸奏天門天爲泣。嗟爾餘生失所恃。孑孑相依唯母子。凄凉北字詩。感動林烏吟逬淚。爾感微禽天感爾。天之感爾豈徒爾。惟忠惟孝自伯父。推此錫類仁之至。恩分地部米與布。天語丁寧亦悲苦。是心足以王。此恩難比數。米以哺爾母。布以衣爾母。古今食君衣君知何限。如爾受賜無前後。噫噫天之報施乃如此。如爾受賜無前後。</text>
<title>火城</title>,<text>初疑燭龍含曜照崑山。髣髴赤城環蓬瀛。又疑赫赫炎官張火傘。天門九重朝玉京。光華焜燿不夜界。云是長安之火城。長安自古盛繁華。珂馬堂堂羅俊英。就中何者眞宰相。當前軒盖高崢嶸。鴻臚左右引朝儀。百官獻祝春王正。三元勝事繼一陽。錯落星辰樺燭明。金吾到曉不禁令。此夜却遍長安行。東西街陌十二通。上下乾坤光焰生。重城內外晃朗中。錦繡樓臺堆水晶。齊門絳繒束葦焚。趙壁赤幟排雲橫。分曹引隊避尊貴。馳道辟易誰能爭。紫電閃爍千騎過。仗裡遊人吹鳳笙。年年此樂樂未央。海晏河淸天下平。繁華一朝有消歇。百代興亡知幾更。昔人爭觀火城處。今人還見兵塵驚。安得長懸玉燭照宇內。壽域光明同八紘。</text>
<title>送諸葛丞相出師</title>,<text>先皇丁寧托末命。永安宮中憑几悲。大業將傾六尺孤。朱光欲晦三精隳。是時中原氣甚逆。耽耽虎視曹家兒。乾坤呑並有其二。蹙蹙四方將安之。艱危受命義當死。終始經營天所知。平生瀝血一封䟽。拜稽天門方出祈。三軍奬卛直爲壯。小竪巾幗何能爲。關中響震聲如雷。天水南安隨指麾。羣情喜覩漢官儀。四海想望天王旗。噫吁𡃰。公之精誠貫日月。公之義烈神扶持。誓將北伐還舊都。此志堂堂寧少衰。天生我公爲社稷。早晩應復高光基。</text>
<title>效李白遠別離體。次其韻。到公山錦江作。</title>,<text>遠別離。別我高堂之老親。行到漢水之津錦江之浦。海南長路一千里。人間父子情何苦。馬蕭蕭兮日冥冥。江雲拂地兮霏霏雨。縱有五色天何補。哀白日之不照余中情。雷轟轟兮天爲怒。幸際河淸堯舜禹。赫臨下兮御萬物。彼胡爲乎三成虎。公然作威福擅生死。昇川操切略相似。手弄天網知誰是。美人遠兮隔雲間。魂一日兮九往還。泣涕兮漣漣。望終南之高山。終南不見轉愁絶。猶自丹心耿未滅。</text>
<title>謝田上舍士盎送桃韻</title>,<text>玄都仙實自何來。草堂夢覺敲門者。綠葉重包露凝碧。丹腮交映光含赭。我誤黃庭玉皇案。謫來非屈還非賈。靈漿一嚼欲飛昇。碧桃鸞笙吹莫啞。</text>
<title>爲朴上舍作散木堂歌</title>,<text>有木有木不記名。屈榦臃腫枝縱橫。偶然托根山之阿。閱幾歲月高崢嶸。已不合明堂之棟濟川之具。朴質寧論工匠收。天生散木將底用。唯與靈椿同壽籌。誅茅卜居揔爲此。取義名堂良有以。大凡物爲用禍之祟。萬古莊生齊一指。芝焚蕙枯亦一瞥。直木良材忌先伐。碎身百鍊金博散。紫旃檀香名故滅。哿矣達觀士。堂名以此如其智。使我長對乎中庭。軒窓白日羲皇思。海月高來影離離。天風時拂凉颸颸。人間榮辱不到境。樂而舞斯歌於斯。華山松孤山梅。同遊造物而徘佪。若有自得於漢陰之無機。南柯闘蟻聞如雷。百年浮生聊爾耳。堂之主人誰相似。休言樗散百無能。所能者天天民是。</text>
<title>次崔生蜀魄詞韻</title>,<text>蜀魄怨永夜啼。曉月流影江天低。爾聲苦我心愁。山竹欲裂山幽幽。聲聲長說不如歸。客淚先濕江州衣。美人迢迢隔秦京。別後恩情何太輕。相思一夜感慨多。北望再拜丹衷熒。共爾春風歸未得。西方回首浮雲橫。</text>
<title>次歐陽公病暑賦</title>,<text>吾將避暑於東瀛兮。登萬仞之碧峯。憇扶桑之森翳兮。扣雲闕之玲瓏。王喬邀我以快遊兮。兩腋翼翼生淸風。茫乎邈無所倚兮。安得太乙之舟。渡海如飄蓬。吾將避暑於西崑兮。軼於埃𡏖之外。隱日車之所沒兮。栖若木之所蔽。來金飈於萬里。浴黃河之九派。飛昇不可以學幻於仙術兮。奈積蘇之飜墜。欲整駕而征南兮。洪爐爇焰而爍骨。何異求解於沐㓒兮。又若蔭偈於烈日。欲抽身而走北兮。羗蠻鬼魅之雜聚。窮荒涸陰吁可畏兮。豈人類之攸處。東西南北皆不得以往兮。噫噫生靈孰焉能夫此逃。四序迭運於冥機。寧自安於所遭。寔天道之常則兮。吾何㤪乎獨勞。當朱明之用事兮。諒無物而不焦。忽陰陽之變節兮。有一氣之盈縮。火龍旣毒我肝腸兮。玄冥又閉我室屋。余一生之所慕。貫四時之松竹。又於世之所惧。慘俱焚之玉石。知其天理自然而順之兮。乃至人之高躅。漠寂默而凝神兮。庶寒暑之忘酷。</text>
