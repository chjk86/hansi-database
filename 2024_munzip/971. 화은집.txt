<title>次歸去來辭 乙未</title>,<text>歲甲午。關西被繡衣誣。余倡辨論。翌年坐此削職歸田。和陶辭以見己志。						歸去來兮。不歸吾廬將安歸。已知流行而坎止兮。焉得欣而失悲。昔晉途之初闢兮。望高衢而馳追。惟余志之耿介兮。恥偭是而朋非。超溫濩而皭然兮。振瓊佩與荷衣。世路儵其幽昧兮。唉正論之卑微。洪流蕩潏。萬壑趨奔。疇䟽濟漯。孰鑿龍門。迴波迅擊。砥柱難存。靑黃者木。災而爲樽。顝守株以自信兮。雖顚沛以歡顔。樂焦原而靡苦兮。坦叢棘而愈安。欲嬪天以臚情兮。虎豹狺以當關。遭擯斥以俟命兮。渾榮辱以澄觀。頓余轡以復路兮。瞻弱喪以載還。縱鎩翼而馽步兮。尙志氣之桓桓。歸去來兮。任天放以自遊。旣無思而無慮兮。復何營而何求。回陋巷而猶樂兮。范江湖而亦憂。冠童從余以問學兮。繹羲爻與箕疇。靈關啓鍵兮。學海理舟。尋墜緖於墳典兮。玩奧旨於索丘。集羣聖之徽言兮。辨百家之旁流。遵中道以止善兮。兀慥慥而不休。已矣乎。用舍行藏各有時。攀援桂枝聊淹留。胡爲乎倀倀迷所之。黃卷是事業。素履卽心期。咨囂囂而處畒兮。學春耕以夏耔。樂含哺於堯衢兮。詠如砥於周詩。庶遂初而保晩兮。吾就有道而質疑。</text>
<title>夢晦賦</title>,<text>上之四十五年己亥二月之望。聖候有翌日之慶。告廟訖。仍頒赦八方。余以國子直講。見差陪赦官。卽日西出。十七到蔥秀站。此地卽華使攸茇處。多可觀古跡。余橋度前江。覽玉乳靈泉。循層巖陟危壁。壁面有蘭嵎朱太史石刻像。敬以揖。命傔人酌來靈泉一掬而酹之。臨風浩歎。盤桓山坂。日暮乃下。歸宿於蔥秀古舘。夜夢至一處。則垣墻周繞。殿閣穹崇。迺歷入三門。西階上翼室中坐一大人。氣象尊嚴。着緇冠服深衣。鬚皆皓白。面部豊滿方短而肉色微淡。右髮際下有七點黑子。見余而曰汝可學而奚爲不學。余對曰小子質魯年邁。非曰無志。而實有望洋之歎也。大人又曰汝旣有五六分資質。年又强學。是不爲也。非不能也。抽架上一書授之曰讀此。余不知其某書而雙手奉受。抱出門外。問童子曰在內大人爲誰。童子曰晦菴先生也。余喜且幸。更欲請益之際。欠伸乃覺。起坐倘怳。莫知其所以。或我先生精爽。如水在地。警余暴棄。爲下頂門一針耶。甚奇甚奇。謹錄之。仍又賦之。竊寓余平昔山仰之意云爾。其辭曰。						歲屠維而建卯兮。日與月又相望。國有慶於金縢兮。余奉赦而西往。朝發軔於松都兮。夕余止于蔥秀。蔥秀兮欝茀。跡皇華之不朽。循略彴而濟流兮。搜秘慳余窮筌。石錦苔之斑斑兮。巖玉乳之涓涓。攀蒼崖之崱屴兮。得蘭嵎之遺像。㪺仙竇之一掬兮。敬余酹而遐想。心怊悵而下層崚兮。宿太史之舊舘。空庭閴其無人兮。淸夜徂而將半。支高枕而獨眠兮。魂𨓏𨓏其何逝。粤有觚稜之離列兮。類魯泮之體制。入三門與八表兮。坐大人於西室。衣縫掖而冠緇兮。顔則韶而鬚白。瞻前後而粹盎兮。羅七星於輔頰。余踧踖而升階兮。函丈前而俯伏。先生曰汝聽兮。汝何自畫之若玆。曰余質魯而年邁兮。志則有而逾時。先生曰嘻嘻兮。非不能而不爲。汝質之不鈍兮。汝年之又未晩。苟遵道而入門兮。堂與室其不遠。抽架書而手授兮。曰汝小子兮讀此。擎雙手而出門兮。問先生其誰氏。從將命而始認兮。果紫陽之夫子。始則驚而後喜兮。欲請益而魂忽悸。俄臯比之廓然兮。開戶視而無跡。靑天流以皓月兮。見依俙之顔色。詹黃靈而訊占兮。心懵懵猶莫揣。昨余之訪朱仙而磬折兮。倘誘衷而發寐。甞余之景先生而山仰兮。或因思而有夢。噫先生爲百世之師宗兮。亦聖德之天縱。集羣儒而大成兮。繼前代之墜統。矧經傳之箋註兮。大有功於斯文。尋階梯於四子兮。達一貫於聖門。昔宣尼夢見周公兮。儀遺讖而遐揆。如回夢而作眞兮。凡與聖其何異。書方冊兮怳吾手。皃七分兮森吾目。吾師乎晦翁兮。微晦翁其誰可學。</text>
<title>次李習之感知己賦 幷序○癸丑</title>,<text>余讀李習之遺集。至感知己賦。自不覺其涕泗涔淫。噫習之文章。渾厚冲雅。有揖遜俯仰之風。眞君子文也。世稱學習於昌黎韓公。而考其實則伊友非師。當時之深知習之者。獨有梁補闕肅。而梁方枋用。若可以汲。習之亦刻勵自愛。附靑雲士。期以垂鴻名於無窮。未幾梁乃遽逝。習之又迍邅跋躓。飛不盡翰。此賦乃感梁而作也。其曰獨窮阨而不達。悼知音之永逝。知我者忽焉逝。豈吾道之已而者。誠悲悼辭也。便令人一字一涕。俯仰千古。豈獨習之一人而已。若余者樸遫蔑裂。學不足以發揮前言。才不足以經理時務。稍長只是雕篆一技。而亦拙澁捃摭。百無一似。爲今世君平。唯星谷，地山，鶴巖諸公。賞音太過。謂余作彷彿古人。如超然臺六偉文。可伯仲踈菴練光之序。龍溪延額之序。奪得益州碑精神。且藝谷聯句酬和之詩。精緻切近。當世無對。此雖溢美之語過情之褒。而其知我則深。余以爲不必百年而子雲出焉。且以習之之所自期者期之。不幸三君子相繼以逝。吾其已矣。余之慟於心者。一何與習之同耶。噫習之雖自云窮阨。而修國史掌制誥。出入中書。爛用自家文章。則豈如今日之草澤虫吟而已。如習之者。達也非窮。但所恨者。郢質無斤耳。昔伯牙善琴而鍾子期解其音。鍾之死。牙卽斷絃。余自三君子沒。亦焚藁擲筆。擲筆亦斷絃也。余之不操毫久矣。今讀習之賦而自爾有感於心者。抆涕而和之。其辭曰。													唉造物之喜懻兮。儵揮攉其萬端。尙古人而嘐嘐兮。朝暮遇之旣難。伊鶴鳴而子和兮。人也並生于一世。願爲龍而爲雲兮。翩一擧而高逝。山峩峩而水洋洋兮。吾意在而爾知。振玉佩與瓊琚兮。將以大鳴于明時。忽臨河而摧楫兮。心與筭其俱違。世無人莫我知兮。皇路隘而多歧。孫陽輟其長策兮。驥千里其焉馳。覽前脩同此恨兮。如有爲而不得爲。行與藏其皆命兮。顧余身而無悔。祗懷明月以自珍兮。夢赤舃而吾衰。而今世更無子雲兮。竢後來而喟而。</text>
<title>西京賦</title>,<text>箕城本三朝鮮古都。而勝國時又作西京。國朝則建置都護營。上下數千百年故實事跡之可記者。不下於孟堅所賦東西兩都。古今詞翰家宜有張大文字。崔櫟翁滋始作三都賦。其後趙雲江瑗繼亦有作。其文俱富麗宏博。淵深蒼欝。直可與太冲伯仲。儘乎其壯矣。而但櫟翁則勝國。未及見國朝事。雲江雖近世。歸重漢都。略其西事。至於人物風謠則兩賦俱闕焉。况山水城池宮觀物産。或詳或略。或興或廢。或有或無。迨莫能辨別。掌故氏病之。不佞不揆固陋。專爲西京而賦之。非敢與先輩較衡。盖欲補崔之闕而架趙之漏也。昔柳子厚晉人而作晉問。王十朋越人而作會稽賦。詳其土之事跡者。莫逾於其土之人。則不佞之賦西京。其又何辭。辭曰。						東都賓。與西京主人。相遇於漢都大人之宅。拓談圃開辯囿。括夷夏籠宇宙。跡興亡於蠻觸。評得失於齊楚。東都賓乃發揮霍之利口。馳闔闢之爽論。眇視海觀。自詑井見。顧謂西京主人曰若聞東都之故乎。夫天下之東。曰有鰈域。鰈域之東。曰有徐伐。日出之地。天錫其辟。蘿井馬跪。珍浦櫝泊。祥騰鵲噪。運啓雞林。天王賜詩。旁國獻琛。三姓兮繼序。堯授舜受之一法。千歲兮綿曆。殷宗周祚之不及。城半月兮照千里。笛萬波兮退敵兵。孤雲出而詩學興。黃昌舞而大義明。惟七十二州之俗美風醇地大人衆兮。彼西都其安敢京。言未已。西京主人奮然抵掌而對曰。丑誠齊人。徒知管晏之貴。子是嶺客。但聞南韓之事。丘垤本昧岱嵩。蹄涔豈解溟渤。今擧大方。爲子一說。惟我西京。鋪置東壤。跨越西遼。天府之固。物華之饒。磅礴蜿蟺。壯麗雄偉。乾文上絡。應箕應尾。地理中宅。爲都爲邑。繄堯戊辰。檀君開國。曁周己卯。殷師受封。化行仁賢。俗躋煕雍。傳世四十。歷年幾千。燕滿闖入。后準南遷。界分三國。是曰弁韓。漢置四郡。此則樂浪。高辛有後。合劒爲王。東川徙都。平原築宮。武力爲勝。富强以聞。綿七百年歷卄八君。逮麗搏鴨。首葺故京。親授訓要。永作藩屛。水德調順。萬世攸寧。琉璃江碧。錦繡花紅。玉輦時廵。太平與同。漢民太酺。虞臣賡載。大同淸兮黃河頌。南山聯兮北斗對。作周家之洛邑。待夏后之游豫。伊千年王者攸居。豈一時可都而覇。山川則祖於香嶽宗于慈山。辭樓下殿。開峽出關。或斷而續。或低而仰。虎蹲龜伏。鳳翥鸞翔。如月方升。月峯高起。若屛列張。夜山橫峙。薄近于都。益奇其觀。山擁錦繡。峯揷牧丹。結頂密德。開局平陽。蘭嵎評品。稱小金陵。東臯吟覽。謂聖人都。顧瞻越瞻。莫狀莫模。爛如烟花。艶如螺黛。欝欝蔥蔥。漫漫藹藹。海山遙壓。若賓主對。文峯近秀。如筆架揷。大聖東衛。大佛西立。西山嶪嶪。採薇淸風。龍山隱隱。落帽芳蹤。或兄或弟。或葦或松。或羊或馬。或鳳或鶴。或斧或匕。或金或石。循跡思義。因名求實。雲興霞蔚。談不盡悉。至若淸浿滔滔。出自劒岳。南流至孟。北折過德。津於城巖。淵於禹家。文陰北派。合於丫波。綾城一江。會于西津。中爲馬瀨。近作銀灘。浩淼汪濊。奫瀹漩澴。瀅焉如鏡。凈焉如素。長城一面。十里官渡。白雲仙舫。碧漢浮槎。華盖遨遊。使節經過。芳洲蘭渚。蓮唱菱歌。黃龍靑雀。啣尾接翼。神輸玉粒。鬼運金帛。充我公帑。遂至私蓄。餘波散漫。益大以濶。聯以燕尾。挾以羊角。溢爲大灘。通彼和浦。襟合二水。繡錯三島。平江封瀆。九津表川。下游南浦。沃野良田。潮來自灌。旱不爲害。碧波千畦。黃雲四盖。是刈是穫。乃積乃倉。功利之博。其孰與方。城池則箕聖肇刱。麗祖繼營。或石或土。有內有外。九疊其堅。百堵其大。大同普通。七星長慶。含毬正陽。車避多景。靜海朱雀。門闥頟頟。雲梯莫近。梁欐焉逼。狂隋輿尸。巨唐敗績。人道善守。史稱難拔。猗歟此城。果爾金湯。壬癸借冦。由人不臧。丙丁空壁。豈城自潰。近又繕修。鞏緻百倍。垜堞雲橫。軍砲星羅。東西南北。將臺峩峩。傍置武庫。戈戟山積。淸霜肅肅。紫電燁燁。又浚深濠。四面環海。管城將有。城役所在。夜操有式。組練有制。輪回五司。簡閱三冬。六七止齊。左右習攻。進退惟令。湯火可赴。旣城高而卒習。羗可戰而可守。矧諸壘之碁置。勢七里之盤固。中都殿後。遮截窺路。保山在前。防守海口。長安繞左。赤頭纏右。護我中堅。豈憂外冦。城必有池。在在泉出。日影月影。大舌小舌。倒影長興。東陽風月。汲之湘之。滿城無渴。宮觀則觀風鳳翹。長樂鰲抃。星峙大華。虹亘龍堰。璧房瑤軒。桂殿蘭宮。觚稜罘罳。金碧玲瓏。大如阿房。侈如建章。麗王駕廵。聖祖蹕停。改稱永崇。祇奉聖容。初爲漢之原廟。誰毁齊之明堂。循古宮之舊址。刱藩臣之新營。位置宏傑。制作奇工。燕寢深邃。行閣連通。中爲澄淸。外爲宣化。七樑斯崇。千人可坐。㫌節𢧊戟之排行。簿書鎖鑰之堆前。別堂則逍遙燕申。射㙜則反求泛蓮。殖殖其庭。重重其閽。八達之樓。制閫之門。旗鼓將校之廳連。掾吏邏卒之房接。雕甍朱栱。簇簇疊疊。况廵管之兼轄而廩庾之紛設。泉流雇馬。兼濟賑恤。補軍補饍。營庫營倉。從馬管市。此特巨藏。楊州三品。蜀肆千純。輸來委積。如丘如原。惟布曁粟。陳腐成塵。至如大同賓舘。在城中央。高者爲廳。列者爲廊。東軒敞豁。快哉四望。西閤窈窕。望月相通。鍾閣臨衢。複道橫空。樓連風月。荷香滿堂。舘接淸華。紅蓮耀幕。長春深院。藏香高閣。羅綺三匝。歌吹長閙。鎭西有廳。中軍發號。閱雲有亭。督郵記馬。翼翼府衙。少尹攸舍。三愛敬臨。風化由出。粤若城西一區。三殿欝嵂。歷代始祖。萬古將聖。籩豆泂潔。榜額輝映。旁祠武烈。壯猷完節。微禹其魚。崇報彌篤。鄜畤諸壇。沉貍咸秩。新野數楹。召杜享苾。巋然鄕社。綱紀一邑。功曹舊職。呂氏遺法。時時飮酒。讌我父老。每稱古昔。風流篤好。傑傑訓鍊。萬弁攸集。敎塲如砥。馳試日習。元戎犒士。百瓮千牛。古風猶傳。鳳尾龍頭。形勝則造物豪縱。天造地設。人工侈巧。般鎚倕鑿。或樓或臺。或亭或榭。浮碧爽嵦。重以蘊藉。練光淸絶。挾以繁華。淸流古壁。雲錦爛花。集勝層㙜。河魁動色。四虗高拱。千峯遙揖。鳳㙜秀出。三山半落。齒齒石湖。浩浩萬景。煙波月浪。一碧千頃。挹灝爽氣。超然遠勢。望日晴眺。詠歸浮靄。各擅其勝。不一其態。旣絶景之瓌麗。又古跡之奇恠。仁賢舊坊。井字爲田。七十其畒。八家相連。田中有壇。壇外有泉。禾黍油油。故宮依然。手澤又傳。有杖有筆。邦人貴重。不翅拱璧。兎山蒼蒼。靈魄洋洋。日賊揮椎。壙動笙簧。雲孫寢廟。夢授詩章。九梯遺墟。神迹流傳。東明聖帝。玉京眞仙。常乘獜馬。輒上淸霄。朝天有石。通漢有橋。一片珠洞。萬古鼎湖。若夫靈鵲移巢而避火。神龍奪鍾而藏壁。練光捲入於德巖。羅島浮來於巫峽。扇巖鑿而暴風出。酒石開而醇醪流。石楫鐵柁。形鎭行舟。鹿足龍膝。話傳成佛。果是神仙之窟。固多靈異之跡。東都賓聽言未卒。蹷然變色。惕然改容。磬折主人曰。儂僻居東陬。全昧西邦。今聞子言。不覺望洋。惟彼山川城池宮觀勝迹。固聖神之攸宅。信東都之不及。至於物産人材。學校風俗。則豈以嶺南之府庫。專讓西土之遐僻也哉。主人輾然而笑曰。豈特一斑。抑有全勝。吾將畢辭。子其垂聽。夫山高地厚。物阜財殖。重淵皛溔。萬族涵育。赤頂白鱗。銀鱸錦鯽。鰌鱣鰋鱧。鯋鱨鼉鼈。巨細大小。圉圉潑潑。地是丙穴。種多異味。浿江之鯔。銀浦之鯉。大灘之鮐。石湖之葦。鳳浦之針。斗巖之綿。或鱠或炰。未筋先涎。其南濱海。海物惟錯。鮮新固美。泡薧尤絶。至若山稱雜藥。藥料多出。龍膽虎杖。兎絲牛膝。沙苦其蔘。蒼白其朮。靈仙之脾。玄蟬之殼。於川有芎。在山有藥。芍藥花赤。連耆根黃。俱收並畜。萬病皆良。惟菜若果。亦繁亦絮。野遍靑菁。根如碩鼠。圃茁紫葱。燁如靈芝。冰凝夏蓴。香烈春薇。甜瓜西瓜之蔓結。紫茄白茄之葳蕤。庭列董仙之杏。園垂王母之桃。大小楂檎。靑黑葡萄。含櫻爛熳。快果淋漓。棗則狀類羊角。栗則甘勝蜂脾。如珠如乳。或砂或漆。入口爽喉。金橘味奪。城南之陌。桑柘沃若。家家蚕養。戶戶絲絡。烟絲霧縷。雪皓霜白。于杼于梭。乃織乃纅。光勝綃絹。價埒羅縠。稱以盆紬。名於一國。木綿宜土。處處花發。摘以爲縒。繅而爲匹。與紬同貨。上下爭服。顧此物産。食色之具。只自徇慾。君子羞道。不曰人才。亦土産乎。山川鍾靈。豪傑世需。檀箕以前。邈矣無徵。自麗曁今。斑斑可詳。事功則乙支文武。投詩却隋。溫達忠勇。疾闘敗周。貞肅專對。反我二路。文忠佐命。爲國元輔。振武三勳。削平內訌。執勒三壯。扈歸春宮。節義則先覺佯愚。不附賊髡。從犬罔僕。獨守松山。渡遼之帥。幽死新城。復讐之將。殉節安陵。西郊敵愾。張拳奮義。保山儒兵。雪涕嬰壘。儒學則守朴始開。遯菴大闡。九疇義明。先天理顯。和菴承受。石浦羽翼。樂道聞知。私授家塾。文章則南浦一絶。壓倒元和。魚龍小簇。感動中華。直學大策。校檢諸體。月渚精華。西亭節制。箕山矯崛。梨村流麗。楊盧之䟽。黃金之詞。踵武前輩。馳騖一時。點也遒健。淡然爾雅。自作別格。人皆膾炙。孝烈則洞隱執菴。兩世維則。司馬春郞。一家傳法。田氏祖孫。三世指血。李家兄弟。終身衰服。頓娥投水。抱出父屍。安氏行國。搜得夫讐。或盜入而彰孝。或廬墓而盡禮。或賊逼而自沉。或夫亡而隨斃。卓行登聞。㫌典焜煌。東隣西坊。棹楔相望。志節則晩築龍塘。高標脫落。隱居梨亭。生徒坌集。陶湖棲遯。東軒課勸。或勇退不起。或三足不願。或放浪漁釣。或沉潛經籍。自樂其樂。不求聞達。翰墨則洪曺楊李。入妙稱神。丹靑則曺宋金崔。奪造逼眞。至於旁流雜術。曲藝瑣技。各臻其妙。靡不盡美。此唯小道。姑且舍是。科閥則齊安之黃。谷山之康。長淵之盧。唐岳之楊。白川之趙。南陽之洪。金有四姓。延淸海公。李亦有四。塩結洪昌。崔則全慶。曺是昌寧。光李交金。南田東張。自餘甲乙。非一二族。龍門鴈榻。接武聯翼。寔一邦之搢紳。乃故家之閥閱。然惟科第之盛。實本庠序之政。烝哉聖朝。敎先樂正。學堂始建。書院繼竪。龍谷花浦。曁厥忠武。次第以作。藏修有所。又取湖學。置齋經義。時文正學。本末俱備。名德相繼。專意崇奬。作成庫置。贍學庫刱。或以土田。或以布米。朔有紙筆。節有別味。購書有資。赴擧有助。舘養䂓模。太學是倣。絃誦洋溢。菁莪彬菀。一邦風動。四境書室。烏灘養正。和浦亦樂。此其最著。餘不盡記。噫國家長久之術。豈文敎之偏事。一經一緯。武不可廢。倣古制於遵養。講戎政於習藝。試以四等。居首賜第。選以春秋。定額屬食。或拔伍以聳動。或懸賞以勸激。不待鞭着。競皆弧執。矧吾地之出將。胥百夫之防特。有好身手。有大膽略。其力則洞鐵數寸。其巧則穿楊細葉。八方都試。半榜西靺。箕裘繼緖。棣華聯躅。或擢羽林。或典郵邑。如乘障與佐幕。羗不勝其指屈。斯莫非崇文倡武之攸效。可證嚮于遺俗。粤我千里之畿。卽古三鮮之地。有若夏商周之繼治。豈無忠質文之異揆。箕王則八條爲政。九疇爲法。其敎禮義。其業織作。戒民爲盜。禁民相殺。戶不外閉。路不遺拾。民性則柔謹爲風。女行則貞信不僻。高氏則弓馬是習。氣力是務。宮廬朴陋。服食儉素。側局堂。曹處羣居。或肄騎射。或讀詩書。常時則投壺蹴踘。有事則執殳前驅。勝國則好尙經術。愛樂文史。國其富庶。民亦侈靡。離宮別舘。翠華留止。綠窓朱戶。笙歌闐咽。寔昇平之氣象。爰上下之酣樂。今我聖上。借箕聖之敎法。陶鑄民習。學高氏之富强。鑪錘武力。於勝國則取其文明。戒其嬉荒。仁撫義摩。德薰化瀜。蒸而爲俗。䟽而爲風。若草向偃。如星拱仰。士則治詩書飭躬。農則出粟米賦上。或奮武衛。禦侮安邦。或遷有無。利用厚生。去浮華而敦本實。洗𣻏漓而返鴻濛。使元元含哺皷腹。咸自得於光天化日之中。盖將駕唐虞而軼三代。豈可爭高下於赫居之舊封也哉。賓未及對。漢都大人出位而颺言曰。毋窮爾辯。吾且一决。滕國雖小。王者來而取法。杞國雖微。夫子徵而言禮。惟彼箕都。與此一例。而漢都禮樂文物之治。挹太師之餘波。矧光廟之省方。類放勳之觀華。一篇雲章。八條並美。邁古光前。異世同治。正所謂祖述堯舜。憲章文武。作時王之制度。合古聖之䂓矩。若論我東之治體。以西京而爲本。咨爾東都。豈敢較論。於是東都賓窅然自失。惺然自悔。避席稱謝。懷𢜀乃退。漢都大人尾而歌之曰。有虞之昌。承於唐兮。成周之隆。襲於商兮。國朝之盛。取則箕王。重煕累洽。宥密厖厚。非句非麗。箕後箕有。方將按西都之故舊。收西都之才傑。賁我文治。弘我盛烈。於千百年。樂泰和而無畢。</text>
<title>戱題箕妓手巾 十四歲作</title>,<text>白紵明如雪。佳人手裏巾。年年南浦別。拭淚送行人。</text>
<title>題鰲山金將軍祠 十五歲作</title>,<text>勇著殲倭日。忠看罵虜時。英雄身後事。千古一荒祠。</text>
<title>廣陵對雪。次李大有 萬秋 韻。</title>,<text>北風驅雪打郊扉。老樹寒鴉濕不飛。庭畔臘梅花欲放。天涯孤客未言歸。</text>
<title>呈成都鄭伯 悏</title>,<text>明滅陽㙜暮雲。淺深沸流江水。歸程絶峽千重。一夢仙樓十二。</text>
<title>送李大有之栗里</title>,<text>君今去向廣陵廬。到日先生必問余。須道浿陽歸卧後。閉門閑讀聖賢書。</text>
<title>送成川鄭先生 悏 解任歸京</title>,<text>沸水平鋪細練。巫山淨掃新粧。使君十分淸福。仙區三載銅章。樂天西湖難別。李白通塘不忘。歸卧城南舊第。時時夢落高唐。</text>
<title>過博陵哭曺友聖騰 夏升</title>,<text>秋山落木蕭蕭寒。近淚新阡土未乾。泉下可堪埋玉樹。世間無復托金蘭。空樑月色依依滿。流水琴絃咽咽彈。怊悵雅儀難更接。西風殘照下荒巒。</text>
<title>寄咸山韓使君久而 世億</title>,<text>尙憶雙淸兩日遊。別來時節過流頭。君爲吏隱休言苦。我處江湖亦抱憂。叔度治聲歌有袴。仲宣覊思賦登樓。何當更剪鈴軒燭。晴夜芳樽共醉留。</text>
<title>己丑秋。遊靈泉菴。偶晝寢佛殿。夢中得一聯。山色迎人好。蟬聲入夢淸。覺而夕陽在山。蟬聲亂樹。仍圓成一律。</title>,<text>老石深深底。靈泉鳴。尋眞得一刹。聽法悟三生。山色迎人好。蟬聲入夢淸。怡然發微笑。新月印溪明。</text>
<title>金川途中</title>,<text>曲曲逾深峽。行行漸遠畿。客遊貂盡弊。鄕夢鴈俱歸。點染霜林逈。淋漓露實肥。途中秋事早。八月憶寒衣。</text>
<title>次祥原李使君 景說 箕城詩</title>,<text>滿山風葉夜經霜。雲錦天然織七襄。自是西京行樂地。不妨裁作舞衣裳。右錦繡山						其二						蒼藤翠壁但空山。石竇陰陰細路彎。何處眞源何處假。玉獜無跡白雲寒。右猉獜窟						其三						江練涓涓白似霜。忽看臨水有高堂。微風吹動觚稜影。不辨江光與練光。右練光亭						其四						郭外畦塍井字痕。至今廬舍便成村。何時復我均田制。西土雖偏古法存。右井田													其五						點也千年詠以歸。危樓浿曲見翬飛。春風倘與冠童浴。檻外澄湖亦一沂。右詠歸樓						其六						璧沼波寒複道傾。荷香無跡土花平。瓊欄十二今何處。只有風淸與月明。右風月樓</text>
<title>李丈 汝栢 挽</title>,<text>後事幸有托。長逝莫須悲。狸斑棺槨美。牛眠斧堂治。庶昌于門慶。能紹鯉庭詩。孝子辭又富。不讓瀧岡碑。</text>
<title>書雲峽山齋壁上</title>,<text>冉冉春將半。淸明糓雨間。溪花與園鳥。譏我始還山。</text>
<title>與趙叔瞻 碩望。次東洲集封字韻。</title>,<text>郭外塵紛絶。閑中簡冊從。閱詩尋鮑謝。臨帖訪王鍾。得意隨陽鴈。知時入戶蛩。門多故人轍。不遣綠苔封。</text>
<title>次李按使 濟 超然㙜詩</title>,<text>不嫌疑畏斷而成。大築崇墉壯浿營。徵彼庶民來若子。坐吾元帥隱然城。綢繆兩歲工完役。嬰守他時士效誠。約老權輿公卒業。杜羊江漢並流聲。</text>
<title>伯父重牢宴感吟</title>,<text>百年琴瑟鳳將將。醮歲環回慶席張。旭日東床徵古禮。老星南極耀新光。巹盃灧灧重牢席。花燭煌煌舊洞房。聽得月翁緣果語。彩繩猶有許多長。</text>
<title>石湖亭觀打魚</title>,<text>波底雲羅百尺餘。晩風吹動滿江魚。後船却喚前船問。多少何如昨日漁。</text>
<title>大同江送韓壯元 世良</title>,<text>落落晨星遠。怱怱此日逢。風霜紛剝落。天地尙包容。塞外公乘馹。泥中我蟄龍。仙舟相送意。歸語郭林宗。</text>
<title>宿趙士昂 明斗 晩翠軒。次金三淵韻。</title>,<text>虐雪埋幽谷。緣溪細路橫。憑君一夜話。寫我百年情。書畫心偏靜。文章癖已成。提携良晤地。松月入懷盈。</text>
<title>至月二十八。先君子諱日。</title>,<text>𨓅矣終天恨。居然遠日臨。身緣縻一官。手未薦三斟。倍衋萱闈慟。偏傷棣萼心。坐宵仍達曙。涕淚不禁淫。</text>
<title>十二月初四日。約齋先生諱辰。參祀感吟。</title>,<text>山頹已久有餘哀。重見龍門遠日回。未報生三恩萬一。漫從諸胤侑深盃。</text>
<title>大殿春帖</title>,<text>轉白和一氣。回泰復三陽。盤薦迎新菜。樽㪺上壽觴。駘星寒共退。鳳曆日俱長。已卜金縢慶。歡雷動四方。</text>
<title>中宮殿迎祥詩</title>,<text>靑旂昨夜已迎東。臘意猶嚴氣未通。報道坤元資至化。王春天地著神功。</text>
<title>燈下口占</title>,<text>平生志在侶魚蝦。何事東遊未返家。只是廬江遲奉檄。今年又見鳳城花。</text>
<title>李參判 濟 挽</title>,<text>百有一二試。猶可見牛刀。掌銓淸淆濁。分符奠茅綯。海藩田賦正。箕國城墉高。使公究厥用。豈亞蕭與曹。						其二													翼翼超然㙜。徵余屬文字。豈料凌虛記。見稱扶風意。褒詡比先輩。揭懸傳後禩。自今知己絶。擲筆淚盈笥。</text>
<title>送吉良叔 仁和 辨誣歸鄕</title>,<text>冶老齊孤竹。淸風見後孫。刺心羞汚衊。瀝血叩嚴閽。向日忱誠激。如春批語溫。君今歸故國。一一布王言。</text>
<title>差祭光陵。聞奉先寺泉石幽絶。寄寺僧艶柔。</title>,<text>皇堂側畔有禪關。爲護邦家萬壽山。聖德不慳分一半。眞如亦得結三間。浮雲浩劫天龍衛。慧霧荒阡石虎閑。咫尺靈源違勝賞。武陵留待客重還。</text>
<title>午夜上陵行祀</title>,<text>月出衣冠古。陰陰肅廟庭。芷毛端可享。黍稷尙惟馨。蠲體供烝膳。虔心薦豆鉶。齋明傴僂地。彷彿見英靈。						其二						夜起朝仙寢。牽牛欲政中。洋洋紳位儼。秩秩享儀豊。霜露臣心惕。羹墻聖孝崇。頻傷來九月。有淚徹玄宮。</text>
<title>王考焚黃日示賓筵</title>,<text>吾祖平生行誼純。蓽門潛德達楓宸。三年苫塊收餘淚。一室塤箎樂晩春。今日恩褒才六品。向時薰善幾千人。藐孤獨見泉塗慶。宣制祠前倍愴神。</text>
<title>呈閔廵相 鎭遠 行軒</title>,<text>南北波分士議橫。微公誰是得和平。條陳楓陛䟽諸纍。大闢荊圍慰衆情。蠻觸已寧爲魯衛。櫟樗將取補軒楹。至公終古人心服。廖立何曾㤪孔明。</text>
<title>次湘澤錄塩字韻呈柳參判 鳳輝</title>,<text>江潭千里四旬淹。勝昔猶看髮與髯。將補舜裳誰棄線。欲調殷鼎必須塩。常居陋巷心懷坦。雖對黎渦戒律嚴。天道正當陽復月。玄冥幾謝近朱炎。</text>
<title>哭送趙按使 泰老 歸櫬</title>,<text>終古知音遇不常。焦桐何幸托甘棠。超㙜揭刻蘇公記。浣水經營杜子堂。解榻每殊延客禮。同舟幾致若仙望。自從哭我鍾期後。縱有峩洋琴已亡。</text>
<title>龍泉舘。次白軒韻。</title>,<text>孤舘重過日。淫潦初霽時。山疑郭煕畫。江似謝暉詩。樹色濃還淡。禽聲合又離。悄然坐遙夜。晴月上東陂。</text>
<title>臨湍舘次佔𠌫齋韻</title>,<text>關外歸鞭指日邊。大夫于役正炎天。林巒欝欝欲收雨。籬落陰陰方起煙。公舘敝開臨野逈。邑居蕭散與村連。𠌫翁詩句留軒壁。讀罷淸風更颯然。</text>
<title>宋留守 正明 挽</title>,<text>居留一命卽超資。非特淮陽重卧治。睿眷注君將大用。皇天奪我竟何爲。淸朝篤厚風流盡。經幄雍容啓沃誰。殄瘁詩吟增一慟。寢門奚但哭吾私。</text>
<title>東岡趙相 相愚 挽</title>,<text>將命親逢入學時。布衣先已契風期。早遊凾丈偏推奬。晩陟台扉益倚毗。涑水病深憂社稷。午橋身退係安危。東山近又從公逝。泉下應同世道悲。</text>
<title>送湖南洪按使 錫輔</title>,<text>同庚同硯又同年。半世浮沉絶可憐。司馬蜀都行建節。廣文賢舘坐無氊。栖栖白首難爲地。落落靑雲若上天。每感袍持贈意。送君今日倍依然。</text>
<title>果川別墅。拜素軒趙尙書 泰耉。次壁上韻。</title>,<text>名途公已辨忙閑。休退郊坰得秘慳。負郭田嗟無二頃。依林屋堇有三間。衡門薖軸追巢許。經訓菑畬對孔顔。林下已堅高卧志。每敎恩命輒虛還。</text>
<title>石耕鄭先生 悏 挽</title>,<text>詞難爲致致難詞。全備於公始見之。響得元和長慶艶。才兼七步八叉奇。壺翁並駕先驅讓。明老論文畏友推。痛矣奎花今墮地。世間無復有眞詩。</text>
<title>大殿春帖 居第二</title>,<text>禁林和氣引條風。殿閣罘罳瑞雪融。蓂葉土階初落一。日車黃道漸回中。歡雷暗動葭灰氣。新菜兼收藥餌功。從此漏壺添箇刻。法宮春晝報丁東。</text>
<title>中宮殿迎祥詩 居魁</title>,<text>駘孛旋消歲籥遒。六宮和氣藹天休。公桑日暖蚕功作。樛木春深葛化流。楚竹已聞驚響爆。臘梅初見暗香浮。中宵每切䂓箴意。錯認蒼蠅報玉樓。						其二													瑞雪瑤墀曉。靑煙內閣深。蘋蘩抽嫰葉。鍾皷動和音。惠化流中壼。嘉柔體上心。滿宮歌勿藥。歡慶莫如今。</text>
<title>入直翰苑</title>,<text>重入春秋館。偏蒙日月輝。診參時晝接。候退或宵歸。秘笈窺東觀。淸光近太薇。微臣榮寵溢。踧踖在彤闈。</text>
<title>謁遯菴鮮于先生書院</title>,<text>先生儀範淑諸人。年代雖遙炙若親。嚴老遺墟留俎豆。仲淹今日薦蘩蘋。高風尙矣箕疇學。神化依然孔杏春。屨杖所經祠廟在。龍山恩額亦彬彬。</text>
<title>謁龜城㫌功祠宇</title>,<text>勝朝兵馬朴將軍。曾守龜州立壯勳。黑子一隅援絶蟻。丹兵百萬掃如蚊。銘功古碣埋苔蘚。食德遺祠薦苾芬。尙看薊門氛祲惡。九原安得起公魂。</text>
<title>登龜城將臺</title>,<text>形勝龜州府。參差獸角嵬。周遭三里郭。突兀百層㙜。折戟遺墟在。懸弓古廟開。成功此有所。豈借異時才。</text>
<title>次聽流堂壁上韻</title>,<text>近塞無佳境。沿溪得小灣。環除皆白水。開戶卽靑山。雲影棲簷宿。苔文印石斑。長途鞍馬伇。憇此暫怡顔。</text>
<title>示灣尹李季通 明彦，問禮官趙學士 文命。</title>,<text>客路連灣舘。羇懷對酒甁。域中非故國。江左有新亭。過臘梅猶白。登盤菜忽靑。天涯故人飮。宜醉不宜醒。</text>
<title>失符自嘲</title>,<text>默筭平生跡。名韁卽畏途。决科初削榜。分竹又遺符。失馬焉知福。盟鷗不負吾。行藏今可卜。佳處是江湖。</text>
<title>和村卜居</title>,<text>卄載經營地。今纔約椓完。全家移晩谷。浮宅到和灘。晩計田園好。幽懷水石安。松亭靑突兀。日夕且盤桓。</text>
<title>亦樂齋</title>,<text>四載經營一畒宮。䂓模略與序庠同。思將禮樂詩書敎。少補菁莪棫樸風。樂有良朋來遠邇。恨無凾丈課程工。門前幸有佳山水。仁智於焉在此中。						其二						兩水交回一壑明。浦雲汀樹映江城。曾開縣治經沿革。新築書庠告落成。鹿洞深幽專學業。龍門奇拔助詞情。儂今擇里移家住。晩節優游樂此生。												次韻 趙謙齋 泰億						關西着處盛儒宮。私塾君家近大同。稷下鄒生延學士。成都張叔振文風。擊蒙已有提撕效。游藝兼修進益工。莫道遐鄕無善俗。父師遺化此邦中。						佳麗江山活畫明。順和今亦屬箕城。幽人卜地名區出。學子趨風講舍成。好把詩書敦宿尙。不將榮利累高情。遯翁誘掖君能繼。絃誦洋洋起後生。</text>
<title>和村新居</title>,<text>萬景㙜西一曲沙。造翁慳閟窟煙霞。名亭久待誰爲主。淸福偏多我作家。性喜漁樵隨本分。地宜農圃樂生涯。看他里俗醇仍厚。村號傳稱古順和。						次韻 柳約齋 尙運						潮退汀洲露白沙。海村朝暮但雲霞。荒園卜築同三徑。竗歲文詞自一家。富有詩篇爲事業。飽看經卷任生涯。華軒愧我空階跡。老筆何能逼永和。						次						聞君卜築壓汀沙。特地桑楡卷晩霞。極浦織帆知賈舶。踈籬晒網認漁家。八條遺敎何年代。萬景高㙜此水涯。自有龍門太平策。薄田奚必願時和。						次 鄭石耕 悏						魚游潭底鷺眠沙。薄晩湖天點落霞。白石淸江工部句。靑山碧柳杜陵家。每思追逐桐鄕裏。倘許分居瀼水涯。最是彩衣呈舞處。塤箎迭奏瑟琴和。													次 趙謙齋 泰億						星軺十日走風沙。回望江城散綺霞。勝境昔曾開邑里。遺墟今復屬君家。孤松特立層巖頂。小屋平臨二水涯。安得提携謀一醉。綠陰芳樹賞淸和。						次 李角里 眞儉						曲曲淸江面面沙。幽人痼癖在煙霞。孤松落落雲間壁。垂柳陰陰畫裏家。一室圖書閑世界。四時風月好生涯。使吾易地如斯足。歌詠君恩樂泰和。						次 李監司 眞洙						一帶滄波十里沙。高亭朝暮管雲霞。天慳故與詩人地。境僻還疑隱士家。聊爾爲貧棲郡邑。終然樂志在巓涯。遙知登眺春來好。花滿江城日正和。						次 趙寤齋 正萬						江沱古縣帶明沙。柳外漁村蔚若霞。借我昔年從作尹。許君今日得爲家。傳聞樂國偏多勝。堪笑浮生自有涯。湘浦春歸人未返。佩環空遣蕙蘭和。						次 金駱坡 始煥						浪呑龍浦抱村沙。巖洩羊山繞屋霞。萬景勝觀皆此地。數椽新築又誰家。經營宿計看顚末。遲暮閑情守分涯。飮啄自全貧賤樂。主人長得一春和。													次 李醉村 㙫						門壓平湖一帶沙。遙聞此地足煙霞。遺風不改殷師國。道氣偏濃許椽家。山縣鶴琴還漫浪。暮年漁釣卽生涯。君從近侍分憂去。須體天心政尙和。						次 趙鶴巖 文命						見說亭臨鳳浦沙。踈簾紙閤映江霞。何勞盡去桃源室。容易浮來苕霅家。古跡尙尋眠犬巷。晩緣仍占釣魚涯。况多里有風流事。脩稧無年不永和。						次 宋右相 寅明						澄湖如練際晴沙。尙記官樓坐晩霞。千里壯遊如昨夢。一江淸景屬仙家。秪應琴鶴隨歸棹。倘有禽魚怨釣涯。近邑板輿偏寵渥。明時報答在民和。						次 吳承旨 光運						江碧雲晴白白沙。何峯輕抹又彤霞。枕邊隱約開三島。畫裏從容着一家。漁社幽盟留潁上。禁鍾飛夢隔天涯。此儂亦有簑兼笠。苕霅他年訪志和。</text>
<title>送權按使 𢢜 解任還朝</title>,<text>宿弊西關積孔瘡。獨公能用大承湯。先除一道傭調布。更習諸軍進退方。治尙正名嚴地分。政修興學破天荒。卽今疆域虞憂在。願挽征車作巨防。</text>
<title>安陵舘聞朝報。燈下書懷。</title>,<text>宗國危如髮。朝廷纍若碁。孤臣仰屋意。惟有短檠知。</text>
<title>辛丑守歲。用高蜀州韻示金亨伯 彦喆。</title>,<text>曉鍾初動起殘眠。底事情懷更憮然。今日奄過知命歲。愧無增學只增年。</text>
<title>自晩村放舟泊和浦。諸生尙睡。吟示一絶。</title>,<text>山齋日出起孤煙。人汲淸川楚竹燃。宿客睡濃猶未覺。不知巖下泊歸船。</text>
<title>謹次明谷崔文貞公謚號宴韻</title>,<text>忠貞無讓范忠宣。體國深誠可質天。三箚血陳安貳極。太庭躋配並雙賢。台垣介弟延恩謚。卿月門生壓勝筵。尙切中朝亡鑑恨。惜乎天不假公年。</text>
<title>庚子七月。差除嶺南敬差之任。余家在關西。堂有病慈。二千里四五朔之伇。實有私懷之切悶者。道臣以歲儉伇大。狀聞停行。心甚喜幸。詩以志之。</title>,<text>散蹤蒙甄叙。差官近顯淸。黃腸尊事體。白首侈恩榮。路絶承慈候。情難作嶺行。今回停此伇。猶勝得專城。</text>
<title>送趙節度 儐 赴任湖南</title>,<text>起鳳文詞射乕才。二年西邑刃恢恢。牛刀今換戎壇鉞。南海鯨波萬里開。</text>
<title>奉賀洪觀察 錫輔 胤子魁蓮榜</title>,<text>柳京元是舊桐鄕。謝氏蘭爲召伯棠。攀桂昔曾遊此地。摘蓮今又見阿郞。金泥報喜來千里。玉節觀風省一方。聞道襜帷還浿上。馬前迎拜彩衣忙。</text>
<title>聞晩節堂幽音</title>,<text>㙜章危怕不堪聽。生者驚心沒乃寧。天地卽今彌火色。泉㙜唯是獨淸泠。其二使公隱默京師死。丹旐唯書議政名。聞今臯復蠻江上。晩節堂翁萬古生。</text>
<title>謝李可遠 萬休 惠餉楂梨</title>,<text>桃杏尋常棗栗卑。君家種有好楂梨。初纔淡白花盈樹。仍又微紅子結枝。摘送團枚疑鶴卵。嚼來甘味勝蜂脾。故人情餉宜何報。回首園林馬乳垂。</text>
<title>寄呈臨湍尹參判 淳 郊居</title>,<text>澗底有孤松。四時靑不老。强哉枝榦堅。獨也風霜傲。歲寒尼父歎。大冬康侯操。微爾與誰歸。吾將終始保。其二君子重名節。丘園自偃蹇。先貞有後瀆。始潔或終溷。東山笑小草。南郊譏學遁。保初固不難。一着惟在晩。其三蘿老詞壇獨步稱。小堂華額乞溪藤。一言諾頷今三載。千里題顔當百朋。盤壁龍蛇騰氣勢。掛簷鉤索露鋒稜。山家留得淵雲寶。光價名區十倍增。右謝寫額其四和湖㶑灧月蒼凉。誰散驪珠賁草堂。黃鶴樓宜崔灝詠。洞庭湖可少陵當。須公傑句三爲絶。令我幽居倍有光。自笑人心猶不足。旣懸鉤索望琳琅。右請題詠其五雲牋十幅爛如花。來自蘿溪學士家。盛意固知資吐鳳。薄毫其奈類塗鴉。先將膠漆投華牘。欲報瓊琚愧木瓜。空對楮生懷子墨。可堪千里玉人遐。右謝贈牋</text>
<title>簡寄趙士輝 明翼 送毛冠</title>,<text>採菊郊扉學種瓜。登高風急落烏紗。也應頭上空無物。意者黃冠合孟嘉。</text>
<title>述懷呈謙齋趙相公 泰億</title>,<text>憶昔初遊洛。伊時始識韓。神淸臨玉樹。望重詠河檀。遠到期楊億。徒文斥子安。七言投短律。三復發深嘆。莫較詞鋒銳。仍令墨壘殘。摘髭攀月桂。平步上金鑾。再闡彤庭試。長啣玉署官。文章光黼黻。靑紫暎門闌。衮衮登螭陛。峩峩戴豸冠。東槎乘博望。南臬出韋丹。八座超升秩。三叉遠促鞍。隨公長路伇。憐我故人看。把臂欣開眼。論心更吐肝。燈觀龍舘夕。舟泛鴨江瀾。領略窮邊外。縱橫大筆端。播謄新樂府。題揭幾瓊欄。絶響鏗金石。繁華奪錦紈。渾忘出塞苦。同做異鄕歡。勝地緣偏重。華筵會輒團。唱酬如一夢。光霽隔千巒。世事驚雲雨。騷人歎蕙蘭。聖朝開鼎鼐。傅老劑醎酸。溲勃皆收笥。楂梨亦上盤。向陽花易發。盈尺地猶寬。故意懷殊遇。前遊憶壯觀。崎嶇此宦道。跌宕舊詞壇。汲引誰垂綆。窮居每絶餐。靑雲路已遠。白首興何漫。長孺愁薪積。顓孫悔祿干。江湖亦聖渥。歌詠祝無刊。</text>
<title>李判書 眞儉 挽</title>,<text>百丈龍驤船。泛泛洋海裏。長年載萬斛。一帆將千里。中宵折柁楫。不得移尺咫。海色忽靑黑。汹湧風欲起。無楫可奈何。同舟愕相視。胥溺深可憂。傍觀亦涕泗。其二伯牙竗於琴。知音有鍾子。峩峩知在山。洋洋知在水。待爾輒奏曲。微爾誰傾耳。鍾子忽焉沒。斷絃終也已。豈獨軫徽然。文章亦如此。我今擲我筆。我筆斷絃似。</text>
<title>壬寅十一月十八日。起廢爲魚川察訪。魚雖廢郵。郵在竗香山下。且近桑鄕。可以省覲庭闈。游賞雲嵐。心甚樂之。乃於肅謝之日。詩以志喜。</title>,<text>西郵除命下彤闈。休道藍丞職事微。前聖亦云魚所欲。好官誰似馬如飛。行尋檀窟眞仙跡。歸着萱堂老子衣。自詑恩榮耀鄕里。那將晝錦換朝緋。</text>
<title>過中和。簡寄李大有。</title>,<text>故人乘馹下西州。星夜奔馳不少留。知有龍山良友在。難將鷄黍好期謀。寒梅待臘傳春信。孤燭燃宵伴客愁。早晩一鞭尋別業。蓬門爲我試開不。</text>
<title>趲到安陵逢北客。仍回程至中和。</title>,<text>昨去今還此路忙。安陵曉軔夕箕鄕。郵人慣走層冰路。征馬常隨列炬光。纔出浿城初罷漏。及來唐岳未生陽。何當遣送幽燕客。歸卧仙亭對竗香。</text>
<title>宿雲鄕本第</title>,<text>三公難換此官榮。千里桑鄕錦作行。經過某丘仍某水。歡迎吾弟與吾兄。高堂喜氣春融海。小閤羞顔月隱城。㝡是床頭雙少女。一書先報候門情。胥勑于灣上遠接使李公 光佐，觀察使李公 眞儉。輒出示酬唱詩。要令和進。不揆蕪拙。隨作隨次。以塞勤敎。</text>
<title>次灣城漫吟韻</title>,<text>覊愁和月戍樓間。故國靑春未伴還。衰髩照看金屈膝。歸心賦得玉連環。拈毫舊習勞猶癢。撫劒雄懷老不刪。增益本來君子事。不妨泥露飽辛艱。</text>
<title>次廵相統軍亭韻</title>,<text>臨亭無意醉琴絃。落落心期擁八千。海外龜玆嗟我地。域中蠻觸是誰天。荒城日暮邊聲起。故戍煙沉殺氣連。東蹈餘生偏慷慨。三盃拂劒淚如泉。</text>
<title>除夕。廵遠兩相公與問禮官權學士 益淳 和甫，延慰使金僉樞 克謙 益卿，灣尹李公 夏源 元禮會于君子堂。縱酒賦詩。作文字飮。邀余同筵。仍與聯句。</title>,<text>今日歲除兼立春。尙輔。 萍逢盡是洛陽人。元禮。 筵椒並照雙椽燭。仲約。 盤菜兼登白雪鱗。和甫。 子夜歌騰聲戛玉。益卿。 良辰簪盍勝皆銀。士常。 親朋落落俱回首。席上偏思通與珍。尙輔。</text>
<title>呈遠相雲谷公</title>,<text>光風席上一團春。和氣氤氳自襲人。漢代權衡獨元禮。濟南旗皷卽于鱗。丹心事業將靑史。黑頭功名已紫銀。瞻彼公門桃李滿。桂薑求作藥籠珍。</text>
<title>龍灣守歲</title>,<text>天涯此夕未歸歟。琴酒無心意惘如。客路一千餘里盡。年光三百六旬除。殊方物色憐盤菜。異國音塵絶簡書。孤舘不眠非守歲。北堂遙憶倚門閭。</text>
<title>奉次雲谷公詠梅嘲廵相韻</title>,<text>龍灣春色滿樓臺。紅綠夭夭映玉盃。自是調羹公事業。萬花叢裏取寒梅。</text>
<title>和尹學士 聖時 韻呈廵相</title>,<text>輪蹄一路慣相經。伇伇繅車苦未停。紫氣靑雲貴賓客。雄都大邑好樓亭。瀛洲春滿回仙駕。關塞天晴照福星。自是邊城事行樂。楚歌燕筑夜頻聽。</text>
<title>發灣府</title>,<text>龍灣十三日。京洛一千里。纔西復向東。此伇何時已。</text>
<title>道中卽事。吟成排體二十韻呈遠相。</title>,<text>伊昔仙槎路。輶車問是誰。皇華非舊㨾。鐵木換新儀。鱗介此行伇。乾坤何等時。纔聞星墮薊。復道日昇池。統緖弘承濬。儀章夏用夷。黃河淸未極。白水誕無期。魯獨心懷楚。殷亡國有箕。南朝羞詔諭。東土困覊縻。絡繹輪如織。將迎力已疲。天官屈軒盖。方伯騖襜帷。日至延勞使。雲輸供億資。咆哮羊與犬。需索幣仍皮。酥酪行厨爛。㫌鋋夾道馳。不辰生此際。做仕竟何裨。魯海遲先蹈。腥塵愧後隨。空瞻龍卧峀。慚過鳳鳴祠。㺚水懷鞭虜。晴川緬却隋。誰回薄伐世。復見太平治。指點生陽舘。沉吟麥秀基。臨行匪風發。西望更躕踟。</text>
<title>謹次廵遠兩相公雪馬聯句韻</title>,<text>江行乘舶陸行軺。快意誰如雪馬豪。淸浿冰明路疑砥。長林月出樹成瑤。捷於飛馹塵無及。穩若安車體不勞。載得羣仙遊下界。玉京歸思更迢迢。</text>
<title>肅川途中卽事</title>,<text>東風飛馹散輕蹄。朝發安陵古郭西。忽爾煙霏成小雨。油然春意發長堤。陂塘上下波新足。隴畒高低麥已齊。別是行程兼勝覽。杏花如雪點山蹊。</text>
<title>大同舘設塲試士</title>,<text>檄召衿紳較拙工。昔年吾亦此庭中。荊圍太半螢窓舊。誰是麻衣待至公。癸卯四月初一日。聞北使牌報。卽日發行。五日抵良策站。儐使趙公 泰億，按使李公，延慰使李公 弘謨，問禮官吳公 命新 亦一時偕至。相見于聽流堂。儐使出示沿道諸作。命余和進。</text>
<title>次儐使雲興舘韻。述途中卽事。</title>,<text>鴨江西望水連天。松鶻胡山落馬前。月涉星奔皆職分。梗游萍泛亦夤緣。終風走石豗堪怕。細雨沾花艶更憐。多少世間憂喜境。自歎于伇又殘年。</text>
<title>龍灣燈夕。用前韻呈廵遠兩相公。</title>,<text>時氣淸和四月天。滿城香霧彩棚前。詞壇旗皷逢强敵。錦席笙歌屬好緣。近夕燈看千點放。經春花有十分憐。邊城勝會仍佳節。恰慰孤宵度若年。</text>
<title>呈廵相</title>,<text>五旬于伇似偏勞。不有玆行無此遭。迭唱瓊琚元是樂。壯遊關塞亦云豪。看看月頰星眸艶。在在歌亭舞榭高。卽事邊城多感目。却愁淹滯換顚毛。</text>
<title>龍灣雜詠</title>,<text>龍灣城府彈丸小。城外一江如帶長。江西沃野幾千里。漢魏以前皆我疆。其二花顔玉質香羅襦。飛上靑騘如健夫。丈二雙矛隨手拔。陰山不畏射鵰胡。</text>
<title>肅寧途中。次呈廵相。</title>,<text>日日星言駕。行行稅未安。人常愁蓐食。馬輒㥘晨鞍。客髩差池換。芳華荏苒殘。詩篇慰遠伇。酬唱尙婾歡。</text>
<title>與許斯文 紳 登四絶亭。次壁上韻。</title>,<text>尊酒十年舊。芳華五月新。溪山活如畫。羅綺艶於春。漫浪尋仙跡。奔馳走路身。亭㙜自不俗。應辨逸勞人。</text>
<title>次伴使新安松栢堂韻</title>,<text>陰陰垂柳夾層城。西指征車日夜行。節近黃梅鳴小鵙。堂深蒼栢聽殘鸎。駈馳到底無遑處。咆喝聞來盡惡聲。忽荷明公佳製示。淸風炎室颯然生。</text>
<title>次伴相螗蛾嶺韻</title>,<text>炎天此行伇。畏道却添痾。嶺勢奔如馬。山眉曲似蛾。關防安用險。羞恥亦云多。慷慨男兒膽。臨風撫劒歌。</text>
<title>次伴相韻</title>,<text>絶塞身如縶。仙區夢亦遲。吾行歸曷月。客使去無時。盛德懷光霽。微才愧獃癡。追隨戎馬後。策勵共扶支。其二俗吏塵緣重。仙郵勝賞違。浮瓜好時節。行李未旋歸。丘葛愁何濶。剛薇賦載饑。無官身便去。吾欲裭朝衣。其三滯雨窮邊夜。覊懷不自寬。燕歌非取樂。魯酒强爲歡。厭對蠻顔妓。愁看敗肉盤。朝來有霽意。風色動㫌竿。</text>
<title>次伴相和凝香堂板上韻</title>,<text>客路江連塞。覊愁酒滿甁。浹旬憂坐室。暇日懶登亭。報國心懷赤。傷時髩損靑。尊周義已晦。千載喚誰醒。</text>
<title>聽流堂次伴相韻</title>,<text>倦道逢佳境。溪堂住使車。霏霏昨夜雨。滿滿小池渠。媚態詩難寫。晴光畫不如。悠悠起雅想。遙憶浿湖廬。</text>
<title>奉次廵相述懷韻</title>,<text>常仰忱誠質鬼神。一生知國不知身。明廷極論含沙蜮。湘澤甘爲佩玦臣。晉道揚鑣兄弟並。雄藩仗節祖孫均。期公異日經綸業。不必龍墀但批鱗。</text>
<title>次廵相寄示遠相韻紀行</title>,<text>千里龍灣往復回。塞垣秋色逐人來。天晴炎路淸飈動。潦盡寒潭宿雨開。常愧此行星夙駕。却思前度日啣盃。吟魂如醉昏昏過。孤負名亭與勝㙜。</text>
<title>按使內移憲長。追至生陽。臨行錄奉。</title>,<text>長林落日喚愁生。隨至唐山更挽程。庾老每乘明月興。淸河獨有二天情。澄軒文酒晨星散。灣邸琴歌昨夢驚。㝡是陽關朝雨後。不堪㫌節送還迎。</text>
<title>癸卯七月。李公 肇 以伴送使下來。余陪到箕城。伴相作詩示廵相吳公 命恒。仍命余和進。</title>,<text>獨賢西出伇。每上此名亭。澄練檻前白。脩眉雲際靑。輒緣槎泛漢。仍得梗隨萍。來夜晴江月。淸遊續浿汀。</text>
<title>林畔舘</title>,<text>古驛荒林畔。輶車織路行。臨亭倚長劒。把酒倒深觥。落日忠臣廟。淸霜大將營。今隨虜塵後。碌碌負平生。</text>
<title>次伴使登統軍亭韻</title>,<text>山河百載染膻腥。打破何時借五丁。任使虜人經我界。顧慚吾輩上玆亭。皇華往跡悲今日。驛路行塵困使星。頭白書生猶膽氣。自期燕石異勳銘。</text>
<title>嘉陵呈伴相</title>,<text>靑雲洛水指歸程。明發星軺肅肅征。蔀屋艱虞方溢目。錦筵絲竹不關情。來時溽暑炎天爍。去日淸飈驛路生。怊悵聯翩灣塞客。控江亭下送將行。</text>
<title>大定江留別伴相</title>,<text>此別難懷緖。參商渺角涯。停軺如有竢。解纜若爲思。香嶽尋栖日。晴江駐節時。怱怱歸旆急。深意未題詩。</text>
<title>八詠堂聽琴</title>,<text>玉女抱琴雲錦屛。黃河一曲動旗亭。潯陽秋月流絃白。巫峽朝雲入曲靑。遠客思鄕腸欲斷。使君看笏耳偏醒。華堂夜靜聲猶在。疑是踈篁泣楚汀。</text>
<title>天悅自香山來。仍譚山中物色。聽來不覺神飛。題詩以贈。</title>,<text>灣塞歸來意寂寥。忽瞻香嶽碧岹嶢。逢僧落日論三昧。問我何時過七橋。栖壑白雲猶曖曖。映林紅葉未蕭蕭。吾心已動秋光早。少待山中物色饒。</text>
<title>別李馨春</title>,<text>落日偏傷別。殘年易感秋。名區雲物富。待爾更來游。</text>
<title>絶亭卽事</title>,<text>好事天公餉我奢。絶亭雲物更堪誇。溪山活若生綃畫。羅綺繁如閬苑花。疑入楚㙜迷醉夢。怳游銀漢泛仙槎。自多淸福今猶古。彭澤芳尊句漏砂。其二風煙雖媚未爲奢。君視尋常我則誇。白石淸川明似練。綠陰芳樹勝於花。庭心草亞何須席。港口橋橫不用槎。自古眞仙平地在。入山何必鍊丹砂。</text>
<title>秋日登四絶亭</title>,<text>秋入郊墟忽有光。滿原濃綠幻微黃。棲山虗閣歸雲宿。蘸水懸崖老檜長。特地風煙魚作驛。遠天霜信鴈隨陽。名區得遇於焉客。故縶歸駒食我塲。其二仙區吏隱卽恩光。野服登亭冠又黃。古木繞簷連檻立。亂藤緣壁出階長。郊陰黯黮將霜候。山影參差漸夕陽。吟哢不須求別景。自然詩料在逢塲。</text>
<title>差試伇將向龜城。遇安陵姜使君 必愼 口號。</title>,<text>松桂安陵戀戀思。博城簪盍亦云奇。携來香嶽新秋色。問着淸川明月時。鈴閣靑燈如宿約。棘垣朱墨又前期。不妨錦繡煙霞路。隨處停車賦好詩。</text>
<title>院中戱吟</title>,<text>身如覊鳥鎖樊籠。殘夢中宵伴燭紅。咫尺梅軒春色滿。棘垣蕭瑟獨秋風。</text>
<title>早發生陽舘</title>,<text>明發生陽舘。倌人告淑裝。驚回伴燈夢。起掃滿車霜。伇伇風埃路。遙遙山水鄕。東行信馬首。雲際是黃岡。</text>
<title>瑞興龍泉舘</title>,<text>薄暮入山舘。蕭騷庭樹聲。吟詩題古驛。奉表向王京。深院殘燈暗。虗簷觖月明。覊愁中夜集。偏惹故園情。</text>
<title>臨津江</title>,<text>古渡乘槎日。寒江落木秋。此行纔弭節。吾友已招舟。栗老遺墟訪。蘇仙往迹求。長風吹纜去。頃刻到沙頭。</text>
<title>坡平舘</title>,<text>孤舘前虗眺望平。遠郊秋色入簷明。鴉隨落日靑山色。馬踏寒溪赤葉聲。背郭煙嵐方黯黮。滿庭槐柳更凄淸。覊懷近夕尤難遣。强意吟詩替記行。</text>
<title>碧蹄舘卽事</title>,<text>古驛行人少。空廊白日長。簷虗亂飛雀。窓缺入游螿。庭樹秋容淡。池荷露氣凉。停車聊暫息。差慰此奔忙。</text>
<title>謝人贈梅</title>,<text>羅浮淸夢喚冰魂。我與梅兄宿契存。關外地常無暖節。隴頭花未着孤根。溪邊不見橫斜影。畫裏空憐點掇痕。千里荷君分一朶。漢濱春色到湖村。</text>
<title>長湍邑底。訪尹學士 淳。次贈歸田吟。</title>,<text>伇伇西歸客。奔趨道路間。吾今過赤壁。君已卧靑山。意絶良騏騁。心隨倦鳥還。郊扉半日話。自愧異忙閑。</text>
<title>過白川。錄示主倅柳丈 鳳逸。</title>,<text>大陸長堤好邑居。繞衙林樹更扶踈。畦町萬頃連天野。墻壁千甍撲地閭。路近開京通物貨。境隣延海足蝦魚。陽春有脚秋仍熟。重穋家家見蓄儲。</text>
<title>入香山</title>,<text>自作名區主。迨無一日閑。尋常逐塵路。咫尺負仙山。好節花時送。靈源夢裏還。今朝撥緣出。僧引白雲間。</text>
<title>宿祖院菴</title>,<text>晩飽闍梨飯。黃昏步道塲。金沙本淨土。霜月又澄光。佛性千年栢。禪心一炷香。蒲團借爾宿。明日向何方。</text>
<title>次曺南溟贈淸虗韻</title>,<text>一笑出人世。淸虗猶未閑。何如金粟老。面壁坐山間。</text>
<title>香山雜詠</title>,<text>飛瀑垂成百丈冰。半空唯見玉層層。山中已絶桃花水。安得漁舟入武陵。右武陵瀑其二踏盡旃檀屐齒香。香爐形勝勝金剛。山中九十九菴子。雲去雲來幾鉢囊。右內院</text>
<title>下絶亭</title>,<text>白日看看沒。仙山隱隱微。孤亭更愁寂。携客下雲梯。</text>
<title>雪後登四絶亭。眺望香山。</title>,<text>天地蕭條物色空。雪中眞面玉芙蓉。世人不識精神處。只愛煙花千萬重。</text>
<title>簡寄尹學士 淳。復疊歸田錄韻。</title>,<text>長路吾行伇。車塵馬足間。無時留此驛。何暇入仙山。惡客長迎送。窮邊輒往還。蘿溪有逸士。高卧占閑閑。</text>
<title>肅川道中。與孟山倅金泗源 洌 聯句。</title>,<text>朝發箕城到肅川。士常。 風沙撥地暗無邊。朔雲欲雪天陰黑。泗源。 海水將冰日漏穿。伇伇此行隨羯虜。士常。 迢迢我路走幽燕。悲來謾詠皇華句。泗源。 東蹈餘生愧魯連。其二夜來飛雪滿山川。冠盖衝寒走極邊。朔野天長鳥飛絶。關河冰凍馬蹄穿。行人使節非麟鳳。劒客悲歌似趙燕。追逐腥塵偏伇伇。可堪歸路鴨江連。</text>
<title>定州松栢堂。次廵相韻。</title>,<text>煌煌玉節出邊城。容我郵丞得御行。馳逐長途同附驥。出從幽谷等遷鸎。歌壺幕府虗紆禮。皷吹詞壇濫竊聲。換着戎衣乘健馬。此身非是舊書生。</text>
<title>次題李宣川 益馝 霞亭韻</title>,<text>落霞孤得天游。檻外長江一色秋。景物恰如滕閣賞。文章更有子安儔。波翁傑句堪劘壘。溟老雄詞可碎樓。詞列三王吾自幸。幾時亭下繫蘭舟。</text>
<title>龍灣逢上元。進退格。</title>,<text>此夕云何夕。新元又上元。人今來十次。月已滿三分。魯酒難醺醉。燕歌任聒喧。邊城中夜夢。飛落浿橋雲。末句一作胡笳聲更咽。落淚向邊雲。</text>
<title>悼龍灣白僉知 時震</title>,<text>踈襟傲骨不諧時。人或疑君我獨知。氣意移山能轉海。風流縱酒又耽詩。世間豪士今虛死。天下奇男更有誰。從此峩洋聲斷絶。伯牙無復遇鍾期。</text>
<title>次遠相鴨江雪馬韻</title>,<text>鴨綠玄冰泮尙遲。相公携隊出閑時。沙汀布作風流陣。節制仍成地水師。樂奏從軍嚴號令。戒如臨敵軫安危。西樓飮博非游衍。看取深謀在酒巵。</text>
<title>春蒐威化島。次老杜冬狩行。</title>,<text>君不見龍灣形勢何壯雄。健馬勁卒亦足收奇功。猿臂燕頷邊城兒。搏乕尋常搏兎同。時平不用長纓繫越頸。日日挾鏃上下山窿穹。關西一道兵馬使。手下指揮千羆熊。城南十里威化島。獵火夜燒春林空。丘原何濯濯。獐狐麕鹿失所依虆蓬。鳴金擊皷圍四面。窮禽困獸跳踉于其中。東來守禦大將軍。赤靺白羽乘靑騘。兩將出號臨玉帳。軍容肅肅生霆風。須臾獵夫來獻豵。宰人發硎腥血紅。吁嗟乎聖祖興王榻外地。胡爲躑躅游山戎。縱令格殺狼乕如丘陵。犬羊尙在天王宮。煙塵漠漠匪風發。憂來安得豁蔽蒙。嗚呼憂來安得豁蔽蒙。</text>
<title>寤齋趙丈 正萬 自碧城量移寧邊。歷拜驚喜。仍呈一律。</title>,<text>天敎夫子得生還。喫盡千辛與萬艱。始出煙霞人世界。幾愁風雨鬼門關。畸蹤跋𨇈逢寧邑。病候沉淹有藥山。謠俗旣醇風土好。不妨留住此山中間。</text>
<title>自魚川歷登雙流㙜</title>,<text>好伴靑春馹騎回。驛亭歸路得層㙜。名區是日逢賢主。且爲溪山擧賀盃。其二屈曲溪流抱郭回。上頭平濶自成㙜。香爐秀色添奇勝。分送雲嵐入酒盃。</text>
<title>將入香山。寄安陵姜使君 必愼。</title>,<text>名區春日並三鑣。好是今行不寂寥。歐老龍門携彩妓。蘇仙赤壁有淸簫。冰澌絶壑流初暖。花木陰崖雪半消。安市使君飛逸興。一筇先我上岹嶢。</text>
<title>寧邊訪趙丈謫所。仍贈趙士輝 明翼。</title>,<text>湘澤恩移地。趨庭彩服還。促吾終日駕。對爾隔年顔。憂怖身仍病。悲歡涕自潸。幽懷何處瀉。春意爛仙山。</text>
<title>送洪引儀 禹哲 往燕都</title>,<text>憐此偏邦坐井觀。豈知中土濶倪端。一番眼目遼陽大。然後胷襟夢澤寬。吾且半生游未得。子今千里去無難。金㙜碣石皆詩料。不讓龍門禹穴看。其二少時踈懶未工詩。抵老吟哦格律卑。天寶開元難可及。宋朝陳陸是吾師。右求簡齋，放翁兩集。</text>
<title>謝伴相金公 始煥 題和村韻</title>,<text>幽人小築水雲間。緣業名區發秘慳。須倩謝公澄練句。可生工部草堂顔。先投燕石非誇衒。要待荊斤得潤刪。忽看茅茨珠玉滿。十分光動好溪山。</text>
<title>四絶亭得㙜字</title>,<text>溪山旣絶又亭㙜。紅綠春風活畫開。自是名區要好句。天敎吾輩一時來。吾輩一作騷客。</text>
<title>月林江舟中望香山</title>,<text>騷仙今日太風流。錦浪春江桂棹浮。舟中已覺仙山近。濃翠輕嵐落渡頭。</text>
<title>安心寺北洞</title>,<text>樹老雲深石棧危。肩輿入洞去遲遲。山花落盡春光晩。剛恨吾行已後時。</text>
<title>武陵瀑</title>,<text>銀瀑垂空石竇開。觸山搖谷殷晴雷。春波不作桃花浪。肯引漁舟入洞來。</text>
<title>萬瀑洞。追和淵寤兩老。賦得龍字。</title>,<text>佛力喚來天用龍。銀河倒瀉妙香峯。晴空萬丈長虹掛。雲碓千砧白玉舂。飛沫洒花紅片片。散珠翻樹翠重重。廬山未必毗盧勝。彼遇靑蓮此遇儂。</text>
<title>趙士輝自香嶽還歸魚驛。與余登四絶亭。崔生爾衡，吉生壽徵亦從。仍作聯句。</title>,<text>文園一病似相如。微爾誰能有起余。士常。 遲日入簾山影靜。晩風吹檻樹陰踈。壽徵。 新從岸柳聞黃鳥。更向春流見鱖魚。士輝。 掃却簿書留好客。藍田幽趣卽公餘。爾衡。</text>
<title>宿香爐菴。贈住寺僧。</title>,<text>老釋坐如塑。孤菴燈目懸。客來借榻宿。山月又如緣。</text>
<title>和李大有 萬秋 入香山寄示韻</title>,<text>三入香山爛熳行。水泉巖壑屐痕明。毗盧尙有扶桑恨。君若登臨記我名。</text>
<title>次李大有韻</title>,<text>我有新詩誰與吟。絶亭雖勝倦登臨。流軒綠水自成曲。隔葉黃鸝空好音。席上香留差慰意。道中書到頓開襟。平生吾輩兩肝膽。古劒要離一片心。</text>
<title>平郊試馬</title>,<text>風騣霧鬣氣翩翩。朝日郵亭喚着鞭。試却和鑾流水步。長郊十里路如天。</text>
<title>渡北江憇自作院</title>,<text>兩峽中開一水長。昨宵盆雨忽懷襄。洪波觸石雷霆闘。大陸浮空島嶼亡。借得輕舟凌萬頃。策來飛馹越重岡。駈馳不憚盤蹊險。爲是歸程走故鄕。</text>
<title>次沈書狀 埈 燕行錄中韻</title>,<text>星軺軋軋度遼西。秋雨淋漓幾日泥。眼目壯觀通市富。文章高與海亭齊。歸看灣府如彈子。還渡叉江等小溪。愧我白頭猶記馬。二年關外聽晨鷄。其二遼海蒼茫落日西。大夫爲伇賦中泥。去時春晩鸎花亂。歸路江深馬腹齊。看盡皇城大形勢。跋來山海幾盤溪。關門無阻征車出。凾谷何須客化鷄。</text>
<title>向香山</title>,<text>簡約此行色。從容吾黨人。玄暉雙蠟屐。白也一壺春。節已星流火。山纔雨洗塵。楓林爛紅錦。霜葉勝花辰。</text>
<title>用廬山高韻。作香山高。</title>,<text>香山高哉。崱屴欝嵂兮。周繞幾郡邑。浿水淸川分作東西江。層巒疊嶂霞起雲興兮。不知其幾千萬狀。如往如復如馳逐而如擊撞。中有琳宮梵宇八萬九兮。釋有遁兮隱有龎。穹林絶壑窈窕而䆗窱兮。白鹿玄鶴往往游深谾。銀河萬丈空中落。散珠噴玉聲淙淙。鐵索垂崖仍作階。僵木截溪或爲矼。僧云神龍出角虎引蹤。吾固知其迹渺茫其言哤。香爐絶頂去天不盈尺。時見淸都羽客飄節幢。余觀蓬萊方丈寶盖瑞石五㙜九月之雄偉瓌傑兮。未若玆山之無大更無雙。山中古蹟亦奇怪。檀君出巖開鴻厖。更有懶翁淸虗四溟三祖師傳心印。鐵環火珠兮琉璃缸。最是陶山翁香山雲舍四大字。六丁呵護于禪窓。山門彩板繁如星。箇中誰珉誰爲玒。靑雲梯綠玉杖。墨客何限吾東邦。雲嵐水石不可以盡狀兮。世無搥樓倒洲之手段。高山偃蹇獨不降。嗟余寸管如許小。縱有一題峯頭安得筆力齊天杠。</text>
<title>新安之高高嶺下東江里。有金處士永祿甞於崇禎丙子後。遇華人李水部題贈一絶於扇面。詩云牧禦無長策。乾坤入虜塲。山河餘故國。文物散荒凉。詞意悲慨。持入椵島。毛都督覽而起拜。送黃紙百幅請書其詩。華人之慕義如此。事載邑誌。太守鄭公壽期見其遺事。續詩而歎美之。余亦和韻而尾之。</title>,<text>東江有士生崇禎。及見皇明時太平。滄桑忽換天地覆。關月百年金皷鳴。春秋大義公獨扶。勁節直欲危鋒嬰。出於晦菴夫子鄕。禀得金天華岳晶。忽遇中州李水部。氊裘天下獨簪纓。盈盈楚竹紈扇面。彈淚題詩詩古聲。句句字字思故國。感泣島中忠義兵。都督送紙求隻字。一片新安有大明。文物雖散詩句在。邑誌尙傳先生名。新安老伯詩作史。大書特書褒先生。幽光始發潛德顯。卷中颯颯生風淸。自古不食皆有報。兩孫擢第承恩榮。噫欲識先生尊周大氣節。請看高高之嶺萬古靑崢嶸。</text>
<title>曉發舊魚川</title>,<text>曉月魚川發。明星馬首橫。霧深難辨境。冰析或聞聲。老鬣能尋路。癡邏却問程。載駈行十里。朝旭欲東生。</text>
<title>題所串江石窟</title>,<text>石室臨千仞。風濤盪五音。若逢師曠老。山海化爲琴。</text>
<title>甲辰十二月十六日。卽景廟因山日也。雨雪終晷注下。東望號慟之餘。志感有作。</title>,<text>聞說玄宮閉。孤臣血淚凝。終天今日是。千里一官仍。遺澤還成雨。高山忽作陵。黃泉未蓐蟻。至慟也難勝。其二廞衛侵晨動。愁雲結雨凝。攀髯號慟切。跣足扈隨仍。輦路爲泉路。新陵望舊陵。珠丘無限淚。遙洒恨何勝。</text>
<title>送迂翁李公 宜顯 解謫歸朝</title>,<text>春日汀洲采采蘭。玉樓消息賜金環。卽今天地交爲泰。從古君臣際可觀。在謫尙憐蘇子直。虗前終召賈生還。也應不鬼民唯問。楓陛須陳蔀屋寒。其二雩老關西若召南。胤公仍又謫江潭。吾鄕僻矣雖云陋。君子居之豈有慚。嘉惠潮州今吏部。淸芬蠻海古澹菴。雲人解唱鴻遵渚。春日離筵意未堪。</text>
<title>藥山送寤齋趙丈恩還</title>,<text>昨宵雷雨霈乾坤。陰谷華風又一番。解網莫非由主聖。賦騷仍作感君恩。何須楚澤愁鶗鴂。歸卽明庭伴鷺鵷。堪笑郵官同謫客。四年窮塞阻脩門。</text>
<title>送趙上庠士輝歸洛</title>,<text>啣書丹鵲下彤闈。栖鳳軒前報喜飛。雷雨見他龍忽起。春風得與燕同歸。鍾聲長樂今初聽。花色玄都太半非。游子趨庭兼奉駕。彩衣仍又作征衣。</text>
<title>魚好肥途中</title>,<text>春水融融魚好肥。携竿正合上苔磯。自嘆形伇無閑暇。安得滄浪取適歸。</text>
<title>四絶亭。別金友德咸 彙泰 歸箕城。</title>,<text>春風送客上孤亭。亭畔花紅柳拂靑。老子名區詩酒夢。見君先着却回醒。其二靑山落日下亭亭。千里分携髩損靑。怊悵星離雲散後。幾時尊酒醉仍醒。其三絶亭今日卽勞亭。芳草萋萋喚恨靑。卽席離懷偏作惡。送君吾欲醉無醒。</text>
<title>敎坊雜謠</title>,<text>淵淵伐畫皷。兩兩出飛仙。筵前拜跪起。舞作蓮花旋。其二小娘彈急絃。大娘歌慢葉。絃聲促而高。不與歌聲合。其三銅釵木布裳。性好治麻枲。却笑靑樓女。閑坐不動指。</text>
<title>哭崔子山 爾衡</title>,<text>吾黨諸君盡斐如。宗之才格更淸踈。少陵作句皆驚世。商也言詩輒起余。何處得來如爾者。公然奪去是誰歟。絶亭花柳淸軒月。徒自令人淚濕裾。</text>
<title>肅寧遇鐵州謫客趙承宣 景命。書贈以別。</title>,<text>海戍茫茫白日曛。鐵山西望起黃雲。莫愁玆土無知舊。吾友風流有鄭君。</text>
<title>題金夏卿 亨運 西山詩軸韻</title>,<text>晩節丘原卜築深。匝籬松檜更陰森。爐熏卷有天君對。巷僻門無俗客臨。便以煙霞爲契活。漸於名利絶機心。看君孝思羹墻感。較把瀧岡視鳳岑。其二西山西浦作芳隣。煙水雲林共絶塵。㝡是君居近孤竹。淸風分得蕨芽春。</text>
<title>次趙內翰 顯命 箕壇詩韻</title>,<text>牧丹峯屹大同流。嵩嶽黃河卽此求。忠諫昔年悲象著。神功千載煥螭頭。夷風已變今爲夏。殷制猶存不用周。看取九區經界法。也知遺範自洪疇。其二井地今修畫若新。聖王遺法更彌綸。嬴劉已過區猶在。助徹雖殊法則均。猶且辨溝仍辨洫。不關經革又經因。夫廬尙有仁賢俗。認是當時八敎陳。</text>
<title>練光亭次李廵相 廷濟 韻</title>,<text>畫船人散酒初醒。江岸高低樹拂靑。向晩長風吹棹去。未知經過幾樓亭。</text>
<title>奉贐李廵相</title>,<text>千古勞勞永濟橋。奈何髫白倍魂消。棠陰乍憇旋移舍。玉節纔臨遽返軺。栢老竹翁仍兩世。別筵離酌又今朝。檀祠額煥箕壇屹。惟有公名不泐銷。公之伯父雙栢堂。曾按此道故聯項云。</text>
<title>譏林有文 益彬 不赴赤壁之游</title>,<text>林逋不解泛湖舟。將比蘇仙卽俗流。借問靑松㙜上睡。何如赤壁月中遊。林友房妓有松㙜仙</text>
<title>次金正仲 齊運 韻。記前夜舟遊。</title>,<text>暝煙初斂暮潮生。入剡扁舟有故情。君掃岸雲延佇望。我携江月溯洄行。村醪㶑灧盃心凸。野席參差鼎足成。繫纜西山邀二子。更回孤棹擊空明。尋至西山書院。同載金友二人故云。</text>
<title>八月十九日。以祭官齎香祝詣平壤江祭壇。此乃國之西瀆。御諱降下處。而廟制隘窄頹落。籩豆品色。又不中儀式。余過祀後。以一從五禮圖式擧行之意。論牒營門。仍感而有作。</title>,<text>祝冊京師至。靈壇有事來。乾坤四大瀆。鄜畤一高㙜。零落鉶籩觖。荒凉堊壁頹。千秋南海廟。誰復易新材。</text>
<title>和浦秋夜。與黃達夫 敏厚 共賦行字。送楊仁伯 日榮 赴試。</title>,<text>槐黃秋晩故人行。珍重離懷滿滿觥。此去棄襦應得意。不須分袂更關情。今宵白雪詞樓會。明日靑雲洛水程。床下忽然聞蟋蟀。亦知微物竢時鳴。</text>
<title>多多谷。留贈姜姪 渭載。</title>,<text>多多一谷小桃源。流水盤回閉石門。爾似秦氓結草屋。吾如樵客逐花痕。田家計活桑麻糓。人世光陰祖子孫。令姪入城時未返。感懷聊叙在堂萱。</text>
<title>緩項嶺</title>,<text>昌府東南項嶺雄。三叉路出此山中。馬陵若有齊軍伏。魚貫安能蜀道通。桑土任拋曾不備。金湯雖固竟無功。堪嗟懲毖誰爲策。數級殘城半面空。</text>
<title>昌城邑內。訪柳廣州晦之 弼垣 謫所。</title>,<text>離雲五日抵昌城。絶壑穹林過去程。嶺海豈能生者死。江潭亦有故人行。窮途禍福猶天聽。逆境牢愁可玉成。澤畔相逢仍一笑。丈夫何必疚心情。江潭一作囚山</text>
<title>昌城府</title>,<text>昌州表裏有山河。江岸開營失策多。叉水若冰容易渡。孤城如髮不危何。趙邊上谷胡偏冦。漢塞成臯楚不過。據險本來眞勝筭。休言地利讓人和。</text>
<title>復疊城字示晦令</title>,<text>蕭條江岸有孤城。大漠穹廬咫尺程。果匪人居君遠謫。曾無客到我今行。陰山白雪巴謳和。板閣靑燈鼎會成。七日遲留猶綣戀。逐臣逢別㝡關情。</text>
<title>用德峽酬唱韻示晦令</title>,<text>湘潭把臂却悽然。問子緣何落此邊。一水限疆嗟盡地。四山如井只觀天。三危遠信聞無日。長夜深憂度若年。㝡是逐臣難耐處。鴨江朝暮對狼煙。</text>
<title>敬次約齋先生雪酬亭韻</title>,<text>半面荒城古峽間。戍樓人卧角聲閑。棠軒昔過留鉤索。亭壁今頹失額顔。洗劒餘波流鴨水。勒勳遺石在燕山。雪酬大義徵無處。誰復黃龍痛飮還。</text>
<title>簡寄宣城謫客李修撰 眞洙 子淵</title>,<text>蘭佩徒香弊芰荷。逐臣消息近如何。詩情謝老池塘草。忠意坡翁水調歌。問路明朝將動駕。漫天大雪忽爲魔。延平冰凍行輈絶。會待春風楚澤過。初擬自昌峽直訪塞城矣。遇雪阻路。未果此行故云。</text>
<title>踰鐙子嶺</title>,<text>蹊盤一路揷崔嵬。嶺脚參差百折來。初在水濱旋木末。纔從東去復西回。馬蹄觸石翻生火。冰浪衝巖殷若雷。知是造翁藏此境。雪埋幽逕也無媒。</text>
<title>雲陽邑底。歷過迂菴謫時寓宅。</title>,<text>馳到鰲巖水。風煙近邑居。直踰鄕校峴。先訪尙書廬。井面看新刻。堂顔玩舊書。芳塵遠淸洛。東望更躊躇。</text>
<title>呈許斯文 綄</title>,<text>桃花引作武陵媒。世外漁舟逐浪來。恨我未能投轄挽。遣君終自促鞭回。餘香不散尊前席。芳躅猶存水上㙜。忽見淸詩隨尺牘。報酬還乏郢斤才。</text>
<title>別許濟卿</title>,<text>聞說征軒啔曉明。朔雲關雪若爲行。淸緣白石寒泉重。歸路靑雲洛水平。憐我殘年添別緖。與君何日對深觥。山齋亦有吳洲戀。看取前江片月生。</text>
<title>呈任一之 致道</title>,<text>玉女千秋怨拙媒。標梅佳節幾時來。芳情欲贈同心結。艶字將成織錦回。寧伴幽蘭老空谷。不隨行雨夢陽㙜。靈辰晼晩容華落。求美誰知德耀才。</text>
<title>次任一之韻</title>,<text>名區雖僻有緣媒。牽動騷人濟勝來。詩壘我方虗席待。蓬門君不枉車回。蒼藤落日雲埋逕。古木寒天雪壓㙜。慳秘淸溪與白石。品題要得好詩才。</text>
<title>歲除日。寄任睡窩一之。</title>,<text>歲色駸駸欲換新。老懷偏覺損心神。行年添五知非歲。益友無三可意人。窓伴寒梅思遠信。盤生細菜近佳辰。遙憐旅舘殘燈客。霜髩明朝又一春。</text>
<title>次前韻寄睡窩</title>,<text>除夜佳篇語益新。達夫千載更傳神。夸心自謂曾無敵。此膝安知始屈人。談論旣奇捫虱日。詞華尤絶賦鸚辰。自慚下里同蟬噪。敢和巴謳雪與春。</text>
<title>丙午人日。疊前韻寄睡窩。</title>,<text>世間交誼白頭新。有道文章獨有神。萍水逢迎吾亦客。草堂題寄日仍人。煙霞浿水留佳約。花柳邊城屬好辰。病卧孤懷添寂寞。隴頭誰贈一枝春。</text>
<title>酬睡窩八音韻</title>,<text>金蘭交契與君深。石老歐翁早許心。絲吐蚕膓仍作錦。竹生蠏谷自含音。匏尊獨酌寒泉上。土築將營浿水潯。革帶麻衣安此分。木瓜時復報瓊吟。</text>
<title>題龍岡遏山張氏園</title>,<text>鰲山遏峯村。族居結城張。中有俊齡甫。其人福祿昌。早乳四男女。不夭而不亡。婚嫁好婦婿。內外孫成行。膝前三箇郞。娟娟珪與璋。揮毫字如斗。讀書聲琅琅。此兒穎而秀。他時可立揚。豊腴好田圃。紅腐盈庾箱。家居飫稻粱。客來置酒漿。翁今七十四。恰如少年强。視聽聦且明。步武捷而康。瀟然坐一室。漑掃軒與堂。几杖置諸側。簟席懸於樑。庭除潔如玉。食落堪拾甞。梨花滿園春。娛老樂無央。未知何德修。有此福履將。我適過翁宅。知翁一何詳。執心自有素。理家亦有方。少懲車茵失。平生不把觴。晩慮家道亂。姬妾不留房。㝡是孺慕誠。終身不蹔忘。天只手中𨫵。把作桮圈藏。居常掛戶壁。昕夕替羹墻。子婦亦孝順。甘旨羅盤床。蚤起課童指。所業惟農桑。不敎任公門。不敎窺市塲。以此貽子孫。云何用不臧。聞翁家法好。爲翁欽歎長。嗟嗟衰薄世。好人生此鄕。豈徒庭內和。亦遣隣俗良。我今作歌詩。永遠傳芬芳。</text>
<title>呈竹湖李公 廷濟</title>,<text>未作河南借冦人。至今離緖亂紛繽。靑門柳色愁仍老。玄觀桃花落又新。棠舍有陰懷舊跡。坡山無路躡芳塵。江湖廊廟關心事。安得逢公細細陳。</text>
<title>蜂筒</title>,<text>東隣贈我一蜂窠。日看羣脾貼百花。還喜老夫官罷後。雀羅門巷報朝衙。</text>
<title>琴書軒八詠</title>,<text>山人無事事。獨坐彈枯琴。古調只自解。今世誰知音。右晴軒弄琴添口鶴先放。離羣僧亦踈。寥寥子雲宅。長對一床書。右靜几閱書白雪壓茅簷。紅光初上旭。溫溫煖如春。不願裘綿木。右曉窓迎暾長風驅海浪。落日下層巖。可畏有前浦。忙忙何郡帆。右晩浦歸帆野客坐來石。山翁迎以碁。碁殘恐客去。落子故遲遲。右石床賭碁卜築好田園。遍栽梨與栗。前村有乞奚。手自摘華實。右果園摘實松陰厚如屋。松下邀坐客。客來無雜言。談農至日夕。右松壇話客日揭馬融帳。時携曾點童。至樂在絃誦。何須浴又風。右講筵課童</text>
<title>崔處士 厚發 隱居艾浦。以孝著聞。處士初不知學。以諺口讀經書。久乃自解。仍通河洛理象。生在浦邊。觀海潮盈縮。分配卦象。究解理氣。積以三十年工夫。著潮汐說三編。此前人之所未發者。李按使 廷濟，尹按使 憲柱 皆尊禮之。至著說而稱詡之。尹則又登聞紸䌙。余亦屢造幽居。獲聞緖論。輒卽敬服而嘉歎。錄呈五七近體。</title>,<text>一島皆環艾。幽香獨播蘭。天然徐積孝。人以彦方看。理象通微竗。乾文占燠寒。平生海潮說。深歎早觀瀾。其二幽人自少卜江居。探得天根月窟墟。浦近慣看潮退進。簷踈剩占朒盈虗。曾從湖老初聞道。晩遇龍翁卒著書。今日對床談易地。許君親見邵堯夫。</text>
<title>和龍山翁李大有韻。贈崔處士。</title>,<text>陳公玩易窮先天。揚子談經草太玄。發得古人曾未發。後賢何必讓前賢。</text>
<title>丙午八月旣望。作昌峽問謫之行。漫吟錄奉柳令晦之。</title>,<text>再踏昌州路。今行倍覺遙。跋來皆嶺石。渡了卽溪橋。古堞烏飛盡。深山虎氣驕。江潭知不遠。宿莾見蕭蕭。</text>
<title>贈許兄向之</title>,<text>何晩逢玄度。幽居絶峽間。天倫一家誼。地隔萬重山。白首初携手。靑春不記顔。浮生自伇伇。明發便歸還。</text>
<title>題伯氏幽居</title>,<text>峽裏秋陰薄。林巒更泬㵳。江聲喧雨夜。野色肅晴朝。何自來詹尹。相逢又驃姚。鴒原尋舊樂。剪燭話深宵。</text>
<title>過松坡尹先生 居衡 舊宅。贈胤子 濟世。</title>,<text>松坡老樹碧森森。留帶先生杖屨陰。鱣席尙今餘故宅。牛岡仍又卜東岑。新祠嶽麓高山仰。舊學圖書正路尋。更有承家賢子在。羲經一部共傳心。</text>
<title>鐵山謫所。錄呈黃參判 爾章。</title>,<text>南遷北謫此行忙。吾輩人間氣盡喪。雖道世今逢厄運。不圖公亦竄遐荒。私恩移近參商地。周義聯翩召杜鄕。爭似慶昌千里隔。門閭屺岵日相望。</text>
<title>錄呈沈執義 埈 鵩舍</title>,<text>向者淸朝一鶚鳴。胡爲飛下此邊城。瑤㙜歲晏黃昏遠。湘澤秋深白髮生。忠直古無蠻海死。文章今托楚些成。西隣亦有吟籬客。共對寒花感落英。</text>
<title>雲興舘。贈謫友黃光甫 昱。</title>,<text>橋梓俱罹網。江潭各佩纕。荷天回鑑照。移地近桐鄕。自有趨庭便。何勞陟屺望。陽關故人在。匹馬問投荒。</text>
<title>石湖風帆</title>,<text>樵舟與商舶。繫在亭前巖。長風晩來順。得意江天帆。</text>
<title>次約齋龍灣詠韻</title>,<text>灣城自古工歌舞。玉樹蓮花多善才。嬌娥慣作燕山別。送客輒吟歸去來。</text>
<title>戊申正月初十日。余以陳奏別從事赴燕。槖有我約齋先生壬戌歲燕行吟詠錄。擬以所經。輒和所題。盖欲續貂踵武。豈但開卷指點。記其道路山川而已。詠懷二百七十字以記之。</title>,<text>北京在直北。此去三千里。自歎左海生。無緣中土視。博望是何人。恣遊銀漢涘。吾師約齋翁。跡與張仙似。輶車繼浮槎。昔年過燕市。每讀記行篇。悠然遠思起。儵鱗蟄蹄涔。謾羡溟鵬戱。國家有辨誣。燕都急送使。起余爲從事。吾何憚行李。屈指記前行。四十有七禩。遙遙萬里道。復躡皇華軌。公官是度支。余職卽國子。班資有崇卑。使事無彼此。自料未稱職。那能免僨事。往伇不可辭。薊門看尺咫。遼陽七百野。秦城千萬雉。夢亦未曾到。何由見輒記。先生有日錄。便一輿地誌。山川辨夷夏。道里知遠邇。無處不留詩。瓊瑤滿天地。煌煌萬丈焰。螢爝豈能跂。踵武此亦幸。續貂烏可已。吾今理虗舟。泛彼八渡水。風雲月露色。括我錦囊裏。他時歸故國。一一寫取次。新篇與舊什。爛載一張紙。</text>
<title>陛辭出宿高陽</title>,<text>啣綸西出詠皇華。王事關心豈顧家。把看遼陽如地尺。已知門外卽天涯。回頭但恨終南隔。擧足還輕直北賖。今夜高陽賓舘宿。故人開酒點燈花。</text>
<title>正使沈相 壽賢 辭陛日。特賜御製一絶以慰其行。盖異數也。行至坡州。出示一行。奉讀攀和。</title>,<text>使星前夜向燕山。天語諄諄尺五間。帶去昭回雲漢色。恩波早看漢槎還。</text>
<title>過金川</title>,<text>倦客長途興。名區半晌閑。山寒猶料峭。花澁未闌珊。老石回瀾立。蒼屛映水斑。怱怱不暇接。馹騎到平山。</text>
<title>入浿城</title>,<text>游子今隨博望槎。銀河水接浿江涯。依依落日垂橋柳。艶艶長春滿院花。勝事桐鄕誇晝錦。新詞樂府唱皇華。親知衮衮來相見。共說燕山道路賖。</text>
<title>到和村</title>,<text>遲爾吾行自夕昏。馹蹄馳到順和村。闐喧皷角聲先到。顚倒兒僮喜載奔。隣友集來須巷曲。羽仙翩舞出衡門。老妻獨自愁形色。憫我殘年啓北轅。</text>
<title>安陵續和先生韻</title>,<text>安陵自是古安西。富麗繁華浿府齊。百隊旗亭開左右。萬家翬翼見高低。皇華樓大留㫌節。細柳營深聽角鼙。莫把琴尊慰遠伇。望雲心思更凄凄。</text>
<title>到雲山</title>,<text>境近雲陽候角鳴。一邦知舊半程迎。今來碧漢星槎伇。何似相州晝錦榮。屈我郡侯臨陋巷。奠他官享侈先塋。却嘆昬定仍晨別。憂喜高堂不定情。</text>
<title>余於童稚歲。初拜先生於嘉陵之齊山亭。仍以請益。其後四十五年戊申。小子以從事赴燕之路。歷到嘉陵。追懷舊事而記感。</title>,<text>約老持箕節。劉生學字奇。觀風經此邑。立雪請吾師。舊躅齊山在。新槎泛漢隨。西門有餘淚。添洒峴山碑。</text>
<title>追次先生新安舘韻</title>,<text>星駕吾行急。風沙此路遙。薊遼看近近。屺岵漸迢迢。身幸蠅隨驥。官慚狗續貂。關心王事重。轉輾達晨朝。</text>
<title>登箭門嶺望灣城。續和先生韻。</title>,<text>邊頭寒盡早春還。殘雪兢凌鴨水灣。卄日西行千里客。三叉北有萬重山。飛軺異域隨㫌節。歸夢長安趁珮環。伊昔郵丞今使傳。七年猶未暫時閑。</text>
<title>續和龍灣詠韻</title>,<text>黃鵠悲歌錦林主。丹忠苦節淸陰翁。灣塞至今有遺跡。胡姬慣唱滿江紅。其二歸心京洛靑山外。去路遼陽白塔間。龍灣不是我鄕土。若渡龍灣還憶灣。其三大雪翻翻風冽冽。玄冰一夜合長河。將軍領得健兒去。射殺陰山熊乕多。</text>
<title>追和先生五更體韻</title>,<text>初更厭厭親知飮。左挾長庚右伯倫。諸君勸我陽關酒。西出莫言無故人。其二二更亹亹論心話。氣味醺醺如飮醇。莫道燕山萬里遠。丈夫焉作繫匏身。其三三更倦困垂羅幙。獸炭銀屛也不寒。更對灣城梅一朶。瓊葩依舊昔年看。其四四更更轉眠還覺。枕上却敎高燭張。莫把珍羞方丈進。羹藜元是勝持粱。其五五更更盡天將曙。窓外間關百舌啼。星槎明日過江後。夜夜愁聽羗店鷄。</text>
<title>途中得一律。錄呈正使行軒。仍示副使李台 明彦，趙書狀 鎭禧 及沈諮議 錥。</title>,<text>預賀今行得意歸。福星同路爛光輝。台垣宿望齊山斗。地部深機濶範圍。學士已敎辭玉署。講官仍又出銅闈。靑衫亦躡仙槎後。長路聯鑣賦式微。</text>
<title>將發龍灣。續和先生過江韻。</title>,<text>三叉一渡若爲情。無限愁雲馬首生。郊日蒼凉仍薄暮。海山靑黑不開晴。星槎鴨水何時返。玉帛燕都每歲征。自是遠遊男子事。怡然拂袖出灣城。</text>
<title>湯站。次沈諮議韻。</title>,<text>大落平坡濶可棲。廢興何世事難稽。荒墟但見飢鴉集。深樹唯聞謝豹啼。拋了金湯虗鎖鑰。任敎亭壁踏輪蹄。形便信美非吾有。點檢輿圖却惋悽。</text>
<title>鳳城。續和先生途中口占韻。</title>,<text>君親旬月遠離違。落此殊方信又稀。返照和煙仍漠漠。亂雲連雪自霏霏。囊中罄盡恩頒藥。身上蒙戎手線衣。行到鳳城宵有夢。故園歸路却熹微。</text>
<title>通遠堡道中</title>,<text>指點阿那界。經來幾曲河。澄心無好境。撲面有飛沙。過店炰羊鴨。行程織馬騾。郵人慣此伇。解唱花門歌。</text>
<title>靑石嶺。次沈諮議韻。</title>,<text>山角撑空出蠛埃。一人當阨萬難開。天公似是分夷夏。誰鑿陰平作路來。</text>
<title>狼子山。續和先生韻。</title>,<text>痛殺翻乾又覆坤。封狼生子又生孫。張帘列肆新開店。比櫛穹廬舊落村。墟曲雪堆春料峭。道衢沙漲晝陰昬。神州消息今無問。落日蕭條登古原。</text>
<title>續和先生遼城感舊韻</title>,<text>聲敎皇朝遠漸東。全遼元是舊提封。瞻烏今日于誰屋。立馬當時卽此峯。高壁已墟無堞雉。幅員誰借屬盧龍。雲邊白鶴歸華表。欲訪令威吊古蹤。</text>
<title>沙河店卽事</title>,<text>潺湲日夜但流沙。官渡無橋亂涉河。擊劒悲歌何處客。相逢劇飮狗屠家。</text>
<title>白塔堡。次沈諮議韻。</title>,<text>曉雪忽飄灑。春寒惻惻然。大坪鋪至海。孤塔立齊天。路走郊墟外。村連店肆邊。郵人常促去。憇處不成眠。</text>
<title>入瀋陽</title>,<text>專意經營此瀋陽。漢中元是舊興王。金湯延袤移函谷。宮闕觚稜幻建章。中土金繒多峙積。北方兵馬本精强。也知費力渾虛筭。畢竟他人負壑藏。</text>
<title>團鍊使回歸。寄亦樂齋諸生。</title>,<text>九日吾能到瀋陽。亦知筋力老猶强。經來華表千年柱。跋履遼河百戰塲。磊落胷今恢夢澤。瓊琚詩已滿奚囊。諸君莫慮玆行色。早晩仙槎好返鄕。</text>
<title>口號贈扈李兩人 扈潔李今龍家在鳳城。與我國原譯相親。聞我使事。有周旋之意。同行入關。其氣意可尙。</title>,<text>笑擲千金醉酒壚。此人疑是舊燕屠。腰間匕首寒如許。能爲知音死也無。其二寶馬玉龍流水車。燕南云是我家居。長鞭一着輕千里。翁伯朱家却不如。</text>
<title>次沈諮議面紗韻</title>,<text>茫茫墟落控長垣。遼野風沙自昔論。幻出鴻濛開世界。垂來塵障隔山村。淪他日月光華色。添箇腥膻黯黮痕。賴有面前紗一幅。免敎氛坱入眸昏。</text>
<title>途中望醫巫閭山</title>,<text>萬里秦家堞。巫閭與共崇。城今來極北。山亦至遼東。大勢居庸走。餘支渤海窮。乾坤磅礴氣。釀出幾豪雄。</text>
<title>望海</title>,<text>右挾巫閭去。其南大海經。微茫波自白。指點岱惟靑。萬國通夷夏。羣流合渭涇。偏憐魯連子。獨恥蹈東溟。</text>
<title>閭陽驛途中。次沈諮議韻。</title>,<text>性癖耽吟若不休。吾行天便見中州。秦家延袤城今見。禹服要荒地亦遊。屠市悲歌遺曲聽。金㙜攬涕舊蹤求。聯鑣萬里同酬唱。遇着名區輒少留。</text>
<title>續和先生塔山韻</title>,<text>古壘黃雲暗。平沙碧血埋。啾啾聞夜哭。菀菀起風霾。敗壁飛猿鶴。中原滿乕豺。忠魂死未化。天地恨無涯。</text>
<title>續和先生志感韻</title>,<text>英雄多晦酒家壚。燕市悲歌或此徒。閱盡屠中終不見。汝南疑是隱於壺。</text>
<title>次趙書狀 鎭禧 見漢女戱贈韻</title>,<text>臨河游女餙花鈿。情態盈盈掌上蓮。聞貌亦知眞婉戀。有心能遇此嬋姸。裵郞留約藍田玉。曹子通辭洛水仙。天定佳緣人莫奪。老夫徒自羡芳年。</text>
<title>登望海亭</title>,<text>六鰲擡首石岹嶢。前置平洋勝覽饒。城似渴龍奔海水。樓疑飛鳳舞雲霄。淄靑野色三分見。江漢流波萬折朝。咫尺東瀛渡不得。恨他秦帝未成橋。</text>
<title>續和先生永平韻</title>,<text>山河繡錯又絲縈。關內要衝卽此城。始則齊單全卽墨。終焉趙括覆長平。人亡鳳詔樓仍毁。歲久龍驤墓亦耕。匹馬春風經此地。荒墟敗壁蒺蓼生。</text>
<title>榛子店。續和季文蘭詩。文蘭以華女爲虜所獲。留題店壁。和者甚多。</title>,<text>嫁虜深羞泣漢粧。文蘭千古更沾裳。至今哀玉留遺恨。古壁塵埋怨夕陽。</text>
<title>讀文蘭詩</title>,<text>馬首入榛店。芳塵見壁詞。琅琅哀玉動。箇箇苦心知。靑塚昭君怨。胡笳蔡女悲。嗟嗟非獨爾。天下盡爲夷。</text>
<title>次沈諮議通州韻</title>,<text>春城花柳十分憐。大道通溝水似天。百貨窟移川蜀市。萬帆竿簇浙湖船。長時殷響街闐轂。朝日陰霏竈起煙。可恨繁華如許地。盛時文物已茫然。</text>
<title>胡人技巧。以白糊粉造壺盒。淸澈有若冰壺。貯水縱生魚。細細見游泳之狀。卽一奇觀也。先生曾有此詠。余亦和韻而記見。</title>,<text>白白冰壺類水梭。炯如寒玉照輕羅。貯來一勺溶溶滿。縱得纖鱗潑潑過。游異濠梁焉識樂。懽同涸轍恐爲痾。乾魚衕是枯魚肆。欲轉淸波奈爾何。</text>
<title>續和懷字韻</title>,<text>拘囚孤舘意無佳。花柳尋常自感懷。漫興以詩時或暢。羇愁借酒輒能排。瘢疵覓出咨兼奏。供給艱通水與柴。何日返槎歸故國。筇鞋爛熳踏蒼崖。</text>
<title>續和先生詠燕俗韻</title>,<text>余觀燕地風。不但衣衽左。村連關帝廟。家拱如來座。世皆異道惑。疇能妖說破。於利競錐刀。遇人賣水火。雖兒髮盡薙。有女足皆裹。送死是大事。尒俗尤未妥。靈柩委道傍。雨打風又簸。恬然爾能忍。已矣吾無奈。甚至大坑葬。安知法網墮。入關或見塋。擧世靡然夥。人無講詩禮。俗好趨財貨。何時變爲夏。舊制一見我。</text>
<title>燕京行</title>,<text>周城莫賦黍離恨。晉都莫發銅駞歎。爭如大朝文物邦。犬戎爲窟腥膻滿。伊昔文皇都此都。地利㝡爲天下樞。燕國山河大形勢。漢官威儀好䂓模。皇居宅中萬邦仰。五鳳門高皇極北。北控山海關爲戶。南則桂林作塞障。梯航萬里漕路塞。大鑿潞河連太液。普天率土皆臣服。塗山歲歲來玉帛。惟彼寧固蕞爾虜。其時僅得爲偏戶。咄哉英皇御失道。土木輕作天王狩。翠華黃屋落毳幕。夷狄自此輕中國。部落漸大戎馬强。奄有全遼千里局。侵我錦州與寧遠。關東宿兵幾百萬。南方財賦輸北邊。國力已匱民人㤪。闖賊乘時從內發。初則狗偸而鼠竊。痛矣斯高蔽君聦。不以山東盜上達。賊兵薄城然後知。當時亡國非臣誰。長城少將力不贍。討復迎入控弦師。癰疽旣决大命隨。天下居然盡爲夷。嗟嗟禮樂絃誦地。彼虜一朝能有之。年來生子又生孫。天意不欲淸中原。謳吟已絶思漢民。誰識人間大義存。三韓一域全舊土。大明獨照扶桑樹。國弱不免皮幣伇。奉使今過燕京路。煤山古閣愁雲羃。天壽諸陵衰草宿。殷墟太師先獲我。我今續成麥秀曲。</text>
<title>使事緯繣。囚舘悶菀。用先生三絶韻漫題。</title>,<text>蹙蹙此身如紲馬。重重蠻舘似圓扉。山長水遠絶厓角。匪鳥伊人焉奮飛。其二爛熳黃金三寸橘。淋漓紅玉萬年桃。縱佳不是吾鄕味。偏憶酸梨與苦蒿。其三從事謀窮藏筆硯。相公病甚却茶蔘。慢書今又下儀部。郵卒聞之皆落心。</text>
<title>有劉姓名仁復者。自稱城市山林。好讀書不赴擧。以文墨自任。使人送扇於余。求題一詩。累辭累請。不獲已書送近體一首。</title>,<text>玉帛梯航四海通。三韓一介亦從東。自慚國異言隨異。唯幸書同軌亦同。城市豈無眞隱逸。販屠應晦大英雄。關門如海遙千里。安得於山見華嵩。</text>
<title>敗事留舘。引罪自訟。</title>,<text>屬國囚幽窖。行人泣冷山。如何此燕伇。容易向龍灣。嘖語徒增辱。忱誠未格頑。猶憐槖中筆。未試謾虛還。</text>
<title>購燕市書籍</title>,<text>平生心艶鄴侯家。韋布無權架軸些。常恨一經稀僻巷。卽看羣玉滿中華。縹箱舊帙堆如錦。璧府新編爛若霞。載得圖書歸左海。也應行槖射奎花。</text>
<title>續和先生次忘軒通州韻</title>,<text>嶺勢尊黃宅。星躔拱紫霄。萬邦浮入海。平陸鑿通潮。物貨傾川蜀。形便控薊遼。粤瞻瀍澗北。天室不曾遙。</text>
<title>沙河驛。續和先生韻述懷。</title>,<text>煙煤土壁點燈靑。一夜羇懷百感生。僨事實無歸國面。阻音唯切戀親情。偏憐櫪馬依風跼。却愛隣雞報曉鳴。倚枕苦吟仍作路。每從三上輒詩成。</text>
<title>山海關歌</title>,<text>君莫說崤函劒閣巉岩不可攀。請看山海之重關。山海之關天作險。其南大海其北山。東開遼野七百里。大漠又連凶奴地。凶奴馬健弓又勁。有時中土耽耽視。始皇憂之備北塞。城彼臨洮至遼海。長城頟頟高萬里。縱有百胡其何奈。一朝𥚁變起蕭墻。長城未能救其亡。城兮城兮秦可監。燕皇胡乃治㙜隍。關門以南仍築險。怒龍奔海開壕塹。壯觀皆稱望海亭。要衝共說紅花店。關中民戶同臨淄。一令可出廿萬師。又置良將守門戶。外寇安得重城窺。萬曆末年憂南牧。天子東邊專致力。大受保障寧遠衛。承疇遮阨松山壁。煙㙜十里輒相望。城外有城眞金湯。長城之險也如此。一夫臨關千莫當。吳家小竪渠勢急。開門半夜迎胡入。胡人曾不費一鏃。公然大物如芥拾。古今覆轍皆歷歷。後車猶蹈前車跡。山頭垜堞猶峋嶙。我今過此重歎息。吾聞固國眞有道。地利不如人和好。殷鑑千秋在秦城。城墉莫修修德敎。北至沙漠東至渤海陲。把作皇家萬歲之藩籬。俾令四夷爲守者。何用萬里長城爲。</text>
<title>續和先生地名戱題韻</title>,<text>深河 堡名 入地去。高嶺 驛名 上天難。跋履艱通遠。堡名 周流 河名 未得安。千山 山名 飛鳥絶。十里 堡名 野鷄 屯名 殘。曲曲羊腸 河名 在。我今八渡 河名 盤。</text>
<title>杏山堡。續和先生韻。</title>,<text>敗壁無人牧馬喧。向來雄鎭作荒村。嚘嚶鬼語聞沙磧。欝嵂寃氛見塞垣。接海平沙長贔屭。漏雲殘照欲曛昬。孤城便作成仁地。應有元戎未化魂。</text>
<title>山西女子馳馬試劒歌</title>,<text>余自燕都回至小凌河。有山西女子年可二十許。長身細腰。嫵媚便儇。自言自幼學白猿術。及長精通神竗。聞關東多劒客。今爲講術來耳。聞而奇之。召而試之。則果能飛上走馬。坐卧起立。有若平地。用尺劒如用小刀。拔投擊刺。閃爍揮攉。又爲其飄旗匿鞍之勢。直紅線者流。流看良久。感歎而賦其事云。山西女子年二十。機杼不學刀劒習。淸霜紫電隨手生。閟得神方能闢闔。健兒山西眞瑣瑣。欲向燕南論劒法。金鞭一着叢鈴馬。昨日來過關東邑。關東自古多劒客。蓬頭突髩爭來集。阿娘背人粧且束。徧髮爲鬟簪亂揷。禿衿小袖短後衣。裊娜纖腰紅玉頰。通衢策出千里足。隨後飛登如鳥捷。手握尺八之匕首。能坐能卧能起立。初作轅門旗飄狀。馬腹忽然螓首接。又作深林豹隱勢。錦障泥下翻身入。得非公孫舞渾脫。無乃紅線偸金盒。須臾躍出身手見。玉顔依舊如花靨。揚鞭更試蓮花鋌。折旋翩躚紛匝遝。長虹一道空中闘。亂雪飄飄風颯颯。一笑擲劒飛下馬。英風猛氣猶歘歙。觀者膽掉皆嘖舌。人海人城三四匝。老夫見此增歎息。爾亦女中之荊聶。當今天下無一男。何物女子乃爾俠。安得借汝一枝師。掃却凶奴如落葉。</text>
<title>十三山。續和先生韻。</title>,<text>駐馬橫看又側看。孱顔瘦骨此何山。驪圖內局虧雙點。螺䯻新粧剩一鬟。疊嶂厭多靈鷲嶺。孤峯嫌少洞庭巒。疑岑巫峽差相似。評品千秋伯仲間。</text>
<title>續和先生里皷體韻</title>,<text>連山 關名 疊翠是巫閭。山名 千里沙河 驛名 八渡 河名 餘。白塔 堡名 中安 堡名 通遠 堡名 塞。黃旗 店名 北鎭繞皇居。誰敎狼子 山名 移新種。唯見鷄屯 地名 有舊墟。亂後孤家 店名 煙火絶。行人借宿板門 地名 廬。</text>
<title>續和先生瀋陽韻</title>,<text>經年作客踏天涯。幾賦剛薇誕葛詩。落盡棗花桐葉大。黃梅時節是回期。其二如海君恩報罔涯。忱誠時或見於詩。舊誣未雪添新辱。埋骨燕山負素期。</text>
<title>到九連城。望見統軍亭作。</title>,<text>回到九連城下望。統軍亭子當家人。先生此語而今覺。不作斯行難解眞。</text>
<title>追及上使書狀於金川。用先生平山韻述懷。</title>,<text>雙軺先去後塵隨。猶及聯翩復命時。博望敢言星漢伇。武功徒切虜庭悲。歸來故國顔何有。點檢吾行罪自知。縱使聖恩寬且貸。退塡丘壑是心期。</text>
<title>戊申七月十七日。上親臨會盟壇。余以禁郞隨駕。得一律錄呈諸僚要和。</title>,<text>警蹕聲傳輦路淸。靈壇百丈駐龍㫌。天時肅殺知平賊。夜雨滂沱認洗兵。玄牡神祗昭告禮。丹書帶礪又申盟。金吾先路乘輿導。何幸微臣與有榮。</text>
<title>移拜春曹郞。直宿本司。</title>,<text>十年重入舊南宮。老吏依俙記是翁。昔者紅顔今白首。向來員外此郞中。池㙜柳亞微風撼。庭院苔荒澹月空。持被西廳仍閱案。卷中名錄弟兄同。仲汲吾後亦題名。故結句及之。</text>
<title>己酉三月初。傳諭楊州卧公村判府事李 宜顯 住所。仍吟一絶。</title>,<text>見公高卧卧公村。松桂山深伴鶴猿。朝象卽今平且蕩。起來公卧躡台垣。</text>
<title>自卧公村歸宿平丘驛亭</title>,<text>傳命歸來路。平丘得小亭。疲勞停客節。寥落似山扃。積水連沙白。遙岑破霧靑。夜看霄漢色。陶里隱台星。</text>
<title>寤翁盆種桃樹。梅後繼開。花色甚盛。嘗作一絶云家養盆桃一樹新。臘梅開後㝡先春。客來休惜紛紛落。看 缺 蒲團作錦茵。詞語流麗繁華。余嘗吟繹。隣居李瑞圭者來誇賞春。用其韻道懷。以示李生。</title>,<text>桃李千門錦繡新。滿城輪盖競探春。幽人獨抱枯梅樹。不踏蹊邊紅白茵。</text>
<title>復直騎曹外司。感舊有述。</title>,<text>更佩通符入騎司。此中持被十年茲。重尋宿趼庭心石。三復前僚壁面詩。出水芙蕖新長藕。傍墻楊柳老踈枝。凄然便起玄都感。當日看花幾伴遺。</text>
<title>送鮮于允明 炆 赴莊陵齋</title>,<text>允明以遯菴先生之嫡孫。恬雅好讀書。有詩禮之風。擧遺逸爲莊陵齋郞。允明一出謝恩。卽欲還山。余亦勸赴齋所。作詩而贐之。獨抱幽經溯範源。遯翁雖逝典刑存。如非聖世求潛德。安有恩書到蓽門。處士官居祠隱好。故人期望泰瞻尊。春來越峽鵑聲苦。應洒孤臣血淚痕。</text>
<title>秋夕在政院直廬。自上有香醪珍果梁雉之賜。祗受醉飽。感祝恩數。詩以記之。</title>,<text>佳節中秋卧直廬。禁門鍾定意茫如。文園病渴思金露。翰苑頒恩下玉除。寶果團團隨錦雉。仙醪灧灧泛香蛆。良宵旣飽仍兼醉。豈歎微臣逖又踈。</text>
<title>梅花詠十絶 幷序</title>,<text>不佞素有林逋癖。而關外無此種。常欲得一本。戊申秋。竹洞朴利川 弼震 丈許以庭植一株。余命僕移而來。左揆鵞谷李公 台佐 偶於途上見之。取而歸。盆養而閣護之。非愛其花。盖取其實。用以爲調鼎具也。未幾還于不佞。公之意欲使是花不枉其本性。任自在於山榛濕苓之間。其意甚盛甚盛。雖無情如卉木。豈不感向日栽培剪拂之恩也。不佞酷愛是花。置之于庭。廵簷索笑。朝暮相對。初則枯枝禿榦。蕭然索然。日漸漸敷榮條達。今則已沃若矣。其淡踈之影。癯枯之形。裵徊偃仰。自爾有相得之感。未知物與人亦或有知遇者存也耶。噫是花有三大幸。始以草莾中弱植孤根。不入於樵斤野斧。爲好事手所得。得充庭實者一幸。更蒙相國公一顧。封植之培養之。漑根結實。獲與於鼎鼐之用者二幸。梅性喜好山水。其溪老園翁。卽其舊伴。有若籠鳥之每思林藪。而公不留之於桃李門庭。卽遣去俾續西湖舊緣。此三幸也。其幸也旣多而尙有一段苦心之願。盖梅種不一。有庾嶺種。有楊州種。在庾者以淡粧素衣。結作醉夢淸緣。有林下婦人之風。在楊者瓊葩玉蘂。爛照東閣淸尊。爲太守好友。兩箇趣味自異。今是花雖未知何種。而恥作林下婦人。竊慕何太守風流。願以東閣爲家。美酒爲祿。或者好事者察其情而果遂其願也否。不佞竊感是卉。作梅花詠十絶。詞雖拙而意則備焉。不揆鄙俚。錄呈台席。倘賜一言之敎。留作文苑好話本。則豈但花卉之幸而已也。詩曰。好意利川翁。知吾與梅素。襟懷自一般。借以庭前樹。其二健步得移來。芳根嫰如許。道逢黃閣老。奪我梅査去。其三相公非玩物。用汝將調羹。栽盆置華屋。剪拂亦花榮。其四爾性本高潔。嫌留桃李門。孤山故人在。悵望月黃昬。其五相國好風流。不敎違物性。遣却梅花歸。賢於柳枝放。其六嬋娟爾玉人。樸遫吾野老。相看兩相得。物與人同好。其七攀條結誓言。擬作歲寒友。風霜爾莫渝。翻覆吾毋負。其八聞說梅軒樂。滿庭花事稠。看花分不薄。爾能引吾不。其九淡淡西湖春。盈盈東閣酒。林仙與何翁。我或兼而有。其十花亦有心性。豈忘培且植。縱使落荒鄕。先春報消息。</text>
<title>經筵進講之䂓。玉堂上下番。承宣一人在前行先讀。注書及春秋二人在後繼讀。而每講輒盡一編。己酉六月。臣時恒以下番兼春秋。召對前席。上方講大學衍義。入侍諸臣循次進讀而畢。翌日講。承旨讀畢。堂后將讀卷。上顧謂臣時恒曰下番春秋讀之。臣越次承命。惶隕感激。卒讀其編。庸陋踈逖之臣。何以得此也。如是者至再至三。皆特恩也。略記之。附之以詩。</title>,<text>體易宸心行法天。萬機雖劇日臨筵。呼來學士方開講。顧謂春秋爾卒編。越次殊恩偏渥也。聯班右寀却茫然。平生愧乏菑畬力。數墨尋行只自憐。</text>
<title>榮感述懷</title>,<text>儒者至榮叨賤臣。此生何以報昌辰。筋骸已敗難陳力。唯有丹心拱北宸。</text>
<title>廣津松石亭。候雲谷李相。次壁上韻。</title>,<text>亭名物態善容形。石老松深一畒庭。君曰卿來何日到。身非己有任天聽。方如大海無津岸。豈使孤舟繫野汀。綠野樂園皆晩節。相公頭黑髩猶靑。</text>
<title>今大司馬鶴巖趙公 文命 藝谷新第成。公置一席。邀太學士尹公 淳 曁藝文提學徐公 命均 作河朔之飮。公之季台國子長豊原君 顯命 亦與焉。四公俱負詞垣重望。聯翩後先。將迭主牛耳之盟。是集卽東洛文星聚也。酒酣仍與聯唱。成排體十二韻。詞語典麗穠郁。炳烺鏗鏘。雖分隻合偶。下上湊成而首尾脉絡。關照續連。有若出於一手者然。斯文也傳耀久遠。當作文苑勝會之跡。詎不偉歟。一日公出示斯作。命不佞續貂。竊甞聞白雪之樓高矣。顧此下里陋唱。恨未得與於文酒末席。獲覩諸宗匠對壘交鋒。風檣陣馬迭進迭退之狀。今於授簡之命。旣榮且幸。不暇以辭。欣然和進。竊自附於詞列三王之意云爾。</title>,<text>聞說賓筵秩秩初。一時名勝集簪裾。簷看燕賀新輪奐。隣近牛鳴舊巷居。花竹滿園幽趣足。山林在市俗情踈。主人麟閣元勳老。佳客龍頭兩尙書。正好揮毫相對壘。不妨論事共推車。倚樓今代皆宗趙。懸榻常時輒待徐。吉甫世稱文武備。季方人道父兄如。蜚英翰苑俱無敵。游刃盤根更有餘。奇會廣陵看四萼。異徵楊宅得三魚。文星藝谷光應爛。勝日華堂席不虛。石鼎聯珠遵古事。詞垣推轂賀新除。自慚幕客文思拙。攀和瓊章意未攄。</text>
<title>己酉七月十一日。在銀㙜禁直。聞德川除命。</title>,<text>大政張公道。儂名入薦書。俄然恩點下。果爾德州除。太嶽瞻雲後。春塘夢草餘。廬江奉檄喜。今古一般如。</text>
<title>慈山犂串。過約齋先生留愛碑。</title>,<text>馬首入慈境。居民迎我言。襜帷曾過地。琬琰尙留原。棠舍看仁化。苔碑洒淚痕。徊徨不忍去。郊日自黃昏。</text>
<title>題德川東軒</title>,<text>南州西邑幾金章。此老今行最有光。晝錦旣榮仍彩服。郡齋元侈又萱堂。携來淇澳猗猗色。伴得羅浮淡淡粧。况復雷封山水窟。日哦山水興偏長。</text>
<title>送宋參判 成明 赴燕</title>,<text>弱國無謀但畏天。金繒歲走薊門前。昨年此伇曾經者。今日離筵倍慨然。禮樂衣冠那見漢。長城易水已非燕。淸風㙜下君應過。看我留題壁上篇。</text>
<title>送沈書狀 星鎭 赴燕</title>,<text>春府槎遊未十年。胤郞今又踏幽燕。店人定說星軺過。蠻士爭將月露傳。到底停軒詢古跡。有時開槖撿行編。文章沿路酬前唱。稼牧詩篇次第聯。</text>
<title>與副使宋台夜飮安興舘。共酬正使韻。</title>,<text>安陵把作古幷州。赴北輶車此輒休。魯酒燕歌焉取樂。隴雲關月自生愁。堪悲玉帛廬山走。殊異星槎漢水浮。此後終南便永隔。請君同上望京樓。</text>
<title>串嶺道中。次李大有韻。</title>,<text>君行遙指萬峯間。路似梁岷不可攀。千古此程依舊險。五丁餘鑿至今頑。雲嵐隨處盈吟目。山水看來自好顔。知爾故園松桂待。早收詩槖趁春還。</text>
<title>糶新北倉</title>,<text>賑政方春急。牙㫌拂曉催。民方擧火待。吾且發棠來。粒粒知皆苦。元元儘可哀。中朝新有諭。懷保愧無才。</text>
<title>與崔宗之 起衡 唱酬疊韻</title>,<text>忽漫相逢亦果緣。君鬚已白我殘年。遼原始解曾懸榻。安市今遊㝡上筵。太史文章探禹穴。少陵布褐客東川。關河春盡人猶滯。隴月盈虧幾朔弦。其二臨風玉樹有良緣。知爾當時美少年。伊昔讓君詞壘席。見今爲客郡齋筵。詩多入峽憐工部。計拙營砂愧稚川。關外此遊難再得。不妨留醉綺羅絃。其三靑雲落落邈難緣。志士悲歌惜暮年。倦僕羸驂千里路。殘盃冷炙幾人筵。羇懷絶峽如逃藋。歸意臨湍若逝川。賴有文章先自感。結交文勝賞音絃。其四萍梗關河到底緣。文垣詩酒又新年。前身舊日黃樓客。勝會今朝白雪筵。把我三山仍二水。較君芳草與晴川。霏霏玉屑淸人耳。絶勝嬌娥錦瑟絃。其五聽訟哦詩各異緣。閑忙不可語同年。有時心愧淸風閤。無暇身登望日筵。休遣簿書堆几案。欲將筇屐試巖川。琴軒盡日喧如市。單父難鳴子賤絃。</text>
<title>女兒于歸。書贈十戒。</title>,<text>四十始生汝。汝年今十九。止慈老父心。寤寐求良耦。其二東床果才俊。我女亦幽貞。桃夭好時節。彩鳳將將鳴。其三汝今適於人。爲妻復爲婦。齊眉事君子。竭力奉舅母。其四妯娌卽兄弟。相愛而相友。婢僕代我勞。待之恩亦厚。其五婦道貴柔順。否則妬且忌。忌妬卽惡行。我女豈爲此。其六儉素人皆福。驕奢家輒敗。鹿車與馮釵。一監又一戒。其七人心異我心。事事豈稱意。須把眼前事。一切度外置。其八人家骨肉間。長舌亂之祟。吾見亦多矣。贈爾一默字。其九士曰余擧趾。女曰吾饁畒。唱酬毋或違。敬奉箕與帚。其十如琴復如瑟。父母其順乎。然後家道平。勉汝婦與夫。</text>
<title>澹澹亭壁上。次吳使君 光運 韻。</title>,<text>縈回屈曲漾淸漣。繞過巖頭金碧前。出谷川纔鋪似練。到亭流始濶如天。歸雲野外漏殘日。薄暮樹梢籠淡煙。會識此間無限趣。老夫眞有一分仙。其二亂石錯疑金華羊。巖間老樹何蒼蒼。川華淨若平鋪練。山㨾天然淡掃粧。誰識箇中會心樂。我從忙裏得閑長。今行正屬浴沂節。詠以歸來思點狂。</text>
<title>次鶴巖韻。題白雲子至禪詩軸。</title>,<text>簿領埋頭歲耐過。踈才其奈亂繩何。邇來吏伇詩情减。松桂荒園歸思多。</text>
<title>靑士歌</title>,<text>植物之中有靑士。子猷許汝爲知己。千秋吾亦聞其風。㝡愛西山孤竹子。其二牧丹富貴何須慕。桃李繁華不足數。延興宅裏百花庄。淇澳淸陰吾竊取。其三雪簳霜叢烏玉竿。萬金容易一枝難。睢園老子片言許。有斐其人終不諼。其四猗猗色與亭亭節。頑可爲廉懦可立。今來始覺古人言。不可此君無一日。其五此君獨與此翁親。世外神交非在人。不言不笑兩相看。方寸澹然無點塵。其六松身本直猶靑紫。椒性雖辛亦諂諛。爭如老籜全淸節。梅不能兄橘則奴。其七竹湖之老畿營伯。聞爾淸標要一覿。知公氣味主人宜。不害此君爲上客。其八棠軒敲扑紛如許。是處非君久留所。儂家小築在西山。早晩歸時携汝去。其九老夫今佩遼原竹。松桂林中書可讀。靑靑吾友伴吾行。絶勝成都琴與鶴。其十從我西遊知有心。鈴軒對看爲䂓箴。終能賴爾淸風力。聲色叢中不我淫。其十一爾心不合留官府。我且移來植和浦。而今以後得其地。願與此君同歲暮。</text>
<title>修築二樂亭。書示諸生。</title>,<text>九仞爲山便作㙜。夜來雷雨峽江開。游魚逐隊來千里。不上龍門更不迴。</text>
<title>松亭戱吟</title>,<text>亭㙜自是天然好。松檜添來別㨾好。更有好詩人作主。不妨呼爾作三好。其二人人泛說松亭好。一覽安知眞箇好。無日無時無不遊。此翁眞解此亭好。</text>
<title>贈車以載</title>,<text>逍遙同上舊遊㙜。復喚墻頭濁酒盃。松逕我穿殘雪到。山齋誰踏夕陽來。冰江汗漫琉璃滑。煙樹依微水墨開。景物留人留不得。名區離緖更悠哉。</text>
<title>壬子九月十八日竪碣先墓</title>,<text>他山石色玉溫然。治作豊碑樹墓前。晩老銘辭華衮重。素軒心畫墨花姸。貞珉集美成三絶。潛德垂光照萬年。了此人間吾志業。死歸無愧拜重泉。</text>
<title>送迂翁相公赴燕</title>,<text>皮幣行猶一亦羞。薊門今又再征輈。淸風㙜合黃昏過。碧漢槎非曩昔遊。差慰國誣東觀洗。不妨恩謝北庭修。昨年我踏遼陽路。虐雪獰飈可白頭。</text>
<title>寒泉齋</title>,<text>玉溜潭心淨。銀鉤壁面懸。洞宜藏逸士。㙜合卧詩仙。約椓仍增餙。溪山倍覺姸。陶翁發慳秘。吾亦和新篇。</text>
<title>和任學士 珽 次望京㙜韻</title>,<text>百祥雖傑此爲雄。樓下萬家歌吹濛。天借晴川草樹色。人遊巫峽雨雲中。元䂓老興惟看月。王粲羇懷漫向風。別有孤臣馳遠望。終南一抹北宸同。</text>
<title>保晩堂文字飮。拈韻共賦。</title>,<text>開尊添酒檄詩人。物色江城十月辰。唱得巴謳飛白雪。吹來鄒律發陽春。登壇一世相爲主。觀國他時利用賓。看取詞垣虗幾席。不妨追躡輒相親。</text>
<title>趙寧邊 明翼 士輝令公載送盆梅。副以一律。追次却寄。</title>,<text>河陽花滿雨隨車。別種瓊葩寄送余。落盡淸香殘臘後。報來香信暮春初。窓前忽到開淸眼。案上留看勝素書。多謝故人還舊物。梅兄襟抱與兄如。</text>
<title>示金生 弘仁</title>,<text>江湖煙月足栖遲。坎止流行各以時。已把名區閑者主。不敎眞樂俗人知。陶園松菊結爲友。漢水葡萄添入巵。今夜逢君話多少。自然心露唱酬詩。</text>
<title>却寄鄭而厚 尙裕</title>,<text>東岡一夢隔西淸。天借林臯餉我兄。靈殿起來非素志。屛巖歸卧見高情。詩書已分從吾好。甲乙還羞與世爭。亦有休官和浦老。江湖晩窃隱居名。</text>
<title>靈泉感吟</title>,<text>冽彼寒泉水。淙淙日夜鳴。人無識和氏。世有棄君平。巖底伏流在。澗邊幽草生。冉溪本自潔。何事累愚名。</text>
<title>寄江東安使君 聖時</title>,<text>休官仍着破荷衣。錯道江天隱少微。繞屋皆林仍作藪。環除是水不關扉。煙霞境僻堪淪跡。奎璧家藏自露輝。近日吳州詩有寄。郡齋秋興詠當歸。</text>
<title>浮碧樓文字飮詩軸。上宋廵相 眞明 棠軒。</title>,<text>日者與愍忠壇將事諸友。約以祀畢後仍留永明。昨朝携士友數十輩。自大同門同舟溯上。設文字飮于浮碧樓。卽一勝事也。敢以酬唱一軸。投進相國詞案。且引庾錢兩公古事。別作一律。復塵淸覽。或見其詩而恕其狂僭之罪耶。悚仄悚仄。庾公豪興人爭說。錢相風流世莫儔。侈送行厨到嵩岳。伴携明月上南樓。猶令後代欽高躅。豈但當時助勝遊。千載我侯朝暮遇。芳塵能繼古人不。</text>
<title>廵相公見詩軸。悠然發興。使人伻問。錫以白粒三石靑銅五貫。爲酒肴之資。感甚感甚。卽寫一律。付上來人。</title>,<text>詩社開浮碧。花辰近踏靑。西湖方有禁。楚澤獨爲醒。棠舍便蕃錫。詞垣感佩銘。從當陪玉節。佳約在名亭。</text>
<title>宿永明寺。朝登碧樓。拈韻同賦。</title>,<text>睡起禪房卷曉霞。靑山在座不曾遐。長城日射高低壁。孤島煙生隱約家。繞砌碧流看以錦。滿堤芳草勝於花。僧言絶頂風光好。理屐行尋一逕斜。</text>
<title>碧樓書示諸友</title>,<text>七子弇園濶步遊。見今吾輩亦詩流。和村暮雪初開社。浿水春風又泛舟。翰墨一時皆大手。江山千古最高樓。綾羅錦繡知多少。借爾如椽恣意收。</text>
<title>疊碧樓韻。寄金浪翁 豹俊。</title>,<text>約與名區會。君何不我遊。臨風吟伐木。斜日獨登樓。野濶雲同遠。山高水自流。盤桓次浮碧。猶待子猷舟。</text>
<title>奉別宋廵相 眞明 解任還朝</title>,<text>古者方面任。文武二道有。文非簿書謂。武豈鍖斧取。一經一緯間。其術自長久。吾鄕箕子國。敎八疇又九。中經高氏世。習俗趨赳赳。國朝盛文敎。斐然一洗陋。次第開五庠。藹藹菁莪茂。聯翩蓮桂出。尙欠敷薪槱。我公按西節。爲政審先後。竊取湖學法。經義齋又構。選置才行人。絃歌日以奏。繩趨尺步正。蔚蔚禮樂藪。武事不偏廢。未陰綢戶牖。三冬大組練。劒戟星虹闘。戎壇訓院高。劒客荊楚秀。中城要可築。爲之財力購。使我四十州。安枕不吠狗。風敎日條達。棠樹春陰厚。余亦化中物。曾長伯樂廐。登龍兩歲間。猥荷不遺舊。向來哀疚嬰。晩而重閽叩。澄堂公有暇。幾多陪左右。新春浮碧樓。紅綠爛錦繡。我携文字朋。開壘置大酒。公焉興不淺。肩輿出江口。臨筵唱白雪。仙區散瓊玖。斯文此勝遊。在古亦有否。南樓但僚屬。北海只飮友。傍花有餘興。南湖擬隨柳。湖上有吾廬。浩浩煙霞富。將回嚴子駕。謂訪花溪叟。仙輧倐而東。好約嗟虛負。顧余已老矣。棄置守圭竇。西笑意已絶。奉袂何時又。墮淚惟有地。丹峯亦峴首。</text>
<title>見江東安使君 聖時 和送四帖。步韻却寄。</title>,<text>絲竹嘈嘈漫哢吟。爭如山水發淸音。泉聲自爾何須瑟。松籟天然不用琴。吾且得於詩上趣。君今和以曲中心。師襄近日居于海。倘或吳州一棹尋。其二君是天皇香案仙。前身曾賦蘂珠篇。得來山水專遊地。爛用文章本色天。千古獨開詞壘戶。並時誰躡雪樓筵。公庭鴈皆詩料。近費雲花幾幅箋。</text>
<title>甲寅人日。諸生來候樂齋。題詩示之。</title>,<text>日逢人日正思人。君且來尋寂寞濱。蓬藋跫音頗久絶。山陰棹影自何臻。心期雪共梅花白。天氣春將草色新。江閣夜深霏玉屑。滿庭松月更精神。</text>
<title>水丘軒盆梅盡落。芳枝嫰綠可愛。</title>,<text>春雨霏霏春事闌。小園紅綠合澄觀。庭梅物性同庭草。生意兼將易理看。</text>
<title>酬林奇玉 琦</title>,<text>坎止流行我自知。江湖端合老栖遲。便吾蝸室堪容膝。笑爾烏棲別借枝。種藝方踈從老圃。菑畬業在課癡兒。多君剩有山陰興。巖壑來尋骯髒姿。</text>
<title>浪翁載送恠石三峯。重之以七言近體。和韻却寄。</title>,<text>木假猶山况石山。孱顔瘦骨合澄看。巒形削立精神爽。雲影徘徊意態閑。人或以詩求犖崅。佛猶爲供伴陁曼。吾家小華頗奇恠。較彼兄難弟亦難。</text>
<title>寒泉齋逝斯樓</title>,<text>甚處看工夫。源深體用俱。鄒書喩湍水。曾傳引丘隅。物理斯焉察。吾心間則渝。流行是天道。誰謂臭聲無。</text>
<title>余嘗六入香山而尙有眷眷餘意。曾與鐵瓮伯李令 日躋 有香爐之約矣。癸丑四月旣望。余自雲鄕馳至鐵瓮。則李令相見甚喜。張以酒妓。入夜乃罷。以一律錄呈。</title>,<text>向來華旆過山扃。沙渚依然小棹停。陳井昔投佳客轄。宣城今掣使君鈴。盤心惟錯銀鱗白。尊底其多竹葉靑。看取主翁風致爽。可能登覽好樓亭。</text>
<title>佛影㙜贈聖初上人</title>,<text>流水潺湲白日長。嗒然孤坐誦金剛。眞如不獨庭前栢。看取階邊杜鳳香。</text>
<title>登檀君㙜</title>,<text>㙜在香山最上峯。老夫今始着游筇。淸虗詩語眞非妄。萬國都城若蟻封。其二我挾飛仙上此㙜。笛聲吹徹霱雲開。步虗一曲霓裳舞。人道淸都羽客來。</text>
<title>萬瀑洞。次寤齋韻。</title>,<text>謫仙曾詠香爐瀑。詩與香爐相對敵。媿我柔毫纔數寸。安能寫盡三千尺。</text>
<title>過中仙下仙廢菴</title>,<text>中仙下仙皆有仙。仙文菴虗生白煙。寂寂曼陁花自落。經床顚倒佛龕前。</text>
<title>見佛菴</title>,<text>萬壑千巖恣意尋。沓紅霏翠濕衣襟。歸來見佛龕中坐。一切消磨浪走心。</text>
<title>普賢寺。遇中和李使君 禧遠，慈山成使君 潤錫 口號。</title>,<text>香岳雲嵐引興長。使君連旆入山忙。携來十隊紅芳色。巖上餘花忽减光。</text>
<title>次淸虛師軸中詩</title>,<text>大法孰能悟。聞來人輒驚。淸虗一轉語。月色又松聲。</text>
<title>還宿四絶亭</title>,<text>爛踏千峯月。歸休四絶亭。雲光流枕白。檜影入簾靑。物態眞如畫。詩魂倍覺醒。香山有此否。羅綺匝如屛。</text>
<title>余鑿小塘於日涉園中。多置奇峭異石。如渭城煙絲。朝陽鳳栖。曾所移植於池傍者。園庭瀟洒。頗有幽居勝致。竊記之。要和諸友。</title>,<text>造物自豪縱。吾園衆美俱。階多供佛石。庭運賜狂湖。渭雨靑靑柳。朝陽菀菀梧。老夫何福力。塵界致蓬壺。</text>
<title>題安掌令 晟 子明傴僂堂壁上</title>,<text>要津君不競風濤。晩節丘園志益高。兩世龍門崇地望。一登螭陛荷天褒。官辭顯要還如范。賦就歸來不愧陶。餘福槐堂猶未艾。在庭蘭玉又英髦。</text>
<title>箕城詩。呈朴按使 師洙。</title>,<text>磅礴三都地。逶迤百堵城。箕王初鑿築。高氏又營成。汴水三條帶。長安一局枰。金湯眞可寶。蠻觸互相爭。豕突逃來滿。狗偸窃據淸。豈敎容虺蝎。旋卽撲牛蝱。隋帝張皇伐。唐宗赫怒征。奉天高大在。淝水笑談平。謂以難攻地。傳玆善守名。山河冠東土。鎖鑰壯西京。聖世關防固。藩臣節制明。蓄儲陳又腐。戈戟銳而精。若是綢陰雨。如何潰丙丁。廟謨捐要害。天塹作盛坑。盖自修和好。拋來任圮傾。約翁修始俑。星老築仍宏。趙使樓㙜屹。閔公垜堞橫。北門墉又設。西賊膽應驚。境接遼燕界。釁生殺越氓。禁防踈塞徼。方面擇銓衡。僉曰無踰某。欽哉特授卿。觀風移海節。不日按箕營。范子澄淸志。尹侯保障誠。安猶危不忘。文亦武宜幷。纔掇旬宣返。仍令夜操行。將壇初建皷。軍幕競鳴鉦。嚴擊中門柝。高懸萬雉檠。馬陵方暮夜。卽墨正深更。一號風雷動。羣砲雨雹鳴。指揮唯用火。坐作不煩㫌。得有將軍重。知無外冦輕。千牛設大饗。萬旅醉連觥。獨欠城壕制。難防梁欐嬰。昔人爲未暇。今日急先評。徵發催開伇。呼耶亂起聲。須臾深數仞。前後繞長泓。壁壘重爲險。橫磨視可瞠。猗吾廵按相。眞是國家楨。肘下雙金印。胷中萬甲兵。雪山重爲蜀。淮水詎容罌。地利非徒恃。人和是大亨。公毋歸卽遽。民思慕如嬰。顧我移棲住。荷玆虗舘迎。嘗從戎務問。粗達管窺情。七里猶爲大。中城便是贏。偶然言中窽。慚了見如盲。需世毫無補。歸田老且耕。康衢歌帝德。汾塾倡儒生。假使兵圍趙。何難舌却嬴。書懷仍咄咄。棠舍敢投呈。</text>
<title>示樂齋生</title>,<text>壯觀猶且辦玆亭。前置長湖與濶坰。淨練玄暉詩上白。脩眉摩詰畫中靑。寧敎俗駕蹤仍着。或許漁舟棹少停。爲賀江山傾一斗。此翁非是楚人醒。</text>
<title>往黃州白鹿洞晦菴書院。模寫粹容。</title>,<text>落日靑驢倦。春風白鹿行。南康亦此地。北斗仰先生。慕德重欄闢。傳神半幅明。今來拜光霽。恰副夢周誠。</text>
<title>寧邊使君李公 日躋。同舟下和浦登萬景㙜。</title>,<text>湖邊突兀一拳封。蒼翠雲嵐碧萬重。蠟屐自然牽謝眺。仙舟仍與載林宗。波鷗沙𪆽隨歸棹。澗綠汀紅掠步筇。待得騷仙題品筆。江山增彩十分容。</text>
<title>保晩堂。與李令共賦和字。</title>,<text>煙湖萬頃侈瑤沙。誰是南昌賦霞。縣廢爲村元勝地。君今作吏本詩家。初從浿上仍舟下。窮踏山顚與水涯。物色亦知仙旆至。江城日暖又春和。</text>
<title>雪中訪松浦田丈 命基 幽居</title>,<text>亂風堆雪失孤村。玉皃先生獨閉門。聞我遠來忙倒屣。謀公一醉爲携尊。寒天滿酌情懷欵。淸晝薰爐笑語溫。前夜山童曾說夢。果然今日過高軒。</text>
<title>呈陳奏副价朴公 文秀 行軒</title>,<text>邊釁曾生至會同。大夫流涕赴遼東。沉痾夙抱猶啣命。殊類雖凶亦感忠。使節出關民額望。喜音來國聖恩洪。他時倘有西方事。當者其誰卽我公。</text>
<title>次黃粹甫 萬重 來訪見贈韻</title>,<text>移病山房不啓扉。自然心境絶塵機。還同杜甫緣詩瘦。欲學顔淵味道肥。補氣或云粱肉厚。淸脾爭說軟蔬馡。見君忽覺沉痾去。挽住吟筇莫遣歸。其二禪扉閴寂邁郊扉。調疾蒲團自息機。一倍有加平日渴。七分無復舊時肥。醫人每勸田螺苦。釋子時供野菜馡。良劑不須他處覔。逢君一話勝芎歸。</text>
<title>次粹甫韻 玉連環</title>,<text>木葉蕭蕭鴈叫霜。相逢吾友坐禪堂。土花蝕盡巖崖碧。石室留餘坐席香。日已西沉迷少昊。人從何去下前岡。山中枉問君奚晏。安石邇來病在床。其二木魚聲動夜飛霜。相對諸天說法堂。土脉漸融瑤草碧。石壇纔醮玉爐香。日光穿漏蒼蒼昊。人影徘徊遠遠岡。山海畫工嗟已晏。安期何日得連床。</text>
<title>次詠硯 玉連環</title>,<text>口納淸波不妄分。刀圭時或借淵雲。云稱管楮交情最。取友惟端孰似君。</text>
<title>次黃友回文詩</title>,<text>寬懷我得暫時閑。好境眞皆水與山。灘底石彈淸玉瑟。岳邊雲抹翠羅鬟。寒收碧柳搖絲嫰。晩放紅桃點蘂斑。看較四邊無近遠。壇庭一路走回彎。</text>
<title>盆梅行</title>,<text>關外元無此花叢。我初得之鵞谷公。留置洛橋之寓舍。昔我來時托寤翁。寤翁隨子之寧邊。東閣携至看一年。歸時更向花神語。送與雲山李德川。德川舊倅梅有素。相逢欵若逢故主。吾家二嬌憐皎潔。冬則藏閤春則塢。活水一日三時洒。芳枝嫰葉看看愛。年年臘月花滿發。自開自落如相待。主人病卧浿江湄。相思輒賦梅花詩。今年十月歸故鄕。正値一陽初動時。東邊一點先坼胎。其後北枝南枝開。玉蘂瓊葩白如雪。窮陰天地陽春回。不待嘉平花已好。似慰主人歸來早。有時酌酒酹花神。有時廵簷索花笑。蘿溪學士亦愛汝。昔年寫送林仙句。花奇筆奇詩亦奇。自詑吾家三絶具。北方之人渾不識。視汝尋常桃李族。阿翁別業和浦上。奇花異卉多栽植。朝陽碧梧渭城柳。君子隱逸皆爾友。吾將作伴靑春去。爾能從我南遊否。</text>
<title>謾吟</title>,<text>仙緣未了遇丹丘。滿地江湖得意遊。元亮遍栽黃紫菊。阮公時擧白靑眸。吟哦結習窮猶癖。進取無心老則休。欲識此翁栖隱趣。請看蘋蓼滿長洲。</text>
<title>酬黃岡金生 世瑗</title>,<text>晩節寒泉爲洞主。此翁深趣有誰知。功名任爾揶揄鬼。疾病從他造化兒。世外褒斜皆坎窞。山中薖軸獨平夷。年來已重煙霞夢。干祿何須學顓師。</text>
<title>奉別趙廵相 顯命 內遷還朝</title>,<text>箕藩纔按天曹移。人賀公行我獨噫。浣水難回小隊駕。黃樓無暇上頭詩。堪嗟此別今垂老。那望相逢更有期。卧病山中人事絶。浿橋煙樹遠含悲。</text>
<title>次浪翁韻</title>,<text>知有前期在。君能此日尋。風流露眞面。脫略見踈襟。得月仍聯步。連宵其話心。平生和浦曲。衮衮大江深。</text>
<title>寄亦樂齋諸生 絶筆。丙辰三月二十二日。</title>,<text>知有諸君好會期。盤桓日夕步躊踟。亭花欲落跫音寂。誰與論文復說詩。</text>
