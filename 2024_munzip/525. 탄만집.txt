<title>送鄭使君之任舒州</title>,<text>子之先大夫。五爲大邑吏。乞米作晩飡。至今傳美事。首陽鄭持國。閒事都不解。惟能解一事。手到起民憊。先去民所苦。次免民所負。又從民所好。是爲民父母。昔時種粟田。薺花如雪白。灾荒當從實。一字胡可易。熬塩日炙背。穵蛤泥滿爪。使君若見此。對食應不飽。用智防人奸。此意先不好。我心無機關。民俗自煕皥。平生讀古書。欲行書中語。今得百里縣。勿謂施無所。居官如理家。愛民如保子。食俸如犯贓。方爲不徒仕。村民廢耕穡。抱牒赴官司。其中應甚苦。願使前畢辭。湖西古舒州。不下數千戶。子欲使政平。其要在絜矩。</text>
<title>送陽武許使君晉卿 彙</title>,<text>爾俸與爾祿。民膏又民脂。庭前有戒石。可朝夕看之。萬物一軆學。爲君講其旨。民憂是吾憂。民喜是吾喜。書生無長物。何以贐艾綬。分和氣一團。與淸風兩袖。古語有之曰。作事須畏天。其又在鄙諺。愛錢不直錢。單寒勤撫摩。耆老頻召見。此非出僻書。事在循吏傳。</text>
<title>送鄭使君 恒齡 之任淵康</title>,<text>漢治最近古。用人先循吏。一縣如不治。其奈天下事。血肉所成軀。誰不畏痛苦。我則病忌針。杖人輒增數。甞見君養子。旣飽猶憂飢。苟能推是心。淵康自然治。吾王擧此臣。寄以百里命。一夫如不獲。恐傷知人聖。邑在海西陬。近午始見陽。君來瘴霧消。爲有御史霜。閭閻銖兩奸。察之非爲奇。我先去機關。民自不忍欺。蜻蜓立荳莢。螃蠏擁稻穗。使君徐驅馬。且賞田間事。災荒雖過實。君子所不尤。無以黃薺野。幻作黃雲秋。</text>
<title>送洪光國 晟 令公之任西河</title>,<text>人與人相等。官何居民上。爲其仁且明。能副衆所望。一粒民之血。一絲民之筋。於此常存心。方不負吾君。太守有善政。民曰翁所敎。其身不敢私。是子可謂孝。海民噉鱁鮧。口福誇食珍。勿以官廚薄。對案或生嗔。近世且無論。薄漢循吏傳。明府所慕效。言游宓子賤。</text>
<title>送金擢卿 朝潤 之任文州</title>,<text>搏兔與搏象。獅子用全力。無論官大小。惟當盡其職。勿以官視官。官事卽家事。此義久不講。所以無善治。監司書上考。御史奏異政。不如窮村民。相對頌治行。失手誤觸刺。不覺發痛聲。須念訟庭下。露軆受黃荊。四窮君居二。其苦心自知。窮民各有苦。所宜軆認之。取財旣傷廉。取名亦好勝。但爲所當爲。自有神明聽。蜜蜂喧蕎花。茭雞出䆉稏。謂御且徐驅。恐傷田畔稼。</text>
<title>送趙大夫  之任綾州</title>,<text>龍洲先生孫。門第與他別。柳玭有至戒。君須時繙閱。歡州與蘂城。治績君所見。家有相授訣。不須龔黃傳。過田畔食瓜。遺子生不絶。勉留去後思。令民世世說。拜命受官誥。誥中有牧字。牧有畜養義。細思更牢記。官與人不稱。譬猶兀得履。才優而務簡。如絲齒工市。左耳聽呼訴。右耳聽呻吟。同胞痛癢關。自然戚我心。事事皆宜愼。惟刑爲最甚。一罪輕重間。招殃與垂蔭。映雪錦雉雊。已覺春意生。南民待吹喣。大夫勿徐行。</text>
<title>送李仲容之任順天</title>,<text>吾君於此臣。奬擢殊凡品。所寄如不效。應愧食官廩。君有子飽乳。君猶憂其飢。順州數千戶。聞方索糠糜。君甞對我言。宜愼一念萌。居家與居官。此可終身行。魏公能治劇。敬夫實內贊。經綸在讀書。想應有定筭。好鳥過空中。尙有羽翰響。官滿三載後。寧無遺惠想。不隨風東西。不隨時寒暖。吾心先有主。官事乃可斷。曾聞蟲蟻聲。悉能帝聽達。忍令同胞民。訴寃又呼屈。當官慮見欺。此意已不好。吾苟去機智。民亦盡懷抱。先要刑不濫。次要賦不重。關節又不行。然後致民頌。農謳發盈耳。草蟲飛投懷。水旱當報實。無或敢安排。</text>
<title>奉送蔡大夫 濟恭 出按北藩</title>,<text>四方北爲尊。八路北最饑。命擧按撫官。輿望有所歸。殿下仁聖主。監司經濟才。數十萬生靈。救出水火來。他人猶有辭。惟公無所諉。受恩當思報。有具當思試。紫芝哺兄子。乳湩隨而通。苟能有此心。何患蓄儲空。噓之魂返軆。摩之肉生骨。不須大醫王。自有活人術。廚傳亟减省。聲樂盡屛去。常作寒餓想。苦處以身處。居是宣化堂。官則廵察使。常於二六時。須念命名義。寒鷄飢無食。未夕先捿塒。數聲糓貴謠。不寐聽之悲。古有演五禽言者。以鷄聲爲糓貴謠。 天災所流行。堯湯雖不免。當時民不病。爲有設施善。人生無別法。着衣與喫飯。爲治無異術。使各得其願。一點眞血性。能上通帝座。矧是同胞民。終日與坐卧。團團棠陰下。來坐公祖官。旣進烏昧草。宜施續命丹。晦翁社倉法。忠宣鎖柵法。東發勸分法。今日所當法。無位不謀政。大夫問則告。此是古人義。所以爲公道。政成還京國。呻吟變笑歌。此時與公見。相賀喜如何。</text>
<title>送洪大夫▣▣出按關東省</title>,<text>東北民飢困。要得眞經濟。吾友兩侍郞。按節出次第。關東䧺諸路。以挾第一山。勉爲治第一。得與此山班。登覽東洋海。鯨鵬蝦蠏涵。胷襟爲開豁。不復別酸醎。丹邱老尙書。賢而識治要。暇日就咨訪。相助應不少。家聚以成邑。邑聚以成道。一家尙難治。矧是衆幼老。山鳥迎車號。野獸傍路伏。安知無所懷。雖微必垂燭。民情不難見。寒衣與飢食。屈者必求伸。勞者又求息。風吹松上雪。飛墮按廉袍。按廉淸而潔。雪映玉貌高。喜怒不可輕。恐爲人所窺。賓佐實是重。當爲我所師。世爲方面任。必有單傳法。東省廿六郡。佇見治化洽。</text>
<title>送李君虞裳 彦瑱 隨通信使入日本</title>,<text>陸人一登舟。五色輒無主。未見源姓者。先爲海神侮。怪氣時時作。詭觀處處在。島嶼爭出沒。莫誤認魚背。李君膽包身。敵多往愈勇。一枝鷄毛筆。欲爲三韓重。學通百家書。職通兩國語。可惜用違才。世事每如許。冀兗外皆夷。無以此嫚彼。忠信惟可行。我聞諸夫子。</text>
<title>送柳春伯還鍾城</title>,<text>有嶺高摩天。地上徒仰視。君能度此來。定有躡雲履。離母捨妻兒。遠役犯風露。爲言求知村。有先學士墓。聖賢千萬言。勸人孝悌篤。君今實踐之。安用書滿屋。懿彼朱布衣。受業柳司冦。白首守舊聞。今世侯芭又。行人如彼多。我意惟君愛。把袖問後期。云在十年內。</text>
<title>野行記所見</title>,<text>一鸛啄田中。一鸛立塚頂。見人開翅起。幷入寒空逈。</text>
<title>田家</title>,<text>婦坐搯兒頭。翁傴掃牛圈。庭堆田螺殼。廚遺野蒜本。</text>
<title>挽吳斯文 錫一</title>,<text>孝友鄕黨稱。文藝儔侶罕。受形盡其職。廿五非爲短。世人愛才心。誰似鬼神篤。主司所不收。冥司乃急錄。不如初不生。漠然無一事。空結諸眷緣。纏綿以爲累。我謂吳氏父。有辭慰足下。試登九原望。古無不死者。故衣猶架上。殘藥尙頭邊。昔人至悲語。取以輓聖傳。</text>
<title>姨弟李孝先輓</title>,<text>自寅生至巳。經幾大災難。未絶者今絶。何得不驚惋。兒生初墮地。開口便啼哭。爲知人間事。往往如是毒。旣與而復奪。所以恩怨作。造物於君家。無端誤一着。其人最可惜。能知義利辨。判爲孤松立。詎隨飛蓬轉。李氏世種德。吾姨女君子。有何負於天。報施乃如此。</text>
<title>李虞裳挽</title>,<text>賀年廿七死。志業僅成半。再爲李姓人。又續廿七筭。五色非常鳥。偶集屋之脊。衆人爭來看。驚飛忽無迹。無故得千金。其家必有灾。矧此希世寶。焉能久假哉。眇然一匹夫。死覺人數减。苟非關世道。人多如雨點。島蠻亦具眼。得詩輒珍藏。家家箱篋裏。各有一虞裳。雖食朝鮮粟。不作朝鮮語。平生愛重義。已盡松穆序。昔君詩贄我。光氣透紙背。未及開卷讀。已知異寶在。其人膽如瓠。其人眼如月。其人腕有靈。其人筆有舌。靈悟英慧者。黃泉豈能錮。三尺新墳上。定生聡明樹。他人以子傳。虞裳不以子。血氣有時絶。聲聞無窮已。</text>
<title>挽柳友士常</title>,<text>丁亥年以前。初無此好人。丙戌年以後。更無此好人。每相視而笑。不自解其故。譬如春氣至。欣欣意生樹。天下人雖多。難得一知我。僅得而旋失。此豈是數麽。夢有長短異。歷世與過刻。畢竟一覺後。茫然都無跡。使者傳公訃。怛然久無言。足心一點酸。直透至頂門。</text>
<title>挽崔進士德膺 仁祐</title>,<text>日暮會將罷。衆客各自歸。邂逅亦有情。臨分覺依依。公性如春蘭。所好乃秋菊。問此何以故。氣味同鬱郁。國中大姓六。崔乃居其一。數世能同爨。與古義門匹。公年五十八。於卦正爲兌。兌爲西爲夕。數也亦無奈。泉香而土肪。是爲吉人宅。孝婦從穆位。侍奉如平昔。</text>
<title>許烟客汝正 佖 挽</title>,<text>朓因爲朏還。汐又作潮還。惟人異於是。魂去不復還。刀折利不留。火滅光不留。惟人異於是。身沒名則留。孔巖村主孫。見識獨超曠。一篇生壙誌。能破千刦障。其詩似其人。眞極時露奇。其書與其畫。又皆似其詩。弱如不勝衣。勇乃萬夫敵。意决從坐起。直上金剛脊。堂前有朱柰。花開每成會。樹已成朽株。而况血肉軀。熟銅爲烟具。奇木爲拄杖。孝子不死親。陳設生時象。破壁䗂蝓過。空庭鴶鵴下。無人識余悲。窓眼夕陽射。</text>
<title>申進士 史權 挽</title>,<text>一布衣之死。於世若無損。無損而有損。從此正聲遠。人跌墜寶器。旁觀爲驚惜。矧玆稀世珍。一失難再得。爲子孝於父。爲兄友於弟。與人交有信。已具學之軆。君爲尊公疾。露禱蘄身代。畢竟成其願。快然去遊岱。其父恐兒驚。不撫兒屍哭。呑聲卧向壁。肚裏淚蔌蔌。常日紙窓下。端坐手披卷。風來開舊帷。依俙如有見。進士壯元重。始自申高靈。聞孫能紹業。家有舊氊靑。所以惜無年。得年藝必熟。不然空山裏。往往多壽木。</text>
<title>挽權弼善 基彦</title>,<text>三歲小孩兒。覔栗惱父母。公獨異於是。思親不入口。權氏世敦本。死孝又見公。豊腴玉雪貌。消盡苫凷中。母子本一身。形分氣不接。公生六十年。如在胎呼吸。是朝廷名臣。是鄕黨君子。閱人吾甚多。恬雅無與比。胷中藏二酉。而無文學色。伏流三千里。誰窺黃河脉。甞作春坊屬。明主稱善講。聖人之言經。此足爲公重。</text>
<title>處士趙公來淳輓 公盖古之君子。今世之所罕見者也。</title>,<text>冷如萬年雪。峻如千丈崖。其中實和易。所以遠近懷。全匹雪白練。矖之龍門阜。八十五年來。不曾一塵受。香久氣或歇。鏡久光或改。公久心不移。爲有義理在。金高齊北斗。氣盛沸海水。公視之若無。惟淡然而已。世味有何好。人捨命爭甞。外此眞味在。愈嚼味愈長。小用盃水軌。大用鐵面抃。不用逸人嘉。三者公可見。大耋乃乘化。吾豈作妄悲。所悲世益下。無人撑拄之。是謂幷有喪。輕重謹劑分。孝嗣欲自盡。禮從曾子問。</text>
<title>挽李典簿 世翼</title>,<text>短而謂籛夭。窶而謂頓貧。昔曾聞斯語。今乃見其人。石壇所生竹。玉壺所置氷。結成公神骨。淸高瘦稜稜。昔在盤石坊。公來就客位。寥寥三兩語。已證千秋事。仕官則後人。學問則先人。意氣則下人。孝友則上人。公學於藥山。藥山出希老。歷歷詞家譜。宗派從可考。公生有至性。事親得親心。孝子墓前樹。應下反哺禽。</text>
<title>李承旨 秀逸 輓</title>,<text>五更星漸落。百年人皆去。踰耆而入耋。譬猶夜向曙。不辱身爲孝。不欺心是學。有斐吾老友。今世見豈數。高在平常處。和在笑語前。對之忿懥消。不自知其然。世徑公堂居。世波公坊表。穆然靜氣勝。紛紛者莫挑。土肪而水香。是爲君子藏。松檟何欝欝。百年垂蔭長。</text>
<title>敬挽洪丈 昌輔</title>,<text>昔我來京國。首投床下拜。愛之視骨肉。淸誨閒情話。葭莩不輕折。𧍒蝡不妄蹂。公於四時氣。春和稟最厚。他人雖爲善。猶假學問功。惟公天質美。藹然發諸中。西部盤石坊。我隣君子宅。每謁輒忘歸。聲氣自可樂。終歲閉門居。凝塵滿床褥。枕傍惟一篋。中藏抆血錄。聞昔韓開寧。一世推長德。公早遊其門。薰炙實有得。襄陽耆舊傳。汝南先賢傳。我欲合兩傳。以作洪公傳。公惟不爲名。淹博實無兩。國憲與家猷。歷歷如指掌。上而承賢父。下而成佳子。七十九年來。事蹟惟如是。大耋乘化去。空餘舊茅茨。暮窓夕陽入。猶似侍坐時。</text>
<title>金主簿 命章 挽</title>,<text>陰德譬耳鳴。已知人不知。於傳曾聞此。於君今見之。遣兒來從師。欲聞君子道。我雖非其人。此意則自好。鄕黨歸其仁。貧病恃爲命。雖不顯於朝。惟此是亦政。莫誣無好人。今亦有長者。急病而讓夷。是君平生也。琴碁位置好。花竹斐亹新。如何小齋裏。不見舊主人。眼前妻兒樂。棄去何遽然。爲言曠凊省。今已若干年。措大鷄毛筆。有權能生死。持此常自惜。一宇豈虗美。</text>
<title>許持平晉卿輓</title>,<text>生以建寅月。歿以建寅月。一氣屈伸際。厥理誰能詰。昆弟六人中。君是年最少。侇衾覆玉貌。諸兄嗚鳴叫。近日得人盛。無如癸亥科。惟君未盡試。命也可奈何。平生篤彛倫。不覬有聲譽。觀其事叔祖。實有過人處。君年不稱夭。人猶嗟惜之。若彼鵂鶹仙。渠亦厭支離。慣踏楊州路。往還期不違。有去而無返。今日是大歸。</text>
<title>柳掌令季常 叙五 輓</title>,<text>卧問日早晩。夕陽翳窓西。喉中聲咽咽。應是戀母啼。寄寶於他所。取還不經夜。幸値主人忘。五十三年借。晩開仍早落。花占氣數寡。雖然花早落。佳實結兩顆。煕煕坦坦中。實守淵氷戒。順風不使㠶。無快亦無敗。君甞爲余言。處世如行旅。事了卽當歸。輓君用君語。</text>
<title>韓景賓挽</title>,<text>始若有意生。又忽無端死。四十一年間。造物徒勞爾。韓氏本孝謹。質性又懇懇。吾每與對語。未覺太古遠。他人死可悲。此人死可惜。胡不假之年。使爲石萬石。明禮坊裏宅。綽楔尙如舊。主人今不在。寒松韻虗盡。候鳥失其羣。嗷嗷叫寒渚。魯林諸君子。與此同懷緖。</text>
<title>挽洪翼之 慶翬</title>,<text>試展登科錄。益覺榮華輕。錄中許多人。誰能記姓名。訪君城西宅。示我篋中草。其人必可傳。有此不朽寶。招魂賜進士。盖出憐才意。唐朝有遺制。今宜擧故事。貌淸微痘痕。眉目有精神。聲氣則可樂。請爲君寫眞。父子以形傳。師弟以心傳。心傳得東野。君可瞑黃泉。</text>
<title>元日試筆</title>,<text>安樂無他法。端居味道眞。衆人爭刦刦。惟我獨恂恂。語淡詩仍古。心和軆自春。超然成灑脫。誰怨復誰親。</text>
<title>戱贈士通</title>,<text>處世心無棘。看書眼有珠。悟先靈運佛。賤不子張儒。得活餘何計。隨緣且自娛。紛紛皆可笑。所競只區區。</text>
<title>送舍季景協歸隱剡曲</title>,<text>君與我少日。失學遊庶豕。荒陋恐汨沒。慨然辭鄕里。載之馬一匹。共乘竹兜子。譬如同苞栗。形分軆相倚。無何君發痘。痕彼雙輔美。我繼而患瞖。眼珠减遠視。孤寒重疾憂。奮勵猶未已。相携就塾師。日受四五紙。京華人物藪。所與又髦士。見聞日覺異。似非前時比。夙夜每交勉。勿以小成止。先業恐或忝。虗名敢自喜。荏苒歲月遒。北遊已三紀。試筮床頭易。天山君子以。剡曲桑梓鄕。一村皆我李。星湖老先生。今世退陶氏。誾誾侍函丈。日叩天人理。此中有眞樂。所以不願仕。小築亦淸幽。柴門臨田水。畦蔬味芳辣。園果色紅紫。倚杖橡櫟下。拂巾過野雉。人生各有志。出處不同軌。毋以西淸漏。傲此東臯耔。君歸治別墅。待我前溪涘。擧扇指去路。東南碧雲起。</text>
<title>寄題三松齋</title>,<text>松枝不受蟬。惡其沸嘒嘒。松樹不生蘖。羞爲再售計。松花和水啜。爽烈勝瓊劑。浮臕一時散。有若氛翳霽。松根枕之卧。夢入淸虗際。不墮槐安窟。蹩躠靑紫曳。槿花豈不艶。朝榮夕已替。芳草亦難信。今茅昔是蕙。惟當與蒼髯。貞心保寒歲。</text>
<title>柳友宏仲周甲壽詩</title>,<text>襁褓靑紫招災。飽飫膏粱生疾。何如花郊處士。獨享五福第一。某甲列鼎擊鮮。我則甁粟屢竭。到臘月三十日。我與某甲同活。舊所用硯欲穿。昔所種樹半朽。石木尙猶如此。人生六十亦久。造物與人平等。嗇此則必豊彼。達者知之甚明。一生惟安素履。市上爭評金品。朝裏惟論官品。從少至老淸高。誰賞此翁人品。煮菁根烹荳莢。薦之低足木槃。親戚團圞燈下。此是人生至歡。</text>
<title>送睦幼選 萬中 之任庇衆</title>,<text>言語只是聽好。文章只是看好。二者都不濟事。濟事只在做好。儒生讀書講學。自謂經綸甚多。今付百里民社。將看設施如何。君本金陵編戶。經幾作守宰者。其所廉貪寬猛。政爲今日取捨。民之一粒一粟。出自心肉心血。如或取非其道。冥裏鬼責必切。何必家家戶戶。親到賞罰勤怠。若能不捕不放。禽魚游泳自在。</text>
<title>送虞卿之任鏡城</title>,<text>萬木如茨落照明。停驂弭盖望神京。峩峩矗矗摩天嶺。不阻微臣戀主誠。曾向臨瀛走一廵。林風山雪飽艱辛。大關嶺遠猶勞望。慮有彷徨失路人。豊頰長眉女校書。雙雙來繞使君車。此心久已寒灰似。無復星星點火噓。無數疲氓入撫摩。呻吟未久化謳歌。不嫌塞土官廚薄。藜莧平生咬得多。吏退公庭罷晩衙。簾前樹影正橫斜。淸宵步月悠悠思。須軫同胞各念家。爰書情法貴相參。未定爲陽已定陰。一字减增人命係。須於此處更留心。先輩行之榜樣留。災荒過實未爲尤。煩君計上司農日。莫把陳田幻有秋。</text>
<title>木姪將福兒爲尋醫入京。其還也。贈之以詩。</title>,<text>不離方寸有良醫。萬病回春效輒奇。積善吾家今屢世。未應生出啞孩兒。中心苦樂不能名。我見猶憂矧至情。鍾待霜鳴蟲應候。幾時還汝舊聡明。人而豈讓隴山禽。要術先須鼓肺金。箏得其簧甁去窒。方能發出本來音。</text>
<title>送鵬之使君之任孟州</title>,<text>西諸侯必選名流。名流須是有才猷。三十五年成就得。先從百里試分憂。百苦千辛僅立門。前徽要使逮仍昆。烏紗一頂非爲重。須識人生本領存。每言他日必成奇。吾賞鵬之在珮觿。縣內一民如失所。老夫無面對親知。迷人烟月鎭隨車。誤了平生悔亦踈。異事宜敎傳妓院。三年不識使君車。與之金餠創其肌。金必投還怒罵隨。均是骨皮均痛楚。蒲鞭也亦勿輕施。寒氷栗玉映襟懷。腰帶塡紅小角牌。一物若從科外斂。沿門乞食反爲佳。任爾炎官火傘紅。吾行盡日聽松風。馬前跳出斑花鹿。覺入天西古峽中。不讀詩書病峽民。詩書初豈外彛倫。眞經一部家家在。婦解隨夫子愛親。</text>
<title>送李大夫源叔之任楚山</title>,<text>近日官方重外除。玆州况復號仙居。空山有寶無心得。始信前人語不虗。李氏爲治自一規。惟知三尺更無私。歸裝不帶西州物。金穴方驚有伯夷。氷寒蘗苦老逾加。帽翅翹然日坐衙。自是性中眞藥在。寧從椵樹訪三椏。判筆如神息舞文。蕭然簾閱對山雲。邊民聞此爭相謂。是似淸源舊使君。經綸先試北東南。到處公明父老談。聖主於民元一視。要令仁化又西覃。做官人比飽蛇眠。一刻何能得晏然。我謂做官如放閘。只隨流去莫爭先。秋晩關河朔霧開。時携賓佐共登臺。林間有鹿高於馬。新自胡山夜逸來。官擁重裘尙畏寒。民求一縷亦爲難。是豈同胞均養意。思之自可發仁端。</text>
<title>閒居謾筆</title>,<text>琴書位置寓經綸。變理身心是葆眞。當世有人人不識。謾從黃卷想先民。乘除消息理分明。萬事悠悠不足營。身値太平猶退步。宋儒吾喜邵先生。風和日暖氣氤氳。好鳥間關處處聞。萬物與人元一軆。花開時節我心欣。</text>
<title>閒居漫吟</title>,<text>羣物皆容覆燾中。思官運用亦無窮。天非爲大人非小。恢拓吾心卽太空。</text>
<title>送直哉謫碧團</title>,<text>蕩蕩胷中絶㤪親。今生苦惱是前因。曾聞西笁牟尼佛。先度當時害己人。舍命捐軀護父墳。投荒千里去欣欣。許多世上爭閒氣。得似今朝李長君。谿禽啁哳草花斑。暫解腰包坐樹間。一縷白雲天末起。令人悵望憶家山。編管何由到布衣。爲言人世足危機。兒飢妻病猶閒事。慈母今年入古稀。曾吟前輩謫居詩。意謂憂愁有過辭。百苦千辛身歷盡。昔人眞境始眞知。</text>
<title>淹留于金德老家。賞菊留題。</title>,<text>白板扉前細菊斑。我來今日爲乘閒。坐中若有談朝市。約使山童罰百鍰。小雨初收日漏明。丹雞鼓翅上墻鳴。歸心恐在看花後。又出新詩使我評。凉凉秋日照籬笆。小屋圖書位置嘉。能使先生來數數。主人高致勝黃花。閉門隨處卽深山。咫尺誰知有市闤。抱乕挾蛇眠不穩。幾人閒卧百年間。遠營南貨上蠻船。又逐錐刀北赴燕。何似此翁閒自在。秋來籬落散金錢。</text>
<title>題扇頭。寄贈湖中板浪村九十三歲翁。</title>,<text>野路紆回入稻畦。參差鳧雁起東西。白烟數道橫斜日。遙望前村眼欲迷。繫馬籬根坐草庵。村中男婦盡來參。爲頭一叟垂黃髮。云是今年九十三。百年耕鑿古陂濱。言貌淳眞昊嚳民。若說太和今已散。荒村何得見斯人。</text>
<title>送趙院正徽緖隨謝恩使赴燕</title>,<text>二酉三蒼古蹟遺。懸金十載苦求之。燕人若問收書意。爲說梅南性嗜奇。矻矻書帷古典稽。靈心况不限東西。中原文學今何似。恨不同堂共品題。太和司馬郭靑螺。文比諸公變化多。可惜華人猶失鑑。十家同選獨遺他。禮數謙恭笑語溫。誰知君子下僚存。歸裝不帶諸珍恠。獨有書香滿小軒。擧世蟲遊果核中。君惟不肯負桑蓬。無論胷有凌雲志。十度衣飄碣石風。箕尾同宮接兩陲。年年使者賦周咨。去時想過昌黎縣。試問何人更起衰。荒城寒日上征衣。去路時逢獵騎歸。百里茫茫無聚落。林鼯亂叫野鵰飛。</text>
<title>走筆。次士通韻。</title>,<text>小閣蘆簾不上鉤。呼燈談謔撥閒愁。柿紅栗紫饒時物。明日西園共賞秋。浮生猿在檻中愁。世事兒藏握裏鉤。大任多從窮苦降。當令志氣競高秋。胡爲終日抱乾愁。到處人心曲似鉤。不若去修洙泗業。自然功化及千秋。高卧閒齋遣百愁。月圓如鏡缺如鉤。化工亦有張吳意。故染丹楓點素秋。共喜由來亦共愁。兩人心合利吳鉤。浮華斂盡眞機露。此是吾曺結子秋。且莫齋居賦四愁。隨吾東去月爲鉤。巨魚登釣邱山重。大饗諸君海上秋。心和無處可容愁。歲熟西疇把刈鉤。君自㓒園來過我。登車同觀百川秋。書生無事自生愁。六籍玄深用力鉤。讓與閒人山水裏。花看春節月看秋。三代難回是我愁。端居無暇及詩鉤。天時推驗堯夫數。節候如今尙未秋。坦蕩元無一點愁。中間私慾競交鉤。眉端黃色今朝露。聞說湖田乃有秋。誰將大箒掃千愁。密網繁文破距鉤。王化復行風雅起。免令尼父作春秋。時和歲熟復何愁。本分腰鎌勝寶鉤。燔黍捭豚催作具。鄰翁相喚賽新秋。</text>
<title>題美人戱嬰圖</title>,<text>玉指尖頭擧示之。銅錢兩箇貫靑絲。買糖買餠隨兒願。更勿啼呼惱阿㜷。通寶寧容暫去身。回嗔作喜輒如神。嫡親母子猶須此。何况悠悠路上人。</text>
<title>洪奉朝賀 重徵 挽</title>,<text>朝紳領袖大司空。几杖圖書老屋中。數十年來風俗美。斲雕爲樸是誰功。悠悠萬事一聽天。地緩官閒道愈全。三載飽餐瀛島草。自然難老作神仙。扶掖雍容上玉階。花𡱝帶壓象牙牌。公家自有單傳秘。耆社題名父子皆。進退分明合禮經。閒居花竹樂餘齡。閉門盡日無來客。時有山禽下小庭。德宇溫溫器度弘。冲然神貌太和凝。欲知今日元臣壽。登第年生右政丞。</text>
<title>代人挽 首醫崇品人</title>,<text>賢孫繼祖著勤功。夙夜虔恭護聖躬。仁壽域躋資默贊。傳心妙訣在家中。文𡱝帶胯寶珠纓。絶俗風儀曠世榮。暫出禁扃仍作牧。餘丹猶得起疲氓。書名綱目發凡詳。藥有君臣寓意長。此道由來參聖業。調元方在建功湯。名臣昔有龔雲林。盛德高風世所欽。道合不論時代異。慈航普渡一般心。</text>
<title>挽宗姪進士 鳳煥</title>,<text>性理羣書究會通。端居常以道禔躬。孝兒烈婦家中出。方識平生敎養功。公自冲年實若虗。人歸雅望灌輸如。六爻皆吉惟謙卦。有得伊川易傳書。砂窩合格葬師言。大榦龍來止不奔。乾坐原中君子在。洞門風日爲溫溫。</text>
<title>次淸潭陞秩韻</title>,<text>當時文陛綴班臣。晩節菰蘆避客身。天上湛恩三錫重。人間噩夢百危濱。雷聲已啓房房蟄。陽澤終成物物春。墮履遺簪收次第。先朝舊史秩超倫。</text>
<title>次缶广 洪晟 韻</title>,<text>君子心期保歲寒。勉將名德賁門闌。神明臨照微幾愼。兄弟顚連博施難。大木百年方作棟。安流千里本無灘。端居不恨吾生晩。古籍新書得盡看。一暑應然有一寒。寧悲秋色九分闌。心中主宰尊無對。脚下蓬萊去不難。造次把盃先戒醉。尋常渡水莫過灘。此身恐負天生意。每取前賢與比看。</text>
<title>元日試筆</title>,<text>寒盡春生萬象新。閒房點筆咏良辰。羲圖排卦陽回泰。夏曆標正月建寅。不息方知君子學。無私始見化工仁。由來溫飽非吾志。要使同胞被澤均。</text>
<title>走筆次癡翁韻</title>,<text>銘語煌煌照布衾。深宵輾轉省吾心。浮囊渡海防針罅。美木干雲去蠧侵。小圃梅花兼老石。先生書策又玄琴。齋居聞說新陽届。窓外鳴禽已好音。制行要須不愧衾。紛紛塵俗肯留心。千年止水由風息。一塊眞金任火侵。趨步常思循孔軌。歌詩謾擬和虞琴。寒宵靜對床頭易。挑盡殘燈聽翰音。耕具盤飧織具衾。安吾本分穪吾心。兒童聚會酬佳節。兄弟顚連憫大侵。丌上新裝尼父策。囊中古制宓羲琴。鉛華洗盡惟天質。試聽儂家正始音。溫溫紙被勝綾衾。美惡何常只在心。平等看時人不異。便宜行處物無侵。書爲至味能忘食。樂有眞聲豈假琴。康節白沙俱卓識。千秋誰復繼遺音。一領襦衣數幅衾。所需隨力不勞心。格言滿壁家能保。良藥藏身病不侵。雅趣日來酬小酌。塵囂時過祓瑤琴。山翁經濟非全拙。花送淸香鳥送音。</text>
<title>次人重牢宴韻 代人作</title>,<text>交輝花燭坐生春。寶婺長庚位幷陳。荏苒光陰年甲返。團圞眷屬笑言新。布蓍共筮成恒卦。去扇相看卽舊人。入夢熊羆那復祝。昔時詩語已爲眞。</text>
<title>次李希朱 之晦 登科志喜韻</title>,<text>自昔高科戒少年。天公成我意纏綿。洪鍾緩扣鳴逾大。神箭工飛貫必連。黼座衮褒兄弟幷。鼎元衣鉢祖孫傳。出身事主能知要。不着心頭黨與偏。</text>
<title>次塾隱韻</title>,<text>隨意逍遙路自長。時尋春物度村墻。牛羊欲下山雲暝。芹藻初生野水香。遇事不勞分黑白。全身最是忌靑黃。興坊舊會猶追憶。當日詞林盛衆芳。</text>
<title>次洪文五回甲壽席韻 文五侍大夫人</title>,<text>歲轉星回舊甲環。家傳世壽又穪難。春秋六十嬰兒戱。朝夕尋常菽水歡。帶笋慈篁含晩色。抽芽諼草護輕寒。杖鄕人賦南陔什。共說今時盛事看。</text>
<title>敬次芝山洪同樞丈壽席韻</title>,<text>日及朝生儘可憐。根深仍得氣鍾偏。松黃服食詮眞訣。金紫光榮昵御筵。就子養圖摹入帖。感君恩曲演登絃。乘除不向蒼蒼問。益信如今理卽天。</text>
