<title>晩孃篇</title>,<text>晩孃晩孃莫打兒。打兒尙可莫殺兒。兒實無罪過。園中有棗兒不食。笱上有魚兒不逐。昨夜夢見我母。入厨滌瀡。出門汲淸。潛悲不敢聲。倉中有千粟箱。室裏有桂樹爲樑。鷹隼畫。堂中有四角香囊百寶衣裳。朝日照之爛輝光。兒苦飢兒寒不敢窺其傍。庭前黃爵巢。飛來啾啾夾兩鷇。唶彼黃爵。寧啄我肺。毋食我稻黍。令我朝舂白粲暮來計不足。晩孃怒黃爵飛去。奈何一雙粒。翻使兒命誤。兒命誤。中原有草。花葉微細。採之長歎。爰我衆邁。爰我衆邁兮。年年怨魂少顔色。向人呿口人不識。</text>
<title>阿女篇</title>,<text>阿女勿縫裳。勿繡香囊。東家撲棗。西家與。汲水漿。懊憹有尺素書來。勿復嬌癡遲上堂。上高堂。阿爺寄書來。阿爺去時草生淺淺。車輪催催。但道作官去。不言遊蕩久不廻。書中何所有。懊憹不可道。三日責成舞衣裁。不用羅紵縞。羅紵縞麄且不好。彼棠之華。其葉湑湑。花作衣兮葉作綬。阿女端坐不動。左手掃鵝黃。右手執煤兎。低頭謂阿母。阿母勿怨悲。淚落恐汚衣袪。阿女答書道。葉兮堪結花可剪。女手之卷可以縫。但無針與線。南有松兮北有蘭。松作針兮蘭作絲。早使官人寄將來。</text>
<title>饑莫食行</title>,<text>饑莫隨朱門食。熱莫尋桃李息。桃李陰陰葉雖可愛。樹裏有蟲能害人。朱門峨峨。飛閣上造靑天。一朝火起來燒身。誰家種樹花滿堂。少婦挾瑟被流黃。大兒中婿綰銀章。門有二十車輪金朱煌煌。但道噓枯起春光。誰知灰死飛嚴霜。東家貧士對門居。一日百出巷。不顧其閭。絲布一束不願完。脫粟一飯不願餘。但逢故人婾樂無違。不願朝承靑盖暮含刀鋸。東流之溝。可以遨遊。我行溝水頭。水流濺濺。獵獵蒲葦。潎潎游鯉。鯉可釣兮蒲可紉。我別故人歌正苦。區區俗子莫望朱門桃李去。</text>
<title>春木篇</title>,<text>春木蘀兮隰卉落。宛其死矣爰彼息。春木之菀隰卉茀。未見君子心如結。春木之蕡隰卉芚。我懷伊人在都門。喤喤鐘鼓考我堂。視彼黃鳥亦集桑。云胡不樂壽且康。旣見君子不可忘。春木之敷隰卉茂。我駕維駟子乘牡。言我出遊以寫憂。孰謂匪官卉有綬。誰謂無纓鴷有絛。我送之子泣路隅。嗟天之命獨踽踽。春木之湑隰卉藇。何以永好寄尺素。貽我尺素江南語。</text>
<title>酸蔣歌</title>,<text>靑靑酸蔣。生彼中野。我行見之。涕流雙下。靑靑酸蔣。爰在中田。我生華屋。泣涕漣漣。漣漣維何。採彼將歸。我懷前世。亦孔之悲。祁祁衆兒。在彼河畔。里門有人。旣歌且歎。履其跡兮。窅窅不見。黃口謠諑。猛虎狐疑。靑靑酸蔣。使我心悲。</text>
<title>古雜曲二篇</title>,<text>初月上中閨。女兒連袂出。擧頭數天星。星七儂亦七。迢迢樹枝鳥。自言翁女魂。翁今渡此水。應憶兒前言。</text>
<title>山有花女歌</title>,<text>砥柱採薪女。哀歌山有花。不識女娘面。猶唱女娘歌。儂是落同女。落同是娘家。娘有羣姊妹。父母最娘憐。少小養深屋。不敎出門前。八歲照明鏡。雙眉柳葉綠。十歲摘春桑。十五已能織。父母每誇道。阿女顔色好。願嫁賢夫婿。同閈見偕老。常恐別親去。不解婦人苦。十七着繡裳。蟬鬂加意掃。有媒來報喜。善男顔花似。袴上繡裲襠。足下絲文履。自言不惜財。但願女賢美。牛羊滿谷口。綾錦光篋裏。阿父喚母語。涓吉要嫁女。金鐙雙裌裙。裝送上駿馬。隣里賀爺孃。阿女得好嫁。山花揷鬂髻。野葉雜釵鐶。升堂捧雙盃。受拜翁姥歡。曉起花滿天。夜宿花滿床。茸茸手中線。爲君裁衣裳。羞學蕩女兒。發豔照里閭。人言冶遊樂。儂織在家居。東門有旨鷊。北墠有綠蕨。三年靜琴瑟。事主未曾失。豈意分明別。恩情中途絶。織罷故嫌遲。粧成不言好。惡婦難久留。語妾歸去早。含悲卷帷幔。痛哭出畿道。春山異前色。淚葉蕪蘼草。願將奉君意。爲君暫鞠于。傳聞上荊村。有婦已從夫。驅車畏日暮。反袂猶回顧。去歲阿母死。高堂有晩孃。纂纂棗下實。女飢不得嘗。阿叔語香娘。阿女勿悲啼。濛濛黃臺葛。亦蔓黃臺西。香娘語阿叔。妾身不可辱。靑靑水中蘭。葉死心猶馥。天地高且廣。道儂那所適。介彼藥娘正。逝將依古側。潛行到陂口。落同江水碧。祁祁衆女兒。薄言同我卽。高山有荍花。採彼將安息。遂傳哀怨歌。云是山花曲。哀歌唱未終。古淵波浪深。靈隨白霓旗。魂掩靑芰襟。無使水見底。恐畏懷沙沉。鄕里聞之泣。歌竟皆悽惻。明月照遺珮。翠鈿埋金餙。年年女娘堤。山花春自落。野棠學寶靨。堤草留裙色。千秋湖嶺間。江水自東流。金烏山下路。至今猶回頭。</text>
<title>永保亭詩</title>,<text>南湖走北瀆。漕帆京師路。粼粼䫿灧起。戛戛翠螭舞。地維夾水鎭。烟撲盡閻戶。高閣倚丹霄。一練千里去。幽瑟逈洲渚。廣敞弘廊廡。襟前鷓鴣飛。就下薜荔雨。嗚軋城門角。麒麟畫雙鼓。隆隆和訇磕。泙潏朝復暮。十家同一井。百夫同一旅。車輪汚濁泥。白舫蕩港藪。金盤短綆釣。菁藻赤鯉老。把酒騁遐眄。閱景無今古。百年孤鳥過。晩倚朱欄語。椒粉翡翠壁。埋塵蛟蚓句。伊昔翠翁說。意氣稍傑騖。如今安在哉。片雲紛海縷。羅臺攢石壁。濟苑生秋草。舊遊遽如許。卽事亦榛莾。恍惚天地間。身與一指伍。渺然下樓梯。長嘯復誰遇。</text>
<title>寒曦詩</title>,<text>薰坊墻樹上。隔葉射寒曦。光從牕隙入。照在粉壁陲。曈曈凝不動。若金色塗之。須臾漸微轉。不覺分寸移。忽然失所在。仰屋驚尋窺。曾桑至昆吾。下纔容毫釐。高舂釋淵隅。薄暮迫虞池。擧看天欲昏。餘輝在東枝。上堂已燈燭。下堂涕漣洏。東里富家子。被服光離離。前羅挾瑟婦。後有鐘鼓隨。鷹隼畫門堂。桃李齊簷楣。惟憂白日晩。所願長如斯。志士白髮早。賢人功業遲。蕉花少年淚。桑葉長年悲。伊我何惆悵。那復念寒飢。凡稱曰居諸。吾聞和與羲。東隅至西極。億萬里逶迤。胡爲不舒緩。衮衮疾其馳。浮雲西北來。况復蔽葳蕤。遂令鸞鳳姿。枯死亦其宜。念此氣交憤。但歌寒曦詩。</text>
<title>湖村雨餘</title>,<text>鴻鴈向北去。檻前人夜語。笑伊獨速舞。靜聽孤釣雨。向曙望浦溆。漕帆入煙霧。鏡皺江映簾。障活山當戶。軥輈弄村暉。芳綠藹珍樹。靡靡感時節。臨觴忽不御。愛彼幽蘭色。靑靑湖水渚。豈不懷故鄕。念玆惜朝暮。願掛春帆去。卽棹滄洲趣。</text>
<title>出南甸</title>,<text>平野新州北。靑山瘴海西。經冬出湖甸。三月入梧溪。悵望悲前事。將歸失舊谿。野棠迎弊袖。春草染羸蹄。散去朱絃奏。飛來粉蝶低。百年同此夢。萬里欲何棲。目極高樓暮。燒平遠樹齊。鸕鷀知客恨。故故近沙堤。</text>
<title>暮春旅思</title>,<text>春城月曉聽棲鴉。河上津亭驛路斜。楊柳花時渡江客。山桃開盡未還家。</text>
<title>贈柳子安 逸</title>,<text>春風相見在上州。却說江湖久旅遊。猶記折花逢舊苑。無人寄問到滄洲。</text>
<title>奉送吏部任學士 守幹 充通信副使之日本</title>,<text>迢遞三神界。蒼茫百粤跟。國環裨海浪。島接洧盤暾。在昔生頑蠢。于今長子孫。箄船時欵徼。象譯不稱藩。上國常涵貸。偏夷豈比論。許隣來久遠。送使亦頻繁。賢价今朝選。吾公獨望尊。高門光奕葉。利器別盤根。暫出彤墀尾。將窮碧海源。山川熊野絶。氣候記伊溫。橘雨淋衣袖。椒花落節旛。遙知經馬島。何處泊長門。卉服爭瞻仰。文身共駿奔。獠旗迎入舘。銅鼓動隨軒。徐福詢遺廟。阿食吊古魂。吟詩蠻紙貴。說禮鳥音翻。詎但摧狂狡。兼應布德恩。土風宜廣採。邦好定加敦。遊冠平生壯。名留異域喧。廉裝惟貯櫛。倓貨肯隨轅。畫角催登道。靑門罷對樽。臨歧重悵望。幾日復天閽。</text>
<title>聞東湖泛舟</title>,<text>蕙葉靑靑江水流。聞君東郭榜船遊。菰蒲畫檝微茫渚。欲闘豪橫恨未由。</text>
<title>慶幸坊花下有感</title>,<text>幾嘆塵土染儒衣。花樹還如舊日飛。二十一年惆悵事。向風長袂倚斜暉。</text>
<title>送李子湖中</title>,<text>江柳吐新葉。客心千里迷。故園湖水畔。歸路瘴雲西。拂面春花亂。迎衫蕙草齊。離觴相勸盡。那不思悽悽。</text>
<title>初逢申周伯 維翰</title>,<text>嶺南多好士。名盛似君稀。漂泊同王粲。文章笑陸機。含杯春草出。彈劒片雲飛。明日關頭路。深悲塵滿衣。</text>
<title>梧舘同從叔公弼 守良 賦</title>,<text>高舘對靑草。彈碁逢故人。梨花那及雪。梔葉獨能春。雲水遙城令。山烟暮郭新。龎公將盡室。棲隱百年身。</text>
<title>送客湖中</title>,<text>南娘解唱本鄕歌。北客初聞懊惱多。爲問綠蘋湖上路。故人愁聽意如何。</text>
<title>古玄菟歌</title>,<text>玄菟城南月如練。白山磧口沙似霰。年年四月春始來。野羊生酥塞草遍。鐵關都護連七鎭。魚河節度控北甸。幕裏無事秪醉眠。美人色似桃花淺。貂裘錦帶織紅罽。置酒彈箏賭高髻。去歲蕃人殺胡兒。今年胡人來定界。牧馬不度先春山。射虎只在豆江灣。戍樓閒看落日紅。行人吹笛大荒東。如今不虞昇平辰。或恐諸將忘邊塵。君不見山頭丈石臥古碑。忽憶當時破女眞。</text>
<title>古樂浪歌</title>,<text>君不見舊時樂浪今西鎭。銀關鐵城當磧甸。城中藩戶十萬家。浿江東流如白練。憶昔勾麗盛富强。兵車介馬黃金光。隋軍盡入灣水中。幕裏生縛馮燕王。高臺置酒初罷戰。琵琶箏笛齊賀宴。聖朝秪今年代改。惟有江水流長在。節使出鎭擁㫌旄。位兼都護選才豪。紅粧縵綰多美人。將軍醉眠花氍毹。遼山近聞邊塵黑。請君莫忘西擊胡。</text>
<title>古百濟歌</title>,<text>君不見濟王建都處。舊時臺榭今如許。泗泚東流無盡期。扶山北峙長如故。憶昔君王全盛初。離宮別舘臨江渚。宮中歌吹不曾愁。江上兵來舞未休。高臺日晩人不見。遙遙城樹懸秋練。</text>
<title>甄萱城歌</title>,<text>君不見黃華臺。臺邊古道生草蔓。君不見甄萱城。城裏宮墻已蕪漫。昔時覇業今人哀。惟見年年春色來。</text>
<title>女戴笠詞</title>,<text>籉笋離離女戴笠。誰家少婦懿筐執。朅來天壽門前路。路逢行人輒回立。自言舊是簪組家。今代降爲閭閻妾。國亡遺民少光輝。夫婿父兄俱賤業。男從兩京販寶貨。女向田間採桑葉。婦姨同携心內傷。里隣相過畏出入。日晩暫憇古臺下。正値大尹行春過。騎從赫舃前避旟。小苑回身入深處。心知微賤猶秉禮。故國流風整巾帨。君不聞崧陽女兒薄暮哭。廟前春草傷心碧。</text>
<title>京城樂</title>,<text>可憐十五京都女。生來只在京城住。父母嬌養不嫁遠。嫁作京都吏人婦。吏人早起府中去。春城烏啼柳欲曙。流蘇錦帳吐鳳凰。蹙金盤龍繡鏡囊。自將白紵作春衫。廻身皎如縈雪光。逢人多說浿城樂。遶堤高樓江水碧。浿江雖好是外州。不如長在京城樂。</text>
<title>陌上</title>,<text>陌上溶溶楊柳月。誰家深院有羅衣。轆轤一轉棲鴉起。虛憶流光照錦幃。</text>
<title>馬上</title>,<text>靑驄馬上醉桃花。縵綰銀泥七寶車。試望高樓識近遠。門前春樹亂飛鴉。</text>
<title>錦屛曲</title>,<text>石竹花姸銀蝶棲。茱萸帳寒錦屛曉。蘭膏綠髮帶水犀。羞却雙桃照春沼。鉛華笑妾春辭去。粉蛾低盡香風舞。門前長路畫橋西。蹀躞斑騅時聞嘶。</text>
<title>春堤詞</title>,<text>春堤染色湖光翠。門外汪汪艇子廻。兩槳咿啞入花裏。無人知道約郞來。綠菱陂路官門西。汀長花深月吐溪。自採蒲芽揷頭歸。哀歌未斷湖禽飛。</text>
<title>雙橈曲</title>,<text>雙橈齊鳴菰蒲深。平鋪㶑灧搖晴水。水禽飛起濺舞衣。參差卷葉出菱刺。笑指金鞍愛花遠。弄舟摘蓮南塘裏。靑渚爭看蕩槳廻。鏡中淺黛愁殘翠。月出烟堤待近岸。烏啼柳暗行人斷。</text>
<title>菱堤謠</title>,<text>菱堤春綠如平煙。岸上紫騮捎金鞭。淺粧對花窺水淸。愛看浦裏䲶鴦眠。長汀楊柳暗小苑。哀歌唱斷春山遠。黃華臺畔舊宮路。芳草離離遍陵墓。</text>
<title>淚線雙絛詞</title>,<text>淚線雙絛紅脂乾。翠鞅軋軋綠芳歇。暮雨岡頭望不歸。江波不盡南雲滅。幽香水底生裊裊。蒲花笑春紅蘭發。爲君化爲野棠死。千年露泣如點血。</text>
<title>古艶雜曲十三篇</title>,<text>歡爲樸樕林。儂作忍冬花。花花自糾結。葉葉自偎斜。銅釵與窄袖。儂是村婆娘。江南買金鈿。不用時世粧。少小被娘憐。嫁儂浿城客。不喜浿城遠。但愛江水綠。鴉鬟兩金釵。桃袖雙絲履。隨君拾草去。暫恐娘母詈。晩孃愛豆娘。大姊好孤恓。爺聽晩孃言。女悲那敢題。天上白花開。狗耳尋幽虱。歡性大聰明。是儂智慧術。回頭語阿妹。儂今定何許。薯童寄信來。金輿那到汝。儂食酢漿草。郞騎果下馬。行行到君家。受拜翁姥賀。郞定惡心性。敎儂不出門。暫逢相識人。低頭那敢言。昨日濺裙去。冐闇歸暫遲。上堂執華燈。郞遽已生疑。不見芙蓉花。長在水中泥。儂是郞許物。百年那得移。江南草堪結。夫婿作官去。野棠若可剪。作官舞衣袪。三日不辭勞。窄窄製雙裌。衣成着向君。化作雙蝴蝶。</text>
<title>新聲豔曲十篇</title>,<text>蹀躞桃花騎。旖旎杏葉裙。金鞍載將去。畢竟入誰門。擡擧花枝嫩。春寒試曉粧。羞人暗偸見。回照鏡奩光。春山藏曼䐂。露葉帶啼痕。思量何限事。低蹙不肯言。壓鈿高雲碧。飛蟬濕翼輕。將安三尺髻。廻望不勝情。桃花承靨輔。蘭氣發朱唇。不將春扇掩。應見惱死人。羅袖薰朱橘。金環帶翠錢。如何將弄曲。拄着鈿箏絃。玉釵欹初整。娭光斂復睞。終知言語淺。已覺意中來。盼眄遠山際。低徊光景中。高樓一百尺。長袖擺春風。孤直凄初上。融明斷復連。一聲檀板拍。千里練光圓。芳樹可憐月。娟娟天一涯。淸輝如戀夜。窺照最高花。</text>
<title>留贈李子 二首</title>,<text>君家庭樹上。靑天高崔崔。下有女蘿絲。百結復千廻。結以歡情固。廻以離腸曲。傍有衆草意。似笑無顔色。松栢常靑靑。冬夏長不衰。寧爲衆草羞。勿令松栢悲。人生類草木。一合復一離。車轍怨輪轉。山川無動移。待得春節晩。花葉還參差。請君鋪燕席。覽物時相思。其二寧爲河中葉。勿作陌上塵。河水有廻潮。去轍無停輪。昏飮不時醉。强歌歌苦辛。我年二十二。君齡已三十。各憶少小初。功名非所急。壯心俄已暮。惻惻出門畿。鳴鳥在春林。微霜沾弊衣。嗟爾燈燭光。爲誰結華輝。野田饒路歧。舊鄕多思慮。棄置莫徒悲。勖君從此去。</text>
<title>神巫詞</title>,<text>靑林花落銅鼓面。廟門設筵江如練。小巫擊鎗大巫靈。白雲偃蹇傳葩遍。迎神紛拜對神言。射鬼四方帶長箭。爾家歲歲牲酒香。主人受福年還穰。鼕鼕澆杯更一彈。神旣醉飽百事昌。山頭蝴蝶去翩翩。送宿濕葉回風先。愚氓歡悅師自驕。更敎飢鴉啄紙錢。</text>
<title>啄木詞</title>,<text>啄木高翔啄木蟲。啄木丁丁聲正悲。嘴勁如鐵被赤襠。斑斕錦絛向背垂。空山晝靜啄愈響。嚶喔和鳴繞枯枝。形微樹底尋不見。響高草堂驚幽夢。兒童投石忽驚飛。但看千林枝葉動。</text>
<title>邕渠行</title>,<text>雪姑兒水不剌。頭白雪圓點。祛斑雜素褐。羣飛渡溪入竹煙。野花石楠雙對發。迢迢自呼紅蒨裙。持筐中婦如不聞。</text>
<title>山丹花歌</title>,<text>山丹花。生在野田人不識。絳英綠葉醉深春。暗金傅粉光照爍。請君車馬過赤塍。猴桃雀李無顔色。</text>
<title>簪珥花歌</title>,<text>簪珥花。花如簪珥葉如衣。的皪珊瑚巧點綴。旖旎翠羽相翻依。請看種在華軒下。他家蝴蝶飛來稀。</text>
<title>怨女草歌</title>,<text>有花花多思。幽魂野田草。白白雙玉粒。懊憹那能道。苦心猶未已。年年發春風。低徊如向人。口輔臙脂紅。惟有蒨裙識。採之長歎息。</text>
<title>楚藜花歌</title>,<text>靑靑野田叢。白白楚藜花。嫩刺映新葉。幽香發深柯。赤塍饒衆林。神祠亂春華。畬焰不及燒。細蝶翩常繞。客行望漸遠。開落自昏曉。</text>
<title>黃葛辭</title>,<text>濛濛黃臺葛。菀菀黃花綿。春女採之歸。愛此顔色鮮。我朱不可施。心悲白雲天。上有淸淺水。下有蒙籠泉。</text>
<title>臺前歌</title>,<text>臺前春蔓綠。臺上行人息。下有長逝水。終年流不極。漠漠薺花遠。客迷千里陸。</text>
<title>理田歌</title>,<text>菖蒲葉已豪。乳燕補新巢。田父與田婦。戴畚上東臯。菑塍散綺組。䫿水含劒刀。角角野雉鳴。蒼蒼新燒黑。各言去年旱。汚邪少收穫。幸賴太守賢。盎瓿餘糶粟。昨來一雨過。土脉看滲漉。强㯺變輕爨。芽穎勃抽綠。就餉夸孶器。拍肩聞笑樂。日晩共歸家。路傍棠花落。</text>
<title>禿城歌</title>,<text>孤城照水色。水色虎眼碧。客渡不暫閒。寒渚自朝夕。野營細草出。靑山當晩郭。路傍雙古碑。縣人時來識。</text>
<title>客湖中</title>,<text>淸江控北滙。日夜東流去。渺然入烟霧。仙洲復何處。碧色暎橙竹。鏡奩環龍戶。臯蘭被漸徑。菉蘋齊墳渚。經冬客殊方。壠麥靑已吐。枕上湖郡帆。夢醉瘴梅雨。未可負幽賞。佳遊愜心素。獨行顧多違。同志安所遇。綠洲採瓊芳。明月生極浦。䫿灧蕩倒光。翠綃縈粉堵。赤岸繞畦瀛。層岡更脩阻。把酒騁遐想。閱景無今古。士有高尙志。脫略衆所務。拂衣慕漁弋。非爲沮溺故。利劒氣剸犀。勃雲霆霹怒。抵掌於謳辯。假容山澤趣。昔對御溝草。今厭水州路。春衫縫未成。檻前鴻鴈度。野燒平蕪曙。嶂染高樓暮。珍木翳嘉棻。溝塍散綺組。豈不令爾懷。信美非吾土。且歌梁甫吟。恥學壽陵步。古者賢達人。任眞樂耕圃。稍厭紛營志。得以免憂懼。仰看天正綠。萬象皆可考。忽聞鷓鴣啼。雙飛向烟島。</text>
<title>送李子</title>,<text>靑靑秋蘭葉。之子佩爲衿。賞愛在素許。聞香獨知心。我志固多違。君子復如何。昨夜微霜至。悵然思渡河。長路不可極。瘴江畦平博。行行去未已。望望流不息。昔日分離處。知君向此去。</text>
<title>送嶺客</title>,<text>高山有靑松。君子可仰止。歲晏離別情。南洲暮千里。積霧不可極。平博望未已。君渡女娘渚。知君獨行處。善州如在眼。漆隄復何許。遙憐秋草色。靑靑隨馬去。</text>
<title>暮城旅望</title>,<text>驅馬出暮城。平蕪思不極。故鄕在水西。春耕別原陸。念玆行役遠。川流去未息。明月照關樹。蒼然津甸火。昔時芄蘭草。靑靑古城下。</text>
<title>七言長句。寄湖中李子。</title>,<text>熱雨淋頭五月時。華庭濕雲風微吹。黃萱碧葉憐對照。玉麈銀巵懶仍持。京都諸舍相識少。酒酣勸起湖中思。烏棲山石靑漠漠。石裏琅玕多寶璞。鵝州後裔我從舅。錦豹斑斑至今續。天南畿北常淪落。過從長稀別離數。去歲槐花發衢市。忽驚裹飯來千里。歎君囊中百首文。吐如蠒絲繰出盆。弊履誰知畫麒麟。高冠相顧生塵氛。蠧簡陳編擲可燒。黃濁漣漪看不分。鼕鼕街鼓誠明坊。慰君細語秋燈長。天明告辭仍渡河。愁見微霜着衣裳。且勉莊刃待賞知。焉能失意徒傷悲。常憶南遊恣尋翫。臥閱湖波歲屢換。婀娜洲埭王臺口。潮光淼淼孤帆遠。閒題林榭伴朱槿。微飮江樓憶靑楓。朱槿靑楓日夜落。故人憔悴何由同。古來賢達固多違。惟論氣味相依歸。腹厭藜莧口珠璣。狂蕩從人競是非。山川超越近堂戶。夢魂只在樟亭路。願把滄浪作酒罍。與君同醉忘喜怒。慇懃操紙歌終夕。雨霽銅鉦掛高樹。</text>
<title>曉渡銅江</title>,<text>靑楓洲渚望河煙。白水蒼山思渺然。路入狐陵寒笛遠。舟從京口暮潮連。人歸野火明津市。土黑畬牛傍荻田。鴻鴈翩翩向南去。幾時飛過郡城邊。</text>
<title>送客春州</title>,<text>高江中斷石門開。雲際川流滿眼來。寒渚路分天外轉。靑楓舟自日邊廻。朝看峽市迎津貨。暮望畬人燒荻灰。嶺表風煙君獨去。不堪亭上把離盃。</text>
<title>出郭曉行</title>,<text>浦口舟中曙火微。野人相見語依依。河塩出井靑煙少。江客隨潮遠帆稀。紅稻子香宜釀酒。綠荷花發好裁衣。田園漸識身閒貴。頻把漁竿上釣磯。</text>
<title>適湖中望江</title>,<text>愁看歸路白雲邊。倚棹汀洲思渺然。縣郭舟中沾暮雨。蒹葭江上望孤煙。南飛日日多新鴈。北去蒼蒼盡舊田。早晩驅車湖嶺過。幾家池岸綠篁連。</text>
<title>南遊客路</title>,<text>高山南下瘴江邊。嶺外新梅發浦烟。愁聽鷓鴣行菉岸。愛隨樟竹出湖天。連朝雨色迷城墅。滿郭帆陰送郡船。惆悵初來聞舊曲。空令北客恨悽然。</text>
<title>湖澤春望</title>,<text>蘋葉初齊平薄燒。江梅落盡渚烟多。烏山晩秀靑如黛。瘴水春來碧似羅。懸旆遙遙長未已。浮生忽忽欲如何。逢人且說滄洲趣。願得移家着釣簑。</text>
<title>寄遠</title>,<text>思君不見苦吟頻。路貫瀛臯望菉蘋。雪盡瘴波江寫鏡。花開御苑樹應春。高齋剪燭曾留飮。古渡停橈幾問津。爲報故人千里意。滄洲獨臥淚沾巾。</text>
<title>扶胥善謳調極哀怨</title>,<text>棠梨齊葉野開花。繡衩簪裙相應歌。長道不堪悲小苑。女娘何事怨空波。南人慣唱傳聲遠。北客初聞掩淚多。惟有扶蘇舊時月。春來猶自照山河。</text>
<title>送周伯</title>,<text>嶺南有奇客。云是申氏子。貧則一布褐。富則詩萬紙。不跡大河北。名聲走千里。今年忽相逢。旅舍驚把臂。出示爲文章。百篇猶未止。譬若登濬壑。遙挹羣岑翠。盎欝生氣色。橫媚動霞綺。雄渾注深潭。中央隱鮫鯉。拍手未及竟。謂我眞知己。我曰子居家。何樂復何治。讀書欲何慕。出身欲何試。當今聖明朝。賢愚皆不棄。其如以子才。成名立能致。賈誼㝡年少。登在漢庭位。終軍起草莾。棄繻辭關吏。胡爲一失意。戚戚復南紀。申子蹙然辭。君言非我志。凡我再赴都。所遇多憔悴。公侯富貴家。朱門亘天起。其人金作口。熊虎爲之使。浮雲蔽靑天。榮辱隨顧指。其門不可近。况望履其地。衣冠亦沉滯。况復覊旅士。朝望嶺雲好。密水流淸駛。明日與君別。却去還故里。世路苦縈宛。羊膓繞曲汜。有才不知憐。有賢不稱美。安得天下士。如鴻揷高翅。</text>
<title>憑高暮眺</title>,<text>嗚軋凄殘角。飄蕭換舊眉。草靑神隼健。雲白老騏悲。翠覔環譙檻。靑銅落酒巵。百年孤逈意。閒倚暮天時。</text>
<title>憶李子</title>,<text>湖上帶楓林。君家烏峀陰。渚荷秋艇在。洲橘水堂深。北使書何緩。南鴻淚不禁。明明今夜月。分照兩鄕心。</text>
<title>翫月</title>,<text>朗朗高堂思。鉤簾夜色賖。天磨靑玉碾。星散白梨花。皓影初騰海。餘氛旋滅霞。流煙凝檻樹。如練照庭葩。閱古傳藏兎。爭光詎讓鴉。露香收滴瀝。銀節益紛挐。壁射玲瓏彩。池鋪澹淡華。微雲時點綴。丹桂自交加。人望長惆悵。河秋幾轉斜。百年悲短速。萬里極遙遐。向曉街閭哭。初昏塞戍笳。故鄕今夕遠。歸夢杳天涯。</text>
<title>榴花</title>,<text>度春空寂寞。逢夏始炎燃。膩葉宜淸晝。繁花媚遠天。近當紅檻底。深對翠杯前。濃艶眞堪畫。夭偎絶可憐。風翻珠欲滴。日射血逾鮮。撲撲沾朝雨。煌煌照夜煙。舞裙廻妬色。釵鬂揷爭姸。砌靜縈蒼蘚。庭閒落絳鈿。野棠嫌質賤。巖桂笑居偏。爭似侯家宅。朱簾竟夕褰。</text>
<title>秋夜</title>,<text>朱槿花香銀漢低。高秋景物正凄凄。樓臺曉哭風傳遠。簾幙深歌月向西。</text>
<title>送周伯南歸</title>,<text>送君秋草意如何。長苦年年此曲歌。謾說芸香堆閣在。誰憐荷製染塵多。津亭月曙聽鴉發。山舘林深歇馬過。明日登樓孤望處。白雲黃葉滿銅河。</text>
<title>送淵翁丞成歡</title>,<text>驪駒曲罷送靑絲。河上梅花向客時。千里再騎沙苑馬。十年長賦北山詩。津樓霽色孤峰雪。驛舍寒香一夜巵。莫道相思無所贈。經冬湖草正含滋。</text>
<title>江樓離別三篇</title>,<text>煙波望淼淼。此去南州遠。揮袂下江樓。狐陵路廻轉。昨日歡飮筵。今朝流淚處。華燈照餘輝。留與主人語。西看海門潮。北看靑坡樹。君騎入京師。我帆發銅渚。</text>
<title>渡江</title>,<text>騎帶湖泥色。衣迎雀水光。年年悲去路。適適幾殊方。土黑平蕪火。蘭靑墳渚芳。征帆經過盡。沙鳥獨飛翔。</text>
<title>水鄕舊墅。日漸凋弊。</title>,<text>高齋近郭枕溪山。日日菰蒲捲釣還。憶昔衣冠多古意。秪今隣里盡愁顔。連年徭役耕夫少。幾處風光野蝶閒。聞說人傳更惆悵。舊題零落壁牕間。</text>
<title>致思</title>,<text>老大幾何饒悵望。秪今年鬂已多違。暫憑杯酒容顔好。自作歌詞調格稀。春草無心徒似綬。野棠含笑待裁衣。情深着物終難去。羞戴高冠號杜機。</text>
<title>送春詞</title>,<text>濛濛復漠漠。遊蜂亂紫桷。茂綠遽如許。殘紅無處覔。醉起見酒痕。衫袖新陳色。華鐙敲亦懶。芳燭秉已晩。寂寥倚哀箏。流淚方渙渙。攬衣步堦上。池臺靑草滿。昨日朱顔好。今朝白髮老。羡他天性人。幽愁亂如草。馬蹄待不來。特特空門道。藍尾莫辭酌。蕉衫莫辭着。猶憐芳樹下。悵望殘春客。魚緘秪空言。眼看何寂寞。光風蘭際轉。側側飛乳燕。飄香幾時歸。庭樹顔色淺。對此老景閒。墮紅猶吹面。</text>
<title>閒夜飮酒</title>,<text>薄暮花微落。酒醒高舘夕。明月出雲間。照我朱顔色。朱顔能幾時。靑鬂非疇昔。不見舊遊處。歌聲今寂寞。</text>
<title>曉起步院</title>,<text>月白曙鐘遲。早凉生廊宇。歷歷辨樹果。稍稍聞葉露。疎竹饒古苔。微泉遶復去。夜臥氣淸淑。夜眠時獨寤。芬華雖可懷。淡泊樂有素。澄心思偃息。杳然溪壑趣。忽聞城鴉啼。人語城邊路。沉沉深閤內。紅暈上琱戶。</text>
<title>採花謠</title>,<text>野鵲高低飛。露叢花不辨。墠緣墳渚漸。塍細靑林遠。採擷正及時。披覔搜深淺。女兒紅蒨袖。童子白絹囊。朝出以鬷邁。暮薦羅各香。繁縟照我眼。布濩溢綺箱。華雋及瑣細。鬚蘂摘幽隱。霞焰疊朱雪。暗金爍傅粉。競夸新綴姸。梢嫌宿捋萎。歎息或名魂。低徊若有思。簪珥爲誰容。組綬問何官。晩芳苞尙稚。堅卉時未闌。百種皆異色。收取經煜寒。有客來我詰。主人笑致辭。昔得長生訣。中有神方奇。釀此精英酒。一醉心便足。君看百歲後。我髮猶新綠。</text>
<title>出關適湖中</title>,<text>出關意暫曠。放舟情彌極。始知庭戶內。運步由咫尺。睠焉顧貧賤。鄕歌對僮僕。所悲路長在。行旅年幾改。馬蹄遶川去。孤堠終不語。</text>
<title>客路</title>,<text>雞鳴達中逵。時稼遶行騎。車馬稍喧集。漸覺鄕音異。小店對官樹。長橋開酒市。共說年豐樂。徒旅競欣喜。曠然隔河望。平博渺千里。秋田瓜已盡。曙火蔓中起。念玆懷故園。長嗟遠遊子。遠遊幾時歸。微霰恐先至。</text>
<title>南行旅思</title>,<text>在家常不出。惻惻遠行別。人情朝暮異。經宿已超越。漸忘京國塵。彌生江海志。赤岸繚畦瀛。烟水渺空思。翠巘識名嶽。楓林宿孤寺。仍懷拂布衣。把釣滄洲閒。貧賤失意易。富貴知道難。奈何風塵裏。日日多苦顔。</text>
<title>南遊客路</title>,<text>湖海樟亭郡邑秋。瘴山人去入新州。年年好在靑蘿水。今日南來又北流。百日花叢獐暗啼。平蕪苦竹使人迷。山頭獨望無行旅。惟送寒潮入蟹溪。歃橋江水縠文流。南望雲山縣郭秋。盡日潮回葭菼際。前帆獨鳥意悠悠。精舍楓林孤棹開。雲間波浪向前廻。自憐不是商帆客。身逐湖光幾度來。紅槿花前秋舘深。鵲飛人語雨淋淋。莫敎此夜歌聲苦。明日天涯更遠心。楓林葉暗隔滄流。歸路雲間步步愁。今日一杯知憶處。主人孤逈坐江樓。</text>
<title>湖中吟。贈李子。</title>,<text>吾輩不能飮。湖光那肯淸。日日上湖樓。愛看湖心平。新菼秋不落。近渚隱芳鯉。的㿨釣金盤。鱠刀落肥理。時因南風起。蒲帆去千里。傖儜本鄕歌。佇立愁遠水。我昔寄君吟。辭苦淚連襟。在家猶懊惱。况復覊旅心。羡君長住湖。飯香兼食鮮。何言馬蹄下。客路如靑天。其二靑靑陂路漸。採歸白華春。宛彼君子儀。養親兼㓗身。士有高尙志。湖外車轔轔。鯉魚非不美。蓴芡非不珍。獨愛滄洲意。對君如古人。興懷猶可慕。論迹况同塵。所悲歧路多。異步初偕輪。願言勉令德。終歲樂淸眞。</text>
<title>述湖中景</title>,<text>篔簹剌地渚泥靑。戶外高欄幾處亭。菁藻雨迷臨港語。鷓鴣風暖隔湖聽。紅鱗斫膾調宜桂。綠稻流脂釀足甁。向晩山花歌一曲。蒲帆遙認浪頭冥。芳鱗撥剌隱新蘆。朱實淸香勝木奴。枕下連檣帆似馬。門前堆黛嶽名烏。含風菡萏搖千柄。濕雨椒花爛十株。安得全家上釣艇。百年閒適臥江湖。千峰黛色遶南州。苦竹叢林夾岸洲。郭外連江寒雨白。樓中送客遠帆秋。蠻村得酒堪時樂。蟹浦題詩亦共遊。記取他年歸去好。荷衣散髮弄扁舟。</text>
<title>冬靑鷓鴣二篇</title>,<text>南國冬靑樹。如煙更着花。不愁風雨至。空見鴈來多。月明樟竹岸。江碧霧煙州。鷓鴣啼不盡。北客自生愁。</text>
<title>湖舘雨夕</title>,<text>椒葉翻風蛟雨吹。湖樓寒色白差差。且將甕蟻新陳接。莫遣賓鴻次第悲。杜若洲邊非舊渚。棠梨蹊外是歸歧。知君別後登欄望。練水悠悠空所思。</text>
<title>湖中北歸</title>,<text>數月客南甸。初冬今始返。滄洲回首深。赤岸離思滿。原野被霜露。蒼茫歲復晩。夜煙店舍醉。曙火楓林飯。羈馬嘶地寒。塞鴻渡江暖。漸近橋市喧。稍覺別時語。仍思南北路。戚草身逐旅。烏山如眼見。水驛已何許。長懷碧雲高。登望不知處。昔年孤渡川。今來遶復去。</text>
<title>過郡郭</title>,<text>依依行道改。翳翳丘木陰。兒童持火出。婦女炊中林。遠樹圍長亭。晴陽照官渡。渺然湖海去。行子復誰遇。</text>
<title>祁梁縣口</title>,<text>路傍雙塚西。棠樹今不變。舊水終日綠。誰能識深淺。寂寞一騎塵。殘陽照郭縣。</text>
<title>行至京都南門有懷</title>,<text>行盡千山日又曛。滿城車馬共紛紛。平江南下煙波接。崇禮門前望海雲。</text>
<title>送周伯歸嶺南</title>,<text>寂寂窮途淚數行。行人衣上有微霜。世間平處從來少。莫道山南是故鄕。</text>
<title>蝴蝶蟋蟀</title>,<text>傅粉塗黃自好儀。多情輕薄有誰知。春叢悵望殘紅盡。更舞風高上別枝。皎月草間懸露光。纖珠碎佩語何長。秋風吹起深深思。似淬尖鋩割盡膓。</text>
<title>鷹鴨二禽</title>,<text>窮秋一點繫絛歸。朔氣渾身闘落暉。試向架頭翻倒坐。滿林鴉鶻盡驚飛。咬咬羣出橋頭戲。拍拍同隨柵裏依。不及向陽煙島上。翠衿紅掌盡輕飛。</text>
<title>林禽</title>,<text>山月牕間白如練。風泉露竹聲交戰。林禽驚起不定棲。一雙飛繞中堂遍。</text>
<title>山寺見異鳥</title>,<text>綠巖芳樹偶閒行。忽見珍禽不識名。映葉乍疑紅蘂發。隔煙頻訝翠箏鳴。朝隨禪磬來牕雨。晝伴山雞下澗晴。流瀑飛蘿千尺外。欲窺棲處更難情。</text>
<title>題梧舘壁</title>,<text>盡消華鈿求高駿。拋却銀箏尙少年。梔子同心那負誓。蘭膏養髮更尋緣。武靈山色來時見。梧里村花別後眠。回憶舊堤歌舞處。春深蔓草樂誰偏。</text>
<title>梧舘有懷</title>,<text>水鄕不比黃驪好。爲客何如盡室遊。古舘雨淋薝葍冷。長林花落鷓鴣愁。銀杯泥醉還今夕。紅壁題詩畢去秋。春草連天徒極目。憶君惆悵上高樓。</text>
<title>贈同閈童子</title>,<text>桃弓竹箭謝羣兒。帶經學問能幾時。作字已看蕉葉大。對客不誇身佩觿。田塍昨夜正昏雨。靑箬裹飯趁朝暮。乾脩薄醪時相饋。護琴撰屨有禮數。華堂拂簟聽咿唔。繞書棠梨開萬樹。我慙少年爲人師。願君努力無辭苦。</text>
<title>過舊村</title>,<text>綠蕪湖澤遠。朝日管絃新。重過孤村路。花空不見人。</text>
<title>杏花贈從叔公弼</title>,<text>移家近住古宅中。杏花惆悵紛西東。最憐碧草映嬌靨。深感粉絮隨嫣紅。繁霞滿空天似醉。雪落已復委盈地。層城遠近遙相望。上林千株亦何似。憶昨騎馬寒食雨。衝泥踏到街東路。靑枝着眼纔欲動。惟有一墻茱萸樹。憐君臥病歸閉門。默默無言度晨暮。今朝試眼開戶看。驚恠春光遽如許。南隣北郭共照耀。曉露和蝶餘香繞。待君病起更携酒。强作顚狂花下笑。</text>
<title>慶幸坊園花樹歌</title>,<text>李君園中花何似。朱白散開靑葉裏。風吹弄枝矜貴姿。苔蘚滿庭花滿地。晨暉射霞繁雪霰。夜雨洗粧垂文練。慶幸坊中今復到。幾家園苑遙相見。此花四月紛始開。傳道初移中土來。多應種向朱門內。不愁拋擲荒巖隈。憶昔西廂饒悵望。翠舘參差圍縞帳。秪今年紀三十幾。把酒看花復相訪。緗桃穠李苦尋常。顔色似羞空低昂。紛紛明日那忍看。恐觸餘香飄酒觴。</text>
<title>山躑躅歌。送淵翁。</title>,<text>山躑躅山躑躅。三月四月花撲撲。今年閏月屬暮春。撲撲數旬花連續。伽倻客子千里路。孤宦天涯暫別去。廳中飮我酌紅酒。相對一叢階前樹。風翻未雪射暮霞。日炙猩血經晨雨。秪憐絶艶照霜髭。忘却明朝起別離。明朝皁盖去翩翩。靑草滿空迷行歧。素沙橋邊應寂寞。滌愁舘裏知紛披。花前悵望遙酌酒。時復轉頭相思否。狂風昨夜拂地吹。但見綠葉殘春後。</text>
<title>就申秘書飮</title>,<text>秘書祿微僮僕饑。秘書官冷車馬稀。幸免遠坊侵鼓起。時復朱門投剌歸。昨看束帶仍加帽。衝泥蹋雪街橋路。開顔一笑更歎息。故人胡爲自勞苦。朝來廐馬許相送。知爾太倉新糶俸。已敎玉壺欵壚頭。少待臘香分銀甕。喧呼脫幘誰復嗔。酒酣更忘先生貧。先生不愛秘書郞。但願開樽日相親。座中恨無商顔老。驛樹梅花知已早。憑君爲問平安否。千首新詩應自好。天時衮衮不待我。屋角行看春雪墮。山家酒熟復携手。共醉顚狂高燭下。</text>
<title>戲贈申秘書</title>,<text>秘書經年宦不歸。旅舍再見冬絮飛。倂日况兼太常直。城裏故人看亦稀。京兆畫眉那可論。換節每愁縫新衣。高聲喝吏復惆悵。此豈祿厚身仍鞿。昨蒙遣騎聯被語。鼕鼕直到街鐘曙。主家老嫗窺戶聽。室中知貯如花女。挑燈讀書理雙鬂。念此願得山南婿。君知此意良已勤。胡獨展轉心不許。試院査同日未暇。魂宮供上鞍常跨。天涯相會固難期。咫尺佳緣尙不可。淸晨起坐忽得書。烏帽宿在花枝下。雙鬟高下纔十五。向來繁芳何細瑣。題封宛爾發歎息。知君詎但爲春色。男兒一生多感慨。暫時嘲笑良亦得。橋頭雪水帶氷流。柳外高樓酒正熟。明朝得錢就君飮。更出美人歌一曲。</text>
<title>寄淵翁</title>,<text>驛路樓孤楓樹明。天涯遠宦若爲情。題詩夜襲池荷氣。點簿時呼櫪馬名。從古文章多感慨。秪今微祿負平生。暮春車騎花枝下。尙記含杯醉水城。</text>
<title>公弼從叔宅櫻桃花盛開。分韻共賦。</title>,<text>一樹繁花照暮春。朱顔相對欲沾巾。東鄰西舍猶惆悵。况復吾君是主人。</text>
<title>春州送別</title>,<text>寒雨留觴燭影深。夜鐘春草別離心。知君家住彭吳地。明發滄江盡荻林。</text>
<title>下峽口</title>,<text>高江南轉復西流。峽口微茫浪拍舟。欲種山桃千萬樹。待花開盛向春州。</text>
<title>江行</title>,<text>滄江綠酒白雲隈。曉夕千帆拂面廻。路轉淸溪更深入。林花無數逐橈來。</text>
<title>淸平山四篇</title>,<text>峽縣今遠近。靑山向何處。隔河望花龕。孤磬發寒渚。稍見松石際。獨鳴金策去。日落山逾靜。千崖林葉碧。微波生渡河。孤龕傍危石。寂寥人不見。時有經行迹。隱隱檀樹裏。澄澄涵鏡開。世人不照面。松色空照廻。風寒更落石。高上雲峰臺。微月破蒼靄。松外掛白瀑。龍宮深寂寥。高僧猶未覺。時與經聲淸。天際閒雲碧。</text>
<title>宿淸平寺</title>,<text>鐘鳴夜仍坐。鳥驚山月白。獨伴粲霞僧。了然心方寂。垂蘿暗歸徑。松際聞嵐瀑。長懷遁士跡。適來誰復識。明朝更拂衣。江水淸可濯。</text>
<title>經貊都</title>,<text>綠江深復淺。孤榜暮相撥。微波洲渚閒。去鳥碧雲沒。河山昔何壯。覇氣今蕭索。但悲新丘壠。不見舊城郭。</text>
<title>明日過昭亭</title>,<text>高江縈渚霧中開。眺逈雙流噴雪來。薜荔嶺西京帆去。棠梨樹裏峽人廻。彭吳舊地殘碑在。貊國遺墟晩笛哀。不用朱欄千尺好。鄕愁越絶渺難裁。</text>
<title>京都別周伯</title>,<text>夕陽欄外明。秋柳繫人情。共此登樓眼。那堪並世名。驛亭楓樹暗。江郭水煙生。將子南歸路。停驂問禿城。</text>
<title>黃昏有感</title>,<text>都門挽哭悲春草。槐舘笙歌感路人。惆悵同歸百年後。黃昏歌哭復如新。</text>
<title>送從叔東遊</title>,<text>竹箭江頭春水急。棠梨樹裏子規啼。扁舟送入桃花云。深處仙源莫自迷。山下滄江百丈深。林花拂面白雲陰。憶君溪口尋精舍。鍾磬彌淸塵外心。雙流噴雪滿天來。石磴山桃幾樹開。峽市爭桑溪女集。江倉糶米貊人廻。愛子寧親秋復春。扁舟門下卽江濱。靑楓樹裏徒孤興。鸂巵前說與人。</text>
<title>感傷詩題梧舘</title>,<text>昔年棲寓水城墅。薝葍枝前唱苦辭。去歲逢迎瑞草舍。櫻桃花下把銀巵。重來舊館聞秋雨。却拂凝塵看壁詩。人世凄凉空自悼。泉臺溟漠詎能知。白楊風裏千聲哭。黃土堆中萬事悲。琴絶朱絃從此閉。馬離華廐屬誰騎。十年醉袖新陳染。一夜啼襟黯淡滋。鳳寺傷心歡飮夜。銅波極目惜分時。腸摧忍到曾遊地。眼暗元無更見期。獨倚高欄悽惻意。夕暉㶑㶑下空陂。</text>
<title>題武城桂帖</title>,<text>昨夜秋塘花鴇兒。飛來相近鳳凰枝。不須惱殺金籠閉。多少凡禽摠羡伊。春草羅裙秋月容。桃鬟一曲碧雲濃。武城牋紙花千幅。欲寫離詞意萬重。</text>
<title>武城詞</title>,<text>江南十月好風煙。紅燭樓中夜似年。何物滯人歸不得。桂娘檀板少娥絃。披香池閣瀉金罍。濶展紅氍夜讌開。一曲弓彎思桂舞。敎坊催進柘枝來。夜靜廻廊人盡眠。酒醒幽思翠簾前。潛呼憨桂嗔慵出。倂立梅花月正圓。銀鑰朱門悄喝開。官廳小吏應聲來。黃昏暫出無人識。客舍樓前看月廻。冬靑梔竹翠交枝。官閣凝歌雪下時。誰作新詞嘲桂黛。茂長太守展烏絲。</text>
<title>登全州城樓</title>,<text>橘香叢發竹枝低。南國風光十月初。全益山川百戰後。箕甄覇業幾年餘。鸛投遠樹移時沒。人去平蕪半日迷。北客不堪頻吊古。莫敎城角更悽悽。</text>
<title>湖南北歸</title>,<text>舊國山川在。他鄕氣候殊。征衫今日醉。芳草去年途。獨騎嘶回首。低蛾慘向隅。離心渺不極。千里見平蕪。</text>
<title>參禮別路二篇</title>,<text>寥落野舘中。江春起遠思。此地見爾來。依然古情史。巾袖黯無色。低徊歧路塵。那堪相送處。俱是異鄕人。</text>
<title>登熊州江樓</title>,<text>江水平圓玉鏡光。春山低碧畫眉長。誰知盡日登樓處。望遠心如望故鄕。</text>
<title>寄書周伯。悵然有題。</title>,<text>書與人俱去。沉吟坐似癡。終朝竹欄上。此意槿花知。</text>
<title>客行野田。感小桃姸發。</title>,<text>豔豔平蕪曙。依依故楚春。破鈿如有意。飄送遠行人。</text>
<title>湖中感舊</title>,<text>世事如雲一醉歌。丘墳滿目夕陽多。從今不說湖中好。山禿川荒曲亦訛。繫馬斜陽客自悲。中庭梨棗記兒時。百年不盡寒泉思。摠爲身同江摠持。</text>
<title>題沁州鎭海寺</title>,<text>兩閘城門隔港開。水光鋪碧晩潮廻。酒旗風裏湖邊寺。人倚朱欄不下來。</text>
<title>春州途中</title>,<text>貊國山川道路難。攢峰峭壁白雲端。縈廻石棧江流轉。黝杳叢祠薜荔寒。嶺上行人看古堠。船頭估客歇危灘。幾時過盡昭陽瀨。斗酒鄕歌且一歡。</text>
<title>江行雨泊</title>,<text>寒雨江楓暗客舟。前帆遠上白雲秋。歸心不待聞新鴈。已逐滄波日夜流。</text>
<title>墨峽村舍</title>,<text>半嶺孤村薜荔紅。棠梨濕葉戰秋風。寒泉雜雨驚歸夢。一夜淋浪聽不窮。</text>
<title>重到梧陂</title>,<text>三年制盡返東籬。梧菊還應識我悲。世事塵生滄海水。人情鳥戀故林枝。重逢里老憐筋力。偶値山僧說亂離。欲去未歸無限意。暮天搔鬂立移時。</text>
<title>登高寄弼叔</title>,<text>覊懷那復値登臺。强掇寒英一泛杯。楚客文辭終自感。寓公身世不堪哀。孤城樹色參差出。極浦秋光淼瀰開。爲問海濱何所好。聯翩共逐塞鴻來。</text>
<title>重奉弼叔</title>,<text>槁梧獨據鬂飄絲。世事如今幾局碁。舊識漸看攀桂盡。生涯惟恐入林遲。蕭條杞菊寒猶馥。搖落江山晩更悲。不有嗣宗同郡住。孤吟竹下與誰期。</text>
<title>臥病書懷</title>,<text>鸎懶蜂闌麗景晴。風光句引暗愁生。一春花樹支離病。長夏樓臺悵望情。羸臥未堪三日飮。楚吟猶苦十年聲。千秋衛虎成何事。空使微言倒阿平。</text>
<title>盆浦訪弼叔。花下微飮。時適感鬂色。</title>,<text>春瀨共君坐。杏花吹酒巵。那堪飄泊日。又此鬂成絲。</text>
<title>閒居偶感</title>,<text>齋居觀物感紛生。匡坐蒲團盡日淸。庭杏閙如春女思。鄰梧凉似世人情。悠揚醉蝶誰家去。悽慨幽禽隔葉聲。書劒十年違素志。謾將蟲卉入吟評。</text>
<title>十年後。詩答桂簡。</title>,<text>此情惆悵詎堪題。重疊湖山路亦迷。忽憶曙燈壺郡店。背人紅袂拭離啼。心知歡寵不多時。憨態疑情摠是癡。別後西亭江月曲。斂眉低唱復爲誰。風情如見是眞思。記得紅氍舞倦時。背立高鬟徐整罷。玉釵兼揷早花枝。紅榴碧竹畫堂西。慣是同遊夢不迷。惆悵回欄舊倚處。月輪應傍短墻低。棄置如今莫浪思。年年春草怨歸遲。沈腰瘦盡凋潘鬂。不復空言報後期。</text>
<title>恭園</title>,<text>恭園似㓒園。自笑經務闕。不知齋外事。但悅松間月。</text>
<title>客路過叢祠</title>,<text>古木叢祠夕照紅。杈枒影落路西東。寒梢老鶻應同我。思入長雲莾不窮。</text>
<title>松都有感</title>,<text>一曲丹心休唱悲。遺民聽罷泣垂垂。槖駝橋上秋風起。天壽門前落日時。尺木詎能扶大廈。靈根空遣植千枝。興亡迭代渾閒事。至竟辛王辨是誰。賭夢裙疑䌟女紅。爲君歌屬負薪翁。穄田僧過生眞主。花苑兵來縛侍中。刹塔詎資恭愍福。樓鐘謾記亦憐功。荒臺落日空愁思。春草茫茫遍舊宮。</text>
<title>感莊陵遺事</title>,<text>越絶深山山有枝。上王哀怨子規知。徒聞玉璽推賢日。未見鑾輿返國時。一士毁冠逃盛代。六臣埋血揭空祠。堪悲節義還爲罪。秪博虛名使主危。</text>
<title>賦遠山</title>,<text>天涯碧一眉。眉外更天涯。縱到天涯望。應如此望時。</text>
<title>禁直聽漏</title>,<text>荷衣着盡着朝衣。遠別滄浪宿禁闈。夜枕不知宮漏滴。謂言山雨灑苔磯。宮樹陰濃瑣閣開。月高深苑影徘徊。不知花霧濛濛裏。穿過金門幾曲來。</text>
<title>秋陰直署</title>,<text>寥落宮槐小署秋。玉堂蘭省伴深幽。莫將冷熱論官職。同是天陰禁直愁。雨微官舍晩牕閒。人吏來稀鳥不還。坐見蒼苔滿堦色。故園歸思入秋山。</text>
<title>直夜</title>,<text>莫說連宵禁直勞。珮簪隨處喜逢遭。適從隣省歸侵暮。已見華星出樹高。</text>
<title>翫禁月</title>,<text>梧洞銀蟾上草堂。十年山裏愛淸光。翻嫌此夜金門見。花霧朦朧隔淡黃。</text>
<title>和從叔公弼</title>,<text>衰鬂覊微宦。滄洲別舊家。疎鐘禁署直。歸夢曉山斜。釣艇憐孤繫。江梅悵自花。隣村數釀酒。乘雪更誰賖。</text>
<title>奉使路中</title>,<text>東風乘傳省郞臣。曾是江湖一散人。懶向南曹參拜揖。還從北闕捧絲綸。雲山遶驛綿綿道。菖杏催耕處處春。形役可堪兼物役。故園回首苦吟頻。</text>
<title>歸路歷梧塘舊居</title>,<text>宮袍色映舊山紅。飛盖鳴騶入谷中。慚愧前磯雙白鷺。一聲驚叫蓼花風。</text>
<title>騎省聽鸎</title>,<text>畫省人閒碧樹籠。鸝黃新鳥弄和風。酒村山寺聽何限。啼在宮枝自不同。</text>
<title>自騎省赴熊州幕。出關諸篇。</title>,<text>熊州從事別鵷班。驛騎秋風曉出關。借問雍容趍禁省。何如縱浪看湖山。孤鳥平蕪素滻遙。蒹葭極目送寒潮。長年此路覊吟客。今日雙騶擁上橋。羸馬官驂各一時。郵亭閱世鬂成絲。綠荷風雨雙池上。醉倚朱欄憶舊詩。雨歇倉亭薜荔香。林風不絶濕衣凉。三年一洗黃塵眼。雲白山靑萬里長。悠悠㫌盖杳秋天。鐃吹臨江泊畫船。曾是十年磯上客。眼明蘆厎白鷗眠。絶磴孤城向水開。樓中盡日不知廻。官橋柳色情堪繫。惟少紅裙可望來。苦竹疎槐蓮舘西。池淸雲澹晩凄凄。誰憐孤宦深秋思。長對山城望欲迷。</text>
<title>熊江樓。送南元鎭 泰齊 赴湖南幕。</title>,<text>明時同着鵕䴊冠。君去湖南路更難。醉向熊江樓上別。靑楓欲落白雲寒。</text>
<title>佐宣閣冬日書懷</title>,<text>畫戟朱門百濟城。雞山竦翠大江橫。梅花落處驚殘臘。幕府題詩望遠情。</text>
<title>百濟吊古</title>,<text>輦路荒凉生碧苔。君王何事不重來。宮花已遠隨波去。江月猶憐似鏡開。叔寶有緣墳草近。成忠無力諫書廻。傷心舊苑樵蘇女。相送臺前一曲哀。</text>
<title>江行</title>,<text>春江㶑㶑汀洲晩。新蒲出水蘆筍短。鵁鶄鷗鷺遠避人。拍拍羣飛滿沙岸。我行見此三嘆息。移舟近渚欲相喚。一落紅塵君不識。我是江湖舊時伴。</text>
<title>曉發龍安驛</title>,<text>官吏叫呼驛卒怒。里中捉人夜把炬。夜行雖可防昏黑。幸有明月當空擧。何須列炬役貧民。吾捨村丁去飯犢。爾犢耕田我馬馳。行及天明各努力。</text>
<title>四郡諸勝。歷遊諸篇。</title>,<text>黛滀神龍湫。攀蘿窺莫測。溢爲萬斛珠。玲瓏瀉蒼壁。</text>
<title>嗽玉龍湫</title>,<text>朱樓對屛山。下有澄江水。窈窕四郡間。淸輝自此始。</text>
<title>淸風郡閣</title>,<text>匼匝衆峰環。冲融一鑑翠。疑有夜珠沉。遠渚孤光起。</text>
<title>義林池</title>,<text>脫巾臥側舠。乘流入幽窟。燭盡路不窮。惆悵回棹忽。</text>
<title>永春南窟</title>,<text>靈洞何屈曲。世人但外窺。惟有雪色蝠。深處應自知。鳴琴坐江石。洗盞酌巖溜。日暮空翠來。徘徊更回首。</text>
<title>隱舟巖石門諸勝</title>,<text>寒塘上有樓。綺牕映紅樹。紛紛落葉裏。人過寒塘路。</text>
<title>丹陽郡樓</title>,<text>沿洄潭島間。宴坐仙臺上。何必彈秋絲。衆山寒目響。</text>
<title>龜島仙巖諸勝</title>,<text>隔河望花龕。維舟傍山翠。微聞鐘磬音。杳度雲蘿邃。</text>
<title>玉泉庵</title>,<text>亭亭玉筍峰。舟行前後見。淸景自此別。落日有餘戀。</text>
<title>玉筍峰 [本文缺]</title>,<text></text>
<title>別熊州戲題</title>,<text>曾賞東風閬苑葩。十年消息隔天涯。邇來病眼傷全暗。誤覔村田莨菪花。</text>
<title>春日閒居</title>,<text>春城過雨杏花凉。芳草支離日傡長。筭去年華垂五紀。閱來憂樂已千場。功名寥落衫纔綠。耕釣參差鬂欲霜。秪誦短篇心自大。好敎人笑夜郞王。</text>
<title>題扇</title>,<text>往事飛鴻着雪泥。秪今追憶未全迷。暮鍾甄寺牕燈闇。春鷓壺山嶺日西。紅壁醉毫題處濕。碧峰離黛唱時低。此情可便消磨盡。惆悵江南草又齊。</text>
<title>秋風感</title>,<text>搖落山河坐愴神。英豪衮衮幾堆塵。世間目失秋花目。不復文章把似人。</text>
<title>九日對酒。屬任聖方 珽。</title>,<text>人世悲歡閱似雲。那堪風雨此紛紛。一杯珍重重陽酒。又掇寒英泛向君。</text>
<title>題舊袍</title>,<text>舊袍黯淡積塵埃。貼在空箱今始開。欲典酒家還自惜。也曾携帶御香來。</text>
<title>喜元鎭來訪</title>,<text>婭姹花枝春鳥濃。一杯山舘坐高舂。誰知酪酊非因酒。郭奕相逢醉仲容。</text>
<title>簡元鎭。兼屬士欽 洪廷命 聖方。</title>,<text>尋春扶病奈吾何。煙柳風桃此地多。待得鳳池人告暇。倂招騎省許重過。</text>
<title>[小敍]</title>,<text>小叙。少陵曰文章千古事。得失寸心知。人雖護欺。寧不自知。余有江湖散咏二卷。常自譬野叢微芳。孤映自隱。華旣不揚。韻非適時。師心所好。猶爲不求人賞。謂之本色則可也。一自中年嬰疾。慨念九命可畏。焚棄筆硏。便不作致思一語。恭園前後騎省熊州諸篇。題曰晩拾。而皆適人而不自適者。意象色響。合少離多。周伯云涇渭自別。信非徒語。及至出宰長延。縣故饒山水。情賞所寄。猶不能止。隨率啽哢。未暇裁甄。摠之爲百篇。而比晩拾合者。又隔一塵。嗟乎。吾詩如吾面。少時丰茂。中經病悴。老而枯瘠。神蘂都落。每攬鏡自照。不省故吾。豈非可歎。以此輒默默掩卷自愧云。</text>
<title>將赴峽邑戲書二篇</title>,<text>赭白西曹馬。飛騰數月騎。鬂毛秋鑷盡。山縣去哦詩。羣兒闘殘餠。壯士看秋鏡。且爲三逕資。辛苦江流永。</text>
<title>送太學士李吏部仁老 德壽 使燕二律</title>,<text>簫鼓都門外。風沙使節前。東溟望漸遠。西日去爭先。塞曲遼燈暗。胡笳薊月連。那將大手筆。一爲勒燕然。聞說天驕死。中原事可知。帝心應亦悔。胡運遂全衰。蒙韃蕭蕭動。幽燕莾莾悲。餘憂在東北。珍重鴨江陲。</text>
<title>初到上芼</title>,<text>溪女銅釵映竹籬。山翁篛笠避前旗。自憐五馬靑楓裏。猶憶雍容禁直時。</text>
<title>縣齋獨坐</title>,<text>越絶蕭條古縣中。寒鴉飛盡暮樓空。不堪吟望窮秋思。題罷山梨一葉紅。</text>
<title>茶女唱</title>,<text>梨園仙樂隔天河。南峽蕭條鴈不過。此夜燈前孤感起。臥聞茶女本鄕歌。</text>
<title>長延縣</title>,<text>欲說長延縣僻幽。遙聞人亦想應愁。萬峰巉嶻緣危棧。十室稀殘對一樓。市絶魚塩朝饌淡。村多豺虎暮行憂。夜深官舍懸燈臥。隣杵依然古店秋。訟庭寥落委蒼苔。伊軋藍輿晩下來。倉閙峒氓輸稅至。溪喧厨吏擉魚廻。館依紅樹村邊出。門對寒山郭裏開。曾着靑衫行部過。邑中髫白已能猜。縣門秋草帶斜暉。獨上高樓望翠微。紅葉遙村牛馬小。白蘋寒渚吏人稀。河陽作宰恩雖至。栗里歸田計漸違。不用憑欄謾惆悵。且憐山水發淸輝。</text>
<title>早春遊仁智洞</title>,<text>丰茸新葉着山枝。溪鳥和鳴野雉孶。太守問耕田畯對。映林㫌盖駐移時。</text>
<title>仁智菴。逢士欽話舊。</title>,<text>君着靑衫吾佩綬。相逢此地不曾期。山中古寺攀花坐。却說前年伴直時。</text>
<title>廻溪坐石</title>,<text>貿貿何村氓。隔水來拜我。支頤古石上。題牒幽花下。</text>
<title>早發主屹關</title>,<text>客路何遷次。家鄕漸渺然。關雞報山曙。嶺月與花姸。皎皎生新慮。騰騰覺暫眠。停輿問瀑處。嵐外白虹懸。</text>
<title>嶺南山水吟。憶蘿洞。</title>,<text>嶺南山水今始見。拭眼如對故人面。故人去此尙千里。使我惆悵心愈戀。兎棧花落江水淸。上洛人歸芳草遍。蘭杜遙憐女娘渚。月色應滿伽鄕縣。離愁搖蕩春欲暮。雲白山靑水廻轉。請君聽此山水吟。願寫瑤琴寄風便。</text>
<title>上芼雜詠</title>,<text>嶺鳥軥輈暗換春。林深苦霧少行人。叢祠獨過誰相見。一樹棠梨映綬新。靑林葉暗紫藤低。山麝來窺謝豹啼。盡日無人坐空館。短詩吟向壁間題。</text>
<title>漱玉亭瀑布歌</title>,<text>上巖雖云奇。高絶難攀緣。遙望半天中。但見葱蒨生雲煙。我非揷翼不可到。欲躡風磴心茫然。我愛漱玉之瀑布。乃在五峰之下層崖巓。鑿開萬古蒼玉屛。中瀉百尺飛流川。上湫黛滀下潭白。跳珠濺雪纚纚連。石洞窈窕奇且古。藤蘿映綴幽花姸。山中昨夜風雨喧。落勢翻江雷電奔。日出林霏散成虹。縹緲奇逸難具論。我來一見魂骨爽。劃然長嘯衆峰響。亭中之處士。左綠綺右藜杖。顔如松鶴披素氅。自言十年買山得此地。搜幽剔秘開新創。金剛九井天磨朴淵。與此奇勝誰短長。我觀瀑布心眼豁。復聞此語神愈暢。請君彈琴一曲酌一杯。芒鞋幅巾日日亭上來相訪。</text>
<title>仁智洞歌</title>,<text>縣門晝開角咿咿。皁盖前導印囊隨。使君不言何所適。邑中吏民已先知。曦陽之下仁智洞。水石窈窕幽且奇。使君愛此山水閒。超然命駕來無時。一澗穿林路不窮。千巖映發空翠中。是時山間春欲暮。木蓮躑躅相映紅。攀花坐草溪上酌。酒酣醞藉來和風。可憐仁智洞。㝡是使君會心地。上菴非不奇。嗽玉非不美。豈若此洞去縣纔數里。朱墨閒時日以至。</text>
<title>縣齋幽思</title>,<text>邑居依亂嶂。公閣似村家。山晩初消瘴。林春自發花。印開纔數牒。吏退但空衙。寥落廳西步。庭梨笑鬂華。</text>
<title>出遊</title>,<text>暇日尋泉洞。藍輿野蝶前。望煙知峒戶。緣燒歷畬田。山翠沾衣重。林花拂綬鮮。徘徊愛淸境。此意已忘筌。</text>
<title>答吳侍郞永伯 光運 寄詩四篇</title>,<text>故人寄詩來。詩中兼有夢。前夜郡齋蝶。亦飛榴花洞。騰珂紫陌長。明月山中夕。不羡桃李容。但愛薜蘿色。吾琴異子琴。絃澁不復理。但願聞希音。爲君長側耳。幽花覆官閣。凉雨落淸池。緘情坐此夕。鳴鳥時來窺。</text>
<title>㺚川見月</title>,<text>野棠時節雨連村。山裏溪流幾日渾。今夜淸光㺚川月。喜將顔色照金盆。</text>
<title>喜周伯自伽倻枉駕二篇</title>,<text>衙童白竹弩。愼莫彈烏棲。昨日何强聒。今朝君馬嘶。官醪淡不釅。茶女蓬爲鬟。何以佐君笑。樓獻曦陽山。</text>
<title>縣舍有懷</title>,<text>二年黃綬鬂添絲。苦憶歸田計漸遲。閒上郡樓看落日。悶拈秋葉寫新詩。溪西古路無行客。郭外荒榛有破碑。臺省諸君書信絶。異鄕留滯不堪悲。</text>
<title>晩步秋望</title>,<text>西崦南村山靄迷。風高紅葉霜凄凄。向陽砧杵聚童稚。臨水柴荊疏犬雞。峽俗生涯元自樂。長官淸政不宜泥。徐行負杖拾梨栗。遙被吏看籉笠低。獨謠悵望向墟里。節物宛然人事幽。撲棗老翁村日夕。拾綿少婦野蟲秋。風林搖落鳥驚叫。沙水寂寥魚出遊。却憶前年臥禁署。那知此地來夷猶。昨日雨後吹鷹風。山氣寂寥朝望通。峒村深隱淡靄碧。官閣出高秋樹紅。擊兎伐狐眞有興。採菊賦詩誰與同。他鄕作官値佳節。却憶醉臥東籬翁。</text>
<title>九日有感</title>,<text>折得茱萸看自傷。吾生已過幾重陽。九原送別親交盡。又向天涯獨把觴。</text>
<title>雨夜</title>,<text>風戰棠梨濕葉鳴。深山郭外少人行。二年不去逢秋雨。又聽茶歌此夜聲。</text>
<title>重渡熊江</title>,<text>立馬熊江問舊津。江頭蘭蕙幾回新。曾爲幕府參籌士。今作隣州佩綬人。畫舫笙歌疑夢寐。戟門㫌旆愧逡廵。含情獨有雞山黛。相送離亭似欲嚬。</text>
<title>江樓南望憶舊</title>,<text>樓中遠指曉山孤。此是湖南舊去途。惆悵離情十年事。鷓鴣啼盡渺平蕪。</text>
<title>湖路有感</title>,<text>年老回思舊日傷。郵亭歇馬對斜陽。碧山芳草關何事。解使古今人斷腸。</text>
<title>到縣雨牕晩題</title>,<text>忙時行旅靜時禪。喧息由來不動天。長路飛塵憐蹩𨇨。晩牕微雨愛幽姸。秋花酌酒澹杯外。山鳥梳頭窺枕邊。浸假明朝更形役。騰騰且擬着征鞭。</text>
<title>久宦南峽。覊旅言情。兼述風土。</title>,<text>三年峽綬長鼪鼯。古木叢祠嶺一隅。行處畬田緣棧仄。望時嵐嶂揷天孤。溪蒸毒霧經秋熱。林産哀禽盡日呼。此地胡爲來久滯。高車駟馬滿京都。熱雨連旬苦不開。縣樓愁坐印生苔。椒花濕霧仍成瘴。蚊響乘昏自作雷。氣候久知南峽異。音書近阻北人來。㺚川凉月金遷外。何日秋帆遣我廻。</text>
<title>觸熱山行</title>,<text>山攢劒戟熏如火。路翳箐林密似煙。濯髮溪翁來就蔭。獨分凉意與吟蟬。深山六月行人渴。鼻口煙生喘似牛。披草試尋幽石底。一泓驚叫瀉寒湫。</text>
<title>山縣憶尹士弘 光毅。兼屬元鎭。</title>,<text>憶昨離觴醉雪天。蠶峰寒翠壓吟肩。豈無春色期他日。已與梅花悵隔年。衰鬂任從山縣老。高詞宜着粉闈姸。瑞州遷客捐蘭佩。樽酒初筵問幾篇。</text>
<title>懷舊友子安</title>,<text>曾賦秋閨老婦詞。淚沾茹蕙不勝悲。秪看塵世生千事。難向泉臺問一詩。特地雲霄餘子得。當時墻壘故人知。乾坤長在孤桐閉。江水悠悠誰與期。</text>
<title>縣市記見</title>,<text>縣門擊鼓掃前街。山市蕭條聚米柴。何處歸寧外鄕女。里童驚見揷銅釵。</text>
<title>雨夜對歌</title>,<text>瘴煙山雨暗春林。廻匝千峰郡邑深。斟酌歌聲當此夜。莫敎添惱使君心。</text>
<title>仁智洞石上。憶士欽同遊。</title>,<text>曦陽孤寺早花開。墨綬行春更一來。忽憶故人驄馬客。去年此地共含杯。</text>
<title>縣齋書情</title>,<text>明時薄宦肯嫌低。惟向東風憶舊溪。路遠家書無鴈寄。山深賓舘少人題。叢祠雨暗棠梨濕。盆崦樵歸苦竹迷。不樂胡爲長在此。禁城芳草正萋萋。</text>
<title>上芼投紱</title>,<text>朝別曦陽暮㺚溪。印章封罷枕囊携。江湖自此身無繫。浩蕩沙鷗與我西。</text>
<title>宿木溪</title>,<text>落帆江口暝。秋山響孤杵。舟人喚婦稚。蘆火水中擧。連延蒲葦間。稍見雜禾黍。隔籬問酒漿。相邀慰儔侶。各言舟楫利。仍叙羇旅苦。咿啞認歸樵。月出見前渡。夜久語暫息。獨眠時復寤。靜思百年間。隨處有樂土。胡爲簪組牽。久別桑瓜圃。生理誠可念。風波不須慮。一宿更鳴榔。蒼蒼隔煙霧。</text>
<title>梧塘雜感</title>,<text>拍拍田家酒滿盆。遊絲颺蝶幾柴門。老翁輟耟烏犍臥。饁罷中林笑語喧。十年鋤畚帶經携。微雨來時憶故畦。今日舊書都忘却。重來草沒瓏東西。惆悵西磯倂坐處。搓絲接餌記兒時。蒲生漠漠尋行徑。數里溪光不見伊。綠槐舊說尙書宅。黃鳥時來出谷飛。三歎雲孫看紅藥。一杯村老對斜暉。懶騎驄馬愛騎牛。日日山南澗北遊。短笠長簑吾自有。晩天風雨不須愁。</text>
<title>村田雜詠</title>,<text>蠶老繭成桑復光。麥芒如箒曉塍長。隣村較射少年去。翁姥逐雞看圃場。宿霧沾衣日未生。飯牛晨駕出林耕。跳梁黃犢走過壠。遠立草中時一聲。桐華未落棗花開。里樹鞦韆佳節來。調笑蒨裙籬外立。醉扶白髮社中廻。紫衣巢熟黃鸝老。蛺蝶飛稀蜻蛚多。蒲葉靑靑野塘釣。稻秧漠漠水田歌。十年羇宦徇空名。歸臥梧塘舊日情。唱得村田新樂府。隔林相和鵓鳩聲。</text>
<title>東行客路</title>,<text>關雞初唱曙燈殘。孤劒隨身客路寒。幾點疎星低遠樹。一鉤微月帶征鞍。未愁容鬂長程改。且喜河山逐地看。男子百年要試健。向來窔奧笑偸安。</text>
<title>嘉春途中</title>,<text>嶺上風光棧路新。客情鄕語漸相親。溪祠夜降叢林鬼。山市朝逢貊國人。噴雪江流穿薜荔。含煙峒戶隱嶙峋。玆行歲晩非舟楫。悵憶崖桃水柳春。</text>
<title>山城野行</title>,<text>野水逶迤遶岸廻。山城孤逈見門開。萋萋細草新年色。漠漠寒煙遠燒灰。古壘依林商女歇。長橋揮袂郡人來。寂寥虛曠堪吟望。時有溪禽上釣臺。</text>
<title>春曉出歸</title>,<text>獨騎凌晨踏陌歸。城鴉欲起漏鐘微。柳煙花霧朦朧裏。天上疎星影滿衣。</text>
<title>馬上感隔墻桃花</title>,<text>一朶風桃露浥新。粉墻橫出近行人。不知裏面誰攀折。搖動高花墜路塵。</text>
<title>田家春詞</title>,<text>花枝羃䍥媚新晴。蝴蝶相憐似我情。久住林泉慣幽事。回思軒冕是空名。草芳鋪野牛眠暖。春水涵陂鷺影淸。待得松槽壓柴酒。一盆擔去餉山耕。</text>
<title>梧塘秋感</title>,<text>微微夕露翳林蟬。寂寂淸池古槿邊。一種風光與雲物。敎人悽悷是秋天。月轉西頹晝景忙。循環朝暮劇飛光。潛銷暗鑠催人老。萬古乾坤秪恁長。露凉蛩思闇燈壁。月苦鴈聲紅蓼汀。歌舞朱門猶自可。莫敎羇旅枕邊聽。閒思往事村邊立。獨映斜光墟裏歸。寥落秋花有何好。小蟲細蝶共翻飛。蕭蕭落木渾山雨。淅淅疎蘆繞岸秋。此夜梧塘敎獨宿。貴人心緖亦應愁。</text>
<title>秋村雜詠</title>,<text>南村社長綠簑衣。雨裏逢人刈稻歸。笑指重陽期漸近。菊黃酒熟蟹螯肥。東家撲棗西家穫。上客來門田畯尊。牛笛雞棲晩方罷。柴扉初月照壺飧。兩井傍村槲葉黃。銅釵汲水新嫁娘。明朝約伴拾綿去。應憂姑舅無衣裳。叢祠坎坎喧鼓笛。男巫傳葩女敶爵。爾家牲酒勝去年。翁健無病百事樂。梧塘豪客射鳧歸。一雙又向梧塘飛。菰蒲深處竹枝落。爾不如鷗早見機。</text>
<title>野席醉書</title>,<text>憶昨春衫醉陌花。禁鍾昏曉逐鳴珂。秪今老作南陂叟。山雨溪風拂釣簑。</text>
<title>別長鬐太守</title>,<text>長鬐太守過梧塘。遠說長鬐千里長。吾病君衰難此別。秋燈淚濕芰荷裳。</text>
<title>梧塘除憲職。承召命。</title>,<text>一從漁父返茅廬。煙浦尋常夢玉除。今日忽驚驄馬召。荻花深處見天書。野姿惟慣着蘆衣。蹇步那堪拜瑣闈。遙獻封章辭憲職。却吹銅笛臥秋磯。</text>
<title>田家春詞</title>,<text>杏萼飛蜂蒲劒長。四隣耒耟日俱忙。官倉糶穀浸秧種。淸水家家盆盎光。小桃姸發竹籬間。茅屋菜畦幽更閒。翩翻黃蝶導前路。亭午饁妻携稚還。麥壠陰陰雲過時。孤明鷺立映前陂。東隣西舍無人見。幽興還須我獨知。望遠孤村心自傷。春山低黛似眉長。李花撲撲柴扉靜。蘭葉靑靑水渚香。去歲乘驄覲玉墀。今年飯犢駕東菑。可憐春日田家樂。何似看花禁掖時。</text>
<title>寄京都諸友</title>,<text>久辭榮祿守林丘。隨分耕漁老自謀。眠起草蟲殘月曙。放來陂犢碧山秋。晩風蒲港收絲釣。微雨瓜菴挈瓦甌。寄謝靑雲諸伴侶。好將詞藻贊時猷。</text>
<title>西征述懷</title>,<text>我生一何拙。我心一何長。早年學詩書。中歲慕淸狂。漂轉江海上。釣歌於滄浪。鷦鷯樂蓬蒿。仰笑雲鵬翔。虛名誤銓剡。强起縛朝裳。晩獻蓬萊頌。鬂蒼頭桂香。綆長誰汲引。路局難騰驤。低徊百僚底。潦倒諸省郞。熊州參幄籌。延峽佩銅章。久宦志不遂。歸去來梧塘。秋花醉社筵。春渚鳴漁榔。去歲乘驄馬。繩糾職所當。慷慨憤時俗。憂蘊成疹瘡。謝病臥苔磯。封疏達明光。刺斥中忌諱。狂言驚廟廊。丞相按劒怒。尙書熱中腸。讙譁羣憾起。讒舌紛如簧。疾風吹孤根。幾何不顚僵。聖恩如天覆。一物荷非常。分甘投炎瘴。猶來守枌鄕。端居誦溫綸。感涕中夜𩃎。跡混樵牧伍。夢斷鵷鷺行。躬耕惜短苗。歲晏憂無粮。起廢誠匪料。外黜敢自傷。繁華古樂浪。幕府愧材良。拜辭玉墀側。踧踖國門傍。親朋少相送。驛路嘆衰楊。崧陽鄭大尹。爽氣凌秋蒼。邀我南樓上。月色照離觴。語罷遂別去。未暇探奚囊。逶迤出海甸。㫌旆何悠揚。節序感鳴鴈。時菊山椒芳。夜宿生陽舘。已躡句麗疆。迎候盛於雲。騎吹亘前岡。長林望城郭。大江橫中央。叱撥停朱蹄。畫舫浮沙棠。弭盖大同門。坐我淸華堂。晨趨謁雙廟。傍覲東明王。井田尋遺制。衣冠瞻古藏。密臺高突兀。繡嶺平相望。綾嶼草鋪茵。娟洞花留粧。九梯化爲寺。眢井莓苔荒。麟去白雲空。鳥過千秋忙。維舟碧樓前。淸壁送牙檣。石浸波不老。巖流酒如餳。飛閣出城頭。素練縈紅樑。呑天一派雪。撲地千蜂房。長嘯騁遐眄。飮酣神洋洋。二八蛾眉女。羅列垂明璫。絲竹沸啁啾。花鈿光低昂。落日罷歌舞。銀燭轉繚墻。頗窮客遊娛。其奈王事蘉。首路自松讓。驅馬踏煙霜。沸流窺古穴。紇骨奠椒漿。逢城問荇人。優渤空斜陽。檀帝事荒昧。柳花情渺茫。香嶽宿孤寺。鐵瓮憑高隍。价寧山水深。煕朔兵馬强。馮弘古墓在。仲象遺墟亡。屢登千仞嶺。箭括纔通箱。消息渺鄕國。邊風透鷫鸘。龜宣二太守。高義不可忘。擊鼓彈琵琶。錦筵爲我張。蒲萄溢甕春。雪山當牕凉。朱蒙國千里。遍歷天一方。涉灣指燕雲。過薩哀隋殤。跌宕窮遠遊。瀟灑理歸裝。蒼茫仲冬月。原隰杳盈眶。却尋舊蓬屋。一燈書一床。靜思役形骸。胡爲此遑遑。譬若春後絮。顚倒隨風颺。人生貴適意。所遇恣徜徉。榮辱與懣羡。事過俱亡羊。世故日糾紛。翻覆如沸湯。珊瑚沉海底。射干生高崗。弊履畫麒麟。玉椀盛粃糠。鴈由不鳴烹。木以材見戕。方悟達人眼。如觀戲劇塲。正平悲婞直。嗣宗太狓猖。國武好盡言。至竟招咎殃。咋舌悔前非。葆眞徼吉祥。委順聽回斡。彼蒼那可量。關河隔煙霧。紫騮閒繫韁。長謳酒一斗。醉臥蘆陂航。</text>
<title>赴浿幕。出國門。</title>,<text>寥落秋槐別禁垣。雨中騎馬出都門。西行千里無人送。驛路衰楊暗斷魂。</text>
<title>紇骨城歌</title>,<text>紇骨城頭秋草荒。紇骨城下江流長。居民不識解慕漱。過客猶說東明王。憶昔逃難東阻水。天敎魚鼈成橋梁。鳴鳩送穀衲衣導。肇開此地鴻業昌。我自平壤來成州。兩處江山閱興亡。永明浮碧後人作。九梯雙井今荒凉。英雄一去人代變。丘墳滿目飛鳥忙。落日高臺舞殘妓。噭噪絲管令人傷。</text>
<title>延州塚</title>,<text>行過古延州。有塚當驛路。故老相流傳。謂是皇帝墓。箕邦無大號。野語無乃誤。憶昔慕容衰。馮氏攘燕祚。拓跋强於苻。呑噬劇虓虎。棲棲孱王弘。失國無歸處。匍匐東渡遼。此地乃覊寓。黃屋委草間。姬御困泥露。生爲延州客。死埋延州土。石羊何暇論。蓬科閱今古。年年塞上春。鳥哭棠梨樹。爲名帝王塚。路人猶回顧。</text>
<title>永明寺廢井</title>,<text>雙井年深長碧苔。風吹枯葉自成堆。莫言殘甃無人汲。曾與宮娥照影來。</text>
<title>幕府暇日。舟泛碧樓至練亭。</title>,<text>畫舫西頭玉勒騅。碧油書客感秋眉。河山不改東明代。簫鼓空餘落日時。浩渺煙波迷水樹。微茫城郭颺風旗。文章鄭李埋荒壠。朱棟誰題第一詩。</text>
<title>行到煕州</title>,<text>山頭北望遠河流。嗚軋河邊暮角愁。天際雪雲連塞暗。按圖知是到煕州。</text>
<title>撫州書情</title>,<text>琵琶收撥別風嘶。凄緊霜天塞柳衰。一夜不眠孤枕恨。少人知道撫州時。</text>
<title>聞龜州歌</title>,<text>樓外釵光映翠鬟。莫敎悽惋唱關山。浿州從事思歸苦。一夜星星兩鬂斑。</text>
<title>上界畔城樓</title>,<text>孤城鳥絶但空樓。回合千峰界七州。莫問南來與北去。行人過此盡低頭。</text>
<title>鴨河途中</title>,<text>漭漭寒波遶塞流。嗚嗚戍曲夕陽樓。關山歷遍心逾遠。今日臨河始欲愁。</text>
<title>登義州城</title>,<text>磨空鶻峀映征麾。城上登臨問健兒。莫道西行窮塞盡。眼中遼薊又天涯。</text>
<title>浿樓別思</title>,<text>樓燭曉猶燃。城鴉驚醉眠。離聲滿絲竹。別意渺風煙。浿薩江流永。崧湍驛路連。春華如可攬。重上木蘭船。</text>
<title>題西行卷寄周伯</title>,<text>寫得西行一卷詩。江山鈿黛合成辭。暮年格退緣才盡。少日鋒無爲鼓衰。欲棄旋收憐弊箒。乍開還掩倚烏皮。惟堪寄與漣州去。敎讀燈前慰別思。</text>
<title>今年余爲始滿。衰念頓至。周伯又加我十年。聞有投紱歸山之意。悵然續題。</title>,<text>流年春入鬂絲稀。五十光陰似轉機。人訝趙卿惟視蔭。自言蘧瑗始知非。封題印篆遙還府。料理琴書靜掩扉。不恠漣州老太守。宦遊情倦亦思歸。</text>
<title>騎浿駟村中小出</title>,<text>雪鬣紅纓嘶一聲。孤村騎出野人驚。雙翻萬里關河足。先試平蕪數箭程。</text>
<title>感題野花</title>,<text>不向朱門深處栽。野田叢薄自孤開。有誰吟翫增惆悵。崔記室來遶一廻。</text>
<title>鸛村野路騎牛</title>,<text>夜聽笙歌晝逐旗。關河騰踏雪程時。豪情肯被低蛾殢。瘦髀猶堪快驥馳。鐵瓮寒雲思倚劒。練亭銀燭憶題詩。如今草逕騎黃犢。拍手村釵笑指伊。</text>
<title>梧村春思</title>,<text>撲撲濛濛花霧迷。映階春草碧新齊。墻頭粉蝶顚狂過。門外斑騅䟤跋嘶。折柳關山人夢遠。採蘩洲渚女顰低。孤村値逈魂猶惱。况復壺觴阻共携。</text>
<title>野外尋春</title>,<text>草韉騎牛舊從臣。溪山贏作一閒人。趁班聽漏非吾事。隨意村桃野柳春。</text>
<title>院店途中</title>,<text>來去年年此路中。野芳晴騎又薰風。溪頭石佛閱今古。看自兒童成老翁。</text>
<title>野眺</title>,<text>饁餉中林處處煙。閒扶藜杖望悠然。遠雷忽送分龍雨。晴色俄褰去天。北極衣冠翻幾局。南陂釣艇繫三年。白頭麤糲何須歎。匡濟淸時望衆賢。</text>
<title>獨遊感題</title>,<text>風緖澹還雨。日光斜復晴。微吟薤露句。獨遶槿花行。地下埋嚴令。樽前隔宋兄。生分與幽別。此夕闇傷情。</text>
<title>答南幼能 泰良 寄詩</title>,<text>老着生涯漁父居。靑雲舊侶未全疎。昨過煙瀨投竿喜。紅蓼花前把遠書。窮鬼似欺新活計。村隣猶喚舊官名。自從還馬聞應笑。草屩窺魚淺渚行。野花孤黯無人別。偶被崔家詩見知。誰爲多情更續唱。感君詞切泣煙姿。</text>
<title>野坐待人</title>,<text>雨映牛簑返照微。草汀虛曠蓼花稀。小奴遙見林中出。知引釣魚溪伴歸。</text>
<title>被選製誥諫省除書至</title>,<text>三字淸啣諫省官。野人身上豈堪安。適看除紙逢微雨。忙着簑衣下釣灘。</text>
<title>送朱溪太守幼能</title>,<text>椒霖七月洗江南。一片寒樓霽景含。玉色褰帷山色裏。使君千騎入煙嵐。</text>
<title>喜任婿璸至</title>,<text>見爾衣上濕。應逢冠嶽雨。來日桐江渚。孤舟與誰渡。鳳城何擾擾。紅塵令人老。榮名雖貴時。君子安所遇。策馬負書卷。遠來訪衡宇。秋田摘餘黍。盤蔬夜深具。欵欵新話言。依依老懷抱。感歎復喜悅。窮居得良晤。努力慕古人。莫辭螢雪苦。</text>
<title>梧磯憶西遊</title>,<text>梧陂垂釣白蘋秋。忽憶西行生遠愁。數騎鈿裝旗兩片。去年今日入威州。</text>
<title>入京士弘時在直署。月夜有懷。</title>,<text>重入城中不見君。還如山裏賦停雲。紫垣靑瑣黃昏月。惟有淸光向我分。余於長延詩叙後。又有梧陂臺省樂浪諸篇。總之如枯項黃䤋。愈老而愈醜。尋繹前言。益復愧照。諛之者或曰風情故在。豈其信乎。庚申冬。任婿璸來我讀書。暇日抽蠧鴟。惜其殘棄就滅。合選初晩諸作。十取其五。寫一卷以去。余亦不止第鳳洲之言。衡其所棄者。未必遠所取者也。則他日其將授子餘。棄而更衡之耶。一笑書後。</text>
<title>述儒州時舊遊。憶南密直幼能審理海西輶軒。</title>,<text>悵望西州路。經遊記往年。崧陽郭碑畔。劒水舘門前。戶口殷句域。提封極海壖。㫌旗兩藩矗。雞犬幾城連。國遠檀君覇。峰標阿育禪。宦情新墨綬。豪習舊蠻牋。嶽寺重陽會。籌樓落日筵。列營嚴組練。鳴佩艶神仙。苔瀨飛紅腐。金沙弄碧漣。往來多祗役。探賞得兼全。臺馹俄催入。泥鴻已渺然。聖朝憂獄犴。使者急才賢。淸峻銀臺彦。輝煌繡斧宣。威同郭丹制。權奪庾公專。芳草輶車遠。關河候角傳。霜稜慴水恠。春思愛山姸。應過栽桃縣。孤吟伐木篇。朱殷洗鐵鑕。翠黛擁風煙。劈畫才誰敵。沉冥病自憐。參差今夕恨。千里月同圓。</text>
<title>霖霽獨酌。八韻。</title>,<text>積雨喜今晴。柳風凉滿城。關河遠思起。湖嶽夕陽明。芳草何多路。新蟬又一聲。罷官陶處士。聞諦笁先生。諫職初無補。危機詎屢掁。素心違省闥。舊業憶柴荊。墻缺看渠漲。林嬌愛槿榮。古來賢達士。惟以酒爲名。</text>
<title>新秋見月有思。十四韻。</title>,<text>七月火流夜。桂香凉沁天。星橋別淚霽。雲闕鑑光鮮。浩劫經長在。陰機運自然。稍移桐葉上。欲近藻牕邊。珪露洗逾瑩。玉弧彎向圓。山河影誰寫。蟾兎語空傳。京陌愁今夕。儒州見二年。貝經禪閣畔。梨萼射亭前。窈裊雙鬟妓。攏摐獨繭絃。碧峰憐半破。朱箔喝高褰。澹蕩流歌扇。玲瓏晃燭筵。醉敲檀板碎。狂掣玉繩牽。往事浮漚滅。淸輝故國懸。遙遙不可掇。回首杳重綿。</text>
<title>北謫路。贈洪侍御士欽。十二韻。</title>,<text>臺省問何地。今人視擭機。總知臣道枉。徒遣寸心違。嘉惠今同竢。衰疲只自唏。林烏西日暮。嶺魅北風豨。坂雨朝兢足。村燈夜燎衣。追愆常蹙蹙。憐病每依依。羸馬能千里。覊禽又各飛。路分孤堠盡。雲望故山歸。塞曲霑離袂。邊鴻限瑣闈。葵枯猶向照。蘭悴尙聞馡。謾說編州近。何論會面稀。牢騷五言句。一唱代絃徽。</text>
<title>寄京都親友。十韻。</title>,<text>別時諸友侶。送我上東門。座有關山歎。朝無丞相言。窮途感僕馬。異地隔晨昏。戃惚心如失。沉迷罪莫原。謫緣應有在。羇恨不堪論。圓魄低關曉。長河觸塞奔。泥情悲脆管。隨意攬芳蓀。賈誼緣人短。虞翻値命屯。古今雖異輟。遷徙共含寃。何日逢泉老。長歌話一樽。</text>
<title>姝城。十韻。</title>,<text>玉女與蛾眉。由來州號宜。一溪寒鏡瀉。孤岫翠鬟危。綺畆村閭錯。疎煙廨宇卑。寂寥初可念。幽媚久方知。照㶑臨波䌟。嵐橫露樹姿。土風殊毳褐。估貨重綿絲。簡出銀簪妓。深聞樵唱兒。京書隔月得。旅食逐時支。悵憶澆愁酒。閒吟遣悶詩。大都遷謫客。歸去不宜遲。</text>
<title>與士欽境會矢灘。六韻。</title>,<text>相別在姝州。相期此水頭。使君同駐馬。吾輩暫消憂。京國杳如夢。關山難此遊。浮萍乍會合。羈鳥各依投。翠袖翻應倦。紅絃撥欲收。那堪橋畔路。寒日送悠悠。</text>
<title>感懷詩。二十二韻。</title>,<text>憶昔江湖日。幽期在隱淪。悔將珠抵鵲。辛苦級騰鱗。巖峀辭叢桂。班行笑積薪。綠油凋髩髮。朱墨走埃塵。蘆畫才知忝。蒲靑位屢新。傷弓幾憂駭。刻鼎每逡廵。歲月甘吾蟄。甄收荷聖仁。重登文石陛。久別釣磯緡。仙蹕朝陵路。秋花臥署辰。事嚴淸廟享。章阻九閽陳。萬死應無地。全生尙覺春。城圍豈酒薄。池渴與燒隣。未報涵濡澤。翻爲逋慢臣。黃香違扇枕。李叟愴梁津。嶺黑逢魑語。程遙改月輪。琵琶異鄕感。蒿藿數村貧。擧目悲殊俗。回頭憶故人。巫咸誰遣問。詹尹邈難詢。倚郭循山腹。披林立水漘。縠文流刻屈。嵐翠掃嶙峋。郡號伊均古。峰名玉女嚬。孤吟望天闕。衰淚落衣巾。</text>
<title>關月詞。二絶。</title>,<text>琉璃鏡碾塞雲間。翡翠屛張萬疊山。照見關河千里道。斑騅騰踏幾時還。琵琶曲怨翠眉低。彈到關山月向西。縱使淸光他夜滿。鴉黃誰見照離啼。</text>
<title>南北見月異思。二絶。</title>,<text>玄菟城邊馬上看。爛銀盤湧塞雲端。娟娟不似江南夜。老桂森樛朔吹寒。十五京都寒食天。朧朧春院綺牕前。低時一種天涯色。籠在花枝更可憐。</text>
<title>戲簡任吏部聖方</title>,<text>自君爲選部。阻面如千里。豈不欲一往。畏君門似市。昨暮人客過。說稱有恠事。再經君家巷。寂若無軒駟。終日坐其隣。惟見賣菜婢。語罷客辭去。不言心內喜。居要遠權勢。夫子能爲爾。向我眞錯料。欲去復還止。君旣貴不出。我亦慵難起。徒使蟻慕羶。不見羶慕蟻。引被枕書臥。命僕卸鞍轡。君應聞此言。拍手誚拙鄙。我性固如此。回轉難强矣。安得對泉老。相笑說此戱。</text>
<title>獨遊偶書</title>,<text>自從閒廢來。衰意日蹉跎。平生所交好。疎絶邈山河。南巷輾朱輪。北陌騰鳴珂。但逐靑雲客。何曾一我過。人情異枯菀。老少亦殊科。貴者如珠玉。賤者若泥沙。我本無慍尤。任分其奈何。經冬閉門臥。凍雪埋松蘿。今日春載陽。偶出暫婆娑。仰看天宇大。俯愛風日和。泉涓泄幽竇。鳥嚶遷高柯。嬌孫隨杖屨。稚僕戱巖阿。家釀適報熟。綠蟻泛叵羅。於焉心自會。一酌復一哦。卽此是良遇。何必賓朋多。</text>
<title>敲門</title>,<text>敲門聲丁丁。初疑啄木鳥。披衣出視之。有客始乃笑。借問客來誰。姓鄭字道常。延之入我室。蘭蕙自生香。斯人雖處今。慕古與爲徒。道義以自肥。詩書以自娛。窮達不攖懷。顔貌日和愉。去年忽訪我。托交從此始。每見消鄙吝。久語忘榮利。自我得斯人。一喜復一愧。膏肓須藥石。頑璞望鐫治。庶卒君嘉惠。得以祛昏蔽。但悲逢不早。白頭吾已老。</text>
<title>謝任景珍 珣，景純 ，景潤 瑋 三子來訪。</title>,<text>今日好風吹。春意生茅蓽。惠然三君子。何來入我室。淸華吏部郞。瀟灑春坊客。倂此登瀛人。盍簪開書帙。衰朽照玉輝。幽悁似氷泮。向來多此樂。老去稀相見。良會豈易數。韶華正堪玩。縱無盈樽酒。相留至日晩。</text>
<title>花下歎</title>,<text>昨日花未開。今朝花盡發。奈何一夜間。滿眼繁如雪。若此復明朝。紛紛落應歇。有一花下翁。攀條長太息。花落詎堪嗟。人老苦逾促。花落有明年。人老無少日。憶在童稚年。愛花看卽折。二十三十時。長醉花枝春。四十心情减。猶能强精神。忽焉踰五十。便作衰病身。頭白筋力殘。眼暗陰晴失。縱逢好花樹。花霧難分別。以此自悲傷。却羡前歲月。借問翁年幾。今年五十七。</text>
<title>春曉吟</title>,<text>啾啾牕外雀。羣來枝上閙。似催幽人起。起賞春光曉。霏霏林霧收。澹澹花影分。佳辰那可負。提壺情更勤。感此推枕起。試向中庭步。紅蘂落衣巾。綠苔侵杖屨。韶華滿城郭。日出更明媚。豈無登山興。年老身難致。亦思郊外遊。家貧出無騎。不如坐吾園。聽禽沽酒醉。</text>
<title>惆悵吟</title>,<text>今日忽惆悵。遙望天南陬。故人別我去。三載滯瘴州。豈無相思字。山川苦阻脩。前月一得書。讀之感霑襟。書中何所道。似我思君心。自我別君來。窮老日以侵。耗精憂患裏。閉門蓬蒿中。終年稀客過。盡日無謁通。雖有舊交遊。雲泥漸不同。所以方寸內。惟貯靑泉翁。君若聞此言。喟然爲我悲。悲我詎但此。不言君亦知。宿昔經屢別。猶有五年期。今成兩衰老。五年問幾時。昨日花猶在。今朝已辭枝。焉能不惆悵。覽物尙如玆。惆悵可奈何。三歎題此詩。</text>
<title>菊花</title>,<text>牕前種秋菊。菊下釀秫酒。花開酒初熟。月上黃昏後。此時友朋來。歡然笑開口。鋪席菊花前。洗酌糟床右。呼兒出肴蔌。相勸盡一斗。醉痕淋在衣。寒香摘盈手。餘樽待後日。佳期莫相負。此樂可忘老。餘外吾何有。</text>
<title>出東門作</title>,<text>迢迢東小門。是向貞陵路。憶昔年少日。負笈山寺去。去來由此門。尙記渡川處。川上無舊流。路傍無舊樹。重來三十載。所見多改故。歇馬坐岸側。沉吟久不語。陵谷亦疑似。容鬂詎昔時。仍思讀書初。功業妄自期。辛苦登一第。所學竟何施。狷性世寡諧。苦心衆所嗤。自通侍從籍。漸覺行路𡾟。涓毫裨補蔑。老病筋力衰。上負堯舜君。下愧平生志。分合歸田畆。漁樵以沒齒。邦家新有禁。那得任行止。所以此一出。不向他人說。</text>
<title>宿牛耳村家</title>,<text>驅馬出東郊。日澹天已夕。行渡水踰川。仰視三峰嶽。山下六七家。桃栗自成村。塚墓多遶宅。砧杵聚兒孫。往歲謫去路。曾宿此村中。主人見我拜。僂傴垂白翁。持酒勸慇懃。且問來何因。謫歸已經年。今拜作何官。我云愆尤重。赦還亦君恩。年老才力盡。官職更何論。來因偶出遊。重愧老翁言。</text>
<title>曉覺偶書</title>,<text>臘月天始寒。夜半朔風吹。擁衾深室臥。睡覺雞鳴時。但聞風聲緊。不知寒逼肌。摩挲揩兩睫。欠伸舒四肢。徐起撥土爐。紅炭埋殘灰。移檠點燈焰。先照閤中梅。疎影愛滿衣。花下酌一杯。醺然復就枕。已聞漏鐘催。仍思九闕下。軒騎此時多。紛紛朝謁去。穰穰呼唱過。裘馬非不豪。奈此苦寒何。口噓氷結鬚。足僵霜滿靴。亦有老病人。勉强趍祿仕。此皆名利牽。奔走不知止。今我無職名。安適自由已。牕外任風雪。房中穩眠睡。旣幸又一歎。所歎爲何者。催租各州縣。凍囚經今夜。</text>
<title>贈任幼華</title>,<text>日昨鄭君卷。見子復懷詩。如讀古人作。讀罷久猶疑。斯世日溷濁。貞士所以悲。區區文字力。詎挽頹波廻。南山採堇荼。北山伐條枚。嗟哉杜機翁。歲暮同此懷。</text>
<title>贈李垙光甫</title>,<text>古歌能唱情。今歌惟唱聲。常歎世人詩。亦似今歌聽。誰意千百中。乃得一李生。卷裏數十篇。篇篇使我驚。深處如刮骨。怨處欲沾纓。若比於歌者。應似古譚靑。</text>
<title>梅下與李員外儀叔 壽鳳 對飮。懷鄭道常 運經。</title>,<text>去年得道常。今年得儀叔。不謂龍鐘者。晩暮得友益。道常黃卷人。儀叔靑雲器。自我交兩人。自慚蒹葭倚。賢愚諒不同。氣味無乃似。自從相識來。往還情不移。每見輒歡然。不見思而悲。昨歸自郊坰。牕梅縞如雪。作書報二子。願使幽懷豁。鄭君適城外。李君直署中。直出卽相訪。鄭君恨不同。呼廵花下酌。出讀篋中詩。衰膽覺暫旺。醉眼空今時。傲兀眞我狂。君言是良規。一笑至昏別。更與道常期。</text>
<title>得延烏書</title>,<text>雪髩延烏尉。朱絃徐伐女。惆悵晩相遇。作詞被律呂。辭切感緣會。調苦悲衰老。吟成向我寄。以我平生故。君老我亦老。各有傷心處。少年歡娛事。泥鴻渺已去。勸君不須歎。隨憐且相與。猶勝姝州謫。狂花笑黏絮。</text>
<title>雪後獨酌有懷</title>,<text>昨夜天大雪。今朝起始知。寒光滿牕閣。巧姿綴樹枝。擁衾就梅下。開爐煖一巵。家僮如有喜。嬉笑掃庭墀。舊臘行將殘。新春入不遲。忽憶延烏尉。排衙正此時。</text>
<title>海山琴詩</title>,<text>昔有崔阿飡。抱琴入僊山。一入不復返。千載空雲閒。無人繼絶躅。有曲留塵寰。孤桐生亭亭。乃在頭流巒。結根巖石罅。竦柯煙霞間。神瀵湧其側。寡鵠巢其顚。海風吹半枯。靈籟譍自然。物奇難久秘。人逢似有緣。靑翁偶得之。命工施斧斤。製成三尺器。緪以朱繩絃。逸響觸指生。泠泠非世聞。疑是孤雲琴。復出爲靑泉。錫名以海山。刻字丹綠塡。出入恒自隨。重之直金千。茂縣消暇日。平郡撫七年。常愛淥水弄。多奏紅燭筵。所以諸敎坊。此琴名流傳。及來仕京都。俸薄僦屋貧。晨鐘與暮鼓。徒令白髮新。久絶徽上聲。深閉匣中塵。昨出宰延烏。窮海地一堧。邑僻無音樂。村陋稀釵鐶。終日困簿牒。經年損容顔。雖對好山水。悒鬱誰與歡。聞有月城女。纖手解淸彈。遣騎爲迎來。官閣留淹旬。紅袖拂蛛絲。銀甲理龍唇。至音久含糊。新聲乍發宣。大絃飛驟雨。小絃咽哀蟬。一彈舒懣滯。再彈融心神。是時朱欄暮。江月逈流天。潛蛟舞幽渚。山鬼泣秋煙。彷彿伽倻駕。飄颻雲外旋。曲終感娘意。贈之詞八篇。翻憶少年事。仍以生悲辛。寄書遠報我。叙致何慇懃。要我綴一語。以記琴來因。我識夫子意。一歎更沾巾。年衰傷志士。世亂隱賢人。玉洞有歸夢。宦途無通津。行將擲腰紱。長往追儒仙。飛躡獨木橋。邂逅黔丹禪。君意雖如此。我且爲一言。斯人處斯世。顯晦各隨辰。縱有丘壑志。難遽鳥獸羣。况今値明時。聖主求治勤。請君携玆琴。更來和南薰。不然三萬日。尙餘多少春。在遠當相思。在近當相親。且與姓崔人。相唱如箎塤。</text>
<title>關廟路 謫歸時作</title>,<text>去歲關廟前。執手與君別。今還過舊處。駐馬思欲絶。一杯誰復迎。千山渺以隔。擾擾路傍人。相看俱不識。</text>
<title>新年草</title>,<text>微生庭草細如絲。已有綿綿千里思。年老身閒心尙在。可能騎馬復天涯。</text>
<title>淸明閣詩</title>,<text>延陽雖僻左。嶺之古名州。神烏所宅居。光恠至今留。大海環東南。羣山欝相繆。土沃魚鰕富。素稱千戶侯。不知自何歲。凋弊成瘡疣。連飢水旱侵。頻癘札瘥稠。民口日减耗。廨宇頹不修。太守如羇旅。往者不堪愁。自子去爲官。于今三過秋。始到苦難說。一食不暇謀。低眉問疾瘼。兼採原田謳。或言由地理。傳說豈盡誣。君不計時絀。慨然新是圖。辛苦割俸廩。勞來奠流逋。相基得詢訏。龜筮吉告俱。傍帶日月池。俯壓都祁區。體勢何爽塏。公堂此經始。繩斲未云幾。彩棟凌空起。始憂鷦刀微。終成鷰賀喜。爲建淸明日。斯焉閣名取。民吏相謠曰。使君吾父母。去彼波旬界。得就凈國土。過客登朱欄。駭視舌爲吐。偉哉輪奐功。媲玆山水好。君欲使我知。約略書以報。境勝難俱述。但言畫圖似。一讀我神飛。三歎子政美。我雖不見閣。遙想閣之制。縹緲高甍飛。軒豁八牕揭。江平遠入天。峰翠微如髻。鳥向樹際沒。帆從葭上睨。閣下閭閻村。蜂房互聯次。簇立檣如林。津倉去十里。近攬不盈掌。遐收渺决眦。洲香採菱夕。月媚還珠夜。彷彿凝心目。如從閣裏坐。氣像與態姿。陰晴無不可。借問嶺諸郡。樓臺凡幾許。若數靈奇境。應無此對處。以玆答君示。終然是懸揣。何由躡飛梯。共把別後臂。酒酣撫絲桐。笑拍馮夷舞。惆悵奈吾何。恨身無翅羽。仍嗟以子才。宜在明廷位。胡爲驥足縶。謾屈牛刀試。不使煥黼黻。但敎管塩米。區區一樓閣。詎足爲君事。一賀爲江山。更爲君一喟。白頭吾病衰。那得復有詩。惟勸谷州伯。書送擘窠額。</text>
<title>謝元鎭來訪</title>,<text>珂馬繫柴扉。有客諫議來。歎我花時節。深臥牕不開。答云苦多病。閉門仍成懶。於焉展笑眉。稍復開良話。官罷近閒住。諫議問何如。君言在城闕。鬱若樊籠拘。常願謝簪組。買宅丘中居。新得一區地。去京十里餘。有園可種樹。有泉可灌蔬。秋壠吐凉穗。春瀨饒嘉魚。茅茨八九楹。葺成可歸歟。無事不入城。庶與塵俗疎。但恨無親隣。子能同往無。我聞諫議言。沉吟還一噫。君方步雲衢。出入靑鎖墀。縱使暫歸去。多恐旋徵起。顧此龍鐘者。分甘爲世棄。年老家又貧。何用戀朝市。江湖與山林。欲往無不宜。秪嗟囊無錢。難爲三逕資。</text>
<title>三月十六夜</title>,<text>夜深庭院幽。星爛露華滋。披衣惜良景。出戶步前墀。入眼多驚異。情賞晝所稀。月似素銀鏡。花如靘粧姬。婭姹欲嬌語。和悅增姸輝。彷彿諸女伴。聯帨以遊嬉。庭草綠鋪筵。巖泉淸奏絲。物忻亦自得。人閒方始知。和風吹庭竹。疎影舞僛僛。觀物復觀我。邂逅兩如期。豈無一樽酒。相勸芳春時。勸酒當以歌。請歌吾新詩。</text>
<title>梅花下。戲贈士欽。</title>,<text>故人日携酒。訪我寒梅下。不緣梅引興。那枉故人駕。爲謝故人情。且向梅花謝。</text>
<title>謔梅 任吏部聖方。時爲谷府。南侍郞幼能方按嶺南。兩人俱有家姬。</title>,<text>冷艶羞同鉛粉誇。貞盟獨結老崔家。嶺藩谷府聞應笑。未肯輸他後閤花。</text>
<title>感傷 作詩前夕。士欽奄沒。</title>,<text>戊辰七月初三日。雲物山川如舊時。昨日一杯吾又把。士欽冥漠已無知。</text>
<title>家園雜詩十絶 續五絶</title>,<text>五十七翁而有廬。春花秋鳥臥看書。朱門鐘鼎笑相奪。窮巷單瓢閒自如。長夏家園麗景遲。暗林無數落臙脂。稚孫騎竹意氣走。翁獨據梧無所爲。遶廊循砌古藤携。閒數花叢到日西。園記將須泉老述。齋扁先覔𧣀翁題。斲莎被土四邊方。芳翠鋪煙剪復長。容置酒鎗茶竈外。更安客坐數三床。西砌櫻桃狎恰栽。枝枝紅雪撲牕開。好敎子結垂簷內。引手尋常坐摘來。東階芍藥花殊絶。人不見開誰得知。承露玉杯三數朶。今年獨賞閉門時。硬梨未熟澁難嘗。鳥啄兒偸摠不妨。待到霜風嬲赤葉。方驚一嚼勝瓊漿。萱草雖多未解憂。幾敎鉏撥旋停休。思量猶勝荼葵屬。任遣餘莖盡意抽。桑粒破春蠶浴時。蠶成作繭葉旋滋。却嫌茂綠遮山色。南直墻頭㓢數枝。竹外種桃花映竹。幽嬌疎翠兩含情。應輸爍爍倭紅朶。照破黃昏滿院明。嵐溜涓涓幽石底。少須泉眼上苔衣。除供洗藥烹茶外。方許隣釵闞汲歸。井上霜楓高十尋。秋深葉赤如張傘。下窺甃底天影空。層疊頳霞罩不散。巖窟幽深樹木古。山葡結子上縈紆。園僮晨摘引霜蔓。高處有時驚落鼯。赤木一株兀老蒼。古松香栢丈人行。莫敎翠葉凡禽宿。標格宜巢白鳳凰。老翁稀出隱烏皮。爲有梅花人被知。自此蠶峰寒翠下。而廬名在世間詩。</text>
<title>壇上</title>,<text>丹楓樹下菊花盆。鋪席張屛置酒樽。怕冷老翁難久坐。起來回囑讀書孫。</text>
<title>閒居雜感</title>,<text>有情那似摠無情。已老猶爭閒思生。每向酒醒深夜後。前歡往恨尙分明。盆浦岸頭芳草齊。日西騎馬傍村蹊。少時此樂今何得。醉耳如聞春鷓啼。一自選曹輕用士。邇來臺省半傖荒。天公可是猜才甚。獨使秋篁老太常。江山不改古今時。物色歡愁盡入思。却恠生才三百載。更無人繼朴誾詩。遮莫嗟卑兼歎老。且憐朧月對花枝。朝遊北陌暮歸醉。天與今春强健時。</text>
<title>春日登覽絶句</title>,<text>層城遠近望如霞。撲地連天摠是花。何處高樓吹鳳管。路人回首日西斜。</text>
<title>戲贈吳士受 遂采</title>,<text>數樹巖花吳令宅。隔溪閒望映空欄。主人官貴多忙事。付與隣翁朝暮看。</text>
<title>寒食簡吳君晦 遂燁</title>,<text>我病閉門君懶出。佳辰淸醒秪相思。好花朧月難常在。風雨少休明日期。</text>
<title>憶去年花下嘆</title>,<text>去年花下鬂如絲。五十七翁惆悵詩。今歲花前老較甚。回頭却憶去年時。</text>
<title>重陽日賦茱萸</title>,<text>嫋嫋秋林紅實垂。勝於黃綴早春枝。白頭醉揷君休笑。今日風光愛屬伊。</text>
<title>光煕門外路邊</title>,<text>城邊松栢起秋風。今古行人此路同。歇馬偶然臨澗坐。閒思往事水聲中。</text>
<title>同道常憇江舍</title>,<text>悲歡日月劇飛光。紅樹靑山夜過霜。萬斛閒愁都撥棄。與君西望大江長。</text>
<title>秋夜讀鳳村卷</title>,<text>黃壤詎知今夜悲。白頭燈底淚襟滋。數廻吟歎摩挲處。三十年前贈我詩。</text>
<title>賦冬栢</title>,<text>靑靑似煙樹。憶曾湖上過。那堪鴈來夕。風雨葉前多。</text>
<title>秋感二篇 時任和中新沒</title>,<text>地下銷雄骨。林中老散材。微言正始遠。僞體幾人裁。病鶻蕭蕭坐。長風淅淅來。年年此秋感。今日莾增哀。千古文章事。河山又黯然。淘沙不停浪。沉魄杳生弦。春草諸篇後。秋花此酒前。羣才對蕭瑟。誰與共裁甄。</text>
<title>對酒傷洪中丞</title>,<text>對此重陽酒。那由持勸君。風光悲向菊。人事變如雲。地下誰同醉。樽前獨望曛。幽吟强制淚。吟罷淚紛紛。</text>
<title>送尹君昌裕還山</title>,<text>短褐峽州客。京城時往還。詩寒帶山色。氣古見樽間。貴富知由命。羇貧常好顔。明辭又東去。路入幾重巒。</text>
<title>尹密直士弘。同吳副學士受來訪。對飮至昏。送罷有吟。</title>,<text>不意鵷鸞侶。同尋蓬蓽來。靑雲滿幽澗。黃菊映深杯。珂響林風散。鐘侵樺炬廻。山扉掩秋葉。今日遣初開。</text>
<title>答李儀叔客遊關外見寄</title>,<text>關河舊氣色。莾莾見君書。古浿朱蒙國。荒城紇骨居。途情寫羇旅。樓眺歎盈虛。悵望今難越。西風吹鬂疎。</text>
<title>聖方自谷州還。對飮有懷。</title>,<text>且喜身俱在。相逢久別時。故人看漸少。此酒勸無辭。冬栢吐新葉。梅花生舊詩。泉翁與嶺伯。回憶又天涯。</text>
<title>雪夜吳令士受。乘月佩酒枉訪。</title>,<text>睡閣留燈焰。肩輿帶月明。喧呼隔溪至。顚倒攬衣迎。愛雪思同賞。移樽許共傾。誰能似荀令。忙裏有閒情。</text>
<title>見周伯書歎馬</title>,<text>把君書讀咨嗟久。物亦與人同老衰。見說桃花使君馬。漸成羸瘠不堪騎。</text>
<title>臘晦題舊曆尾</title>,<text>衣張垢汚絲編斷。欲別摩挲心悵然。三百六旬都過了。猶殘一日是今年。</text>
<title>戊辰除夕有懷</title>,<text>摴蒱燈畔酒樽前。耳熱酣歌放老顚。自笑光陰迎送慣。夷然不復感流年。一燈牕下暗惆悵。千里嶠南思欝紆。除送今宵便五載。這回可更得逢無。</text>
<title>己巳春。花下有感。</title>,<text>隨意風花颭鬂絲。尋思往事坐如癡。缺牙猶憶咬綾餠。跛步曾經上玉墀。可奈菁華成老醜。不堪芳草送支離。任敎年少輕言語。此意他時取次知。</text>
<title>謝南君胄寬携酒來訪</title>,<text>躑躅花前杜鵑酒。一壺相對醉斜曛。閒人送酒猶堪喜。况復親携來是君。</text>
<title>遊蕩春。共二十五人。賦七古一篇。句準人數。屬同遊諸君。</title>,<text>老夫閉門深不出。雖居城郭如巖穴。豈惟形神日寂寞。坐令脚足成痿蹶。城東走馬偶一廻。衰眼尙堪凌春物。道常勸我北山行。意欲稍稍蠲幽疾。吾黨數子期會定。好事年少來相競。宿雨洗埃朝日暄。裨裨百舌眠催醒。據鞍敲鐙心已喜。穿街越陌氣欲橫。聯翩柳煙花霧間。或緩轡吟或縱騁。彰義門南待後至。下指弼雲遊㝡盛。軒車雜踏塵浩浩。豈如我輩登高頂。魂翻眼亂㥘遐視。却疑綃錦張天地。漸捨闤闠入山林。徐行犖确緣溪沚。蕩春臺古白石蟠。洗劒亭新朱棟起。女城窈窕芳草閒。佛巖靚肅冠帔詭。念昔經過齒尙早。偶成一名身已老。當時遊伴今安在。惟有蒼崖閱今古。不須感慨使神傷。且放形骸脫塵務。人多境深各搜奇。乍東還西散復聚。我顧諸君發一粲。如今世事眞同串。酒酣興發狂脫帽。喧呼不覺山日晏。誰家別墅絲管沸。朱唇狎坐飛玉盞。徑來入座應見恠。醉起不辭醒可悔。歸侵暝鼓偃扉臥。朝起餘酲攬鏡在。豈無徤筆記玆遊。先把荒詞塞逋債。聖方諸公須勉旃。怕輸光之一幅畫。</text>
<title>風雨後。道常，景履 李基德 見訪。景珍，士弘續至。</title>,<text>蕩春之遊不可再。綠楊紅杏事漸退。况復狂風刮地吹。狼藉不禁雨塵灑。城中車馬應少休。貴遊豪俠亦無賴。老夫惆悵臥數日。昏曉牕牖閱明靄。今朝忽逢天氣新。滿園草木顔色改。楓槐葉展已成陰。蘭茝芽抽漸堪佩。此時鄭李聯騎至。不期任尹成追會。如今交道盡行路。枯菀不擇惟我輩。餘花可矚酒可沽。墻角留姸晩桃在。却憶去年人事異。縱逢歡娛每愴慨。中丞酒不到墳土。納言詩斷送女价。死者冥漠生亦別。山長水遠南嶠外。欲呼置座安能得。久絶寄書定被恠。浮生如寄歲月馳。後日更老知難悔。請君無事數相就。更問橋頭有酒賣。</text>
<title>偶成</title>,<text>懶閒惟與睡眠宜。世事從今百不知。諫職罷來門絶客。杏花空後卷無詩。酒逢應是命通日。園涉却思身健時。任遺靑雲餘子得。羣仙拍手蟪蛄期。</text>
<title>春坊直院作</title>,<text>月上宮簷白。風傳禁漏疎。春坊孤燭夜。閒坐勘筵書。</text>
<title>路經崧陽</title>,<text>崧陽殘日向人愁。此路當年作遠遊。寥落宦情餘債在。又懸花綬下西州。</text>
<title>劒水舘題屛</title>,<text>臥看破屛孤舘中。門前驛道晝塵紅。古人去盡今人老。更有後人來不窮。</text>
<title>梨花庵老僧行</title>,<text>梨花古庵一老釋。九十五歲猶矍鑠。我昔南遊客湖中。偶過此寺曾一識。黃髮髼鬆剪復生。碧眼閃睒光如射。不念菩薩不燒香。深居但調龜鶴息。有時發喉作商調。不似山歌與村曲。大漠陰風吹颯颯。滿寺紅葉驚摵摵。寺中苾蒭向余言。異哉此僧平生跡。悄悄山鐘初歇後。熒熒佛燈微翳夕。斂手就坐坐近師。願聞一語談宿昔。良久愀然若有思。欲說未說顔綽虐。家本歡州世爲吏。少小名屬歡州籍。却憶丙子胡亂時。年纔十七遭百六。京都已陷南漢圍。銕騎彌滿搜山谷。死者枕藉塗草莾。生者束縛驅向北。累累相隨渡鴨水。回頭却望東天哭。歡州遠別舊鄕里。瀋陽來添新部落。饑食黃羊渴駱漿。習性移人久漸熟。一日軍中闘角觝。蒙㺚圍立如堵壁。賈勇跳踉直趨前。隻手連仆三長狄。帳裏戎酋撫掌喜。親賜追風大宛足。巫閭暮獵十丈雪。猛虎猝騰聲霹靂。據鞍彎弓一箭殪。怒血色漬邊草赤。羣胡吐舌氣爲奪。皆曰夫夫勇無敵。壯士如敎可汗知。萬戶侯印豈難得。卽令傳箭超隊長。意氣顧眄紅抹額。千金富胡願嫁女。二八嬌娥顔似玉。織成絨鞍錦罽帶。瀉傾銀鑿葡萄醁。晝出射生夜歸飮。箜篌𥷑篥和羌笛。寧古塔路幾來往。狼子山前每馳逐。順治單于帝中原。鳳林大君歸故國。傳聞被擄男與婦。許令贖還輸金帛。十載居夷縱自豪。萬里離家那禁憶。覊禽出籠魚返淵。翠眉啼挽揮手却。行近龍灣眼漸明。九連城畔三江碧。去來人情悲喜異。跋履道里山川逖。重尋閭井半丘墟。六親死盡鄕風惡。慣住蠻夷難習悛。强隨鴈非心樂。春風領漕受郡牒。白粲連檣京口泊。津頭遊女蕩人心。一曲嬌歌散千斛。自知作孽落坑穽。何處藏身免金木。窮猿避禍入山深。懶龍逃誅畏電迫。夜叩伽倻絶頂庵。劫以利匕求髡削。斯須化作一和尙。項掛串珠身緇服。埋蹤已學雪嶽岑。變形誰識靈隱駱。自此浮雲無繫絆。桑下不曾三過宿。南浮漲海上漢挐。北窮玄菟登長白。妙香頭流視跬步。金剛俗離如踐閾。甓寺苔深懶翁碑。鳩林石古詵公塔。携持甁錫遍域內。萬水千山幾回踏。老病如今筋力盡。住着平地思休脚。此庵多應過數臘。符到亦擬茶毗托。感子慇懃爲長語。或恐傍人更猜讁。我觀師貌心已奇。復聞此語駭心魄。萬化紛綸天地間。造物於師偏戲劇。紅兜纔脫着白衲。一軀變態誰能測。霜顱學士寄空門。草衣王子逃巖屋。古往今來盡如此。世上可歎非師獨。神州消息師未聞。萬國衣冠染臊羯。吳王看戲泣魋髻。錢叟爲僧托麟筆。運去英豪亦無奈。眼前衣狗安足說。師今超脫割諸緣。豈有煩惱更來觸。爲胡爲吏復爲禪。應似蒲團一夢覺。雨散雲飛卅載餘。當時問答如在昨。雄詞今讀龜洲篇。感意爲和盧仝作。師乎師乎今安在。注目寒空飛鳥驀。</text>
<title>南洞偶過有感</title>,<text>尙書園宅古城隈。不見花開但碧苔。曾是朱軒珂馬地。可堪無刺孔融來。</text>
<title>題東郊公子庄</title>,<text>主人稀到朱門閉。一樹名花紅亞欄。破却千金作亭院。春深秪與客來看。</text>
<title>九日酒會聽歌</title>,<text>少年豪氣憶崢嶸。醉擁紅裙倒百觥。今日蕭條重九會。黃花一曲老心情。重陽歲歲風光好。此酒年年感慨何。休向九原興歎逝。眼中賓侶覺還多。</text>
<title>簡東隣士受</title>,<text>山深景昃市坊遙。土銼無煙坐獨謠。病眼又逢梅蘂發。豪情猶愛雪花飄。百年筭較三分過。萬事思將一醉消。安得靑銅杖頭掛。與君同訪酒家橋。</text>
<title>梅花。同詞翰諸君賦。</title>,<text>一吷窩中凍病身。偶從梅蘂得陽春。潛勾暖氣虬枝活。滿放生香雪瓣新。歲暮江山稀信使。夜深燈火照精神。西園黛色森千丈。相對寒松意更眞。</text>
<title>禁直憶梅</title>,<text>身鎖銅闈三日直。梅留巖屋幾枝開。來時點撿半破萼。恐觸微颸屛繚廻。夢裏低帷慘素顔。遙知山雪壓柴關。隔溪吳令應惆悵。閒却藤輿阻往還。</text>
<title>闕中歸院。記所見。</title>,<text>淸曉彤墀掃雪催。春坊僚屬問安回。掖垣東畔茱萸樹。已綴微黃欲半開。</text>
<title>受暇日。枉士受景珍聖方士弘儀叔諸賢。聽彈酌梅。欵詠至夕。</title>,<text>禁署連宵直。巖扃隔日廻。高朋忽滿座。逸藻競抽才。淸絶絲凝曲。飄颻雪度杯。梅花亦如喜。此夕盡情開。</text>
<title>春坊記事五絶</title>,<text>司漏官來跪奏時。講臣簪佩起相隨。欲登文陛先防跌。將近离筵更愼儀。時敏堂前脚步催。北墀層級仰崔嵬。䦱門小䆠遙相望。應爲宮官導入來。閤外蔥蘢瑞旭明。瑣牕微透篆香淸。禁林多少閒棲鳥。慣聽英音摠不驚。法衣臨換退斯須。聯拱東楹屛俟俱。小刻黃門開戶戛。忙携籤卷更前趨。野姿寧合廁宮筵。霜鬂蹉跎愧暮年。歸院偶成燈底夢。一竿簑笠又鷗邊。</text>
<title>過鄭吏郞直署。借馬出直。</title>,<text>靑闈紫闥往來間。西省東曹揔識顔。雪裏過君下番路。仍騎君馬向南山。</text>
<title>歸院作</title>,<text>紫衣宣召步趍忙。銀燭熒煌滿殿光。誰意江湖一逋叟。晩將詞翰侍君王。半生眼病難題字。便殿詩成口對初。分外恩榮兢感處。至尊敎喚注書書。雕花鏤月憶當時。才盡文通老自悲。應被靑翁拍手笑。暮年遭遇一荒詞。</text>
<title>庚午春。自春坊出除襄州。襄在大嶺東海上。去京都遠甚。瞻別銅龍。頗有山隰之情。仍成二絶。</title>,<text>香爐銀燭侍書帷。簪佩雍容每退遲。一作外官過闕下。銅龍咫尺便天涯。襄州山水人稱好。花綬新春向遠天。回首銅龍猶借問。兩筵今夕講何編。</text>
<title>將赴襄州。寄周伯。</title>,<text>前年書至摠離愁。五載爲期已六秋。惆悵京都終未遇。一官身遠又襄州。</text>
<title>衙後梨花盛開。憶禁直有感。</title>,<text>梨花欲動紫垣枝。惆悵東來問幾時。如雪兩株州宅後。忽驚春色到天涯。</text>
<title>觀史偶書</title>,<text>今古朝端怨積薪。手援靑桂嗅氳氤。當時漢武輕言語。長孺不是無學人。</text>
<title>饑莫食行 三篇。一在選。</title>,<text>饑莫食篝上糠。渴莫飮冷泉漿。結交羞與北里兒。娶妻豈必東家娼。北里東家盛容光。耳邊大秦珠。足下雙文章。靑絲織鞍紫遊韁。五色蟠龍繡鏡囊。聲容豈不美。但恨反覆那可常。都門二月桃李華。鳳城楊柳齊作花。我覯之子美無度。爲君下車兮視爾如朱霞。黃金作身雙麒麟。口啣明月上天關。天關邃密兮熊虎猜人。不如蒲萄之酒夜光杯。飮博中園廻。中園何所有。池邊百尺樹。布葉何陰陰。上有集鳥鳴。下有嘉魚沉。我有猗桐向君奏。知音諒難兮黃臺吟。黃臺有葛何綿綿。染之不忍顔色鮮。顔色鮮那可保。變朱黃悲遠天。世間路歧不可行。但願兩心無相忘。千秋萬歲樂莫樂。篝糠冷漿那足嘗。饑食嶺南土。勿食京都粱。渴飮密水泥。勿飮銅江淸。銅江之水饒曲流。北行之路多摧輈。人生作一秋篁對。不羡千金萬戶侯。君園種花花似許。滿庭盡是烏棲樹。街鐘坎坎烏帽去。何處春城柳欲曙。我送夫子南出關。雙輪齊動兮驅馬嘽嘽。但道貧別愁在顔。不言富逢他時還。春英藹藹兮鳴鳥覆洲。草生可結兮泣涕汍瀾。駑駘土木被文繡。謂橘不黃兮謂荔不丹。彼棠之舟。亦在中流。我別故人兮誰與遨遊。喃喃丹鵲巢庭樹。朝飛一廻暮飛一下。開緘長跪讀何如。上言相思下在野。在野但願崇明德。努力勿負百年期。百年期長如此。食土飮泥猶勿辭。</text>
<title>春盡送別</title>,<text>昨日君家花亂開。相逢把酒不知廻。秪言離別傷春暮。誰惜狂風拂地來。幾度花開輒自悲。憶君明日出關時。濛濛漠漠從何去。靑草連天不見歧。</text>
<title>題慶幸坊宅</title>,<text>翠舘參差鳴鳥來。林芳疑是霰花開。近辭銀燭朝天去。秪取金杯讌客廻。</text>
<title>謔夭桃</title>,<text>春深花似面。春盡葉如帷。美人粧鏡曉。爭敢復臨池。</text>
<title>客路</title>,<text>菖蒲漠漠杏花滋。湖上深春覆種時。客路不知逢上巳。忽看蘭葉旅心悲。淸江悠悠洲渚平。竹樓緣岸鵝鸛鳴。下堤楊柳艇子入。南商北人相呼名。</text>
<title>雨行。憶故園瓜圃。</title>,<text>飛雨蒼然衣上寒。東城西去又南還。故園瓜地知連郭。靑蔓黃花日日閒。</text>
<title>贈子安</title>,<text>柳子天下士。嶽瀆固有志。挺出文雅姿。夙撰蘭芳思。淸球懸廊廟。大糦承寶器。鬱鬱澗底松。蓬蒿慚自倚。結交初攀引。後愛駏蛩譬。靑熒雄劒氣。歎君勸磨淬。登壇掉走鞅。磊落豈徒試。牙籤萬玉軸。巖電攝羣史。寸筳不暇撞。黃鐘自宮徵。花重苑樹春。水圓華沼沚。金盤燒高燭。綺饌盈豐几。光風泛崇香。浩蕩華容備。高論倒嵇阮。逸句姸桃李。英葩獨秀先。禁臠實異味。蒼蠅聲自悲。鳳鳥凌空翠。羣驥齊息足。况復跛驢跼。且喜吾道盛。忽貽山河隔。草生水州遠。書來秋浦白。今年到京口。梨葉開春驛。白璧動城都。健筆滿人壁。願分丹霞珮。相追紛陸續。獨行顧將違。遠遊誰相識。歎彼雲片縷。聚散限湖嶽。我來轉南邑。積霧渺難極。烏員瘴江碧。野燒延長薄。菉蘋路畦瀛。樟竹遙望博。歲晏孰華予。見月應相憶。空悲王粲賦。久別陳遵牘。伏枕靑嶂暮。水雲凈秋壑。爲報故人道。今作湖海客。</text>
<title>芭蕉歎</title>,<text>芭蕉不强蘭葉悴。草心怨春悲未已。乘雲紫衣天上來。無人解識迎魂字。丹丘曉驚孤鷟去。惆悵桐花隔仙路。花篇古牋生粉蠧。線繡錦囊留雕虎。高堂淚眼光如鉛。减却秋姿吊風雨。南山死桂不成實。何由種得懸香樹。煙中鬼聽阿翁吟。恨血點滴靑楓土。交情不在言淺深。石花欺我平生心。羣英評論失寥廓。四州門舘氣蕭索。新阡埋骨名不埋。堂上勞勞感書客。</text>
<title>篔簹篇</title>,<text>高陵有篔簹。中含綠雲響。懷公一眄惠。便結知音想。鳳節纔堅剛。良工先已矣。今來哭公處。去夏憶修刺。門舘自此辭。泣涕長未已。</text>
<title>初夏旅坐</title>,<text>飛雨殿殘陽。溝水揚草光。愛見浮萍色。綠錦鋪池塘。擗葉試蕉衫。騈花照苔廊。去夏臥故園。聽鳩摘幽桑。今年愁旅食。乳燕巢屋樑。不見麥如尾。使我何由粮。</text>
<title>贈歌者</title>,<text>曲頭初轉已堪聽。唱到關山酒盞停。聞說南來經歲月。浿江春柳爲誰靑。</text>
<title>題梧舘</title>,<text>薝蔔靑靑秋雨來。題詩林舘憶傳杯。去年此夜留君飮。摠是離歌葉底廻。</text>
<title>息果店</title>,<text>棗樹垂珠小縣秋。村翁偶坐碧溪頭。京都此去問幾里。笑指銅江波浪愁。</text>
<title>經沙橋古戰場</title>,<text>憶昔壬辰歲。箕方遍花服。明兵自天來。此地開陣曲。蠻渠十萬領。一一穿銀鏃。長林葉帶丹。遠河水流毒。國步賴全安。古今飛鳥白。客行歇羸馬。暫向豐碑讀。</text>
<title>永村客路</title>,<text>棗花初結客西來。林舘相逢把酒杯。且喜碧山當眼近。不愁京路際天廻。練鵲高低傍馬飛。平田獨去野花稀。明朝海上遙登望。惟送浮雲向此歸。</text>
<title>怨草江梅</title>,<text>誤向春風識名字。秋林塍上怨低徊。世間嬌女知多少。蒨袖相誇歌採廻。竹裏高山瘴海濱。林深苦霧少行人。忽驚水畔逢衣縞。一樹江梅也自新。</text>
<title>遊象魚沼</title>,<text>南來跡眞境。佳遊愜心賞。山水終寂寞。千載誰獨往。澄流帶遠林。濕雲潤餘嶂。觀物度幽深。珍木濯靑蒼。文鱗曜浮渚。羇羽急高翔。馳景迫西汜。回飈激迅商。感玆若有得。忽念非故鄕。浮雲偕逝波。行子眺連崗。澹然操徽音。欲辨安能詳。誰爲後來者。徘徊不可忘。</text>
<title>送李子</title>,<text>夫子抱古道。高臥對滄洲。爲奉北堂親。强策赴上州。上州多豪俊。皆言貴介儔。朝廷方急士。貧賤不敢求。射策入彤闈。出關仍弊裘。却望故鄕遠。迢迢千里遊。旅食江水次。上卽估客樓。門前吐蒲萏。宅外環淸溝。邀我共登飮。酒酣發悲謳。仰首羡飛鴻。俯視問行舟。夜眠薰陶坊。鼕鼕街鼓休。却起枕畔語。寒燭風颼颼。湖中土膏黑。海濱幽篁稠。同期沮溺耕。往置數頃疇。書劒各異趣。禮樂幷潛搜。脫略世所務。窮達焉足憂。忽復發歎息。此道知不由。玆世非太古。孰信嘉遯流。置鼓朱盖下。雙轂夾鳴騶。美人彈淸瑟。銀戟列豼貅。苟得不以道。亦足爲吾羞。人生固難料。予子方黑頭。雄騫且有時。論迹豈必幽。稍免紛役志。得以脫衆愁。語盡遂告辭。執手不能留。閒花亂祖帳。春草沒征輈。且去勉令德。歲月如浮漚。</text>
<title>送從叔往春州</title>,<text>夫子吾家秀。世人那能識。譬如雲中鶴。可望不可弋。崇香笑衆芳。高論含寂默。二十攻文章。奇雋絶驚俗。羅列廣廷樂。中懸辨淸角。孤奏徹霄漢。餘韻繞林木。愚侄汗沾背。餘子固促促。前後水南篇。磊落見標格。雪花散去路。旅舘看新曆。君唱弄綺繡。我牋聯百幅。夜醉郡店別。天際遙岑碧。銀杯泛梔香。薤葉猶留壁。蛟螭蟠翠渚。菡萏秀衆植。所耻在湮沒。詎獨爲心役。嗟爾衆曲士。運步由咫尺。惜哉王道偏。未騁高衢力。空谷冒綠莖。蕭艾充錦幙。鳧鷖逸雲間。鵠鸞飮汚濁。雖無慕世僞。志士氣交臆。昨來過我門。此意成歎息。于今年紀幾。儒衣被束縛。非無丹竈藥。飛昇向昆谷。腥腐試色難。至人貴忍厄。於菟或卑勢。太白亦下辱。東去二百里。地卽彭吳域。關門鎖碧樹。客路連河驛。慈親倚萱花。友生待草閣。凌江駕驚波。水雲掛一席。文體看又別。遠意益寥廓。蛇龍各一時。離別安足惜。去矣且勉勵。不須問寒燠。</text>
<title>子安宅送春同賦</title>,<text>高舘坐來暮。逢君春復歸。已看棠樹綠。深惜李花稀。藍尾醺殘酒。蕉紗換暑衣。縈盈無限意。獨對晩鸎飛。</text>
<title>答周伯春遊野城見憶</title>,<text>君思我遊時。花發春潭盛。我和子詩日。葉墜秋桐凈。秋桐與春華。節物一年競。况復愁樂異。兼之山水永。預思寄君時。又値窮冬景。來詩何鉅麗。三復未能竟。說道野城樂。若親履其境。澄流抱高棟。朱碧落皺鏡。畫檝闘淸輝。中流送煙艇。晴宜片鷗泛。濕好雙翠泳。方春渚景媚。郡俗佳遨幷。官娃墜馬髻。逈與花相映。啁啾繁奏悲。旖旎新粧靚。園芽採盈盤。汀鯉烹登鼎。催呼拍擅板。碧山證酒令。窅然上穿雲。孤直悽堪聽。狂嘲醉帽欹。笑倩墜釵整。嗟君正歡娛。何事頻引領。吾家筆園坊。憶昔煩延請。秋燈結華輝。四壁書籤靜。一觥復一哦。縱談移樞柄。短述我差强。長句子爲政。斷金旣稱利。衝陣全無勁。吾曹㝡樂事。此夕平生幸。如今各天涯。寥濶勞心怲。花憐禁蘂飄。草想郊莎逬。縱橫數百字。悵望流淸咏。飛光疾於丸。聚散如浮梗。伏枕默無言。千里隔重嶺。誰知書此夜。滿林風雨暝。</text>
<title>賦槐梧。別淵翁。</title>,<text>庭槐濃綠嫰陰滋。故老相傅百歲枝。惆悵幾當離別處。㝡憐今日送君時。梧桐一樹種階邊。樹杪晨曦透射筵。惆悵不須垂別淚。更逢秋葉未零前。</text>
<title>感傷</title>,<text>昨日哭君荒塚顚。今宵望月草堂前。依然牕闥桐陰畔。却憶與君行後先。詩成平日敎君寫。卷裏排題凡幾篇。今夕悲吟雙淚濕。自尋紙墨闇牕前。</text>
<title>奉送秋部洪員外 潾 出尹平壤</title>,<text>漢家良牧出秋曹。黃紙除書四品高。腰下花香新綬佩。府中蒲葉舊鞭操。堤粧晝擁千絲騎。浿舫春流一練濤。遙想政聲喧郡邑。莫辭朱墨暮年勞。</text>
<title>奉送集賢丁學士 思愼 陞赴愁州</title>,<text>愁州明月大荒東。磧路沙蓬去不窮。勑勒胡歌蕃帳外。琵琶羌笛戍樓中。詞臣出塞人皆惜。都護臨邊府最雄。獨有鄕心孤絶處。磨雲嶺上送南鴻。</text>
<title>送人隨使之燕</title>,<text>荷衣脫却着貂裘。雙箙腰間挾佩鉤。借問學書沉下土。何如走馬識中州。天長鴨塞隨吟角。春入燕山縱快眸。且喜使華能得士。因君一洗玳裝羞。</text>
<title>送周伯奉赦詔嶺南</title>,<text>手持鸞詔唱離歌。柱史晨裝去渡河。煙月暫辭香署直。雲山遠向驛亭過。迎門稚子驚冠盖。問字諸生掃薜蘿。獨有沾衣秋草地。夜扃深掩紫芝阿。</text>
<title>秋日題薝葍下</title>,<text>水州秋日苦相思。薝葍年深長舊枝。葉底幾廻聞唱曲。花前誰復寫吟詩。風光不負如煙好。鴻鴈空多遠客悲。仍憶去冬留飮夜。華鐙錯畔對銀巵。</text>
<title>同弼叔重題梧舘</title>,<text>與子重來秋舘醉。存亡回首一潸然。永村昭瀨俱千古。酒席歌燈已七年。薝葍花空風掃地。梧桐葉闇月流天。那堪此夜雙吟苦。憑報無緣到九泉。</text>
<title>送客湖中。兼寄李子。</title>,<text>君家知近瘴江濱。水橘汀蘭好度春。行到湖中說李子。秋槐猶待馬蹄塵。</text>
<title>松京詞</title>,<text>開城少婦貌如花。高䯻紅粧半面遮。向晩宮墟闘草去。葉間蝴蝶上銀釵。麗王舊跡秪荒臺。荊棘叢中野卉開。何處元妃洗粧閣。月如春鏡苑東來。荒城驅馬意悠悠。携酒來登百尺樓。文物繁華問無處。暮雲西北自生愁。玉燭亭空山月曉。銀盂井廢夕陽斜。平原古塚無人處。半是前朝卿相家。崧陽女兒哭如歌。千古興亡奈爾何。曾上臯蘭吊百濟。義慈遺業亦空波。千古一作人代</text>
<title>雨夜聞遠處歌聲</title>,<text>街樓風雨正紛紛。何處歌聲怨別君。此夜孤燈揚復闇。勝於前夕月中聞。</text>
<title>薰坊秋夜。逢湖中李子同賦。</title>,<text>秋夜逢君一曲歌。荷衣相看染塵多。燈前更話滄洲趣。竹裏江流帶幾家。</text>
<title>送周伯適湖中歸嶺南</title>,<text>送君巵酒不成歡。匹馬天涯道路難。崇禮門前初雪霽。淸銅江上更風寒。君向湖南非舊鄕。到時風景秪堪傷。梅花似雪那禁恨。草色先春已斷腸。河上孤遊徒舊客。嶺南歸思入新年。浮雲不隔江天路。春鴈猶堪尺素傳。</text>
<title>經淵翁舊舘</title>,<text>城南客舍傍通衢。門外依然數柳株。已識主人今不在。尙敎廻轡暫踟躕。</text>
<title>南陂晩歸</title>,<text>晩出南陂過釣磯。秋光涵水照人歸。綠蒲紅蓼前塘路。衝起鸕鷀踏浪飛。</text>
<title>秋蟲</title>,<text>嗟爾秋蟲太細微。映空搖颺亦天機。凄凄古槿淸池上。各自含情對夕暉。</text>
<title>憶周伯</title>,<text>滿目山川暮。登樓一鴈時。秋光渺無際。何處不宜思。</text>
<title>客路遇雨投村</title>,<text>秋雨蕭蕭嶺日昏。水州歸客滯孤村。殷勤摘取臨溪葉。南望田園寫七言。</text>
<title>舟發新淵</title>,<text>新淵江上鵓鴣飛。嶺路如天叫送歸。立馬孤兒衫袖濕。山山回首駐斜暉。</text>
<title>春愁。和古詩。</title>,<text>春山低遠畫眉長。春草幽茸衣袖香。江南野綠千里平。玉釵魂夢惱人膓。練鵲飛來如有意。啼罷枝頭驚午睡。憶昨揮袂壺山路。騎映靑林遠靡靡。甄家舊國江水寒。平蕪極目迷歸鞍。茂長尺素別後顔。觀德風光夢中看。經年臥病苧洞裏。惟把顚狂說李子。却憶高鬟桃樹齊。背面玉筯千行啼。</text>
<title>花下飮。和古詩。</title>,<text>鳳城千家共得春。沉醉花前問幾人。狂風昨夜拂地吹。護鈴不與謀靑蘋。閒愁盡付隣杏發。惆悵墻頭落絳雪。瓮頭春酒不用沽。醉倒且待中宵月。月出嗅香花影中。世間萬事浮雲空。明朝酒醒風更惡。萬綠陰中尋片紅。</text>
<title>沁州客路。過鎭海寺。</title>,<text>鎭海寺樓前。酒旗誇行子。不與僧一言。但問鱸魚美。</text>
<title>渡臨津</title>,<text>谷口蒼藤暗去途。鳴榔始覺有前湖。花窺密葉深深見。鵝占晴波鶂鶂呼。商女羃樽依古樾。牧童敲火燒平蕪。崧岑半露如愁䯻。指點斜陽是舊都。</text>
<title>登松都南樓</title>,<text>鳥沒煙沉向夕陽。南樓獨坐感滄桑。千年故國何須說。吾髮三來亦變霜。</text>
<title>舊都殘春。登覽城郭。</title>,<text>支離春酒滯人狂。寂寞醒殘又夕陽。幾處流鸎啼繞樹。誰家粉蝶舞穿墻。花漂別澗遙牽恨。釵落隣樓暗斷腸。故國風光難擧眼。况兼歸路杳然長。</text>
<title>病吟述悲</title>,<text>寂歷秋天暎鬂絲。風林殘蚻伴人悲。情同卜子援琴日。病似丘明作史時。先壠經年違展掃。舊編終歲絶吟披。芭蕉身世難料得。泣抱書香恐墜持。</text>
<title>方山雪夜旅懷</title>,<text>鳴雞起坐曉寒饕。自撥爐灰擁褐袍。萬木凍僵梅獨秀。千峰森聳月逾高。方同許汜求田計。緬憶梁鴻去國騷。何處雲林留待我。春來行覔武陵桃。</text>
<title>歸水州途中</title>,<text>方山歸路惜煙霞。攢黛晴光夢裏賖。野雪已融泉動脉。江田初暖麥抽芽。風飄客意如鴻擧。柳帶鄕情拂馬斜。會待新春重過此。好看芳草遍天涯。</text>
<title>自西浦還梧陂</title>,<text>數旬煙浦隨鴻住。昨日家山伴燕廻。倚杖風光新卉木。開簾情賞舊池臺。蝶攀晴草臨書舞。蜂逐遙花入酒來。三逕久曾憐景物。喜當芳月得徘徊。</text>
<title>夏日田居</title>,<text>華髮飄蕭四十强。碧蘿猶着舊衣裳。二年流落空淹病。三日淸醒不放狂。花霧樓臺巢燕熟。麥秋田壠臥牛凉。騰珂紫陌非吾事。閒坐苔磯到夕陽。</text>
<title>秋日野興</title>,<text>蘆花雨暗一漁舟。獨速煙簑舞不休。流序任催雙鬂改。故園贏得二年留。靑雲紫闥諸君事。綠稻紅蕖老我秋。富貴在天貧亦樂。眼看新釀潑盈甌。</text>
<title>閒居漫興</title>,<text>邇來不敢便言愁。散髮行歌得自由。漁檻一絲蒲葉雨。水田千頃稻花秋。荷衣見客頻忘帶。杞子投醪旋遣蒭。翻覆世情那可問。餘生擬與白鷗謀。</text>
<title>恭園</title>,<text>陵園展罷卸朝衣。寥落空齋臥夕暉。偶繫一名眞自誤。纔經三宿便思歸。籬根晩菊憐相伴。天末冥鴻羡獨飛。江海舊朋應遲我。荻花秋色老漁磯。</text>
<title>秋雨題齋壁</title>,<text>蕭蕭微雨旅牕中。槐送餘香槿墜紅。客夢詎隨鄕信斷。秋光眞與宦情同。參差耕釣初期誤。牢落身名舊筭空。悄坐夕天雲色霽。故山淸月憶梧桐。</text>
<title>還梧陂</title>,<text>二旬齋直覊吟苦。一日還鄕病體輕。秋稻映籬心自喜。舊山當牖眼偏明。忙尋釣具期溪友。閒把詩篇說里生。計仕論資非雅志。終年惟願臥柴荊。</text>
<title>禁中班退卽事</title>,<text>閶闔花枝昨夜開。風飄千點逐人來。好敎春色縈簪上。不羡爐香滿袖廻。</text>
<title>禁直曉書</title>,<text>鳳凰鳷鵲欝相望。靑鎖東頭一省郞。宿業遠拋煙渚釣。新榮昨侍御爐香。葉陰簾幙微風度。花霧樓臺淡月凉。歸夢不知身在此。曉來猶到水雲鄕。</text>
<title>首夏直署</title>,<text>繁花掃地綠陰鮮。鎖直彤闈日抵年。安得騎驢弼雲去。百壺沽酒聽春眠。</text>
<title>感傷</title>,<text>從兄阿叔俱黃壤。語笑如聞跡漸漫。無限風光無限酒。獨留吾在共誰歡。舊友論心今不見。新知滿眼且須憐。應似秋閨老孀婦。强調鉛粉向人姸。</text>
<title>騎省月夜獨酌</title>,<text>桂窟蟾光動。荷亭燕寢香。一杯池上酒。雙鬂省中郞。凉吹排襟度。微鐘側耳長。無人共淸景。惆悵未能忘。</text>
<title>憶周伯</title>,<text>華髮思君轉颯然。鳳城楊柳又秋天。衰來一日猶堪惜。可與知音別四年。攀歡離寄摠心違。惟歎年光速似飛。莫問故人登第後。靑衫不及舊荷衣。</text>
<title>西原路中 熊州幕時</title>,<text>熊波雞黛已天涯。娘臂孤城月一眉。長有歸心隨導吹。莫敎離唱挽征麾。霜餘草木猶留實。亂後江山自入詩。惆悵些些情興事。去來無伴秪心知。</text>
<title>登寒碧樓</title>,<text>湖霜聽濕鷫鸘裘。走馬來從幕府遊。詩艇白蘋寒渚曉。酒樽紅樹暮山秋。閒橫玉笛吹樓上。亂折黃花揷鈿頭。收攬淸輝四郡盡。又懸蒲帆下忠州。</text>
<title>熊州北歸</title>,<text>離筵醒酒上沙棠。熊水流澌臘月揚。南國雲山遙滿眼。北樓絲管暗牽腸。衣迎瑞雪寒光動。馬嚼金銜朔吹長。幕府瓜期那可待。新年芳草更商量。</text>
<title>夢中別從叔</title>,<text>一作東林別。如何久不歸。非關狂與遯。欲說暗沾衣。</text>
<title>過堂兄阡</title>,<text>繫馬山椒夕照枝。千聲哭裏野禽悲。那將別後無窮事。說與重泉暫使知。</text>
<title>感傷</title>,<text>嗣宗康樂久能忘。欲補前詩淚闇傷。吹去麥瀾風暫軟。襲來花氣雨微香。淋浪酒瓮憐欹枕。低仰湖山憶泛航。萬事轉頭身獨在。不堪潮夢更荒唐。</text>
<title>水鄕途中</title>,<text>孤煙起汀際。落日思無端。遠峀波中出。秋衣舟上寒。人歸紅樹崦。鴈下白蘋灘。城闕何須戀。江湖足釣竿。</text>
<title>宿果嶽山村</title>,<text>山寒嵐碧柿林紅。數里溪聲一壑風。記得前年曾過宿。井邊雙樹赤蒙戎</text>
<title>梧塘雨宿</title>,<text>久別牕桐樹。黃塵兩耳埋。淋浪今夜喜。秋雨宿高齋。</text>
<title>東墟晩歇</title>,<text>東郭廢墟何寥廓。黃蒿紫葛愁煙白。翻飛細蝶遶秋花。凄風冷露寒蕭索。路傍古塚雙纍纍。荊榛蕪沒狐兎跡。我行戚戚苦無悰。見此感之重歎息。緩步微吟獨歸來。荒原夕日照顔色。</text>
<title>京路由郡西郭過</title>,<text>秋草萎還生。縣西官道平。懵騰別酒醉。寥落客行情。村髻窺籬逈。山光出郭晴。依然楓社笛。側耳故鄕聲。</text>
<title>聖方雨訪。菊下微吟。</title>,<text>燦燦秋花三兩枝。摘來誰與泛寒巵。莫言今雨無人訪。且喜君來自鳳池。</text>
<title>風雨不休。獨坐有思。</title>,<text>君去樽空復對誰。閉門風雨菊垂垂。縱敎座上餘香歇。起嗅寒英慰所思。</text>
<title>記甲寅除夕</title>,<text>朱門幾處煮鍋金。土銼無煙坐獨深。强欲援琴作杵曲。指寒絃澁不成音。</text>
<title>辛酉早春</title>,<text>綿綿芳翠遶天涯。分占千歧復萬歧。莫道出門纔數步。海陽玄菟亦從玆。</text>
<title>縣齋有感 宰長延時</title>,<text>寒雨荊榛嶺一隅。誰敎來此綰銅符。紫薇紅藥諸君事。亂峽深山獨我孤。邑薄供盤惟菜味。民愁徵牒半軍須。夢中尙識歸田路。空濶滄洲雪漲蘆。十年梧墅閉門居。誰料朝簪換芰裾。西省風煙聞漏後。南州山水佩銅初。心因戀闕長如繫。眉爲憂民每不舒。隨分江湖是我事。會尋初服逐耕漁。少時豪氣騁長楸。中歲猶爲浪宕遊。雪夜歌燈思武縣。秋樓舞袖憶熊州。年華荏苒行將暮。世故糾紛不自由。今夕銅章亂峽裏。角聲吹盡故園愁。</text>
<title>長延山水問答</title>,<text>此州荒僻民雖陋。雲白山靑似畫圖。何事使君長合眼。題詩秪管說江湖。山靑雲白登樓望。從道玆州勝故鄕。其奈民愁長溢目。了無情興管風光。</text>
<title>茶女唱</title>,<text>長延地僻無絲竹。愁耳蕭條盡日醒。今夕始敎茶女唱。一聲山調亦堪聽。</text>
<title>遣憫</title>,<text>千峰苔翠繞官居。臘月梅花暖漸舒。忠客解傳京口信。槐商時販嶺南魚。移罏緩酌新蒭酒。呵筆偸勘舊著書。但使公庭恒少事。鈴齋何亦異吾廬。</text>
<title>喜雨</title>,<text>濛濛漠漠自何來。初訝曦陽霧散廻。寒着烏鴉收翅羽。潤沾桃杏發條枚。淋浪愛共官樽滴。黯淡憐分嶺樹開。起擁紬衾聞吏語。四郊春務一時催。</text>
<title>廳西梨花</title>,<text>寒食空廳草遶靑。兩株如雪色侵扃。不須衰鬂傷春暮。且愛風花撲玉甁。曾直西曹把酒時。曉風花裊掖垣枝。天涯物色今如許。悵望金門有所思。</text>
<title>湯井答贈詩</title>,<text>野花深處一泓開。溪裏相逢醉不廻。珍重故人詩感我。文無草長子規催。</text>
<title>偶見决鷹冲霄喜詠</title>,<text>偶下平蕪逐野禽。翻雲一掣杳難尋。微茫主屹秋毫外。知爾靑霄萬里心。</text>
<title>分芝洞歌</title>,<text>我愛仁智洞。曾作歌篇寫山水。又聞分芝洞。乃在仁智之南更數里。山重水襲人境絶。杳杳深谷雲林邃。太守病起初命駕。隼旟前導邑人喜。初從一溪渡淸淺。轉入千峰撲蒼翠。一溪縈廻殊不窮。千峰度盡猶未已。忽聞雞犬響雲間。始覺人家隱樹裏。石田茅屋兩三戶。松徑竹籬閒婦稚。採蜂漚麻斲木器。更斫春畬作生理。煙霞滿窟迷處所。山日欲暮樵歌起。我觀仁智心已樂。復遊此洞還一喟。壬丙干戈應不識。人世音塵豈到此。願得携家入此地。鑿井耕田謝名利。嗚呼明日西行復落塵寰中。但向仙山空外指。</text>
<title>西廳下閒步</title>,<text>黃昏試步遶墻行。小立西廳待月明。隣姥不知官長出。隔籬砧杵笑言聲。</text>
<title>再赴上芼 沂流江行</title>,<text>鳴榔發京口。掛席向雲邊。曙火舟中飯。秋星蓬底眠。蒹葭望無極。峽驛去蒼然。浩浩滄波裏。玆行幾日旋。</text>
<title>延槐途中</title>,<text>驅馬出西崦。秋陽官路長。溪雲隨皁盖。林葉綴銅章。谷轉猶蒙密。原平忽杳茫。槐人候水際。兼管愧隣疆。</text>
<title>自上芼至都。還路由水州。</title>,<text>此路長年半老身。南來今復渡銅津。煙低草樹知孤店。塵暗衣裳認遠人。浩蕩鄕情逢故里。竛竮羇思値殘春。江湖滿目雙鳧倦。何日歸田把釣綸。</text>
<title>葛藟川上望山寺</title>,<text>水滿南陂稻暗村。遙看嶽寺半開門。居僧定指吾行過。數里平蕪一盖翻。</text>
<title>行過西原有懷</title>,<text>重過古娘臂。柳疎風已秋。非星尙遞驛。得月更高樓。雲物悲衰鬂。釵光憶舊遊。多情城下水。送我獨悠悠。</text>
<title>經熊州</title>,<text>征騎翩翩去鳥先。路隨葭菼入江田。孤城忽出靑楓裏。千里湖山皁盖前。</text>
<title>公山客路</title>,<text>熊州幕府舊笙歌。今日翻爲路客過。愁絶山前摘綿女。一聲村唱感人多。</text>
<title>任存路中感舊</title>,<text>任存廢郭暮煙生。今古登臨一愴情。舊國那論千載事。外鄕偏念少時行。依依蘭澤聞遺唱。歷歷樟亭記去程。垂老隣湖叨佩竹。秋風駐馬更沾纓。</text>
<title>維鳩題舘</title>,<text>半嶺斜陽亂樹西。客來孤舘照前溪。溪流淸寫雪雙鬂。逆旅驚秋心更迷。</text>
<title>到縣見月</title>,<text>行踏湖山六七州。歸來蟾桂十分秋。殷勤好在曦陽色。倂送淸光入郡樓。</text>
<title>縣齋偶題</title>,<text>訟庭秋草近多生。墻蔓屋匏相與擎。縱有亭臺不敎掃。時廵園圃聊娛情。山僮說虎猛風過。獵客喚鷹寒兎驚。禁陌鳴珂者誰子。吾今棄擲心逾平。</text>
<title>遊曦陽山登絶頂。尋覽諸勝。</title>,<text>純是曦陽石廩堆。剛風吹屐上崔嵬。山如鸑翅掀空去。水似虬腰宛壑廻。身襯雲霄摘牛斗。眼凌丘垤閱蠓埃。胡僧笑指叢林說。興滅于今幾劫灰。</text>
<title>憇幻寂庵</title>,<text>眞幻無勞辨是非。靜觀俱是一天機。袖携灝氣千峰秀。心着香煙半縷微。巖鳥倒窺苔井色。院僧閒補貝經衣。世間名利思量熟。此地他年願皈依。</text>
<title>秋風</title>,<text>淅瀝初隨夜葉生。颼颼直到曉燈聲。江湖萬里色翻動。星斗一天氛廓淸。側聽老鵰思遠擊。連嘶班馬憶長程。牕間我亦初眠覺。明日西行拂旆㫌。</text>
<title>鶻</title>,<text>劒翅橫空朔氣凝。曦陽一點渺秋蠅。草間狐兎何勞顧。意在翻雲磔大鵬。</text>
<title>三赴上芼</title>,<text>雪棧縈回路接天。使君今復入長延。嶺梅過臘應如霰。山瘴先春已似煙。畫舸秋江渾若夢。綠樽紅燭又隨緣。吏民懷惠吾何有。秪恐重來不直錢。平郊騎吹遶林回。前導遙呼五馬來。掃雪村童爭路左。望塵官吏候亭隈。預思簿牒眉堪蹙。旋着煙霞眼乍開。珍重曦陽牕裏峀。晴光依舊入樽杯。新築茅茨水北磯。擬尋初服製荷衣。邑人盡恠重煩駕。溪友應嘲未息機。種樹新春期已誤。求蒭當日計全非。社神神聖宜從願。須許伽倻與代歸。</text>
<title>槐澗閒眺</title>,<text>暇日藍輿出郭行。南槐向我獨含情。閒來野菜歌村䯻。深處畬煙立峒氓。且賞年華忘旅恨。不將文字競時名。鳳城多少紅塵客。那識臨流此意淸。</text>
<title>睡罷</title>,<text>懵騰睡思饒。睡裏故園遙。乍雨山光活。新晴鳥語嬌。罷衙官吏喜。停稅里人謠。待報林花動。肩輿過野橋。</text>
<title>池閣觴眺</title>,<text>經旬閉戶厭看山。棲息眞如入定閒。孤興偶牽春酒出。前林留待夕陽還。雨村嵐榭微茫外。芳樹淸池㶑灧間。一佩腰章今數載。鬂毛憔悴爲誰斑。</text>
<title>夏日。縣齋雜詩。</title>,<text>使君殊未厭長延。春夏幽居更可憐。續發林香吹酒裏。數來巖鳥近廳前。藥畦分割鼪鼯徑。茶鼎平添薜荔泉。隨例報衙朝鼓罷。嗒然終日坐如禪。箐楓林匝地生。中排小聚號州城。樓懸破鼓衙時擊。盤置乾魚市日呈。見慣邑氓皆記姓。聞多峽鳥不知名。擺除幽欝惟須酒。一曲茶歌强把觥。憶昨鳴珂細馬驕。鵷鴻聯出紫宸朝。隔花淸蹕陪鸞輅。度陌和風引鳳韶。華省罷歸多見月。廵司伴直或連宵。當時枉笑功名薄。山縣如今更寂寥。使君無事似童孩。不坐黃堂坐碧苔。閒把印囊支作枕。戲投荷瓣泛成杯。池邊噴飯供魚食。網裏懸蟲引鳥來。莫笑科頭儀太簡。勝於袍笏踏炎埃。</text>
<title>別長延。贈李子循 達中。</title>,<text>苦思歸去解腰懸。臨到歸時却惘然。桑宿尙懷三過夜。邑居寧忘再經年。村閻欲別重登望。池砌新修更遶旋。分路又兼相送恨。杏亭回首杳秋天。</text>
<title>歸梧陂居</title>,<text>十載棲遑鬂雪明。荷衣重拂返柴荊。連村竹樹高低逕。小閣茅茨六七楹。世事思量無着手。湖山平遠有餘情。如今釣稼爲經濟。鶖渚牛陂隱姓名。</text>
<title>淪落</title>,<text>西省南曹錦帳郞。曾爲兼史直明光。宮花似雪趍丹陛。苑月如霜對粉墻。佩綬雲山三歲計。伏蒲閶闔一封章。秪今淪落那堪道。搔首江湖白髮長。</text>
<title>題憫</title>,<text>勞生多故與心違。垂老方嗟損道機。逸少嗅花終日蹙。季鷹思膾幾時歸。滄洲路濶風煙遠。秋鬂霜侵祿位微。爭奈世緣拋不得。此翁非是慕輕肥。</text>
<title>東行路經春州</title>,<text>貊國風煙古覇都。千年事往鳥飛孤。英雄割據知何代。郡邑提封極隩區。草樹淡濃開遠畫。江山淸麗似名姝。樓中過客憑欄笑。那得明時借一符。</text>
<title>客行畿甸途中</title>,<text>侵星襆被事孤征。客路悠悠野復城。衰値煙霞傷眼暗。病拋官職覺身輕。荒畦鶩鴈無留意。小店壺飧見旅情。明日羸驂故園過。會看梧菊喜相迎。</text>
<title>已元籍田後。自京還鄕路吟。</title>,<text>覊人拂曙聽關雞。月暗河堤遠樹迷。仙衛乍瞻郊畤外。羸驂獨向海雲西。栢梁獻賦憐逋跡。桑扈催農憶餉妻。回首蓬萊多喜色。此時簪珮到應齊。</text>
<title>客路遇晴</title>,<text>雨暗春林渺去程。竛竮篛笠濺泥行。晩雲忽被風驅去。放出斜陽萬里晴。</text>
<title>夏日閒居</title>,<text>東隣桑麥接西隣。經雨朝煙幾處新。山遠牕中指稚子。林疎郭外見行人。但敎廊廟論治具。不妨丘樊養道眞。隨分便宜非一事。笑傾盆釀漉頭巾。</text>
<title>得漣上書</title>,<text>野莧靑靑紅薊開。白頭村底久低徊。徒聞北闕更官制。未見明廷薦異才。京口伻人前夜至。漣州太守有書來。儒仙舊隱山猶在。夢裏鄕關碧玉堆。</text>
<title>遭譴還鄕。晩渡銅江。吟寄士弘。</title>,<text>沙雨村煙暝欲收。渡頭停騎待歸舟。風驅落木渾山下。江湧寒波拍岸流。去國行裝同出晝。離騷詩句不禁秋。弊裘羸骨誰相念。猶恐微霜近玉樓。</text>
<title>飛光</title>,<text>飛光五十二廻春。曾是薇垣舊諍臣。煙浦垂綸餘短髮。禁門鳴珮似前身。閒花寂寂經寒食。芳草靑靑憶遠人。翻覆世情那可道。且憑村酒長精神。</text>
<title>梧村春思</title>,<text>幽情春物惱相牽。日日高齋但懶眠。困柳薰煙無氣力。嫩桃含露更嬋姸。家貧已判休杯酌。心悶猶思聽管絃。惆悵禁城懽賞事。別來林臥已三年。</text>
<title>花下有感</title>,<text>身世支離兩鬂殘。風光對酒幾悲歡。綠槐微雨墻東宅。又賞繁花紅一欄。</text>
<title>得京書選製誥</title>,<text>閒聽林蟬暮雨枝。京書見罷入門遲。孺人惆悵隣翁笑。縱得淸啣不救飢。</text>
<title>夢堂兄</title>,<text>生死逢懽未始疑。到頭驚悟輒緣悲。依俙坐處覺猶記。石上影斜蘆一枝。</text>
<title>秋風感 一絶在選</title>,<text>洪河浪湧鶻飛廻。淅淅秋風萬里來。一讀小吳詩卷後。眄空今代欲無才。臥聽颼飀一夜長。角鷹超塞鴈南翔。夢中尙有雄豪氣。醉騁驊騮踏八荒。</text>
<title>梧陂漫書</title>,<text>梧陂歐雀惜禾田。慚愧新除野老傳。長嘯一聲搔鬂雪。白雲淸浿杳秋天。</text>
<title>練亭懷古 赴浿幕時</title>,<text>大同江上白雲秋。帝子騎麟去不留。乙密臺空餘古月。朝天石老枕寒流。英豪衮衮鳥過目。關塞悠悠人倚樓。正是煙波望極處。誰家一曲鳳笙愁。</text>
<title>踏檢途中</title>,<text>㫌盖鴻翻浿水邊。朱蒙千里舊山川。塞情憀慄當寒日。鄕路迢遙隔遠天。夜聽鵾絃眠旅館。晨驅驛騎踏荒田。憶曾初赴熊州幕。已歎當時非少年。</text>
<title>玲瓏閣曉思</title>,<text>樓曉坐孤逈。秋山縈瑣牕。欲知回首處。紅袖映澄江。</text>
<title>价寧途中</title>,<text>近塞殊風氣。臨江問邑名。斜陽優渤水。寒雨荇人城。檀后如將覲。柳花空復情。路傍雙古堠。又送向前程。</text>
<title>登鐵瓮東臺</title>,<text>絶巘凌空起。危譙縱目觀。黃雲連塞暗。白日下城寒。鄕信孤鴻絶。邊聲遠角殘。茫茫今與古。登此幾人嘆。</text>
<title>龜朔途中</title>,<text>古戍黃雲合。孤城夕日沉。河山分地勢。南北異鄕音。塞妓能馳馬。邊童解逐禽。前程有高嶺。一望故園心。</text>
<title>灣府</title>,<text>灣府新藩重。丸都舊國强。英雄飛鳥過。歌吹暮年傷。塞日低殘壘。邊山入大荒。誰能恢舊土。遼碣本吾疆。</text>
<title>別灣向浿</title>,<text>行盡龍灣塞一隅。更廻㫌旆向東驅。雪雲重嶺離荒徼。煙樹長亭指遠途。醞藉風光同內地。雍容釵髻勝邊姝。客情惆悵登樓處。猶隔千餘里上都。</text>
<title>宣州倚劒亭別思</title>,<text>芳樹寒猶嫰。淸池俯更幽。參差交綺戶。迢遞敞朱樓。一曲疑仙唱。千鐘洗客愁。那堪馬嘶處。長袖倚欄頭。</text>
<title>安陵遇雪</title>,<text>昨夜安陵宿。城高見雪飛。梨花關樹遍。梅信隴頭稀。銀燭寒生暈。征駒縮不肥。離歌當郢曲。自愧和聲微。</text>
<title>慈母城歸路</title>,<text>曉醉慈城酒。瞢騰上馬遲。壁橫金粟柱。樓倚遠山眉。古戍風傳角。長川雪暗旗。依俙似底處。回首撫州時。</text>
<title>還浿上</title>,<text>雖到浿州好。詎忘灣塞情。關河千里遠。風雪一身行。慷慨臨邊志。飛騰向暮程。遙看舊部曲。歷歷候西城。</text>
<title>憶舊感今。漫成十四韻。</title>,<text>昔爲從事赴熊州。壯齒韶顔尙黑頭。纔遂榮名甘外宦。未殘癡習愛狂遊。笑聽絲竹心情在。悶唱歌詞調格遒。廵闘綠觥拋筭飮。賭嗔紅袖拂盤投。江流泗泚秋牽舫。寺聳臯蘭暮倚樓。雞嶽嵐光搖醉袂。錦汀晴浪渺吟眸。當時自歎靑衫弊。今日那知白髮抽。垂老更趍千里幕。計齡强閱八年秋。換新容貌凋丹渥。依舊頭啣佐碧油。衰眼河山看易感。病懷鉛粉對增羞。莫言浿薩風煙好。虛踏灣丸道路脩。從古汲薪悲漢積。秖今韓瑟哂齊求。鷹飢尙有聞飊思。驥縶寧堪伏櫪愁。歸臥新春舊漁浦。一竿垂處和村謳。</text>
<title>入春州渡新淵</title>,<text>貊國平蕪濶。春州遠樹連。煙霞纔峽棧。鐃吹又江天。淚近松楸暗。詩逢物態姸。邦君許相過。千騎與周旋。</text>
<title>星磨嶺歌 赴蘂幕時</title>,<text>星磨嶺。嶺上行人皆歎息。揷天盤廻高復低。時臨鳥道瞰絶壑。前有雙騶後有幰。蹄蹇軸折行不得。十步一歇始下嶺。行邁院中秋日夕。使華啣命尙咨嗟。况彼孤行遠道客。星磨嶺行邁院。他日還家夢中憶。</text>
<title>平陵驛有感</title>,<text>歇馬荒山秋思哀。破廳孤菊爲誰開。故人昔在珊瑚舘。此地還應時往來。</text>
<title>臨瀛別歌</title>,<text>臨瀛美人曉起歎。花臉未洗鴉鬂亂。自言生長在臨瀛。不識京城阿那畔。千里雲隨去騎遙。一夜漏逐離腸斷。白頭從事何戚草。惆悵無言望遠道。去年關外褰碧油。靑衫半破荷葉老。遶身花枝不一顧。那知此別還懊惱。紅粧塚西秋草綠。鏡浦臺前水雲白。人生有情老猶癡。却憶武城年少時。</text>
<title>題禾巖寺</title>,<text>天吼山前一盖翻。秋陰騎吹亘川原。晩投孤寺題詩處。岳色磨空海氣昏。</text>
<title>到春州題韶舘</title>,<text>翩翩㫌盖嶺雲西。落日吹鐃渡野谿。濊貊山深平地少。春狼水散遠江低。金鈿側髻迎官拜。銀勒搖鬃向驛嘶。好在紅樑懸素月。醉毫重染續前題。</text>
<title>嘉平舘獨宿。吟憶任聖方使君。</title>,<text>峽鳥無聲郡角殘。掩燈開戶雪光寒。使君不在留山月。剩與行人徹曉看。</text>
<title>梧陂除夕 時適得漣州，嘉平兩使君寄詩。</title>,<text>衰懷寥落歲華殘。强酌屠蘇却夜寒。袖裏兩州詩草在。摴蒱燈畔把重看。</text>
<title>卯飮花下</title>,<text>神聖卯朝新酒力。惺憁露曉靚花枝。試嘗一盞三廻嗅。尙有心情似少時。</text>
<title>金沙寺見落照 赴儒州時</title>,<text>淵康縣西金沙寺。落照異觀天下少。僧言倒景入海時。光恠劇於初出卯。我來正値新雨霽。島嶼靑靑雲氣繚。海風吹沙如吹浪。驀來平地立峰嶠。徘徊詑異忘日夕。此理難測造化妙。忽驚火輪飛墜海。頃刻雲濤赤如燒。鎔金鑠汞巨壑沸。百恠騰踔助叫嘯。大鵬爇翅鯨鬚燋。珠宮貝闕疑倂燎。目眩心悸思一瞑。芒穎透射眠輒覺。發狂走叫欲遁藏。何由蔽遮蒼山峭。薄暮天水覺異色。萬縷紅霞斂稍稍。歸來寺壁見餘映。珊瑚浸黑影漸杳。月娥瑟縮久自晦。到此舒眉來窈窕。夜燈靑熒佛榻靜。臥聽潮音待天曉。神光隔宿便如期。復見杲杲從東曜。出寺惆悵與僧別。亂紅撲蹄嘶腰褭。神醒意豁如有得。撫昔思今首遐矯。去歲臨瀛看出日。今歲金沙看落照。日生之東日沒西。曾聞億萬里悠渺。夸父渴死逐不及。章亥脚曲步未了。今我何緣作宦遊。扶桑昧谷窮遠眺。澒洞狂塵盖蠛蠓。翻成自悲還一笑。安得乘雲駕飛龍。更探地維與天表。</text>
<title>祭神市祠</title>,<text>茸溪春動水流離。九月嵐光翠撲眉。祭罷山祠歸去晩。靈風吹滿使君旗。</text>
<title>苔灘歌</title>,<text>苔灘之水向西流。儒州使君三日留。州民運米待不至。簿書嚴急官吏愁。吏愁民怨奈爾何。吁嗟一曲臨水歌。</text>
<title>憫旱</title>,<text>二月不雨至四月。日日旱風吹赤日。四野無靑兩麥乾。田父滴淚心焦渴。此時上司誅求急。簽兵督米如不及。我爲縣官那得已。申牒請寬翻遭詈。苔灘水上何遷次。三夜不眠愁如醉。安得天公一犂雨。暫慰吾民盻盻思。</text>
<title>村婦詞</title>,<text>深村有婦人不知。新髻揷釵閒容儀。見客低頭不肯語。紅潮着面偸眼時。若敎置在歌舞地。儒州妓女應羞死。</text>
<title>儒州吟。示內弟昌，堂弟宗。</title>,<text>悲歡閱盡鬂添華。孤宦西州幾憶家。珍重隨來惟兩弟。共看花發在天涯。</text>
<title>送別後悵然有述</title>,<text>醒酒餘痕別袂斑。那堪芳樹獨愁攀。碧山送去班騅遠。紅榭飛來粉蝶閒。吟罷月輪當檻畔。夢回釵影閃屛間。此時惆悵誰相喚。風絮池萍任往還。</text>
<title>栢亭卽事</title>,<text>畫棟孤騫朱箔圍。樾陰深處到人稀。稚孫三歲始學語。來指遠山牽臥衣。</text>
<title>馳詣使府。暮入碧城。</title>,<text>碧城初月藹黃昏。行子衣裳濕露痕。暗聽笙歌知妓肆。遠看燈火認州門。連村粉堞周遭壯。鎭海紅幢節制尊。何處芙蓉藏水榭。畫屛銀戟隔高垣。</text>
<title>息城途中渡倉浦</title>,<text>江臯息馬待歸航。蘭芷新靑水渚香。潮浦風生蒲颿急。倉亭雨歇杏花凉。斜陽古戍逢人少。獨鳥平蕪去路長。摠爲浮名此形役。故園誰與㓢春桑。</text>
<title>到黃郡滯留旅情</title>,<text>錯繡山川形勝地。滿城煙景艶陽天。樓頭妓舞飄紅袖。陌上人歌拾翠鈿。灣塞使旗虛有信。儒州候槖幾時旋。沉吟孤舘獨愁坐。却羡尋春閒少年。</text>
<title>臨津亭長舍夏題</title>,<text>絶磴高牕伴一蟬。風林解帶更泠然。炎塵蹩𨇨遠程客。見我憑欄應謂仙。憶昔麗王過此時。江山滿目發嗟咨。舊京兵燼渾閒事。且勸諸臣賦一詩。</text>
<title>過莊莊坪 在儒州縣東十餘里</title>,<text>檀帝遺墟草樹繁。冷煙低處兩三村。回頭欲問當時事。攢黛秋山杳不言。</text>
<title>夏赴都詣理。涉秋還邑。道次有述。</title>,<text>懷牘祗對吏。脫狴還赴官。憂喜俄頃際。去來旬月間。悠悠尋舊路。杳杳出重關。秋霖纔洗旱。時稼改前觀。秣馬劒水店。弭節奈灘灣。臨水暫徘徊。寒潮待舟還。時從葭菼上。遙見九月山。我縣在其下。里閭淸且閒。民吏候已久。簿書撥應難。努力且前驅。縻祿敢求安。</text>
<title>儒州雜詞</title>,<text>約略歌彈敎得成。雙鬟隊裏薄知名。夜深官閣聞低按。稍似武城燈下情。楚慵梅澁喝敎前。換着戎裝上舞筵。鼓急絃繁催擧袖。衆中齊笑拙回旋。眼波嬌溜臉潮廻。深閤潛穿脚步催。推道孃家乞針去。不知人已間瞧來。悄地穿針向燭前。故敎眉㨾照連姸。却嫌綷縩生裙響。換着輕羅立近邊。謠曲由來本自情。採風閭巷怨嘲幷。每敎樂府歌終後。更作傖儜緩促聲。</text>
<title>文碧來往途中</title>,<text>嵐色輕鮮草色新。二年西甸見江春。雙㫌五馬慣行役。漸忘騎牛梧澗濱。碧城城畔水連空。東望雲山杳數鴻。此路去年秋草裏。揚鞭跋馬與君同。酒旗風裏上春潮。孤嶼人家柳映桃。聽說㓗城看更好。願拋腰綬博漁舠。</text>
<title>重陽對酒二絶</title>,<text>九日儒州酒。歸人意若何。慇懃雙翠黛。更與唱離歌。惆悵紅亭菊。非無故里秋。淸樽將晩蝶。此夕對悠悠。</text>
<title>別儒州</title>,<text>欲別儒州去。那無惆悵情。重登小樓望。更繞後庭行。閭里依依色。歌絃黯黯聲。回憐寢坐處。紅枕短屛橫。</text>
<title>近京途中</title>,<text>文信山川已渺然。崧湍驛道遠連天。人情去路殊來路。草色新年似舊年。立馬看碑傷往事。張燈展襥笑孤眠。明朝喚渡臨津口。崇禮門前更着鞭。</text>
<title>鐵嶺路。吟贈洪侍御。謫北關時</title>,<text>關山遠去若爲心。鐵嶺巉天隴雪陰。譴薄自知臣罪大。途窮猶戴主恩深。黃雲戍曉悲歌發。靑海城空暮角沉。此夕高堂誰定省。林烏聽哺暗霑襟。</text>
<title>姝城別洪侍御向高原</title>,<text>同承嚴譴到姝城。前去高原又一程。客淚數行分手地。借人絲管送君行。</text>
<title>時候記異</title>,<text>連旬濕注路無乾。十月邊風曀不寒。重泄塞芳應欲動。半凋關柳未全殘。恒憂北地氷霜苦。不道冬天霧雨漫。借問土人曾有否。白頭老叟說初看。</text>
<title>南澗悶題二絶 幷小叙</title>,<text>纍之寓居。在郡西里許。村閭稀靜。遠莾盈眦。前後淺山圍遶。幽閴寥曠。可以延眺。出門百餘武。有大溪出自深谷荒陬。峽流悍急。至此舒淪。兼有蒲柳萍藻之屬。可攬可掇。到謫以來。終日閉戶。斷人來往。每至牢騷不可撥。披衣曳杖而出。輒至溪上。或坐或步。掬流漱齒。窺瀾照影。吟嘆消搖。意盡而歸。日以爲常。偶得小詩二絶。命曰南澗悶題。覽此詩者。可知纍謫居恓屑無憀之悰云。一條寒浪漾悠悠。憔悴容顔照却愁。閒掇罥槎霜後葉。泛波終日看隨流。荒凉古道無人地。寂歷微陽近夕天。畫省鄕山俱遠別。可知身在此溪邊。</text>
<title>訪普賢菴 菴在寓居西十里許絶巘之下。而幽靜可處。偶一往遊。有題。</title>,<text>吟詩省闥朝中士。誦梵雲林峽裏僧。千里不因遷謫至。攀蘿絶磴可同登。兩峰積翠侵衣潤。一抹斜紅下澗遲。欲住欲歸惆悵意。寺樓重上立移時。</text>
<title>客夜聞彈</title>,<text>邊風凄緊塞楡黃。關月低空鴈去長。正是客燈愁坐處。鵾弦誰戛兩三行。</text>
<title>曉聞灘響</title>,<text>激石衝沙幾曲廻。淙淙决决嘵流哀。欲眠驚起愁人耳。長似滿天風雨來。</text>
<title>釀酒初熟。獨酌溪上。</title>,<text>揭甕蒭來氣味醇。一杯醺足坐溪濱。但敎不作殊方想。何異家園醉泥春。</text>
<title>境會後得士欽書</title>,<text>橋頭一別後。郡裏幾人廻。每得君書信。羇愁爲暫開。</text>
<title>望鐵嶺</title>,<text>鐵嶺何高高。一登令人老。時時出門前。遙望來時道。</text>
<title>始寒</title>,<text>玄冬氣候暖。風冽始今朝。薄雪矜飄撇。殘暉隱寂寥。靜思深閤臥。悶對衆山謠。京國梅花外。羇懷酒不消。</text>
<title>漫吟遣懷</title>,<text>角聲悽感旅懷偏。景下遙山又黯然。京陌杳無千里信。客牕惟伴一燈眠。使君不解傾樽酒。紅妓時來乞幅牋。爲向橋南煙柳約。早春攀折作歸鞭。</text>
<title>謫中聞靑泉出宰迎烏。嶠南關北。渺如各天。悵未攀別。悲各衰暮。黯然成詠。</title>,<text>辛苦腰符還瘴邑。思量齒髮各殘年。都門摻袂尙難別。况復遠謫關塞邊。常恨爲期五載遲。光陰剩復幾何時。縱敎別後身强健。水遠山長那不悲。異學譏來從缺界。名山住近定前緣。饒君去繼儒仙躅。奈此窮交千里捐。</text>
<title>騎馬小出</title>,<text>偶出看山去。微吟遶郭廻。蛾眉村路畔。嵐澗釣磯隈。紅袖遙猶認。靑翹近不猜。閒中念身世。有味更堪哀。</text>
<title>京使來。得靑泉留書。</title>,<text>書來重疊說離情。白首無心佩綬榮。聞道滿天風雪裏。强騎官馬出京城。</text>
<title>臘月望夜</title>,<text>朏魄潛滋不失期。玉輪圓滿桂舒枝。那敎世界長如此。少有人悲缺陷時。</text>
<title>歎境會不成。吟寄士欽。</title>,<text>病兼魔障事堪嘆。今日更逢天苦寒。千里同來相望地。兩州惟隔一條灘。期書屢往嗟中改。邊月重圓又獨看。無奈籠禽與縶驥。有心飛走自由難。</text>
<title>放還途中 能詩，貰酒。皆村院名。</title>,<text>羇懷搖蕩不堪論。春早邊城暗斷魂。客愧能詩經廢院。人思貰酒問孤村。關河來往嗟身老。山海崇深祝聖恩。此夕羸驂那可道。眼看諸少擁朱旛。</text>
<title>咏歸馬</title>,<text>力盡關山征邁勞。頭垂蹄澁㥘深高。若爲行近都門路。振鬣長鳴氣欲豪。</text>
<title>追補儒州雜曲二絶</title>,<text>郞眸俏以利。不離儂腰身。出看復入看。敎儂行逡廵。儂小不出門。那識江西路。蓼葉苦逕中。道儂如何去。</text>
<title>出都門 出襄州時</title>,<text>朝出國東門。遙向襄州路。襄州問幾程。里堠千以數。年衰宦情倦。路遠親朋阻。自恠何分緣。又作襄州去。其二昨夜靑瑣闥。承恩趍殿內。今日興仁門。把麾出嶺外。外內敢言殊。衰疾不辭邁。仍憶往年謫。於此路分界。</text>
<title>磨峙途中</title>,<text>磨峙嶺下村。嵐煙八九家。後嶂翠合沓。前溪碧橫斜。雉鳴不見人。深處事桑麻。昔我始經此。靑鬂猶未華。心專慕棲隱。意欲移生涯。棲棲竟未遑。垂老百事差。薄宦等雞肋。舊業委泥沙。重來四十載。歇鞍坐澗阿。俛首念身世。仰睇慙雲霞。虛驅五馬去。那及一巾車。</text>
<title>原昌驛。題李氏居。</title>,<text>大籠山下路。原昌驛畔村。四圍嵐嶂合。一曲溪流奔。中有李氏子。誅茅縛衡門。下馬入其室。顔色向我溫。談舊及秋花。愴然心所存。自我別阿叔。每念傷精魂。何意逆旅間。逢子暫一言。惻惻仍起去。襟前如有痕。</text>
<title>春州渡新淵</title>,<text>新淵舟上客沾巾。寒食重來問幾春。醉袂不禁風緖冷。長年應怪鬂毛新。江奔雪浪雙流逈。花帶畬煙絶棧峋。摠爲楸原寄在處。他年願作此州民。</text>
<title>馬上有感</title>,<text>萬事花前一歎嗟。新題泥牒向誰誇。從兄阿叔俱黃壤。獨叱官驂度嶺賖。</text>
<title>春洪旅思</title>,<text>春林處處鵓鳩啼。千里江山入馬蹄。莫道吾行來已遠。雙㫌尙在嶺雲西。</text>
<title>登麟蹄縣江亭</title>,<text>江月林風古磴隈。紅亭繫馬暫徘徊。山靑水綠麟蹄縣。草沒雲埋鳳頂臺。客問三淵舊隱處。僧從五歲廢庵廻。應經絶棧躋攀苦。大嶺風煙眼始開。</text>
<title>宿嵐校驛</title>,<text>一盞燈花背壁紅。亂山圍驛碧叢叢。若非遠赴襄州郡。今夜那敎宿此中。</text>
<title>彌匙嶺底。暫憇龍頭村。嶺一名連水坡</title>,<text>遠郡苦難到。我行逾十日。自春循峽江。經麟入山樾。其間數百里。路險難盡說。况逢風雪頻。兼値嵐瘴泄。溪深湍石悍。谷暗林箐密。五馬行迍邅。徒御亦嚬呻。暫入龍頭村。歇鞍問村民。襄州今遠近。何日可抵官。答云前有嶺。高聯雪嶽山。其名連水坡。鳥櫳與蛇盤。努力到極頂。其上有神祠。俯瞰襄州府。如拳渺海涯。下嶺始平地。風煙千里豁。繁華太平樓。奇勝洛山刹。官爲太守去。榮耀自可悅。莫言登嶺苦。險阻從此畢。莫愁到州遲。明日行卽達。語罷謝村民。藍輿向前發。</text>
<title>嶺前逢智禪師</title>,<text>臺嶽詩僧名智禪。槖中多貯后溪篇。偶逢嶺路停車坐。笑指花開絶頂姸。</text>
<title>登嶺</title>,<text>西攢萬點黛。東瀉一泓白。酌酒奠峰祠。孤雲不盈握。</text>
<title>下嶺小憇二絶</title>,<text>辛苦越重險。秣驂停水頭。隔岡聞候角。知是近襄州。漸覺襄州近。回思京國遙。深箐與亂嶂。離脫始今朝。</text>
<title>望海</title>,<text>無東無北復無南。一色蒼然萬恠涵。惟有西邊八百里。連峰疊嶂倚巉巉。</text>
<title>府北路邊有湖。周圍數十里。素稱佳勝。駐馬歷覽有題。名雙成湖</title>,<text>風煙入境揔堪遊。先訪雙湖爲暫留。紅袖抱琴來郡裏。金鞍簇馬立沙頭。蘸靑嶽色圍天吼。翻雪濤聲卷束洲。此說州中奇勝處。仙笙時聽月明舟。</text>
<title>咏眉黛</title>,<text>山似橫斜月似初。千愁萬恨此間儲。初疑誤語成微斂。陡變懽情覺漸舒。已有娭光相映帶。更將憨態助躊躇。莫敎晴曉臨牕畫。百種春禽惱殺余。</text>
<title>到襄府</title>,<text>洛寺深松神廟西。練光螺翠遶州堤。嶺東九郡應爲最。海上三山此可齊。都護遠迎喧鼓角。使君新至聳黔黎。褰帷且戒前驅緩。貪眺淸輝路恐迷。紅綴茸林綠染堤。新晴官路凈無泥。雙旗遶郭逶迤去。五馬逢流䟤跋嘶。數隊袴鞾村武集。一行釵髻郡娃齊。風光似勸遨頭醉。笙管平樓日未西。</text>
<title>擺衙</title>,<text>銅鞮館裏早花枝。婭姹開當官到時。隨例擺衙題數牒。旋催歌板喚紅兒。</text>
<title>襄府書懷</title>,<text>嶺峀屯雷海拍天。州城一點杳雲邊。疆隣濊國民如鹿。樓對蓬壺吏近仙。約略絃歌供雅飮。惺憁花鳥入吟篇。莫言辛苦江山遠。分竹名區老有緣。</text>
<title>登眺城樓</title>,<text>峽雪初融海靄收。西城登眺又南樓。堤平鴨綠新波㶑。山蹙蛾靑遠目愁。松下逢僧自洛寺。座間有妓說溟州。白頭吟罷還惆悵。行部曾來已十秋。</text>
<title>邑中吏家。有故蔡襄州手寫詩屛。覽而感題。</title>,<text>六尺素紙屛。八疊銀鉤字。偶得閭閻中。張看府堂裏。詞麗筆亦豪。驚問題者誰。云有故太守。姓蔡字仲耆。臨歸贈老吏。歲久勤護持。聞罷爲摩挲。讀之屢嗟咨。昔公赴此府。余方少年時。朱旛江草句。尙記送行詩。公去寄一札。盛言山水奇。至今藏篋笥。愛重如珪璧。何意卅載後。余又繼公躅。入境詢舊政。逢人問遺墨。文藻散無徵。風煙徒滿目。于何覔鴻蹤。賴此留繭幅。物色感分留。人事悲今昔。還屛送吏家。悵望蓬山碧。</text>
<title>郡西小峴晩眺</title>,<text>溪水濺濺橋遶綠。蒲芽匝岸杏花繁。肩轝落日憑高望。尤愛臨川下上村。閒眺川原霽景賖。印囊隨後帽簷斜。蒨裙小妓嬌癡甚。先走坡頭折野花。</text>
<title>騎祥雲馬向洞山</title>,<text>湖波新漲麯塵鮮。一隻蘭舟古驛前。醉上驊騮吹角去。洞山東望海連天。</text>
<title>自陽野晩歸府</title>,<text>陽野山前望海歸。草平莎軟馬騑騑。州城漸近憐如畫。官柳堤桃滿夕暉。</text>
<title>竹島海邊。見浪波淘沙有感。</title>,<text>海浪淘沙無盡期。浪來浪去不違時。人生莫作多年壽。看變滄桑老更悲。</text>
<title>東海神廟</title>,<text>亂松深處海神祠。祠下雲濤渺際涯。彷彿精靈來饗食。梢殘颶母月橫時。</text>
<title>州衙首夏書懷</title>,<text>訟堂晝寂綠陰生。時復牕間一鳥鳴。閒聽撥絃欹枕臥。悶思騎馬遶堤行。紫燒酒佐黃魚膾。粉葛茶調白石淸。猶說官貧難久住。欲從何去更求贏。</text>
<title>暇日登望城樓</title>,<text>百花寥落郡齋幽。試上層譙豁遠眸。蔡李詞華眞一吷。伊襄名號幾千秋。關情堤草如裙綠。滿眼川波漾縠流。何處回頭更吟望。笙歌敎演在西樓。</text>
<title>往遊洛寺</title>,<text>綠衫素髮六旬翁。遠佩州符滄海東。薄有情緣在山水。何曾惠澤及疲癃。愛騎官馬行堤上。懶放朝衙至日中。題牒數張封印罷。肩轝又擬訪禪宮。</text>
<title>觀音窟三絶</title>,<text>危樓架虛碧。兩頭各開牕。一牕瞰幽窟。一牕眺扶桑。靑鳥啣紅花。低飛入窟裏。世人但外見。那知深處事。風濤日喧豗。萬霆如怒擊。中有面壁人。長年耳常寂。</text>
<title>䢘城路。登淸澗亭。</title>,<text>淸澗亭中落日時。海空雲遠莾愁思。鸞笙不至碧桃歇。紅壁惟留崔岦詩。</text>
<title>夜宿亭中</title>,<text>無月樓臺海氣凉。八牕如翥俯東荒。恠來屛枕通宵晃。咫尺知燃陰火光。</text>
<title>永郞湖二篇</title>,<text>彩雲去無蹤。仙桃結不再。空餘舊湖水。千古綠長在。新羅四郞徒。遊戲偶此地。却疑好事人。流傳是仙子。</text>
<title>仙遊潭二篇</title>,<text>銀海隔深松。綠潭瀉幽嶼。癡坐待鸞笙。盡日忘歸去。朱欄蘸明鏡。淺黛前羅列。欲去復徘徊。似與名姝別。</text>
<title>遊新興寺。寺在天吼山下雪嶽東麓。距府西四十里。海之洛山。山之新興。俱擅境內奇勝。暇日遊覽一宿。靈景異跡。不可殫述。</title>,<text>矗矗峰騈揷太蒼。菌菌閣屹鎭中央。一山盡作旃檀氣。雙瀑爭飛練雪光。高見海濤翻日轂。窅思霞窟秘丹房。祖庵內院經行處。身世還疑夢蝶莊。</text>
<title>新興內院。望見土王城高瀑。</title>,<text>畜眼平生未見奇。土王城瀑望來時。似將萬尺銀絛帶。純綠屛風掛半垂。</text>
<title>飛仙臺</title>,<text>仙臺情未極。更欲向前去。山氣窅逾深。惆悵空延佇。</text>
<title>閱樂</title>,<text>少年聞樂每凄凉。調入淸商益自傷。却恠老來心漸別。滿筵絲竹聽尋常。</text>
<title>新興寺路有題</title>,<text>碧山消盡古今思。垂老忘情已久時。誰謂新興寺前路。又敎芳草攪題詩。</text>
<title>筭老</title>,<text>悲歡閱歷筭平生。六十光陰問幾贏。譬若人行千里道。秪殘數日是餘程。</text>
<title>還京路。渡麟蹄江。</title>,<text>麟蹄古縣前。江色碧藍似。不知這回去。還復渡此水。</text>
<title>西歸路感吟</title>,<text>嶺表風煙郡邑詩。獨吟馬上闇生悲。縱敎歸去說朋友。那使九原人與知。</text>
<title>追述襄州二篇</title>,<text>每憶襄州遊賞好。閒時愛說與人聽。湖波綠瀉芙蓉鏡。山色靑張翡翠屛。女踏春陽堤遶郭。僧看夜日寺臨溟。肩轝處處宜登眺。晩泛蘭舟又茝汀。隨意笙歌助出遊。前行皁盖後雙騶。嵐晴雪嶽朝攀巘。瀑白新興暮倚樓。仙臼千年留竹島。明沙一路耀棠洲。嶺東大抵饒奇勝。九郡中間此較優。</text>
<title>憶洛寺</title>,<text>蘂殿丹臺憶共登。幽奇恠景話禪僧。圓文燭夜淵珠吐。疊翠生紅海日騰。萬壑松香春粉膩。千年桃熟晩霞蒸。只嗟名姓猶塵籍。未被笙簫引上昇。</text>
<title>哭聖方</title>,<text>聲名官職人人羡。酒賦風光處處隨。何限商量此世事。一朝身去摠無知。山河如昨意都休。酒引悲來不自由。一種感傷知舊淚。若爲今日最多流。</text>
<title>九日感傷</title>,<text>不知泉下逢重九。誰伴巵翁慰興孤。如在耳邊難得見。靜思心裏秪長吁。黃壚酒貴能沽否。㴎水詩成獨詠無。今歲去年那可道。人間亦散舊朋徒。</text>
<title>而齋悄懷</title>,<text>秋盡初冬半。衰懷値若何。白頭憑檻久。黃葉落庭多。吳令移居宅。巵翁逐逝波。無人一杯酒。相屬但孤哦。</text>
<title>重咏</title>,<text>眼昏頭白减精神。孤坐窮廬六十身。雪裏共誰相暖熱。樽前無復舊交親。暗流老淚悲方令。虛筭前期待嶺人。泉路嶠雲同是別。明年花發若爲春。</text>
<title>艮嶺詩。和吳侍郞士受。</title>,<text>昨日吳侍郞。新自峽中旋。投我峽中吟。中有艮嶺篇。今朝逢侍郞。爲我語纏綿。艮嶺乃地名。云在春狼間。南阻貊國墟。西距花嶽山。萬嶂圍嶻嶭。千溪抱廻環。那知有別境。藏在壺中天。前行度一嶺。曠然平野寬。居民近百戶。上下連炊煙。土沃泉復甘。家家富且完。桑麻栽繞舍。雞犬放盈阡。終歲無雜事。婦織男耕耘。縣吏所稀到。氓俗自能淳。且聞春時節。梨花滿洞繁。一宿便辭歸。如別古桃源。何由脫塵韁。往置數頃田。我讀侍郞詩。復聞侍郞言。若親履其地。風物森眼前。侍郞靑雲士。名路方騰騫。縱有棲遯志。其奈榮寵牽。如我樗散者。本合老林泉。年衰又苦貧。何用戀城闉。願負耒與耟。深入不復還。行當謝侍郞。先訪艮嶺村。</text>
<title>感題任吏部聖方寫眞</title>,<text>一別重泉無見期。今朝畫裏驀驚悲。沉吟把作生平想。乍似遙看未語時。</text>
<title>乘除</title>,<text>萬事乘除已自知。不須惆悵老明時。九重誤徹閒名姓。曾被君王召賦詩。</text>
<title>除山城從事。將赴戱書。</title>,<text>分無扃闥踐華淸。垂老功名太鹵生。聞說一雙紅旆下。佩鞬騎馬上崢嶸。</text>
<title>而有廬秋思</title>,<text>空林剝啄鳥驚枝。紅葉飄鏗到硯池。山對書寒微照外。菊和人瘦抄秋時。古琴流水彈誰聽。遙嶺歸雲望有思。偶被風光撥幽抱。非關舊習更尋詩。九陌遠聞鐘漏微。闇燈起坐每依依。高齋虛白曉山近。亂樹杈枒紅葉稀。幽井淅殘寒雀下。空園樵響駭鼯飛。縱居城郭身猶隱。常對煙嵐慵啓扉。</text>
<title>入春州峽 二首</title>,<text>春州深入亂山重。雪浪中奔萬壑從。幾處煙霞藏秘境。何王城郭吊遺蹤。孤帆夜宿蘆間火。絶棧秋懸霧裏峰。樸馬官驂身屢過。鏡中銷盡舊顔容。千峰石黛競參差。一路煙嵐互蔽虧。夜泊楓林眠水驛。晝披蘿薜看山祠。京商艛艓時憑客。貊女壺飧倂負兒。來往土風曾熟記。把杯今日更題詩。</text>
<title>長智村雜詠</title>,<text>柴門薜製寓公貧。萬事行歌秪任眞。酒有兩螯輕富貴。詩安一字傲經綸。菰蘆滿地誰相過。鴻鴈連羣與作隣。咫尺滄洲時出望。全勝羸馬九衢塵。</text>
<title>題寓舍壁</title>,<text>蘆荻遮椽屋打頭。小牕通野納平疇。籬前暴吏催租罵。戶外行人脫屨休。華省慣眠多自偃。比隣驚問底堪憂。將心暗學瞿曇法。四大隨緣且歇留。</text>
<title>登高感舊</title>,<text>登高望遠意何如。况復西風鴈度初。極浦歸潮盆帆小。晩林驚葉笠村疎。從兄阿叔嗟何去。剩水殘山悵獨餘。秪擬杯樽懷暫瀉。寒英欲掇更沾裾。</text>
<title>芝村晩眺</title>,<text>柳家亭北鉢山前。極目風煙思渺然。天色襯霞衰草外。夕陽連水去鴻邊。傷時志士誰憐老。過節秋花尙保姸。惟有杜康差解悶。行歌時向酒家眠。</text>
<title>鄕村雜絶 別體</title>,<text>不才贏得噉空名。磨折天敎苦瘦生。老去方嗟難一飽。擬將筋力學躬耕。桃庄谷裏上腴田。儉歲猶收斛數千。欲借一廛資旅食。探囊已罄賣家錢。麥壠靑靑杏眼滋。春深湖澤種田時。四隣耒耜看齊出。隨意原頭曳杖隨。犬走雞驚閙一隣。催租吏怒打門嗔。莫欺陋巷覊貧士。曾是甘泉侍從臣。家住誠明第幾坊。花時朋酒醉同狂。自從拋擲歸田後。誰爲庭梨一洗粧。昔在梧塘愛吾廬。今過梧塘欲下淚。舊桃斫盡奴僕空。草堂兀立村墟裏。靑靑春草覆陵陂。閭井丘墳摠却疑。惟有菰蒲西澗水。潺湲不改古今時。盆浦人過村語喜。靑魚舶到海倉前。明朝鉢市評沽直。三百紅腮當數錢。酒肺朝思市錯新。蛤蜊叫賣喜逢人。的應方丈侯家饌。未抵如今一著珍。笠塍水柿味絶殊。爽於甘露滑於酥。去年風旱早蒂落。今歲市塲求亦無。村裏豪氓多挽强。秋來赴擧往還忙。至竟人無一中選。却來海上射鶖鶬。秋塲米賤京市貴。商人射利販京師。村村駄載望星發。直到明年蠶熟時。春到山靑鳥聲悅。巖間初見數花開。太平閒意村腔得。兩兩前林饁唱回。</text>
<title>傷幼能</title>,<text>山河寂寞减精光。逝水浮雲摠自傷。人物論中揮淚歎。江東垂創失周郞。</text>
<title>哭周伯 只錄一絶</title>,<text>辛苦相逢此世難。到頭决絶太無端。虛泡光景餘年月。可忍拋吾獨耐看。</text>
<title>路傍見野堂幽凈。秋色甚佳。</title>,<text>行聽蟲聲渡淺灣。路傍回首草堂閒。蓼花紅穗牕前種。人立寒塘望遠山。</text>
<title>題酒家壁</title>,<text>十月天街亂雪飛。春坊僚老納牌歸。酒壚暫入無人識。道是更衣還典衣。</text>
<title>送南都憲元鎭遭譴竄絶海</title>,<text>歲在蒼狗月在臘。北風屭贔河凘合。京都居人怨苦寒。家家塞兌如坏蟄。此時巷南都御史。胡爲遑遑若靡及。昨乘朱輪詣天閽。引例納牌辭不入。詔旨夜下投絶海。府吏走報非常急。婦病在床那暇別。兒捉征裾出門泣。路傍觀者驚莫原。親知來問暫呫囁。臣職不擧罪當誅。末减薄竄猶感戢。島中此去千里餘。倂日奔馳日不給。逾嶺越海極南陬。溟波翻天日車沓。林有鼯魈水蛇蟲。叫嘈蟠結恠又懾。入境稀逢似人者。但見椒花毒瘴黃茆雜。性命寄在蜒屋裏。食畏茹蠱臥畏濕。丈夫仕宦誠亦難。何意鯨濤再敎涉。且置微軀任生死。却愁衮闕誰補拾。我送夫子薄暮歸。入門解帶淚凝睫。數日阻面尙憂思。况乃遠謫炎荒邑。衆皆視吾土苴賤。子惟與我鍼磁叶。植弱可憐須人扶。途窮實恐難孤立。以玆感激心內傷。有酒那得開愁悒。然聞倚伏有相乘。此理不爽如響捷。臣本無妄君至聖。渙恩不日應稠疊。願君遄還贊鴻猷。吉祥豈弟神所答。</text>
<title>元鎭宅飮忍冬竹瀝酒。明日又惠餘壺。詩以謝。</title>,<text>憶昨追君關廟別。嶺海千里愁氷雪。那知赦書踵相馳。賜環北歸纔逾月。南道諸侯贐爲名。歎君辭受嚴毫髮。白粲赤仄盡却還。惟有數壺隨提挈。親知握手欣且慰。語盡槖包仍羅列。就中名醞別有署。忍冬竹液尤品絶。嫰莖煎膏香霧凝。縹節劈翠淸露滴。爽比瓊漿甘似蜜。風味裂吻加辛辣。衆中偏勸愧諸君。知我病肺恒煩渴。降痰消滯在須臾。久服可以全愈疾。明朝餘瀝又罄送。感子相念何深切。丈夫意氣寧須此。今人薄俗還堪咄。從前惠貺不一數。竹杖絁履靑狸襪。</text>
<title>病寓山寺</title>,<text>數日粥飯寄僧家。案上有卷名法華。讀書豈省曾到此。譬若巨海窺無涯。一生慕道何所得。六十五年都泥沙。老去煩惱無訴處。西方佛子應憐嗟。其二丈夫困窮不自食。白首强縻西班祿。昨隨羣公賀大庭。歸來冷屋空四壁。依止古寺亦可憐。欲借薪水供朝夕。勞生多故老更悲。萬事豈如長寢樂。其三我來山中日屢易。苦寒始退新陽燠。應知陰壑暗泄乳。已見煙林稍弄色。天時人事豈無變。轉移皆因造化力。春暄舒體待歸去。行及城西萬柳碧。</text>
<title>雨夜有吟</title>,<text>聞雨空堂不寐愁。百蟲催曉五更頭。悠然暗起鄕山思。紫荳黃粱正早秋。</text>
<title>東陵村路歇馬</title>,<text>落日連村禾黍凉。門前溝水蓼花香。蟲聲遍野客歇馬。坐見秋山思舊鄕。</text>
<title>題李君東運遺卷二絶</title>,<text>啁啾衆竅喑。碌促千蹄駑。誰知劉下邳。氣死孫伯符。神奇有時化。扈煌終不滅。騎龍大荒隈。鞭策方超忽。</text>
<title>春日偶出江上路吟</title>,<text>出郭乍能舒病體。江湖生目漸無涯。杜門殘雪飄梅後。騎馬飛蜂遶杏時。舊業荒田應草遍。新除小署有壺隨。風光澹蕩爭禁攪。明日雲臺又赴期。</text>
<title>銀臺寓直</title>,<text>偶拋煙笠縛朝裳。慚愧䲶鸞借末行。萎葉詎知逢雨露。朽材難與餙文章。榴含晩蘂當堦艶。荷透新萍出沼香。留院賜杯時一擧。九重秋色摠恩光。其二蘂珠仙閣六仙居。簪佩齊趍侍玉除。獨捧綸函交鑰後。橫騎天馬下鐘初。九衢月滿飛回轡。百辟宵嚴盡扈轝。別詔更承留直院。感恩隨處覺沾裾。</text>
<title>贈南君履寬</title>,<text>文章地步占宜遠。要似天騏與活龍。莫學而翁年六十。枉拋心力作秋蛩。</text>
<title>題小屛 小叙</title>,<text>元尙書華伯 景夏 枉訪弊居。偶見小屛有靑泉手寫鄙詩數篇。愴念疇昔。爲綴小叙。題于屛上。余以一絶續之。以記餘悲。人去書存閱幾春。破屛殘墨滿埃塵。尙書偶見猶興感。况此長時展對人。</text>
<title>甲戌歲初。吟示南稚和 泰溫 元鎭。</title>,<text>世人㥘㥘又忙忙。興滅斯須一戲塲。蒲狄於吾本無有。楚凡從汝自存亡。雪消大陸江山秀。春入新年草木光。千載願隨藍采子。狂歌拍手與徜徉。</text>
<title>閒居卽事</title>,<text>城隅新綠凈千家。地僻柴門遠市譁。巢卵化雛飛樹去。蒂鬚成杏近簷斜。靜中觀物心如得。樂處吟詩意自賖。但使樽中酒常滿。老夫何有問生涯。</text>
<title>西行早發。松都路中。多逢西賈。</title>,<text>啣綸辭北闕。飛盖向西關。見月崧陽出。逢人浿上還。角聲喧曉澗。騶唱殷秋山。自笑殘年計。重消歧路間。</text>
<title>平山途中</title>,<text>前驅赤棒與廵旗。騎吹連延望去歧。還似昔年爲幕佐。着紅行部浿西時。</text>
<title>到平壤</title>,<text>輶車西出背初鴻。千里重關一路通。秪爲簡書輕遠役。試將筋力敵秋風。碧雲淸浿孤吟裏。檀帝東明似夢中。醉拍朱欄狂轉發。驊騮馳訪九梯宮。</text>
<title>練光亭</title>,<text>朱棟迢迢壓飛鳥。遠山低黛澄江遶。城裏人家盡管絃。樓中雲雨無昏曉。</text>
<title>浮碧樓泛舟</title>,<text>永明寺前江可憐。綾羅渡口芳草鮮。玉驄銀勒驕斜日。畫舫金釵媚遠天。歌舞且須窮竹肉。功名早已付蹄筌。河山滿目英豪盡。廻首中流更渺然。</text>
<title>絶句</title>,<text>百斛蒲桃酒半醺。碧樓廻舫已斜曛。滄波兩岸喧簫鼓。滿載紅粧下白雲。</text>
<title>碧樓遊感</title>,<text>浮碧樓中舞袖翻。淸流壁下渡舟喧。金鈿僧拾永明寺。翠盖騮嘶長慶門。不說江山似錦繡。常敎歌吹閙朝昏。豪華却有傷心處。娟洞花飄古墓魂。</text>
<title>夜聽絃彈</title>,<text>關山難越病相欺。垂老重來未可期。惆悵練亭今夜酒。臥聞紅袖戛凄絲。</text>
<title>浿樓別思</title>,<text>極目煙波思淼茫。樓前堤下簇舟檣。江流浿薩何時盡。驛路崧湍去日長。桂露千鐘須强醉。笙歌一曲轉堪傷。木蘭重泛汀春意。直是如今未易量。</text>
<title>別練亭。放舟至十里船艙發程。</title>,<text>江涵鴈影渺連天。九月風光送客舡。絃管漸遙紅閣隱。荻花寒渡思依然。</text>
<title>過黃州</title>,<text>粉堞城如畫。朱甍樓欲飛。臺隍壯海甸。釵髻麗秋輝。景下停驂久。風高度鴈稀。山川正堪眺。游子自忘歸。</text>
<title>劒水舘</title>,<text>重過劒舘題詩處。忽遇儒州故吏來。莫恠使君顔貌變。舊屛今亦闇塵埃。</text>
<title>瑞興舘觀劒舞</title>,<text>對立似花枝。十三小女兒。劒來初不動。鼓急始相持。倐忽晴虹起。廻旋亂雪疑。淸光散無處。四座發嗟咨。</text>
<title>九日坡湍途中</title>,<text>朱蒙古國已天涯。銀燭紅弦夢裏賖。客路坡湍逢九日。不堪馬上見黃花。</text>
<title>首夏初九喜雨後。卽事。</title>,<text>薰風吹雨度郊關。麥壠靑靑野意閒。已道虞庭賡載盛。更聞周廟禮成還。暮雲城闕千燈裏。落日煙花萬井間。衰病小臣今隔遠。憶曾簪珮每趍班。</text>
<title>咏蕉葉</title>,<text>初抽筆管細。漸縱書包解。直到展盡時。方知似箕大。</text>
<title>哭子安十首 選七</title>,<text>千古英豪土一丘。大江淘浪幾時休。元精岳瀆收將去。更毓何人似子不。手撫摧蘭臉涕漣。忍齎羚角送黃泉。淸貧已辦無衣斂。棺裏惟堪玉麈塡。憶昔論交意氣矜。君爲騏驥我蒼蠅。長途未了蘭筋蹶。短翼風飄更底憑。邾賦多從晉楚盟。妄將文苑效私評。紛啾百羽聲如沸。盡讓崑丘一鳳鳴。此事嘗論感慨俱。古時風雅日榛蕪。若敎君主詞垣柄。宿累吾東一洗無。去歲相逢笑展眉。江湖禁闥各言詩。未論傳否千秋後。竊喜商量得幷時。萬事傷心逐逝波。筆園松閣斷經過。餘生獨對枯荊泣。地下神交反羡多。</text>
<title>任吏部 守幹 挽</title>,<text>文雅淸修自我師。永和風骨建安詩。湖堂玉署傾時望。篛笠漁舟弄野姿。衛虎微言平子倒。丹楊長逝顧康悲。此生無復帣韝侍。淚濕新花欲動枝。</text>
<title>李員外 尙說 挽九首 選三</title>,<text>憶昔童年侍帣韝。薰坊花樹筆園秋。風流酒賦公爲政。適見吾今已白頭。孤舟賣宅下江鄕。人世於公已兩忘。聞說巖居貧較甚。秪殘臺賻賴成喪。一寸臯魚抱苦心。周南泣草古猶今。縱敎他日刊編得。何處人間覔賞音。</text>
<title>送蔡學士 彭胤 赴任舒州</title>,<text>楓葉江湖十載情。紫泥翻遣釋春耕。主恩猶記甘泉賦。吏道還高學士名。花暎海桐迎露冕。月橫津樹送行㫌。故鄕耆舊應相賀。一路爭瞻萊服榮。</text>
<title>和謝花山權諫議 斗經</title>,<text>感恩珍重淚沾衣。羞把殘薪和玉徽。靑翰他年期鄂渚。紫泥何日下彤闈。嶺梅遠道稀人去。江菼新春待鴈飛。爲報瓊章似明月。能令弊篋滿光輝。</text>
<title>夢周伯</title>,<text>鳴雞絶袂曙星殘。闇夢翻衾燭暈團。忽訝故人來枕畔。乍憐淸月隔雲端。江湖滿地疎春信。風雨連天作夏寒。猶喜筆園留贈在。案頭時展碧霞看。</text>
<title>醉題洪士欽扇</title>,<text>人無千日好。花少一旬紅。獨有新安客。相看與舊同。</text>
<title>感傷</title>,<text>親交零落已無多。又報兪君逐逝波。衰淚數行秋樹下。寒鴟嘯雨意如何。</text>
<title>何處思君苦九篇。憶周伯。</title>,<text>何處思君苦。鵝毛雪下時。縈回江北樹。飄散嶺南枝。積素凝朝幌。寒香着夜巵。此時思最苦。迢遞暮冬思。何處思君苦。氷輪月吐時。溶溶斜漢轉。漠漠暗苔滋。皓影籠丹榭。金波漾綠池。此時思最苦。惆悵兩鄕思。何處思君苦。櫻桃花發時。高臺初羃䍥。連苑正參差。日照繁霞爛。風搖雜霰疑。此時思最苦。撩亂晩春思。何處思君苦。蘼蕪草長時。目愁千里望。書斷一年期。晴翠連荒浦。幽芳接古陴。此時思最苦。糾結遠途思。何處思君苦。蘼蕪葉茂時。殘紅初謝萼。膩綠自成帷。蝶散尋無跡。鸎藏密不窺。此時思最苦。寂寞夏天思。何處思君苦。朝昏雲起時。彩峰天共遠。銀葉月俱奇。空濶當樓可。虛明近水宜。此時思最苦。分隔萬重思。何處思君苦。高樓鴈去時。數聲風外澈。孤影月中虧。塞北微霜早。江南尺素遲。此時思最苦。嘹唳九天思。何處思君苦。陰牕蟲織時。微塵生闇壁。殘月藹深枝。草露微微泣。機燈喞喞悲。此時思最苦。悽黯隔年思。何處思君苦。喧呼把酒時。綠浮金鑿落。紅亞碧琉璃。玉韻縱橫吐。花籌取次持。此時思最苦。酪酊午天思。</text>
<title>題西園</title>,<text>粉籜春飄裊裊香。秋來復到碧雲鄕。西園曉月今猶在。少爲幽人影拂床。</text>
<title>庭樹夜鳥</title>,<text>葉闇庭前鴨脚樹。中有怨鳥鳴聲悲。幽人起聽不成寐。直到西林斜月時。</text>
<title>謝答花山</title>,<text>淵翁去後誰憐我。空復商歌作苦聲。惟有山南權諫議。時逢北客問崔生。</text>
<title>憶周伯</title>,<text>夫子五年別。堪嗟吾道衰。春貧嶺嶠遠。天放世人疑。評議終誰敢。文章自爾爲。江河永不廢。知傲鬂垂絲。</text>
<title>賜第日口號</title>,<text>宣政門前賜醞時。露涵花影蘸銀巵。平生盡石猶難醉。今日恩波始浹肌。</text>
<title>和錦平尉壽席感恩詩</title>,<text>度劫靈光巋獨存。壽辰高宴荷宸恩。雲韶勑借瑤池譜。天藻吟宣寶墨痕。陰洞金貂聯桂席。月樓仙兎捧芝樽。鯫生授簡慙才薄。應記爲郞舊拜門。</text>
<title>六月初四雨後。南稚和，幼能，元鎭，洛叟 泰耆，聖期 渭老，任聖方，景珍，景純，尹士弘。倂余共十人。藉卉臨流。酣觴竟夕。臨罷分韻。約賦各體。</title>,<text>仲蔚門常掩。陳遵座忽驚。相邀期倉卒。薄具費經營。列席臨溪瀑。移樽近葉鸎。風流河朔飮。低仰汝南評。鳳沼無雙士。薇垣幾箇英。息摶鵬養翮。論價璧連城。交契窮通一。招延遠邇幷。卜時炎雨歇。占勝小齋淸。城闕牕中見。煙霞袖裏生。參差雜樹色。斷續緩禽鳴。脫帽從狂態。揮毫更遠情。高林有初月。歸騎莫催行。</text>
<title>安保驛。題示嶺南亞使尹士弘。</title>,<text>鳥嶺連天高。下有一孤驛。題詩待君看。我是熊州客。</text>
<title>題扇畫二篇</title>,<text>疑水復疑雲。冥濛遠樹杪。悠然抱膝人。似倚江亭眺。深樾隱柴荊。緣潭知有逕。投綸杳不言。意在微鐘聽。</text>
<title>吳騎省大觀挽七首 選三</title>,<text>綠鬂年纔二十贏。壯元聲價敵連城。世人但說屠龍技。豈識經綸似賈生。詞苑今猶惜幼淸。幼淸纔得布衣聲。爭如萬里桐花路。雛鳳鳴齊老鳳鳴。纔哭明君又哭君。謝池春草沒荒雲。忍將前後憐才淚。分灑坡湍一尺墳。</text>
<title>寄士欽嶺驛</title>,<text>百盞春醪琥珀紅。天涯醒醉與誰同。遙憐覊宦他鄕思。落盡山榴古驛中。</text>
<title>寄題湍上南處士 選明 幽居</title>,<text>積笏門闌珂馬馳。獨依先壠臥茅茨。高情送目鴻飛際。幽事敦耕杏白時。短布妻舂憂納稅。疎襟客過喜留詩。樂天安分玆爲貴。千載龎公心與期。</text>
<title>和聖方</title>,<text>滿目悲歡事。餘生笑淚間。酒惟隨分醉。詩可倂前刪。傾奪何關我。居停亦愛山。靑蘿今夜月。誰與共開顔。</text>
<title>聖方投示塞什。仍索湖詩。夜燈錄寄十二韻。</title>,<text>一卷秋燈臥讀遲。鳳池詞客塞垣詩。地交夷夏參籌遠。人得江山佐筆奇。豪氣朔雲橫槊處。旅愁邊月聽笳時。調均律呂諧韶頀。疏拓波瀾渺際涯。阮瑀軍書才獨擅。陳琳檄草病堪醫。班趨玉笋時多暇。曲奏塤箎聽許誰。感子還勞投暗璧。知吾猶解食哀梨。屢吟牕月光全曙。頻起簷河影漸移。寥廓鵰盤愁短翮。離奇木散仰喬枝。江郞錦奪才隨盡。杜老蓬飄鬂已衰。四郡風煙曾駐馬。數篇咳唾不盈鴟。逡廵莫恠遲瓜報。實恐平原笑左思。</text>
<title>士弘作遨頭楓嶽之遊。遙聞馳神。錄寄二十韻。</title>,<text>秋山句待謝宣城。仙賞遙憐愜素情。朱墨屛時閒簿牒。霱雲濃處近蓬瀛。筍輿便是王喬舃。蠟屐何須羽客輧。爽氣扶身凌汗漫。長風挾腋上崢嶸。盧峰積翠沾鬚髮。霞瀑飛流灑旆旌。鉢寺聞經山月落。九淵吹笛洞龍驚。磴垂鐵鎖誰敎躡。苔蝕丹靑尙辨名。恠氣桑溟鎔赤冶。淸輝艮嶽列銀甖。飄颻絳節疑相迓。指點瑤臺訝倐明。駕鶴眞遊參永述。褰衣癡想笑劉嬴。滌除塵土澄胸海。咀嚼煙霞鍊道精。詎但遐心超物表。應知殊覿冠平生。名區羡子新分竹。窮巷嗟吾獨掩荊。玉笈舊徵寰宇勝。秋齋謾憶海山晴。壤蟲雲鵠愁攀絶。牕蟀枝蜩感伴鳴。夢裏金罏丹伏火。病餘淸鏡雪添莖。卽看諸子浮雲似。借問同人幾日幷。湖橘嶺梅疎信使。晦橋坡谷失逢迎。鴛鸞謾說曾陪列。鷗鷺終期不負盟。政是碧蘿思發處。又聞靑瑣戒東行。</text>
<title>靑泉申使君治臨漳歲餘。政成民謠。得縣東廢址。鑿沼築亭。扁以四美。語在記中。</title>,<text>朱檻新開俯綠池。渚桐堤柳日參差。山氓抱牒窺深處。葉底驚禽倒影疑。藻合萍開躍復沉。垂綸默坐藕花陰。鸞刀縷雪還餘事。先得濠梁樂意深。漠漠農歌野外長。稻畦千頃浸池光。自今蒲杏春深節。太守敦耕不下堂。</text>
<title>送幼能赴朱溪 一篇在選</title>,<text>明主方須御牧才。惜將仙錦詔君裁。萬言疏裏經綸策。一着先從試郡來。秋陽散髮上漁舟。折得衰荷悵望愁。湖幰關鳧俱遠出。故人城郭幾人留。</text>
<title>送元鎭謫補海郡</title>,<text>閶闔晨趍夕海陽。逐臣蘭佩去翺翔。莫言絶徼炎蒸地。一片氷壺自在凉。百濟孤城八月秋。兩湖參佐憶登樓。君今獨渡熊江去。回首靑楓遠目愁。</text>
<title>湖中感舊</title>,<text>芳草望不窮。路歧西復東。那將少時恨。惆悵百年中。</text>
<title>夜飮南幼升 泰堦 宅。憶元鎭謫居。</title>,<text>高堂樽酒轉離憂。忽憶梅花瘴海頭。今夜雪燈蜒戶裏。數枝應伴逐臣愁。</text>
<title>除臺職。答周伯兼示士弘。</title>,<text>幽鳥聲中酒一杯。葛巾携卷坐蒼苔。政看山色思歸去。忽有除書入洞來。蹇拙那堪廁憲司。江湖秪合去垂絲。欲裁諫草毫端澁。漫興先題七字詩。春酒如霞太常釅。風花作雪禁園飄。出門騎馬吾無奈。坐對南山獨自謠。</text>
<title>四溟詩軸步題</title>,<text>指揮龍象遏層溟。讋伏奔蛟與跋鯨。誰遣西方大羅漢。能安東土衆生靈。雙林眼澈休公在。一代功高郭帥幷。海畔慈雲長護塔。年年爲雨洗餘腥。</text>
<title>送士弘赴任忻文</title>,<text>若爲綾被厭承明。建隼腰章出遠城。主聖未嫌劉向直。家貧偏切老萊誠。白蘋斜日生離思。孤鳥平蕪憶去程。求瘼疲氓應矯首。臨歧不得駐行㫌。</text>
<title>幼能謫塞郵簡寄</title>,<text>東城楊柳帶斜暉。憶昨勞歌送別歸。紅藥階遙學士去。蒼苔門掩故人稀。孤懷自笑吟同異。一疏那知有是非。惆悵關湖轉超越。碧雲鳧舃又南飛。</text>
<title>和聖方弼雲春望</title>,<text>草嫰纔堪藉。花新未遽飛。幽禽啼近酒。晴蝶戲留衣。北麓饒春望。南山坐翠微。肯廻珂馬響。一向此中歸。</text>
<title>同聖方，幼能遊弼雲聯句。</title>,<text>何處春遊好。雲臺萬樹花。聖方。 沾鬚纔過雨。入眼摠如霞。士集。 坐醉城西酒。行尋山下家。幼能。 人稀不知去。九陌暝煙斜。士集。</text>
<title>與聖方羣賦景珍宅</title>,<text>鄕路在江外。離愁生鬂邊。故人猶佩綬。逋客近歸田。酌酒對新葉。看山題一篇。相逢偶京陌。明發渺湖天。</text>
<title>草堂井</title>,<text>幽井蒼苔夕鳥窺。壁斑紅荔倒相垂。誰能夜向牕間宿。共聽泠泠月出時。</text>
<title>寄京都</title>,<text>漾漾桐江水。長年問此津。未成歸隱計。仍作倦遊人。檣燕衝衣過。汀蒲刺眼新。殷勤太常酒。小別亦沾巾。</text>
<title>轉寄周伯</title>,<text>千秋薜蘿客。一闋轆轤歌。冷宦袍如草。高才筆放花。前書訴別苦。歸意憶山多。惆悵思今夜。牕燈闇影斜。</text>
<title>板幕嶺 赴浿幕時</title>,<text>千仞峰頭落日時。鷫鸘裘冷倚風旗。灣姬走馬來相迓。玉勒橫梢笑健兒。</text>
<title>浿樓謔詞三絶</title>,<text>長筵鈿黛列成行。花簿披呼蠟燭光。倚却使星官與勢。白頭自笑坐中央。茶娥低斂遠山愁。蟾步輕盈踏舞休。倂被揀將屛後置。練光三日作狂遊。生陽初月酒中生。殘睡懵騰到曉更。起撼絳帷低喚愛。夜來花霧不分明。</text>
<title>西行後寄周伯</title>,<text>殘符疲幕盡窮途。惟有江山詠自娛。攢翠巖前寂寥境。可能敵得浿都無。</text>
<title>送黃龍太守尹士弘</title>,<text>梧陂釣罷遠含情。西送飛鳧憶舊行。一騎關河曾踏遍。風煙獨未到龍城。詞人刻意愛江山。墨綬榮光也亦閒。行過浿亭應悵望。去年秋柳不同攀。</text>
<title>儒州雜詞</title>,<text>紅亭墜葉去時愁。今夜那知復此遊。依舊東欄滿輪月。楚彈梅勸醉儒州。柳色惺憁花靨姸。日長蜂蝶惱春眠。小娃偶脫蕉衫臥。遙被官看走似煙。休恨無緣羡有緣。淺緣憐勝重緣憐。自從春夜稀呼喚。倂許屛間自在眠。自知緣薄非恩淺。强撥凄絃和艶歌。臨到別時應始辨。送官紅淚問誰多。</text>
<title>儒州別歌</title>,<text>梅唱歌楚撫瑟。平近堂中今夜月。歌黛蹙絃聲苦。載鳳山川明日路。儒州女兒莫怨歎。使君五馬不可挽。使君本是江海人。偶然遊宦出風塵。陸沉朱墨已經年。歸去故溪思垂綸。腰間雖喜半符拋。桑下豈無三宿戀。梨亭春夜栢齋秋。綠樽紅燭時歡讌。養得雙鬟年二八。朝暮隨身奉櫛硯。歌舞辛勤敎纔成。留與別人能忘情。晨雞載鳴征馬嘶。四座惆悵欲沾纓。廻燈添酒更呼籌。醉笑要减別離愁。梅歌楚彈且休停。使君秪得今日聽。</text>
<title>追悼士欽女任氏婦</title>,<text>淸貴王門嫁謝娘。紅羅複帳繡鞶囊。里閭惟羡于歸盛。豈識荊釵慕孟光。玉悴花憔命盡時。孝心惟隱父痾危。父今身健乘驄馬。冥漠重泉可得知。泠泠環珮杳靑楓。長在爺孃泣望中。似去似來疑有處。小園春入舊桃紅。彤管埋塵雪半髭。暝梧那復感傷詞。惟將泡幻瞿曇說。勉塞生前父母悲。</text>
<title>姝城境會贈洪侍御 謫北關時</title>,<text>嗚咽橋頭水。蒼茫塞外山。河梁吾未見。何似此中間。</text>
<title>戲答士欽</title>,<text>昨日把君書。嘲我苦憔悴。同爲遷謫人。歡愁何太異。云與靺韋徒。日張呼盧戱。賭勝衆蛾眉。拍手矜絶技。長笛上穿雲。嬌歌淸滿耳。哀此藜莧膓。牢胾屢見饋。曠懷子能弘。狷衷吾實愧。况兼病纏骨。沉憂固其理。張竦貧無客。孟公豪自喜。相謔亦何妨。題去一莞爾。</text>
<title>和趙相國稚晦 顯命 銅雀硯詩</title>,<text>片埴逾荊璧。餘香襲鄴臺。淪拋幾年月。躍出定風雷。物古煩神護。形奇費匠裁。鸞書留窽刻。鳳沼想叨陪。事異荒陲得。光增相府來。摩挲感沙戟。愛重劇瑤杯。顯晦知時有。飄零詎足哀。質堅堪比鐵。色潤勝滋苔。翰墨傳應遠。雄豪事已灰。天敎付燕許。長佐煥猷才。</text>
<title>借住隣家空宅</title>,<text>偶因憂患逐居停。暫向隣家借小亭。朱戶已漫猶甲第。碧泉曾鑿近虛欞。數株花蘂春將媚。滿砌苔錢雨欲靑。從此銷愁非一事。客來沽酒掃塵廳。</text>
<title>聖方宅閤梅。出膚蘿二韻屬和。</title>,<text>北風吹雪慘氷膚。逈立湘娥蛟背孤。古氣蒼根封駁蘚。生香鐵榦着稀珠。微微坐煖敎春逼。耿耿參橫覺夜徂。買艇騎驢渾韻事。可愁囊底酒金無。若有貞魂翳女蘿。商量春色上枝多。羅浮値雪衣猶縞。洛浦乘風步是波。斜墜宮粧慵不起。亂飄關笛恨如何。正平不遇孤山際。閒話千秋幾賦歌。</text>
<title>送李書狀君則 彜章 赴燕</title>,<text>辛酉萍逢記越州。風標玉映試闈秋。八年星雨如相忘。聞道燕行始欲愁。</text>
<title>送景純謫補洪原</title>,<text>萬水千山過一鞭。逐臣行色左魚懸。遙知到日應愁殺。邊樹花遲塞月圓。</text>
<title>送南副使洛叟之日本</title>,<text>扶桑葉翠海桃紅。仙嶠淸輝積水中。一踔雲帆三萬里。疾如飛鳥過長空。朱旗照海劃東荒。卉服奔趍列島忙。盧橘林中宣國詔。紅椒花下醉蠻觴。巖間帶嗽拾寒樵。忽憶樓船渡海遙。曾是杏園同醉客。鷃鵬今日各消搖。</text>
<title>送鄭玄老 恒齡 赴嶺驛</title>,<text>宮袍芬襲嶺梅攀。綠鬂題名廳壁間。莫把文章淹記馬。早須廻翥上蓬山。</text>
<title>述聞</title>,<text>杜機老子梧陂客。明年六十髮無黑。兩眼昏花左脚痺。百疾最畏頭風毒。少攻文字老盡消。形神索莫如枯梮。十年死灰何足歎。縱使吹噓亦不燃。昨聞選部鄭尙書。誤徹微名玉座前。曰惟今世有能詩。金昌翕後名與齊。有人來傳駭且惑。豈惟慙汗欲愁啼。此身已作無用者。針如缺折釜如破。風蟬過夏秋蟀冬。欲求一鳴那得可。不如且放江湖去。老未死前閒任我。</text>
<title>梅花雜絶</title>,<text>綴得梅詩誰與誇。靑翁不在瘦溪家。射潮樓畔千株雪。應早而齋數點花。繡腸諸子句爭誇。躡屐朝朝溪上家。不省向來曾有此。慇懃多是爲梅花。絳幄金鈴豪貴誇。爭輸姚魏向侯家。縱敎閒漢倘來得。不博苔楂孤映花。本色秪將孤㓗誇。千篇一轍幾詞家。吟君新句生豪氣。衰鬂還思亂揷花。今朝無酒向梅誇。忽有壺來吏部家。獨醉瓮間知少味。叵如相就酌餘花。結綺樓中瓊樹誇。綵牋江令擅名家。爭如凍筆孤山雪。寫出黃昏疎影花。非爲梅神浪語誇。曾看桃李幾千家。風欺雨撲無旬日。那得堅貞似此花。</text>
<title>夢得二聯。追續成律。</title>,<text>久知天地有周旋。一夜除書到枕前。鳴珮禁門身已倦。理絲煙艇夢猶牽。蕭蕭襟袖微凉後。歷歷星辰極望邊。楓葉蘆花故磯畔。可堪歸思日如年。</text>
<title>送柳原明 誠之 赴黔陽四絶</title>,<text>衿陽三十里。隔以一江水。馳馬出都門。卯發辰可至。邑小秪抵村。野飢無可茹。猶自具威儀。五馬迎官去。使君眉宇間。帶憂兼帶喜。下車撫瘡痍。上堂供甘旨。牕中冠岳山。朝暮拄笏處。秋來謝眺詩。定得幾篇許。</text>
<title>柳士輝 光翼 楓巖酒席會賦</title>,<text>暇日諸公會。楓臯微雨過。徘徊踐幽境。放浪發孤哦。脫帽追凉籟。行杯度碧蘿。歸鞍惜餘景。回首澗之阿。</text>
<title>肅章門遇舊吏</title>,<text>榴萼初紅晝漏遲。銀臺直罷下彤墀。白頭舊吏迎前拜。猶記爲郞典署時。</text>
<title>桃舘早春曉吟。屬南侍郞元鎭。赴朱鳳時</title>,<text>郡角吹纔盡。牕燈影漸迷。山春欲發曙。鳥覺稍聞啼。江海心猶在。雲霄路不低。初衣有舊約。幾日去同携。</text>
<title>平安驛村雨秋</title>,<text>高大巖楓葉正紅。碧溪寒色透玲瓏。山徭逐獸呼煙際。村婦驅牛歸雨中。</text>
<title>到木溪乘舟向京</title>,<text>草暖泥乾霽景遙。行人嘶馬去迢迢。萬重嵐嶂辭深峽。一幅蒲帆向遠霄。老去尙輕千里險。忍過方喜百憂消。禁城春色應相待。幾處繁花暎麗譙。</text>
<title>重過劒水舘。感舊詩續題。</title>,<text>此舘三過更一吁。病容加老謫驂孤。舊屛存否憑誰問。今到儒州吏亦無。</text>
<title>到謫述風土覊懷</title>,<text>城門輓鼓畫麒麟。橫海臺隍氣象新。簇錦川邊冶遊女。洞仙嶺外遠行人。松商駄貨晨驅馬。浿客停燈夜筭緡。遷謫不須悲異俗。風光隨處屬閒身。城上朱樓城下橋。千家杼軸競歌謠。鏡磨秋水微漣定。霜墜平疇萬寶饒。官妓倚風紅袖颭。行人駐馬碧山遙。好敎此地爲閒客。閒眺閒吟遣寂寥。</text>
<title>月波樓晩意</title>,<text>城上高樓倚女墻。樓前野色肅風霜。東來驛路崧湍直。北去關河浿薩長。落木千家驚晩吹。寒鴉一道閃殘陽。不須故國頻回首。望遠羈心自易傷。</text>
<title>大雪志喜</title>,<text>急勢紛紛喜入眉。狂吟自笑老夫癡。休言齒髮垂殘景。尙有心情似少時。幾處烹茶邀好客。誰家卷幔唱姸詞。飛花落絮奢華劇。更壓西疇宿麥滋。</text>
<title>酒禁</title>,<text>齷齪生平不滿隅。獨憑歡伯氣猶麤。眄空羅濟英豪盡。思着湖山體格殊。飮起長楸乘快馬。歌成落日擊空壺。如今域內無涓滴。寂寞相逢舊酒徒。</text>
<title>憶昔</title>,<text>憶昔靑油鬂未斑。稱心官職得優閒。飛騰駿馬關湖界。縱浪熊蟾薩浿間。痛飮幕中無事酒。遍看域內有名山。自叨補拾兼州府。局束何曾暫解顔。</text>
<title>曉枕有感</title>,<text>喔喔嗚嗚報苦遲。隣雞城角獨先知。撥愁無計開涓滴。少睡仍防亂夢思。諫省幾違天陛召。銀臺每趁曉班隨。酒慵眠惱當年事。猶憶期嚴促漏時。</text>
<title>訪書院寺</title>,<text>古寺距城纔十里。隣人導路免孤遊。久因幽獨頻生疾。故趁風光一散愁。臘柳弄黃經小彴。山煙罷碧出遙樓。靜聽禪磬念身世。夕映在林忘去留。</text>
<title>卽事感傷</title>,<text>閱歷悲歡老此身。天涯歲暮獨傷神。看來舊曆無多日。算去殘齡狎七旬。寂寂久爲洲畔客。悠悠只傍海西人。眼昏猶有餘存淚。又向南雲灑子循。</text>
<title>生朝漫言</title>,<text>我降于辛月建寅。歡華苦少歎嗟頻。幼齡輟弄視斜照。中野採歸疑此身。已悟榮枯皆夢幻。可將衰朽更風塵。入山訪道期幽子。何處仙桃古洞春。</text>
<title>蘇忽音雜絶</title>,<text>南曲山花怨思深。初聞北客淚沾襟。白頭猶被風謠殢。又聽西州蘇忽音。天生腔調自能爲。三縣人惟聖得之。分寸難躋千丈落。他州學唱謾咿咿。蒲蹊蓼逕袖同携。水遠山長互答時。無限怨恩絲不斷。闇將心意欲傳誰。西州春呂好風煙。唱去唱來年復年。世上久無師曠耳。邇來蜩蚻滿歌筵。</text>
<title>黃州上元夜有感</title>,<text>往在丁卯春上元。余在京都誠明坊。約諸人踏橋。余以脚弱獨騎馬以出。同伴多隨之。到永禧殿前街。呼李君垙出來。列坐路傍。望月飛杯。夜深忘返。李君文淵詩曰騎馬踏橋崔侍御。叩門呼出李垙來。盖記實也。伊後十數年間。人事累變。舊遊如夢。兩李相繼凋逝。余獨老病尙存。今適流落異鄕。又値元宵。城南簇錦川上有橋。州人多遊。余亦强起至橋邊。往來皆騎馬。感念前事。爲吟二絶。世事茫茫逐逝川。李君詩句念悽然。那知今夜黃州月。騎馬尋橋似昔年。</text>
<title>眞忘窩主人任聖與 瑗 以齋名遍求詩。强步。</title>,<text>處世難爲適。高心下調間。爭如寄城市。一似臥雲山。懣羡消俱遣。聲塵嗒更閒。眞忘君若爾。吾欲與同還。</text>
<title>雲巖別業。四時題景。仍贈主人。五絶。</title>,<text>春到雲巖好。花漂水出來。欲窮深處去。橈撥翠微開。村靜葛花邊。水流藤陰下。磵戶眠晝寂。來窺有山麝。秋深更蕭瑟。紅葉着杈枒。愛漾澄江色。輕舟復來過。天寒江路斷。匹馬亂山嶂。夕火林疎處。茅茨遠入望。雲巖已知處。不如橋內深。今成幾家隱。我有長往心。</text>
<title>南君彦皓 綺老，同甫 玄老。各袖詞牋來示。</title>,<text>靑闈詞客粉闈仙。玉白花紅滿袖篇。應被樂人偸入律。春風唱與五陵傳。杜機老子兩眸昏。風雅如塵散不存。此事未容仍决絶。每逢二妙發嗟言。</text>
<title>騎省直中。吟贈彦皓學士。</title>,<text>玉雪形神錦繡腸。鳳池春綠染袍光。數過隣省評文賦。賺得衰慵倂直長。晝漏稀聞近午時。珮聲何處好風吹。不須侍史煩相報。靑瑣人來已自知。</text>
<title>禁直復贈彦皓</title>,<text>江湖迢遞禁闈深。寒食花枝月過陰。蹇步每愁趍玉陛。野姿寧可餙華簪。重眠舊省嗟衰疾。暗聽微鐘愧夙心。惟喜飄然集仙客。鳳綸裁暇輒相尋。</text>
<title>孝昭殿祥日禮訖。上卽發朝陵之行。適叨守宮。祗送闕庭。仰感聖孝。俯抒微悃。恭賦一律。</title>,<text>三年制闋愴宸情。仙蹕朝陵卽日行。鉶䇺纔看撤虛殿。鑾輿已戒出都城。慽容淚落黲袍濕。誠意香留篆縷縈。遙想鏡奩增聖慕。寸忱西望倍葵傾。</text>
<title>李聖詢 台岳 來訪小話</title>,<text>繁花如掃蕙風殘。小覿城西語未闌。一自䲶針付人去。了無寸線與君看。彦皓時以詞翰有盛名</text>
<title>新居漫吟</title>,<text>卜居西郭傍圓丘。俯瞰層城日散愁。世事如今渾昧昧。餘生隨分且悠悠。綠陰深處茅新剪。華屋誰家瓦欲流。但使身閒貧亦樂。名塲終是懶回頭。</text>
<title>病枕歎逝。仍復自悼。綴囈語數篇。謹奉儀叔足下。</title>,<text>往日哭友但悲死。近日哭友反羡死。平生故人零落盡。眼枯幾無餘存淚。同光嘵星又失一。此身轉覺無依倚。悽悽助我者爲誰。春到南山有書至。昨日之事已爲古。去者日遠水東注。水流不返西日曛。從此殘齡更幾許。强將顔色向衆人。後生臲兀難與親。始知七十思悲翁。不如久作松下塵。東風吹地碧草滿。杏萼漸肥辛夷綻。君園物色佳可遊。我無伊人與誰伴。况復經冬病垂死。扶杖戶庭猶難起。九原莾杳更何論。城南咫尺如千里。</text>
<title>暮春枉諸少年。携饌問疾。兼有絲竹助懽。</title>,<text>閒舘花飄盡。遙城雨過初。誰携眞率具。來問寂寥居。絲竹凝衰感。詞華接緖餘。歡娛忽惆悵。明日復何如。</text>
<title>元鎭瞻鶴亭十絶 選五</title>,<text>霜坪行客騎馬或擔簦。出沒平蕪外。應羡望中人。捲簾高閣在。霞寺歸僧寺在翠微中。夕暉江路半。金策有底忙。無乃趁齋飯。棊洲網集大網截江沉。小艇挺叉入。鶖鶬與鵁鶄。亦自窺魚立。冠峀花層昨日山色靑。今日山氣赤。知因夜雨燃。高下皆躑躅。銅津晩渡渡口人漸稀。他舟已落帆。催橈及前侶。期宿果州店。</text>
<title>秋日有感 時彦皓新沒</title>,<text>揚揚寒蝶弄秋輝。蝶去花空减舊馡。應似而翁初喪皓。白頭悽黯望斜暉。</text>
<title>朴君彦晦 東顯 郊庄諸詠</title>,<text>三角晴嵐朝嵐似粉筆。淡掃碧芙蓉。仰視崢嶸勢。還成嫵媚容。八谷暮雪片片凌殘日。紛紛壓冷霞。晩來同一白。何處覔梅花。佛巖落照去復鴉還。斜暉杳茫中。若登高處望。應着海雲紅。寂山霽月山外復有山。誰識東溟濶。銀闕半昇時。却謂山吐月。白橋歸樵白雪滿城門。十錢當一束。日暮莫歸遲。前林虎有跡。赤城尋僧無事謁遠公。古寺經行慣。留我止觀經。乞我香積飯。翠臺春花濛濛花氣深。翳翳藤陰密。溪上勝臺上。愛此紅漂出。兎灘漁燈上灘蘆葉疎。下灘孤光閃。初疑落星小。漸認枯蚌點。</text>
<title>送別南副使聖際 泰會</title>,<text>莫道遼燕萬里程。使行容易送還迎。座中獨有衰年客。淚落檀槽出塞聲。</text>
<title>絶筆 臨終時口號</title>,<text>誤出風塵百不遭。孤檣常怕惡波濤。鍊成丹鼎何曾試。斲掘靑萍竟自韜。海上應須三島侶。人間今落九牛毛。飄然此去空明界。銀闕浮雲萬丈高。</text>
