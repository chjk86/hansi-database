<title>城洞卽事 壬辰</title>,<text>我生如浮雲。擾擾東復西。六月入淸凉。三秋淹竹溪。同來百餘口。轉輾相扶携。朝晡有時缺。所愧子職虧。干戈日相尋。生理焉得謀。此地少知己。惘然難久留。聞道黃鶴山。有洞名是城。磅礴扶輿氣。欻吸靈眞精。崖壑撱而奧。荒畬亦可耕。俶裝畏周行。杖策尋小坰。鄕井自玆近。不辭行役艱。曉發甘泉月。暮向蘆江雲。飄蓬今幾月。羣盜尙紛紜。向來百戶村。未見一人還。危逕細如縷。處處山崢嶸。上有茂樹陰。下有湍水淸。川原屢曲折。梯石復攀荊。斜日遞隱見。怪鳥時一聲。鈷鉧巖更奇。面面穹厓蒼。霜楓照面紅。浩歌乘絶岡。山勢成郛郭。地形藏堂隍。幽泉瀉其中。掛壁勢何狂。激石渾白雪。墜淵忽晴雷。枯松與怪石。錯落左右頹。偉哉造化功。厥初誰劈開。當時擬地利。玆焉留小堆。雉堞尙礧礧。麗王去不迴。那知數架菴。寄在窮山隈。僧去佛猶存。一身半莓苔。寂寂梵放響。寥寥蓮花臺。山家也如此。怊悵一徘徊。呼僮啓戶牖。灑水滌塵埃。寥廓乾坤淨。蒼茫星月低。重闈自此安。羅立諸孫兒。六親相對面。情話亦樂且。有山朝可採。有水暮宜漁。霜前滿篝實。不患生計踈。物外無餘事。隨分任起居。在昔許魯齋。風塵不廢書。男兒合做事。詎因喪亂沮。逝携兄及弟。孜孜誦聖言。光陰不我待。及時思勉旃。時運故不齊。浮名何足論。中夜念時事。傷心涕交頤。廟社隨灰燼。玉駕何所之。南徼連烽燧。西塞動鼓鼙。郡國日以病。赤子靡孑遺。朝廷足良弼。有誰濟顚危。懷憤欲掃除。愧乏經濟姿。撫劒發長嘯。聊題城洞詩。</text>
<title>謾筆</title>,<text>愁深歲月悠。興溢乾坤窄。把酒欲書懷。山光筆下碧。</text>
<title>登黃鶴菴</title>,<text>鶴山東畔亂雲堆。中有禪宮窈窕開。佛祖丈身金半落。麗王曲堞石全頹。融峯興足三盃酒。鹿洞思誅一畝萊。斜日不堪頻北望。當今誰是濟川才。</text>
<title>途中偶吟</title>,<text>城南昨夜東風起。城北今朝柳色新。滿地干戈無了日。從今將作遠遊人。</text>
<title>聽鷄 乙未</title>,<text>爲善日孜孜。何憂未至聖。晨鷄兩三聲。起坐發深省。</text>
<title>敬次月川先生下示韻 丙申</title>,<text>當日溪門講此心。操存旨訣細推尋。先生開示無餘蘊。小子惟思諦得深。原韻千聖相傳只一心。微言尙可卷中尋。要收已放歸腔裏。誠敬關頭着力深。</text>
<title>轉客眞城。宿孫君 俔 草堂。次韻却寄。</title>,<text>草草離鄕客。棲棲幾問津。荒村依古木。窮峽絶囂塵。漂泊今三歲。情親我二人。猶堪雞黍宿。且莫恨家貧。</text>
<title>敬次月川先生見寄韻 己亥</title>,<text>短什長牋次第開。都從丈席手中裁。別來珍重相思字。挑盡殘燈閱幾回。自笑愚生謾好古。三年門下不知裁。諄諄引誘猶如此。木石雖頑庶感回。原韻別來消息今安否。離恨朝朝未易裁。目送歸雲天遠大。芙蓉山下首頻回。</text>
<title>仙巖小築 壬寅</title>,<text>城塵無地可藏書。故傍先楸縛小廬。已識溪山閒者主。不妨門巷俗人疎。浮名分外何關我。古紙堆邊自在渠。懶習年來猶未祛。胷中草木奈消除。</text>
<title>臥雲途中口占 甲辰○往拜西厓先生時</title>,<text>何處春風座。河南花柳村。後生誠意薄。三十始登門。</text>
<title>白雲亭奉贈金以承 是榲○己酉</title>,<text>十六臨河曲。先生五弟兄。塤箎當日樂。太平白雲亭。</text>
<title>西厓先生挽 丁未</title>,<text>夫子挺南服。嫡傳胤退翁。經綸三代際。勳業八年中。加額今司馬。鞠躬古臥龍。斯文嗟已喪。何處挹餘風。</text>
<title>庚戌春。以新恩。同柳季華 袗，李孟堅 時榦。拜五峯李相公。時庭梅未花。令各賦。</title>,<text>晩托芳園裏。淸姿逈出塵。含情未肯吐。羞與柳爭春。</text>
<title>贈別李茂伯 潤雨 通判龍庭 癸丑</title>,<text>玉塞三千里。南還又北歸。途窮仍此別。歲晩更誰依。驛路遍秋草。離亭帶夕暉。男兒忠信仗。何必淚霑衣。茂伯以輸城承遞還。未幾又赴鏡城。</text>
<title>不知巖。與崔訒齋 晛 諸公。敬次旅軒先生下示韻。丁巳</title>,<text>天道自好還。有夜必有曉。嗟哉今世人。此理知者少。原韻長夜苦漫漫。天地何遲曉。羣鼠亂床邊。宿客夢自少。</text>
<title>金烏書院。敬次旅軒先生韻。</title>,<text>大節誰能及。烏山仰止高。百年遺像在。風範政非遙。不有一絲重。誰穪七里高。靑靑無限竹。殘日共逍遙。原韻竹有當年碧。山依昔日高。淸風猶竪髮。誰謂古人遙。</text>
<title>薇山別業四景。倣金子峻 坽 作。</title>,<text>春山采蕨廉纖微雨夜來過。春入山阿長蕨芽。采取朝朝充鼎實。樂飢聊可送生涯。夏畦鋤禾數頃新畬若易荒。田家長夏事全忙。辛勤理盡衡縱畝。會見秋來詠萬箱。秋園燒栗高秋八月欲繁霜。園栗初收半坼黃。撥灰贏得穉童喜。轉覺山家滋味長。冬爐烘酒雪榻蒼茫送歲華。擁罏孤坐酌流霞。此身自在羲皇上。勝致高陽未足夸。</text>
<title>濯足</title>,<text>濯足滄浪曲。歸來帶夕暉。淸明元自在。何必振吾衣。</text>
<title>鈷鉧潭口占</title>,<text>居兼山水協初心。惟恐年來入不深。洞號峨嵋環石角。潭名鈷鉧繞楓林。啼猿唳鶴時時逐。飛鷺潛魚在在尋。早晩吾亭成突兀。閒探二樂聖賢心。</text>
<title>晉甫弟自葛山來會讀朱書。頗有思索之工。喜贈三絶以勖之。</title>,<text>澗飮巖居分所甘。一床相對弟兄三。今君欲向康莊路。却把朱書作指南。鑪錘藥石紫陽書。節約陶翁更註疏。直與六經相表裏。面前門路日星如。緊着工夫大着心。耐煩咀嚼味方深。分躋寸進旁通去。容易竿頭百尺臨。大一本作虛</text>
<title>奉次金孝仲 榮祖 見寄韻</title>,<text>十載窮途任往還。一番離合一悲歡。襟期許我形骸外。麗澤資君伯仲間。楓葉題詩黃鶴洞。禪燈講道白蓮山。悠悠昔事渾如夢。無怪于今鬢雪斑。</text>
<title>秋夜有感</title>,<text>向來周道轉荒榛。獨抱遺經感慨新。前去光陰難把玩。終身恨未免鄕人。</text>
<title>山中卽事</title>,<text>避地安吾拙。柴荊晩始開。有書消白日。無客破蒼苔。小榻千嶂月。幽泉萬壑雷。荒畬餘數頃。猶足寄生涯。</text>
<title>敬次旅軒先生下示韻</title>,<text>紛紛世道任崩分。歸作山人與友雲。獨抱瑤琴彈夜月。曲中眞訣有誰聞。晦庵詩曰自作山中人。卽與雲爲友。原韻大道難容世路分。此身端合臥山雲。山雲寂寞塵寰遠。人是人非摠不聞。</text>
<title>漁磯</title>,<text>淸溪斜日雨霏霏。黃鶴山前白鷺飛。自笑機心猶未斷。手携竿竹上漁磯。</text>
<title>玉笛洞</title>,<text>山下淸溪溪上臺。登臨無地可塵埃。悵望雲際低回久。吹笛仙人倘一來。</text>
<title>送李從事 民寏 征西 戊午</title>,<text>送君西去路悠悠。羽箭銀鞍馬紫騮。男子當需天下策。元戎政借幄中籌。行邊落葉鶯兒夕。戰後陰雲鴨水秋。勒石燕然千古事。遼城前夜隕旄頭。</text>
<title>晉甫以歲晩何以黔吾突分韻咏懷。語極悲惋。覔和於余。遂口號書之。庚申</title>,<text>古有桓君山。憤世長流涕。我亦豈忘世。仰屋門獨閉。雄心日千里。耿耿懷奇計。無由叫閶闔。雲臥友松桂。已乎曷之爲。俛仰聊卒歲。我欲指聖路。日暮且途遠。乃知力不任。初誠不自忖。聖人著明訓。何不於身反。惺惺喚主翁。速令遊騎返。上達由下學。不關時早晩。皇綱久不振。女眞今倒戈。富車一敗績。士卒爲蟲沙。防秋令尤急。徵發赴金河。大東民已竭。猛虎政又苛。國事今如此。言之將奈何。人君代天工。固是天所子。變異不虛生。儆予豈無意。枉矢出西方。芒角竟天起。不敢指某事。畢竟是誰使。君相信造命。勿言吾何以。十年任飄泊。所居非牙簷。容膝苦未安。風震而雨沾。人歎食無魚。我歎食無鹽。憑將百錢卜。欲問君平嚴。盡室又歸南。我突何時黔。讀書破萬卷。世人嗤我愚。談兵窮六鞱。世人譏我迂。茫茫穹壤間。拓落成腐儒。自料百無用。願作耕田夫。中宵心萬緖。髮白非故吾。濁滓日橫流。淸芬坐銷歇。井甘泉先渴。木秀風必折。世道已焉哉。念之膓欲裂。古人有至言。積毁能銷骨。惟當炳幾先。徙薪復曲突。</text>
<title>挽宗丈 之▣○戊午</title>,<text>吾祖按廉公。永世芳澤流。公能趾厥後。孝友爲箕裘。所尙守本性。曠然無外求。勤耕生理足。卜築境界幽。棲棲田畝中。俯視世俗偸。披襟去表襮。到底皆靑眸。七旬無一累。天餉亦已優。先人愛任眞。半世許交遊。自遭風樹痛。傾嚮不暫休。春前一趨候。滿眼韶光浮。謂可執長筭。拜賀情綢繆。天乎不憖遺。沉痾竟莫瘳。人間萬事謬。倐忽同壑舟。娟娟霜月苦。剌剌寒風愁。半生依仰地。題挽淚未收。</text>
<title>挽朴宣傳 己未</title>,<text>妙技穿楊葉。英聲早出羣。馮唐嗟已老。李廣竟何勳。處世無畦畛。休官任釣耘。悠然乘化盡。萬事不須云。</text>
<title>到烏川。奉次金子峻韻。辛酉</title>,<text>悠悠歲月駛東流。十載重逢已白頭。尊酒如今相別後。陽春一曲和無由。原韻一帶長江束峽流。百年心事到壺頭。參商幾入從前恨。此日臨分不自由。</text>
<title>祇謁陶山尙德祠</title>,<text>靑山深處白雲堆。夫子宮墻萬古開。四十年來生晩歎。滿江風月獨徘徊。</text>
<title>月川書堂感舊</title>,<text>月翁遺躅水南庄。庭樹依依草自荒。已矣人文今寂寞。不堪斜日獨登堂。</text>
<title>次金以直 光岳 韻</title>,<text>世事聞來欲白頭。閒愁聊寫暮江洲。逢君說盡心中蘊。不覺交頤涕泗流。</text>
<title>九日有感</title>,<text>年年此日作佳辰。白酒黃花慰二親。有酒如今誰爲酌。每當花發淚盈巾。</text>
<title>與諸益留南山。敬次旅軒先生韻。二首</title>,<text>吾黨二三子。周旋長者後。匏樽擧相屬。悠然到夜久。高歌奏流水。絲桐在我手。維時遭喪亂。胡爲不我後。遼界日蹙國。王師㬥露久。我願天悔禍。稽首且拜手。</text>
<title>咏懷奉呈伯氏。兼示晉甫。</title>,<text>業文還愧老無成。擬學孫吳致太平。給餉已令妻制閫。攻愁更用酒爲兵。讒鋒永戢誰乘釁。怒寇投降自竪旌。從此天君端拱坐。區區何事築長城。</text>
<title>次金孝徵 應祖 韻。贈別晉甫葛山之行。</title>,<text>天地茫茫老此身。無端華髮鬢邊新。風樹已纏泉下痛。離亭今日更沾巾。原韻乾坤何處可容身。罪戾餘生鬢髮新。人子誰無烏鳥志。咏君詩句我沾巾。</text>
<title>挽朴參判 而章○辛酉</title>,<text>木稼頻呈孼。驚聞哲士萎。丘原無起日。雲物尙前時。一代風流盡。三韓禮樂衰。題詩長太息。非直爲吾私。</text>
<title>謾詠</title>,<text>爲桀爲堯摠在吾。一心操捨判賢愚。欲知活物危微界。須佩明誠二字符。</text>
<title>挽洪持平 瑋○甲子</title>,<text>悃愊無畦畛。溫良自性眞。乘驄抽直氣。剖竹霈深仁。蕙死香猶在。鴻飛影未因。那堪題挽日。涕淚滿衣巾。</text>
<title>思歸 乙丑○判全州時</title>,<text>客心何事轉悽然。容易江南月五弦。去夜偶成東郭夢。寒梅落盡草堂前。</text>
<title>贈別完山士民</title>,<text>民病未醫身病深。無端濡滯半年今。攀轅父老休勤苦。分副盧扁兩副心。</text>
<title>醉酬聞慶倅 丙寅</title>,<text>薜蘿深處是官衙。簾外幽禽下上啼。賴有主人無事酒。高談不覺日西斜。</text>
<title>挽鄭秀才 㰒</title>,<text>去年在湖外。奄哭翰林喪。今年在洛下。又聞君繼亡。連年哭弟兄。慘怛如焚膓。君生好門庭。炯然如圭璋。少知讀書好。長能持己莊。識路且疾驅。前塗不可量。鬼物竟售猜。天道何靡常。阿爺哭徹天。阿婦病在床。死者如有知。哀㤪定無疆。玉樹埋窮泉。夜臺何時暘。春風吹細草。落日雲蒼茫。縻職違執紼。邈焉若相忘。他日還鄕路。何辭慰北堂。</text>
<title>大殿春帖 丁卯</title>,<text>靑籥新吹歲律更。乾坤玉燭藹歡聲。百年耕鑿民安業。佇見笙歌醉太平。</text>
<title>聞賊警</title>,<text>夜來風雨暗西徼。胡騎長驅勢悍趫。近日雲中無李廣。頻年塞下動天驕。朝廷但恃金湯險。廊廟徒然口舌囂。白首腐儒何所事。壯心空撫匣中刀。</text>
<title>送鄭錦南 忠信 西征</title>,<text>社稷逢今日。將軍有此行。堂堂殉國志。天下已知名。</text>
<title>送晉甫弟赴關東幕府</title>,<text>風塵千里別。塘草百年情。一箇精忠字。書燈已講明。</text>
<title>送李石潭，朴正郞 𤥚 赴號召幕。</title>,<text>生死論交地。存亡許國身。傷心今日事。分手故鄕人。嶺路梅經雪。湖亭草染春。風塵無限意。觸物轉悲辛。</text>
<title>江都記事 十八首</title>,<text>高皇初載奠吾東。禮遇由來內服同。忍說寧陵西狩事。至今遺老泣神宗。一片丸都尙敵隋。三韓弓馬盛於斯。際當聖主中興日。蕞爾狡奴折箠笞。胡馬崩騰勢若飛。重重鐵鎖忽披靡。西師十萬歸何處。昨日安州又被圍。三時撥馬渡江來。肉食羣公面面灰。爭道去邠爲上策。九華門外謾低徊。李延平勸上避入江都大老筵前建一言。撫軍監國古來然。東朝分向湖南路。草草宮僚三兩員。完平相請命世子出鎭全州。以繫人心。上從之。春坊衛司只許各四員隨行。風雪紛紛日色微。乘輿顚倒出宮時。回看鳳翥鸞翔地。無限蒼生慟哭歸。西出都城百里餘。錦帆高揭海門虛。元戎急牒緣何事。爲有金人去夜書。賊致書于我。有五種說。因示求和之意。碧海茫茫萬折回。摩尼山色帆前開。風濤盡日能安穩。知是魚龍暗護來。一髮孤城萬事非。暮雲殘角不勝悲。控弦帶甲千乘國。豈意君臣賦式微。廟堂論議日紛紜。却把覊縻誤聖君。昨讀行宮哀慟札。堂堂大義足聽聞。敎書有虜以拒絶天朝爲辭。寧以國斃。不敢從等語。金營潮信暗相催。通使朝朝短棹回。莫道完城多勝筭。中間陵律作奇媒。時崔完城。與虜差劉海議和。弘立，蘭英爲紹介。往事深河大不忠。甘心挾虜抑何功。可憐二百年間議。折入降俘俯仰中。弘立引見時。廷臣有以忠信可尙稱之者。咫尺天威敢抗顔。狡奴情狀太無端。侍臣恐失慇懃意。請賜兼銀二百鍰。劉海見上欲抗禮。給銀千兩喜從。星月蒼茫燕尾亭。滿城刁斗寂無聲。三壇半夜綢繆事。腥血銅盤約弟兄。一統山河重紀年。春秋書法儘森然。不知揭帖從誰手。漏却天朝正朔編。金昇平以爲姑從胡差之言不書年號。只爲揭帖許和爲宜。晩天金鼓動淵淵。信誓分明在兩邊。是日王孫穹幕去。那堪春草綠年年。朝廷以原城令陞原昌君。稱王弟爲質。幼一危言德耀章。一門忠義兩堂堂。海東男子重宸歎。日月爭光萬口張。幼一在春坊。自書尺䟽以進。上特稱海東男子。德耀䟽論諸宰主和誤國之罪。且請斬弘立，蘭英等。時人謂之日月爭光。○幼一輔德尹知敬字。德耀司諫尹煌字。主辱如今未死臣。乾坤無地可容身。朝來草進防胡策。哀淚紛紛落滿巾。</text>
<title>虜使已退。憤懣無聊。遂成一律。</title>,<text>一死嗟無勇。偸生愧此身。亂離仍作客。漂泊尙依人。怨起胡笳夕。愁連漢水春。望鄕千里外。消息苦難眞。</text>
<title>三月奉使椵島。馬上口占。</title>,<text>孼虜滔天計。宰臣誤國謀。東牕當日事。誰雪聖朝羞。</text>
<title>到海州。次芙蓉堂板上韻。</title>,<text>宇宙風塵暗。關河道路難。仗劒憑危檻。首陽春色闌。</text>
<title>宿神光寺</title>,<text>咫尺禪門雪未融。病夫行役㥘寒風。千尋老栢連雲翠。數點疎花向日紅。關塞氛祲誰蕩掃。海山遊賞墮虛空。愁來徙倚城頭望。無限滄溟一眼中。</text>
<title>信川郡酬寄尹使君 命之</title>,<text>使君含笑倚梅軒。遠客停驂日已昏。多病不堪當世用。相看始覺此身存。風塵歲月催華鬢。戎馬關山惱別魂。莫問向來多少事。百年名義忝東藩。</text>
<title>北津</title>,<text>兵戈猶未定。棲棲此何人。西塞無男子。全遼入女眞。一春長走馬。千里少耕民。西事時方急。揮鞭向北津。</text>
<title>旅舍偶逢成友 俊耉 打話</title>,<text>偶逢管餉使。仍宿北川津。天地容吾輩。干戈老此身。人言空織貝。王事質明神。歷歷西邊事。挑燈更細陳。</text>
<title>龍岡途中</title>,<text>龍灣一帶尙胡塵。豈意吾生際不辰。忍垢君臣當此日。誓心天地更何人。路傍白骨埋無土。閨裏紅顔慟徹旻。戰守如今都沒策。可堪回首望楓宸。</text>
<title>舟中次接伴使元公 鐸 韻</title>,<text>天長海濶縱雙眸。覊絏今行得壯遊。臣子惟當安職分。丈夫焉得惱鄕愁。自憐塵世難靑眼。堪笑浮生易白頭。鴉軋一聲驚客夢。微茫新月滿汀洲。</text>
<title>謾吟</title>,<text>世事堪流涕。覊懷對落暉。春從前夜去。人得幾時歸。報主身空老。殲胡計已違。夜夜南州夢。前溪漲沒磯。</text>
<title>聞奴賊所過多搶殘。吟成一絶。</title>,<text>官軍頻敗衂。胡馬尙縱橫。中宵望北斗。淚盡血交零。</text>
<title>甑山口占</title>,<text>始覺邊城近。仍知節序移。關山空勝槩。天地入瘡痍。未死當憂國。無才可濟時。王程元有限。不敢計歸期。</text>
<title>途中有感</title>,<text>仙槎舘外夕陽低。凌漢城中芳草迷。表裏山河防守地。傷心最是浿江西。</text>
<title>舟中裁付家書</title>,<text>積水迷茫日易催。浮休人世正堪哀。舟中衾簟常如鐵。病後形骸轉似灰。縱寄家書嶺外去。誰將鄕信海西來。滿腔離恨無由寫。強作新詩當酒盃。</text>
<title>夜泊雲從島</title>,<text>客睡何曾穩。江天不肯明。愁來仍轉輾。欹枕聽潮聲。</text>
<title>再疊</title>,<text>聞道陳鈐轄。軍中號令明。留防今政急。刁斗已傳聲。</text>
<title>晩泊椵島</title>,<text>竟夜涉重溟。寒鷄報五更。人如天上坐。船似鏡中行。忠信吾何有。波濤自不驚。王程無淹滯。知是賴神明。</text>
<title>留椵島</title>,<text>大寇何時解。元戎幾日回。孤臣憂國淚。疎雨總軍臺。時都督毛文龍領兵向麟山未還。</text>
<title>書懷</title>,<text>殘燈垂半壁。永夜悄無人。久客仍多病。他鄕又送春。黃金囊裏盡。白髮鬢邊新。憂國勞肝肺。歸魂遶紫宸。</text>
<title>夢見晉甫</title>,<text>摻手都門兩斷膓。鴈行分散海天長。分明紀得今宵夢。對討朱書共一床。</text>
<title>鄭鳳壽，金礪器西土名帥也。聞余過此來見。遂書一律以勖之。</title>,<text>白羽騂弓客。風塵意氣豪。側身探虎穴。堅壁蘊龍鞱。將相無今日。英雄見爾曹。平胡早晩事。麟閣紀功高。</text>
<title>贈弓鄭，金兩帥。</title>,<text>不斬名王首。誰穪介子豪。臨分無所贈。爲解腰間弰。</text>
<title>刷還東土飢民擄在島中者。吟成一絶。</title>,<text>半千翳鬼載歸船。放爾東還督府賢。却笑書生迂濶甚。前頭濟接屬誰邊。</text>
<title>病臥甑山憶伯氏</title>,<text>臥病誰相問。殘燈獨自親。通宵愁不寐。神往虎溪邊。</text>
<title>西關吟</title>,<text>莫詫西關勝。繁華著處殘。當時歌舞地。戰骨白如山。</text>
<title>送閔參判 聖徽 赴京</title>,<text>滄海元無極。鯨波渺接天。舟行碣石外。鞭拂泰山邊。玉帛千年會。衣冠萬國賢。燕南多慷慨。試和郢中篇。</text>
<title>歸去來曲</title>,<text>是秋余自京歸。躑躅方茂。感物有作。名之曰歸去來曲。我本無心人。於世任飄泊。一進與一退。徑情非外餙。去實無營求。來寧爲戀着。悠悠復悠悠。綽綽又綽綽。歸歟天台下。蕭灑數間屋。圖書尙無恙。松菊生顔色。山自無心靑。水自無心白。萬鍾亦奚爲。一瓢聊足樂。無人共此味。滿眼山躑躅。禾村別業在天合峯下。</text>
<title>自歎</title>,<text>九死歸來萬念虛。此身端合臥田廬。閒中却有傷心處。塵暗床頭舊讀書。</text>
<title>禾村幽居</title>,<text>淸江一曲少塵烟。閉戶端居便覺仙。近日朝廷多悔吝。晩年丘壑合盤旋。丹楓翠竹踈籬外。黃卷靑燈淨几邊。從此機心消去盡。蘆花時傍白鷗眠。</text>
<title>閱盡</title>,<text>閱盡驚濤更險巒。悠悠世路去逾難。從今萬事都休了。深閉衡門草野間。</text>
<title>閒居卽事</title>,<text>晩覺頤神法。移家近水村。閒居從我好。幽抱向誰論。疊壁留雲氣。殘花帶雨痕。元無需世具。不妨倒芳樽。</text>
<title>春盡</title>,<text>強欲尋春去。其如衰病何。無端前夜雨。落盡滿山花。</text>
<title>挽李丈 民宖</title>,<text>杖屨相隨卅載餘。晩情先契未曾踈。眞襟露出含盃際。雅論冰生講學初。夢裏相思千里面。病中猶寄數行書。如今更晤從何處。喬木蒼然蔭舊居。</text>
<title>送姜學顔 大進 之任</title>,<text>淸朝雅望蔚嵯峨。瀝血危言啓沃多。暫解皁囊辭北闕。旋紆朱紱赴南衙。行藏有命君安分。用舍隨時我不嗟。此去飄然堪吏隱。翺翔誰與共衣華。</text>
<title>挽李立仲 禮遵</title>,<text>竹馬從遊早。金蘭托契深。半生同冷落。末路任浮沉。幾發憂時歎。猶懷濟物心。良朋嗟已喪。斜日淚盈襟。</text>
<title>挽申訓導 之問</title>,<text>吾門衰替甚。零落幾人存。川院曾同榻。禪牕共對樽。浮生如幻夢。後死獨傷魂。花樹他年會。難聞長者論。</text>
<title>送金伯承</title>,<text>柳綠花紅日正長。臨分携手意茫茫。莫道男兒無別淚。東風吹斷去留膓。</text>
<title>三月奉命赴關北。登鐵山關。口占一律。</title>,<text>昔聞咸關險。今登鐵嶺高。溪流多曲折。山勢極周遭。方信摧輪歎。誰憑叱馭豪。神州方有事。悵望我心勞。</text>
<title>登磨天嶺</title>,<text>踏盡重關去。蒼茫日已斜。四時長見雪。三月未開花。馹路通山頂。人居傍海涯。敢言行役苦。回首且高歌。</text>
<title>安邊道中</title>,<text>去年關西路。東風草如茵。今年關北路。花柳正爭春。連年鞍馬苦。不知景物新。</text>
<title>鶴湖臺</title>,<text>浪城東畔有仙臺。一笑登臨萬念灰。欲泛孤舟尋鶴去。不知何處是蓬萊。</text>
<title>安邊倅李令公 弘望 設酌于駕鶴樓。請題詠。仍成一律。</title>,<text>千家籬落滿城開。中有高樓何壯哉。地接魯連東蹈海。雲迷漢武北登臺。神仙底處驂鸞鶴。聖祖初年闢草萊。風物有餘身易老。憑欄催進紫霞盃。</text>
<title>奉酬李令公</title>,<text>駕鶴樓前日欲殘。白雲東指海中山。今君已作玄都客。昔我同居靑瑣班。亂後徒勞千里夢。天涯聊得暫時歡。相逢欲問長生訣。萬事其如鬢雪斑。</text>
<title>登樂民樓</title>,<text>拂劒高歌逸興催。樂民樓上暫徘徊。乾坤日夜扶元氣。萬古東溟水一杯。</text>
<title>送宋僉樞 克訒 朝天</title>,<text>啣命丹墀下。乘槎碧海津。孤忠萬里路。賀節一陽辰。夷險須安分。馳驅肯顧身。鴒原相送淚。爲子更霑巾。</text>
<title>挽崔重吉 喆</title>,<text>洛山明而秀。洛水淸且漪。山水鍾精英。孕出奇男兒。倜儻有大志。如馬脫重鞿。俯視世俗偸。慨然慕軒羲。茂先辨物博。子雲識字奇。千古百家語。貫穿無餘遺。雄詞肆滂沛。筆勢何淋漓。豈無濟世策。耿耿空自持。瓮間數斗酒。憤世如狂癡。笑傲天地間。知音更是誰。昔我風塵裏。逢君許相知。聯袂流離際。共被對眠時。秋詠小山桂。春開淸夜巵。語我太極竗。宏博眞吾師。游騎失太遠。我言亦不差。切切相規義。金石不磷緇。別來幾多時。歲月秣馬馳。居然二十載。無計相追隨。君棲白雲壑。我受紅塵覊。顚仆困泥塗。屢被吾子嗤。邇來風雨惡。世路何嶮巇。行將謝塵氛。與子同棲遲。此志未及諧。人事奚至斯。崑璞不見採。幽蘭未秋萎。洛路忽幽音。一慟雙涕垂。君是達理者。一死未須悲。白髮雙親在。孑孑去何之。抱病違執紼。慚負恨無涯。</text>
<title>憶弟晉甫</title>,<text>滄海乘槎遠。孤城掩戶幽。去留俱萬里。離別又三秋。步月何宵思。看雲此日愁。杜陵詩數句。爲我弟兄酬。思一本作恨</text>
<title>出都門 己巳</title>,<text>遲遲行色出都門。歸路茫茫鎖凍雲。回首終南山漸遠。不堪哀淚落紛紛。</text>
<title>得晉甫書。知已渡江。喜而作。</title>,<text>池草三更夢。驛梅萬里書。春風西塞外。消息復何如。</text>
<title>生朝感懷</title>,<text>今日吾初度。劬勞母氏辰。無窮風樹感。悲涕坐沾巾。</text>
<title>洛中。次金忘窩 榮祖，鶴湖 奉祖 兩友韻。</title>,<text>斗祿非吾願。靑山有舊盟。故園秋正好。歸興夢中驚。原韻早歲君民志。中年鷗鷺盟。佳期成晼晩。中夜壯心驚。忘窩久臥憐同病。雲林負素盟。居然歲已晩。不覺旅魂驚。鶴湖</text>
<title>挽李敬亭令公 民宬</title>,<text>夫子適來世。高名衆所推。學該萬物象。文起三韓衰。雲錦製爲裳。瓊佩何陸離。昏辰曾卓立。淸朝暫高馳。銀臺罷出納。林巷樂棲遲。蕭然圖書室。欹枕看戲兒。隨分理舊業。寄興題幾詩。伊我幸同鄕。少小相追隨。德言頻入耳。藥石砭狂癡。秋初余赴洛。慇懃寄短詞。隋珠耀白日。文字多古奇。南北渺雲樹。離懷自肝脾。何知數句語。便訣幽明爲。無命位不大。有才志莫施。空餘風月在。灑落見淸儀。他日還鄕井。有誰更切偲。懷祿負匍匐。俛仰多忸怩。遙聞葬有日。千里空緘辭。辭將涕淚去。爲公復爲私。瓊佩一作蘭佩</text>
<title>江亭咏懷</title>,<text>風櫺徙倚縱雙眸。天欲窮時地欲浮。少日工夫惟帶劒。暮年心事獨登樓。千山亂雪三更夢。一曲長歌萬古愁。歸計秖今成晼晩。不堪吟罷更搔頭。</text>
<title>馬上口占</title>,<text>君恩未報身多病。扶舁歸田道路長。回首長安何處是。暮雲殘日兩微茫。</text>
<title>渡懷德城江</title>,<text>石走知風急。冰堅覺雪寒。征人迷去路。斜日掛前山。</text>
<title>寄呈襄陽使君 四首</title>,<text>邈彼滄海東。實惟神仙窟。作宰豈易得。吾公有道骨。高臥未經旬。政聲已超越。葆眞獨內觀。精光吸日月。安期倘相問。報我今華髮。會合能幾時。世故不可道。海嶠隔淸漢。孤城傍絶島。嗣音路已夐。惜別心如擣。獨有盈樽酒。慇懃慰所好。杜門祇自憐。安知我衰老。政敎聖所重。家國豈異本。民情大可見。柯則亦不遠。治亂竟何常。人和在布悃。風俗貴一變。世道足回挽。願作迂儒拙。毋爲俗吏狠。吏道何其難。臨民敢不愼。無謂海邑陋。十室有忠信。太察戒傷明。令急愼招吝。所貴惟絜矩。中和爲大順。佇聞政化成。遠近流芳訊。</text>
<title>歲行盡矣。天道好還。而環顧平生。無一事粗酬己分。遂吟一絶以自悼。</title>,<text>孤燈永夜不成眠。點檢平生却悄然。枉費許多閑歲月。白頭何事又新年。</text>
<title>除書到日。吟成一絶。</title>,<text>年來已結鷗鷺盟。老去猶存犬馬誠。進退如今俱不得。堪憐見道未分明。</text>
<title>幽谷途中</title>,<text>驛亭微雨晩來晴。虛負西疇十畝耕。自是聖朝恩數重。白頭寧復戀功名。</text>
<title>與裵都事 尙益，洪撚髭 。舟中口占。</title>,<text>千里長江片帆開。終南山色碧崔嵬。沙鷗自是忘機物。應笑斯翁謾去來。</text>
<title>挽金持平 奉祖</title>,<text>奎運闢山南。賢士彬彬出。公家九弟兄。箇箇金玉質。聯床日探討。白眉尤特達。餘事乃文章。擩染前修烈。功名豈所屑。晩來始嵬擢。平生補衮志。戴豸何諤諤。偃蹇非臣分。隨處思盡職。余在結髮初。一見心怳惚。有時拈話頭。如入芝蘭室。長安去年冬。雪後風凜冽。擁鑪客牕前。蕭然雙白髮。少時我何愚。老大公逾傑。我欲退耕田。公猶志拯溺。我笑公亦笑。閒談竟一夕。那知此日別。便作幽明訣。百年儘朝菌。萬事同風燭。旅櫬千里返。天意不可測。乘黃嗟已矣。何處儲華國。老夫空嗟惜。題詩和淚墨。</text>
<title>挽李秀才 文圭</title>,<text>蒼石先生我所尊。早蒙奬誘開昏癡。大兄因與托晩契。飽聞君是男兒奇。文章磊落及元古。庶起東韓千載衰。靑松萬丈合棟樑。荀氏八龍稱白眉。江陵山水佳可賞。子長之遊心所期。吟鞭一拂嶺東雲。豈知鬼物還相猜。蘭摧荷折不待秋。慘惔丹㫌天一涯。人生到此那堪說。天理茫茫不可推。哀詞欲寫淚先下。坐對落日風凄其。</text>
<title>挽金而靜 允安 夫人</title>,<text>素與夫公好。從聞壼德賢。齊眉婦道順。主饋母儀全。落日窺塵鏡。凄風動絶絃。舊時鷄黍客。題挽一悽然。</text>
<title>送別</title>,<text>門前烟柳綠依依。送子今朝折一枝。征客催鞭登遠道。主人摻袂問歸期。正當宋玉悲秋日。又値蘇卿惜別時。莫遺音書長斷絶。時因南鴈慰相思。</text>
<title>月夜</title>,<text>蟾光此夜十分明。上下乾坤白玉京。王子弄簫乘鶴去。天風吹散步虛聲。</text>
<title>夢中作</title>,<text>殤短彭脩只一間。不須忻慽死生間。朝聞夕可宣尼訓。惟在熊魚取舍間。</text>
<title>覺後又吟一絶示兒輩 絶筆</title>,<text>道非虛寄窅冥間。不出吾人日用間。却向平平蕩蕩去。分明至理在那間。</text>
<title>挽章[旅軒先生]</title>,<text>溫容曾所愛。恭行久彌親。正是粢盛器。堪爲班席珍。淸朝方戴獬。長道忽摧輪。此慟非私慟。邦家失吉人。</text>
<title>挽章[李五峯好閔]</title>,<text>嗟哉申學士。中道奄長辭。蕭灑山林趣。剛方社稷姿。斯文從此喪。吾黨更誰依。諫草登靑史。徒增志士悲。</text>
<title>挽章[全湜]</title>,<text>如君蘭玉出羣姿。廊廟山林孰不宜。謾使令名留諫草。公哀私痛涕自洟。</text>
<title>挽章[金堉]</title>,<text>危言戇論立朝初。史策書之不一書。人物于今蕭索盡。茫茫天意竟何如。君我相從二十年。中興一策不謀然。向來珍重十條疏。制産良規在賦田。</text>
<title>挽章[尹昉]</title>,<text>時危慘憺悲風急。才傑中朝問幾人。天不偶生廊廟器。君惟無命聖明辰。尊周大義皦如日。戀闕深誠怳隔晨。啼盡衰翁萬行淚。一哀寧獨爲情親。</text>
<title>挽章[李景奭]</title>,<text>向來南北馬牛風。一見懽然罄素衷。早識壯元榮進定。誰知志士命途窮。烏臺寂寞曾峨豸。驛路蕭條舊遞驄。惟有寸心猶未死。至今留在諫書中。</text>
<title>挽章[崔鳴吉]</title>,<text>驄馬還朝日。丹㫌返葬時。去來俱不見。存沒有餘悲。樸直忠言在。蒼黃世事危。半生投分地。南望淚雙垂。</text>
<title>挽章[李埈]</title>,<text>寬甫當年說雋才。兩君標格雪中梅。月川密付丁寧在。雲谷餘徽默契來。正氣每看霜簡肅。逈遊今向玉京催。聞韶三哭斯文喪。天道如何善類猜。往年順夫，寬甫二令已作故。</text>
<title>挽章[金世濂]</title>,<text>今世誰知己。情親獨有公。明廷儀漢鳳。當路避桓驄。大節艱危際。高標進退中。歸舟不可望。哭返禁城東。</text>
<title>挽章[金時讓]</title>,<text>直道雄文衆所欽。明時雅望聳儒林。春秋大義扶持重。朝夕嘉猷啓沃深。憶昨權疆俱側目。至今狡虜敢生心。西征當日相規語。更哭吾私淚滿襟。</text>
<title>挽章[趙絅]</title>,<text>九閽朝叫夕沉綿。正色朝端未十年。原始久聞夫子學。撫孤還有故人憐。扁舟草草靈輀去。歸路遙遙竹嶺懸。呼出試看塵世事。無生樂足覺前賢。</text>
<title>挽章[李貴]</title>,<text>昔從中壘日。已識東床賢。出入天人際。是非殿陛前。仙綸纔見降。㐫耗奈隨傳。不盡公私痛。空吟殄瘁篇。</text>
<title>挽章[崔晛]</title>,<text>靑氈惟孝友。舊物非籝金。根深葉自茂。欝欝三槐陰。惟君振家聲。弟兄聯朝簪。行誼孚一國。豈獨鄕隣欽。南州頌遺惠。栢府聆鳳音。將期驥展足。庶盡君民忱。中途忽摧折。天意誠難諶。搢紳惜云亡。士友共霑襟。孰不哀痛極。老我尤不禁。追思亂離瘼。携我城洞林。姨母子視我。姨兄同枕衾。新池又同室。對榻同苦吟。在世有幾親。寧不雙淚淫。知君誠意到。托此平生心。嗚呼誰復仗。四顧雲沈沈。</text>
<title>挽章[柳袗]</title>,<text>小少遊公伯仲間。德言偏荷砭踈頑。瑰姿政合巖廊器。直舌爭穪鐵石肝。蚤得賢師探奧賾。晩營幽墅任優閑。斯文運氣今如此。病蟄南衙涕一潸。</text>
<title>挽章[金光繼]</title>,<text>申子當年第一流。文章經學孰能儔。冰溪夜永曾聯榻。烏渚秋淸共泛舟。理氣說時專主退。綱常扶處力尊周。斯文已矣吾安仗。獨立乾坤淚不收。</text>
<title>挽章[韓汝溭]</title>,<text>蟾桂曾攀第一枝。聲名早已振遐陲。東山共許巖廊器。北闕咸穪諫諍姿。命矣斯人天不憖。仁而無壽理難推。松楸幾日靈車返。瞻望南雲灑涕洟。</text>
<title>挽章[吳䎘]</title>,<text>嶺士如林各自奇。淸朝望實似君誰。聯名祇幸登庠日。掌試還慚射策時。持論激仰關世務。宅心平夷盡交期。行藏轉眄隨江漢。造物機緘萬古疑。</text>
<title>挽章[尹煌]</title>,<text>龍御千年會。鰲頭一俊人。文章江海濶。忠義日星陳。直道如君少。交情莫我親。被襟叫閤日。揮涕執鞿辰。夷險惟知國。粉糜肯顧身。峨冠方濶步。脩道奄摧輪。聖代亡賢士。危時失藎臣。法言從此絶。頹俗更誰振。往事渾如夢。淸儀怳隔晨。輤車嶺外路。臨風獨傷神。</text>
<title>挽章[李敏求]</title>,<text>不見堂堂在。空深昧昧思。靑蒲餘諫草。玉樹殞連枝。慘憺匡君略。蕭條濟代期。沉吟賈傅策。流涕重成悲。鐵峽橫千嶂。南逾嶺水昏。生行應叱馭。死去孰招魂。旅櫬懷鄕路。歸㫌見主恩。何堪舊交淚。風雨望秋原。</text>
<title>挽章[鄭斗卿]</title>,<text>素幔歸鄕土。悲哉此大夫。路無驄馬避。原有鶺鴒孤。報主心空在。憂時病不蘇。漢宮丹檻裏。誰更伏靑蒲。旅櫬載歸船。家山路杳然。落帆江雨外。飛旐嶺雲前。慷慨匡君略。騫騰射策年。曩時俱逆旅。沾灑向秋天。</text>
<title>挽章[金光炫]</title>,<text>堂堂忠義斥和臣。曾是朝端第一人。吾輩幸逢千載會。君如可贖百其身。丹㫌溯峽風儀遠。白首登瀛寵渥新。桂籍聯名如昨日。滿江踈雨淚盈巾。</text>
<title>挽章[李溟]</title>,<text>幕府相從恨太遲。非緣爪葛許心知。澹菴尺紙人爭慕。司隷風稜獨自持。可惜平生經濟業。忍看埋沒亂離時。繡衣來路丹㫌返。淚灑南雲月一眉。</text>
<title>挽章[金壽賢]</title>,<text>嶺外親朋日漸凋。白頭心事益無聊。原明家學淵源正。叔度風姿鄙吝消。大義粗伸危急日。素期虛負聖明朝。可憐驄馬來時路。一片丹旐嶺外遙。</text>
<title>挽章[李楘]</title>,<text>小島干戈日。同襟似子稀。守城非禦給。迷國是覊縻。尺疏方傳誦。靈車忽遠歸。百年絃斷淚。今夕不勝揮。</text>
<title>挽章[李昭漢]</title>,<text>聖代賓賢士。巍科獨擅塲。一心思補衮。隻手欲扶綱。乍喜徵還洛。俄驚病在床。冥途貤典備。生死摠恩光。</text>
<title>挽章[朴東善]</title>,<text>白簡曾同命。靑蒲幾並爭。君姿超薄俗。吾道貴常經。偶値求和日。空留沽直名。百年公議在。猶足樹風聲。</text>
<title>挽章[沈東龜]</title>,<text>賈子傷時策。齊賢擢第名。直聲留諫草。忠節證神明。報國平生苦。憂時一死輕。南江來去路。忍見獨歸㫌。</text>
<title>挽章[鄭廣成]</title>,<text>騫騰金榜首。俊逸玉堂英。薰德令人醉。封緘擧世驚。方期陶盛代。何遽覔佳城。不盡公私慟。風塵朱老成。</text>
<title>挽章[鄭世規]</title>,<text>淸儀初接錦城隈。幸忝聞韶更把盃。深閉衡門探聖學。晩登烏府凜風裁。仁而無壽天猶憾。嗟爾令名地不埋。間氣東南蕭索盡。不知何日更肧胎。</text>
<title>挽章[李基祚]</title>,<text>儒林雅望壯元郞。直筆堂堂諫諍塲。一世幸逢靑眼契。幾年同直紫宸傍。纔看玉署趨新命。忍送銘㫌返故鄕。何處佳城埋正士。夢尋南路嶺雲長。</text>
<title>挽章[洪霶]</title>,<text>歷數朝中士。如公復幾人。經綸非俗學。忠愛出天眞。慷慨和親日。從容進退辰。衰年失知己。題挽涕沾巾。</text>
<title>挽章[李民寏]</title>,<text>去歲哭兄淚。今朝爲子揮。天高鬼神惡。霜重蕙芝腓。白簡垂靑史。玄堂托翠微。九原難可作。吾適與誰歸。</text>
<title>挽章[尹毅立]</title>,<text>夙昔鄕廬始識荊。聲華籍甚冠羣英。紅雲暎日人爭賀。白簡凝霜世共驚。榲櫝何曾違素志。盖棺猶自保完名。孤舟此夜溯江漢。題罷哀詞老淚傾。</text>
<title>挽章[宋克訒]</title>,<text>命矣斯人疾。云亡痛悴邦。儒林名第一。朝著直無雙。堪作中流楫。幾驚空谷跫。交期泉路隔。哀淚灑東江。</text>
<title>挽章[洪雴]</title>,<text>親策天人獨擅塲。手持風憲振頹綱。危時遽作中流柱。聖世旋摧大廈樑。鳥道更兼江路遠。櫓聲應共薤歌長。悠悠此日公私慟。哭盡簪紳又一鄕。</text>
<title>挽章[尹墀]</title>,<text>栢府封章動搢紳。愛君憂國見天眞。沾沾自喜知何筭。不復朝端有此人。若論家世爲尊屬。蚤托門屛卽我師。擧目乾坤人物渺。傷心非但哭吾私。</text>
<title>挽章[趙纘韓]</title>,<text>今代無雙士。南州第一人。擢魁猶待價。探奧自任眞。鳳棘興絃誦。烏臺聳搢紳。艱危知節義。盤錯見經綸。國瘁天催奪。賢亡道益貧。終孤哭歸櫬。病伏涕沾巾。</text>
<title>挽章[尹棨]</title>,<text>如公才德幾人存。執紼今朝暗斷魂。盛代長垂賈傅涕。忠言酷似陸宣論。來時白簡霜威肅。去日丹㫌雨氣昏。欲寫哀詞長歎息。此生無復躡龍門。</text>
<title>挽章[兪省曾]</title>,<text>申子生南紀。堂堂間世英。師門衣鉢正。家閥玉壺淸。抱德才兼備。窮經業蚤成。龍飛際盛代。驥步展長程。遐府挽流俗。危城抗直聲。請纓存大義。借劒折奸萌。正氣山河壯。精忠日月明。頻頻多白眼。眷眷濟蒼生。擬庇千間廈。誰壞萬里城。人方悲殄瘁。天未欲昇平。惻怛親朋淚。咨嗟聖主情。况吾忝一榜。與子幸同庚。自爾襟期合。欣然意氣傾。百年期白首。千里送丹㫌。斯文嗟已喪。法語向誰聽。餘生獨踽踽。樑月夢頻驚。</text>
<title>挽章[柳碩]</title>,<text>吾生不無友。得子始論心。直舌冰人屢。玄機鑑物深。遽悲摧鄭棟。誰復作商霖。泉裏應無憾。君恩返葬今。</text>
<title>挽章[許徽]</title>,<text>一見欣然托歲寒。幾年南北照心肝。傷時我已千莖白。許國君猶一片丹。嶺外馳神思耿結。客中傳訃涕汍瀾。眞純氣度溫良玉。磊落風姿儼泰山。踐履眞工超俗遠。掛冠高蹈避時昏。姓名始達中興際。出處先明進退間。湖棘鳳棲扶世道。霜臺鵠立靖朝端。凌霜直筆猶知義。瀝血深誠足立頑。五載嘉猷光竹帛。一家餘慶滿芝蘭。驛亭肯說輓車慟。蕭寺難忘握手歡。大廈樑摧誰復撑。孤桐絃絶不容彈。他年倘過韶州路。臨水柴扉不忍看。</text>
<title>挽章[崔惠吉]</title>,<text>蕭寺曾同榻。交情二十年。進塗方大闢。宿病竟難痊。旅櫬經重嶺。君恩及九泉。賢朋日零落。題挽倍潸然。</text>
<title>挽章[李大圭]</title>,<text>維岳當年間氣鍾。儒林聲價重黃琮。如今後學將安倣。從此淸朝小匪躬。盛際瑞儀亡一鳳。德門餘慶有三龍。雪山何處埋玉樹。應向靑霄射彩虹。</text>
<title>挽章[許啓]</title>,<text>挺生鍾山岳。遺落任風塵。諫諍公餘事。文章古絶倫。憂深去國日。病亟入朝辰。摠爲公私慟。非關分義親。</text>
<title>挽章[李景義]</title>,<text>黃公壚下幾人存。孝伯云亡又哭君。始擢龍頭推宿德。晩登烏府挹淸芬。誰知新墅前秋別。遽作佳城此日分。遠寄哀詞仍歲暮。不堪歸鴈獨呼羣。</text>
<title>挽章[尹暉]</title>,<text>驥足懷千里。蜚英際盛時。詩書元世業。忠孝本天資。學得賢師聞。恩紆聖主知。高才嗟未試。宿疾竟難醫。奄隔平生面。寧堪後死悲。憑將知己淚。灑向嶺雲垂。</text>
<title>挽章[李惟達]</title>,<text>早抱胷中不世才。河淸千載擢科魁。剛方嫉惡由天賦。慷慨論時有直裁。玉署承綸聞日者。蟠蛇看鏡豈天哉。孤舟歸櫬東湖月。哭望紅㫌無限哀。</text>
<title>挽章[姜弘重]</title>,<text>漢主開金馬。公才出衆儒。賦非楊執戟。策是董江都。正値風雲會。難知造化爐。城西送丹旐。揮涕一長吁。</text>
<title>挽章[洪]</title>,<text>一甲科仍顯。三男世亦稀。誰知莊海擊。忽化蜀魂歸。披霧還如昨。乘驄事已非。相期違宿昔。淚濕故人衣。</text>
<title>挽章[申尙哲]</title>,<text>去年哭孝伯。今年哭亨甫。年年哭親朋。此身誠踽踽。人固有一死。脩短不足數。亨甫天下士。竭力事明主。對策董賢良。製誥韓吏部。嶷嶷廊廟器。誰貴簋與簠。朝廷尙覊縻。君乃一言拄。每一章奏上。見者皆戰股。人心方有待。天奪何遽爾。亭亭獨立意。諤諤敢言氣。嗚呼不復見。吾道終已矣。落月露梁路。潛揮一掬淚。</text>
<title>挽章[李挺南]</title>,<text>桂籍儒仙姓字香。明時聲價動鵷行。桐鄕風化遺仁澤。栢府霜威振紀綱。一枕槐安鷄夢罷。百年桑土鶴歸忙。歲寒心事將何托。白首人間獨自傷。</text>
<title>挽章[曺漢賓]</title>,<text>嶺海神精孕上靈。惟公鍾得秀而淸。翺翔一代推經學。出入三司抗直聲。木稼成冰關世運。銘㫌冒雨返鄕程。攀轝此哭非私慟。只爲朝家失國楨。</text>
