<title>謹次晩愚亭落成韻 丁巳</title>,<text>數架琴書小屋成。臨軒淸淺澗流鳴。百年吾道藏修地。一世儒林景仰誠。松籟因風淸韻奏。巖厓垂露碧苔生。顓蒙猥進虹梁祝。矜式斯文永主盟。</text>
<title>挽再從叔父 聖煕</title>,<text>孺子吾家一脈遺。百年典則賴扶持。襟懷渾是淸疎味。眉宇盎然豈弟姿。孝友由來承古範。見聞早自得賢師。寒門氣數今陽九。迷道餘生更倚誰。</text>
<title>同李君顯 承穆 登周房駕鶴樓</title>,<text>庵在佳山韻水頭。客來今日屬淸遊。領畧仙區無限趣。夕陽筇屐下烟洲。</text>
<title>與柳元直 廷鎬 入周王山。謹次大山先生韻。戊午</title>,<text>疊壁層巒萬不齊。遊人筇屐自高低。奇巖聳出撐天立。老瀑懸空噴雪迷。地接竆源開玉峽。路通仙界度雲梯。登臨竟日尋眞去。收拾風光摠品題。</text>
<title>挽金丈 在九○己未</title>,<text>妙歲愚亭立雪筵。幾多高弟共周旋。淵源異日承傳責。一語咸推李漢賢。懷玉林泉蘊不行。琢磨終看斐然成。一生精力留塵案。也待子雲百世評。</text>
<title>李馨彥 鍾德 委訪打話。有周房玉溪之約。</title>,<text>與子三宵託素襟。一窓梅月細論心。臨歸更有丁寧約。碧水丹崖到處尋。</text>
<title>山居有感</title>,<text>明時眞樂在山林。終古書生得味深。立志尙期賢聖遠。操心恒對鬼神臨。千條卷裏蠶絲義。一夢人間駟隙陰。靜後須看消息好。塵愁肯許本源侵。</text>
<title>挽李敬初 命鎬○乙丑</title>,<text>虹橋邂逅洛西關。淸閣依俙月裏顔。癯鶴寒松珍重句。至今茗匣未曾刪。白晢頎然炯兩瞳。少年眞似日生東。詞華筆妙渾餘事。一脈靈芝百世風。橘頌當年到底成。柳車何處忍爲征。蕭歌不及生芻奠。曠世深慙范巨卿。</text>
<title>挽申石洲 弘遠</title>,<text>布褐蕭蕭墨帳懸。皮毛落盡故蒼然。文章不是辭貧鬼。河老遺謨抵死傳。昆玉荊金飾佩纕。會須追琢貢明堂。懸知造化元無意。漢水秋風淚鬢霜。蓬弧初志懶雲休。歸對弇文石榭幽。談笑百年魚鳥岸。等閒咳唾盡瓊璆。詩社南州仗勝流。南州從此鶴猿愁。詩亡不足多悲恨。人物南州颯已秋。憶昔金蘭歲暮期。迢迢空望曉星攲。經桑閱海千條淚。說與龍門世好兒。</text>
<title>雨後登蒙山 丙寅</title>,<text>爽氣豪情霽後催。小堂初罷夢荒臺。江林翠積輕成靄。岸樹紅殘半作苔。山容淡淡雲中遠。潭影依依鏡裏開。坐愛大堤風景好。不知斜日已西廻。</text>
<title>挽趙丈 基祿</title>,<text>可惜秋江瀨。呑聲奄隔年。鬼神工揀擇。吾黨覺迍邅。罍滿層溟濶。琴鳴古榭傳。兵厨老畫格。今後復誰然。荊丘連漢水。采采夢先輝。璧可充周序。璠宜貢魯畿。誰知千篋富。渠但一家肥。南郡天荒久。終看葬布衣。</text>
<title>挽柳參議丈 致好○庚午</title>,<text>世道須人物。嶺聲振古風。丹靑先有素。禮樂本基忠。平做官忘顯。確持老慣竆。岐山喬木蔭。終見歲寒中。骳骩競趨媚。歸來典則存。風傳三世蔡。星聚八龍荀。錯落襟紳美。輝光堂廡彬。小齋時講燭。終古最名門。</text>
<title>挽李公 海鷹○辛未</title>,<text>渥彩癯容訝老仙。鹿門高隱幸前緣。東溟水潤傳詩禮。南極星輝幷德年。坦履何論榮悴地。達觀自適去來天。秖今廣漠風生鼻。重歎江楣閱劫烟。公沒後。江栖亭遭欝攸灾。</text>
<title>挽訂窩金公 岱鎭</title>,<text>滄洲夢罷夕陽廻。鳳逝龍亡宿草萊。無柰東南奎運晦。先生今日又泉臺。二百年間步古程。海天雲漢照分明。銘丘弁卷留光怪。傳誦吾人識正聲。先生家近落淵奇。壁立風裁嶽秀儀。門外溶溶千頃水。到頭泗上日淸漪。宮鐘響徹應天球。嶺外遐名殿柱留。素蘊向來如使展。魯邦文獻政優優。恬養閒居俊彩融。一方喬嶽殿儒風。縱橫禮樂盈箱富。肯較當年做世功。觸眼山南揖讓隅。古宮春草足蓁蕪。也應泉下文明會。零落其如世道吁。</text>
<title>次趙丈 龍震 閉可齋韻 壬申</title>,<text>緬思居安宅。閉號何曾可。堂梱留白氊。簾櫳繞蒼硪。中有溢庋架。羲孔曁馬左。夙昔扣鍵秘。展拓期不頗。溫溫甓社珠。羞向邯肆坐。鬱鬱豫章楠。靑黃恐自禍。遂謂天地寬。不妨一閒我。珍重吾家事。百十斤擔荷。豈徒甘墨守。匪或求娜婀。世路多險。出門滿礌砢。狡獪啾以喧。馳逐無時惰。風波容易起。蠻觸淼難妥。悵望發浩歌。被纓惑則那。默念鄒夫子。直指重關鎖。蜮弩灘勢急。誰向呂梁柁。歸來獨掩扃。歲寒誓勿墮。龍蛇宜蟄養。烏鷺何須捶。晴窓抱遺經。賞心莞爾瑳。野渡無俗客。竟夕橫孤舸。我欲往從之。嶺雲隔幾嶞。應知透到日。開戶許一㰤。</text>
<title>夜坐待月</title>,<text>遙夜淸閒轉覺深。坐看天際破輕陰。巖厓寂寞歸棲鶴。澗樹依微借睡禽。隱映輝光呈海面。虛明意思入山襟。要知灑落須臾事。待到圓輪快一吟。</text>
<title>卽事 戊寅</title>,<text>愁懷樂事兩相深。强半殘心不在今。天地流光多缺隙。琴書宿債少同襟。蓂春動暖花生筆。梅意衝寒雪滿岑。怊悵可人難復見。吾家曾有郢中音。</text>
<title>雪</title>,<text>玉英蕭颯趁淸宵。糚點溪山不寂寥。遙憶琴樓詩社友。蹇驢應向水南橋。</text>
<title>閒居有感</title>,<text>狂謀謬算愧穹蒼。四十年間守堂。世事從今成亦晩。童心如昨悔空長。風翻電促時憂溢。紗薄牕虛夜意凉。尙有躋攀前道願。來時不似往時忙。</text>
<title>畸愁 幷引</title>,<text>畸愁。哭南公子極氏也。子極氏辱許知照於寡陋如余。余嘗往來南方。幷與其靈運傾心忘年。託久要之契。二公今不幸爲土中人惜哉。門戶去後之悲。二公均有之。而公又帶制以歸。何其毒也。其堋也余旣病。未伸巨卿之慟。送之惟有言。畧倣周人誄例。以悼靈運。於公復以心響。用代虞殯古事。一毫而成二章。是可忍乎。旣成心不平。悄坐寒更。缺月窺簾。秋風寥栗。若有以解人楚聲。畸愁臥漳久。淅瀝秋聲起。征鴻雲際叫。落葉牕間捶。惻惻西南懷。良友入九地。平生未了債。脩夜應有視。髧髮兒未弁。衰衣壁捿蟢。可哀其情境。可惜其姿器。况乃涵以揉。行義端方無所啙。我昔頻繁訪幽居。傾倒兩心掃骩骳。笑談款款衷情素。色相溫溫唇秣紫。閻家老子手頗毒。終古靑山馬鬣纍。去矣去矣可柰何。零落今萬里。風流塘草夢。攜手玉樓侍。時命嗟大謬。末士復誰似。沈憂夜到丙。廣漠風生鼻。黃花采盈匊。匪復少詩思。楚楚不成句。淸血寄素紙。</text>
<title>八公山先齋詩話 辛巳</title>,<text>三十六天第幾天。公山春日浩無邊。興到登臨花有信。竆難磨滅石同堅。文章敢道鳴騷客。麯糱終羞託醉仙。多謝吳中情話樂。靑鳧深處可能傳。</text>
<title>挽趙艮窩 泰祜</title>,<text>灞水廻高帆。方壺暎少微。味眞書劇炙。佩潔芰爲衣。履素存謙挹。草玄思發揮。龍門三世淚。無復理瑤徽。珍重斯文會。鶴祠誰昔圓。鋪羅格致說。鉤索中和篇。土炭偏蒙嗜。翼輪猥解詮。山寒霜骨貿。空憶吹噓筵。</text>
<title>課試藝苑。吟示諸君。壬午</title>,<text>淸商一曲話同心。東箭南金託契深。歧路還慙風雨藝。逢塲欣濯海山襟。逈野新凉秋意爽。霽天奇遇月華臨。强年壯力煩君賀。分寸躋攀九仞岑。</text>
<title>竹裏舘小會。吟呈僉同人。乙酉</title>,<text>赤壁奇緣七月秋。秖今吾輩夢仙舟。江山不必閬壺勝。風月無邊湖海遊。靑眼逢塲標似鵠。白樽豪句氣看牛。願言此會年年樂。學海波瀾不盡流。</text>
<title>早夏約諸友遊周房。入洞口拈韻。丙戌</title>,<text>周嶽三淸界。武夷九曲天。山容粧洗雨。禽語哢芳年。卽事皆眞樂。名區又勝緣。旗巖如有約。屹立白雲前。</text>
<title>渡白雲橋</title>,<text>腳下雲生水洗塵。淸都物色渡頭新。此行先訪蓮庵去。入定年來幾上人。</text>
<title>宿白蓮庵</title>,<text>爲愛蓮庵占境深。旗巖前對矗千尋。靑鳧勝狀最初眼。白鶴眞緣强半心。香鉢淸虛輸韻會。上房蕭灑拂塵侵。終宵聽取圓通偈。箭漏森森慧月陰。</text>
<title>駕鶴樓</title>,<text>萬壑烟霞挺一樓。登臨高倚夕陽頭。叢巖列戟雲中立。畫棟懸崖水上浮。王子迷藏經劫地。夸娥剜斲費功秋。此間始識仙源在。不必漁郞更覓舟。</text>
<title>紫霞城</title>,<text>鞭石何年住勝流。周王庵下赤城幽。秖今莫問周王事。汚卻仙區戰躅留。</text>
<title>臨別贈遺</title>,<text>宿債名區水注東。周房三日二宵中。蓮庵伴宿迎壺月。鶴榭聯翩御閬風。流水曲終君浩唱。山霞氣照我癯容。應知別後遊仙枕。夢入玆山攜手同。</text>
<title>挽李肯庵 敦禹</title>,<text>凝庵遺訣晩亭明。氣血淵源互遞呈。自是四科先德行。如論九卦主謙亨。官銜苦逼山林性。儒望依歸領袖盟。大義微言從此絶。淸湖斜日咽寒聲。河南門雪古游楊。偏荷先生此誼長。金石交傳三世好。巾箱牖迪百年光。從知盛德熏人𩪷。解道餘波洗俗腸。迷路如今安倣淚。父師遺敎墮茫茫。</text>
<title>哭沈景達 宜松○幷小序</title>,<text>沈友景達。余所三十年情遊也。聞其死。余誦弇州子哭沈君典文百回呑聲曰異哉。地距萬世曠百。而其不當死不可死二沈。一何相符也。落魄然疑。歷月而猶未定。才聞啓旐之路掠過澗北。噫乃定死矣。使世之人惜景達。有如君典之不朽千古否。是則余又有愧於王子者矣。遂爲楚楚十六韻。哭以送之。楚楚萬懷傷。送君冬夜夜何長。哭君容。白晢顴顙。可惜頎然儀。閉卻鎖千丈。哭君心。肺腑陽喣。可惜藹然聲。播之載四路。哭君藝。山石攻劘。源源顧我澗。不嫌碔砆窠。哭君志。門戶恢基。轅長局何短。傍有薄相闚。哭君兒。駒而汗血。而誰敎育之。仲容應對咽。哭君友。歲寒心期。那知姬王窟。曲終今夏詩。楚楚送君歸。巫山嵯峨。郢雪霏微。</text>
<title>廬江會中韻 辛卯</title>,<text>聞說廬江泊岸邊。櫂歌和唱浩樓前。門牆覺得曾同室。琚珮圓如舊盛筵。溢目荒墟葵麥淚。聯翩勝界閬瀛仙。應知霽後寒潭月。炯照襟無點累纏。風定河淸會有年。大東元氣此融然。洛流百折歸洋海。匡嶽千尋闢線天。塵刹敢忘崇報地。朋簪猶喜講劘筵。醯雞愧我長跧伏。夢入通泉躡勝緣。</text>
<title>挽申護軍丈 弘運○癸巳</title>,<text>璧水熒晶狼弧辰。若老重看補國庠。二百襟紳曠世恩。白玉翠緋耀南鄕。我識上有福善者。報施無差理固常。由來赫葉文獻世。世守遺範德義彰。根自知能擴而推。旁及宗婣又鄕邦。輸他機事渾坏樸。任你鉛華絶毫芒。朝色祝言迎合裏。淡醇依樣九十强。優閒日月頌天餉。晼晩山林答韶光。風流耆社文物塾。絳甲籛庚掃輩行。階庭綿歷德蔭裕。玉樹亭亭襲馨香。門牆事契愧愚蒙。十霜摧隕閱海桑。嶇崎嶺路策款段。去年秋菊拜寵牀。巾屨翛然色笑溫。淸漳非病是淸凉。暮途偏多感舊懷。說與藍田世約詳。魯殿幸瞻敦季俗。楚榠長恃護賢坊。歸來未及地雷復。風雨西門剝九陽。靑山猶帶太古色。葛懷衣冠閟幽堂。去矣上帝應不愧。降衷完保償瑤皇。松梓百尺會有鐫。行人猶識古人藏。荒詞一闋當三雅。哭盡先執沾我裳。</text>
<title>次徐靜夫 壽錫 所和鄭希文 鎭憲 無極韻</title>,<text>太極源頭極本無。無中含有有而無。兆萌體象何嘗有。萬彙柢根不是無。多謝濂翁詳解析。肯同老氏恣虛無。毫差千謬如難信。請看紫陽異義無。</text>
<title>淸明日登讚慶樓。次洌陵申矦 觀朝 韻。甲午</title>,<text>喣噓元氣載春陽。半餉江樓樂小康。畫榭百層雲外影。晴川十里鏡中光。文章不負仍佳節。麯糱無嫌且對觴。異日吾州傳勝事。風流太守賸遺芳。</text>
<title>將罷會。再和疊前韻。</title>,<text>晴欄詩榻坐斜陽。剩得吾生一日康。白首偏多松桂趣。靑眸相對水山光。嶠西文物愁千緖。江左風流濫一觴。淸賞人間惟此會。灞橋歸槖載芬芳。</text>
<title>夜會琴軒。又用前韻。</title>,<text>歲暮金丹感伯陽。此心閒處此身康。希音海內同蕭瑟。小學書中有霽光。夜到五更催箭漏。詩成三疊滿壺觴。軒琴曲盡留餘抱。會向玉溪共躡芳。</text>
<title>甲午春。闔室犯癘。不勝危慮。謾題壁上。</title>,<text>萬事蒼天在。一心白日懸。沈憂成玉汝。時誦訂頑篇。</text>
<title>普賢之什。追展李丈 膺協 靈几。幷小序。</title>,<text>普賢山下。有碩人李公世居焉。德城其坊號也。公雅質愨有氣諝。少業擧子。老去之。傍遺第構小亭。日玩賾其中。葢有受於宗儒之門也。平居宅心泊而行己圓。無雌黃於人。人無敢不善意色公。公之歸也。誄者咸以爲丹靑後素。忠信學禮。其行藝本末可槩焉。不佞會有制。恨無以相虞殯。今封草宿矣。挽之無所於用。而顧以夙歲㽦僴切磨千古之事。有不得隱訒。追爲之詩八章章四句。得無畧云爾乎。雖然務夸辭以諛骨。非公志也噫。普賢東阿。維德之城。公息其下。無負坊名。有媺舊巷。有奐新亭。中有硏几。白首玄經。中原有菽。采采匊盈。今人與居。古人是程。璞玉之華。誰刜光矣。飮我醇醪。和滿觴矣。德城幽幽。普賢蒼蒼。胡不少憖。古劒之藏。風雨鄕林。共弔竭蹶。况我宿契。太白配月。河南奧義。齗齗靡勘。書𨓏人亡。獨抱遺憾。皎皎白雪。惟駒是述。後死之責。以俟編騭。</text>
<title>小隱集刊所韻</title>,<text>四十年間篋衍香。秖今卷面凈如霜。有時曇鉢華呈現。待後揚玄信表章。歲暮小山留隱操。天回霽月映寒塘。公傳百世無遺憾。誦讀應知積厚光。</text>
<title>棲碧亭次韻</title>,<text>山亭窈窕石泉頭。六月登臨氣欲秋。堂構輞川恢舊業。琴書嶽麓勉遐修。平林野靄渾成趣。隔峀墟烟不管愁。也識地由人始勝。線天何必武陵求。</text>
<title>鄕飮酒會韻 幷小序</title>,<text>鄕飮之禮。周公所以鑄成周也。道民善俗。葢莫先於禮。而禮不行。俗漸敝也。甲午冬。我申矦爲是慨也。速章甫于明倫堂。先行朱夫子增損之約。繼而設是禮。樽罍靜潔。賓主介僎。各循其序。磬折揖讓。笙歌協節。秩秩雍雍。納之於中和。而一獻一酬之間。參贊位育之妙存焉。信乎觀於鄕。知王道之易易也。禮畢矦首詠五韻詩。命一會咸和之。以無忘盛事。謹續貂拜呈。司徒古敎以興賓。鼓發油然肺腑春。采肆趨行循聖域。庚華節族律吾身。懸知禮用和爲貴。會見風休振自新。竟日絃歌文杏下。山鄕無愧武城人。釀得冲和讌主賓。菁樓十月也生春。四條規勸興賢俗。百拜獻酬贊儐身。風雅絃登周道備。縫章磬折魯儀新。此間若不知興起。誰信彝衷賦與人。揖讓交酬主與賓。杏陰渾是太和春。威儀以攝方成俗。禮樂須知不去身。裾珮聳觀儒敎振。笙歌協節雅音新。那由報塞言游化。學道元來便愛人。菁莪樓下鹿鳴賓。和氣罍樽自在春。禮俗漸摩關右約。工歌節奏磬南身。一方綿蕝挽隆古。千里湖山得自新。多謝賢矦崇敎化。成周文物鑄陶人。</text>
<title>禮會旣罷。矦又投惠四韻二詩。忘拙奉和。</title>,<text>猥班偃室會。翻悵隱矦離。周禮興賢席。藍鄕講約時。大夫誠好古。下士敢言儀。偏荷炭菖嗜。誓心學道宜。右次贈諸老。索和之作。長嘯倚穹壁。生民足散離。獸蹄橫猾夏。鰌舞起乘時。列國風泉感。偏邦周魯儀。願言珍自愛。拊字得便宜。右次用前韻。悶時之作。</text>
<title>玄厓世稿校席。次集中韻。乙未</title>,<text>鉢現曇華會有辰。滿箱音旨閱來新。編連五藳家詮的。紹述一堂緖業均。蠡管測窺多愧我。蠶絲勘整誓同人。行看繡棗公傳世。文獻吾鄕百曆春。</text>
<title>挽李進士丈 鐘泰</title>,<text>風流終古溢楣顔。喬木依然文藻斕。東泮蓮華名俊右。南州標望宿儒班。瑤琴掛壁靑氊舊。湖水繞軒白鳥閒。世好龍門無復仰。追懷亡友倍今潸。</text>
<title>挽李丈 </title>,<text>世閥嶺中古。門庭洛上流。冲襟匪叔季。淸餉俯公矦。博涉山天畜。圓融幹局優。毅然衛一面。吾黨恃無憂。早襲雲裳粲。天河耀地靈。端章賓可相。盤錯刃宜迎。何意專塲策。謾題處士㫌。門前淸洛水。終夜咽寒聲。川納涓流細。不才辱賞心。頻繁廬阜講。牢落漢城斟。奬詡知容物。薰和覺透襟。滿庭遺緖業。會見銘幽陰。</text>
<title>挽閔進士丈 應鎬</title>,<text>氣魄風儀自一奇。晩途爭似少年時。杜豪龍厚渾相化。朝色鮀諛汙不爲。罍滿滄溟談笑足。庭繁玉樹典刑綏。圓全終始頭顱好。歸葬靑山晠世耆。</text>
<title>偶題 丙申</title>,<text>拖水和泥愧我眞。分金稱錘怕他嗔。閱來慣識安身地。重拜三緘古廟人。</text>
<title>周房之遊。余病未躡。旣又以外警折簡責還。是使造物者煑鶴燒琴。余之過也。柳上舍景深 淵博 寄詩要再會。遂步其韻以謝。</title>,<text>我家石屛下。起居傍靈眞。客來恣遊屐。飄灑遺世塵。林鳥與澗花。賞心每歲春。如今臥漳久。夢魂徒勞人。默念仁智樂。虛負愧先民。多謝同襟子。濟勝簡良辰。騎驢陪詞伯。呼朋且問津。洞門㝡初眼。未到神相親。旗巖全壑鎖。蓮闍流水濱。躋攀姬王窟。畫閣壓嶙峋。庵中老釋子。細說羽化夤。行尋靑鶴洞。翛翛霞氣申。萬壑壺中天。怳爾蛻前身。綠髮翁何處。招邀若比隣。料得纖埃盡。神骨逈超倫。造物喜燒琴。腥氣西來詵。時義不是當。折簡請下漘。自我敗幽興。病思卻添呻。浮世未斷緣。此會誠難頻。參同有遺訣。願與君共臻。寄語列仙府。遮莫重來嗔。</text>
<title>將遊雲水洞。會梨海郵舘。</title>,<text>浮世有奇會。驛亭草似茵。靑山留宿債。白首遇同人。壑邃烟光澹。林晴鳥語新。詩樽無限意。明日水雲濱。</text>
<title>雲水洞會中韻</title>,<text>勝賞衡廬躡有年。行尋一線洞中天。雲屛繞匝身疑夢。鶴髮飄翛羽化仙。纖累盡從流水下。嵐光多在夕陽邊。回思域內腥氛漲。隔世玆遊儘宿緣。冷然飛策御風來。浮世煩襟盡意開。剛恨參同猶未講。迢迢空望列仙臺。</text>
<title>罷會後。同洗山柳丈 止鎬，洌陵申丈，拙修柳元直三老。用溪集月瀾寺韻。</title>,<text>水雲歸對一牀書。飄灑神襟也自如。聲調故多燕感慨。笑談時或晉淸虛。天地難回迷羯鼓。江山留約等蘧廬。年來漸覺機心盡。願躡磻溪共釣漁。</text>
<title>雲水諸老會後。見少輩周房遊韻追次。</title>,<text>周房遊興盛年長。不似金丹感伯陽。矗立支天䕺石角。飛流噴雪滌山膓。一筇領畧烟霞氣。萬壑鋪羅畫黛光。怊悵古人遺蹟幻。紅題撏剝半苔蒼。</text>
<title>夜聞川聲有感</title>,<text>元初水性靜無鳴。竟夜胡爲汩㶁聲。磯畔爭如人慾險。也應激觸不能平。</text>
<title>聞許舜歌 薰 同金國凝 時洛 有講劘唱酬韻。追次以見懷。</title>,<text>昌黎大雅孟郊鳴。飛鳳斜陽感慨情。幽馥一山䕺桂晩。希音百世寶絃生。嶺南終古春秋義。海內何時虞夏聲。多愧醯雞忘舊約。北轅尙負寸心明。</text>
<title>柳石下翁 建鎬 同芝山諸老有唱酬軸。就次其韻。</title>,<text>詩社芝南幾勝流。飯山逢着續千秋。希音郢雪歌相和。隱操淮琴韻更幽。樽酒重論鳴敵手。樓㙜何必壓題頭。想來滿幅瓊華燦。夢看摩挲畫看收。</text>
<title>石下，洌陵二丈未嘗一眄而有唱酬韻。追次仰呈。</title>,<text>幷世神交二老賢。曉天相望耀奎顓。瑤琴韻古調宮羽。寶鏡光昭愧黛鉛。犀照虛襟勞遠夢。鹿鳴雅什和聯編。應知玉澗秋宵月。影入兩家壁上懸。時有玉溪會期。</text>
<title>讀洌陵丈寄洗山翁三篇詩。就次其韻。</title>,<text>白首虛襟炯照新。萍蓬還似舊交親。郢門春雪和高調。范老江湖求古仁。一寸素心同暮境。百年靑眼有芳鄰。花車野服時相過。山水南鄕影裏人。右呈二老四郊多壘閉蓬門。愧殺蟻蜂尙有君。明制衣冠殊晠代。箕封雨露負洪恩。每倚北斗懷工部。獨守玄經待子雲。猶沸臥薪中夜膽。捷書安得掃腥氛。右次述懷緬思島瘦與郊寒。牢落襟懷曠世看。千古瑤絃空寶匣。四方弧矢誤儒冠。小華天地腥三載。列國風泉淚萬端。强把羲編觀象坐。此心閒處此身安。右次自歎</text>
<title>屢日藝會。李海卿 能基 來與共之。且有再顧之約。後以詩代寄。次韻卻呈。</title>,<text>風雨藝塲趁日開。野齋蕭灑等江臺。光華尙賴同人會。導迪那由正路回。襟期愧我湖山負。瓊什多君錦繡裁。待到明朝無限意。如何還靳抱琴來。</text>
<title>李而政 庭鐸，金大應 玄洛 示同僑韻求和。謾次聯呈。</title>,<text>淸修自保遠緇塵。谷口千秋又子眞。邃壑優遊麋共友。近簷閒哢鳥相親。劒書虛負酬當世。農圃端宜學逸民。待到腥氛稍霽日。不妨歸臥洛西濱。右呈而政漲海滔天滿眼塵。紫微山色自淸眞。東華日月寰中晦。古烟霞物外親。耕鑿由來堯舜世。漁樵混作葛懷民。龍潛爲德龜藏智。畸寓休歎寂寞濱。右呈大應</text>
<title>中秋月夜。有懷拙修翁。用雲水韻謾寄。</title>,<text>老癖猶存太古書。不關門外海翻如。琴心夜久胎仙過。秋色天高爽籟虛。相馬固知輕瘦骨。藏龜端合臥竆廬。冥冥鷺去將何處。應伴蘆花月下漁。</text>
<title>秋日同諸益登蒙山拈韻</title>,<text>斗斷巖頭小麓圓。短筇斜日共登焉。平臨野濶連天碧。俯瞰淵澄積水玄。村樽澹泊微醺後。襟韻崢嶸得句先。傍有漁翁機想絶。不須問答海三田。</text>
<title>柳景深，金應瑞 鎭澤。復用前韻各寄惠一律。</title>,<text>老大偏多會事圓。隋珠燕石不嫌焉。深盟水鷺雙浮白。至理絲蠶衆妙玄。顧我徽音多感古。得君風雅每推先。華山舊約從今踐。不患徒勞事甫田。右謝景深隔澮相招逸樂圓。芳鄰何事晩途焉。神龜不厭藏虛白。鉅鹿堪憐篤信玄。炭菖幷嗜輸傾倒。山水齊徽唱後先。靑海卽今腥穢溢。願言修約共藍田。右謝應瑞</text>
<title>與洌陵，拙修二老。就洗山宅。作第一會。</title>,<text>西都勝事又南州。雲水園林最上頭。龍鳳秪今甘老伏。蓴鱸何處不吾遊。白鬚靑眼同衰日。黃菊丹楓屬晩秋。淸賞人間惟此會。倩工欲畫滌閒愁。</text>
<title>梨田解攜。不覺黯然銷魂。洌陵丈途中吟一絶寄洗山翁。追次以見意。</title>,<text>驛南樓下分手行。行過十里流水聲。流水聲中悵回首。料得斜陽倚樓情。</text>
<title>復設第二會于弊廬</title>,<text>園林環似洛陽城。會事千秋續太平。馥馥黃花盃上泛。翛翛白髮畫中明。桑楡晼晩多閒界。金石諧宣副盛名。勝賞無關塵世劫。皎駒留縶鴈西征。</text>
<title>復就洌陵宅。作第三會。</title>,<text>風雨彌天隔歲晴。意中雲水古琴生。灞橋興到聯筇泊。衡嶽韻高倒屣迎。樽酒同懷憐鶴髮。山林知樂聽禽聲。風流竟日猶餘抱。搜勝東南不盡情。</text>
<title>拙修翁喜見洌陵丈。寄書與詩。要玉溪之遊。用其韻先投一律。謾次奉酬。</title>,<text>金蘭宿契久逾新。隔澮相望暮道親。鄙吝常消攜手詠。德言時荷滿腔仁。秪今東道無賢主。終古半山許好鄰。多謝洌陵詞伯眷。玉溪秋月喚醒人。</text>
<title>洌陵丈復用仁韻見寄。就次拜呈。聊發一笑。</title>,<text>周房秋色入簾新。夢想威容幾度親。千里懸懷憂國淚。十年從政愛民仁。江湖高臥心如水。金石相宣德有隣。時與洗山翁共社盟。 歲暮參同消息好。白雲深處鍊丹人。</text>
<title>重陽書懷</title>,<text>風流九日襍雲裳。垂老無端感慨長。樽酒重論懷甫白。文章舊制夢羲黃。秋容好看金英燦。晩節翻愁鐵步荒。强欲登高追往蹟。洪都江夏摠迷茫。</text>
<title>修翁示僑居二十吟。極道山中苦樂。步其韻還寄。</title>,<text>羈寓竆山子一苦。竆山何必愴單孤。試看薄海滔天勢。鳥竄獸奔不獨吾。生面崦村子一苦。無知還勝有知看。漁樵混迹爲人罵。學士當年喜履安。無汲寒厨子一苦。閒愁終不在厨艱。朝朝硯几添新水。浹洽漣漪可解顔。無啖盤羞子一苦。園蔬爭似海鱗奇。朱門厚味生蛆毒。會俟陶鋤日涉時。器用無需子一苦。百工元自各須人。耕陶織使宮中取。許子如何道未伸。炎夏無堂子一苦。蝎蚊隨意夜侵身。北牕起誦淸風句。千古令人爽頰唇。無戶向南子一苦。恰如墻面未開胷。風饕雪虐行將迫。好是無勞禦大冬。無繼烟茶子一苦。遂藏飮具太拘牽。最憐睡覺詩情懶。默坐其如未有便。竆峽無毉子一苦。無毉無藥柰殘年。卷中自有淸凉散。氣血退時化滯狷。遙夜無燈子一苦。滿牀義理閉牛蠶。凝然坐似枯禪寂。政好養來浩氣涵。右次十苦吟山水尋眞子一樂。樂在智仁癖膏肓。年來慣作烟霞客。玉澗周房夢亦傍。朋友賞心子一樂。尋常德愛浹人肌。篠驂宿契偏多荷。五十年前學共師。經史窺繙子一樂。味尋芻豢體忘勞。白頭未了重重案。深入竆源細入毫。出入罕疎子一樂。匡廬曾歎影如隨。閉關絶物非吾道。動處常資靜處持。壑邃谷竆子一樂。端宜竄伏轉周旋。入山當日緣何事。養性安身策萬全。巷僻門深子一樂。牢騷奇聞不相關。居民只有昇平事。秋熟役車遝往還。誨養兒孫子一樂。繩繩無墜舊家聲。世間逐逐黃金子。應識輸虛蓄滿籝。唱和詩章子一樂。陽歌雪調古今玆。剛憐海內知音少。酬與樵笳亦自奇。竆約淸寒子一樂。簞瓢不害潤吾身。秪今耒耟操無及。且學少陵讓四隣。蔀晦隱淪子一樂。野心留與隴雲知。神龜藏六方爲智。一節何曾到晩虧。右次十樂吟</text>
<title>藏六堂次韻</title>,<text>纔覩扁名爽若秋。牕臨削壁枕洪流。六賢父子徵遺躅。九曲烟霞挺上頭。雲鶴時歸鳴勝地。瀑龍深臥響南州。通泉曠感重奇絶。長使遊人蕩世愁。</text>
<title>和修翁感懷詩</title>,<text>不信流光逐逝波。暮途難補舊愆何。桑蓬志倦經營少。土木形枯感慨多。四海弟兄還楚越。五溪衣服混山河。邃懷强欲忘時事。筆下花生未忍磨。</text>
<title>除夜有懷。寄修翁。</title>,<text>燈心耿耿篆烟浮。念到平生淚若湫。閩洛徽音藏寶匣。唐虞文物屬氈裘。六旬迷道經如夢。萬事虛籌愧積尤。陋巷從今尋樂處。回頭卻笑杞人憂。</text>
<title>修翁寄元朝韻。續次以呈。丁酉</title>,<text>知化居然伯玉年。竆廬光景摠愁邊。千莖白鬢驚添雪。一寸丹心愧負天。歲月難追奔駛過。經綸虛擲老蠶眠。隔溝賴有同襟子。炳燭餘齡誓補前。</text>
<title>新元。喜柳景深見訪。</title>,<text>蓬門有客自靈臯。挑盡寒燈丙夜膏。流水琴心愁外動。山城酒力句中高。春回大地三陽德。風定何時四海濤。鴻藻霏談圓滿席。卻憐相對白紛毫。病榻欣如遇朔臯。勞君相訪小車膏。容華荏苒靑春去。詩思崢嶸白雪高。天地上元多夜月。江湖終古少風濤。呀然一笑牽餘興。炯照虛襟累絶毫。</text>
<title>上元韻</title>,<text>老病經年撤被窩。上元佳節一高歌。滿天風雨黃塵漠。得月江湖白髮多。朋輩聯吟輸悃愊。女孫歸覲喜摩挲。遙憐萬戶長安事。今夜觀燈更若何。</text>
<title>修翁梨海之行。强要聯筇。而病未副。追構一律以道懷。</title>,<text>羈愁騷趣兩相宣。風雨寒牀鶴髮鮮。一炷藜燈評入細。五更山月坐看圓。語間提及同懷否。送後堪憐獨悵然。誰意蹇驢盤臥久。灞橋春雪未聯鞭。</text>
<title>晨起無寐。忽念朱夫子一我字觸處作灾怪之訓。感吟以自警。</title>,<text>洪匀賦我本無灾。自愧平生觸處灾。浮薄易言成罪過。輕躁多動致乖灾。視因濶畧終爲痼。聽或浸淫謾作灾。斫倒一私躳四勿。晩途冀見絶毫灾。</text>
<title>周房文會時。鄕隣知舊幷集。入山賦詩。</title>,<text>叢立干雲石。琮鳴滿壑流。窟痕王子隱。壁瘦胎仙幽。三夜宿蓮寺。一筇倚鶴樓。緬思興國會。吾輩此淹留。</text>
<title>駕鶴樓。又次板上韻。</title>,<text>矗矗呈奇曲曲淸。化翁機巧費竆情。巖抽萬象全山骨。霹振一區盡水聲。領畧烟霞仙界近。滌來葷血俗塵平。翛翛鳧舃登臨遍。剩借璇風兩腋生。</text>
<title>病中謝修翁枉診</title>,<text>冐暑趁日臨。厚意何由報。一掬香茶品。聊以供詩料。</text>
<title>挽詞[金興洛]</title>,<text>屈指南州士。君爲第一流。文章優閫範。經術洞蠶牛。蘭臭幽難掩。言內行篤實。 蓮心老益稠。蓮心曰薏。言相憶也。 吾林轉索寞。此事更誰求。</text>
<title>挽詞[柳止鎬]</title>,<text>忠信由天得。文章到老醇。楷模千聖訣。繩墨百年身。錐眼看文字。錦心瀉悃眞。東南寥廓日。屬望更何人。</text>
<title>挽詞[申觀朝]</title>,<text>邁野肖孫師定齋。一鄕雅望卽模楷。飭躳簡淡無求世。抱卷沈潛不下階。溫玉貞金爲器質。淸風朗月滿襟懷。吾將執契知餘慶。善繼人家子弟佳。</text>
<title>挽詞[李性和]</title>,<text>午郊山水帶周房。邁老容思集說光。家學兼承師敎早。因緣此事賴周章。年來積阻幾停雲。癃廢空懷橘頌云。何處靑山埋雅士。蕭條薤露不成文。</text>
<title>挽詞[柳建鎬]</title>,<text>事契不隨世變移。餘生猶自見聞知。朱陳三世重緣結。黃蔡兩家舊誼推。道貫精粗方是學。才全體用各成規。斯文近日多公案。待子商量謂不差。</text>
<title>挽詞[申鐘浩]</title>,<text>靑鳧名士誰。經學最君推。溫雅閨姝樣。磨礱韞玉姿。邁翁餘舊鉢。函席奉弘規。歲暮相期意。不圖遽止斯。</text>
<title>挽詞[金養鎭]</title>,<text>玉貌冰姿徹底淸。竗年南士盛稱名。傳家長物經緗在。報佛苦心約案成。抱器堪憐三刖璞。遺謨不讓萬金籯。幽君只是靑山土。未殉琳琅字字精。</text>
<title>挽詞[李光魯]</title>,<text>周房山下村。石澗有淵源。可知定老弟。復得邁翁孫。六旬實地行。百世後人言。遙與梨僑友。寄懷相弔寃。</text>
<title>挽詞[趙性立]</title>,<text>玉雪襟懷薑桂性。一生操守望彌尊。夙襲典刑邁老宅。與聞旨訣定翁門。文章餘事非眞樂。學問從來是正論。案置縹箱誰可洗。空將書籍付兒孫。</text>
<title>挽詞[申翼浩]</title>,<text>憶昔岐齋日。淸標映竗年。容思承世訣。服習謹師詮。士誦南州舊。才堪北海傳。源源石澗水。那意壑舟遷。</text>
<title>挽詞[沈誠之]</title>,<text>爲怕良工璞示人。大方磨琢質文彬。諸家舊物皆成軸。當世名公好結鄰。六十行年天有限。三千若水海無津。夜臺如遇城南老。爲道此生我不辰。</text>
<title>挽詞[趙根容]</title>,<text>邁老家庭乃若人。藍田良玉世爭珍。刊落文章咀骨髓。薰陶師訣逼精神。景仰高山堂有約。藏修石澗几無塵。東流渭水憑添淚。遙望新阡萬事陳。</text>
<title>挽詞[鄭鎭憲]</title>,<text>蕙裾蘭佩好修姱。歲晏菲菲只自華。姿器鎔成鑪韛手。典型紹述冶弓家。吾慙興國商論張。誰有玄經說與芭。飽飫桑楡餘志業。何天不憖使人嗟。</text>
<title>挽詞[李鐘夏]</title>,<text>坪門昔日韛鑪開。銅鐵金銀攪就材。早歲摳衣牢着腳。眼前名利淡如灰。金可透堅石可章。晴牕斐几整冠裳。苦枯漸就平常地。孺子東湖日播香。</text>
<title>挽詞[李重明]</title>,<text>少年能讀洛閩書。不擬雲龍志不虛。經濟山林詩史足。桐江西畔董生廬。</text>
<title>挽詞[金晶洛]</title>,<text>大界駸駸歲色寒。百原宵燭見衣冠。半畒丹田糚點大。滿箱籤竹了人看。憐爾時人敗五官。擬君劑得壽民丹。虫魚恨蝕經綸字。隻手無因理衆瘢。</text>
<title>挽詞[金象鐘]</title>,<text>一朶幽蘭古峽深。淸香馥馥襲人襟。邁庭厚蔭勤栽護。光氣行看動晩林。卄載鳧江見赤忱。良規井井到如今。好還天意應相感。莊誦南州濟濟襟。</text>
<title>挽詞[柳淵楫]</title>,<text>恭述平生酹一巵。俚詞非是闡幽爲。家風邁老弓箕業。門雪寒郊丱角時。理義眞如芻豢悅。文章終可馬韓窺。西翁大筆華於袞。休說偏方莫見知。</text>
<title>挽詞[金瀅模]</title>,<text>南州一士大。從古每稱徐。高擧眞孺子。敦倫似仲車。家貧猶食力。年老且劬書。餘敎在鄕塾。隨才摠斐如。自從定老學。尊衛在斯文。沙門尋正路。湖塾溯眞源。未擧滄洲議。忽驚桑海翻。此事成陳跡。應歸拜九原。</text>
