<title>過臨津渡</title>,<text>衰草寒烟極望平。滿江秋思自霑纓。楓林薄暮悲風起。黃葉紛紛落去程。</text>
<title>偶吟</title>,<text>休養天和須是靜。消除萬幻莫如眞。未向斯民康濟去。且將康濟自家身。</text>
<title>幽懷</title>,<text>幽懷與誰語。黃卷獨相親。境寂渾無事。身閑剩有春。強知終是妄。自得最爲眞。久覺機心息。人間孰問津。</text>
<title>洛中旅懷寄舍弟</title>,<text>昨日崇朝雨。寒聲滿洛城。故山秋欲暮。遊子意全忙。千里歸鴻斷。一天孤月明。坐來夜已久。霜露入衣裳。</text>
<title>寄李士涵 濎</title>,<text>瓊沙錦水孤船月。萬壑千巖一笛風。歸來莫笑行裝淡。收拾秋光滿袖中。</text>
<title>早發南日院</title>,<text>征客㥘曉寒。始發堪辨色。沿江行十里。林端已紅旭。</text>
<title>加平途中</title>,<text>滿路白雲秋色裏。千林紅葉夕陽邊。正是江山耽玩處。任他征馬不須鞭。又峽路崎嶇竟日行。道周叢薄翳天暝。寒風四起人蹤斷。薄暮禽聲亂水聲。</text>
<title>宿武牢嶺下村</title>,<text>客懷寥廓夢難成。卧聽千山落木聲。潺湲一夜窓前水。爲洗塵襟作意淸。</text>
<title>翌朝阻雨因留</title>,<text>窮秋苦雨滯行輈。不爲征人造次休。殘燈永夜悄無寐。滴瀝寒聲捴客愁。</text>
<title>過毛津江</title>,<text>江南蕭蕭江水平。江天愁思正蒼茫。屈指歸程今已晩。高堂應有倚閭情。</text>
<title>史呑鄕</title>,<text>別區名勝冠吾東。亂嶂千回鳥道通。薩水寒聲晴動峽。華山秋色暮連空。穿林路入踈雲裡。種粟田多萬木中。世事不知農圃外。依然民物武陵同。</text>
<title>洞中遇義淸歸正兩僧</title>,<text>名區游賞九秋宜。此地逢僧事更奇。莫言一別雲塵隔。樹綠花紅是後期。</text>
<title>出洞日。別兩上人溪上。</title>,<text>逢着山僧蹔洗襟。滿霄霜月共禪心。不渡乕溪揮手別。一筇歸路白雲深。</text>
<title>過達我峙峴。出洞口二十餘里。沿溪而行。</title>,<text>崔嵬嶺路掛雲隈。西望千山入眼來。一派寒溪將客意。洞中流下故遅回。</text>
<title>出洞</title>,<text>塵間有累苦相催。萬壑風烟領略回。居人共說花時好。擬待花時却重來。</text>
<title>普門庵。贈煕老師。</title>,<text>偶過禪扉識遠公。上方秋月是襟胷。爐熏夜靜聞淸唄。渾覺人間萬有空。</text>
<title>光陵途中。用前韻。</title>,<text>盡日長程冒雨行。馬前林壑漸看暝。數家籬落寒烟外。時聽山尨四五聲。</text>
<title>楊州途中</title>,<text>昨從桃源洞裏來。衣上尙帶烟霞色。今朝匹馬過楊州。回頭北望千山隔。</text>
<title>次韻題白雲精舍</title>,<text>得莫欣欣失莫悲。由來天道亦盈虧。塵囂不許閑中到。眞意須從靜處知。萬事卽今無着眼。百年於世等看棊。誰人得似東園老。深谷高山詠紫芝。</text>
<title>途中春日</title>,<text>簇簇山如黛。瀰瀰水似羅。平林人不見。時聽一聲歌。</text>
<title>訪花潭</title>,<text>一逕盤回一洞幽。山光無限水爭流。滿目風烟收不得。夕陽歸馬亦遅留。</text>
<title>次叔父訪花潭韻</title>,<text>蒼崖玉削錦成淵。洞壑淸幽絶世緣。行到境空心寂處。落花啼鳥更悠然。</text>
<title>次雲溪叔父華藏寺韻</title>,<text>禪窓此夜話。浮世一番奇。地逈天逾大。㙜高寺最危。境將心共寂。僧與靜相宜。不盡烟霞趣。嶠南數首詩。</text>
<title>春日幽居 三首</title>,<text>閑中無事起常遅。卧看東窓日影移。探得小園今夜信。春光已着早梅枝。其二萬壑烟霞閑富貴。四時花竹小經綸。山中不幷寰中事。只有春風共世人。其三一年春色正芳華。剩屬輪蹄不到家。東君未必偏分付。自是閑人占得多。</text>
<title>六言</title>,<text>啼鳥百花叢裡。行人綠樹陰邊。日午山齋睡起。小爐半死香烟。</text>
<title>雨夜</title>,<text>窓外正風雨。看書到二更。天地昏如漆。孤燈半壁明。</text>
<title>避暑松亭</title>,<text>松樹交陰午影長。數行輕雨送微凉。爽氣晩來淸透骨。不知西嶺已斜陽。</text>
<title>登高</title>,<text>蒼崖立千丈。石路細縱橫。莫愁登陟遠。山頂地還平。</text>
<title>上靜虗堂</title>,<text>堪嗟薄俗鬢成銀。誰識玄微掌上珍。期君六六方壺裡。桂樹桃花萬萬春。</text>
<title>聞雲溪叔父於光敎山東麓卜一勝境。喜而有作。</title>,<text>聞道光山麓。林壑占淸幽。九秋楓葉裡。相期采眞遊。</text>
<title>次靜虗堂韻</title>,<text>前郊雨後草萋萋。花滿千山水滿溪。兩地韶光空爛熳。一春消息阻東西。騷人怨結江蘺綠。遠客愁添蜀魄啼。落日鄕關回首望。亂峯無限暮雲低。</text>
<title>次深庵寄贈韻</title>,<text>邇來機事息營營。肎把泡雲役此生。萬古風烟無定主。先生何復畏人爭。</text>
<title>僑居秋日</title>,<text>秋氣日蕭爽。僑居正寥廓。幽懷不自聊。行此淸溪曲。林丘試尋歷。郊原時遠矚。落葉覆行逕。寒烟生古屋。梨栗向堪摘。禾黍亦已熟。時節適當尒。人情有感激。沉吟却忘歸。倚杖溪橋夕。倦來幽石上。一嘯空宇碧。</text>
<title>過松都。回寄舍弟士直。</title>,<text>何處遙山是故鄕。亂雲斜日共蒼茫。離懷觸物偏多感。今夜鍾聲似洛陽。</text>
<title>寄題白雲精舍</title>,<text>南國秋光近若何。幽居淸興也應加。風鳴萬壑松聲遠。葉盡千山月色多。浥露秋蔬來素案。盈樽綠酒泛黃花。從君他日烟霞裡。脫却紅塵卧碧蘿。</text>
<title>山齋</title>,<text>樹杪一夜雨。萬壑秋聲起。閉戶寂無人。山齋寒葉裡。</text>
<title>送崔上舍汝時還京 在白川</title>,<text>臨歧脉脉寸心明。遠客那堪又別情。落日海門秋色老。亂雲何處是京城。</text>
<title>洛城春曉</title>,<text>曉起簷間坐。前山雨後春。長安名利子。冠盖入紅塵。</text>
<title>十月見菊</title>,<text>菊花九日開。本自異衆葩。此花十月有。又異他菊花。世間萬物足繁華。此花故宜山人家。</text>
<title>子夜吟</title>,<text>秋夜初分後。萬籟方寂時。此中何所有。天心本如斯。</text>
<title>曉起</title>,<text>此意淡無事。空齋獨起時。寂寞焚香坐。晨光透幔帷。</text>
<title>山行</title>,<text>獨向山中行。山空白雲合。秋聲起樹端。滿路飛紅葉。其二古樹殘霞雨。寒流靑錦湍。醉眠松下石。斜日已林端。其三葉脫秋容淡。霜寒山氣淸。採藥歸來晩。荒村暮靄生。</text>
<title>贈崔進吾</title>,<text>盈虧倚伏本同科。造物還應足戱魔。蹠長顔短天何在。季富原貧理則那。適來適去誰關我。呼馬呼牛一任他。如今細筭人間事。始信蘓公春夢婆。其二不須身外覔眞科。學取無生可伏魔。病裡襟懷元淡泊。靜中消息入禪那。百年榮辱終成幻。一世芬華豈羡他。獨有春風能惱客。得錢時付酒家婆。</text>
<title>又贈</title>,<text>傳舍空彈鋏。齊門奈好竽。功名元白蟻。薏苡亦明珠。自能齊得喪。何必問贏輸。蓬累眞吾事。琴書是友于。</text>
<title>又贈</title>,<text>歷歷人間事。端居集百憂。未能同玉石。那得幷薰蕕。九折邛郲坂。千層灧澦流。時明終棄誼。道大尙容兜。瘴海三年苦。殊方萬里遊。當君爲客日。正我憶鄕秋。萍水悲身世。光陰劇置郵。陽春時見和。明月屢相投。顔樂惟簞食。馮貧但蒯緱。旅窓同剪燭。寒燈幾傾篘。已道弦爲直。從知舌是柔。盈虗如有代。倚伏亦相酬。魏市終非乕。龍光竟射牛。樂天須放達。隨地可沈浮。又見天時變。春生杜若洲。</text>
<title>奉送靜虗堂歸故鄕。次唐劉文房韻。</title>,<text>廣陵東望白雲飛。迢遞關河信使稀。客恨又驚千里別。天涯長送幾人歸。苔深古寺同遊地。水减前溪舊釣磯。夢裡家山何日到。臨歧空有淚沾衣。</text>
<title>又送一絶</title>,<text>長路漫漫送客驂。驛亭斜日獨悲吟。別後相思最何處。白雲春色滿江南。</text>
<title>贈海上人</title>,<text>十載雲遊遍邇遐。骨淸容瘦染烟霞。一衲孤筇無繫着。乹坤隨處卽生涯。其二人間浮影総寒灰。萬里行裝付一杯。回首白雲歸路遠。春風飛錫躡天台。</text>
<title>宿江西寺</title>,<text>空門一宿滌煩囂。磬罷香殘夜寂寥。欲知箇裡圓明性。寶殿東頭月滿霄。</text>
<title>江寺春日</title>,<text>夜來微雨洗芳塵。萬壑千林捴是春。山門空寂無多事。一任年華次第新。</text>
<title>敬次靜虗堂三十五韻見贈</title>,<text>僑居太淡泊。濁醪不盈巵。况復花事遅。綠葉已滿枝。山河異吾土。光陰亦屢移。艱難所備甞。戚戚將何爲。美人隔南國。回首天一涯。朝攀崑丘樹。夕掔湘江蘺。採採欲有贈。望望空支頤。昨逢京洛使。書來照肝脾。戒誨副長韻。感歎雙涕洟。却慙才力薄。欲和還躕踟。風塵二十載。知音竟是誰。吾生賦骯髒。薄俗安足隨。有時酒半酣。浩歌聲正悲。行路劇太行。世事增嗟咨。飄蓬客西土。欝悒抱長思。故鄕水雲外。魂夢亦參差。愁來與誰語。耿耿空自知。中宵念平生。重歎時運奇。浮雲變衣狗。白日但西馳。世道日交喪。淳風去莫追。宿昔未丱角。恥爲庸碌姿。夫公骨格奇。玉樹臨淸池。有約尙在心。志願殊凡卑。丹鑪養龍乕。深山友鹿麋。雲月映襟袖。秋水發淸漪。生涯十畒田。容膝一茅茨。烟霞疾已痼。富貴非所䂓。胡爲落人間。支離逢百罹。分波各千里。轉輾至於斯。何時歸去來。連床對羊儀。淸樽一夜話。叙此長別離。考槃在山阿。物外共棲遅。藤杖與芒鞋。浪跡隨所之。理亂不聞耳。肯爲塵事縻。年歲及未晏。遂初當有期。</text>
<title>秋夜卽事</title>,<text>烟江夜色淡平郊。碧落雲輕霽月高。小院無人淸不寐。卧聽仙籟動林梢。</text>
<title>溯流至歧灘夜還</title>,<text>蘭舟遡峽錦波開。當面秋山秀色來。日落蒼茫洲渚遠。滿江明月棹歌回。</text>
<title>與姑夫任公 元耉 及士直。共次唐詩韻。</title>,<text>金風新入律。殘暑火星流。節物亦相感。詩篇聊互酬。習懶身長病。無機境自幽。暮潮應已入。簾外過漁舟。</text>
<title>與任叔約秋遊天磨聖居山。次唐音韻。</title>,<text>天磨高出白雲間。魂夢年年幾往還。只緣有累能關我。長愧逢人說愛山。丹臺紫洞空相望。瑤草瓊花若可攀。淸秋勝賞知前約。會躡仙蹤扣石關。</text>
<title>奉別任姑夫</title>,<text>蓬麻何幸得相依。此別無端似斷機。多病一年閑日少。異鄕千里故人稀。迢迢客路頻看日。寂寂秋江獨掩扉。後會丁寧知在近。臨歧不用淚沾衣。</text>
<title>秋夜睡起書事</title>,<text>寂寞秋山空。月明零露冷。山風吹夢醒。滿地踈松影。</text>
<title>江陰次舍弟韻</title>,<text>雨後耽新賞。悠然獨倚欄。白雲臨斷峽。晴靄淡秋山。野濶虫聲遠。江空水氣寒。閉門無俗客。幽事自相關。</text>
<title>重贈海上人</title>,<text>江西昔日曾相見。漕浦重逢又有緣。爲是根塵空不得。臨歧別意更依然。其二身無繫纍卽空身。雲衲飄然鶴不羣。何爲又向西關路。厭見東華萬丈塵。</text>
<title>偶題</title>,<text>萬事隨緣毁已成。浪將人力費經營。數間茅舍簞瓢樂。自可安閑過此生。</text>
<title>初夏郊居</title>,<text>綠樹濃陰漸看舒。夜來新雨一犂餘。盡日空齋無箇事。小窓閑閱種花書。</text>
<title>閑夜偶吟</title>,<text>風緊雲輕暑氣開。淸凉境界凈無埃。虗室獨眠還獨覺。夜深明月照窓來。</text>
<title>秋日寄李士涵</title>,<text>窓外蕭蕭秋雨聲。空齋獨坐到天明。借問南鄰李晉士。可能料得故人情。</text>
<title>秋夜漫吟</title>,<text>秋風日已高。秋意正蕭瑟。當樽一浩歌。東林新月出。</text>
<title>無題</title>,<text>窓間候虫聲。簷前寒雨響。故山秋應老。悠然生遠想。</text>
<title>登西嶺</title>,<text>暇日乘閑上翠微。氣淸霜冷九秋時。緩步獨歸松下路。滿山楓葉淡斜暉。其二霜落秋山錦繡紅。登臨騁望夕陽中。日暮不知歸路遠。靑烟一抹隔西東。</text>
<title>雲村奉別叔父</title>,<text>客路靑山遠。離亭秋日斜。相思今夜夢。杳杳隔烟波。</text>
<title>次舍弟秋日歸庭韻</title>,<text>九月幽居節已闌。草堂歸卧對孱顔。落木荒村三逕暮。高雲錦石萬峯寒。田家消息農桑裡。親舊情歡笑語間。山中處處皆淸興。滿眼秋光盡日看。</text>
<title>過狐峴</title>,<text>蒼茫背日天邊雁。縹緲浮空雲外峯。嶺路崎嶇馬行惡。百步九顚愁短筇。</text>
<title>江行</title>,<text>裊裊輕風拂酒旗。綠楊深處暎柴扉。水暖春江鳧雁靜。漁翁垂釣共忘機。</text>
<title>宿臨河縣</title>,<text>倦僕疲驂不肯行。思親客子遠遊情。迢遞廣陵千里外。夢魂還自到家鄕。</text>
<title>春日書事</title>,<text>幽居春日漸暄姸。分付兒童理藥田。昨夜園中新雨足。茱萸花發小窓前。</text>
<title>宿新昌縣</title>,<text>寒夜孤燈旅夢淸。客心長自計陰晴。曉來卧聽行人語。天色沉沉不見星。</text>
<title>次士直韻</title>,<text>我得從來天地根。這般眞樂矢無諼。小隱壺中藏日月。微塵界外別乹坤。林泉爲享幽人福。富貴能令智者昏。秋光滿眼白雲暮。終日靑山只掩門。</text>
<title>寄友人</title>,<text>屛跡幽居少送迎。門前落葉任縱橫。浮雲灧灧濃還淡。佳月娟娟翳又明。但使此心能快樂。休將外物較枯榮。好風晴日東窓下。一架詩書托此生。</text>
<title>拜先墓 辛酉九月</title>,<text>宿草蕭蕭滿目悲。音容寂寞已難追。空壇葉落松杉靜。獨拜寒山日暮時。</text>
<title>冬至夜坐</title>,<text>貞元反復眇難尋。玄酒希音意正深。獨坐空齋寒夜永。潛陽一脉見天心。</text>
<title>水原途中</title>,<text>氷泮江洲鴈北飛。春風淡淡柳如絲。長安漸近家山遠。信馬垂鞭一任遅。</text>
<title>鰲山郡軒卽事</title>,<text>晩來官閣凉如水。簿領餘閑喜蹔偸。無端一陣西山雨。卧看池荷競瀉珠。</text>
<title>奉送右相南公 九萬 使燕之行 甲子十一月</title>,<text>金甌枚卜叶蒼生。走卒猶能識盛名。前席訏謨才屬望。殊方離別却關情。艱危豈管身勞逸。行止端爲國重輕。定有都民加額待。浿江春半好相迎。其二雪擁關河道路遅。中原北望我心悲。由來盛事皆陳跡。此去觀風異昔時。一片金臺空野草。千年孤竹但荒祠。須將物色勤咨度。天意悠悠未可知。</text>
<title>奉贐李大䂓 宏 以書狀赴燕</title>,<text>嚴程當歲晏。離別易關情。近事那堪說。幾時無此行。停驂雙節廟。倚劒九連城。去去幽燕路。空懸漢日明。其二萬里燕山極望悠。塞門飛雪擁征輈。憑君欲問江南信。爲向離筵淚未收。</text>
<title>乙丑春</title>,<text>故國思千里。他鄕又一春。自慚爲縣久。無德及吾民。</text>
<title>多尾津頭贈別</title>,<text>男兒恨別知堪羞。却到臨分不自由。祗應今日黃岡夜。旅舘孤燈伴客愁。</text>
<title>行到黃州。次寄牛山金使君晉玉。</title>,<text>異鄕孤抱向誰親。游宦經年滯海濱。慚無惠澤酬民望。喜有高賢作近隣。雙鳧歸興雲千里。兩地離懷月一輪。江山况是高秋節。愁見長途物色新。</text>
<title>玉堂夜直</title>,<text>世事紛紛莫問天。玉堂寒夜耿無眠。踈慵忝竊眞堪笑。欠買東岡一頃田。</text>
<title>偶吟 在海營</title>,<text>世變紛紛日不虗。春來贏得謗盈車。人間行路今如此。歸去端宜賦遂初。</text>
<title>送舍弟德甫歸庭</title>,<text>宦遊千里正逢秋。此日那堪又別愁。君去庭闈應有問。近來身健不須憂。</text>
<title>金沙寺</title>,<text>原隰驅馳道路脩。此行非是事觀游。偶到江山淸絶處。聊將玉節蹔遅留。</text>
<title>九月山城</title>,<text>九月山中十月來。登臨騁望意悠哉。天翁似慰游人意。留與黃花雪後開。</text>
<title>春日賞花憶諸弟</title>,<text>雨後春天霽景鮮。滿山紅綠競芳姸。冠童携手同遊處。醉把花枝獨悵然。</text>
<title>賞春</title>,<text>春賞當春暮。冠童四五同。岸柳初欹綠。巖花欲謝紅。滴瀝沾衣露。依微拂面風。吾輩幸無事。相從樂不窮。</text>
<title>再次宗兄韻</title>,<text>翠滴春山綠漲渠。郊原新興屬耕鋤。一天烟雨空濛裡。高閣捲簾閑看書。其二田野優游一任憨。時將墳籍事硏探。靜中別有無窮趣。此道從來不用參。</text>
<title>石窟菴</title>,<text>崎嶇山路入烟霏。古寺鍾鳴欲暮時。白雲樓逈天窺近。石窟菴深客到稀。花含古意留前砌。楓帶秋光上翠微。海門日照金波動。又是登臨一段奇。</text>
<title>早春睡後</title>,<text>幽居靜無事。睡起坐前楹。滿山殘雪裡。禽鳥已春聲。</text>
<title>德弟約來訪而久不至。詩以問之。</title>,<text>看花須看半開時。此是堯夫見理詩。春色漸闌花漸老。定知何日是來期。</text>
<title>直弟寄一詩。以余課農太勤。恐妨攝養。勸令看書。次其韻答之。</title>,<text>平陂莾無端。巨細因所積。物性附所安。外至非欣戚。閑居幸無事。安分易爲足。昨夜新雨餘。田園滿春色。景物日以富。耕耘日以熟。松風水聲間。瀟洒終日夕。怡顔嶺上雲。會心窓前綠。隨遇任浮沉。漸能等白黑。箇中有眞樂。此道歸將息。看書妨病眼。滿架堆亂籍。區區何所慕。無使擾六。</text>
<title>次南子聞 鶴鳴 琶潭小亭卷中韻</title>,<text>聞說新亭面水開。迢迢山路入雲隈。千重秀色靑螺擁。十里平流錦帶回。</text>
<title>次水落山梅月堂四時詞卷中韻</title>,<text>昔賢棲隱處。勝景到來知。經雨花光潤。含風柳影遅。水如禪坐日。山憶苦行時。千載尋遺躅。儀形祗在玆。</text>
<title>次雲谷叔父韻</title>,<text>流光行晼晩。虫語已驚秋。滚滚去何極。紛紛來未休。倚伏自回薄。行違隨樂憂。閑中有眞境。不着世間愁。</text>
<title>讀易</title>,<text>天地之間二氣俱。兩邊消息自相須。動處纔看千緖變。靜時還覺一毫無。世上功名誰挽子。山中藥草可扶吾。獨抱羲經觀化妙。從來探索失錙銖。</text>
<title>偶吟</title>,<text>瑞霞香露冷霏微。家在深松半掩扉。何處月明吹玉篴。海天迢遞片雲歸。</text>
<title>用趙君輔前韻。送鄭美叔讀書山寺。趙名泰相鄭名濟先</title>,<text>一樽今夕會。新月更分明。末路襟期托。平生意氣傾。寺門開萬壑。勝界逼三淸。別後須相憶。憑將慰遠情。</text>
<title>奉送藥泉南相公燕行 漢主離宮体</title>,<text>賢勞許國仗忠貞。萬里幽燕又遠征。鑠石流金今日路。層氷積雪去年程。目下悠悠無定計。樽前脉脉且傷情。歸來應奏平戎策。不使羣公再此行。</text>
<title>罷官歸田 己巳後○在沙川</title>,<text>昨日西淸視草臣。今朝南畒把鋤人。世間萬事固如此。得莫欣欣失莫嗔。其二奔走風塵備險艱。十年贏得髩毛斑。如今却賴擠排力。置我泉聲嶽色間。</text>
<title>次贈一師 甲戌</title>,<text>卷中諸名勝。如今在世稀。吾黨日已孤。歎息將安歸。</text>
<title>題格浦鎭壁上 乙亥</title>,<text>三月邊山路。春天雨洗氛。林花嬌似語。汀草綠初匀。疊皷遙飜海。高㫌欲拂雲。民憂恒繫念。對案忽成顰。</text>
<title>淨方寺。次金宗人伯高 錫隆 韻。丁丑○在淸風</title>,<text>嶺頭初日射窓紅。催喚藍輿渡水東。錦繡 山名 烟霞非俗界。楞伽洞府卽仙宮。玆遊偶辦千年勝。佳境能令萬慮空。欲向招提高處宿。磬聲遙在白雲中。</text>
<title>觀風閣。奉次都觀察使相韻。</title>,<text>眞態從來醉裡呈。須知雅操絶隨迎。相將晩節期終始。到底應殫報國誠。</text>
<title>又次前韻</title>,<text>鏡裡衰顔已謝紅。萍蹤南北又西東。傲吏自能齊得喪。子期那復辦商宮。分留物色供無盡。冷落官厨告屢空。賴有吾宗頻見訪。風流不减洛陽中。</text>
<title>偶吟。次朱文節公壁上韻。</title>,<text>江水西流足波浪。長安北望迷雲烟。仙子不來歲云暮。幽懷欲訴誰憑傳。</text>
<title>寒碧樓偶題</title>,<text>獨倚危欄思渺然。春光隨處競暄姸。無端風攪江邊樹。巧作飛花漫蔽天。</text>
<title>龜潭</title>,<text>龜潭水深綠。玄鶴峯廻環。側足履危逕。題名巖石間。</text>
<title>玉筍峯</title>,<text>輕舟容與碧江潯。細草幽花兩岸陰。山臨玉筍千峯峻。水到龜潭萬丈深。從知吏隱非凡骨。須信官淸長道心。芳洲日落微風起。愁倚蘭橈望遠岑。</text>
<title>別舍弟之京</title>,<text>離歌悽斷不堪聞。歲暮他鄕又送君。短僕羸驂愁遠道。朔風飛雪正紛紛。</text>
<title>次鄭仲淳韻 時會黃江○寒水齋</title>,<text>幽懷寥落似閑僧。歲暮荒村雪暎冰。京洛幾年勞遠夢。江湖今夜一殘燈。激昂意氣悲雙鬂。珍重詩篇荷百朋。男子所存須晩節。陰陽消息有相勝。</text>
<title>次安參奉命一韻</title>,<text>峽束江盤一奧區。但將風月作官需。情深禮薄還堪恨。雪滿關河愼遠途。</text>
<title>效邵堯夫體 己巳後○庚午</title>,<text>易時安妥險時顚。險易於途本自然。適當險易非由我。不敢尤人敢怨天。</text>
<title>戱題 庚午</title>,<text>平生未解酒中趣。多病年來厭看書。粥飯充飢閑則睡。借書沽酒亦拋除。</text>
<title>次宗兄直卿氏田家卽事韻 己巳夏</title>,<text>易安何羡屋渠渠。春意油然草不鉏。樽裡四時歡喜酒。腹中千古聖賢書。</text>
<title>次直卿氏壁上偶吟韻 己巳夏</title>,<text>一區林壑擅風烟。聖世甘爲好遯賢。願結卜隣終老約。相從山後復山前。</text>
<title>敬步來韻。仰呈雲谷深庵僉案下。己巳季冬○酌酒與君体</title>,<text>焚香默坐到天明。開卷禪窓慧日生。心如待悟終非悟。道本無名是強名。空門意味求能得。浮世風波說着驚。休將思慮閑推度。物理如環任運行。</text>
<title>春宮痘患平復志喜。次諸公韻。己卯</title>,<text>閶闔晴開引百官。叢霄喜氣解餘寒。龍樓蹔闕三朝禮。鴻業旋看萬歲安。慶溢宗祊申保佑。澤流區域潤枯乾。小臣拜獻南山壽。長得淸時奉聖歡。</text>
<title>思陵都監。奉次捴相崔公韻。庚辰</title>,<text>曠世閎休可對天。當時實跡照千年。縟儀豈獨堪垂後。聖孝眞能善繼前。禮備寢園增穆穆。慶延瓜瓞頌綿綿。羣公祗役還同忝。出入初終百日旋。</text>
<title>在淸風。次金宗人韻。丁丑</title>,<text>四圍山色凈無嵐。百尺危樓萬丈潭。若許此時乘月訪。何須待影始成三。</text>
<title>次凈方寺僧軸韻 丁丑</title>,<text>歷盡群陰載復陽。天機回斡杳難詳。淨方淸夜談玄處。萬疊靑山一炷香。</text>
<title>曉發坡州 甲戌</title>,<text>早發童山曙色幽。啓明明滅尙臨頭。烟沉野店遙聞犬。雪滿江干近失鷗。仄路危橋相念護。前儔後侶共喧咻。▣▣遠樹亭亭立。極目長天天不浮。</text>
<title>贈照上人歸湖南 庚午年間</title>,<text>空門何處不宜住。畢境尒家那箇邊。試看一片天心月。萬里淸光到底圓。</text>
<title>明上人卷中次澤堂韻 己卯首夏○一明。金溝金山寺僧而其師曰處能。</title>,<text>何處山僧至。空齋睡起初。身傳老師鉢。袖有古賢書。酬世心方倦。對渠懷蹔舒。幾時一筇竹。相訪白雲居。</text>
<title>[缺題]</title>,<text>昨夜條風度海隅。區中萬物緫昭蘓。九重瑞靄籠金殿。五色祥烟繞玉爐。椒柏已頒靑瑣闥。葦桃催換赤靈符。陽和處處皆春意。上下同流叶聖圖。其二北陸窮陰盡。東郊淑氣初。池氷暄欲泮。宮柳暗將舒。發育春無限。邦家慶有餘。從今新化遍。聖學本詩書。其三葱籠佳氣滿宮垣。紫極春回瑞日暾。聖學從今無間斷。益勤三接納忠言。其四金門催曉闢。環珮趁朝班。千官齊獻賀。聖壽祝南山。</text>
<title>大王大妃殿迎祥詩應製 副司直時</title>,<text>長信初陽令節回。玉階春色報宮梅。徽柔德與韶華遍。慈育功兼造化催。喜溢辛盤傳細菜。歡騰嵩岳薦椒杯。惟應漢殿含飴慶。共賀新年景福來。其二玉曆纔頒▣。璇杓已指東。共稱新歲慶。爭賀泰階通。淑氣梅飄雪。春光柳轉風。鑾輿問寢曉。喜色六宮同。其三祥旭初昇瑞靄濃。周闈喜氣壽杯從。外庭鵷鷺嵩呼處。爭頌新年福萬重。其四暖律催葭管。祥雲繞玉窓。宮中春色動。釵燕已來雙。</text>
<title>送舍弟士直挈家之利川詩 幷序○乙卯菊秋</title>,<text>士直於我少四年。年相若也。少小游嬉。常在親側。入則同室。出則共方。未甞有時月相離也。及壯。各有室而仰食於父母。雖在流離轉徙之中。亦未甞不相聚也。余於癸丑春。始離膝下。來居城西而士直亦挈妻孥相從。同居集處。甚相樂也。旣三年。家益困乏。不可以皆全也。則士直又挈其妻孥。就食於利川。余亦將隨親南歸于湖右。噫。吾兄弟皆少年。上奉雙親。宜其長與團圓。而何爲遽有此分散之悲也。室家生産之累。常人之情。所不能免。陽元宗之不娶。有以也夫。况今時事憂危。世故多端。復得如向日之團圓者。又何可易也。感事興懷。慨恨多矣。雖然。心之所至。事亦從之。勉保此心。以期他日。五言律一首。聊以識別。句語拙陋。取其意而略其辭可也。與君皆少壯。不謂遽相離。欣戚何曾別。游嬉必共隨。方期同鼎樂。何乃異居悲。各有妻兒累。飜爲物我私。生涯正漂泊。心計竟差池。况此悲秋日。尤非送別時。悠悠萬重思。脉脉寸心知。世路無開眼。時虞劇纍棊。萍蓬元不定。團聚若爲期。幸保平生志。他年庶可追。</text>
<title>北漢舊城應製</title>,<text>神岳崢嶸霄漢間。葱籠佳氣護天慳。北來地勢三千里。西擁王都百二關。敗壁崩城知異代。翠華龍節想空山。惟應峻極生申甫。永與邦家鎭百蠻。</text>
<title>龍飛鳳翔樓應製</title>,<text>文物聲明殷九州。聖朝基業等金甌。君臣際遇光千載。魚水風雲卽此樓。往跡尙餘離亂後。▣昆留付構堂謀。欲識吾王能復古。先將治化變今周。</text>
<title>老將</title>,<text>無事將軍兩鬂蓬。悵望沙漠起悲風。揚鑣報主身先老。躍馬封侯志尙䧺。劒吐長虹蟠匣裡。夢和殘角戰雲中。他年再授靑冥鉞。擬逐單于瀚海東。</text>
<title>老兵</title>,<text>曾逐嫖姚事遠征。西臨葱海北遼城。身經百戰瘢猶在。劒擊千人血尙腥。絶域氷霜鬂邊色。陰山皷角夢中聲。田園耕鑿甘終老。塞上如今已解兵。</text>
<title>老仙</title>,<text>眼底滄桑幾變遷。瑤池春色老風煙。曾經軒帝乘龍日。解說周王御駿年。鼎裡金丹猶可試。囊中眞訣孰能傳。璇飈吹覺三生夢。更向蓬山會衆仙。</text>
<title>老農</title>,<text>行年八十老於農。眼暗皮皺鬂髮鬆。慣候天時知旱澇。能將往事驗豊凶。荒田種粟終年苦。官府催錢幾日供。聞道山東恩詔降。強扶鳩杖往相從。</text>
<title>老僧</title>,<text>破衲孤筇一老僧。終年寄在白雲層。虗窓月照談經榻。丈室塵生禮佛燈。蓮社舊遊神獨往。雪山歸路夢頻登。沙彌不識忘言久。更拂袈裟問上乘。</text>
<title>奉送朴晦仲氏書狀赴燕 丁卯陽月</title>,<text>君去幽燕道。應經孤竹墟。千年有遺蹟。吊古一沾裾。</text>
<title>挽人</title>,<text>持盈處患兩無嫌。議到高名許與僉。寵辱變遷身每泰。門闌焯赫意逾謙。卜居河上公將隱。譚世年來我欲鉗。今日永違床下拜。不堪危淚漫沾髯。</text>
<title>李判書 敏叙 挽</title>,<text>相門詩禮闡家聲。瑞世文章絶代英。蟬爀高名齊北斗。激揚淸節慕東京。桂林擢秀騰華聞。藝苑專盟振大鳴。佇想台府調鼎鼐。忽聞東壁晦光精。通家厚義情何極。異地凶音夢亦驚。官止列卿才未展。齒慳中壽理難評。傳基不墜靑氊舊。繼緖須看玉樹榮。自擬百年承謦咳。那知一別隔幽明。床前贈語音猶在。海上誅茅事未成。從此結城西去路。煙雲鷗𪆽挽傷情。</text>
<title>敬次天儁師卷中藥泉相公韻</title>,<text>由來天道自玄幽。逝止惟應任坎流。奉復台光回舊度。聖恩那得許歸休。其二小菴新築佛巖西。一衲孤筇伴鶴棲。欲問西來端的意。夜深明月滿前溪。</text>
<title>送別李員外周卿出佐關西幕 丙子初秋</title>,<text>遙遙征旆去難留。西塞風烟接素秋。男子早年須遠略。箕方終古冠諸州。慈城鐵甕關防壯。浿水龍灣道路悠。聞說年來凋瘵甚。喜看蓮幕亦才猷。</text>
