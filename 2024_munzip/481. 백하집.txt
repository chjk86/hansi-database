<title>題副使趙令士弼新購畵障子</title>,<text>孤館鎖如囚。深房坐似穴。忽然生遠情。寂歷江天雪。</text>
<title>飛來峯</title>,<text>嘯倚松根石。溪山是處逢。慇懃天設意。笑謝飛來峰。</text>
<title>雨後池塘</title>,<text>池塘凈新水。荷底魚兒遊。泉聲與月色。㝡覺今宵優。</text>
<title>月夜過南浦</title>,<text>野闊天垂盖。雲開月近衣。荷花深不見。收得暗香歸。</text>
<title>午憇金城披襟亭</title>,<text>倦路逢亭子。征驂且爽襟。晴川當檻闊。高樹向簷陰。正急登山興。難容盡日臨。坐看投店客。一一度長林。</text>
<title>三日浦</title>,<text>永述經仙客。湖豈此世寰。緣何淸分福。坐我此中間。孤島簷楹泛。纖波風日閑。輕舟從小往。流在白蘋灣。</text>
<title>作湖西行柳川途中</title>,<text>無那人事廹。又復適湖鄕。盜賊憂南路。晨昏念北堂。暮烟中店小。斜日後坪長。不欲鞭羸馬。惟愁遠漢陽。</text>
<title>廣州。訪李君不遇。主人兄弟。聞余至。深夜來話。</title>,<text>數騎聯翩返。良宵遂不違。應緣鶴飛報。終免鳳題歸。尊酒看襟韻。琴畫淸道機。華山分半約。晩歲欲相依。</text>
<title>新峙 丙申九月。自常山縣衙。約澹軒李載大。同入俗離山。李生垈坤從焉。</title>,<text>世外如緣在。塵中萬事閒。袖携工部律。秋入俗離山。霧峀高標立。霜林泉色斑。村煙谷谷好。長往欲無還。</text>
<title>山中九日</title>,<text>九日山中見。僧籬有菊花。登高不擇地。謀酒奈非家。峰白千年雪。楓丹萬壑霞。臨風一舒嘯。秋思渺無涯。</text>
<title>次李載大韵</title>,<text>結構何精麗。諸庵視此低。時廵元在外。左敎豈尊西。文陋乖崖記。書珍匪懈題。悄然今古意。秋色與凄凄。</text>
<title>淸凉窟。又次李載大韵。</title>,<text>不是尋僧去。惟貪佳處遊。高危無地着。虗寂與雲留。過客誰能久。寒花秪自幽。空廚無宿火。積葉又今秋。</text>
<title>上獅子</title>,<text>踏霜黃葉裡。尋寺數峰間。危石何能屋。遙雲摠是山。屢逢佳境廢。難得一僧閑。作意文臺去。巖崖幾曲攀。</text>
<title>示李載大</title>,<text>夜起千峯月。微茫下界分。虛窓杉影度。深室篆香聞。宿處疑非世。身邊但有雲。奇巖看似佛。渾欲聽經文。</text>
<title>鎭衙偶成</title>,<text>畵角聲三四。深村認有衙。人生儘無着。此地便爲家。睡處簷陰邃。吟時野色賖。荷花爾可愛。香與晩風斜。</text>
<title>移寓麻浦風月亭。夜過長溪公子茅亭。贈主人。</title>,<text>危亭坐如夢。夜色盡江波。舟語依巖近。村燈落水多。風塵長老病。湖海一狂歌。隣躄如無笑。寧辭百遍過。</text>
<title>風月亭。次澹軒李載大開字。</title>,<text>六月江樓㢠。高天積雨開。潮痕沙嶼出。帆影海門來。竝馬逢佳客。淸蟬佐一盃。行裝吾已卜。經濟本非才。</text>
<title>九月歸田。次伯氏韵。寄澹軒。</title>,<text>夙昔烟霞夢。依遅泥土間。白頭㱕故里。黃葉滿秋山。數僕將家至。千錢易米還。迂踈新契活。隨分足長閒。</text>
<title>景宗大王挽詞 三首</title>,<text>聖自天生篤。功惟歲計餘。玄機如轉斗。群孽不勞鋤。治象遵皇極。私恩本建初。陳衣昭儉德。衮斂待縫徐。宗社惟深計。承華冊命先。便推長枕愛。仍托盃基傳。出入聯輿輦。晨昏幷武肩。玆焉憑几日。邦國泰山然。一日爐香侍。三年草莽身。甄陞慚薄蔑。釁沐荷寬仁。奔問嗟何及。逋違分莫伸。孤臣頭未白。再哭九疑巡。</text>
<title>結屋白鶴山下</title>,<text>白鶴山前屋。殘年自在心。凉眠巖樹倚。孤往磵雲尋。世遠難求道。人亡不鼓琴。茫茫宇宙內。誰復賞吾音。</text>
<title>蘿山。次主人韵。</title>,<text>夜酌微醺快。詩家小課勞。久從蒙叟達。肯學屈平騷。月與閒花艷。雲將老樹高。興來時獨往。池閣倚靑臯。</text>
<title>巴陵宿宋汝儒江榭</title>,<text>小屋江光大。高林嶽勢平。西風遠客至。明月夜潮生。沽蕩難詩句。澄虗凝道情。相逢怊悵意。隔水吉州城。</text>
<title>重入雪嶽</title>,<text>雲日滄溟遠。芙蓉岳色繁。重尋花有約。深入雪無痕。卧樹才成約。懸崖不鑿門。輿僧眞代畜。夫子果知言。</text>
<title>洪原感舊</title>,<text>薄暮洪原郡。春風倦客程。孤城今嶺海。吾祖舊荊衡。竄逐猶天奬。艱危更大名。遺蹤何處問。穿島有蘭蘅。</text>
<title>磁巷藳。次拈澤堂韵。示君集求和。</title>,<text>謗集愆宜省。身拘意已超。衰毛驚歲月。弱羽㥘風飈。孤夢寒虫咽。幽吟病葉凋。良箴荷高友。如渴得沾澆。</text>
<title>更用前韵。寄君集台。</title>,<text>老覺冥行妄。才慚逸駕超。車懸無險路。舟繫任風飊。陌上浮雲在。山中叢桂凋。來泉應未涸。㱕足稻畦澆。</text>
<title>輓李承旨 廷弼</title>,<text>世有封蘄國。人無訟寶臣。幽盆嗟十載。風燭奄蕭晨。晝哭奔㱕咽。朝衣斂去貧。冥冥應感淚。隱卒始恩綸。</text>
<title>金大司諫明叔 啓煥 挽</title>,<text>獨立如孤木。交親幾在亡。人間無白髮。湖上又玄堂。尙憶書聲玉。空留坐處香。悠悠百身痛。遙吊金淮陽。</text>
<title>浿營志感 辛酉</title>,<text>玉節三辭地。君恩四命申。棠陰慚祖武。棣萼感前塵。白髮今非舊。浮榮老更新。羅幃秉孤燭。城角一聲春。</text>
<title>此君亭</title>,<text>竹靜松孤鳥自歌。暮天煙色四隣多。先生午睡方開眼。黃葉滿庭秋雨過。</text>
<title>遊金剛。出東門。</title>,<text>發願金崗萬二千。俗緣磨盡卽仙緣。裝囊斷出東門路。海上毗盧便馬前。</text>
<title>長安外村。水石甚佳。</title>,<text>板瓦鱗鱗老樹前。望中幽興一翩然。風烟已與仙山近。石白沙明是別天。</text>
<title>向萬瀑洞。至眞珠潭。</title>,<text>第一金剛萬瀑洞。蓬萊筆力與爭䧺。百年人不此間翫。死去生來都是空。</text>
<title>正陽寺。過金城使君洪汝吾。聞郡齋酬唱韵。臨別。次贈。</title>,<text>昨過琴軒意悵然。披襟獨自對南川。蓬萊仙賞殊先後。又送君行萬瀑前。</text>
<title>正陽寺夜雨</title>,<text>煙雲一色茫無際。萬二峯巒何處高。不省正陽寺裡坐。怳疑滄海聞風濤。</text>
<title>九龍淵 三首</title>,<text>準擬芒鞋玉洞休。忽看虹影掛源頭。懸崖挽及渾閒事。不覺狂奔到九湫。掛處高高欲半天。蜿蜿許久落深淵。中間屢被罡風捲。散作空濛萬壑烟。仰面看看意不厭。秪愁殘日已峰尖。歸來尙愛餘痕在。休洒衣衫亂潒沾。飛沫之濕衣者。歸猶未乾。故云爾。</text>
<title>邵城書懷</title>,<text>環顧玆鄕廑置錐。稻魚生理事多宜。終然漠漠菰蘆色。欠却桃花與紫芝。</text>
<title>溫泉宮</title>,<text>宮中水氣曉氳氤。輦路苔深五十春。今日君王無疾病。內湯常許浴行人。</text>
<title>白蓮菴。贈瑛師。</title>,<text>夜向西庵借榻眠。虗簷風鐸韻泠然。燈前老宿眉如雪。坐說堦東種柿年。</text>
<title>添鶴亭。夜懷。</title>,<text>槐露荷珠送晩凉。曲欄淸坐近羲皇。邇來訟牒渾無擾。民謂吾官懶病長。</text>
<title>送金晦而 始㷜 書狀</title>,<text>春日高峯送伯眉。臨湍初雪別君時。駈馳秪作君家事。夙夜才賢更是誰。春初。余退居高陽。送伯台於路次。今在臨湍。又逢晦而作別。故云爾。</text>
<title>朴榮川叔 鐔 挽 三首</title>,<text>烏哺詞中孝思悲。至尊曾感久堂詩。溫溫百行資源地。家德承來不外師。先子于公伯仲情。尙將親睦及餘生。迷塗又失瞻依地。兼哭嚴師與父兄。昔歲衡門問起居。時同楸谷樂樵漁。行窩舊會今搖落。無復花間望小車。</text>
<title>同伯氏士凈 瀅，士澄 浩 兩從。得運，得輿兩姪。作漢川行。歷大興。坐寺前小瀑下。有作。二首。</title>,<text>一別金剛難再到。夢魂長掛玉峰寒。尋常衽席天磨洞。持作香城萬瀑看。大興前後凡三入。要賞川巖不要詩。一語今來牽興發。韋家花樹此中移。</text>
<title>次伯氏送沈叔平韻</title>,<text>淵厚淹遅滻浿灣。獨看君錫鐵州還。聞說邊人穪福地。君行豈久此中間。子淵謫宣川。子厚謫肅川。君錫謫鐵山。未久蒙放。</text>
<title>東遊海嶽。平丘途中。</title>,<text>關王廟外關東程。春雨初晴春艸生。偶向終南回首望。浮雲不見漢陽城。</text>
<title>雲根亭</title>,<text>自從着得雲根後。八景應無淸澗雙。東極扶桑西雪嶺。乾坤全納一軒窓。</text>
<title>新旺瀑下。送協直平三台。吏判時。遭鄭錫三誣辱。出城。</title>,<text>瀑下徘徊風袂寒。數朋相送出雲端。閱來平地羊腸險。未覺巖蹊百折難。</text>
<title>宋台君集 成明，趙台穉晦 顯命 來訪。更用前韵。</title>,<text>身世元如老碧岑。向來何事累朝簪。終然脚底無平路。欲報恩深奈罪深。</text>
<title>薊州舘。題壁。</title>,<text>殘年冉冉惜餘光。道路悠悠白髮長。千里客愁何處失。夕陽煙樹古漁陽。</text>
<title>榛子店</title>,<text>景山無淚吊興亡。榛老誰言悼女娘。天下有心人若在。秪應先立楚懷王。</text>
<title>以風雨不得開塲。空舘無聊。錄奉按使尹陽來。兼示主牧成震齡。咸北試士時。</title>,<text>衿弁林林南北才。禮闈誰阻吉辰開。也應龍虎交騰氣。釀作崇朝風雨來。</text>
<title>述客懷。次莞爾堂韻。三首。</title>,<text>北上磨天大漠平。翩翩馹騎倚風鳴。樂民樓後重開眼。縹緲城津海上城。家國憂深頻夢惡。書來欲拆更躕踟。縱今報得平安字。尙慮寬吾有底欺。寂寞羈愁種種添。風簾獨有燕鶯覘。來時雪色埋關路。㱕日濃陰覆畫簷。</text>
<title>君集台曾約舜年台。同入四郡。以舜台子方爲忠原也。忠原忽移嶺藩。久叔子代之。以其子爲主人。則等也。舜與久何擇。集台先唱二絶。慫惥久叔同行。且申前約於余。次韻却寄。二首。</title>,<text>龜島春流接蠏巖。廣陵風送可興帆。此行合仗陶雲老。先遣兒郞作縣監。蠏巖。是吾湍江下流。廣陵。集台所居。可興。卽忠原境。山水老饕如健兒。聞風吾欲往從之。不分鄭李翁爲伴。波上官廚等一詩。</text>
<title>副价朴靈城成甫 文秀 贐章</title>,<text>弱國春秋秪坐談。才逢主辱便喑喑。如君一斗輪囷胆。千載南朝舊澹庵。</text>
<title>盤龍庵。偶吟。</title>,<text>雪天豪興把杯看。起拓禪窓月影寒。下界人烟方似夢。一聲淸咏倚雲端。</text>
<title>罷官。出烟村。</title>,<text>匹馬依遅春日斜。君恩始許問田家。自憐來去殘生事。又向西村見杏花。</text>
<title>次詠鷗韻</title>,<text>桐江浴罷廣陵飛。一色蒹葭浦日暉。飢鴈時隨菰米去。二陵烟水舊朋稀。</text>
<title>歸白下</title>,<text>舊隱衡門倚白霞。來泉水活客還家。城西小院猶秋夢。種菊三年不見花。</text>
<title>徐平甫出江上待來。有作。</title>,<text>江色行塵兩渺茫。移時悄兀坐深堂。乍離尙有今宵約。慣見猶難一日忘。高枕睡殘林景薄。小庭晴好柳風凉。須君直到曛曛際。獨鳥歸飛抵樹忙。</text>
<title>次人詠蟬韻</title>,<text>嘒嘒流音宜夕陽。敎人癡立綠陰傍。斷腸杜宇啼唯苦。砭耳黃鸝語不長。風定解生深樹籟。暑蒸能送一庭凉。露蛩霜鴈聲猶遠。報道秋心爾大忙。</text>
<title>金化途中</title>,<text>道途夷險昔相仍。去去忘疲興會乘。峽內人煙踈見里。馬前詩料每逢僧。乍經虎押身猶竦。預說龍淵意已騰。况有知音携作伴。玆遊奇絶幾人曾。</text>
<title>主倅李一源 秉淵 適不在官。悵然留詩。</title>,<text>五馬翩翩何所之。夕陽山縣客來時。壯遊未並筇鞋理。孤宿誰憑官糓支。百里謳謠渾惠化。一春花鳥幾新詩。徒然悵望停雲色。虗負梅軒好會期。</text>
<title>正陽寺</title>,<text>正陽寺占最中間。匝立羣巒各好顔。八陣排來人是石。千尊會處雪爲山。正看天地眞情秀。可道楓花外面斑。生世方知今日快。幾年虗自老塵寰。</text>
<title>楡店寺</title>,<text>道場寬偉衆峰䧺。殿宇金銀欝半空。院井烏歸甘露湧。樓橋虹偃百川通。鐵鍾往蹟緇言幻。天笁奇形佛座崇。雲確水舂稤庫遠。負糧僧自洞門東。</text>
<title>鄭敬之 順一 家守歲。次東臯除夕用東坡韵。</title>,<text>無情今夜守猶徂。志士徒然悲暮途。慣伴憂端經歲籥。羞將吉語祝門符。穉陽稍稍萌葭管。衰相駸駸上鬢鬚。明去暗來催老恨。就中先獲卽韋蘓。</text>
<title>永保亭</title>,<text>潮去潮來自何處。山開山合拱玆樓。烟雲變態呈三面。造化奇權盡一丘。兩日不妨淹海雨。十年始覺洗塵眸。紗籠滿壁渾閒事。物色全歸翠老收。</text>
<title>向耳津舟中。次放翁韻。</title>,<text>孤舟早逐退潮頭。風逆波興也更愁。撲地雲黃秔稻晩。滿江花白荻蘆秋。是村漁子收罾去。何處柴商下碇留。適意湖山如故國。黃岡欲作雪堂謀。</text>
<title>失靑鶴復得白鶴喜而志之</title>,<text>天闊風高一放翎。西林寂寞鎖虛庭。籠來便覺新猶舊。舞處方知白勝靑。臺沼居然增氣色。琴書從此助淸泠。遼陽古柱休相問。添鶴亭今返鶴亭。</text>
<title>簡寄嶺伯李仲協</title>,<text>滿眼荊榛沒坦途。激揚初計漫區區。是非叢裡身仍病。人鬼關頭氣欲蘓。知我春秋猶自信。微君肝膽向誰輸。嶺雲秦樹居然別。茅屋寒燈照影孤。時臺言論斥追報時。爭名號不可之人。慨惋之極言。發於詩中。</text>
<title>直長從兄 泳 來過留宿。次圃隱集韵。</title>,<text>嶺上馬嘶犬出林。待君三日政孤吟。逢迎亂雪千峰色。牽挽寒燈一夜心。壠𤱈對門冷晩計。池塘詠草聽新音。客中見客還愁別。窓月依依已改陰。</text>
<title>癸卯正至。過從侄景任 得衡 墓。</title>,<text>三尺孤墳翳雪林。丘山華屋一悲吟。自從送爾埋深土。不復向人論此心。草宿翻驚他歲月。魂歸猶隔舊容音。淚眸獨與阿連對。慘憺前峰起夕陰。</text>
<title>舟下栗島</title>,<text>舟泊西巖古木踈。波心孤島一村居。野人誰識尹司果。江老猶傳吉注書。園圃晩風薰藥艸。簷籬斜日晒鹽魚。主人倉卒盈盤膾。將去遅回意有餘。</text>
<title>倚杖</title>,<text>藜羹飽後氣方舒。倚杖柴門月上初。暮犬吠人秋稅急。孤鴻啄雪野田虛。東都骨肉書難得。北極風雲夢已踈。梁甫吟時眞樂在。孔明何事出茅廬。</text>
<title>崔左相 錫恒 挽 二首</title>,<text>博陵家世冠唐廷。名祖難兄一典刑。經緯有方從綽綽。激渝無跡只停停。歷來險路猶完轍。斷處廉鋩便發硎。身後精神應未滅。紫霄他夜望新星。閶闔玄宵額扣關。天傾呼吸手扶還。孤忠千萬唯吾往。偉業曾今可孰班。羿促盡誅方國活。溫申繼逝奈時艱。月翁亡日東宮吊。曠禮重瞻百載間。</text>
<title>田家書懷</title>,<text>田郊秋望劇凄凉。盡室調資數畒荒。鄕洛漸隨飢歲薄。客愁渾與暮雲長。井鹽作利山先濯。海氣蒸成地晩霜。隔屋夜聞舂杵語。罄將甁粟上官倉。</text>
<title>懷歸</title>,<text>散策西風落木前。丘原晩眺一蕭然。孤煙黯黯樵歸路。寒水漫漫稻穫田。爲客奄見盈缺月。念親常計短長年。黃花身世憐同病。未耐嚴霜歲暮天。</text>
<title>遣懷</title>,<text>不時沾濕漏茅廬。餘勢飄騷響四墟。已㥘寒威塗壁罅。預求乾處置床書。短簷滴冷風高後。深院聲踈木落餘。料得主人貧拙態。苦吟推琢境難如。</text>
<title>蘿山賦梅</title>,<text>重龕風雪護深居。殿却年芳冠物初。生意一樽春隱約。橫枝半夜月扶踈。交期賴得塵心洗。容色羞將老髮梳。多少詩琴淸淡事。不緣留客摠緣渠。</text>
<title>敬次芝峯先生香雪軒韻。贈府伯令公李子淵。二首。</title>,<text>風塵歧路劇艱關。羨子回翔暫此間。日近扶桑通灝氣。丹成句漏駐衰顔。乾坤海闊難爲水。西北雲高捴是山。別後詩家無限債。梨花春雪訟庭閒。東風吹客出邊關。十日行裝泥路間。心爲戀君催短髮。愁因過嶺减朱顔。天低白鶴沙邊浦。春入黃龍郭外山。豊沛掄才王事急。羨君長得卧治閒。</text>
<title>和送牧伯令</title>,<text>久客難逢一日晴。南樓明月太無情。關雲色慘身同遠。隴水聲寒眊不成。暫役何能酬主眷。漫吟非是要詩名。遙憐故里窓前竹。紫筍春 缺 長幾莖。</text>
<title>趙令君錫 景命 解籍。歸廣陵。過余兄弟白下山居。其季穉晦 顯命 隨焉。徐平甫亦自蘿山來會。落落之餘。其喜可知。座中拈唐人韵。各賦以識之。</title>,<text>馬蒭奴飯挽君東。淺酌高吟許我同。慣逐牛羊返斜日。從他燕雀弄輕風。危塗此會那無語。詩社初盟久已空。往往停盃歎少一。故人冠盖薊雲中。</text>
<title>蘿山。次主人韻。</title>,<text>竹枕昏昏睡思低。夕陽樵牧返前溪。風薰紅藥垂花塢。露裛靑瓜引蔓畦。層箔細看蠶縷葉。一簾閒數燕黏泥。雨餘欲問農家事。呼取田翁過瀼西。層一作疊</text>
<title>昨乍散蘿山之會。經宿復還。主人有詩相待。次韵。</title>,<text>馬出深松分路歧。田原三兩野棠衰。湍江夜月孤回夢。蘿峀朝陰再趁期。高柳自生風拂拂。嬌花欲挽日遅遅。留君何處酬詩債。八角亭臨半畒池。</text>
<title>自來蘓舟泝。宿月峯庵。</title>,<text>庵鍾落渚暝維舟。水氣生雲澹不流。暫就孤燈依老宿。久將閒眊約浮𩿨。江村楡柳常如暮。澤國蒹葭已欲秋。自在浮家與行脚。虗空無地善畸愁。</text>
<title>蘿山會。李台仲協同賦。</title>,<text>篷瀛餘興未全低。靑艸郊原散馬蹄。好客過江開酒榼。濃陰盡日護塘堤。桐花落處橫新燕。麥浪生時鳴子鷄。欲去復留有何意。無詩愧負此山棲。</text>
<title>叢石亭</title>,<text>艱關嶺海遅征鞭。縹緲叫奇積石前。斷自坤維稜是六。斲來天骨立凡千。溟波蕩薄宵張樂。鬼氣蒼深晝抹烟。更有何人大心力。修梁𢱍得蜃噓邊。</text>
<title>寄徐台平甫</title>,<text>人事悠悠苦不齊。都門餞後獨歸棲。孤懷夜入寒蛩語。危鬢秋生遠鴈嘶。垂老漁樵虛有約。近村鷄黍共誰携。蘿山松菊今何似。墅壠黃雲路已迷。</text>
<title>舊遼東 燕行時</title>,<text>皇朝遼撫卽䧺藩。興廢徒然一涕痕。甓運新城餘累土。村經㥘燼但崩垣。堯封已汚嗟天醉。墨守雖堅奈局翻。倘有令威今再返。舊時華表亦無存。</text>
<title>入燕館</title>,<text>幽燕城闕舊皇州。生晩乾坤此路羞。大地閱來空壯志。重門鎖却便孤囚。街兒反笑衣冠古。儐虜唯耽貨幣優。更向鴻臚循膜拜。誰言今日我東周。</text>
<title>楡關</title>,<text>輸幣㱕憐弱國臣。殘年遠役鬢添銀。鄕心逆旅三更雨。柳色關河萬里春。異類人情逢宿面。同文筆話替輕唇。雲山漸覺長城近。瘦馬嘶風頓足頻。</text>
<title>守歲仲協宅</title>,<text>半百平分秪此宵。當尊意氣忽焉消。孤燈一榻更聲度。微雪千門霽色遙。夢裡靑春雖昨日。鏡中華髮奈明朝。呼盧六博誰家事。相對衰翁不待招。</text>
<title>次伯氏鳴字再疊韵</title>,<text>何處邊愁斷鴈鳴。磨天嶺外古䧺城。頰紅衰盡蘓家弟。眉白懷深馬氏兄。戍篴三更聞塞曲。夕烽千里送鄕情。金釵翠袖渾閒物。一釖行裝愧老生。</text>
<title>次宋台君集韵</title>,<text>那堪千里各分張。今夜應同此月光。疊嶺亘天雲漠漠。重溟涵野日荒荒。北垣春盡裘猶冷。東洛心懸夢亦長。行發文川書遂斷。鶯花時節悵相望。</text>
<title>又次牧伯韵</title>,<text>午榻踈簾眊後開。梨花風落滿庭苔。雪山斜日將愁去。瀚海重陰欲雨來。遠客鄕音歸鴈盡。佳人春事舞衣裁。萍歡賴有同窓舊。詩課何論巧拙才。</text>
<title>得衣字</title>,<text>送盡春風未袷衣。黃梅應落故山扉。花門春色含新雨。楡塞胡氣霽夕暉。長白何心還北走。孤雲無日不南㱕。關河客味雖辛苦。猶勝人間有是非。</text>
<title>仁祖大王遷陵輓</title>,<text>高皇神武百登憂。今日堯封尙滿洲。山不向燕從黼座。水回朝海抱珠丘。前和怳侍威顔日。普慟如悲大行秋。千載樂遊原上望。月籠佳氣共天浮。</text>
<title>肅軍銜旋有審陵之役。歷玉堂。次軸中韵。壬子</title>,<text>床頭伏火撥晨爐。回首平生一撫鬚。經卷事終慚我我。行裝人亦笑夫夫。暫從恩謝非無意。更着奔忙卽不圖。寄語玉堂諸學士。江湖何處白鷗孤。</text>
<title>歸山下。疊年字志感。上伯氏。</title>,<text>萬事浮雲閱變遷。梗蓬身世又新年。村烟墅靄日初永。柳眼蒲芽春可憐。客榻無端驚逝水。山家有待復來泉。瓢亡鼎缺關心事。恨未消磨火食緣。</text>
<title>同金川守鄭君錫耆。與其季錫耈。煎花於北磵。邀子穆。半日逍遙。父老來赴。亦五六人。獨洞主台叟落南。久不歸。悵然有作。子穆。南選明。台叟。鄭錫耈。</title>,<text>北磵春逝久矣踈。今年吾得返吾廬。偶逢二郡停車盖。便趁殘花集里閭。數月饞翁方喫餠。夕陽廚子又烹魚。淸泉白石依然在。怊悵茅齋谷口虛。</text>
<title>次李台仲協賀蒙恩解職閒住韵</title>,<text>涓埃無地寸忱申。寵辱中間白髮臣。迹謝冥塗始舒足。魂收羿彀可全身。霞山叢葡廻秋夢。亭浦漁簑待主人。敢以遅回答聖眷。江湖不隔望楓宸。</text>
<title>宣懿王后輓 庚戌</title>,<text>皇嫂親仍太母尊。聖朝家法友慈敦。片言賊齚誣天舌。遺敎民涵載物恩。靑野有霜哀卛域。綠雲無淚葬同原。恭聞下殉玄封內。詩禮編編手澤存。隆武堂前煎藥忙。小臣吹火伏爐傍。遑遑袞步忘階峻。耿耿慈憂納牗凉。海屋何無千甲子。天崩纔是七星霜。流虹令節逢今月。空泣宮香舊賜囊。</text>
<title>次鄭舜年 壽期 韵</title>,<text>木履布褌野老如。槐安一枕夢回餘。白頭更理窮經學。采筆重修演雅書。松塢秋收朝露菌。柳鉤春薦夜潮魚。田園剩有歸來興。吾道于今在草廬。</text>
<title>李台仲協，金台子直招韵。同賦。</title>,<text>雲林新照兩台星。猶似書窓舊拾螢。卜地未應慚綠野。對床時復寫黃庭。微凉逗暑生喬木。白月涵池上小亭。理會他時經濟事。那將所學負生靈。</text>
<title>次宋君集松石軒韻 乙巳</title>,<text>落落嵌嵌不受氛。仙家粧點廣陵濆。茯苓氣液空壇露。苔蘚文章一壑雲。但恐採歸良匠氏。可堪眠着醉陶君。儂居久矣無經濟。剛恨移山術未聞。</text>
<title>次后溪</title>,<text>江翁隨處伴𩿨行。物我無心要誓盟。霞墅重歸收早栗。閒堂依舊老秋荊。秔陂蟹下黃雲暗。草砌蛩寒白露生。赤壁仙舟違客 缺。秪今怊悵燕鴻征。</text>
<title>次趙台稚晦韵</title>,<text>話及白眉猶滯淚。况尋歸樂舊亭臺。空江獨鴈將雲斷。壞壁寒螿竟夜哀。麟閣圖曾布衣極。鹿村山有道峰嵬。春氷虎尾兢兢意。終係君恩且復廻。</text>
<title>白下山居。別湖南伯徐溫叔。宗玉。</title>,<text>靑春麾節暎楸陰。珍重柴門荷再尋。日向閒中如繫影。人從墅外始論心。飛花落絮迷㱕路。樵唱農謳帶遠岑。南去澄淸攬轡日。朋尊能憶此宵斟。</text>
<title>次李姨兄持國</title>,<text>每對無煩好語寬。道腴書飽任窮寒。乾坤牢落家何在。氷雪濸茫歲又闌。魂夢秪今驚鰐海。功名從古笑鮎竿。柔茹剛吐由來事。爲子悲歌到夜殘。</text>
<title>次李掌令君大 宇夏 韵 乙未</title>,<text>輪蹄久斷巷西家。兒向賓堦種菊花。憂樂到來安所遇。閒忙較去得誰多。遙空雨色鳶方嘯。小院茶香鳥自歌。浴佛今宵燈萬戶。登城一望奈衰何。</text>
<title>夜課 二首</title>,<text>萬變滄桑秪此身。滿頭霜雪獨添新。虛將癡拙田家老。喚做光華黨籍人。耄且及焉從息駕。士之常也敢言貧。晴窓看曆三陽近。岸柳園花卽我春。南村終夕好懷開。獨帶梧川夜色廻。店舍踈燈人語近。郡城殘雪角聲哀。經功散落丹硏筆。詩興牽連粉頰梅。莫道浮生長是客。萬緣都已付寒灰。</text>
<title>泉庵曉</title>,<text>孤庵宿白雲。曉思一超忽。風簷鐸鋐鋐。佛壁燈兀兀。所接無一塵。令人深省發。欵彼下界人。醉夢紛生沒。豈知有山水。但事勞簪笏。那能擺憂患。於焉度歲月。偃仰服烟霞。幾何蛻塵骨。念此意茫茫。遂欲濟津筏。飜然戒空寂。笑撫頭上髮。</text>
<title>飯後步至前臯</title>,<text>坐久病滯胃。飯餘試閒步。無心信所往。稍已澗壑渡。但循麕鹿跡。那分氷雪路。息勞得小臯。植杖仍四顧。墟烟靜不散。雲日澹以暮。濯濯斧斤地。累累見古墓。寂寞石衣冠。徒立安所護。百年斷香火。四時穴狐兎。默念塚中土。覺我形是寓。耈殤一㱕盡。賤貴焉足數。長寐事便休。殉命非達悟。君子樂循理。斯道無必固。祗可抱方冊。未死寡過誤。</text>
<title>月棧</title>,<text>朝發碼碯驛。路入麟蹄縣。雪嶽近氣脉。峰壑稍已變。危棧度十里。曲折替隱見。往往捨鞍馬。狠石鑿幾片。半崖堇粘過。在腋猶虗轉。黑淵蕩脚底。俯視生暈眩。遊山果愆累。冒險誰驅遣。終然異世路。此境只少選。</text>
<title>南樓賞月得月字</title>,<text>出塞二十里。始見吉州月。長陰苦無霽。片雲俄滅沒。我興在南樓。主人還蒼卒。佳賓列麾符。小酒烹薇蕨。笑言落天風。簾櫳飛高樾。衍迤靑野闊。盤礴白山兀。山雪與樓月。素輝交恍惚。奈何此山河。往者淪狗羯。桑麻與聲敎。百年無戰伐。壯哉尹侍中。功績浩溟渤。緬焉起深想。撫釖至明發。</text>
<title>和陶詩</title>,<text>少日迷適道。薄技妄干時。珂佩冒不衷。忽已菑隨之。收身嘅苦晩。用晦知在玆。敗輈息復駕。幽壑結長期。今時卽非舊。歲晩多所思。側首盡網羅。累欷遂漣洏。論定後難知。撫往中自疑。何事乃如人。云云有煩辭。</text>
<title>和陶</title>,<text>拙退我田間。遐想再塵表。安身各有所。莫笑經綸小。屋前數頃麥。於我諒非少。昨日方收穫。天色忽冥窅。幸玆分秧雨。霶沱通夜曉。奈此在塲麥。漂蕩沉塘沼。我無稻可種。但愁麥未了。倚杖還一呵。遺粒爭鷄鳥。</text>
<title>松林窟</title>,<text>松林雖名窟。天然石作室。其傍滴靈泉。其奧坐群佛。佛前紅錦帳。施自誰家出。一塵無可掃。四壁方而潔。吾欲卧其間。一睡度千日。</text>
<title>石門次李載大</title>,<text>登高漸石色。入谷多楓林。未厭尋寺興。不辭穿雲深。往往叫奇絶。紅葉出素岑。輿上得詩吟。空壑散餘音。評勝兩莫逆。我心卽關心。</text>
<title>次古詩韵 癸丑秋</title>,<text>氣序一以徂。凉露沾庭芳。主人愛長閑。晝日掩松堂。簪組不余羈。所思猶江鄕。單衣未厭薄。宿昔慣風霜。俯聽蟋蟀吟。仰視孤鴈翔。聖賢枉棲棲。行止貴知方。不踏門前路。焉知廣陌長。卧聞晨車響。日日趍未央。借問彼行子。能復認回光。</text>
<title>次李仲協溪上所作韵。示成君澤 德潤。</title>,<text>迢迢栗翁亭。深深溪老室。杖屨共江山。道義垂星日。於焉溯餘芬。久矣抱遺秩。高明不易攀。戰兢可無失。顔樂與曾傳。疇敢貳其一。所以忮求者。君子之深疾。</text>
<title>得海字</title>,<text>厚坤一隤然。下有積水載。東南信有涯。西北窮何在。往者西國人。自言浮北海。南面見北極。天根杳瀦匯。著書入中土。其說太謊詒。我來磨天外。井觀豁以改。有海浩無岸。其源直子亥。擧一知三隅。足躡何須待。聖人存不論。鄒衍談胡乃。所以程伯子。默悟加一倍。</text>
<title>家釀味酸。崧南，蘿山兩酒翁。聞之落莫。以詩寄意。戱語和之。丙午。崧南。卽李台仲協。來寓西都。故云爾。</title>,<text>我家胡爲釀酒多一石。約束崧嶽蘿山客。春寒酒甕凍欲裂。酒淹百日甘螫嗌。吾輩年來事多乖。此事又是今年厄。君不聞坡翁薄酒勝茶湯。飮者不必賢聖擇。君肯一醉吟百詩。使我傾釀當不惜。且煮盤龍山上蕨。兼膾同志潭裡鯽。他家酒釅猶獨酌。那得分霑滿眼碧。</text>
<title>過浦口魚梁</title>,<text>截水魚梁偃長虹。布簾樹柵何崇崇。雨後潮頭高十丈。魚隊鯈鯈來如風。未覺罾罿暗裡伏。只信溟渤波浪通。日晩潮落梁出水。一網橫駈萬族窮。大魚圉圉小魚爛。有甚困羽羈樊籠。嗚呼聖王今已遠。數罟竭澤人愈工。何事潛鱗離窟穴。自就須臾沸鼎中。世間何者不死利。使我歎息心忡忡。寄語紅塵得意人。䆠海魚梁無不同。</text>
<title>馬氏墳庵。待李台仲協。</title>,<text>玆庵路慣倦猶登。更約前年守歲朋。跼跼馬纔穿石經。超超身已卧雲層。三軀佛儼留千刦。十笏房深耿一燈。情或形詩勞待客。心因憂世欲逃僧。陶爐伏火安尊煖。弦月流暉得雪增。共說蘿山梅下會。香腮春意臘前升。</text>
<title>大堤歌。贈襄陽徐使君。</title>,<text>襄陽女兒花作笄。春日踏靑遊大堤。桃花初發棠花早。堤上芳艸雨萋萋。漢水東流入滄海。峴山山西日欲低。肯從羊公碑下去。但爲山公唱銅鞮。風流太守江漢客。百里烟花使人迷。不向習池醉春酒。留客夜飮烏夜啼。葡萄酒熟三百斛。寶瑟鳴箏錯金篦。銀盤紅玉鱣魴膾。興劇直欲炰鯨鯢。觀日扶桑天地闊。積水茫茫無端倪。阿明廟前看萬松。飛仙臺下弄淸溪。十日留連客忘㱕。佳人莫笑醉似泥。直愁東風大堤頭。楊柳依依馬連嘶。</text>
<title>吉城行</title>,<text>我生五十白紛紛。遍遊東南復西垠。往年輸幣入幽燕。山河不改羞膻葷。目壯胷恢如有得。但恨未窮北海濆。今年奉命來吉州。試閱千萬武與文。鐵嶺咸關視房闥。直上磨天倚半醺。脚下長白走如馬。天際白頭堆如雲。是時暮春草木榮。諸山積雪猶雰雰。城津入海昂龍首。俯見扶桑上朝昕。門巖立水偃虹腰。朝暮鯨波囓其齦。百勝樓前大野平。踈村花發散耕耘。形勝如此眼不暇。鄕園縱遠心自欣。主人邀客城上月。盃盤眞率情慇懃。醉後忽起千古感。英䧺往蹟多流聞。壯哉尹瓘金宗瑞。逐胡拓地輸忠勤。龜城出師平草寇。評事仗義淸倭氛。聖朝百年封壃靜。今人誰是眞將軍。書生意氣殊未低。願與古人同芳芬。腰間有刀何處試。逝將灑掃先人墳。桑弧壯志能不負。自謂玆遊便策勳。回頭說與䧺州伯。莫愁明朝去留分。</text>
