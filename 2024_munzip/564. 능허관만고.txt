<title>延祥辭 丁卯</title>,<text>天開兮地闢。一陽一陰鼓機緘以來往。歲云改兮立春。生萬物而育養。協氣先兮宮柳。繽枝葉兮流光。蘭出秀於庭除兮。梅馥馥而芬芳。楣赤符以禳災兮。爆靑竹使辟瘟。慶福爭湊于一堂兮。喜色洩融於千門。河之淸以五百兮。隱士休於芝曲。外公正而崇義兮。內豁然如光燭。紆香菜於寶盤兮。迎新年而賀祥。奉三殿而歡娛兮。拊膝下而弄璋。念蔀屋之窮民兮。其於食息而豈暫忘。</text>
<title>長樂辭</title>,<text>我慈聖之壽考兮。允吾王之至孝。儀長樂而歡娛兮。憬而訓與而敎。蓋聖德如昔周之太任兮。恩已覃乎八域之蒼生。和氣融於殿裏兮。彌軒紀於堯蓂。顧小子區區之顒祝兮。寶筭之高而玉體之安。如岡陵之不崩兮。如河海之不乾。抨五龜而戴獻南山兮。駕六龍而含輸瑞珍。惠風吹於柳枝兮。王春爲首而麗景新。列椒花而柏葉兮。匝歌頌而洋洋。奉玉觴而稱慶兮。億萬年之无疆。</text>
<title>自警辭 己巳</title>,<text>紀綱樹兮明賞罰。賞罰明兮國治。治國家兮百姓安。大公正兮無私。無私兮體天道。體天道兮祗台。</text>
<title>菊花辭 庚午</title>,<text>秋風颯兮露結。籠萬樹兮交紅。鴈南飛兮蘆績。鷰北歸兮稻功。鞠有華兮正中。按月令兮時嬗。儀原餐兮賦騷。慕陶掬兮詩箋。帶金色兮靚容。凌霜氣兮姱節。充寒操兮徇義。葆晩香兮流潔。花褰芳兮葉萎。蜂蝶歸兮閒閒。朝霞濕兮東籬。暮雲逗兮南山。飄鶴翎兮禁苑。醉楊妃兮沉香。紛通州兮玉臺。與墨蘂兮爭光。雪白魁兮下輦。烏紅殿兮銀黃。鶴翎，禁苑，醉楊妃，通州，紅玉臺，黃墨蘂，雪白，下輦，烏紅，銀黃。皆菊名也。 美仙潭兮甛如。吸一桮猶齡長。濂愛蓮兮猷筠。媲君子兮貞士。雒之陽兮羣芳。敢曁斯兮均視。穠華冉兮著詩。果之珍兮桃李。筮黃裳兮元吉。垂嘉名兮花史。</text>
<title>精一齋辭 幷小序○壬申</title>,<text>取精一齋精一二字之意而作集福之西北。養和之正東。有一小齋。名曰精一。庸述一語。以表齋名之所以作。其辭曰。大哉齋名。肇於書經。聖謨孔彰。炳若丹靑。何以謂精。何以謂一。擇焉則精。執之曰一。故精一執中。堯舜禹之授受。建中建極。湯文武之旨訣。且人心危何。察乎其隱密。道心微何。守乎其省察。惟精而察。惟一而守。然則精乃擇善。一乃固守。是以精未可以捨一。一然後而執中。墨卿識哉。至正大中。</text>
<title>金風辭 癸酉</title>,<text>金風颯而淅瀝兮。木堅固而剛剛。伐靑岡之斑竹兮。鍊金鐵而鸞篁。美靈樹之屈曲兮。似雲龍之吐霧。顝后皇之嘉種兮。龍一吟而風雨。觀黝雲之騰騰兮。未能見夫眞龍。槐引飆而納凉兮。肆莞簟而穹窿。談千古之理亂兮。神鬼爲之徘徊。津涎涎而滿襟兮。直千金而易來。好丙丁而在側兮。夏日熱而未已。瀉銀河而大笑兮。仰靑天而呵呵。儵投筆而起身兮。窄窄乎東海之東。繽大笑而復瀉兮。傳萬世之無窮。</text>
<title>凌虛亭辭 甲戌</title>,<text>時當孟冬。日到中旬。白雪翩而如席。松竹靑而嶙嶙。重裘煖而博山。寒襲襲而尙侵。整余冠而起身。緩節行夫禁林。偶爾屆於小亭。名曰凌虛。飄然有大人之想。頫六合以魚魚。坐高堂而軒敞。驅萬壑於眼底。鶴高唳而風來。鴈羣飛而雲擧。延眺遠野。田疇茂荒。俯瞰峙壁。草樹交張。爇檀香而耿㴑。弄玄琴而和詩。東略扶桑。西顧咸池。普賢鎭後。木覓在前。紛龍挐而虎攫兮。有如英雄之矯騫。旣雍和而肅明兮。鬱鬱蒼蒼者。其維太平之氣。於焉詩興猶高。弄筆靑天之紙。</text>
<title>六更辭</title>,<text>時二六而更五兮。自古昔而不忒。分時刻而協中兮。詎毫釐之盈縮。吁唐玄之淫蠱兮。詔挈壺使爲六。幸玉環之同夢兮。擲廣衾於花萼。白日晃於碧空兮。六宮胡爲黑夜。嗟銅漏之司永兮。奈蕭墻之釀禍。酗于酒而色荒兮。反毛詩之何其拚。乾道之夕惕兮。曠帝舜之萬幾。嗤夏禹之孜孜兮。傚丹朱之頟頟。宣一德而興基兮。樂盤游則喪國。寵胡臭之汙穢兮。狐綏綏而鶉奔。留後辟之烱鑑兮。摹畫圖以傳神。</text>
<title>翠雲亭賦 辛未</title>,<text>園中有閒亭。名曰翠雲。祥暉郁郁。瑞靄棼棼。東撫駱岫。西挾白岳。南望淸廟。肅雍且穆。北顧紫籞。松柏蒼蔚。御春風而融融兮。依欄干而歌詩。桃含紅於鳳砌。柳拂靑於龍池。日居月諸。忽焉朱夏。薰飆習習。綠陰亞亞。淸蟬嘒於葉裏。黃鳥戾於花間。詠南薰兮歌二南。神氣靜兮心意閒。羣鴈南歸而愀縮兮。金氣颯颯而蟋蟀鳴。楓磊磊兮罨紅。菊冉冉兮垂黃。六花按節。時則三冬。謇茸裘而禦寒。熾獸炭兮春烘。拊萬峰之玉立兮。挹千章之喬松。且序屬伏臘。炰胾于斯。有殽如坻。有酒如淄。學士授𥳑。膳夫進俎。無已太康。隰楡山杻。夜如何其。有煌啓明。八窓根窟。潛心羲經。美乎哉。雖云小亭。其四時朝暮之景則不可勝記。故我述其槩。庸眎無止。</text>
<title>太極賦 壬申</title>,<text>无極而太極兮。在陰陽而是謂。涵動靜而殊實兮。猗造化之樞紐。萬物莫逃乎範圍之中兮。庶品咸受於方圓之形。一生二而三四兮。極生儀而才象成。五生八而卅六兮。五行兼以八卦。馬受陽而牛陰兮。理與氣而交會。眞凝精而妙合兮。化生生兮不窮。按經緯以錯綜兮。日在西而月東。人獨稟乎其全兮。男乾三而女坤。奇數屬夫男子兮。耦則繫乎婦人。仰陰氣而扶陽兮。亘千古而理明。繄剛健而純粹兮。旁六爻以通情。一六水之居一兮。人始生而先貌。火居二而木三兮。次呼母而能視。四九金而五土兮。漸聽語而志立。理无始而无終兮。實總歸乎一極。</text>
<title>羑里演易賦 丙子</title>,<text>國以諫臣而爲根兮。聖狂明昏由是以判。納拒差之毫釐兮。塵露漸漸乎浩瀚。嗟三侯之匡紂兮。二受戕而一廢。姬羑里而知藏兮。窮包犧之玄理。積德胚於公劉兮。夫何泯而不揚。繩先祖之丕緖兮。念王室而含章。薄言愬而逢彼怒兮。胡一時而忘怨。分八八而贊辭兮。配奇耦而玄圈。准萬物之成數兮。測日月之盈虧。嗟烝黎而曷辜兮。長愀恤乎仳離。惡讒夫之盈廷兮。悵時俗之靡道。機好戎而奄收兮。是蜚于之毷氉。謇誰任以諤諤兮。澤云邈乎六七。噫鹿臺之竦聳兮。塗下民之膏血。箕明夷而艱貞兮。予外內而柔文。鞠曒衷而敷袵兮。彼何人也狺狺。懷幽贊而玩賾兮。筮張皇于冥眇。儀圖畫而上下兮。策龍馬於玄黃之妙。彝千古而不祧兮。景丕顯之令德。三之二猶事紂兮。卓厥心之翼翼。</text>
<title>八卦賦</title>,<text>天覆地載。品物咸亨。春夏秋冬。元亨利貞。一極生儀。儀生四象。四加乎八。八卦是倣。今我不言。疇括心志。系之以辭。用寫其槩。天雨潤之。地承含弘。水火旣濟。雷風是恒。山澤通氣。乾坤理定。是以天開闢而肇判兮。一生水而海廣。山海通而融結兮。升有木而漸永。木燧火而爨食兮。火炎炎而居丙。地能厚而載物兮。資五行而築居。畫日月於衣裳兮。濟衆生於舟車。美矣乎。天根月窟之循環而往復兮。夬與剝互而扶陽抑陰。雲裏帝闕。六龍駕臨。君唱臣和。春生萬彙。君子遯亂世而謙愼兮。小人蠱損下而夬己。女后當權。其政戎戎。良臣遇巷。其國隆隆。調和鼎鼐。求治莫如賢相兮。誠感于天。湯文三聘伊呂。備物成器。誠不以天下奉一人兮。節用愛人。乃堯舜禹湯化被黎庶。兩人分金而知管鮑之情兮。二女同居而終生乎家亂。蓋如履虎尾卽謹愼之故兮。鶴鳴子和。物有感者吹萬。但思一極之理兮。其千思萬行。摠以歸于太極。居則觀其象而動則玩其辭兮。其靜也翕而其動也闢。天地之大德曰生兮。所以守位者仁。歸以檢乎神化兮。渾然三十六宮都是春。</text>
<title>舊邦新命賦</title>,<text>王跡肇於岐豳兮。氏中葉以炳德。媺西伯之穆穆兮。考歷年而八百。邦之舊而命新兮。象謨烈于雅什。令亹亹而貊音兮。於緝煕而翼翼。誕先登于彼岸兮。猗天命之授眞。瓜緜緜乎膴原兮。四海一于歸仁。聘後車而卜獵兮。御舟梁於洽陽。正家始於關雎兮。化之覃兮八方。經臺沼而曰靈兮。澤猶淪於枯骨。繼包犧而演理兮。八卦列而貞賾。繽疏附而先後兮。虞芮爲之偕好。子有發而無憂兮。寔翦亳而代暴。駕四牡而會孟兮。師尙父之鷹揚。三千博於萬衆兮。寬以濟夫強剛。胙茅煌而建侯兮。馬牛歸於山林。耆丕顯而丕承兮。蔽一言曰仁心。自邰室而組紺兮。新孔嘉於文王。積慶由於公季兮。膺曆服而於皇。登周詩而耿㪺兮。傳萬世而芬芳。至于宣而中興兮。江漢揚靈而再昌。</text>
<title>豳雅賦</title>,<text>國本兮黔首。民以食而爲天。體羲卦之畫豫。昉戴經之祈年。斗杓斡兮太歲。履甽畝而播穀。春載陽兮柔桑。遵微道而葉葉。秋之仲兮我朱。羌載績而孔陽。奉公子兮衣冠。遠父母而悲傷。春之野兮冬田。攻余車而于貉。取赤狐兮黃貍。爛儀章兮羔飾。豣以公兮豵私。誦伐檀兮河漘。蟋蟀入兮床下。嗟我婦兮何辰。斷靑壺兮東園。收黃瓜於西耤。釀新麥兮綠醽。介眉壽兮千億。時九月兮築場。峙迺倉而迺積。慶我稼之旣同。夜則綯而朝茅。賽羔韭兮社神。壤春牛於東郊。炰羊臛兮釃酒。躋公堂而獻格。稱萬壽兮无疆。德布均於疆域。原蒼籙之悠久。其有基乎稼穡。登寶瑟兮瞽誦。念在玆而夕惕。警其亡兮苞桑。厲无咎而曰勖。子能和兮鶴唳。誠可透乎金石。對玉食兮停筯。嗟我民之膏血。宅九重之華闕。飫八珍之水陸。本自出於窮蔀。奈之何而不節。猗孔論之孔昭。使以時而民役。寫其槩兮自警。秖願待乎後識。</text>
<title>竹 丁卯</title>,<text>落落者維竹。婉婉者維柳。不願飄絮黏。新泥可愛碧。笋生畫牖畫。牖之東森似。束籜龍風雨。聲蕭蕭風開。雨霽春月朗。影入紗窓枝。枝交琅玕練。實來鳳凰雅。韻依然聞舜。箾安得人中。如此君披拂。肅肅登王朝。</text>
<title>題千歲春</title>,<text>世人孰不千歲希。人生七十古來稀。神仙亦有皓髮翁。茂陵天子堪一唏。唐家丹藥太慌惚。我欲八極斤以揮。蒼松不老千歲春。願進楓陛及萱闈。松下芝草生紫光。巖上松根靑苔肥。千歲千歲又千歲。三千歲長老萊衣。</text>
<title>彼南岡</title>,<text>彼南岡矣。有菀其松。黃鳥于飛。其鳴嗈嗈。原隰有條。黃鳥于飛矣。于飛于飛。不盈步矣。盤桓于上。呼羣于下矣。之子之子。感時物亦。有所思矣。喈喈其聲。翼翼其羽矣。終日于飛于其上下矣。彼南岡矣。有嗈黃鳥矣。爲羣于飛。其羣則戾雲表矣。吁嗟乎黃鳥。我何從矣。足其蹇矣。時不利矣。彼南岡矣。百草茂矣。何爲而茂。何爲而枯矣。喬木枯矣。新草茂矣。云胡一草。標其異矣。彼南岡三章</text>
<title>鳳鳴岐山</title>,<text>天降休命。維周是昌。祇敬厥德。萬國咸康。咸康而乂。文王懋厥德。懋其德矣。宜其多福。彼南山陽。鳳鳴于桐矣。鳳鳴于桐矣。維周是宗。鳳鳴岐山一章</text>
<title>日出東方</title>,<text>日出東方。四海光明。君道儀之。化被蒼生。何以莅民。曰敬曰誠。兢兢業業。毋怠毋荒。疇或不知。鮮能力行。文勝則史。罔害德性。日出東方一章</text>
<title>讀書</title>,<text>昔聞閔子騫。能孝於其親。不違父母志。難報劬勞恩。其二樂善堂前小雨晴。朗然淸夜讀書聲。龍樓喜色爭先仰。昨日書筵誦一經。</text>
<title>題畫圖</title>,<text>兩岸漁家夕照天。蓼花不動白鷗眠。此翁取適何時返。垂竹秋江日渺然。</text>
<title>秋夜</title>,<text>金風蕭颯晩凉新。秋夜書燈正可親。經史伊吾勤日夕。漫應詩語却非眞。</text>
<title>春日</title>,<text>春日氣氤氳。滿苑桃花發。緩步心自閒。花濃春雨濕。</text>
<title>閒詠 戊辰</title>,<text>黃鳥在高柳。淸音正可憐。彈琴和古什。閒坐玉欄邊。</text>
<title>鳳</title>,<text>九苞身在丙丁位。五彩文章耀世光。碧竹離離滄海遠。岐山何處有朝陽。</text>
<title>龍</title>,<text>神龍豈是池中物。一踔雲霄奮赤鱗。九五在天天不遠。正中陽德仰君眞。</text>
<title>虎</title>,<text>劒尾銅頭孰與當。虎雖陰物配純陽。百獸無聲爭懾伏。從今封爾鎭山王。</text>
<title>閒坐</title>,<text>新月初生內苑時。千林螢火敢羣飛。障來百水同歸海。絲絡星辰拱紫微。</text>
<title>紈箑</title>,<text>淸風手可呼。團月體相似。開闔隨方便。烘炎不敢抵。其二巽宮風自掌中來。用捨依然君子節。高閣任他閒卷舒。仰看靑天一輪月。</text>
<title>贈人</title>,<text>鳳鳴文王世。麟出夫子時。龍興雲雨下。虎嘯冽風吹。其二文藻繞江山。靑天五老筆。風雲自有時。穆穆明良匹。</text>
<title>春祝</title>,<text>新年何所祝。學問日知新。悟是知非日。修身正萬民。其二勤學務誠敬。恃工莫恃才。光陰若流水。時不再回來。</text>
<title>百公字詩</title>,<text>義利關頭私與公。己私自是易勝公。我書公字仍成數。天理純然一箇公。</text>
<title>端居</title>,<text>端居夜未艾。對燭讀經書。勤勤須勉學。日月豈歸虛。</text>
<title>九日</title>,<text>九日天氣凉。菊花正芬芳。草木皆黃落。愛爾凌風霜。</text>
<title>失題</title>,<text>以貌取人人不得。荊山石裏藏眞玉。平原之客三千人。孰似毛生形醜惡。</text>
<title>冬夜</title>,<text>慈烏向月兩三語。冬夜遲遲正未眠。繡幕千重寒不襲。枕邊黃橘自生香。</text>
<title>延祥詩 己巳</title>,<text>百昌咸賴化工均。正是春王正月春。地脉初融東作日。廈氈綸綍首勤民。</text>
<title>元朝</title>,<text>堯曆仰時授。湯盤誦日新。寶閣籠和氣。君王正撫辰。其二惠風動一夜。今日是元春。物物皆生意。庭梅漸看新。</text>
<title>關王廟</title>,<text>忠義亘千古。洪恩壬癸年。東南廟宇在。大節至今傳。</text>
<title>寫懷長妹和平翁主</title>,<text>常棣之華華重重。華葉紅鮮春意中。原有脊令問幾許。况也永嘆熱心衷。我本同胞只數妹。鴈行那知涑水娛。一自戊辰尙右感。奄及今日眞嗚呼。先兄顔色我不知。此懷誰解愴且悲。曉鼓𪔴𪔴眠未著。刁斗之聲又胡爲。紫衣傳道須先問。沁水樓臺睠言時。芒乎儵乎卄五夜。要寬母意抑心嘻。九重憂疾乘輿出。羽旄翩翩大寺道。根天之孝病未斲。回語中堂勤灑掃。夢囈先問聖體勞。或喜或悲心未定。憔悴容顔不復春。玉淚浹腮河海罄。人人孰無兄及弟。此時此懷向誰告。北園深松月微光。恠底東峯烏夜噪。羽翼折矣安所飛。嗟嗟黃鳥誰百身。鴈序漸稀三復雅。連枝蕭瑟愁思臻。夢如疑眞眞疑夢。常棣春色懷一切。結懷忍悲徒日月。日月無情如水决。</text>
<title>書賜洪寅昌 庚午</title>,<text>濃濃山水景。移却一團中。用捨有時節。依然君子風。</text>
<title>守禦使李宗城。曾以賓僚。受益甚多。今往南漢。於其出也。悵望如有失。筵中有吟。贐其行。以冀其遄返。</title>,<text>講席相知八九年。懃懃誠意自油然。古人詩句偏相感。他日重逢是別筵。</text>
<title>大駕幸溫泉</title>,<text>溫幸于今欲浹旬。憧憧一念何由息。回鑾知隔兩三宵。躬未恭將心抑塞。</text>
<title>夜坐</title>,<text>夜氣淸明獨自持。絲毫鄙吝何曾入。平時儻似此宵心。堯舜相傳心有法。</text>
<title>書贈朴相喆</title>,<text>爾年十四詎云幼。來歲居然志學年。道在六經曾不遠。聖謨其敢不銘鐫。</text>
<title>慈殿延祥詩 辛未</title>,<text>三陽已回泰。瑞靄繞殿東。寶筭岡陵躋。歡聲八域同。其二蒼杓轉北陸。紫閣生和風。聖壽如東海。海東長樂宮。</text>
<title>大殿延祥詩</title>,<text>天地渾和氣。氤氳元月春。聖人敷德化。賀語八方新。其二 倣陽關春風吹御柳。和氣屬三陽。千官賀玉闕。椒柏生馨香。</text>
<title>有意作</title>,<text>天休積善家。福祿從賢人。賢人與善家。都是一團仁。</text>
<title>除夜</title>,<text>冬夜餞迎好。看書卽聖賢。所重民天在。惟希大有年。</text>
<title>延祥詩 壬申</title>,<text>赤符門虎此高堂。新菜登盤自春光。天地交和新氣象。仁風一夜及人長。其二迓歲千門景色新。椒花柏葉一般伸。穉兒問字仍書帖。堂上雙親萬萬春。其三和氣融融世太平。一人有慶萬方貞。含飴長樂頻供笑。犀角豐盈繞膝行。</text>
<title>慈殿春帖</title>,<text>三陽開泰又年新。喜色歡聲繞紫宸。洞闢重門簪珮響。九重春意正氳氤。其二龍池細柳入春先。朝日千官獻壽箋。寶筭可齊王母歲。阿孫賀語樂新年。</text>
<title>大殿春帖</title>,<text>六陰經過一陽廻。瑞色葱蘢萬戶開。分付九龍東海上。頭邊爭戴屋籌來。其二如天大德屬春元。元日迎春賀至尊。八域爭歌堯舜盛。聖功神化配乾坤。</text>
<title>贊武安王</title>,<text>忠義得之天賦洪。粤昔武安神豪雄。斬馬桃園血相視。手除黃巾樹膚公。東京窄窄羣小橫。壯志磊落空歲月。性喜春秋左氏傳。指揮靑龍刀如雪。奮出千里誅華雄。十八陣侯皆驚歎。綠袍金甲暎日輝。銀鐙橫掛繡靴貫。光燭達朝質穹蒼。紅篆印書非我心。軒然赤兎掣流電。肯受曹瞞遺黃金。層雲一封瀉血腔。白日尋兄鞏洛外。五關斬將如草芥。江漢前路神先會。汝南門前月輝輝。華容道上雨蒼蒼。輕裝護行周郞驚。單刀赴會魯生惶。荊門秋色爭義氣。瞋目如無碧眼虜。志士扼腕壯夫涕。風雲動盪神鬼怒。龍蛇蠻祲顯聖日。拱衛鰈域山河壯。拍案大叫靑史中。一食一息誰能忘。</text>
<title>春詞</title>,<text>十二玉欄檻。紅梅冉冉香。梅花爭六出。忽已報春光。</text>
<title>端陽</title>,<text>威鳳元來百鳥王。世謂金雞備五德。鳳入雞羣長羣雞。恰似千官朝玉闕。</text>
<title>七夕</title>,<text>七夕人稱道德臘。梧桐秋雨一回新。河橋烏鵲眞虛事。綵縷宮娥乞巧辰。</text>
<title>暑枕</title>,<text>逐盡熇炎節蓐收。披襟碧竹殿東頭。驅除酷吏多風力。斗轉西方火始流。</text>
<title>四時景</title>,<text>春日上南陌。弱柳弄輕烟。宮鶯嬌欲語。燕舞到簷前。其二綠陰秀且幽。炎風吹竹林。佳景問如何。騷客興轉深。其三鴈飛江南遠。黃花欲吐芳。凉風吹羅衣。秋月生輝光。其四雪花正紛紛。臘梅香馥馥。高閣誰家子。剔燈看周易。</text>
<title>陪駕詣永禧殿</title>,<text>肅肅寢門瑞色長。南山松柏映蒼蒼。堯天舜日重瞻地。萬世隆基鞏漢陽。其二萬里秋天澄似鏡。纖塵不動御香來。欲知神鼇勤扶護。木嶽之南漢水廻。其三天風肅齋殿。黼座儼黃收。星月垂仙綴。璚雲在上頭。</text>
<title>鐘閣</title>,<text>雲從高閣大街前。萬石鐘聲夜夜傳。四達五通無少礙。豁然還似我心然。</text>
<title>拜賜紅桃</title>,<text>擎出紅桃箇箇春。一嘗三拜感天恩。瑤池舊種曾千歲。康色受來及此身。</text>
<title>弘化門祇迎大駕</title>,<text>龍旂直御街。鸞吹擁金輦。髫白迎鑾言。爭呈萬歲巘。</text>
<title>莞爾而書</title>,<text>風動水如鏡。靑松欲夕陽。片舟依岸繫。童子歌滄浪。</text>
<title>題屛</title>,<text>十里平江一色連。滿山松柏欲靑烟。夕陽淸樾依依近。指點幽居若箇邊。右禮安陶山書院月波亭上春雲多。月波亭下春水淺。春水浩渺何處山。紫泉月色正爛爛。紫泉臺名。在洛東。右善山月波亭竹林高出古城樓。樓外春江十里洲。太守公餘携酒倚。可能分得九重憂。右密陽嶺南樓晉陽節度臨江樓。蕩潏江聲掀矗石。莫說龍蛇雲水同。斜陽一抹牧兒篴。右晉州矗石樓靑山千疊鎖雲烟。別有招提綠樹邊。小屋淸溪何郡客。一般詩思杏花天。右南海錦山高峰挺出佛菴前。步障烟霞十里連。花際子䂓春月夜。倚樓歸客欲無眠。右河東佛日庵孤雲學士渺難攀。海印高臺第一山。試向武陵橋上望。紅流洞水欲潺湲。孤雲卽崔致遠。寺有讀書處。右陜川海印寺學士臺澄江一道古城前。臺出澄江萬疊烟。賴有盤龜名小縣。蓮花十丈畫圖傳。右彥陽盤龜臺</text>
<title>託意</title>,<text>駕鶴仙人鬢髮靑。鮫綃障子寫黃庭。步虛中曲流雲外。一泛滄浪禦五靈。</text>
<title>賦夜半鐘聲到客船</title>,<text>移舟泊岸樹。月隱姑蘇城。帶月舟中夢。寒鐘隔樹鳴。</text>
<title>細柳行</title>,<text>中華外夷似陰陽。夷居四界爲要荒。粤昔秦皇攘四夷。萬里長城沙漠鄕。鴈門烽火照甘泉。帝赫斯怒親御戎。龍旗豹節細柳營。赤羽輝熒淸渭東。謀士如雲闢殽關。健兒從風空朔方。大鼓一聲肅萬馬。帥字黃旗何悠揚。帝念士夫征戰苦。酒江肉陵勞三軍。平明鑾駕路靑繩。帝曰開營前茅羣。前茅將士聽上壇。上壇令嚴如秋霜。按轡徐徐招搖影。將軍高揖金鞭長。羽林不語期門靜。萬乘天子誰知尊。所以吳楚七國戰。軍雄可讎北海鯤。</text>
<title>偶感</title>,<text>鴻鵠順風圖萬里。可憐斥鷃搶楡地。儻無伊傅後來功。釣水築巖何所爲。</text>
<title>秋日</title>,<text>萬里秋天澄似水。點無雲氣金風來。爽然豁達吾心事。試看胷中一鑑開。</text>
<title>弄墨便面用前韻</title>,<text>白籬紅木淡烟收。村逕紆回亂石頭。老子騎驢何處向。淸江一道向東流。</text>
<title>詠渭水</title>,<text>依依綠樹多。村巷皆春色。人影帶斜陽。遙看渭水白。</text>
<title>拈陽字</title>,<text>雲捲長空水滿塘。簾端鸚鵡語春光。春光多在蒼龍闕。萬紫千紅摠向陽。</text>
<title>麟</title>,<text>麕身馬足尾如牛。賢聖之時一出遊。向使出遊遲又久。十年尙可繫春秋。</text>
<title>龜</title>,<text>背畫九宮任自然。著靈蒼水𥳑書前。圓星方土推箕範。至理無窮萬世傳。</text>
<title>隆中</title>,<text>行行春雪到隆中。魚水風雲際會融。壁上朦朧荊益畫。一場閒話醉英雄。</text>
<title>苦肉計</title>,<text>舳艫龍驤赤壁東。水中飛火動雲虹。北人頓足南人笑。誰識星壇有臥龍。</text>
<title>太極圖兩大圈。晝日夜月。</title>,<text>中秋新月十分圓。萬國同看一色天。消息盈虛皆有理。自來太極圈中懸。</text>
<title>夜讀錦匣書</title>,<text>空外如聞士馬聲。始知方夜讀書情。長空月色明千載。人事還從醉裏更。</text>
<title>人有示以畫者。書此以助粲然。</title>,<text>有身斯有宅。上自帝王下烝庶。文王之囿七十里。樵採獵牧咸歸去。龍眠老師太生黠。漢家宮闕來眼前。楊柳拂烟凡幾株。桃花李花春色姸。曳綈宮娥三五羣。長絲高繫踏濛澒。紅粉糚成映日輝。莫把春心綵絲動。下方珠翠嬌不勝。芙蕖金塘兩行玉。金觴初醉渥洼飜。建章新月歌曲潔。鳳釵半斜橫紫羅。綵踘呈戲翠微榭。借問神功在何處。從他紅褶金蓮下。三千粉黛似花林。六宮和氣凝紫闕。千古興亡水東去。聲色遊畋誰省括。澹然一鑑方寸澄。冰心可讎松與柏。二字操存千聖寶。莫使猿馬流水决。</text>
<title>讀毛氏詩傳</title>,<text>時夜堂堂玉漏傳。一天明月八窓前。毛詩三百能余起。看到蟲魚草木箋。</text>
<title>疹後受賀疊前韻</title>,<text>百年稀慶此遭逢。就日歌謠匝海東。九闕洞開重离象。氤氳和氣一堂中。其二三百年來一二逢。極南貞曜耀天東。九重幾日惟憂切。有喜天顔此夜中。</text>
<title>恭題御畫</title>,<text>粲然花墨動雲紙。農士工商各有技。九幅畫圖省識時。恭知聖上爲民志。</text>
<title>是年九月。慈殿誕辰在晦間。聖上誕辰在旬後。元孫生於念後。時以恩渥三杯酒爲題有賦詩者。余亦賦得一詩。</title>,<text>三慶同於一月逢。皇天祖宗眷吾東。此時贈酒稀今古。漾得恩波薄海中。</text>
<title>扇題 幷小序</title>,<text>得之壬申姤月。而重陽越翼月五日題。金雞齊唱東方明。老鶴一鳴能感物。我賦玄機揮灑空。更看風雨龍藏窟。</text>
<title>偶作</title>,<text>中原消息問如何。萬里江山一醉過。大義陽秋今不講。願生眞主作官家。</text>
<title>書懷</title>,<text>鴻鴈行疎一字斜。秋風起處更堪嗟。滿庭明月徘徊夜。恨入平陽大主家。</text>
<title>復讀常棣章有感</title>,<text>不忍復看常棣詩。如看常棣滿心悲。心之悲矣憑誰說。萬緖千端未解時。</text>
<title>晨興</title>,<text>淸晨開著九重門。萬里天無一點雲。多事世人工覘我。須於此日仰天文。</text>
<title>燈花 癸酉</title>,<text>今夜紅燈樂事占。繁花幾朶耀堂簷。陰晴休咎何須問。一理昭然座上籤。</text>
<title>立春詩</title>,<text>臨去泰至三陽通。朱門碧窓紫霞濛。梅發柳舒新氣色。絪縕澹宕六六宮。爆竹庭前驅儺羣。斗樞初轉春色廻。金雞高唱來歲德。雄虎長鎭去年災。鬱壘屠蘇傳古事。殿閣帖子詩延祥。書齋庖人獻瑤觴。翠柏紅椒千條香。瑤觴椒柏爛如雲。白玉靑絲來御園。畫屛雲簾金步搖。昭容剪出迎春幡。東君按節元春好。河朔轟飮賀新年。但願書齋廉貞翁。肯羨長安遊俠人。輕裘肥馬識者鄙。歷落靈臺如水云。案上香爐爐外書。孔門大路是格言。</text>
<title>書築壇拜將簇</title>,<text>金壇高與蜀山嶙。仗劒男兒西出秦。寄語兵仙休自大。元功何似董公倫。</text>
<title>少年行</title>,<text>長安俠客多少年。白馬春風長安道。人生百年如過隙。可笑雞冠徒虛老。生來十八二十秋。遊俠長安春色早。暮醉杜陵無限酒。繡幕金屛鳥聲惱。不曾連騎干卿相。珊瑚寶劒空自好。正如辭韝之隼鷹。又如脫馽之騕褭。打鼓吹簫出洞房。黃金古臺生秋草。俄看紫髥忽如絲。風送鴻鴈雲外矯。人間萬事如鴻濛。洞庭君山目渺渺。君不見漢武英雄感畫仙。仙藥有無蓬萊島。</text>
<title>詠物</title>,<text>若而身似穿山甲。一任輕鳧與老猻。萬甲藏胷無小大。于思皤腹笑華元。</text>
<title>燈夕</title>,<text>八日良宵喜放晴。懸燈爭較月星明。六龍鱗甲皆含火。萬樹芳香摠發英。物態宜無前歲異。人情莫謾此時更。太平千歲當中字。拜向龍樓深處呈。</text>
<title>西瓜</title>,<text>西國嘉瓜一色圓。淸甘勝似菊花泉。丹心每向君門獻。擎出宮盤學士傳。</text>
<title>蓮花</title>,<text>萬朶藕花澹染紅。雲霞帳裏聞香風。花香霽月淸無限。疑是重逢太極翁。</text>
<title>菊花</title>,<text>氣象依然君子節。中央正色稟黃裳。平生所愛惟君子。蘭竹梅松各一行。</text>
<title>書贈</title>,<text>進用戒輕囂。安行道自饒。霜臺已虛席。非久帶金貂。</text>
<title>畫穀城黃石問納履得失於傍人</title>,<text>五世相韓欲報恩。圯橋曉月授書辰。穀城黃石長隣近。楚女笙簫閱萬春。</text>
<title>鼓琴思伯牙詠音字</title>,<text>海山秋色整危襟。心上嘉朋膝上琴。妙在無言言在指。知心人是我知音。</text>
<title>聽滕王閣序漫題</title>,<text>滕王亭子秋江曲。有美文章前後列。隨意王生風送帆。珠簾畫棟至今說。</text>
<title>心</title>,<text>心猿意馬苦難禁。淸野搴旗敵不侵。古鏡重磨元有術。百回莊誦敬齋箴。</text>
<title>題長坂護主圖</title>,<text>風雨襄陽百里開。梨花秋氣擁城來。常山陣勢渾如此。虎擲龍驤一試回。</text>
<title>蠶桑織女</title>,<text>南國蠶桑勤女紅。終年組織誰能服。彤庭簇簇如山堆。皆出杼燈小蔀屋。</text>
<title>明月夜</title>,<text>萬動無聲五夜中。一輪明月掛秋空。淸光萬里人皆仰。豪髮絲銖入鑑公。</text>
<title>翌夜又詠月</title>,<text>影入山河千萬曲。九重夜夜光明燭。列宿羅天如散珠。彩雲一朶華蓋覆。</text>
<title>走毫蒲葵</title>,<text>毫端六合如旋蓬。淋漓山水丹靑中。山木立靜風自起。封姨斂手無全功。腕搖五嶽蒼蒼近。走壁奔坂縱橫擧。秋水有聲大同殿。十里平江瀉如許。放馬閒人心亦閒。何時鞴馬遊長安。萬理森森根動靜。卷舒由來自無端。</text>
<title>詠懷</title>,<text>萬事如環一夢更。幽懷悄悄又三庚。蒼蒼松柏翳長道。呦呦鹿鳴食野苹。空言無補竟何益。我年十九難爲情。風掀庭樹聲瑟瑟。此聲何聲秋雨聲。月如半璧取次圓。光陰一去無暫停。羅衣已換皁綃裳。昨夜鴻鴈催霜征。君不見滄波東流不再廻。秉燭昏衢勤有生。少壯幾何老將至。夫子生年書前楹。</text>
<title>看宋史武穆回軍</title>,<text>昔有志士心不更。腔血一斗秋崢嶸。有宋武穆忠勇士。憂國愛君天高擎。大破兀朮淮上軍。朔北胡酋心膽驚。東窓偃月欲掩人。歃血銅盤夷夏盟。一日儻遲金字牌。鐘簴何須移舊京。十里荷香三秋桂。五國安在嗟父兄。邊門虛送半臂書。東海無心魯連生。嗟乎武穆莫須有。恨不將秦檜。破肚斫頸臨安城。</text>
<title>擣衣</title>,<text>秋風一夜動梧霜。夜漏沉沉如許長。擣練家家爭月出。送君鳧鴈幾翺翔。其二天氣淸明肅夜霜。家家砧杵引風長。征夫萬里關山路。欲寄春衣北鴈翔。其三萬家門巷月如霜。多少寒砧較夜長。秀菊崇蘭秋色外。任他莊夢化蝶翔。其四晝夜均平近雨霜。向南鴻鴈入天長。長安萬戶擣衣響。散逐西風欲遠翔。其五庭樹蒼蒼夜有霜。千門月下擣衣長。黃雲四野如金嫩。米價長安不高翔。</text>
<title>慈殿尊號日志慶</title>,<text>天晴日朗東朝筵。顯冊揚名歡忭極。頒赦域中烝庶欣。微臣更祝壽千億。</text>
<title>紙鳶行</title>,<text>土牛木雞傳奇聞。楊柳春光何氤氳。瑞色葱蘢書齋南。朝日暉暉鳥雀喧。螢蟲餘跡吐綸絲。內圓外方羅倫紙。楮收擣練雪光白。看取法象乾元以。遙遙羊角上碧霄。碧霄空闊來新月。初如葉公飛雙鳧。更似西湖放白鶴。鳶飛戾天天機活。使我見之一嘆息。坳堂芥舟徒爾爾。至理猶存遊戲物。放而彌之六合外。楚水秦山如咫尺。舒縮進退皆造化。一絲引風風易力。人心逐物星輪轉。雲外飄揚那可論。兩儀八卦森萬象。河澄玉潔尋眞源。</text>
<title>關雎詩</title>,<text>君不見文王至德徧四荒。民物煕煕如春陽。分三緖業羲經傳。精一心法虞書詳。鳳鳥覽輝千仞下。南宮散宜皆紀綱。窈窕淑女女中聖。琮璜茂實玄功揚。鐘鼓喤喤琴瑟語。六宮和氣春洋洋。文定厥祥嗣徽音。京室先喜媚尊章。乾坤以後首咸恒。帝乙歸妹卜云臧。造端蓋自舟梁日。室家君王朱芾煌。關雎在洲鳴聲和。覃葛施谷絲衣芳。仁聞藹然被江漢。鵲巢小星歌正長。上繩太任組紃懿。身敎以之授邑姜。陰化配健而元吉。是以周道熾而昌。周道熾昌八百年。積德垂慶何茫茫。德之純矣刑于寡。至于家邦邁虞唐。中壼脫簪承餘烈。燕翼詒謨斯煌煌。周官制度由關雎。蒼籙緜緜休無疆。</text>
<title>贈橘春坊李明煥 幷小序</title>,<text>癸酉嘉平壬寅。天新雪。李明煥以司書直春坊。召講于德成閤。盛橘鍮盤以贈之。走書五絶于盤心。明煥噉橘。又懷橘起而拜曰。今見祖宗盛事。余曰卽前席賡韻。明煥抽管將書。余令復噉一二橘。明煥立取橘。一盡一半。遂書和章而大讀。因擎盤歸院。其翼癸卯。輔德沈墢。請藏盤于院中。余不許。明煥願作家藏。余乃笑而許之曰。復有所述乎。明煥曰。唯。仍一誦一拜以爲欽。團團三寸黃。箇箇盤中金。講罷贈君嘗。莫辭一句吟。上下內句。同押一韻。如外句上下者。余所創爲也。後之覽此者。不余怪也。未洗馬吳載純。與筵同和此韻。</text>
<title>寫意臥遊</title>,<text>山回疊疊水淒淒。蒼石粼粼碧樹齊。夜夜東林明月下。堪憐蜀魄盡情啼。其二枕邊日夜大江聲。堂上楓楠四壁明。一面松林樵路外。暮雲透出寺鐘鳴。</text>
<title>余素不飮酒。時適苑中。綠陰可賞。與之酒。使左右醉吟。此以記其景。甲戌</title>,<text>重重碧樹晩依依。噓送淸風薜茘衣。金斝滿斟紅露濕。玉階高出彩雲飛。翠微影外春山靜。黃鳥聲中午漏稀。安得萬千嘉木蔭。長他輕嫩與芳菲。</text>
<title>走吟</title>,<text>淵淵獸闥文武帳。鬱鬱煩襟何由暢。大風一闋盪心胷。萬丈光燄雲霄壯。還笑黃鵠垂劒翼。更歌瓠子秋水章。北溟鯤化大鵬飛。一氣直到蒼茫鄕。四海八荒動超忽。蓋地風翮翩然長。俯瞰齊州九點烟。醯雞小罋蠻觸場。指彈崑崙如小垤。足蹴滄渤如曲池。雲龍風虎爭起陸。天挺人豪蓋世姿。終南白虎守九閽。海中赤螭駕靑旂。左提劉季右子羽。縱觀咸陽能幾時。</text>
<title>三杯拔劒舞龍泉</title>,<text>四海淸平宇宙窄。草澤多少英豪客。根荄雨露皆君賜。執金吾郞一朝擢。未央殿裏肅恩命。葡萄宮前談雄略。簇立勇夫兒孫列。雪花裲襠爭嘖嘖。上林秋色射飛鴈。講武宮殿穿柳葉。節鼓鼕鼕報疊中。錦袍加身威名爀。北漠匈奴反未已。天子授鉞靑冥夕。元帥斗印橫腰左。烏號金箭紛裝束。鳳翅銀盔映朝日。魚鱗鎖甲爭春雪。風聲高撼朔方城。是時元戎方啓行。魏其武安來祖席。酒氣花香爭送迎。軍令三杯士如霧。拔劒龍泉玲瓏舞。座上觀者皆辟易。楚之熊菟周之虎。始如俊鶻盤秋空。更似神龍鬬江中。隴首胡笳動地來。諜道匈奴夜戰廻。男兒意氣重然諾。許身明光何磊落。蜂屯鶴勢漭無邊。紅兜錯莫黃楡烟。輕騎提出勑勒野。夕陽飮馬長城下。大字煌煌捷書飛。一夜腥塵塞上微。擊鐙歌唱好回還。長安花鳥春未闌。龍顔喜色上八彩。侍臣簪笏呼南山。太平宴賜上林苑。期門將士午睡閒。</text>
<title>試筆</title>,<text>龍眠波底幾多時。虎睡巖中迷歲月。斂爪藏鱗寂不聞。誰知九陌春夏易。其二龍藏鱗甲虎藏爪。山谷滄波幾歲間。一日風雲迷四海。龍飛玉洞虎騰山。其三後園有水老龍潛。前野有山雄虎伏。八極風聲虎嘯林。五章雲色龍生甲。</text>
<title>吟客遊崑崙</title>,<text>崑崙游客乘春往。松霧蒼然桂月朗。緜絡九峯三朶蓮。玉流㶁㶁飛千丈。</text>
<title>詠金樽</title>,<text>八珍仙饌雜椒薑。春色先浮柏葉香。若使花樽留月影。前呼太白後知章。</text>
<title>詠槐</title>,<text>亭亭槐樹井欄邊。擎日依如羽葆然。遍却淸陰千萬頃。王家雨露仰仁天。</text>
<title>秋聲</title>,<text>崢嶸秋氣一天橫。夕陽回顧又秋聲。秋聲四野仍秋氣。烈士高歌枕玉甁。</text>
<title>秋色</title>,<text>碧橘紅榴齊結子。將來秋色照前庭。內園分得玲瓏實。點檢羣芳對壁經。</text>
<title>秋事</title>,<text>我看豳風七月章。移摹田野畫中明。廈氈日夜憧憧意。每在西疇襏襫氓。</text>
<title>秋功</title>,<text>西風陣陣稻花香。慶祝農家列萬箱。農有萬箱輸賦稅。千辛一粒可能忘。</text>
<title>漫吟</title>,<text>美色是狐狸。貪淫則性蠱。駸駸溫柔鄕。萬病從根槁。愼爾獨知時。節彼少年事。水乾木乃隕。痼甚疇可理。笑矣世間人。未忍一時慾。慾火竟燎原。誰知七日復。忍時又忍日。功成及古賢。心廣體亦胖。吁嗟其勉旃。</text>
<title>唐虞舊物</title>,<text>乾坤開闢子丑會。形形色色一極內。世運十代遞升降。風俗百里相悖乂。唐虞古轍戴老石。屹然五嶽靑不改。柴烟尙留帝駕餘。三十六岫控螺黛。興雲出雨睠龜鳧。玉牒金泥指嵩岱。五敎有如喬泰功。聖人優渥何汪濊。維嶽降神生周輔。人傑地靈推先輩。山東出相山西將。扶輿磅礴而不沬。雨露霜雪興寶藏。生長養育元氣配。不騫不崩南山詩。拜獻龍樓屛風繪。烏飛兎跳去不留。巨靈鑿斧今幾載。</text>
<title>重陽</title>,<text>乾道不息往復廻。一理平分四時開。元會升降猶橐籥。山地潛藏地底雷。今日何日重陽日。熲熲黃花取次栽。黃花發香香滿室。坐看周易參三才。乾坤𥳑易易之門。門戶軒豁而恢恢。萬事莫如和且寬。幾日復看河淸回。易理分明如星躔。漢儒公然語玆荄。動靜語默涵一理。羲皇圈中閒徘徊。我聞大道出於天。兩儀淸濁穹而隤。皎月中宵通九陌。剔撥銀燈燄宿灰。天覆地載品物亨。朋從爾思憧憧來。莫言易理難爲知。日用飮食兼包該。揚雄著書徒守玄。堯夫有詩還打乖。紛然綜錯蓋取諸。兩兩推去三三排。天澤水火是何謂。謹爾德化徧九垓。皇極君道宜體健。四時相合何盛哉。木火金土天生水。一居壬坎周天階。三百六十大衍數。一理只在天根裁。</text>
<title>戒酒漫筆</title>,<text>冠昏喪祭先王法。尊用玄酒昭而格。我聞崇伯子聖人。一飮醇酒疏儀狄。儀狄去後三千年。其間禍亂無時無。糟丘十里焚寶玉。杯酒揖遜思唐虞。臣有不匡刑爲墨。千古炯戒五子歌。大抵狂藥迷人性。前轍滔滔一何多。貴游豪擧如可禁。世祿之家能由禮。蠅拂牛褌阮劉徒。南渡倉皇漭無際。一飮居然罋間士。一醉誤却天下事。竹池酩酊禍蕭墻。知非歸正比湯賁。李白一斗詩百篇。識者何心事調戲。我詩肆好戒酒徒。誰與爲歸崇伯子。</text>
<title>章臺柳</title>,<text>綠陰細草章臺春。玉馬金鞍游俠人。三月韶光微雨後。千條楊柳曲江濱。壁間如水要離劒。座上從風劇孟輪。儻織烟絲機夜月。爲君裁作舞衣新。</text>
<title>讀宋史 乙亥</title>,<text>百技聰且巧。大道一以昏。廷崇蔡童列。聚寶千里喧。民生多辛苦。廣廈恬惽惽。禁苑爲林野。異獸如雲屯。汲子世已逖。忠讜誰可言。朱門鬧歌吹。蔀屋懷愁寃。朔風自北來。腥塵滿中原。胡鼓遞相聞。四郊多戎旛。大勢如傾河。四海何紛紛。二轅狩北漠。康王起外藩。大哉李劉公。直節似崑崙。飛檄感義聲。羽旄向都門。成功宗澤先。出謀文靖論。將相夫如何。朝廷廑守文。那知靖康事。其本由心源。翩然撫八荒。艮岳花石繁。</text>
<title>書感明史</title>,<text>惠宗皇帝有忠臣。臣節分明問幾人。秉義甘心刀鋸地。誰知南渡渙音新。</text>
<title>贊方鐵兩忠臣</title>,<text>姱節貞忠白日臨。千秋志士淚盈襟。矢心不草燕軍詔。城上眞牌凜古今。</text>
<title>贊程濟</title>,<text>胷中蟠鬱濟時才。門闢金川夜雨來。五十餘年僧衲色。絶勝姚老絳衣裁。</text>
<title>書墨匣</title>,<text>鳩名八種著形殊。白似沙鷗綠似鳧。形與色殊皆性道。關雎功化鵲巢俱。</text>
<title>題寢屛</title>,<text>路轉山回何處村。桃花春水綠粼粼。更看松竹繽成列。疑是桃源避世人。其二秋容糚點小池東。畫桷丹簷入半空。佳木千章通御氣。五柞蜚廉指顧中。</text>
<title>賞菊</title>,<text>紫極宮中新酒熟。淸歌一曲賞秋菊。菊花秋日誰題糕。詞賦高唐來宋玉。</text>
<title>一笑行</title>,<text>貧士相逢貴公子。金鞍駿馬光旖旎。貧笑公子紅塵面。公子笑貧布衣士。貧笑金玉堆如山。公子笑貧形婆娑。公子笑貧貧笑貴。貴貧拍手爭呵呵。笑人胷海飜慾浪。一朝歸之却奈何。笑人色界傾城國。一朝歸之我則那。笑人苛刻如綺疏。一朝歸之空咨嗟。笑人崇飮罔晝夜。一朝歸之何其多。笑人機關千萬疊。一朝歸之爲笑囮。笑人沉沉名利場。笑人不能覺南柯。南柯一夢春明門。自來世事如流波。貧貴呵呵無已時。臨歧一爲呵呵歌。</text>
<title>書與說者 丙子</title>,<text>善心起處人爲善。普濟羣生佛亦靈。爾欲歸依觀世佛。楞嚴須讀雨花庭。</text>
<title>贈人</title>,<text>靈劒久湮光鑠鑠。大鵬初起翼翩翩。丈夫得志皆如此。何必林泉歲月延。其二五鼓喧喧不暫閒。一條雲磴兩重山。明珠已見滄波底。此去驪龍儻可攀。其三起家年少最非常。門戶榮華占後昌。從此成名知不偶。目前轗軻秖含光。其四天錫洋洋百福來。紅顔黃耇笑彭祖。不徒恩渥偏身家。康色分明皇極五。</text>
<title>開字拈韻</title>,<text>東風昨夜百花開。始識靑春更再來。靑春如是年年至。河朔將傾萬萬杯。</text>
<title>生辰祝壽詩 幷小序</title>,<text>四五六七言詩八章。卽我慈親周甲誕辰志慶者也。再昨年甲戌。敬遇我聖上周甲。而今年又當慶年。歡忭之至。慶祝之深。遂形諸文字之中。竊寓介眉之意。用獻我萱闈。時丙子秋七月十八日。小子拜手稽首謹箋。是日何日。寶甲煌煌。煌煌寶甲。萬壽无疆。其二壽母生朝。載値今辰。小子舞蹈。獻萬壽春。其三今日祝何事。拜獻南山春。南山春不老。長挹北堂萱。其四萬年爲一日。六紀卽初程。宮娥爭獻繡。南極老人星。其五歡慶幸逢今日。怡愉敬祝南山。瑤池仙桃千歲。春光永駐慈顔。其六九重雲開瑞日。萬年枝老和風。龍德慶流魚貫。夜夜流渚華虹。其七幸逢今日喜如新。拜手萱堂祝萬春。秖願年年如此好。瓊漿玉液注花茵。其八幸逢今日又今辰。小子敬祝岡陵春。壽福如山更若海。拜手萱闈瑞色氤。</text>
<title>汾水秋風行</title>,<text>粤昔漢武元封中。駕巡九州秦帝同。朝廷雖多長孺輩。天子志在東南戎。中流簫鼓忽盈耳。時則汾水來秋風。秋風偏感白髮情。尺二紅泥傳不窮。秋之爲氣屬於義。蘋末寒聲開四聰。東封西討昔何意。海內十室今九空。文成五利語荒唐。苜蓿葡萄春朦朧。邛竹三時意中翠。宛駒千里汗餘紅。方朔不言公孫睡。直諫無人披丹衷。可但飛廉回帝心。乃知帝心眞英雄。江上萬樹吹淅瀝。漢家三助天子風。當年一洗白登恥。草木風前元帥功。該括萬善歸于一。舜殿南風歌百工。我見董子賢良辭。西京五葉至治隆。</text>
<title>秋夜月又明</title>,<text>繡簾捲盡畫樓頭。坐看金風木葉流。萬里碧霄如海月。年年高著不曾休。</text>
<title>寫懷</title>,<text>永日薰風樂善齋。閒聞黃鳥兩三喈。幽懷萬疊誰能解。抱膝高歌動九垓。</text>
<title>臘五 己卯</title>,<text>少年深學靑囊書。景岳東垣定讓渠。緋玉橫金皆聖賜。壽民丹粒亦君餘。</text>
<title>題兵學指南</title>,<text>一通兵學重添註。號令形名取次明。帳下諸人多有力。文皇酬答衛公成。</text>
<title>矯首遐眺</title>,<text>槲林茅屋小溪邊。多少靑山擁後前。荷蕢丈人何處向。白雲千載住山巓。</text>
<title>洗心臺賞春 庚辰</title>,<text>滿城嘉木媚春姸。領略風光三月天。坐久洗心山日晩。鳳笙鸞吹百花前。</text>
<title>翠微臺濃陰</title>,<text>萬木繁陰午景長。翠微臺上翠微凉。微微翠滴渾忘返。樓閣重重已夕陽。</text>
<title>漢江泛舟 辛巳</title>,<text>紫閣峯前漢水漣。碧林靑草澹無邊。順流直欲荊門去。千里荊門日杳然。</text>
<title>西京贈人</title>,<text>翩然飛鶴過西洲。勝似江南第一州。借問朝天何處是。一雙麟馬立江頭。</text>
<title>戲贈坡平主人</title>,<text>昔日淮陰報澼娘。凡人有德貴無忘。雲孫一幅傳千載。留作君家鎭世光。</text>
<title>蹣跚九萬</title>,<text>坎離交姤生津涎。二八三九丹鼎燃。內丹之三外丹幷。精氣神爲汞土鉛。四十九日圓一數。一萬六千脫眞元。八卦爐中開混沌。五行壺裏存乾坤。丹田右脅至寶胎。吸呼三萬六千息。按摩引導翕六氣。黃庭古經論道跡。風虎雲龍守右左。玄龜赤蛇來後前。採氣採神又採眞。九九轉丹成地仙。逢之九萬脫蟬蛻。甲乙庚辛河車先。知白守黑陰陽隄。薔薇稚老薺麥連。日行八百名乃稱。身邊衲衣孔千穿。劈裂鴻濛出靈根。莫笑世人形貌惡。二十八宿環而列。隱隱靑霞迷赤壁。丁丁冰心以鐵軟。弘弘道氣春日同。游精八極到方丈。閬苑之西蓬海東。那知九萬神仙跡。先現卌四修丹功。</text>
