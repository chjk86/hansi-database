<title>旦暮賦 幷序</title>,<text>傳曰。萬世之後。一遇大聖而知其解者。是旦暮遇之也。誠哉是言。今新冊上洛郡開國公京兆金諱方慶邸下。於元廟十一年入相。至今上在宥之初。位登上相。越松麓出都之歲。有群不逞強梁之輩。烏集花都。飛舡南下。巢於珍島。呑喙諸州。據海跳踉。事在難圖。於是。上國命出官軍。合本軍征之。公承奉皇帝隆旨。進退矩規。非素所訓鍊。兩國之師。咸得其心。如臂使指。而一擧掃平羊驅。婦女奏凱班師。又與上朝元帥欣篤。同征倭國。統泛舟之役。窮出日之溟。焃皇威而綏尾域。宣虎德以奏敷功。帝大悅。明揚前後之功。拜爲東藩諸路都亢帥以寵異之。自此東征。無歲無之。何役非公所統。其始終水陸奇計。具載國史。今十一月十二日。伏承安集所傳。令賜手簡。示以行年八十四歲。無後望。世子殿下令意自謂於國有功老人。無異賞。何以勸後。以此敷聞。下批爲上洛郡開國公。實未安分。僕擎跽奉讀。輒申明本事而評之曰。且東國宗臣碩輔之朝聘往來於中國者。自朝鮮迄至于今。踵相屬矣。其有受都元帥之職任者乎。未之聞也。抑公者。五等諸侯之上爵。出則列侯之長。入則一人之亞。其爲等級。不可階而望也。容或有乘時暴起。無汗馬毫髮之功。徒有傾都之勢。冒進而當之者焉。事非物議。非眞貴也。至如我公以命世霸王英器。忠也義也仁也勇也智也謀也。無一不備。而出將入相。東征北聘。鯨濤洶湧。鷁首紛披。雁塞杳茫。馬蹄困頓。險且艱難之際。允文允虎。傑然特立。奮不顧生。與士卒均辛苦。蒙失石。海外殊邦。揄揚我虎。討厥不庭。獻捷天宮。四海都皇。臨軒顧問。咫尺威顏。辯能專對。再蒙天奬。雖小伯之一匡。晉侯之三覲。何以加此。以如是功名之盛。謙謙然卑以自牧。坦坦乎履道而行。至于三達尊。地綠野之堂。由是。九重篤帶磅難忘之誓。一國興阿衡專美之嗟。信乎其年彌高而德彌邵也。我殿下德邁重輪。志專監國。鳴招賢之鼓。立進善之旌。孜孜焉汲汲焉求如不及。宜乎其念玆在玆。名言之允出之。是誠天下之公言也。其誰不悅是擧也。我陛下人惟求舊。善則必從。期酬柱石之勞。遂降絲綸之命。封上洛以公之。廣後賢之路也。是誠天下之公獎也。其誰不悅是賞也。夫然則公之所以爲公也。異乎人之幸而爲公也。蓋上天從人所欲。惟德是親。旣與之上壽而康其身也。意猶不足。又與之上爵而尊其位也。願公承天意順人心。安其分而享其榮也。前所謂萬世之後一遇大聖而知其解者。其在斯乎。謹爲古賦。名之曰旦暮賦。遙獻于上洛公几杖之下云云。其辭曰靈君誕作兮啓風雲。碩輔同升兮圖經。緯復赤忠兮相三韓。首黃扉兮䌁萬彙。朝中朝兮奏膚功。路東路兮都元帥。軍師百萬兮益辦多。春秋八十兮又過四。神淸氣壯兮身其康強。年高德邵兮人焉嘆美。中宸圖奮兮篤不忘。東宮監國兮嘉致理。期礪後賢兮用以褒崇。開國上洛兮公而寵異。嗣子令公兮身襲越篇。季男學士兮門塡桃李。諸孫炟赫兮盈庭。賓從懽譁兮塞里。摩肩獻壽兮趨蹌。行路言賢兮涕泗。宋有王荊公兮讓經綸。唐有郭汾陽兮羞終始。歌騰朝野兮薦遐齡。話及漁樵兮誇盛事。猿鳴鶴唳兮送歡聲。柏悅松欣兮陳賀意。公之答示。[金方慶]昨得所寄古賦一篇。以老病未遑酬答。今玆賡韻。寄示遯軒。天地高下兮爲經。聖賢往來兮如徫。或行或止兮不失時。其出其處兮各以彙。處則山林兮或江湖。出則卿相兮又將帥。剶之無咎兮在六三。遯之好吉兮當九四。唐高垂衣兮莫不稱。許由洗耳兮亦所美。但復姓命兮忘其聲名。不必卷舒兮由乎亂理。先賢後賢兮或同。彼時此時兮何異。今吾聖主兮德如高。適有隱士兮姓其李。立朝廷兮朝廷。還鄕里兮鄕里。道緖不墜兮深於老莊。儒門復開兮比之沬泗。旣淸淨兮終其終。何忠義兮始乎始。餐霞服氣兮有眞功。談經禮佛兮無他事。如我功名兮豈君心。如君德行兮是我意。元貞二年二月日</text>
<title>江陵田使君所蓄明皇晏起圖 諱文胤勸賦之</title>,<text>亂山環合翠欲滴。山上樓臺半天赤。金盤高掛碧天際。綠窓朱戶重重閉。樓前冠劍鎖紅雲。中貴獨上窺天閽。珠簾不動紅雪飛。香風一陣輕輕吹。䕜淸宮中睡正濃。漁陽鼙鼓鳴逢逢。但識屛間歡不足。豈虞蜀道霖鈴曲。畫工揮筆豈徒然。要掛後代君王前。願公爲發畫工意。歌以形容播詩史。君不見姜后待罪規周宣。盛業遐傳八百年。田使君賡和詩春風細雨洒點滴。梨花吐白桃花赤。風塵不起中原際。四海韜兵虎庫閉。三千鳳䯻堆爲雲。別有尤物驚帝閽。霓裳一曲梁塵飛。蘭分麝拆香風吹。晩罷春遊曉寢濃。寵愛獨誇千載逢。陳皇逃井不容足。禍起玉樹後遲曲。悲歡相乘自古然。畢竟紅顏委馬前。細思還有未信意。文勝於質是謂史。君不見開元中姚宋爭扶聖化宣。盛業幾於貞觀年。</text>
<title>望武陵島行 幷序</title>,<text>越癸丑秋。因避胡寇。一方會守眞珠府蓼田山城。城之東南面。溟浡際天。而四無涯極。中有一山。浮沈出沒於雲濤煙浪之間。晨昏媚嫵。若有爲之者焉。父老云。武陵島也。江陵田使君命予賦之。聊以鄙語形容云。一色瑠璃抹天地。四望無涯涘。有山出沒雲煙中。煙消雲散山彌翠。雙分寸碧生。婉轉蛾眉橫鏡裏。忽大嶷然立萬丈。蒼璧隨以撑天起。或遠挺杳茫。翠鳳沖天暫向風前止。又近當我前。秀色崩騰落窓几。時復沒何許。萬里蒼蒼空遠耳。昏明怳忽似有無。千態萬狀頗逐陰晴朝暮異。珠宮貝闕冠其巓。玄霜絳雪聯翩墜。不願上界足官府。願與散仙鞭笞鸞鳳相遊戲。臨風放長嘯。滌盡從前煙火累。還將一粒金丹。歸謝我賢知己。田使君賡和詩鯨海連天又匝地。眼力先窮不見涘。蓬山玉立銀河間。冷與秋色相磨翠。吾聞祖龍遣徐福。遠掇援草神州裏。三千童冠去不還。鮑魚無賴腥風起。又聞舟子入桃源。一出復尋迷所止。好事大守寄南宮。生綃數幅映閑几。丹靑摹狀有遺失。樓船駕浪徒勞耳。不如親對眞面目。得盡搜奇窮摘異。安得長翮生我身。忽然飛向峯頭墜。一傾金母九霞觴。乘酣月與群仙戲。神淸之洞本不扃。所恨未免人間累。人間行路日漸艱。長把歸心還責己。</text>
<title>病課詩 幷序</title>,<text>僕九歲。始知讀書。後三年。投煕廟第三子圓靜國師 法諱鏡智 方丈。國師邀世所謂名儒申公諱諝。授尤傳周易。年甫十四。慈父云徂。乃見養於從祖母大僕卿林公天敷之妃北原郡夫人元氏。敎絶義方。業不加修。而徒事杯觴。自注夏課場時。僕與朴生恒朴生樞持公牒遊樂聖齋都會所燕尾樓。童冠歡然。綢繆慰送。因醉不覺行泣而還。洪敎導烈以詩嘲之曰。莫怪先生泣路傍。謫仙酣醉是尋常。嬌言帶澁雛鶯囀。軟步多狂舞鳳蹌。聲價更高詩錦繡。乾坤驅入酒家鄕。開元餘習今猶在。莫是宮娥洒面郞。此詩流傳都下。因得酒狂名。交遊日廣。因受知於崔文淸公 諱滋 而虛名乃著。至壬子春。擢第於公之門下。乃歸覲眞珠府。其明年。胡兵梗路。綿年不退。由是未得還京。姑息桑鄕。而文淸卽世。元氏返眞。輦下無攀援之勢。又爲東蕃逆賊所掠。蕩盡家資。無以自振。因結茅於頭陀山麓龜洞龍溪之側而家焉。躬耕奉母。至癸亥陬月上旬。家染患。孀親在蟻床之上。喘喘然難以冀朝夕。臧獲或有物故者。餘亦病不能興。無一使令。獨侍湯藥。夜以繼明。兼護臧獲。至如月中旬。病稍間。承順之餘。日以遊于前溪。時有村叟。予且難之。因推其言而播于諷詠以答之。凡一百二十二韻。名之曰病課詩。庶幾與我同志者。知我之律身自苦。動以耿介。不容於世。亦不怨天尤人。安之若命而已。日日出柴門。散步溪之源。溪邊麋與鹿。漸熟還同群。相與弄溪水。坐久蒼苔溫。時有村叟至。謂我笑且言。觀君所去就。愚蒙甚獻芹。君自少年日。雲夢胸中呑。窮年亘兀兀。瓠葉烹幡幡。詞場期虎㨦。學海期鯨噴。焚膏以繼晷。連年不窺園。禮義以爲杖。詩書以爲蕃。君行日益茂。君文日益敦。君文與君行。籍籍傳淸芬。將謂君特達。一起如鵰鯤。入則坐廊廟。蒸嘗共執膰。出則專斧鉞。所至張旟旛。出將入相間。炟赫乘朱轓。金尊貯蟻綠。紗廚胹態蟠。前楹歌白雪。後閣羅紅桾。密視北門草。欲和南風熏。空將鸞鳳翮。動觸羝羊藩。一名猶未得。鬢雪飄紛紛。流落無所寄。墮在三家村。家徒四璧立。風雨爭搖掀。門外跡如掃。破竈何曾燉。滿釜飜科斗。繞鬢雷飛蚊。妻啼兒呼寒。坐學病鴟蹲。時時踏泥滑。但逐馬蹄飜。誰借繞城駿。指爲負土豚。已將爭笑信。誰肯獨留髠。空看躍馬蔡。自歎閉門袁。邇來又罹病。熱氣如惔焚。孀親在蟻床。意思殊惛惛。湯藥尙難具。樹背焉得萱。曾參謾含唶。楚些空招魂。臧獲殭滿室。倂頭還似黿。病骨尙無措。那復供炮燔。夜夜獨秉燭。坐待扶桑暾。骨肉尙行路。災患將誰分。閱盡世間物。貧賤孰如君。行身且如此。何暇理絲棼。儂是田園叟。小少事耕耘。劍術不學虎。儒術不學文。不識孔夫子。不識霍將軍。但知操耒耜。博地勞其筋。馬牛何戢戢。禾稼何芸芸。僮僕常衎衎。妻妾常欣欣。有肉常滿机。有酒常滿樽。深沈一堂上。儼坐以自尊。隣里相饋聞。況乃姻與婚。宴會不隔日。狼籍羅羶葷。雖未盡華靡。氣候殊氤氳。今年又明歲。夜與朝至曛。親愛常在座。酩酊沈醉醺。人生一夢耳。倏忽更寒暄。安用君有道。一生憂如熏。汙君名與節。廢君典與墳。拔君正直舌。毀君道德垣。棄君古今策。夷君理亂原。循墻馳縮縮。搖尾鳴狺狺。率是以求世。相應如篪塤。俾躬處顯達。觸事無瘢痕。計活漸溫足。朋援來紛紜。潔己以處世。自古逢排拫。推忠諫姑蘇。钃鏤歸伍員。閉門草大玄。芸閣投子雲。屈原獨自醒。竄逐湘江濆。賈誼最多才。忽向長沙奔。長卿親滌器。常著犢鼻禈。謫仙薄遊世。鶴撫還。松捫。負羈有遠識。置璧饋盤飧。猶不及老鶴。有祿乘華軒。退之傑然立。功業播無垠。猶不及鸜鵒。入幸方蒙恩。斯乃傳所載。且以眼看論。不肖例進晉。賢者常遘屯。不肖結根抵。賢者無攀援。不肖方得路。賢者長戴盆。不肖或眉壽。賢者逝莫存。無奈淫與暴。是天之所蕃。無奈仁與義。是人之禍根。吾言眞藥石。其嗅如蘭蔣。若欲追來者。書紳以不諼。持用日三省。拳拳勿憚煩。我乃報村叟。將子來前聞。鳳凰雖德衰。不著鳥雀喧。麟出雖非時。不祈檻中猿。龍潛雖勿用。不羡蚖哉蚖。驥老雖伏櫪。不願鹽車轅。君子亦如是。遐擧如鴻鵾。當其不遇時。糞土埋璵璠。荊璞遇和氏。郢質逢般斤。風期苟暗合。一旦方鵬鶱。漢殿獻籌策。周原馳駟騵。兀盡蜀山木。斲輪營轒轀。鑄盡楚山鐵。百鍊截瑤琨。閱戰蒐干紅。陳兵理於汾。智勇如三傑。廣淵如八元。聘辯如管晏。有力如諸賁。多士會濟濟。大車乘啍啍。尤以執鞭弭。右以屬橐鞬。六軍如電邁。萬騎若雲繁。原田聽莓莓。天策占焞焞。東征至若木。西伐至崑崙。擲大山屹屹。蕩四海沄沄。廻光洗日月。掃穢淸乾坤。丹霄擁瑞氣。紫塞收妖氛。霜露所霑被。爭來貢玄纁。措世於唐虞。致君於華勳。再拜呼萬歲。闊步朝天閽。珠金散朋友。功烈傳兒孫。否則隱林藪。忠信歌採繁。短葛禦寒暑。蔬糲供朝昏。優游白駒谷。排㨻靑蠅樊。修書訓當世。躬儉貽後昆。儕輩雖排笑。群少雖猜冤。肯爲波洶洶。而易所服勤。雖云貧且賤。而無憂與詐。坐井觀靑天。焉知氣煙煴。管中窺一斑。焉知炳蔚紋。去矣彼村叟。非子所云云。村叟立不定。自失而驚犇。</text>
<title>求官詩 幷序</title>,<text>僕林棲澗飮。已分終身者十有二年矣。越癸亥冬月。兵部李侍郞深以安集使。出鎭關東。素所不知。一言而善。謂曰。今明君在上。賢相當前。擢用人材。虛老窮山。以負君臣之義。其亦可乎。乃給僕馬。勸令入洛。其明年甲子正月。吾貳座主蓬庵皇甫相國 公諱琦。時已解政。 上箚子。差同文院修製。喟然歎曰。且此閑官。已云疏矣。況都目上有許多人每。何時得佩魚符。子其作詩。呈文地諸相與夫竹堂諸學士求之可矣。承命而退。因課成若干首詩一一奉獻者。慶源李侍中 公諱臧用文章家世冠中朝。黃閣淸風洒海隅。肯許纖塵侵水鏡。只將明月貯氷壺。朱門捨作靑蓮宇。霞衲招來碧眼胡。時公捨私第爲寺 目擊柏庭傳祖髓。手調金鼎養民膚。鎭安鯨海蓬山重。擊起螭宮鐵柱孤。落筆江山含玉韻。滿門桃李映金鋪。龜謀曾向龍沙斡。鴃舌驚呼鳳彩殊。公嘗奉東宮朝上國。上國秉政承相王鶚。一言相契。與之爲友。又帝所師事于闐法師。問以諸經宗旨。公一一批判。法師歎服。由是東宮得寵於帝所。 羽翼便成千里擧。犬羊馴入一鞭驅。功名滿世眞無耦。吐握求賢恐有逋。培養陰葵媒日照。吹噓病樹遣花敷。自憐苦李難成蔭。儻沐餘波可振枯。生幸河淸逢盛代。跡何蓬轉落窮途。鼻端未遇揮斤斲。胸次空懸撫劍吁。蝸殼生涯隨處負。蠅頭名利與時迂。凄涼夏葛仍經臘。微薄朝餐動及晡。方進幾嗟親織屨。長卿還媿婦當壚。蟲悲自弔終何益。魚凍相哀尙未濡。忽憶舊遊還綺陌。仰看新進盡雲衢。同文院裏編塵籍。勤政樓前佇竹符。驥放後蹄奔月屈。鷁垂先翮困風都。夢迷蕉岸藏隍鹿。恨迫萱堂過隙駒。浪走謾敎塵撲面。苦吟嬴得雪粘鬢。遇如國士堪呑炭。報豈淵人但泣珠。願使涸鱗遊斗水。龍門門下見龍趨。始寧柳平章 公諱璥是年春。上國遣使頒羊。公受賜而作古調一篇。放于禪源社後園中。蓋欲其聞法而化生者也。士大夫皆屬和。予亦依韻。課成二首奉呈。吾聞尤元放。道骨蓋天受。化羝遽如許。曹公怪良久。又聞黃初平。逸氣排世杻。遊於金華山。叱起亂石走。多公富貴中。道柄常入手。雅嫌藏穀亡。放歸薝蔔藪。令遊玉塵前。學得老龍吼。俾趁金毛猊。學得飜身蹂。得意於達摩。面壁長閉口。得意於維摩。無言空俛首。有人儻汝問。如何是禪趣。報導百花開。麟鴣啼上柳。又我少學周詩。螢窓勤授受。輒至羔羊篇。掩卷咨嗟久。憐渠解觸邪。所觸甚加杻。邪佞自寒心。望見爭避走。從玆善者伸。登庸皆大手。推轂進忠良。優游禮義藪。自從道之衰。蒼蠅殷雷吼。遂使百里奚。返爲傝茸蹂。胸中雖有奇。何處更開口。意氣尙靑雲。蹉跎空白首。幸逢穆公贖。償得平生趣。今誰有五羖。惟吾相國柳。崔判樞 公諱允愷上接銀潢萬頃波。人人指導是淸河。洗來東國文星彩。光却中天化日華。家襲蘭蓀千世葉。門塡桃李幾番花。鹽梅妙手便金鼎。風月豪篇透碧紗。龍棟好將權杞梓。蚌珠那復混泥沙。有人欲售千金帚。上漢常期八月橈。偶落窮途長坎軻。却嫌生事大蹉跎。佇紆竹佩辰安在。怕見萱堂日欲斜。翼可一飛誰薦鶚。角因雙縮自嗟蝸。願公莫惜雷槌手。打起陶家壁上棱。韓樞使 公諱就。再聘中朝。皆有顯效。文公家世本名儒。鳳躍才華信煥乎。落筆盡爲神物護。滿軀渾是霸王圖。衣冠共沐淸風聳。德毳猶嘉素節孤。萬里封侯眞燕頷。諸郞嗣德盡龍雛。公有三子故云 氷壺月裏金甌映。水鏡臺前玉筍鋪。用及散材寧棄斷。恩先病樹輒噓枯。我曾白屋抽身出。時向紅塵側足趨。駝褐離披空有結。䠤腸淸泠不勝癯。螢窓讀破千篇蠹。鼇海霑成兩袖烏。驥老猶堪追白日。相公時下一鞭無。兪內相 公諱千遇天上文星降杳茫。大平東國奉君王。朝朝筆洒金花詔。歲歲門添玉筍行。日下長材攴夏屋。堂東修竹慠秋霜。不因百鍊金無價。爲過三炎玉更光。公嘗三流 洗刷場駒鞭駿逸。吹噓庭鷺扇翶翔。夜深封了和泥濕。朝罷歸來滿路香。好事搜林招隱逸。有誰懷寶歎悽惶。目憐蝸舍扁親老。攀取蟾枝十載強。明命未分銅佩寄。吟魂先向玉堂忙。窮途氷雪粘蓬鬢。旅舍薺鹽損錦腸。可詫此身將富貴。幸逢吾相重文章。儻憐幽蕙含微馥。莫遣終萎百草傍。崔直講 諱寧一顆明珠不受塵。平生襟韻貯天眞。講廻絳帳淸風聳。導霈丹霄湛露均。風月唇邊吟白雪。陶鈞手下放靑春。自憐西院陪遊客。空作東關蕩迹人。龍困穴中忙解蟄。蠖緣枝上要求伸。蒼顏䕜髮疑難識。莫忘尊前半面親。元少卿 諱傅曾向中原得暫陪。一歡猶似夢初廻。屢呼白布開瓊宴。玄命紅裙勸玉杯。最後少年聊奉試。動先多士輒當魁。手携詞賦垂淸論。子必朝廷擅逸才。不分晤言猶在耳。可憐華髮更陳懷。幸今口角吹噓足。莫惜靑春及草萊。許少卿 公諱珙闊步靑雲最少年。多公守貴是家傳。要知上界三淸客。降作中朝一代賢。供筆江山奔似電。沐恩冠劍望如天。媿將白髮來千里。吟盡丹心獻一篇。何日此身紆竹佩。有時淸夢到花塼。儻憐老驥長鳴意。時向風前許著鞭。贈朴翰林恒妙齡携手醉天京。忽落江東望鳳城。白髮重來慙後輩。赤心相對只先生。殷勤晤語千金重。老病殘身一羽輕。聞說玉堂風月好。晚年名宦未忘情。贈崔大傅守璜金史館承戊洪史館佇幾年流落寄江山。更踏京塵似夢間。故舊皆爲天上貴。困窮誰救轍中乾。相逢盡怪形容變。欲語先羞舌脥頑。曾忝金蘭緣不淺。寬懷時復一彈冠。</text>
<title>次韻安集使金中書 諱祿延 題竹軒 幷序</title>,<text>李柳崔韓四相國。六月下旬。同上箚子。而兪內相力奏天聰。以七月初八日。判差慶興都護府判官兼掌書記。是月下旬出都。歸覲桑鄕。至八月上旬詣府。公坐于此軒。示以此作。謹次韻奉呈。二首。一生襟韻雪爭姸。醫俗淸風觸處便。莫怪賢候偏愛竹。虛心應物使之然。渭濱湘岸豈淸姸。千里相遙賞未便。簿領中間媒嘯詠。此軒風味最宜然。</text>
<title>十一月初三日。奉冬至八關元正與夫陛下朝帝所廻輦四表。中書省。至明年正月上旬。一時設科。二處榜頭。一居第二。一居第三。 登途如京。至橫溪驛。聞安集金學士命眞珠府吏修葺孀親所寓草堂。借用燈明僧統詩韻。課成 二首 奉謝云。</title>,<text>不分陪公杖鉞行。賓階得享夢中榮。忍辭露洽紅蓮幕。強踏風高白雪䄇。短策心忙千里近。大山恩重一身輕。何時且復趨前席。達盡平生片片情。白頭初受掌書行。得遇賢候只是榮。自歎嬴蹄攀蟻垤。誰敎逸翮送鵬䄇。命通雲路心先豁。恩及萱堂眷豈輕。旦暮橫天霞一片。須知母子祝公情。</text>
<title>水多寺留題 幷序</title>,<text>初五日。冒雪抵宿是寺。壁上懸白衣畫幀。乃吳道子之眞迹也。權學士迪守江陵時。作贊題于其傍云。經旬雨雪且狂風。獨坐無聊小閣中。賴有白衣觀自在。一廻瞻禮萬緣空。其嗣子敦禮學士以櫬衣使到此跋尾云。此詩蓋指庚癸之際。士大夫莫不詭隨。獨家君守忠義於一邑。常以自心觀自在緣督爲經。雖當時擾攘。無足累其心尒。僕讀之不勝悲慨。因次韻作二郁。漫天玉糝弄輕風。却似當時一望中。禮罷白衣瞻古壁。墨龍猶欲化虛空。但於黃卷飽英風。那復周公見夢中。水月壁間留寶墨。令人遇事輒觀空。</text>
<title>入京復用行字韻</title>,<text>十載江湖放浪行。再遊京輦有何榮。舊棲却憶靑山麓。新事驚看紫陌裎。古國憲章隨日變。晚年名宦等雲輕。只緣未報君恩重。不是林泉不著情。</text>
<title>雪中謝蓬庵相國惠玉粲</title>,<text>雨雪紛紛洒旅館。忍凍孤吟對空案。時有信使敲門來。舂珠擣玉驚寒眼。矜誇說向主人翁。急呼赤脚付薪炭。蛛塵釜甑便生光。炊不待熟濃香滿。相將飽送得甘眠。一家喜氣廻春暖。去年冬月亦客遊。困窮屢乞桑間飯。窮鬼相隨爾奈何。是日亦兮今日粲。年年厚賜若爲謝。口不能言空愾歎。聖朝本是右文朝。文物煌煌掩唐漢。惟公門挑獨出倫。浪橤浮花那得間。奇葩絶艶鎭長紅。蓬館玉堂紛爛熳。自慙病李有何姸。得向箇中共條貫。一被王郞呼必苦。縱在路傍誰肯翫。盲風怪雨相摧頹。無言歎息春將晚。公獨見憐將振枯。培養綠野堂前看。十分生意更重廻。庶奉尊前一笑璨。</text>
<title>次韻崔直講 諱寧 詠雪詩三十韻</title>,<text>雲攬群山暗。風號万窮嚴。窓聲初吼紙。庭積忽齊簷。一色氈鋪地。常光月透簾。飄颻千里暝。頃刻十分添。忍遣芒鞵踏。宜令玉手拈。置盤鮫眼淚。着石虎形鹽。晚笠難勝重。朝衣薄受霑。夷慙天下絜。宋失邑中黔。已落還飄起。將飛又却粘。映綃吳粉膩。束素楚腰纖。聘巧穿惟競。多嬌到地淹。瘟消何更卜。歲稔輒先占。吟久難成詠。看多未覺猒。格高嫌受涴。質弱恐廻炎。指直難收筯。唇頑似着鉗。滯隈如有待。尋隙似來覘。坤軸橫銀海。天機掛縞縑。體輕飛未定。片薄觸成漸。竹折方聞谷。煙生始辨閻。慠寒爭倂獵。圖暖欲嘗燖。易見烏投樹。難分鷺倚蒹。梅嬌光吐艶。玉絜性含廉。送臘留愁鬢。經春惹病髥。光搖眸閃電。氣猛足排籤。膠折弓添硬。池凝筆退尖。汲僮慵覓井。酤婦走尋帘。舞榭輕欺袖。䊋臺亂洒匳。鷁頭乘逸興。驢背放遐瞻。胡蝶漫空去。螟蟲入地潛。却疑遊月窟。身自伴銀蟾。</text>
<title>謝餞詩 幷序</title>,<text>乙丑正月陛下還自上朝。遣使陳謝。洪史館佇端蒙揀擇充書狀官而往也。李少卿淑眞，薛御史公儉，崔國慱守璜，金翰林承戊，崔翰林壤會于高同文密宅餞之。兼以見招。是日大雪始晴。而餘花旋轉不止。其若侑歡者。明日作古調一篇。用謝緖公。兼勉洪君云。雪意多狂風色惡。飛入旅窓工紛泊。沈吟獨坐不勝淸。忽有剝啄敲門聲。諸公欲餞丹陽子。兼喚江陵老書記。忙整烏紗騎白鳳。天晴餘糝盤空弄。便推東閣尋金蘭。排盤狼籍非人間。金尊瀲灎搖微風。淸嘯一聲磨靑空。珠舂玉碎話別腸。壯心直向龍庭忙。當今我聖巡五服。聽奏四海昇平曲。要於他境顯國美。千選萬選聊送似。好去好來毋遲遲。佳期莫負春風吹。酒酣四座恣歡謔。信口詩語令人愕。自慙長爲山水客。尙未口吻餘鮮碧。歸來茅屋月滿棟。怳疑驚破華胥夢。</text>
<title>還官次。復用前韻作 三首。留別玉堂金君承戊，崔君壤。兼自敍云。</title>,<text>人間穹海風波惡。萬鷁千艘困浮泊。先生胸中一椈淸。無人解聽洋洋聲。長篇短篇壓餘子。醉裏揮毫醒不記。毛骨傳從五色鳳。花紋錦彩隨風弄。十分身上佩幽蘭。淸香遠襲交遊間。噀向蓬山薰國風。豪氣正與霓橫空。自然餘論寒人情。狐群鼠輩皆奔忙。丘明驚媿班馬服。眉目分明垂款曲。朅來玉堂名更美。滋味定將啖蔗似。簾幕深沈宮漏遲。天風馥馥薰人吹。紅粧呵箏笑且謔。一掃百紙君王愕。明年霜臺振凜溧。便向藥階高步出。行看桃李塡門客。嬾白嬌紅映金碧。黃閣耽耽飛畫棟。乘舟過日思前夢。銀濤迥隔風塵惡。中有神山舞凝泊。空明縹緲連三淸。往往遙起笙簫聲。丹丘生與赤松子。吸露飧霞年未記。驂却靑鸞駕丹鳳。群仙正在空中弄。相將拆麝又分蘭。濃香吹散雲煙閒。紅塵何處有仙風。銀臺一點凌晴空。淸河先生多於情。風雨逐筆何驚忙。見之使人便心服。阿誰和得陽春曲。少年蕭洒淸且美。玉樹臨風無奈似。沈香亭前春日遲。傾國閑將玉笛吹。君王廻眄一笑謔。立進淸平人所愕。天恩煦暖解寒溧。鳳綍龍綸隨手出。鈴索不搖絶外客。長嘯一聲裂山碧。餘音飛繞龍蟠棟。驚起宮娥求好夢。吾曾世路賦命惡。蒼翠千重寄棲泊。飧嚼山光吸水淸。有耳不夢紅塵聲。忽聞中興聖天子。盛德登封鐫石記。霄衣旱食下金鳳。造化等與天公弄。幽香採盡楚畹蘭。長材搜遍牛山閒。四海一旦廻淳風。蔥蘢佳氣常浮空。飜然始動功名情。蹇足輒向雲衢忙。何人爲脫鹽車服。試使弄影瑤池曲。玉山雖有禾之美。瘦骨正與秋山似。寧嗟伯樂來何遲。諸公不惜塤篪吹。時復招呼同戲謔。豈獨我媿傍觀愕。那堪春風吹溧溧。悽然獨向陽關出。何時喚作玉堂客。宣醞相傾碧香碧。十分蟾影掛龍棟。草罷天書同醉夢。</text>
<title>次黃驪北樓板上韻 路由此樓抵宿而作</title>,<text>杳茫沙界卽豪端。倦客登臨試展顏。十室半依千里路。一江斜畫万重山。眼收碧洛難窮外。身寄紅塵不到間。晩怕風高舟未渡。傍人指導也閑閑。</text>
<title>陪安集使兵部陳侍郞 諱子俟。 登眞珠府西樓。次板上韻。公亦此府人也。</title>,<text>半空金碧駕崢嶸。掩映雲端舞棟楹。斜倚翠嵒看鵠擧。俯臨舟檻數魚行。山圍平野圓成界。縣爲高樓別有名。便欲投簪聊送老。庶將螢燭助君明。登臨壯氣斗崢嶸。卷箔雲煙繞彩楹。碧浪破紋魚競躍。白沙成篆鳥閑行。籠紗曾掛春池句。杖鉞還垂畫錦名。撚盡雪髥難下筆。却慙俟喜對彌明。公以監倉曾遊</text>
<title>六月。陪安集陳侍郞遊旌善縣。爲大水所隔留數日。次板上韻。</title>,<text>五丁曾爲石牛行。鑿破雲根路錦城。疊嶂距中仍外裹。一江環北便南橫。噴珠溪咽留人舌。潑墨雲無止雨情。四字丹書相掩映。須知此洞是神淸。</text>
<title>次燈明寺板土韻</title>,<text>好事金鼇戴玉峯。湧蒼波上上磨空。浪成鶴瘦僧誇格。露出天慳地詫工。雞未鳴時樓得日。蜃初噴處海飜風。塔臺奇致如相識。須待朝暾萬頉紅。</text>
<title>八月上旬。登臺山絶頂。戲作一絶。</title>,<text>登臨盡處放遐瞻。欲返還留意更添。人導使君淸可笑。每逢山水未能廉。</text>
<title>朽竹筆柄。寄館翰諸公。幷序</title>,<text>僕一赴江陵。二霜將變。官閑事簡。塵緣斗絶。遊賞江山。動輒搜奇。近於鏡浦臺。拾得朽竹筆柄。姿格出塵。淸婉可愛。不能自祕。謹賦古調一篇。奉寄諸公案下云。淸江瀲灎碧山疊。中有一峯如鳳戢。行人指說鏡浦臺。六月金風吹颯颯。琅玕森深蔚成林。地勝不合凡草雜。風披雨折亂橫斜。天晴尙有陰雲濕。霞蒸日炙經幾年。歲久漸作龍蛇蟄。縱橫散擲嵒石閒。神物所呵誰得拾。我今官閑一事無。水色山光添飮吸。搜奇選勝動忘歸。地祕天慳掛眉睫。漁舟之子何處來。半脫蓑衣欹蒻苙。相將弄水且行行。幽尋偶逐桃花入。仙娥迎笑廻秋波。時把金丹分一粒。兼將彤管聊贈之。金暈半含紅繡澁。拈來脫手不容停。玳瑁華簪光曄曄。還投玉案更重尋。黑暗靈犀堆濈濈。看多吟久愈光明。燭淚滴殘痕絳蠟。却恐湘妃怨未消。香魂返入枯竿泣。但憐今日纈紋鮮。誰識當年蒼玉立。終朝珍玩細商量。雅稱仙官纖手執。題封遠寄意殊深。腐朽猶堪補風什。願公揮向蓬萊宮。脂粉聖代中興業。願公揮向八花塼。頮面狂吟晝三接。君不見政事堂東有舊叢。一一皆含湛露浥。</text>
<title>書記衙庭中種柏因書一絶</title>,<text>手種殷勤護兩株。且圖添得小庭幽。他年烏府重相見。共向關東說舊遊。</text>
<title>十一月初吉。奉冬至八關兩表 皆居第二。元正則勅除賀表。 如京。馬上記憶去年奉表時行字韻。用寄本府諸桂仙云。</title>,<text>年年奉表冒寒行。吏卒相隨外似榮。夜半急呼煩幾驛。日斜忙影走長裎。廻思雪嶺神猶竦。得濟氷河意已輕。爲郡鮮歡君莫笑。他年方識此時情。</text>
<title>次韻黃李兩令公唱詶之什 幷序</title>,<text>慶原李侍中奉陛下朝上國。用結眞親。將復舊都。而作四韻長句一篇。與蓬庵皇綠野約連墻卜宅。而蓬庵屬和。以固其意。承休伏覩盛事。謹依韻課成一首。奉呈。鳥獸悲號荊棘蕪。銅駝陌上沒人徂。兩公間出今之世。一旦中興舊所都。藥畝占分閑地上。茅簷期接淺山隅。盛哉共鑄昇平業。敵手鉗槌闢大爐。</text>
<title>十二月上旬。將還所理。謹賦長句八韻。奉贈金翰林之員。</title>,<text>大手文章是世傳。壯元仙後壯元仙。雷馳洛下洒千首。龍臥嶺南幾十年。忽被雲霄垂玉詔。直從蘿月涉花塼。吟廻浩渺胸呑澤。醉更風流面洒泉。柏署明朝誇臈操。藥階他日賞春姸。牽來驥子令追電。打起鵬雛俾擊天。顧向竹堂環錦寄。辭書記故云 佇分蓮燭草綸宣。長鳴出塞情何限。莫惜風前下一鞭。</text>
<title>復用前韻。留別同年崔國慱守璜，金典韱承戊。</title>,<text>路遠芳音恨未傳。重遊上界會眞仙。相悲氷雪添新鬢。却喜金蘭似昔年。人盡驚珠容案劍。君何作鏡力磨塼。滿軀忠膽難鎔鐵。涼胏淸談當飮泉。海上已逢常逐醜。鏡中休媿素無姸。妙齡辦酒遊秦地。晩節分符役楚天。事與身牽歡易散。情敎舌澁語難宣。漢夫未解留連意。臨別華駵勤着鞭。</text>
<title>次韻。答安翰林裕贈別。</title>,<text>萬山邀我去。五字被君呈。且感西峯意。將投北岳銘。</text>
<title>丙寅正月。大雪彌旬。安集陳侍郞在眞珠府。賦古調示之。謹次韻奉呈。</title>,<text>春雪洒彌旬。簷漏滴如雨。積玉丈許深。寒氣殺醇酒。飄颻無時休。似欲堆至斗。咫尺阻往來。几坐長袖手。但見絮飜風。未賞門搖柳。遠近一般平。未辨郊與岫。曾聞燕攴山。其奈如斯不。閉門但讀書。乘舟那訪友。鬢絲理茶煙。泉品評陸羽。若奉賢俟哦。鹽絮皆陳舊。</text>
<title>二月初三日。發府朝天。至第三餞亭。燈明僧統法諱天錫爲首。韻釋名儒五六人也。僕乃軒眉而就。陶然而別。口號曰。</title>,<text>二年爲郡媿無成。百不能中只一淸。莫導朝天無長物。滿胸猶載好山行。一作松汀鏡浦載胸行。</text>
<title>次韻崔國慱守璜喜雨詩</title>,<text>旱久禾方病。朝來雨應時。眞他蘇稾霈。洗盡憫農悲。滴滴爭驚我。聲聲欲語誰。泥深饒燕啄。樹濕療蟬飢。巫抃逃焚患。魚欣免涸罹。澤曾千里共。歡似一家私。鍤急耘畦荷。蓑忙釣艇披。天瓢傾馬鬣。宮女放蛾眉。銅犾晨揮泣。銀蟾夜失期。十分霑御柳。露重不勝絲。</text>
<title>慶原李侍中扈駕。遊衫廊城。作臨江仙令。以慶中興之兆。承休謹依韻課成 一首。奉呈。</title>,<text>水繞山廻成別境。昌基諺亦相傳。龍飛鳳舞共差然。中容千岫輳。外控一江弦。四海五湖波正淥。澄澄一點無煙。重瞳舜日正中天。聯珠星報瑞。定鼎業增年。是時五星聯珠故云</text>
<title>次韻兪內相薔薇宴詩 幷序</title>,<text>史館庭中有薔薇一株。枝幹扶疏若張蓋焉。花開方盛。館翰諸公必會飮而賞。率以爲常。名之曰薔薇宴。今年是會。內相河閒公作長句一篇。送黃封酒以侑其歡。蓋公嘗爲史館。而箇中興不復淺故也。嗚呼美哉。承休依韻課成一首。奉呈。金黃掩映錦筵中。花下排盤與昔同。玉醴釀分天上聖。瓊章琢出筆端工。幾唇嚼吟三條雪。一噫爭聲萬竅風。倘可此身叨此會。別天甄造恃吾公。</text>
<title>許司業諱珙作寓物六藝詩。其首篇寓於雲。因以名之。次韻奉呈。</title>,<text>寓物油然一片雲。出自千尋壁。寸刻送滂沱。群枯蘇點滴。往來令電隨。變化與龍敵。記取涸中鱗。恩波時一激。寓物琴琴心素莫涯。燈彙紅凝壁。柱硬又絃乾。山峨而水滴。成連媿未工。鍾子慙爲敵。妙手妙中殫。知音知後激。琴棋棋勇決仙鄕。兵權奪赤壁。聲酣玉扃鳴。滿換銅壺滴。味好賴身閑。歡深因手敵。吾君賭也無。曾把忠誠激。棋書書傳鳥印沙。洒愛雅棲壁。虎攫恐風生。龍騰疑雨滴。端如朝至尊。壯若赴勍敵。醉筆雜眞行。手中私電激。書畫畫來纔尺縑。摹得倚天壁。欲水綠先凝。將花紅已滴。詩淸略可同。塑妙何曾敵。麟閣煥丹靑。功名意更激。畫射意射日中烏。彎瞻雲外壁。飛髇頭上鳴。流血馬前滴。旣彀羿誇功。能弦漢摧敵。誰憐中石人。撚箭空哀激。射御犯曉御燕山。未捕躋越壁。蹄催截玉奔。汗濕聯錢滴。可穆滿陪遊。非王良孰敵。公乎更着鞭。舞向瑤臺激。御</text>
<title>次韻李柳兩令公唱和詩 幷序</title>,<text>禪門韻士見明雲其跡而雨話於南方二千餘年矣。下詔徵入。今止佛華寺。慶原李侍中，始寧柳平章聯鞍訪道。柳首唱而李和之。明公與從遊。李諫議 諱松榗 金大司成 諱坵 相率繼韻。通爲一軸。流傳洛下。笙簧萬口。承休伏覩盛事。不揆賤劣。謹課成若干首。奉獻于兩令公鈞階之下。篆畦煙裊統龕絲。寺在神州縹緲畿。萬里遍遊僧獨臥。一池同浴鳳雙飛。豁開呑澤胸中蘊。笑得拈花手下幾。爲報奢梨錍盛事。半千兩相一時歸。仙李華交御柳絲。一時䊋點九天畿。人投美蔭成蹊至。鸎托長枝出谷飛。茂向帝庭方見庇。靜依禪榻直探幾。扶疏共結淸陰好。執熱吾今識所歸。登臨淸樂勝彈絲。眼界誰能得畫畿。二老風流千古絶。三賢聲價一時飛。穿林共作漁樵會。擊目相傳佛祖幾。謝傳愛山眞可笑。每形言色未身歸。補衮身爲五色絲。功名冠出舜君畿。錦街纔見脂輪出。雲嶺端能蝎屐飛。方外逍遙誰得狀。淡中消息自傳幾。明師莫是廬山遠。不覺過溪聊送歸。雨餘桑葉膩新絲。竝㘘尋春踏遍畿。流水仙溪桃萼亂。落花樿榻茗煙飛。七賢林下歡猶淺。五老峯前事殆幾。返路也應車更重。岳靑湖綠載將歸。江東亦可味蓴絲。佇沐皇恩未出畿。伏櫪自思千里抺。解絛誰送九霄飛。廚中釜甑尋常倒。鏡裏星霜四十幾。唯有一條酣暢處。門前時復詠而歸。顚倒行藏似兔絲。有風吹送上都畿。湛恩未識何時霈。淸夢還從舊隱飛。越困佇承齊相贖。回愚須記孔門幾。倘垂一片吹噓論。可向靑雲路上歸。右二陳情</text>
<title>上兪內相詩 幷序</title>,<text>僕以非才佩竹江陵。累蒙蓮幕政課之擧。苽期未滿。辭入花都。楓禁芹堂軍國三官。俱陳首薦者再矣。其文林吏幹。豈盡下於當今進用之人哉。又受知於閣下。非一朝也。如是而累政不調。殆命簿矣。然私自以謂其在吾君吾相汲汲求人之意。豈終棄之。當必用也。以此寬懷。未卽歸田。閉門靜俟。謹課成小詩二首。奉獻于釣軒之下。薄命閨中日似年。紅梅落盡沒人傳。風流滿面將安用。却把靑銅只自憐。驥服鹽車欲上坡。圉人鞭末夕陽斜。孫陽倘不時廻顧。縱解追風奈老何。</text>
<title>次白中書 諱文節 賀金祭酒 諱愷海陽公子 知貢擧詩韻奉呈</title>,<text>試見僧虔戲䗶凰。旋揮神筆斡天常。練庭便折第三桂。王甲纔餘周十霜。走馬動傾都下客。典花分與榜中郞。氣如晩岫雲初起。格似秋空月正當。圓柳鳴禽欺謝傅。落霞孤鶩榜滕王。淸姸風度氷同琢。浩瀚詞源海莫量。勇亦色絲曾拜將。時敎古月便韜光。整軍勢壓金蛇陣。養士謀深木馬煌。功冠子襄平晉楚。望高孫達輔棹恾。唐民喜覩率津閣。漢史爭書挾日祥。貔虎騰拏趨細柳。鵷鸞翕習赴文昌。千籌摠是蕭侯轉。四海渾歸管氏匡。羅致吳鴻幷越烏。鞭來代馬與胡羊。狼貪掃擾干戈地。蟻戰開酣翰墨場。抽玉筍催披錦籜。映門桃已姹紅房。聞天孤鶴鍾情唳。出谷流鸎鼓翼忙。巧拙枝能那得混。精強考閱所偏長。禹雷閃轉難焦尾。秦鏡分明未隱腸。滿世皆晞春澤暖。一門偏沐雨恩滂。新枝最下猶含嫩。舊桂雖高返不香。嗟我與時多失計。非才又病百無良。簿書汨沒塡塵案。魂夢依俙到玉堂。軍國云爲寧有補。雨晴朝暮謾隨行。此身窮達誠難料。末路艱危亦遍嘗。負質自憐經火在。至音誰向斷絃詳。困於鹽驥嘶虞板。老怯金烏迫葉棠。幸遇賢俟招博雅。尙忻疏葉是篇章。麻衣如再堪居右。珠履隨干願在傍。豈比傾城誇秀色。端如倚市強濃粧。裁詩欲賀還堪媿。詩亦酸貧似倒囊。</text>
<title>借用前韻。投朴起舍 諱恒。</title>,<text>羽儀天闕似鸞凰。美彩元非世所常。歌向郢都傳白雪。業曾仙府擣玄霜。花薄幾日狂吟客。粉省今朝稱意郞。千首風流多放曠。一時英俊莫▦▦虞。非郊質偏儒雅用。合蕭張優覇王玉。深不須三大見。海深難花寸纔▦。再紆▦佩騰州▦。四聘龍庭耀國光。秋水晩紋呼作軸。晴窓曉日嚥爲糧。相時經濟扶高舜。與道推移學老莊。鵬路正張千里翼。鳳池初浴九苞祥。漢賢願被膺門品。唐業應憑杜閣昌。路輒解驂猶贖越。燈同鑿壁肯遺匡。自慙月窟難追驥。像想金萃共牧羊。公卽詩壇專使鉞。我將盡戟欲 爭場。江樓 稚圭燕尾 春暖鸎聲檻。山寺 歸法 秋深桂影房。鍊句覓瘕相示急。得錢沽酒喚來忙。晝須聯轡遊偏好。夜復挑燈話更長。一旦此身萍蕩跡。十年窮路炭廻腸。朝賢誰記庸材薦。晩節期蒙湛露滂。飄絮偶然成此會。交蘭猶不減前香。電來龍蟄將媒躍。鞭起駑馳強導良。夢裏名韁何草草。鬢邊年矢過堂堂。淸眞兩館閑麟筆。早暮三官忝鷺行。憔悴渾身那盡說。辛酸到骨不堪嘗。簿書敢導多多辦。利害猶難一一詳。素願尙無忘在莒。赤心猶欲諫如棠。幸逢韓子哀張籍。何患吳人困孝章。伴直西垣竄床下。覓歡東閣倚門傍。人誰買我千金帚。世好從他半額粧。莫謂商君便無策。括來天下孝公囊。</text>
<title>次韻丹陽洪承制 諱子蕃 石床歌幷序</title>,<text>庚午夏月。陛下還自上朝。克復松都。時公新拜承宣。銳意於經濟。乃於荊棘中偶得廣四尺長六尺許大石一片。淸滑可愛。輒安於書室窓東。常寢臥其上。乃作石床歌示之。謹次韻奉呈。君不見歐陽先生功名將與天地畢。卜宅潁濱稱六一。山阿偶得紋石如屛風。借車來展琴書室。朝吟暮賞猶有未足心。召集門人幷子姪。命作歌詩形容之。鬪嶮誇奇雜還爭鳧乙。蘇子先成氣逼人。席上群賢無得隣。詩與石屛兩奇絶。一點不受人間塵。吟哦賞翫相笙簧。至今傳作儒家珍。邇來不幸風塵暗六合。甲光相射搖金鱗。英雄豪傑共顚倒。奔走南北勞精神。軍謀廟算尙未暇。方外淸歡誰伴他山珉。丹陽胸襟江海闊。洋洋萬頃無涯濱。出宣入告庶拯塗炭蒼生。起濟世碩輔當如此。紫泥封罷退食委蛇石作床。賞與歐公石屛似。起來揮翰洒長篇。氣壓蘇公工雜擬。公乎公乎聽我言。石之爲用更有勝於是。端須玉斧千磨百鍊。補靑天天無缺罅然後萬物均資始。</text>
<title>次韻鄭直講 諱興 賀朴侍郞 諱恒 拜承宣入竹堂</title>,<text>妙齡詞賦冠三都。燕雀皆驚鳳彩殊。高步玉堂雙引燭。暫腰銅佩兩還珠。天公無奈偏鍾美。國器從來例在儒。選囑龍綸輸物望。導宣鴻澤轉神謨。一時喜溢東西賀。每奏懽騰尤右呼。姸醜照分胸次鏡。搢紳陶出手中鑪。輜車擢用長鳴驥。孝巷搜來返哺烏。開閣迎賢光帝德。彈冠有客望天衢。風雲紫闥馳淸論。塗炭蒼生佇令圖。白髮丹心何限祝。黃扉萬歲躡淸途。</text>
<title>次韻李史館仁挺哭任大師 諱景肅歷仕五朝年九十三</title>,<text>銀潢分派秀金攴。黃閣仍爲綠野師。廷策有疑皆就訪。衮衣如闕更誰裨。傳家燮理爲眞宰。造物陶甄是小兒。旣雨乾坤閑返岫。且雲寧有去來虧。天上麒麟出月攴。奇姿逸德合人師。贊賢君五爲元老。備達尊三豈少裨。白首栽松看聳漢。靑錢選士當生兒。公無子 哀榮終始誠難具。夫子邊無一事虧。</text>
<title>次韻金相國 諱坵 題中書省未開芍藥</title>,<text>綠髮西垣稱意郞。十分詞彩鬪花光。便登黃閣重廻賞。無奈紅房別有香。培養更深今日護。風流却倍去年䊋。爛開當有凋零恨。欲綻應須爲闢場。黃閣登庸例出郞。此花風度屬台光。眼波未注千般艶。鼻觀先通一陣香。欲展紅衣難破睡。深藏翠幕更端䊋。相公詩律多新巧。催却繁開笑一場。已容炎帝約爲郞。肯許東君送眼光。地近天伭殊有態。日曛風細暗傳香。黃金欲買廻昨笑。碧扇猶遮滿面䊋。背後纔看心已醉。淺斟伭唱況逢場。昨夢身爲皓首郞。飽看紅藥爛舒光。覺來白汗如流潘。猶自靑衫髣襲香。媿李多酸違衆口。問花何意示嚴䊋。儻承吾相吹噓論。不負中霄打睡場。</text>
<title>哭金侍御 幷序</title>,<text>侍御諱承戊。相國良鏡之內孫。閔相國令髦之外孫。相國軌之子也。風儀甚度。而通敏兼才。有過人者焉。眞霸王英器也。年三十四而卒。何其短耶。於予爲同年友。交遊中年最少。其巾車之日。風雨暴作。儒釋會葬者。皆霑濡掩抑。有失聲呼哭者。明日。借用洪承制石床歌韻作一篇。歸之於正。以示洪崔金三郞舍。蒼山短麓蓋棺畢。淸樽雅笑難邀一。廟堂何以爲璵璠。帝寶皇珍埋地室。無端行路尙齎咨。況奈翁姑與姻姪。嗟哉子貢之徒勤勤雖好問。此生無復尋師乙。花山交遊能幾人。崔金與李 名頤。文淸公壻。相國允諴孫。 爲比隣。更有洪君住不遠。無絃琴上共拂知音塵。詩酒淋漓聲價重。一一皆爲席上珍。而予懶拙亦何幸。烏覩蚢哉攀龍鱗。李侯昨年嶺南沒。至今南望空傷神。今朝又復金侯逝。縢公之室路傍留柩開貞珉。相將洒盡千斛淚。散作飛雨傾河濱。煙沈霧暗呼不起。天何使我時至此。歸來萬事摠成空。此身何啻浮雲似。功名富貴不須臾。石火電光那共擬。人生此別何足嗟。我輩同歡奚止是。却後五百年相從。手摩銅犾談終始。</text>
<title>重哭金侍御 幷序</title>,<text>洪起舍佇作六韻長句。崔司諫守璜，金正言孝績屬和。而三同年聯寫爲一通示之。次韻奉答。嗟哉此弟泣諸兄。人百猶難贖更生。昨蓋金棺傷事了。更看珠唾倍魂驚。篇篇盡帶難窮恨。脈脈空添叵奈情。讀史螢窓同把卷。作詩僧壁共題名。春軒邀醉桃花酒。夏榻呼嘗玉葉羹。尙未轉頭便陳迹。此身眞箇等雲行。契中爲弟榜中兄。出處相期賴子生。叵奈採眞遊大迫。却疑欹臥夢還驚。花朝杯瀲誰同手。雨夜床空孰話情。臺論飽聞餘好語。街啼忍聽說香名。擬陳樂石醫民瘼。虛把鹽梅作帝羹。家國憂勞多少業。滿庭黃葉趁風行。精金宜與石爲兄。貞質初從礦裏生。躍受爐槌人盡怪。稟廻霜雪鬼猶驚。踊衝斗角難藏氣。吼作龍吟別有情。刃遣邪心含媿赧。柄歸賢手立功名。伹剸犀兕題鴻業。肯割雞豚助肉羹。神物從來難久蓄。一朝雷雨上天行。玉立蓬門屢喚兄。十分光彩里中生。啼飢稚子牽衣出。臥病殘身倒屣驚。倏忽便成千載事。窮通偏感一般情。那堪更閱同年錄。可忍空看結社名。誰復見容無用木。不曾聞括有餘羹。號天痛哭徒爲爾。只帶西風作短行。</text>
<title>上朴承制 幷序</title>,<text>僕夙契金蘭。服勤螢雪。常蒙訓鍊。虛名乃著。由是求官。伹期館翰。餘無望也。越丁卯六月。偶補三官。心甚不樂。棄去舊學。強顏從事。有年數矣。今癸酉正日。都監諸員。將詣兩府。成行已出。權務已下。許多輩落後聚頭而語。僕私怪其然。且立留待。誥其所以。乃曰。吾屬當遷不拜。不若罷休。將呈辭狀去也。僕以多方言說力止。而未奪其志。爾後宰樞所劾其不遜之罪。僕返坐其事。事在易明。然且否者。蓋君子不以惡名與人故也。閣下豈不知之耶。注云。事具在賓王錄序中。謹課成一篇奉呈。叵奈如今世上評。拋根摘葉鼓雷霆。短長猶可辨鳧鶴。淸濁不難分渭涇。蠅點驪珠喧掉舌。鴻離魚網困垂翎。流言止智嗟無在。俗子疑人恐惑聽。事在易明沈陸地。公將此意奏天扃。故鄕亦有湖山好。猶戀君恩未踏靑。</text>
<title>復用鄭直講賀詩韻。上朴承制。</title>,<text>出自山中入帝都。酸鹹嗜好與人殊。享金欲賣唯持帚。按劍爭窺却媿珠。節盡忠勤從薄宦。事多生澁笑迂儒。浪隨狂輩賭讒謗。羞導平生稽典謨。擧世稱爲三黜可。感公時賜一言呼。儻容逸足堪追電。何怪精金自躍鑪。穢臭從來生一鮑。雄雌誰肯辨群烏。風摧挺挺千尋木。勒破駸駸萬里衢。野外欲成芻秣計。胸中思奮霸王圖。帝閑十二非無地。翦拂牽來更上途。</text>
<title>復用前韻。上竹堂三學士。</title>,<text>李侍郞 諱仁成謫仙仙李出淸都。蔭到人閒萬丈殊。霧散腸中塡錦繡。雷驚筆下瀉瓊珠。臨風立進三章曲。如堵間觀一箇儒。偶唾豈唯神物護。發言渾是霸王謨。昵承玉帝調羹寵。醉被宮娥洒面呼。世襲風流知幾葉。公專陶鑄闢洪爐。高標莫是曾鞭鶴。舊態依然半岸烏。洗刷場駒驅輦路。吹噓庭鷺送雲衢。醺人淸德如中酒。輔國丹心未上圖。十載金蘭如記取。莫敎空泣阮郞途。金待制 諱周鼎壯元風度早傾都。鶚立朝端羽翼殊。身到靑雲飄紫綬。心游赤水得玄珠。登壇韓信眞豪士。開閣孫弘是巨儒。四國要分民病藥。九重頻沃帝心謨。滔天雪浪橫身負。泣鬼瓊章信口呼。廷論蓍陳經世策。國香蘭播鑄人爐。自憐早歲棲同鶴。謬被賢侯愛及烏。黃卷費功慙雪榻。白頭揮汗困塵衢。只緣道直行違世。誤落人譏坐失圖。欲向關東尋舊隱。靑山斷處是歸途。鄭直講 諱興淸姸襟韻韻皇都。賀竹心虛應萬殊。天近堂東承湛露。風淸葉上瀉明珠。美哉慠雪千年幹。出自凌雲大手儒。勤政樓中光聖德。化人宮裏贊明謨。林間羆虎訓鞭策。雲外鸞凰落指呼。講聳雙唇飜海浪。朝廻兩袖襲天爐。公爲國瑞眞▦鳳。職被人憎媿老烏。十載身閑虛白屋。七年衣化軟紅衢。渭流以濁涇惟湜。魯酒方圍趙不圖。點是蒼蠅喧掉舌。不應良玉棄泥途。</text>
<title>偶題</title>,<text>閉戶端居念更新。幾廻廻想暗傷神。不如不有胸中策。不獨無功返累身。</text>
<title>次韻金相國 諱坵 朝退詩</title>,<text>踏遍靑雲綠髮歲。代天理物功非細。黃扉肅穆淸風馳。魁然房杜復聯袂。高文大冊誰爲歟。有似王斧斫氷桂。九重注意民具瞻。一國安危關節制。北來南至事如麻。多多益辨眞奇計。委螭欲上沙堤廻。殘照上廊陰半砌。公雖勞國已肥。帝鄕風物復佳麗。化人宮裏不記歲。珠簾微動風吹細。黃傘搖搖坐邇英。爛熳霞裾接雲袂。明良唱和圖昇平。柱天功業歸松桂。軍謀廟算委如雲。帝誥皇猷信口制。朝廻閉閣念更深。無奈點課安劉計。趨從散盡門如氷。山翠滴簷苔上砌。一聲鸎語翠林驚。掛榻瞥見金衣麗。奔走三官今七歲。萬種酸寒說難細。紅塵滿面白汗流。蒼顏華髮披藍袂。雞鳴趨朝鴉昏廻。煙絶寒廚薪貴桂。妻啼兒號勸歸耕。奮不顧生行古制。非罪誰明公冶長。鴻罹魚網嗟前計。關東舊隱弊廬存。竹裏寒泉鳴繞砌。決去未能猶遲遲。望公洗日廻明麗。</text>
<title>復用朝退韻。上朴承制。</title>,<text>嵩山一點呼萬歲。玉色臨軒八彩高眉細。龍喉學士奏罷繁機下天來。陣陣餘香襲仙袂。平生忠義㟮屼磨靑空。秋色凜冽風生桂。晨昏獻替出入勤政樓。挽廻貞觀年中制。日日日暮始出金門廻。一髮不到謀身計。歸來凝困圖得片時閑。賓從雜遝猶塡砌。歡然開閣笑語落長篇。氣壓賦客華而麗。</text>
<title>和朴承制詩幷序</title>,<text>與同年金侍御孝績，金侍郞孝巨，張少卿翼，李國博泌，金錄事瑊。同會于崔司諫守璜宅。邀朴承制。承制携鄭直講興見臨。高司諫密偶至。歡然粲然。抵暮而罷。其明日承制作詩爲謝。謹次韻奉呈。少年同出庾公門。公諱弘。平章事資亮之子。年未四十。以承宣卒。 七十弟兄 同年七十人 鴒在原。未老諸君薪盡去。至今吾輩歲寒存。多公手握璿霄柄。趁日身趨玉帝軒。感事要將千載詫。此心聊把一杯論。豪題倒却西臺筆。使氣優於北海尊。絶景偸成方外會。美談還落世閒喧。圍寬薄酒應憐魯。獻是空籠却媿髡。更把淸詩垂一謝。執鞭猶未小酬恩。</text>
<title>次韻金尙書琔上朴承制</title>,<text>規安漢室在陳平。宰肉當時世已驚。導霈天恩均湛露。光分御燭聽嚴吏。雅詞行世氷羞潔。秀彩端朝月正盈。手下千官趨暑熱。胸中方項靜涵濆。媚將樗櫟陪歡笑。曾添金蘭指死生。坐宜承容時世▦。賜言猶篤昔年情。傍人盡導彈冠日。未便乗桴易姓名。</text>
<title>李國慱泌以金尙書韻見贈。復用答之。</title>,<text>君是南朝稱正平。方高一鶚衆禽驚。少年鸎枋登聯袂。幾歲螢窓讀費更。交道頗忻深不淺。詩壇還劫竭當盈。直誠霞襯高天赤。講舌瀾飜泮水淸。共慠雪霜堅素節。忍看塗炭墜蒼生。病來伏枕難消日。朝退敲門穩話情。更約相隨便歸隱。不須勤苦要功名。</text>
<title>次韻崔官長嚳垂訪見贈</title>,<text>毀譽啁蟬聒。功名墮甑同。丹心猶拱北。玉鱠未尋東。院靜塵緣絶。花飛雪勢同。有風吹好事。聚散小窓東。</text>
<title>是月十一日。浿江途中卽事。</title>,<text>谷暗山賁雨瀉盆。到頭歧路赤流奔。莫輕一葉扁舟少。直渡沄沄萬頃渾。</text>
<title>十二日金岩途中。次宋相國詩韻。庚午年上自上國還朝。時林衍子惟茂據花都逆命。公擧義誅之。出都迎駕。復政公室。而罔以寵居。蓋公之功業。無閒然矣。</title>,<text>安劉功業壓陳平。應變無窮德未名。廟算軍謀曾入妙。筆端風月更新淸。</text>
<title>路由分水嶺。留一絶云。古所謂隴頭▦</title>,<text>一川分派決西東。咽盡千聲悢未▦。▦▦▦▦重見處。終歸大海定相逢。</text>
<title>是月二十九日。始抵東京。水潦益漲。又留八日。館樓凄吟。身又罹病。言甚無聊 書呈尙書侍郞。</title>,<text>趁日顚風吹作雨。平地成川遮斷朝天路。更說遼河那可渡。呑天浩浩銀濤怒病客樓中生百趣。一片秋聲先入庭前樹。不有知音千載顧。也應沒箇寬心處。</text>
<title>七月初九日。行自斜路。得達瀋州。又爲大水所隔留數日。謹次宋相國詩韻。</title>,<text>暑雨連旬枉作寒。便敎忙轡賭餘閑。未堪曛水 潘州東江 千般慮。又導遼河百倍艱。灎澦塘猶未嶮。崎嶇蜀道不爲難。登途數月成何事。心緖都無一日安。</text>
<title>是月十六日。得到渥頭站。記途中凡所經由者。謹賦古調一篇。寄本朝雞林承制諱恒。兼呈侍從宋相國，李尙書，鄭侍郞，廉少卿。</title>,<text>我侯朝帝闕。侍從皆豪傑。顧慙白髮生。謬得參選列。受命固有裎。頗爲淫霖發。泥濘隔長途。又復飛雨滑。從前一線溪。噴漲誇霜沬。欲▦久彷徨。試入馬已沒。却立欲安歸。後復溪嗚咽。便在水中央。鵬䄇時犮閼。知其不奈何。露宿山之崪。蚊雷四合聲。殷可山石裂。遮防知何爲。利吻堅如鐵。摩拂坐達晨。晨饌將誰設。行廚吟無煙。兩股端欲割。郵吏事不知。要我小霑渴。偃臥亂呼飢。中心但忉怛。旁求踏浪兒。尋得淺處越。淋漓跋涉閒。虫蛆遍靴韈。行及遼之濱。平地飜溟浡。何處是中流。極目尙未察。一葦奮航之。此豈萬全訣。風師又不憐。吹起千堆雪。狂濤四面生。千搖復萬扤。舟人相傳呼。弱纜幾欲絶。顧視一行人。面上無片血。我命固鴻毛。皇嗣安可忽。平生一片忠。久已貫日月。況至不測虞。萬倍平時切。明朝風色和。安流如井渫。移舡放洋行。迅駃難容瞥。忽尒得孤丘。破屋芘疏樾。父老出門迎。驚怪久嗟咄。鴂舌前置辭。儂是濱江卒。黃童至白頭。夏潦年年閱。漲濫古猶存。那及今玆闊。滔天浩浩來。橫被東西決。千尋浦邊林。獵獵還毫末。巢穴安足言。水族皆漂突。從玆數月閒。莫有經過筏。何由得渡來。事未論唇舌。無▦▦▦▦。▦孫眞貴骨。將飛躍在淵。五色雲盤結。▦▦▦議侯。晉文果明哲。其行豈人爲。固與常流別。河伯與江神。居然命魚鼈。頃刻化爲橋。直作康衢豁。不尒莫涯津。有誰能導達。聽此更尋思。不覺起毛髮。各自願勉旃。益礪忠勤節。何時詣天庭。得煮帝恩熱。便爾好還朝。挑盡靑燈說。</text>
<title>是月二十九日。到神山縣。初見十八公。以古調贈之。</title>,<text>我家遠在扶蘇麓。偃蹇蒼官滿山谷。夜聽颼颼朝吸綠。飽得淸風藏滿腹。別來數月困蒸溽。未堪紫塞黃河毒。今朝何幸得良覿。洗盡客路風塵目。垂鞭信馬看不足。却疑身在蘇山曲。</text>
<title>是月晦日。經由屛風山。登黃崖峯。峯有懸空閣。閣有釋迦涅槃臥像。遙望瞻禮。而畏其嶮未敢上。留一篇云。</title>,<text>三韓山水天下說。天磨楓岳尤奇絶。箇中生長寄茅屋。更有何山容我目。爾來行役黃河間。只對如許胸中山。今朝偶尒黃崖來。心醉未去空徘徊。奇岩怪石雲外插。千縫萬罅▦▦▦。中有一龕危欲落。莫是天竺飛來閣。▦▦▦▦▦▦輒。居僧步若康衢踏。嗟哉此行須及期。永暇是賞空留詩。八月初四日。將入燕京。中都城五里所。有以壺漿來迎者。乃中書省所遣宣使總管等也。引至婁總管城中私第。於是乎館之。翰林學士侯友賢顯忠來爲館伴。爲日有五。皇后殿下命馬琉奉御下勅曰。帝在行宮。時未還御。寡德先見可矣。其明日。御大都城萬壽山東便殿受賀。馬奉御任宣使引至門外。而館伴侯導達中庭。令書狀官奉牋前立。侯及官屬列立於後。而員外郞廉承益。通喝舞蹈禮畢。許令上殿。賜宴慰之。亭午而罷。還館後。侯學士贈之以詩。其詩曰。四海車書一混通。風雲際會得相逢。萬里路途賓上國。盈筐玉帛賀中宮。兒曹怪彼語言別。君子知公道義同。自謂無才聞見淺。荒侍恥錄日華東。侯君自敍云。五歲通六經。先▦▦▦▦屬翰林院。時號天下神童云云。▦▦▦▦忠表薦授翰林學士。今與▦▦▦▦▦▦▦▦文年二十八云云。其父光皆如是云。</text>
<title>次韻奉答 二首</title>,<text>六經文義妙齡通。大聖膺期旦暮逢。赤舃諸侯輸壤奠。紅雲萬朶繞天宮。風雲慶洽要荒會。日月光霑遠近同。祝壽忠誠誰更切。丹霞片片起遼東。莫怪相看語未通。知音知在一奇逢。九門導我趨天陛。五歲多君拜帝宮。人品迥將霄壤隔。交情還與弟兄同。佐明日月光天下。恩照偏加鰈海東。</text>
<title>中秋後一日。因賻鄭侍郞忌齋。遊薦福寺。堂頭老宿。求詩甚勤。因取案上木庵禪師語錄。披得山堂晨興詩。次韻贈之。老宿以此語錄見惠曰。我是弟子</title>,<text>千門擾擾中。一室斗寥寂。中秋天氣涼。灎瀲氷輪入。晨興露未晞。石上苔半濕。排門汚禪扃。莫厭征人迹。</text>
<title>是月念有一日。陪侯郞遊濾江石橋。侯學士勸留一詩。其明日。賦古調一篇贈之。</title>,<text>濾江石橋天下傳。江移岸改橋依然。▦▦▦▦十一間。橫斷碧洛晴虹盤。中虛可▦▦▦▦。▦姸宏壯非人爲。定將天眼巧分別。密▦▦▦▦來設。且疑中秋午夜輪。淸光秀彩當空新。頑然夷羿輒射落。收拾綴行橫江擲。銀蟾玉兔形模奇。不忍奔散來相隨。黃流穿過洋洋乎。濁可濯足泥沙俱。廻欄曲楯相撑支。蹲猿踞虎井蟠螭。提孩負子空中舞。遊人欲數終難數。相傳云。轉轉相錯。未有得其定數者。 窮姸極巧使人愕。莫是天工玉斧削。我初來觀要探極。眼力先窮空歎息。又於天台飽傾耳。壯制宏規孰與此。安得神仙縮地術。一處相觀論甲乙。</text>
<title>是月二十四日。皇帝陛下自巡守開平府廻輦。其明日。御萬壽山廣寒宮玉殿受賀。姜任兩宣使如前引至。其呈表禮數。一如皇后殿令殿前此入覲。故俱與將事禮畢。宣許上殿賜宴。其列坐差級。雖大王官人。多少有異。一如下所敍長朝殿序坐。寅而始申而罷。其明日。侯邸奉表陳謝。語力▦▦▦▦辭曰。</title>,<text>陪臣某言云云。天上風雲之慶會。式宴▦▦。▦隅蓬艾之微臣。旣飽以德。光榮罔極。感戴何涯 中謝云云。恭惟云云。 一人宅中。四海無外。遠來近悅。惟華夏蠻貊率從。施厚仁滂。曁鳥獸魚鼈咸若。致大平於萬國。加懿號於兩宮。坤道彌光。震威愈赫。懽然列域。爭持玉帛以駿奔。蕞尒三韓。別有岡陵之切祝。伏念陪臣。自文王優承聖眷。如嬰兒嬌在母懷。玆聞大慶之音。趣辦單裝而覲。初登遠道。心愈疾於鵬程。適値淫霖。路返爲之鯨海波搖浩蕩。雨又淋漓。行雖急於圖前。動輒淹而落後。業已未及於開平府。居然直進於大都城。遙望行宮。目斷雲霄之縹緲。俄廻寶輦。躬瞻日月之光明。何圖對以殊恩。俾許參於嘉會。半路遷延之昨日。徒自焦神。中宸侍從之今朝。怳然如夢。威顏不違於咫尺。銘鏤諒倍於尋常云云。燕之分野中都城者。大金國所都也。城之北五里所。有萬壽山焉。金國章宋皇帝所築也。具三十六洞。而上有廣寒宮。南有元春殿焉。今上國圍是山而所域。▦▦▦▦曰。此城四面。各距四十里。是謂▦▦▦▦萬壽山東。新起大殿。斯曰長朝殿▦▦▦壯制極巧窮姸之致。不可得而言之也。皇帝陛下普會諸侯。以是月二十有七日落之。其幢幡旌傘一切儀仗。飜空蔽日。眩奪人目。自諸大王諸大官人。以至百寮。犂明而會。莫不朝衣穿執而雲委于中庭。有閣門使各以其序。引進拜位。其拜位則以黃丹畫地面。龍髮白席爲之方罫。區以別位。而書其宮號。旣引立已。令館伴侯學士姜宣使引我令殿幷侯邸及官屬。列立於班心之下。其餘諸國來朝之使。從其所服。而俾立於最後行尾。俄而。皇帝出自便殿。就于殿上。與皇后升寶座而受賀。其禮數與我本朝大同小異。所謂異者。閣門喝鞠躬拜興拜興。班首稍前 三步 復位。拜興拜興平身。搢笏鞠躬。三舞蹈。跪左膝三扣頭。山呼山呼再山▦▦▦也。旣禮畢。皆立不動。其閣▦▦▦▦▦▦傳於侯邸曰。行卿本國禮▦▦▦▦▦▦郞廉承益通喝而行焉。禮畢後▦▦▦▦傳賜諸侍臣。改以戎服上殿。而勅我一行不改者。其賜座位序。則西偏第一行皇大子。隔一位大王六。隔二位我令殿。後行大王七。隔二位我侯邸。後行安董丞相爲首。千許員隔二位我行。宰臣次諸官人等後行之腰我行。尙書侍郞後行之腰我行。參上參外。後後行行。未得其詳。最後行末。坐諸國使佐。東偏則諸宮公主二十許。各率侍女二三。疏行而坐。更無坐者。其宣使奉御秀才令史輩。列立於前。而殿內恢恢乎有餘地矣。侯學士曰。此殿可容一萬人。今此侍宴。僅七千人耳。皇大子起獻壽。而堂上堂下。笙鏞間奏。繒山繡岳。伎樂爭呈。舞者歌者純如繹如。而師師焉濟濟焉。前行六大王相次獻壽。申初而罷。其父老云。自兵亂已來。未有是禮。噫今得覩。其明日。侯邸將奉表陳▦▦▦是節會明之後明乃得奏焉。其陪臣某言云云。新城新殿舞金碧於▦▦▦▦古風咽笙筩於上界感將凡眼獲睹▦▦▦▦云云。恭惟云云。出神天之宗。應帝王之位。光被天下。高德齊日月之明。聳出雲端。漢宮帶乾坤之繞。與民子來而經始。繒山地湧以當前。群英濟濟以盈庭。兩部蹌蹌而呈伎。是吾君與民同樂。故諸侯執壤爭朝。伏念陪臣。賴乘八月之靈槎。獲詣九霄之仙闕。臨觴眩怳。慙海烏之無知。祝算忠勤。若華人之有切云云。</text>
<title>是月二十有八。是皇帝聖節日也。又御長朝殿受賀。其一切之制與夫禮數。一如前日。伹大王官人。玄有多少。本朝國銜奉表使。上將軍金哲。其書狀官。則兼直史館李仁挺也。侯邸以私表陳賀。其辭曰。</title>,<text>陪臣某言云云。朝大都萬壽之山。天下諸侯爭賀。祝八月千秋之節。海東賤介尤深。悃愊所傾敷宣未旣。中謝云云。恭惟云云。仁深祝網。德邁舞干。淳化殷流。遍禹貢山川之外。庶▦▦▦▦周家禮樂之中。當慶序之適臨。享▦▦▦▦▦伏念陪臣。來從鰈海。獲侍龍墀。幸承▦▦▦▦寧。益切山呼之薦祝云云。皇大子以連日侍宴。不得出外。至是月二十九日。乃於大都城西鎭國寺北高梁之墟。坐氈幕受賀。姜任兩宣使。俱來引至。而令殿準到。俄而。姜宣使承傳出云。令殿先入。有頃。姜宣使又出。傳以本國禮拜見者。由是一行。皆以公服。列立於氈幕之外。員外郞廉通喝禮畢。任宣使引侯邸入幕。而令殿侯邸宰臣宋幕內接坐。諸官屬皆幕外列坐賜宴。不久而罷。還館次。遊昊天寺。寺是金國皇帝追福大后而創立。名昊天者也。有九層木塔。四面皆距二里。我二行二百許人。爭欲登臨。至第三層。困不能上。予與尙書宋份，郞將尹福均登上層。遍放遐瞻。搖蕩不停。如將折落者。俯視城都。行路人馬。細如蟲蟻。眞所謂登者尙呀喘。作者可以勝者也。</text>
<title>九月初一日。中書省令姜▦▦▦▦▦▦日於中都古省。將殺▦奉▦▦▦▦▦▦侯邸對曰。謹聞命矣。明以公服▦▦▦▦使出門。引入廳事。而斷事官蹇▦▦▦▦羅大學士侯宣使高等立於東偏。揖侯邸。令坐於西偏。又令寮屬列坐後行。而已坐於東偏。旣坐定。賽斷事官謂曰。諸丞相適有機務。令我輩奉獻一杯爲也。卽設宴慰之。而兩部才官。百般伎樂。無不爲之。三爵之後。輟案改飣。進者至三。抵暮而罷。其明日。侯邸以啓謝之。其辭曰。</title>,<text>某啓。萬古中都之鳳省。特闢華筵。三韓東海之龍孫。獲觀盛禮。感兢侖骨。訓謝無階。恭惟諸丞相閣下。孕育伊周。陶成高舜。得天下於馬上。規安塗炭之群生。移宇內於掌中。鑄出風雲之盛業。日月所照。玉帛駿奔。伏念某厚沐鈞慈。聊存海徼。因賀兩宮之玉冊。獲趨中國之錦街。三侍宴於天廷。俄驚分外。又辱呼於省席。無奈夢中銘鏤所傾。言寧未旣云云。</text>
<title>是月初七日。中書省承奉▦▦▦▦▦▦▦▦▦▦▦對有差▦▦▦▦▦▦▦▦到館於是侯▦爲首一行▦▦▦▦▦庭向闕拜受至於打軍無有▦▦▦▦▦後二郞舍曰。且有後命於明今▦▦▦▦還國者。乃伏地承命。起展辭違之禮。禮畢。爲二郞舍略例開筵慰之。仍以土宜爲信。二郞復命後。與侯學士，姜任兩宣使，婁摠管。小酌至晚。席上復用前韻。留別侯學士。</title>,<text>無限丹心一笑通。天敎管鮑偶然逢。老烏受我投華屋。幼鳳多君躍紫宮。遠別頗嫌夷夏隔。眞交尙喜漆膠同。死生窮達曾天賦。却要侯君少指東。侯君善算命故云</text>
<title>其明朝。侯邸以謝衣對表。倩館伴學士侯傳奏之。上馬登途。其辭曰。</title>,<text>陪臣某云云。白日中天。曲霈湛恩之優渥。靑丘下介。難禁感淚之滂沱。嗚咽所傾。言宣未旣。中謝云云。伏念陪臣。適値聖明之應世。深懷忠懇以趨庭。文王自世子之時。至此優承聖眷。孱息奉賀章而進于今。更沐鴻私。繄萬世之▦▦▦三韓之大幸。至乃念路上衣裘之▦▦▦▦▦繡之資爛彩盈眸異恩熏骨▦▦▦▦▦▦▦律之春溫九月途中頗慠飜▦▦▦▦▦▦▦遇皇帝陛下仁深字少。德尙包蒙。頗▦▦▦▦▦涼許襲多般之輕暖。庇及一邦。百姓皆懷挾纊之心。定應萬國。諸侯擧有臨淵之嚼。陪臣謹當故國三千里。遠揚畫錦之榮。皇帝億萬年。虔奉宵衣之化云云。</text>
<title>行出蘇門東郊。令殿先出。開祖席以待之。又侯學士，婁摠管，姜任兩宣使提挈珍具。俱共隨來。幷陳供帳。杯盤甚精。歌管悽咽。停駐移時。敍別綢繆。侯君以四韻長句贈行云。</title>,<text>寒角隣雞報五更。盈門馹騎促歸程。雁飛遐塞林煙碧。馬入荒坡草露淸。東海待君應有望。西風送客豈無情。離愁莫盡尊中酒。更聽陽關第四聲。</text>
<title>卽席次韻答之</title>,<text>雞送三呼五點更。拜辭天闕赴前程▦▦▦醞黃金 上國偏貴是酒 溢贈別歌詞白雪▦▦▦▦▦時鼎禮天敎我輩正鍾情四▦▦▦▦▦▦▦待雲端一雁聲</text>
<title>是月二十五日。還及鴨綠江。▦▦▦▦▦篇用呈宋相國閣下。兼呈諸▦▦▦▦▦</title>,<text>漢帝臨軒五賜巵。一行光彩耀華夷。十分御醞醺金骨。四襲仙衣護玉肥。闊野攢蹄催送客。好山供眼勸題詩。已將利見還雲闕。黃色應添八彩眉。十月初二日。行至興義驛內將軍金子廷，給使許立才陪宣傳迎慰云云。是月初二日。將入王京。諸王則權有西峯頭宰樞西普通門前出迎慰宴。皆不久接坐。侯邸爲首一行。詣闕肅拜。語在初序中。明年甲戌六月十九日。元廟昇遐。兩府宰樞僉同一議。命予與譯語別將池瑄，上朝譯史兼敎授別古思。奔告于上國。以是月二十一日。發王京。至七月十二日。抵開平府。其明日。呈告哀都表於詔於今陛下。其明日。中書▦陛下曰。以聞訃音。故不▦帝城之內。其與宮主移▦▦▦▦▦▦野以故臣隨從出城。幕於野▦▦▦▦▦日至是月十八日。中書省承奉皇帝聖旨。勅曰。宮主後行。而國王先還本國行孝者。其明日。扈駕發開平府。至八月二十四日。入御南山宮。肅拜而退。其初配王姬新登寶位。行來擧動。凡百施爲。具以實錄付史家。載之國史。故於此略之。至元二十七年庚寅十月日編。</text>
<title>編後偶書</title>,<text>偶尋遺草更沈吟。擊壤那能中正音。自笑貧家無一物。空將弊帚享千金</text>
