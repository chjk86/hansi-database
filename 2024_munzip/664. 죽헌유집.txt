<title>[缺落]</title>,<text>舊帙第一卷。初頭六十八張落。陽明舊帙此二字。在第一卷六十九張第一行之首。今錄于卷始。○以下篇推例。此篇當爲五言絶句。或七言律詩而爲可攷。○舊卷一張。爲二十行。一行爲十八字。今亦仍舊例云。</text>
<title>和鄭林谷 佐慶</title>,<text>陰陽本相待。動靜是一源。若作兩條看。何由識道門。</text>
<title>自遣</title>,<text>皷我三疊琴。歌我九曲詠。精舍九曲歌。 曲盡靜無言。此間有眞境。</text>
<title>冬至</title>,<text>半夜潛雷動。新陽剝老陰。靜觀春意思。只箇在吾心。</text>
<title>宿湖中豪士家</title>,<text>磊落男兒劒有名。相逢意氣便相傾。平明長揖出門去。一曲燕歌無限情。</text>
<title>天安途中。遇任君知常出鎭合浦。以防倭虜之行。</title>,<text>長亭秋雨晩紛紛。馹騎橫馳望陣雲。莫把陬隅作蠻語。高才不必老參軍。</text>
<title>和擇勝亭主人韻</title>,<text>洞僻囂塵齗。亭孤細路分。溪聲常作雨。山氣每生雲。玩理魚同樂。忘機鹿與羣。營營名利客。回首摠慙君。</text>
<title>河南</title>,<text>萬善分殊一理全。生知惟聖學知賢。背馳襟馬裾牛爾。半道山棄井然。到了些兒交蹋地。壞之腔子本源天。河南敎誨無他術。秪把遣經仔細傳。</text>
<title>送李正言 鵠 謫耽羅 圃隱門人。時爲奸黨所陷。</title>,<text>西窓 李氏亭名。 詩話久丁寧。益信孤松歲晩靑。李詩萬樹雨餘綠。孤松歲晩靑。 馬得一鳴宜見斥。丹經九煎始通靈。秋泥滑滑逍遙驛。在長城葦嶺北。 夜月蒼蒼琥珀亭。在海南於蘭梁。 朝士想多寄書素。鴈飛七日渡南溟。南人云。鴈飛七日渡海至耽羅。</text>
<title>偶題</title>,<text>日月有常度。運行不暫閒。吾人多蹩躠。偸憇百年間。</text>
<title>磵梅</title>,<text>礀底寒梅樹。扶踈數朶開。秪緣得春早。許作花中魁。</text>
<title>過偰處士 元道 幽居</title>,<text>誅茅爲屋葛爲衣。不向人間話是非。思到鳶飛魚躍處。此時方好玩天機。</text>
<title>過李判官 旭 山居</title>,<text>洞僻林深漢北隈。草堂瀟灑絶塵埃。山容宿雨晴時好。野色閒雲散虔開。壯歲偉名資汗竹。旱春幽興屬氷梅。朝廷方訊安邊策。肯許巖捿卧俊才。</text>
<title>磵松</title>,<text>數尋磵畔松。屈曲定無用。只有中心堅。風霜不敢動。</text>
<title>新秋有懷</title>,<text>白露變爲霜。亭臯木葉下。所懷竟不來。嘯詠對淸夜。</text>
<title>仲春侍從上苑西隈池</title>,<text>紫殿天晴午漏催。祇陪步輦下西隈。春濃弱柳金絲嫰。日映繁花錦帳開。願使羣生躋化囿。欣瞻瑞靄繞靈臺。聖恩特許詞臣醉。勑賜香醪更一杯。舊卷聖字勅字。皆尊閣間一字。而今則連書。後皆倣此例。</text>
<title>早朝</title>,<text>閶閤門初闢。宸居正向陽。細聽宮漏滴。輕襯御爐香。漢殿風雲欝。周堂日月煌。平生獻身意。踧踖抱封章。</text>
<title>精舍偶題 己酉秋。先生謝病歸第時作。</title>,<text>簪紱虗名久自欺。了無學術到施爲。處世誰言行路易。歸山始覺見機遲。新修陋屋因邀客。重補殘篇爲敎兒。悠悠萬事皆先定。却信玄翁是我師。</text>
<title>過龜山李虔士 植 釣臺</title>,<text>龜山老石碧崔嵬。南畔第庵北畔臺。日暖閒園調白鶴。雨晴幽磵步靑苔。詩因寫意聊揮筆。酒爲忘憂便擧杯。人世輸贏何足說。溪翁不出此溪隈。</text>
<title>暮春。宿杜氏亭。</title>,<text>綠槐東畔路如絲。此地重回未有期。尋堠尙諳前度峴。登亭更覔舊題詩。落花半逐溶溶水。短竹環成窄窄籬。遙夜不須生旅恨。計程九日到楊池。</text>
<title>追次圃隱平郊舘手題韻</title>,<text>圃隱先生頭似雪。平郊舘裏醉如泥。遠遊况味無人識。一首新詩手自題。原韻倦馬行裝滯暮雨。平郊漠漠漲寒泥。醉餘懷抱還踈宕。手把靑毫大字題。</text>
<title>題課學堂</title>,<text>帝命之初受賦均。聖贒豈是異般人。存誠大灋循天叙。造道眞功貴日新。前輩秪言由正路。後生何事涉迷津。古稱東國猶東魯。但願諸君各自珍。</text>
<title>過蘇御史 衡 郊居</title>,<text>病葉先驚雨。崇蘭不復春。弊箱篇蝕蠧。殘匣劒生塵。冉冉悲流景。超迢憶美人。淸秋一携手。樽酒且怡神。</text>
<title>秋燕</title>,<text>雙燕辭華屋。秋深何所歸。明年花雨節。更許繞簾飛。</text>
<title>䳡藤谷 松川洞有䳡藤谷。乙卯春。先生別築小屋於此。</title>,<text>一辭京闕卧䳡藤。門外雲山碧嶝嶒。錯落孤懷何處瀉。年年元日哭玄陵。恭愍王陵。</text>
<title>桃花</title>,<text>桃花未解語。媚笑向遊人。何似幽園竹。淸孤不負春。</text>
<title>落花</title>,<text>三月花容老。飛飛逐暮風。不須愁晩景。明歲更繁紅。</text>
<title>贈孟生煕卿</title>,<text>景仰鄒夫子。後來有令孫。十年遵母訓。千里就師門。學爲朋來樂。交因世誼論。文章餘事已。此意向君言。</text>
<title>送圃隱赴中朝</title>,<text>都門朝日啓征輈。千里湖山道路悠。王事秪今推重望。不須把酒話離愁。</text>
<title>余久病。在松下洞精舍。圃隱歸自中朝。與諸友訪余。示以使行時詩軸。得楊州竹西亭見懷韻。因共追和。</title>,<text>松下輕陰枕簟淸。翛然相對暮山靑。旅宵賸醉三僊酒。江南酒名。 暇日重尋五隱亭。在松洞北崖。牧隱，圃隱，若齋，遁村。嘗共訪先生。遊賞于此。因名亭。 霽月印池澄照膽。秋蘭裛露細聞馨。挑燈共問中朝事。笑說孤舟達遠溟。原韻大王堂壓磵流淸。煬帝堤連草色靑。月夜故人松下路。春風孤客竹西亭。遠遊自識爲心苦。臨老欣逢至治馨。寄語諸君莫相憶。梯航來往接東溟。</text>
<title>殷栗謫中。九月十九日。喜嚴尙書 櫟 行歲祭于三聖祠。始寧九月山。有檀因，檀雄，檀君祠。 因見訪。</title>,<text>南浦鴻賓月欲。故人一會本無期。煩君試酌龍山酒。病我羞題鷲嶺詩。已喜銓衡收俊彦。復期舟楫濟艱危。從容須盡淸宵話。明日怱怱更別離。</text>
<title>同陶隱。登挾僊樓。時先生。新自殷栗歸第。</title>,<text>世路棲遲兩鬢秋。靑年志氣便歸休。匡濟秪應須俊彦。踈慵端合放林丘。荏苒觀書猶掩戶。逍遙覽物且登樓。南嶽春遊已陳跡。細斟蕉酌意悠悠。</text>
<title>寄金雜端 𤨿 幽居</title>,<text>瀟灑茅亭傍碧湖。罷官歸卧一寒儒。忘憂便學陶潛醉。懷道何關甯武愚。梧圃 金公京▦ 勝遊成寂寞。桑田浩劫在須臾。烏巾偃蹇松杉下。會作時人錦障摹。</text>
<title>過李舍人 廈 幽居 圃隱門人。不仕僞朝。</title>,<text>窄窄衡門短短籬。提携妻子共捿遲。浮雲富貴眞無分。特地林泉定有期。自去自來看塞馬。一飜一覆玩僊碁。肯言此處生涯冷。屋上靑山案上詩。</text>
<title>籠禽</title>,<text>嗟哉籠裏禽。何日展爾翅。尙有凌霄心。一擧九萬里。</text>
<title>別後</title>,<text>不見眞難忘。旣見復何言。別後無限意。怊悵向黃昏。</text>
<title>再逢楊使君 軾。登望僊巖。懷李七博士 璆。</title>,<text>白雲迎皁盖。層壁翠微邊。吏隱逢梅尉。詩成憶惠連。舊遊誠邂逅。重會亦夤緣。向晩天風起。却疑御紫烟。</text>
<title>葛峽路中。遇崔使君 太皓 還官之行。</title>,<text>小逕纔通屩。羸驂不易行。山靜惟聞澗。官閒不計程。五年治郡策。千里戀君情。負抱平生志。一麾豈足榮。</text>
<title>泛舟</title>,<text>碧水連空濶。輕舟意緖多。始因移剡棹。倐欲御張褨。浪靜魚翻藻。秋深露裛葭。超然忘世慮。不必問丹砂。</text>
<title>過李秀才璞別業</title>,<text>湖上數椽屋。春流半浸扉。此間有眞樂。終日澹忘歸。</text>
<title>服藥</title>,<text>採得前山藥。貯之一夾囊。暮年非畏老。只是驗良方。</text>
<title>述懷</title>,<text>親朋來問余。近日一何瘦。到老病相侵。此心恐未就。</text>
<title>山色</title>,<text>酷憐山色碧重重。到了閒時輒住筇。無限浮雲埋不得。朝朝還對舊顔容。</text>
<title>過羅正郞 允濟 溪居</title>,<text>淸溪一曲護柴扉。竟日觀魚傍小磯。識得天機活潑處。莫敎稚子敲針歸。</text>
<title>古琴</title>,<text>瑤琴洋溢太和音。萬古山高水復深。料理希調停手久。無人會得此時心。</text>
<title>仲春。寄族弟判官 啓儒 巨濟謫中。</title>,<text>池塘芳草雨絲絲。夢見依俙覺後悲。五嶺 洞名判官所居 春回花寂寞。十年人事月盈。山空獨倚鳥啼夜。天逈遙看雲沒時。異鄕愼勿種秋菊。若待餐英歸太遲。</text>
<title>贈李左尹 子希</title>,<text>憶昔山齋遊學日。少年志氣儘淸奇。孝慈至行窮時見。文武偉才亂後知。風動西關贒刺史。詩登北闕老儒師。看君毛髮蕭然白。倍覺衰儂甚矣衰。</text>
<title>長沙縣西樓。憶李監 淑。</title>,<text>憶曾携上縣西樓。人事怱怱二十秋。回首夕陽松檜老。絃歌遺跡水東流。</text>
<title>三月。見冬栢花。</title>,<text>冬栢寒楂手自栽。無端風雪酷相猜。雖然物性固難奪。辛苦數封春暮開。</text>
<title>仲春。酬李永叔諸君賞花柳韻。</title>,<text>勝日嘉朋叩竹扉。共言溪北賞春歸。水深剩玩魚兒樂。野霽偏敎燕子飛。肯羡人間靑紫貴。喜看林下紅綠肥。老吾更作悠然興。欲向東風問化機。</text>
<title>寄金應敎 暢 閉門獨居 圃隱門人。麗亡隱居。不通交遊。</title>,<text>早歲花礴客。胡爲錦水涯。巷深陶令柳。園種邵侯瓜。自惜同羸馬。那堪聽暮鴉。金有羸馬暮鴉詩。 春來無所適。掩戶謝年華。</text>
<title>哀徐稷</title>,<text>慷慨平生志。彷徨宇宙間。劒酒成陳跡。何人訪碧山。</text>
<title>戱贈脩竹亭主人</title>,<text>靜宜月影動宜風。瀟灑秋光碧澗中。可但此間醫俗慮。何須煩問主人翁。</text>
<title>漫興</title>,<text>湖城三月落花風。鷰舞鶯歌西復東。遊客莫言春色暮。綠陰元不讓新紅。又宿雨霏霏柳葉抽。三春花事水東流。佳人一去無消息。芳草江南不盡愁。</text>
<title>秋日遊九老巖。因訪遯翁伯仲別業。</title>,<text>老來寬世慮。秋後訪幽期。石瘦苔光澁。山明日色遲。素琴陶令宅。春草謝公池。肯學塵間客。營營失路歧。</text>
<title>寄鄭副正 寔 歸故里</title>,<text>早托仙方卧碧山。歸來頓覺鬢毛斑。悠悠二十餘年事。都付閒雲聚散間。</text>
<title>過李注書 子益 幽居</title>,<text>藤蘿羃路少人過。十載捿遑奈老何。寂寂茅蓭門獨閉。不關風雨夜來多。</text>
<title>至善</title>,<text>湍流必就深。磐石終無轉。萬物止於止。吾人期至善。</text>
<title>物性</title>,<text>山鳥每棲林。江魚不離水。物性自相殊。天翁分萬理。</text>
<title>行舟曲</title>,<text>浮沉任水流。順逆隨風力。篙師毋或怠。碧海千尋色。</text>
<title>題徐道士古亭 徐泓學異術。先生嘗譏之。及歿。過吊有詩。</title>,<text>幾年修鍊閉虗亭。古洞寥寥老樹靑。守戒山童猶灑掃。淸宵謾待降精靈。</text>
<title>贈徐生 僴</title>,<text>吾儒事業儘無窮。達道元從喫緊工。靜裏看書舊帙此首在第一卷八十張之終行。而以下缺落。年非。潮州未必無忠信。慚愧韓公海上衣。舊帙第二卷十一張缺落。此十六字。在第十二張之首行。今足書于此。</text>
<title>題三閭畫像下</title>,<text>汨𤄷千古恨難塡。競渡歌終不見人。烈烈忠魂何處托。丹靑只得七分眞。</text>
<title>古意</title>,<text>烏川流水曲。浩蕩洗吾心。遺音今寂寞。天下更無琴。</text>
<title>過李處士 大承 故宅</title>,<text>宿昔靑雲志。蹉跎碧磵濱。伯夷終立懦。原憲不憂貧。橫笛山陽夕。殘花杜宇春。古墟已埋沒。回首淚沾巾。</text>
<title>過杜門洞 癸酉。承召命時。</title>,<text>殘年來渡漢西舟。落日還登洛北樓。萬壽靑鬟依舊在。兩朝白髮到今羞。把杯相慰靈犀照。移枕孤眠杜宇愁。顧慚振鷺詩中意。羸馬行裝信信留。</text>
<title>九月。過珍城故墟。</title>,<text>廢郭餘荊棘。荒池沒芰荷。山河周顗涕。禾黍晉墟歌。北望玄岑遠。南來白髮多。無情臺下水。東逝自淸波。</text>
<title>客中塞食</title>,<text>嶺北淸明節。天晴麗日遲。貧巷炊烟少。未必爲子推。</text>
<title>殘照</title>,<text>山矗秋容靜。雲開日脚懸。離離籠遠樹。冉冉和殘烟。漢闕西風裡。魏陵宿草邊。湖上騎驢客。行行促短鞭。</text>
<title>漁翁</title>,<text>携竿蚤出向昏歸。地僻林深路轉微。一領簑衣半邊笠。來時不怕雨霏霏。</text>
<title>江村</title>,<text>日落孤村早掩扉。平沙漠漠見人稀。隔林小火如星起。認得江娥採蛤歸。</text>
<title>病中。謝嚴處士 愨 賚書致問。兼以藥裹見贈。</title>,<text>衰境沉疴久。寒齋寂寞濱。遙憐空谷士。深憶暮途人。靈藥能醫渴。殘骸便爽神。襟期貴相識。何▣▣沉淪。何下。二字蠧缺。</text>
<title>自楓嶽歸。示李 景修 諸君。</title>,<text>守分何曾有㤪尤。回瞻故國便懷憂。凄凉五百年宗社。汗漫三千里遠遊。古郭花殘堪白首。虗堂月照共靑眸。只幸斯文終不墜。二三同志也同修。</text>
<title>宿李山人 戩 幽居</title>,<text>桃花的歷繞溪邊。無限幽情一悵然。秪恐山家春色晩。枉敎流水引漁船。</text>
<title>冬暖</title>,<text>微雪▣成雨。輕陰不作寒。▣▣▣▣慰。無褐▣▣歡。丹莢花心早。黃鍾歲律闌。平生炙背願。回首一長歎。雪下一字。寒下四字。褐下二字。幷蠧缺。</text>
<title>春日感懷</title>,<text>步出園林綠映紅。仲春和氣正冲融。魚知煖意跳新水。鳥得眞機哢晩風。且賞烟霞遊物外。詎留氷炭礙胷中。歸來種菊西籬下。千古多慚栗里翁。</text>
<title>仲春遊西隣 咸修撰所居</title>,<text>雨餘散步到西籬。一夜春流滿綠池。元亮消憂惟有酒。放翁沉病更無詩。遐情鳥沒雲歸際。至理花開月上時。靜觀萬物皆和氣。唉彼窮民久阻飢。</text>
<title>宿金海蘇家亭</title>,<text>夜霽天凉起易衣。波聲淅瀝射漁磯。風林宿鵲移枝噪。月嶠踈螢散影飛。路向笳湖 金笳湖古，崔文憲浩然遊處。 懷繾綣。塵生粉牓 亭額。先生少時手書。 夢依俙。誰家短笛鳴寥亮。似訴遊人久不歸。</text>
<title>感懷</title>,<text>我朝受命海之東。列國咸歸大統中。聖繼神承三代運。文敷武競萬全功。始誇廟栢千春碧。宗廟有老栢。枝葉峻茂。則政化興治。凋殘則朝廷不安。號曰千歲栢。 終見城虹半日紅。恭讓王元年十月。虹見于北城。半日不消。當時有異虹半日。國祚三年之讖。 只有孤臣雙鬢白。一年一度拜桐宮。</text>
<title>仙丹</title>,<text>蜀漢三分勳未集。永安遺詔君臣泣。若云僊訣可延年。丞相先求丹一粒。</text>
<title>桃源</title>,<text>潯陽處士守淸節。高卧林廬塵事絶。托意桃源物外居。後人謾謂荒唐說。</text>
<title>贈李注書 鴻漸</title>,<text>平生憂道不憂貧。舊是南州第一人。恭愍王稱李鴻漸。南州第一人物。 謝氏文章驚造化。董家慈孝感天神。好舊帙此首在第二卷十五張之終行。而以下落。忠肝義膽肅霜炳。日舊帙自第三卷。至第七卷。俱落。第八卷十一張。亦缺。此忠肝以下八字。在第十二張首行。今鱗書于詩律之下。</text>
