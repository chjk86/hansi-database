<title>除夜</title>,<text>今宵子之半。貞了元又生。元非自生者。乃是生於貞。不有翕聚功。又烏能元亨。亨而利又貞。歲功以之成。貞元交際間。萬化之所萌。默探天地道。驗之吾性情。吾亦有四德。仁智乃關扃。苟不自加檢。何能與天行。</text>
<title>辛巳初二日。謁叔父鶴陰公墓。感吟一律。</title>,<text>尙憶黃龍歲。吾家棟宇摧。人間餘小子。半道泣駑材。世事桑田變。天時舊甲回。新春無限感。再拜墓門迴。</text>
<title>權如天 思溥 避痘久寓。從遊甚樂。告歸叙別。</title>,<text>吾弟權如天。襟期何偉然。隔岑常恨別。聯榻喜忘年。講古時開卷。隨風復過川。明朝分手後。悵望栢堤烟。</text>
<title>甲午二月。將西遊俗離。權如天阻痘不偕。以絶句見贈。路中步其韻。</title>,<text>東風二月白雲飛。留別酉山詞客時。莫恨伯強挽去袂。今歸拆贈三珠枝。</text>
<title>六日入懷衙。拜呈從兄 宅東。</title>,<text>四面靑山裡。谺然一縣開。官門靜若寺。壤地小於盃。太守元無事。空庭欲滿苔。時時山鳥下。相看不相猜。</text>
<title>八日與卯君及敎姪。同發懷仁。暮泊俗離。洞口有三株松。卽世祖大王駐輦處也。</title>,<text>居僧云此樹。先王掛輦枝。偃蹇峙谷口。猶帶瑞日輝。</text>
<title>自福泉向中獅子</title>,<text>探盡福泉勝。更尋獅子房。樹簇春禽亂。山深梵宇荒。花開今太華。燈照古西凉。頓覺塵緣歇。於焉身欲藏。</text>
<title>次稷姪韻</title>,<text>我登俗離巓。仙人吹參差。山上三株樹。蒼蒼抽老枝。拆來成一杖。我欲扶世危。觀山亦有術。正好楓丹時。片片入人脾。長得觀山詩。</text>
<title>石崙寺。次老先生效周景遊紫極宮感秋詩。</title>,<text>老仙登覽處。庵空餘舊竹。緬思芳躅留。俯臨寒泉掬。後學生苦晩。尋眞歎幽獨。感慨不曾歇。歸來禪宮宿。吾生欠一齒。知非安敢卜。嘗聞昔賢符。聊勉不遠復。世事如浮雲。紛紛日飜覆。我本稊稗身。自期在乎熟。</text>
<title>謹次外先祖朴凌虛先生七峯庵韻</title>,<text>小庵蕭灑隔塵喧。檜霧松雲鎖洞門。至今菴畔蒼苔處。猶帶當年謝屐痕。</text>
<title>挽李山甫 宗岳</title>,<text>醇然氣味偉然材。可惜高門樑木摧。更憐采石江頭月。依舊虛舟自去來。</text>
<title>入沙月舊墟</title>,<text>潺潺沙月水。嶷嶷七峯巒。賢祖風流遠。孱孫感淚汍。古塘衰草沒。遺址夕陽殘。飛鳥迴徨久。西林暝色寒。</text>
<title>己亥除夕。次從弟翰之韻。</title>,<text>流光住不得。滚滚擲梭如。宇宙狂歌客。乾坤變化初。激昂猶老壯。朴拙奈才踈。炳燭餘光在。不須謾自沮。</text>
<title>外先祖贊成公讀書龍壽時。判書公贈一絶。退陶先生嘗引以戒蒙齋公。謹次其韻寄子煕奮覺華房。</title>,<text>送汝重陽太白天。崢嶸歲色已無前。問渠明德新民法。做到中間何處邊。</text>
<title>又以一絶贈裴君 相說</title>,<text>太白蒼蒼聳九天。璇源高閣又山前。想君早夜硏竆處。閑掛靑燈古㙮邊。</text>
<title>大山李先生挽</title>,<text>山南淑氣鍾。末路見儒眞。秋月傳心法。春風坐塑人。那堪易簀日。又是灌梅辰。珍重約中錄。應敎起後仁。</text>
<title>謹次石泉軸中韻</title>,<text>我來入靜界。洞裡靑霞明。時向危欄望。閒傍小溪行。葱籠愛翠嵐。汩㶁喜澗鳴。不待夜氣存。頓覺塵慮淸。相與賦新詩。油然善幾生。歸鞭住不得。回首有餘情。</text>
<title>黃山樂西庵。次柳叔文 道源 韻。</title>,<text>偶隨名勝後。來躡水雲中。多荷編摩力。更欽探索工。半生迷醉夢。十日坐和風。且住三餘景。優遊共椑筒。</text>
<title>校先稿。與柳叔文，叔遠 長源 共賦聯句。</title>,<text>八代文章盛。編摩屬後人。叔文。 儀刑已杳漠。咳唾尙精神。叔遠。 七老侍帷幄。開爺掌綍綸。叔遠。 東崗儀瑞鳳。玉柱脚陽春。叔遠。 竹洞園林穩。鶴汀魚鳥親。叔文。 棠陰負重望。瀛舘薦儒臣。叔文。 居士寒松裡。道人洛水濱。叔文。 坡鸞捿棘藪。陰鶴鳴昌辰。叔遠。 十笏喜聯榻。一旬煩掃塵。定之。 遺文賴不墜。潛德庶無堙。定之。 自幸百年志。今因二老伸。定之。 音徽將泯沒。裒稡實勤辛。定之。 只合分魚魯。初非僭揀掄。叔文。 臨分相勉意。遺訓宜書紳。叔遠。</text>
<title>新巖瀑布</title>,<text>𨓏在隆慶丁卯暮春。退陶老先生聞新巖泉石之勝。命駕往遊賦六絶。其後鶴沙金公攜吾先祖鶴汀公及一時諸君子續遊焉。實崇禎後甲辰四月二十五日也。乃命吾先祖序之。次先生首絶。以詔後之遊者。其後吾祖拙菴公兄弟又與一時諸先輩踵其遊。亦英廟甲辰四月是日也。次先生第二絶。我大人丹砂公繼爲之詩若序。盖自退陶之後。百五十九年。而今甲子又一周矣。是年冬。余適過斯巖。左右雙壁削立。儘如先生詩中語也。于時滿壑氷雪。便成銀界。不見瀑流之飛灑。但聞巖底汩㶁之響而已。孤坐巖頭。聊發一嘯。先輩風詠之樂。固不敢自許。而想先生之眞趣。慕前人之遺躅。則豈以冬春而有間也。猶不失是年爲可幸也。鶴翁之遊。初不用丁卯。則後輩之遊。又何必甲辰爲耶。惟趣味之是取。則庶乎其不負先輩之志矣。前甲辰次首絶。後甲辰次第二絶。先輩之意。盖有所在。遂次其第三絶云。巖得先生高幾層。天光依舊蘸澄泓。百年勝事憑誰問。石丈無言鳥不譍。</text>
<title>次四未亭韻</title>,<text>碩人當日此於焉。剩馥如今尙宛然。人事幾銜滄海淚。天時重見赤羊年。幸玆塗墍諸孫在。會見林泉好運旋。溪畔秋深人苦阻。風流多負葛洪川。</text>
<title>山菴新成</title>,<text>逶迤深谷裡。蕭灑一茅窩。世味生平薄。山居是日奢。循堦開畒鑑。滿壑擁藤蘿。從此吾心定。怡然不復嗟。</text>
<title>閏七月卄七夜</title>,<text>驚起虛堂夜。虫聲四面啾。江湖人已老。天地歲仍秋。銖寸無成績。邱山有積尤。百年無限恨。塊坐意悠悠。</text>
<title>到武屹感吟</title>,<text>修道穪奇勝。岡翁作此堂。溪回十九渡。架揷百千箱。慨此昏愚質。未瞻履舃光。晩生無限感。溪水與之長。</text>
<title>夜坐有感</title>,<text>晝去而夜來。夜去又晝來。來去不暫停。人向此中頹。可笑主人翁。今年一甲迴。一甲做何事。只成一棄材。古人竆廬歎。使我心便灰。且欲勉桑楡。世故又一堆。日暮而道遠。倀倀悲老駘。吾亦受中生。何以塞三才。戰戰復兢兢。蓋棺方休哉。</text>
<title>挽南野朴公 孫慶</title>,<text>憶昔松下宅。羸馬賁然臨。淸誨猶銘骨。醇容更醉心。每懷日聽計。恒怕歲華侵。人事遽如許。冥行我涕涔。</text>
<title>挽李小山 光靖</title>,<text>淑氣嶠南萃一家。天倫邃學儘堪多。錦陽門舘承端緖。大夕山堂胥切磋。叵耐天公奪一老。尙詑賢季理遺歌。如今吾道將何托。遙向湖山發永嗟。</text>
<title>謹次先府君送靑壁先生赴厚陵韻。呈李寢郞 世胤 行軒。</title>,<text>憶曾吾父唱離歌。薄送丹山徵士車。徵士丹山終有約。十年還共賦黃花。</text>
<title>挽裴君弼 相說</title>,<text>嗟哉裴處士。早歲已翺翔。義理牛毛辨。身心室女莊。元非賴正獻。未必待文王。天若假之壽。厥修那可量。</text>
<title>溪院講會。呈僉丈兼示諸君子。</title>,<text>前輩風流未可尋。絲綸何幸勉羣心。講明本是吾家事。皷作偏蒙聖渥深。自愧臯比非我席。要將鐵杵敎成針。眞英事業無他道。只在戰兢與履臨。</text>
<title>挽李河陽 世恒</title>,<text>芝山山色望嶙峋。下有魁顔長德人。溪上林園饒仲樂。河陽桃李試潘春。天資大抵多忠質。行誼由來見樸恂。霜雪義深先契重。更摻兒壻淚盈巾。</text>
<title>挽金子友 弘輔</title>,<text>憶君少年日。已有老成名。豈無他益者。吾子最寬平。人物日以眇。如君更難得。默默數晨星。早夜心自惻。</text>
<title>雨後小澗成瀑</title>,<text>雨後飛泉勢更濺。下有奇石齒齒然。洗手坐看看不厭。世間何事入丹田。但使澇霔長如此。何羡香爐掛長川。主翁心力與之同。晩來相得豈無緣。安得神禹鑿龍斧。穿得晝夜混混泉。</text>
<title>挽崔參判 光璧</title>,<text>嘗聞諸邵子。人貴有精神。恭惟侍郞君。溫溫挺席珍。明眸與秀眉。精彩自射人。家聲認老胄。鄕里眞樂仁。早通金門籍。高步講院楯。同我五襴衫。歸拜北堂春。振振家庭肥。穰穰福祿臻。須臾人事變。忽忽半成塵。湛樂幾時事。泣玦又南垠。殊方月一彀。聖明懷舊臣。明時恩渥隆。報答路無因。那知乞螟行。忽報返旅輴。寢門一長慟。何足寫欝陻。</text>
<title>聾巖李先生輓 改葬時</title>,<text>陶翁推廣受。吾祖穪蓍龜。星斗秉狐筆。朝梧捿鳳枝。陶甁燒酒在。鐵面古風遺。終脫北門難。佐成本始治。范憂一廟野。王志佩安危。日永八承檄。淚泫再執戣。圖閑共子職。畵壁甘農師。忠孝兩無缺。行藏俱與時。溪山自有癖。飮啄聊裁宜。藹藹多賢胤。穰穰繁景禧。凄凉餘古壑。蕭瑟顰山眉。馬鬣得重啓。丈筵如復期。汾陽曾具福。寂歷後生悲。景慕寓無地。敢賡先誄詞。</text>
<title>挽李進士 龍羽</title>,<text>騎翁之後又儒仙。却喜含章自闇然。葷血何曾染榧几。天機也自影丹田。工深白屋堪藜藿。樂在靑燈對聖賢。六十七年還似夢。吾家遺恨更堪憐。</text>
<title>挽李禹象 之鼎</title>,<text>憶昔靑牛歲。委禽於高門。君時在孩提。肌肉泂如璜。先公抱之膝。是吾掌中琨。齠齕書大字。開口已成言。一時三絶穪。早晩見騰騫。明光擬奏賦。鴈㙮終屈跟。人間四十九。草草又何寃。白首餘舊客。悵望心徒煩。可憐二箇兄。落落南北垠。</text>
<title>次冥捿庵韻</title>,<text>碩人遺馥此山留。遙喜軒堂起古邱。一代芳名連棣萼。百年世事問江鷗。談經舊石頭猶點。入戶秋峯翠欲流。且賀諸公肯搆處。討論遺業更無愁。</text>
<title>挽趙承旨 錫龍</title>,<text>黔翁遺澤尙綿延。皓首踈眉見地仙。半世榮名司出納。七旬歲月閟林泉。吾南尙喜德星照。古櫪飜驚老驥顚。叵耐同堂相吊處。皤然共向小承宣。</text>
<title>贈南甥宗伯 漢朝</title>,<text>曾聞仙遊洞。奇偉冠南國。武夷豈獨擅。此地亦九曲。平生子平志。未效謝公屐。何來卜築韻。遠投寒山谷。主人吾家甥。夙尙在林壑。亭修申公舊。詩和學士筆。却帶翠嵐來。依然濕坐席。仙人尙在否。古臺猶傳舃。我欲往從之。巖上對瓊局。</text>
<title>挽權參奉伯審 應度</title>,<text>先輩風流遠。愛君尙典刑。眞醇自天質。勤謹見功程。早晩討深僻。沉潛玩傳經。五旬如一夢。凄切寢郞㫌。</text>
<title>姜同樞 漷 壽席韻</title>,<text>喬松之說揔荒唐。今見地仙太白陽。笙鶴響從畵棟戛。蟠桃實薦壽盤香。世間景福誰兼五。此事吾東更尠雙。莫道人生不滿百。更看餘日且長長。</text>
<title>次酉谷袖珍近思錄韻</title>,<text>英廟丙寅。冲齋先生六代孫江左公萬。以騎郞入侍。語及中廟朝賞花宴。袖落近思錄事。英廟命取進覽。爲之歎賞。加賜新件。今上十八年甲寅。筵臣又奏之。上進覽。加賜心經一部而還之。於是先生之後孫述其事爲一冊。賦近軆一律以求和。謹步其韻。禁苑當年墮袖餘。不圖新命又巖廬。聖祖家計惟斯學。吾道精神揔是書。此事南州久寂寞。東風今日荷吹噓。生逢棫樸無成就。垂死微臣甚愧於。</text>
<title>挽李鏡潭 守貞</title>,<text>大老門庭直下身。百年水月養精神。文章不失儒家範。遺愛曾留峽郡民。二品資高榮及世。九旬光窄去如賓。那堪馬鬣開塋處。藐爾孤孫奉幣巾。</text>
<title>挽柳東巖 長源</title>,<text>湖翁學術有淵源。吾子師之能得傳。謹思辨時忘寢爾。極辛苦後見怡然。和容棣室春風滿。淸福巖齋霽月圓。七十三年無悔吝。平生誦法好歸全。少小許令躡後塵。下交多荷切磨新。笑談開處心先醉。名理論時味更眞。百里衰容還久隔。六年離夢每傷神。如今殄瘁詩空咏。悵望新阡淚濕巾。</text>
<title>挽金川沙 宗德</title>,<text>大老門下人才盛。翁惟及時而翺翔。醇資篤學恒慥慥。天倫文行能致祥。八耋堂前樂意洋。滿室拍拍桂蓮香。一命於公何足道。自有天爵何煌煌。是以南州有老成。蔚爲一時士林望。還嗟去歲歎人亡。叵耐今秋又摧樑。年來辰巳運氣惡。可憐巋然一靈光。斯文興廢復誰任。薄俗呰窳誰復匡。先輩風流日以遠。世道如今轉荒凉。自我不見餘十載。惟有尺素眷意長。坤復微言格致說。了了剖析入毫芒。我自多病翁猶健。死生洄泬理難詳。臨終慇勤勉戒意。下交雖駑何敢忘。蟄伏竆山違一訣。悵然空吟殄瘁章。</text>
<title>挽李后山 宗洙</title>,<text>龍蛇運氣惡。摧了老成人。脚定湖門雪。跡迢萬馬塵。百年靜養厚。千架道腴眞。未遂初平願。題挽淚濕巾。</text>
<title>和趙聖紹 述道 臨別韻</title>,<text>此會經營久。今來喜得成。急敎懸榻下。相看兩眸明。十載離懷苦。一旬塵慮淸。明朝分手後。誰與素襟評。先集編摩久。十年未得成。雖經南澗手。猶待月山明。悠然多暇豫。相與古今評。</text>
<title>斑玉硯滴歌</title>,<text>昔聞藍田縣。今見藍田山。藍田自古美玉産。靑黃紅白皆其間。藍田使君持贈我。宛對藍田之山顔。非靑非黃非紅白。五彩如龍如虎虨巨靈。收得天地五行氣。鍾得異氣超塵寰。玉人善雕琢。借手於造化之關。虛其腹心孔其面。闔闢天一爲之𣟴。盛以三湘之江水。濡以魏帝之竹斑。賴渠潤得已枯筆。醉後瀉出百篇如漩澴。銅雀古硯何足慕。澄沙靑鐵何足班。更有筆筒自藍田。如雪之白如圓環。一以枕筆一潤筆。學士蛟鳳筆下𩙽。好相伴兮西山菴。朝暮炯炯靑虹擐。從來地靈鍾人傑。區區物産還是閑。君不見藍田呂氏兄弟父子盛。至今簡冊名如蕳。</text>
<title>送南甥宗伯</title>,<text>憶曾少小負笈日。爾髮則緫爾顔渥。今來已成白髮翁。頭上光陰眞忽忽。眞忽忽可奈何。不是虛送好歲月。爾自少也孤。能向短檠讀盡五車書。書中窺見古聖心。堂榱氣像已先除。從來桑蓬志氣豪。讀書之暇理芒屐。萬二千峯盪胸襟。八景勝界騁遠目。自家境界更占得。仙遊洞裡好棲息。洞裡巖穴發柳文。滔滔詞源爲不渴。不求聞聞自達。會副當年女兄期望情。師何常在明經。所以昔人藍似靑。還嗟老夫已無爲。須向桑楡加礱硎。</text>
<title>挽黃同樞 鱗采</title>,<text>少年聲譽動南堧。蓮桂巍科髭摘然。中世功名止半刺。暮年恩數及重泉。厚福甡甡人共賀。新阡忽忽去還遄。山阿病伏違臨穴。回首華峯老淚漣。</text>
<title>挽李積城 世胤</title>,<text>昔先生生於南服兮。倡吾東之正學。一時英材雲興而影從兮。左䂓矩兮右繩尺。蔚爲人材之府庫兮。通國穪之曰鄒魯之域。嗟淳風之日死兮。非復昔日之南鄕。喜夫公之超然兮。耻薄俗之猖狂。服詩禮於趨庭兮。循繩墨於出脚。非公事不出舘門兮。惟雋永之咀嚼。得如斗之小邑兮。處官事如家事。三年歸槖蕭然兮。夢不復於塵海。悲鴒原之莫攀兮。哀兩世之過房。入其室又無光兮。感華表兮彷徨。乘白雲而飄然兮。粲一笑兮頫下。嘆我馬之不白兮。唱薤歌兮淚灑。</text>
<title>嚴穉行 思健 以近軆一首投姪輩。遂和之。</title>,<text>所懷人在漢之涯。三十年來阻雅儀。人生滾汩還多故。合席從容未易期。有淚空懷常棣樂。無聊時讀鳥嚶詩。區區寄與䂓箴意。更向桑楡高着眥。</text>
<title>伏次御製題手圈諸書</title>,<text>聖朝家學淵源長。七政諸篇御府藏。我后作其接統緖。圈書編得法圓方。東西兩史問班固。禮樂三千借后蒼。義例從來法聖祖。䂓模何曾慕玄綱。優遊子集義仁府。出入古今禮法塲。月窟天根互來往。靑霜白簡更刊章。朝從鵷鷺聽吁咈。夜向書樓拂縹緗。豈直文風丕變古。仰惟至治見垂裳。雜之覇道陋劉漢。曰若稽曾有盛唐。邦舊命新固有道。慇懃稽首陳羲皇。</text>
<title>摘黃花。送鄭默隱 檍。</title>,<text>採得東籬幾畦菊。釀與默隱老仙玉壺醬。老仙肝肺爲之香。一斗百章光焰長。洗我葷血膓。何以報瓊琚。歲歲摘去東籬黃。</text>
<title>挽金參奉純則 一鍊</title>,<text>龜鶴亭中老。平生坦泰人。睢盱耻俗態。色笑自天眞。聖代搜求遍。古家餘慶新。那堪嘯詠處。寥落鎖風烟。</text>
<title>庚申二月二十一日壽席詩 幷小序</title>,<text>我高王考鶴汀府君能文章。早陞上庠。肅廟四年丁巳。以我曾王考觀察府君在邇列之故。特授通政知中樞。盖古無此例也。府君吟成二絶句。天恩夢外及微臣。猥作山中宰相人。粉骨糜身難報效。朝朝稽首祝千春。獲此鴻恩倍主臣。自慚虛老一陳人。康衢烟月閑無事。擊壤而歌秋復春。 府使柳公英立步其韻以志喜。今上二十四年庚申正月。三從弟始東以其子煕周在邇列。亦授副護軍兼五衛將。二月初二日。聖上以元子封世子。在近班者多進資。賤臣鎭東名在朝籍。年過七十。授副護軍兼五衛將。二人同被天恩。匹似丁巳故事。亦異矣。告由別廟。兒輩設喜速客。金友幼成 若鍊 高王考外孫也。首步其韻。遂續貂以成故事。二白山中蟣蝨臣。不圖今作衣緋人。後身願作臯夔佐。躋我東方壽域春。白地榮名侈老臣。同堂更喜有同人。吾祖至今佳句在。丁寧留與祝千春。</text>
<title>挽詞[趙述道]</title>,<text>徵君閒臥擁犀笏。綽約芳心處子然。日課小童花自發。早開方冊玉生烟。緇塵不染當堦竹。古井無波半畝天。一味吾家逕路熟。誰人強似此翁賢。𦯄屋輕安澹從容。生涯蕭散逗淸風。三更孤燭依相照。一段寒氷逈自空。操心謹拙存吾道。行己端恭約以中。對案芳蘭如可挹。等閒文藻是餘功。</text>
<title>挽詞[金若鍊]</title>,<text>氣味安閒保性眞。山齋靜僻小溪濱。名塲得失前塵付。實地工夫暮境新。滿壁圖書恒料理。照牕雲月揔精神。平生點撿應無怍。泉路全歸八耋身。華筵相和感恩詩。身老吾王老老時。莫問平生多少債。休論浮世短長期。新工却喜衰年得。古義須敎後輩知。天不憗遺醫薄俗。倀倀暮道更何之。</text>
<title>挽詞[成彦根]</title>,<text>山齋絃誦地。做得幾多人。謹勑家庭士。騰揚館閣臣。閒中優事業。心上足經綸。適去聊乘化。蕭條座上春。</text>
<title>挽詞[嚴思健]</title>,<text>夫子於吾視己兒。敦婣厚誼不容私。敢忘三棣聯床日。詩禮彬彬誘掖時。霰雪繽紛獨抱經。公踰七耋尙康寧。猷爲畧試藏修地。須見諸郞過鯉庭。存心績學自明誠。炳燭眞工播令名。天若篤生還嗇施。微官埋沒表丹㫌。</text>
<title>挽詞[李敬儒]</title>,<text>敬儒嘗讀近思錄。其引程氏易傳。有曰君子所賁。世俗所羞。世俗所貴。君子所賤。故賁其趾。舍車而徒。至哉言乎。苟非安分知命之君子。孰能與此哉。今之世士趨卑。此意日寥寥矣。以吾耳所聞目所睹言之。惟素巖公殆庶幾乎。公以山南名家。族大而貴。不以富貴利達爲心。隱居求志。日讀聖賢書。敎子弟及鄕里少年。皆有法度。所居若黨塾焉。家貧屢空。常泊如也。朝廷聞其名。除繕工監役不就。後以壽陞正三品。考終于家。若公豈非不羞世俗之所羞。不貴世俗之所貴。爲安分知命之君子者乎。敬儒慕公不能亟見。哭公不能視封。又値大喪。不敢作挽歌詞。以勞其執紼者。敬賦考槃之三章曰。考槃在澗。碩人之寬。獨寐寤言。永矢不諼。考槃在阿。碩人之薖。獨寐寤歌。永矢不過。考槃在陸。碩人之軸。獨寐寤宿。永矢不告。</text>
<title>挽詞[姜世白]</title>,<text>峩峩太白山。瀰瀰黃池水。淑氣亭日夜。君子賁其趾。天眞葆厥性。貞白安其軌。外慕豈累人。贋解徒爲爾。深深一空谷。誅茅宅素履。槐柳翳苔徑。籤軸掃棐几。冠佩穆在中。聖賢傍臨只。簞瓢飫眞樂。關鑰啓奧旨。羣蒙向一燭。門雪交蹠屣。五龍何矯矯。休光賁閭里。今春拜床下。短簷花陰徙。幽窈姑射洞。綽約氷雪子。辭歸未旬朔。㐫音遽入耳。樑摧哭鄕黨。道孤悲遠邇。一命豈素期。百齡非久視。况公闡幽役。赫世光未已。遺芬堆滿案。尙遲剞劂氏。恨恨撫陳迹。萬事空千禩。亭亭素巖月。稍稍黃菊蘂。薤唱代絮酒。冥途慟後死。</text>
<title>挽詞[趙居善]</title>,<text>天資自醞藉。世德是名家。軆弱衣難勝。身修玉似磨。靑山屋凈界。黃卷案生涯。分外旌招至。欲圖報老何。世誼祖曾舊。交情道義親。此生元後進。雅範襲仁人。前秋蘿峽拜。今日薤歌因。辜負綿鷄義。那堪涕滿巾。</text>
<title>挽詞[ 宗下生 㙆]</title>,<text>有儼吾宗老。巋然魯殿存。乾坤悲此道。林壑抱遺言。馨德鳴璜珮。簞瓢掩蓽門。儒林咸聚哭。君子考終云。</text>
