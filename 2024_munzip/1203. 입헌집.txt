<title>自陰城還山。與韓汝霖 用雨 次杜草堂秋興八首，後出塞五首。與之相別。辛巳九月</title>,<text>一夜西風響在林。滿天霜露氣森森。苔生澗石空流水。葉脫庭柯但夕陰。旅鴈徘徊紅蓼夢。病蟬搖落白雲心。經年韋布寒如鐵。惆悵山家月下砧。征鴻社燕入簾斜。搖落江山感歲華。日暮丹楓霜後葉。夢回淸漢月中槎。宮娥背燭啼紈扇。戍客登樓淚夜笳。露下天高茅屋冷。強將罇酒對黃花。天寒呵手愛朝暉。案帙蕭疎酒力微。葉落空山紛鳥下。霜深何處不鴻飛。形骸太瘦緣詩澁。志節孤高柰世違。匹馬短衣隨素分。男兒豈必羡輕肥。紙局蕭條靜對棊。到頭人事轉成悲。夕陽楓橘山千里。故國音書鴈一時。欲把詩愁桮上遣。誰敎歲月客中遅。竆村盡日無人過。坐撥寒灰底所思。山外行裝復有山。喜看黃色動眉間。宋玉衿期悲落木。潘生詞賦動江關。世態無窮宜白酒。文章何事欲蒼顔。春風過了秋風至。較是人生若是班。古木浮雲出馬頭。此生萬事易爲秋。燕城白鴈猶殘夢。楚水丹楓更遠愁。故國遲回華表鶴。客心隨去杜陵鷗。歸期欲問東流水。幾日波聲到海州。天寒茅屋酒多功。谷口煙霞入畵中。水鶴高飛千里月。匣龍寒喝五更風。雲橫野樹翻深黑。雨濕荷花守晩紅。近日鄕山書到未。卧看天末度霜翁。行尋山逕步逶迤。馥馥秋蘭被斷陂。水落叉魚爭隱石。月明寒鵲未安枝。文章窮達詩中在。天地光陰醉裏移。一闋驪駒歌浩浩。夕陽啼鳥影威垂。西來始識荊。不願萬戶侯。文詞懸白日。風采光靑邱。胡爲麟鳳姿。悲歌久滯留。我聞古賢達。功名在白頭。三朝和氏楚。八十呂尙周。年少登高科。反爲達觀羞。萬事容一呷。窮山滴簾鉤。朝辭芙蓉山。日暮立河橋。征夫懷往路。山暗馬蕭蕭。送送何時已。天長不可招。靑山鳥嶺關。可奈此寂寥。白露搴裳濕。酸風射眸驕。寄語投筆少。莫學霍嫖姚。吾愛鄧仲華。年少策高勳。出入帝王門。甲第連靑雲。如何馬伏波。白首遠從軍。日暮戍樓上。天寒哀篴聞。男兒平生志。有如鷙不羣。一朝 缺 風遇。射策干吾君。學文倚班馬。出身逢唐虞。哀彼繁華子。滿堂陳笙竽。艶歌能學楚。羅裳新製吳。但道富貴好。不念貧賤軀。已矣吾將𨓏。驅車出東都。白水暮東流。明月滿前衢。是歲秋九月。客子將出門。沽酒坐楓林。詩書更細論。不須問竆逵。寧復說恩怨。回顧芙蓉山。山高割晨昏。所懷人何在。桑麻其下村。野闊看歸鳥。峽靜聞胡孫。相看脈脈擁征袍。日暮玄猿近客號。夢中巫峽三宵月。枕下滄溟萬里濤。寒知謝社同歸燕。癡欲移山駕巨鰲。別處霜深楓林赤。陽關一曲唱勞勞。</text>
<title>人生足別離分韻</title>,<text>人世誰無別。難爲別此人。江山無地會。樽酒任天眞。璧月燈前面。瑤臺謫下身。鳥東門外客。重到落花辰。寒虫吟四壁。歲暮客愁生。桮闊移時醉。詩精到處驚。燕辭猶客地。鴻去已秋聲。今夜燈前會。明朝嶺外行。誰謂泰山高。千尋聊付足。長風入短帷。明月懸孤燭。白酒夜三更。丹楓溪數曲。忩忩日匿西。何事相催促。芥纖不滯胸。愛惡無區別。雖有霧塵吹。不妨星月潔。顔淵陋巷瓢。蘇武天山雪。摠是不相關。烏烏歌一闋。泛泛江中草。忩忩合復離。空山人靜後。故國鴈來時。事業盈床蠧。行裝縮首龜。狂歌須縱酒。榮達豈無期。</text>
<title>過三灘</title>,<text>日落寒江凍不波。櫓聲鴉軋雜漁歌。江娥未識靈均恨。猶在中流採芰荷。江上猿啼萬壑哀。流雲落木對徘徊。日暮平沙堪畫處。荻花風外小舟來。</text>
<title>賦興臺</title>,<text>世降春秋雅樂亡。關雎不復亂洋洋。昔時三百篇中意。惟有臺名萬古芳。</text>
<title>春夜有感 丙戌○六絶</title>,<text>朝讀莊陵誌。夜聞子䂓聲。何歲無子䂓。今夜最悲鳴。子䂓也相似。悲喜係人情。憶昔丙子年。龍旂下越中。梧野瞻廵駕。秦關泣行宮。哀詞動春樓。殘月落花紅。凄涼帝子魂。夜夜空吐血。淸泠浦口水。與之聲嗚咽。昔日花溪叟。再拜淚逬泉。翠華暫蒙塵。志士固猶然。如何鼎湖水。龍馭竟未回。靑山長不變。萬古一聲哀。</text>
<title>南征感懷 時旅食于芝洞○此下十一首。出屺瞻錄。</title>,<text>柔兆閹茂歲。八月二十日。躡屩將南征。秋山淨屼嵂。臨門辭病母。病色頗懔慄。弟妹拾秋柹。來哺繞雙膝。心懷已慘絶。回頭向外室。老父方織席。破巾腰半屈。朦朧拭眼花。細觀疎與密。推手顧語曰。愼勿疎紙筆。承訓默然思。竊恐難副實。再拜庭下起。母氏隨後出。凉風自西來。吹動數株栗。眵汁滿眼眶。浮噲變形質。衣裳裂生縷。不能揜肌骨。憐兒困覊旅。彷徨態不一。瞪視旋背立。涕淚泉觱沸。揜面下層崖。不覺屢顚躓。一步一回顧。斜陽渺蕭瑟。蒼蘚鏁石矼。澗水流汩汩。凉蟬鳴不已。十里平林鬱。心口暗相語。母恩報無術。生我昔劬勞。月卯歲壬戌。性質癡且鈍。襁負年六七。讀書二十載。辛勤供衣襪。飢寒復何憂。勸學心罄竭。登山躳自樵。黃葉棲亂髮。顧玆禽獸心。只耽居安逸。終宵鼾雷鳴。浪藉堆緗帙。年長始覺悟。時文稍著述。涓埃報答誠。擬闡科甲乙。憂勞竟爲祟。四年纏一疾。疾在咽喉間。食飮亦頗失。有子不如無。東西恣馳突。迎醫與合藥。憯不念絲忽。經又經秋。苦楚無時歇。毒氣上準頭。遽到八九月。人心不盡滅。詎無驚且怵。終爲斗粟賣。朝暮定省闕。深夜獨無眠。四壁鳴蟋蟀。秋陽曬萬壑。天長鳥飛沒。五內煙霧塞。時欲自隕越。徒慮竟何益。爾見誠愚拙。水涸蘇耽井。搖落古時橘。傷哉季路貧。先我浩歎發。皇天日降監。妄欲告詳悉。此心如不誠。反恐受殃罰。不違人所欲。庶幾天可必。</text>
<title>拜辰心祝文</title>,<text>降罰于余。以彰其罪。使瘳母疾。以終餘年。</text>
<title>記夢 八月二十九日夜夢。歸家見病母穫禾。貌甚憔悴。徑入懷抱。且號且哭。於焉驚悟。呼母之聲。尙在口矣。因感傷賦詩。○三首。</title>,<text>禿指鉤鎌季女隨。布裳襤褸北風吹。大聲呼母懸雙腋。恰似呱呱索乳兒。腋下啼號起且蹲。母兮長視便無言。箇中猶有悲憐態。渾似晨昏獨倚門。驚倚書床意轉悲。野鷄交唱五更塒。淚在眼眶聲在口。覺來猶似夢中時。</text>
<title>覲庭有感 二首</title>,<text>鼻漏喉音眼滿眵。仰瞻慈母病何其。家間萬事無如意。心上眞工有獨知。勿恨休祥不能至。但除殃禍所由基。從今欲學黔婁拜。秖信皇天聽自卑。母眼凝眵兒眼淨。兒喉順咽母喉傷。厥始筋骸交有絡。後來痒痛不相妨。</text>
<title>夜聞子䂓</title>,<text>空山杜宇苦思歸。故國蒼茫尙未歸。禽鳥非緣懷父母。每年猶恨不如歸。</text>
<title>燈下偶吟</title>,<text>母兮長病久相離。數卷詩書却見欺。寄語世間人父母。愼無偏愛讀書兒。</text>
<title>讀孟子人皆有不忍人心章。有感。</title>,<text>人有人心不忍人。人猶不忍况乎親。爾心反似於親忍。親病淹留曠省晨。</text>
<title>見益弟有感</title>,<text>見弟宜歡反自悲。涔然墮淚莫相疑。爾帶病親消息至。病形何似我來時。</text>
<title>益弟持小麥餠來。喫而有感。</title>,<text>六歲沉痾暫不安。猶憐遊子喫辛酸。遵田刈麥眵盈眼。入室鳴舂汗未乾。松下仍令阿季負。芝山去與乃兄餐。誠知粒粒皆慈愛。開袱凄然咽下難。○屺瞻錄終</text>
<title>庚寅夏。明谷南丈袖石窟韻樂貧吟各三首，東濠亭詩一首諸賢所續和各十數篇以示余。仍要繼聲。適憂苦且病。不敢承命。拖至秋冬。勤囑不已。有難以拙終辭。勉爲數語。用效續貂。然伏枕思索。尤甚沓拕。且樂貧吟躳未實踐。意短語滯。罔克成章。幷乞賜恕。</title>,<text>石窟 三首谽谺石窟鎭東山。環刻如來地少閑。釋氏元無眞相現。羅王胡此用心艱。棲雲斷雨蒼茫跡。摹鶴神燈彷彿顔。若使衆仙觀得早。不應留與世人間。秋葉春花遞暎紅。東山秀色遶葱瓏。白雲時復棲其上。高士眞堪卧此中。老佛憑靈開淨界。遊人志恠騁談叢。名區半作胡神窟。這意悠悠問化翁。明山老叟愛居深。巖下逍遙愜素心。仙室千年留勝跡。白圭終日作淸吟。懸崖盡斸斑痕蘚。良友交投滿袖金。咫尺蓬萊多逆浪。病中惆悵望雲岑。東濠亭聞說東濠南氏亭。白雲籬落碧山屛。鯈魚得樂天機露。園鳥來親俗味醒。別業猶瞻朝柳綠。家聲宜守舊氊靑。呻吟短筆慚無力。佳賞逾千一未形。</text>
<title>晦息金丈 纘祖 因立巖二十八景立韻賦詩。示以屬和。適病不能思索。僅次十首以呈。</title>,<text>維巖卓立首頻回。曾是顔賢見得來。博約竭才終有序。長塗發軔愼無催。卓立巖中庸戒懼溯餘波。存養工夫此最多。靜裏方能眞體認。登臨何必強爲歌。戒懼臺旅老曾居峯下齋。魯連心事强東來。會有滄溟千古月。慇懃中夜上瑤臺。吐月峯倩盼磋磨擊節頻。千年誰復起予人。如將有得觀羣地。功效終看一格新。起予臺有初非鮮克終稀。一蕢虧功古所譏。眄彼蒼顔深發省。卽從蛾垤密鞭揮。九仞臺世人奔走競饕榮。霞上逍遙耻與爭。休把亂倫疑荷篠。一心猶自在蒼生。避世洞終朝採擷洗瓊流。非要長生物外遊。醫國壽民終有待。芝歌三疊思悠悠。採薇洞鳴琴孤倚桂花秋。忘却山中虎豹愁。此樂寧吾堪自樂。與君終歲約淹留。招隱洞靈芝生保草之天。謾療誰飢入胄筵。願貳芳蘭儲一室。嗅香朝暮共周旋。産芝洞見大元因着脚高。山蹊寸步莫辭勞。龜蒙一片秋毫小。到此男兒意氣豪。小魯岑</text>
<title>有懷偶吟 辛卯</title>,<text>滄溟竆處病蹉跎。三十男兒做甚麽。胸裏愧多閒草木。眼前空有大山河。闈南望晨昏闕。王國西瞻稷契多。文字須從平地說。幾多佳勾費吟哦。</text>
<title>和文忠惠什</title>,<text>蕙谷家聲自竗年。半生蹉跌意關天。幽蘭誰匪無人採。甘井終看徹應泉。一夢逍遙花下徑。四年擔閣案頭編。如今了覺朱書未。驗在吾心自滿圓。</text>
<title>道別益弟 四首○壬辰正月</title>,<text>間關山路雪盈前。兄自騎牛弟執鞭。吾暖汝寒吾靦爾。汝勞吾逸汝怡然。桓山聽鳥傷離別。荊樹分枝感歲年。相分十步三回首。雙袖同揮涕泗漣。藉令爾有怡怡色。家事離愁我已悲。况爾回頭仍掩袂。此時懷思正難爲。憐我間關去雪中。磵邊芃樸斫爲筇。尋常道路憂顚沛。急難裒求帝降衷。懸崖仄徑信筇過。泥雪艱難免跌蹉。得爾扶持猶是賴。弟兄相倚更何如。</text>
<title>詠秦檜</title>,<text>秦檜奸㐫合萬誅。當時胡乃逭天誅。也是一誅難可快。故令千載筆常誅。</text>
<title>苦雨</title>,<text>四箇冬春月。恒多雨雪滂。苦寒號野老。愁濕怨行商。空憶萬間庇。難占三白祥。寄言今稷契。加意爕陰陽。</text>
<title>自余旅食靑林。得知新明居士權敬叔。從遊甚欵。壬辰夏秋。因有過失。再受䂓警。或婉詞微諷。使之自喩。竊感其不鄙相愛。而自恐驕吝憚改。辜負忠告。肆構數聯。仰謝厚意。且示自警。三首</title>,<text>恣意云爲病可醫。四年空被損朋欺。喜怒因循全失節。只能添作病風兒。松下高人愛我深。幾遭勤下頂門針。力弱敵強難遽拔。日三常恐負良箴。詳明天質易開蒙。專意詩書却見功。可向實頭能住脚。世塗恒苦石尤風。</text>
<title>適東萊見金秀才文。喜以詩贈別。</title>,<text>長干遊客會南關。市夜懸燈剩討閒。合把水淸看取水。莫將山頂屬他山。百年着脚詩書裏。萬里遊心宇宙間。風月古橋眞景在。問君筇屩幾時還。</text>
<title>春夜會話 癸巳</title>,<text>强策疲勞謁墅居。碧松疎竹雨過餘。旁論漢策三千字。仰質陶山四七書。才大貴爲稱德驥。見迷慚似掛鉤魚。何時永遂芳隣結。日夕陪遊樂自如。</text>
<title>觀八景畵屛</title>,<text>山屛生遠景。不必陟江鄕。近海皆蓬島。高樓幾岳陽。地能專厥美。氣助養吾剛。竗處留一着。任他妄雌黃。</text>
<title>北江唱酬 二首</title>,<text>桃花新浪約觀魚。推却東風靜裏書。休遣俗機欺白鷺。自慚詩技等黔驢。楚歌臨水情逾激。沂瑟當春韻自餘。謾致塩煙迷失路。繼今凡事謹諸初。酒力乘春勁。歌聲激水遅。滿江三月雨。楊柳幾長枝。</text>
<title>六月道中偶吟</title>,<text>細草平原客馬驕。倦鞭聊復任逍遙。風驅驟雨歸滄海。煙學層霞上碧霄。忠洞嘉名增感舊。烏川好約許相邀。衣冠濕盡猶探勾。自笑書生拙興挑。</text>
<title>郊行偶吟</title>,<text>新秋郊色不禁淸。獨與微雲澹沲行。滿目風烟通海陸。一天光景忽陰晴。翻風白鳥歡新漲。依草黃牛苦晩耕。頃刻紛生千萬態。固難齊彼物之情。一作任他羣物各殊情。</text>
<title>陳基震輓 二首</title>,<text>幽蘭期晩馥。良玉遽埋寃。學負玄微究。鄕無選秀論。活山心共照。雲笈約空存。傾盖平生感。秋崖哭斷猿。渤海誠知命。卜河柰有親。應借修文筆。窮天籲帝宸。</text>
<title>謝人饋肉</title>,<text>包魚餘義溢薌膏。歸獻中堂佐濁醪。茅氏殺鷄渾不腆。董生漁水詎重勞。古人辭受輕千駟。遊子光陰感二毛。戲把新詩酬至意。滿城秋葉鴈聲高。</text>
<title>朝發河陽縣。馬上偶吟。甲午二月</title>,<text>羸驂跼躑困長程。忽得平原盡意行。漸見天開前面闊。碧山迢遞淡霞生。</text>
<title>乘舁過鳥嶺 十月</title>,<text>嶺路崎嶇轉石稜。舁夫慣踏捷猱升。工夫熟處仍生巧。盍反吾躳痛自繩。</text>
<title>柳幕口號</title>,<text>蕭灑垂楊廕小村。强扶疲苶倚柴門。江鳴壯士三超恨。石帶將軍一釼痕。薄暮漁歌烟裏聽。九秋楓葉鏡中翻。名區謾被屠沽擅。千里車塵日夜喧。</text>
<title>朝發龍院。馬上偶吟。</title>,<text>僕夫呵手理征輪。端拱盤鞍意更新。四野炊烟豐氣像。半山嵐靄曉精神。旁瞻井里欽先祖。背過蓉城愧故人。紅日也從東海出。平安何似北堂晨。</text>
<title>次止淵竪碣韻</title>,<text>卄載溪亭舊路循。貞珉三尺樹良辰。嗚呼蔡墓追前古。可語寒山起後人。次第文章登繡榟。幾時籩豆薦精禋。嗟吾未及薰陶日。浪度窮林雜草春。</text>
<title>宿毛良店得二絶 乙未七月</title>,<text>西橋凉雨正逢秋。薄暮征驂亂野流。濕透油衣行不止。問君甚事苦相求。萬里晴空一色秋。夜光如水月華流。逍遙俯仰心多愧。行李渾如富可求。</text>
<title>宿玄湖夜作 歸時先生有留詩之命。而仍書此以上。</title>,<text>江樹江雲碧滿園。晩風高倚小東軒。先生始卜滄洲宅。小子重登尺雪門。座上春風瞻氣像。世間名利謝啾喧。西行只爲陪凾丈。一例兒忙詎足論。</text>
<title>羣鴈</title>,<text>眠起蘆花十里秋。霜朝紅旭坐汀洲。羣鳴忽有雲霄志。水闊山長去不休。</text>
<title>過達川有感</title>,<text>𡾓崚瘦石鏁苔錢。遙憶將軍礪劒年。龍光未售旄頭射。留在江干作暮煙。</text>
<title>暮鴈</title>,<text>暮天寥濶去無疑。問有誰家汗漫期。遙知極浦蘆花月。漁笛三聲穩睡宜。</text>
<title>上梅山先生 四首</title>,<text>伏承先生留詩之命。而忩遽未果。替以漫詠。尙覺罪悚。謹構四絶。拜獻于丈席之下。堯舜君民志未休。暮年何事卧滄洲。漁舟滿載桑麻雨。路入桃源興更幽。馬蹄穿盡洛城春。秋日江湖去問津。箇中莫道風光晩。岸菊汀楓却可人。此言小子之晩學。鼎能有實方調味。臺擬凌虛乃就高。解憫迷塗行墑埴。一言要我着跟牢。此言先生之以忠信立志。敎誨小子。曾將荑稗待成秋。始覺嘉苗在我疇。戒爾黎民勤播穫。聖人方切阻飢憂。</text>
<title>有人賦新曆來示。有感次韻。</title>,<text>千年星步驗推移。王在春臺敬授時。可喜猶傳璣政在。詎論差却日行遅。身生小華衣冠國。目見穹廬正朔垂。寧欲斬皮逃物外。都將甲子付花枝。</text>
<title>途中口號 丙申</title>,<text>天生豪傑古多窮。嶺海崎嶇路不通。苟非君子元知命。幾墮悲歌慷慨中。</text>
<title>上儀湘庵山腰少憇</title>,<text>山腰已與白雲齊。撲地羣峯頓覺低。非有一條眞的路。半空迢遞易行迷。</text>
<title>登萬丈峯</title>,<text>闔眼遊塵界。層峯始一開。道人南嶽去。惟有赫曦臺。</text>
<title>有人贈詩。中有淵冰做出底語。因感次韻。</title>,<text>北風江鴈好音來。一戒淵冰誦百迴。春草有根經野火。楊花無色過樓臺。佳期謾負登山屐。淸興猶餘問月盃。可惜初平年漸老。却從何處笑譚開。</text>
<title>江上漫吟</title>,<text>無故虛舟倚岸蘆。此心秖爲愛江湖。兒曹只作風流態。佳膾登盤酒滿壺。</text>
<title>雨中有感 六月</title>,<text>十年覊旅喫酸辛。百責家間萃一身。章默毛田存宿憾。言游菽水曠彜倫。此心無暇憂簞食。癡僕惟知告乏薪。滿目江山浮積水。鯤鵬將化北溟鱗。</text>
<title>積雨初晴。微月乍見。仍帶數童。散步前郊。</title>,<text>二旬今夜見天星。露草平岡恣意經。海島孤生漁火紫。郡樓微辨柳枝靑。西隣醵飮人爭赴。東店書聲我喜聽。逍遙更發滄洲興。江上羣山匝翠屛。</text>
<title>贈李晦元 斌夏</title>,<text>看君迂腐似吾癡。世路人心未早知。忍到熟時窮不累。欲從斯語納交䂓。</text>
<title>丙申六月十三日。迺梅山先生▼(匚*周)甲晬宴。千里間關。未能效獻壽之誠。謹搆一律。替達下悃。</title>,<text>湖上需雲擁晬盤。羣賢稱兕頌聲歡。天心早眷今庚戌。太歲重回舊涒灘。已躋鄒老尊三達。猶見程翁氣浸完。堪羞小子誠還薄。千里雲山闕問安。</text>
<title>床床歎 四絶○丁酉夏</title>,<text>經年茅棟露穹窿。漏室終宵坐雨中。只幸妻兒無慍語。笑顔相對自春風。黃公有笠繄吾無。猶是雲泥迥自殊。滴滴微瀾還可愛。不妨浮宅在江湖。挑燈披卷自寬愁。怕或胸中起怨尤。堪賀少陵心許大。此間旋切庇寒憂。不嘆貧竆只歎拙。一身猶此况平治。椀中䬪飥無難飽。看取吾家有麵時。</text>
<title>家中卽事</title>,<text>瘦妻揮汗朝鳴杵。兒子當窓晩讀書。癡儂却愧爲家長。喫飰平生懶自如。</text>
<title>權敬叔 翌 遊樂育齋有懷寄詩</title>,<text>遊人何日稅征車。抱我孤琴卧草廬。南海層濤鵬有路。北風殘雪鴈無書。故山多病憐司馬。昭代治經屬仲舒。萬里關梁通學舍。請君持作遠遊初。</text>
<title>聞讀小學</title>,<text>暄翁讀此有遺詩。自謂書中悟昨非。悟時非貴行時貴。願作高明踐履資。</text>
<title>丁酉秋。予轉客下院。葺弊屋一間。至十一月。僅能入處。家親扁之以烏川書社。有詩一篇。謹用其韻以作。</title>,<text>我廬何事在烏川。一任棲遑到眼前。高據山腰諧遯志。頫臨民屋點炊烟。有時趨拜圃翁廟。無事坐看滄海船。休道數椽饒冷落。半床黃卷自怡然。</text>
<title>壽家親▼(匚*周)甲晬日</title>,<text>毫眉縞髮儼中堂。積善工夫作壽鄕。天上軒干周六甲。世間箕福享三康。風霜閱歷顔逾好。忠孝扶持氣浸剛。但願天公難老錫。百年今日奉華觴。</text>
<title>覲行道中有感</title>,<text>負米言中屢發歎。非惟誠薄力惟難。人道若要隨處盡。元來禀氣亦須看。</text>
<title>春夜會金尺賦詩 戊戌</title>,<text>忽覺沉痾祛此身。金陵葭露見伊人。一心同照湖門雪。千古相隨點瑟春。合把陳編看義理。莫將佳勾競淸新。挑燈更對華陽簡。喬嶽精神宛睹親。</text>
<title>次金處士 福來 忠孝錄原韻 並小序</title>,<text>移孝爲忠。在士君子猶且罕聞。處士以未嘗學問而能之乎。可見夫天賦之性。固有氣質蔽不得處也。惜乎其不聞中正之道。而止於爲處士已矣。然叔季以還。處士豈易多見哉。嗚呼。驗他生質得天賦。明處能全這孝忠。如使均蒙中正敎。聖稱斯直可回風。</text>
<title>永川道中。望八公山有作。</title>,<text>長塗重趼倦徊徨。西望公山極鬱蒼。雲庵也有高僧在。俯笑行人底事忙。</text>
<title>白巖道中偶吟</title>,<text>獨鷺徐行郊上下。數鷄相答水東西。征人尙被槐忙累。饒笑莊生物未齊。</text>
<title>道中誦朱子吳山高詩。仍步其韻。二首</title>,<text>十載孤棲遠志山。一朝重入棄繻關。觀國豈專名利計。九天遙望五雲間。歷盡崎嶇鳥嶺山。不愁行李費間關。那堪江上冰壺月。千里長懸夢寐間。</text>
<title>閔士善 述鏞 惠我以心畫數幅。謹搆二小詩以謝。</title>,<text>寸毫如鐵攫龍蛇。筋骨淸疎古意多。知公不負山陰客。只愧籠無可換鵝。什籠懷歸嶺海頭。此心如獲百朋酬。江夜若看虹貫月。認吾時在洛東舟。</text>
<title>次孔巖書堂原韻 二首</title>,<text>一窓松竹舊城墟。曾有高人此讀書。黃卷傳心臯老宅。靑山分占止淵居。名塲已作知還鳥。眞境時觀活水魚。感意自多詩勾外。不堪乘興策殘驢。滿簾嵐翠滴瑚峯。一竇谽谺爽氣通。大野翻飛田鷺白。澄潭倒映杜鵑紅。羊原石幻神仙蹟。山堞雲消戰伐功。想得幽人高卧日。物情聊復驗書中。</text>
<title>次孔巖八詠</title>,<text>移植庭心翠葉濃。木公家世始分宗。汲引淸泉朝暮灌。爲君要洗汚秦封。階前植松伴孤渾似伯夷築。畵偃遙思坡老谷。月夜淸風鳴露梢。幽人還勝聽絲肉。堂後疎竹紫薇花影滿庭斜。賸得韶華百日多。風雨勁些爬癢力。耐時猶保爛紅霞。百日紅花長川橫截石門前。一帶紺寒十里連。爲是滄溟前路遠。直穿蒼峽去悠然。十里長川一穗兜苓起海東。平安消息問何從。王化速郵斯可驗。終南千里趁暮鍾。遠峀暮烽炊烟數點起晨天。散作輕霞繞水邊。麥飯筍羹催喫罷。驅牛負耜出東阡。近村朝煙羣羊吪寢適暄凉。散齕東風野草荒。合付功名臧穀簺。半山雲樹永鞱光。平郊羊羣煕穰趍利各安居。負販行歌百里餘。滿尺紅鱗時買得。調烹筍▼(竹/厥)佐饘於。大路魚商</text>
<title>屛巖柳公 天翼 輓</title>,<text>夷曠胸衿玉雪容。東都人物尠如公。文章穎發皆其外。義氣崢嶸素積中。貴賤咸知爲長者。江湖誰使老豪雄。詩樽半世風流蹟。磅礴屛巖翠未窮。</text>
<title>次鄭在弘吾谷詩 並序</title>,<text>客有難於吾谷主人曰。公之以谷而吾之者。無已惑乎。夫溪山林壑。天下之公物也。棲息焉遊覽焉。古而今多少人。雖落了康樂之屐。費盡摩詰之畵紙。不過就無盡之造物。娛逆旅之耳目。曷聞有私據以爲吾有。又豈可得而私哉。矧嗜好之一偏。而名言之際。至有理勢之不假顧。未可謂得夫情性之正也。主人曰。嘻吾有說矣。吾嘗溺心於詞章纂組之窠。捨身於功令聲利之塗。役物奔騖。不知有吾者。自紉童而白紛如矣。行迷乃復。歸栖此谷。而谷有田。宜吾之稼。谷有水。宜吾之濯。谷之寬。可資吾舒嘯偃仰。谷之深。可使吾韜晦姓名。於以結吾廬讀吾書。庶守吾本分身心以畢餘生。寔吾之志也。肆因谷之名。用識夫吾之知有吾。非敢以公物而私之。客曰。其然乎哉。幾吾之錯認公。於是乎和其詩序其語。不須深處覔靈區。田野翻成象外遊。十載忙槐渾謝絶。半山叢桂獨淹留。園蔬已辦靑氊計。村釀堪消白髮愁。秋夜試憑明月問。高人多在海東頭。</text>
<title>閏月自玄石南歸。同遊諸公。各有贐章。秋間因書追和。</title>,<text>沂服相隨水上欄。別懷那忍阻雲巒。羡君留㑱烏頭力。顔髮淸和可驗看。右和蘇純汝玉樹淸姸立雪時。愧余疎拙托相知。騏驥前程千里遠。堅車發軔愼毋遅。右和閔景藝鶯燕江樓送別時。一言珍重寄相知。可堪明月懷君夜。朗讀三迴睡思遲。右和李道一二毛跧伏海山東。謾負童年志氣雄。毋把好時蹉過了。一言千里寄西風。右和洪秀才昌達</text>
<title>次朴烈婦㫌閭韻</title>,<text>天有星霜地海山。柔腸烈氣與相關。能捐一死閨門裏。扶拄三綱宇宙間。遂見城西朱楔起。忍言江北素轎還。丈夫多少貪生者。到此那無愧靦顔。</text>
<title>追和玄隱李公 在衍 留贈韻</title>,<text>皎駒南涉大江來。頓覺茅廬喜色開。一朶雪山勞夢寐。十年滄海愧遅回。舟中只幸留佳約。詩上惟應恕拙才。驛路餘情何處在。夜深明月上寒梅。</text>
<title>奉和玄隱麟鳳韻</title>,<text>始夢熊羆竟獲麟。麟非麟也德惟麟。凡骨寧須誇竇驥。吉祥先占抱徐麟。文章學業窺袁豹。聖世功名署閣麟。黃家莫獻獅圖贊。獅吼終慚肉角麟。世德相傳君子鳳。彩毛留處鳳兮鳳。淸姿羞伍竹停鸞。喜事催 一作追 供山餠鳳。如使明時陸漸鴻。匹休千古岡鳴鳳。槐窩鶴髮福無疆。日戲花間麟與鳳。</text>
<title>宿吾魚寺 己亥</title>,<text>初地烟霞續舊遊。繡龕欹側倚巖頭。一春花意杜鵑樹。千劫仙蹤駕鶴樓。明月非應嫌野客。碧山無柰屬緇流。虎溪將渡猶三顧。更把新詩壁上留。</text>
<title>見野人輓耒耕田有感</title>,<text>赬肩赤脚走如牛。輓耒成羣墾綠疇。願君圖此艱難狀。寄與巖廊稷契儔。</text>
<title>重陽日。先生以菊花未開有詩。承命謹次。九月在玄湖時</title>,<text>菊香宜晩節。還愛懶開花。月明霜重夜。看取滿簾斜。附先生韻今年秋色晩。九日未黃花。倚杖東籬下。天風白髮斜。</text>
<title>陪先生登山亭。先生有詩。又謹次。二首</title>,<text>閒陪巾屨步重陽。非爲尋常採菊黃。眞心自在忘言地。秋月冰壺仰末光。北風凉雨度重陽。辜負籬花數點黃。會待雲收天氣淨。滿棲明月占秋光。附先生韻一年佳節最重陽。楓葉流丹菊吐黃。何事天翁多戲劇。滿城風雨妬秋光。</text>
<title>上元詠月 二首○庚子</title>,<text>浴出滄溟白玉瀾。十分澄澈十分團。九萬里天隨意轉。淸光分與世人看。齊連䧺辯祖縱橫。高㓗終難配月明。別有儒門眞氣像。冰壺瑩澈李延平。</text>
<title>贈洛下詩人金秉淵 三首</title>,<text>山南筇屐走支離。酒在疎裾劒在眉。人事有何難說處。到頭翻作不平詞。心如悔悟須當改。跡到顚狂恐莫回。願君歸卧終南屋。無味塵編喫緊來。慷慨桮樽惟客氣。瓌奇詩語亦浮華。到得繁枝刊落日。一心存處便吾家。</text>
<title>聞蓮洲李公 在立 登第。喜賦四絶以呈。</title>,<text>誠篤工精四十年。暗中終感不言天。深滀乃能流到遠。世人休道晩騰騫。書因窮理到融通。差比時人帖括工。應知早入經帷下。仰贊冲王學問功。才猷器局迥超倫。堪爲明廷賀得人。從今不作嫠憂計。甘卧竆溟寂寞濱。富貴可論行道後。顯藏須决立身時。萬里征車宜戒愼。世間多有失羊歧。</text>
<title>漁火</title>,<text>數點空濛界。微微劈翠煙。何處偏宜照。波靜白鷗前。</text>
<title>贈人送別</title>,<text>繞海千峯上晩霞。滿襟涼意夕陽多。烟光澹蕩栖高樹。野色斑斕映雜花。詩思偏從驢背在。離情休笑虎溪過。男兒自有相期處。不必臨行贈醉歌。</text>
<title>柳▣▣輓</title>,<text>文雅屛巖宅。公惟克肖孤。端方原禀賦。恬淡蹈遺模。早業摛華藻。英聲騁大都。只憐良驥病。終失大鵬圖。濩落家逾冷。堅貞志不渝。切羞阿好態。高唾穢藏徒。禮敎謀貽後。書篇托自娛。猥玆同臭味。偏荷眷庸愚。簡蠧披心曲。江魚饋腹腴。言深恒切感。歲暮擬相輸。湖海纔詒阻。幽明忽覺殊。肯堂雖有恃。仁壽怪終誣。香艾塵空宿。黃花淚欲枯。秋山薤露恨。千古寄長吁。</text>
<title>謹次伯父東遊韻 辛丑</title>,<text>柴車東伴德星行。三夜覊燈喜氣生。小阮犢褌猶俗態。謝公棊賭也豪情。固多天下英雄老。愧蔑家間志業成。只祝康強膺上壽。屋籌仙海漲前程。</text>
<title>尤菴先生謫鬐縣時。有漫吟詩一篇。謹次其韻。甲辰</title>,<text>先生氣像有如喬嶽之崔嵬。昔紉蘭佩遊蓬萊。也是羣仙故相邀。不被日旁雲氣驅氛埃。瑞彩猶餘鳳宿梧。往事都付蚊成雷。海上好峯如畫處。仰止遺躅孤徘徊。</text>
<title>寒朝有感</title>,<text>客夜天寒睡起遲。北風襤褸憶妻兒。一家以外憂無益。身在東鄰閉戶時。</text>
<title>雨後向鬐寓有作</title>,<text>草露穿芒屩。懸崖路轉斜。鳥背橫殘照。松間滴晩霞。呻靑空有志。頭白尙無家。愛子眞難別。遙看更喚爺。</text>
<title>望松花山偶吟 乙巳</title>,<text>羅代靑山千萬塚。石人猶護角干公。知應統合三韓日。同死同生一夢中。</text>
<title>秋日西樓。見滿城槐花。有感而賦。</title>,<text>槐花黃盡不關渠。三復朱詩更整裾。白首猶爲忙擧子。問渠何日理殘書。</text>
<title>晨發比安縣。馬上偶作。</title>,<text>油衣不怕涉黃泥。極目雲山去去西。薥穗高齊騎馬客。柳枝深暎牧牛堤。歲暮䧺心猶櫪驥。世間名利摠醯鷄。秖應白鷺洲邊水。秋日扁舟路不迷。</text>
<title>臨發留詩上梅山先生 四絶○九月</title>,<text>小子乃孤露餘生也。事師求道。爲善貽令。常爲畢命義諦。而坐春未久。遽復告歸。伏不勝悚感之至。謹獻小詩四章。以達下誠。世道斯文佩重任。白雲何事鎖門深。只應秋夜寒江月。解照良工獨苦心。廣大精微兩造極。一蠡難測海茫茫。何處可看眞氣像。泰山喬嶽我華陽。詩上莪蒿痛此生。雪門思效服勤誠。南鴻乍到翻歸去。彭蠡滔滔萬古情。恭承誘掖自童蒙。皓首無聞罪在躳。願將詩上丁寧敎。冀效巖棲寂寞中。</text>
<title>拜六臣墓</title>,<text>蟻封殘麓鷺江湄。六箇忠魂盡托斯。西山莫與爭高大。埋得當年一伯夷。</text>
<title>趙公 光翰 輓</title>,<text>牛峯秋色暗傷神。埋我靑皋好主人。黃卷傳家基積善。白頭躳稼保純眞。寃懷縱切催停鵠。儒雅終看更抱麟。一病無端違執紼。西風緘淚寄鴻賓。</text>
<title>和飛溪韓丈 公琪 寄詩 二首</title>,<text>黃鶴南飛翠壁開。百年留待主翁來。眞得箇中山水趣。白雲回笑賦詩崔。亭以鶴名。故用崔顥鶴樓故事。玉澗蒼屛繞屋開。煙霞長入夢中來。願騎明月南飛鶴。同唱芝歌陟彼崔。</text>
<title>次無悶亭韻 丙午</title>,<text>幽人晩節托招隱。叢桂秋山舊號存。徵士田園看本分。子雲詞賦謝專門。閒敎鶴課金丹訣。倦與麋眠草碧原。要識潛龍無悶義。世間聲利斷啾喧。</text>
<title>與箕城諸益同處悅樂齋。臨別贈詩。二首</title>,<text>箕城千里得朋多。黃鳥東風伐木歌。但願隨吾深淺量。百年羣飮鷺江波。軟柳殘花別意多。那堪春日聽離歌。憑君欲寄西遊夢。浮碧樓前漲月波。</text>
<title>又贈鮮于圭汝 桓</title>,<text>君吾同是祖殷師。千里萍逢柰別離。悅樂齋中觀善地。歲寒心事更相期。</text>
<title>與權敬叔，安善膺 永集 同日拜歸。先生贐之一律。謹次以上。</title>,<text>誰敎吾道在江濱。千里擔簦侍二旬。君舜民堯違素地。泰山喬嶽宛傳神。眞工未測傾蠡海。私感空纏寸草春。末路如今邪說漲。頹波砥柱有何人。</text>
<title>春日道中</title>,<text>亂絮飛花倦意饒。弊貂塵重路迢迢。矇矓闔眼眠常淺。齟齬揮鞭馬益驕。拙勾猶資同伴戲。癡容時被野人嘲。眉間恰受南風入。灑落胸衿頓覺豪。</text>
<title>秋日偶吟</title>,<text>露華香動紫薇枝。晴日西樓靜坐時。萬古眞心黃卷在。一秋佳興碧山知。功名已屬他人事。毁譽皆爲自勉資。願言收拾桑楡暮。追補從前志業隳。</text>
<title>贈朱永日 暉</title>,<text>巴翁曾愛草間蛛。湖海逢君更服儒。實地工夫須努力。閩書千卷有家謨。</text>
<title>丁未春。與權敬叔遊祇園。以鳥倦飛而知還分韻賦詩。</title>,<text>故人自桃源。瀟灑出塵表。遂成汗漫遊。崇岡陟縹緲。紫靄生紛郁。丹崖轉窈窕。遠躡金土淨。伽藍寄林杪。擢手沃瓊瑤。塵根甚覺少。㘕書與梵誦。猶知像敎紹。相看發深感。雲際有歸鳥。羣賢踵相至。東峯出日曒。秋風華舘金。長笛倚樓趙。信宿非耽靜。幽懷寫未了。披書講微旨。挼韻近戲擾。淸絶不能寐。寒泉枕畔繞。回首忽悵然。明朝路渺渺。維舟漢陽樹。鵬天萬里杳。橫經積雪門。湖光映緗縹。此樂眞無比。萬鐘藐毫抄。行車恐莫攀。那堪糾而窈。指山問前期。爛風霜月皎。</text>
<title>宿草谷夜得一律</title>,<text>燠室臨溪淨。休筇意灑然。鎭衙猶皷角。山店便林泉。藥草供朝飰。雲霞護夜眠。却嫌城市色。迷了洞中天。</text>
<title>偶吟</title>,<text>坐讀尤翁書。出看三角山。氣像儼相似。撑柱宇宙間。時讀尤庵年譜。</text>
<title>贈金柔克歸平壤</title>,<text>濂門曾有李初平。君又衰年好學誠。逢塲遽作霛芝別。關樹江雲愴遠情。</text>
<title>贈別洪文甫 尙贇 歸龍岡二絶</title>,<text>靑雲奇氣漢朱雲。四十摳衣讀易門。休言歲月多蹉過。脩拙終能補晩聞。文甫三十餘。折節向學。故用朱雲故事。惆悵江樓送遠人。離亭爲掃落花塵。三旬講討無竆意。碧樹烟濃浿水津。</text>
<title>贈金仲允 升奎 歸中和</title>,<text>一笈南遊忽更西。覊愁非爲鳥還栖。座上春風知在洛。門前工瑟詎干齊。美質眞如稱德驥。善端須護起鳴鷄。君能透得誠關去。千聖宮牆路不迷。</text>
<title>拜歸日。先生贈之二律。次韻以上。</title>,<text>一渡蘆江跡踽凉。那堪辭退絳帷堂。瓣香要與神明質。重繭非憂道路長。縱侍頹波崇砥柱。猶多邪議裂冠裳。斯文一縷千鈞重。小子慚無硬脊梁。只有心香祝。欞春八百年。彜倫扶旣斁。嘉惠迪羣賢。鷺渚懸明月。鷄林起暮烟。康廬千里外。瞻望兩依然。</text>
<title>乘舟于龍驤鳳翥亭下。沂流上銅雀津。舟中得二絶。寄洪將作憲文。</title>,<text>靈芝千古隱侯詩。年少猶能此味知。慣却蘆花江上路。夢中差可慰相思。南風一棹去悠然。蒼壁垂楊落照邊。回頭忽覺書樓遠。江上靑山更解憐。</text>
<title>權敬叔送余。惜別不覺到三十里。仍同宿富林邑 果川。口號一絶。</title>,<text>離亭不限虎溪隅。纔下江舟嶺更踰。居然解了曹碑字。三笑將成四笑圖。時四人同行故云。</text>
<title>其翌送權敬叔歸鷺湖二絶</title>,<text>河南薰炙僅三旬。公掞猶曾喜坐春。秋燈夏簞湖樓上。宜子眞工日就新。敬叔將過夏而歸故云。別語終無限。君須默默回。酒壚楊柳下。黃鳥似相催。</text>
<title>六月十三日。南行至咽薄山下。兪季廱 璧柱 方耑訪余于川谷。道中相値。仍與止宿。臨別贈一絶以謝。</title>,<text>南峽蒸雲啓遠行。中塗邂逅若通靈。茶爐信息歸烏有。還愧嵩山董五經。</text>
<title>八月十四日夜夢甚恠。驚寤有感。</title>,<text>夢中紅錦島。疑怪忽驚眠。推窓仍坐曉。明月在靑天。</text>
<title>與同門諸益設瓣香會于含月山祇林寺。因共賦詩。三絶○戊申</title>,<text>靈芝佳會趁春風。一瓣眞香萬古通。更有吾人深發省。老僧鐘鐸月朙中。寶花交墜雪山風。此事須因講後通。願言同守屛山敎。文質均時乃得中。白雲歸袂各飄風。猶有靈犀一點通。東籬會待黃花發。携到殘書寂寞中。</text>
<title>老木</title>,<text>春華凋謝保孤枝。錯落苔文老愈奇。貞心直節依然在。須見風霜抵敵時。</text>
<title>春扇</title>,<text>舒卷隨時用不輕。竹間含得聖人淸。誰知白羽風雲柄。留待瀘濱渡孔明。</text>
<title>贈別李君明 公旼○二首</title>,<text>知君新自鷺江歸。座上陽龢尙襲衣。南風積雨靑山夕。良感芒鞋欵竹扉。海山寥閴閉門深。幾卷殘書向上尋。須盡蚊牛鑽銕力。歲寒毋負老婆心。</text>
<title>安善膺冐暑雨相顧。且以一律示意。臨別和贈。</title>,<text>百里江湖萬疊山。感君泥雨畏途攀。終知白首相期處。只在靑燈半壁間。病懶眞慚驢踏舊。硏深奚止豹窺斑。苟能尋得蘆江路。早晩吟風弄月還。</text>
<title>和人以詩相示</title>,<text>出門跬步便須行。行處何言動處輕。鷄麪如知逢着喫。羊膓皆是坦然程。堪憐野草麋心懶。差喜仙芝鶴夢淸。只覺詩中嘲謔語。白頭猶有少年情。</text>
<title>十月十六日。作瓣香會。適因家憂。未能與諸賢伴宿。賦二絶以謝。</title>,<text>佳客携琴過我堂。滿天風露月華凉。主人未暇歌招隱。三嗅南山桂樹香。挾雪寒風動地號。不愁吹捲屋山茅。只幸嘉賓牢閉戶。一燈淸話更今霄。</text>
<title>長兒刮去曆面僞號。簽付崇禎字而賦詩一絶。幸其能粗解尊周之義。次韻以示。己酉</title>,<text>天地神人共憤羞。羊年犬月古中州。斬却靑皮還太露。不如含忍講尊周。</text>
<title>鶴城詞人朴根明 允汝 素無一面。因眠而與我唱酬。書以說夢。兼記其詩而寄之。甚覺奇事。仍次以謝。二首</title>,<text>誰敎懶蝶爲莊叟。巧入君家細雨墁。濁世浮沉非所病。十年聲價動文垣。靑萍有價君懷寶。素食無功我畫墁。西去應將芹曝獻。五雲長繞紫薇垣。允汝時將上洛。故下句云爾。</text>
<title>追和朱永日道中賦詩</title>,<text>感君尋到此。山外路縱橫。徑約終嫌陋。眞知乃坦行。</text>
<title>次飛鶴亭韓丈人日賦詩見寄</title>,<text>飛鶴山翁有好詩。醉來春興朗吟時。乍看生菜傳纖手。忽喜寒梅寄一枝。白雪終辜三疊和。靑燈應作十年師。願言同遂西征約。漢水飛花對酒巵。</text>
<title>趙公 有翰 輓</title>,<text>醇姿野服爛天眞。公在當今便古人。滿架詩書三世業。多男壽富百年身。琴匣孤絃嗟暮境。荊圍嵬捷已前塵。幷州舊客偏多淚。遙望丹㫌杜宇春。</text>
<title>三月十一日。發洛行宿靑壇。雨後溪漲風急。偶成一絶。</title>,<text>風門三日響蕭蕭。怕渡山溪白板橋。春花恰似參軍菊。猶帶當年落帽嘲。甞於乙巳冬過此。猝遇㬥風。飄失笠子。故下句云。</text>
<title>過八巖</title>,<text>淺山平野永陽南。枕路雲根有八巖。嗟渠未得殷胥隱。留待涼陰歲過三。</text>
<title>宿比安邑。暮登縣北小岡。口號一律。</title>,<text>日暮覊愁陟小岡。淡風吹雨忽淸凉。官人覔酒穿高屐。游女攀花倚短牆。簷角數禽閒對語。草間雙犬恣跳踉。西原道路關心切。非是黃槐一例忙。</text>
<title>店屋低窄。喫盡愁鬱。發到城西。眼界稍豁。仍拈一絶。</title>,<text>着地茅簷斗小房。客愁偏與雨聲長。出門始得江山濶。千里西風滿袖凉。</text>
<title>動輒雨滯。行期漸蹉。偶拈二絶。</title>,<text>二歲經營此一行。幾番春雨阻長程。終宵滴滴簷端水。鳴學蘆漪渡口聲。杏花疎雨滯江城。多恨東風不解情。遙想西湖新漲綠。待人鷗鷺夢頻驚。</text>
<title>早發碑立街。濃霧滿山。幾不辨路。與兪季廱口號聯勾。成一律。</title>,<text>短筇穿入霧中山。季廱。 亭堠依俙尙慣顔。文五。 悟處方從迷處得。季廱。 晦時應有顯時看。文五。 矇矓岸柳含烟翠。季廱。 隱暎林花對露斑。文五。 朝陽忽破千峯暗。季廱。 昭朗鳶魚一瞥間。</text>
<title>踰左贊峴</title>,<text>摩挲繭足坐西風。强半光陰此道中。蟻穴游魂曾妄計。烏頭無效便衰翁。山經積雨添新翠。花帶斜陽露緊紅。持取伏波堅壯志。桑楡一着庶收功。</text>
<title>宿險川計程。鷺湖不過二舍而重繭寸進。將復數日乃至。夜拈一律。</title>,<text>徒行百里講西林。上智從師尙苦心。三月舂糧非憚遠。千莖髩雪奈相侵。繪功後素慚駑質。大斗祈黃竭寸忱。滿座春風知漸近。望中雲樹鷺江潯。</text>
<title>燈夕。與悅樂齋諸益泛舟鷺湖。拈韻同賦。</title>,<text>浩蕩風烟載小舟。萬家燈火一帆頭。冰蟾似解無邊趣。歸後波心影子留。</text>
<title>訪李承旨 時愚 于石芝精舍。臨別賦一絶以呈。</title>,<text>坡老夢芝猶自喜。今公眞得石芝緣。從知羽化登舟客。不及人間勇退仙。時公退居。故末句云爾。</text>
<title>送金仲允歸中和。次先生韻以贈。二首</title>,<text>憐君勤北學。千里匪云遐。厚重基先固。冲虛味更多。絳帷方覿醉。芳草忽離歌。一語資交勖。惟剛乃濟和。迢迢箕子國。一馬送君行。柳色供新恨。花光入細評。苟能聞此道。無愧畢吾生。強效驪駒唱。傷神韻不成。</text>
<title>送金仲允至江上。又口號一絶。</title>,<text>吾祖殷仁施敎地。吾師門下讀書人。吾今送別情無極。芳草飛花漢水津。</text>
<title>金聖源 正洙 臨別索詩。舟中口號以贈。二首</title>,<text>春雪河南共負笭。多君能致服勤誠。籬亭強唱陽關調。十里垂楊囀一鶯。君家知在卧龍岡。春睡堂前曠感長。鞠躳盡瘁當年語。移向工夫勉自強。聖源居龍岡。故引用諸葛語。</text>
<title>晨起推窓。積雪滿山。擁衾深卧。偶成一律。</title>,<text>郢門遺調托知音。凍雪嵯峩炯照衿。一體尊嚴程氏道。十分淸潔伯夷心。能恢器量包千嶽。猶作繁華賁萬林。粧點袁生高卧地。肎敎官吏謾來尋。</text>
<title>謹次李承旨石芝精舍二十七韻 庚戌</title>,<text>近城得芝園。塵中一金屑。滿塘花君子。繞籬霜下傑。主人知卷舒。慧達邁孤孼。致堯曾寤寐。慕陶 原詩有吾師古靖節句故云。 便飢渴。撫琴寫幽懷。植耘忘疲竭。山蔬佐濁醪。勝人肥甘齧。靑雲舊遊謝。黃冠新友結。書灰雖退勇。荷篠恥身潔。公昔早飛英。登瀛鳴珮玦。愛君勤獻替。如鳥效据拮。豈耽幽居樂。忍向明時訣。將回畎畒志。重賡勑天闋。才堪補絺繡。貞不受磨涅。垂紳儼象笏。巖廊享耆耋。平泉花與石。暫付賢子姪。待到勳業成。邦籙奠緜瓞。薦引天下士。置諸陳力列。乃賦歸來辭。二疏名相埒。曲池觀遊鯈。春山採拳鱉。毁譽榮辱間。千泡任起滅。只邀方外交。高歌和白雪。長作武陵仙。桃花春不洩。賤子亦願從。不辭負覊絏。羞脫毛錐穎。素短樓唇舌。陪登水閣上。農談緩而吶。時吟老圃花。持以頌晩節。雲泥縱殊路。寸心如磁鐵。</text>
<title>和朴允汝三心字韻 庚戌</title>,<text>千聖相傳此一心。固知心外更無心。苟非窮格工夫到。難見公平正大心。</text>
<title>聞朴允汝讀易東竺山中。又寄二絶。</title>,<text>南國靑山擅地靈。金蓮蕭灑倒滄溟。也應點易硏朱地。時有幽禽夢喚醒。峽裏樵歌一病夫。名山餘債在南湖。願隨海鶴翩躚去。看盡雲煙似畫圖。</text>
<title>賦菊</title>,<text>貞無絶俗艶無奢。搖落江山乃放花。同德幽蘭甘寂寞。淺心春桂較年華。落英猶感離騷客。淸露全輸寫史家。傑士風標霜下在。何人曾解錫名嘉。</text>
<title>和兪季廱閑居偶吟韻</title>,<text>幽居應少客登筵。涔寂生涯是本緣。夢覺未分嗟我老。毁譽超脫識君賢。若要外物無撓奪。先看吾心有改遷。近日南鴻消息阻。歲寒離思更悄然。</text>
<title>石山齋韓進士 文健 輓 二首</title>,<text>氣像凝嚴度宇洪。百年南服挺豪䧺。丹㫌可惜題司馬。靑史誰傳有卧龍。湖洛源頭高眼着。鰲梅門下寸心通。崢嶸斷石山千仞。認取當時壁立功。公來公去百年間。詩禮吾鄕氣數關。尊嚴義理尤翁廟。磊落精神斷石山。雷聲忽斂龍亡澤。風彩猶傳鵠峙班。炳燭軒中文藻泠。汶江明月自今閒。</text>
<title>金君哲輓 三絶</title>,<text>根我民彜有孝慈。應須體驗讀書時。黃髮在堂兒未冠。人間此訣忍能爲。郊寒身世已堪憐。誰使朝菌局小年。也是無情頑鬼輩。猜君月露數千篇。白首交情幾往來。松陰詩話竹間杯。漳濱數月無相問。叵耐山陽暮笛哀。</text>
<title>次晩就亭韻</title>,<text>新面溪山縛舊椽。滿簾蒼翠壓淸涓。不要軒駟來門外。惟許琴書在案前。落帽花黃曾此地。摳衣太白問何年。龍巖社屋相鄰近。忠孝應須謹世傳。</text>
<title>晩就亭主人金文彦 曄 釀得百花春。分饋一壺。賦詩以謝。三首</title>,<text>一甕全輸一歲春。百花霛液可通神。飮菊飡芝猶下藥。莫將丹訣問仙人。酌送羅浮餉採薇。長公風味古猶稀。麥翁幸獲靈丹賜。將見仙臺一手揮。托身花國醉爲鄕。自詑閒中養氣方。集義元來非外襲。何如玩味浩然章。</text>
<title>金文彥有子生八歲。以庚戌冬至日。使之上學。而設酒食邀賓友。強余爲勾讀先導。仍與諸益各賦一律。辛亥</title>,<text>天人貴不改移心。冬至橫經取義深。淺識多慚登絳帳。嘉謨全勝遺黃金。古家恒有祥麟種。幾日高翔數鳥林。更把一言聊獻勖。養蒙端處聖功尋。</text>
<title>上元日。爲瓣香會于南寂庵。相與賦詩。二首</title>,<text>禪樓匝坐弊裘貂。一穗香烟俗慮消。人靜解憐山不語。天陰無計月相招。殘衲欲眠鐘意懶。懸崖含凍雪心驕。冷淡爲遊眞勝事。廣陵休詑駕虹橋。春寒料峭擁重貂。一瓣心香老未消。羅俗飼烏佳節至。漢江眠鷺夢魂招。衿期喜入蘭之室。遊樂非緣士也驕。弄月吟風無限意。却將餘興付梅橋。</text>
<title>金汝振 玉重 亦以瓣香會至。臨別贈一律以示意。</title>,<text>梵樓殘燭喜重挑。圃老遺鄕有士高。漢上三年觀感早。源西一體脚跟牢。寂寥篇帙眞堪樂。好箇光陰莫枉拋。千古瓣香今日意。漕溪明月證吾曹。</text>
<title>生朝書感 四首</title>,<text>父母劬勞壬戌春。孤兒此日白頭新。極知風樹無窮痛。今古人間最我身。先生如達古邰師。錫孝無窮實兆斯。七日劬勞那忍說。蓼莪三復愧頑癡。俗語劬勞甚者。子多不孝云。而不肖生時。貽七日劬勞。認是爲不孝之兆故云爾。當日桑弧射四方。明時瑞物擬麟凰。行年五十終無聞。重愧前修孝立揚。濡露隴阡展拜遲。暮年覊旅正難爲。鄕愁只在無言地。坐對床前伴食兒。</text>
<title>晩就亭下。鑿開小塘。環以花卉。甚覺有淸趣。與主人金文彦用晦庵，退陶池塘詩韻。各賦二絶。</title>,<text>一鑑涵虛半畒開。紫薇疎柳影徘徊。待他添補花君子。要說濂翁好意來。主人將欲種蓮○右用晦庵韻含蓄淸流漲際涯。知君努力刮泥沙。驗取虛明眞氣像。夜深澄月靜無波。右用退陶韻</text>
<title>上元蕭寺之會。便成吾輩故事。仍相與賦詩而罷。歲維玄黓困敦也。二首</title>,<text>雪水煎茶擁銕罏。每年今日此歡娛。地因金佛偏淸淨。天遣銀蟾便畫圖。堪把塵編咬肉菜。愧將衰髩醉屠蘇。腐儒猶有騷人興。中夜高歌擊唾壺。浪吟飛瀑躡香爐。非爲閒中寄晩娛。羣飮未充河鼴腹。壯心猶誓海鵬圖。問誰尺疏能排佛。哀彼齋筵右袒蘇。要把一筇鞭百鬼。老屳無計隱方壺。</text>
<title>僧喜謙袖其師月荷詩集。要余作跋文。余旣辭以不能。則又索詩甚勤。仍題一律以還。壬子</title>,<text>明月天台昔降君。釋門儒敎逈超羣。仙蹤已去龍藏鉢。詩響空餘鶴戛雲。每向靑蓮勞夢寐。更酬黃菊感慇懃。吾家拙計終難破。辜負錢塘序惠勤。余甞見上人於靑蓮佛舍。而今見集中有和余賦菊詩。頸聯云云。</text>
<title>又贈謙上人一絶</title>,<text>炷你南豐香一瓣。傳他秘演百篇詩。更向三乘尋墜緖。法門方是解尊師。</text>
<title>與南上舍 基恒 携冠童。約會于止淵精舍。座上拈韻。歸後追和。</title>,<text>伴上元龍百尺樓。滿簾濃翠蘸瓊流。碧桃千樹道人去。黃鳥一聲山日幽。多賀林泉先着手。却慚書冊只埋頭。滁人射奕還同樂。竚見歐陽記此遊。</text>
<title>朱永日冒暑來訪。且說與善膺，季廱近作蕭寺之遊而有詩。仍步其韻。以賦其歸。</title>,<text>白頭靑眼共書樓。多謝炎天賦遠遊。櫪上䧺心憐病驥。海中相狎愛盟鷗。博文元是初程啓。喚惺眞爲竗劑投。更有西江千里約。蘆漪明月賞中秋。</text>
<title>兪季廱冐雨來訪于靑壇新寓。臨別贐以二律一絶。</title>,<text>江南秋色雨支離。多謝良朋遠到時。含月山中償宿債。晦翁書上講新疑。眞工可向竆途驗。交道偏從老去知。一別明朝惆悵意。露蟬鳴在碧梧枝。二載相逢兩鬢華。看書到倦酌流霞。知心白雪荊門客。新面靑山謝眺家。細雨鳴過梧葉淨。晩風吹拂柳枝斜。餘情寄送南飛鴈。黃菊佳期只隔紗。來時滯雨龍山宿。鶴浦今朝又踏泥。珍重此心無可謝。願言微逕力攀躋。</text>
<title>次市庵老人安康偶吟</title>,<text>春風隨處着吾身。委吏猶曾屈聖人。財不妄求皆是義。怒如當理豈傷仁。莫將名位論高下。多見聲譽眩僞眞。紈綺東都千百戶。固宜居士獨淸貧。</text>
<title>廣利廉難兩得之意。又次一絶。</title>,<text>利由義得方爲利。廉與貪逢乃識廉。君子利廉歸一致。身雖貧苦志常恬。</text>
<title>自慰一律。實出自嘲。仍反其語以獻嘲。</title>,<text>世間榮辱與崇庳。不係官啣只係人。縱有京坻非我富。忍將鞭撻苦吾民。却憐郞署五升酒。難飽俳優七尺身。到失意時誇得意。自家還似醉紅塵。</text>
<title>金汝振，趙經汝 聖權，李君明，申士淸 永穆 同來相訪。臨別各贈以詩。</title>,<text>汎蕙光風忽襲衣。黃昏林下欵松扉。秖院晨鍾三笑罷。活山秋雨一燈微。蘆水同期充飮量。仙源叵耐斷琴徽。眞工只枉看書熟。此意慇懃把贈歸。右贈汝振四月薰風七月霖。感君鞋襪屢相尋。打話終非朋友道。讀書方見聖賢心。鵬志逍遙雲裏遠。蚊身鑽入銕中深。罇前白髮難爲別。寥落秋山翠暎衿。右贈經汝纖縞衣冠赴遠期。感君高義愧余癡。白馬一臨渾似夢。黃壚萬事倍堪悲。方識敎經眞裕後。宜從爲善每思貽。平生自抱莪蒿痛。願與周旋歲暮時。右贈君明近日疑君廢讀書。看君詩語忽驚余。脩齊事業書中在。宜向晴窓更捲舒。右贈士淸</text>
<title>過回院</title>,<text>聞昔羅兵此地回。劒雲銷盡市門開。參差碧樹聞韶縣。隱沒靑山賦興臺。行處可同覊鳥宿。秋聲休遣早鴻催。却憐千里西征客。滿髩霜華暎酒盃。</text>
<title>初欲遵雙溪驛渡。而慮捷路飢困。仍向比安邑。</title>,<text>殘店炊烟斷。孤城驛路長。嚥津行十里。非爲學仙方。</text>
<title>儉巖 巖在雙溪水上。有儉巖二大字。云是旅軒手筆。而銘曰奢則已虧。儉故不傾。坐者行者。視此巖名。 二絶。</title>,<text>石苔留護旅翁銘。盤屈龍蛇大字形。千古聖人寧儉意。宛如前席德音聆。嚴子遺臺胡氏語。俗人猜了劚苔顔。懸崖數勾猶無恙。多謝羣賢此往還。</text>
<title>路傍蓮池 三絶</title>,<text>蓮自濂翁大見知。幾家粧點好臺池。得地淸閒人愈愛。月明凉露朗吟詩。移植紅塵驛路傍。小池淸動九秋香。輪蹄絡繹無人賞。搖落西風雜衆芳。一般花色兩般看。隨變人情儘覺難。憐渠不露幾微色。君子襟期保歲寒。</text>
<title>宿三灘朝起</title>,<text>滿汀朝旭纈紅霞。岸上垂楊畵裏家。鴈拕新秋來遠浦。鷺牽殘夢下平沙。江壚煮菜和蘋葉。漁戶烹魚燒荻花。安能去伴玄眞子。蒻笠簑衣送歲華。</text>
<title>過兔遷</title>,<text>山固由天險。人能鑿道何。試向谷中見。疑從雲裡過。鳥眩黏蒼壁。猿愁竄碧蘿。戰兢常若此。學問庶盈科。</text>
<title>宿梅山先生墓下。有感言志。</title>,<text>來宿先生墓下家。碧山虛靜月華多。依然悅藥齋中夜。退自函筵互講劘。</text>
<title>見墓戶汲水灌莎有感</title>,<text>休向墳前日灌莎。先師全體一團和。知應散作陽春氣。生得山中碧草多。</text>
<title>梅山先生追輓 癸丑</title>,<text>東魯尊周二百年。華陽間氣繼生賢。宇宙綱常擔重任。性心微竗衛眞傳。丹悃已輸登幄殿。白頭猶自卧林泉。後人欲識高明處。喬嶽崢嶸水月圓。一時經濟任臯夔。牖我羣蒙萬世期。四敎開程先立本。百家資博務刊枝。贒愚覿醉誠能感。人己通融樂自知。風月江湖今寂寞。有誰毋負老婆慈。</text>
<title>李正言 在立 輓</title>,<text>弘局高才氣慨慷。山南翹楚國峩璋。蓄久如將騏展快。理乖胡遽鶴歸忙。玉署淸班虛月照。經帷雅志暮雲荒。停鸞幸有周髦譽。賢祖家中庶肯堂。</text>
<title>山中九日 甲寅○與具鎭將永淳會于止淵精舍。</title>,<text>將軍無事愛看山。聖世佳辰剩借閒。莫嫌風帽欺衰髩。自有籬花媚醉顔。詩情懶付霜鴻叫。人影飜隨夕鳥還。只愧桮筵談俗事。黃槐秋色詎吾關。熊軾南來重雪山。翛然裘帶樂優閑。郤縠詩書常寓目。庾樓風月輒開顔。固知名將兼文武。惟與寒儒許往還。良辰盡醉黃花酒。形跡相拘了不關。右呈菊巢少年司馬宅靑山。非是逃空只愛閑。千駟榮名甘退步。一箱書籍可怡顔。龍德元來潛勿用。鳥飛寧似倦知還。我欲携家偕歲暮。白雲休使鏁柴關。右呈海蒼</text>
<title>以瓣香會會藥田。賦詩叙懷。</title>,<text>西風卯酒強廵杯。爲吸黃花臭味來。千古瓣香吾輩在。九秋佳節此筵開。夙昔同觀夫子海。如今攜上赫曦臺。只恨仙源人不見。滿山楓葉夢魂迴。</text>
<title>市菴老人雪泥徒涉以訪。意甚勤摯。約宿牙洞。騎牛暮赴。道中偶吟。三絶</title>,<text>雪裏騎牛訪故人。石潭夫子興淸眞。牛亦不騎泥沒屩。如公此意更申勤。一約丁寧訪剡溪。忽聞溪漲暫躕躇。也應竹裏黃昏月。孤嘯東窓望眼迷。牽出羸牛月下騎。崎嶇踏雪欲何之。山童不識眞心在。應笑先生老更癡。</text>
<title>與南上舍海蒼同赴具鎭將蕭寺之約。座上拈韻。追賦以呈。</title>,<text>斷崖殘寺古城東。幾度良宵信息通。交道已論流俗外。坐來偏好寂寥中。峴首千年遊緩帶。衡陽萬里駕長風。只恨西暉容易暮。酒盃催散梵樓空。</text>
<title>旅寓于本法山中偶吟 乙卯</title>,<text>白頭覊旅寄山齋。坐處孤高雲與齊。縹緲可拚天上月。依俙時聽世間鷄。北地堪愁書鴈斷。南枝難久病禽棲。安得靈區爲我有。歲寒歸卧舊書携。</text>
<title>乙卯生朝</title>,<text>半生孤露又今朝。萬感徘徊髩髮凋。蓬矢四方違志業。蓼莪三復泣劬勞。新阡有待鑱牲石。敞地無家護牧樵。旅食天涯心愈切。故山雲樹望迢迢。</text>
<title>遊宋洞</title>,<text>華陽心畫鏤蒼壁。想得當年氣像來。松陰更酌寒泉飮。萬壑淸風拂小盃。</text>
<title>泮中端陽日。登碧松亭。二首</title>,<text>步屧相隨劇笑言。淡雲祥霧繞橋門。紫櫻籬下拈佳韻。芳草原頭倒淺罇。此地絃歌生太學。幾人簫皷閙名園。禁林鶯燕千般轉。如賀仁天化育恩。班荊諧笑忽忘言。千古閩懷有法門。此事秖緣關距闢。暇時無妨樂盃樽。懷中白簡披琅腹。夢裏紅雲繞禁園。若使斯文增賁餙。願將塵刹報鴻恩。</text>
<title>再遊宋洞 二絶</title>,<text>屳源知在軟紅間。一道淸川萬疊山。尋到華陽夫子宅。樹陰濃綠掩柴關。玉磵潺湲潟壁間。濯淸終日坐看山。覺得胸中無點累。野鷄林鳥樂相關。</text>
<title>次苦熱</title>,<text>竟日頹冰簟。癡昬似夢中。蔗漿難藉力。蒲箑却無功。斂局麾棋友。移床攪睡童。夜深方覺爽。淸露滴梧桐。</text>
<title>樓上檢書。口號一絶。戲贈徐景襄 贊奎。</title>,<text>一旬梅雨滿江樓。政好遺書了校讐。叵耐故人時步月。白雲千里惹鄕愁。</text>
<title>與徐彛載 秉坤，韓而進 泰源 登碧松亭共賦。二絶</title>,<text>芳草如烟日漸斜。漏聲催滴禁園花。連袂踏歌何處是。石橋西畔綠楊家。碧瓦朱欄望裏斜。滿簾鸎語隔牆花。朝去暮來車馬客。問渠何事入誰家。</text>
<title>六月十五夜。與鷺江主人泛月㴑洄。及下舟相與散步江上。主人偶得舟字韻一勾。仍以三舟字口號。</title>,<text>主人眞趣愛乘舟。喚起衰慵上小舟。底事淸江偏愛月。知君胸裏有虛舟。</text>
<title>見江上市人路傍眠月。戲作一絶。</title>,<text>漁人家住綠楊邊。沙岸東西枕月眠。知爾夢魂何處在。太平簫皷五江天。</text>
<title>與李安仲 秉瑀，朴君養 頤休，徐彛載夜登碧松亭共賦。</title>,<text>夜深衣袖爛生星。盤礴層臺藉草靑。萬戶疎燈和霧見。九天仙漏隔花聽。塵中未必無佳境。靜裏還須養性霛。庭下碧梧飄一葉。嫰凉初起病魂醒。</text>
<title>重陽日。與韓尙伯 公翼，李安仲拈韻口號。</title>,<text>三老相看髩髮蒼。病懷鄕思轉茫茫。天心惟有誠能格。人事還多錯了忙。局外風波觀壁楚。枕邊霜葉動淸商。呻吟謾負重陽會。無賴黃花引興長。</text>
<title>與洪始興 憲文，洪復卿 一淸 往宿獅子庵。</title>,<text>苦嫌無靜處。來宿梵樓間。談詩猶外累。澄默對靑山。</text>
<title>和洪憲文宿藁中韻 二絶一律</title>,<text>兩翁衰髮暎秋澄。中夜高談竹几憑。西江莫道多風浪。不到元龍樓上層。時有儒䟽之擾。故下句云爾。沙上眠鷗分外淸。白蘋花㬉夢初成。無端兩岸驚濤起。撼却江湖自在情。老來偏覺萬緣輕。高卧江樓對月明。自有閒中眞事業。寧爲俗下小經營。妄着終令全局誤。濁流難試寸膠淸。但使身心超物累。世間隨處是蓬瀛。原詩結句苦海涉來難到岸。世間何處是蓬瀛云耳。</text>
<title>次金童子德山上學原韻 並序</title>,<text>此吾同庚晩交鶴西金禮敬甫命其胤子六歲上學而所自言志者也。籝金敎經之意。墨莊燾後之美。諸賢和什在焉。愚無容架疊。竊嘗謂愛而知敎。天下之同情。但所以敎者。有天理人欲之分。盖知降衷義理。聖賢謨訓。皆在乎書。而使之講朙體驗。學以爲己者。天理當然之公也。務剽竊事雕繪。只要媒祿利衒技能者。人欲計較之私也。徇私欲則所求之利。未必皆得。而牿喪彜性。枉擲一生。循公理則依靠本分。求無不得。而彼祿利技能。亦自有不耕之穫。斯所謂同行異情。差毫謬千。未知禮敬之敎。惡乎居乎。吾觀禮敬樂善好士。輕財重義。恥與流俗同歸。則於斯二者。必能審取舍而定其極矣。易曰蒙養以正聖功也。叔程子傳之曰純一未發之謂蒙。發而後禁則扞格難勝。養正於蒙學之至善。此豈非人性本善。有可以作聖之資。而作聖根基。亶在蒙養乎。禮敬用古人敎數之年。使就外傅。則可謂知養蒙之義。更願所養之必以其正。勉夫作聖之功哉。玆效續貂。用贊述蛾。經訓菑畬善慶餘。墨莊千古又江廬。愛爾奇姿麟抱送。自今勤課鳥飛如。三隷遺䂓賡鹿雅。高軒嘉客集葱裾。須知作聖基蒙養。方謂人間眞讀書。</text>
<title>山中上元 丙辰</title>,<text>病裏佳辰擁小屛。野人農話亦堪聽。短茅簷角同看月。疎柳橋頭戲踏星。羅俗猶傳烏飰白。浙街應閙鳳燈靑。客來挑我詩中興。山酌無妨任醉醒。</text>
<title>小筧冰消</title>,<text>冰竇春泉一縷遙。綻銀融處亂珠跳。欲知源委殊通塞。須看凝凘遞晝宵。魚沼暖波添活潑。雪崖寒意斂矜驕。琮琤正合幽人聽。聊向南山賦反招。</text>
<title>客中値先考諱日。書感。</title>,<text>蓼莪三復痛窮旻。寓慕惟存奉諱辰。聖戒曾聞如不祭。禮經昭揭必身親。已慚貧窶難爲禮。况復覊蹤未伴春。露立中庭西望哭。滿天寒月極傷神。</text>
<title>使諸生賦牧丹初綻。因次其韻。</title>,<text>雀舌抽芽鶴頂丹。嫰芳猶不怕春寒。正須於此天機驗。待到離披却厭看。</text>
<title>贈別都祺彥 圭夏○三絶</title>,<text>早年塲屋騁豪雄。老去回頭實地工。欲識斜陽無限好。須看炳燭徹宵紅。欽君甘白好天姿。九級浮圖已築基。更向前程知堠子。方能萬里去無疑。十里山程策短驢。踏泥相送意何如。莫把離歌傷折柳。歲寒心事各劬書。</text>
<title>過蘭谷書院</title>,<text>華翁眞像妥新祠。梅老文章揭彩楣。多謝羣髦趨向正。着跟終不惑他歧。二年三度過南州。每闕登堂薦碧流。嗟余小子誠全薄。鑽仰眞工愧末由。</text>
<title>次怪木筆桶詩 並序</title>,<text>鶴西主人金禮敬得古楠根輪囷崛嵂者。因天成衆竅而舘其友毛穎。命名以怪木筆桶。客有難之曰。子學孔而不語恠者也。被服器用咸以正。物之奇則有矣。奚必怪云乎哉。主人亦疑之而詰余。余辨之曰。怪之名不一。有因其天質異常而得之。有以其反常弔詭而目之。盖靑州之怪石。而舜禹聖人。載諸九州常貢。雲之能從龍作雨而曰靈。怪濱天地有物而曰怪。昌黎氏之達論乃爾。此皆與所謂吊詭反常者。不翅爲燕越。今夫之木也。或窪而竅。或側而穴。有山凸而箭括通者。有水盪而磊空深者。各恰受幾枝弗聿。誠甚怪矣。但不犯人雕礱手勢而出自自然天質。然則取其異乎常也而以怪錫嘉。用賓其實固也。且不用於奇衺玩好。而得托乎文房日用。亦可謂化怪而爲常。夫何以好怪怪之。主人曰。客之言儘無怪。而子之辨如是。是可以釋吾疑。遂步其原韻。盤錯雕成造化刀。文房仍得品題高。假山爭似蘇家蓄。焦尾眞同蔡伯遭。文几據梧參道契。彩筒聯竹陋兒曹。令渠壹鬱終能白。木譜行看擬註騷。</text>
<title>次金衛將焚黃日冠其孫詩 並序</title>,<text>金衛將武兼以追贈焚黃之日。冠其孫日生而詩以志喜。盖榮先貽後之一大盛事也。憶曾十八年前。余得佳士於鶴城曰金君晩壽子明。有才有志。成立可期。而玉樹中折。不勝悼傷。今此衛將翁。乃子明大人。而是日三加者。卽其五歲遺孤而今爲十六歲。以是祖而冠是孫。其所自感。不言可知。而余亦以悼君之情。不覺撫舊歔欷。而繼之以賀。惟願衛將翁以當日義方之敎勖日生。而日生乎又能奉承祖訓。繼述父志。則無愧爲孝子順孫。而亦可慰友朋之望。肆掇此意。謹步原韻。一家雙喜萃良辰。𨓏事那言閱劫塵。累世顯揚由孝致。新宮恩誥自天臻。始知十載焚黃晩。如待三加舞彩新。願把翁心䂓玉抱。詩書志業述前人。</text>
<title>追和江亭燈夕韻</title>,<text>繁華南國有今宵。樓閣熒煌火樹遙。花臉各殊千㨾醉。月魂齊入萬家招。詩隨畫角催殘曉。酒帶滄江起晩潮。露坐荷堤眞勝事。莫敎枯釋詑虹橋。</text>
<title>思家九絶。寄示長兒。</title>,<text>數月家書不見傳。北風長倚鴈聲邊。百千細瑣都關慮。却怪衰懷異壯年。督兮嬴質積沈痾。顚沛隨吾喫苦多。數畒兔園躳幹蠱。露中芒屩雨邊簑。孝悌力田西漢士。暮朝耕讀邵南生。知爾明農爲本分。專心經籍恐難幷。孝友於渠得自天。到他難處也周旋。畢竟脩齊惟賴學。勉將餘力課殘編。爾欲詞塲早賦歸。我將於爾任天機。此累除時專此事。末梢眞可聖賢希。猗吾先祖裕昆謨。錐立無田篋有書。若使雲仍文種絶。貽羞奚止馬牛裾。但恐兼治力不周。舊痾添却致唯憂。若把操存當補養。治心治病庶交修。自第二節至此思長兒。二穉俱當小學年。緣吾覊旅業無專。可柰名駒千里質。及時宜受範驅鞭。此思季兒及忠孫。雙髩如絲病在躳。江湖泛梗尙西東。劬經半世知何得。慚愧工夫欠忍竆。</text>
<title>從弟濬東，二兒錫夔相守數月。次第先歸。客懷不樂。偶得六絶。將以歸示。</title>,<text>萬山深處跡孤覊。賴爾周旋慰病思。風榻對論曾傳旨。月欄齊誦晦翁詩。凉雨梧桐一葉飛。新秋次第送將歸。離懷脈脈無誰語。坐看斜陽上翠微。超羣才譽自童年。剛喜吾家有惠連。靜厚天姿元自好。須將激勵作韋弦。夔亦纔言便識字。四齡行草寫麒麟。秖被病魔多玩愒。自今追補着牢跟。先祖嘉謨試敬聽。詩書眞是舊氊靑。如知繼述爲眞孝。宜惜光陰味古經。詞章流弊痼難醫。俗壞才難摠係斯。賓主重輕先識破。聖賢事業乃能期。</text>
<title>所寓亭前小塘。蒲葦蒙密。秋來刈去。始見水色。偶吟二絶。</title>,<text>滿塘蒲葦覆漣淪。半畒渾如鑑沒塵。一朝芟刈淸波活。雲影天光露本眞。靜處圓涵天上月。動時涼發柳邊風。緣渠瑩澈無査滓。體用相須竗不窮。</text>
<title>宜春詩人卞養浩乘月來訪。相與賦一律。用朱詩韻。</title>,<text>病懷寥廓竹扉關。庭畔苔花漸欲斑。適有佳賓椉皓月。肯敎談俗對靑山。卷中糟粕眞堪樂。分外經營總是閒。汩㶁寒泉鳴自在。問渠何日雨人間。</text>
<title>婚兄金禮敬得七生劒。鍊而匣之。詩以識之。禮敬非說釼者流。猶且寶玩乃爾何哉。豈有所感慨者存歟。儂亦狂生也。遂廣其意而步其韻。</title>,<text>龍氣蟠挐▼(月+隙-阝)月浮。怪君何意掛書樓。百年華夏天如醉。四海英䧺髩欲秋。畵舶蠻洋殲鷁首。腥雲燕塞斷旄頭。一篇招劒聊相贈。還怕狂言駭俗流。</text>
<title>赴弔露江。至新院道中口號。</title>,<text>羸馬間關日計程。白頭千里爲誰行。西風冠嶽蕭蕭葉。吹作山陽暮笛聲。</text>
<title>發自露江。馬上口號。十月十七日</title>,<text>木覔山峩漢水流。孤琹叵耐斷絃愁。兀兀征鞍回首屢。斷烟殘照滿書樓。</text>
<title>踰鳥嶺偶吟</title>,<text>湖嶺咽喉路貫穿。物情多僞固其然。關防藉重媒千弊。逆旅相欺躍一錢。雜遝肩輿人犯分。參差碑刻吏多賢。浩嘆無益還成笑。書釼徘徊歲暮天。</text>
<title>洛東觀水樓。謹次退溪先生板上韻。</title>,<text>觀水觀何術。臨流欲問君。源潢纔一勺。全嶺遂中分。萬古涵虛鏡。三時變態雲。願追知妙悟。衰季振斯文。退溪詩。有樓名知妙悟一句。故結句用之。</text>
<title>又成一絶</title>,<text>珍重樓名百代垂。楣間爲有退翁詩。休言澤國多灰劫。識字魚龍謹護持。</text>
<title>偶吟 時聞抄擇之報。</title>,<text>中葉科䂓異末流。退翁猶自劇雲愁。今日波奔那復說。五江無處泛孤舟。紛紛俗子走塵裾。鳥頡魚頏一任渠。可惜初年豪傑士。迷津顚倒竟摧車。</text>
<title>宿三灘。有行伴口號一絶。仍次其韻。丁巳三月京行時。</title>,<text>夜色無邊水盡頭。岸沙如雪月華流。只愁水月無情念。迎送行人不解留。</text>
<title>見三灘江上。將起一書院。役民輸材。訾謷載路。詩以志感。三首</title>,<text>退溪初刱白雲祠。活國新民儘美䂓。淋漓酒肉滔滔弊。已有三淵老子詩。降自淵翁又百朞。千端欺僞日增滋。誰知美法終生弊。病國殘民實在斯。磻溪達識逈超常。說弊仍陳救弊方。有誰眞解治平理。持此遺編獻廟廊。</text>
<title>過撻川</title>,<text>忠愍廟前春水白。彈琴臺下夕陽紅。壬丙年間多少事。江山無語淚英雄。</text>
<title>華藏唱酬</title>,<text>爲贊侯芭役。偶成南嶽遊。人間吾輩在。江上此山幽。佛國花如雨。郊田麥漸秋。願承針頂誨。終見透蚊牛。</text>
<title>西湖泛舟</title>,<text>晴日江光最可人。片帆高倚眼無塵。孤嶼遠山都是畫。淺醺微笑自生春。河上衣冠同濟漢。詩中葭露宛懷秦。斜陽漸下玄湖水。回想前遊感慨新。</text>
<title>次蘇純汝 輝冕 慈闈▼(匚*周)甲晬宴韻</title>,<text>歌子蘭陔報草暉。晬盤和氣動簾幃。借觴雲谷潭千丈。戲舞萊堂彩五衣。養志奚須鍾鼎富。供歡惟在室家肥。賢兒壽母徜徉地。景福無疆世所稀。</text>
<title>贈別尹進士景叔 錫僖 先歸</title>,<text>一自山頹六載過。禪房佳會儘云多。關外重看賢伯起。書中還愧古侯芭。餘債其如黃卷在。歸心無柰白雲何。願把秋陽江漢慕。郤從誠字更磋磨。</text>
<title>偶與趙孺文 秉悳 氏口號成聯勾</title>,<text>百年都是夢。萬事摠由天。孺文。 莫着安排力。行藏任自然。文五。</text>
<title>華藏之會。同門諸賢。次第散去。獨金聖源與余相守最後。臨別贐以二絶。</title>,<text>江閣十年同皷篋。禪房三月更聯衾。山樑已壞琴絃齗。叵耐今朝悵別心。悵時非獨別離難。或恐心期負歲寒。若要獻靖泉臺下。惟把殘書盡力鑽。</text>
<title>馬病滯鳥嶺二日。偶吟。三絶</title>,<text>南海騮駒健似駝。竆儒騎出分還奢。畢竟瘏痡中路滯。化兒隨處巧揄揶。鳥嶺關深晝似年。客愁添憊卧多眠。賴有延平書一卷。喚惺時作瑞巖禪。前月長安十日霖。山南猶自谷蓷吟。覊窓枕卧寒泉響。非直吾家百畒心。</text>
<title>道中感物</title>,<text>去時初落杜鵑花。歸趁櫻紅變物華。大麥登塲秧滿野。軟鷄鳴在樹陰家。</text>
<title>病中遇梅山先生諱日。志感。七月十七日</title>,<text>哭諱師門每食素。松翁曾歎老難能。我今非老秖因病。千里西瞻百感增。</text>
<title>張子堯 啓勳 南至日來訪。詩以贐歸。二首</title>,<text>冬至佳賓欵竹扉。儘知人事應天機。閉關息旅先王意。合向吾心靜養微。泠落山盤豆粥供。怡然賓主尙歡容。認取吾人貧賤地。天心眞箇玉成庸。</text>
<title>三溪趙丈以還鄕謾吟六絶。因書寄示。謹次以呈。</title>,<text>天爵尊時人爵縻。修從鄒訓匪今斯。萬屋霛光夫子在。猶將謙德發諸詩。郊廟山川不舍騂。詎將犧繡認爲榮。也識莘翁爰立日。自心猶是一耕氓。微服華城路險難。由來君子處之安。窮途尙解資津遣。多謝中營一武官。高卧林樊晩節全。蔭茅咬菜任蕭然。千古紫陽尋墜緖。應將忍熟作眞詮。安排着處事成空。耕也猶云餒在中。郭外素無三十畒。欲從何地學爲農。食傳之孟厭糠思。彼此須爲各一時。若識詩人餐不素。何憂口角罥蛛絲。</text>
<title>又次三溪趙丈竹醉日曉吟五絶</title>,<text>焚藁占朱遯。看書忍宋飢。天津夢不到。肯被胡孫欺。學高聞性道。德盛執謙虛。擔負千匀重。霜林碩果如。策駑隨驥後。同事我先師。未卒橫經業。山頹又幾時。願體先師志。勖吾殘景楡。惟資誨不倦。敢曰道同符。自從蕭寺別。終歲病瀕危。一瓣心香在。掃塵春以期。</text>
<title>次朴文彦 泰奎 三筍堂韻</title>,<text>山南有孝竹。三筍儼成行。聯萼匹前美。吹箎賡雅聲。姜生同被樂。萊子舞斑情。各抱龍孫籜。行看綠滿庭。</text>
<title>宿深川店。夢拜先君有感。二首○戊午三月洛行時</title>,<text>孤露銜哀十七年。音容冥漠隔幽泉。每當有事通魂夢。一氣流行罔極天。今宵恍惚拜恩顔。眞的行期指故山。覺來三聽村雞唱。惟有衿前涕淚潸。</text>
<title>渡三灘</title>,<text>覊旅人生六十齡。問渠舟子幾將迎。江流也自無增减。津渡元來有變更。沙上忽驚羣鳥白。鏡中爭倒萬山靑。忙裏乍占閒境界。晩風高倚棹歌聽。</text>
<title>中原道中偶吟</title>,<text>絳桃花覆野人家。眞面春光也自奢。非似洛陽城裏客。強栽黃紫闘繁華。牧丹有姚黃魏紫之名。</text>
<title>迂路訪任明老 憲晦 不見</title>,<text>非無茶果信。巧作燕鴻分。小院松篁裏。徘徊只嗅芬。</text>
<title>次菊坡詩原韻 並小引</title>,<text>余小遊漢師。漢師乃花市也。自鉅貴朱閣。至市井綺戶。各置星盆月罐。列蒔妖花俗卉。而古所謂隱逸之菊。亦未嘗隨處而不相廁焉。余愕眙語心曰。菊之爲德。曷能深知。盖以屈左徒之忠貞。感賦餐英。陶徵士之高節。寓意寫露。而濂溪老子稱以花隱。紫陽先生許以霜傑。則决非常調花卉。合在幽人庭戶。今乃與婢顔桃李奴膝姚魏。溷錯於軟紅塵土之中。詎不羞且辱哉。動輒爲黃花嗟惜其不遇。至若騷人韻士之遊賞嘯詠。自揭標榜。世亦項背望也。然或未能眞知之人之德與花媲美。則亦不敢輕信而妄許。肆曾僭賦一律。庸識讚頌。近與鶴西金禮敬甫嗣爲婚姻兄弟。禮敬跡不染俗。每似有遯世遐操。處事剛礭。不易其貞心素節。苟使遭古人所處。庶無愧乎傑士高隱之流。心誠愛好。匪直以孔云之私。見窓之外牆之陰。栽寂寥數叢。因以菊坡顔其室。而爲詩眎余。余笑應之曰。顧今衰季。人物渺然。以禮敬含章蘊眞。馨德在躳。着玆品題。匪厥窈吹。雖謂之眞黃花對眞屈陶。恐不是全欠稱停。殆欲持酒酹花神。戲賀知音之遇。而亦願禮敬之顧名思義。彌勉晩節也哉。謹玆續貂和南。秋圃寒花正可人。外彪貞德內含眞。暗香差早梅當臘。獨秀渾如桂答春。綠此閒中姱晩節。從他霜下托芳隣。騷家嘯詠徒爲爾。惟與柴桑老子親。</text>
<title>府尹金公 在田 以臘月上旬。耑書見邀。與李定軒 鍾祥，希庵 瑀祥 兄弟同赴夜賦。</title>,<text>際我元良誕一人。琹堂和氣扇陽春。梁園末至慚司馬。漢代循良有信臣。雪後獰風欺酒力。月中殘角皷詩神。支離坐到燈生跋。欲辨旋忘此意眞。</text>
<title>又賦五言一律</title>,<text>爲論監簿易。環坐夜深燈。酒可寬新令。詩慚強不能。但歡歌五袴。非要價三增。春日金鰲頂。重陪杖屨登。</text>
<title>己未正月上旬。乃定軒▼(匚*周)甲晬日。時積雪滿山。前一日騎牛赴約。夜與共賦。</title>,<text>騎牛穿到雪花寒。新歲盃罇醉舊顔。知己幸逢謌郢客。閉門寧似卧袁生。正當纖白雲間月。漸次回靑雨後山。會送奎屳天上去。桂宮春色恣遊看。時希庵將赴慶科。故結句及之。</text>
<title>次定軒晬日韻</title>,<text>學到無疑墜緖尋。儒家▼(匚*周)甲古猶今。蓼詩雖切劬勞感。萊舞方多頌祝心。南極呈祥星彩老。東風吹㬉酒盃深。願言此日千回至。黃髮奎仙絳帳臨。</text>
<title>壽宴翼日打話</title>,<text>雪廬春曉聽鷄興。如坐瑤臺最上層。逢別虎溪三笑又。遙逍鵬海十年曾。無多此世心肚吐。還恐吾曹口耳騰。小嶺東頭歸路慣。我行非畏涉寒冰。</text>
<title>夜拈退溪集韻</title>,<text>吾黨希菴子。䧺文早擅塲。聯芳習比宅。增重晦翁鄕。久抱三朝玉。應回七日陽。獻嘲仍復解。非是役槐黃。</text>
<title>十二日。用退溪集韻更賦。</title>,<text>欲別飜成三笑虎。怕寒寧似六藏龜。獨樹偏憐梅放早。亂山還愛雪消遲。黃卷心期歸爛漫。白頭窮達任差池。皺眉吟後眉仍展。都把風情寄賦詩。</text>
<title>魯村鄭▣▣輓</title>,<text>累世交遊舊。十年姻誼新。稀齡綦縞樂。裕後士農分。離別纔經歲。幽明忽隔晨。沈痾違執紼。淚望海山雲。</text>
<title>通政金公 顯斗 輓</title>,<text>弧南僊老降人間。九十三年駕鶴還。養縞承恩懸圈玉。曾玄成列舞衣斑。自從苽葛修新好。幾度林樊荷賜顔。一曙翻爲千古訣。東風薤露哭靑山。</text>
<title>戊午夏。與田彛叔 秉淳 共賞三洞水石。有各述遊記之約。而顧今積病善忘。無以追寫勝景。乃用梅山先生所贈彛叔昆季二詩韻。各搆雙疊。因書付呈。用謝逋慢。仍復求和。四首</title>,<text>追憶先師誘掖心。說從平易到精深。願把一言存養戒。畢生冰履又淵臨。原詩中有存養語。故及之。琴中山水許知心。歲暮交修意轉深。縱慚離索成孤陋。難望竆廬辱賁臨。曾從猿鶴洞中來。白石蒼崖巧剪裁。搖落窮山吟病夜。不堪淸夢繞千回。夢裏名山記不來。詎能容易筆端裁。西湖二老聯鑣意。更把幽期待下回。彛叔曾有邀趙任二賢。復遊三洞之約。故末句及之。</text>
<title>掛陵道中偶吟</title>,<text>東郊步屧任從容。隨處溪山韻事供。三月軟桃村㨾媚。夕陽芳草野心濃。風生碧落鳴高鳥。冰解寒潭起蟄龍。多謝行人能識面。一鞭歸馬載衰慵。</text>
<title>定軒丈長胤上舍榜到後。有聞喜韻。謹次。</title>,<text>五世襴衫後繼先。長安一夜姓名傳。▼(匚*周)甲春闈添餙喜。流虹离邸幸同年。雲路摶鵬終有地。榜頭題鴈實由天。遝慚白髮窮廬客。未躡東風燕賀筵。</text>
<title>追次金士弼 在河 爲其大人甲晬獻壽韻</title>,<text>▼(匚*周)甲令辰屬小春。滿堂和氣倍鮮新。玄衣上葉遊千歲。彩服趍萊悅二親。秖可有詩歌福履。莫言無酒速鄕鄰。願從海屋仙籌借。此日年年作賀賓。</text>
<title>次金士弼先墓竪碣韻</title>,<text>三尺貞珉賁九原。雞林名閥有賢孫。鬣封當日藏衣舃。牲繫千秋致著存。異事猶傳投履夢。謙光曾讓奪袍恩。白楊生色眞珠澈。定老文章重一言。</text>
<title>與海蒼南上舍作烏川游。登東嶺共賦。二首</title>,<text>駕到長風俯大溟。一天無際萬波靑。着眼高時方有見。宅心虛處自生聽。白雪謌終人已老。黃粱炊罷夢全醒。東阡北陌皆堪隱。莫向深山問地靈。海翁招我去觀溟。千疊東山盡意靑。繭足每多隨草坐。鳥聲偶好隔花聽。滿空微雨煩衿滌。一道長風懶夢醒。信息誰家茶果在。蕙園高士點犀霛。</text>
<title>木頭菜</title>,<text>寄草其形早筍長。野盤風物忽生光。摘取渾如麋角解。喫來還勝馬蹄香。節値桃花高士飽。歌傳藥性老醫良。口中嚼出宮商響。頓覺殘年肉味忘。</text>
<title>山齋觀雨</title>,<text>四山嵐翠轉空明。詩興偏從雨裏生。底樂田園羣鳥戲。有時牆角一鷄鳴。春暮翻添花露重。夜深潛導麥風輕。野人來說前溪漲。耒耜東鄰慰晩耕。</text>
<title>龍山春夜</title>,<text>揖罷霞衣倒白醪。亂山堆翠一燈高。道人元不庭除草。漁子何須路覔桃。案上詩書惟慣面。世間英傑盡衰毛。最憐明月知佳約。轉到滄溟萬里濤。</text>
<title>賀呈金文彦晬日</title>,<text>蓬矢令辰又此年。人間淸福一身全。古庄花石成眞隱。滿架詩書謹世傳。仙笛多慚吹赤壁。裘材誰復寄寒泉。斑衫已解稱觴意。烹狗煎蔬攪晝眠。</text>
<title>自蕙谷歸。海蒼有懷我一律。口號以次。</title>,<text>海山筇屐好追隨。未免中途乍合離。猶向蓮庵留一約。莫敎楊子怨千歧。堪憐獨酌難成醉。多感覊燈更有詩。借馬東隣仍復滯。北風微雨解相欺。</text>
<title>滯雨文山。懷海蒼。</title>,<text>一夜相分似濶睽。雨中悄坐水東西。對案靡堪供紫蠏。借騎無計涉黃泥。永晝胡多昬睡着。孤燈應有好詩題。待他晴日尋佳約。雲際禪庵杖短藜。</text>
<title>霽後與海蒼投宿元曉菴。贈虎溪，澈虛二禪師。</title>,<text>雪衲霞眉拜石門。瑤臺如遇列屳羣。淺杯猶犯禪家戒。佳境休將俗語喧。天上雨花時正好。庭前柏樹道應聞。香蔬白飯慇懃意。貽却沙彌一夜煩。</text>
<title>臨行又賦一律</title>,<text>邂逅尋眞境。雲木媚新晴。紅雨落花節。玄譚雙樹城。何能忘外累。此坐了殘生。愛爾漕溪水。涓涓徹底淸。</text>
<title>歸宿止淵精舍。口占一絶。</title>,<text>昨朝元曉醉。今夜止淵眠。滿襟塵數斗。浮送枕邊川。</text>
<title>雨後觀漲</title>,<text>平地黃河氣勢豪。驚雷相薄起層濤。海路新開龍意活。澗風添力鳥飛高。陘口千騎晨入趙。華容萬馬夜追曹。思將一棹乘流去。直到三山釣巨鰲。</text>
<title>皇南殿郞金禮敬謁告歸鄕。次嚴時仲 星茂 韻以贐行。</title>,<text>竹陵芳草雨新晴。侐侐神宮背古城。丹荔登籩增感慕。白頭穿帽耀恩榮。也知高士看書趣。不是時人襆被行。孤燈夜話無窮意。應有南鴻數寄聲。</text>
<title>任明老廣蒐其族祖慷慨翁斷爛遺墨。集其字搆成贊四勾以示之。嗚呼。風輪劫火。不能使翁之心畫磨滅就盡。今乃見傳於世。此天也。且明老苦心綴緝。被之聲歌。尤極欽服。謹步韻呈似。庶或見他日收載於實記編末。則與爲榮幸云爾。</title>,<text>慷慨翁眞慷慨士。布衣持斧說堂堂。千秋義氣肩蕃澈。一體風聲殿栢陽。遂使綱常扶宇宙。豈惟宗國係存亡。滄桑劫界餘心畫。烈日秋霜護墨香。</text>
<title>使兒曹拾麥穗。偶吟三絶。</title>,<text>南畒黃雲銍艾聲。亂莖經雨落縱橫。呼兒箇箇泥中拾。誰道先生闊世情。周詩遺秉固難追。鳥啄鼯糧獨不宜。學稼元非纖嗇病。聖人胡又戒樊遲。躳拾秋塲散粒紅。淸城當日位三公。休將損體論容易。廊廟田園自不同。淸城相公退居漣峽。秋穫時手拾散穀。昔年侍坐梅山先生。語及此事。憲文謂頗似損軆。先生以隨時之義答之。故追思及之。</text>
<title>自皇南歸宿普門。夜與共賦。</title>,<text>水南斜日涉黃流。一笑相看失百愁。谷裏生蒭情更厚。夢中春草坐還稠。憂時賈誼眞迂闊。談命虛中亦謬悠。只有腰間三尺劒。夜闌光氣射旄頭。</text>
<title>墻下睡鬟</title>,<text>午鋤牽曉睡。勞逸苦難平。轉覺眉端重。渾忘手勢輕。詎能圓夢做。秖使懶容生。是處知矜惻。臨民乃見情。</text>
<title>流頭之翌。與鶴城諸詞伯泛月太和江。拈韻共賦。</title>,<text>邂逅眞成汗漫遊。滿天凉露月華流。一時豪傑皆名下。公物江山在到頭。簫客猶榮隨赤壁。詩槌無計碎黃樓。沙鷗解證三秋約。霜後蘋花繞遠洲。</text>
<title>過秖林寺</title>,<text>八歲曾書大字帖。上元重卜瓣香遊。白頭回憶舊時事。啼鳥繞林風滿樓。</text>
<title>日月書社。乃林君景用藏修之室也。景用繼述先志。改新傑搆。扁曰晩拙。歲己未十月。與烏川諸君子來宿。爲賦一律。用贊其落云爾。</title>,<text>圃老村東闢藝林。幷州舊客幾回尋。千秋匹美劉莊墨。淸夜堪彈竹里琴。諸子毋忘時述業。主人方慰肎堂心。衰慵猥被南湖囑。臨別慇懃貢短唫。</text>
<title>日月書社。作十月重九會。二首</title>,<text>黃花初發客來時。霜滿東籬木葉飛。恰與長公相邂逅。不妨佳節任推移。靑年已見無多駐。白首寧辭盡醉歸。更有床頭書萬卷。須從講討起新知。古今佳節偶同時。手掇黃花淺酌飛。着處詩遊成漫浪。無中陽德驗推移。四野農功堂蟋暮。滿天霜意澤鴻歸。眞率會中眞趣味。蘇翁應亦未深知。</text>
<title>柿</title>,<text>名園珍實爛霜餘。橙橘樝梨視若虛。詞客徒吟金啄卵。繡衣堪詑果兼魚。甘糖化汁腰圓漲。紅錦成丸色發舒。多謝主人分饋我。龍山十月訪幽居。</text>
<title>贈別吳景殷 衡弼</title>,<text>萬山深處訪吾君。十里相將意益勤。世事元來多覆轍。是非端可任浮雲。尋常謝絶閒朋友。一味鑽硏古典墳。况復華陽門路正。尊家百世有遺芬。</text>
<title>己未臘月往鬐北。吳景殷遠于將之。臨別自袖中出大學請業。乃相與班荊道左。講數章而罷。嘉其志學勤切。重有所感。口占二絶。屬諸益和之。</title>,<text>路傍披草坐斜陽。爲講明新傳二章。忠老袖珍千古意。感君跬步不相忘。崖海舟沈在眼前。陸公猶解講斯篇。辦得這心終不變。乃能穿井及于泉。</text>
<title>李學卿 在祿 中年廢業。晩復志學。新築讀書之室。余爲之扁以炳燭。又賦一律以勉之。</title>,<text>爲愛衰年漸就閒。殘書幾卷屋三間。古來良玉晩成器。無限夕陽猶在山。行到六旬將化瑗。須從四勿每希顔。床頭點燭終宵炳。願借餘輝數往還。</text>
<title>庚申元月住鶴城。適値人日。用杜老韻。屬諸益賦詩。歸後追和。</title>,<text>五十九回逢此日。酒邊霜髮笑相看。人鑑來時成故事。勝花何處耐輕寒。聖訓當思邱鳥止。貴門寧作鋏魚彈。迂儒本自饒譏罵。休道浮生路險難。</text>
<title>新春山行。見溪柳方茁。樵人刈以爲薪。口號二絶。</title>,<text>萬條溪柳認春歸。綠眼初開絮漸肥。欵渠不識一般意。摧遏乾坤化育機。叔兮諫折伯過川。此意程門識得先。應須體驗仁端發。推擴常如始達泉。</text>
<title>革瓢</title>,<text>鴟夷圓腹縮爲盃。形似桃皮半斫開。合在鞣人篇上記。胡從巢父樹間來。質借鞹羊譏子棘。用殊婚巹趁標梅。酌水㪺醪無不可。爾能隨我百千回。</text>
<title>聞邪徒就捕 五首</title>,<text>申酉狂瀾漲日邊。簪裾幾盡化腥羶。嶠人獨不褰裳涉。珍重天褒祭兩賢。鄒魯遺邦漸陸沉。紛紜山野鴂蠻音。隻手難援天下溺。一燈書屋隱憂深。崇道明倫我聖朝。討邪心法舜承堯。盤屈老狐先就戮。行看八域蕩羣妖。洋舶如雲海上行。潛爲表裏喝虛聲。安得剗根燒後草。春風無地更吹生。寄語明廷稷契儔。誅心治黨法春秋。苟能淨滌蕭牆內。在外浮邪不足憂。</text>
<title>定軒，海蒼，遯庵 南進士睪 諸賢。以癡庵集校讐。在止淵精舍。因招往會。雨中同賦。</title>,<text>觀雨溪堂興不輕。旅愁何必問陰晴。衡嶽交酬成故事。楊家編史在今行。愧未同勘三亥字。毋寧遊戲七言城。遯山經說天花墜。稍慰多年寤寐情。</text>
<title>觀漲</title>,<text>萬雷相薄撼層峯。盡日臨流倚短松。忽使兩崖難辨馬。也知深處有潛龍。旗翻皷作奔馳勢。雷擊風驅變化容。隔岸招招時送酒。野人猶不斷過從。</text>
<title>與宜春諸益。偶拈春字韻共賦。</title>,<text>惜春休道餞殘春。春在吾心本體仁。猶趁詩人鍾未曉。春歌春酒任天眞。</text>
<title>使諸生賦龍川春集。因次其韻。</title>,<text>野蔬村釀供遊。爲愛龍臺占地幽。如畫剡川開一曲。主人同甫想千秋。還慚白首同覊鳥。只有靑編可汗牛。塵世漁郞時覔路。落花休與水東流。</text>
<title>往儀湘臺。路中偶吟。</title>,<text>終宵偶失睡。朝日強遊山。殘驢載餘夢。倦上白雲間。</text>
<title>聽泉禹居士 銓 構數椽茅屋於千聖山絶崖儀湘臺遺趾。邀往登覽。戲賦一律。俾作原韻。</title>,<text>怪君蝸壁寄茅菴。巖背無西面極南。此地秖堪仙鍊藥。昔年聞有佛伽藍。盍隨林下鷦棲一。苦向圖中虎過三。認是白頭歸卧意。玩書耽寂分惟甘。</text>
<title>書塾前梧桐一枝。忽爲風雨所摧折。感惜漫吟。二首</title>,<text>數枝蒼鬱與簷齊。留待朝陽鳳鳥栖。底事東風吹急雨。半邊摧倒碧萋萋。碧玉全身尙自持。干雲百尺不多時。應須去作夔琴拊。千古虞廷致鳳儀。</text>
<title>雛燕</title>,<text>盡日仰含哺。呢喃不下樑。理同人保赤。形賦卵包黃。機心無闘食。生意藹純陽。騫騰知未遠。毛羽若干長。</text>
<title>虹</title>,<text>穿雲一線雜紅靑。光氣玲瓏借曜霛。休問玉橋遊上帝。竚看華渚毓前星。陰晴界破雖同見。休咎門多未瑩聽。若化竿絲鰲可釣。凌風一棹爲君停。</text>
<title>晨起憶鷺湖舊遊。口占一絶。奉呈任明老。</title>,<text>流水高山夫子宅。秋風白日故人詞。一夢常尋千里路。此心今日有誰知。任明老鷺江詩。有秋風六臣墓。白日四忠祠之句。故第二句及之。</text>
<title>庚申二月十八日。乃肅齋趙丈▼(匚*周)甲晬辰也。聞祭酒宋公 來熙 有詩相賀。謹次其韻以呈。替伸獻壽之忱。</title>,<text>干朱支栗早懸弧。▼(匚*周)甲林泉享晩娛。聖世預開耆老社。羣儒爭獻極星圖。鷺門傳鉢淵源重。雛戲盈庭色養愉。更有錦詩騰賀語。晬盤和氣溢春壺。</text>
<title>客至夜賦</title>,<text>感君如約叩雲扃。回憶殘驢係柳亭。賤齒相隨籌絳甲。高軒渾似返遼丁。無妨漫語成諧謔。自有眞心外醉醒。明朝雨齗雲飛處。依舊秋山入戶靑。</text>
<title>松燈</title>,<text>紫肪油滑斫枯根。燒向書丌照閣尊。句矩錯蒸惟古制。爇薪燃葉固多門。結網漁人穿柳喚。編茅埜老隔籬喧。知爾中含君子操。末光猶自破長昏。</text>
<title>以秋泉入戶鳴爲題共賦</title>,<text>秋磵琮琤繞小廬。碧梧疎葉雨聲餘。山外故敎籠俗耳。靜中時答讀仙書。萬吹南郭忘言後。一笏西山爽氣初。夜深鳴入虛明戶。月磬瑤琴覺不如。</text>
<title>崔命昊輓 以其喪中死。故將追送。</title>,<text>名士江南屈指先。靑山埋玉忽堪憐。人間獻策書無價。泉下修文鬼奪年。一燈如夢論詩夜。數紙留香講禮篇。從今蓬海尋眞客。不見風流識字仙。</text>
<title>雨夜聞東風大號。枕上口占。</title>,<text>十旬霖雨又終宵。更有東風動地飄。只怕田中痒稼穡。詎關窓外打芭蕉。陽行震極權還失。海挾高山氣太驕。分外無端憂燮理。漆嫠難解世人嘲。</text>
<title>李▣▣追輓</title>,<text>托交曾在旅遊初。爲謝申勤屢造廬。身似應龍時變化。子登司馬起門閭。燕謨花蔭平泉石。晩課床儲退老書。海錄一篇多少意。樂山秋月尙依如。</text>
<title>朴處陽 時木 輓</title>,<text>白首重庭黑髮嫠。眼前無一丈夫兒。神理本非人理外。此家胡使此相離。靑山應不愛憎偏。埋此人間玉少年。才勃聖顔猶或有。名家主鬯奈無傳。聞君童丱別慈闈。今日灤和一隴歸。陟屺餘心差可慰。九幽千古侍斑衣。三世交情老去多。病時矜惻死時何。哭死慰生俱不忍。不如初不識君家。</text>
<title>次菊塘韻</title>,<text>問君何處意偏長。笑指黃花暎野塘。陶徑就荒看晩節。屈英餐落飽秋光。浮世不關花富貴。竆途猶保德馨香。叢桂幽蘭同結好。我將於此矢深藏。</text>
<title>又次小隱</title>,<text>山樵野牧講新交。如斗蝸廬蔭白茅。鱉飮前遊都是戲。烏經時閱莫相嘲。春來肉食當蔬圃。夜靜風琴寄竹梢。更有靑氊貽後意。石潭要訣手曾抄。</text>
<title>龍泉臺 並序</title>,<text>宜春郡之東二十里。有一區水石甚奇壯。以龍之嘗自此飛升。故俗傳爲龍泉臺。懶菴朴公元益甫。以一郡之望。將築精舍于此。爲暮年棲息。余適玆旅寓。共與遊賞。因選其尤勝而爲之標榜。臺之上噴薄懸落而爲瀑者。取孤雲詩語。命名曰籠山。下而𣿬爲潭。深不測者。取朱夫子起亭遺意及劉禹錫詩雷雨湘江語。名曰起雷。臺之左石之上。有一嵌竇。窪而深長而曲。指爲龍卧處。故曰卧龍窟。窟之東。有巨石起立拱揖魁偉。故曰壁立石。乃壁立千仞。吾道益光之意也。瀑之上百許武。有盤陀老石。廣闊平鋪。可坐數十人。故曰可坐巖。乃武夷雜詠序中茶竈可環坐之例也。旣而爲賦一律。俾作精舍原韻。又以所標榜者。各賦一絶。盖屋未就而詩先成。亦用武夷故事云爾。人說龍川昔化龍。五雲無處覔眞蹤。卧時應似隆中葛。鱗甲空餘澗畔松。石窟波濤猶氣勢。天衢飛躍想形容。主翁占得淵潛地。膏秣他年我願從。等是喧豗異俗喧。是非渾不到山門。莫使箕翁來洗耳。洗時猶恐未忘言。右籠山瀑神變蒼茫擁五雲。天飛淵卧莫能分。只爲石嵌遺跡在。然疑千古尙云云。右卧龍窟欲喚潭雷起爾眠。幾時飛在大人天。也知施雨行雲處。澤物神功自滿圓。右起雷潭壁立千尋儘特奇。擎天一柱擬他時。誰寫曾朱二大字。華翁氣像使人知。右壁立石面勢平方下屈盤。蒼苔倒暎碧潭寒。似擬春來童冠坐。厥初天賦爾形寬。右可坐巖</text>
<title>又戲題一絶。奉贈主人。</title>,<text>龍川高士古同甫。自許人中一卧龍。誰識地名相似處。主翁今日又豪䧺。</text>
<title>適到蓬山。與諸詞伯共會。二首</title>,<text>三年重到一陽初。邂逅羣屳降翠虛。剛喜御風隨列子。獨憐消渴病相如。宇宙長看明月在。英雄今盡白頭餘。可恨崔生題鶴去。漢陽春草問遺居。詞伯眼無睡。晶熒闘曙星。寧辭桮引白。難復鬂回靑。盡甪支離語。村鷄爛漫聽。願乘餘興去。蓬島躡僊霛。</text>
<title>浴溫泉</title>,<text>世間寒火與溫泉。此理無人攪我眠。三洗渾疑仙髓淨。六塵那翳佛心圓。▦女毛輕飛在樹。唐妃浴罷步生蓮。千仞高岡衣欲振。眼前鰲海碧茫然。</text>
<title>冬至</title>,<text>子夜鳴牛協律鍾。四時旋斡此間從。地雷初復觀爻象。宮線添長繡衮龍。紅豆辟瘟時已至。雪梅含暖意猶慵。若非安樂窩中老。玄酒誰知味淡濃。</text>
<title>禹君誠汝。乃余弱冠前舊交。爲人寡訥謹厚。專尙樸素。余涉世旣久。深以多言之喪德滋僞爲病。而於君愈覺愛好。手書納齋二字以扁其居。又賦一律贈之。用寓晩節之感云。</title>,<text>夫子嘗稱訥近仁。而今美質有斯人。江西萬當還非貴。周廟三緘若見親。面前非是何須辨。皮裏春秋可保眞。愆尤每在傷煩易。我欲題詩愧感新。</text>
<title>戲次大聽軒韻 並小序</title>,<text>大聽之義。其可得問乎。主人褎然笑曰。吾自少病聾。人必大聲而言然後乃聽。故名吾軒也。雖然窈嘗觀物萬其數。均之爲生。聽於太空。寂寥而有聽之以外者。有聽之以內者。有聽之小者。有聽之大者。就人而言之。凡呫囁噂沓是非毁譽之聒。與夫床下闘牛順風爲耳之聰。皆聽之以外而小者也。至若息機守眞。嗒焉忘言。如外書所謂聽於心聽於氣。閉邪存誠。求至乎聲入心通。如聖門所謂非禮勿聽。聽思聡。乃聽之以內而大者也。吾性本樸訥。且喜恬靜。塞兌休影。身世兩忘。於其外而所小乎。厭其嘵呶而恐被誘化。反以聾廢爲自幸。於其內而所大乎。縱未之有聞。所願學則在焉。肆因大聲之聽而寓意於自名。客亦笑而應曰。其然乎哉。苟使然也。雖謂之聾於耳不聾於心。亦或幾矣。但不能先博其聞而智日益明。則無以馴致乎聽之大者。惜不以天賦聡明之初。早得師友。聽敎於大方之門而獲遂其大聽之願也。乃爲之略綴其語。而戲步其韻。聾聵何傷守我身。見聞元自屬根塵。炎詹汩處難齊物。誘化除時可學仁。村多社飮能治病。祿在丞廉且濟貧。如痴似訥休相笑。聰慧初非不及人。</text>
<title>雪後 二首</title>,<text>雪意凌兢佐臘寒。擁衾呼酒夜相看。猶有故人乘興至。閉門深卧笑袁安。三宵臘雪尙輕寒。陽德昭回此驗看。莫遣西風吹作凍。瓊樓高處在長安。</text>
<title>枕屛</title>,<text>愛爾周遭密。窓前動北風。畵雲巫峽女。秋夢武夷翁。護病參醫藥。防寒策戰功。熏爐與暖酌。錯落置其中。</text>
<title>辛酉吟三絶</title>,<text>純廟元年在辛酉。斥邪乃是一治初。神孫聖子相傳述。地義天經賴拄持。今年太歲又重回。滿地狂瀾俗日頹。願藉仁陵威怒赫。廓淸妖穢迅風雷。時人應自秉彜同。反說耶蘇不必攻。爲聖爲狂猶屬爾。忍能孤負我三宗。</text>
<title>戲賦團扇</title>,<text>綸巾高士卧南陽。午夢初回謝草塘。圖海雲鵬空自大。戀春花蝶任他忙。靑山可語心中事。朱旭難消鬢畔霜。賴倩平頭撓白羽。好風時到枕書床。</text>
<title>送李仲賓 寅華 歸車城</title>,<text>梅雨支離滴老桐。感君尋到萬山中。古人猶戒能言鵡。俗業休耽摛藻鴻。良質愛看先繪素。前期留竚早楓紅。願言持我慇懃意。鍾峴音書寄北風。鍾峴李參議羲峻。乃仲賓族大父。故末句及之。</text>
<title>崔生明壽，南壽臨歸索詩。口號以贈。</title>,<text>憐君雙璧暎蓬萊。惆悵今朝飮餞盃。老去猶餘衡嶽債。幾時携上海雲臺。其家近海雲臺。 簡編眞可如啖蔗。信息應須早寄梅。莫把詞章來慁我。黃槐萬念已寒灰。</text>
<title>趙經汝先妣孺人鄭氏輓</title>,<text>昔友尊夫子。閨徽有默知。分甘歸鹿輓。業勉斷羊絲。范帳仍收墨。熊丸更啖兒。不憂家濩落。惟恐學頹隳。益把安貧戒。申言屬纊時。允宜生是子。無愧古賢慈。至若柔貞德。根乎孝睦姿。節恩泯底盖。剉薦接賓師。要闡含章懿。猥題述行詞。</text>
<title>宿萊山西齋。主人懸燈籠於前楹。因與共賦。</title>,<text>獨任昬衢闢廓功。四簷虛闊揭當中。油盞寬深堪繼晷。紙籠圓密詎愁風。竟夜天心孤月白。晩春林杪點花紅。思將末照家家遍。下有看書鶴髮翁。</text>
<title>希陽齋任明老內室淑人尹氏輓</title>,<text>世人休爲淑人憐。賦命乘除自有天。旣餉賢夫兼孝子。故慳豐祿又遐年。身後百寃都可置。古來良媛獨能傳。矧復唐山虛右地。琴床信筆耀重泉。</text>
<title>李白紫極宮韻。妄欲效尤翁追作。故因希陽齋四十九歲時所次。托其相示而準擬於五十九矣。往復千里。蹉過一年。今到六十。始見寄來。然所準擬則固在矣。玆乃追次以呈。希陽且要和于肅齋座下。二首</title>,<text>昔余懷壯志。鰲海揭竿竹。東岱西流沙。撮之可盈掬。中塗孤露感。古今如所獨。揮手謝人世。塵編誓歸宿。詎知梁木壞。翻隨武貞卜。業荒疑無質。善端愧頻復。只將蘧化語。日三味反覆。幾時歷險阻。輕車就路熟。三聖世云邈。吾道寄編竹。淫辭漸多門。泣歧淚盈掬。討邪著邦憲。四海東魯獨。狂瀾忽滿地。繞壁未能宿。賴有雙砥柱。謂肅齋，希陽二丈。 障川庶可卜。湖雲照肝膽。因風勤往復。願使入井孺。毋蹈前車覆。苟欲能言距。先須講明熟。</text>
<title>深衣</title>,<text>文公休致後。司馬樂園中。千載三韓國。庶人又一翁。</text>
<title>題魯一堂</title>,<text>學魯初心一變魚。魯翁曾此得攸居。千秋寤寐吾尼父。三字標題老尙書。塤唱箎酬文獻古。子堂孫構典型餘。新楣舊扁尤生色。宛在農山泗水墟。</text>
<title>內院觀楓</title>,<text>一種奇花殿歲寒。應羞持與冶郞看。石佛千身衣錦似。龍眠十日畵葫難。嗟我已凋雙鬢綠。愛君猶保九秋丹。殘驢踏石支離去。山寺鐘鳴日向闌。</text>
<title>金水</title>,<text>夸娥臨水細篩金。一勺成泓石竇深。霛蹟宛餘投瀨地。俗人休起酌貪心。洼産縱無醮祭馬。波光全透擲梭禽。軟脚解余能識氣。斷崖微逕懶相尋。</text>
<title>與小魯鄭和汝 曦 作觀楓之遊。歸至其家。因雨信宿。臨別贈一律。</title>,<text>小金剛 千聖山俗穪小金剛 裏賞楓花。歸叩仙扃踏暮霞。千古唱酬衡嶽勾。一山薖軸子眞家。雙宵未穩沙門話。終日無妨雨脚斜。多謝諸生治小學。暄翁遺範脫浮華。</text>
<title>聞舍弟極聖戒酒斷飮。喜賦四絶。以勖其有初克終。</title>,<text>嗜慾多端節飮難。吾家賢弟斷無難。苟把此心牢着脚。世間萬事做何難。伯子猶萌喜獵心。此心難保匪斯今。須臾若忽淵冰戒。悍馬奔猿故路尋。衛賦賓筵能進德。范詩狂藥竟貽謨。多小古來贒傑士。皆從這裏做工夫。蔡齊於母汝於兄。一語能回嗜慾情。更望龍頭高選日。千秋孝悌幷垂名。</text>
<title>客至賦鮒魚硯滴</title>,<text>強借陶匀幻雪鱗。江湖識字屬前塵。性情猶復能呑吐。鬐鬣殆難辨假眞。玉刻蟾兒非爾友。墨池鯤化好爲隣。閒中驗看潮來往。回憶蘆漪昔坐春。近江有潮處。以硯滴驗之。則潮來而水升。潮退而復降。昔在露湖。屢與人試之。故末句用之。</text>
<title>松潭書院廟庭碑。乃先師所撰。旅遊宜春。欲往奉審。因雨退期。偶得四絶。</title>,<text>松潭義士早聞風。烈日爭光宇宙間。滿地狂瀾倫敎斁。百年山仰倍勞衷。梅老文章篆廟碑。數間丹艧頓增輝。山頹十載羹墻慕。去欲摩挲絹婦辭。今我覊蹤賦遂初。强從西舍借殘驢。却怪天公多戲劇。四山終夜雨聲疎。忽見新陽㬉似春。拓窓高坐覺醒神。明朝雙碧樓前路。好面溪山也待人。</text>
<title>定軒李丈與諸賢。自北山到孔巖。見招同賦。</title>,<text>北山佳會着鞭先。松竹東巖興復牽。詩未續貂慚下士。腋如生羽見眞屳。靜看虛室仍生白。曾有高人此草玄。更愛窓前梅一樹。約中春意漸團圓。</text>
<title>殘雪</title>,<text>臘天三白許留殘。良覺玄冥占界寬。可愛飄花猶着地。莫愁纖月未全團。孤舟剡客行將返。高卧袁生夢漸安。物到消時還有長。萬山春色就中看。</text>
<title>待獵雉</title>,<text>時早山梁爾手良。興來遊獵義無傷。五色離披堪把弄。三年嚬笑付尋常。畎翟非要充厥貢。鼎膏聊欲爲君嘗。擒時恐犯罹罿戒。耿介由來性屬陽。</text>
<title>將別</title>,<text>臨別須當別。沈酣性易迷。詎因朋喪北。秖爲日將西。驪駒皆漫唱。鴻燕固難齊。餘情何處在。一鳥隔林啼。</text>
<title>壬戌正月二十四日。礪洞省墓。</title>,<text>當日劬勞只隔旬。隴阡來拜感懷新。莫報周詩天罔極。多慚虞氏慕終身。弧射四方空夙願。星回一甲忽今春。懷中燥髮渾成雪。明發那堪憶二人。</text>
<title>二月八日。展拜先妣墓。</title>,<text>母氏劬勞曾七日。癡兒周甲忽今年。忠養全違萱草室。餘哀徒切蓼莪篇。舞彩諸孫皆善慶。䦧牆羣弟是吾愆。白頭來拜松楸下。不覺衿前淚逬泉。</text>
<title>次藥田書社韻</title>,<text>數架新齋賁舊居。主人於此靜觀書。先志克承詒燕翼。遠遊時學化鵬魚。簾外淺山靑可語。室中孤月白生虛。請君努力藏修地。毋負江門發願初。</text>
<title>赤登江。望九龍村。二首</title>,<text>江上靑山護九龍。大東元氣此間鐘。行人愛誦遺墟字。休遣苔花石面封。村有尤庵先生遺墟碑。立馬江干屢睠言。九龍飛舞抱荒村。當年地誌尤溪小。千古儒林闕里尊。多謝此間鍾淑氣。賴今天下闢長昬。寄言院裏諸章甫。毋怠春秋薦澗蘩。村有龍門書院。院貌疎冷。故末句及之。</text>
<title>連山鐵鐺</title>,<text>何世何人鑄此鐺。欲將何用寘周行。大小用時俱不適。知渠枉自費商量。</text>
<title>自鴻山邑向三溪。馬上口占。</title>,<text>鴻山二十里。驢背六旬翁。藍田知不遠。烟生玉氣通。</text>
<title>登毛里嶺。望三溪後山。</title>,<text>忽看蒼翠聳雲間。認是先生屋後山。中有巨霛知信息。也應欣對五年顔。</text>
<title>謝希陽齊贈烏竹杖</title>,<text>竹君高節凜霜秋。卿宰臨門不敢求。先贈藍翁今贈我。此心奚啻百朋投。肅齋回甲。希陽贈一杖爲壽。今我回甲。又以贈之故云。</text>
<title>自牙山載先師遺稿向藍浦。逆旅口占。送呈希陽。</title>,<text>湖嶺間關千里外。藍牙來往一旬中。敢說衰骸難可強。瓣香惟恐負南豐。</text>
<title>四月。自三溪發歸。過連山熊峙。</title>,<text>熊峙聳千仞。驢蹄響九天。偶占偏海域。全漏塹山年。路是羊腸曲。人如蟻磨旋。朗吟豪氣發。疑我挾飛仙。</text>
<title>荷葉露珠</title>,<text>冰玉爲姿水汞身。葉心圓注爛星辰。百般流轉終能止。千片分殊各保眞。莫疑驚懼無常操。自是低昂任所因。朱門灑落堪相似。悟處應須驗體仁。</text>
<title>圃宇，陽谷歷訪。要余同往止淵精舍。夜與海蒼共賦。</title>,<text>堪把桃源畵止淵。漁郞覔路更今年。臨水四時聞夜雨。隔山何處起人烟。遂使陽翁來偶爾。獨輸蒼老坐蕭然。料得竆廬歸卧日。夢中時自詑奇緣。</text>
<title>倒水林影</title>,<text>黃鳥驚疑失故林。水心崖角眩相尋。固知明鏡無偏照。猶使靑天却倒臨。上下翻成雙畫境。本根非是各繁陰。須臾掃盡參差影。休怕源頭外累侵。</text>
<title>上欄斜日</title>,<text>强半含山半入欄。晩來光景畫圖看。簾角月痕疑在曉。樹顚花蘂宛栖殘。霞紋互纈留蒼壁。峯影相隨渡碧灘。焉得揮戈回暮景。寸丹葵悃望長安。</text>
<title>自蕙谷騎牛向藥田。道中口占一絶。</title>,<text>雪裏騎牛訪浩原。栗翁淸致尙傳言。今我月中何處去。海山高士掩柴門。</text>
<title>金秀才祖學 善默小字 爲余執牛轡十里相送。歸路贈詩。二絶</title>,<text>元方彩服策牛車。君且推行悌有餘。十里郊原恭執轡。月明凉露滿衣裾。君能愛我問何因。應爲他時可輔仁。願將餘力治文學。前聖門墻見得親。</text>
<title>金兄禮敬。乃余同庚也。以▼(匚*周)甲晬日。置酒相招。而有拘未赴。賦詩用姑洗律替呈。</title>,<text>壬戌翁知壬戌翁。一詩遙賀再懸蓬。白首齋郞猶貴相。黃花隱逸更高風。雙蘭舞彩餘庥溢。三倩稱觴喜氣濃。飽喫看書堪送老。比余眞是甲辰䧺。</text>
<title>壬戌海遊詩 並小序</title>,<text>余於▼(匚*周)甲之壬戌。擬續赤壁之遊。以九月旣望。約泛舟北江。其望日。與客來宿于海上。余曰。赤璧江也而猶可樂。况滄海之大乎。吾將舍江而適海。又何必明日。客曰唯。乃待月抗葦。縱其所如。浮到中洋。天水相涵。眞所謂萬頃茫然。而子瞻之憑虛羽化。反覺風斯下矣。遂擧酒相屬。興盡而罷。盖是遊也。不拘日月。不拘江海。而指顧之間。坐成千古樂事。詎不奇且勝哉。戲用蕤賓律賦詩。要舟中共和。我生壬戌遊壬戌。已使坡翁讓一壬。扁舟到處宜江海。明月何曾異古今。六鰲東泛仙鄕近。孤鶴南飛幻影沉。忽思由也從夫子。當日乘桴問底心。</text>
<title>次朴武毅公 茂長 東都去思碑韻 代作○二首</title>,<text>石面眞珠錯落紅。此碑宜在此城東。士夫無怪甘棠誦。走卒胡爲墮淚同。萬戶林䓗皆舊裔。八年懷保忍忘功。再顚三起尤生色。鬼護神呵詔不窮。翁白童髫女袖紅。迎碑呼舞出城東。黃覇八年今古罕。晉陽三版死生同。宜爾遺民皆墮淚。矧吾先祖幷鐫功。淮西仆石終能起。膾炙千秋誦不竆。</text>
<title>滯雨鶴城 癸亥</title>,<text>杏花纖雨宿江城。遊興飜從酒後生。千樹樓臺玄鳥語。滿天波浪白鴻聲。隨時霽潦元無定。吾輩行休詎自輕。宵漏滴殘衙已罷。也應鍾皷報新晴。</text>
<title>暮春望華之行。德亭同人。渡江遠將。意益慇摯。臨別奉贈。</title>,<text>白兩黃泥三十里。感君徒步涉江湖。却憐此別尤惆悵。殘日山陽一笛孤。</text>
<title>確齊金汝振冒雨遠顧。風義可感。聞其路中有詩。步韻以呈。三絶</title>,<text>梅雨漫天水滿程。間關鞋襪爲誰行。始驗今朝明鏡裏。一條黃氣繞眉生。子有雲鵬萬里程。千匀擔重勉前行。終須到得奇觀處。方謂師門死報生。蹩躄空堂計遠程。弱車羸馬奈謀行。猶將履薄臨深語。誓策疲駑了此生。</text>
<title>寒川賞蓮。用王魯齋新竹韻。</title>,<text>尋蓮未到蓮池上。已覺淸風透小牆。百億人生都鬧熱。數三君子獨淸凉。往哲誰眞同臭味。我來徒自嗅馨香。呼稱淨友猶難友。三復陶詩意更長。</text>
<title>是夜雲陰。未見月色。爲誦朱夫子只愁山月明。照作寒露滴之勾。戲拈愁字韻二絶。</title>,<text>露滴花心看可愛。晦翁胡作月明愁。怕他寒露催花信。到得無愁解說愁。若使今宵兼得月。對花看月滌塵愁。巧被微雲來點綴。暝披花露正堪愁。</text>
<title>蓮花半開</title>,<text>莫說離披花正好。邵翁曾愛半開花。未濟之時羲卦象。方興氣像太王家。却將眞意包含了。時許淸香透露些。也待塘心明月到。十分傾倒吐精華。</text>
<title>蓮釀</title>,<text>仙舟滿載洞庭春。㬉氣香風互襲人。水麥還慚號眞一。金花休詑造逡廵。君子能知其味旨。俗奚那解此方神。千榼葡萄輸一吸。小塘終日數沾唇。</text>
<title>適値病痢而卧。見季子忠孫採藥捕魚。感而有作。三首○七月</title>,<text>漁水樵山子職供。平生願學蕫安豐。但慚誠力俱無及。哭盡臯魚靜樹風。爾輩憂吾病在床。霜鎌草屩上山忙。揮汗熬椒千百搗。前溪携出漉斜陽。渠爺不孝子孫孝。爾孝增吾不孝愆。追舊感今宵不寐。那堪涕淚在衿前。</text>
