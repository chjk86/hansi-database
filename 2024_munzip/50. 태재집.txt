<title>送山陰趙使君 襄 之任</title>,<text>秋霖忽澄霽。故人之南州。佩酒惜此別。追送江之頭。江頭日欲落。馬鳴風颼颼。歸期苦偪促。佇立心悠悠。爲州古所樂。養親人所求。君今果得兼。喜色何其稠。舊聞山陰縣。地僻山川幽。民淳化易從。德崇施必優。邀親日侍側。懽笑忘千愁。調膳有生筍。勸耕無帶牛。苔痕連訟庭。黍稷盈田疇。雍容坐琴閣。和氣仍旁流。臨分贈一言。語短情綢繆。吾嘗讀禹範。乂用兼剛柔。竊觀循吏傳。廉勤眞罕儔。請子更飭勵。努力追前脩。四知法楊震。三異師中牟。旣不忝厥職。亦足敭王休。居昌金太守。重望偕嵩丘。托契踰十年。繾綣恩難酬。憑君報消息。會合嗟無由。天長道途阻。殘暑猶未收。加飡好歸去。札翰須相投。</text>
<title>聞趙亨父 須 新作華堂。屢邀成參判 槩。 詩酒成歡。不勝歆羨之至。謹述所懷。錄奉亨父座下。</title>,<text>相國文章北斗高。先生學業東溟闊。逢場痛飮酒如泉。戀闕常吟葵向日。壯氣長鯨吸百川。英姿彩鳳翔丹穴。詩成珠玉鬪光熒。筆落龍蛇爭頑頡。否極合從肥遯貞。泰來當受彙征吉。佇看風翮更孤騫。摠惜霜蹄俱暫蹶。廣廈雄開罨畫明。華筵盛展珍羞列。初聞不覺口流涎。久念翻愁喉作渴。骨肉豈宜異淺深。朋交未必論窮達。乘涼惟擬一同懽。滿瓮新醅香且洌。</text>
<title>送崔先生 元道字伯常 赴試如京</title>,<text>嶧陽有孤桐。拳拳凌風霜。淇澳有古竹。猗猗搖靑蒼。崔君美少年。斐然成文章。紅顏照綠髮。倜儻傾一鄕。弱冠游學校。從容翰墨場。耆生頭冬烘。奇鋒誰敢當。却念定省曠。還家侍高堂。弟兄旣敦睦。況復富耕桑。佳辰列樽俎。獻壽稱玉觴。半酣起歌舞。綵服騰輝光。庶將保此樂。肯願馳名韁。聖主方急賢。設科收俊良。郡守督赴途。飄忽登周行。歲月亦云暮。北風吹衣裳。山川政澄爽。木葉初飛黃。好去更勉勵。高攀丹桂香。嗟予苦拘束。役役東海旁。孀母在漢城。一別五年強。路遠尺書稀。存沒猶未詳。憑君寄消息。爲我報平康。</text>
<title>贈崔伯常</title>,<text>東郭有奇士。鶴骨淸仍癯。杜門臥不出。自養千金軀。時時對黃卷。古人爲友于。材大固難用。久作沈淵珠。努力追前脩。光陰如隙駒。登庸豈無日。聖主方都兪。</text>
<title>贈金約之 放</title>,<text>南里有佳客。自道羲皇人。繞屋樹林疏。好鳥來相親。興酣酌春酒。半岸烏紗巾。身閒地亦偏。門巷無蹄輪。愧我苦拘束。役役官路塵。願爲歲寒交。從今當卜隣。</text>
<title>贈任可歇</title>,<text>西村有閒人。逍遙二水濆。詩酒以爲娛。功名如浮雲。池臺絶俗物。花木何繽紛。客來羅盤盂。談笑忘朝曛。幼兒能誦詩。相對心欣欣。高風不可攀。使我歆淸芬。</text>
<title>贈圓明谷上人</title>,<text>北山有高僧。木食草爲衣。優遊雲水間。冷然淡忘機。少年餐道腴。說法天花飛。方丈淸無塵。疏楹通翠微。禪扉久不開。松竹埋煙霏。秋風鳴籃輿。會當從之歸。</text>
<title>短歌行。答趙仲敬 瑞康。</title>,<text>蒼頭來自崧山陲。手傳仲敬平安詩。數篇宛轉淸且奇。沈吟紙墨仍弊移。憶昔松京參交期。螢雪幾歲相追隨。才名豈徒人所知。學問堪爲儒者師。偶然一別到天涯。二年獨臥蒼江湄。暮山迢遞秋風吹。北望日夜長相思。當初泮宮讀書時。縱未爲驥爲熊羆。豈意今朝竟遭罹。還與烏鵲迷南枝。登暖未免啼寒飢。賴是聖澤自均施。獲全軀命至于玆。平日人情尙險巇。況於憂患誰相悲。憐君念我獨勤斯。珍重萬里傷羈危。我當歌聖德詠君辭。用以耕鑿樂雍煕。</text>
<title>謝安上人惠扇。短歌。</title>,<text>公山烏竹斑錦文。瑞村白紙霜雪色。竹生不多紙價高。道人定從何處得。裁成團扇似素月。遺我病夫慰炎熱。一搖兮涼風來。吹盡十年衣上之塵埃。二搖兮肥骨淸。胸中惟有方寸涵靈臺。三搖兮風力健身欻輕。乘風便欲好歸去。翺翔霄漢朝玉京。入門陳辭聊一麾。拂却帝旁蠅營營。仁風解民慍。四海歌太平。吾獨在溝壑沒以寧。</text>
<title>重九日宴集。戲作短歌。錄呈李使君。</title>,<text>君不見歲月忽忽如流泉。一去何曾爲我延。又不見人生本非金石堅。一老少壯應無緣。但須酩酊長醉眠。賢者亦不留千年。況今重九景物鮮。東籬寒菊多嬋姸。掇花泛酒開華筵。興酣落筆題詩篇。行樂及時當拳拳。痛飮莫辭鯨吸川。未必龍山皆神僊。</text>
<title>內舅李司諫。遷拜禮曹參議。喜而有作。諱孟畇</title>,<text>吾聞禮曹周春官。天下節文來折衷。國家參議漢僕射。職任淸要班序崇。恭惟聖心重此選。疇咨每與論相同。卽今舅氏新得除。華裾玉佩光顯融。亨衢着鞭行辟人。神彩煥赫臨朝中。我觀漢山橫鎭江。磅礴淑氣生英雄。稼亭一唱牧隱和。奔走四海爭趨風。源深可見流不渴。餘慶衮衮長無終。兵曹禮曹兩參議。一家聯璧雙玲瓏。繼坐廟堂調鹽梅。黑頭必將登三公。吁嗟外孫獨不幸。漂泊異鄕如飄蓬。天耶命耶誰使然。十載局促傷樊籠。端知際會古來難。不有渭獵無非熊。高官厚祿豈徒哉。欲報主恩當盡忠。湖山縹緲道途阻。恨無羽翼隨飛鴻。何時往謁說此懷。壽觴一酌千愁空。時李種善拜兵曹參議</text>
<title>短歌行。贈李正郞而立。名安柔。號西坡。</title>,<text>西坡子丈人行。磊磊落落端斗南之一人。長安昔相見。醉中半岸烏紗巾。鸞章鳳彩映禁林。老師宿儒歆淸塵。卽今年方四旬強。歷敭華要聲價何騰翔。急流勇退是眞情。秋風拂袖還故鄕。高堂日日作高會。仙醴瀲灎盈金觴。弟兄敦睦朋舊多。爛熳懷抱常醉歌。沈酣不知歲將暮。功名於我終如何。興來發詠氣頗豪。筆端颯颯長風號。常願保此樂。莫向官道車更膏。君不見富春叟平生但識釣竿高。又不見彭澤翁良辰敍嘯登東皐。男兒出處自有時。世人肉眼徒蚩蚩。短歌行歌向君。先生有意誰得知。</text>
<title>戲作短歌。奉贈權司諫 孟孫。</title>,<text>司諫先生閒未閒。晨鍾從出暮鍾旋。北隣病夫懶復懶。朝眠未罷仍午眠。閒忙迥不同。同居一里稀相逢。虛負仁里名。有時起立心忡忡。昨夜北風生早涼。床頭酒熟琉璃黃。兩家栗亭新。政可促膝開芳茵。人生百歲非不長。亦無百歲人。人間將相非不貴。畢境俱爲塵。方今聖代向太平。黎民復見唐虞春。速宜相就飮無何。醉臥爛熳忘王賓。</text>
<title>戲贈尹主簿 三山。 用洪武正韻。</title>,<text>坡平之東山重重。坡平之北水溶溶。山儲精兮水孕奇。世降魁傑長無窮。昔余每侍先君側。賓筵屢見坡平公。惟公應時翊景運。威顏咫尺敷丹衷。固知騏驥別有種。感應吉夢生豪雄。承家食祿立朝著。氣焰欻翕南陽龍。早探典籍透蘊奧。追逐李杜爭奇鋒。貫穿兵流若指掌。六韜三略藏心胸。餘事墨戲更表表。汀蘭野竹交靑蔥。三絶御題豈難致。一箭破的誰爭功。恭惟聖明繼登極。闢舜四門達四聰。敦崇文武闡兩科。廣開周獵羅非熊。君今年少富才術。振翮可得凌蟾宮。高官要秩必俯拾。彌綸造化歸時雍。男兒壯志貴遠大。夷險落落無雷同。上有君兮內有親。臣子職分唯孝忠。盡忠盡孝果無歉。丈夫能事嗚呼終。嗟余衰老且多病。日覺昏妄相侵攻。從前所業墮茫眛。白頭未免心如蓬。戢鱗垂翅復何望。寸筳安敢撞鴻鍾。我今作歌爲君歌。兩鬢颯颯來悲風。</text>
<title>題李生 宗儉 卷</title>,<text>公山萬丈靑。永水千尋碧。淑氣常蜿蜒。世出文章伯。恭惟南谷公。斯文聳標格。神彩映朝著。一時皆手額。後昆被垂裕。蘭桂紛滿宅。今君承祖武。家庭眉獨白。弱冠涉經史。分陰應自惜。卓登司馬科。老手先辟易。翺翔太學中。聲名愈輝赫。春風揖長官。匹馬還鄕陌。細雨經漁村。明月宿山驛。桑梓尋故居。樓臺訪遺迹。弟兄共歡迎。佳辰事筵席。暇日敲我門。從容話疇昔。手持諸賢詩。自云贐行作。開篇試一吟。不覺盪胸膈。淸詞珠玉聯。健筆龍蛇愕。何須更求和。貪多應是癖。顧余慕仁者。贈言誠所樂。聖明今御極。求賢門四闢。宰相復應期。吐握心不斁。戔戔賁丘園。人無考槃碩。皎皎惠來思。駒有食場藿。多士競雲從。賢路已云廓。此去當彙征。靑冥振長翮。春圍獨高步。射破金門策。夬夬揚王廷。風雲在一夕。男兒旣有志。未敢忘溝壑。蓋棺事卽休。所守當自確。憑君更勉旃。有念常典學。一簣功苟全。終觀九仞卓。朋友職規箴。忠言眞藥石。題詩聊效嚬。且盡吾寸赤。</text>
<title>偶居僧舍。河陽，慶山兩使君來訪。醉中口號。</title>,<text>二妙忽相訪。軒車多如織。繫馬垂柳陰。驕嘶齕金勒。一杯還一杯。山花照顏色。促膝忘形骸。高歌瀉胸臆。飮罷卽頹然。不覺西日側。此生足可愛。行樂當自逮。君看得意人。摠是百年內。</text>
<title>送李宜之歸京</title>,<text>我有四海友。十年不逢有高義。我有丈夫志。十年不下別離淚。今日送君歸。臨岐不覺還沾衣。浮生會合難再期。因風數寄詩。以慰長相思。</text>
<title>寄趙仲敬</title>,<text>趙仲敬吾所親。年未十五技倆殊絶倫。憶昔在崧山。一見融心神。驥之子鳳之雛。朱顏綠髮風彩新。文章應律諧鏗 。直與李杜參翺翔。系隆東國毓餘慶。冠蓋照門騰輝光。淡交最我同襟期。頃刻何曾離桃源。茆舍灑秋雨。促膝坐誦關雎詩。紫霞古洞頗幽僻。尋僧往往携短策。京都華嶽有禪房。淸泉白石覆蘿薜。憑軒瞰遠盪塵胸。醉詠晴雪落長松。平生到處便追隨。痛飮狂歌眞吾師。豈意作參商。一別倏然三載強。舊遊如夢間。北望萬里空斷腸。昨夜蒼頭來。袖中書札開。知君居泮宮。倜儻多奇才。登堂講罷放高吟。筆端髣髴聞風雷。敎官旁觀共歎息。滿館縫掖無顏色。明春擢科出場屋。呵喝九街映錦服。非久揚王庭。終食千鍾祿。功名宜及少壯時。況是老母方刮目。庶幾念在玆。努力惜昏旭。嗟余竟遭罹。氣力俱已衰。十年學業墮茫然。半言出口人輒蚩。折身奔走官路塵。誰肯感激還相欺。何當握手共登堂。高臥爛熳形骸忘。</text>
<title>贈明谷上人</title>,<text>明谷奇男兒。性愛雲林僻。少也逃空虛。迥脫塵網窄。初參宴晦翁。高問皆辟易。出門已豁然。目前無扞格。禪心秋江澄。世念春氷釋。山游登金剛。水賞過矗石。身行遍東國。尋訪任所適。歸來臥一菴。斂却十年迹。跏趺樂幽獨。室中生虛白。相逢風調同。素談兩無歝。沒泉煮香茗。開籠劈新柏。多方慰淹留。徙倚煙霞夕。從今約同遊。秋晴更蠟屐。往來亦何有。相看數峯隔。</text>
<title>琊山歌</title>,<text>琊山突兀撑蒼穹。下有寶刹名盤龍。居僧半是結髮知。樓殿朱翠凝玲瓏。地靈松檜含煙嵐。流泉漱石鳴丁東。千峯萬壑多形勝。四時壯觀殊無窮。鄙夫聞之二十載。欲歸未歸當熱中。今年始拂衣上塵。明年洗盡煩腦空。又一年製荷衣乘長風。飄然獨往亦非晚。顧有聖主臨法宮。所以不忍便永訣。回首渭濱思杜公。人生去就如此多蹉跎。嗚呼將奈琊山何。</text>
<title>冠山歌 義砧號月牕。時爲靈通寺住持。</title>,<text>五冠山高千丈碧。下有招提幽且僻。裨補國家集福田。檀樾歸依費錢帛。殿閣羅布耀丹靑。晨鍾暮鼓殷松柏。西樓澄爽俯長空。六月淸風滿牕壁。寒泉漱石石爲臺。樹陰覆地稀俗跡。大覺遺碣橫東庭。珠璣錯落映龜脊。鷄巖一峯最突兀。下臨萬里上咫尺。靈果異草產深谷。奇禽怪鳥哭朝夕。堂頭月牕初卓錫。冠蓋傾都來絡繹。居僧盡是廬山徒。採蕨賞芳事筵席。我年二六逐諸子。手携書帙出塵陌。直謁月牕便摳衣。薰陶深荷擊蒙益。餘力命題試詞賦。榜頭設宴爲勸責。中秋重九或暇日。佩酒遊山共蠟屐。半酣促膝忘形骸。論詩不讓推巨擘。當時儒釋數十輩。各在異縣俱役役。旅床獨臥少懽趣。忽憶往事熱胸臆。我今作歌知奈何。回首冠山白雲隔。</text>
<title>蒲州江</title>,<text>蒲州有江自昔傳。奔流一帶涵淸漣。發源長白勢滔滔。蔚那佳氣遙相連。提封本入我版籍。驚瀾不起垂千年。蕞爾氈戎性桀驁。天生醜族何蔓延。雄跨一境遂割據。敢肆蠆毒方驕騫。公然剽竊犯城邑。農夫幾歲操戈鋋。山川鏟彩久寂寞。尹碣仆地空埋塡。江水無情尙含憤。滄波慘澹愁雲煙。佇看我王赫斯怒。電掃朔漠登燕然。克復疆土耀威武。鐫功告成光祖先。微臣雖之禦戎策。胸中寸赤常拳拳。願將雙手挽洪濤。淨洗獷俗流腥羶。汪洋聖澤添綠波。變作春酒長淵淵。沈酣萬姓無彼此。謳歌共覩唐虞天。朝鮮億載永維持。聖曆遠與江無邊。蔚那大金都城也</text>
<title>靑鶴洞 知異山洞名。諺傳僊境。李相國奎報尋之不得。留題一首。以寓逃世之志。</title>,<text>瞻彼知異山穹窿。雲煙萬疊常溟濛。根盤百里勢自絶。衆壑不敢爲雌雄。層巒峭壁氣參錯。疏松翠柏寒蒨蔥。溪回谷轉別有地。一區形勝眞壺中。人亡世變水空流。榛莽掩翳迷西東。至今靑鶴獨棲息。緣崖一路纔相通。良田沃壤平如案。頹垣毀逕埋蒿蓬。林深不見鷄犬行。日落但聞啼猿狨。疑是昔時隱者居。人或羽化山仍空。神僊有無未暇論。只愛高士逃塵籠。我欲卜築於焉藏。歲拾瑤草甘長終。天台往事儘荒怪。武陵遺跡還朦朧。丈夫出處豈可苟。潔身亂倫誠悾悾。我今作歌意無極。笑殺當日留詩翁。</text>
<title>戲贈朴生</title>,<text>大丈夫生天地間。豈可久在群兒中。學武當學衛霍武。力能引滿千勻弓。時危勃起斬奸兇。永淸四海成奇功。讀書須讀孔孟書。咀嚼義理融貫通。制禮作樂佐明主。聲名磊落垂無窮。花城朴氏眞豪才。異鄕忽見心便同。形神矯矯南陽龍。江東縫掖歆高風。我觀朴氏世積德。餘慶所鍾生英雄。至今年紀才二八。綴文每見人稱工。時來自負棟樑材。豈肯委靡隨蒿蓬。金聲玉振集大成。一掃萬古凡儒空。夙夜勉旃念在玆。善始未必能善終。嗟余早竊儒者名。叨居庠序初發蒙。迺因流竄苦茅塞。十年博學還悾悾。羞將淺識對人語。講罷每覺頭冬烘。成功亦在少壯時。當念歲月如飛鴻。重爲告曰當念歲月如飛鴻。</text>
<title>短歌行。贈吳仲安 欽老。</title>,<text>烏山在洛江之邊。儲精鍾秀生英賢。仲安瀟灑美少年。光焰萬丈蟠長天。翺翔庠序何翩翩。風彩望若登神僊。坐久書榻蝨生氈。功名富貴俱忘筌。興酣有時題詩篇。筆端髣髴橫雲煙。曩因游學來永川。講經談史誰敢先。直把大學常硏。心與程朱同周旋。丈夫立志非苟然。可但蟲篆工雕鐫。知公才調不迍邅。宦路應須早着鞭。必能致君堯舜前。下令四海皆安眠。夙夜勉旃更勉旃。念彼歲月如流泉。嗟余多病苦沈綿。十載昏昏猶酒顚。飄零萬里又南遷。未有餘力終騰騫。嗚呼誰憫斯文湮沒將無傳。短歌行歌聲。慷慨眞可憐。公如有意盍亦服膺而拳拳。</text>
<title>八日歌。奉舅氏。</title>,<text>去年八日走京洛。今年八日在流落。去年八日醉團圝。今年八日苦寂寞。百年八日能幾何。愁裏光陰都忘却。胸中但有狂氣餘。題詠何曾拘美惡。感舊作歌獻舅尊。倘留淸覽聞吾言。曩在甲申夏八日。負笈始謁陽村門。摳衣講磨侍函丈。沈潛不知經晨昏。文章直慕李杜風。道學竊效程朱論。平生自幸抱大志。堯舜君民心未已。居然一朝竟遭罹。怊悵此願無由試。固知己罪當貫盈。得保首領眞不意。皇天誕施育物仁。致令微軀免誅死。遂向永城寄殘生。欲將耕鑿報君賜。山深地僻草滿扉。邑中相識無一二。晝長客牕復奚爲。只管儷六與騈四。忽聞閭巷爭明燈。見之却憶當年事。每遇良辰易慘悽。賦詩聊以慰羈思。</text>
<title>贈李秀才</title>,<text>吾愛李君子。風彩淸而淑。文章破神慳。下筆人輒服。弱冠侍迂齋。學問愜所欲。潛心經籍間。一覽不再讀。作家永山東。疏簷倚古木。結交盡淸寒。往來無塵俗。門外且何有。靑靑但松竹。聞名未曾見。幾歲抱茶 毒。去年偶南遷。夢中欣刮目。得錢卽相邀。一月應五六。春遊共吟詩。夜飮同秉燭。知爾棟樑才。豈宜在茅屋。莫怪久眊矂。大匠功不速。天生豪俊才。實爲斯文福。勉旃追前脩。愼勿費昏旭。我言非敢佞。聊以告心曲。</text>
<title>僧有饋葡萄者。詩以爲戲。</title>,<text>苔生村巷幽。茅屋僅容膝。歸來日涉園。頗得陶潛術。手種兩三樹。一家飽梨栗。今夏旱魃甚。有果皆不結。山僧他心通。贈以葡萄實。驚喜開筠籠。驪珠照書室。瓊漿流肺腑。頃刻沈痾失。我欲作綠醅。盈盈長不渴。與君共酣飮。鼻息如雷聒。吾聞瞿曇氏。設敎貴寂滅。止酒仍絶葷。自道已淸潔。似是而似非。達士元不屑。余亦淡蕩者。果哉非難決。親遭聖明時。未敢便永訣。所以久不去。身世寄麴蘖。人生同浮漚。百年眞一瞥。憐渠無用老。話頭空自揭。但當勤懽樂。莫怪背師說。玆言倘或取。更來天未雪。玆一作余</text>
<title>履菴歌 爲道上人作。用洪武正韻。</title>,<text>履菴手持履菴詩。過我謫居求我歌。韓山寂寞幻翁死。天下作者今無多。嗟余自少昧梵學。縱欲作歌將奈何。仰見天高杳莫攀。俯看海闊難爲涯。茫然不知下手處。數年鬱鬱徒吟哦。一日晨興掃茅屋。焚香端坐排眠魔。我或沈思窮淵源。我或對卷相硏。胸中怳若有所得。猶上虛空凌長河。東溟奚啻少杯盂。泰山直是如幺麽。嗚呼道妙豈易言。欲語未語還蹉跎。聖人之道方寸耳。靈臺至正無偏邪。經歷千古蔑生滅。分明萬象昭森羅。苟能寂照得眞源。於中有路平不頗。毫釐一失卽千里。起脚要須毋差訛。夫人未免形所役。不明不行理則那。吾今反觀亦易矣。師以爲名心靡他。山中倘逢具眼者。讀我歌罷應呵呵。</text>
<title>贈珠上人</title>,<text>珠也華嚴人。初逢法泉寺。詩酒半月相從遊。豪氣倜儻長堤騁逸驥。欲學可學況志學。莫將美質徒自棄。吾愛衲子逃世紛。平生到處不欲須臾離。師如有意從我歸。當把經史叩精義。一朝胸次便豁然。猶勝面壁瞌睡對無字。</text>
<title>贈安監司 騰</title>,<text>瞻彼竹山蟠長空。磅礴所鍾多英雄。天敎大才應時生。中外歷敭名望隆。夙昔分符再專城。流芳遺愛應無窮。懸魚留犢安足擬。民俗至今歆高風。烏府霜威動一世。出言慷慨驚宸衷。坐令朝著致肅淸。裁果斷誰敢同。優遊諫院華要地。衙罷玉佩搖玲瓏。國家閒暇少封事。醉詠芍藥翻階紅。王曰汝賢作喉舌。出納何曾失毫髮。櫲樟元是大廈材。騏驥豈非千里骨。飆登廊廟猶黑頭。參試經綸補衮闕。此日按轡下南方。陽和已逐先聲發。周咨宣布濟飢渴。草木亦被恩波闊。他時採謠及閭巷。更欲陳詩獻棠茇。</text>
<title>贈李節制 順蒙</title>,<text>王曰吾東方。巨海爲我疆。鶴城是雄藩。部伍殊精強。富山號大鎭。萬里連帆檣。國步賴安危。撫綏須英良。惟卿銳才術。十年籌策長。往哉體予意。折衝成金湯。錫宴歌四牡。僊醴盈宮觴。拜辭出丹闕。冠佩何輝煌。指揮千人軍。奇鋒誰敢當。令嚴夜寂寥。士卒皆方剛。鼓角動天地。旌旗紛康莊。父老競刮目。晝錦明故鄕。運籌帷幄中。漢家張子房。決勝舳艫間。赤壁有周郞。雖得一時快。其功安足臧。卽今君上聖。垂拱臨朝堂。風雲早際會。黑頭趨巖廊。談兵深六韜。爲國敷腎腸。島夷尙跋扈。鼠竊頻跳梁。物議忽歸仁。杖鉞來南荒。精神自相感。椎髻咸遁藏。萬家復安堵。四野渾耕桑。凱歌變謳歌。人人樂登穰。功高化且洽。周張羞與方。淸秋罷巡遊。東閣歸翺翔。出入贊王政。內外兼修攘。凌煙上圖畫。世道躋羲皇。書生在吾黨。喜瞻軒旆光。聊陳頌德辭。倘容斐然狂。</text>
<title>戲贈朴竹隱</title>,<text>昔余志四方。南北無不馳。閱人亦旣多。未有如公奇。永陽一刮目。恰似平生知。數夜接高論。倜儻眞男兒。從今願師事。到處長相隨。</text>
<title>題李中樞 貞幹 卷 代人作</title>,<text>華嶽有奇羽。排風異毛質。渥洼有名駒。汗血殊凡骨。惟公稟精英。厥才罕儔匹。承家早綴班。通籍曾趨闕。雅望臨巖廊。遺風振棠茇。孝誠出天性。養志奉親悅。綵服戲高堂。蒼顏映華髮。烏哺七旬過。鶴鳴九皐徹。賜書示褒嘉。睿眷垂密勿。峻級近三台。休聲藹四達。几穩靜中憑。杖便行處挈。敬老禮偏優。扶衰恩更溢。佳辰薦壽觴。廈屋開筵秩。中使特傳宣。上賓聯擁笏。僊樂響融融。宮壺香潑潑。珍羞案面堆。綠蟻杯心凸。獻酬禮貌溫。笑談和氣發。吾君旣仁聖。我侯且豪逸。利見際九五。盛事當千一。豈但聳旁觀。定應光史筆。嗟余忝葭莩。厚意踰鶼蟨。景仰感何深。蘄傾心自切。題詩非曰能。唯欲頌期耋。</text>
<title>奉贈雨千峯</title>,<text>卓錫興天寺。禪家奕世孫。君王加禮貌。卿相謹寒暄。早透曹溪學。兼探闕里言。工詩曾破的。說法每逢原。胸次長江闊。詞華湛露繁。齊驅陶隱駕。優入幻庵門。釋苑名逾重。儒林望更尊。已能遺月指。肯復鬪風幡。寂滅爲師樂。奔馳喪我存。鼠侵藤欲絶。羊踏藥難蕃。精進功雖晚。歸依意自敦。眼思離鏡象。身愧縳塵喧。玉帶寧嫌賭。金鎞庶可援。願尋香穗去。一宿達眞源。</text>
<title>贈東菴</title>,<text>偶到龍泉寺。隨緣始得參。摳衣慙晚遇。煮茗縱淸談。利欲霜摧葉。胸懷月照潭。觀空忘早暮。問法走東南。禪訣曾相究。儒經亦自探。高風吹後百。妙契透前三。丈室臨寒澗。疏楹入翠嵐。蒔茶分色味。種果雜酸甘。山靜春遊慣。牕明午睡酣。傳心從粲可。博物失周聃。出定看歌頌。開篇詠葛覃。詞鋒初見砥。活計不盈甔。雲臥知良貴。塵勞愧大憨。十年成底事。終擬共松龕。</text>
<title>題杲上人卷 號慧庵。時住錫母子山鼎角寺。用絶澗，千峯諸師韻。</title>,<text>早歲登僧選。高風振一邦。曩余遊野寺。與客訪禪窓。說法龍應聽。題詩鬼欲降。身行窮五竺。口吸盡西江。學力曾觀海。詞源若倒瀧。容儀偏灑落。活計頗淳龐。六祖傳衣鉢。三乘當駿駹。境幽稀俗迹。殿闢列新幢。四面山如畫。千竿竹似杠。疏楹嵐滴翠。寒澗水流淙。鳥去迷雲逕。花殘散石谾。機心都已息。道骨正無雙。講鼓常須擊。齋鍾或自撞。茗生聊作圃。溪淺不成矼。妙契離名相。豪談絶亂哤。初逢開病眼。久坐豁愁腔。話舊巾相岸。書懷筆卽扛。宦途多反覆。世故更紛厖。旣分魚罹罶。休嗟玉雜玒。終思同靜室。半夜對孤缸。</text>
<title>送巡陵使趙判奉常 瑞康</title>,<text>北闕綸言降。南江祖席開。聖心常篤孝。使節必掄才。灑掃尊陵寢。驅馳跋草萊。祖鞭能早着。越橐竟誰猜。馹路埋殘雪。溪橋襯落梅。風煙連境壤。雲雨鎖樓臺。題詠詩成稿。逢迎酒滿杯。謬知慙藻鑑。垂老愧樗材。鳳閣曾高步。螢窓昔共陪。英名憐賈贄。厚意重陳雷。贈別無長策。臨分但舊醅。公餘多宴集。遙想玉山頹。</text>
<title>苦雨</title>,<text>久怪連旬絶。今驚累日垂。濛濛朝又灑。漠漠夜還霏。著葉明珠瀉。橫簷素練披。江楓燒紫錦。園棗落靑璣。日月光輝失。乾坤氣勢癡。五湖迷客艇。七里暗漁磯。燮理將誰責。懷襄信可疑。翁看愁害稼。兒戲任沾衣。我欲誅風伯。疇能罪雨師。泥融妨出入。屋漏少居依。人事猶難料。天心詎易知。但當飮杯酒。不用苦歔欷。</text>
<title>寄浩上人</title>,<text>屛迹投深境。禪菴倚翠巒。煙霞居最勝。名利夢初殘。面壁觀心性。煎茶淨肺肝。栽松多作樹。種竹已成竿。詩稿閒時改。經文靜處看。春遊凌磯确。午梵殷巑岏。講罷花飄席。吟餘月滿欄。行裝唯錫杖。活計但蒲團。野果香堪嚼。園蔬軟可餐。道情元自重。塵念詎相干。牕日冬猶暖。樓風夏亦寒。羨師常淡蕩。愧我獨盤桓。客鬢將催白。愁顏欲減丹。只緣逢聖主。不忍掛朝冠。轗軻身仍病。淹留歲又闌。會承方便去。一笑任悲懽。</text>
<title>途中</title>,<text>寂歷靑山路。山中勝事繁。疏狂端自負。窮達果何論。曉色明林表。蟲聲咽草根。洞雲含宿雨。海霧放初暾。古樹經殘馹。孤煙認遠村。詩成更高詠。豪氣滿乾坤。</text>
<title>寄漢城李少尹 陟</title>,<text>道大名逾重。心澄訟已分。朝廷方有倚。民俗自無冤。二水淸秋月。三峯薄暮雲。如逢相對笑。餘事不須言。</text>
<title>山行</title>,<text>匹馬孤村迥。遙岑落日低。異鄕人事別。觸處客心迷。兩岸鳴秋葉。雙橋咽晚溪。行行無與語。乘月過城西。</text>
<title>郊居 二首</title>,<text>郊居遠市閻。偃仰樂無厭。竹靜微風過。花香細雨霑。買魚尋晚艇。賖酒向春帘。盡日跫音少。靑山自滿簾。抱病違斯世。僑居向遠郊。鳥飛花影動。魚戲浪痕交。藥圃閒中檢。僧扉月下敲。羲經時在案。坐讀兩三爻。</text>
<title>自詠 進退格</title>,<text>時序當三月。煙塵滿一城。雨晴花覆牖。風定柳垂庭。自負丹心在。誰憐白髮生。晚來無限意。獨立倚山亭。</text>
<title>夜坐</title>,<text>夜永難爲曉。天陰不記時。客愁仍少睡。身賤更多欺。節擬凌霜竹。心同向日葵。自吟還自歎。窓外候蟲嘶。</text>
<title>演雅</title>,<text>杜門車馬少。獨坐岸烏巾。竹屋鷄鳴午。花村犬吠春。籬疏狐試客。簷短鳥窺人。盡日蝸廬靜。惟聞燕語新。</text>
<title>卽事</title>,<text>晚歲愛幽獨。卜居投遠山。種茶開藥圃。栽竹製漁竿。春色惱無睡。鳥聲啼破閒。誰知茅屋下。自有臥遊寬。</text>
<title>送僧</title>,<text>以我愛山者。送君今獨歸。曉行猿自導。夜宿鶴相依。樹葉和雲暗。松花帶雨飛。草玄如已畢。終擬訪禪扉。</text>
<title>寄李仲安 號圭隱峯</title>,<text>托契年踰十。分襟歲閱三。夢魂長向北。身世尙流南。野店臨寒浦。禪房隱翠嵐。何時成鼎坐。促膝共淸談。</text>
<title>自詠 二首</title>,<text>屋小山仍近。窓明日政烘。詩成聊自改。酒熟與誰同。雨砌苔生綠。風林葉墮紅。蕭然身世靜。逸興到鴻濛。賦詩今有癖。往往句多工。野曠山如畫。溪虛水自舂。竹林人語碧。花塢鳥聲紅。世事徒爲妄。無心更夢松。</text>
<title>辛卯元日。獨坐次古人韻。</title>,<text>歲華今日改。客意幾時伸。往事眞如夢。浮生又是春。三陽初發用。萬物欲精神。想得朝元會。衣冠拱紫宸。</text>
<title>壬辰三月十五日。妻子自京來在村家。請暇往見。悲懽之至。愀然有作。</title>,<text>我本愛山者。山中今始旋。樹紅花帶雨。潭碧柳含煙。遠地將誰托。浮生每自憐。眼前雙稚子。相對且忻然。</text>
<title>得鄕書</title>,<text>有客來相訪。家書卽手傳。今朝愁已失。昨夜夢先知。欲坼還須澁。將看也自疑。却於驚喜極。不敢問安危。</text>
<title>晨興</title>,<text>凌晨扶病骨。倚杖役吟魂。霧重仍爲雨。煙濃欲學雲。黃花映墻底。紅葉擁籬根。獨酌開新醞。三杯已自醺。</text>
<title>送金 變 歸山寺讀書</title>,<text>好去金君子。僧窓可讀書。理須明一貫。學要惜三餘。谷密幽溪轉。山深古木疏。吾生亦何事。獨此臥窮廬。</text>
<title>立春日詠懷</title>,<text>病臥茅茨僻。偏驚節候催。雨隨殘夜入。春犯舊年回。林白梅花坼。園靑菜葉開。獨吟仍獨酌。羈思轉悠哉。</text>
<title>酬容菴上人</title>,<text>一見心如舊。重來眼更明。道情泉始達。世故酒初醒。破衲十年服。短筇千里行。終思禪榻畔。靜坐聽談經。</text>
<title>雲浮寺</title>,<text>獨訪雲浮寺。禪房靜可依。谷深車馬少。僧老歲年遲。竹影侵虛榻。松風透薄衣。山靈應不昧。結社會如期。</text>
<title>銀海寺</title>,<text>暇日遊僧舍。堂頭思不群。焚香初禮佛。啜茗更論文。榻靜千竿竹。山空一片雲。明朝還入郭。世事又紛紛。</text>
<title>雨</title>,<text>一雨仍連日。妖氛久自屯。鳥飛迷遠近。鷄唱誤朝昏。野杏紅全黦。庭柯綠正繁。天心誰料得。獨立向乾坤。</text>
<title>偶作 五首</title>,<text>一境頗幽僻。門無車馬過。釣魚從野叟。得酒向詩家。宿草生新葉。寒葩發舊柯。隣僧時見訪。微笑索煎茶。神僊多怪怪。名宦亦區區。放逐雖云苦。吟哦足自娛。看花頻岸幘。對月獨傾壺。他日讀行錄。淸閒誰似吾。屋小才容膝。簷低却襯山。光陰消客裏。身世寄毫端。臥久非關病。吟多不稱閒。眼前無異物。苜蓿日堆盤。吾生本疏宕。風月是知音。索句供酬答。開篇閱古今。折花香減樹。移竹翠分林。物色渾相惱。無端一動吟。郊居幽興足。最喜往來稀。愛月忘遺帽。看花錯下棋。草荒三逕合。竹密一溪微。日用無餘事。明窓閱古詩。</text>
<title>尋僧不遇</title>,<text>獨訪淸溪寺。無僧院宇閒。庭空花影轉。樹靜鳥聲殘。細逕疏林外。寒泉翠竹間。賴逢隣叟語。且得暫盤桓。</text>
<title>曉過僧舍 二首</title>,<text>東嶺上初暾。尋僧叩竹門。宿雲留塔頂。積雪擁籬根。小逕連深洞。疏鍾徹近村。蕭然吟未已。淸興到黃昏。再到招提境。居僧慣送迎。煙霞閒歲月。樓閣耀丹靑。暗水通疏竹。晴嵐入小楹。日長松院靜。細雨出茶缾。</text>
<title>偶述</title>,<text>獨臥山亭晚。無人伴寂寥。懶從村客少。病覺世緣消。谷靜泉逾咽。林疏葉半凋。興來仍自酌。高枕謝淸朝。</text>
<title>別友人</title>,<text>邂逅成佳會。悲懽見故人。初逢疑是夢。相對恐非眞。秉燭渾家晝。簪花滿帽春。明朝還北去。慙愧未歸身。</text>
<title>卽事 三首</title>,<text>愛靜麾塵客。忘機狎水鷗。詩從三上覓。理向一中求。屋破茅茨古。山深樹木稠。江魚秋正美。有意買漁舟。山齋靜且幽。獨坐興悠悠。酒熟誰同醉。詩成自覺優。謾勞懷古國。只得長新愁。向晚涼風起。偏疑別有秋。閉戶常無事。題詩更一吟。年華留客鬢。酒氣健人心。草密幽蹊細。林疏小洞深。隣僧相厚意。每向月中尋。</text>
<title>遊還歸寺</title>,<text>屢到還歸寺。堂頭古意長。庭空雙檜直。山近小窓涼。硯閣吟餘筆。爐殘講後香。淸談殊有味。日暮且徊徨。</text>
<title>贈季興上人 二首</title>,<text>悟道曾忘世。觀心不用文。沖襟澄古井。豪氣薄層雲。好月通宵看。寒泉出定聞。會當歸結社。香火共朝曛。永山今獨臥。京洛昔相交。寺古樓臺勝。身閒趣味饒。小窓齋後閉。寒磬講時敲。盡日渾無事。吟頭也自搖。</text>
<title>戊戌年作</title>,<text>聖主新登極。群情若合符。宗祧終有賴。社稷永無虞。德已同堯峻。文惟法舜敷。願言毋不敬。萬世享蘿圖。</text>
<title>寄友人</title>,<text>早年湖海志。高臥曲江頭。計薄猶耽飮。身閒慣出遊。春山橫牧笛。月浦弄漁舟。何日欣相見。淸談萬事休。</text>
<title>訪竹溪口號</title>,<text>竹溪吾所畏。蕭灑有禪風。筆落規模正。詩成格律雄。意超榮辱外。身出是非中。欲問拈花旨。他年倘擊蒙。</text>
<title>送人</title>,<text>獨向驪江去。行裝淡似僧。相逢嗟已晚。忽別恨難勝。馹路明秋葉。漁村耿夜燈。覲親多暇日。匹馬訪吾曾。</text>
<title>自詠 四首</title>,<text>山居車馬少。數里但蒼苔。歲去無新事。人來只舊醅。晴光搖岸柳。春色上江梅。盡日渾閒甚。幽懷獨自開。宂中春又至。吟處日初遲。久病誰相問。餘生每自悲。柳開新歲葉。花發去年枝。物色還無賴。翻令惱客思。杜門甘屛迹。誰肯許同群。松月眠孤鶴。溪風起薄雲。江山終日見。世事隔年聞。寂寞齋居靜。淸香手自焚。近來因懶慢。數月廢吟詩。綠筍供廚軟。銀魚入膾肥。村居元有味。宦路自多危。此意皆能識。無人解拂衣。</text>
<title>步屧</title>,<text>步屧東郊晚。悠然發興新。野花明澗谷。村柳暗溪濱。天地無私日。江山到處春。誰家一聲笛。歸思更逡巡。</text>
<title>述懷呈西坡子 二首</title>,<text>慷慨投朝紱。歸來臥故山。事君當自盡。取友必須端。活計隨時足。行裝到處閒。吾生猶物役。更覺去留難。奇書含晉氣。佳句帶唐音。對客忘朝暮。逢僧說古今。池淸魚戲水。山晚鳥歸林。羨子身多暇。關門只管吟。</text>
<title>遊南園</title>,<text>病餘多暇日。步屧向前園。細雨明殘照。孤煙認遠村。鳥啼深樹靜。魚戲小池渾。忽得悠然趣。南山正對門。</text>
<title>樓上</title>,<text>誰道南來遠。眞成作勝遊。山從西北壯。水自古今流。雨細猶含日。風涼欲借秋。客愁何處寫。除却此登樓。</text>
<title>獨坐</title>,<text>窮居殊寂寞。獨坐懶衣冠。早歲名爲累。浮生病是閒。至今雙眼白。依舊一心丹。他日歸鄕曲。田廬對碧山。</text>
<title>登樓</title>,<text>欲展客中志。暫憑樓上軒。衆峯疑活畫。遠樹認孤村。水靜魚兒戲。風輕燕子翻。晚來吟更穩。不覺已黃昏。</text>
<title>幽居。次李迂齋 就 韻。</title>,<text>地僻絶輪蹄。柴門草色齊。引泉仍作井。種藥自成畦。樹靜風聲盡。窓虛雨氣凄。無人覺來往。端坐檢詩題。</text>
<title>送人</title>,<text>感時常抱恨。況復送君遊。匹馬行裝薄。千山物色幽。白煙魚店晚。黃葉馹樓秋。愧我猶拘束。風塵獨滯留。</text>
<title>僑居</title>,<text>僑居活計淸。更覺漸忘形。覓句償詩債。煎茶解酒酲。玄經方欲草。陋室已曾銘。盡日渾無睱。還將笑此生。</text>
<title>登山寺樓</title>,<text>危樓霄漢近。登眺一身浮。細逕縈林杪。孤雲出樹頭。鶴歸松頂晚。僧立澗邊秋。坐數年前事。南來是勝遊。</text>
<title>病中</title>,<text>病中甘寂寞。麾客掩柴門。落葉塡空巷。斜陽透遠村。旣無衙早晚。誰復管朝昏。更識鷦棲穩。何須慕化鵾。</text>
<title>新雪</title>,<text>仲冬三五日。新雪徧山阿。汲井僧迷路。還巢鳥失柯。初疑飛絮亂。復似散鹽多。夜靜紅爐底。偏疑伴睡魔。</text>
<title>送僧</title>,<text>舊隱千峯頂。孤征八月時。路回松檜合。溪靜薜蘿垂。道大還耽酒。功深已廢詩。吾生當自斷。終不負佳期。</text>
<title>晚興</title>,<text>獨立荒村暮。殘陽照數家。江陰飛水鳥。山暝集林鴉。客恨渾無盡。人生自有涯。故園何日去。相望路非賖。</text>
<title>呈南谷李獻納 稚</title>,<text>李侯吾父執。俊逸廟堂姿。講道曾探蘊。看詩已透機。卜居山近宅。對客酒盈巵。富壽仍無恙。如公世所稀。</text>
<title>寄宗伯鄭上舍 苯○國俗。生員及第稱其座主之子曰宗伯。</title>,<text>契闊經三載。江山隔幾程。歸心秋更苦。別恨日還生。露冷菊花嫩。霜寒林葉明。若爲好時節。相對一杯傾。</text>
<title>寄完山柳生員 由善</title>,<text>爲問柳君子。起居今若何。兩鄕千里隔。一別五年過。句妙應騫鳳。書奇可博鵝。相逢難再得。世事本蹉跎。</text>
<title>詠松。次李迂齋韻。</title>,<text>生自經千載。高纔過一尋。祗容煙霧鎖。肯受雪霜侵。谷靜鳴朝韻。臺空落午陰。相看胸次淨。不覺費長吟。</text>
<title>輓迂齋李先生</title>,<text>郡齋初刮目。旅屋屢開顏。計薄心猶豁。班高禮益寬。文章傾一世。節義起群頑。賴有遺編在。兒孫拭淚看。</text>
<title>偶成</title>,<text>入縣初移病。還家獨掩門。臥遊窮宇宙。眠食謝乾坤。竹密通幽徑。林疏透近村。一軒臨小澗。徙倚樂忘言。</text>
<title>過崔判事故居</title>,<text>吾聞崔判事。積累子孫繁。四男皆好武。二壻摠能文。地僻苔連砌。村深樹翳門。晚來乘興過。馬上照斜曛。</text>
<title>贈友</title>,<text>曾同遊野寺。更獲伴書牕。豪氣鯨呑海。沖襟月照江。筆飛風欲颯。詩罷鬼應降。親老兄強健。如公世少雙。</text>
<title>宿公德寺</title>,<text>共宿希師室。香殘動曉鍾。牕聲風撼竹。庭影月當松。老鶴山中態。孤雲物外蹤。終思謝簪紱。結社近前峯。</text>
<title>卽事 四首</title>,<text>吾生愛幽獨。結屋臥山隈。潭靜魚爭聚。林深鳥自回。閑中詩百首。愁裏酒三杯。寂寞輪蹄絶。柴門午始開。境靜跫音絶。身閒睡味加。蠅聲鳴夜鼎。鳥迹印晴沙。鑿沼留山影。開牕納月華。年來更疏宕。驢背放樵歌。身世流離日。江山寂寞秋。只憑詩遣興。難借酒消愁。見客晨開戶。懷人夜倚樓。小牕閒偃臥。更覺聖恩優。獨立山亭晚。悠然興更長。燒痕浮暗綠。岸柳藹新黃。竹細移堪種。薇香採可嘗。此生須盡醉。更欲典衣裳。</text>
<title>曉行</title>,<text>曉行月灘邊。前路極嶇險。絶壁懸僧房。長江列漁店。石滑霜正濃。山明霧初斂。直欲携短筇。高步上巖广。</text>
<title>尋僧</title>,<text>去郭十餘里。來尋靈隱師。澗喧人語劣。苔滑馬蹄移。道性微難省。塵心老更癡。逢場當作戲。茶罷更題詩。</text>
<title>途中</title>,<text>卯酒尤相惱。春眠倍自昏。夢中平野盡。醒處小溪分。洞密疑無地。山回別有村。桑麻渾雨露。立馬謝明君。</text>
<title>送明谷上人</title>,<text>明谷向何處。短筇雲與飛。晨飡汲寒澗。夜宿依疏枝。江湖熟橘柚。巖壑埋煙霏。秋風乞骸骨。會當從之歸。</text>
<title>客中 二首</title>,<text>日暮故山遠。秋來歸思忙。語隨鄕俗變。鬢爲客愁黃。郡守頻投酒。隣僧或送糧。病餘成懶慢。已欠舊時狂。屋小簷連樹。庭荒草並墻。弊裘將暑燠。短褐近風霜。客計終難稱。羈懷動輒傷。無人來問疾。寂寞臥空床。</text>
<title>送李正郞而立赴都</title>,<text>聖主方垂拱。先生政切磋。求賢常側席。許國欲忘家。野鳥驚珠彈。江花映玉珂。他時廊廟上。倘或念長沙。</text>
<title>送人之京</title>,<text>仲卿晉陽產。倜儻好男兒。痛飮百杯酒。能題千首詩。姓名人共識。悃愊主應知。後會更何日。臨分淚滿頤。</text>
<title>僧舍</title>,<text>蘭若最高頂。白雲邀獨行。窓前萬竿竹。床上兩函經。山好增詩癖。松涼醒酒酲。機心全爲減。終日坐忘形。</text>
<title>山居 二首</title>,<text>晚起渾無事。柴門午始開。山深多老樹。地僻長新苔。淨几翻經坐。幽林採藥回。遙憐十年夢。役役走塵埃。高齋淸且靜。幽興近來加。窓暖梅初坼。園寒菜未芽。閒中槐國夢。飯後玉川茶。萬事從疏懶。人稱隱者家。</text>
<title>書懷 二首</title>,<text>避病郊居遠。偸閒野趣添。存心思主一。愼口慕緘三。月浦尋漁店。風村認酒帘。地偏車馬少。人道是禪菴。獨坐林亭晚。淸風四面來。邀僧棋一局。對客酒三杯。世路元多險。年光不禁催。浮生閒是貴。名宦亦何哉。</text>
<title>病中</title>,<text>病裏機心息。閒中道氣增。煮茶留野衲。貰酒引詩朋。鳥踏林花落。魚潛石澗澄。自無榮辱事。何必戒兢兢。</text>
<title>酬李南谷</title>,<text>乍見情如舊。重來禮更新。靑山無事地。白首有閒人。得酒頻投轄。看花共岸巾。一觴仍一詠。日暮更逡巡。</text>
<title>題神林馹 還謫永川。途次于此。</title>,<text>午憩神林馹。新亭雜樹間。入雲山突兀。漱石水潺湲。已覺榮隨辱。多慙去又還。郵人看不識。應變舊時顏。</text>
<title>丹陽途中</title>,<text>役役復行邁。飄飄如轉蓬。飛泉縈絶壁。細逕指高峯。匹馬歸裝淡。孤鴻歲律窮。前山知有寺。風便數聲鍾。</text>
<title>乙未九月初八日。還永川舊居。二首</title>,<text>迹寄南荒外。心懸北闕邊。聖恩眞大矣。物議尙紛然。案有題詩筆。囊餘買酒錢。因之堪卒歲。不敢怨三遷。初謫淸州。移謫永川。後被赦還謫永川。故云三遣。赧面逢知己。低頭謁主人。送迎多不薄。笑語半非眞。壁毀三重紙。牀埋萬斛塵。入門懷抱惡。時復一沾巾。</text>
<title>雨晴</title>,<text>好雨眞堪喜。新晴亦更嘉。軟黃生菌耳。尖白長薑芽。杜叟牀全濕。盧翁屋不遮。坐看江水漲。有興在乘槎。</text>
<title>金敎授 從理 歸順興。詩以爲贐。</title>,<text>敎授竹溪去。春風歸興催。衆論皆喜選。吾意獨憐才。書劍行裝淡。乾坤淑氣回。自多流落恨。況擧別君杯。</text>
<title>金敎授之行。寄舍弟 方謹。</title>,<text>鄭倫傳尺素。爲爾報安危。活計憐尤薄。詩才喜獨奇。八年長遠別。千里苦相思。多小吾生事。應從敎授知。</text>
<title>自敍 二首</title>,<text>作客經三載。思親只一心。鬢從今日改。夢向故山尋。竹檻風聲瘦。梅窓月影森。獨吟還獨酌。愁緖更沈沈。茅屋長年僻。歸來興有餘。煙江垂晚釣。雨浦檢春蔬。老境忘窮達。浮生任毀譽。無人相見訪。更覺世緣疏。</text>
<title>寓柏旨寺 進退格</title>,<text>避病投山寺。山中事事奇。野蔬包飯軟。溪蕨入羹肥。房暖朝眠穩。燈明夜話遲。居僧心不俗。半月爲忘歸。</text>
<title>送金 仲宗， 李 宗儉 兩秀才如京。</title>,<text>二妙之京去。春風客路幽。功名如欲就。學問要須優。江柳暗官渡。野桃明馹樓。錦還知有日。不用苦回頭。</text>
<title>故居</title>,<text>舊居多濩落。門逕沒蓬蒿。小圃生新菜。疏籬綻故桃。流離身已老。钁鑠志猶豪。可笑劉伶等。徒知一醉高。</text>
<title>雨</title>,<text>獨坐孤村僻。經旬大地昏。狂風翻樹杪。急雨擁山根。水漲泉逾咽。天陰鬼欲喧。腐儒休自怪。燮理廟堂存。</text>
<title>夜坐憶李正郞而立</title>,<text>不見謫僊久。夜長歸夢勞。何當文字飮。俱是賤貧交。筆倣張芝聖。詩傳太白豪。柴門應獨掩。月下更須敲。</text>
<title>卽事 四首</title>,<text>自歎流離久。誰知去住難。拙謀杯測海。淺見管窺斑。醒酒煎香茗。排眠嚼野酸。無人來問疾。漸覺此身閒。作客年年苦。僑居事事難。一身長醉夢。兩鬢欲詩斑。敢恨生涯淡。曾知世味酸。柴門終日閉。貧極却如閒。故鄕千里遠。歸計十年難。貌變緣詩瘦。衣痕帶酒斑。毀垣苔色遍。破屋雨聲酸。坐笑紅塵裏。誰能一日閒。自多隣並近。敢憚送迎難。野菊花初嫩。江楓葉盡斑。賦詩從巧拙。得酒任甘酸。竟日供觴詠。還如不暫閒。</text>
<title>紅柹。呈西坡子。</title>,<text>早熟山中柹。全勝海上柑。近唇皮自坼。濺齒味殊甘。映檻桃詩興。堆盤侑客談。贈君慙器少。聊欲慰兒男。</text>
<title>聞友人金 浩 亡。悵然有作。</title>,<text>愛友仍耽酒。忘形不事錢。知心吾獨最。處世爾堪憐。子壯俱無室。田磽少有年。隣人來告訃。懷舊一潸然。</text>
<title>喜雨</title>,<text>水旱災難測。堯湯事可疑。聖明初御極。雨露自知時。庶見禾同穎。方看麥兩岐。小臣才更短。謾擬獻豳詩。</text>
<title>題本家小樓</title>,<text>作客他鄕遠。移居小洞幽。預憂三伏日。更起一層樓。野闊山如畫。溪虛水自流。不須高百尺。亦足慰窮愁。</text>
<title>贈人</title>,<text>久別欣相見。團欒話舊情。鬢緣多事白。眼向故人靑。自歎猶飄泊。相看各老成。缾中幸有酒。端合醉無醒。</text>
<title>寄李 吉培， 金 末 兩同年。</title>,<text>李子文章大。金侯學業隆。數年千里別。何夕一樽同。唱和詩應妙。磋磨道益通。誰知當日客。獨此哭途窮。</text>
<title>戊申春。自永川移居法泉村舍。</title>,<text>落魄應吾道。歸來謝聖恩。路迂長少客。地僻自成村。烏甲山當戶。驪江水接門。隣人相問慰。白酒滿銅盆。</text>
<title>辛亥立春偶作</title>,<text>歲次何曾息。春光又此回。西江氷已解。東嶺雪猶堆。列案分新菜。盈缸醱舊醅。妻兒圍滿座。終日笑談開。</text>
<title>送人</title>,<text>日落漢江暮。江頭楊柳春。一杯相別處。匹馬獨歸人。案上遺編滿。堂中彩服新。自堪持送老。何事更關神。</text>
<title>送崔錄事 安濕 還鄕</title>,<text>憐君不得意。匹馬故園歸。去住自多感。窮通皆有時。劍光曾射斗。蜃氣必昇霏。暫奉嚴顏喜。回輈愼莫遲。</text>
<title>送金生 敏 歸羅州</title>,<text>客路連南極。歸裝不滿馱。覲親君欲速。送別我何嗟。海近魚鰕富。村深芋栗多。明春知有事。爲報早回車。</text>
<title>送唐津房使君 九成 之任</title>,<text>聖主憂民日。明公出宰時。歸期何敢緩。荒政要先施。密勿綸言切。炎蒸馹路遲。當官須努力。愼莫負相知。</text>
<title>送遂安使君</title>,<text>秋風承寵恩。曉日出都門。地古民無僞。官閒政不煩。桑麻連委巷。黍稷滿平原。好去能宣化。須令信及豚。</text>
<title>奉呈氷翁李容軒 諱原。字次山。</title>,<text>聚散皆由命。窮通亦有期。幾年承眷愛。今日歎分離。病婦須憐恤。癡兒願護持。此生難再會。詩罷不無悲。</text>
<title>夜坐憶剛上人趙仲敬</title>,<text>故舊誰憐我。剛師與趙君。新篇尤可誦。雅語更堪聞。聚散心何盡。窮通路已分。若爲成邂逅。鼎坐細論文。</text>
<title>前正言李而立自京來訪。詩以謝。</title>,<text>纔聞來野室。忽見款柴扉。慷慨今元亮。英雄昔退之。村家眞朴略。草木亦光輝。更喜傳鄕信。丁寧慰客思。</text>
<title>送覺明長老還山</title>,<text>來遲歸又促。此別最傷情。洛水舟邊綠。陽山杖外靑。煙霞迷舊隱。猿鶴引晨征。何日相尋去。團欒共說經。</text>
<title>月</title>,<text>爲愛淸秋月。中宵久倚窓。行天常寡偶。照水自成雙。冷影侵書榻。寒光入酒缸。一觴仍一詠。古意竟難降。</text>
<title>題金生玄圃圖</title>,<text>誰作桃源景。丹靑手老成。客中初見畫。世上但聞名。竹影柴門閉。松陰澗道橫。他年如可到。不必慕公卿。</text>
<title>贈舊友</title>,<text>此日亦云暮。百年能幾時。却爲千里別。長費寸心思。習靜常關戶。愁多謾詠詩。平生忠孝志。惆悵竟無施。</text>
<title>立春</title>,<text>天涯逢立春。客裏每傷神。江白梅花動。園靑菜葉新。離家三閱歲。計甲兩經寅。太守來相訪。山童爲整巾。</text>
<title>寄履菴道上人</title>,<text>履菴方外友。自少便忘筌。口汲西江水。身參東院禪。閒眠溪樹下。寂坐佛燈前。近欲相尋去。還嗟世事牽。</text>
<title>三月三日</title>,<text>無錢堪禊飮。寂寞臥空齋。月與春俱暮。愁將病自偕。思鄕心轉苦。許國計還乖。不是多情興。題詩要遣懷。</text>
<title>地僻 二首</title>,<text>地僻山多好。身閒事亦奇。洗心探古易。遣興覓新詩。見客掃茅屋。尋僧敲竹扉。南窓朝日照。宴坐樂無爲。末路知音少。他鄕識面稀。愛閒長閉戶。送日只吟詩。山靜雲生樹。庭空草滿扉。人生百年事。何用重名爲。</text>
<title>遣懷</title>,<text>十日一開戶。客來常不應。淸泉漱白石。古木臥蒼藤。世味貧初驗。交情病可徵。每於題詠處。殊覺我無能。</text>
<title>曉投冏上人房</title>,<text>馬上連殘夢。山中訪所思。谷深雲過帽。林密露沾衣。美酒寧辭醉。能詩不負知。淸談方衮衮。盡日淡忘歸。</text>
<title>遊還歸寺。贈明谷上人。</title>,<text>古寺層峯裏。幽蹊萬木間。主人眞淡蕩。來客盡淸閒。榻靜僧初定。松陰鶴自還。他時有暇日。更欲扣柴關。</text>
<title>公山明上人持酒見訪</title>,<text>午枕眠初罷。南窓日正長。高僧欣見訪。陋巷爛生光。珍饌羅香案。芳醪滿玉觴。晚來成大醉。天地一蜂房。</text>
<title>呈城宰舅氏</title>,<text>聖代頻爲郡。能名獨出群。仁風蘇古卉。詩態靄春雲。木索經時棄。絃歌到處聞。召還應不遠。諫草更須焚。</text>
<title>有僧來言功德寺之景。因賦。</title>,<text>一樓臨洞府。景物自天成。月色千峯靜。松聲萬壑淸。庭空孤塔立。溪淺小橋橫。何日從師去。同登快我情。</text>
<title>偶題 二首</title>,<text>久已忘機事。何曾管毀譽。語工新句穩。身賤舊交疏。少日空題柱。餘生獨愛廬。十年渾得醉。猶未賦歸歟。破屋依山小。幽蹊趁水斜。身常親井臼。手自種茄苽。蔬菜無非食。柴荊亦是家。可憐羅綺者。只得市兒誇。</text>
<title>宿山寺</title>,<text>獨宿寒山寺。香盤夜未央。燈殘僧背影。窓破月穿光。樹暗猿偸栗。房空鼠踏床。機心聊蕩盡。靜坐聽風璫。</text>
<title>遣興</title>,<text>自爲滄海客。不踏世間塵。命在何憂病。心安未恨貧。吟詩消永日。對酒謝淸辰。縱有敲門者。都非宦路人。</text>
<title>夜過倉水村</title>,<text>寂歷倉村路。夜涼霜露多。怪禽啼不歇。流水語相嘩。月色透松葉。風聲鳴樹柯。隔林聞犬吠。始覺有人家。</text>
<title>明遠樓上述懷</title>,<text>樓閣高無敵。登臨興渺然。野平雲襯地。川迥水浮天。落魄悲今日。風流記昔年。尙慙餘習在。又此賦新聯。</text>
<title>八月十五日夜</title>,<text>寂寂中秋夜。悠悠萬里身。竹疏風碎玉。潭靜月鎔銀。物色今猶昔。人情舊似新。感時仍自感。不覺忽傷神。</text>
<title>雨中自詠</title>,<text>寂寞人誰問。飄零我自愁。雨聲將落日。蛩韻欲窮秋。戀闕情何限。思家恨未休。題詩聊遣悶。敢擬賦登樓。</text>
<title>送僧</title>,<text>禪師歸舊隱。山路白雲重。事業經千卷。行裝竹一筇。缾添巖罅水。衲掛嶺頭松。他日如相訪。煙霞第幾峯。</text>
<title>村居卽事 二首</title>,<text>年來無一事。靜坐養沖融。躑躅燃朝雨。篔簹響晚風。病侵詩已棄。春至句還工。到得心安處。窮通摠是空。病妻春釀黍。數日瓮生香。每與隣人飮。能敎客意狂。半酣扶筆力。一酌豁愁腸。已識眞滋味。從今醉作鄕。</text>
<title>到村舍</title>,<text>茅屋別離久。歸來雙眼靑。山川含喜色。猿鶴帶懽聲。蔬飯飡無力。村醪飮却醒。浮生須適意。何必羨公卿。</text>
<title>夜坐</title>,<text>空堂暑氣侵。幽巷雨聲深。滄海三年謫。靑燈半夜心。故園猶未去。歸夢不須禁。多少胸中恨。都將付一吟。</text>
<title>送子 允庚 還永川 壬戌年</title>,<text>匹馬賦言旋。鸎花二月朝。忽覺三旬促。仍悲兩地遙。汝孝天應格。吾身病已消。何當成後會。南望路迢迢。</text>
<title>隣有幼兒死。其母哭之哀。愀然而作。</title>,<text>壽夭雖然異。彭殤摠是空。忽聞隣婦哭。已使客心忡。落月低西嶺。孤鴻叫朔風。浮生餘幾日。漂泊意無窮。</text>
<title>卽事 二首</title>,<text>萬事傷心欲白頭。天涯回首不勝愁。十年官路空馳走。有愧沙邊一水鷗。銀魚細斫銀絲軟。白粒新炊白玉香。忽有隣翁携酒過。欣然握手共登堂。</text>
<title>感興 五首</title>,<text>獨坐山堂日正長。半簾疏雨送微涼。騷人自是多情思。況復飄然客異鄕。何用浮名絆此身。少陵胸次自無塵。怪來尙有南山戀。白首猶回渭水濱。周公赤舃尙居東。夫子斯文亦有窮。安土樂天能事在。聖心無處不春風。鶡冠爲說最難諶。學問篇中感慨深。旣是賤生無所用。一壺那得重千金。十年流落永東村。雙鬢飄然雪已紛。惆悵門風難再振。羞看子厚鐵爐文。</text>
<title>紀事</title>,<text>己丑冬爲上黨人。庚寅春作永陽民。蒙恩丁未初秋月。移向原山是戊申。</text>
<title>出郊</title>,<text>匹馬尋人曉出城。滿郊芳草雨初晴。一聲布穀催春種。十里閭閻自太平。</text>
<title>戲題屋壁 二首</title>,<text>茆屋臨溪小路斜。十年生活似僧家。主人心地淸無俗。幽巷春來處處花。罷釣歸來日欲斜。稚松疏竹屬山家。有園不是謀生計。半種仙茶半種花。</text>
<title>詠懷 五首</title>,<text>睡起南窓日色明。香爐細細碧煙生。山禽可是多情思。故向幽齋送一聲。山中相識半僧徒。冷笑淸談亦足娛。自古有榮須有辱。不如隨分老江湖。松陰滿榻日何遲。坐看山童一局棋。勝負算來都是妄。誰知世事甚於斯。手煮淸茶滿椀香。晴窓一啜淨肝腸。已敎塵念無從起。更把何心學坐忘。靑山如畫釣磯邊。白日幽聞哭杜鵑。蓑笠往來殊不惡。箇中眞味向誰傳。</text>
<title>寄趙子敬 二首</title>,<text>昨夜西風一雁飛。朝來忽得故人詩。泰生艱極眞虛語。十載還家尙未期。百感中來未易支。少年雙鬢已成絲。壯元何處閒消日。一度相思一度悲。</text>
<title>寄舍弟 方敬</title>,<text>漢江一別幾星霜。迢遞雲山隔兩鄕。況是數年音問少。不堪秋色滿林黃。</text>
<title>古寺</title>,<text>獨入招提欲暮天。摩挲短碣認當年。僧房不閉無人住。落日深山哭杜鵑。</text>
<title>憶京都僧伽寺</title>,<text>僧伽蘭若倚岧嶢。却算曾遊歲月遙。何日更於仙榻畔。一燈淸坐度寒宵。</text>
<title>早梅 二首</title>,<text>先於百草報春光。暖日晴窓暗圻房。淸興獨來閒賞久。一枝香似一枝香。坤陰用事凜寒威。剝杲潛形不敢窺。復見天心無改處。乾初已動向南枝。</text>
<title>卽事</title>,<text>多少羈懷獨倚軒。半庭疏雨近黃昏。百年俯仰皆陳跡。賈誼何勞弔屈原。</text>
<title>遊還歸寺。贈明谷上人。二首</title>,<text>二年今復到還歸。物色依然似舊時。林鳥隔窓啼不己。宛如來欲說相知。主人眼是當年碧。客子顏非昔日紅。自斷此生難自斷。十年空負遠遊中。</text>
<title>至日卽事</title>,<text>夜深茆屋寂無人。只有寒燈獨可親。正是一陽方動日。聖恩應亦體天新。</text>
<title>憶舊遊</title>,<text>子敬醉臥僧伽寺。庭中雪壓疏松枝。夜深酒醒月滿榻。焚香更讀陶隱詩。</text>
<title>除夜獨坐有感</title>,<text>曉氣濛濛不肯明。寂寥燈下獨含情。百年便作多情客。始覺無端負此生。</text>
<title>竹嶺</title>,<text>匹馬晨登竹嶺山。憑高半日暫盤桓。已知行止皆緣命。當把吾生且自寬。</text>
<title>夜詠</title>,<text>或於泥巷或雲衢。窮達誰敎萬萬殊。夜來起欲向天問。唯見星河無數鋪。</text>
<title>戲贈西坡子</title>,<text>十載流離壯氣消。一枝身世未逍遙。西隣賴有賢知已。詩酒相尋慰寂寥。</text>
<title>自詠 四首</title>,<text>茅屋蕭條屬腐儒。十年門巷往來無。晴窓靜坐看義易。一本分明達萬殊。少將經史慕先儒。一點胸中俗氣無。屛跡自今甘自晦。已知世事逐時殊。行裝落魄類侏儒。漂泊他鄕識者無。只有寸心猶似舊。不隨窮達有相殊。早年庠序廁諸儒。自顧平生一技無。到得身安心穩地。算來愚智不曾殊。</text>
<title>戲贈 二首</title>,<text>痛飮年來似吸泉。傍人共比酒中仙。傳家只欠文章債。一斗徒能賦百篇。浮世人情似尾閭。衣須羅綺食須魚。吾家自有閒生活。負郭相傳數頃畬。</text>
<title>自歎</title>,<text>萬里飄零尙轉蓬。臨岐終日哭途窮。自憐十載成何事。禍福從今問塞翁。</text>
<title>春興</title>,<text>杏艶桃嬌柳綠均。獨尋春色到江濱。花時莫放留連醉。今歲人非去歲人。</text>
<title>獨酌</title>,<text>雨後苔錢綠滿庭。柴門白晝斷人行。晚來獨酌成微醉。童子煎茶報解酲。</text>
<title>中秋月</title>,<text>月到中秋別有華。古今騷客費吟哦。人心着處偏成癖。未必淸光此夜多。</text>
<title>李生見訪</title>,<text>秋暑炎炎惱病身。佳眠終日倍殘春。忽聞剝啄仍驚起。握手相看是故人。</text>
<title>除夜記夢</title>,<text>夜深風雪擁衡茅。半壁殘燈焰半銷。魂夢不知身已廢。天門猶趁五更朝。</text>
<title>寄人</title>,<text>漂泊如今走海濱。每逢佳節益傷神。十年貧病仍流落。敢道靑雲有故人。</text>
<title>卽事 二首</title>,<text>晝靜溪風自捲簾。吟餘傍架檢書籤。今年却勝前年懶。身世全敎付黑甜。訪友閒行水上村。尋僧靜扣月中門。無人領得幽居味。罷釣歸來酒滿盆。</text>
<title>曉坐</title>,<text>病客多愁睡不成。月華先曉報窓明。滿庭積雪無人語。寂寂西隣一犬鳴。</text>
<title>謾興 四首</title>,<text>雪盡江郊草欲靑。登高何處望京城。聖恩若許歸田舍。好與鄕人樂太平。草堂香火絶纖塵。詩語年來漸入神。不是吾生深避世。只緣地僻自無人。梅花如雪柳絲靑。陡覺韶光已滿城。豈有風情酬物像。但將詩句寫昇平。活計從敎甑有塵。世間無事更關神。南窓日午獨眠覺。似我淸閒知幾人。</text>
<title>雜詠 二首</title>,<text>里巷從遊盡白丁。濁醪相訪見眞情。半酣更約明朝會。總說今年最太平。春來日日好風吹。草色遙看已陸離。最愛天心呈露處。梅花先發向南枝。</text>
<title>卽事 二首</title>,<text>地偏終日絶追攀。吟苦詩家似未閒。誰識靜中淸興味。捲簾疏雨臥看山。世人但識大夫高。宦路紛紛日夜囂。可是吾生能出俗。自將天爵臥蓬蒿。</text>
<title>登後岡</title>,<text>策杖淸晨上斷岡。一川風景慰愁腸。回頭西北山無盡。第幾山中是我鄕。</text>
<title>夜過滄水灘</title>,<text>夜靜微風水面興。杜鵑啼苦月初昇。榮華畢竟知安用。獨立灘頭憶子陵。</text>
<title>午睡</title>,<text>草堂無事似禪房。綠樹當窓納午涼。自是山禽欺不見。含花故故落前床。</text>
<title>送僧</title>,<text>行脚飄然斗以南。尋師何處破前三。參禪政在言傳外。月滿晴空水滿潭。</text>
<title>雨中</title>,<text>細雨隨風玉屑霏。草堂終日掩苔扉。無端惹起江湖興。蓑笠何時坐釣磯。</text>
<title>述懷。贈明谷上人。二首</title>,<text>石泉澄淨樹林疏。數朶靑山對結廬。但使此心淸似水。更於何處覓閒居。禪宗敎法各端倪。汗漫令人意欲迷。畢竟祗從心上覓。謾將黃葉止兒啼。師有寫經之意故云</text>
<title>望母子山口號。贈鼎覺山人。</title>,<text>母子山高接白雲。地靈千古絶塵紛。短筇何日相尋去。靜倚松窓到夜分。水樣精神月樣容。山中蘭若最高峯。小窓出定無餘事。只管淸泉與翠松。</text>
<title>過金生舊居 二首</title>,<text>樹林蕭瑟起悲風。門掩殘秋落葉紅。惆悵精靈無處覓。數聲寒雀夕陽中。水寒雲淡草浮煙。獨立空園一惘然。官府不知時祀絶。秋來猶自稅荒田。</text>
<title>書懷 三首</title>,<text>水自東流日自斜。縣樓回首望京華。誰家解畜消愁藥。不惜千金去欲賖。自信功名大謬悠。異鄕無賴久淹留。少年多少同遊者。半入靑雲半作州。壯氣當年曳落河。欲從淮海斬鯨鼉。如今潦倒仍多病。慙愧生涯似老婆。</text>
<title>夜坐</title>,<text>夜半無眠臥復興。丈夫豪氣自難勝。收將濟世安民志。獨坐窮廬對小燈。</text>
<title>送人歸順興府</title>,<text>西郊相送獨傷魂。客淚難禁灑夕曛。不是異鄕離別苦。竹溪東畔有先墳。</text>
<title>秋夜</title>,<text>草堂秋氣夜凄妻。蟋蟀聲高月欲低。無限客愁仍不寐。杜鵑何事向人啼。</text>
<title>告暇歸村莊途中 二首</title>,<text>匹馬鳴山獨自過。野人籬落杏初葩。南家摠似東家巷。十里春風處處花。蓐食吟行至日晡。一村風景惱迂儒。淡煙疏雨連殘照。摸出江山水墨圖。</text>
<title>到村莊詠懷 三首</title>,<text>信馬歸來睡有餘。不知行過幾村墟。忽聞犬吠依然覺。柳綠花明是我居。虛負紅塵四十秋。異鄕無處可淹留。誰家月下吹長笛。半夜愁人獨倚樓。自哂吾生類楚平。十年憔悴滯江城。客愁可向他人賣。萬斛寧論價重輕。</text>
<title>過亡友故家</title>,<text>小樓寥落俯寒川。古木蕭疏鎖冷煙。詩酒繁華渾似夢。野桃山杏領新年。</text>
<title>自詠</title>,<text>晦跡禪房欲半年。靑春往事已茫然。傍人不識偸閒意。錯比昌黎悅太顚。</text>
<title>贈朴元戎 成陽○二首</title>,<text>湖山萬里振威風。自負安邊第一功。士卒正閒民樂業。夜深明月戍樓空。早將勳業上凌煙。坐幄談兵孰敢先。今日嶺南持節鉞。島夷那得更窺邊。</text>
<title>贈行上人</title>,<text>世緣消盡若春氷。高臥雲山氣味澄。道在此心非外得。少林何苦訪胡僧。</text>
<title>秋日樓上</title>,<text>獨上高樓最上層。雁聲紅樹恨難勝。古今妙手知多少。畫得思鄕也未能。</text>
<title>題玄散翁齋居壁上</title>,<text>暇日尋君偶獨來。笑談聊得暫徘徊。庭前有箇花千朶。盡是閒中手自栽。</text>
<title>輓黃氏</title>,<text>壽夭古來都是妄。死生何必苦相悲。唯餘一恨應無盡。不見男婚女嫁時。</text>
<title>李而立謫居慶山。以詩奉寄。二首</title>,<text>玉山南望片時程。有底相思尙阻行。不是情懷殊不款。只緣吾亦滯孤城。宦途榮落屬豪英。且合寬懷謝聖明。昨日故園逢二子。一杯如見主人情。</text>
<title>送章錄事如京 二首</title>,<text>露洗乾坤送早涼。一鞭歸路興何長。從今誰是知心者。去住無端各自傷。判事聲名動縉紳。翰林風彩照楓宸。一樽相會知何日。爲報秋來恨更新。</text>
<title>寓居僧舍</title>,<text>自嫌塵世苦奔忙。爲向僧家借一房。石銚煮茶淸晝永。松陰賸得滿窓涼。</text>
<title>卽事 三首</title>,<text>獨臥村家欲暮春。地偏無客可相親。多情唯有前年燕。又傍疏簾喚主人。三月江村事事奇。杏花飛雪柳垂絲。興來寫出新詩句。偶得方知勝苦思。門巷年來草不除。片雲孤木似僧居。多生結習消磨盡。只有胸中萬卷書。</text>
<title>書懷</title>,<text>十年流落嶺之南。二水東頭作陸沈。正是涸鱗待雲雨。廟堂何日霈殷霖。</text>
<title>夜坐</title>,<text>臥病經旬不出門。洗心聊讀易乾坤。夜來忽罷周公夢。人靜梅窓月有痕。</text>
<title>呈李而立 二首</title>,<text>諫院當年近耿光。衣冠常惹御爐香。如今贏得江湖老。不獨劉家有子房。白髮朱顏氣浩然。羸僮瘦馬豎吟鞭。雪中乘興閒來往。多少行人望若仙。</text>
<title>雪後</title>,<text>臘雪孤村積未消。柴門誰肯爲相敲。夜來忽有淸香動。知放寒梅第幾梢。</text>
<title>勸酒</title>,<text>玉杯須使玉纖擎。晝短何辭秉燭行。爲報百年當醉過。難將酒債換人生。金谷樓前山獨翠。子陵臺下水空流。算來痛飮眞良計。酒盡君當更起謀。</text>
<title>寄永嘉權契友</title>,<text>暮雨朝雲鎖畫樓。風流人物似楊州。何當匹馬尋君去。到處狂歌作勝遊。</text>
<title>讀易</title>,<text>小窓晴暖照初暾。靜坐硏朱點易文。禍福自知元有數。窮來何戚達何欣。</text>
<title>輓鄭相國 二首</title>,<text>遠遊曾到紫金山。觀盡中原眼界寬。豪氣晚來仍小魯。翩然駕鶴上雲端。玉樹風標照薦紳。常期坐享百年春。今朝忽此聞哀輓。地下修文信有人。</text>
<title>閒中詠懷。錄奉彌泉子座下。四首</title>,<text>天縱高才自不群。彼蒼終未喪斯文。杜門白日渾無事。端坐明窓討典墳。濂溪一派接河南。直過延平到晦菴。千載潺潺流欲絶。彌泉賴是似靑藍。荊山有玉石中存。雕琢看來尙不文。擧世已無和氏眼。珷玞眞假孰能分。吾聞老驥困鹽車。人見駑駘反不如。若遇孫陽時一顧。靑雲萬里駕蟾蜍。</text>
<title>覺明上人來傳榮川黃先生書。師還奉寄。二首</title>,<text>覺老來傳尺素書。知君猶在舊村居。何當握手重懽會。一笑相看萬事除。松京當日日相陪。梨峴花時幾往來。南北祗今多少恨。一樽何夕共徘徊。</text>
<title>戲題</title>,<text>野店荒涼絶世喧。鳥鳴知曙鳥鳴昏。興來更覺幽居味。雨後苔痕欲入門。</text>
<title>偶吟 二首</title>,<text>草廬蕭索鏡堪懸。廚冷誰知久斷煙。一片古心貧不改。興來猶得賦新篇。春暖園梅半欲開。雨晴孤步上高臺。縱然識得風光好。奈此曾無酒一杯。</text>
<title>地震 丁未十二月初四。夜雨地震。是年嶺南無雪。</title>,<text>冬深猶欠雪飄花。夜永難堪雨似麻。況是雷鳴兼地震。未知天意欲如何。</text>
<title>病中奉呈城宰舅氏</title>,<text>地僻無人過弊廬。病中身世付方書。年來賸得濂溪意。窓外從敎草不除。</text>
<title>登明遠樓述懷。錄呈城宰舅氏。三首</title>,<text>百尺高樓壓大川。暮天愁思更茫然。傍人錯料登臨意。還謂風流樂少年。春風獨上仲宣樓。水色山光滿眼愁。聖澤淪肥無路報。祗將忠赤祝千秋。嶺外春風百草香。年年何事客他鄕。自將戀主思親意。遙向華山一斷腸。</text>
<title>贈兪經歷 勉</title>,<text>黑頭金榜壯元郞。首領南方更有光。何幸窮交參會面。綺筵相對共傾觴。</text>
<title>謝任丈惠桃</title>,<text>沙村山水卽仙區。樓外園桃幾樹秋。蒙賜團圓珠玉顆。敢從方朔學三偸。</text>
<title>謝松禾李使君惠松茸</title>,<text>奇形如傘復如拳。早占松陰七月天。珍重故人持見惠。自嗟無計報恩憐。</text>
<title>雨中書所見</title>,<text>篛笠蓑衣一蹇驢。淡煙疏雨暗江途。渠心只解漁樵去。肯料人看似畫圖。</text>
<title>城宰舅氏奉箋如京以詩奉呈</title>,<text>奉表朝天正値秋。千山萬水道途幽。遙知魏闕來同日。五色雲中拜冕旒。</text>
<title>松禾李使君以詩問安。次韻奉寄。二首</title>,<text>八月將闌九月來。憶君無日不懷哉。若爲共作重陽會。醉詠黃花映玉杯。歷敭中外有高風。世上紛紛百不同。慙愧腐儒何事業。未離文字已成翁。</text>
<title>寄舍弟 方敬○二首</title>,<text>回首榮山隔白雲。近來消息絶相聞。渠應知我思渠苦。我亦知渠念我勤。病驥雖含伏櫪悲。有時騰踏也何知。日長旅屋應無事。須向窓前讀古詩。</text>
<title>寄月窓砧上人</title>,<text>法林精舍在星山。萬壑煙霞境界閒。想得觀空趺坐處。夜深溪月照窓間。</text>
<title>題沙村任丈屋壁</title>,<text>十載休官臥碧山。高風肯落古人間。午牕睡起無餘事。却笑歸雲尙未閒。</text>
<title>自詠 三首</title>,<text>夕走朝馳醉夢間。客中甲子不曾閒。家僮報道園梅發。始覺春風已入山。淸晨盥櫛坐團蒲。古鼎香殘日未晡。讀罷唐詩人更靜。楊花滿地鳥相呼。雀噪茆簷欲夕陽。旅魂鄕思兩茫茫。吟餘擬作忘憂計。倚壁頹然睡一場。</text>
<title>新寧朴使君 信生 拜倉使赴京。走筆奉呈。</title>,<text>靑春承命好朝天。文彩風流政少年。臥病未能參送別。晚來回首恨茫然。</text>
<title>自敍</title>,<text>客裏秋回尙未歸。遠遊身世夢耶非。村童拍手爭相笑。又是風霜一布衣。</text>
<title>贈明谷上人</title>,<text>兩人相對小窓間。盡日淸談不出山。紅葉滿溪來往少。僧家未必勝吾閒。</text>
<title>滄水途中</title>,<text>細雨霏霏欲濕巾。白沙如雪不驚塵。晚來恰向村家醉。馬上高吟發興新。</text>
<title>元日偶吟 二首</title>,<text>日高茆屋暖初開。新歲無人共一杯。只有梅花偏稱意。暗香還向客窓來。黃金闕角曙光開。曾記君王賜酒杯。有命不須憂禍福。自知艱極泰將來。</text>
<title>題僧舍 二首</title>,<text>蘭若岧嶢倚翠巒。蒼苔一徑入松間。年來始覺紅塵夢。贏得僧窓半日閒。一樹梅花愜所聞。暗香疏影月黃昏。吾生酷愛僧窓話。莫厭頻來扣竹門。</text>
<title>金公宅小酌。因題。</title>,<text>芍藥花開滿院香。風飄竹影入池塘。主人自是多情者。手酌村醪勸一觴。</text>
<title>晚登城樓詠懷。呈城宰。</title>,<text>雨微煙暝水悠悠。萬古興亡獨倚樓。何事斜陽倍惆悵。不堪千里戀君愁。</text>
<title>夜坐</title>,<text>歲暮思家恨不禁。遠遊何處可安心。小窓獨坐無人語。唯有山螢照夜深。</text>
<title>東水樓上。呈邑宰。</title>,<text>雨餘川水更澄深。樓上淸風亘古今。幸是聖朝無一事。不妨携酒共閒吟。</text>
<title>題居祖寺樓壁 二首</title>,<text>一樓山水卽仙鄕。六月淸風晝夜涼。忽憶去年登眺日。牧丹花發滿庭香。寺在煙霞最上峯。滿山松竹絶塵蹤。堂頭自是貪留客。飯後誰聞更叩鍾。</text>
<title>請暇歸村莊途中</title>,<text>驅馬黃昏度小溪。半山明月子規啼。不知何處吾家在。回首蒼茫意欲迷。</text>
<title>寄趙子敬</title>,<text>契闊無端再削瓜。近來消息問如何。江山景味君知否。細雨斜風滿綠蓑。</text>
<title>宿湛上人房</title>,<text>夜入招提小室淸。香盤數了短長更。吾生不是求禪者。只愛禪家遠世情。</text>
<title>卽事</title>,<text>匹馬遊山興轉幽。小村紅樹夕陽秋。他年却向京都去。淸夢應尋二水頭。</text>
<title>夜中風雨大作。獨坐書懷。</title>,<text>雨暗風號山寂寂。天陰月黑夜沈沈。夢闌獨坐愁無盡。報曉鷄聲直萬金。</text>
<title>登明遠樓呈城宰</title>,<text>聖主龍興御四方。太平風化被遐荒。閭閻撲地民無事。處處謳歌滿道傍。</text>
<title>寄月牕上人</title>,<text>十年南北苦相思。有底浮生久別離。何日更參方丈去。焚香細讀杜陵詩。</text>
<title>送刑曹金正郞 自養 如京</title>,<text>承命朝天馬似飛。樓臺到處醉題詩。君王若問民間事。十載流臣鬢欲絲。</text>
<title>酬趙壯元 瑞康○二首</title>,<text>壯元還有壯元兄。東國人人識姓名。餘慶篤生誠不淺。似聞賢季更精英。憶昔同遊在兩京。君爲後進我先生。如何今日還先達。却使先生仰盛名。</text>
<title>偶吟</title>,<text>丈夫當盡事君忠。衲子猶期學道功。到得一生閒暇地。滿江煙月釣魚翁。</text>
<title>送皮先生歸晉陽</title>,<text>匹馬春風賦遠遊。故人相送滿江樓。十年離別知多少。今日臨岐倍自愁。</text>
<title>寄前永川金太守 及道</title>,<text>契闊無端欲二春。兩鄕相憶苦傷神。當時池館皆依舊。惆悵從遊是別人。</text>
<title>被赦到長水驛。寄永川校中諸友。</title>,<text>承命還鄕馹路通。別愁歸興兩無窮。六年多少團欒語。翻入朝來尺素中。</text>
<title>遊長安寺。贈濟上人。</title>,<text>長安寶地最淸幽。半日淹留作勝遊。羨殺道人無一事。白頭高臥任沈浮。</text>
<title>題珠上人卷</title>,<text>道在心頭不外求。上人何事復南遊。欲知智異山中味。木老巖奇澗水流。</text>
<title>送友之慶州。因過永川。二首</title>,<text>永山當日寄殘生。風俗猶存太古情。應是待君如待我。邑人誰不識吾名。校中諸子盡豪英。詩酒尋常慰我情。一笑相逢殊未遠。憑君傳語報先聲。</text>
<title>再流永川途中寄順興朴府伯 宜形○二首</title>,<text>竹樓風景古稱奇。三日同遊醉賦詩。惆悵如今山下過。相思未得更論思。蒙恩前夏向原州。被酒因爲數日留。樓下一溪如碧玉。應嗔歸客不重遊。</text>
<title>基川途中</title>,<text>雲山迢遞路岐平。驢背吟高興更淸。今日一醒前日醉。似知天欲戲吾行。</text>
<title>牛谷驛途中 是日霧</title>,<text>曉霧朝嵐失路蹊。幾多佳致馬頭迷。天公應是嫌塵眼。藏盡靑山與碧溪。</text>
<title>宿淸露驛</title>,<text>夜深公館一燈靑。多少羈懷夢未成。可是郵人心不薄。濁醪來慰遠遊情。</text>
<title>送江陵朴亞判 立基</title>,<text>關東千里故人歸。相送東郊欲落暉。若見李侯須寄語。居民猶自慕恩威。前永川守李陟。時在江陵。</text>
<title>紀夢 二首</title>,<text>夢爲書狀赴中原。入覲天庭謁至尊。窓外一聲何處鳥。覺來依舊臥荊門。夜夢從來晝所爲。奉生艱極理無違。端知此夢非徒夢。會見殊恩特賜歸。</text>
<title>送李水砧判官之京 二首</title>,<text>嶺外相知意轉深。幾將詩酒競追尋。客中風味從今減。無復高樓共醉吟。法泉僧舍最淸奇。豚犬如今讀宋詩。舟過想經門外水。幸傳消息慰相思。時允庚在法泉寺讀書</text>
<title>偶作</title>,<text>晚來微雨趁風斜。破屋疏籬不稱家。可是天公欲粧點。數株紅杏爛熳花。</text>
<title>呈李而立 三首</title>,<text>一違淸話似經年。東望靑山每悵然。世故自傷難自往。寸心相憶有如天。日照南窓盡日明。獨將經史樂餘生。遲公一夕來相訪。頗覺胸中鄙吝萌。歲暮端居謝聖明。簞瓢自足慰殘生。窓前有箇梅花在。昨夜枝頭一白萌。</text>
<title>登安東映湖樓</title>,<text>萬點遠山靑似黛。一條流水綠於藍。登樓一展平生志。景物應須冠嶺南。</text>
<title>竹</title>,<text>勁節寧隨百草零。雪中方可見眞情。風來淅瀝生微韻。髣髴蕭韶政九成。</text>
<title>新粳。呈李迂齋。</title>,<text>二水新秋稻早黃。村人相贈滿盤香。却嗟調膳今無地。持向迂齋冀一嘗。</text>
<title>登永川明遠樓</title>,<text>樓閣崔嵬近靑霄。山川十里畫難消。半酣賸得哦詩興。忘却長安道路遙。</text>
<title>謾成</title>,<text>旅窓燈火夜深明。鄕思侵凌夢不成。推枕起看星斗轉。一聲天外雁行橫。</text>
<title>戲題</title>,<text>五月榴花雨浥新。蒼苔滿地自無塵。可憐燕子多情思。故傍簾櫳喚主人。</text>
<title>卽事 二首</title>,<text>臘雪紛紛滿太空。天敎三白表年豐。爭知天上春應好。萬片梨花落晚風。守歲他鄕不自由。旅魂鄕思兩悠悠。滿庭風雪無人語。一點靑燈照客愁。</text>
<title>到雲浮寺。寄李秀才 甫欽。</title>,<text>擬向山僧話別離。雲浮寺裏獨來歸。初心政欲趨相見。奈此幽蹊隔翠微。時李生在圓明寺讀書</text>
<title>題宋佐郞 乙開 卷。用西坡子韻。</title>,<text>望極停雲路更長。何知今夜醉聯床。春風準擬湖南去。爲向紆山訪子房。</text>
<title>戊申十二月初四日。敎下京外從便。十一日入京。二首</title>,<text>不見京華二十春。聖恩今日入城闉。半酣省得吾身世。疑是莊周夢裏人。好生君德大於天。萬彙欣欣雨露邊。頭上老蒼臨有赫。誓將忠孝蓋前愆。</text>
<title>再登驪興淸心樓</title>,<text>夜倚江樓月正明。江聲月色洗塵情。傍人錯料重來意。比殺楊州杜子行。</text>
<title>李新及第 甫欽 覲親歸永川。以詩爲贐。四首</title>,<text>先君常願汝成人。屢向吾家每自陳。今日英靈如不昧。也應驚倒已沾巾。年少登科世所難。況今殊例試高官。遙知獻壽萱堂日。無限鄕人洗眼看。曾將淺學久傳經。每歎才華獨老成。此日丹墀親射策。桂花香氣滿身生。名題金榜展雄才。脚底鵬程萬里開。新入士林多所愼。冀將言行更欽哉。</text>
<title>醉中述懷。呈席上諸公。</title>,<text>華堂勝日錦筵鋪。醉舞淸歌似畫圖。滿帽花枝扶上馬。夜深終不怕金吾。</text>
<title>寄友人</title>,<text>浮生聚散似雲煙。南北相離路幾千。却憶華堂當日會。一場春夢倍茫然。</text>
<title>送公直長 路 還鄕</title>,<text>踏雪敲門話別離。故鄕千里夢先馳。遙知海郡生春早。醉詠梅花映玉巵。</text>
<title>奉贈權司諫 孟孫</title>,<text>鵲噪南窓喜氣新。應將喜氣報南隣。今宵定有銀臺夢。出納如間少一人。時左承旨見劾。故戲之也。</text>
<title>惜春</title>,<text>桃花帶雨綻疏籬。柳線含風颺小池。地僻自然來往少。可憐虛度可憐時。</text>
<title>呈趙舍人 幷小序</title>,<text>前掌令趙君 瑞康 曾遊富平村舍。作詩一首云。乘閒勝日到村家。十里芳郊萬樹花。半醉騎驢無事客。太平春興自堪誇。一日邂逅於都下。書以示之。以求其和。余因世故。未卽賡還。月餘在法泉村莊。聞趙君拜舍人。兼掌修撰。其鞅掌奔忙猶前日也。而富平之行樂。特一兩日之間耳。固不及僕村家長日之閒適也。是以不揆鄙拙。錄呈趙君座下。蓋反其意以壓之云耳。騎驢半醉一閒人。遊遍芳郊十里春。今日已非無事客。太平春興屬吾身。</text>
<title>趙舍人拜大護軍。戲呈。</title>,<text>少年曾折桂枝新。高步詞林得意春。今日護軍仍制誥。始知文武兩兼身。</text>
<title>輓許判事 耆○二首</title>,<text>偸閒十載養天眞。餘事詩篇動絶倫。誰料謝鷄俄入夢。忽看丹旐出城闉。附葭當日辱相知。幾向華堂醉賦詩。惆悵英靈今底處。滿園桃李落花時。</text>
<title>聞權僉知拜右承旨。驚喜之至。謹成絶句。錄呈權判事 詳 大人座下。</title>,<text>年德兼高具達尊。接人和氣藹春溫。一門餘慶何煩問。眼見堂前兩代言。女壻李臺亦代言故云</text>
<title>辛亥十二月初九日冬至也。獨坐原州村舍。偶作二絶。一絶紀時。一絶紀夢。</title>,<text>今年冬至在原山。村遠無人共一懽。天氣恰如三月暮。家僮皆着布衣單。人情薄薄多飜覆。世事紛紛惹是非。夢入禁林參賦鳳。覺來驚汗透重衣。夢入翰林院。諸公賦鳳凰詩。余亦參賦。</text>
<title>壬子五月到法泉村舍 二首</title>,<text>小屋荒涼萬木間。今朝匹馬又來還。門庭寂寂無人到。雨後苔痕滿地斑。燕子低回几案間。喃喃欲賀主人還。主人心地猶癡甚。未賦歸歟鬢已斑。</text>
<title>詠懷 二首</title>,<text>空齋不語坐高舂。子厚詞華信可宗。自愧老衰無筆力。敢言能簉古人蹤。斗粟朝來獨自舂。每將貧賤愧吾宗。十年學業猶蕪拙。深負思菴早發蹤。</text>
<title>用前韻。贈荒岳修上人。二首</title>,<text>心迷難辨夢中舂。敢向禪家識正宗。況是菜園羊踏破。自慙無路躡雲蹤。腰間帶石自能舂。明鏡非臺獨得宗。爲報早年加努力。一超須踐祖師蹤。</text>
<title>送陳別監 安 覲親還鄕 二首</title>,<text>春風匹馬向安康。好夢應先赴北堂。恨我已無調膳地。臨分不覺一霑裳。京都數載卜南隣。詩酒相從意轉親。今日拂衣歸故里。自慙衰老走風塵。</text>
<title>聞崔政丞 潤德 凱還入城</title>,<text>細雨天街柳色靑。微風吹送馬蹄輕。太平宰相還朝日。奏凱懽聲已滿城。</text>
<title>題中峯上人小菴</title>,<text>月樣胸懷雲樣身。一間蘭若淨無塵。杜門白日少來往。巖畔開花空自春。</text>
<title>哭梁正郞 汝恭○二首</title>,<text>曾從而立滯南方。每誦君詩輒斷腸。而立已亡君又逝。秋風忍賦輓君章。而立與梁君同時流竄者。余之南竄。日與而立相從。君在中原我永川。十年飜覆摠關天。今朝忽此聞哀輓。獨立秋風一惘然。</text>
<title>漢江送人</title>,<text>送客春風獨上樓。夕陽芳草恨悠悠。漢江江水渾無賴。不借餘波洗別愁。</text>
<title>奉送趙判奉常 瑞康 巡陵歸咸吉道</title>,<text>鐵關東北有咸興。奉使風流世所稱。天遣玉人緣不淺。巡陵五載又巡陵。</text>
<title>題李上舍吟稿後</title>,<text>有德由來必有言。數篇詩態藹春雲。貪看一夜渾忘寢。欲把從前筆硯焚。</text>
<title>山中四時寓興 四首</title>,<text>春隨微雨到村家。山北山南萬樹花。酒熟四隣相喚飮。半酣爭唱太平歌。綠樹生涼午陰殘。水聲松韻世情闌。靑山不是侯家地。贏得閒人盡日看。黃花赤葉映苔扉。物色撩人欲賦詩。梨栗秋來隨處有。一家從此不全飢。小園梅樹吐新葩。夜半枝頭雪月加。開戶曉來渾一色。聞香始覺是梅花。</text>
<title>代權監司 孟孫 作。寄咸吉道金節制使 。宗瑞○二首</title>,<text>安危須仗出群人。杖鉞臨戎已五春。今日加資端可賀。聖心方喜靜邊塵。咸吉江原兩道間。天敎一嶺隔重關。五年契闊無消息。忽奉徽音暫解顏。</text>
<title>江原監司權相 孟孫 覲親醴泉。慶尙監司趙相 瑞康 賦詩以送。用其韻却寄趙相。五首</title>,<text>南來使相報徽音。喜聽平安倍得金。夏季擬尋棠茇去。半酣相話隔年心。新詩要妙帶唐音。讀罷如聞擲地金。忽憶富平山墅裏。挑燈數夜細論心。嶺外觀風有好音。淸裝敢近橐中金。一方民俗歸於變。爭頌甘棠貢赤心。少日陪遊仰德音。須知一諾重千金。因風爲寄相思字。字字皆含悵望心。珍重尊兄每嗣音。淡交元不要黃金。何當鼎坐小樓上。一詠一觴寬我心。</text>
<title>登寧越錦江亭。贈邑宰。孟度○二首</title>,<text>㮈城山水自無塵。地僻官閒俗且淳。獨坐錦江亭上望。萬家煙火太平春。一枝蟾桂隔塵寰。三級龍門激濬端。爲報公餘加努力。登門攀桂也何難。時邑宰欲赴擧故云</text>
<title>仰巖江上。別金舍人 復恒。</title>,<text>京都一別五經年。豈意如今又共筵。落日仰巖船上會。他時相憶夢依然。</text>
<title>示子 允謙</title>,<text>男兒旣負丈夫名。可但漁樵過此生。莫倚少年姑待後。光陰曾不爲人停。</text>
<title>有感</title>,<text>乾坤浩蕩氣方和。萬紫千紅摠自花。惆悵陰崖春有限。一枝憔悴未開葩。</text>
<title>被赦到榮川南亭。醉贈諸友。</title>,<text>百尺危樓馹路邊。故人相送秩初筵。醉來更覺君恩重。歌遏行雲酒似泉。</text>
<title>寄永陽金詩友 順義</title>,<text>去年詩酒慰吾行。珍重恩情勝弟兄。糜粉此身難可報。公山長入夢中靑。</text>
<title>寄明谷 二首</title>,<text>領袖曹溪已擅場。歸來雲壑却深藏。遙知半夜觀空處。一點殘燈一炷香。草玄終日掩柴關。今歲閒如去歲閒。到得工夫無欠處。市朝元不異於山。</text>
<title>述懷 二首</title>,<text>家貧久斷廚煙。身病唯酣晝眠。回首故山何處。白雲縹渺連天。日暮雨聲不絶。村深人語無聞。如何萬里孤客。獨坐思親戀君。</text>
<title>贈友</title>,<text>吾觀世上兒子。結交要重黃金。平生與君相許。胸中一片丹心。</text>
<title>述懷 十二首</title>,<text>自得幽居趣。都忘世故紛。地偏車馬少。獨坐對孤雲。竹屋風聲冷。梅窓日色香。功名徒自苦。千載慕張良。世事同雲雨。人生卽幻泡。功名政安用。白日掩衡茅。自歎魚罹網。誰憐鵲繞枝。有懷無與語。鬱鬱謾吟詩。日日渾無事。朝朝只管眠。隣人多厚意。有酒不論錢。屛跡孤村僻。無人一逕荒。終朝好高臥。稽首謝君王。鄕俗好看客。白酒每盈缸。醉酣競歌舞。淳朴如鴻厖。日暮有所思。出門聊倚杖。所思在何方。極目天地廣。樹密啼幽鳥。江淸戲白鷗。郊居人事少。山氣自春秋。結茅仍補屋。種竹故爲籬。多少山中味。年年獨自知。日日掩柴荊。朝眠午始醒。山童新汲水。石鼎煮蔘苓。寂寞江村遠。蕭條草屋深。春來新釀熟。客到也堪斟。</text>
<title>題竹溪禪師寒松亭</title>,<text>冷影三更月。寒聲萬壑風。上人無外事。宴坐好觀空。</text>
<title>雜詠 九首</title>,<text>一境頗荒僻。苔痕滿地綠。小窓終日明。宴坐樂幽獨。吾生本寡偶。不喜群相隨。春來幽巷中。勝事空自知。讀書騁聖域。路遠不可進。所以古時人。獨居先自愼。明牕開漢史。涉獵聊度日。何勞強是非。抵掌笑君實。祖龍亦何人。敢爲吾道祟。焚灰猶未寒。劉項山東起。妖煙生薊門。翠華向西蜀。嬋姸解誤人。未必天子獨。修仙果延年。萬年猶未足。金莖露猶寒。茂陵秋草綠。吾生昧行藏。中途乃轗軻。願得數年假。學易無大過。我觀富貴人。有時値飢渴。窮人可自保。貧賤誰爭奪。</text>
<title>題照上人常寂軒</title>,<text>一室淸無俗。天光藹六窓。夜深群動息。明月滿前江。道在心中地。分明有兩岐。差毫千里謬。且莫枉奔馳。</text>
<title>卽事 三首</title>,<text>[本文缺]</text>
<title>奉呈李判原州 磻。 乞梨。</title>,<text>癡兒今臥疾。口喝喜呑酸。想望名園裏。仙梨滿樹團。</text>
<title>贈照上人</title>,<text>[本文缺]</text>
<title>題李中樞卷 幷小序</title>,<text>公名 貞榦。 孝誠聞于上。上特敎書褒崇。仍賜几杖。又於獻壽之日賜樂。因遣內官賜宮醞。實千載之榮也。右政丞柳寬首歌其事。今中樞趙相末生又序其端。亦一時之壯觀也。中樞年七十三。母年九十餘也。傳家積德久彌存。穠李敷陰滿一門。鶴髮在堂膺壽考。厖眉視膳奉晨昏。年踰舜慕心愈篤。日展萊嬉色更溫。飮湩肯須煩孝婦。含飴常自弄曾孫。寒魚定向氷間躍。美筍應從雪裏蕃。名徹九重宸意動。班升兩省慶聲喧。絲綸密勿垂優典。几杖聯翩表達尊。香擁宮壺融聖澤。風飄仙樂暢天恩。中官狎坐榮光爛。國老參筵勝事繁。多少史臣方刮目。千秋特筆照乾坤。</text>
<title>癸丑七月初七日至十一日。連有大風雨。南江水漲。近歲所無也。獨坐述懷。</title>,<text>年來事事可傷心。理數茫茫未易尋。旱且霜蝗連夏月。雨兼風雹作秋霖。燕庭哭處聲應格。魯史修時意轉深。疏鑿聖功聞上古。捕埋遺法驗當今。喜將六責弛湯罟。願化南薰入舜琴。馴致休徵由建極。小臣稽首望堯欽。</text>
<title>贈李監司 叔畝</title>,<text>韓山峻極鎭江湄。特降英材出等夷。骨換霜蹄千里駿。葉聯仙李萬年枝。秩崇廊廟猶靑鬢。名絶家庭獨白眉。天上昔曾承晉接。嶺南今復擅周咨。仁如藥石醫民瘼。心是權衡制事宜。四牡載馳懷靡及。一方於變化無爲。薰風吹野羅紈膩。好雨漫村餠餌垂。吾黨古來狂簡地。願將荒句效陳詩。</text>
<title>贈申監司 槩</title>,<text>少從文戰鬪群雄。射策奇鋒孰敢同。才入拴掄名遂達。身承眷顧寵方隆。玉堂直筆超遷史。藥砌封章感舜瞳。識貫古今參制作。學兼韜略贊兵戎。說梅小試巖廊上。范轡仍巡嶺海東。斗柄指寅更節序。雪華先臘兆年豐。分憂任重忘吾倦。問瘼仁深若已恫。和氣暗隨春氣盎。妖煙便作瑞煙籠。訟庭苔蘚連梁獄。闕里菁莪偃魯風。列郡不聞傳羽檄。諸藩無事卽田功。心當越橐貞難奪。耳向齊竽聽更聰。吉士也應包有鹿。流民肯復詠飛鴻。懸魚影倒菁川綠。晝錦光熏洛水紅。自愧斐然狂簡輩。短歌聊此效愚衷。</text>
<title>贈朴監司 習</title>,<text>金章紫綬倒輝光。早歲從容坐廟堂。日月九天違咫尺。風雲千載際明良。龍喉逸氣嘗衝斗。烏府威聲尙帶霜。杖節昔曾觀上國。採謠今復下南方。雨餘紅秫連畦合。秋入黃柑滿樹香。豈獨召公宣化美。爭聞處處詠甘棠。</text>
<title>贈崔監司 士康</title>,<text>甄城佳氣至今存。餘慶人兼說杏村。少負雄豪同驥子。果生貞淑配龍孫。優遊藥砌封時事。出納銀臺代聖言。綠髮已曾登相府。甘棠今復解民冤。百年囹圄莓苔長。萬里桑麻雨露渾。吾黨喜聞星駕近。敬將荒句奉行軒。</text>
<title>贈崔監司 迤</title>,<text>杖鉞南巡氣勢雄。朝廷暫惜失夔龍。採謠任重觀風俗。宣化功深代聖躬。三島梯航修厥貢。萬家耕鑿樂時雍。江城草色和氷綠。海郡梅花帶雪紅。桑梓陰中尋古里。樓臺勝處訪遺蹤。閭閻已有甘棠頌。不獨周人詠召公。右五首。永川鄕校謠。</text>
<title>上春亭相國</title>,<text>憶曾年少侍春亭。十載摳衣講聖經。望切吹噓伸尺蠖。恩深敎誨化螟蛉。傷時每覺愁腸爛。戀舊難禁感涕零。詩爲寡聞迷格律。學因多病欠精靈。漢江月白秋光綠。華嶽雲開晚色靑。何日更參函丈去。自驚雙鬢半星星。</text>
<title>登天王峯 永川公山峯名</title>,<text>策杖晨登至大還。攀緣半日鬢堪斑。天低海闊疑無地。霧散雲開忽有山。危棧縈紆同蜀道。衆峯迢遞想秦關。吾生已識垂堂戒。何事如今抵險艱。</text>
<title>送人還鄕</title>,<text>驛路春深景物紛。一鞭歸興滿乾坤。天低鳥嶺山渾霧。水拍驪江浪接雲。萱謝北堂無母在。荊敷前樹有兄存。還家莫作留連計。須向明時早策勳。</text>
<title>慶會樓</title>,<text>瓊樓高壓九重闈。琪樹玲瓏霽景遲。天地倂功開壯觀。明良相際啓昌期。獸熏和氣遊靈囿。魚躍恩波滿禁池。幸値太平千載日。愧臣無路近丹墀。</text>
<title>雨</title>,<text>殘春一雨便成霖。數日陰晴變態深。夾岸野桃花盡落。近江村柳葉皆沈。僧牕倚榻當年興。旅館挑燈半夜心。安得吾家竹樓上。臥聞疏響灑幽林。</text>
<title>贈友</title>,<text>鸞鳳元非燕雀群。少年高義薄層雲。人言已負三冬學。自說須看萬卷文。讀熟夜牕天欲曉。講闌春榻日將曛。功成畢竟無他道。只在吾心一段勤。</text>
<title>寄明谷上人</title>,<text>獨向溪山臥小菴。十年身世隔塵凡。天仙禮拜常呵衛。檀樾歸依每往參。榻靜松風寒灑面。牕虛雲氣冷侵衫。何當共坐團蒲上。勘破前三與後三。</text>
<title>答趙仲敬 時在松都讀書</title>,<text>聞君猶在障巖家。學問年來日益加。舞彩晨昏應有樂。誦詩胸次自無邪。春深市店同沽酒。夜靜僧牕共煮茶。回首舊遊如一夢。不堪秋暮滯天涯。</text>
<title>送友人還鄕</title>,<text>三人匹馬賦言旋。祖帳初開近暮天。送別倍傷爲客處。同遊却憶在家年。曉行幽徑雲埋樹。夜渡寒江雪滿船。聖主卽今方側席。鄕關且莫久留連。</text>
<title>述懷。錄呈趙壯元 瑞老。</title>,<text>地偏東郭自淸幽。獨倚晴囱興轉悠。三月過中花欲盡。百年當半歲如流。唯思杜甫江頭醉。莫學靈均澤畔遊。富貴不應僥倖得。樂天知命復何求。</text>
<title>奉呈權參判</title>,<text>欲向原山意浩然。庶將耕鑿送餘年。窮通有命當安分。富貴無心敢怨天。西嶺月明尋竹寺。南江雨細弄漁船。自緣春盡歸心迫。未暇團圝奉別筵。</text>
<title>上李騎牛子 行</title>,<text>江陰別墅最淸寒。門掩蒼苔滿地斑。少日才名機入洛。晚年身世李歸盤。耕雲釣月閒生活。臨水登山獨往還。賴有典軍同里閈。不勞書疏問平安。公之孫護軍李孜之居。與余相近。</text>
<title>賀權僉知 孟孫○辛亥九月初二日夜。權公夢射鵬得之。翌日政。拜僉知中樞。上親書姓名下吏曹。</title>,<text>鸞誥初頒雨露傾。鵬摶已得近靑冥。珍禽吉夢應先報。御筆親題別有榮。喜滿庭闈明晝錦。慶延門閥耀文星。早參末契陪遊久。盍欲彈冠效貢生。</text>
<title>謾成</title>,<text>小室臨溪境轉閒。蒼松白石世情闌。匡床偃臥身初適。宦海浮沈膽已寒。春暖未消頭上雪。酒醺聊借臉邊丹。十年詩癖今猶甚。更覺吟難一字安。</text>
<title>奉呈趙亨父戚丈</title>,<text>新搆山齋別樣奇。樂天無處不委蛇。消閒只管詩添稿。對客長敎酒滿巵。帝念賈生當有日。民思安石已多時。一摶九萬鵬程在。爲報南華豈我欺。</text>
<title>龍門舟中寓興。錄奉權僉知。</title>,<text>江流西注過龍門。曉倚篷牕水氣渾。日出波光金眩曜。風翻浪勢雪崩奔。舟行却訝山隨轉。魚躍須知理自存。最憶南隣權大相。醉中談笑更溫溫。</text>
<title>戊申春。獨坐原州法泉村舍。忽見短髮兩莖已白。始驗年今四十一也。默念夫子四十五十而無聞焉斯亦不足畏也之訓與孟子四十不動心之言。不覺惶愧。因述所懷。</title>,<text>宦海昇沈醉夢中。年過四十尙飄蓬。學慙魯論無聞戒。心昧鄒書不動功。短髮今朝俄變白。衰顏昔日亦浮紅。往來南北成何事。愧殺徒然作老翁。</text>
<title>辛亥十月。挈家到法泉村舍。</title>,<text>歸來三徑任將蕪。宴坐南牕養道腴。出處更觀盤谷序。風流不減輞川圖。村深柹栗長堆案。水近魚鰕每入廚。麤飯濁醪堪送日。窮通且莫問堯夫。</text>
<title>在村舍。聞權僉知拜右副承旨。詩以爲賀。</title>,<text>聖代龍喉摠大才。地分華要近蓬萊。晨趨玉殿香熏帽。夜詠銀臺月滿杯。親老達尊膺五福。堂開具慶配三槐。靑雲賀客知多少。只欠隣翁盡醉廻。</text>
<title>奉贈趙司諫</title>,<text>宮柳靑靑拂御堤。鳳池高步佩聲齊。草綸風雨凌毫起。退食香煙滿袖携。講學昔曾聯雪榻。追陪今復接桃蹊。十年多病仍衰老。愧殺麤才似滑稽。</text>
<title>題新寧縣客舍</title>,<text>行到新寧日未昏。百年興廢獨憑軒。閭閻稀少不宜郡。樹木鬱蒼還似村。木索晝閒高品政。嵐煙春藹太平痕。使君樽俎開筵秩。半醉微吟慰客魂。</text>
<title>曉行</title>,<text>早過江村草露濃。馬頭山霧藹空濛。水蒸殘暑浮虛白。花染新春坼舊紅。書劍十年徒志大。風塵千里竟途窮。幾多結習俱消盡。到處相隨一箇忠。</text>
<title>答舍弟書</title>,<text>病囱睡味正昏沈。村遠無人肯一尋。久別忽驚書札至。相思空覺歲年深。千山又是新秋色。百鳥都非舊日音。爲問高堂安穩未。天涯回首恨難禁。</text>
<title>李獻納而立自京還家。以詩奉呈。</title>,<text>明時慷慨擅封章。投紱歸來道益光。魂夢尙飛華省月。衣冠猶惹御爐香。閒中事業詩成稿。病裏行裝藥滿囊。莫把釣竿爲野老。聖朝終不棄賢良。</text>
<title>登永川明遠樓</title>,<text>百尺高樓愜所聞。登臨半日獨憑軒。數年漂泊長爲客。萬里歸來尙戀君。濃翠靄空芳草野。暗香浮地落花村。題詩欲記才華薄。苦恨當時不學文。</text>
<title>微雨</title>,<text>江城小雨潤如酥。盡日隨風乍有無。閒灑竹林鳴碎玉。靜分荷葉泫圓珠。晚飄殘照明寒寺。夜伴疏煙鎖近湖。豈獨周人歌霢霂。庶看南畝翠華敷。</text>
<title>九月初八日。贈崔伯常。</title>,<text>九月初霜百草腓。異鄕秋晚不勝悲。才疏自哂吟哦苦。心靜還欣往返稀。紅葉帶風辭古木。黃花含露滿東籬。客中又近重陽日。何處登高共醉歸。</text>
<title>贈宣上人</title>,<text>一曲淸泉萬樹松。上人方丈最高峯。念經夜榻鳴寒磬。採藥秋山策短筇。溪路掃稀苔蘚合。巖扉開少薜蘿封。何當共啜禪牕茗。洗盡胸中俗氣濃。</text>
<title>九日。登功德寺樓。</title>,<text>世間無處可忘憂。令節携壺上寺樓。客子歡娛須盡日。人生行樂莫過秋。淸泉白石眞佳境。綠酒黃花是勝遊。一詠一觴仍酩酊。龍山未必獨風流。</text>
<title>春回</title>,<text>病裏俄驚春又回。客中光景倍相催。奚奴每訝囊無稿。萊婦常嗔甑有埃。野圃雪消新菜作。江籬風暖早梅開。明牕靜坐團蒲上。更喜門前絶往來。</text>
<title>自吟</title>,<text>多病方今懶惰增。十年生活淡於僧。軒牕僅可居容膝。富貴何如臥曲肱。晝永每將詩作伴。夜涼聊與月爲朋。不曾車馬來相過。門逕從敎鎖綠藤。</text>
<title>病中述懷</title>,<text>一臥無端已五旬。呻吟聲苦幾驚隣。命存不必求醫藥。生順何須禱鬼神。謝石病知年在酉。康成夢見歲當辰。今來古往皆如此。敢把牢愁喪我眞。</text>
<title>春山</title>,<text>二氣循環往復還。忽看春色到人寰。雲煙浩蕩連三月。花木紛披滿四山。日暖鳥聲深自在。土融泉脈透潺湲。舞雩言志猶堪賞。曾點胸中一片間。</text>
<title>詠紅桃</title>,<text>三月桃花爛熳紅。却疑身在上陽宮。肉林淫戲憐商受。錦障豪奢想石崇。牧野血痕猶滿地。關中火焰尙燒空。千年俯仰皆陳迹。感物無端恨不窮。</text>
<title>卽事</title>,<text>四山松櫟一茅廬。坐負墻暄睡味餘。衣縫每捫王猛蝨。漁竿空釣呂望魚。軒裳已是無心得。金玉何須滿意儲。芋栗自堪謀送日。盤飡不必蟹爲胥。</text>
<title>寄蔚山尹使君 愷</title>,<text>五年宣化鶴城中。多少民心服至公。詩爲有閒應入妙。政歸無訟已收功。雲開海色琉璃碧。秋入山容錦繡紅。安得太華樓上去。醉看初日上曈曈。</text>
<title>有感寄舍弟</title>,<text>六載坊村作陸沈。從來禍福自難諶。弟兄漂泊隔南北。父子存亡成古今。敢把蓼莪堪忍讀。但將常棣更悲吟。他鄕歲暮無人間。獨立蒼茫淚滿襟。</text>
<title>崔伯常樓上醉詠 樓卽泉谷棲遲樓</title>,<text>七尺長身官樣奇。仙癯鶴骨美鬚眉。居家用意淸無俗。愛友傾懷涅不緇。百讀遍通三代學。一揮能罷十篇詩。高樓況是可消日。醉臥從今歸去遲。</text>
<title>寄法泉珪上人</title>,<text>活計蕭然一淨甁。法泉今復寄餘生。前溪直接驪江碧。北嶺遙連雉嶽靑。共是數年長作客。更於何處細論情。染毫欲寫相思字。不覺臨文涕已零。</text>
<title>贈明上人</title>,<text>萬壑煙霞境自深。斷猿孤鶴是知音。卜居新起三間屋。出定常煎一味蔘。落葉滿山稀俗迹。淸泉漱石淨人心。明朝却向鄕閭去。慙愧紅塵又滿襟。</text>
<title>定覺浩上人談及山中之事。戲賦以贈。</title>,<text>禪師此日叩柴扃。見說菴中事事淸。月上小囱看竹影。風來虛閣聽松聲。乘閒藥圃頻相檢。出定茶甌獨自傾。我亦當時曾一宿。至今山水最關情。</text>
<title>雪後卽事</title>,<text>夜來深雪沒崇岡。曉倚松欞活畫張。鳥影高飛銀界闊。日華相徹玉壺光。枝頭菩蕾梅花嫩。樹杪飄揚柳絮狂。惹起剡溪無限興。蓑衣直欲鼓蘭槳。</text>
<title>偶述</title>,<text>世味年來似釋氷。筆端唯有賦詩能。誰憐命薄爲時棄。自喜家貧免盜憎。北嶺雲深迷洞壑。西村木落露丘陵。從今更覺交遊淡。門立蘿衣問字僧。</text>
<title>九月三十日。曉坐有感。</title>,<text>鷄聲忽報五更來。鄕思撩人未易裁。長夜暗從秋氣盡。初寒潛逐北風廻。非關窮厄元無命。不必飛騰摠有才。俯仰古今皆若此。生前且合醉銜杯。</text>
<title>明谷上人在功德寺。以詩寄贈。</title>,<text>母子山中功德菴。邑人傳是古伽藍。樓高日夕生涼吹。洞密尋常愛翠嵐。出定煮茶吟更穩。披襟對月睡何酣。十年牽俗無由往。回首風塵却自慙。</text>
<title>元日獨坐。次古人元日早朝大明宮韻。</title>,<text>觚稜曙色正蒼蒼。端拱臨軒黼黻光。頒曆隨時嚴一統。考文同軌混多方。雲開天日明仙仗。風細香煙傍御牀。朝罷丹墀霑錫宴。九重春氣滿椒觴。</text>
<title>卽事</title>,<text>香盡爐中夜向晨。擁袍危坐自怡神。鳥聲帶月先於曉。花片飄風減却春。無限客愁偏惱殺。有時詩語轉淸新。十年多少思歸夢。半是明君半故人。</text>
<title>寄興海李詩友</title>,<text>李侯風彩少無雙。高尙平生臥曲江。暇日吟哦詩作稿。佳辰行樂酒盈缸。春深海島花渾樹。夜靜漁船月滿囱。世故十年猶未去。此心安得暫時降。</text>
<title>感興</title>,<text>客裏光陰似隙駒。雁聲南度報新秋。忠心一片終無改。世事千般摠是愁。遠岫白雲平野闊。滿溪紅樹小村幽。晚來獨立高樓上。山帶斜陽水自流。</text>
<title>送曺同年 尙治 赴京</title>,<text>巖巖華嶽俯神州。城闕尊嚴瑞氣浮。聖主垂衣開盛理。故人偕計賦奇遊。孤舟醉棹商江月。匹馬吟行鳥嶺秋。此去錦還知有日。暫時分手不須愁。</text>
<title>奉贈前永川金使君</title>,<text>高陽只隔數朝程。每恨逢人但寄聲。獨滯一鄕秋又過。相思兩地月空明。官中已變當時令。板上唯看舊日名。功未大施還見代。至今民物望重行。</text>
<title>奉懷春亭卞相國</title>,<text>春亭重望壓崇班。多少東人仰泰山。詩倒風騷嚴格律。學窮莊老透機關。鳴村日暮雲煙暝。華嶽秋深草樹斑。兩地相思無限意。一樽何夕好開顏。</text>
<title>送僧</title>,<text>山重水複路逶遲。携影淸秋獨自歸。面壁十年曾悟道。心灰今日已忘機。曉行幽逕雲隨杖。夜倚疏松月滿衣。應笑病生猶落魄。臥遊空此掩柴扉。</text>
<title>次韻答舍弟 方謹</title>,<text>飄零五載伴羈愁。更覺功名已謬悠。欲向湖山期採釣。肯將身世管行休。寬懷只合吟佳句。知命寧憂滯小州。艱極泰生應有日。君今況復少春秋。</text>
<title>奉呈敬差官 時敬差官訪問民間利害。仍考守令殿最。</title>,<text>奉使威風振海城。一方民物共知名。心明黜陟孚朝議。任重咨諏達下情。近臘野梅當雪動。先春江草犯寒生。南州到處多詩助。況是高才自老成。</text>
<title>題月菴寺</title>,<text>再入招提訪故人。前於秋暮後於春。樓高半夜看初月。天近淸晨見北宸。老檜倚雲千樹直。寒梅帶雪一枝新。興來獨詠情多少。坐對南山岸却巾。</text>
<title>登龍泉寺後岡</title>,<text>落日携筇上翠岑。蒼苔小逕出疏林。南臨花縣山河壯。北跨梨村樹木深。雲沒松巢迷宿鶴。風殘竹塢穩啼禽。重遊却恐還難遂。獨立無端更一吟。</text>
<title>送人還鄕</title>,<text>吳生倜儻自無雙。弱冠雄才鼎可扛。賓館聯吟詩滿卷。離程惜別酒添缸。雲隨匹馬晨行道。雪灑孤舟夜渡江。安得蒙恩從子去。竹溪明月滿書牕。</text>
<title>聞生員趙子敬 瑞康 又中及第。喜而有作。</title>,<text>壯元今復擢巍科。鶴髮高堂喜氣加。呵喝殷街飛翠蓋。衣冠滿巷簇金笳。斯文興喪關明主。盛代騰揚屬大家。自覺吾詩尤有讖。相逢便可飮無何。</text>
<title>自感</title>,<text>少也嘗勤讀聖經。十年曾不費陰晴。旁觀縱謂無將大。自料猶期必晚成。壯志忽隨憂患盡。風情僅得酒醪生。天公賦物眞難測。病樹前頭萬樹榮。</text>
<title>自戲</title>,<text>年來志氣減雄豪。鬢上初驚有二毛。宣室敢期前席賈。草廬甘作北牕陶。李衡謾種千頭橘。方朔虛偸一箇桃。富壽已知徒是妄。丁寧莫放蜜甜醪。</text>
<title>述懷</title>,<text>初來只謂數旬留。誰料因循過十秋。詩爲遣懷猶不廢。學緣多病已曾休。釣魚村近常須買。種秫田磽未擬收。斷送百年眞計在。一閒餘外更何求。</text>
<title>聞同年金敎授 久冏 自關東還赴京師。以詩奉呈。</title>,<text>關東千里玉人遙。路遠歸魂不禁勞。客計可傷今日薄。詩篇猶帶少年豪。雲開雪浪連蒼昊。沙暖棠花染綠濤。捨此何須還北去。朝衣爭似布衣高。</text>
<title>寄容菴上人</title>,<text>曾聞面壁閱眞源。餘事詩篇更絶倫。暫向郡齋初刮目。每思蓮社幾傷神。竹陰上榻晝眠穩。花影滿牕春興新。應笑病生猶落魄。十年空此走風塵。</text>
<title>寓居僧舍 二首</title>,<text>獨坐禪房覺日長。倚牀聊到黑甜鄕。庭分翠竹交疏影。牕近孤松納小涼。山靜可能祛俗氣。蔬香亦足療飢腸。回頭四十年前事。正是邯鄲夢一場。借得禪房臥一旬。小軒臨水自無塵。桃花半坼紅猶澁。柳葉初開綠未均。採蕨朝飧僧味軟。煎茶夜話道情新。名場已識憂危甚。悔殺從前誤此身。</text>
<title>奉懷春亭相國</title>,<text>道德端爲百世師。廟堂弘化贊垂衣。直窮聖域能歸極。高步詩壇自中規。別恨不堪隨日起。音書況復隔年稀。蒙恩早晚相尋去。喜滿春亭奉一巵。</text>
<title>題僧舍</title>,<text>杖藜徐步上高峯。入竹穿松到梵宮。隔岸樹光秋雨後。短橋人影夕陽中。雲開遠岫圍平野。風送疏鍾落半空。莫怪揮毫來汚壁。男兒無處不豪雄。</text>
<title>贈晦谷上人</title>,<text>白衲蘿衣一短筇。十年蘭若坐觀空。神龍聽法來應慣。衆鳥含花去不逢。雲氣漸開山擁碧。日輪初出海浮紅。拂衣更欲歸相訪。爲問煙霞第幾峯。</text>
<title>題湛上人房</title>,<text>達水橋邊小路回。尋僧日午上崔嵬。雲連疊嶂開新畫。雨過危泉吼疾雷。擧酒敢辭陶令飮。論文愧乏許詢才。吾生最有遊山興。趁取花時更一來。</text>
<title>寄人</title>,<text>北望榮山髮樣微。山前茅屋掩苔扉。客中辛苦言堪歎。夢裏從遊覺却非。歲去音書猶斷絶。春來草木又芳菲。逢人寫罷相思字。極目停雲淚滿衣。</text>
<title>寄友</title>,<text>每逢京使問平安。又見鄕人喜得官。才子固宜昭代用。逐臣唯待聖恩寬。單衣歲冷無由改。麤飯朝飢不厭飡。窮達自知元有賦。敢將衰朽欲彈冠。</text>
<title>雨</title>,<text>孤雲日暮起中峯。半夜濛濛雨灑空。轍鮒肯終爲涸鮒。池龍方擬作飛龍。細霑江草生新綠。乍點園桃放小紅。僧榻臥聽殊有味。一閒俱是聖恩濃。</text>
<title>感懷</title>,<text>客中又見一年春。感古傷今鼻自辛。酒向愁城能破陣。詩從閒日解搜神。窮通有命樂吾道。富貴無心安我貧。睡起午窓人更靜。杜門閒坐謝淸辰。</text>
<title>寄崔伯常</title>,<text>少年豪氣詭龍騰。壯歲聲名世共稱。題詠有時橫健筆。操存每夜坐寒燈。節同孤竹凌霜翠。心似秋江帶月澄。爲問別來詩幾首。南州紙價也應增。</text>
<title>自述</title>,<text>男兒須要着鞭先。有底明時臥海壖。世故不知春已夏。客愁唯覺夜如年。映階香芍花初放。點水新荷葉欲圓。物色縱然隨處好。異鄕未可久留連。</text>
<title>送金約之之京</title>,<text>聖代難堪久海隅。着鞭今欲向京都。從來司馬能題柱。不獨終童解棄襦。漢水月明橫素練。華山雲盡展新圖。遙知故舊相逢處。應說天涯一病軀。</text>
<title>留別法泉村舍 二首○乙未。被赦到法泉而還。謫永川時作。</title>,<text>北原村舍壓長湖。湖上雲山似畫圖。每擬孤舟常蕩漾。何知匹馬又馳驅。行藏但覺天而已。窮達曾聞命矣夫。只是聖心初不忍自知臣罪法當誅。北來才得濯塵衣。重貶南州事可悲。歸路敢辭題柱媿。到關應被棄襦欺。男鱞女寡情何限。主聖臣明死亦宜。回首永城三百里。不堪雙鬢朔風吹。</text>
<title>呈西坡子</title>,<text>南谷先生積德優。正郞豪氣是箕裘。歷敭臺諫謀猷壯。卜宅山林興味幽。日夕吟哦酬美景。春風步屧作淸遊。不才亦幸居旁舍。把酒相尋未肯休。</text>
<title>卽事</title>,<text>老年方覺愛吾廬。杖屨歸來興有餘。牕罅斜陽看野馬。牀頭盡日曬書魚。詩緣敎子猶相閱。酒爲娛賓或自儲。此外萬般都已遣。却疑身是在華胥。</text>
<title>題僧舍</title>,<text>春來一半在禪房。頗覺胸中道氣長。燈影透紗熏古像。鍾聲徹壁殷空床。翻經坐竹衣霑翠。啜茗吟詩字帶香。更與居僧供軟語。夜深山月上東岡。</text>
<title>雪後卽事</title>,<text>爐紅氈暖曉眠酣。不省疏簷雪撒鹽。樹木怪奇天意巧。山川渾一帝恩覃。僧牕謾憶茶相啜。客榻難敎酒更添。肯與女兒爭所似。倚軒高詠興難堪。</text>
<title>步屧</title>,<text>桃嬌杏艶鬪春深。步屧東郊更展襟。萬事不如閒送日。一生唯可醉長吟。翻雲覆雨人間手。明月淸風世外心。束縳待酬知己分。卜居將欲老山林。</text>
<title>送僧南歸</title>,<text>乾坤到處卽爲家。有底東西不憚賖。參證未如修證妙。遠遊何似臥遊多。甁添澗水納寒響。衲掛藤枝飛細花。自媿塵勞長局束。從師終擬學楞伽。</text>
<title>題本家小亭</title>,<text>綠葉低簷暑氣淸。新苔滿地雨痕靑。醉中更詠蘭亭記。閒裏聊題陋室銘。小几獨眠風灑面。故人相對酒盈甁。年衰敢欲期三顧。只合終身作白丁。</text>
<title>送人赴擧</title>,<text>偕計淸秋馬似飛。夢魂先繞鳳凰池。居家事業書千卷。客路行裝筆一枝。寶劍自含衝斗氣。長鯨元有偃溟姿。春風射破金門策。醉揷宮花步玉墀。</text>
<title>寄李正郞而立</title>,<text>爲報天曹舊侍郞。別來無日暫相忘。卜居己得村居好。取伴仍多酒伴狂。臘盡後園新菜綠。春生南谷早梅香。世人只解紆簪笏。未見韓彭與子房。</text>
<title>至日自賦 二首</title>,<text>至日關門獨自眠。客中身世正堪憐。功名未立年三十。鄕國相思路二千。皓首窮經嗟底病。丹心戀主倍如前。明窓泚筆情多少。忽得新詩一兩篇。歲暮窮閻雪霰深。鄕人孰肯爲相尋。良辰自恨樽無酒。遠客誰憐淚滿襟。繡線忽添量日影。梅花初動見天心。長安多少繁華子。夢想風流醉盍簪。</text>
<title>奉懷氷翁</title>,<text>人間聚散似浮雲。南北相思幾斷魂。弱歲卽蒙猶子視。深情安有若翁分。腹中麤飯何曾飽。身上單衣苦不溫。惆悵此生徒自負。年方三十鬢絲紛。</text>
<title>窨中戲賦</title>,<text>積雪狂風夜刻長。韶光別向此中藏。幽如胡窖憐蘇武。暖似豳陶想太王。至日已看梅蘂白。立春先見菜芽香。從今甚欲名安樂。興到天根月窟旁。</text>
<title>送明谷俗離山之行</title>,<text>初參宴晦卽傳衣。好向靑山錫杖飛。道大戲談歸至理。心淸詩語透玄機。深村紅樹明寒逕。舊隱蒼苔上半扉。近欲往尋蒙印可。自知人事古來非。</text>
<title>送人蒙赦赴都</title>,<text>聖主寬恩特賜歸。夢魂先向華山飛。名高對策觀光日。政著分憂作郡時。鳥嶺暮雲藏驛路。漢江春水上漁磯。此行可際風雲會。不必臨岐惜別離。</text>
<title>曉行贈友人</title>,<text>佳辰匹馬賦淸遊。臨水登山似有求。客裏情懷殊軼宕。途中蹇倒亦風流。江梅帶雨香初坼。野草知時綠半抽。須共故人長共醉。浮生誰是百年留。</text>
<title>奉贈禹使君</title>,<text>早將忠義際明時。作郡循良世共推。心畏四知常有守。政高三異自無爲。訟庭日永苔渾綠。沃野春深麥半岐。多少邑人爭願借。定應仁化洽民肥。</text>
<title>哭明谷上人</title>,<text>晚向還歸托契深。客中無處不相尋。禪窓幾伴煎茶話。酒店頻同對月吟。古院已非當日主。前溪惟有舊時音。從今誰是知心者。回首靑龍涕滿襟。</text>
<title>哭友人</title>,<text>嘗聞臥疾謂尋常。執紼今朝忽斷腸。蝶伴莊周聊作夢。鳳飛玄圃欲求凰。落花舊院人何在。流水空山夜正長。惆悵音容難再奉。城南無復問傳郞。妻先亡故及第四句</text>
<title>送人</title>,<text>淸秋拂袖向京師。相送西郊酒一杯。今日莫傷靑眼別。明年且看錦衣回。深村紅葉隨風下。古馹黃花冒雨開。馬上料應頻得句。數篇須寄草堂來。</text>
<title>山行</title>,<text>礪嶺岧嶢碧幾重。晨行欲暮到中峯。臨危更念垂堂戒。瞰遠聊寬去國胸。谷密屢逢猿掛樹。山陰唯看鶴巢松。僧房隱在翠微裏。落日一聲雲外鍾。</text>
<title>謝金秀才 處兼 惠西菓</title>,<text>酒酲詩渴共侵陵。十載沈痾自不勝。忽被瓊漿流肺腑。端如玉露洗炎蒸。偸桃曼倩身何在。食棗安期事莫徵。誰識易中閒碩果。剝來還可壓堅氷。</text>
<title>自感</title>,<text>浮生禍福苦難眞。一落天南過幾春。身老不禁懷舊國。途窮長恨隔通津。梧桐葉上三更雨。蟋蟀聲中萬里人。艱極十年猶未泰。包羲亦是誑吾民。</text>
<title>戲贈西坡子</title>,<text>嘗聞禍福自相依。十載天涯數尙奇。夜雨滴殘孤枕夢。秋風吹起故鄕思。詩書未遂三生志。霜雪聊添兩鬢絲。已識丈人明易道。泰來當有彙征時。</text>
<title>贈崔司諫伯常</title>,<text>霽月光風氣浩然。卜居泉谷樂餘年。百篇白也詩無敵。一貫參乎道有傳。夢絶帝鄕天爵貴。祀嚴家廟孝心全。秋涼準擬相尋去。夜永淸齋共被眠。</text>
<title>觀物</title>,<text>深村長夏日何遲。觀物高齋白接罹。賈鵩甯牛俱轗軻。黔驢永鼠亦生涯。送窮未必如夫子。乞巧還應似女兒。安土樂天眞境界。一中須學仲尼時。</text>
<title>呈西坡子</title>,<text>出處曾聞自有時。百年身事付漁磯。胸中濟世經邦策。筆下吟風詠月詩。民意久懷安石起。聖心應念子陵歸。丁寧莫賦登樓賦。會見天書下紫墀。</text>
<title>謝西坡子惠桃</title>,<text>令子擎來滿一盤。忽驚仙味備甘酸。漿寒漢武金莖露。色奪楊妃醉臉丹。睡榻降魔花斷眼。詩牕澆渴雪流肝。客中未效瓊瑤報。但把微情寄筆端。</text>
<title>哭崔摠制 龍和</title>,<text>三十登壇佐太平。晚年田舍樂餘生。民心久矣思安石。天意胡然奪孔明。塵滿彤弓橫舊壁。風吹丹旐向佳城。東溟尙爾微波起。應有忠魂愧此行。</text>
<title>輓金氏</title>,<text>婦順夫和子不違。十年春氣滿庭闈。可憐偕老人猶在。誰料微痾藥未醫。鳳穴有雛長孑孑。鸞棲無偶獨依依。鏡奩塵合紗窓閉。惆悵孤魂杳莫追。</text>
<title>輓鄭漢城 擧</title>,<text>位至鴻樞壽八旬。見人談笑發天眞。壯遊燕楚觀中夏。高臥雲林度晚春。每擬竹亭陪杖屨。忽驚泉路隔風塵。吾生最有通家好。執紼誰禁淚灑巾。</text>
<title>輓李令公 殷</title>,<text>一生高義薄層霞。自是駑駘異渥洼。剖竹幾聞岐麥詠。茇棠曾採摽梅歌。接人禮厚渾無我。許國誠深不有家。二水十年珍重意。忍看丹旐向山阿。</text>
<title>奉懷春亭相國 三首</title>,<text>獨步斯文禮絶班。天生有德俾民安。房謀杜斷傾堂上。孔思周情鬧筆端。太華倚空千仞峻。長鯨吸海百川乾。十年尙昧楊花月。敢向春亭嘆仰鑽。具瞻廊廟儼垂紳。吾道興衰在一身。晉馬錫蕃三接晝。乾龍利見十經春。摳衣庶變雕蟲學。去國翻爲賦鵩人。惆悵無因陪杖屨。停雲縹緲漢江濱。德配伊周學孔顏。朝朝聽履入金鑾。廟堂望重調元化。道統功高闢異端。一代風雲連閥閱。十年桃李映門闌。似聞雙鬢詩班早。願上三山九轉丹。</text>
<title>代書寄八溪使君</title>,<text>撫民高義實堪欽。三載居人飽德音。衡運重輕何有意。鏡分姸醜自無心。春深里巷爭歌袴。晝永公堂獨鼓琴。爲問山翁多野趣。習池今得幾回尋。</text>
<title>新鸎</title>,<text>奇形自是異群禽。曉過東墻一片金。二月早隨芳草色。數聲長在綠楊陰。去年詩榻動詩興。今日客窓驚客心。惆悵秋來留不得。園林無處可相尋。</text>
<title>送人覲親</title>,<text>西風匹馬賦言歸。昨夜雙親夢彩衣。獻壽堂中春氣盎。問安窓外曙光微。江村露冷蒹葭響。海郡秋深橘柚肥。景物儘知隨處好。君今況復訪庭闈。</text>
<title>次新及第楊直長 繼元 席上韻</title>,<text>對策天墀遂擅場。蟾宮獨步姓名香。長安馬上看花興。具慶堂中衣錦光。祖塚想高三尺土。賓筵迭獻萬年觴。弟兄滿座雙親樂。最合厭厭到夜央。</text>
<title>詠梅竹</title>,<text>數枝新竹玉成叢。一樹寒梅雪映空。風起暗香微自發。月斜疏影淡相籠。貞心苦節淸霜後。巧態姸姿細雨中。澹泊已無華麗習。肯隨春色鬪群紅。</text>
<title>詠蓮</title>,<text>擧世徒知桃李紅。水邊誰復重芙蓉。當觀外直心求直。可法中通道貫通。處汚得淸和有節。惡文從淡德無容。丁寧合號花君子。賴是濂溪一眼功。</text>
<title>詠桃</title>,<text>忽得村桃一兩株。去年移種小墻頭。仙家道院名尤重。韻士騷人詠未休。有術可延方朔壽。無權易墮晏嬰謀。舊蹊蕪沒少來往。自笑吾生終謬悠。</text>
<title>詠鹽</title>,<text>曾將禹範讀多時。潤下成鹹理甚微。擬雪謝家名踰重。和梅殷鼎用尤奇。乍隨菖歜驚周閱。細入蓴羹媚陸機。有驥服車垂兩耳。令人愁殺賈生辭。</text>
<title>詠酒</title>,<text>香浮金瓮綠泠泠。千載佳名是麴生。楚澤已曾欺正則。竹林還復伴劉伶。主張詩壘爲雄將。降破愁城出勝兵。看取百年眞可惜。與君長醉不須醒。</text>
<title>至日詠懷。呈李正郞而立。二首</title>,<text>他鄕十載苦飄零。每遇佳辰獨掩扃。身老不堪愁與病。家貧無計醉還醒。天心透向梅梢白。春色潛歸菜葉靑。紗帽籠頭山晝靜。焚香端坐讀羲經。閉關終日臥窮閻。自怪他鄕久滯淹。心切紫宸伸華祝。身依白屋作秦黔。詩情忽逐葭灰動。鬢雪聊從繡線添。爲想謫仙遊樂處。樓臺雲雨醉厭厭。</text>
<title>登淸風寒碧樓</title>,<text>寒碧樓高壓大川。重來物色亦忻然。使君意氣猶前日。敎道風流正少年。滿座佳人殊媚娬。多情遊子故留連。一聲長笛羈愁盡。徙倚欄干月上天。</text>
<title>登寧越錦江亭</title>,<text>勝地曾聞有㮈城。如今來上錦江亭。佳人度曲腸堪斷。座客傳觴手不停。二水縈回明夾鏡。千峯環拱展新屛。一杯敢忘君恩重。北望三山祝萬齡。</text>
<title>堤川</title>,<text>堤川公館碧山前。醉倚東軒欲暮天。異味堆盤蓴似雪。暗香浮瓮酒如泉。荒城落葉明周道。沃野嘉禾滿舜田。聖化卽今無遠近。萬家煙火樂堯年。</text>
<title>驪興</title>,<text>閑遊肯比宦途馳。紅樹秋光匹馬遲。十里民居連大野。千年公館俯淸漪。歌欣白雪和瑤瑟。酒倦黃流滿玉巵。醉臥不知天已曉。何人扶得下樓時。</text>
<title>上江原道監司 代人作</title>,<text>野人生活苦淸貧。萬事關心鼻自辛。男壯幾經鳴雁日。女貞虛度標梅春。在中聖訓聞諸易。出贅遺風起自秦。幸値使華宣盛化。餘波願借涸邊鱗。</text>
<title>讀唐史有感</title>,<text>天心久已向秦傾。民望何曾屬建成。世亂世治隨氣數。立功立嫡有權經。神堯可是迷端本。貞觀眞能致太平。俯仰古今無限意。半山斜日倚疏欞。</text>
<title>送同年尹奉禮 統 辭職歸養</title>,<text>思親卽日掛朝巾。匹馬新秋向故園。彩服已飄慈母夢。高風能使薄夫敦。萱堂菽水歡應足。茆屋簞瓢樂自存。可是秉彝人所共。臨分不覺愧吾惛。</text>
<title>曉坐</title>,<text>懶慢無堪不出門。焚香端坐謝乾坤。松丫鶴立山多態。池面魚行水有痕。杜酒寬心愁裏飮。羲經卜命靜中飜。夜來恐作紅塵夢。徹曉高吟兩眼昏。</text>
<title>輓盧政丞 閈 妻貞敬夫人閔氏</title>,<text>驪江一派接天潢。早沐餘波荷寵光。奕世已看門閥盛。宜家能使子孫昌。德全終始坤貞盡。禮備哀榮聖澤長。多少縉紳爭執紼。更知存沒兩煌煌。</text>
<title>奉贈李迂齋 二首</title>,<text>道德文章動九韓。天敎夫子啓群頑。從容直入程朱室。磊落優登李杜壇。晚向江山聊自晦。已無塵事更相關。君恩若許除羅網。終擬隨公作考槃。千載箕邦一俊人。斯文興喪實關身。胸襟瑩澈呑星斗。詩律森嚴泣鬼神。靜裏謳吟閒事業。醉中談笑豁天眞。摳衣甚欲從函丈。倘爲徐生拂榻塵。</text>
<title>樓上詠懷</title>,<text>遠客悠悠獨上樓。憑高第一望神州。榴花帶露紅如滴。柳線含風翠欲浮。萬事悲歡人自老。百年興廢水空流。賴逢太守能相慰。不覺朝來已散愁。</text>
<title>戲贈友</title>,<text>積善家宜有子賢。壯年聲價動朝鮮。詩高山谷猶居後。筆健長芝却讓先。此日嶺南參會面。幾宵燈下共談天。邑中相識知多少。文彩風流獨爾憐。</text>
<title>別崔伯常</title>,<text>一生交契重陳雷。更喜他鄕得暫陪。世上毀譽難自免。客中懷抱向誰開。夜深山館看明月。臘近江郊見早梅。此去何時還會面。臨岐惆悵獨徘徊。</text>
<title>奉呈城宰舅氏</title>,<text>自許疏狂不見容。欲將身世學明農。詩緣有疾經旬廢。門爲無人盡日封。四野桑麻知歲稔。一村煙雨覺時雍。縱然聖化同天地。須信龔黃德澤濃。</text>
<title>奉酬北靑敎授金同年 久冏</title>,<text>少年同戲漢江邊。一別音容兩渺然。憂患早傷顏髮白。功名宜鑑卓臍燃。南來身世同春夢。北望山川隔暮煙。好向靑州爲敎授。似聞門弟近三千。附原韻寄柳同年君在南邊我北邊。昔年同戲夢依然。淚因別久成河落。心爲愁深貯火燃。沙煖海棠紅勝錦。日晴江柳綠如煙。何時握手開談笑。兩地相思路二千。己未秋九月。在法泉村舍。偶閱家中書籍。忽得此詩。吟玩再三。音韻鏗鏘。可法可愛。恐其湮沒。幷陋韻謹錄如左。</text>
<title>贈鄭上舍</title>,<text>得師方可見君賢。受學迂齋二十年。灑落詩章堪膾炙。淸新風彩卽神仙。樂天肯要論簪笏。愛友何曾惜酒錢。自幸南來參托契。幾宵談笑席相前。</text>
<title>偶吟</title>,<text>雪鬢霜髥老病兼。紬襟豆粥草廬深。傳家舊業餘淸苦。消日奇功付黑甜。身賤敢辭婪尾飮。寸疏長作皺眉吟。春來小洞無來往。一院花香自滿簾。</text>
<title>迂齋李先生拜禮曹正郞赴京。以詩奉呈。</title>,<text>除書此日到柴扉。聽說蒙恩拜禮闈。德望信非文仲仕。年華尙少太公歸。山村臘盡梅初發。馹路春寒雪正霏。曾笑越江垂淚別。如今送子却沾衣。</text>
<title>自述 二首</title>,<text>萬松深處一茅菴。活計無塵志不凡。屛迹自甘長闃寂。敲門誰肯或來參。山晴濃翠初排闥。樹近微涼欲透衫。更覺主恩淪到骨。焚香恒祝聖人三。乾坤到處卽吾庵。畢竟誰分聖與凡。懶性不嫌無客過。閒情只喜有僧參。江山已自淸人骨。塵土焉能浼我衫。俯仰古今徒是妄。何勞額癢耳生三。</text>
<title>哭柳副正 汲</title>,<text>操心謹厚寡言辭。接物謙和任是非。早向李門同作贅。幾從芹館共談詩。年當不惑身方健。病到難醫事已違。猶有幼兒隨母側。此生遺恨卽無涯。</text>
<title>謁錢村前鷄林李府尹。終日飮酒歸途發詠。</title>,<text>華堂終日管絃聲。風起香煙暗畫屛。分外忽陪耆老會。醉中偏覺笑談淸。盆梅地暖初生白。溪柳春寒未放靑。感激不辭成酩酊。歸來馬上夕陽明。</text>
<title>春雁</title>,<text>識時知禮最爲靈。何事春風又北征。雲表已離矰繳患。池邊莫戀稻粱馨。靜拳沙渚眠朝雨。亂戲煙塘弄晚晴。却憶趙樓長笛夜。幾行橫塞伴殘星。</text>
<title>獨坐</title>,<text>山深故舊絶追攀。白日翛然獨掩關。往事已同春夢覺。餘年直付醉眠閒。桃花紅嫩疏煙外。柳色靑新細雨間。遠客病來鄕思苦。幸因風景暫怡顏。</text>
<title>卽事</title>,<text>癸丑年。自正月至六月無雨。京畿小雨而已。又四月。連數日降霜。百穀皆損。又四月十九日。伐山戎克之。旱魃三春苦亢陽。如何正月又繁霜。稻田萬頃渾無綠。桑木千條摠是黃。薄伐山戎殲獷俗。懷柔海寇示包荒。卽今聖主方更化。變異終須作吉祥。</text>
<title>癸丑六月二十六日。叔父 諱漢 蒙賜銀帶一腰麻衣一襲烏紗帽。二十七日政。拜奉常寺尹。七月初一日政。改授大護軍。幹辦內侍茶房事。詩以爲賀。</title>,<text>亨屯易道豈誣傳。雨露今朝忽沛然。銀影尙含天日色。衣香渾惹御爐煙。擎來鸞誥題猶濕。領得烏紗製更鮮。爲報寵榮無可報。晨昏當祝萬斯年。</text>
<title>過月波亭</title>,<text>征鞍初卸倚船窓。細雨漫江白鳥雙。紅樹馹亭詩滿壁。黃茅村舍酒盈缸。郵人相饋情多款。客子高吟志不降。禮數衣冠誠朴略。信知王化及鴻庬。</text>
<title>寄贈居祖寺堂頭</title>,<text>少也飄然遠世紛。聞風誰不揖淸芬。三間屋上千峯合。萬木陰中一路分。出定有時吟好月。遊山到處伴孤雲。吾生亦是忘機者。印可終須更賴君。</text>
<title>遊山</title>,<text>吟餘策杖上高岡。北望山川劇渺茫。佳節每嗟愁裏過。流年尤覺客中忙。漁煙日暮靄蘆渚。官樹秋深明驛墻。自是登臨多慷慨。故園應亦此風光。</text>
<title>智異山深上人臨行索賦。輒口號。</title>,<text>昔非有住今何往。北去南來亦偶然。落日獨行猿影外。淸宵孤嘯鶴聲邊。揮毫舊句閒相改。出定香茶好自煎。愧我久爲塵世累。異鄕瓠繫過年年。</text>
<title>題金處士林亭</title>,<text>入門便覺主人心。茅屋依山靜且深。僊籙有時閒裏課。方書無事病中尋。溪流過雨涓涓淨。松樹留風細細吟。日暮欲歸仍挽袖。更呼美酒勸相斟。</text>
<title>至日獨酌</title>,<text>忽忽羈懷自不平。況逢佳節倍傷情。故國政悲千里隔。他鄕又見一陽生。暗香撲酒梅初動。寒響侵牕雲未晴。獨酌獨吟誰與語。興來新句偶然成。</text>
<title>卿雲</title>,<text>帝簡千年眷聖君。天開五色靄祥雲。和風醞釀成奇態。異氣薰蒸化瑞氛。彩徹層霄初煥爛。光含霽景更繽紛。小臣瞻仰懽無極。擬進新詞美舜文。</text>
<title>寄安趙兩先生</title>,<text>永山風雪歲將闌。屈指交遊似夢間。貧病十年空老大。浮沈一世足悲懽。樽前會合知難得。客裏驅馳愧未閒。自恨寒鄕無所贈。祗憑詩句報平安。</text>
<title>送人歸寧海</title>,<text>嶺外諸州多勝地。丹陽爲郡最爲雄。官閒太守唯關醉。邊靜居民但事農。嵐氣忽開山積翠。日輪初出海浮紅。蒙恩便欲相尋去。直上觀魚一盪胸。</text>
<title>奉呈權承旨 孟孫 乞藥</title>,<text>臘日僊丹拜賜廻。黃朱錯落滿盤堆。濃香剩帶爐煙出。嫩色渾含雨露來。已濟民瘝歸壽域。應調國脈向春臺。餘波莫靳霑鱗涸。抱病相如政可哀。</text>
<title>演雅</title>,<text>茅屋蕭條小似蝸。十年門外雀堪羅。日長庭樹禽相語。人靜園籬鹿自過。驢背夕陽橫牧笛。鷺邊疏雨放漁歌。從今欲學龍蛇蟄。騎鶴楊州奈爾何。</text>
<title>送李而立赴京</title>,<text>匹馬淸秋向漢陽。路人爭識紫薇郞。能名尙動天官裏。好夢先歸寶座傍。洛水風煙詩滿稿。蘂城雲雨酒盈觴。若爲兩腋俄生翅。到處從公鬧一場。</text>
<title>卽事</title>,<text>十里江村樹木奇。小牕閒臥謝淸時。稻香肯怕塵生甑。草軟何憂馬齕箕。山靜獨吟殊有味。日高方起自無爲。官途多少驅馳者。春去秋來摠不知。</text>
<title>題還歸寺壁</title>,<text>阿川東畔路岐遙。獨向禪扉手自敲。遠近樹光秋雨岸。短長人影夕陽橋。峯頭片月明僧榻。松頂孤雲傍鶴巢。莫怪揮毫來汚壁。祗緣豪氣竟難調。</text>
<title>彥陽使君與客携酒見訪。翌日詩以爲謝。</title>,<text>聯鞍山路過窮閻。一聽跫音喜未任。葭管灰飛陽已復。梅窓日煖酒堪斟。醉中不省多違禮。醒後方知有愧心。共說宿酲須自解。携壺莫憚更來尋。</text>
<title>謾成</title>,<text>別墅淸幽壓大江。歸來三徑已荒涼。鸎知求友啼前樹。燕解迎人語近墻。月過竹窓分冷影。風吹花塢帶殘香。十年役役徒爲耳。擬向莊周學坐忘。</text>
<title>到村舍詠懷</title>,<text>澗水潺湲繞弊廬。歸來猿鶴亦欣如。半夜疏雨行扶杖。滿榻涼風臥看書。閒愛山僧分野菓。懶從溪鹿踏園蔬。却嫌天上群公子。尺素時時問起居。</text>
<title>遊城西</title>,<text>苦被風光惱客懷。杖藜徐步郡城西。柳垂一岸吟春鳥。花覆千家響午鷄。浮世只宜閒送日。佳辰最合醉如泥。算來此計眞良計。莫放深壺到處提。</text>
<title>題僧舍</title>,<text>十里疏鍾落晚風。尋鍾覓路到中峯。橋臨澄澗橫前影。徑踏荒苔沒後蹤。入院但逢僧面壁。出門猶見鶴巢松。夜深月白無人語。獨坐遙聆大壑淙。</text>
<title>九日登安東映湖樓。次古人韻。</title>,<text>吾生漂泊遠遊多。今上高樓興轉加。千里一身長去國。七年萬死又離家。倚欄最恨醒臨水。落帽誰期醉揷花。坐瞰滄波殊有味。何須怪怪學浮槎。</text>
<title>登圓明寺小樓贈安上人</title>,<text>獨向雲山訪道林。小樓終日共登臨。淸泉漱砌生寒響。老木當軒積翠陰。洞裏煙霞朝復暮。世間興替古猶今。十年官路吾何事。終擬從今臥一岑。</text>
<title>憶淸州</title>,<text>西原縹渺隔關河。相望年來恨轉加。里巷時時喧笑語。樓臺處處鬧笙歌。花濃毛谷生員宅。柳暗金村副令家。詩酒風流猶髣髴。北歸何日更經過。</text>
<title>早春述懷</title>,<text>村家寥落少人知。寄傲南窓岸接罹。歲歲賣癡癡尙在。年年治病病難離。雨催溪柳金渾樹。春盎江梅雪滿枝。自笑寸心爲物惱。朝來又賦數篇詩。</text>
<title>輓鄭中樞 欽之 大夫人</title>,<text>年踰八十又三春。積善傳家世所尊。節聳柏舟全婦道。宴霑楓陛沐天恩。鴻樞重望曾傾國。翟茀榮光更照門。五福已兼人事盡。千秋譽聞動乾坤。</text>
<title>遊山戲作示同遊</title>,<text>與客登山醉似泥。山花笑我烏帽欹。白鳥點江雪落鏡。黃鸎穿柳金懸絲。浮生祗可少壯日。行樂要及春風時。請看陶劉一朝死。松下無人持酒巵。</text>
<title>李訓導 甫欽 拜集賢殿博士。詩以爲賀。</title>,<text>集賢高閣近蓬萊。博士淸班亦偉哉。入奉經筵陳說學。校讎天祿騁雄才。久歆騏驥非凡骨。總識椅桐有美材。莫嫌七載初離核。九萬鵬程自此開。時方修通鑑</text>
<title>偶題</title>,<text>天賦人才獨靳吾。平生事業僅操觚。篇章敢擬三紅句。博塞唯知五白呼。風送花香薰杖屨。日高松影落杯盂。算來痛飮眞良計。貴賤終同水一漚。</text>
<title>送裴生 絢 赴軍威覲親</title>,<text>秋風拂袖賦言旋。迢遞羅山隔杳然。祖席倍傷歸騎迫。高堂應夢彩衣鮮。男兒欲遂平生志。學問須勤少壯年。爲報錦還當有日。莫貪萊戲久留連。</text>
<title>送利城全使君 強</title>,<text>利城東接肇基邦。十載籌邊聖慮長。邑是創新多緩急。才優應變足弛張。身馳馹騎名愈重。耳帶綸音意更忙。不必遠師循吏傳。致安民業卽爲祥。</text>
<title>古柏</title>,<text>獨立空原老幹長。天生異物豈尋常。寧將艶態爭桃李。但保貞心傲雪霜。寒色肯移千載翠。疏陰不變四時涼。莫言材大終難用。曾入明堂作棟樑。</text>
<title>輓權司諫 參○仲子克和爲時名人。故第三句及之云。○代人作</title>,<text>錦省淸班濫得偕。每慙聯步上天階。朝陽已作將雛鳳。夕枕俄驚入夢鷄。舊宅日斜秋草合。新阡山遠暮雲埋。都門執紼情多少。丹旐號風月欲低。</text>
<title>寄權書房 擥</title>,<text>妙齡才調冠諸英。竊忝葭莩作弟兄。學問已能窮聖域。文章應復闡家聲。閒中日月詩添稿。堂上晨昏養致誠。莫怪數年連眊矂。從來大器晚方成。</text>
<title>上權判書 踶</title>,<text>曾將螢雪謁松山。梨峴三年幾共懽。鸎榜聯名私自幸。鳳池高步迥難攀。莊周貸粟心逾切。貢禹彈冠歲又闌。怊悵令嚴身且賤。龍門無計一開顏。</text>
<title>奉贈兪監司 孝通</title>,<text>秋風承命下靑雲。千里關東霈大恩。控制一方威自重。寵持雙印望仍尊。樓臺勝處詩添稿。案牘閒時酒滿樽。臥病未能扶上馬。聊將寸赤貢轅門。時兼兵馬節度故云。</text>
<title>送平壤判官</title>,<text>平壤山川信少雙。至今傳是太師邦。地連華夏多形勝。俗被遺風絶亂哤。樹葉暗藏箕子廟。柳絲低拂大同江。想知衙罷閒吟處。醉倚高樓月滿窓。</text>
<title>奉送江原道兪監司 孝通 還朝 二首</title>,<text>大火流西露氣淸。朝天路上馬蹄輕。二年棠茇多遺澤。一曲陽關慘別情。父老塡街看寵命。君王前席問蒼生。嗟余久作窮途客。空向靑雲羨此行。玉節遙馳化已淸。綸音忽降寵非輕。杯深未洗傷離恨。語短難窮感德情。野館凄涼秋雨過。馹程迢遞暮雲生。北原五載空留滯。愧殺西郊又送行。</text>
<title>病中</title>,<text>歲暮羈愁自不勝。況逢羸疾更侵陵。兒癡未解親調藥。妻戇惟知苦乞僧。默想少年如夢寐。可憐今日最哀矜。何當強健還鄕去。閉却柴門臥枕肱。</text>
<title>移居</title>,<text>數頃城東土可菑。卜居今復結茅茨。南山豆學淵明種。細雨橙從子美移。敢把安危憂世道。且將窮達任生涯。午窓偃臥政無事。林鳥一聲春晝遲。</text>
<title>酬妙圓上人</title>,<text>領袖華嚴禮絶班。曾拋竹馬訪冠山。世情林葉摧霜盡。詩態氷壺帶月寒。別後幾年長刮目。夢中今日又開顏。何緣可得從師去。共倚松窓對翠巒。</text>
<title>卽事 二首</title>,<text>年過四十鬢如蓬。否運於今尙未窮。痛飮可師張酒酒。甘言莫學蜜翁翁。風吹巷柳初搖綠。雨浥園桃半吐紅。把筆偶吟成日課。自知詩律漸多工。城東小屋似禪庵。大隱由來却類凡。敢向孔門聞一貫。欲從周廟戒三緘。春鋤藥圃香薰手。夜釣煙江月滿衫。好是聖朝爲野老。曾知世味備酸鹹。</text>
<title>訪圃隱先生舊居賦</title>,<text>晨興盥櫛而衣冠兮。坐靜室而焚香。讀周易之數卦兮。奄瞌睡而憑床。夢一羽人頎而長兮。揖我告我而言之昌。曰今天氣之方春兮。花木滿野以紛芳。固宜狂歌痛飮以自樂兮。亦奚爲乎數墨而尋行。浮生若夢兮。竟學何施。欻焉覺而深思兮。豈其言之我欺。果已往之不可復追兮。當來者之庶幾。佩僕夫以酒壺方。鳴石徑以筍車。涉南川而問柳兮。登東岡而尋花。忽中道而坎止兮。迺圃隱之舊家。爰回步而彷徨兮。心蘊憤而增嗟。方其坐廟堂而進退百官兮。號令馳其霆雷。喜有賞而怒有刑兮。陽和霜凜之迭開。立太學以講道兮。扶斯文於敗頹。聘異域而諭義兮。椎髻稱臣而咸來。吾東方禮樂典章賴以大備兮。信王佐之偉才。天何不弔而遽隕兮。志士碩人莫不爲社稷而肝摧。今歲月之幾何兮。令人思慕之益深。宅舍沒於榛蕪兮。獨梅竹之蕭森。羌覽物而興懷兮。終日攀撫而悲吟。瀉椒槳而奠一杯兮。諒貞魂之必歆。哀今之爲仕兮。誰爲雌而誰雄。食君之祿恐不隆兮。實未效於寸功。徼君之爵患不崇兮。顧有闕於飭躬。唯知趨利而避害兮。何蠢蠢之足攻。嗚呼死生亦大矣。孰不惡死兮。君子樂死於忠。孰不欲生兮。丈夫且恥其苟容。能殺身以成仁兮。世有幾其如公。慨九原之不可作兮。余將曷從。先生手種梅竹尙存。故篇中及之。</text>
