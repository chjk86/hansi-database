<title>和聖初 世南 從兄豆粥吟六絶</title>,<text>漑釜煑赤豆。日暮孤烟生。豆熟始承篘。豆汁如血騂。少婦舂粘米。夕風吹輕屑。團圓攢在手。箇箇鳥卯滑。凈洗厨下石。細細磨雕胡。阿母回頭語。作糜愼莫麤。淸晨作豆粥。潑釜凝紫霞。笑喚小姑嘗。粥味果如何。古人作豆粥。祓除巷死魂。東俗頗不古。至日享神人。客裏光陰駛。今朝又一陽。遙知故園事。豆粥滿盤香。</text>
<title>次愼聖能 處權 有懷菊圃先生韻</title>,<text>寂寂城門路。迢迢岱嶽遊。荒埏悲宿草。舊沼咽寒流。往跡禽啼樹。幽思月在樓。蓬萊消息斷。悄悵望仙舟。</text>
<title>挽李聖寬 裕中</title>,<text>二月家家棕席陳。游河怨魄是何神。荒原極目多新塚。半是今年痘死人。苫席凄凉晝哭悲。榛釵拋髮亂垂垂。泉途不得從君去。爲是阿姑老靡依。憐君天稟掇皮眞。酒後酡顔摠是春。暮道焚膏猶兀兀。卷中長對聖賢人。寥落黃花酒一巵。淸霜九月送君歸。驢鳴咽咽荒山暮。衰草寒蛩盡意悲。</text>
<title>贈別聖初兄</title>,<text>蕭蕭羸馬暮何之。鳥道連天亂雪垂。食力君耕萑莆地。含哀吾廢蓼莪詩。山南歲晏棠萃病。漢北天寒鴈影遲。歸去書牕須努力。杏園恐負看花期。</text>
<title>寒食日。寄道塾諸君。</title>,<text>野盤桃粥冷。佳日旅愁多。煙歇千家雨。春深獨樹花。芳郊嘶寶馬。古郭鬪寒鵶。爲問看花伴。杜鵑近若何。</text>
<title>題族叔汝明 必炯 孤山精舍</title>,<text>愛汝草堂凈。平蕪一望寬。灌園仍白水。開戶忽靑山。野飯桃花滑。山裝薜荔寒。鸎花自雕餙。應待老夫看。</text>
<title>權都憲淸臺 相一 丈挽</title>,<text>淸臺之水見心淸。上有幽人鬂雪明。進退觀身安素履。卷舒隨意掩玄亭。天機靜看鳶魚活。野服新成薜荔輕。爽氣忽隨秋露盡。小山寂歷別禽鳴。爐烟藹藹襯踈襟。前席從容啓寸忱。圖畵耆司黃髮穩。委蛇經幄聖恩深。天衢未繫孤雲影。霄漢長懸老鶴心。玉水嬰峰今寂寞。儒林蕭瑟夕陽沉。</text>
<title>盆梅嫰綠可愛。賦古意寄鄭甥雲路 翼魯。</title>,<text>老屋亦春意。踈枝已含綠。美人不可見。玩幽立於獨。淸境無與同。參月自晨夕。相見歲將新。相思月生魄。鳥語日以繁。我懷日以積。含情結瓊枝。寄與愚溪曲。愚溪十二曲。漾淸流無極。關車爲我脂。於焉慰旅跡。</text>
<title>簡寄老隱曺上舍 景稷</title>,<text>癯骨㤼春寒。關戶日幽幽。守靜耳目淸。琴書遣旅愁。姿年癖於詩。衆象窮冥搜。草樹困桃抉。虫鳥苦雕鎪。小技元無用。篆刻壯夫羞。不須追陶謝。且可誦孔周。斂性翫丘索。玄訓仰前修。日月卷中擲。衰鬂颯已秋。抱玆起中歎。短檠集幽憂。春風忽相過。芳樹鳥聲柔。鳥聲何嚶嚶。同氣自相求。感物傷我懷。孤影與誰儔。迷塗問先覺。晩境誓寡尤。緬憶老隱叟。德音聞吾州。淸芬曾一挹。瓊玖時相酬。野性懶出門。良覿亦無由。幽襟日以積。芳草思悠悠。行將叩山扉。共聽黃栗留。</text>
<title>田家</title>,<text>微雷驚衆蟄。原野土膏釋。農人徇素務。于耟從此析。側看杏花晠。仰視參星夕。民時驗於是。老農不用曆。淸晨起飯牛。盡日耕澤澤。春風吹麥人。九鳲鳴我側。日午婦子饁。飯椀高及腹。我田日以臧。我苗日以碩。田謳起一聲。和汝牛背笛。竭玆筋力事。憫憫望歲熟。郊墟霜露集。野雲黃一色。秔稻未入口。里胥來催糴。富人持券至。復督逋債積。傾家了公私。盎缶無粒粟。歲暮愁無食。鋤犂倚空壁。何人採我詩。持以獻北闕。</text>
<title>爲農</title>,<text>幽人隱於農。食土葆貞吉。桑柘蔭我園。圖書盈我室。學道仍學稼。服勞不自逸。日出向東菑。留鶴看圭蓽。但事數畒田。不求萬鍾秩。四體亦云疲。樹陰深處歇。荷篠者誰子。兩肩明鬂雪。怡然坐我側。一笑幽襟豁。高話唐虞事。細論羲農術。忽見驕豪子。擁葢度巖穴。白𩿨擾驚飛。哂爾塵中物。榮耀莫自恃。進道戒斧鑕。</text>
<title>三月晦日夜雨孤坐</title>,<text>細雨孤燈濕。殘宵旅思悲。東皇元過客。今夕是歸時。覽物傷頹景。留花問後期。故山春共遠。排憫強題詩。</text>
<title>初秋夜坐</title>,<text>靄靄夕煙收。暝暝斜日匿。玄景凝玉宇。衆星垂秋色。秋吟響穹樾。草虫鳴自得。績火明四鄰。繅車鳴簷隙。野叟體欲夷。農談永斯夕。婦能婦功餙。吾亦吾書讀。白髮卷中生。年光一何速。滚滚天行健。前修以不息。</text>
<title>野望</title>,<text>大火流西陸。秋意生高梧。涼風吹旅鬂。病夫氣欲穌。悠然開竹牖。遠山如相呼。暮天低遠樹。眼與飛鳥俱。淺深秔稻勢。高下牛羊途。歸鴉將夕烟。依依度平蕪。笛聲近暝色。牛背牧童孤。</text>
<title>遊水回洞。得四絶示鄭季貞 智模。</title>,<text>春服聯翩試晩風。隔林花影照顔紅。橋頭添得尋眞伴。何限烟洲碧繼翁。拱仙峰上霱雲飛。羽客朝元晩不歸。壺裏碧桃花自落。一山春物思依依。千尋峭壁九回溪。洞裏有天天影低。落盡巖花人不到。夕陽無數怪禽啼。面面翠屛圍暮霞。回回素練鋪晴沙。客來四月春猶在。晩壁垂垂躑躅花。</text>
<title>從鄭丈 達源 遊愚巖</title>,<text>時物愜幽性。興到出松杉。翛然坐穹石。俯身傲碧潭。水深魚性活。林暄花氣酣。哲人去已久。小山餘故庵。水石猶顔色。遺芬斯可探。丈人垂德音。歡言先故談。吾祖師厓老。羽翼聖道南。肥遯玆丘曲。冥游仁智耽。嘉名垂寵錫。品題健筆戡。勝景最水洞。瑰觀是船巖。雲壑入券契。魚鳥作證參。光山共留。昏衢揭明鑑。我聞斯翁言。嘯歌想懿範。華髮余無聞。歲月費書凾。暮途猶秉燭。令德庶無慚。</text>
<title>和老隱翁見寄韻</title>,<text>雨後前山紫翠生。閒庭散策看新晴。常嫌百舌多言語。最愛孤雲自性情。花塢按經調鶴子。鷄牕開帙點詩兵。丘琴欲和陽春曲。溪月娟娟盡意明。</text>
<title>立春日戱題</title>,<text>殘年痼疾在烟霞。瘦竹寒松自一家。可是幽入求富貴。庭前新種牧丹花。簷角禽鳴攤飯時。蘆簾竹簟凈相宜。起來硯北支頤坐。意在梅花第一枝。窨裏新芽玉筯寒。自將盤菜媚慈顔。舞罷萊衣春日晩。兒年四十鬂毛斑。</text>
<title>贈僧</title>,<text>百八尼珠手自持。妙蓮隔水見依微。起來笑罵雙飛鷰。蹴落春泥汚衲衣。祗園暖翠滴輕裟。甁鉢蕭踈自一家。睡起蒲團山日午。倚牕閒數佛頭花。</text>
<title>贈成處士 爾濟</title>,<text>玉燭洞幽以淸。白雲穴𥥆以深。中有一士。古貌又古心。自言野性愛山不出山。十年閒卧松桂林。松桂陰薄猿鶴瘦。小山物色秋蕭森。芰衣縷敗天霜重。土銼灰冷朝烟沉。山澹如水日如年。卷中聖賢長相尋。聖人贈我一素履。荒途獨行苔痕侵。朱露細推河落數。黃鍾巧分宮商音。蘊櫝隨和空自珍。善價誰擲千黃金。世人只問桃李門。不問物外松蘿庵。</text>
<title>夏夜</title>,<text>日入玄景來。羣動各收形。南榮棲暝鳥。北林度流螢。夜闌炎氛凈。松籟生暗聽。幽人不寐。散步於中庭。皇穹露眞面。衆星垂翠屛。境靜物無感。心淸道自明。寂寂抱虛警。嘐嘐枕遺經。沉思到深更。獨犬吠柴扃。</text>
<title>暮投槐山邑店</title>,<text>寒日蕭蕭暮。幽林夕鳥迴。秋深大槐國。雲斷望鄕臺。水向三江濶。山從百濟來。孤燈明半壁。客思轉悠哉。</text>
<title>晩抵洛城</title>,<text>囂塵深沒馬。斜日圯橋頭。華髮殊方客。寒花故國秋。浮雲猶北去。漢水自東流。却向曾遊處。西風滿眼愁。</text>
<title>發洛城</title>,<text>弊貂生白露。寒馬犯晨鐘。幾別靑坡水。難忘紫閣峯。夕陽侵堠子。秋色醉山容。野店知非遠。隔林聽暮舂。</text>
<title>鳥嶺道中</title>,<text>紅葉蕭踈照旅顔。重重石釰揷雲寒。秋天鴈度桐華院。暮雨人過主屹關。浮世自多平地浪。畏途莫歎上天難。鄕園漸覺愁邊近。商嶺微分落照間。</text>
<title>訪李彜甫 秉延 西郭病居</title>,<text>商雲君卧病。相阻一秋強。破屐穿氷雪。幽襟話夕陽。羸形憐叔寶。稱藥愧眞長。瓊樹猗猗色。君家不可忘。</text>
<title>對寒梅。吟一律寄彜甫。</title>,<text>手掇寒梅蘂。含情倚夕暉。天機添一線。世事掩孤扉。詩豈窮吾輩。花應笑布衣。隔林吟望處。簷角見依微。</text>
<title>題人壁上雜景</title>,<text>山曉濃作雲。山夕蒸爲霧。霧雲自隨時。山色無朝暮。右西山夕霧滮池村口外。水渾淤泥多。淤泥最深處。秀出君子花。右前池蓮花漠漠石堂煙。丈人無語立。烏帽半欹傾。頭上山鳥集。右石堂帽巖杜曲二三月。村村花鳥好。草堂人已去。時物空自老。右杜陵花鳥伊水出熊耳。漫空不漸車。明沙多白𩿨。只欠海棠花。右伊川明沙</text>
<title>次首陽書堂養老宴韻</title>,<text>熙熙民物泰平年。滿座羣賢鬂皜然。共向仁天承雨露。優遊平地作神仙。觥籌占得三分月。人數多於九老筵。佳會不須煩俚語。隱翁詩畵可堪傳。</text>
<title>朝見小松挺立雪中。枝葉垂白。亦一奇賞。</title>,<text>小松與櫩齊。蒼髯兒可挽。猶自傲霜雪。歲寒增偃蹇。素封受天賜。枝枝玉龍偃。獨立秉高節。不與衆芳混。老屋添幽賞。會心不在遠。悠然倚南牖。相看至日晩。孤興當告誰。巢鶴寒不返。</text>
<title>松里書懷三絶</title>,<text>素履林亭古。步櫩風竹聲。幽人去何之。荒途悄獨行。強欲尋詩去。溪山蕭瑟秋。孤吟何限意。醉上夕陽樓。龍門山氣佳。嵐翠自今古。此翁非生客。一笑秋雲暮。</text>
<title>小齋新成。幽靜可愛。喜甚賦之。</title>,<text>木處令人顚。土處令人病。人豈鳥獸居。棟宇創前聖。傖荒晩卜築。土木自爲政。簷豁宜遠眺。室奧愜幽性。安身欣有地。巢鷰來相慶。窓暉映籤軸。幽事上淸靜。吾亦愛吾廬。高躅追陶令。拙鳩猶有謀。蝸廬巧結構。南牕受暖旭。北牕納遠峀。蒼官作顔色。密葉蔭簷霤。圖書羅左右。生事亦云富。主盟猿鳥羣。丘壑皆我有。守靜厭囂境。抱書眠淸晝。秉燭觀我生。貞吉庶无咎。</text>
<title>苦寒行</title>,<text>地底潛雷來虩虩。羣陰用壯微陽伏。山河烈烈龍戰後。朔風吹雪鳴枯木。白屋天寒烟不起。大界羣物皆蝟縮。虎豹爪脫不能攫。鷄人口噤不能哭。少陵野老生事微。飢無粟米寒無服。書樓箏急破牕鳴。凍壁霜花凝寒矚。老妻呵凍兒呼寒。地爐吹火熏肌肉。五侯曲房暖如春。紅羅複帳垂四壁。狐裘如雪獸炭紅。寒夜華筵動絲竹。只言今夕樂未央。不念斯民愁凍屋。</text>
<title>到仁山衙。贈主人使君李姊兄遵晦 彦秀。</title>,<text>采采三秀紫。緬言懷好音。嶺雲引我步。緣溪峽路深。一宿到昧谷。縣齋誠易尋。門垂陶令柳。戶納謝公岑。使君坐嘯詠。一鶴兼一琴。歡然見我來。延之靑梅林。時物各自媚。幽賞愜素心。巖花尙餘馥。林鳥猶自吟。永言答年華。抽興互題襟。山容變朝暮。此道無古今。</text>
<title>拈韻與主人使君共賦</title>,<text>使君家計不全微。牙閣初成菊又移。爲捲重簾來鷰子。盡將深樹借鸎兒。湖山有故非生客。花鳥留人更好詩。夜來十分淸事在。半輪新月上峩眉。昧谷生明日照顔。縣門無事晝常關。鳥吟萬樹濃陰裏。人在千峰積翠間。題牒時聽峒客訴。看耕暮伴峽人還。猶嫌朱墨妨詩事。不及洲𩿨自在閒。</text>
<title>寄呈東萊府伯</title>,<text>驪山草宿一抔寒。徐巿樓船去不還。靑童遺種開三島。故事吾妻鏡裏看。吾妻鏡。日本國史名。鴂舌東來戰血多。兵戈至今說龍蛇。仙陵月吊冬靑老。忍見滄波泛漢槎。什百番倭戍海隈。蠻烟深處草梁開。沿江十邑桃花粒。養得年年㤲齒來。倭館。倭人稱草梁。萊府遙鄰對馬州。使君三載掌邊籌。南門鎖鑰惟琴鶴。鯨海無波蜃雨收。邊門落日角聲催。太守南樓宴饗回。春盡府中無一事。尋詩更上沒雲臺。官燭輝輝鬂雪迷。蠻姬慣唱白銅鞮。悄倚西風何限意。海山月落子䂓啼。齊瓜欲熟六鰲鄕。氓獠謳吟碧海長。水國淸風吹滿袖。歸裝不載五花糖。</text>
<title>余旣作前七絶。又述昔日追逐之樂。演成後七絶。感古傷今。辭益婉而意益切。</title>,<text>白門春日極繁華。一洞雲煙自一家。記得小塘微雨後。携君共賞海棠花。簪珮招搖春暮時。舍人門第有光輝。鳳毛麟角紛無數。課罷花間試綵衣。風燭依依萬事非。菊翁已去柳翁歸。餘生此世同遼鶴。幾向西城老淚揮。別樹幽禽啼復啼。斜陽立馬意凄凄。靜聽橋水鳴嗚咽。一派南流一派西。喬木蕭蕭不作林。隨風靈葉各爲心。湖雲嶺樹相思夢。明月樓中耐獨吟。黔山露冷薜蘿秋。天地空留白雪樓。可憐門下摳衣士。最少惟吾已白頭。菊翁墓在黔川。四十九年已知非。春來秋去任天機。隨人不向長安路。或恐緇塵染素衣。</text>
<title>吏隱篇。寄仁山使君。</title>,<text>故人隱於吏。朝衫新製荷。五斗當萬鍾。百里爲一家。巖間結構新。輝映一縣花。庭畔引山溜。鴈翻白波。鳴琴坐白日。笏外小山多。袖中治縣譜。曾受梧里爺。上言尙廉謹。下言勤撫摩。一試靑人安。再試溫俗和。猶嫌山色淺。係遯跡未賖。今來典斯邑。矌焉超塵羅。官吏集猿鳥。訟庭足烟霞。山日上遲遲。幽禽報晩衙。閒窓夢陶令。謂我數相過。官閒形不役。境僻趣冞嘉。朱墨那爲累。棲遲須及瓜。此意與誰論。白𩿨眠春沙。</text>
<title>夜雨</title>,<text>簷鈴響枕畔。遠客夢殘時。氣濕床書潤。絲連岸柳垂。皇天那有意。羣物自爲私。坐愛猿山色。霧中攢一眉。</text>
<title>良楸罷祀後。會追遠堂。</title>,<text>齋閣依先壠。絲衣自古今。春秋牲酒享。霜露子孫心。入戶楸陰重。滿庭山氣深。若堂看密邇。感激一長吟。</text>
<title>鷹洞金懋叔 履常 所穩討。詰朝留贈。</title>,<text>澹澹水村夕。羸驂爲爾留。半牕明月出。一笑大江流。燈穩丘琴夜。庭荒枳子秋。沙𩿨曾有約。吾欲泛漁舟。</text>
<title>洛城紀行六十韻</title>,<text>聖上五十秋。祗謁文杏棟。春臺試思皇。于于赴洛鞏。白髮垂靑衿。不才忝鄕貢。西風吹我帽。七宿見二仲。曉入靑陽門。禁林萬蟻封。御幕連天高。山龍五雲擁。紅燈兩行明。環珮列侍從。聖意好詞賦。魯姿非屈宋。宮樹俄淅瀝。雨脚透衣縫。小傘不容人。窄窄如藕孔。呈券紛拜手。嚴鼓鳴。向夕唱名出。人人意或中。皇彀自古濶。侯門多麟鳳。夜深歸泮村。流潦沒我𩌋。淸霜上弊貂。花鳥向人哢。金陵父母國。藤山是先壠。駕言到楸下。墓門寒鴉閧。凈掃階外內。風樹餘坐慟。遠客難久留。鄕山費歸夢。淸晨涉𪆽梁。水雲何濛澒。回首望三角。寸心猶北控。暮尋黔中宅。故人山月弄。鷄黍留行袂。旅燈三夜烘。鳥道限南北。聲容未易奉。况復俱暮年。短髮垂五緫。一笑出門去。霜風南鴈送。旣尋柯摩谷。復過桐泉洞。相笑叙別離。相看訴悲痛。浮雲不繫影。聚散太倥倊。湖山馬首來。稷下愁酒縱。素沙一何廣。戰壘多於塚。憶昔黃猿歲。圻湖叛氣動。吾王極神武。一怒掃逆種。豐碑臨路逵。聖德幼婦頌。昇平四十載。枹鼓閒不用。里門夜不閉。馬上天星衆。靡靡踰阡陌。旅鬂霜花凍。鵲川深且廣。岸岸流澌壅。略彴僅容馬。行人步步恐。朝秣西原店。一文水一桶。邅吾道昧谷。大嶺極天聳。細路穿山腰。回回垂巃嵸。危於九折坂。險似七盤隴。天低妨擧首。路狹難旋踵。眉山忽好顔。浮嵐手可捧。吾兄此爲宰。聲績徵輿誦。琴軒聞足音。倒屣撤聽訟。延我小梅下。歡言尊酒共。笑指雲臺色。譏我猶塵冗。衆芳怒鶗鴂。金帖豈云重。母與紈綺兒。爭名誇老勇。聞言汗余顔。良䂓荷子寵。我行亦不月。鳥獸毨復𣰇。不堪黃蘗苦。歸心如水涌。莫將官柳枝。繫我靑絲鞚。拂衣上花嶺。商顔一髮竦。近夜至茅屋。室人交刺諷。籬菊尙餘芬。掇英泛酒瓮。三盃吟興發。墨兵我都統。流目頫軟塵。蟬冕盡蠛蠓。</text>
<title>宿桐泉將發。奉贈主人南戚叔 夏正。</title>,<text>寒日上淸渭。余馬欲何之。睠彼桐之廬。雲鳥皆幽姿。中有肥遯人。守靜心無機。朝寫黃庭經。暮吟紫芝詞。荒途橫今古。步步尋山扉。山扉窈以深。玄景生茅茨。相看山色暮。相笑燈花垂。寸心通五夜。鷄人爲余遲。往事那堪說。白門非舊時。含情看先躅。古篋雙魚悲。念公我自出。旁慶流本支。海屋靈籌多。遐齡到期頤。余亦非姿年。容鬂強半衰。四十旣無聞。至老復何爲。晩道猶秉燭。蠧魚可救飢。漂落黃綺地。吾道時未夷。玆會亦萍水。湖上路逶迤。浮雲自聚散。明月有盈虧。人生亦如之。何須惜別離。</text>
<title>族弟淸之 世白 來訪。拈老杜韻共賦。</title>,<text>守靜仍多病。親朋不我過。村容連麥浪。野服製雲蘿。世事憐吾老。詩名讓爾多。春華看欲盡。幽處悵如何。</text>
<title>道成庵。待族弟春路 世忠 淸之諸人。薄暮始至。喜甚賦之。</title>,<text>濟勝祜筇在。君來亦不遲。靜中宜聽水。幽處欲尋詩。老釋能看客。蒼山不負期。天遊吾自得。雲物愜良時。</text>
<title>山行卽事</title>,<text>暖翠浮嵐自古今。踈鐘引我遠相尋。晩携好伴聯雙屐。時爲幽花費一吟。萬樹高低羣鳥穩。一燈明滅數僧深。香爐峯上登臨日。不負南來萬里心。</text>
<title>晩到甲長庵</title>,<text>萬象咸輸一望間。謀來心目不能閒。曇花依隱空王宅。霧峀參差謝氏山。樹攢千章濃欲滴。天低一握勢堪攀。禪牕坐看花陰重。幽賞深深不二關。</text>
<title>山中卽事。示映悟上人。</title>,<text>落花流水細泉分。風外踈鐘隔岸聞。老釋不爭峰上下。一庵明月一庵雲。遲遲佛日耀輕裟。龍象筵開講法華。心香忽動諸天色。拈出優曇第一花。</text>
<title>懶翁石室</title>,<text>崇巖動幽氣。至人留神跡。妙香餘碧蘚。法力但頑石。山花折在手。緬言懷玄躅。斯翁俶妙悟。秀骨實禪伯。曾伴潸龍遊。雪衲映金尺。漢北王居壯。慧眼肇玆域。浮遊衆象外。結迦玆山腹。化工勞結構。棟宇是峭壁。穹然庇風雨。奧焉宜休息。靜念優曇花。浮嵐衣上滴。秋月耀山骨。不盡靑蓮色。屋龕尙精神。雲煙自朝夕。禪榧花萬春。浮石又冥力。</text>
<title>巢燕篇</title>,<text>問巢燕。幾日發海國。歸來更訪主人家。憐爾不負春社約。此翁家計淸貧甚。破屋蕭條風雨足。爾欲營巢矮簷陋。爾欲引雛荒庭窄。長安自多好第宅。處處樓㙜炫金碧。烏衣巷裏王謝家。銅駞陌上田竇宅。元央戱曲池。蜚翠棲阿閣。胡爲不向此中巢。歲歲含泥入我屋。巢燕答。朝辭東澥暮南服。別來主翁姑無恙。經年水國遙相憶。憐翁圖書作生涯。愛翁標格殊凡俗。殘年守靜山之阿。鶴子梅妻慰幽獨。捲簾偏荷主翁恩。自愧烏衣非嘉客。不嫌落泥汚琴架。不嫌蹴花點棊局。笑殺富兒不解文字飮。生長華屋費粱肉。高明之室神鬼瞰。𥚁延杏梁危巢覆。以玆不向朱門棲。長傍山簷占巢幕。主翁聞之謝燕子。去來堂上兩無射。</text>
<title>吊梅</title>,<text>蕭蕭古梅樹。生在於蘭谷。斧斤日以侵。枝柯日以禿。先君愛幽姿。登盆費雕餙。冷枝秀靑玉。寒査聳蒼璧。踈影垂座隅。琴書頓顔色。幽賞愜小春。寵章侈九錫。定省晨昏際。淸香襲我服。自余廢蓼莪。風樹恫靡極。低回掇冷蘂。含哀立於獨。枝枝尙精神。葉葉猶手澤。豈無桑與梓。爲愛馨香德。去年寒威重。屋龕氷雪積。氷雪貼危根。春心傷脉脉。玉妃日漸瘁。東皇不能藥。芳魂去不歸。參月愁晨夕。桃儓爲垂淚。鶴子爲含慽。㷀㷀恩不卒。攀慕此焉托。芬躅無處憑。孤懷轉悲惻。羅浮多美人。爾死恨莫贖。呼僮斂皜魄。瘞之花塢側。</text>
<title>贈莊寢郞聖表 世東 兄歸京</title>,<text>白下君惟在。琴書自一家。巿塵低小屋。城日度幽花。時論推懷瑾。朝衫製敗荷。蓬山近仙寢。垂白問丹砂。卧病深閉戶。君行到不虞。羸驂猶識路。孤鳳欲將雛。野雪寒仍在。嶺梅開也無。十年春草夢。今夜與君俱。寄語奇齋老。春來意若何。薤塩那足食。泮水自生波。身事黃金盡。時名白髮多。阿兄霑一命。猶得慰蹉跎。</text>
<title>閒居雜詠十七絶</title>,<text>皓人嘉遯處。三秀尙餘芬。移家傍巖穴。卷舒看浮雲。蝸屋三楹足。蔭茅昭其儉。中有古心人。守靜門常掩。野性澹於水。閒門少經過。開卷成一笑。相識此中多。禽鳥先知曙。鳴我牕前樹。老夫慵不起。朝日三竿吐。日照我牕東。日照我牕南。返照又西窓。隨處發書凾。看書黃媼到。尋詩雪鬂添。不如倚南牖。閒數遠山尖。攤飯春床穩。起來山日午。怡然濡大筆。自題混沌譜。散籤懶不收。風來自卷舒。忽覺龍光動。床堆舊賜書。山妻夜治絲。繼晷費松明。餘光照汗竹。不煩短長檠。小兒纔六歲。行牕墨鴉動。常恐爾無聞。衰息讀書種。面面蒼松籬。匏蔓相蒙絡。東頭餘地在。佳菊移黃白。春圃雜靑黃。山人猝富貴。却笑綺紈兒。不曾知此味。西洑田上上。南洑田中中。白𪆽翻飛處。秔香落軟風。水田稻花落。編竹壅川渠。小奴朝獻功。野盤食有魚。平疇麥人偃。有風吹自南。客厨夕煙起。殺靑劣一擔。東園繞果樹。桃杏兼梨栗。最是七絶林。經霜爛珠實。緩步蒼苔徑。山風吹犢褌。不堪牛背兒。爭笑此翁門。</text>
<title>送李都事承貞 彦忠 謫巨濟</title>,<text>一笑浮雲外。荒村落木秋。呼兒具皛飯。遷客自秦州。碧荔繁霜重。黃茅瘴雨收。明朝送君去。海國路悠悠。</text>
<title>臨湖亭雜詠</title>,<text>小塘碧毶毶。風柳颺烟絲。水天翻金衣。枝上來黃鸝。右前塘春柳漫漫流不盡。平湖如練白。寒蟾落水中。漾動先天色。右蘓湖秋月小亭鄰小庵。平分嵐氣淸。雪衲通信息。踈鐘來一聲。右甲菴曉鐘晩浦陽鳥下。蹴落紅蓼花。吾亭添勝致。風篆滿平沙。右泮浦落鴈澹澹水村夕。炊烟橫一枺。尖風忽吹散。林表西臺出。右水村夕烟朝起琴書潤。晩步衣袂濕。浮嵐濃滴滴。簾外秋山立。右蓮峀朝嵐穹壁饒霜雪。歲寒樹木脫。獨立支離叟。冥威不能屈。右東岡寒松</text>
<title>西山煑艾</title>,<text>兒曹強老翁。扶杖上陽阿。好風吹倒人。春服生微波。步步踏春綠。軟艾抽新芽。採之煑爲羹。美味一盂多。白飯登匙滑。小鐺炊桃花。老饕得一飽。放歌驚村婆。山村暝色來。歸路見棲鴉。</text>
<title>仁山道中</title>,<text>峽口深深闔復開。溪流曲折路縈回。危根着壁孤松立。短翮翻風怪鳥來。老石衝波渾白面。客衣經雨半靑苔。斜陽駐馬移時立。詩在三山上上㙜。</text>
<title>宿山家</title>,<text>卬友茅山宅。秋光一望迷。窮居能看客。幽草自成蹊。破屋琴書冷。踈簷樹木低。蕭蕭風雨夜。心話到晨鷄。</text>
<title>秋霖歎 二首</title>,<text>一月山樊雨。漏天不肯晴。溪聲入夜大。村火隔林明。雲缺乾星出。畦荒野水平。田家夕不食。幾日見西成。滴滴霖鈴響。樹頭翻白波。村兒報秋水。野老覔烟簑。遠浦浮瓜子。荒田損稻花。殊方寄百口。我稼竟如何。</text>
<title>積雨初晴。步出溪上。得二首。</title>,<text>緩步晴沙上。溪村日欲斜。橋圮仍卧柳。路割補枯槎。古井浮科斗。頹垣長昔邪。翻思澆磈礧。短褐典東家。雨後寥天凈。微雲遠遠過。野光筇外濶。秋色鬂邊多。樊圃留殘菊。掇蘿護偃禾。羇懷更搖落。放杖一高歌。</text>
<title>仁山縣草亭。雜詠十二絶。</title>,<text>使君是大隱。棲止於朝巿。一行得巖穴。猿猱與鄰比。山鳥引我去。緣溪細路深。水流成滙處。小亭出茂林。茅簷傍穹樾。搆木以爲功。怡然坐其上。自稱巢居翁。溪月何溶溶。山雨何絲絲。宜月兼宜雨。可酒亦可詩。溪翁謂水閣。山叟稱林亭。緣境各殊景。是以無定名。障日影還倒。浮空勢欲流。使君持作傘。漁子替爲舟。石溜淸見心。山影樹影多。幽琴將暇日。水鳥聲相和。企脚天際想。白雲時相過。起來罵春鳥。蹴落半巖花。西湖多佳麗。㙜榭互重掩。未若使君亭。蔭茆昭其儉。自愛秋蘭珮。不敎朱墨累。峒客且姑去。公門有詩事。面面雲山立。何峰不入心。最愛玉女峯。濃眉無古今。玉人來避暑。酒樽兼詩筒。上頭虛一座。宜着采芝翁。</text>
<title>穫稻</title>,<text>靑女催三務。腰鎌野老忙。揮來半月影。刈盡一秋光。午饁兼魚酒。晨簑犯露霜。翻驚官令下。催糴已開倉。</text>
<title>余聞洪君而憲 憲甫 名甚。思欲一接其聲光。而窮道事少遭際。今年余來仁山衙。姊兄出示唱酬詩軸。說而憲吃吃不離口。余旣得而憲之爲人。又見其詩。詩如其名。遂步其韻。</title>,<text>桐琴玉軸與誰同。硯北蕭蕭坐老翁。偶逐嶺雲來峽裏。盡將花鳥入詩中。三分官酒浮蛆綠。六月山田早稻紅。數畒茅椽安分內。草船何必送文窮。天霜歲暮上貂裘。破屋蕭踈任婦愁。高躅那能追綺里。此行猶未識荊州。遠天霧氣何山雨。長夏詩緣古郡樓。莞席羅幬無限意。一樽相對老遨頭。古峽奔雷瀉急流。羸驂衝雨自商州。流光荏苒無情水。浪跡飄搖不繫舟。堪恨洪厓違此席。空留白雪在高樓。荊江水落嘉魚出。小艇期君泛月洲。</text>
<title>又步五律</title>,<text>公門稀客到。峽路碧苔封。經歲淹華綬。過人長穉松。官閒詩事得。樹暖鳥音慵。相對深深酒。論襟到曉鐘。旅跡無南北。移家不奠居。爾猶依斗米。吾老廢詩書。鄕思憐歸鳥。天機見躍魚。狂歌倚風檻。天地一蘧廬。</text>
<title>中秋夜獨酌。作放歌行四十四韻。</title>,<text>一片圓㓗太陰精。來往赤道如飛梭。春迷澹靄减精神。夏翳炎氛少光華。最是秋天寥濶凈如拭。金魄瑩澈思無邪。是以古人賞月於此夜。競將盃酒邀嫦娥。庾子樓頭絲管動。鮑生堂上詩篇多。東俗不看今宵月。等聞蟾兎明家家。野人拊缶樂農稔。村翁被酒談禾麻。老人於此幽興獨不淺。問月笑停盈盈金匹羅。明月不違今夜期。無猜直入三秀窩。歡言對酒成三人。一盃二盃歌復歌。嗚呼我歌歌有思。欲說平生增咨嗟。我年十五十六誦詩書。貫穿百氏無差訛。摳衣菊翁竹老門。時與蔡李相切磋。發之爲文詠爲詩。筆頭往往騰龍蛇。曾隨計吏貢京國。挾藝天門頻射科。春風來醉杏園酒。司馬科名那足誇。區區金帖不余畀。衆竽我瑟其奈何。我用我法不爲變。大好小好寧從他。年來旅食商嶺雲。蠛蠓羣飛嘲晩過。數楹茅屋千籤書。弊袍䟽食吾生涯。凡夫謂迂曾不慍。俗輩稱癡何須呵。同門故友多不賤。高步靑雲鳴玉珂。馳暉冉冉近桑楡。憐我身事甚蹉跎。然惟土炭之癖猶未已。時把塵編咿唔復吟哦。有臂不揖無詩人。傲骨至老猶嵯峩。今夕何夕秋已夕。霜飆颯颯吹匏瓜。世事悠悠如浮雲。人生忽忽同幻花。眼前之酒猶可樂。一卧靑山愁則那。寥寥天地知己少。獨與明月同婆娑。試將一盃勸明月。月不解飮灔灔流金波。金波泛酒入口仍入腹。腹笥照耀光蘯磨。詩肩忽聳吟興發。吐出珠璣相交加。珠璣滿眼光怪動。酒後狂吟驚村婆。因風遠寄廣寒府。捉月詩仙見之爲摩挲。謂我曾是玉京仙。謫來塵界無恙耶。人間遊戱六十年。憐我吟鬂千莖皤。贈我玉兎所搗之靈藥。貽我桂苑所種之仙茶。服之吾可駐衰曆。匀漏何必問丹砂。黃庭舊業今猶記。逝將驂鸞凌紫霞。歌竟更唱黃鷄催曉。曲月掛西南庭樹柯。</text>
<title>洪而憲到仁衙。見余軸中追和詩。步同字寄來以致意。余與而憲至老不相見。而其聲氣之感。眞所謂神交也。遂用其韻謝之。</title>,<text>流水匣琴誰與同。滄江貽阻兩衰翁。詩來商嶺雲深處。人在亂山秋色中。浮世同悲危鬂白。幽期又失晩花紅。他時共賞琴臺月。白石歌闌道不窮。</text>
<title>贈仁山使君罷官之行</title>,<text>自喜仁山近。相過亦不遲。移書乞薄廩。借騎赴幽期。暇豫呼官酒。品題費好詩。玆遊難再得。悄悵倚西暉。</text>
<title>試筆</title>,<text>綠李朱櫻色色新。山居生理未全貧。丈夫藿食猶憂世。𥠧子花旙自作春。小戶細傾無事酒。晩途加愛不貲身。平生快事惟詩筆。信手拈來輒有神。</text>
<title>漫吟</title>,<text>病餘幽興頓能高。晩對朋樽灔灔醪。鬂髮生華增偃蹇。文章到老减䧺豪。山含花氣容如醉。鳥得春心語不勞。睡起十分淸事在。牧童吹笛下前臯。幽社新開小巷南。等閒猿鶴自相參。入春病思寒梅落。暇日詩愁好鳥含。樽酒浮靑山色倒。硯池生碧筆花涵。洛川水暖游魚得。料理漁竿下綠潭。</text>
<title>寄李台甫 承延 剛齋幽居</title>,<text>寒泉老友夢中頻。坐席香殘已十旬。小築同占紫芝嶺。倦遊俱是白頭人。履綦久斷山蹊月。簷角遙分野樹春。寸意區區冀見察。由來交道不羞貧。</text>
<title>詰羣兒篇</title>,<text>詰羣兒。爾何摘破吾園之紅藥。韶光欲盡羣芳歇。一園花事餘數萼。朝看暮看心自怡。一莖二莖花未坼。今爾闞我出門潛竊藍尾春。摘去紅房忙手脚。歸詑鄰兒以爲戱。闘紅爭綠相娛樂。年來爾曹欺我老無力。杏子李實隨手摘。詰羣兒。爾曹當笞誠可惡。羣兒聞之相顧笑。啞啞四山春猶在。山茶石竹紛紅碧。此花可折亦可娛。何須小塢翁所惜。小塢俄起妬花風。寶粧未成半摧落。不罪飛廉反罪我。翁今耄矣料事錯。翁如不我信。須問松壇看院鶴。老翁語屈不能難。流目春山倚草閣。</text>
<title>次洪木齋集刊役會唱酬韻</title>,<text>木翁徽蹟卷中看。繡梓經春始得完。齋閣同聲來好客。麥天呼韻作淸歡。流鶯自在深深樹。朋酒翻生灔灔瀾。雅謔豪吟猶未了。一輪江月上簷端。</text>
<title>移秧</title>,<text>處處催秧馬。山花野趣濃。村氓皆食土。老子亦歸農。午饁靑葵滑。繁陰綠笠慵。漸看民事急。節意已天中。</text>
<title>送鄭寢郞季貞赴慶基殿</title>,<text>徑草無媒人自知。孤雲出峀意遲遲。峒氓未始看花誥。山鳥惟應記布衣。仙寢燒香官九品。公餘覔句鬂千絲。水回洞裏鸎花老。應恨年年負好期。</text>
<title>南寺贈旨冊上人</title>,<text>寂寂觀音殿。深深住法師。觀空眞相得。啖蜜道心微。爾祖能無念。禪門澹不歸。蕭條貝葉外。萬事一裟衣。</text>
<title>熱甚。遵淸泉寮磵邊徐步納凉。</title>,<text>殘骸困炎暑。幽意自不適。悠然出門去。山日澹將夕。移杖沙有痕。潤鞋苔留跡。緣磵行數武。異境轉幽寂。浮嵐滴輕絺。鳴泉響穹石。山鳥亦何傲。爾汝兩無斁。境淸心無累。慮澹形不役。一笑招遠風。引領望羽客。</text>
<title>遊水石亭</title>,<text>此會吾爲政。留歡得好時。呼兒催擧網。揚令罰無詩。坐錯寧論齒。醉泥不計巵。香飆時到席。隔岸稻花垂。</text>
<title>與人夜坐。拈李相國韻。</title>,<text>珠露凝華入樹根。寒蛩得意太多言。幽期共占三更席。傲骨何知七貴門。野色迎秋濃似畵。村容入夜靜無喧。殘樽寂歷宵光冷。坐看簷頭月影翻。佐酒山家只菜根。淸樽共對兩忘言。老來厭事多稱病。靜處尋詩或閉門。虛閣人歸山影入。高梧葉戰雨聲喧。吟成寫出桃花紙。口角香瀾筆下翻。</text>
<title>七絶謠寄台甫</title>,<text>無心成遠望。雲樹集幽憂。翛翛鴉暉薄。冉冉龍火流。蟬聲日益淸。念子不能休。惠好豈無人。愛爾令德優。時光亦已晏。霜露浩林丘。紅霞泛寒樹。杮子早迎秋。甜香冀見食。雕餙爲君留。相過惟綦舃。誰侜不來遊。不見我心痗。旣見我心瘳。分甘非所惜。良覿恐悠悠。</text>
<title>重陽日。拈唐人登高韻。</title>,<text>秋來逸興浩如飛。暇日携朋陟翠微。菊意與誰同晩節。鴈賓如約復南歸。筇鞋潤綠憐寒草。樽酒浮紅倒夕暉。向晩霜飆侵骨冷。覉人九月未授衣。</text>
<title>月澗李公祧廟落成會。次席上韻。</title>,<text>酉水東流曲抱村。先生風烈此間存。令原遺䠱傳圖畵。祧廟燒香走子孫。山抹澹粧來坐席。菊垂寒蘂倒朋樽。從今不恨爲覊早。隨處盃觴勝事繁。</text>
<title>台甫母夫人順經痘憂。天其佑孝矣。余於餙慶之席。作四七絶奉贈。</title>,<text>蟠桃初長海山春。靈葉千年結子新。折得瓊枝香滿袖。爲君拜獻大夫人。息老門庭女士歸。姿年壼法六親宜。書帷笑指燈烟跡。細說先徽勉阿兒。怡怡鶴髮弄兒孫。病後慈天氣色溫。井花浦柳春中事。珠粒猶存點點痕。萱堂肆席壽樽醲。歌奏南陔喜氣濃。酒後阿兒翻彩舞。阿兒又是白頭翁。</text>
<title>冬日台甫與其族 之存 惠顧</title>,<text>蓬門寒不啓。爐火斂踈烟。氷雪人猶至。山家酒又賢。探溫偏讓席。養拙各衰年。却笑山陰老。徑回雪下船。</text>
<title>悼再從姪 祖欽</title>,<text>西城日已暮。喬木蕭蕭寒。隨風靈葉流。散落湖嶺間。白下誰復在。故宇別人安。綿綿鳳緖微。凄凄雀露團。殘年俱旅食。舊氊嗟未完。桂蠧花不實。螟蛉半門闌。惟有耕翁宅。滿庭芝與蘭。芝蘭菀以茂。惟汝獨秀出。澹澹秋水性。溫溫氷玉質。髫年八九歲。翰墨已成帙。因心篤孝悌。出入俱無失。蠟鳳娛爲戱。彩衣安且吉。父曰余有子。叔曰余有姪。親病兒有血。一指不自恤。吾輩已暮齒。興衰恐無日。殘叢留碩果。培護期食實。彼天不我佑。斯兒有斯疾。痰凝壅其脉。火壯鑠其骨。友朋來稱藥。不惜費百鎰。蔘附亦無靈。燈夕爾命畢。玄雲泱以欝。絶命有遺筆。爾年纔二毛。爾爺惟兩膝。神理固難恃。眞宰吾將詰。</text>
<title>春雪</title>,<text>春雪連宵下。村容暗不開。隨風潤土脉。着樹養花胎。野趣時翻屐。幽憂爲賞梅。老夫寒意甚。撥火進殘盃。</text>
<title>元朝試筆</title>,<text>燈焰微微落。晨鷄第一聲。山河新氣色。霜髮老書生。簷雪融爲溜。盤春細作情。小兒渠自得。擲栖判輸贏。</text>
<title>次東坡松風亭看梅詩韻。作憶梅詩。</title>,<text>苦憶梅苦憶梅。春色爲誰先到紫芝村。去年臘月天寒甚。梅兄凍死招芳魂。吾宇從此少顔色。花塢就荒菑翳昏。何天月落參橫。翠羽鳴剌嘈夢魂。隨風時到松林園。巡簷索笑無與笑。不見玉妃春溫溫。苦憶梅苦憶梅。含情步步下西洲。我髮如雪明朝暾。空令桃李擅風流。鶴子脉脉愁無言。旅懷悄悄詩興倦。遲日長掩蒼松門。苦憶梅苦憶梅。何時折花作酒籌。取醉梅下十斛春醪罇。</text>
<title>重步前韻。作新梅好篇。寄素齋乞梅花。</title>,<text>新梅好新梅好。暇日行尋朱鳳村。有一美人氷爲魂。芳姿獨立百花頭。問爾與誰期黃昏。素翁自是別花人。隨緣托根桑柘園。而我愛梅劇於女。徼惠冀分南枝溫。新梅好新梅好。已令花姑備九錫。寵光輝映扶桑暾。盃觴翰墨俱佳境。期與玉人酬淸言。桃儓李輿紛備御。良日欝欝登吾門。新梅好新梅好。珍重厚賜何以報。吾將贈子藥山香醪罇。</text>
<title>不換亭十詠</title>,<text>西嶽分湖嶺。天際脩眉濃。霜露秋先集。萬葉淺深紅。牟東與牟西。分華各爲容。斯亭最佳境。錦繡粧簾櫳。右華嶽霜楓小丘吾亭西。立立支離叟。翠濤泛壺觴。綠葢當戶牖。虐雪亦不屈。孤節歲寒後。最是月明夜。隔牕笙簧奏。右孤丘寒松龍去巖惟在。水滙游魚躍。呼兒理釣具。嫋嫋竿絲弱。忘機魚自得。並坐𪆽如約。悠然濠上趣。渚花閒不落。右龍巖垂釣高岑星可摘。是處期好月。月來亦不遲。樽酒金波溢。輝輝上曲欄。冉冉入我室。好友又如期。永夕歡未畢。右星岑邀月春郊草縷細。雨餘牧兒集。山果懷短袖。山花揷圓笠。山日澹將夕。驅牛村口入。墟烟濃野趣。楚竹聲聲濕。右東郊牧笛山有花初發。村村秧馬忙。綠簑北里傭。素帕東家娘。倡汝千耦敏。和予九鳲長。山有花已歇。含哺頌聖王。右南畒農唱刀良縣名古。敗堞山之阿。割裂懷羅麗。年代度幾何。漠漠愁雲集。悠悠飛鳥過。廢興千古事。倚釰一悲歌。右刀良古堞不騫山長壽。疊疊浮嵐積。如霞山欲曉。如霧山將夕。客到濃常濕。盃行翠自滴。竟日怡然坐。相看兩無斁。右壽峰晴嵐幽人千戶等。老圃千樹栗。全樹借羣鴉。其巢安且吉。歸背明夕照。來去期無失。難忘非爾好。人好世無匹。右栗圃暮鴉岸柳毶毶綠。烟絲拂路塵。短鞚西湖客。弊屩何郡人。營營各異軌。靡靡亦殊因。勞歌來一聲。流目送蹄輪。右柳岸行人</text>
<title>上元夜。雲陰不見月。</title>,<text>東天漠漠亂雲飛。九月峰頭月上時。初出海宮渾黯黮。及來天字轉依微。凉蟾自負元宵約。孤燭惟存半壁輝。野老占年無處所。却將鷄骨拜神歸。</text>
<title>挽成處士</title>,<text>肅肅紫薇院。潭潭紅藥堂。翺翔者誰子。世祿金與張。高步藉先業。委蛇天路長。假容松桂林。馳神鵷𪆽行。隱跡希巢許。聖治話虞唐。靑雲生步武。捷徑開山庄。世主眩眞僞。俗輩艶輝光。詎知无悶士。巖穴於潛藏。山苗與澗松。太冲所悲傷。一解 玉洞幽以深。荒途橫今古。幽人早聞道。向上無外慕。朝遊濂洛濱。暮宿洙泗滸。希音究黃鍾。玄鍵點朱露。英華日以積。粹然見器宇。宜爾上銅龍。鶴御爲調護。宜爾登經幄。衮闕隨手補。徑草自無媒。鳴騶曠歲暮。丘琴發淸商。霜露集單布。寒厨絶炊煙。破簷逗秋雨。素履自貞吉。小山執雕虎。幽花當侍姬。猿鶴爲舊故。巖處五十秋。鬂髮卷中素。寄語夸毗子。爾母詑華綬。胡令展也人。枯死於巖戶。二解 惻惻心不夷。之子去何之。迎霜玉樹倒。止栩黃鳥悲。琴書竟誰托。伯道又無兒。幽魂㷀靡依。守殯惟一嫠。倩人奉薄奠。賣屋備襄儀。神逵固難覈。天道邈可疑。巾篋瓊玖在。旅跡許深知。漬絮無薄酒。相紼有殘詩。空樑月猶掛。可以證心期。三解</text>
<title>遹追齋養老宴韻 並序</title>,<text>商我先祖舍人公重恢之地也。其後子孫各立門戶于京于鄕。克懋敦宗之義。未嘗較其近遠而親踈之。吾先君旣離京師。以商是先祖舊居而宗族之所在也。旣投湖紱。因居于商之少陵。少陵去鳳臺以步武計。卽族人之攸處也。其過從數則以旬。濶則以月。余猥承先休。與族人諸君子益篤親親之誼。憂樂與共之。歲辛卯。諸族人築祧廟于鳳臺之北。其明年。又築齋舍於廟之東。旣成余名其齋曰遹追。取詩遹追來孝之義也。諸君以五月十日。設養老會于齋舍。亦以落之也。其壺觴俎豆之實。視其年之多少而豐殺之。亦吾門好事也。余於祧廟爲旁支。而與諸君子在於袒免之外。可謂踈且遠矣。而敦睦吾祖之正法也。亦未甞以派分之稍遠。自踈於諸君子。今日之會。余亦與有榮焉。酒旣行。余酌大盃。爲門老壽。因仰而言曰余因此而窃有感焉。余亦吾門之舊人也。吾門盛際。余猶及見先父兄在京之城西時。每於春秋。輒設花樹會。樽俎有容。簪紱有輝。一席之上。和氣藹然。自余爲羇於玆。城西門第。太半圮絶。追念舊事。怳若夢境。今商之諸君子。猶能保先業篤前烈。周旋獻醻之儀。依俙於城西舊會。而顧余髮種種。冒據長老之亞。吾道其幸而南矣。玆述若干言。以叙其事。係之以詩。十年旅食鬂霜繁。往事空懷白下樽。嶺外幸逢今日會。座中俱是舍人孫。麥風泛酒時三夏。梅雨留歡自一門。笑指南山齊獻壽。深盃擧處老人尊。</text>
<title>登靜虛樓 卽道南書院門樓</title>,<text>雲外朱欄步步攀。登臨一笑大江寬。漁翁與我俱無事。沙鳥何心去復還。洲渚迥生千古意。水雲融作一簾寒。數聲奧靄江村暮。極目蒼蒼落日山。</text>
<title>帶月到靑龍寺。中東諸君先到俟我。</title>,<text>步出虛樓下。空江水氣濃。無心隨白鳥。乘興上靑龍。山月如期至。樽醪爲爾容。淸遊曠一紀。皓首愧吾慵。</text>
<title>放船</title>,<text>春江一帆泝安流。遠樹迎人近舵樓。烟渚客來曾有約。蘋洲𪆽立復何求。百年吾道餘雙鬂。永日詩愁載小舟。便腹如今欣不負。錦鱗網得十頭優。短棹乘流破綠苔。每逢佳處故遲回。輕𩿨載日天機動。孤嶂生雲活畵開。盡取江山供老眼。平分烟月到深盃。舟人指點龍巖近。水國沉沉夕照來。</text>
<title>向晩舍舟憇松亭。卽金懋叔幽居。</title>,<text>柔櫓鳴戛戛。曲岸屢興沒。岸草萬縷細。岸木千章列。鷄聲忽入耳。村影帆頂出。幽幽員外宅。簷角見明滅。要我住行舟。登岸且休歇。藉草坐松陰。幽興愜時物。晩花明短髮。流颸度脩樾。樽醪亦思柔。灔灔翠濤溢。酒半動謔浪。一哄紛相聒。亭午供盤槅。魚飧旨且㓗。一飽荷厚賜。我來還餔啜。此會不期成。此樂難具說。悠悠滄洲思。吾道亦云濶。</text>
<title>龍巖</title>,<text>龍巖高百尋。磅礴元氣積。下坎因成广。迥覆江流碧。穹然如屋梁。可容船數隻。巖腰帶奇花。巖腹孕奇石。其下有滙湫。潛龍養水德。天旱於斯禱。貝闕堆牲璧。我來訪瑰詭。布帆駐穹壁。蛟涎上芡盤。鯉氣泛蒲席。泝洄探元化。俯仰究神跡。水冥神自凜。境黝意不適。解纜上天臺。檣烏翻日夕。</text>
<title>台甫從懷仁倅。遊俗離山。得詩十數篇歸示余。仍要評批。批還以二律贈之。</title>,<text>自恨窮居事事違。仙山久未振春衣。幽牕永日孤吟坐。何處輕裝得意歸。離俗爾應增詭氣。壯遊詩亦倍光輝。逝將秋至丹楓好。與子尋眞上翠微。三山佳景最春秋。多少遊人費遠眸。俯看羅麗南北界。䧺蟠湖嶺十三州。行經獨木危如墜。走上高臺浩欲浮。堪恨故人專勝事。山裝不與老夫謀。</text>
<title>洗鋤會 並序</title>,<text>古者田家於農務旣了之後。必具斗酒柈羞。以相娛樂。觀於詩之七月，蟋蟀諸篇。可知已。吾鄕亦於三務之餘。有洗鋤會。卽古豳周之遺風也。其曰洗鋤云者。三務旣了。洗滌鋤子。以示其不服之義也。歲壬辰孟秋月初弦。村中諸農人。設洗鋤會。備酒醴具肴羞。齊會于田廬。老農要余赴會。余惟士與農同在四民之列。余卽士而農者也。不可以余之翰墨。薄彼之鋤耰。遂赴會所。惟主伯曁亞旅。凡持鋤而狎于野者。以次列坐于庭。汙樽髹盤。旅于東西。於是農夫田婦。嬉嬉怡怡。相與擧酬。禮野而意眞。有豳郊間想也。酒旣半。有一人手鋤子。告于上座曰吾屬以此物。易田疇治荒穢。今者時務旣飭。吾事且歇。鋤子亦已勞矣。請以汙樽餘瀝。洗滌塵土而藏諸簷隙。以待明年東作之時可乎。時坐于上頭者已醉矣。惟枕綠簑。仰天而呼嗚嗚。旣罷。余遂述以文詠以詩。以爲田家故事。旣了鋤耰事。追歡亞旅同。朋樽濃麥氣。土鼓憶豳風。錯舃皆同社。擧酬強老翁。吾鋤今欲洗。殘酒借西東。</text>
<title>步再從君公藎 世臣 山房韻</title>,<text>夜枕幽憂集。殘詩不可尋。微凉兼雨氣。高樹已秋心。僧語孤峰月。鐘聲小殿陰。諸天珠露下。鳴砌數蛩深。</text>
<title>洛江校藝席賦一律</title>,<text>鄕老招邀水國秋。菁莪聖澤滿南州。齊來半嶺靑衿子。大戰滄江白𪆽洲。殘燭照詩迷老眼。小屛圍座借漁舟。篇章閱盡星河曙。惱聽笙歌閙水樓。</text>
<title>宿想蓮庵。曉發卽事。時余與鳳臺諸人。遊陽山仙洞。</title>,<text>曉起身心凈。檀烟細細盤。道窮思入佛。僧老不離山。幽磵蒼藤合。淸庭紫菊斑。悠然出門去。天際倦雲還。</text>
<title>山行</title>,<text>朝發黃嶺雲。山路西復東。老興不自禁。危鬂犯秋風。逕細通穹樾。岸缺補枯松。住筇招木客。抨石狎狙公。山中霜露集。山果雜靑紅。翻思潤渴喉。珠顆要牧童。侵鞋循澗苔。照顔掇山楓。卬友携酒至。期我乎雲中。歡言坐樹陰。擧盃澆其胷。仙山倒酒中。一笑塵緣空。</text>
<title>道中</title>,<text>行到長亭日欲沉。飮來村酒發孤吟。路回人影相依隱。秋晩山容互淺深。浮世筇鞋今日事。名區水石暮年心。仙峰指點歸雲際。九曲淸流次第尋。</text>
<title>暮抵東陵</title>,<text>東陵日落水花昏。驢背遙分隔岸村。主人迎我溪聲裏。笑把荷衫憺不言。</text>
<title>白雲臺</title>,<text>寺門幷武上淸溪。行踏奇巖不踏泥。臺影蕩搖中下上。水聲曲折北東西。靈區千劫留名蹟。當日孤雲巧品題。嵐翠盈樽心自醉。居僧扶我下山蹊。緣溪散步各東西。石貌參差自不齊。遊子光陰紅葉墜。仙人消息白雲低。詩從流水聲中得。名向崇巖好處題。酒盡山中人影散。夕陽無數怪禽啼。</text>
<title>次宗叔希遠 必岳 韻</title>,<text>獨立雲臺上。羽人來不來。看山情未已。笙鶴數聲回。</text>
<title>發陽山寺</title>,<text>爲向曦陽擧別盃。孱顔怊悵與誰開。老僧厭客深深坐。幽鳥送人欵欵來。佳處頻停蒼玉杖。念中難舍白雲臺。歸鞭更指仙遊去。山路迢迢貫綠苔。</text>
<title>玉舃臺。令琴客彈琴。</title>,<text>臺上琴心動。㙜下水意淸。琴心與水意。短長自成聲。希音不相奪。律呂叶咸英。游魚爲之出。幽鳥爲之鳴。仙人駐玉舃。並坐聽泠泠。一彈水仙操。再彈升仙行。三彈上雲樂。仙月盡情明。曲終忽不見。古臺空崢嶸。</text>
<title>次雲路見寄之韻</title>,<text>秋室動幽氣。閒門輪鞅少。籤架自爲巢。身境轉幽妙。眷言懷之子。璧玉潤相照。活計數畒貧。孤標千仞峭。聽水引緩步。望雲展遐眺。高高羽化臺。爾宇冠南嶠。蘭珮紛郁郁。不墜愚翁詔。煙霞淹成痼。厥疾何以療。巖逕踈松立。澗戶深花耀。興來發孤吟。山居足詩料。噬將赴幽期。林禽莫我誚。</text>
<title>淸之抵書。要修白社故事。余感其言。詩以答之。</title>,<text>吾門富文學。白下開詩社。先君時主盟。菊翁又分伯。城巷筇相聯。臺省跡已謝。琴壺頗靜好。翰墨亦蕭灑。芹老與竹叟。同聲衒光價。時余傍旗鼓。喜見詩令下。迭唱聯成軸。瓊玖光相射。風燈影倐倐。萬事雙鬂化。紫芝聊可餐。旅跡淹山舍。俛仰懷前光。百感集書架。秋墳薜蘿冷。寶唾明脩夜。餘響期迓續。微爾共誰者。虎子斑其毛。鳳雛彩其羽。奇文有自來。不與凡虫伍。阿淸才拔萃。菊老卽詩祖。開卷掇英華。摛毫吐月露。芳珮襲遺芬。雅韻追先武。愧我才智下。刻楮心自苦。且可留老眼。見汝鳴天路。短策赴幽期。爾廬吾亦愛。野光駐遠意。山容獻新態。先靈亦密邇。廟貌臨其背。爾祖能無念。虹武須克配。孝悌行宜惇。墳典靜相對。牕暉紛冉冉。幽興不自耐。小技雖妨道。猶賢闘博簺。新令下藝垣。詩伴自門內。白社追舊事。巴唱愧先輩。鬂雪映枯硯。吾衰詩已退。心期當歲暮。贈汝明月佩。</text>
<title>重遊靜虛樓</title>,<text>晩爲南洞主。管領一樓雲。俎豆留餘馥。杉松倒夕曛。焦原望不見。華髮愧無聞。永夕親朋在。談情任酒醺。</text>
<title>前江泛月 二首</title>,<text>隔岸招舟子。蘭橈破水文。倒樽星歷歷。留客月紛紛。塵世身將隱。滄江𪆽與羣。禪門知不遠。風便數鐘聞。缺陷悲三界。寬閒得一船。微風聞鯉氣。鳴棹攪𩿨眠。浩蕩人間世。浮游水底天。歸衫踏月影。齋閣小燈娟。</text>
<title>重陽日。登映湖樓。次板上韻。</title>,<text>西風吹帽早寒多。九日登臨客思加。樓閣閱人同旅舍。江山迎我屬詩家。麗王舊蹟看華額。陁國餘香有晩花。此去黃池知不遠。尋源吾欲泛輕槎。</text>
<title>屛山書院</title>,<text>疊疊翠屛濃復陰。先生廟貌此間尋。壬辰年際勳勞大。退老門墻造詣深。楓葉高低九秋色。湖山俛仰百年心。孤吟晩對樓頭月。一壑烟雲滿我襟。</text>
<title>贈柳士極 </title>,<text>相遇楓林下。携君上水樓。長河自今古。高柳幾春秋。匣筑新聲動。樽醪舊好修。逝將桃李節。與爾弄漁舟。</text>
<title>挽李主簿 碩文</title>,<text>終南暮色上人衣。吾道悠悠不盡非。浦上浮雲紛北去。隔林衣狗見依微。楸波古壘鴨頭浮。鎭閣蕭蕭萬戶秋。萬戶元非龍額貴。悔敎金僕覔封侯。何人秉軸判騎曹。黃紙除書價頓高。聖代邊門烟警息。田廬日月玩龍鞱。朱門棨戟曙光寒。掉臂人人刺謁還。此老長腰頗偃蹇。隨人不肯拜銓官。扶桑初日澹無輝。丹旐飄颻露未晞。一抔晩掩黃蒿雨。塚象祈連計太非。</text>
<title>李甥 謙煥 擢魁第。仍有銀臺之命。喜甚賦之。</title>,<text>古宅金泥下。吾甥擢第魁。恩光翻翠葢。寵秩上銀臺。戒爾無忙軔。爲翁擧賀盃。庭松濃喜氣。基序且栽培。</text>
<title>挽姊兄李積城遵晦</title>,<text>濯濯銀潢幾本支。益寧垂裕太宗時。迄于梧老門閭大。喬木春深葉葉奇。紫峰正脉不全非。眘老揚淸玉珮菲。可是夫君文雅標。尾泉基緖更添輝。紅燈影裏看乘龍。白下門闌喜氣濃。記得黃鷄初夏月。憐君來聘五花驄。自恨吹壎曲不成。翻從阿姊戱巢鶯。從今不賦菁菁杜。蘿蔦歡情始有兄。詞場追逐幷鞬橐。朋酒時看謔浪高。別有十分淸事在。蒼松庭畔玩紅桃。年來流落洛江涯。會日常稀別日多。秦雲嶺樹相思夢。明月樓空奈爾何。時眼爭瞻玉樹姿。少從蔭路令儀持。寒泉澹寂深關戶。不遣囂塵染素衣。仁山近接嶺雲秋。峽路逶迤百里頭。意到羸驂一宿至。亂峰深處使君幽。水亭新築狎浮𩿨。簷角橫空勢欲流。爲君朗詠爲君記。萬壑烟嵐上筆頭。晩來詞律極淸高。繩尺傳家自不勞。到得一官成一集。不因吏役廢吟毫。塊坐窮廬憶別離。幽愁攪我有新詩。悄然遠寄暮雲去。雲去遲遲君已歸。銅綬凄寒曉角哀。古藤陰薄夢初回。公門符到催靈馭。冥府新要製錦才。阿嬃淚眼不曾晞。瘞盡懷中五箇兒。危喘尙留君去後。爲憐一女更無依。松庭花石晩滄凉。孤鴈蕭蕭不作行。若將遺恨論多少。老我何須减季方。塵箱淚閱舊詩篇。黃鳥交交糓雨天。若有佛家因果理。他生願結此生緣。</text>
<title>贈睦員外幼選 萬中</title>,<text>八角囂塵外。偎扉掩小春。功名員外置。鬂髮卷中新。有酒須開杜。無詩不作人。嶺雲來坐處。別意動蕭晨。</text>
<title>寒山寺道中</title>,<text>遠上寒山寺。花村石逕危。我行雙不借。山意一無爲。野色濃堪畵。禽聲緩入詩。斜暉林外盡。穉子赴幽期。</text>
<title>上姑蘓臺眺望。次圃隱先生皇都韻。</title>,<text>春衫兩兩拂輕風。極目天邊落照紅。城郭淺深渾氣色。江山迎送幾英雄。姑蘓臺在沙王國。拾得名留釋子宮。到老豪情猶未已。更收雲物入詩中。</text>
<title>山寺拈韻</title>,<text>睡鴨檀烟䙚䙚回。老僧多意勸深盃。路荒今古空門閉。天缺東南遠水來。詩道每尋幽妙境。鳥情先占最高臺。春風解我尋眞事。故遣巖花一夜開。</text>
<title>雨後命兒曹築花塢於庭西。賦 二首</title>,<text>將爲羣卉地。圭尺割春園。簣鍤羣兒赴。輿謣好鳥喧。向陽宜物性。纍土疊雲根。馨德從吾好。栽封和雨痕。小庭花事足。羅列作顔華。菊取凌霜節。梅憐妬雪槎。衆芳皆可翫。吾宇一何奢。前面猶餘地。秋來好納禾。</text>
<title>次李德懋 敬儒 見寄韻</title>,<text>流光冉冉隙駒過。華髮其於幽興何。盡日山門無客到。殘年燕巿廢吾歌。別來芝宇秋將半。此去寒泉路不賖。爾亦好余奇服否。斯翁製後尙餘荷。</text>
<title>知禮縣水亭 二首</title>,<text>知縣韓文洪能爲詩。又有雅致。於官池中纍石爲嶼。其上爲水亭。按中爲小閤。可受兩三人。四面爲障子。隨寒暖而弛張之。閤外則軒。軒凡六楹。環立鉤欄。隨楹而屈折之亦六面。望之若張傘。於池上又爲小橋。以通遊子。又爲竹扉於橋上。以時啓閉。其制度精巧。但軒與閤未及揭板命名。故第二詩頸聯及之。時縣居士人有同登者。盛言韓聲績。自莅任以後。以文爲治。儒化大行。每月登此課士。因飮酒賦詩以爲樂云。知縣風流甚。觀遊特地奇。小亭浮在水。峽流細通池。卽此看爲政。乘閒好作詩。官樽酒盡未。征客悵幽期。面面皆秋水。水風吹我襟。閤名宜畵舫。亭額合淸心。遊屧從橋穩。偎扉隔岸深。斜光簾外度。駐馬發孤吟。</text>
<title>冬至日。到長院奇齋從氏所。將發留贈。</title>,<text>竹下深深院。留歡夜酒開。燈將寸心耿。人與一陽來。湖嶺思無盡。池塘夢幾回。暮年須自愛。莫遣鬂霜催。</text>
<title>寄豐基宰丁法正 範祖○二首</title>,<text>一麾非爲口。親老不辭貧。溪叟分憂地。湖堂應制臣。綵衣明製錦。詩道愜行春。我屋依脩竹。竹風來玉人。殘年厭儤直。剖符出南州。題牒仍詩筆。觀民又雪樓。洞雲行處晩。嶺竹望中秋。稽古今多力。政聲百里流。</text>
<title>送聖表兄宰龍安</title>,<text>吾兄從蔭路。便養尉龍安。政拙慚能吏。心淸愜冷官。湖山通五嶺。謠俗自三韓。衙罷有淸事。寒梅靜裏看。</text>
<title>龕梅欲盡。孤坐無聊。淸弟惠然。遂拈韻共賦。</title>,<text>梅龕愁不啓。花事已全非。兒護餘香在。春將冷蘂歸。攀來宜泛酒。拾處不盈衣。九錫曾加汝。猶堪作寵輝。</text>
<title>更拈七律</title>,<text>酒熟前村穉子賖。論詩遠及漢唐家。山中歲暮攀援樹。陌上春深富貴花。一壑同盟來水鳥。九天仙夢隔風沙。僑居共占東西麓。短策相過不用車。</text>
<title>汝容 必默 叔來訪。拈老杜韻共賦。二首</title>,<text>黃鳥鳴何意。枝頭坐不歸。花陰覆檻靜。酒力上顔微。遲日留君好。殘年會面稀。破閒詩令下。白首困重圍。野屐翻生翠。虛庭草縷齊。幽花枝上下。散帙座東西。有客尋春至。暄禽盡日啼。荒途雲羃羃。經過爾應迷。</text>
<title>夜過台甫所。共拈老杜韻。</title>,<text>守靜君何病。家貧道不貧。寒泉通孝水。綵服稱詩人。花竹開三徑。琴書付貳身。夜深城月照。心跡兩無塵。</text>
<title>淸之顧我。共次老杜韻。</title>,<text>流光詩卷度。小閤老人深。暇日端陽節。遲君翰墨林。菖醪何代俗。綵粽楚臣心。時物撩詩思。把盃爲一吟。</text>
<title>淸弟來訪。共拈唐人韻。</title>,<text>漫處淸遊得。遠天流火時。朋樽來近局。暑雨曠幽期。野晩稀農笠。蟬淸選別枝。村婆供椀麵。謂爾且淹遲。</text>
<title>夏日登呂鼎甫 鐺 水亭。吟贈。</title>,<text>野亭環綠沼。面面水爲光。人住蓮花國。風來枕席香。一天渾熇熱。此地最淸凉。謂爾休嚬蹙。吾非襶子忙。</text>
<title>中秋夜。會淸之所玩月。共拈菊圃集韻。</title>,<text>到老猶秋興。良宵月復還。隨人無好惡。留我坐中間。凄冷添衰鬂。分明見遠山。靜聽眞卛漏。贏得此身閒。</text>
<title>怪石 幷小序</title>,<text>鑑齋公少好奇詭之觀。於堂前小塘。塘上爲假山。凡巖形石面。稍有詭怪者。則必力取之。積纍於山。山容瓌詭可寓目。公旣歿。塘遂廢而假山又崩頹。奇巖怪石。顚倒於荒墟之中。余傷公之跡。重惜其瓌詭之埋沒而不章也。遂令小奴披榛刜草。抄其石貌之最奇怪者二焉。負致于庭。長尺餘。上殺而下豊。細孔可以容絲者。鬆鬆遍體。其背面或突而或陷而。或谺而或尖而。恠恠奇奇。殆不可狀。遂安之于梅塢上盆池中。水氣因孔而濕。其體常潤。苔蘚蒼然。望之宛是山也。山據池以爲奇。水中小魚數十頭游戱自在。見人輒走入石穴。余不煩筇屐。而一庭之中。山麗而水明。仁智之樂備矣。余愛翫無已。遂爲文以叙其事。又爲詩寵靈之。以賀是石之有遭也。一拳何妨小。盆沼翠霞流。磅礴凝元氣。癯寒愜素秋。曾爲禹庭物。可壓欝林舟。晩對悠然意。晴牕好卧遊。</text>
<title>野望</title>,<text>農簑歸盡野雲收。紅葉黃花已送秋。白𪆽與誰相對語。暮洲閒立却點頭。</text>
<title>寄陰城宰鄭季貞</title>,<text>殘郭陰陰色。居民十室寒。風謠百濟國。鄰壤大槐山。手笏晴浮爽。閣梅晩更顔。泠泠琴按古。政聲滿湖關。</text>
<title>希遠叔座上。詠盆梅。</title>,<text>暫捨儂梅樹。來看別處花。花房孰爲勝。槎格較優他。參月新緣重。琴書古意多。孤懷當歲暮。倚醉一高歌。</text>
<title>靜對石假山。賦短律。</title>,<text>坐處蓬壺小。瓦盆水色團。簷風時起浪。牕日晩籠山。能使羣書潤。翻添一室寒。知吾增詭氣。嵐翠入衰顔。</text>
<title>早春卽事</title>,<text>一庭嫰綠上茅齋。雨後山居物色佳。老屋春生梅欲動。野田氷釋麥初埋。山河改色增詩格。禽鳥流音攪客懷。聞道春宮寬詔下。往聽衢路倒芒鞋。時代理故云。</text>
<title>三月初五日。大殿昇遐。趨哭班成服後。謹賦一律。庸叙抱弓之慟。</title>,<text>聖后臨區宇。垂衣六十年。老星輝北闕。化日上東天。王道平仍蕩。乾剛轉又旋。宮車忽晏駕。黎庶淚如泉。</text>
<title>遹追齋雜詠 時寓齋舍</title>,<text>自喜吾宗不我遐。淸齋結夏澹忘家。關情最是寒梅樹。參月依依夢裏斜。炊烟一抹斂山庖。村女傳餐饋老饕。健箸罷來携小卷。黃嬭自到不須招。林丘割據草甍稠。垈里黔村處處幽。覔得新詩爲契券。平分嵐翠上簷頭。南洑新修水亂流。分來百道灌田疇。晩風平地翻層浪。小閣翛翛大麥秋。卧穩淸齋睡起遲。幽禽啼樹報朝暉。村娥蓐食腰鎌出。折得春叢戴首歸。書牕臨路柳烟斜。隔岸人行見䯻多。農笠依依壠上語。一天靈雨長桑麻。淸會閒中澹一襟。爲君色笑爲君吟。角弓頍弁風人意。說與同門識此心。</text>
<title>挽李直長承貞</title>,<text>梧老門庭有鳳毛。憐君意態衆中豪。鞬橐闘怪文鋒銳。盃酒留歡謔浪高。少日天衢期展布。晩年田舍卧牢騷。儀床未撤泉南舍。又見賢甥血泣號。</text>
<title>芭蕉</title>,<text>春心疊疊巧包藏。展出新枝鳳尾長。濃綠幡幡如扇大。搖風能作一軒凉。</text>
<title>挽洪友 虎吉</title>,<text>曾識洪厓面。仙緣亦我曹。木翁基緖大。栗里地望高。養德鄕人重。偉冠嶺氣饒。紼謳餘響咽。凄露宿黃蒿。</text>
<title>黃嶺寺。寄咸寧使君柳 凝之。</title>,<text>白門詩伴捴時豪。選倣麟臺一案高。殘劫閱來君我在。相看嶺外鬂蕭騷。皓首飄零黃嶽間。荒年寄食寺僧寒。靜中修鍊猶塵骨。萬壑煙霞不可餐。</text>
<title>愚山夜會鄭士仰 宗魯 所。拈韻共賦。三首</title>,<text>古峽乘秋入。蒼藤步步垂。驢行楓落處。客到鳥棲時。好句因人得。殘更見月知。論襟更回首。玉潤在東涯。翛翛秋室靜。脉脉夜燈垂。眞卛聆殘漏。從容話舊時。烟雲皆子有。猿鶴與吾知。夜久寒蟾動。星河倒水涯。繼晷松明在。烟煤繞壁垂。峽村常似暮。山雨或非時。吾老禽魚狎。爾名草木知。閒來步溪月。蘿蔦繞松涯。</text>
<title>翌夕雲路自道院歸。喜甚更勘前韻。</title>,<text>擧首東江望。閒雲遠遠垂。卽看山餞日。政是爾歸時。玉樹經秋別。凾書遣鶴知。氷淸吾自愧。華髮照溪涯。</text>
<title>挽金持平懋叔</title>,<text>開巖曾與笑庵遊。福寺詩篇閱劫留。踰嶺十年淹旅跡。逢君一笑話先休。同乘檜楫沿明月。並上天臺看白𩿨。霜髮西風無限恨。靑袍遠送暮山秋。</text>
<title>九日</title>,<text>九日黃花酒。殊方白髮人。天機垂碩果。吾道屬流塵。禁老仙方古。題糕句語新。西風吹我帽。長嘯立蕭晨。</text>
<title>挽杜陵族人 橒</title>,<text>敗菊無言秋已歸。僑居冷落過從稀。病來深卧梅花國。君到時開石竹扉。暖席留歡霜髮穩。深樽話句夜燈微。他時內洞經過地。忍見庭松倒夕暉。</text>
<title>趙進士 天經 挽</title>,<text>曾藉先休接令儀。常行粗得燕私時。姿年遇物銛鋒露。暮道凝精皜鶴奇。屛洛幽光餘一老。鴻樞進秩實同知。浮雲世事今無跡。愁見帷堂敗菊垂。</text>
<title>登南漢西將臺</title>,<text>長歌擊釰釰龍哀。有客秋登西將臺。遼塞荒雲猶不盡。夕陽無數鶻飛回。天設重關鎭漢中。萬夫無奈一夫封。誰將秦帝驅山鐸。搥破胡兒立馬峰。溫王伯業漭難尋。遺像翛翛古廟深。至今百濟餘民在。椒桂年年不盡心。寥落行宮花自春。憶曾聖祖此蒙塵。重藩巨鎭渾無賴。胡騎三朝匝漢濱。廟筭縱橫說帝秦。軍前縳出斥和臣。銅盤城下尋盟日。漢北羣山一色嚬。桐翁氣節凜千霜。尺䟽堂堂日月光。搜勝臺下東流水。萬折朝宗去意長。三田石闕壓蛟螭。人說胡皇勝戰碑。百年東海無窮耶。犬月羊年我不知。</text>
<title>入京贈從姪拜昌 禹欽</title>,<text>羸馬蕭蕭暮入秦。隔年重返白門人。停鞭躑躅長安陌。不識誰家着此身。阿昌拜我展親親。凍屋生溫自爇薪。摻裾一笑終南暮。爾亦塵中白髮人。寢郞兄自竹陰來。美姪亦從楸下回。骨肉眼靑今有日。藥山共醉十年盃。寒宵孤客夢還家。朱鳥天南嶺路賖。要趁龕梅花未落。催呼倦僕戒行車。我車將發更遲遲。八角亭寒落照時。旅食多年離別慣。臨分吾不更留詩。</text>
<title>過大車洞舊第識感</title>,<text>一別西城四十春。胎仙重返幾居民。園花尙記曾遊地。簷燕何知舊主人。萬事斜陽明鬂雪。百年故宅轉風輪。多情惟有終南色。一抹濃眉不我嚬。</text>
<title>立春日偶題</title>,<text>假山嵐翠上門楣。老屋生春亦不遲。龍去鼎湖餘慟在。寒梅落盡不賦詩。蕭蕭風樹此生哀。父母劬勞歲更回。白首人間孤露恨。春暉已盡草心灰。</text>
<title>過李承宣君慶 邦榮 匪所</title>,<text>山庭暖旭鳥音溫。病客扶筇試出門。城雪踏來翻野屐。江蘺掇罷對芳樽。銀臺倦步渾春夢。嶺海漫遊亦聖恩。錦水逢迎經歲事。各將離思入淸言。</text>
<title>哀鄭 文魯</title>,<text>綿綿書帶草。澹澹燕子日。老子非求蒙。蒙自入吾室。謂我是先覺。問業森成列。爾生詩禮門。婉婉有美質。阿爺謬勤托。引路冀無失。育英吾何敢。模範愧蔑裂。長道纔發軔。不幸遽夭折。遙遙鬼愁院。夜夜聞子䂓。甥舘臨漳濱。二竪忌良醫。岱嶽幽且脩。遊驂去何之。幽魂陟屺岵。陰雲曖泉逵。旅櫬出郭門。晝燭隨靈輀。行路猶掩涕。矧爾爺與㜷。吾將呼大靈。乘雲訴天墀。</text>
<title>騎牛謠</title>,<text>都御史靑驄馬。中書令紫騮馬。夜玉雕爲鞍。雲錦翦爲靶。天衢𨇾蹀香。風灑警弦子。窮居荒凉出無驢。惟有癯骨杈枒老角者。入春服杙耕吾田。有時鞴鞍當吾駕。斜日騎出通衢道。芳草萋萋時維夏。一角掛詩囊。一角安酒斝。何處官人行辟人。吾騎吾牛吾豈下。街兒謂我是訟官。相與拍手爭笑罵。弦翁聞之亦不嗔。橫卧牛背神逾暇。傾我斝發我詩。其詩浩浩追風雅。餘聲變唱騎牛謠。桃林暮色來桑柘。我不學靑牛老人出關躡仙蹤。又不學飯牛寗子扣角干齊覇。甘守麋鹿志。自老鷄黍社。回笑三公未能調二氣。令我牛喘喘春風綠草野。爾不見靑騘紫騮一嘶榮道招禍機。鳴珂未了遽見東巿寃血瀉。未若斯翁閒騎牛。隨興來去東鄰又西舍。誰將我騎牛謠。去喚槐安殘夢罷。</text>
<title>贈族弟明初 世靖</title>,<text>吾門春不盡。喬木尙餘芬。爾厭湖中月。歸隨漢北雲。秪應循祖武。亦足張吾軍。欲問君平宅。啼禽怨夕曛。</text>
<title>贈洪新恩元伯 仁浩</title>,<text>愛汝淸揚見秀眉。姿年人譽擅春闈。鵬摶大海扶搖日。龍在東天九五時。方澤禽魚渾氣色。慕堂門第有光輝。南轅將發遲回久。爲見雲衢爛羽儀。</text>
<title>藤園卽事 時淹病墓舍</title>,<text>藤園秋至麥入黃。壅塞經旬鬂欲霜。病自淸虛安用藥。詩和譫囈不成章。卧床強草松楸卷。到老難忘父母鄕。倚杖怡然觀物化。去鶯來燕十分忙。</text>
<title>漁父篇 幷小序</title>,<text>是年春。余赴東堂會闈。歸路過月灘。見漁父閒弄小艇。乘流上下。淸趣可掬。顧余白首奔走於塵臼中。决得失於一夫。以漁翁觀余。其閒忙不啻天淵矣。遂作此以自嘲焉。峽江如練舟如鳧。一聲奧靄漁翁孤。漁翁生長泛宅中。滿江煙水多歡娛。彈琴㙜下狎浮𩿨。明月灘上餐粉菰。古來水府無碩鼠。樂國樂國誰永呼。老夫見此不能去。斜陽駐馬爲踟躕。謂言漁翁莫我猜。可能借我一竿無。我本商山採芝人。殘年倦踏長安途。長安途上相識稀。黑貂弊盡朱顔枯。東園綺季去已久。花下殘棋誰與俱。子言居水勝居山。逝將從子於江湖。漁翁聞之莞爾笑。子是山南一寒儒。白首猶挾一小技。乃與兒曹爭贏輸。敗衫尙帶淸灞淚。渚花岸鳥紛揶揄。願君灑然歸商顔。塵根拔棄收桑楡。鳶魚活潑靜散地。是處眞樂當笙竽。書樓漁艇各殊道。何必從我魚蝦區。語竟更歌滄浪水。天低遠樹江日晡。老夫汗顔不能答。悄倚釣臺聞吳歈。</text>
<title>挽鄭陰城季貞</title>,<text>養拙愚丘老屋貧。朝袍不染洛城塵。禮詩家裏多聞士。儇薄塲中謹行人。柔道或嫌妨吏治。古心我愛任天眞。虞歌一夕陰民泣。不用長紅送素輴。衰年倦步滯塵衢。夢着山家子鶴癯。蔭路已登三品秩。垢衣猶作一寒儒。壺氷絶俗中無累。嶺氣薰人外若愚。玉樹沉沉情未已。非專私慟在葭莩。征衫歲暮度川原。殘郭陰陰日已昏。客帶秦雲吟病至。君依湖月笑顔溫。寒衙雪打深深燭。古閣梅垂灔灔樽。浮世悲歡渾幻夢。殘詩和淚寄泉門。</text>
<title>刈稻</title>,<text>田家窮麥道。荒竈夕烟寒。小婢持鎌出。水田刈稻還。殺靑憐顆破。炒黃借暉乾。婦子煩相語。年年七月艱。</text>
<title>金孝子歌 幷小序</title>,<text>吾鄕金孝子榮世。以孝聞於鄕。鄕人嘗爲余言榮世廬墓時虎來相守事。余聞而異之。乂憐其泯而不章。爲之立傳。以叙其事。今年秋。榮世之同里人金生道泰持一冊以示余。卽鄕人士備錄榮世事親事。控于營邑。要其狀聞于上者也。余於是知榮世孝行之蹟。非特虎守一事而止。遂作若干絶。以補其傳中之闕遺云。沙王故域化西村。中有哺烏顔色溫。門外滮池通孝水。一家喜氣上春萱。耕罷春田晩始歸。白華朱萼爛生輝。閒來自脫靑簑立。起向高堂舞彩衣。半割腴田別作春。養來親志不私身。歲收十斛桃花粒。持獻慈闈任與人。阿孃遠意在蓬萊。萬二仙峰夢一回。尋眞扶上毗盧頂。留醉麻姑赤玉盃。征衫仍拂紫峰秋。高上長安十二樓。歸對鄰婆誇好事。今行得見帝王州。田廬耕亦君恩。移孝爲忠本一源。越自鼎湖龍去後。野盤曾不上鷄豚。南雲悠遠北辰高。丹楔難承聖主褒。採得潛光成一狀。忘煩路府士林號。</text>
<title>漫筆</title>,<text>撿到雲編歲欲除。半牕篝火影蕭踈。此心靜處天機活。却向盆池看躍魚。竹龕如傘庇吾梅。三面圍香一面開。却怪芳枝春意澁。自將溫水噴花胎。</text>
<title>寄洪注書元伯</title>,<text>盆梅過臘尙餘花。悄倚寒枝遠意加。鄕夢乘春渡漢水。終南先訪玉人家。兒曹難與語。譏我弊貂裘。幸有洪厓子。同登白雪樓。朋樽容我耄。庚案話先休。珍重詩凾在。猶堪慰別愁。</text>
<title>奉寄上舍堂叔 三首</title>,<text>墻東育英地。俊髦集如雲。立雪看師道。流螢上典墳。琴樽饒氣色。花鳥屬吾羣。卷末題名在。摩挲感淚痕。世事紛衰旺。相離各一邊。吾門非昔日。旅鬂盡殘年。會面春虛度。開緘月屢圓。何時同一壑。筇屐與周旋。獨立垂霜髮。琴書更與誰。彼天那不怨。吾叔竟無兒。敗壁通寒月。荒厨缺晩炊。沉歌中酒後。苦懷沒人知。</text>
<title>登淵嶽門樓 時與洞主避暑</title>,<text>康翁棲隱地。高閣出靑林。有客將秋至。憑欄盡日吟。因人了宿債。與鶴話深心。坐對羣山晩。鳴蟬不惜音。</text>
<title>南寺會中。作放歌行。示諸君。</title>,<text>昨日會淵嶽。今日會露岳。吾輩隨處相娛樂。座中諸君俱暮齒。馳暉冉冉桑楡迫。翁於此座年最高。兩鬂如雪千莖白。與君同鄕復同社。晩道情好兩無射。暇日筇屐相招邀。院樓禪關隨所適。霽霞幽靜山日永。戱象圍棊又佳謔。夷之淸自離塵。惠之和自同俗。吾捨夷淸取惠和。與人油油去畛域。脫吾帽吟吾詩。爲君醉爲君色。人生於世能幾日。山花朝發暮厭落。請看北印白楊路。又看東郭黃蒿宅。盡是今古聖賢與英䧺。歸卧靑山自爲烏鳶螻蟻食。悲來乎。吾且樂此眼前盃中綠。</text>
<title>七月旣望。風雨作怪。禾穗皆枯。見之愁絶。</title>,<text>寒雨吹螟至。千人盡白頭。羣氓將顚壑。我稼不成秋。大野黃雲歇。荒田白𪆽愁。西風吹破屋。霜壁倚鋤耰。</text>
<title>送高順之 裕 赴安州任</title>,<text>黃紙除書日至時。使君五馬去如飛。塞兒猶識高承旨。嶺邑曾留善政碑。七佛山河回氣色。百祥樓閣有光輝。弦翁近日寒多病。恨不臨歧勸一巵。此老元非百里才。牛刀隨處極恢恢。黃紬不作陽臺夢。白髮惟看水部梅。梧老淸芬遺廟在。檀君餘䠱妙香來。蕙帳夜鶴今無怨。留待齊瓜緩緩迴。西雲往跡到心頭。塞柳蕭蕭度幾秋。耀日樓臺長在眼。昔年先子此分憂。篇章古壁風雲護。惠澤晴江日夜流。君倚祥樓花月夜。也應老妓話前遊。</text>
<title>申君 鼎五 過余。共對龕梅。穩話有詩。遂次贈。</title>,<text>客居金已盡。人少識儂家。詩道當寒雪。天心見古槎。淸琴垂老拂。孤燭爲君花。自有靈犀照。莫言雲樹遮。</text>
<title>渡洛東津 時將兒。赴石田醮席。</title>,<text>隔岸招舟子。寒江欲暮天。水雲迷木道。海氣集塩船。吾倦仍華髮。鳴閒底白顚。向禽昏嫁晩。不賦壯遊篇。</text>
<title>龍耕行</title>,<text>釰湖老龍蛇身又牛首。水國謂之今神農。天田八糓垂寒芒。移照水底潛神蹤。寒天深卧紫貝闕。霜雪人間時大冬。蛟床坐說耒耟利。風雷示象羣鱗從。平湖自多閒田地。氷生積水千頃封。每歲孟春三元夜。龍王有事湖之中。千村健午盡汗流。耕破層氷橫復縱。十里平湖齊擧趾。其羣三百亞與傭。波臣更邀廣利王。耦耕湖上分西東。危根斲破惜芡菱。敗葉顚倒憐芙蓉。粉菰炊作婦子饁。江妃漢女顔丰茸。三推五推輟耕歸。勞酒滿酌流霞濃。野人來驗澤澤痕。爭將豊歉論田功。嗚呼龍耕之事眞有無。故老傳說殊夢夢。吾將移檄水府中。此事須詰難陀龍。且記齊諧志怪書。留與騷人詩料供。</text>
<title>追遠堂關雨。與淸弟拈老杜韻。</title>,<text>碧樹雨聲集。吾駕淹空谷。泥浩沒馬蹄。溝溢沉車軸。齋僮供䟽糲。足可果吾腹。幽憂百際來。默坐念我屋。銼冷夕煙斷。田荒草縷足。去年禾不登。今年麥未熟。花鳥爲無賴。村容似枯木。田疇時雨頻。老農回氣色。歲豐民乃蘓。心香費顒祝。且可尋詩盟。我伴皆非俗。翰墨紛葳蕤。繩尺亦平直。無詩當有罰。墨水俾爾食。詩樽通五夜。詩令不妨瀆。沈吟時遠望。愁雲迷我目。川陸漭不開。歸鞭那得促。把酒一長歌。浩浩脫覊束。</text>
<title>罷會歸賦一絶</title>,<text>離愁暗動晩花紅。收拾璣珠貯一筒。携過釰湖光怪發。水天蕩潏走魚龍。</text>
<title>出遊梨亭。避風雨於店舍。</title>,<text>晩赴梨亭約。兒曹強老翁。投人店似斗。敗事雨兼風。野飯登盂滑。村醪上面紅。漫遊無不可。何必綠陰中。</text>
<title>送李甥子益赴順天任 二首</title>,<text>靑雲爾自致。一麾到昇平。老姊能無喜。病夫與有榮。飢時分薄廩。養處極專城。方丈知非遠。仙人去可迎。夏省曾爲副。南州遠莅民。花甎移濶步。銅綬媚偏親。鷄足山光好。牛刀手法新。梧翁淸白業。湖水與無塵。</text>
<title>寄李士凝 熙鼎○三首</title>,<text>湛彼園中樹。繁枝蔭小軒。丈人貌甚古。嘉遯道彌尊。滿室榴花氣。一庭春草芬。殘生勞俛仰。令德不能諼。關車穿雪至。記我委禽年。基緖山花耀。門庭玉樹娟。朋樽饒氣色。旅跡共周旋。時汝呱呱泣。于今鬂縞然。盛衰紛不定。石壕異前遊。爾屋犂爲土。吾園麥欲秋。風燈閃忽影。遼鶴去來愁。何限存亡淚。別禽啼樹頭。</text>
<title>挽高承旨順之</title>,<text>孤懷搖落對寒梅。手掇生蒭意自哀。人言𤃡上高承旨。今日容車返夜㙜。姿年妙譽擅春闈。蓄銳詞塲對手稀。魁甲科名如拾芥。月峰門第頓光輝。花骨凝淸不受塵。林泉歸卧浩然身。野人時勸朋樽綠。不識瑤墀舊侍臣。臺端整笏令聞馳。走卒兒童姓字知。聖主亦憐花步倦。從班擢秩上喉司。雲迷望子咽晴川。泉路重逢月幾圓。今行不似西行色。兒翣翁輴共後先。</text>
<title>扶桑道中</title>,<text>我馬蕭蕭去。扶桑日出時。遙山雪未盡。卧堠路堪疑。冬日寒如許。吾行漫不期。湖雲遠回首。所思在鍾離。</text>
<title>晩發新平店</title>,<text>凍雨初收客睡迴。忙呼倦僕戒行催。人將獨鳥天邊去。山拖斜陽馬首來。野戶翠重圍綠竹。海山瘴歇落黃梅。一聲候鴈蕭蕭過。欲寄鄕書恨未裁。</text>
<title>登矗石樓</title>,<text>黃茅秋色上危冠。矗矗孤城厲石斑。兵火休言前代事。江波猶帶壯夫顔。將雲客到伽倻國。駕鶴仙歸智異山。更向鎭南樓上望。柳營深閉綵旗間。</text>
<title>渡斗峙江</title>,<text>孤客偏愁水。滄江又倚檣。鱟帆歸海國。蜒戶近龍堂。一水分湖嶺。三韓接混茫。相竿風拂拂。驚起海𩿨行。</text>
<title>到府衙。示主人使君子益。</title>,<text>行行十宿到玆州。海月迎人上水樓。我對盃樽增旅思。爾將朱墨倍民憂。湖山無乃嫌生客。羅綺還應笑白頭。官燭啼紅官酒綠。江南弄罷曙星浮。</text>
<title>江南曲三疊</title>,<text>鳳山靑鷄山靑。兩山攢黛靑相縈。歡住南陌儂西城。歡憶儂儂憶歡。含情出戶相逢迎。𣰽毺夢酣時三更。桂子黃柚子黃。官閣面面懸秋香。月中絲竹鳴華堂。大垂手小垂手。僊僊擊鼓翻霜鋩。綠樽酒暖樂未央。湖雲長嶺雲長。商於遠客鬢如霜。袖中瓊珮鳴𤨿𤨿。詩思苦旅思苦。離家再見月生光。玆土信美非吾鄕。</text>
<title>立春日。爲題內衙門楣。</title>,<text>蟠桃結子海山春。金母遙分數顆匀。天門拜獻餘香在。持向高堂壽二親。</text>
<title>登燕子樓</title>,<text>琮琤玉溪水。橫卧未雲龍。上有百尺樓。觚稜壓崇墉。府庭以爲觀。邑里以爲容。燕子何時歸。巢幕雪花封。孤客來騁望。閒數遠遠峰。江南殊氣候。臘月土膏濃。垣衣暖生石。野馬晴繞松。雲物非吾土。低回愁殺儂。蠻酒香濃郁。蠻女顔丰茸。把盃留遠人。纖手理絲桐。一彈湖月明。再彈嶺雲重。三彈離聲動。紅淚墮繡縫。天風一吹散。雲雨俱無蹤。惟見檻外水。舍故去溶溶。</text>
<title>留贈主人使君 二首</title>,<text>笑倚官梅樹。含情問主人。馨杳憐爾德。臭味與誰同。破竹那無刃。移松別作春。將修循吏傳。載汝政聲新。破竹用褒目語。又君種松於府庭內。故頸聯及之。歸裝料理只書凾。榕橘秋香又一擔。盡取風烟輸健筆。吾行不負小江南。</text>
<title>宿長水寺 寺在德裕山中</title>,<text>遠客尋靈境。迂轡盡西日。烟霞互淺深。苔路相曲折。近水聞異香。落花流不歇。山容德有裕。環拱如來室。水石紛獻技。幽致澹可悅。漫漫凈素練。皓皓鋪白雪。曲曲皆可翫。絶勝世無匹。秪恨所處奧。仙區久埋沒。境僻少遊筇。洞荒無詩筆。林容自寥落。澗響似幽咽。天公也解意。送雨留行轍。倚牕一高吟。萬壑幽光發。老僧謝厚賜。贈我西峰月。</text>
<title>梅花間。小兒馴置三小雀。</title>,<text>益信吾非俗。同羣翠羽齊。繞枝時上下。啄粟各東西。影與淸燈穩。形將冷蘂棲。倚床看不厭。幽事話梅妻。</text>
<title>病中拈退溪集韻</title>,<text>春寒透骨似冬嚴。病卧藜床一月淹。幽鳥喚人憑旅枕。羣山對症入重簾。詩緣已與殘梅了。鬂雪翻因二竪添。幸有卷中賢聖在。一牕相對兩無嫌。</text>
<title>遣懷</title>,<text>強步虛庭日欲昏。園花消落不留痕。鸎將春色歸深樹。山帶詩愁上小軒。吾道悠悠餘短髮。天機滚滚自無言。餘芳小塢惟紅藥。殿得殘春照眼繁。</text>
<title>鄭甥士相 宰魯 拈唐人韻。要我同賦。</title>,<text>向夕門闌喜氣隨。玉人淸眄鳥棲時。病餘庭戶誰相過。詩廢驢兒不復騎。春酒浮香看客好。夜燈垂蘂爲君遲。古琴一拂還相笑。此老希音爾獨知。</text>
<title>士仰步來字韻。以三疊投示。遂報之。</title>,<text>山水非求我。尋眞我自來。相看詩料得。一笑旅懷開。𩿨𪆽參分席。烟霞滴滿盃。長歌中酒後。溪月上東臺。萍蹤無遠近。偶爾逐雲來。盡日鳥相語。非時花自開。溪山雙弊屐。天地一浮盃。回憶仙遊勝。雲迷玉舃臺。愚翁讀書地。賀燕蹴花來。華礎前光動。雲山舊面開。來雲因祖武。選日可吾盃。俛仰無窮意。蒼松秀古臺。時新修書室。故末篇及之。</text>
<title>淸弟席上。拈希庵集韻。</title>,<text>飄萍澹菊爾生涯。暇日相尋路不賖。舊鷰留人能解語。安榴垂子尙餘花。詩寒剩得酬朱夏。酒聖猶能敵紫茶。歸路夕煙迷一抹。隔林遙指白雲家。</text>
<title>李士謙 萬達 携淸弟惠顧。拈菊圃集韻。</title>,<text>不掩偎扉倚夕曛。秔香聞處足音紛。寒蛩假意爭占夜。好月如期半出雲。垂老爾今詩作癖。養閒吾與鶴爲羣。山光野色濃如酒。不必村醪勸一醺。</text>
<title>重勘曛字。示士謙諸君。</title>,<text>桑楡冉冉日斜曛。一笑秋山鬂雪紛。交道較看深淺水。遊筇閒逐去來雲。山南俱是萍蓬跡。世外同爲鳥獸羣。他夜携君小堂月。好將畦菜佐微醺。</text>
<title>贈新恩族弟 世鷹</title>,<text>峩洋絃斷老懷悲。東洛秋墳夕照垂。也識幽魂應自慰。泉門來拜戴花兒。</text>
<title>送族弟廷晉 世選 歸京</title>,<text>秋堂聽雨偶幽期。樽酒相看意自悲。近日吾門稀種子。去年賢弟哭佳兒。殘生不幸當衰運。弱力那能奠舊墓。聞說龍塋先事急。請君歸旆莫淹遲。時有訟變故云。睡起藜床野趣濃。跫然空谷響人蹤。留君細酌黃花酒。對榻閒論紫閣峰。九陌風塵迷處所。一丘烟月得從容。白門喬木歸期晩。鄕夢迢迢犯曉鐘。</text>
<title>次士仰見寄韻</title>,<text>落盡寒花小雪時。卽看錦石尙餘奇。依巖秋綠茸茸葉。倒水冬靑短短枝。靜處春心生未已。病餘霜鬂澹相宜。悠然領略閒中景。擬與愚丘入好詩。錦石巉嵒綠水盆。嘔來心血此中繁。老知瘦骨詩爲祟。意到豪吟妄自尊。我與梅寒同閉戶。爾隨雲過始開門。氷床雪屋寒如許。吾道蕭蕭不可論。</text>
<title>武夷山歌示士仰</title>,<text>武夷之山高極天。眞君去後無主者。化翁屬之紫陽氏。揷花峰下開茅舍。時携門生共探勝。佳日筇屨勤上下。山濃道氣萬仞秀。水發眞源九曲瀉。聖域高開大統天。重恢吾道光凾夏。炯訓曒若星日朗。不遣來學愁長夜。東人僻處扶桑陰。遊屐莫到斗牛野。靈境遂從畵圖尋。山色非眞亦非假。嗚呼武夷之山不在遠在眼前。卷中顔面突兀靑相射。先生文章漢唐外。別立門庭羣品冶。初攀高處似望洋。漸到佳境如啖蔗。橫看成嶺側看峰。隨處瑰觀紛萬化。移來不用夸娥手。晩隨一鴟上吾架。悶予滅裂無所聞。暮道悠泛迷稅駕。神魂長在衆象外。漫將年華費陶寫。區區薄技將何補。誓擲吟毫爲瘖啞。願言與汝同探賾。夢覺關前繫意馬。嗚呼武夷之山長向此中攀。秉燭省身期寡過。</text>
<title>次孫新恩 鎭翼 聞喜席上韻。寄其王父德與。</title>,<text>孫山春到敞華筵。大尹門閭茀祿綿。拜慶兒從九天上。含飴翁坐萬花前。人間種德三重侍。笛裏遊春最少年。追念先休偏有感。歌詩聊與和羣賢。</text>
<title>示新安書齋諸君四絶</title>,<text>結夏茅齋凈。尋詩山色多。漫人妨爾事。筇屐戒經過。山日長如汝。炎雲屋角低。晩來詩事得。深樹有鸎啼。樹影正參差。烟生隔水家。小奚傳午飯。炊麥佐沉苽。觱沸巖泉水。見心淸以洌。掬來分一瓢。滌我詩膓熱。</text>
<title>贈成望之 泰柱 二絶</title>,<text>愛爾溫如玉。千金買爲鄰。盈盈間一水。相過不嫌貧。堂構生淸聽。竹風吹不絶。幽光明鬂雪。瓊珮帶前烈。</text>
<title>秋夜獨坐。書懷寄石塘李士謙。</title>,<text>鶉火流西陸。郊墟秋已凉。杮子日以紅。枳子日以黃。野色與之齊。百品爛成章。績火明近村。紅女入夜忙。我民體欲夷。倚酒話農桑。小堂曖玄景。鄰燭難爲光。缺月隱深樹。流螢度小墻。一軒忽生明。𥠧子爇松肪。揚熛照戶牖。字墨宛書床。襟淸物不接。神凝境無荒。澹韻發幽情。和予有寒螿。寒螿自知時。鳴秋聲短長。時物攪我懷。幽憂集無方。永言懷暮道。鬢髮千莖霜。世界一夢幻。詩友盡夜堂。孤琴怨獨夜。流音動淸商。晩逢石塘老。時與論峩洋。殘年各淹病。野屐稀相羊。𤃡水日夜流。我思殊未央。惠好豈無人。愛子有錦囊。含情倚芳柯。暮雲迷楚望。</text>
<title>戾洛夜話聖表兄所</title>,<text>對酌深樽坐夜淸。弟兄身事鬂霜明。城西喬木寒如許。花鳥蕭蕭不復情。半牕玄景上寒梅。城月低簷漏箭催。話到深更憐少一。竹陰未喚季君來。殘年朱紱豈云華。只爲偏親強下車。宦業今來餘短髮。小堂閒數滿庭花。</text>
<title>藤園志感</title>,<text>雲擁黃蒿落照哀。楸陰深處墓門開。年年霜露無窮恨。白首孤孫嶺外來。</text>
<title>亡女鄭室塟日志哀</title>,<text>一坎幽幽萬木悲。殘花泣露曉星微。隙風簷留當年淚。灑向泉臺送爾歸。帷堂奉奠菜根微。阿女呼蒼血淚垂。也識寃魂應自慰。傳形更有玉麟兒。春到孤墳長草芽。層峰漠漠暮雲過。吾年七耋重泉近。別日無多會日多。</text>
<title>謝李士凝贈烏玉杖</title>,<text>湛園老榦飽風雪。烏玉玄玄十二節。皇英怨淚灑已盡。化工假意巧點桼。故人憐我步履艱。伐之爲杖珍百鎰。白傅紅藤那足道。黃石丹藜堪與匹。山家十賚此爲美。杖出松門安且吉。曳處深樹驚棲鳥。倚時前山送明月。卽看世路多嶔𡾟。三步而顚五步跌。危如三峽倒帆船。險於九折摧車轍。吾知爾生甚靈異。早晩變化爲神物。逝將騎汝翾高擧。四維八埏來往倐。左揖浮丘右洪厓。留醉瑤樽瓊液溢。</text>
<title>映悟上人新修靑蓮庵。以詩要和。遂次贈。</title>,<text>翻翻貝葉自成家。近日禪門得爾多。殿閣增光渾幻境。江山獻技亦空花。覊蹤未踏靑蓮界。古調惟聞白雪歌。安得坡翁一條帶。好留凈社鎭山魔。</text>
<title>花林洞</title>,<text>步步花林踏綠苔。花林無數晩花開。花林把酒花相語。花下遊人幾度來。</text>
<title>過古縣桐溪舊居有感</title>,<text>荒墟垂落照。人說鄭公名。剚腹餘殘命。杜門了此生。山河悲故國。日月憶崇禎。象德靈宮在。澗毛展寸誠。</text>
<title>滌愁巖</title>,<text>旅食經年鬂雪稠。鄕愁才滌又詩愁。崇臺一笑煩襟豁。不遣些兒到念頭。</text>
<title>紅流洞</title>,<text>紅流洞水泛花高。走到山門勢益豪。行子褰裳皆病涉。去年雨敗武陵橋。塡紅石刻畫如椽。今古遊人姓字傳。題處賢邪眞面露。潭心一鑑向人圓。</text>
<title>送族弟文擧 世綸 赴東堂會闈</title>,<text>萍鹿離歌夕。菁莪聖化天。阿文適戰捷。菊老有孫賢。計吏隨征馬。陌花映妙年。送春兼送汝。別思滿觥船。吾輩今全老。衰門近轉微。藝林書種少。試院捷音稀。爾對三千字。行將九萬飛。春風留老眼。會待看花歸。</text>
<title>送李君實 秀一 往順興</title>,<text>臨老難爲別。摻裾問後期。征鞭拂燕子。此行爲螟兒。殘緖滄桑換。孤根雨露遲。悠悠羽溪水。添淚向東之。</text>
<title>石榴 二首</title>,<text>小塢羣芳歇。層枝始吐芽。遠從安石國。來托老夫家。侶橘宜炎德。留春作晩華。野堂顔色好。把酒一吟哦。秋晩霜華重。剡枝玉子肥。渾身被錦繡。刳腹孕珠璣。嚼破流丹液。尖圓疊素衣。先甞愧野老。厥包未宸闈。</text>
<title>文擧大捷會闈。仍被文臣抄啓之選。乘馹擁葢。歸拜家慶。喜甚賦之。</title>,<text>擁葢羣瞻聳。簪花二紀明。奎章新寵渥。桂籍舊家聲。喬木渾生意。宗英與有榮。菊門餘白首。悲喜不勝情。菊翁遵道軌。名跡聖明知。夥爾承先烈。唱名上玉墀。朋儕咸屬望。花鳥亦生姿。靜業須加勉。身心澹自持。</text>
<title>携希遠叔台甫君。登二香亭。餞文擧洛行。仍留宿賞蓮。</title>,<text>爲把深盃餞去輪。中元此夕別愁新。有亭高出蓮花國。携友重來雪鬂人。露浥紅房見君子。月來絳幄發精神。水天揀得田田葉。欲釀香醪別作春。</text>
<title>簡寄樊巖蔡尙書伯䂓 濟恭</title>,<text>年來家食此身閒。憂愛猶存一寸丹。走卒皆知蔡判府。盛名高出閤僚班。劫灰屢閱身心泰。蜮弩頻驚步履安。東墅莫云猿鶴怨。公歸吾黨更誰攀。白郭同鄰赴好期。嚶鳴谷鳥上花枝。菊門追逐垂髫際。商嶺傳呼拜慶時。可奈雲泥殊命道。空瞻山斗想容儀。新詩傳詠香牙頰。手掇薇花玉露垂。嶺雲秦樹遠遠遮。別來幾見野桃華。聲光時或因人得。心貺年前拜賜嘉。詩道推公三舍避。鬂霜愧我十分多。幽懷獨與寒梅語。梅亦含情脉脉愁。</text>
<title>寄中和使君洪元伯</title>,<text>拈香經幄襯龍袍。遲日爐烟泛露桃。外補西關猶聖渥。高堂春老草心勞。西菊初逢古塞秋。黃紬霜冷美人愁。數聲羌笛關山月。淸夢依依近御樓。</text>
<title>追賦馬江泛月</title>,<text>白馬春流濶。揚帆泝復洄。汀花行可攬。洲𪆽近無猜。水國容吾輩。湖山倒酒盃。舟人說往事。指點釣龍臺。</text>
<title>遊臯蘭寺</title>,<text>義慈般樂處。蘭若與雲浮。㙜古龍何去。僧寒鶴不留。野花餘古國。宮月宛中洲。回首寒山寺。踈鐘送客愁。</text>
<title>有雲遊僧過余。仍贈癭木瓢。詩以謝之。</title>,<text>天然瓢子㨾。癭木自虛中。隱跡巢還棄。安貧聖屢空。心深容果子。形怪合詩翁。何物當高價。珠璣撥一筒。</text>
<title>西湖紀行八疊。寄洪陽宰子益。</title>,<text>湖雲引我度岐文。九里川聲十里聞。駐馬有時流遠眺。寒天歸鴈不成羣。蕭瑟黃雲臘月天。枯禾不斂上平田。今年凶歉湖西甚。斜日村村不起烟。洪於湖右亦䧺州。吾祖遺芬片石留。白首孱孫今墮淚。老龜無語古城秋。古郭蕭蕭客馬鳴。官梅初發月初生。阿甥延我深深座。未語先看鬂雪明。紅燈前導上前除。每夜乘閒問起居。不必朝盤煩海錯。餐君秀色勝餐魚。烏棲山色近黃昏。遙夜官燈半壁痕。庭鶴床琴猶熱物。愁來不上近民軒。阿嬃珍重德音垂。念我寒程白髮危。歲暮鴒原增別恨。起攀東閣可憐枝。夢回官角兩三聲。把酒相看別意生。一笑洪都門外出。海雲湖月不關情。</text>
<title>重到道院任席漫吟</title>,<text>院席重來白髮寒。偶因鄕老強衣冠。庭梅自作留人意。園竹難分隔歲顔。紅友將春時在座。黃魚飛雪晩登盤。虛樓改色江流濶。斜日尋詩上曲欄。</text>
<title>携諸君。乘舟上靑龍寺。</title>,<text>汀沙倦踏響枯筇。意在前山若箇峰。傳語野僧具皛飯。催呼舟子上靑龍。淸樽重得三灘月。旅枕欣聽五夜鐘。果驗今朝動食指。漁翁網得錦鱗供。</text>
<title>重遊開雲洞。拈新字。</title>,<text>山蔬和肉煑來新。兒輩携壺強老身。詭石猶存前日面。幽花渾似去年春。天遊已醉三分酒。詩事何關七耋人。看遍物華餘興在。幽期重卜採薇辰。</text>
<title>寄求禮宰丁君 俔祖</title>,<text>慈天明鬂雪。製錦豈辭勞。方丈迎仙尉。寒梅笑水曹。行春渾嵐翠。放衙雜鼯猱。病暍吾衰甚。須分玉井桃。</text>
<title>卽事</title>,<text>荒村建午月。農務劇平田。約耦鋤秔稻。除荒養木綿。輕簑石榴雨。大椀麥人天。官賦須無緩。使君自有鞭。村翁時擧酒。謂我是高年。吾道元容物。山禽亦與筵。齒因咬菜豁。屐或覔詩顚。起罵花間鳥。無端喚午眠。</text>
<title>水社會 並小序</title>,<text>李君德懋要余于二香亭。時池蓮盛開。紅白相映可翫也。李君之尊府台甫，其從弟汝豪 挺儒，吾族弟淸之，咸寧申君翼之 匡稷 皆赴會。兒鳳亦與焉。酒旣闌。德懋出牋紙題曰秋水社。揚言于座曰今日之事。吾爲政是會。少長咸集。不可無詩。苟無詩。長者吾不敢焉。少者當用金谷例。僉曰諾。遂拈韻各賦詩。詩未半。急雨忽至。簷鈴亂鳴。倚欄瞰池。紅房翠葢。泣臙脂而瀉水銀。眞佳境也。諸人關雨不得歸。因留宿。是夜孤火微明。淸言相酬。不覺官角嗚嗚。村鷄喔喔。紅白垂花侈一堂。座間不用綺羅香。招携莫憚三庚熱。銷落偏愁八月霜。據有朱欄仍結社。恨無明月與爲章。細傾葉底新濃酒。閒卧西牕竹雨凉。</text>
<title>又拈五律 二首</title>,<text>城日遲遲度。囂塵上曲欄。來因蓮社會。病㥘水亭寒。境俗非君地。荷嬌不我歡。高吟動星月。老興未全闌。簷流宵不止。樽酒醉無歸。人語依燈細。巿聲入夜稀。難分千柄影。只欠半輪輝。官角嗚嗚動。綺牕曙色微。</text>
<title>歸到汝豪所。拈韻共賦。</title>,<text>一涼微雨後。綠疇已秋心。人散二香靜。蟬鳴萬木深。交情那計齒。詩道不師今。此會終難忘。爲君更一吟。</text>
<title>復會淸之所。拈恥菴集韻。</title>,<text>琴裏希音白雪慳。世無知己與誰看。物華焰焰庭梅病。詩事蕭蕭我髮斑。且有薪憂嫌閙熱。偶因社會強衣冠。堦花影轉斜光盡。人欲歸時鳥亦還。冉冉楡暉已足慳。幽期每月酒相看。村夫無分羔兒暖。古調偏憐雉子斑。秋意將雲來座席。野光和日上危冠。南州信美非吾土。故國春來作伴還。</text>
<title>愚山小菴關雨。與士仰拈唐人韻。</title>,<text>何處無詩社。此間境愈淸。山深易落日。天小似圍城。凉夜生孤詠。候虫爲一鳴。回頭對樓勝。泉石最關情。</text>
<title>白玉洞院門外。二水洄而爲淵。出黃永之境。間多幽麗。船若喚鶴其尤也。是年秋。余居院席。與希遠叔台甫友。謀將遍尋勝處。余以享禮事先發。到院之後大風連日。諸君不至。余亦畏寒不敢出。遂留後約而歸。</title>,<text>淸流嗽玉出黃間。步步奇巖曲曲灣。秋葉春花好時節。一溪水石倍生顔。巖菊溪楓九月時。山裝料理一筇隨。臨行且喚飛奴出。書報寒萍二老知。寒泉台甫居。萍窩遠叔號。天邊指點壽峰頭。白玉深深古洞秋。期與中山諸勝伴。緣溪上下盡情遊。千林齊吼㤼衰翁。仙洞秋寒日日風。却恨飛廉沮我事。遊筇未試水西東。雲壁霜楓分外紅。有時開戶罵秋風。仙區咫尺空回首。未上東頭白玉峰。別禽送語勸深巵。懶策驢兒出洞遲。立立靑巒持作證。勝遊更約杜鵑時。</text>
<title>林千錫臺歌 並小序</title>,<text>由白玉洞。緣溪而下行數里。有蒼巖削立於溪上。高數十丈。上可坐十許人。故老謂之林千錫臺。千錫麗末伶官也。以善鼓琴名。見麗王無道。携家遠遁。隱跡於商之中牟縣壽峰村。每日上此㙜。鳴琴作兩三曲。其聲悽惋。及麗亡。太祖聞其名。使人召之。千錫曰我麗臣也。義不可屈。不赴召。上又使人薄之。千錫抱琴自投於臺下而死。後人遂名其臺曰林千錫臺。嗚呼。當麗運之訖。能守義而不臣于聖朝者。惟吉注書，徐掌令數公而止耳。其名跡光于簡冊。如林君以一伶官。節義之卓。亦何嘗少遜於二公。然泯沒不章。只留於村翁野老之口。其可悲也已。余遂詩之曰。水瀰瀰石崔崔。人說林君千錫之故臺。林君麗季時伶官。桐絲一鳴能令鳳凰爲徘徊。麗王淫戱自勦絶。鵠嶺伯氣寒於灰。掛我珠冠飄遠擧。一溪禽魚近無猜。抱琴時上百尺㙜。蕭蕭黍離悲風來。一彈潸潸亡國淚。再彈咽咽孤臣哀。我是麗朝之遺民。嗟爾使者胡爲乎來哉。幽絲更彈絶命詞。頭上麗日看看頹。曲終自投臺下水。魂逐游魚去不迴。水不渴石不泐。林君義烈與之留蒿萊。烈光曖曖山鳥悲。我今發揮歌詩傳八垓。</text>
<title>挽趙佐郞 錫虎</title>,<text>三登講席鬂如霜。卷裏風雲桂籍香。寶畫添生兼獻賦。春曹擢秩拜爲郞。嘉陵聞笛殘春盡。冥府修文落照荒。忍看三峯埋玉日。滿城風雨又重陽。</text>
<title>道院講會書事</title>,<text>猥躡淸翁後。儒門歲月深。寒天開絳帳。薄夜對靑衿。聖道三綱領。微言一箇心。菁莪當盛代。滅裂愧斯今。</text>
<title>雪中申君審甫 必權 來贈一律。遂和之。</title>,<text>君到梅花發。梅花明我居。此行宜得句。近日讀何書。吾病人無問。庭荒雪不除。潛雷動地底。龍卧欲何如。</text>
<title>至日</title>,<text>客愁凄冷上寒梅。弱線初添日影來。九月穹林留碩果。一陽前夜動潛雷。已知天道相消長。靜看玄門自闔開。遙想重宸騰獻賀。恩頒玉笈下靑臺。</text>
<title>社中人各以憂病。久曠社會。爲賦一律。</title>,<text>閒簷鳥去赴何期。籤軸從容睡起時。幽社經年稀酒席。小園近日欲花枝。朋樽違約休言病。老境消閒莫過詩。谷鳥山樞珍重意。一牕佳月爲君遲。</text>
<title>次淸之元朝韻</title>,<text>滚滚年光入鬂來。龍蛇嬗代日相催。爲君生色詩中月。伴我留花笛裏梅。可耐殘生同泛梗。元來大界一浮盃。羣山得雨渾如畵。漫處煩襟始好開。深掩柴扉客不來。靜中鳴鳥入春催。詩淸社合名秋水。貌瘦翁宜對古梅。牕旭晴浮酉陽帙。野光濃滴藥山盃。九天遙望重輪月。也識龍顔喜色開。</text>
<title>文擧受暇還。步前韻贈之。</title>,<text>陟岵思深受暇來。白雲漸近馹蹄催。金門北望天低樹。綵服南還雪擁梅。思媚高堂鶴髮老。自斟恩賜橘皮盃。餘波分我翰林月。面面文房爲爾開。</text>
<title>寒食日。台甫携其子姪顧我。共拈虞山集韻。</title>,<text>春闌花逕客來稀。靜處孤形鶴與依。萬戶禁烟當此夕。一樽留汝未爲非。何心好鳥窺紅樹。本色浮雲自白衣。野飯山蔬休見薄。此翁生計入春微。</text>
<title>挽申審甫</title>,<text>拙翁故宅長芝蘭。詩癖書淫自弱冠。博奧神遊虞夏際。奇高意在漢唐間。天心破能無咎。窮鬼欺凌不耐寒。陂麥含珠光未已。夜臺瑩澈薜蘿巒。凍屋蕭蕭亂雪天。君來信宿夜燈娟。梅花藉汝翻生色。朋酒虛心各忘年。却歎衰容同旅食。那知此夕了詩緣。殘花啼鳥三三節。泣送靈輴到九泉。</text>
<title>寒食翌日。社中人會我。次德懋示路中作韻。</title>,<text>走書邀社伴。我屋寄南涯。遠峀猶殘雪。幽林未好花。糕香殊可口。酒熟不煩賖。取次尋盟到。明朝豪士家。</text>
<title>送文擧還朝</title>,<text>畵角鳴斜日。雲衢起軟塵。成均新典籍。抄啓舊詞臣。休日龕梅凍。朝天御柳春。欲行還躑躅。七耋爾雙親。</text>
<title>因留淸弟所。拈菊圃集韻。</title>,<text>步屧惟庭戶。經春始爾家。野筇扶老病。山逕劇褒斜。偶値桃花雨。翻添雪鬂華。孤吟望嶺樹。別思夜來多。</text>
<title>又拈七律韻</title>,<text>別樹鳴禽意自哀。小爐煙穗裊回回。山河渺渺人將去。筇屐蕭蕭我又來。是處花殘紫芝社。故山春早弼雲臺。十年旅食容愁慣。不遣鄕思到酒盃。</text>
<title>挽黃進士 啓熙</title>,<text>厖老高門尙典刑。多君秀出早揚聲。論襟自愧無名子。對月頻登不換亭。雅望一鄕皆屬目。科名千佛幾題經。西風敗菊虛堂夕。薤露吟成涕自零。萍蹤流轉寄商顔。獨立囂塵友道難。入峽幸逢黃叔度。開樽細話白華山。冲襟藹藹春濃座。妙悟深深夢覺關。往事傷心餘皓首。松岡寒雨塟君還。</text>
<title>寄福川使君李由己 華國</title>,<text>公衙初放橘花明。官酒新濃竹氣淸。多喜湖南五十縣。蒼翁孫子最揚聲。歲暮殊方旅思紛。山樽近日廢論文。湖雲嶺樹相思夢。五見梅花疑是君。</text>
<title>李女婚日。和鳳兒韻。</title>,<text>三宵擧燭燭花繁。嘉客乘龍晩入門。靈葉新抽都憲宅。芳緣重結古梅村。窮家多女偏爲惱。老眼看渠眇若孫。禽向餘憂猶未了。名山虛負一眉痕。</text>
<title>早春卽事</title>,<text>岸晩將舒柳。林寒未到鶯。郊原融地脉。野老擬春耕。除祓探庭物。酬時問麴生。圖書閒事業。白首不貪名。</text>
<title>次柳國潤 聖霖 重牢宴韻 並小序</title>,<text>大凡人生於世。男與女或十五六或十七八。而結髮爲夫婦。偕老年至四五十者。十居一二焉。至於五六十者。百居一二焉。又至於七八十者。萬千居一二焉。是故東俗以父母俱近八耋。而幸値同牢之年。則必具牲酒製衣衾。略倣昏禮而行之。其亦禮也。吾州大矣。親友之居在四境者。千有餘家。而能行此禮者。惟中山黃公某，栗里洪公某數家而已。余友國潤永膺遐壽。其配某夫人又如之。俱得七十六矣。而今年卽結髮之歲也。君之胤子亘天於二月旣望。設牢席速賓友以樂之。是日也大雨。卽歸妹之吉也。余病不得進與牲酒之席。玆賦一律。以藉手于君。辭雖鄙俚。其亦風人頌祝之意也。同牢吉日又靑陽。禮席相看白髮長。復秣春風皇駁馬。重開良夜合歡床。紅燈引入兒孫在。縞袂扶將少婦忙。此樂人間難再得。爲將佳什祝無疆。</text>
