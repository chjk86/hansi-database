<title>梅鶴亭。別從弟進，甥盧克。</title>,<text>吾弟輕離別。吾甥亦似之。破荷疏柳在。不忍且臨岐。又離亭亦非遠。吾弟欲何之。強策玄黃馬。生憎路有岐。</text>
<title>登南山口占</title>,<text>踏靑佳節昨耶今。老幼相携上碧岑。街路萬條皆拱北。蓬萊宮闕五雲深。</text>
<title>奉贐韓尙書 準 如京之行 癸巳二月</title>,<text>寧夏已平爲大慶。箕城克復荷皇恩。兼陳賀謝仍祈懇。半萬炮軍戍海門。又驅馳不復問朝昏。萬里囊金只數斤。忠諒從知紆帝眷。嚴程所祝愼寒暄。又碏奮介名往古聞。一家餘慶屬賢孫。天朝柱石大司馬。九伐訏謨爲護藩。</text>
<title>憶李文 碩幹</title>,<text>僖負羈妻識晉文。矧伊博雅老生員。知人藻鑑稱尊貴。薄相猶封正一君。</text>
<title>偶吟</title>,<text>姓名曾落薦書中。爲吏當年媿面紅。向老魁科休笑晩。五旬班秩視三公。</text>
<title>卽事</title>,<text>花枝手折插銀甁。正色爲英德亦馨。塵淨簾間春滿座。依依斜照夢中醒。</text>
<title>贈弟 逑</title>,<text>聞汝南歸見故鄕。故鄕凡百汝其詳。要須一一詢于汝。安得將身置汝旁。又同氣人間我二人。二人之外有誰親。相規相警思無忝。鬚髮今皆白似銀。</text>
<title>失題</title>,<text>綠野莊中佚老亭。亭邊松柏四時靑。後凋姱節誠堪尙。誰數春敷秋易零。又聞昔南陽有菊潭。菊潭潭水潔仍甘。百餘年壽人皆享。菊井應須見老耼。</text>
<title>憶金堯命有感</title>,<text>違離今已十餘年。亂後情懷倍黯然。無子士欽還有子。寄將公券慰重泉。</text>
<title>畫梅</title>,<text>愛梅遠自吾先祖。吾弟栽培有百梅。恐與梅兄忘宿好。傳神玉色眼前開。</text>
<title>畫竹</title>,<text>先人詠竹追心賞。長憶吾兄號竹坡。世與此君敦宿好。數枝新畫日摩挲。</text>
<title>夏霜嘆</title>,<text>三月落花四月霜。踰時越節是何祥。平分四序無相奪。暖熱涼寒自有常。又暮春猶雪夏猶霜。把握玄機孰主張。天視自民隨感應。人爲要在燮陰陽。</text>
<title>序花</title>,<text>小桃開後杜鵑花。梅杏桃櫻亦自華。梨雪旣飄牧丹發。薔薇芍藥又榴葩。</text>
<title>次寄梧陰相公賀科慶</title>,<text>棣萼交輝映一堂。堂前丹桂四枝芳。台階應唱靈春曲。誰把如杠巨筆長。又秋日高堂壽席開。況聞天討已殲魁。病深坐負持杯賀。徒向城西首屢回。</text>
<title>傷時</title>,<text>傷心莫說壬辰年。纔說年名輒潛然。萬古興亡知代有。消磨家國也無前。</text>
<title>述懷</title>,<text>山有扶蘇隰有龍。思之不見想花容。旋歸何日齊安館。相對應如夢裏逢。</text>
<title>詠懷</title>,<text>館中長恨春無迹。門外空聞花滿枝。賴有同行賢御史。一杯相勸兩心知。</text>
<title>以關東伯巡到寧越。次先祖文簡公韻。</title>,<text>如許江山擅今古。幾多騷客狀風煙。前朝留詠唯先祖。賴有分明勝覽傳。又錦江亭竝刀山峙。吾祖詩吟月共煙。莫道詩先亭在後。此詩須與此亭傳。</text>
<title>宿魯陵有感</title>,<text>木落山空夜二更。滿江寒月爲誰明。我來却値無鵑日。且聽前灘嗚咽聲。</text>
<title>假注書後作</title>,<text>戲劇朋儕竟誤余。風塵爲吏媿非初。忝郞王府承欽恤。假筆龍樓注起居。橫帶白金榮且辱。當筵紅艶寵還疏。桂林何日一枝折。免作傍人笑罵餘。</text>
<title>節孝堂次宋通川 枏壽 韻</title>,<text>雙淸之後賞心翁。雅韻遠追乃祖風。東海幾年思舊業。南鄕一畝有遺宮。松梅竹菊栽培久。勁直馨香氣味同。晩節相依深托契。四時佳興此堂中。</text>
<title>述懷</title>,<text>伯仲塤篪舊契修。欲尋陳迹十經秋。好賢坊里參差長。存義齋門次第游。揚歷朝班同在列。平反案牘共論囚。亂餘舊宅猶爰處。四皓風流問孰優。</text>
<title>成川武學祠。次徐藥峯 渻 韻。先祖上將軍死節成川故有廟。</title>,<text>雙節千秋爲遠尋。風聲爰樹沸流潯。本州彰烈人咸仰。旁郡完城孰不欽。嘉奬特編典祀列。表章宜激秉彝心。後孫披畫徒增感。病蟄猶揚景慕音。</text>
<title>挽淸川君 韓準</title>,<text>文烈公家幾葉孫。醇乎資稟斐然文。圍棋神妙時無敵。下筆天成夙有聞。三赴燕京勤國事。一登麟閣紹先勳。八龍仰事年爲耆。厭世超空陟白雲。又孩笑已知成宅相。芳名夙振四隣人。覃恩盛典光尊府。宣化佳聲聳遠民。竹杖未終三歲制。萱堂誰慰八旬親。同心同榻同僚契。如失深情骨肉均。</text>
<title>人彘</title>,<text>關關雎鳩首三百。樛螽次之麟趾繼。徽音已遠美意衰。鷄章未聞恩下逮。燕燕爲篇錄國風。千載猶誦莊姜製。先君之思勖寡人。婦婦與妾情相締。龍顔一隔牝司晨。漢宮深處悲人彘。人自爲人彘自彘。此名之設寧非戾。單父善相人有女。夙托天人爲伉儷。竝尊宸極象服宜。高拱九重熏椒桂。後庭三千仰壼化。粉黛一一皆佳麗。中有戚姬寵眷優。宵征每歌三五嘒。惟熊惟羆協夢寐。乃生男子稱聰慧。母愛子抱情則然。慈天固宜無隆替。前星當日耀鶴禁。有意易樹誠非計。商山儀鳳成羽翼。震器豈復容睥睨。不惟無益反貽害。虎視曷嘗忘呑噬。六飛一夕忽晏駕。佳城鬱鬱玄宮閉。攀髥莫及事已非。鱗甲永失風雲勢。母子自分机上肉。天地茫茫無所詣。積憤蓄憾待時發。咆𠷺猛氣誰能制。鴆飮先及帝遺體。嗣皇傷感哀常棣。慘慘凶禍不可名。窮之極之非徒噎。嫉余蛾眉禍尤酷。今玆之政胡爲厲。噫嘻不能動口舌。只有軀殼同蟬蛻。手足已去耳目變。匍匐末由聰明蔽。嬌倩侍兒扶金屋。溷廁任從厮役曳。謂人非人彘非彘。紛紛姑嘬來蠅蚋。塊然難狀是何物。有駭心目堪掩袂。示之嗣皇欲何爲。嗣皇沖年其忍諦。驚仆終難俾不迷。輒失平昔之明睿。憂能傷人促長算。痛矣嗣皇還早世。婦人剛惡妒爲甚。狺然肆虐如狂猘。是以禮經著七去。洋洋聖訓垂昭晣。刑于寡妻御于家。實是治平之根柢。寵遠規模獨遺此。咎將誰歸歸高帝。旣與均爲未亡人。相對那禁潸焉涕。區區媧石擬補天。乾坤此時歸陰沴。諸呂非劉亦分茅。罔念先帝刑馬誓。弟及有義亦舍是。少帝不是先帝系。先朝大臣豈無人。不曾着力圖匡濟。蕭曹又無一言及。休戚義左孤帶礪。昭昭禍淫理不爽。何獨不畏天人際。天定勝人地亦折。継此諸呂皆誅斃。踐阼乃是薄氏出。趙王代王同一例。雉鳴求牡辟陽相。帝若有知應不貰。淮南就殺豈有他。帝應假手此殪。長陵萬古暗風雨。轟霆曄電何時霽。</text>
<title>三顧草廬</title>,<text>彼何人斯一畝宮。名期管樂心伊傳。龍臥多年鏟光彩。所處而安無外慕。誰將惓惓好賢心。勤向蓬門紆玉步。桑蓋將軍漢室胄。奮義誓將與炎祚。馬上光陰髀盡消。忍看中途功業誤。計切匡復百所慮。莫若親賢爲急務。庶幾覯止不憚遠。孑孑干旄南陽路。跫音及門莫我應。如渴心情向誰吐。雖然感激在至誠。至再至三何嫌屢。前度劉郞今又來。風雪慇懃露情素。飜思起蟄答殊眷。一堂魚水精英聚。君臣灑落契已合。十年奇謀期展布。求援初結紫髥兒。赤壁旋見阿瞞仆。從此蛟龍得雲兩。到頭簟食迎鸞輅。盡瘁當年事未半。鼎足猶成基業固。是知洪伐在斯人。漢祀復興由三顧。</text>
<title>述懷</title>,<text>南山之下好賢洞。克生豪俊爲世稱。忠節正學與相業。龍頭文獻皆堪徵。生乎吾前所未逮。論列目覩吾猶能。最尊次尊又次尊。老長壯少紛幾層。甲申生亦我所尊。巍乎高哉彼足憑。癸甲乙丙童稚時。欲冠纔冠多良朋。乙丙丁戊及己庚。一時儕輩斯爲盛。八九十一二三年。稍長於我宜加敬。氏以尊之揖以禮。視同伯仲肩隨之。彼亦視我猶視弟。頭角漸疏看參差。纔踰五十六十歲。奄爾作古何嗟及。其到七十有幾人。壽考康寧福所集。於惟崇祿海城君。里中超然看獨立。六十又二躋從一。屈指計歲今踰十。如今七十有三歲。齒爵達尊於一坊。非無長此三四歲。洪議柳察居於鄕。年近八旬退而老。欽將壽福甘歸藏。辛壬癸申乙丙丁。自少與我爲同行。爾汝忘形無不可。從遊交好相嬉戲。戊戌同庚數最尠。柳君情契從幼稚。己亥生不敢侮我。矧伊庚辛壬癸類。實非吾人妄自尊。茁壯殘劣各有致。吾亦不知所以然。每自笑之人亦笑。此下甲乙丙丁戊。同里相親爲久要。無論長我與少我。亦與之交肝膽照。在世者罕逝者多。倏忽光陰眞可弔。零落殆盡古已然。脩短有命將若何。修身以竢孟有訓。乘化之歸陶所哦。只當優哉且游哉。閑適安樂不知老。俯仰兩間無愧怍。爲所當爲聊自好。八十九十與一百。但令後人稱壽考。眼見兒孫享稀年。豈可更望無枯槀。</text>
<title>謁夷齊廟辭</title>,<text>仰天俯地。人立乎其間兮。所貴以其有君臣父子之綱紀。天子之尊聖人之德兮。顧舍是何以天倫。父命我不知其輕重兮。視棄其國如棄獘屣。逖矣西土之人兮。胡爲乎孟津之涘。彼八百雖多亦奚爲兮。千萬人吾往之矣。試叩馬聽我邈邈兮。暴易暴孰非孰是。神農虞夏之已沒兮。嗚呼曷歸靡所底止。周有粟吾其食諸兮。西山之薇蕨甚美。天下萬世之無君兮。嗚呼噫嘻生不如死。君臣父子之綱紀。賴夫子以定兮。夫子所以爲夫子。茫茫宇宙特立獨行兮。兄及弟矣二人而已。德爲聖人爲百世師兮。頑夫懦夫皆爲之興起。後千祀而相感兮。景慕夫子實由乎天降之衷。問征夫而來尋兮。稽首夫子之閟宮。遂爲之歌曰。有河浩浩。有山崇崇。一區孤竹。萬古淸風。</text>
