<title>宅邊古松甚奇 丙午</title>,<text>落落浮城市。亭亭有歲年。根先盤老石。枝故近靑天。細樸三秋雨。寒承萬戶烟。主人書滿屋。淸夜靜堪眠。</text>
<title>上平皋姜持平 碩龜</title>,<text>人以同宗誼。情於半面深。潛郞因白首。久客少黃金。岳氣凉逾淨。天時旱亦陰。眼前飛鳥過。何處得脩林。</text>
<title>自少陵歸寄社中</title>,<text>林木迎凉夜。山樓過雨初。禽來捿復定。蟬去響猶餘。聚散同春夢。光陰訂故書。諸君談笑地。想得此孤居。</text>
<title>冬夜 洪敬醇來宿同賦</title>,<text>經過先有約。談笑乃相關。雪處明生樹。月中夜看山。心期數卷裏。今古一燈間。早市喧囂劇。嘉賓莫遽還。</text>
<title>客有見過於僧舍者 丁未</title>,<text>蘭若王城外。芒鞋母岳東。溪喧應是雨。松積易爲風。晩覺逢迎喜。閑知色相空。馬鞍山百丈。春賞亦宜同。</text>
<title>二隱亭卽目</title>,<text>地豁宜亭子。家貧足飽歌。村前流水慢。沙際晩山多。暖日牛耕岸。微風燕掠波。斜陽看島嶼。草色有人過。</text>
<title>水檻</title>,<text>湖邊小閣地形尊。睡望三時不揜門。寒暑交爭初夏月。峰巒並坼大江源。牛羊出牧依沙草。商旅維舟近嶼村。忽見遙空雙白鳥。輕身直欲共飛騫。</text>
<title>送洪讓汝 樂溫後改名羲弼</title>,<text>南陸生新暑。千山一馬遲。樹烟浮遠店。麥浪漾踈籬。難語樽前意。誰論別後詩。分明今夜月。圓滿到家時。</text>
<title>冠岳</title>,<text>南望冠岳山。山氣欝䓗蒨。峰多散落暉。地險䧺芳甸。石嶂稀草木。影浸江流轉。城市多機栝。一未登流眄。極高人無競。百里遙相見。天曙明霞脫。山冥歸翼倦。方舟念獨往。潮聲富林縣。</text>
<title>雨中閑居。喜客見訪。</title>,<text>井泥三徑晩。客至履痕濃。殘帙仍還坐。深盃易借容。近林渾是霧。多雨不妨農。童僕西城去。歸來未夕鍾。</text>
<title>生涯</title>,<text>終南積翠欝岧嶤。環堵生涯獨酌謠。一巷門庭連石井。萬家烟火接城譙。文章世降無新語。樽酒家貧有舊要。草色滿庭人客少。前溪夜雨水平橋。</text>
<title>晏起遣興</title>,<text>鳥聲落如雨。人起戶先明。細菜經春軟。圓荷與水平。盤殽分早市。居處面高城。洗沐宜看史。空堂灑掃淸。</text>
<title>井</title>,<text>此井何人。童兒不敢窺。疊石形爲坎。緣溪味正奇。一村皆有賴。萬斛亦無辭。中夜增淸淨。靑天有月知。</text>
<title>和伯徽 二首</title>,<text>午睡醒來晩。看詩眼忽明。論交何用早。對面卽爲情。一谷城陰靜。曾軒夏木淸。端居生遠想。天際鸛飛輕。二谷口無輪鞅。樽前二妙同。古道因書得。天機與物通。海岳生繁暑。園林引細風。菖蒲花滿首。佳節愧兒童。</text>
<title>雨日課小竪分植舍南墻菊</title>,<text>林閣微涼進。衡門積雨初。緣墻三十步。移菊數行餘。着葉泥猶重。封根土不踈。全無城市事。眞作野人廬。</text>
<title>雨中適東里。馬上紀見。</title>,<text>積雨泥瀜馬不驕。東門十里已崇朝。莓苔萬點葳蕤瓦。楊柳千絲宛轉橋。煙起酒帘馳道直。人爭米價市門囂。石林邃處依依望。雲外三峯接絳霄。</text>
<title>奉送晞陽守赴官 晞陽卽光陽</title>,<text>南國人多病。蟾江晝霧昏。一官如遠謫。三伏又行軒。野色迷亭堠。川聲集海門。白雲千里外。回首北宸尊。白雲晞陽山名</text>
<title>送餘窩睦丈 萬中 赴任泰川</title>,<text>朝廷衮衮黑頭卿。垂老銅章耐遠征。吾道百年成吏隱。君王去歲識詩名。城陰暮樹蟬聲靜。川路鳴波馬脚淸。一雨兼旬多病稼。下車珍重慰山氓。</text>
<title>柬內弟權穉福 耉</title>,<text>白社年年到。諸君盡昔遊。往來常暇日。談笑劇風流。簷戶凉多雨。衣裳早覺秋。滿庭皆玉樹。吾舅百無憂。</text>
<title>內弟晩還妻家。月下有什却寄。仍懷花江謫客。</title>,<text>爾去常斜景。妻家到正昏。琴瑟調舊曲。冰玉聚高門。月上無雲夜。烟凝有樹邨。驛南千里客。書信近應存。</text>
<title>暝</title>,<text>斜暉度西嶺。踈林月初生。曠野歸雲重。遙村細火明。門深狵獨吠。水宿雁多驚。仰看秋空色。爭如曉氣淸。</text>
<title>重題</title>,<text>飯後涼軒坐。蒼蒼見靄生。二儀分上下。羣象遆微明。深巷門猶啓。歸人步自輕。呼兒問家釀。乘月合新觥。</text>
<title>洪斯文大人六十壽 並序</title>,<text>人莫不願親壽。亦不能使其親必壽。是固願之皆而有之稀者也。苟有者。斯豈不大可慶哉。盖壽之穪自六十始。俗親年六十設週甲子宴以觴之。又徵諸夫子言以志之。余甞豔媺之。今於洪斯文見之矣。斯文大人少善詞賦游庠序。老矣無成。以其術與斯文。亦爲知名士。國有洪厖運。時多絳縣人。桑弧先甲日。韋素百年身。顔髮能如少。盤殽不似貧。靑箱家裏學。綵服眼前新。</text>
<title>洪敬醇乘舟還中原舊居</title>,<text>來貴長安未易留。全家携載上灘舟。枕邊贏得漫漫水。九月中州雨始休。</text>
<title>振威早發和許上舍</title>,<text>䧺雞一聲曉。行旅喜晴天。夾路開山市。緣邨刈水田。筋骸秋始健。鞍馬日相連。憐君八叉手。吟望野雲邊。</text>
<title>行至素沙 時余陪慈母歸寧之行</title>,<text>宿客凌晨出。長程過野田。遠山將吐日。寒水自生煙。行役潘輿穩。風流趙壁連。卽今無戰伐。鷗鷺集沙邊。</text>
<title>寄題能慮翁山居壁上 二首</title>,<text>野樹明沙曲抱城。磻磎漁者舊藏名。百年詩禮家聲在。不買黃牛敎子耕。翁居西原潘渦其二谷口荊門對古城。世人那識子眞名。三秋禾稼多捿畒。在野年來慣課耕。</text>
<title>震澤申丈 光河 垂訪。跋燭論文。夜深乃已。二首</title>,<text>當代論文者。無如震澤淸。眞慚何水部。猶接謝宣城。天地悲秋賦。雲霞望嶽情。書齋移几杖。侍坐欲深更。二不逢楊得意。漫負子虗名。佳句因天性。幽捿見物情。抽簪華髮短。看字小燈明。宿我山窓下。題詩乞一行。</text>
<title>江夜書志</title>,<text>書簏移江曲。高樓淨客心。百年多浩氣。中夜一沈吟。北海須風早。南山隱霧深。慈顔頻入夢。消息抵千金。</text>
<title>題亭壁</title>,<text>岸遙亭望濶。石怪地名傳。飯饌江爲井。魚塩市待船。樹光烟際月。山色雪中天。叔父心淸淨。年來酒病痊。</text>
<title>小至月夜遣意</title>,<text>冬至三更月。風流一布衣。太淸看氣象。平地愛光輝。嶼雪漁家靜。江砅海舶稀。稍知城市遠。鷗𪆽欲忘機。</text>
<title>寄三從弟日欽郛西草屋</title>,<text>千萬長安戶。茅廬爾最貧。少年皆有志。儒者不謀身。蠧卷從人借。牛衣任婦嗔。乾坤春欲至。雷雨化竆鱗。</text>
<title>杪冬西湖亭子懷敬醇</title>,<text>季冬天氣厲。朔風號古木。江山淡餘綠。亭皋遙送目。天晴鳧雁稀。水冷魚龍伏。故人今不至。應爲荷杉禿。丁寧別時語。寄書江鯉腹。積水冰千尺。何處垂綸竹。</text>
<title>曉行十里不明</title>,<text>曉行殊不惡。殘月向人明。烟火孤村廻。風霜大野淸。不宜看瑣細。稍喜別陰晴。十里鷄三唱。誰家打餠聲。</text>
<title>素沙</title>,<text>客身行漸遠。野望一蕭踈。碑碣三韓寺。山河百戰墟。市喧魚價重。沙冷雁聲虗。京洛書難寄。南中驛騎踈。</text>
<title>成歡驛</title>,<text>年少輕行役。生平始遠遊。溫凉隨氣變。風景與心謀。荒野迷官路。疎林出驛樓。據鞍時極望。鵝鸛下冰洲。</text>
<title>歡州夙駕</title>,<text>郡國山圍野。紆回路更長。急川寒不凍。淸月曙猶光。慈母經冬別。行裝逐日忙。京華三百里。回首若他鄕。</text>
<title>松峙</title>,<text>松峙間關一路迷。山深樵者夕陽稀。雞龍百里看如畫。燕子樓前客未歸。</text>
<title>羅吏峴</title>,<text>一水兼沙白。羣峯擁縣靑。馬經羅吏峴。人識翰林亭。路險傾山日。天晴爲客星。平生江海志。遣興屬靑冥。</text>
<title>晩南里。與內弟穉福聯勾。戊申</title>,<text>雪嶺賓朝日。烟霞擁翠屛。百源。 曾厓多石老。長谷少人行。穉福。 市絶無鮭菜。山深採茯苓。百源。 馬頭林缺處。稍見野雲平。穉福。</text>
<title>次跂菴老人韻。敬獻三然翁靑川移居。</title>,<text>甲川同姓宅。翁去巷無人。白首離鄕遠。靑山買屋貧。谷雲松翠合。原雪藥苗新。詩賦課孫子。園林咏物頻。</text>
<title>題戚叔山寂洞居</title>,<text>深山多讀養眞方。吟歗茅廬灝氣長。秋稼年年收幾斛。家貧待客野蔬香。</text>
<title>上元夜翫月到艾川。踏野橋聽冰灘燒荒原。時月色益明。憶漢陽舊游。</title>,<text>幽期憐月色。緩步及天晴。圓滿人無競。光輝地欲淸。沙邊砅瀨滑。風處野燒輕。南國淹今夜。繁華異洛城。</text>
<title>題內從山居</title>,<text>內從新構小堂。庭有老柿數十株。山無乕豹。磵谷幽深。有山居之樂。兄弟讀書以自怡。徵余一言。賦詩題堂東壁。堂在普文山下可在園。買地營茅棟。開門擁柿林。漁樵渾自得。豹乕不相侵。小徑幽情熟。虗牀燕坐深。讀書眞樂事。團聚有姜衾。</text>
<title>復向京師。路中有作。夜宿燕岐乃就。</title>,<text>百里明沙又軟泥。羅尼江北驛村西。岡扉日落厖聲遠。野徑雲來馬色迷。險阻逢人聊作伴。尋常得勾半無題。三更買飯燕岐店。欹枕時時問曉鷄。</text>
<title>白雲峙</title>,<text>淸朝鞍馬白雲程。襟帶翛然野氣淸。一點靑山煙霧外。路傍人說水原城。</text>
<title>宿金石邨舍 或稱素谷有外先祖晩晦先生墓。</title>,<text>素谷蒼山內。柴門綠檜陰。樹深時見鹿。沙淨欲生金。先生曾避世。此地倍傷心。寂寞墳前碣。莓苔字半沉。</text>
<title>晩抵石頭</title>,<text>行役宜天氣。朝陽炙背暄。衣裳過水影。鞍馬踏燒痕。貫野開長路。依山有別邨。店兒情太厚。迎客入柴門。</text>
<title>去去</title>,<text>去去人隨馬。遲遲日向晡。淫祠依古木。老堠守長途。山郭遙看細。春蕪近若無。不知南極遠。時望白雲孤。</text>
<title>漾舟西砅渡。薄暝到井曲舊居。</title>,<text>離家歲忽春。遊子始還省。捿捿向北征。脩塗歷川嶺。行到漢水口。微風駕舴艋。船頭行子語。船底滄浪靜。白日忽西馳。南山曖烟景。更尋山下屋。易識門前井。入門顔始悅。拜慶心乃幸。親知聞余來。持酌坐夜永。談諧到千古。營道樂淸淨。聖人去已遠。此心怕耿耿。</text>
<title>六閣賞春</title>,<text>層㙜低數萬人家。闤闠中間大道斜。人在氣中薰似酒。春歸域裏早開花。園林晩度疎疎雨。城闕初生冉冉霞。聖化卽今同遠近。八方無事種桑麻。</text>
<title>淸風溪</title>,<text>北岳千年拔地䧺。林端亭子有淸風。坐間談笑浮生喜。深處登臨外物空。丞相祠堂松獨翠。三淵大字石猶紅。卽看山鳥來相語。忽自翻飛過樹叢。</text>
<title>遠心菴</title>,<text>雙溪到此合。溪水深復深。佳境無塵世。淸風吹古今。園林宜鳥性。棟宇淨人心。不有看花事。應無過客尋。</text>
<title>洗劒亭</title>,<text>行樂隨天氣。登臨獲地形。風光三月暮。西北一名亭。澗戶新晴白。峯巒落日靑。人家多近水。洴澼倚前汀。</text>
<title>少林寺</title>,<text>衆木陰相合。曾厓勢欲顚。客尋樵徑細。巖在法堂懸。有佛空蒼石。無人種白蓮。一僧炊晩飯。門外夕陽煙。門一作花</text>
<title>僧伽寺長壽殿</title>,<text>靑山斗削殿崚嶒。石作雲梯十二層。萬里東來靑玉佛。千金北買繡香燈。秖今福地偏多寺。終古詩家愛說僧。樓閣捲簾霄漢上。坐看江海日初昇。</text>
<title>僧伽夜宿</title>,<text>亂石支高寺。中堦瀉瀑泉。坐能臨大地。身已半高天。江漢澄如月。樓㙜遠是烟。十年捿息意。堪惜一宵眠。</text>
<title>碑峯</title>,<text>躡閣攀蘿曲折隨。壯心開豁到頭時。歇脚曾厓彌勒石。題名千古道詵碑。郡國江山高下見。長安樓閣有無疑。若將眼力爲疆界。萬戶功名未是奇。</text>
<title>石瓊樓</title>,<text>先朝駙馬有高樓。半日闌干過客休。亂石千重如雪色。飛泉一道出雲流。官工曬楮花全濕。商女搗衣絮欲浮。不識桃花紅滿洞。淸凉四月尙疑秋。</text>
<title>太古亭</title>,<text>樹裏茅亭小。巖顚細路通。客來閒不語。來去水聲中。</text>
<title>病憶故人</title>,<text>未覺平居好。今因有病知。病中君不見。坐誦舊遊詩。</text>
<title>行田野間見騎牛者</title>,<text>有客騎牛去。離離野草邊。長鞭閒在手。韉上坐如眠。</text>
<title>擬閨情</title>,<text>樓上梅花落。樓頭柳葉新。春風數行淚。遙憶未歸人。</text>
<title>農巖泛舟</title>,<text>晩泝農巖下。淪漪浪不驚。風餐江市暗。雨▣酒船淸。過客難知姓。遙山不自名。平生觀海志。漫有濯纓情。</text>
<title>重題</title>,<text>海岳心長賦遠遊。滄浪携客上孤舟。雲峯西北絲絲雨。烟樹中間往往樓。水色平涵元氣大。人生眞覺百年浮。斜陽酒力微生暈。遠島漁謌漫不酬。</text>
<title>夕棹小艇登栗島</title>,<text>遠天澄夕霽。漾棹信歸風。石岸如山出。村家面水同。魚龍驚社鼓。鷄犬上漁篷。何處迷津客。沙頭問浴童。</text>
<title>七月一日。出農湖登李家亭。大雨六七日。湖水漲溢。渺瀰蕩潏。漭無涯涘。舟楫不行。渚上人家水高半扉。</title>,<text>將軍樓閣俯中洲。雨後長江積不流。大地蟠回元氣動。洪濤怒蹴太陰浮。島氓帶笠升高屋。漁子依山繫小舟。天際飛雲爭漏日。晴嵐晩出漢東州。</text>
<title>晩霽登挹淸樓</title>,<text>三伏天晴土氣溽。陋巷冠帶煩縛束。騎馬出郭風吹髩。登樓縱歗淸湖曲。湖水奔流入滄海。江甸句曲縈遐曯。潮退石出沙觜平。夕陽洲渚粼粼綠。篙師下碇當江心。忽墮江心旋自浴。水南良疇穀半平。天涯碧嶂無厓谷。太息西觀六臣塚。身死綱常勵頹俗。露梁芳草靑如積。長遣行人拊遺躅。</text>
<title>杪夏山廬遣興</title>,<text>卜居近林。眞趣似農家。曉井澆山菊。朝盤進圃苽。懶心輕世界。吾道惜年華。不覺唐虞遠。經書溢案斜。</text>
<title>寄題箕南草堂</title>,<text>箕南草屋閉門深。夾路蓬蒿少客尋。酒熟黃華成社會。牀連素帙靜機心。池梁水濶黿鼉窟。浿國山稀乕豹林。西極千年佳麗地。明春作伴好登臨。</text>
<title>石水堂前種菊煩富。是歲九月十月之交。隕霜寒甚。黃花晩開。</title>,<text>種菊當牕不敎踈。寒花點綴繞崇除。一秋氣候重陽後。十日風霜半畒餘。弄色分留桑落觶。延年曾入藥名書。萬山草木凋零盡。尙見繁華在我廬。</text>
<title>元日題曆日 己酉</title>,<text>吾廬偶在市朝間。乾沒公車未卜閒。不識今年三百日。幾回臨水幾登山。</text>
<title>送正言族叔 世綸 赴任江東 四首</title>,<text>楊柳輕風雪未殘。白門西去路漫漫。江東父老知君否。抄啓文臣作縣官。父老一作人士其二紅馬門前拜命回。明朝去上閱波㙜。裁書却向家兄語。二月中旬奉老來。其三酒散高樓送客遲。梅花堪折向西枝。年來我見安陵士。猶誦君家菊圃詩。其四晉陽家裏古多賢。世世居官不買田。我有龜潭山水石。贈君留鎭欝林船。</text>
<title>立春之詩 己酉正月九日申初二刻海岳</title>,<text>卽今朝野無兵馬。夏葛冬裘樂有餘。只願終年身少病。養親多讀聖人書。</text>
<title>挽趙平壤 鼎玉</title>,<text>伊昔龍洲老。淸苦百世師。五傳得賢孫。總角名頗奇。頃年游碣石。西謁夷齊祠。華人見之驚。愛君淸廟姿。五十方爲官。世事多參差。郡國稱神明。君王姓名知。一朝承寵擢。三遷始非期。西南一千里。公去州民思。報國勤爲政。貧不顧妻兒。高義絶當世。吏道人所推。那知遽長逝。訃至信還疑。萬事付長嘆。吾黨將恃誰。舊都一夜話。追思淚已滋。百年親戚義。嗚咽送哀詞。凄凉寒食節。靑山孝子悲。</text>
<title>挽趙平壤 鼎玉○代人作</title>,<text>白蓮峯下小壺天。生老窮通五十年。詩草檢殘燕市集。政聲流滿樂浪船。䆠情濶畧三州俸。家業蕭條半畒田。忍把牀頭曾惠酒。靑山哭酹夕陽阡。</text>
<title>麗京篇</title>,<text>未到開城府。已見扶蘇山 松岳別名。名都何寂寞。宮室委黃塵。衣冠隨百草。陵墓半爲田。江流亦已斷。荒橋不復船。故老無所覿。誰知山谷遷。景氣肅陰森。行旅悲春天。念彼全盛日。慷慨只長歎。</text>
<title>鄭侍中祠</title>,<text>郭外寒山古木悲。橋邊下馬日遲遲。百年祭祀三間屋。萬古綱常一片碑。北極朝廷消王氣。南京第宅自明時。秪今酒媼家何在。零落山花空數枝。圃隱往觀變于太祖邸。歸路入酒徒家。階花盛開。遂徑入呼酒。舞於花間曰。風色甚惡甚惡。連嚼數大椀而出。其家人恠之。俄聞鄭侍中遇害矣。</text>
<title>望聖居天摩二山作</title>,<text>平那帝釋何壯哉。天地漠漠常風䨓。金身石甕還有無。海松千樹題明㙜。銕綆垂垂不可攀。白雲飛鳥空徘徊。</text>
<title>不知當世務</title>,<text>三月不出門。半年不窺園。端居漸成趣。恬漠澄心源。不知當世務。喜誦百家言。古人已不見。微言亦僅存。彼心良已苦。千載竟誰論。</text>
<title>挽蘇湖李學士 埦○代人作</title>,<text>聖朝須賢士。吾子起南徼。經幄虗心久。一年三驛召。感激思盡心。嶽嶽爭主前。大山眞有子。知者亦謂賢。語默不隨衆。醇謹卽性然。世學如有施。矱步上高秩。物理劇相猜。萬事從此畢。三子扶櫬歸。荒嶺晦白日。昔我官太學。相隨誼故密。誰知生死別。千里永相違。舊游良寂寞。秋風涕滿衣。</text>
<title>無題</title>,<text>鄒魯燈前夢。唐虞案上塵。片心如皦日。無負百年身。</text>
<title>古錦篇示天然子</title>,<text>古錦一匹餘。美人裁爲袴。文彩雙鳳凰。鮮豔尙如故。賣將都市去。市人総衣素。所好旣相乖。縱美難見顧。至寶人不識。雅道時莫喩。得喪良足哂。志士鮮所慕。雙精激飛輪。朱顔寧久駐。願君須自愛。長途在跬步。</text>
<title>題滄洲圖</title>,<text>遠山靑。遠水深。老木風蕭蕭。古渚烟沉沉。泛彼中流誰氏子。一片漁舟萬里心。靜坐不言亦不歌。應爲人間少知音。</text>
<title>輓李右尹 命俊○庚戌</title>,<text>宛彼紫巖下。寒松翳古宇。屛幃若平生。堂坳想步武。服御循素餙。容䫉頎而古。秉心乃勤亮。在職輕勞苦。遂持海上節。島民仰若乳。璽書下星辰。出入京兆府。華簪左右緌。三命滋僂傴。力疾侍從間。歲暮訣明主。哀榮極太常。軆魄歸厚土。</text>
<title>輓李右尹 命俊○代人作</title>,<text>漢代良二千。書名太史公。吾觀李京兆。有古長者風。少小已不羣。獻賦溫泉宮。登朝三十年。發跡州縣中。吏民如子女。溝壑荷成功。陰沍石幕南。崎嶇獩貊東。乇羅越千里。海濤駕蒼空。三年髮盡霜。區畫善其終。寵光照遐垂。未歸秩旋崇。車騎領府史。餘金樂社翁。賀弔迭相尋。大限俄已竆。余病失漬綿。北望悲纏衷。漢水流淫淫。嶺霧昏戎戎。</text>
<title>淸明日雪</title>,<text>寒食花開節。前山雪漲溪。乍風鳥交語。未暮雞先捿。羣盜依山𨔝。流民並路啼。濟時看宰相。隨意理園畦。</text>
<title>題權氏暎山紅</title>,<text>封植曾何歲。提攜異域長。過人高咫尺。垂蕊近華堂。白日炎蒸氣。靑春結束香。已添無數蝶。穿樹不禁忙。</text>
<title>崔氏家讌</title>,<text>世世觀居七十年。天敎眉壽一家傳。自將野服供晨省。笑折梅花侑社筵。四壁圖書貧亦有。一區泉石夢眞圜。襄陽耆舊誰修傳。人在淸風月嶽前。</text>
<title>幽懷 並序○十二首</title>,<text>詩者。小人所以貢其俗。君子所以見其志。聖人所以觀其變。近日文章委靡浮淺。有足歎者。感而賦此。辭雖不工。庶不失風人之意歟。陽和發天澤。萬象各昭穌。煕煕上古世。與此應不殊。生民少機巧。朝野常晏愉。澆風散大樸。我思欝以紆。出門西向望。慷慨野踟躕。其二豊草施女蘿。葱靑冐邱阿。鶗鴂𨔝寒商。女蘿奈爾何。江漢旣分流。風浪常苦多。方舟杳難卽。白雲天一涯。嘉言久已伏。山澤有悲歌。其三冉冉泰山雲。四海偏崇朝。維時五六月。土壤看欲焦。䨓聲乍殷地。陽景復騰霄。觸石諒無功。膏沐竟寂寥。殷用胥靡者。嘉政及蒭蕘。其四衆鳥東西飛。日暮歸中林。人心固不平。一室商與參。鞶帶日三裭。恩㤪亦相尋。不知漢唐士。曾識夔龍心。立身明且淸。苟同非所欽。其五東城一何高。睥睨正相屬。上有千仞岡。下有百年木。公子昔承恩。華構倚山谷。蘭戺頫曾阿。瑤軒瞰飛瀑。中堂貯歌舞。後院張燈燭。大宮遙相望。開門待輦轂。暇豫承嘉眄。逍遙竟長夕。揮毫爛星辰。賜饌竆水陸。懽愛兩靡間。因心友彌篤。曲池今已平。感古一躑躅。其六采采南澗藻。褰裳弄秋水。日暮不盈把。憶君千萬里。萬里尙非遠。九京何杳茫。南皮已陳迹。蘭室無容光。巵酒對華星。藹如見淸揚。離獸厲悲音。羇鳥㤪孤翔。憂愁不遑息。登高望四荒。其七氣至候蟲鳴。歲寒休百工。淸商竦高木。凉露捿華叢。玉衡隨天移。寒暑乃相蒙。君子樂觀時。原始知其終。天馬從東來。伊川却爲戎。諒無狐貉溫。何以禦隆冬。人生不滿期。道誼誠可宗。其八嵺廓鮮所娛。養素綜羣書。偃息衡門下。草生葉復疎。沉吟萬古迹。似在天地初。金帛羅前列。所樂果何如。其九冷夔昔已沒。山澤無留聲。豈無孤桐琴。絃急調不平。種樹莫傷根。傷根樹不榮。求道莫多心。多心道不生。人生大塊間。纏牽終累行。悠悠畎畒志。逐逐市井名。願得凌風翰。逍遙戱太淸。其十幽懷忽不睪。步上南山側。仰視雲中照。駸駸向西匿。良辰竟何如。盈虗僅一息。宛洛多車馬。結束暎靑春。第宅䧺三都。笙竽聞四隣。當時得人憐。迹往同草莾。豈如衡門子。一語爲千古。其十一靑靑原上竹。峨峨澗邊石。人生宇宙間。餞彼將歸客。爲樂當及時。流光眞可惜。南望陜州山。上有孤雲宅。冥神學長生。棄世如遺跡。千載曠莫逮。使我傷局促。其十二爰居饗魯門。草野譏千秋。申椒翳荒圃。野葛緣高樓。人生三季後。明哲非身謀。擊磬旣入海。伯陽亦避周。援琴以自娛。知音何必求。</text>
<title>朴舍人洞</title>,<text>客至萬山中。濯足淸溪水。數聲山寺鍾。夕陽深樹裏。</text>
<title>艮翁李判尹 獻慶 輓</title>,<text>十四年冬建子朔。漢陽白日大星落。太史驚怪不敢言。問是誰家李公宅。李公八十行不杖。京師翻傳棄賓客。天門九重乕豹守。欲上長風折羽翮。憶昔文章動至尊。東序鏗鏘列金石。四方碑版競走門。文出千人萬人讀。大東作者多如林。公獨淸省進古則。晩年筆力較更健。感時牢落匡君畧。玉泉是非一朝正。雷霆劃回神姦匿。世間懷祿眞何人。脂韋不言誠齷齪。士不通經果無用。安得如公置君側。嗚呼安得如公置君側。</text>
<title>又五律二首</title>,<text>左海文章伯。淸朝上大夫。閉門無俗客。隱几夢先儒。靈閣題名記。經筵聖學圖。老成相顧盡。吾道欲誰須。其二近者西洋學。悠悠口舌爭。善人今寂寞。吾道誰縱橫。朝野知名姓。星辰見死生。篋中詩幾首。華岳與崢嶸。</text>
<title>又古體一首</title>,<text>京兆瑚璉器。實禀天人才。冥心託豪素。噫氣成雲䨓。昔在元陵朝。大國多良材。洪鍾一發聲。衆曲遂徘徊。西夷亂大眞。古道生蒿萊。公時振嘉馥。辭闢何雄哉。羲文道益尊。迷俗若將回。在朝成祿隱。持論寡時諧。龍游宛霞浦。隼擊離氛埃。斯文値陽九。隕星先告災。巾箱秘光彩。持以贈雲來。</text>
<title>明星</title>,<text>明星在樹。良夜凄凄。光燈吐曜。微風動閨。明發不寐。感念疇昔。拊心長慟。有隕如濯。尊醴新湛。冠帶在御。始若平生。忽焉靡逮。山有交柯。水有羣棲。嗟我不然。樂彼無知。禮服雖重。恩義莫伸。俯仰天地。歲又其春。</text>
<title>奉和御製賜樊巖蔡相國 濟恭 韻</title>,<text>寶墨輝輝銕索勍。龍亭擎出照羣卿。一堂賡載皆治道。昭代文章是正聲。朝野政看鳴鳥瑞。江湖謾有狎鷗盟。高天厚地君恩重。獨坐中書白髮生。</text>
<title>可惜</title>,<text>可惜前溪路。夜雪白一色。未及幽人賞。踏破阿誰足。</text>
<title>夜寒寄成元發 永愚</title>,<text>冬至南山雪。三更漢陽白。擁衾寒未起。忽憶蕭寺客。</text>
<title>齋中讀書。贈弟一源。</title>,<text>獵者在山間。漁者居水涯。余亦循所好。守此東岡陂。兄弟讀古書。勝事眞自知。鍾鳴夜深後。鳥啼日出時。寓心行墨間。反復遂忘披。疑義或相析。歎息仍自奇。家貧猶足樂。藜藿幸無飢。况値休明理。偃息得所宜。吾曹縱不才。亦具中人姿。莫謂道若天。登山必自卑。</text>
<title>漢北有愚夫</title>,<text>漢北有愚夫。短褐守蓬廬。平生少智巧。微尙在詩書。謂古道宜今。不識今非古。臨事果錯謬。轉側生慍怒。譏議四面至。俛首曾忸怩。浮世信多口。聖人豈余欺。且取牀上書。歸隱西林圃。春渚鱠文鱗。秋林弋脩羽。飽臥竹間亭。長歌和樵父。有懷諒未遂。中心苦不閒。荒村歲方晏。晴雪擁林間。小齋成獨醉。題詩贈碧山。</text>
<title>行園</title>,<text>園林引幽步。冬旭麗新晴。寒洞雪未消。陽厓草欲生。喬樹靜無風。山鳥時一鳴。機心久已忘。樂此幽人情。</text>
<title>答成元發 時中國子試。元發有問。</title>,<text>江南採菱女。採菱湖上去。雙雙木蘭舟。入在花深處。靜女江北來。素業但機杼。羅裙畏水濕。獨立淸江渚。偶得菱子歸。菱葉露湑湑。持菱以作飯。脆冷不堪咀。方知採菱子。莫如種禾黍。</text>
<title>麗京道</title>,<text>龍首山前細雨過。槖駝橋上夕陽多。欲尋朝市無人識。行子悲歌知若何。</text>
<title>登麗京南樓</title>,<text>慷慨猶今日。登臨復夕暉。雲從三角出。僧自五冠歸。聖世猶經戰。天兵昔解圍。土城壞欲盡。芳草雨霏霏。</text>
<title>徐花潭祠</title>,<text>十里靑山不起烟。學亭東去水涓涓。花潭處士何時去。明月淸風二百年。</text>
<title>入天磨山</title>,<text>開闢當天險。關防得地形。置營依赤石。爲郭上靑冥。佛寺鼯登屋。人家乕闘庭。客來松徑暮。吹篴水泠泠。</text>
<title>天磨記事</title>,<text>山寺今爲鎭。衙兵半是僧。元戎勤組練。緩急政飛騰。檀火凝刀室。祗林蔭射堋。聖朝輕佛事。䂓畫此堪稱。</text>
<title>大興寺</title>,<text>帝釋峯前古木平。大椉堂下一溪淸。老僧擊磬日初落。客子登樓風欲生。雨後靈湫龍偃蹇。晩來深谷乕縱橫。營門各在伽藍界。城上烏烏聞角聲。</text>
<title>朴淵瀑布</title>,<text>瀑布豈不多。朴淵天下奇。石泓深無底。泓口如巵匜。蛟龍不自藏。聚水仍作池。水旱走牲幣。靈怪古所知。迅湍激其唇。半空白垂垂。璀璨疑虹飮。閃忽若星馳。高鳥聞聲恐。浮雲得氣滋。余來春水大。壯觀中所怡。勢撼崖谷裂。力穿巖石虧。變化儘無竆。噴薄亦何爲。物情有詭激。世路良不夷。反復麻衣言。千載若相期。</text>
<title>登將臺</title>,<text>一宿觀音寺。東登上將臺。駐筇山蕨出。吹篴野花開。亂水爭驅石。高雲不作䨓。許家碑尙在。讀罷暫徘徊。</text>
<title>華藏寺歌</title>,<text>客從天磨來。步踰華藏嶺。寶鳳之山何壯哉。華藏寺在山絶頂。峭壁蒼蒼石色古。鍾磬沉沉洞天黑。屢經曲折方得路。碧瓦朱㽇照山谷。山行三日脚力倦。徙倚高樓吹銕篴。篴聲嗚嗚萬山碧。麗主辛旽安在哉。宮墻塔劫空崔嵬。御容至今落此間。茶果年年祭父老。天竺梵經自缺裂。指空肉身形枯槁。舊物凄凉吾得觀。獨有松京宮闕埋荒草。邦國興亡有如此。人生得失焉足道。</text>
<title>途中</title>,<text>淸晨結束走京華。信美崧陽不是家。林表尋津帆自出。橋邊騎馬路爭斜。白雲寺口千峯雨。黃鳥枝頭二月花。欲折踈麻勞遠贈。故人茅屋鎖烟霞。</text>
<title>荊江晩渡</title>,<text>落日荊江渡。孤舟載篴行。鷺心天共遠。魚樂水具淸。地入高僧傳。松留處士名。仰瞻雲際寺。乍覺有鍾聲。</text>
<title>過星湖李徵君 瀷 舊居</title>,<text>十里藤蘿徑。靑驢度夕陽。地深揚子宅。山抱鄭公鄕。尙有遺書在。如今大道荒。無因床下拜。欲去重彷徨。</text>
<title>宿儒城道山書院有感</title>,<text>已負從師願。初成進士名。文章干世俗。殂豆愧先生。平野峯巒靜。喬林院宇淸。幸逢諸舅飮。少慰百年情。</text>
<title>夕堂霽坐</title>,<text>三伏尙多雨。今宵始見星。樓頭河淡淡。林下水泠泠。晩暑何曾逼。微醺亦易醒。五更山月上。園鶴絶堪聽。</text>
<title>送族人文老 周欽 驪州</title>,<text>微霜昨夜霣林𦤎。游子東征一弊袍。洛下誰知茅季偉。府中新得范公曹。亂沙風起山將暮。秋浦水生船正高。想到黃驪方下陸。郡樓丹碧漾波濤。</text>
<title>寄李持平休吉</title>,<text>天地孤哀子。關河放逐臣。三年將盡日。萬里未歸身。風落空山樹。花開異域春。窮途何必恨。知子有明神。</text>
<title>成元發與柳宗簡集鷗湖李氏亭。賦詩錄別。聞而和之。二首</title>,<text>憐君賦詩處。江閣箭郊東。綵舫皇華遠。朱樓戚里空。鷺眠沙際日。帆落渡頭風。况復淸秋節。龍門在眼中。二纛浦濛濛柳。銅湖淡淡楓。客從高閣望。詩到古人工。桂樹歸山徑。楊根逆水篷。孝廉須自愛。吾道至今東。</text>
<title>出郊</title>,<text>一出東郊路。神淸秋望間。夕陽溫祚郭。獨樹舞童山。浦稼爭捿畒。漁舟不出灣。柴門訪隱者。有酒定開顔。</text>
<title>松坡舟中作</title>,<text>江雲媚晴日。江色動山根。牛飮舟中水。鷄鳴岸上村。仙源迷道路。浮世信乾坤。偶値垂綸者。相看不復言。</text>
<title>答聾菴崔丈 煒</title>,<text>衣冠猶作魯諸生。憶昔雄才賦兩京。漁艇故人時問疾。朱門先達摠知名。延陵哭子鬂如雪。謝眺看山心更淸。自是陽春和者寡。巴人那得議同聲。</text>
<title>秋興答成上舍元發 三首</title>,<text>晷度無停運。淸霜已渡河。暗香留院菊。芳實落地荷。原藪秋斤動。閭閻夜織多。草堂書卷在。君子欲如何。二不因秋日短。那識寸陰多。志士朝看鏡。幽人夜作歌。棉成花的歷。柿在樹婆娑。萬物生仍遂。淸霜奈爾何。三陋巷秋風落。高齋爽氣多。壯心吾欲動。芳意菊如何。歧路楊朱淚。滄浪孺子歌。故人居止近。攜酒欲相過。</text>
<title>高陽田家</title>,<text>寺下淸溪注筧泉。世農居此不知年。老翁自識門前樹。新婦猶耕洞裏田。黃雀射歸烟漠漠。黑牛牽去草芊芊。可憐城市捿遑客。晩識人間沮溺賢。</text>
<title>送海左丁參判 範祖 歸鶴城田廬</title>,<text>敢道逢知己。於今見昔賢。道應千駟薄。詩已萬人傳。爽氣隨行駕。文星落釣船。朝廷聞欲召。茅屋幾時眠。</text>
<title>閒居贈友</title>,<text>座上先賢傳。樽前正氣歌。無人賞懷抱。與子獨經過。靈鶴終宵警。寒虫入曉多。歲華看漸暮。駐景欲揮戈。</text>
<title>秋末贈文老芝山野居</title>,<text>幽捿方近道。鄙事亦多能。晩食充山果。踈籬補野藤。漢皋秋欲雪。湖水夜先氷。▣▣▣▣▣。看書到曉燈。</text>
<title>贈姜進士</title>,<text>園林相近住。樵採共前山。時渡雙溪水。相逢積翠間。藩籬誠簡易。書史劇淸閒。寄語淮南桂。同君歲暮攀。</text>
<title>題崔丈溪上居</title>,<text>崔子貧仍病。人生莫信天。文章關盛世。朋友惜殘年。竹杖方山帽。衡門古澗泉。秋風多意緖。長在菊花前。</text>
<title>送李佐郞 瑞朝 歸隋城</title>,<text>端居三十載。博學世應知。獻賦楊雄老。彈冠貢禹遲。秋風重涉漢。江雨獨歸隋。故宅靑蘿下。生徒政待師。</text>
<title>送朴承旨謫富寧</title>,<text>獨出銀臺曉。遙悲石幕秋。客行何悄悄。世事良悠悠。靑塞臨關盡。黃泉入海流。聖朝方禁酒。那得慰離愁。</text>
<title>松坡晩歸</title>,<text>桂樹山中客。松坡水上歸。淡雲低野艇。殘日下巖扉。吾道憐虗靜。人生足是非。知心有鷗鳥。故故近前飛。</text>
<title>偕諸君遊李氏草亭 壬子</title>,<text>坐惜金沙淨。無心上草堂。來俱年少壯。游有跡淸狂。山石支棋穩。溪花落飯香。盤汍不覺久。頭上得斜陽。</text>
<title>答聾菴</title>,<text>草色芳年動。條風大界噓。自傾新社酒。時讀古人書。簷晷娟娟靜。城霞淡淡舒。太平當世策。那得願皆如。</text>
<title>酬丁穉書 夏祥後改名夏敎</title>,<text>二月冰初冸。三江水復淸。歸舟見何日。數字寄同聲。畎畒存吾道。交游識物情。非無京國士。君在獩南城。</text>
<title>春霽登小山西麓。寄文老。</title>,<text>春城有佳色。登眺客相於。晩霽花乾濕。微風柳卷舒。畫橋分市井。綺隴接郊墟。仍憶芝山子。田中獨種蔬。</text>
<title>二月二十六日。始聞雷聲。</title>,<text>二月南山下。訇轟盡日䨓。碾空渾是力。應候不成災。鳥雀驚爭墮。蛟龍蟄復開。千峯今夜雨。應爲百花催。</text>
<title>晩雨山齋。留文老。</title>,<text>優閒仍作性。林卧遂朝昏。對酒花當座。題詩雨滿園。谷神應是道。觀世欲無言。欵曲留賓地。呼兒備晩飧。</text>
<title>同諸君往伯舅太倉守直廬。遂汎前湖。</title>,<text>江草靑靑江柳斜。長千十里見漁家。海門漕到新生水。津市橋平不起沙。伯舅太倉能設鱠。長年擧帆欲捿鴉。此去仙游峯遠近。椉槎一欲問皇華。</text>
<title>夜坐共丁穉書賦</title>,<text>醫藥妨人事。文章近道心。百年能幾見。一笑敵千金。淸霧渾捿郭。飛星忽墜林。瑤琴將古調。彈出爲知音。</text>
<title>凉夜</title>,<text>凉夜琴書靜。虗堂巾帶慵。竹風吹客夢。檜月落村舂。潤肺此亭酒。淸心何處鍾。缺</text>
<title>偕成元發登小山前麓。歷游李氏草亭。</title>,<text>晩就登山路。草亭深谷中。喧卑去人遠。寥廓與天通。嵌石長留水。疎林不礙風。憶曾花下醉。棋局借鄰翁。</text>
<title>進至小山南澗</title>,<text>用力崎嶇外。轉來南澗東。松高巧障日。藤老自生風。幽覺諸觀妄。淸知百節通。知君多道氣。况復此時同。</text>
<title>對雨</title>,<text>斷續黃梅雨。朝來亦爽神。暎籬桑葉重。吹畒竹聲新。雲氣農人說。泥塗熱客嗔。草堂機事靜。孔雀上階馴。</text>
<title>雨夜更賦</title>,<text>竹疎風淅淅。庭暮雨紛紛。忽若天將曙。遙知月暎雲。旁簷山氣重。穿樹澗聲聞。不識靑臺奏。明朝定幾分。</text>
<title>晴</title>,<text>靑壁露崢嶸。郭雲朝已晴。捲簾羣鳥食。憑几一鶯鳴。醫藥緣妻子。琴書待友生。野衣乾更凈。催我上樓情。</text>
<title>夏日山齋 二首</title>,<text>釋褐仍高枕。看書䞉閉門。樓高山對客。徑滑水過村。破榼收櫻子。長屛護竹孫。適移笋竹。尙畏暴陽。用屛護之。 卽知心界穩。未覺市朝喧。其二竹暎疎簾夏氣淸。靜尋書字養聰明。黃鸝欲囀遠山曙。白鳥乍飛微雨晴。閉戶不關當世務。因人方識達官名。邇來重得西洲信。數頃湖田麥已成。</text>
<title>寄上伯舅新昌守</title>,<text>錦官城外白雲飛。公去新昌便是歸。海上靑山公府靜。邑中紅樹里閭稀。主恩猶食黃魚美。政事應馴乳雉肥。一自分張相憶否。江南江北雨霏霏。公有老親在錦州。故用飛雲事。</text>
<title>奉別丁禮山丈 述祖</title>,<text>南市淸樽惜遠將。蟬聲雨氣集荷塘。百年吾道雙蓬鬢。三伏行裝一藥囊。烏耕民須勸課。蛇山舊老憶循良。路徑新野逢吾舅。語到城南竹所堂。</text>
<title>送丁穉書歸原州</title>,<text>東瞻獩貊鳥飛還。行駕飄颻不可攀。碧樹晴連神勒寺。白雲遙起鶴城山。論交却憶婚姻際。穉書妹氏。爲余弟婦。 高義深知主客間。莫待秋風梨葉赤。重來共宿草堂閒。穉書有更來之約。</text>
<title>題畫扇</title>,<text>雙鶴趐初長。欲向雲霄路。愛此梧亭月。來聽葉上露。</text>
<title>城西陂賞蓮 二首</title>,<text>官道紅亭映慢坡。遠來辛苦爲芰荷。雨餘斷續香微動。風到欹傾葉轉多。河朔將軍應載酒。吳趍少婦尙傳歌。十年舊侶皆萍草。三伏秋涼奈爾何。余於十數年前。與數三同志遊此。今皆落落如晨星故云。其二西池秋水欲生波。西閣鉤簾風自過。半醒將醉人俱到。未落已開花正多。時方池荷盛開。觀者傾城。 金渦玉井如可見。渼陂昆明知若何。不須醍醐淸肺氣。芳洲斜日有漁歌。</text>
<title>西池賞蓮</title>,<text>巾屨相逢處。池塘菡萏風。自開秋的歷。相近水玲瓏。姹女䂓紅粉。將軍製碧筒。登樓萬里眼。還在綠波中。</text>
<title>詶丁穉書</title>,<text>秋山動佳興。高讌會時良。樽醪湛相御。歌吹在中堂。蒼筠拂履綦。丹木暎衣裳。園椒景將夕。宴樂殊未央。忽憶同胞者。遠在烏山陽。豈無然諾友。斯人知我膓。昨枉湖右作。勝此林下觴。離居歲月晩。南北夢魂長。怊悵千山外。何由見淸揚。西風吹旅雁。斜度楚天霜。秋蓬亦驚起。上與孤雲翔。覽物思奪飛。此身猶在床。</text>
<title>鄭巖詩用鄭丈韻 癸丑</title>,<text>吾里中有之又鄭公 遂大。山開園。遇方丈石狀甚奇峭。鄰里傳其事。余往見之曰公羊子以爲器從名地從主人。請名鄭巖。以告來者。鄭公學圃者。誰識靑雲器。手把道德經。稍欲與衆異。自得泉上居。冥捿衆竗萃。棟宇日淸淨。園林發興寄。憎彼庭際山。厓倒地傾陂。戱將畚鍤來。欲學愚公事。敲地忽有聲。觸成山火賁。僮奚愕相顧。剷剔何敢姿。深峭古恠狀。畧假人力致。乃得神鬼情。端愁風雨至。谷鳥飛不下。廉稜吁可悸。公言愜素性。日夕更相眙。眞成邱壑趣。豈惟庭院邃。有客時到門。引去輒相示。吾昔載酒過。攀登若贔屭。盤陀脉縷分。嵌竇色相秘。䶥齖見山骨。貞白認天粹。周回到百匝。異賞非一二。摩挲劇瘡瘢。滌濯頓光膩。遂把太陰精。默思天地意。似從混沌初。已爲若人備。因之百年松。蔭玆醒復醉。襟懷飫淸眞。魂夢濕幽翠。平生三昧手。盤礴何容易。膏肓不是病。初衣君庶遂。磊落固相當。幽獨最堪媚。吾知介石姿。恐爲世人棄。請將鄭巖詩。留作此山記。</text>
<title>漢宮詞 四首</title>,<text>神明臺下御樓船。十部笙歌擁上筵。南海明珠三百斛。詔書先賜李延年。其二宮女紅粧待翠華。玉牕燈落九枝花。人言天子東封駕。又過萊州萬里沙。其三禁裏歌鍾春日遲。歡娛不遣外人知。夜來欲宿昭陽殿。別詔黃門揀侍兒。其四君王長着惠文冠。羽盖朱旗出上蘭。獵罷宮庭陳百獸。仙人掌上月如盤。</text>
<title>登嘉山望西海作</title>,<text>杖策登嘉山。長嘯海門秋。白波千萬里。中無楫與舟。蒼茫失端倪。寥廓追冥搜。鴻濛不曾開。一氣但悠悠。黃河遠相接。白日沉中流。羣仙駕白龍。遠赴瑤池遊。夸父迹茫昧。鄧林雲正愁。寡鶴橫天去。漠漠迷所投。不識南征雁。何似水中鷗。</text>
<title>金持平 復仁 輓 代家大人作</title>,<text>昔忝先兄後。從君翰墨林。惠好憐同志。談笑寓良箴。憂樂每相關。毁譽寧見侵。春城花欲動。𩣭馬遠來尋。握手方一笑。信宿分衿。語及存亡際。相看流泗淫。人生何忽遽。吾道竟陸沉。嗚呼君亦逝。哀悼適亡琴。衰白增多感。凋零實痛心。平生盡一哭。山木爲悲吟。</text>
<title>君子亭讌集 甲寅</title>,<text>是歲王大妃殿始躋五十。惠慶宮始躋六十。上率百官稱慶頒赦。而六月十八日又惠慶宮誕辰。大小臣庶莫不踊躍歡喜。抄啓諸僚。遂以前二日庚午。會飮于北營君子亭。作詩以寓祝嘏之誠。壽考邦家慶。歡娛我輩榮。文章關氣象。鼓舞答昇平。細雨樓臺淨。飛流飮食淸。仰天高北斗。持作萬年觥。</text>
<title>伯舅新昌守權公壽讌</title>,<text>舅氏懸弧節。新昌小縣門。野人爭獻頌。座客讓爲尊。白首迎家慶。黃魚飽主恩。遙憑諸子後。恭祝斗南罇。</text>
<title>賀曺叔正 錫中 老親壽讌 二首</title>,<text>來寅今是降庚期。又値東朝祝慶時。聖代君臣同壽考。在庭僚友賀公私。晩涼看客成高讌。垂柳鳴蟬佐碧巵。看取身邊長命縷。鏡中毛髮白應遲。其二祠官猶作過庭兒。曺方差祭。特命改差。 歌瑟華堂讌喜時。四座賓朋多老壽。一家男女頌恩私。西山爽氣淸扶杖。南極明星照擧巵。起着斑爛相對舞。石榴墻畔夕陽遲。</text>
<title>偕諸僚會太僕飮</title>,<text>是冬講製畢。上以臣等久未遊息。命會公廨。以辦一日之樂。遂會太僕。設煖爐之會。各賦一首以言志。軸成送于內閣。副藏于家。遊騎踏晴雪。高樓會衆仙。擧手一相揖。列坐競芳筵。美酒氣若春。紅爐照室然。獻酬紛未已。談笑劇管絃。欣玆少壯日。同遇太平年。恭承作人化。聯步上文淵。委身同百穀。時雨待皇天。自春至暮歲。幾夜閣中眠。文章勤獻納。經籍恣竆硏。品題經御手。光耀動花甎。禁臠時徒啜。珍藏月每宣。深慈與明眷。河海浩無邊。塵露將何報。忠義庶無愆。一軀非所愛。弩力共周旋。請看御廐馬。千里不辭鞭。</text>
<title>洗心㙜賡韻 乙卯</title>,<text>乙卯春。上以莊獻世子舊甲。奉慈駕幸華城。謁顯隆園。旣還宮。率近臣賞花于洗心㙜。臣以儀軌郞廳。方待罪鑄字所。承命扈駕與筵。上以昔年乙卯靈城君朴文秀登此臺。作詩志慶。詩曰君歌我嘯上雲坮。李白桃紅萬樹開。如此風光如此樂。每年長醉太平盃。 仍下御詩步其韻。命諸臣賡載。萬樹濃華赴一臺。御筵重爲昔年開。漫山士女呼千歲。不用笙歌佐酒盃。時上感念昔日。御前不進鼓吹。</text>
<title>內苑賞花賡韵 二首</title>,<text>內苑賞花。始自壬子。非閣臣不得與宴。而是春臣在鑄字所。特命赴宴。上御玉轎。與筵諸臣皆命椉內廐馬以從。自春塘臺由靑陽門前。歷集春門。至內苑最深處。皆從百花樹中行。駕至望春亭少憇。命臣等入侍。許令恣意遊探。於是亭樓水石。無不歷遍。若尊德亭，玉流泉，籠山亭之曲曲奇勝。類皆上淸仙界。而外臣之所未甞到者也。旣至太淸門內。則整理所已以花餻御膳來待矣。宣餻畢。駕由石渠門回至春塘㙜。設幄次于映花堂前。御射九候。命諸臣陪射。日向夕入御芙蓉亭前池。賜以白飯。仍命環池釣魚。上亦倚闌干手竹竿。魚或上釣。皆進前請放生。已而月上。命奏童子樂。樂在池西而臣等坐池東南。銀燭煒煌。錦帆搖裔。望池中小島如見方壺。上又有命入遊島中。仍許船中載一部鼓吹。于時諸臣之在亭上池邊島中船上者。幾乎相半。而宣賜酒饌相屬不絶。至夜深乃罷。是日再下御詩。命臣等賡進一首。則臣在島中承命。別有所賦。故未及賡進。春塘春水漾樓臺。萬樹中間御路開。靑瑣諸臣皆上馬。一時來醉暎花盃。又半在池頭半在船。晩將絲筦樂春天。樓臺欲上娟娟月。城闕初生淡淡煙。蓬島神仙元有侶。蘭亭老少况同筵。時閣臣率子弟與筵。 內厨絡繹輸珍饌。共醉三更北斗邊。臣在島中。分韵賦此。</text>
<title>承命赴洗心臺讌飮</title>,<text>時上命大臣卿宰依昔靈城故事。讌飮于洗心臺。仍賜法樂。以表識慶之意。閣臣承史及講製諸臣。皆承命赴宴。共賦靈城舊韻以記其事。風吹仙樂上高臺。綺席金盤處處開。六十年前蹈舞地。萬人重擧百花盃。</text>
<title>次竹井族叔 世文 韻</title>,<text>紫閣千重雪。商山萬里春。悠悠人不見。脉脉意相親。時猶未見面 花樹飄零恨。松楸悵望身。山陽餘舊業。堂構爲誰新。</text>
<title>三從兄 勉欽 自浦田至</title>,<text>初月西生夜。南風雪後微。氷江孤棹出。浦溆一人歸。應接欣相得。情親恨久違。詩書緣半屋。吾道未應非。</text>
<title>咸昌族兄 文欽 有詩相贈</title>,<text>巾綦不出戶庭間。望遠懷君心未閒。百世難忘同祖誼。半生方識異鄕顔。黔陽木落山爭瘦。鳥嶺天長雁獨還。不意淸詩今日到。別來明月幾回彎。</text>
<title>冬暮懷元發</title>,<text>宗周禮樂百年微。世道人情日漸非。外國圖書燒不盡。故家文物見應稀。南風雪後能消凍。初月雲中欲解圍。獨立空庭頻悵望。遠遊君子幾時歸。</text>
<title>恭和御製華城回鑾韻 丙辰</title>,<text>象設千年地。鑾轝一日程。衣章如舊制。庚辰溫幸用軍服。故園幸時仍爲定例。 圖畫展宸誠。上以御眞揭園所奉安閣。用寓朝夕瞻慕之誠。庚申昇遐。移奉于華城府華寧殿。 齋殿聆晨漏。遲㙜倚晩晴。彌勒峴在華城初境。卽庚辰駐蹕之地。於此可以望園所。上自華回鑾。每於此駐蹕瞻望。命曰遲遲㙜。是日又雨新晴。 龍袍應盡濕。三夜宿華城。上每拜園時哭失聲。悲不自勝。時又過哀。玉候靡寧。留華三日。</text>
<title>恭和御製賜近臣中和尺韻</title>,<text>二月中和日。上依唐世故事賜近臣以中和尺各一。仍下御詩。令受賜者賡進。臣以無似亦與斯榮。不勝感悚。稽首謹和。制作中和遠。修明聖世重。寵光回寶墨。時以御詩書于屢本。遍賜臣等。 時候應凾鍾。正直元因性。裁量綽有容。那將分寸縷。長短穪山龍。</text>
<title>恭和御製皇壇親享日次兩朝御製韻</title>,<text>蟒服升階拜跪親。壇花紅作大明春。先皇誥勑恩猶在。將帥樓船迹已陳。萬壽西山無草樹。百年東海有衣巾。陽秋一部光宸藻。前聖徽䂓後聖遵。</text>
<title>恭和御製皇壇親享日次兩朝御製韻 代人作</title>,<text>午夜崇壇執玉親。海東猶是甲申春。西山祭祀今誰主。下國風謠不復陳。彩舫何年輸玉帛。紅兜無處覔衣巾。文忠後裔偏多感。家學陽秋庶永遵。</text>
<title>恭和御製皇壇親享日次兩朝御製韻 代人作</title>,<text>皇靈僾僾覿如親。四尺壇頭萬曆春。北極朝廷儀已改。東征壯士迹猶陳。百年人讀皇華集。千古誰知畫網巾。江漢朝宗迷道路。紅船舊事杳難遵。</text>
<title>正月大風。憶曺叔正 錫中。○時叔正承嚴敎倍道西覲。必中路遇風故作此。</title>,<text>虜信東臨海。邊風北渡河。時北使將至而適有此風。近古所罕。 霾昏天地合。寒漲雪雲多。舟急三江立。山鳴萬木頗。蒼黃關外客。半道欲如何。</text>
<title>是年春百花不開</title>,<text>開歲風何壯。寒威尙怖人。園林行已晩。天地不成春。黃鳥空回首。游蜂似暗嗔。獨憐園上柏。靑比去年新。</text>
<title>約沈丈 浟，李持平 基慶 將遊林塘。雨不克往。翌日李有詩見寄。因和其意。</title>,<text>聞道林塘郭外幽。名卿故宅尙風流。短墻芳草應陳迹。深樹黃鸝解散愁。春入樓臺頻悵望。雨淋巾服遂分留。憑君欲待淸和後。浩蕩東西得自由。</text>
<title>登南麓拈杜韵。仍寄餘窩。</title>,<text>將身偶在翠微山。春意喧濃四望間。細雨莫敎花不放。是年無花故云 淡風秪與柳相關。少年結客誰同志。當世論才枉破顔。不識餘窩強健否。繞園桑柘不成班。</text>
<title>恭和御製迎春軒獻壽惠慶宮韵</title>,<text>寶婺祥光北斗前。漢宮盃酒魯宮筵。上林請植蟠桃樹。籌到瑤池結子年。</text>
<title>復與李持平約遊錦城別業未果。遂會愚軒。</title>,<text>蕭史幽捿淨客心。靑門十里議同尋。微風浴鷺芙蓉水。過雨鳴蟬楊柳林。可惜紅亭違並袂。不堪朱夏逼流金。致身南麓還疎爽。縱酒狂歌日欲沉。</text>
<title>別曺叔正謫戍黃土岐</title>,<text>防戍今何地。陶鎔實自天。夢魂依日月。蹤跡遍山川。曺方歸自西關。又往北路。 關路三春雪。烽㙜萬里烟。那知黃土鎭。留着玉京僊。</text>
<title>射帿城南 時以講製文臣。因飭敎習射。將赴三月朔試射。</title>,<text>淸明城郭草萋萋。松下鳴弦十耦齊。獨樹遙當侯背立。飛雲時向箭頭低。桑弧志大年將晩。楊葉才踈學易迷。恭識弛張皆聖化。春塘三月鵠初捿。</text>
<title>苦熱</title>,<text>書卷亂無數。讀之不竟句。稚子進麥飯。將食便嘔吐。手中白團終日破。烈火禁燒起肺腑。未敢將身貼床椅。坐立遑遑迷所宜。荒厨十日簡爇爨。四壁薰蒸若鍋罐。門前古井徹底冷。兩脚欲洗憂灼爛。一椀醍醐直萬錢。求之不得坐長嘆。去歲三冬雪壯哉。川原合沓冐瓊瓌。今歲正春多北風。牛羊凍死竹柏摧。燭龍至今捿寒門。大海萬古冰崔嵬。北人六月尙衣裘。天地竆陰慘不開。我獨胡爲困炎熱。徙倚東林待明月。</text>
<title>城南觀漲</title>,<text>漢陽城中十日雨。漢陽城南三丈水。城中老少傅城觀。漢山山脚波浪起。崖沉谷沒不知處。漸似黃河决瓠子。江南江北幾百家。村村登山避墊死。舟楫盡捿瓦署岡。魚龍亂入松坡市。亦有東西千畒禾。芃芃一朝委滄波。朝盈夕除望區區。三日不退奈爾何。</text>
<title>鶯蟬同樹歌</title>,<text>廳事之東樹參差。黃鳥鳴蟬六月時。自掛高枝相對語。小院深深白日遲。淸新嫋娜各天性。斷續高低無不宜。玉盤明珠散還合。柳絮飛花東復西。解惜年光不肯駐。和鳴上下無嫌猜。况乃風高送餘響。四隣彷彿聽塤箎。君不見苦竹嶺上鷓鴣飛。終日孤鳴知爲誰。</text>
<title>贈李注書伯游 泳夏後改名瀅夏</title>,<text>故人携客城西陂。手折荷花當晩晴。歸從藥下望三浦。積水沄沄浸太淸。倦步尋常河朔飮。朗吟瀟灑滄浪情。閉戶城南余病暍。偃蹇回首風流窟。此時逢君聽君語。西山爽氣淸人骨。復有新詩才不俗。芝峯家法東州律。憶昨靑驢訪君居。案上惟殘數卷書。兄哦弟吟不覺苦。春去秋來守環堵。名士如今誰似君。贈以南山松柏樹。</text>
<title>詶李正言休吉</title>,<text>閑情遠與白鷗親。湖海歸舟入夢頻。千古同心懷隱吏。半生知己屬何人。捲簾山色秋來凈。凭几蟬聲雨後新。遙憶芙蓉池上客。百篇雖富一家貧。</text>
<title>和睦進士邦瑞 仁圭</title>,<text>昨夜圓山月。良朋坐寂寥。樓臺把酒倦。城郭寄詩遙。晩樹風初動。秋堂暑欲消。忽疑東澗上。長嘯興飄颻。時有東澗聽水之約</text>
<title>秋霽</title>,<text>西風吹雨霽高堂。人事頻驚節序忙。灝氣澄明三伏盡。衆星磊落一天長。久沾亂草爭垂地。餘滴老梧時拂墻。欲捲珠簾看野色。桑麻魚蠏滿江鄕。</text>
<title>上餘窩睦參議</title>,<text>養疾經年髩欲疎。文星日夜護高居。啣盃懶接同朝面。揮塵深排異國書。松柏雖孤猶自韵。芭蕉已大不曾舒。明時可惜楊雄老。簪筆何人侍玉除。</text>
<title>贈睦進士</title>,<text>蟬噪新凉有所思。故人遙在郭西陂。半年手閱千家譜。往日書來兩首詩。綠水有荷秋的歷。黃雲不雨晩參差。世間交態多飜覆。乘興一來看奕棋。</text>
<title>暮過南隣。對月共賦。</title>,<text>的的東林月。初昏已在庭。遠山斜薄霧。高樹倒明星。人事驚寒暑。交情托醉醒。喜君南郭夜。留我眼俱靑。</text>
<title>李正言休吉以詩見贈。有餘年寄老樵之語。故感而和之。爲廣其意。</title>,<text>尋常頗怪李西涯。伴食中書日已斜。欲把文章成野史。可令妻子學農家。夢中蘭谷千株栗。畫裏盤溪幾樹花。十里靑山來𨓏地。晩年相對老烟霞。蘭谷卽吾家先兆。盤溪亦李之邸墓所在。</text>
<title>與從弟季仁，族侄而晦，顯永，族孫暹 而晦子，稚子完石，族侄童蒙泰聃。遊天然亭賞蓮。遇尙州鄭正郞叙舊。睦進士邦瑞亦不約而至。二首</title>,<text>將身俱在小池頭。罇酒相看菡萏秋。麗鳥浮花風帖水。晩蟬高柳晝明樓。十年離別初驚老。一室團圓頓却愁。座上酣歌諧律呂。筦簫何用木蘭舟。又錢塘餘舊種。河朔尙繁華。綠水重來客。淸秋不盡花。時余再來。花猶未衰。 興酣如意舞。坐久接罹斜。汀洲生暮景。餘興在漁歌。</text>
<title>蟬</title>,<text>每先鳴鵙至。能作候蟲豪。服氣玄霜淨。捿身碧樹高。夕陽深院落。秋霽淡亭皋。樽酒西風內。知音獨我曹。</text>
<title>贈尹風后 翼培</title>,<text>入海求明珠。登山採白金。奇寶不自至。良工怕苦心。故人靑雲器。高步翰墨林。往往風雅作。淵淵金石音。古道日榛蕪。浮世競陸沉。諒無百斛船。誰越江湖深。春華夕已萎。小成非所欽。努力事游藝。尺璧懷寸陰。</text>
<title>與李持平約遊月波亭。先渡鷺梁口號。</title>,<text>行宮藹藹鷺梁西。翠柳陰陰十里堤。官渡明沙渾是雪。海門殘雨欲生霓。訪人籬落黃鷄唱。待客亭皋白馬嘶。天地今宵端正月。憑君佳句倚樓題。</text>
<title>題陶山圖</title>,<text>海東夫子陶山翁。晩托陶山一畒宮。陶山山水美且淸。聖主移看畫圖中。宣廟朝命畫進陶山 至今山有尙德祠。人道陶山武夷同。洛川水如衣帶長。翠屛秀色靈芝東。隴雲精舍巖捿軒。節友天淵谷口通。蘭若鍾聲生枕席。宜仁樹色朝簾櫳。蒙泉㶁㶁繞舍鳴。澗柳庭花何靑䓗。亦有魚舟泛濯纓。鶴汀細雨釣磯風。汾陰村遠翠微密。魚梁水退盤沱出。溪亭土城可恨。遠峀長郊趣非一。蔓溪處士善畫者。細心邈得光之筆。城南一朝見陶山。咫尺先生捿隱室。戶庭邱壑依然古。恰似子長初過魯。杖屨寥寥不可攀。夢中身與諸生伍。風塵齷齪競冠儒。此道如今知有無。人生學業在象贒。請看一幅陶山圖。</text>
<title>上餘翁</title>,<text>商歌激烈寸心長。少別城西菊已黃。時出曉雲山有性。轉添秋氣月生光。十年仕䆠詩千首。半畒捿遲藥一囊。新裂衣裳華且㓗。風流擬對令公香。捿遲公之園名</text>
<title>震澤申承旨 光河 輓</title>,<text>風騷力挽正聲回。震澤先生志壯哉。伯仲韓山俱大雅。公兄石北光洙，騎鹿光淵俱有詩名。 古今東國自高才。卷留天地長名姓。魂在江山尙往來。公性好山水。遍游方內。 痛哭伊州雙玉篴。論文誰復領深盃。公沒時作詩云江動朱欄右。伊州壯士來。忽吹雙玉笛。欲使銕江開。又數見顧。與之論詩。</text>
<title>寄東林沈丈</title>,<text>蓬蒿入戶野亭荒。君子經年不下牀。夜久明珠回氣色。山深喬木抱文章。道心流水機緣靜。世事浮雲感慨長。幾度相思不相見。柳花飛盡葉初黃。</text>
<title>寄題成光州 鼎鎭 杜陵郊居 二首</title>,<text>藹藹全家物色眞。中堂安坐四時春。蹔游湖縣雙鳧舃。晩計園林一角巾。入室靑精堪釀酒。滿山黃葉不愁薪。人生信有歸田樂。野服行歌漫浪身。其二高齋寄在翠微邊。秋後園林霽景鮮。近酒黃花開的歷。亞牕紅果落團圓。蘇仙服食餘淸井。杜子行藏有薄田。每捲疎簾看北斗。夢中鍾漏獨朝天。宅傍聞有蘇井</text>
<title>寄竹井族叔 世文</title>,<text>竹井老翁烏角巾。婆娑邱壑絶風塵。石田租稅輸明主。草屋詩書見古人。白鷺獨知秋水性。黃花不羡艶陽春。他時若過商顔路。應在山阿與澗濱。</text>
<title>和竹井族叔見寄 二首</title>,<text>秋風秋雨灑亭皋。秋士悲歌思正勞。嶺上浮雲猶自遠。隴頭分水不相遭。早聞標格如松老。遙見詩情似鶴高。漢北商南千萬里。黃花欲採寄同袍。其二當年失學愧諸生。偶向瑤墀謁聖明。進退自知非傲吏。文章不用覔時名。海中琪樹無消息。籬下黃花見性情。淺薄豈能經世務。仰天唯見泰階平。</text>
<title>艶歌行</title>,<text>欝欝東城路。夭夭芳樹枝。樓上有美人。當牕畫蛾眉。一笑彈箜篌。勸客金屈巵。駿馬錦纏頭。千金各自持。慇懃百年約。衆中將告誰。新歡豈不重。夙緣良在玆。君倘不我顧。沒世以相思。</text>
<title>寄楊花渡李注書景學 游夏</title>,<text>金闕蓬萊夢裏賖。終年不渡大江斜。未霜水國鴻先至。將暮園林菊自花。嗟我光陰消藥。念君蹤跡落漁槎。陽川地近喬陵路。遙望淸塵拜翠華。時有章陵幸行之命故</text>
<title>走寄景學</title>,<text>十月陽川賣樵者。淸晨驅馬行中野。樹間遙見讀書燈。言是楊湖李氏舍。</text>
<title>敬呈再從叔 世廸 回甲 三首</title>,<text>半世牆東一角巾。梅花開後作生辰。荒村白雪應如許。和氣中堂有別春。其二生辰衣襪細裁縫。佳婦佳兒帶婉容。笑把陶觴三四祝。南山有柏北山松。其三高齋想像酒如波。冬至陽生春意多。怊悵梅花明月夜。短章題送百年歌。</text>
<title>餘窩宅。與諸君子共賦。</title>,<text>林靜山初雪。堂深壁不冰。幽期成信宿。高眺憶飛騰。潤肺三行酒。明心一點燈。主翁偏好客。浮世此游能。</text>
<title>差祭懿陵</title>,<text>十里中零浦。玄宮閟百齡。白雲猶涕淚。蒼檜尙朝廷。香祝當寒月。衣冠拝曉星。西風羊馬石。彷彿有神靈。</text>
<title>夜話寧遠齋共賦</title>,<text>長安雪後斷飛鴻。高會書齋避朔風。萬樹冰開梅欲動。九衢天盡月無窮。交情似石誰能轉。世事浮雲是空。缺</text>
<title>梅下小會。不至者五人。至者三人。賦用唐人韻以寄悵懷。</title>,<text>有約來何晩。相逢坐每親。梅花半開夜。罇酒遠懷人。欵曲眞從道。風流合致身。試看談笑地。已度幾靑春。又幽懷時向酒盃寬。小會書樓許作歡。燈下共論三子撰。罇前只少五儒冠。層城冷角侵晨動。破屋踈梅照月寒。寄語紫烟巖上客。今年更得幾回看。</text>
<title>詶李學官廷年</title>,<text>屋後靑山高百尋。客言居住洞中深。坐分奇樹黃昏月。傳到新詩白雪音。經歲緣何不相見。浮生難得是同心。竹筇木屐興仁路。誰伴斜陽漫浪呤。</text>
<title>梅會後更寄諸子</title>,<text>客散山樓晝掩扉。明燈濁酒夢依依。平生然諾唯書卷。朋友行藏半布衣。自發踈梅春脉脉。漸消晴雪日輝輝。不知歲暮城南社。幾處歡娛竟夕歸。</text>
<title>除夕</title>,<text>世事憑誰問。浮生無定期。更殘歲除夜。梅發客來時。朝退衣裳懶。家貧飮食遲。臨觴忽不樂。蘭谷有餘悲。</text>
<title>詶李注書景學</title>,<text>江雪白如許。江雲終夜明。梅花爭歲色。沙鳥近人情。生理郞君谷。交親小謝城。容華不相見。美酒爲誰傾。</text>
<title>和文老嶺南紀行作 五首</title>,<text>客有遠遊者。秋風嶺頭路。鞍馬犯晨昏。衣裳沾霧露。自爲勞者歌。贈我平生故。其二憶年十四五。同君事紙筆。非直懿親情。實有膠投㓒。江山一分手。兩地逢春雪。其三煌煌南斗高。花林知幾里。顧瞻太行雲。遙憶漢江水。去家曾數月。尺書方十紙。其四丈夫生世間。弧矢有長圖。况玆嶺之南。亦多君子儒。勉哉學無方。莫令吾道孤。其五知君厭覊旅。薄遊經歲年。方春草木動。天宇日澄鮮。且看嶺南山。歸耕江上田。</text>
<title>餘窩宅偕諸君共賦</title>,<text>紫竹靑松東復西。平臨高閣四隣低。山寒自度春前雁。牕曉時鳴月下雞。樽酒論詩須爛漫。衣冠同社有提携。從今芹谷尋梅路。休遣冰澌日漲溪。</text>
<title>立春日。從第復欽，三從弟日欽，族侄泰永，顯永，族孫暹。來會梅下小飮。</title>,<text>雪霽山亭暖始回。白門諸子盡宗來。立春樽酒甞兼菜。終日衣冠坐暎梅。韋曲舊傳員外宴。謝庭誰是惠連才。松亭故宅空文藻。弩力根基各自培。先廬在松亭</text>
<title>月波亭。別洪丈 樂安 赴景陽丞。後改名羲運</title>,<text>暫隨湖外客。來坐水西涯。岸樹晴交葉。江蓮晩欲花。杯樽當驛路。樓閣自仙家。三歲靑衫色。憐君髩欲華。</text>
<title>送別北評事金公穆 煕周</title>,<text>一夜潼關北。遙飛御史霜。薄游觀塞俗。羅拜有胡商。山驛連孤戍。津橋接大荒。君親經歲戀。應惜道塗長。</text>
<title>秋日山居 時在南麓明禮洞○五首</title>,<text>中庭來宿嶺頭雲。山鳥家雞與作羣。有酒時傾無酒止。半牕朝旭日氛氳。其二桑下秋蔬綠未齊。東林剝棗日淒淒。故人邀我登山路。紫閣峯陰澗水西。其三明牕藹藹上爐熏。長對靑山讀古文。珍重西鄰崔丈老。有時穿渡一溪雲。崔丈煒住蘭洞。數枉論文。其四磊落山居養性情。翠崖千尺對崢嶸。夜深簾箔生明月。坐聽淸溪石上聲。其五衡門養疾九秋時。縱對黃花不賦詩。晩出東溪溯流水。半林斜日故遲遲。</text>
<title>除夕。內弟穉福來自公州。欣然共賦。</title>,<text>閭巷家家不掩扉。春生半夜北風微。文章坐檢終年草。風俗看更舊歲衣。濁酒新濃賢弟至。芳梅欲落故人稀。百年稱意無多事。取樂燈前莫願違。</text>
<title>含翠堂洪判書 秀輔 致仕。有詩志感。見寄求和。次韻。</title>,<text>歷事先朝白髮存。淸時進退捴明恩。官仍告老承贒父。公之先尙書公亦致仕。 文用封章感至尊。公先此陳䟽。請揄揚先世子睿德。上賜批嘉奬。 華轂初辭門下省。小屛先畫水西軒。公畫看丹邱別業。 篋中犀帶將傳子。留得瓊林雨露痕。公有二子。參判仁浩，承旨義浩。</text>
<title>戊午人日記事</title>,<text>七日淸明天氣新。東風拍拍上衣巾。層厓半帶玲瓏雪。千樹中藏窈窕春。對酒方知萬事足。買山無奈一囊貧。客言社鼎鳴爲瑞。前夜君王祭上辛。時上祈穀于社壇。黍鼎鳴。此是大有之兆。自祖宗時屢驗。上下敎飭喜。</text>
<title>酬李景學 三首</title>,<text>邈矣楊花渡。蕭然李氏莊。浦耕三歲旱。官稅一秋忙。信息憑漁艇。行藏付藥囊。床前近思錄。須汝道心長。其二蒼蒼山舘暮。巾屨步虗庭。澗道崢嶸雪。松林的歷星。寸心懸北闕。舊學有西銘。江海三年別。何時兩眼靑。其三道義今誰重。窮通到自知。欲尋嘉樹傳。遙寄伐檀詩。風雨雞鳴曉。江湖獺祭時。漁竿與經卷。宜爾入城遲。</text>
<title>和贈李學官 二首</title>,<text>菊田散人無恙否。不見一年思悠悠。春風結客烏騮馬。落日逢君黃栗留。石上題詩爭點筆。池邊對酒不論籌。依依雙柏洞中事。使我悲歌明月樓。其二明月姸姸欲上林。捲簾想見百年心。苔侵小逕無南北。松老寒山自古今。宇宙閉門唯有嘯。文章見道少知音。三叉洞裏花千樹。二月同君一醉呤。南麓有三叉洞</text>
<title>山廬感興。上聾菴，餘窩。</title>,<text>三叉洞口萬松堂。數卷經書一藥囊。那得古人同出處。謾勞中歲學文章。小逕欲春泥滑滑。遠山新霽雪蒼蒼。餘翁聾老平安否。兩地蕭然兩髩霜。附元韵隱几深深背郭堂。窮年述作不盈囊。瘦騏誰信曾千里。玄牝唯耽第一章。行處頻遭俗眼白。流光盡入壽眉蒼。漸看萬木齊花葉。豈識三冬有雪霜。</text>
<title>高居</title>,<text>名山鎭京邑。大界羅重閻。廣路塞輪鞅。列肆集魚塩。富樂生可資。喧卑情所嫌。欣玆萬井表。吾屋在中𡹛。俯吸淸泉上。平林古木尖。日月先升霤。烟霞常在簾。冥捿子在室。齊沐養情恬。嘐嘐三古意。書史期窮淹。</text>
<title>敬和葉西權尙書  入耆老所韵</title>,<text>天以康寧壽考資。邦於耆老寵榮之。名聲重襲相公後。公之先祖左政丞僖。國初首入耆老。 齒髮曾經英考時。洛社可無圖繪像。漢廷先數廟堂姿。胷中報主安民畧。入奏明光出每遲。</text>
<title>賀尹斯文 愼 六十一生朝 邵南先生東奎孫</title>,<text>可惜坡平老。儒冠六十春。家集邵南集。門絶泰西人。小會當晴雪。生朝慶下旬。匣中衝斗氣。終見發延津。</text>
<title>聾菴見過山齋。命酒賦詩。二首</title>,<text>鶯啼上客坐高樓。戶外終南宿霧收。淸風自到飄蕭髮。遲日仍消汗漫憂。林喧桃李花爭坼。雨潤亭皋水慢流。舊識丈人詩不惜。三叉洞裏賦春游。其二山人坐卧抵高樓。經卷茶甌散不收。愜意長看四時景。存心更有百年憂。日臨城郭娟娟靜。泉泄巖阿淺淺流。竊喜蘭皋通小徑。躳陪白首洞仙游。</text>
<title>又賦</title>,<text>翁到靑林下。花開白髮前。城春皆樂土。山日有長年。縱酒輕衰病。揮毫破晝眠。明朝雙蠟屐。問路小壺天。</text>
<title>太一福地 三叉洞東㙜石上。刻太一福地。</title>,<text>一雨春城長綠蕪。夕陽山路轉崎嶇。花開小洞重重雪。水落層崖濺濺珠。半畒捿遲堪自老。十年奔走愧稱儒。中阿欲採靈芝秀。道氣仙風定有無。</text>
<title>上聾菴餘窩</title>,<text>列慶山前第一家。淸琴濁酒管年華。曾峯不碍初升月。芳樹猶多未放花。芹谷丈人時問訊。蘭堂處士底生涯。春來欲報林泉勝。卷裏新詩日漸多。</text>
<title>春日山齋讀書</title>,<text>遠遠溪上漂。聲聲入吾耳。不知何村嫗。斷崖深樹裏。深樹落花多。風吹渡溪水。白日照簾旌。靑山入梧几。長跪讀古書。客來猶不起。</text>
<title>橋上洪判書座。與成渭原大中，李持平休吉同賦。</title>,<text>高樓勢欲碧山平。對酒當歌樂晩晴。退老從容孫待制。論詩傾倒謝宣城。一春和氣偏生暖。萬壑餘霞自作明。落盡桃花桐葉大。眼中時物捴關情。</text>
<title>曉起聞雞。有同安聞鍾之感。吟示崔麟之。</title>,<text>空齋獨夜氣凄凄。睡覺東隣第一雞。倐忽潙山流注想。在中那得不東西。</text>
<title>御賜太學銀盃歌</title>,<text>戊午十二月。上宣饌于應製儒生。仍下所御銀盃。盃心刻我有嘉賓四字。俾藏太學。命臣等與諸生各爲詩文以記其事。仍令鑄字所剞劂。命曰太學銀盃詩集。以賜諸臣。銀盃團團色如雪。貯在蓬萊淸燕室。四飮三酒尋常供。兕觥雲罍讓前列。上斟北斗挹南山。老人星爲明王出。太學諸生盡動色。紫衣擎將出丹闕。紅瑪瑙盤白玉缸。灩灩法酒淸香發。細刻周雅字當中。多士傳看一片月。璧水昭回被寵光。大冬章甫回春陽。恰與祖宗盛時之賜杯。世宗朝賜磁盃于太學。孝宗朝又有銀盃之賜。 合成三寶鎭宮墻。八域同歸一人慶。夏商禮樂唐虞聖。風俗家家絃誦音。世躋壽域春㙜盛。遂令漢雍如雲人。盡作程門立雪身。請看殊錫在東序。爲是憐渠席上珍。銀盃銀盃何取爾。不比珠玉含碯磷。貞剛由質美。粹白是性眞。一入陶鎔便成器。使人長醉太和春。人生聖世豈不樂。林葱萬化歸洪匀。於乎諸儒努力崇明德。在家爲贒子。在國爲賢臣。</text>
<title>和䏊菴 二首</title>,<text>公餘磊落閉門居。一樹梅花萬卷書。靜坐存心心不定。夜深更皷月生初。其二山堂曉起髮千梳。雀嘇寒牕日欲舒。天地中間吾是蠧。半生空愧案邊書。</text>
<title>和商山族兄 鳳欽</title>,<text>明谷三更燭。商山九月詩。遠來經幾日。長跪讀多時。芳草依依夢。黃花灩灩巵。一家千里別。况有白門悲。</text>
<title>復和䏊菴</title>,<text>喬樹寒松背郭居。洞天寥廓一牕虛。石泉落落層冰裏。山月亭亭積雪餘。病未消除湖海氣。靜堪披閱洛閩書。相知最有蘭堂老。寄到新詩錦不如。</text>
<title>己未元宵讀心經</title>,<text>城市喧喧夜有聲。月明街路萬人行。興來不踏前溪雪。案上西山一部經。</text>
<title>輓蔡相國 濟恭○二首</title>,<text>元輔當時傑。堂堂盖世名。放辭滄海窄。秉義泰山輕。聖上逢知己。羣公讓主盟。沒身猶戀國。新隴接華城。其二社稷憂明主。門庭哭小民。百年三不朽。兩世一元臣。氣散江山夜。魂陪殿陛春。滄溟萬里浪。舟楫更何人。</text>
<title>南麓賞花</title>,<text>黃鳥翩翩降紫霞。近山多是槖駝家。三春靜立杈枒樹。一雨爭開爛漫花。養得芳心終發泄。種來和氣極精華。游情日與天機熟。林下淸罇又晩茶。</text>
<title>李正言休吉見和南麓賞花之作。又用其韻以邀之。</title>,<text>戶外蚕頭切絳霞。一岡西北兩爲家。溪山性氣雲蒸雨。天地文章樹出花。卷裏談諧隨節物。鏡中勳業負年華。游筇早躡蒼苔徑。澗水香風欲進茶。</text>
<title>和權戚兄聖用 達</title>,<text>湖漢迢迢隔舊知。十年三見亦云奇。道山俎豆堪千載。錦水衣冠異昔時。故里誰修白茅屋。客牕愁對綠楊絲。芒鞋小洞歸何早。簪筆金門出未遲。時來訪。値余在公。徑歸故云。</text>
<title>贈別孫進士 秉魯 歸密陽</title>,<text>嶺客春衣未退綿。泮橋芳草綠芊芊。七灘亭子連書塾。孫有舊業在七灘。設鄕塾。 千里鄕心托釣船。寶卷新承明主賜。御賜諸生恩盃詩集。孫亦與焉。 囊詩捴被故人憐。孫善詞律。有名太學。 蘇門嘯傲知誰伴。已失終南太乙仙。孫有鄕老申國彬善詩。居終南號太乙菴。情好甚篤而新死云。</text>
<title>輓申進士 國彬○余則無雅分於申。而孫進士秉魯爲申之子嶷請輓。</title>,<text>書劒蕭條守一岡。聲名飛渡洛川長。四方車盖時穿巷。百里衣冠半在堂。淥水靈龜元老壽。太山奇樹自文章。鯫生不是知音者。絃絶瑤琴涕滿裳。</text>
<title>李正字景學見訪同賦。用杜韵。</title>,<text>相憶城西柳。相逢葉已稠。石風淸客簟。山翠入書樓。道在交逾淡。心長語未休。</text>
<title>奉和御製皇壇欽敬閣韵</title>,<text>百年東海靜無濤。萬曆皇恩記紫毫。牒在風雲同發色。閣成星斗與爭高。龍光北極瞻神座。蟒畫中邦有賜袍。彩舶朝天更何日。至今江漢劣容刀。</text>
<title>奉和御製皇壇欽敬閣韵 代人作</title>,<text>風帖滄溟不起濤。昇平帝力到秋毫。江山舊服丹綸在。天地新儀畫閣高。國是昭垂良史筆。家聲猶媿侍臣袍。精忠百世懷關廟。遺恨靑龍大將刀。</text>
<title>寓李友 儒豊 家寒夜讀書同賦</title>,<text>小井涵明月。高岡宿片雲。深冬閉白屋。長夜讀朱文。古意閒中見。天機復後分。燈前講討樂。世故莫紛紛。</text>
<title>寄朴承旨丈 奎淳</title>,<text>澗水衡門道。連年數往來。生涯貧是病。文字老能才。失職仍高枕。怡情每一盃。靑山昨夜雪。應賦草堂梅。</text>
<title>思親</title>,<text>自從離膝下。三見月盈虗。貢果南來遠。時濟州貢柑方至 鄕書北寄踈。江山萬重外。風雪五更初。一枕難爲夢。寒燈照索居。</text>
<title>又上朴承旨</title>,<text>不識肥園子。寒暄一夜間。無官唯草閣。有句捴雲山。萬壑風鳴樹。雙溪雪暎關。相看歲將暮。新曆下朝班。</text>
<title>權戚 重 來訪懷德衙中 庚申正月。時歸覲家大人任所。</title>,<text>僻土無相識。新年好客來。大家眞有子。南國儘多材。初月欺官燭。輕寒避酒盃。丰茸胷裏氣。談笑及春梅。</text>
<title>和聖用見贈 相遇道山田間。約上元游川上。</title>,<text>君從沙塢路。我自道山祠。偶語春田曠。相看夕照遲。弦歌猶近邑。盃酒且明時。爲報梧岡月。應知後夜期。</text>
<title>與道山權戚叔 尙愼 約於上元椉月游甲川。携酒往候。權戚叔畏風不至。遂有此寄。</title>,<text>雞山西是道山東。兩地音書日夕通。理義相傳先世法。生涯應賴去年豊。欲成好會中天月。竟失佳期盡日風。可惜罇醪携半路。一川空對野燒紅。</text>
<title>庚申暮春。成進士元發借居余之麗澤山房東榮。寂中相對。意到詩成。聊成一軸。時在南洞第</title>,<text>屋小猶容客。居停始自今。貧知秋水味。淸見玉壺心。細雨千峯石。東風百卉林。春盃好相勸。天趣日應深。</text>
<title>春雨又賦 二首</title>,<text>縹緲雲生嶂。奔騰雨滿城。杏花微動色。高閣已含淸。學靜延朝氣。忘機識物情。靑山夜來水。應與石稜平。其二故人常在野。旅寓亦高城。地仄游從簡。家貧夢寐淸。雨交層嶂色。春起百花情。物色關心事。三盃氣輒平。</text>
<title>寒食舟中</title>,<text>寒食登山路。滄洲暫溯游。白鷗春水岸。黃鳥露梁樓。漕舶風俱上。行人雨不休。沉呤詩未就。江柳已迎舟。</text>
<title>省墓蘭谷</title>,<text>蘭谷淸明節。我來風雨時。衣裳過江濕。香火上山遲。骨肉三年土。光靈十代碑。滿山芳草色。一步一回悲。</text>
<title>示元發</title>,<text>只有看山癖。深慚種樹家。讀書猶意氣。把酒是生涯。風淨捿岡雪。泉奔滿谷沙。欲知天地性。須見未開花。</text>
<title>成而得 永魯 與能遠 晩鎭 赴擧入城。遂成好會。而得元發之弟能遠。其族人也。</title>,<text>會有相逢日。南宮待士開。如何星一散。始與燕同來。風雨新更服。溪山急把盃。故林書滿屋。知汝讀千回。</text>
<title>三月山花盛開。與蔡丈 弘韵，元發，能遠賦。</title>,<text>東風天地㬉。繞舍百花新。白酒當晴景。黃鸝見故人。衣冠多古色。歌曲有陽春。千載山陰會。吾曹豈後身。</text>
<title>暮自南麓醉歸</title>,<text>衣袂春風亂。樽醪夕日虗。溪聲歸徑險。人影出花踈。晩市喧仍劇。孤峯迥自如。隔岡烟數點。吾欲畫林居。</text>
<title>同諸君上木覔最高頂</title>,<text>天地陶嘉月。城池澹夕暉。徑危松競仄。峰峻石俱飛。興到頻移杖。暄多欲退衣。忽爲春酒困。自覺道心微。</text>
<title>晩下南山。椉醉漫詠。</title>,<text>用力登高嶂。晴眸豁遠天。江舍數州濶。城抱萬家圓。盃酒浮春氣。烟霞淨客緣。遲遲下嶺步。餘興滿山川。</text>
<title>夜上南麓</title>,<text>初夜引輕步。南山坐更高。千家散星月。萬樹漲烟濤。鍾鼓憑空大。衣裳御氣豪。醉歌聲半嶺。林木鳥驚號。</text>
<title>餘翁捿遲園拈韵</title>,<text>春城麗白日。山霧改朝痕。匹馬尋溪社。鳴鳩在巷門。能詩仍上客。多竹是名園。甲第夸毗子。笙歌爲底喧。</text>
<title>與客拈劒南集韻</title>,<text>南郭吾方隱。東風客未還。薄雲爭避日。穠葉稍藏山。喜極逢迎際。詩成笑語間。立身須及早。俄頃髩毛斑。</text>
<title>自懷衙將向華陽洞。渡荊江口號。時外從叔權尙煃氏，戚叔權尙鎣，尙烾氏已先行矣。</title>,<text>欲入名山去。輕裘百里程。江舟最小。崖路石相爭。村近黃牛出。人行白鷺驚。遙聞三丈老。已向鶴巢亭。</text>
<title>華陽洞 二首</title>,<text>華陽萬壑翠重重。寺院崎嶇夾岸松。洞裏仙游何杳緲。雨中僧語更從容。奔流故避崢嶸石。淸霧常依窈窕峰。欲溯靈源三十里。行裝料理一枝筇。其二亂石爭溪水。千峰護洞門。人歸巖際寺。犬吠樹中邨。陡壁危將墮。奔流遠有源。山雲解留客。風雨暗祗園。</text>
<title>煥章菴 二首</title>,<text>石徑隨人轉。丹樓隔樹分。溪承萬壑水。菴據數峯雲。初地成高會。仙都廣異聞。山林寧有主。猿鳥可同羣。其二首夏溫涼適。深山霧露多。一溪穿水石。孤寺上烟蘿。宿乕應聽梵。幽鶯亦和謌。滄桑餘舊物。銅狄可摩挲。</text>
<title>巴串 華陽㝡佳處</title>,<text>急泉仍作匯。巨石忽如田。粹白無多土。澄明各一天。竆崖欲成佛。靈境豈無仙。勝絶華陽洞。巴中更可憐。</text>
<title>游南殿寺</title>,<text>錫杖何年卓。梵宮捿碧岑。空門猶有衆。禪祖始窺心。蒼翠羣峯峻。藤蘿一徑陰。醉歌樓上發。寥亮半空音。</text>
<title>史局直中志感 壬戌四月</title>,<text>簪筆先朝玉陛臣。周旋史局此何人。承恩奎閣今千古。痛哭珠邱又一春。恭識治平由學問。欲抽綸綍尙精神。名山石室無竆計。畫日摸天恐未眞。</text>
<title>玉堂直夜。積雨初霽。和李學士韵。時當停講。未得入侍。故兼紓鄙懷。</title>,<text>雨後登瀛閣。淸風坐講官。晩凉星出樹。遙夜水鳴欄。文石休登對。嚴廬罕問安。尺天猶耿結。魂夢五雲端。</text>
<title>送黃羲圖 基天 出守江東</title>,<text>羲圖余講製舊僚也。近又同修正宗實錄。追惟昔日。未甞不相對於邑。今將出守江東。臨祖索詩。余安得無言。叙哀識別。情見于辭。觚稜藹藹白雲悲。盛事詞垣不可追。舊侶重逢修史日。遠離翻在泣弓時。時當先王大祥日。 天長驛路遲遲駕。秋近江樓淺淺巵。遙識庭空吏散後。漫吟秖是望京詩。</text>
<title>早秋</title>,<text>絺綌凉如水。秋風新入城。漸知魂夢少。已覺髩毛輕。雨洗千家淨。虹消萬壑明。林蟬靜不語。聽我讀書聲。</text>
<title>西掖直中。和白香山晩夜逐凉韵。</title>,<text>漏局傳更際。宮門下鑰初。微風時拂檻。華燭自明書。日月依身切。江湖着夢踈。北堂音信斷。那得久離居。</text>
<title>夜坐隣家。客言此夕卽秋七月旣望。東坡游赤壁時也。拈韵促賦。不能力辭。</title>,<text>坐久稍生月。來時唯見星。園林引輕素。天字劈空靑。桂棹黃岡壁。藤床紫閣亭。今古雖異境。鳴鶴尙堪聽。適聞隣鶴長鳴。故欣然及之。</text>
<title>和餘翁軸中韵</title>,<text>炎凉倐移序。天地不停機。夕雨淸餘潤。秋星動細輝。形勞意不愜。境靜夢還稀。聞說江門漲。高岡欲振衣。</text>
<title>久直書懷</title>,<text>呼吸通天闕。經旬直紫微。藥香風引住。玉堂與藥院隔墻。每聞藥氣。 門影樹因依。鏡裏芳年度。床前舊學非。已於簪紱倦。夢入北山薇。</text>
<title>避暑藝文舘。與吳 淵常，金 邁淳 兩僚同賦。</title>,<text>瀛閣逃殘暑。蘭臺坐晩晴。風將漏聲度。日抱殿陰行。仕學俱無賴。閒忙不繫情。推枰還一笑。宮木數蟬鳴。吳金兩僚好棋。予每挽之。故見予則推枰。</text>
<title>與金主簿 珩吉，族叔吏郞 世揆，李吏郞 在璣 游曹溪水石。以壁立千仞分韵得仞字。</title>,<text>漢師呀東坼。華山雄北鎭。飛岡有餘氣。曹溪巖谷。源從九曲遠。委出兩峯迅。淸秋結時英。游騎並朝軔。遲遲歷山椒。畧彴行復進。巘崿帶新晴。煙霞舍宿潤。忽到谷深處。寒聲颯秋髩。乃知石上泉。奔流一千仞。將冬見虹蜺。無雲憶雷震。星墩 金丈號 山澤臞。飛步若無愼。因之兩吏部。遠來存大信。臨流一勸詶。微醺吐芳訊。神淸氣若新。境愜情無吝。何心李司諫。幽期竟不趁。塵纓苟未濯。山靈宜見擯。李丈休吉始約聯轡。適除司諫不果來。故因以戱之。</text>
<title>穫</title>,<text>黃稻三秋節。凌晨幾丈夫。各來鎌在手。羣飮酒登鬚。石上紛紜線。籬邊散落珠。一年辛苦力。先向富家輸。</text>
<title>輓柳承旨 雲羽○癸亥</title>,<text>凄風冷雪郭西堂。二十年前翰墨塲。同學諸生俱髩髮。長貧舊業秖文章。三峯擢秀門闌盛。兩朶聯芳福履長。銀燭朝天如昨日。白雲何處侍先王。</text>
<title>玉堂齋直。與元孺良 在明，徐公瑞 長輔，宋周卿 冕載，金德叟 邁淳 聯勾。</title>,<text>冠珮集承明。花柳初敷綠。良。 槍茶續舊湔。尊醴御新熟。源。 永日佳會團。深春聖化沐。瑞。 披襟許促膝。論文媿曬腹。周。 崇堂敞赫煕。邃閣蘊森肅。德。 松矯雲霄鶴。花蔭靈囿鹿。良。 淸颸集脩宇。餘霞媚晴麓。源。 椉矢席上壺。千章禁中木。瑞。 薄雲斐朱戺。遲景藹蒼陸。周。 分泉滋擢翹。置楥護幽馥。德。 葯氣淸硏席。天香秘緗軸。良。 齋居倦視草。公餘宜伴讀。源。 畫看十洲水。詩品萬花谷。瑞。 竟晷錯觥籌。趨晨待綺轂。周。 赤熛戢初烈。靑陽展餘淑。德。 燕敖良辰淹。感慨流光速。良。 投契挹芳荃。厲操媲勁竹。源。 偸閑愜醉醒。覽物娛心目。瑞。 談忘燭見跋。坐到星垂屋。周。 待詔齒嚴徐。聯句慚喜服。德。</text>
<title>又賦拈孤竹集韵</title>,<text>淡白初生月。宮庭凈埽除。春星臨水活。晨漏出花踈。投劇爭分矢。眠遲稍按書。興酣眞態發。方識寸心虛。</text>
<title>贈別李善始 在璣 掌試關東</title>,<text>金剛萬壑照人淸。郡國爭看亞使榮。解額無非滄海士。王程遂入衆香城。兩山草木驚文藻。三島神仙籍姓名。行矣報君從此始。去年身是魯諸生。</text>
<title>祝兩老壽讌</title>,<text>壬戌十一月二十五日。卽慈堂回甲。有故不得設酌。而癸亥四月二十七日又爲家大人回甲。遂設兩老壽讌于長興洞第。舞蹈之餘。喜見于詩。卽二十八日也。長興洞裏敞高筵。具慶堂前日抵年。弧帨重重回舊節。盃觴一一向諸贒。八千南國長春樹。二百西河不老仙。欲筭遐齡須巧曆。髩蒼應白白應玄。通亭詩云具慶堂前白日長。一家三子桂花香故云。</text>
<title>中宮殿端午帖 七律</title>,<text>赤道周天赫日遲。六宮團扇與人宜。輕釵捴戴葳蕤乕。灌木交飛宛轉鸝。問寢頻移鳴珮步。獻功常早俗盆絲。求衣每趁龍樓曉。方識周宣有壼治。</text>
<title>中宮殿端午帖 五律</title>,<text>閶闔薰風起。簾帷淑氣濃。蒲樽宜供壽。菱鏡豈爲容。簪珥存心戒。山龍出手縫。廟宮初返駕。蘋藻獻功宗。</text>
<title>中宮殿端午帖 七絶</title>,<text>風軟彤庭日轉牕。黃鸝挾子度雙雙。禁中新採宜男草。蟄蟄螽斯頌大邦。</text>
<title>中宮殿端午帖 五絶</title>,<text>壼化輝彤筦。宮醅漾綠蒲。親蚕有家法。屛障列爲圖。</text>
<title>差祭翼陵記事</title>,<text>原廟端陽節。齋衣徹夜誠。報時遙應漏。陵享例無禁漏官奏時。但守僕臆料早晩請外位。 陳器獨無牲。國制陵享只設素饌。 澗水羣星動。松林一炬明。晨雞催我駕。山口第三聲。</text>
<title>與李學士 基慶 游南別營水閣</title>,<text>一嘯叉溪興更豪。滿營松翠欝前皋。飛騰岳勢樓含住。灑落泉聲石使高。伏雨欺人生晩熱。風塵有地着吾曹。棋觴雜沓投壺送。自樂天機未覺勞。</text>
<title>觀鄭察訪希仁 元善 所著。和鄭稚永 鴻慶。</title>,<text>赤熛冐漢坻。脩薄擁溪閣。冥捿伏似魚。遐心逝同鶴。落落捿雲士。駸駸讀書樂。苕苕寄芳訊。兀兀竆博約。因之社中舊。枉此溪上作。風窓展一過。索居非寂寞。</text>
<title>陪家大人。與蔡判書 弘履，成參議 鼎鎭，權醴泉 偗，權正郞 伋 聯轡出洗劒亭觀水。</title>,<text>鳴鞭絡繹出高城。西北樓㙜五月淸。驟雨忽生層壁色。衆山齊送一川聲。興酣酒食羅仍密。坐久衣冠濕臾輕。勝地十年能七到。水禽渾欲向人鳴。</text>
<title>寄題鎭岑宋老 光郁 三愚草堂 次韵</title>,<text>智巧營營滿世間。三愚贏得暮年閒。渾身樵牧甘同社。遊意琴書獨掩關。澗水乘除觀竗用。野花開落驗衰顔。名塲莫羡夸毗者。一出山門道路艱。</text>
<title>立秋次歧川韻 時公爲刑判</title>,<text>山深樹樹晩蟬噪。三伏炎蒸一曲樓。忽把新詩報秋色。秋官端合早知秋。</text>
<title>歧台又送秋字韻更步</title>,<text>邨謌鄰篴兩悠颺。獨倚元龍百尺樓。盡日西風龡木末。靑山一半最先秋。</text>
<title>送謝恩正使李判書 晩秀 如燕</title>,<text>蘭臺猶遠出。李以文衡。方掌修實錄。 瀋水是曾經。李甞入瀋陽。 萬里鬂應縞。三年汗未靑。北庭朝壯月。西塞逐文星。去躡雙溪後。華人識典刑。李先相公號雙溪甞使燕。</text>
<title>送謝恩副使洪參判 義浩 如燕</title>,<text>伊洛迷宗旨。歐巴出異書。歐邏巴。卽大西洋國名。 談天歸衍妄。證道劇禪虛。曆襲疇人後。西洋之曆。本於周髀。堯時宅西居昧谷。疇人子弟散入遐方。周髀之法遂傳西國。 方傳妖敎餘。西洋所謂天主。卽唐貞觀五年傳法。穆護何祿所云妖敎也。玉篇妖音阿憐切天也。杜預左傳註泗水有妖祠則其來已久。 大言驚陋俗。流毒遍方輿。執賮延嘉末。呈圖萬曆初。漢桓帝延嘉年間。大秦國王安敦遣使從日南徼外入貢。至宋末年尙有賈舶達廣州。而利瑪竇自以航海九萬里。爲開闢所無。殊不知中國已有紀載可笑。瑪竇初來獻天主及天主母圖。 坐令忠介院。變作拂菻廬。歐邏巴又名拂菻國。天啓初。鄒忠介元標官南京都察院都人。建首善書院于大時雞坊。以爲講學之所。御史倪文煥詆爲僞學。毁先聖栗主。西洋人湯若望以西法證大統曆之差。遂以書院作曆局據之。更名天主堂。 堂獄憑河漢。倫常弃土苴。世無豺獺報。人共獸禽居。嘿想神應弊。西法無治心養性之法。只於無事時嘿想天主。自以爲心學。而其心馳騖勞攘。安能爲養心要道。 靈魂說亦踈。西法之言天堂地獄。專以靈魂爲主。而所謂靈魂若是氣則終必消滅。不能受萬古苦樂。若是理則理無形体。所謂苦樂將無所施。若謂非理非氣則天下萬物。有形者是氣。無形者是理。有形無形之外。又豈有一件物事耶。其欲以是欺人。不亦踈哉。 浸淫國之蠧。昏墊我其魚。左海生神聖。西風廓埽除。六經天地在。三尺日星如。鬼物初昭鼎。龍蛇已放菹。義聲聞上國。儒化溢竆閭。吾黨多名士。明公亦盛譽。九天承誥命。時北使來傳中殿封冊。故遣使謝恩。 三世襲輶車。洪之祖父兩尙書公俱爲副使。 壯觀竆夷夏。淸風戢象胥。不知燕父老。能識漢衣裾。正論驚沙艾。沙守信，艾儒畧皆西洋人。 餘波出李徐。西法之初入中國。李之藻，徐光啓最先惑信。 爲言箕子國。吾道大明於。</text>
<title>送書狀官洪學士 奭周 如燕</title>,<text>天地西南北。周游未半年。洪今年試士湖南纔還。以慰諭使北道。今又使燕。 風霜飛鞚外。山海把盃前。滿語同文病。洋書異學傳。行經夫子廟。爲我一潸然。</text>
<title>送北評事柳士鉉 台佐 赴北幕</title>,<text>南客西來更北征。䆠游渾覺一身輕。名山雲導旌麾去。絶城秋隨繡斧行。歲暮商胡喧滿市。夜深蒐騎散還營。同官舊誼經年別。唱送陽關第四聲。柳欲於歷路見楓嶽。故第三句及之。</text>
<title>呂學士友濂 東植 乞養得殷栗。歷訪索詩。</title>,<text>學士貧爲郡。高堂食有魚。養須傾廩後。政是綰符初。里巷秋寬糴。樓㙜夜按書。事君無內外。萬里尙丹除。</text>
<title>將游北城。與兒輩共賦。</title>,<text>白笈曾捿地。靑驢更北城。十年神獨往。今夜夢先淸。泉石疑仙府。雲霞靜佛情。西門秋一半。紅葉也應平。</text>
<title>與李學士休吉 基慶，李正言善始 在璣，沈承旨華五 奎魯，沈典籍君實 英錫，李端川仲謙 榏 同遊北城。憇祥雲寺。</title>,<text>開山城不記年。秖園㹅在白雲邊。嵁巖色古僧同老。澗水聲長客未眠。萬樹交紅霜後葉。半山橫白夕陽烟。仙仙雨腋冷風起。吾輩前身是洞仙。</text>
<title>北將臺</title>,<text>積石中峯高復高。遠來山勢若波濤。去竆天地非難事。安得長風羽翮豪。</text>
<title>至太古寺。善始，君實，華五，仲謙先下山。余與李學士轉向淸潭。</title>,<text>宿霧重城北。朝陽積石西。四山爭拱佛。衆壑歸溪。樽前淸緣淨。筇前萬類低。關心下山屐。歧路不相齊。</text>
<title>夜宿淸潭。與李學士刻燭賦板上韵。十二首</title>,<text>客到淸潭口。谷雲生夕飛。微雨適與會。滌我塵土衣。秋宇劇淸泠。仙都覿依俙。於焉寄枕簟。淡然遂忘歸。其二洞府一何深。樓閣起超然。生理未必贍。幽事亦能全。樵採躡飛雲。灌漑用淸泉。雖無宿舂資。肯辭游履穿。時無。不可久留。其三溪山與草木。自成天地文。秋至日紫翠。巖洞爛如雲。天嶺流夜素。華岳斐朝氛。秀野儘天藏。幽絶去人羣。其四地仄如狷士。峯高如巨人。嵌洞北窈窕。陡壁東嶙峋。幽光萃一壑。爽氣薄重旻。若借一畒宮。行從麋鹿親。其五盤陀谷中石。層層縱復橫。路從石上出。泉亦石上行。移坐席生寒。轉步筇有聲。他山亦可攻。貞固勖性情。其六淸溪日以逝。疋練垂不擧。天機競吐納。朝光澹容與。我有滄浪心。知音向爾許。悠哉川上嘆。詩成誰與語。其七山居何陋。邨井少匪孤。遺秉悅鳥雀。餘果飽鼪鼯。莫言生事微。庶令塵慮無。城南富兒田。徒然據上腴。其八居世意不愜。尋眞事多戾。于勒丹陽郡。毗盧滄海澨。十年空悵望。雲山日迢遆。剛喜淸潭夕。魂夢拂蒼靄。其九薄遊觀物化。嘿通中自悅。山空水自流。雨止雲政潑。淸商集山椒。踈芳隕巖列。年光豈久好。元苞暗推奪。其十西塢聽暮杵。林霏轉蓊䓃。沿流欲泝源。溪昏已無及。虹橋杳何處。蒼崖悄獨立。畧彴翁政還。淺灣兒亦沒。其十一天時有代謝。人事異竆通。山林無定主。畧與闤闠同。詩樓盛文儒。釣磯俄已空。試問溪上客。誰識黃驪翁。淸潭本驪興李參判震休別業。而今屬洪相樂性家。其十二朝與親友別。暮歸心作惡。卧雲樓上山。淸潭亭名 蕩春臺下瀑。諸友歸路。歷蕩春臺。 迢迢隔南北。餘懷藹林木。留將北山詩。令渠破幽獨。將以此詩。歸示諸友。</text>
<title>又次板上韻</title>,<text>白屋紅亭結構同。貴人居止屬山翁。雲生絶壑朝還暝。水落寒碕色是空。歲計無多黃葉裏。春耕只在翠微中。世人欲識尋源路。谷轉山回也不窮。</text>
<title>華五自北漢徑歸。聞淸潭水石之勝。恨不得從余。而反以文殊之險絶。欲跨越淸潭。以詩調我。文殊卽余舊歷也。華五之晩暮一見。已不足求多於余。而又未見淸潭。則安知不及於文殊而有此強辨。玆述淸潭勝致。以正其失。</title>,<text>松風澗水氣淸泠。戶外名山覆釜形。三角一名覆釜 樹得長年饒霧雨。巖從太古有仙霛。瀑濺簾箔終宵響。嵐入衣巾落日靑。獅子文殊曾歷盡。險中難着卧雲亭。</text>
<title>華五又以長律盛毁淸潭。以揜徑歸之失。然華五之下嶺。畏險不得前。幾不免顚踣。則其心必健羡於吾行。故竊取東山四牡之遺意。代言其恐懼懊悔之情。</title>,<text>悠悠下峻坂。脈脈懷名區。鳥道千峯急。雲梯萬木幽。地高唯渴井。峽束更無樓。失足嗟何及。全身幸有謀。植筇沙不定。駐馬岸俱流。勇憶林猿捷。高慚野鸛游。淸潭眞樂土。平地得靈邱。層壁琮璜水。高林錦繡秋。枕邊山果落。樓下谷雲浮。嘿想名山會。遙憐畏道愁。</text>
<title>送冬至使書狀官徐公瑞 長輔 如燕</title>,<text>丈夫志四方。萬里亦一舍。是年冬不雪。風沙凈遼野。莫敎君馬遲。觀風躡異域。中州非昔日。奎分夜氣黑。燕人少漢語。賓舘聽夷謌。理學半姚江。文字盡西河。近日華人學問。多宗王陽明。文軆多學毛奇齡。亦其世變也。 憑君試一問。四海孰名家。</text>
<title>題山水小畫 二首</title>,<text>平遠江光穩藉山。畫船伊戛水雲間。角巾相對如相忘。應爲梅花不忍還。其二層崖陡立樹林低。數頃湖田十里溪。安得滄洲分一半。百年相對水東西。</text>
<title>題畫菊</title>,<text>受氣淸霜外。開花老石縫。高標稀伴侶。千古郭林宗。</text>
<title>題畫</title>,<text>翠竹交加葉。穠花放在枝。鮮明何處鳥。來筦豔陽時。</text>
<title>和餘翁秋宵見憶之作</title>,<text>玉宇淸霜重。千家冷剪刀。不眠秋漏永。相憶月輪高。灝氣澄羣品。流光颯二毛。幽懷難寫酒。能事在揮毫。</text>
<title>和蔡注書 弘韵○二首</title>,<text>客至不能起。興來相與歌。衣因黃葉泠。詩向碧山多。寄食歲將晩。論交人謂何。三藜眞靜者。一棹自滄波。崔校檢鴻晉號三藜其二小築憐山近。高眠厭市囂。繙經猶短日。得酒偶良宵。巷僻門狵睡。人閒櫪馬驕。紛紜當世事。捴向耳邊消。</text>
<title>恭次家大人機張謫中除夕韵 甲子</title>,<text>南國牢騷萬里身。鬂華容易隔年新。瘴鄕自古稀逢雪。除夜三更已是春。異俗相看親不得。遠書頻寄苦無因。終南漢水空回首。夢裏猶應淚點巾。</text>
<title>春齋早起</title>,<text>東方欲曙鵓鳩鳴。睡起園林浩氣淸。叢峀漸濃朝雨色。百花驚坼曉雷聲。輕裘快馬非能事。閉戶看書已半生。千里機城消息斷。南鴻不識望雲情。</text>
<title>龍園小集</title>,<text>新種園花長過頭。主人茅屋幾時留。席間談笑淋漓酒。林表笙謌隱約樓。物態紛紜雲不定。年光倐忽水爭流。北山春較南山勝。今日明朝爛漫遊。</text>
<title>家大人以特旨宥還。欲迎拜中路向嶺南。馬上口占。二首</title>,<text>父兮歸自遠。兒在可無迎。久別天涯面。相期海上程。輕陰隨日散。霈澤及春行。寄語滄江水。知吾報國誠。其二孝養隆千椉。龍樓庶政新。時大王大妃撤簾。上始親政。頒赦中外。 疾雷無竟日。和氣已成春。海國花爭發。江城麥未均。生逢聖明世。歸馬莫逡廵。</text>
<title>發沙峴</title>,<text>客隨紅日出。馬與碧山行。野樹經新燒。沙田有晩耕。鷺仍烟際起。雉自草間驚。客意元無競。羣生各有情。</text>
<title>廣峴述懷</title>,<text>春晝不勝長。客行無已時。亦知經野遠。逾覺上山遲。脈脈樵蘇絶。登登徒旅悲。峯回路轉高。矯首望所思。所思在南國。白雲天一涯。傷心去年雪。揮淚遠相辭。江山一千里。扶桑偃西枝。北雁難通信。南烹不救飢。風俗盡鳥言。覊懷當語誰。牢騷髮盡白。歸國杳前期。雨露方春降。陽和遍海垂。聖澤深無極。恩言曲有私。感激生成惠。何以報毫絲。天書下絶域。歸路坦如砥。淹速旣在我。游歷恣所之。問俗鷄林府。訪古玉山祠。衣冠詣舊識。俎豆謁先師。行止捴如意。神明必護持。水涉無蛟蜃。山行絶蛇豺。旅店亦宜睡。蚤蝨不相欺。平安到商洛。隴上麥離離。深知度嶺日。拜慶亦在玆。我馬莫云瘏。我奴莫云疲。登岡且前進。卽夜便長馳。行行重行行。滿目公儉池。</text>
<title>水回途中</title>,<text>大麥能齊馬。荒陂路不明。吾行已朝暮。山氣半陰晴。文雉驚人起。黃牛帶犢耕。前瞻有主屹。鳥道與天平。</text>
<title>延豊潄玉亭。贈主倅金 宗壽。</title>,<text>卓立千重石。無端百丈泉。大聲殷裂地。飛沫散吹天。薄霧生衣上。微凉到酒邊。茅亭餘舊址。應待使君賢。主倅欲重建茅亭。故因以勸之。</text>
<title>過鳥嶺</title>,<text>已失延豐樹。猶瞻主屹雲。崎嶇何處盡。湖嶺此中分。馬度猿猱徑。邨鄰乕豹羣。禦倭千古恨。關隘不留軍。</text>
<title>曦陽山鳳巖寺</title>,<text>我來湖嶺交。非爲山澤游。就路曦陽西。因得恣冥搜。名山蘊霛異。磅礴雄南州。羣峯敵不降。萬壑走如流。絶頂上磨空。勁氣百神愁。乃知造化力。剛險在坤柔。積自一拳多。萃與天柱侔。重岡狀肺胕。飛瀑瀉咽喉。盤陀洗轉白。洞府呀更幽。吁嗟千古迹。孤雲石字留。仙眞所窟宅。釋氏工竊偸。巨刹自新羅。壯麗駕巖邱。土木役神鬼。金碧僭王侯。六殿十八。繪塑千萬稠。中經鬱攸災。禪宗募緣修。盛衰歷千劫。記載多謬悠。居僧數百人。濯楮溪上頭。州家索錢繁。難爲衣食謀。始雖逃賦役。終亦困誅求。孰謂淸淨土。亦有塵世憂。溪山信奇絶。欲去還夷猶。彷彿紅流洞。駐馬賞淸秋。高隱不在此。白足非我儔。名區渾讓佛。恐爲儒者羞。</text>
<title>愚山謁立齋鄭先生 二首</title>,<text>溪流渡曲折。山中更有野。井落烟花稀。疑有餐霞者。美哉愚伏亭。隱約深樹下。靑山不屬官。環洞卽書社。賢孫席祖烈。儒風振大雅。硏經及絲毛。授徒設爐冶。安得一畒宮。分山種梧檟。其二迷塗失所從。嗟我見賢晩。三入愚山洞。虛往每實返。諒無受敎器。終始未臻閫。山停識定形。川流悟有本。盛夏百木長。生意何滚滚。斯道邈難階。何由果微悃。從今願安敎。努力進尺寸。</text>
<title>公儉池</title>,<text>滿目池如海。咸昌驛路前。游魚行大鏡。鳴馬繞長天。巨澾通花埭。餘波浸稻田。崇碑遙面水。詩禮憶先賢。池西有愚伏鄭先生墓。</text>
<title>聞慶道中</title>,<text>南路初逢暑。西疇未及耘。石泉爭寫日。山火遠燒雲。市色連川曠。村聲隔岸聞。馬蹄芳草處。歸思日紛紛。</text>
<title>遇雨</title>,<text>行者方愁雨。農人不願晴。人事各異宜。天澤亦難平。茫茫大塊內。有生各有營。好惡不相謀。愚智自此爭。於人若盡從。王者亦無成。今春閟膏沐。百穀晩未耕。莫將道路愁。揜彼南畒情。</text>
<title>訪坪翁洪丈 正河</title>,<text>江樓高卧鬂蒼蒼。激烈商謌每自傷。道直身能扶敎化。翁斥邪學。有功於忠原間。 才高世不愛文章。方春桃李花爭豔。已老梧桐韻更長。晩泊孤舟門柳下。滄浪白石是淸揚。</text>
<title>舟下驪江</title>,<text>下峽孤舟劈浪輕。靑山奔走櫂前生。禪宗杖錫猶留迹。朝貴樓㙜有名。黃犢生涯芳草遍。白鷗心事大江明。年來漸識滄洲趣。鼓枻聲中萬古情。</text>
<title>淸心樓次板上韵</title>,<text>官樓縹緲出林端。客裏登臨始破顔。岸勢削平將盡峽。江流蹴退遠來山。磬聲蕭寺孤烟後。樹色喬陵夕照間。千古文章游賞地。九龍騰去數鷗閒。</text>
<title>寄東川尹丈 用謙</title>,<text>南國詞人鬂欲秋。東川高卧興悠悠。一春經濟憐烏㹀。半世行藏指白鷗。舊識他鄕芳歲晏。相思今夜大江流。嵇謌阮篴堪千古。不遇知音未足愁。</text>
<title>次李學士休吉南營水閣韵</title>,<text>萬壑飛騰水。䨥厓擊盪聲。危樓不勝動。過客太相輕。活潑因天性。奔忙近物情。末流終自大。江海孰將迎。</text>
<title>賀沙南睦進士 允中 回甲壽讌</title>,<text>聞說賓筵畧約開。生辰祭禰意難裁。百年過半數間屋。九月之中三兩盃。綠水淸詩爭氣色。黃花白首與徘徊。兩家鶴髮欣同慶。賀客東西遆往來。</text>
<title>別洪參判 義浩 赴任義州</title>,<text>龍灣六月雨冥冥。塞柳迎人驛路靑。萬里曾爲謝恩使。二年重上統軍亭。華夷雜俗通閭井。遼薊羣山在戶庭。弓馬弦謌須兩用。分憂非獨一方寧。</text>
<title>陪朴承旨 奎淳 會岐川宅</title>,<text>不信雲林靜者居。朱門深處市聲踈。自發紅榴明案牘。頻來幽鳥聽詩書。遐心寥廓騎黃鵠。晩計園林長繡魚。濁世風流偏愛客。興來樽酒每無餘。</text>
<title>又賦</title>,<text>木覔東西洞。徑過限一厓。地深仍半隱。心靜卽長齋。林籟先秋爽。山光旣雨佳。座中多古氣。白日到無懷。</text>
<title>又賦</title>,<text>長夏衣冠不出門。今來傾倒丈人尊。百年得意應佳句。半日論心秖雅言。居近終南太一洞。神游華子第三源。鬂毛垂白風流盛。永日酣謌未覺昏。</text>
<title>又賦</title>,<text>冥捿絶榮觀。力學謝時敏。晩從作者林。觕得後生準。爀曦成小集。邃閣晩凉引。宮商迭相宣。竽籟爽愈緊。童闚幸一洗。衆竗叩玄牝。堂堂五言城。辭盡意不盡。</text>
<title>雨中又會歧川宅。與朴令同賦。</title>,<text>年來謝客䆠情微。高枕經旬與世違。靈竅藏詩多活潑。霜眉服藥有光輝。聽蟬高樹風生閣。歇馬荒邨雨映扉。衣帶泠泠山翠濕。蕩春觀瀑幾時歸。</text>
<title>又賦</title>,<text>淸時宰相亦山居。繞屋千章夏木踈。日涉園林行不杖。知公多讀伯陽書。</text>
<title>又賦</title>,<text>蒼蒼山郭雨。盡在密雲西。樓閣三庚熱。門庭十丈溪。微凉醒小飮。空翠到高捿。禾稼今應病。關心壠上犂。</text>
<title>又賦</title>,<text>高會城南已幾回。榴花強半向人開。身仍養疾頗成隱。詩爲寬心不要才。數樹鳴蟬風處斷。千家暝杵雨中催。閒來忽憶西陂勝。一水荷香入酒盃。</text>
<title>又走筆</title>,<text>世人皆利往。吾道尙宴晦。寓心經籍中。爲樂百年內。得酒愁可遣。吟詩病不廢。矧玆六月交。池塘荷可愛。溪沙路不泥。山雨暑將退。珍重河朔飮。何妨續前輩。</text>
<title>書贈李穉容 南圭 棄官歸鄕</title>,<text>新凉已動芰荷衣。匹馬孤雲傍路飛。朝藉漸知南士少。春郞竟作外㙜歸。淸秋䆉稏初肥隴。淺水鳧鷖欲下磯。七尺風塵寧久屈。故山須揜讀書幃。</text>
<title>差祭宗廟。與岐川出齋筦弦廳。隨拈隨賦。得十五首。</title>,<text>霾雨捲虹衢。氛埃凈綺陌。淸明旣在躳。心靈幸自適。精禋夙有期。齋衣戒將夕。瀟灑筦弦室。迺在委巷曲。捿寄迹如客。視聽心不役。盤殽見人情。范冠賴蚕績。隣有岐川所親獻盤果。仍所及於余。 矧玆翰墨塲。蓬麻更相益。</text>
<title>又拈</title>,<text>小井軍橋北。踈籬武庫邊。槿花爭媚日。瓜蔓半侵煙。散秩稀朝請。淸齋賸晝眠。髩華看可惜。盃酒度長年。</text>
<title>又拈 時方禜祭</title>,<text>積雨經三夏。明禋及四門。新晴看野色。餘漲問農言。旅宿頻移枕。齋居不用樽。望中蒼翠色。來日閟宮園。</text>
<title>又拈</title>,<text>齋居避暑白門東。籬落深深木槿紅。薄霧初明城上日。新晴自作樹梢風。唫詩曲檻羣峯出。傳食橫橋一路通。咫尺三宮松柏翠。人生離合十秊中。曾住小陵。與隣好頻游三宮舊墟。今皆落落如晨星。</text>
<title>又拈 憶蔡正字弘韵</title>,<text>楸老今何處。來時未共携。敎坊軍署北。理谷午門西。冉冉赤雲上。依依黃鳥啼。蹇驢到莫晩。溪水夜來低。</text>
<title>又拈</title>,<text>籬落寂寂凈沙塵。槿葉瓠花雨後新。朝野時淸無一事。隣家多是閉門人。開戶見隣家。皆竟晝關扉。可知無事。其二踏盡東華十丈塵。朋知愈覺白頭新。西樓筆硯今全倦。卧念關河放逐人。時李學士休吉言事謫端川。爲念其行李。其三齋居磊落迥超塵。晨起空堂灑埽新。濯出衣裳華且㓗。明朝淸廟駿奔人。其四沙白門庭不起塵。小樓高卧氣淸新。風牕便是羲皇上。不覺身爲叔季人。其五燕處超然絶世塵。淸琴濁酒興逾新。細尋歸去辭中意。願作逍遙社裏人。寓所壁上有書歸去辭及周濂溪贊者。因起興。其六今古同歸案上塵。世間機巧日應新。潦止霽行皆有義。百年寧作負心人。</text>
<title>又拈</title>,<text>井落連公署。藩籬限敎坊。潛居疑出俗。閒地自生凉。人事隨緣到。天機轉化忙。終南書幾帙。有意曝秋陽。</text>
<title>又疊陽字</title>,<text>過雨猶殘暑。周天已夕陽。樹林東轉影。牕戶北生凉。鸛意當晴濶。蟬聲向晩長。興居容迮地。頗愧百年忙。</text>
<title>小集岐川宅。歸坐悄然有作。</title>,<text>笙歌散歸院。唫嘯獨凭樓。一枕難成夜。初筵不識秋。移星催節物。怕雨窘人謀。萬里滄洲興。長風欲駕舟。</text>
<title>岐川同賦 二首</title>,<text>多少鳴蟬集老槐。華堂樽酒暫遲回。門從謝客長年靜。徑爲通家迮地開。過雨增高南澗水。垂雲更欲北山雷。奔忙自是關人事。寒暑緣何數往來。其二繁陰徐轉屋頭槐。一枕書樓午夢回。日欲凉時強半暑。山將合處一邊開。蟬鳴城郭誰家樹。龍起滄江昨夜雷。稉稻今秋長幾許。行人爾自漢東來。</text>
<title>岐川戱拈硬韻同賦</title>,<text>路歧何必歎東西。浩蕩乾坤不見倪。得失秖應如馬也。畫圖誰信見龍兮。歸休志切閑居服。時世粧嫌采女袿。自識踈才無所用。當今鄭僑與齊徯。</text>
<title>陪家大人同岐川及蔡正字 弘韵，洪正字 羲弼，稚子重石賞蓮西池。卽席賦詩。二首</title>,<text>暎郭池塘色。臨池更一樓。荷香風卷到。荇帶水牽流。樽酒開當暑。衣裳坐覺秋。無官宜散跡。行止信筇頭。其二西郭官樓倚半林。蓮花蓮葉覆池深。亭亭太乙行時影。的的如來定後心。水色天機看浴鷺。人情時序變鳴禽。座中談笑成佳句。名士非王政是岑。</text>
<title>會岐川。與崔校檢 鴻晉，洪正字賦。</title>,<text>十載頻相失。一罇今始同。曾城淹久雨。高舘聽踈桐。澤國經行遠。隣家笑語通。晩凉醒復醉。衣帶北窓風。</text>
<title>席上呈崔校檢</title>,<text>昂昂失羣鶴。羽衣何龍鍾。尙有凌霄志。養翮於高松。臨風一高擧。夕陽千萬峯。丈人江海姿。文采亦可宗。失職長在野。將老欲明農。九皋鳴未徹。天門空復重。不堪捿枳棘。終疑出樊籠。何時雙羽翰。雲海去相從。適有逸鶴飛過尙書園。故因以爲興。</text>
<title>呈岐川 二首</title>,<text>瀼東崦北小樓前。琴匣茶甌近酒筵。霧雨全輸詩上境。星霜已度鏡中年。忘機路熟觀魚沼。省事園無種藥田。廊廟憂虞非我力。饑來須喫困須眠。其二華堂留客石榴前。皓白鬚眉主一筵。泉出層厓多活性。洞深喬樹有長年。新秋興入登山屐。積雨憂多近海田。藜老靑藜歸未得。追歡更作一樓眠。崔丈自號三藜故云</text>
<title>與三藜歸宿弊廬 二首</title>,<text>長霖直到洗車前。南郭新凉第一筵。賓主相忘揮麈地。鬢毛空負校書年。樓臺客散芙蓉國。江海秋生䆉稏田。世道文章千古意。夜深相對日高眠。其二燈火相看白髮前。秋城北斗夜深筵。酒中醒醉俱佳境。雨裏炎凉已半年。魚蟹秖憑京中市。桑麻仍負漢東田。論心不覺星河轉。更鼓長安萬戶眠。</text>
<title>雨後同岐川作</title>,<text>堂東堂北樹橫分。卧起蟬聲盡日聞。澗水潛通籬下水。晴雲還是雨前雲。白鷗波上空留約。玄豹山中自澤文。進退關心誰與語。百年憂樂付微醺。</text>
<title>敬送成承旨 鼎鎭 赴任昌原</title>,<text>督郵曾自嶺南還。海上山川是舊顔。公曾任黃山察訪。因公過昌原云。 萬里行當三伏後。兩朝身老六仙間。津橋稅薄魚塩集。浦戶謠騰鷄犬閑。從古循良須老鍊。政成留與遠人看。</text>
<title>偕諸丈諸友集捿遲園。餘翁出韻。令在座同賦。有懷灣尹洪台養仲，端川謫客李學士休吉。</title>,<text>嘉殽名果爛盈盤。翠竹踈梧遞暎鞍。溪漲迂尋徑路細。堂高列坐友朋寬。襟期競倚蓬麻直。眉髮相看玉雪寒。對酒當歌生遠思。關山西北共誰歡。</text>
<title>又作</title>,<text>圓皋欝初霽。高閣度斜光。鞍馬穿林影。盃罇汎竹涼。禮無賓主別。言到古今長。可惜逢迎地。須眉半老蒼。</text>
<title>夜宿捿遲園 二首</title>,<text>留客秋山夕。溪聲兩板扉。主人林下酌。徒御水邊歸。時還送人馬從溪路去。 坐久風生簟。更深月在衣。從今眞卛會。城市莫相違。其二山館冷冷古澗泉。闌干頫視萬家烟。洞深半夜長鳴鶴。林靜三時不斷蟬。鼎自何來詩莫說。卿雖未去醉能眠。捿遲園裏文章伯。身作靈光八十年。詩令皆以鶴對蟬。</text>
<title>餘窩又疊前韻。用舊令見寄。更和以呈。</title>,<text>簾箔凉生石上泉。西風吹樹淡無煙。響淸獨夜看雲鶴。心淨高林食露蟬。烏几我方南郭隱。葛巾公亦北窓眠。蔣山地近靑泥岸。文墨周旋已幾年。</text>
<title>差祭永寧殿。與韓吏郞仲皡 義運 同齋共賦。</title>,<text>樓倚西風聽暮蟬。齋衣肅穆早凉天。雨氣欲凄深苑樹。秋香已凈曲池蓮。廟中端笏仍今夜。帳裏恩盤記昔年。缺</text>
<title>夜集岐川。與崔秘書，蔡正字同賦。二首</title>,<text>葵扇桃笙早覺秋。商歌悄倚二更樓。碧山明月遲東上。銀浦羣星盡北流。游戱將隨雲際翼。行藏已似水▣鷗。奚囊莫負名山計。人世光陰易白頭。聞說楓嶽。遂欲往游。其二蟲語砧聲萬井秋。夜深山氣襲書樓。從容燈下談名嶽。邂逅罇前集勝流。自知放迹同山鹿。實欲忘機逐海鷗。南石述郞遲我否。鸞笙定在衆香頭。</text>
<title>聽崔秘書說楓嶽。喜而有作。</title>,<text>相士崔太斗。謂我山林儔。自慚冠冕誤。東將海嶽遊。客自蓮城至。崔丈居安山 夜宿溪上樓。風雨三盃酒。煙霞兩鬂秋。爲言怾怛頂。疇昔恣冥搜。白石千峯直。丹楓萬壑稠。日月捿高頂。雷雨奔霛湫。竆巖谷中獸。遙島波上鷗。陰洞產人蔘。神仙滄海頭。絳氣集樓㙜。羽袂風颼颼。是年秋更早。霜葉斐林邱。筍輿百泉橋。漁謌鏡浦舟。淸談動高興。徒御不可留。擾擾市井中。逐逐將焉求。</text>
<title>苦雨。與崔秘書同賦。</title>,<text>仁天亦降災。水旱聖所被。今年旱乃雨。歷夏秋不止。后土濕不乾。城郭聞流水。山川倐改形。原疇不復理。東隣屋朝傾。西鄰牆夜圮。驚心正宗陵。莎草亦紛披。文華舊從臣。涕泣中夜起。杞天旣無憂。隔幷誰所使。寂寂城陰室。同袍有崔子。案頭經世志。商確千古史。</text>
<title>和岐川</title>,<text>無數長興洞裏家。閑人獨解管年華。生涯筆架兼茶竈。卧起晨雞與暝鴉。半吐半呑雲際峀。方開方落雨中花。賞心更有西隣老。月下凮前酒共賖。</text>
<title>狎鷗亭</title>,<text>西凮一棹下前汀。平楚斜陽倚半櫺。積氣中天叢嶂碧。明沙十里大江靑。皇華筆翰輝今古。戚畹笙謌落杳冥。閱盡東韓名勝記。狎鷗亭外更無亭。</text>
<title>悶雨</title>,<text>東溪三尺水初聲。濕土乾星尙夜明。一雨誰敎妨稼穡。九天應不管陰晴。宋諺云乾星照濕土。明日大雨來。</text>
<title>岐川小集</title>,<text>旋馬庭圍地半畦。小樓高絶雲常捿。潤生衣服延朝峀。喧隔闌干知夜溪。漫散官仍當世倦。優閑心欲古人齊。卽看門外將羅雀。何必城東學養雞。</text>
<title>再賦</title>,<text>種菊分蔬圃。支樓用石除。優閑當壯歲。迂拙養高捿。白日稀看客。靑山不著書。江湖秋興動。魚稻雁來初。</text>
<title>次餘翁見寄韻 二首</title>,<text>風流唐突丈人前。樽酒時時欵社筵。學蔀幾人扶一脉。文宗四海罕高年。閉門城郭眞成野。拓地園林半是田。倚枕中宵成五首。吾儕小子只酣眠。公是夜賦五首云其二山居閴寂白門前。書畫樓頭翰墨筵。閑處尙懷經世志。淸時已度杖鄕年。秋荒錦里園中果。雨囓龜蒙水上田。我有良駒諳小徑。新凉更作竹林眠。</text>
<title>秋日岐川宅。與韓豊川 德厚 丈同賦。</title>,<text>喧寂境仍半。炎凉氣欲交。天晴鳥皆語。凮至樹多梢。棊局隨鳴澗。耕謌念遠郊。垣墻秋不理。迂拙似鳩巢。時垣墻爲雨所塌。</text>
<title>又賦</title>,<text>樓倚東皋碧樹層。闌干容易老人登。秋花在石形神瘦。澗水經山氣色澄。鍊魄書留丹鼎火。追凉座憶蔗漿冰。髩毛颯颯談平昔。小謝城邊十載燈。</text>
<title>差祭景慕宮志感 五首</title>,<text>鴻臚傳唱兩三聲。庭燎相輝玉珮鳴。禮比宗宮時忒早。廟堧秋樹月三更。國制宗廟及諸祀。皆用四更一點。唯景慕宮定以三更四點將事。其二先王五十尙餘悲。宮裏年年仗數移。無數園中凡草木。當時捴被聖明知。先朝置監官。植木宮園。茂密成林。其三一歲朝宮幾十廵。廵廵涕淚濕龍巾。聖心尙切晨昏念。望廟樓中奉御眞。先王命以御眞奉安于望廟樓。以寓朝夕定省之意。其四宮渠秋水雨生波。楊柳靑靑大道斜。曾徙廛人三百戶。凝鑾橋上暮煙多。宮前至闕門。夾路種柳。又甞徙廛民列肆道傍。其五紅繖曾臨月覲東。千官從駕百花中。如今碧樹蟬聲暮。靑瑣孤臣泣舊弓。先王丁巳。自月覲門由逌瞻門展謁本宮。時宮中百花盛開。小臣以講製文臣承特敎陪駕。</text>
<title>中秋差祭永陵。月下孤坐漫賦。</title>,<text>數驛坡山路。朝陵到幾回。中秋若相待。明月與同來。地禁雲常近。林冥翠不開。齋衣堪獨處。虫語夜能催。前年差祭到此</text>
<title>齋曉聞雨</title>,<text>山氣自成雨。西風吹更紛。野田秋正潤。溪榭曉多聞。易滑松杉徑。應沾羊馬羣。一年端正月。怊悵萬重雲。</text>
<title>駕幸華城謁健陵。卽上御極後初行也。歷四日始還。賤臣以散班出迎江上。及歸餘翁以志喜詩見寄求和。謹步其韻。三首</title>,<text>馳道經新邑。朝陵似昔年。先王己酉遷奉顯隆園于華城。移邑于八達山下。每年作園幸。今健陵又與園所隔岡。路經新邑。 象耕元吉地。龍馭又晴天。韎韐千官整。先王幸園時。甞依庚辰溫幸。隨駕者皆軍服。是行亦仍舊。 䑸艑一水連。迎華舊父老。皷舞八鑾前。其二御氣回雙闕。歡聲溢四街。凮將冠珮合。景繞羽旄佳。衣尺長如許。宗祊慶未涯。舊臣多白首。迎扈强衰骸。其三帷宮移太乙。橋舶象昭回。忍淚朝仙寢。無心御將㙜。四國觀旗至。千兵扈仗來。迎鑾多感激。輦路故徘徊。</text>
<title>鄭希仁 元善 寄秋宵見憶之作。因和其意。三首</title>,<text>端居倦時久。嘿觀元化情。寒暑不停機。日月互爭明。紛葩爛盈目。時果倐焉成。余獨何爲者。勤苦博虛名。心長學未就。顔髩坐自驚。蓬麻不殊性。金石要同聲。相看歲方老。那不念友生。其二聖道本無歧。俗學乃多門。駸駸說理家。頗爲氣所昏。人馬紛如訟。宗孽竟誰尊。嶺外多君子。陶山有緖言。河流貫以濟。淸濁不同源。知君愼初路。適越惟南轅。行行且前進。朝夕更加飧。其三驥騏頓一躍。反爲駑馬欺。螣蛇本無足。疾若風雲馳。心專德不孤。志躁功乃虧。前修貴聞道。力行不須疑。名根割利劒。屋漏尊嚴師。硏幾愼勿踈。造道毋嫌遲。愚哉北山叟。至誠山亦移。</text>
<title>送書狀官元應敎 在明</title>,<text>東觀神仙侍講時。征西冠盖渡江遲。華人舊識三韓盛。燕市應刊學士詩。</text>
<title>葱秀次正使吳令 鼎源 韻 乙丑</title>,<text>太名題名處。穹巖玉溜泉。雲屛垂地裂。瓊液沁空懸。往蹟空流水。皇華異昔年。徘徊瞻小像。崖路莫攀緣。</text>
<title>平壤</title>,<text>千古箕王國。行人落照間。樓容渾枕水。城制不緣山。萬室金銀集。三軍皷角閒。大同門外柳。叵耐客中攀。</text>
<title>七星門外別兒時永還京</title>,<text>八十年來始遠離。燕雲無際夕陽遲。憐渠立馬城邊樹。看到山回路轉時。</text>
<title>九連城野次。拈唐人韻。二首</title>,<text>驅車渡鴨水。塞氣欲侵衣。曠野行人宿。荒城獵騎稀。邨墟疑古樹。戰地對斜暉。張幕臨川坻。厨兒擧網歸。其二弧矢平生志。今年始北行。江穪三大水。山接九連城。野獸應多族。溪魚不識名。懸燈坐帳裏。斗起故鄕情。</text>
<title>道上時見村墟口呤</title>,<text>一自紅兜入帝京。沿邊遂棄鎭江城。至今碧樹蒼山口。疑有雞鳴犬吠聲。</text>
<title>金石站和正使</title>,<text>亂石爭車轍。關山路幾重。轉入無人境。時看似畫峯。墟煙輕作霧。塞樹遠疑松。所經多勝地。那得散游筇。</text>
<title>湯站憶灣上</title>,<text>湯站今何地。覊愁不可刪。遠雲游擊壘。斜照伯顔山。人影崩橋外。車聲亂石間。龍灣雖客土。回首似鄕關。</text>
<title>葱秀 似我國葱秀。亦可奇也。</title>,<text>陡壁橫岡暎碧灣。行人冠盖駐中間。那知去國千餘里。更見東陽舘外山。</text>
<title>入柵逢初度日。思顔倍切。三首</title>,<text>生辰爲客倍思親。馬首花開北地春。堂上只知行已遠。詎知今作柵中身。其二行厨無路晬筵張。買得燒猪與粉湯。回首年年長侍側。親調食物與兒甞。其三南斗今當月宿期。望鄕心折岵屺詩。他年罇酒陪歡日。却話今年入柵時。韓退之曰我生之辰。月宿南斗。蘇子瞻云余生丙子。與退之同其命宮。而余則生於戊子。然爲斗木度命宮。與退之子瞻同官。故用月宿南斗語。</text>
<title>謝灣尹洪台馳書問行。次正使。</title>,<text>胡兒酒薄不盈盃。千里鄕心浩未裁。半夜龍灣書一紙。槍軍容易雨中來。灣尹令槍軍傳書</text>
<title>安市城 二首</title>,<text>安市孤城落日黃。貞觀戰地至今荒。千重石扇當門戶。四面雲山削劒鋩。壯士獨能爭日月。大軍良苦老風霜。那知滄海無男子。燕塞年年拭玉忙。又千仞城頭百戰塵。文皇無計殺東民。擒充戮竇橫行日。誰識高麗有萬春。</text>
<title>鳳凰城</title>,<text>西行入鳳城。觀風此焉始。閭巷不尙文。豪右半在市。長街列高屋。門闌競華侈。剪紙象金錢。題柱錯錦綺。雜貨羅如林。桃符貼雙喜。待客先茶椀。升堂亦躧履。駐車伴童稚。簪花愛女子。峨峨三里城。纍甓成粉雉。旗下七百人。盡用蒙漢士。強勁善騎射。咸願格闘死。沿道棄棺槨。捿壁禮祖禰。關王與元君。淫祠遍閭里。周道鞠爲草。四海髮盡薙。誰知四牡客。中懷左袵恥。周咨職所宜。將詩代北史。</text>
<title>通遠堡</title>,<text>高樑大屋水西東。一道人煙罨畫中。二月離家三月晩。塞門花柳亦春風。</text>
<title>乾者浦紀見</title>,<text>家家喜福貼中門。累甓爲炕石作垣。愛養犬雞常着膝。羣呼牛馬自知村。旗下皆穪驍騎隊。車前爭識大人尊。紅兜黑袖蹲蹲跪。囊裏淸心乞一元。</text>
<title>滯雨乾者浦</title>,<text>乾浦三更雨。燈前萬里身。車徒終日在。顔髩此時新。寢食同行問。聲音異俗親。終南讀書處。花柳夢中春。</text>
<title>松站 塞上無松。獨薜劉站有二松。名松站。</title>,<text>遼城雜樹繞重重。行盡關河始見松。朔雪邊風相對老。奇觀勝在泰山中。</text>
<title>分水嶺。次朱夫子分水院詩。</title>,<text>南水將迤北。西流漸向東。請從萬折處。看取一源同。</text>
<title>鴉鶻關 一名連山關</title>,<text>鴉鶻千年恨。王師半不歸。戰塲芳草出。關路落花稀。赤縣誰家是。皇華古國非。平生匣中劒。旅泊意多違。</text>
<title>靑石嶺</title>,<text>遼陽知幾里。靑石似前聞。馬足緣蒼壁。車聲度白雲。川回平野細。山入大荒分。行役增孤憤。悲歌憶聖君。孝宗大王赴瀋時。有靑石嶺曲。</text>
<title>娘子山</title>,<text>落日遼陽府。千家石嶺西。行人初歇馬。天子昔聞雞。束峽看看盡。娟峯箇箇低。荒原餘古廟。草樹望中迷。</text>
<title>冷井站</title>,<text>山欲遼東盡。天仍薊北寬。風沙迷遠樹。烟火藹平巒。臨水邨容凈。緣崖井脉寒。平生四方志。行路敢言難。</text>
<title>白塔 在遼陽城外</title>,<text>萬里風沙地。當空白塔長。殿屋三韓制。城濠百戰塲。塞樹成霏霧。邊花帶雪霜。浮屠空幻相。何處問興亡。</text>
<title>遼陽</title>,<text>度盡關山口。停驂綏遠門。乾坤千里野。城郭萬家邨。路直容車轍。樓高列市幡。繁華雄一面。中國更堪論。</text>
<title>遼野</title>,<text>欲知遼野大。滄海漭無涯。上下乾坤正。東西日月遲。君親日以遠。冠盖將何之。天際閭山色。蒼蒼意與期。</text>
<title>白塔橋</title>,<text>白塔亭亭野水春。畫橋西北酒旗新。不知此去中原路。更見當時賣畫人。</text>
<title>舊遼東 三首</title>,<text>蕃語多聞漢語稀。街童不識大明衣。令威莫歎人民改。城郭如今亦已非。乾隆末改築新城於舊遼東。其二熊公遺蹟使人傷。戰地年年草樹荒。誰把干戈作兒戱。只將門戶議封壃。熊廷弼經畧遼東。被讒受戮。人謂不死於封壃。死於門戶。其三胡兒騎獵大荒中。狨帽毡裘箇箇同。若使管寧今避地。鴨東山水勝遼東。</text>
<title>渾河 六言</title>,<text>白塔斜陽萬里。渾河春水千家。東歸政在何日。落盡關山杏花。</text>
<title>瀋陽 今奉天府</title>,<text>瀋陽人物盛陪京。半是商胡半是兵。燕貨長輸四牌市。漢兒爭屬八旗營。方城額額虹蜺亘。行殿重重罨畫明。聞說東陵將有事。新修輦路待秋晴。</text>
<title>朝鮮舘 在奉天府東南</title>,<text>靑石悲謌憶舊京。先王何事柵中行。南城將帥仍無戰。西市忠臣不惜生。弓劒千秊中道恨。車書萬里下泉情。秖今草沒朝鮮館。欲說當時淚已橫。</text>
<title>實勝寺</title>,<text>松山戰後業初興。元璽西來海月昇。金碧樓㙜仍佛像。柘黃衣服是蒙僧。滿洲刻石功何說。噶喇傳經字莫徵。雍正乾隆廵幸地。御床猶對碧琉燈。</text>
<title>白旗堡途中 遇風艱行。且値餞春。倍切家國之戀。</title>,<text>大陸何當已。客行良苦哉。泥車頻錯路。風鏡不禁埃。去國靑春盡。思歸白髮催。回頭滄海日。知自故鄕來。</text>
<title>河流 四言</title>,<text>自渡鴨水。求見中國有識之士。而數旬不得。至周流河見迎送官差胡。率甲軍護涉。旣與同舟而頑蠢不足與語。遂作河流一篇。河流洋洋。方舟在渚。彼髡者胡。竢我容與。旣載我車。旣戒我旅。同舟共濟。誰與爲語。永惟皇朝。冠盖來去。風流並篤。襟期相許。情酣酒賦。藝竆毫楮。治平盛蹟。皇華有叙。我來千里。所見皆汝。傾盖匪程。班荊無擧。緬古傷今。壹欝難紓。憑艫一望。茫然平楚。</text>
<title>望毉巫閭山。懷賀先生欽。</title>,<text>巫閭高出八千尺。北自鮮卑東碣石。八百里野千里海。遮截盤根擁地軸。絶頂風吹四時寒。陰谷雪殘太始白。龍矯鳳翥天地來。百靈蜿蜒朝北極。玄冥被髮自太陰。風馭冷冷應圭璧。浮嵐濕翠重復重。賀老詩書在空谷。王陳二家昔喧呶。公獨沿流溯伊洛。北方弟子傳心誰。講座書樓歲月邈。奉節東來太劇忙。馬上看山空黛色。千仞古石翠屛晩。萬樹飛花玉洞夕。風沙十里不見路。况乃升高訪遺跡。駐車落日野踟躕。聖道王風今寂寞。</text>
<title>十三山途中</title>,<text>停車遠數碧嶙峋。野盡山多境更新。分自巫閭渾氣力。落來平地頓精神。村羊散出猶知夕。官柳新栽未放春。極目燕雲正何處。王程已滿百由旬。</text>
<title>大凌河。哀劉提督。</title>,<text>東征勳業古來稀。四路奇兵遂未歸。勝敗實關天下數。將軍初不誤軍機。</text>
<title>松山</title>,<text>客至松山堡。停車不忍前。天兵十三萬。盡沒崇禎年。將軍盡死綏。胡騎入深邊。重獲積如山。流血欲成川。創殘今未復。井屋尙蕭然。菀彼功德寺。丹碧護金僊。華夷迭盛衰。玆事實關天。戰塲古所哀。况我自朝鮮。</text>
<title>杏山</title>,<text>松山經劫杏山灰。銕馬歸時玉璽來。百戰成功何所樂。一人雖貴萬人哀。</text>
<title>塔山所觀日出 曉氣不淸。日已出始見。</title>,<text>水色微明野氣蒼。塔山東畔是扶桑。一輪昇海無遮隔。三百周天極意長。</text>
<title>寧遠衛。傷袁都督。</title>,<text>安危實藉鎭邊功。區血臺前虜帳空。暫得民蘇征戰後。詎知城在畫圖中。英雄自合全生死。勳業緣何缺始終。繼此關門多不守。壃臣歷數少如公。</text>
<title>祖大壽牌樓 在寧遠城中大街</title>,<text>煌煌贈誥自崇禎。何事將軍夜獻城。人說牌樓今可毁。樓留千古罪逾明。洪竹陰詩曰此樓仍不毁。何以勸臣忠。故余則反其意以戒不忠。</text>
<title>沙河所</title>,<text>酒力臨河盡。車聲帶岸回。客中頻節序。路裏半風埃。百堵朝煙上。千帆海色來。沙山東一望。何處是登萊。</text>
<title>兩水河旅夜書懷</title>,<text>美人隔滄海。關塞正黃昏。經幄三年別。觚稜萬里魂。篝燈唯照影。蘆酒易空罇。異域迷方所。猶瞻北極尊。右戀闕異國詢咨日。高堂喜懼年。春經書信後。地濶夢魂邊。婦病稀甞。兒痴僅侍眠。弧辰看漸近。岡祝恨無緣。右思親人事曾吾濶。天倫亦爾思。浿江帆去疾。滄海雁來遲。涴壁書應亂。扶床步正奇。客牕無夢寐。京國買燈時。右憶兒</text>
<title>途中漫爲</title>,<text>漸覺家鄕遠。燕遼自此分。客程天際樹。歸思日邊雲。晩墅喧禽語。春流泛鴨羣。無知㹅自在。行李媿紛紛。</text>
<title>貞女祠</title>,<text>祠有明張時顯所撰碑曰。姜女姓許氏字孟姜。陝西人也。其夫范郞赴役長城久不還。孟姜尋夫至遼東。夫已物故。孟姜哭而死。士人遴高阜瘞以祀之云。山蒼蒼海茫茫。蛾眉野哭天爲霜。藁砧已化長城土。矢心不作孤䲶鴦。石上遺祠祭。顔色環珮彷彿波中央。魂來關樹靑。魂去海雲長。魂來魂去不知處。應在郞君築城傍。</text>
<title>四方㙜 在山海關外。或云吳三桂所築。或云戚繼光所築。</title>,<text>自作千層壘。旁開十丈壕。遠望秋臨燧。神機夜宿旄。地利東溟濶。天文北極高。城池如此好。元帥亦徒勞。山海關北極出地四十度。</text>
<title>長城</title>,<text>斬斷洮西竟海隅。長城能却外患無。秦皇想亦兵威少。能滅山東未滅胡。</text>
<title>山海關。次崔簡易韻。</title>,<text>靑山北蹙海東深。關阨當中朔氣沉。萬堞䧺因秦帝力。七重堅識魏公心。華夷各立同霄壤。戈戟相爭自古今。可惜雲南輕一着。百年中國失袍簪。</text>
<title>撫寧縣</title>,<text>塞俗皆弓馬。弦謌獨撫寧。古家多典籍。下戶半丹靑。花柳粧邨色。煙霞炳嶽靈。逢人問名士。駐盖古長亭。</text>
<title>撫寧道上。望昌黎諸山。</title>,<text>客出撫寧道。羣山藹晩景。夸娥鍾奇秀。巫閭遠馳騁。五峯列如指。迤邐抱縣境。龍泉瀉兩派。兎耳騰雙嶺。峭壁立積鐵。嵁洞垂懸綆。樹古文公宅。有退之舊宅云。 雲出仙人頂。峯名也。 望遠興更超。撫古情彌永。巖程不覺遲。注目塵慮省。林風送餘譱。潭霞滴遙影。依然挾飛仙。致身巖壑靜。</text>
<title>楡關站。遇齊進士佩蓮。</title>,<text>滄海知名久。楡關識面初。泥塗華國手。歲月滿家書。枉駕千金重。班荊兩髩疎。那知關塞外。名士見應徐。</text>
<title>贈齊進士</title>,<text>風塵落魄少黃金。燕市斜陽酒一斟。別後滄溟看出日。天涯想見故人心。</text>
<title>次齊進士贈從弟季仁韻</title>,<text>西行千里始逢君。關內名家獨出羣。野水經春猶活性。晩霞昇谷自成文。論交一劒應知己。撥悶三盃可策勳。怊悵斜陽言不盡。明朝北樹與東雲。</text>
<title>永平淸節祠</title>,<text>湯武俱穪聖。夷齊儘得仁。初存讓國節。終爲諫伐人。靑靑首陽薇。扶義未扶身。四海無頑懦。千載有君臣。邈矣虞夏心。初豈巢許倫。予懷耿介志。來自東海濱。薰沐拜遺祠。淸風颯如新。恐吾冠不整。獲罪于明神。願言賴天靈。秉德無緇磷。</text>
<title>淸節祠。遇盧龍知縣馮鈺小話。</title>,<text>灤河春水淨衣冠。傾盖斜陽只暫歡。別後滄洲明月夜。相思應似夢中看。</text>
<title>自沙河堡至野雞屯。種梨滿野。民收其利。</title>,<text>沙河堡口野屯前。千樹山梨百畒阡。戶戶爭收秋後實。謀生不用上腴田。</text>
<title>榛子站</title>,<text>春泥沒脚轍痕斜。萬里垂楊夾路賖。淸入神州猶是客。關中太半漢人家。關內至皇城。居民多是漢人。淸雖據有中國者久。而尙未免客寓也。</text>
<title>文蘭㤪</title>,<text>明季江南女子季文蘭。江州虞尙卿妻也。年廿二値亂。爲瀋陽章京所掠。過榛子店題詩曰。椎䯻空憐舊日粧。征裙換盡越羅裳。爺孃生死知何處。痛殺春凮上瀋陽。其後乾隆聞而憐之。命立碑㫌之。碑在去店二十里。今讀其詩。詞語絶悲。令人落淚。爲和其韵。臨水無心洗漢粧。胡兒奪擲舊衣裳。蒼黃死別三生恨。不向江南向瀋陽。</text>
<title>寶鼎篇</title>,<text>余赴燕過豐潤縣入學宮。敎諭陳雲順天府文安縣人。號可堂。年七十二。邀余相見。示以殷之牛鼎。三足皆象牛形。盖以殷正建丑故也。制作甚奇。銘識如新。雲且示以所著詩甚古雅。文亦尙經術。察其爲人。端重可愛。旣叙其文安陳氏二十二烈傳。又爲作寶鼎篇以贈之。玄鳥邈千祀。牛鼎至今存。后皇法地紀。三足象一元。用維黍稷馨。藏比琬琰尊。光輝發百祀。欵識尙未昏。韙哉陳可堂。述作儘高古。儒宮振大雅。一命尙傴僂。類玆千古器。尙爲希世珍。律協黃鍾正。味得玄酒淳。嗟無玉鉉貴。淸廟不復陳。誰爲我匪石。爲器縮蠢囷。惟將寶鼎詩。頌彼君子身。按廣輿記曰商鼎弘治間。土中掘得。約五百斤。莫可辨。而豊潤縣志曰劉宋孝建元年八月二日。作以享太廟。兩說不同。而鼎銘曰維甲午八月丙寅。作牛鼎格于太室。考之南史則甲午果是宋孝武帝孝建元年。則其爲宋鼎無疑矣。</text>
<title>高麗堡 丙丁被虜高麗人所居。且有水田。其耕耘一如我國。而市賣高麗餠。</title>,<text>舊俗相傳賣餠家。高麗舖口暫停車。水田處處耘謌起。聲似東方山有花。</text>
<title>玉田縣</title>,<text>蚤戒行車晩未閒。無終西北始開顔。層城畫閣夕陽裏。古廟朱扉楊柳間。雍伯田荒無白玉。昭王墓在但靑山。故家流落多門戶。文物繁華尙可觀。</text>
<title>宋家庄</title>,<text>蒼蒼薊南樹。傳是宋家林。亡國無殘土。忠臣有罰金。一門同漢臘。百歲尙華音。洞口停車地。誰知過客心。</text>
<title>薊州</title>,<text>大漠東風起。薊門煙樹空。飛沙不見路。行旅惑西東。當時七聖迷。吾行問崆峒。薊州有崆峝山。傳是黃帝問道處。</text>
<title>香華菴</title>,<text>白榦松陰拂綺䟽。香華云是比邱廬。釋迦經古康煕筆。常侍碑傳太史書。繡榻深深花雨墜。銅爐冉冉篆香舒。秖林咫尺盤山路。天子來時聽木魚。</text>
<title>望三河縣</title>,<text>燕都行已近。前路是三河。一盖浮靑草。雙輪走白沙。丹樓林表郭。旗市水邊家。屈指歸鄕日。城南已賣苽。</text>
<title>烟郊堡曉發</title>,<text>凌晨客子動。前路杳難分。野盡微茫樹。天猶廣漠雲。馬蹄空裏響。人語睡中聞。不覺朝寒逼。村醪十里醺。</text>
<title>通州</title>,<text>一盖行穿野樹煙。通州郭外水如天。津橋日出千帆集。箇個蘓杭萬里船。</text>
<title>東岳廟</title>,<text>泰山雖在東。神祠遍天下。最是京東廟。壯麗冠諸夏。結構自元明。層樓架大廈。龍文七寶座。魚鱗五色瓦。琉燈日月懸。金鑪物象寫。明靈象至尊。內帛披黃赭。司神七十二。娘娘又何者。人情願有慶。祈禱共朝野。雖以萬椉尊。屈就香火社。試看張仙碑。愚賤更何論。倚伏實係天。山豈司人魂。愷悌求福祿。此理自乾坤。</text>
<title>西山</title>,<text>北京苦喧卑。西山最森爽。域中豈無勝。憐渠處畿壤。興亡閱三代。粧點自何昉。引水八十里。瀛海抱方丈。人力侔神造。地紀涵天象。銀嶽刺高靑。瓊苑隔莾蒼。重重紫樓矗。步步綺軒敞。揜暎琪樹間。銀海色相盪。翔翮不在外。彤霞自此上。虹橋十七孔。龍舟不碍槳。汀蘭與水芰。馨香夾來往。依依鳳凰墩。卓立靑滉瀁。彎堤聳朱栱。繡漪落金榜。往往霄漢上。報時鍾自響。荒哉乾隆帝。汰侈更無兩。雖窮四海力。未足一己養。盤游每不還。幾作六茹廣。流連式至今。沿襲一如曩。朝紳病扈從。公車滯鞅掌。綺羅照夜讌。笙鼓動春仗。幻戱陳外俗。克食傾內帑。始知佳麗境。彌使主心蕩。誰令關輔地。強生苕霅想。慢流非活性。回塘是幻像。江南好山水。遠矣竟誰賞。人情但貴近。賢才老草莾。凮光不須說。卽此增慨慷。</text>
<title>萬壽寺</title>,<text>西直門西大道傍。萬壽眞如會法堂。棟宇重重鎭十方。瓦甓交輝日月黃。琳宮珠樹閱劫忙。留與胡兒作講塲。太湖奇石庭中央。百丈戌削琉璃蒼。巨竇嵌空帶雪霜。跌坐當中是地藏。地藏曾見前明皇。何術而興何術亡。</text>
<title>正覺寺塔 二十韵律</title>,<text>明世非崇佛。浮圖費萬金。瓌觀猶自昔。汰侈况如今。巨塔排空上。層梯入竇深。刻來千佛影。築以衆生心。絶頂應磨日。高簷不宿霒。河山朝直標。城闕入層陰。金碧諸天晃。謌鍾下界淫。潛行初柒夜。徙倚乃崇岑。絳氣隨行步。長風答嘯唫。遙分三界色。疑聽四方音。象敎終山峙。神州舊陸沉。伽藍眞逆旅。蕃漢共祇林。翬閣多新構。金輿亦舊臨。養驕僧偃蹇。尙鬼俗侵尋。經譯旁行字。衣縫左合襟。隨床移㺚鏡。施食養胡禽。烏衲乘金勒。花龕按玉琴。優閒僧獨有。靡費國難任。迦葉千般幻。黃唐萬世欽。蒼生不自食。游手莫相侵。</text>
<title>萬佛偈</title>,<text>法力能愚主。招提後苑新。金銀爭色相。蓮貝各精神。空寂斯爲佛。夸奢未必眞。一作反誤人 茶毗千載後。何乃萬其身。</text>
<title>五龍亭</title>,<text>水劈滄溟濶。橋長河漢來。鶴攀雙阜立。龍抱五亭回。白日霓㫌動。靑天錦帆開。昆朙行樂地。誰識劫前灰。</text>
<title>玉蝀橋</title>,<text>御橋春水大。馳道貫宮牆。車馬從天度。虹蜺墮地長。禪界樓㙜壯。皇居草木香。不知河漢派。那自玉泉陽。皇城無水。引玉泉山之水爲太液池。彎抱北京宮闕。而由玉河流通爲江。</text>
<title>北京 十六首</title>,<text>塵淸石路引朝行。韊矢前驅鐵騎忙。一色衣冠無上下。馬頭黃勒是君王。皇帝鞍馬服章。與臣庶無別。惟馬用黃勒以別之。其二棗園門外政朝光。東使衣冠立路傍。大國朝儀渾用佛。胷前捴帶念珠香。諸臣別無朝儀。惟赴朝則領掛念珠。其三宮城嵽嵲鳥飛愁。天地玲瓏五鳳樓。自是九門深似海。旁開兩掖引王侯。朝士出入禁中。常由西掖東掖。取便近也。其四皇帝新從海甸回。圓明四月戱塲開。北京宮闕炎蒸劇。未到秋風不肎來。皇帝春夏長住西山圓明苑。其五中州得失杳難知。塘報橫縱字半疑。但覺華人潛太息。朝權盡屬八旗兒。北京塘報。卽我國爛報也。東使留舘。例爲來示。而字行橫縱。印迹淡淺不可見。其六新買山西六尺騾。揚鞭驀度正陽街。塵生巷口鈴聲出。旋卽回車避槖駞。騾之産於山西者最良。槖駞之行頷下有鈴。行者聞鈴則讓路使行。其七車聲馬跡廠西東。金寶珠璣四海通。百隊旗亭誰是主。王公多是數緡翁。王公卿相。多設廠資利。其八琉璃廠口市人家。鏤壁塗金爛似花。只是閭閻生事薄。當街盡貰太平車。貧人多以雇車資業。其九關廟琳宮遍帝城。行人步步聽鍾聲。彩樓黃閣▣無數。個個乾隆勑額明。寺廟多是乾隆勑建。其先世勑建者。亦多乾隆御筆。其十紫槖馳從胡地生。昂頭穹背骨崢嶸。載來石炭如山重。三百里程一日行。京西賣石炭者皆載槖駞。其十一宮城巷市幾多歧。大界粧成一局棊。千塗百轍無斜曲。想見軒轅畫壄時。北京街路。皆井井如棊道。無一迂曲處。其十二燒泥化甓甓仍方。利用公私比石良。雪色削成千仞郭。雲容刻作萬家牆。燕界石少。城郭堵墻皆用甓築之。其十三燕京自古多泥淖。鋪石通衢費萬金。馬迹車輪磨不駐。十年強半已高深。北京四門鋪石四十里。以防泥淖。其十四甲兵財賦今誰主。只把文啣與漢官。自是胡人偏愛黨。𤞑𤞑蒙古幷朝端。其十五傍座茶煙一縷靑。兩株孔雀揷琉甁。徽州鳳墨湖州筆。愛說詩家不說經。華士多嫺詩學。少能治經術者。其十六波斯金寶積通衢。隆福寺前集賈胡。遮莫癡心輕一擲。千金却買鼻煙壺。隆福寺市。最多寶玩。自西洋人入中國後。中國人多學鼻烟之法。物重貨輕。故鼻烟壺一簡。至有費千金者。</text>
<title>贈宋鸞書楊金殿</title>,<text>文采彬彬大國風。停車一路寸心通。華人莫謂三韓少。箕子來時道已東。</text>
<title>文昌閣</title>,<text>特地文昌閣。千層刺九天。下方斜轉日。高處眩留僊。城闕羣囂內。山河積氣邊。迷樓餘舊轍。民力更誰憐。</text>
<title>贈馮鈺薛佩組張弼臣</title>,<text>桃花凈盡麥風催。燕市行人去却回。最是難忘灣水上。滿堂俱是洛陽才。</text>
<title>和陳雲</title>,<text>大化隨天運。民風與世移。吾邦俗最眞。君子欲居夷。脂車萬里道。役役心自嗤。忽到浭陽舘。求觀庠序儀。邂逅得陳公。▣▣▣▣▣。今人見古作。蒙士有明師。襟期一言合。談笑故多時。長材不見用。古道更誰知。</text>
<title>贈陳雲 二首</title>,<text>季子觀風日。湖州掌學年。圖書閒對客。冠盖急親贒。茶氣靑槐下。書香白髮前。論交嗟晩矣。分手更依然。其二四月浭陽客。燕山麥熟回。高車不相待。征馬爲誰來。忠義傳家業。文章近道才。無因續良話。欲去更徘徊。</text>
<title>十里河遇泥</title>,<text>朝霞未吐山。行人已騎驛。靑山昨夜雨。濁河深數尺。墳泥亂粘輪。輪重如轉石。長鞭斷復續。馬行不移跡。前邨莾蒼間。杳如千里隔。故國天一涯。何由果遠役。</text>
<title>李左尹 秀夏 輓 三首</title>,<text>先輩期公俊顧間。玅齡詞賦動湖關。揮毫滚滚方生水。據座峨峩不動山。耆壽獨當三聖世。宦游猶得百年閒。自從一出脩門後。江漢孤舟遂不還。其二拖玉腰金奈老何。獨歸滄海管桑麻。朝中故舊書應絶。膝下兒孫鬂已華。急景不留京兆柳。晩塗終負洛陽花。可憐八十齡餘一。強半光陰客我家。其三主賓情篤晉秦餘。童穉承懽髮已疎。異域遂成千古訣。時在燕聞公訃 旅窓曾授幾年書。山春淡泊空花逕。海氣淒涼集柳車。撫古傷今盈百感。哭公何異哭堂姑。</text>
<title>拜送朴承旨 奎淳 赴越中</title>,<text>名區合着令公詩。東路雲山若有期。濊國荒田官稅少。魯陵深樹子䂓悲。忘言酒熟茶香後。遣意庭空吏退時。嶽色川聲俱入詠。洞天神鬼捴驚奇。</text>
<title>差祭南壇。與吳士默 淵常 同賦。</title>,<text>靑山回合擁周畿。郭外人家傍壝稀。靈幄捲時松翠滴。祭官行處水禽飛。秋淸絳氣應回節。地淨緇塵不染衣。待到星殘月落後。迎神纔罷送神歸。</text>
<title>贈李學士伯游 泳夏 乞養赴殷栗</title>,<text>士有爲親屈。秋凮西上官。吏才明主試。子職遠人看。海月淸螺角。山霏趁馬鞍。近來頻使客。民力也應難。</text>
<title>正宗大王實錄成。洗草于遮日巖。偕諸公會于石瓊樓瀑上同賦。</title>,<text>幹了湖山局。相隨過野橋。簪纓猶水石。弓劒已雲霄。徒御緣流上。行厨隔岸招。幾年勞秉筆。今日始逍遙。</text>
<title>琶書李尙書 集斗 見寄一律。謹步以呈。</title>,<text>門巷蕭然鳥雀秋。昨來身上杏陰樓。神淸侍座風仍善。話久論詩雨故留。直北關山千里路。大東冠盖幾時游。卷中深得圖經玅。使我重看燕趙州。</text>
<title>丐縣得玄風。首路南行。與文老路中有作。二首</title>,<text>得邑千山外。之官九月時。地遙行者勌。親老聖人知。靑草緣江盖。丹楓度詩。觚稜還入望。不覺我行遲。又十室玄風守。雙旌白露秋。川塗方未已。城闕一何悠。積峽楓全纈。荒原稼半收。一年南北路。行役幾時休。</text>
<title>廣巖馬上</title>,<text>皁盖長先路。征衣漸化塵。水流人影活。風急馬嘶頻。遠役身將老。同行意更親。前邨誰是主。籬落數家貧。</text>
<title>崇善</title>,<text>崇善秋風路。斜陽一盖飜。皆山應是。因樹各成邨。野熟爭捿稼。人閑早閉門。漸知行近嶺。南鳥動林樊。</text>
<title>暝行</title>,<text>亂山將落日。墟里已黃昏。衆鳥爭歸野。行人自宿村。烟霜催節物。風氣變方言。去國身雖遠。頻瞻北極尊。</text>
<title>朝發崇善。見路傍石佛。認是寺刹遺址。</title>,<text>三韓古刹已邱墟。彌勒浮屠散在閭。安得域中明敎化。伽藍盡作四民居。</text>
<title>野農</title>,<text>皁盖斜陽路。行人以目注。野農無外心。刈稻不曾顧。</text>
<title>過林忠愍祠</title>,<text>盡灘聲大。村稀野色平。中原胡騎入。此地鉅人生。義鼓山河動。豊碑日月明。風泉餘舊感。俎豆見人情。</text>
<title>㺚川</title>,<text>驛路紆而遠。行人箇箇忙。峽因開野斷。川以出山長。土性宜蘆菔。民生足稻粱。孤舟如許小。牛馬半沙塲。</text>
<title>重過鳥嶺</title>,<text>西憶燕京轍。南登鳥嶺關。行人愁避石。吾國儘多山。路轉靑天上。城懸赤葉間。二年三度此。逾覺往來艱。</text>
<title>憫輿夫</title>,<text>嶺上肩輿者。肩輿日幾遭。應官多失業。受直不言勞。代步高於馬。乘危捷若猱。所悲來往客。吆喝謾雄豪。</text>
<title>追用文老韻</title>,<text>漢節曾經鴨水潯。由旬况復去來今。休將遠近論行李。千里常存萬里心。</text>
<title>更演前意。令文老進退。</title>,<text>皇華曾賦玉河潯。皁盖南征又在今。能行萬里憂千里。無奈人生計較心。</text>
<title>鳥嶺復吟</title>,<text>兒戱當天險。重關秪自呀。依山城斷續。多石路橫斜。濃霧重重海。酣楓樹樹霞。隔溪烟數點。云是守兵家。</text>
<title>新院</title>,<text>山圍萬壑晝冥冥。馬躡懸崖不可停。水經野岸沙渾白。松作溪橋葉尙靑。歸夢欲迷千疊嶂。勞形更度幾長亭。弧矢百年長道路。人生從古一浮萍。</text>
<title>幽谷卽目</title>,<text>綿花的歷似晨星。峽路寒霜已殺靑。未了收禾旋種麥。民生勞力幾時停。</text>
<title>省墓良範里</title>,<text>香火三秋節。松杉兩世原。朝山千騎擁。丙舍幾家存。冠盖承餘慶。詩書忝後昆。川流元有本。芝秀豈無根。</text>
<title>題族兄 文欽 芝山草屋</title>,<text>舊業依先隴。移居不出鄕。酒中隣社樂。巷裏子孫忙。古埭禾垂露。踈籬柿帶霜。勉思門戶重。蘭谷襲餘香。</text>
<title>晩憇鳳臺。宗族俱會。時値重陽。不得留懽。悵然有作。呈皓隣，兢菴兩叔。二首</title>,<text>坐久山齋飯熟時。緣岡杖屨到如期。奈何不飮重陽酒。黃菊花前有別離。又家聲韋杜未央間。冠履從容禮法嫺。四十餘人同一巷。踈籬捴帶鳳頭山。</text>
<title>宿茂溪。玄風縣吏來迎。</title>,<text>櫂聲伊戛洛川平。甌脫人家並岸橫。北望君臣嗟遠道。南來民吏拜行旌。淸秋木落山皆響。永夜星涵水自朙。歷盡華夷生白髮。此身誰使老浮名。今年始見白髮。</text>
<title>上官玄風</title>,<text>琵山萬壑卷晨霞。獵獵行旌導兩笳。縣道去來雙樹直。長官居處一溪斜。樵蘇不入先贒塚。弦誦猶傳古將家。縣有寒暄先生墓。又有紅衣將軍故宅。 已識吾民生事薄。滿籬皆種石榴花。</text>
<title>尹景道 濟弘 謫配檜原。歷入邑底。有贈輒和。</title>,<text>逆旅官橋側。公堂野水濱。自爲南隱吏。初見北來人。把酒還疑夢。明燈始識眞。他鄕一夜話。勝在洛城春。</text>
<title>和景道</title>,<text>驛路靑山暎雨明。江潭芳草馬頭生。洛川不是無心水。百折隨君抵海行。</text>
<title>孫進士 秉魯 自密陽來訪</title>,<text>南國相思見柳枝。縣樓孤坐俯淸漪。苞山百里灘亭客。湖海三年泮水詩。末路逢迎知有數。浮生離合苦多歧。蘇門且可容捿遁。桐柏誰能識孝慈。</text>
<title>寄尹景道</title>,<text>有馬隨征雁。行人獨未歸。春將琵瑟晩。書自檜原稀。北望知何極。南烹恐日非。牢騷應不月。聖世莫沾衣。景道赴謫。送騎先歸。弊縣有琵瑟山。</text>
<title>二月晦。因領漕向三浪倉過車川。與兒時永共賦杜韻。</title>,<text>客路長川上。人家禿柳邊。晩雲低若雨。春水淨能天。民力防沙堰。官行趁米船。馬頭看物色。佳境畫難傳。</text>
<title>靈山縣 變律</title>,<text>洞僻猶捿邑。山高不用城。竹樹分農事。烟霞半吏情。石橋春水色。茅店午雞聲。行謌歷諸國。邱壑負平生。</text>
<title>密陽路中</title>,<text>嶺頭雲尙濕。二月雨何頻。溝澮爭分水。山阿各放春。耕桑千里國。鞍馬百年身。此去三江路。帆風待邑人。</text>
<title>嶺南樓。次板上韻。</title>,<text>江流屈曲漾晴天。欲去還來在檻前。艓子縱橫行鏡裏。邨家大小住鷗邊。女城歌舞宜新月。曠野耕犂破暮煙。山水文章千古感。先賢誰與更同筵。</text>
<title>三浪倉 三首</title>,<text>海舶看看重。江船箇箇長。乘潮千里遠。輸稅一春忙。水國魚龍靜。漁邨竹樹蒼。凮帆如得意。半月到京倉。其二租賦歸三浪。帆檣自六州。江樓緣地峻。滄海蹴天浮。涉遠多風雨。輕生歷夏秋。難辛到京口。誰識下民愁。其三漕道元通漢。滄溟不起潮。只應三路賦。遙似萬方朝。量斛梢工黠。漕法令船主執枰量斛。 騎船使者驕。薺浦萬戶騎舡領運。多無禮於領納守令。 我來經幾日。江雨謾蕭蕭。時以雨不得量糓。作數日淹。</text>
<title>自三浪渡覔禮津向昌原</title>,<text>鳴馬別三浪。浮雲指檜原。雨多田是水。野濶樹皆邨。兒已周南滯。人猶楚澤魂。他鄕一罇酒。佳句夜深論。時永先至留待。景道謫居此地。</text>
<title>泛船</title>,<text>遠水晶明近水碧。來船箭疾去船遲。兩邊誰使靑山轉。身在中流不自知。</text>
<title>到昌原。主倅成丈 鼎鎭 父子皆赴統營水操。時兒亦隨去。府中無人。悵然久之。</title>,<text>廨宇寂人影。樓船何處風。滄溟濶如許。城郭意無窮。葦屋夕陽裏。麥田春水中。吾兒亦不見。鳴馬獨西東。</text>
<title>岐川蔡判書 弘履 輓</title>,<text>寂寞長興洞。嗚呼蔡判書。文章鳴國後。官職引年初。語嘿皆和氣。恩讐傡太虛。幾年觴咏地。將奈巷無居。</text>
<title>縣中育英齋成。率諸生飮而落之。</title>,<text>顯敞西山麓。林亭結社初。野雲隨杖屨。江鳥聽詩書。禮俗先贒後。文風正始餘。藏修今有地。弦誦莫虛徐。</text>
<title>成都事 永愚 奉命巨濟。歸覲昌原。歷入弊縣。喜贈一詩。</title>,<text>馹路穿江海。高樓放晩晴。力應冠帶倦。喜覺酒盃輕。循祿驚遲暮。寧親荷聖明。歷來山水國。壯觀豈虛名。</text>
<title>金窟禱雨。舟由栢山津口詠。</title>,<text>官渡孤舟已轉山。祭壇遙倚碧孱顔。高雲影落沙塲裏。片雨鳴過嶽樹間。一誠那使潛蛟舞。三到空慚浴鷺閒。仕學年來兩無賴。淸秋賸覺髩毛斑。</text>
<title>道東書院。次慕齋先生板上韻。以示邑中學者。院祀寒暄先生</title>,<text>三韓雖僻蔚儒宗。夫子生年道始東。伊洛淵源如欲泝。秖看小學亦無竆。</text>
<title>次成而得 永魯 與尹景道槐陰小坐之作</title>,<text>郡邑生明月。雙槐團暮烟。故人同作客。遙夜未成眠。酒氣侵茵重。茶香壓鼎偏。他時北山北。應記海南年。</text>
<title>安陵柳</title>,<text>安陵楊柳綠如絲。去歲東風立馬時。拂水和烟供過客。有誰攀折最長枝。</text>
<title>龍淵禱雨</title>,<text>苔石封玄壝。藍輿上碧峯。神蛟應不睡。風水自相舂。歲色秋將晩。雲心雨未濃。隔岡秪樹室。歷歷曉來鍾。</text>
<title>晉州道中</title>,<text>客行今幾日。秋望轉蕭然。風語方酣樹。霜淒未穫田。菟裘應有地。蒲柳不留年。慷慨匡時畧。回頭媿昔贒。</text>
<title>族老典菴 鼎煥 垂訪。見贈一律次呈。</title>,<text>郡閣看山手笏支。奔忙終自學希夷。霜淸巨野農休後。潮落空江客到時。舍人松子今誰種。尙州山陽先祖舊基。有手植松。人稱舍人松。 斷俗梅花尙有枝。傍祖通亭公甞於晉州斷俗寺手種梅花。尙傳爲通亭梅。典翁卽通亭後裔也。 隱吏敢言單父蹟。鳴琴三載不聞治。翁詩頗言治蹟故云。</text>
<title>李學士休吉甞直玉堂有詩曰。雲山頻入夢。叢桂自成陰。居一月謫配雲山郡。聞者傳以爲讖亦異矣。爲作雲山四章。以寄遠懷。四首</title>,<text>雲山頻入夢。東閣憶君時。月色知心事。虫聲㤪別離。是非無定質。倚伏有前期。獨把黃花酒。馨香欲寄誰。其二雲山頻入夢。西掖舊思歸。魑魅空隨影。文章若有機。塞門霜落早。嶺海雁來稀。叢桂今誰主。盤阿鎖翠微。其三雲山頻入夢。南國少知音。松桂他年約。風霜永夜心。急流渾不定。魔鬼莫相侵。萬里胡笳夕。憐君獨越唫。其四雲山頻入夢。北雁幾時回。樑月空相見。牕梅不肎開。遠人憐直道。司命忌高才。燕谷春應早。微陽七日來。</text>
<title>更演雲山餘意。求見謫中詩。</title>,<text>雲山頻入夢。絶塞幾家邨。瘦後應寬帶。憂時定閉門。積爲竆鬼戱。慣識異方言。多少江潭作。因風贈百源。</text>
<title>和贈成元發</title>,<text>滿郭生雲樹。書樓向晩開。微曛朝日上。佳句故人來。薄宦非爲政。諸公不識才。去年文酒地。須與點班回。</text>
<title>𨓏謁餘翁悼邦瑞 仁圭</title>,<text>邦瑞歸何處。老人悲獨居。小樓唫病日。竆巷返魂初。囊蠧餘存藥。床塵舊勘書。廣陵琴一曲。知者更誰歟。</text>
<title>感事 二首</title>,<text>春盡靑山解郡餘。衡門日覺友朋踈。壠水東西人散後。甘陵南北部分初。舊游蹤跡憐詩卷。晩世行藏畏簡書。世道椉除非我力。秋風歸釣漢江魚。其二羣山向我屋頭靑。閉戶高居養性霛。歲旱溪無尋丈水。雲陰天有兩三星。潘生髩髮驚將老。漁父歌辭愛獨醒。蠻蜀是非君莫問。丈夫心事動依經。</text>
<title>李承旨 瑞朝 輓</title>,<text>草野賢才聖所知。窮鱗幾日浴龍池。已成名後身仍老。愈讀書時命亦隨。在世未饒千日醉。敎兒能集一生詩。我家僮僕爭垂淚。三十年來上客爲。</text>
<title>和元發</title>,<text>大隱徵於市。高懷出等倫。靜禽時下食。游䲙不驚綸。意拙常憂世。官微廑養身。兩心知已久。問訊若比隣。</text>
<title>演前韻屬能遠</title>,<text>向老惟憂食。懷才已絶倫。邨謌依律呂。圃稼寄經綸。川岳曾流望。烟霞尙滿身。經過應鎭日。旅瑣又同隣。</text>
<title>更演前韻自屬</title>,<text>已覺今非古。那知行中倫。原田無種菜。江漢憶垂綸。活水涵眞性。晴峯露凈身。所嗟顔髮變。猶未道爲鄰。</text>
<title>將賃郊居</title>,<text>聞說元堂洞。幽捿絶比倫。地宜丹鼎火。川對白頭綸。聖代寧須隱。名塗且歇身。若携雞犬去。樵牧是吾鄰。</text>
<title>和吳進士英玉見贈</title>,<text>離合紛無定。靑山繞靜居。行藏一緉屐。憂樂半床書。世乏同袍者。君來謝客初。乃知賢達士。皆與物情踈。</text>
<title>和贈英玉</title>,<text>棟宇深深鷰子凉。葦簾終日嗅書香。緣山野草名難定。過雨寒松韻政長。勸我去尋魚蟹地。以君家在水雲鄕。行藏已被知音賞。不用悲歌學楚狂。</text>
<title>寄遠</title>,<text>夢裏安陵郭。三年水靑。嶺頭雲杳渺。關外月娉婷。雜珮知誰贈。新詩待客聽。寄言蘭蕙質。留爾九秋馨。</text>
<title>崔景深 溭 見枉一首。用韵却寄。</title>,<text>自識夫仁洞裏䂓。滄洲玄圃鎭相隨。衣冠在野常憂國。詩禮承家不待師。晩契較於秋水澹。遠書飛度嶺雲遲。最憐戶外終南色。千仞高標㢠自持。景深從祖百弗菴先生曾有夫仁洞䂓。適爲奸民所訟。余亦與聞其事。彼此往復頗數。</text>
<title>和元發</title>,<text>驟雨中宵過。高軒盡日凉。蛙聲出水衆。鸛路得天長。遣意書籤亂。資身藥香。好風何處至。綺語落吾床。其二不須憂得喪。天道迭炎凉。語欲從容出。名因慷慨長。獨鶴聲愈遠。良騏骨並香。知君能古道。終歲一書床。</text>
<title>和元發以邀能遠</title>,<text>我屋澄如水。佳賓到政涼。葦簾垂地重。梧几對山長。喫酒形神壯。烹茶語笑香。今宵一片月。待汝共聯床。</text>
<title>次韵答元發</title>,<text>散人無事業。偃息碧山前。好客常留酒。看書不計篇。林風時自語。村靄晩逾姸。滴滴幽泉下。誰知不食泉。</text>
<title>再疊元發韻</title>,<text>世憂庚後熱。吾得靜中涼。宿習隨年减。山情較宦長。竹因風雨大。茗賴井泉香。俗客休相訪。淸風日滿床。</text>
<title>奉別族叔藍浦使君 世白 之任</title>,<text>新乘五馬鬢如絲。嶺路迢迢海路遲。烏石舊爲天下寶。藍田今得使君詩。江魚鱠美移舟夕。山竹膏香岸幘時。如水官門如鶴俸。季方曾自㓗城知。其弟學士曾守結城。</text>
<title>夜</title>,<text>微風入酒不成醺。浴罷高齋夜向分。葦箔捲開靑嶂月。洞簫吹徹碧空雲。脩鱗入水終難餌。衆翮投林各自羣。四壁圖書無一事。注心臍腹氣氤氳。</text>
<title>謁餘窩</title>,<text>知音不在衆。四海一人多。繄公衰甚矣。於道欲如何。雅望歸三達。高文續九謌。出門多甲第。窮谷且經過。</text>
<title>端居雜興 七首</title>,<text>樹暎踈籬短短。藤緣古壁垂垂。靑山對酒無伴。明月開門有誰。其二徑隨流水深淺。山與浮雲吐呑。萬事眞堪一醉。半年長閉衡門。其三雨後淸沙白石。夜深明月靑松。懷人一枕無夢。南水南山萬重。其四山下邨舂夜雨。樓頭客宿秋風。不形憂樂詩上。都付形骸夢中。其五下里初昏吠狗。中林欲曙鳴蟬。但令高卧長醉。便是無懷葛天。其六興倦南柯枕上。身游北海樽前。談山談水朝暯。虫語居然一年。其七東里畸人謫久。西關驛使來稀。蟪蛄不識長短。牛馬何論是非。</text>
<title>寄從弟郊居</title>,<text>水北山南深處。僑居更在孤邨。一籬匏葉繞屋。數頃稻花當門。客至常謀漁具。家貧不借酒罇。誅茅安得相就。竹杖經過朝昏。</text>
<title>贈別江東使君朴 大圭 之任 三首</title>,<text>江東雖外外非輕。下戶皆知學士名。經幄餘謨行百里。愛民心是愛君誠。其二紫綬登堂唱喏頻。晨厨應鱠浿江鱗。一方衣食知多少。蓬蓽家家亦有親。其三南斗曾同月宿初。分符亦我解符餘。煩君莫似苞山日。松竹林間未讀書。余與使君生於同年月日。談命者以爲命宮又同爲斗木度。故用退之語。</text>
<title>讀書樂</title>,<text>欲與靑山語。靑山不識人。閑忙三十載。黃卷最相親。</text>
<title>憶故人</title>,<text>故人期不至。芳草日靑靑。待月書堂夜。松間見一星。</text>
<title>閣下小集。同睦進士 允中，吳英玉。二首</title>,<text>藜杖能穿市。衡門百頃間。酒中無白日。眉際有靑山。衣食貧何病。文章老不閒。優游方近道。世故莫相關。其二莫哂吾廬廑數楹。客來山翠與松聲。久知泉石宜高卧。晩覺文章誤半生。雨淋草木娟娟長。霞映山河冉冉朙。竟日衣冠頻揖讓。媿無茶果作人情。</text>
<title>同英玉</title>,<text>願結山僧夏。愁逢烈士秋。三時長閉戶。萬慮獨憑樓。倚伏知誰主。閒忙且自由。遐心與流水。浩蕩逐江鷗。</text>
<title>又賦閑韵呈睦進士 二首</title>,<text>知音良未易。相待百年間。寶劒長如水。淸琴欲響山。交遊君子重。行止老人閒。日夕能垂訪。衡扉永不關。其二風抱烟霞疾。支離城市間。鳧鷖偏喜水。麋鹿不忘山。雲逝羣峯出。心淸萬事閒。晩年空學道。尙隔幾重關。</text>
<title>英玉食貧。欲謀種蔘而不得。爲贈一首。</title>,<text>世路黃金重。儒冠奈汝何。山園收㮚少。鄰舍種蔘多。席上錚錚矢。樽前浩浩歌。一樓秋更凈。早晩數經過。</text>
<title>門外諸族來會</title>,<text>一夕西風至。將如鬢髮何。震雷將雨過。秋色上樓多。茶力淸殘暑。蟬聲學醉歌。時時撥懷抱。宗族幸相過。</text>
<title>聞諸公泛西湖</title>,<text>中流簫皷沸秋天。白下衣冠盡在船。風月江湖新作主。世間誰似令公贒。</text>
<title>秀巖新寓除夕。贈趙進士稚中 㥧逵。</title>,<text>古縣逢殘臈。荒邨少四鄰。亂山如守夜。羣木始含春。北闕懸孤夢。東岡住素貧。往來開一徑。爲有讀書人。</text>
<title>元朝漫賦。寄權純百，元發從兄弟。</title>,<text>海國迷生事。郊亭且歲時。懽娛爲客倦。風俗賴鄰知。水樹搖晴景。籬篁度晩颸。方春理農器。漸似野人爲。</text>
<title>又贈稚中</title>,<text>泮水他年別。居然海上隣。竹筇行澗雪。茅屋賦山春。靜者猶憂世。通儒不恥貧。漁樵吾欲老。同社更何人。</text>
<title>更演元朝韵。自述示純百，元發。</title>,<text>幽貞非上策。經濟負明時。歲色靑山在。人情白首知。竹踈宜密雪。松茂易輕颸。磊落滄洲岸。行藏我自爲。</text>
<title>和趙稚中。寄純百，元發。二首</title>,<text>浮生已半洛陽城。西澨移家萬慮淸。野服昂藏三徑暮。禁鍾遙濶九天聲。數來山鳥無機事。耐久冬花見性情。日下故人相憶否。夢魂知在白雲程。其二蓮城百里近王城。一壑烟霞盡室淸。野老新春分果種。水禽終日聽書聲。醉醒長在希夷境。去住難忘魏闕情。杖屨西鄰多舊識。夜歸容易隔溪程。</text>
<title>人日謾興</title>,<text>邱壑初歸漫浪身。年光忽覺髩毛新。天寒過歲無多日。春到如期信愛人。雪裏來年爭吐秀。水邊楊柳已升津。閑中點檢平生跡。進退俱爲聖世民。</text>
<title>立春日。題堂楣以從俗。</title>,<text>東峯靄靄媚靑陽。竹牖今朝與寵光。民事並緣春共起。天心已遣物皆昌。歸田錄後溪山靜。種樹書中日月長。案有佳殽罇有酒。六時和氣上高堂。</text>
<title>三藜至稚中小會</title>,<text>小雨逢迎際。春泥屐齒生。樹含山氣重。邨倚夕陽明。禁掖稀高步。儒冠老盛名。百年磊落意。今得一樽平。</text>
<title>呈三藜</title>,<text>白首三藜客。文章已滿家。松癯猶遠韵。梅老復奇花。破屋眠溪雪。春耕割浦沙。靑雲多後輩。躍馬向東華。</text>
<title>歸</title>,<text>穿歷重岡景未頹。登高一笑海門開。山人已與靑山熟。未到花時跋馬回。</text>
<title>和贈沈奉事 魯崇</title>,<text>百里臨江一路賖。靑驢先到柳邊家。主人塘曲長留水。寒食山中不見花。農圃幾年身獨卧。滄桑百變鬢應華。逢塲不覺從容久。世道文章日已斜。</text>
<title>秋懷 二首</title>,<text>西景從東出。秋風知自何。黃花老不落。紅葉掃還多。海味分魚艇。山香割蜜窠。荒村饒歲計。聊樂百年歌。其二歲色催人老。秋霜奈菊何。寺門晨磬亮。田舍夜舂多。谷轉歸牛徑。堂留舊鷰窠。靈芝杳消息。萬慮集商歌。</text>
<title>柿 二首</title>,<text>山柿今經第幾霜。一村禾稼已登塲。夜來落盡靑紅葉。千顆枝頭的的黃。其二濃綠皆經海上霜。離離金實爛秋塲。夕陽最向蓮城重。街市坊村一色黃。</text>
<title>寄陳敎諭雲 文安人號可堂。掌敎豊潤留五年。</title>,<text>夜夜滄洲月。流輝薊北門。浮生異鄕國。飛夢任乾坤。燕塞周南客。浭陽稷下村。遙知雙鬂雪。課士若兒孫。</text>
<title>贈宋中書鸞書</title>,<text>天上相逢夢裏分。香留衣袖尙氛氳。百年信息東溟月。萬里神交北地雲。太史周南猶滯跡。詩人歷下動成羣。瓊琚若墮雞林市。到處梅花說廣文。</text>
<title>寄李擧人維嶽 號衡山</title>,<text>南紀衡山峻。東嵎碧海秋。各成天際夢。叵耐酒邊愁。在漢楊雄賦。游秦季子裘。時將關裏作。遙寄鴨江舟。</text>
<title>答陳太史俊千 號萸坪</title>,<text>鷲峯當海門。是吾休沐地。平生捿遁情。暫撤經帷侍。携書就竹林。默窺千載秘。大聖眞祖宗。羣賢乃世類。人生六經後。寔有承家義。雜學旣多門。祅說最狂肆。愚我萬方民。故與道相避。駸駸二百年。莫識天地意。雖微講學力。尙有憂道志。發憤著天經。筆硯藩墻置。春蚕空作繭。秋鴈不識字。未得聖人心。能無作者愧。洋洋大國風。舊識靑雲器。萬里同寸心。三年得高議。龍淵戮犀象。禹鼎遁魑魅。巍巍夫子宮。豈容他人睡。麟止大一統。羲圖六十四。經經而緯史。手勘千萬事。編摩旣一時。土炭又同嗜。候成兩家書。遠寄江山使。</text>
<title>寄題洪學士 大浩 聽水樓 次韵</title>,<text>學士歸能隱。泉聲自上樓。一籬瓜蔓濕。千畒稻香浮。宦跡隨江驛。幽期贈海鷗。不須陶令杖。高枕是田頭。</text>
<title>贈別李進士 基善 盡室歸水南莊</title>,<text>小別非長往。他鄕是故園。初衣仍返野。鳴馬自知村。素業隨耕具。蒼山暎酒樽。同聲半湖海。南郭幾人存。</text>
<title>贈韓正言 用儀 時來覲安山衙中</title>,<text>海國趍庭日。山門枉騎頻。射帿張落日。官酒孕靑春。空谷跫猶少。他鄕意轉親。承明舊時伴。誰記卧雲身。</text>
<title>歸田樂</title>,<text>熱者必思濯。勞者不忘休。自求身所安。未暇人爲謀。余生海嶽間。早從城市游。匪才誤聖眷。從仕多含羞。內省朝參懶。下邑簿書愁。務劇聰明損。形勞鬂髮秋。諒無經濟具。常懷出處憂。前年謝朝籍。盡室歸滄洲。山色自到門。海氣時上樓。梧桐冐庭秀。篔簹繞舍幽。夕燒饒束薪。晨漱有淸流。苽菓多自種。魚蟹亦易求。親厨儻無闕。自食不願浮。柹熟從隣餉。棗大聽兒鉤。小房蒭菊釀。閑庭榨菜油。有書時自讀。終朝不計籌。聖賢常在座。今古是同舟。卧起絶榮觀。俯仰追愆尤。閑牛盡日牧。游雲傍晩收。從今農圃樂。餉我百年不。</text>
<title>湘妃㤪</title>,<text>蒼蒼九疑雲。杳杳不歸魂。荊門風雨暗。飄蕩若無存。寶瑟鳴何處。斑竹尙留孫。竹上千點淚。非爲百年恩。</text>
<title>巫山高</title>,<text>巫山十二峯。峯峯似蛾眉。朝暮相逢處。誰見往來時。楚南多美人。未必神與期。魂夢本無迹。宋玉何由知。</text>
<title>陌上桑</title>,<text>春桑綠如水。春服麗且華。紅顔不自艶。路人看似花。不肯顧五馬。非緣千騎多。君歸恐日晩。何必問儂家。</text>
<title>長門㤪</title>,<text>容色有時歇。歡寵不可留。孰謂花未老。已有戀枝愁。長門白日閉。春色守空樓。猶存買賦金。漢帝恩亦優。</text>
<title>長信㤪</title>,<text>西宮夜宴高。東宮獨不寐。漢謂長信宮爲東宮。 誰知失寵後。猶是感恩淚。白華與綠衣。古今同此意。含情揜秋扇。坐待薰風至。</text>
<title>明妃㤪</title>,<text>單于失燕支。猶得漢宮姬。琵琶載槖駞。胡霜墮蛾眉。漠中逢漢使。悲甚別京時。如何荊楚産。留種作胡兒。</text>
<title>望行人</title>,<text>大堤綠楊東。是君初去路。出門復入門。目送幾人度。水宿饒風波。山行有霧露。前宵夢頗雜。欲問東家嫗。</text>
<title>征婦㤪</title>,<text>春田綠每每。四隣耒耟早。破屋無人看。滿階芳草老。生年不出門。豈識漁陽道。未暇爲君憂。拊躬心似擣。</text>
<title>關山月</title>,<text>百戰交河道。三軍半死生。君王知不知。將帥得戰名。秖有沙塲月。常傍白骨明。唉哉關山客。難言笛裏情。</text>
<title>出塞曲</title>,<text>儲胥渡瀚海。候騎過皋蘭。前軍已失道。後繼亦無端。猶言行破賊。壯士默相看。綏下捐生易。師中得將難。</text>
<title>烏夜啼</title>,<text>畢逋城上烏。窈窕機中妻。明月上烏臼。烏啼人亦啼。望郞郞不來。空閨夜凄凄。問烏見郞未。烏飛東復西。</text>
<title>採蓮曲</title>,<text>枉渚多風浪。蓮舟入花深。相逢越溪女。同是舊鄕音。持蓮以贈君。愛蓮如愛金。蓮花是儂面。蓮子是儂心。</text>
<title>折楊柳</title>,<text>二月陰山道。北風三丈雪。故園楊柳色。吹向笛中說。絮飛如雪花。閨中腸欲絶。壯士起徘徊。刀頭㤪明月。</text>
<title>梅花落</title>,<text>手種窓前梅。三年長過人。種時君已去。花落益沾巾。粧成悲獨見。影孤欲誰親。梅花看似我。遙寄隴頭春。</text>
<title>王家少婦</title>,<text>城東有嘉樹。穠華斐朝陽。新人美無度。嬌步中宮商。升堂一顧眄。風吹衣帶香。爲君歌一曲。庭舞兩䲶鴦。</text>
<title>悔從軍行</title>,<text>應募山西勇。先驅北度遼。封侯不顧家。提劒擬天驕。萬死輕百戰。鬒髮已蕭蕭。猶聞更出塞。身隷霍票姚。</text>
<title>㤪別離</title>,<text>與子新婚別。春愁只自知。未熟逢時面。然疑夢裏姿。千金買秦女。歌舞走京師。十年消息絶。能有到家時。</text>
<title>結客少年塲行</title>,<text>廣陌紅塵起。金鞭跋馬行。相逢不識面。已識俠肆名。不惜千金贈。知君一死輕。杜陵歸未遠。美酒且同傾。</text>
<title>兜率歌 新羅</title>,<text>儒理尼師今五年冬十一月。廵行國內。見一老嫗飢凍將死曰。予以眇身居上。不能養民。使老幼至此。是余罪也。解衣以覆。推食以食。仍命有司存問鱞寡孤獨老病不能自活者給養之。於是隣國百姓聞而來者衆。是年民俗歡康。始制兜率歌。樂之始也。我有老。非君誰歸。我有幼。非君誰依。嗚呼我君實余父余母。踰越岡巒。出入田畒。我飢君與米。我寒君與錦。陰谷有長春。瘠土無荒年。民生樂且康。日月光增鮮。引滿相與歌。眞誠祝彼天。願君堅似石。願君剛似銕。願君安似山。願君恒似月。</text>
<title>會蘇曲</title>,<text>儒理王九年。旣定六部。中分爲二。使王女二人各率部內女子。分明造黨。自秋七月旣望。每日早集大部之庭績麻。乙夜而罷。至八月十五日。考其功多少。負者置酒食以謝勝者。於是歌舞百戱皆作。謂之嘉俳。是時富家一女子起舞歎曰。會蘇會蘇。其音哀雅。後人因其聲而作歌。名會蘇曲。今按嶺南之俗。婦女務織作夜少眠。流風尙在云。有鳥鳴鵙鵙。六部分曹闘夜績。有虫鳴螂螂。六部分曹賞月色。公主紅粧坐上頭。村㨾衣裳未覺羞。貴賤同功又同樂。三十日勞一日休。就中手爪誰最輕。勝負雖殊等是游。巧拙不可欺。勸懲各有意。人無不試才。俗有相親誼。專心功必倍。集衆事皆易。若使人主用人移此法。賢愚盡力民受賜。</text>
<title>憂息曲</title>,<text>朴堤上。婆娑王五世孫也。先是訥祗王弟卜好質高句麗。未斯欣質倭。王卽位二年。思見二弟。召問堤上。對曰論難易而後行。謂之不忠。圖死生而後動。謂之無勇。臣雖無狀請行。遂聘高句麗。語王曰交隣之道。誠信而已。若交質子則五伯所不爲。今寡君愛弟卜好在此十年不還。寡君思念不已。大王若令歸國則於大國無損。而寡君之德大王無窮。高句麗王許之。卜好旣還。王語堤上曰我念二弟如左右臂。今得一臂奈何。堤上曰倭當以謀紿之。臣旣行。請囚臣家屬。遂入倭若反者然。倭主疑之。及聞新羅王囚未斯欣，朴堤上家屬。謂堤上宲反。於是出師將襲新羅。以堤上未斯欣爲鄕導。行至海島。堤上勸未斯欣潛還。獨寢舟中晏起。以俟未斯欣遠行。倭人知之。縛堤上追之不及。倭主怒鞠之。堤上曰臣雞林之臣。欲成吾君之志耳。倭主怒。燒殺木島中。王聞之哀慟。贈堤上大阿飡。厚賜其家。使未斯欣娶其第二女。未斯欣之來。王命六部郊迎。及見握手相泣。置酒極。娛作憂息曲。參商在天。永無會期。兄弟旣同。喜極旋悲。崇淸酒炙肥牛。吾非汝樂而爲誰。一解滺滺洛川。界地爲岸。嗟嗟兄弟。誰令東北久分散。天之涯地之角。肝腸曲曲車輪轉。二解出有輿馬。入有妻孥。亦有琴瑟。可紓欝紆。悒然不樂。顧影則孤。三解北瞻卒本。東扶搖枝。汝病誰憂。汝死誰知。父母生我兄弟。寧使我分離。四解堅絲可以絡牛角。勇智可以成大功。忠臣不惜死。二弟生還雞林宮。崇淸酒炙肥牛。與汝湛樂樂無窮。五解</text>
<title>碓樂</title>,<text>慈悲王二十一年。有人家甚貧。衣百結若懸鶉。時人因號爲百結先生。慕榮啓期之爲人。常以琴自隨。凡喜怒哀歡不平之事。必於琴宣之。歲將暮。隣里舂粟。其妻聞杵聲曰。人皆有粟可舂。我獨無何以卒歲。先生仰天嘆曰夫死生有命。富貴在天。其來也不可拒。其往也不可追。汝何傷乎。乃鼓琴作杵聲以慰之。世傳爲碓樂。碓樂碓樂。碓有聲琴有曲。百結先生老猶飢。以琴作碓樂。可知鳥飛上天獸在地。秋菊春蘭不同時。天生百昌自有命。命各隨身君莫疑。富亦不足喜。貧亦不足悲。居貧有道戰勝肥。但使無求心卽樂。身安縕袍華玉珮。口甘葵藿尙粱肉。若爾營營不葆眞。黔婁有餘盜蹠貧。隣家有碓翁有琴。信手調弦似調杵。一舂一鼓鼓復舂。一皷一舂舂復皷。絃淸杵濁孰與多。雙聲彷彿酬言語。碓樂兮可以樂歲時。搗玉揚珠是何處。</text>
<title>伽倻曲</title>,<text>眞興王十二年。王如娘城。召見于勒及其弟子尼文于河臨宮。令奏其樂。二人各製河臨嫩行二調奏之。調共一百八十五曲。先是伽倻國王嘉悉。法唐樂部箏而製十二絃琴。以象十二月。乃以諸國方言各異。聲音難一。命樂師于勒造十二曲。後于勒等知國將亂。携樂器來投。王置之國原。王命法知，階古，萬德等學樂於于勒。于勒因其材敎。階古以琴。法知以歌。萬德以舞。業成奏之。王曰與前娘城無異。乃厚賞焉。三人旣傳十二曲。相謂曰此樂繁淫不雅。遂約爲五曲。于勒始聞而怒。及聽終嘆曰樂而不淫。哀而不淫。可謂正也已。遂奏之。王大悅。諫者曰伽倻亡國之音。不足取。王曰伽倻王淫亂自滅。於樂何有。於樂何有。盖聖人製樂。緣人情以爲節。國之理亂。不由音調。遂用之。名其琴曰伽倻。伽倻開國昔何微。興亡事去檜無譏。世間猶有伽倻琴。于勒先生早見幾。治世不嫌亡國音。羅王論樂政是非。日色好看初出時。人情常狃久安後。娘城新曲有深意。奉上國王殿下千千壽。</text>
<title>冷林歌</title>,<text>實兮大舍純德之子也。性剛直不可屈以非義。眞平生時爲上舍人。時下舍人珍堤其爲人便佞。爲王所嬖。雖與實兮同僚。臨事互相是非。實兮守正不苟。且珍堤嫉恨屢讒於王曰。宲兮無智慧多瞻氣。急於喜怒。雖大王之言。非其意則憤不能已。若不懲艾。其將爲亂。盍黜退之。待其屈服而後用之非晩也。王然之。謫宦冷林。或謂宲兮曰君自祖考以忠誠公材聞於時。今爲佞臣之讒毁。謫宦於竹嶺之外荒僻之地。不亦痛乎。何不直言自辨。實兮答曰昔屈原孤直。爲楚擯黜。李斯盡忠。爲秦極刑。故知佞臣惑主。忠臣被斥。古亦然也。何足悲乎。遂不言而往。作長歌見意。善惡由人出。倚伏天所爲。歷選君臣際。忠良得路誰。使古無憂患。箕子不明夷。使古無讒佞。蒼蠅不賦詩。使古無屈原。沅湘死可悲。使古無賈生。長沙謫可嘻。身非自我窮。官非自我黜。古人亦似我。我躬安足恤。月到中天雲始暗。花謝東風葉還出。造化無端闔復開。行人有去亦應來。只願君王德日明。朝廷衮衮多賢才。</text>
<title>椵岑歌</title>,<text>奚論牟梁人也。其父讚德有勇志英節。名高一時。建福二十七年庚午。眞平王選爲椵岑城縣令。明年辛未冬十月。百濟大發兵來攻椵岑一百餘日。眞平王命將以上州下州新州之兵。救戰不利引還。讚德憤恨之。謂士卒曰三州軍帥。見敵強不進。城危不救。是無義也。與其無義而生。不若有義而死。乃激昂奮勵。且戰且守。以至粮盡水竭而猶食屍飮尿。力戰不怠。至春正月。人旣疲城將破。勢不可復完。乃仰天大呼曰吾王委我以一城而不能全。爲敵所敗。願死爲大厲。喫盡百濟人。以復此城。遂攘臂瞋目走。觸樹而死。於是城陷。奚論年二十餘。以父功爲大奈麻。至建福三十五年戊寅。王命奚論爲金山幢主。與漢山州都督邊品興師。襲椵岑城取之。百濟聞之。擧兵來。奚論等逆之。兵旣相交。奚論謂諸將曰昔吾父殞身於此。我今亦與百濟人戰於此。是我死日也。遂以短兵赴敵。殺數人而死。王聞之爲流涕。贈恤其家甚厚。時人無不哀悼。爲作長歌以吊。建福三十有五年。金山幢主奚論。父讚德爲椵岑令。守城城急心愈堅。食人屍飮人血。敵來益多奈何乎天。攘臂瞋目走觸樹死。作新羅國忠臣。奚論復舊地。二十成父志。百濟兵復來。奚論語羣帥。吾父死於此。不死則非義。爲子當孝爲臣當忠。請君索我衆獲中。衆中錯愕不及語。奚論已走兵交處。嗚呼椵岑城亡不足惜。可惜奚論父子誰與伍。吾聞西國聖人說輪回。願令此人再生東國守境土。</text>
<title>黃昌舞 見輿地勝覽</title>,<text>羅代有黃昌者。年可十五六歲。善舞釰。謁於王曰臣願爲王擊百濟王。以報王之仇。王許之。則往舞於通衢。國人觀者如堵。王聞召至宮中。使舞而觀之。昌擊王於座殺之。遂爲左右所害。霹靂盤空不墜地。翔龍戱海藏其尾。天地低垂日月動。西方白帝行金氣。一朝鬼哭深宮秋。白馬澄江絶不流。滿朝黃髮雖無數。童子英名照千古。人生報主莫顧身。君不見黃昌舞。</text>
<title>利見臺 見高麗樂志</title>,<text>世傳羅王父子久相失。及見之。築臺相見極歡。作此以歌之。號其臺曰利見臺。盖取易利見大人之意也。輿地勝覽以爲神文王事。與此不同。二氣烟熅。雨曜重光。太和攸萃。克篤其祥。昔矣相送。水遠山長。今乎曰歸。車輕馬良。天人胥悅。海宇同慶。有截其臺。燕喜洋洋。靑陽鋪席。朱冥設牀。望舒更衣。夫燧凝香。雷公擊鼓。風伯吹笙。南極佐肴。北斗稱觴。</text>
<title>萬萬波波息曲</title>,<text>神文王時。東海中有小山浮來向感恩寺。隨波往來。王異之。泛海入其山。上有一竿竹。命作笛。吹此笛則兵退病愈。旱雨雨晴。風定波平。號萬波息笛。歷代傳寶之。至孝昭王加號萬萬波波息笛。湯年無大旱。堯年無大水。神農草不甞。軒轅車不指。國太平兮民安樂。美至斯兮誰所使。海萬里兮山浮來。得一笛兮尺有咫。笛有聲兮萬波息。笛無聲兮萬波起。民國安危聽汝笛。君王端拱九重裏。</text>
<title>處容歌</title>,<text>憲康王五年。王出鶴城。還至海浦。忽雲霧晦暝。迷失道路。禱于海神開霽。因名開雲浦。有異人處容者。奇形詭服。詣王前歌舞。從王入京。王賜爵級。于時又有四神人衣巾詭異。形容可駭。不知所從來。詣駕前歌舞。其歌有智理多逃都破都破等語。盖謂以智理國者多逃而都邑將破。故歌以警之也。時人不知。反以爲瑞。耽樂滋甚。故國終亡。灾祥無定形。貞恒故在人。殷昌自雊雉。魯衰猶見麟。蒼天不可問。吊賀竟誰眞。神人白日降。知君好歌舞。相傳作人瑞。豈識增天怒。壽盡者諱死。祚窮者諱亡。韙哉古人言。衰世反多祥。君看楚莊時。無灾恐天忘。</text>
<title>天官㤪</title>,<text>金庾信兒時。母夫人日加嚴訓不妄交游。一日偶宿女隷家。母面敎之曰我已老。日夜望汝成長立功名。爲君親榮。今乃與屠沽小兒。戱游淫房酒肆耶。呼泣不已。庾信卽於母前自誓。不復過其門。一日被酒還家。馬遵舊路。誤至娼家。娼且欣且㤪。垂出泣血。庾信旣悟。斬所乘馬。棄鞍而返。女作㤪詞一曲。傳之天官寺。寺卽其家也。天官其女號也。水淸淸石離離。淸流過石無回期。黃昏白馬自到門。馬知儂心君不知。懸鏡堂中秋夜長。讀書樓上秋日短。彼此相違如日夜。一長一短知誰管。亦知君非薄情郞。賢大夫人在高堂。丈夫功名期竹帛。女人計不踰衣裳。大知不與小知謀。宜君棄我如相忘。</text>
<title>余那歌</title>,<text>余那山在慶州府南四十里。世傳有一書生居是山讀書擢第。聯緡世族。後掌試設宴。其婚家喜而作余那山之歌。自後掌試者設宴。先歌此曲。今用其調以戒主司之用情者。月不爲一川明。春不爲一樹華。萬彙同生天地中。一人榮樂休相誇。無數門生謁座主。山外悲吟更幾家。一國興亡繫人才。萬夫窮通决汝手。莫將公器爲私物。上有明神下萬口。年去年來唱余那。幾人無愧余那歌。</text>
<title>黃鳥歌</title>,<text>琉璃王三年秋七月。作离宮於鶻川。冬十月王妃松氏薨。王更娶二女以繼室。一曰禾姬。鶻川人之女也。一曰雉姬。漢人之女也。二女爭寵不相和。王於京谷造東西二宮各置之。後王佃箕山。七日不返。二女爭闘。禾稼罵雉姬曰汝漢家姬妾。何無禮之甚乎。雉姬慚恨亡歸。王聞之策馬追之。雉姬怒不還。王甞息樹下。見黃鳥飛集。乃感而歌曰翩翩黃鳥。雌䧺相依。念我之獨。誰與其歸。黃鳥捿兮羽相磨。黃鳥啼兮聲相和。風漂搖兮失舊柯。各東西兮將奈何。藏金堂兮上椒閣。施羽帳兮鋪錦席。胡不留兮使余戚。珥明珠兮珮華玉。載淸酤兮炙肥肉。胡不歸兮使余毒。舟于川兮馬于路。欲往從兮不余顧。朝余愁兮暯余思。苦莫苦兮將告誰。</text>
<title>井邑詞</title>,<text>井邑全州屬縣。縣人有行商久不至。其妻登山石以望之。恐其夫夜行犯害。托泥水之汚以歌之。世傳爲登岵望夫石云。晝行莫避石。夜行當畏泥。泥能沒馬腹。石惟彈馬蹄。</text>
<title>長湍曲</title>,<text>太祖廵省民。補助不給。與民同樂。民思其德。久而不忘。後王游長湍。二人歌聖祖之德。因以頌禱而䂓戒之。江流有源。自彼山東。邦基有赫。皇祖之功。皇祖有孫。世其天祿。不有兢惕。其何能國。能國能家。在儉與仁。克勤克戒。無替先人。先人有訓。從諫則聖。不信則讒。無逸則敬。則敬維何。百僞是攻。卛土歸仁。如彼朝宗。朝宗有道。一潰難復。矧伊君心。縱必傾覆。傾覆則易。栽培則難。夙夜無忝。用戒游盤。</text>
<title>大同江 九言</title>,<text>周武王封殷太師箕子于朝鮮。施八條之敎。以興禮俗。朝野無事。人民歡悅。以大同江比黃河。永明嶺比嵩山。頌禱其君。此入高麗以後所作也。不見黃河見我大同江。不見嵩山見我永明嶺。伊昔朝周玉馬隨日東。始敎人誦八條田九井。一方風氣開闢如將曙。山川發色草木迎新景。嗚呼箕子來時道亦東。天從海外別作中華境。</text>
<title>金剛城</title>,<text>契丹聖宗侵入開境。焚燒宮闕。顯宗收復開京築羅城。國人喜而歌之。或曰避蒙兵入都江華。復還開京作是歌也。金剛城言其城堅如金剛。金剛城金剛城。岳靈河伯衛王京。千杵聲萬杵聲。睥睨獸角中天橫。包珠宮帶紫庭。市井安樂朝廷淸。銷金甲事春農。將帥論功不論兵。挹金漿稱兕觥。使君千歲保太平。</text>
<title>伐谷鳥辭</title>,<text>伐谷。鳥之善鳴者也。睿宗欲聞已過及時政得失。廣開言路。惟恐羣下不言。作此歌以諷諭之。然人臣之不言。恒由人主不能受諫。故今反其意以戒人主。耳具二寸郭。難盡四方聲。未若人爲耳。公聽物無京。目具兩顆珠。難盡四方明。未若人爲目。公視物自呈。人君耳目在左右。自作聰明亦何有。美味張前不下筯。明月當空獨閉牖。南行至郢却回顧。不見冥山是誰咎。周道遂迷監謗日。殷社爲虛拒諫後。野鳥爲鸞鹿爲馬。滿庭不語非無口。君不見伐谷鳥能善鳴。夏盡秋來不復聽。千林寂寂萬山空。誰知善鳴是鳥性。羣臣語默本如斯。勉回春風上林枝。</text>
<title>瓜亭曲</title>,<text>毅宗五年。杖流鄭叙于東萊。叙將行。王謂曰今日事迫於朝議也。行當召還。叙旣流。召命久不至。乃拊琴作謌。詞極悽惋。自號瓜亭。後人名其曲爲鄭瓜亭。卽今之界面調也。赤日湧出東海濱。半照君邊半照臣。昔帶朝暉殿前班。今承曉色澤畔身。十載不見君王面。獨向滄洲拜日輪。一歧當前對馬近。欲說孤懷向誰陳。天地生才若有意。窮通倚伏政何因。秋梧葉大已驚風。冬柏花開不見春。獨抱瑤琴那忍彈。絃促調高泣鬼神。海上羣仙集北斗。藻旒搖曳雙麒麟。玄門奕奕跨星河。靈妃導盖乘尻輪。天宮高會爛如雲。記否黃庭誤讀人。</text>
<title>長巖曲</title>,<text>平章事杜英哲甞流長巖。與▣▣▣▣善。及召還。老人戒其苟進。英哲諾之。後位至平章事。果又陷罪貶過之。老人送之。作是歌以譏之。李齊賢作詩解之曰拘拘有雀爾奚爲。觸着網羅黃口兒。眼孔元來在何許。可憐觸網雀兒癡。魚躍長巖百丈渠。中鉤却在脫鉤餘。前魚旣死後魚來。後魚死後還有魚。</text>
<title>五冠山</title>,<text>五冠山。孝子文忠所作也。忠居五冠山下。事母至孝。其居距京都三十里。爲養祿仕。朝出暮歸。定省不少衰。歎其母老作是歌。李齊賢作詩解之曰木頭雕作小唐雞。筯子拈來壁上捿。此鳥嘐嘐報時節。慈顔始似日平西。五冠山高高上無極。水流雲過山不動。朝看暮看長凝碧。待到天荒地老山始傾。木雞亦應鳴膊膊。</text>
<title>舞鼓樂</title>,<text>忠宣王四年。侍中李混謫官寧海。乃得海上浮査。制爲舞鼓。其聲宏壯。其舞變轉。翩扁然雙蝶繞花。矯矯然二龍爭珠。最樂府之奇者也。舞鼓樂鼓且舞。叫天閽望紫府。日慘慘乕豹聚。欲飛升身無羽。氣不舒心正苦。百回旋千仰俯。忽如忘忽如怒。縱肢體恣擊拊。得自心神授譜。逞千奇冠終古。欲因誰獻明主。</text>
<title>阿也麻</title>,<text>忠惠王四年。元遣大卿朶赤等來。王率百官郊迎。聽詔于征東省。朶赤等蹴王縛之。卽掖王載一馬馳去。王請少留。朶赤等拔釰脅之。元以檻車流王于揭陽縣。帝喩王曰爾爲人上而剝民已甚。雖以爾血啖天下之狗。猶爲不足。然朕不嗜殺。是用流爾揭陽。爾無我㤪往哉。揭陽去燕京二萬餘里。傳車疾驅。艱楚萬狀。未至揭陽。薨于岳陽。或云遇鴆。或云食橘而俎。國人聞之。莫有悲之者。小民至有欣躍以爲復見更生之日。其民不見德如此。初宮中及道路歌曰阿也麻古之那。從今去何時來之。是人解之曰岳陽亡故之難。今日去何時還。昊天疾威阿也麻。人事不可知阿也麻。去千乘從一馬阿也麻。彼獨夫無與從者阿也麻。毒被生靈罪滿天下阿也麻。吉匈倚伏實由人所▣阿也麻。當與治同道勿與亂同歸阿也麻。</text>
<title>叢石亭 四首</title>,<text>叢石亭。奇轍所作也。轍以元㥧帝中宮之弟。仕爲平章。奉使東還。至江陵登此亭。覽四仙之迹。臨望大海作是歌。誰將六稜石。交海作釘住。相傳一千載。誰識四仙度。其二四仙學吹簫。迢迢上碧霄。欲尋消息處。東海本無潮。其三叢石亭亭出。淸風萬古吹。奕奕平章事。四仙知不知。其四旁抽竹筍長。仰寫佛頭靑。江海如天大。贒愚共此亭。</text>
<title>楊花詞 五首</title>,<text>漢陽府院君韓宗愈。未達也與一時名士相往還。羣飮無虗日。醉則起垂袖爲舞。歌楊花詞曰待如晦淸風飛揚到黃閣中。識者皆異之。性厚重喜談笑。樽俎間和氣油然可愛。處事接物。皆有餘裕。謚文節。覽時物兮昭穌。英豪盡在酒壚。狂歌亂舞傾都。楊花飛飛滿衢。芳時冉冉代徂。其二停金罍兮四顧。廣陌東風一度。楊花高於本樹。物微飛騰有數。人生詎無奇遇。其三薺麥零兮不揚。楊花別樹飛颺。處高獨擅風光。欲與下流相忘。立身要自當當。其四楊花飛兮前溪。不墮水不粘泥。豈煩人力推提。因風乘勢東西。轉眄終到沙堤。其五風飄飄兮震枝。楊花高下參差。前者後者相隨。一片先到黃扉。羣飛敢言同時。</text>
<title>長生浦</title>,<text>侍中柳濯出鎭全羅有威惠。軍士愛畏之。及倭冦順天府長生浦。濯赴援。賊望見而惧卽引去。軍士大悅作是歌。上醫治未病。上將勝不戰。漆齒輕巧善闘。飛船擾海甸。柳侍中來賊乃去。兩軍不放箭。威行異俗。惠洽一路。文武邦之彦。</text>
<title>奉賀權醴泉 偗 兩世回巹 己巳</title>,<text>紫閣東風匝管絃。漁亭物色故依然。天人錫福全雙壽。父子回婚隔幾年。眉髮曾經英廟世。姓名同籍蕊珠仙。衆賓自識贒郞意。燕喜新詩續舊篇。</text>
<title>寄夢山</title>,<text>坐擁圖書晝掩關。在官嬴得一身閒。未除豪氣窮通際。自有知音兄弟間。卜宅近臨泉上柳。捲簾同對郭南山。門前白石蒼苔徑。休遣游雲獨往還。</text>
<title>詶丁穉書</title>,<text>淵明歸後更無官。林逋逍遙境自寬。高閣半晴山氣活。空庭四月樹陰團。閑中月朝看書品。老去經綸落釣竿。千里相思同氣味。爲君華佩贈君蘭。</text>
<title>輓洪正言聖宰 羲玄</title>,<text>海上別三載。人間住幾時。命嗟家不祿。病覺世無醫。南斗知名久。西淸侍讀誰。同年舊日誼。沾灑撫孤兒。</text>
<title>倚杖</title>,<text>倚杖荊門宿霧開。意行田路一悠哉。水邊起鷺高仍下。柳外行人去若來。漁釣每從滄海隱。聖賢猶畏白頭催。㓒園忘世非眞忘。論道文章太費才。</text>
<title>樓夜</title>,<text>竹簟蘆簾自有風。夜深舒嘯意無窮。月明城郭蒼蒼裏。秋在星河淡淡中。畎畒秪今全出處。文章從古半英雄。十年京國交游盛。唯愛南山桂樹叢。</text>
<title>靜中</title>,<text>庭喧鳥雀客仍踈。小圃經年不種蔬。自怪閑中猶物累。半牕風雨急移書。</text>
<title>賀洪同樞 若浩 陞資次韻 二首</title>,<text>福宿恩星集上春。陶匀壽域自中宸。耆英半是同朝舊。惇史初書在野臣。比屋兒孫爭抱子。升堂杖屨不須人。歡州從此家家扇。應畫南溪一角巾。其二黃髮如今長幾許。聖朝三見泰階臨。秩因陶令歸田日。恩自周王養老心。鍾得松苓千歲久。分栽花果一村深。詩成八十蠅頭細。寶玩傳家抵萬金。</text>
<title>哭丁上舍 義升</title>,<text>詩草蕭條半不留。孤兒哭向枕邊收。東關才子今誰繼。南郭故人懷舊游。秋風路指登山屐。春水書來下舟。珍重百年苽葛誼。雲歸無迹恨悠悠。</text>
<title>寄夢山 時爲敎官○又有一首在三十九丈。當書入于此。○二首</title>,<text>高才憐薄宦。白首少新知。兄弟文仍友。童蒙學有師。石橋泉急處。山木雨鳴時。靜者應難出。虞人不可期。</text>
<title>三藜至。夜坐同賦。</title>,<text>晷度川流不暫停。虫聲已在澗邊亭。未凉山色初淸夜。將雨雲間已少星。仕學無成生白髮。文章有意續丹經。鄕隣願結漁樵社。靈鷲三年海上靑。</text>
<title>次三藜賞蓮韵</title>,<text>滿袖淸香在。賞歸西郭蓮。小橋行似畫。華鬂映相鮮。筋力新秋健。樓臺擧國傳。我胡慵不出。孤咏翠微邊。</text>
<title>寄李陰城 允膺</title>,<text>昔我敲門際。方君出洞初。逢迎留弟侄。居處有琴書。已識行非遠。端愁返故徐。朅來經幾日。綺句落幽居。</text>
<title>默坐</title>,<text>盡室歸耕海上田。鬂毛空擲鏡中年。平生報主安民畧。坐對斜陽一樹蟬。</text>
<title>贈李陰城</title>,<text>海內求名士。逢君已恨遲。當樽一披豁。扶杖亦追隨。第宅靑山見。文章白首知。大東諸作者。風雅定歸誰。李喜論我東詩家。故因而問之。</text>
<title>片雲</title>,<text>城上浮雲載日行。片陰橫度萬千甍。鍾街漸朗西門黝。一瞬炎凉變化情。</text>
<title>咏懷寄夢山</title>,<text>生涯淡泊賦歸初。松竹林間遂卜居。數月江湖憂旱魃。一年邱壑閣農書。是年旱甚。民至廢農。 若論文武才無用。未報君親髮已踈。北海之樽南郭几。今春始識夢山廬。</text>
<title>大風</title>,<text>一念懷明主。空齋坐五更。夢稀秋後寐。風振海邊聲。萬樹如相戰。羣峯送不平。自知無定力。孤燭達天明。</text>
<title>自安陽過再警村</title>,<text>度盡朝陵路。荒蹊斷續然。馬蹄方過岸。人影屢移田。饁酒蒼槐下。漁笭白鷺前。庭闈滄海上。歸意急如船。</text>
<title>郊行</title>,<text>片雲行野時。鳴馬度長阡。初從雲影後。已出雲影前。自看衣帶光。赫陽方中天。草與泥相蒸。氣上如燒烟。客行何刺刺。岡陸猶綿綿。閒忙共一路。寒暑送百年。生平歷萬里。顔髩老山川。所經吁一旱。太半未種田。救災無上策。閭井已騷然。憂國念。目盡五雲邊。</text>
<title>歸塗紀志</title>,<text>昨日葛衣今日淸。暑行宜雨亦宜晴。近山籬落秋風早。古縣橋梁夕照明。遠水皎疑殘雪在。深松屯作片雲橫。往來屑屑緣何事。未了忠臣孝子情。</text>
<title>秋郊感懷</title>,<text>獨繞西軒樹。今秋葉已紅。高峯早見雪。窮海晩多風。賢路窮通際。人情語默中。酒酣歌激烈。奇氣欲成虹。</text>
<title>將之公州葬舅氏。過星村海口作。</title>,<text>櫪馬動征鐸。遙山入銜轡。公州在何處。海門方此地。路經姨母山。宰樹亦叢翠。吾行復爲誰。新悲續故淚。悄悄歷山阪。乃與日相値。相値復相失。面勢亦隨異。溪回每欲遮。村近忽如避。徒御莫云艱。迂轉亦常事。日日行不息。錦水向我至。</text>
<title>庚午元日立春</title>,<text>海國生春早。農家得歲歡。郊原爭媚日。天地不留寒。童稚隨年大。文章入道難。麥邱千歲祝。遙向五雲端。</text>
<title>上元夜</title>,<text>英年志氣半摧頹鳧。雁江湖謾去來。明月幾回滄海上。梅花今向漢濱開。方春禮樂祈農社。儉歲歡娛念酒盃。甲第傳柑多夜宴。笙歌何處引高才。時有酒禁</text>
<title>過李參判 庚運 山居</title>,<text>同鄰小司冦。買宅古歡州。流水出迎客。靑山隨上樓。里因金帶重。門向雀羅秋。欵曲三年面。朝盤有美羞。</text>
<title>與權純百 永憲，元繼 命憲，申景甫 星模 游龍園。用時永韻。</title>,<text>種樹非娛客。花時人自過。各將雙髩至。政奈一罇何。籬擁山爲圃。泉經石起波。芳菲宜晩眺。堅坐聽鶯歌。園主種樹爲業。時方禁釀。</text>
<title>差祭明陵</title>,<text>松下山榴遠近叢。六陵全局半靑紅。自疑肅穆齋居日。身在千重錦繡中。</text>
<title>權醴泉正郞兄弟約游北渚。關雨不果。</title>,<text>怊悵東郊樹。頻年繫馬稀。今朝雨不出。春色日應非。古畤雲藏郭。荒村水囓扉。綠陰晴可愛。黃髮願無違。</text>
<title>詶李學士休吉歸東園郊寓</title>,<text>公桑野樹欝連山。南北樵風任往還。學士騎牛牛背重。到家初月上林關。</text>
<title>庚午四月八日燈夕</title>,<text>張燈八日上元同。縛竹爲竿是國風。帆檣競出層城上。旗幟旁羅萬戶中。爭明百道珠璣錯。並曜三更日月紅。因識太平民物盛。匈年如此况年豐。</text>
<title>寄題鄭殷賚 弼東 大觀亭</title>,<text>勞不忘休醉欲醒。江湖宜有大觀亭。沙邊樹暎千帆直。雲際山橫數郡靑。喧寂無端禽自語。沉浮隨意鷺忘形。知君耕釣非長往。城闕回頭廑戶庭。</text>
<title>大殿端午帖</title>,<text>天中嘉會物皆昌。聖德隨時法太陽。戒逸應書周几杖。迎薰已御舜衣裳。恭將壽斝三朝永。頻接經筵隻日長。洋溢謳歌騰少海。萬方元自一人祥。又四德亨爲盛。機緘轉一元。條風穌品物。秧雨沛乾坤。愛日誠逾進。扶陽戒故存。臣工皆被化。何待賜衣恩。又祥暉徐轉上林枝。臨殿時多轍講遲。暫閒尙切承歡念。慈壽宮中萬歲巵。又赤道周天日。遲遲講幄中。臨筵諄復語。秖是願年豊。</text>
<title>又 擬作</title>,<text>侍讀諸臣上赤墀。民憂已减麥秋時。試看玉漏遲遲度。聖主看書未覺遲。又南風拂拂綉絲香。云是縷長命亦長。願得長絲長萬丈。籌添睿壽壽如岡。</text>
<title>隣人求評詩。仍次軸中韵。六首</title>,<text>泥濘當門雨渾山。山齋饒我一旬閑。吐呑雲樹孤呤裏。開落榴花謝病間。遙夜詩將諸子至。淸風力挽古人還。神交不必知名姓。淥水華星照見顔。其二川流箭疾走江河。凍雨終朝晩更多。雲鷺不妨衝濕羽。庭柯許久耐陰花。酒中靑白非佳境。鏡裏玄蒼易逝波。睡起明珠光奪目。動人佳句得陰何。其三雲海茫茫半露眉。看山可愛向晴時。登樓一笑堪詞賦。與酒相關是髩絲。石氣生凉衣已覺。泉聲徹夜枕先知。滿床竹樹蒼蒼色。君是詩豪定畫師。其四雨聲終夜隔牕聞。想像書樓宿暯雲。千里馬來應有種。一川鷺浴自依羣。江山寥廓含淸韵。花草斑斕結異文。陋巷商歌吾亦樂。城南雲樹已中分。其五一枕悠悠謝客門。新詩忽到破酣昏。淸泉白石含霜凈。赤水玄珠照夜繁。笙皷已應喧北里。刀圭吾欲問東垣。天成人力難言處。樽酒何時得細論。其六琪樹瓊林興渺然。凝香小閣只高眠。竹西謾結逍遙社。硯北虛拋少壯年。雨過一旬聲漸細。虹垂萬壑勢仍圓。海山秀色烟雲氣。詩自西南若箇邊。</text>
<title>崔義士永元從金將軍戰死深河之役。其孫奎顯求詩。</title>,<text>得死方爲死。成功不是功。天兵雖失利。我士獨輸忠。義激三軍外。崔初不隷軍。自願從戎。 聲馳萬國東。金公眞將帥。麾下殉英雄。</text>
<title>老松</title>,<text>屈銕垂藤亦自然。潤根元有幾重泉。蛟龍怒立相形地。城社同傳始植年。赤日近人還失勢。碧山當戶半藏姸。四隣蒼翠非無樹。不遣笙簧到耳邊。</text>
<title>秋過博園吳士默 淵常</title>,<text>蹇驢㢠踏夕陽西。洞府深深幾折蹊。太史幽居近雙闕。禁林黃葉落淸溪。周旋同事知何幸。就次論詩覺已低。山北山南稀見面。此生離合苦難齊。</text>
<title>送曺尙書 允大 再入燕京</title>,<text>長城西走路三千。舊識胡兒飮馬泉。復見贒勞行隔歲。亦知康健似當年。閭山積雪千峯曙。薊府斜陽萬樹煙。寄語江南諸吉士。將詩何必向人傳。聞陳翰林俊千，費編修蘭墀諸人盛傳。余詩故云。</text>
<title>姜右尹 碩龜 輓</title>,<text>金山駐馬十年前。已是罇前雪髮仙。秋驛坐邀江右路。春城詩憶社中筵。耆英一代稀同隊。仕宦三朝半在田。身後遺經傳有地。孫曾箇箇似公贒。</text>
<title>餘窩睦知事 萬中 輓 三首</title>,<text>悠悠吾道莾榛叢。文乕人龍幸有公。歷落時憂揮麈際。飛騰傑氣閉門中。立身砥柱千層聳。到手狂瀾一掃空。篋裏遺書光萬丈。後儒於此識英雄。其二千載愈翺不可肩。晩生公亦卷中賢。立言工富居閒日。憂道心長大耋年。靈運子孫猶有鳳。劉綱夫婦盡成仙。若從門下論私謚。國老文宗合一身。其三塵擁軒房草上除。生年不學達官居。風騷積雪峨嵋峻。人物荒城魯殿餘。八耋鬚眉傳作盡。三朝恩遇記成書。子雲遺蹟空文藻。惟有侯芭淚滿裾。</text>
<title>哀李生 泰象</title>,<text>莫識生才意。何無續命方。豫樟初出地。荃蕙已彫霜。運否簪纓世。名留 一作魂遊 翰墨塲。憶曾西第日。見汝始扶床。</text>
<title>辛未元日</title>,<text>梅花共我一團春。梅老年年花更新。力學經年嗟未進。梅前猶作去年人。</text>
<title>次李陰城元日韻 二首</title>,<text>天機人事日紛紛。曙鼓昏鍾遞入聞。坐覺梅花飄作雪。爲誰髩髮老如雲。傳經閣上懷明主。閉戶墻東學隱君。童稚歡娛偏得歲。屠蘇六博自成羣。其二勁風掠樹影繽紛。巷外歌謠遠遠聞。半刻欲舒行陸日。窮陰已散隔年雲。生涯淡泊常憂歲。宦跡婆娑只愛君。稍待東風紅綠遍。名山去訪四仙羣。</text>
<title>中宮殿春帖子</title>,<text>婺女祥光近北辰。六宮和氣自成春。祈蚕五夜初頒種。視膳三朝不稅巾。合殿穩捿金孔雀。尺衣新繡玉麒麟。坤元厚載天同運。誰識陰功及萬民。</text>
<title>辛未元月十一日子時立春。與兒輩賦。二首</title>,<text>子夜春生早。新年病歇時。行藏已晩節。暘雨敢先知。淑氣籬間雪。芳心隴上枝。從今艶陽日。端爲北堂遲。其二萬彙蘇今日。吾儕共此時。寸陰書上得。和氣鏡中知。積雪淸梅影。光風轉柳枝。閏年尤可喜。花下餞春遲。</text>
<title>上元夜</title>,<text>南山北山雪未消。佳節今年暖尙遙。夜出誰何鍾閣路。月輪今在廣通橋。春粧袨服堂堂去。露次笙歌冉冉驕。自識風流非舊日。却將華髮媚今宵。</text>
<title>元夜陪家大人步出洞口。歷話李陰城。</title>,<text>東風拂面酒痕消。大道靑天俯仰遙。雙闕觚稜雲際樹。萬人歌舞月中橋。闌干北斗含春轉。的歷南枝帶雪驕。不有西隣移杖屨。老親誰與度良宵。</text>
<title>梅 二首</title>,<text>冰霜愁殺背山家。枝老三年已半斜。獨抱幽香人不識。新年始放若干花。其二生年不識熱官家。閉影寒山日已斜。臘後春前消息至。晩開還是早開花。</text>
<title>別通信正使金公世 履喬 赴對馬島</title>,<text>絶域通隣好。樓船仗國靈。羣仙迎漢節。異氣逗秦經。遙島升烟霧。中流蕩日星。馬州何處是。天地本浮萍。</text>
<title>別通信副使李子餘 勉求</title>,<text>國力輸滄海。人才盡使船。洋中先見日。荒外尙同天。蠻市珠香錯。瀛洲草木鮮。定知傾盖處。卉服謁神仙。</text>
<title>贈別許營將 乘 從信使之日東</title>,<text>島夷不壯大。吾嶺出英雄。身立千人上。名傳萬國東。拔刀開積水。揮翰役長風。卉服爭羅拜。應存不戰功。</text>
<title>送李書記 明五 之日東</title>,<text>幕府臨滄海。浮楂向杳冥。蠻夷元水性。島嶼若舟形。帆頂晨生日。鍼頭夜泛星。風謠不必問。家集勝圖經。</text>
<title>上官遂安</title>,<text>幾歲違靑瑣。今春始出城。極知爲縣譜。未償報君情。華盖暎雙髩。野花明去程。二親方七十。端喜養三牲。</text>
<title>山郡</title>,<text>地高川四下。巖邑小如滕。市里頻驚乕。田家亦飼鷹。晩山燒更綠。陰窟暑猶冰。賦役何時畢。三年穀不登。</text>
<title>賑饑 時土賊洪景來起定州。本郡以有防垣嶺爲關西間路。領兵防守。</title>,<text>徵發驚千里。昇平過百年。民情關社稷。天意急才贒。盜賊藏山寺。流亡競浦船。治軍夜繼晝。猶以賑饑先。</text>
<title>防垣嶺設柵。示董役將佐。故郡守李靖。當适難將兵禦賊於此。</title>,<text>頟頟防垣嶺。相傳甲子功。軍從三邑至。吾亦萬山中。畫地城當險。搜原木不竆。喜君風雪裏。斤斧役雷公。</text>
<title>行軍至文山鎭</title>,<text>樹柵靑山口。行軍積雪中。壯心依北斗。義氣激西風。飛輓千峯峻。樵蘇十室空。報君今有地。生死勖微躳。</text>
<title>行軍至陽坡嶺察形便。是位羅萬戶防守處。</title>,<text>立立陽坡卒。蕭蕭古堞頭。山寒牛馬病。風急旆旌愁。間道千崖窄。荒村萬戶留。萬戶趙光震領兵來住村舍。 王師今遠出。防守幾時休。是日聞廵撫軍中朴基豊以先鋒將率京軍西下。</text>
<title>除夕</title>,<text>將老方多故。逢新亦少歡。亂離人盡散。風雪雨兼寒。文陛經年別。窮山此夜闌。傳聞淸北地。頃刻七州殘。</text>
<title>餉士</title>,<text>帳下三千士。行行簇堵墻。敎塲風雪會。𩝝酒歲時忙。候騎晨穿嶺。奸民夜劫倉。安危惟汝在。臨戰莫蒼黃。本郡多外倉。難初以軍器付親校往備奪掠。是曉聞祥原亂民各持槍釰。夜犯新倉。聞倉中衆砲齊發。知有備乃退。</text>
<title>軍中卽事 壬申</title>,<text>北闕猶甞藥。時有上候。輪直經年。 西州久擁兵。田春不種。江戍夜多驚。屢下傷時淚。空懷敵愾情。軍需有未了。皷角坐三更。</text>
<title>西賊未平。廵撫中軍不肯力戰。慨然有作。</title>,<text>盜賊經三月。王師一戰遲。江關連斥候。野戍斷犂。廟畧蒼黃際。人才歷落時。龍泉空自吼。慚愧髩邊絲。</text>
<title>寄李伯游狼川</title>,<text>獨守文山柵。遙憂定遠城。將軍猶畏戰。儒者敢論兵。亂樹參旗影。羣峯應角聲。華陰眞福地。高卧長官淸。</text>
<title>和監賑御史金玉如 啓溫</title>,<text>𩣭馬行春日。蒼生轉壑年。惠施今有地。仁愛敢忘天。憶昔承明侍。同時覿德偏。知君有佛性。能獲我心先。</text>
<title>贈金生 顯鎭</title>,<text>郡國春將晩。游人尙未歸。儒冠乘馹馬。官穀餉鶉衣。竆調兵久。荒村把耟稀。民憂向君說。窓夜雨聲微。</text>
<title>關帥</title>,<text>木柵高如許。軍儲日漸空。山兵皆欲戰。關帥尙無功。春色干戈外。菑烟癘疫中。時危纏百慮。夢裏白猿公。</text>
<title>贈金玉如</title>,<text>綉斧西征日。仁風滿海圻。十州如望歲。萬室已忘飢。舘驛飛書遍。樓臺命酒稀。一心思報國。客裏授春衣。</text>
<title>四月聖候平復。行王世子冊禮。時又西師告捷。廷臣將合三慶陳賀。而是春家大人以七耋陞資。公私慶幸。不勝舞蹈。遂率吏民張樂設讌以志喜。</title>,<text>深笙歌起。歡聲轂下來。漢日重光頌。邠風萬壽盃。窮蔀耕犂出。邊城露布催。推恩到黃髮。吾亦慶南陔。</text>
<title>西下板門道中</title>,<text>馬頭崧嶽出。吾已度長湍。路方遵水曲。山忽過林端。舊雨橋梁斷。東風禾黍乾。前朝路傍塔。功德使人看。</text>
<title>之海營 二首○壬申九月</title>,<text>野色將寒月。山雲欲雨朝。晩田猶有粟。淺水半無橋。郡國招徠急。關防計策遙。無窮馬上意。非爲碧城醪。又萬古防垣嶺。橫臨兩界衝。磴回山簇簇。城古石重重。鎭戶三家在。營門一路宗。遷民如有意。經始及春農。</text>
<title>銕嶺田家。阻雨暫憇。</title>,<text>疋馬逢秋雨。靑山第九盤。行人來自歇。主嫗默相看。舂急泉聲細。農休野色寒。衡門雖似畫。容我片時安。</text>
<title>文巖水漲。從者裸涉寒栗。得酒方蘇。</title>,<text>野水無船渡。居人識淺深。沿流猶失勢。多石更關心。萍藻來相逐。鳧鷖沒不沉。禦寒沙上酒。一酌抵千金。</text>
<title>䓗秀。和信川金使君 命淵。</title>,<text>三州舘閣畫圖姸。伊昔皇華降自天。翠壁西南斜對案。靈源上下發爲泉。圍山驛路橫殘雪。近水人家宿暮烟。十日淹留何事業。兩鳧來去若相牽。</text>
<title>次亂中韻</title>,<text>淸江羽檄疾如風。西塞今年出小戎。雞犬不留千里內。旌旗亦宿萬山中。時危將士忘身少。事過兒曹皷掌雄。手裏龍光猶未試。空敎寶氣上干虹。</text>
<title>和奉信川守 三首</title>,<text>漢水南邊始識荊。平州今日鬂雙明。西民徭役悲年事。北使逢迎見物情。冰雪寒仍微醉解。星河夜與寸心傾。董碑朱筆空陳迹。䓗秀溪山孰與評。又䓗秀人家枕碧灘。淙淨玉溜漏聲殘。皇華一去靑山寂。虜使東來白日寒。爲客他鄕弦望改。交隣弱國古今難。鏡中尙有蒼生念。眉際閒愁集萬端。又客土緣何半月留。關西驛騎似星流。亂餘民國恒多事。老去文章只遣愁。幾度梅花開鞏洛。至今艽黍念京周。花山偶識神明宰。難得陽春一曲酬。</text>
<title>支勑</title>,<text>燕使先聲北渡初。紛紛供具待輶車。候亭雲集三州吏。驛路星馳萬里書。國力全輸迎送際。民生况在亂離餘。擲盃拔劒時孤語。積雪滿山松影踈。</text>
<title>支勑謾述</title>,<text>雅懷經濟志。晩塗紆郡符。山民不遇歲。兵荒癘疫俱。虛伍苦不充。徭賦遣誰輸。北人方在門。供帳多所須。財匱力不贍。如病在未蘇。百爲傾一邑。千金走兩都。尾閭民力竭。高堂似畫圖。䓗秀山前路。何年過董朱。山高水石淸。天寒松柏枯。丈夫足感慨。浮生少晏愉。荒村風雪夜。坐憐芳歲徂。</text>
<title>和兎山使君鄭平仲 東晏</title>,<text>嵌竇泉聲落雪中。相隨緩步石橋東。夜深明月留人住。身着重裘不畏風。</text>
<title>谷山贈主倅申漢叟</title>,<text>酒熟象山郡。巾車百里來。子眞東道主。新自北京回。翰墨參公事。烟霞長吏才。幾年同社誼。今夕更添盃。</text>
<title>見漢叟書 二首</title>,<text>晝睡醒來晩。郊原雨一犂。靑山獨酌處。黃鳥發緘時。風雅移新政。聡明伏舊知。民謠幸接壤。自覺賦歸遲。其二獐塞三年別。龍峯一紙書。豈期爲郡日。剛似卜隣初。邸閣春開賑。山田雨勸鋤。卿來吾欲去。芻牧讓新譽。</text>
<title>和呈沁留洪尙書寄示韵</title>,<text>海道連天廣。居留殿一城。巘岳常尊史。樓臺不宿兵。別後文章大。山中鬢髮生。遙聞登八座。差慰百年情。</text>
<title>寄漢叟</title>,<text>幽幽谷山府。藉藉令公賢。翰墨圓三絶。笙歌向八仙。水田秧雨後。溪閣柳陰邊。何時一罇酒。隨處更周旋。</text>
<title>詶贈漢叟</title>,<text>投紱從玆往。鳴琴自古賢。文翁新化俗。班倩枉疑仙。簿牒燒香內。笙歌岸幘邊。龍峯猶在眼。未忍趣車旋。</text>
<title>贈別洪孟儒 醇浩 赴任文義</title>,<text>江雨新生水。湖農未熟秋。急於民社責。忘却道塗愁。政以寬嚴濟。才從仕學優。前游猶夢境。離思滿滄洲。余甞屢過此地故云。</text>
<title>雨餘遣悶</title>,<text>四野秋將熟。農家恨久陰。濕雲垂不去。飛雨冷相侵。弊邑憂公賦。愚民仰佛心。自非經濟手。秖作短長呤。</text>
<title>柵壞 二首</title>,<text>壬申西警時所立柵城。高七八丈。廣亦五六十步。上設睥睨。中通砲矢。截斷阨口。其堅如石。冬可爲冰城。夏可爲土城。賊雖已平。亦可爲十年之計。而今秋雨水暴漲。一夕衝壞。三邑軍兵數十日之功歸虛矣。柵皆連抱巨木。漂在數十里外。不可重煩人力以復舊觀。尤爲可惜。然今四方無憂。柵亦何用。感嘆有作。以記終始。夜雨文山水。秋風大柵城。激爲河決勢。轉作震驚聲。擬截他年賊。虛勞往歲兵。成虧元物理。朝野旣昇平。其二衆木非無用。靑黃入萬家。如何城上柵。漂作澗邊査。天險人能補。山形谷半呀。欲爲長久策。纍石截雲霞。</text>
<title>新溪縣。迎候廵使趙 鍾永 元卿。</title>,<text>水與人相値。俄從縣底回。一村砧杵晩。兩岸槲楓催。吏役書生病。民情刺史來。那知異鄕菊。開傍昔年盃。</text>
<title>山陽午憇</title>,<text>中行幾里。亂後只三家。豆葉村霜早。楓林市日斜。民窮奈無藥。政拙愧將瓜。老弱爭治道。陽春待使車。是日廵使將到</text>
<title>戀闕</title>,<text>一官身似縶。二歲鬂仍絲。竆生涯薄。匈年賦斂遲。草衰鷹祭後。林黑乕嘷時。北斗當簷轉。天門見有期。</text>
<title>廣濟窟</title>,<text>陽坡甘樸山上有三窟。丙丁之難。有壯士李貴學率土民數千。避居于此。故俗稱李貴學窟。窟甚奇壯。曲折不可竆。足容千萬人。今改名廣濟。上下千人窟。回頭曲曲新。風門開鰐齒。乳竇滴龍鱗。有風穴。又産鍾乳。 萬古捿雲霧。中天閱鬼神。亂離今已定。壯士莫藏身。</text>
<title>哭權純百 永憲</title>,<text>百歲中南宅。石潭相公故宅。純百題以中南世居。 竆天二老悲。純百二尊人在堂俱八耋。 邠卿空有志。伯道更無兒。短日依喬木。西風悴菊枝。廣陵聲已絶。揮涕獨移時。</text>
<title>漢叟至是日會推</title>,<text>一盖穿黃柳。風聲五里亭。欲蘇秋後病。相對髩邊星。惠洽勞農地。威行訊獄庭。惜無投轄井。歸路雨冥冥。</text>
<title>霜雹</title>,<text>霜雹西成節。豊年忽儉年。民竆亦已矣。國計更茫然。短髮黃花外。歸魂北極邊。濟時無上策。出處憶前贒。</text>
<title>早起</title>,<text>氣白窓前曙。山衙放角聲。候虫知夜冷。噪雀喜秋晴。錢糓安民畧。詩書報國情。中三見菊。華髮負平生。</text>
<title>舟游三十六洞</title>,<text>一水從中逝。層巖夾岸來。鶴捿緣積銕。鼯路挂蒼苔。舟楫屛間度。笙歌鏡面回。罇前兩州客。歸騎莫相催。</text>
<title>彦眞山</title>,<text>乕豹無人境。仙靈宅彦眞。晩菑宜黍粟。春水洗金銀。萬馬奔天上。諸孫布海濱。延年如可學。去採茯苓神。</text>
<title>歸眞寺贈旿師</title>,<text>洞口來尋寺。溪邊已見僧。山門千丈石。板閣百年藤。方外堪賓主。人間少友朋。禪宗猶近理。千劫有傳燈。</text>
<title>鯉魚淵志夢 幷序</title>,<text>癸酉十月。自遂安之黃州。宿鯉魚淵。夢正廟臨幸弊廬。咫尺引對。講說經傳。纚纚洋洋。至數千言。末又下敎曰爾識參同契乎。欲識參同。不離神言。自識禪旨。臣於是竊思道佛雖殊。治心則一。聖敎豈謂是耶。欲有所對。而轉身之頃。夢已覺矣。蹶然起坐。涕泗被面。仍念臣昔在文華。久沐先王訓誨之澤。而顧今顚髮種種。學無所進益。居恒憂懼。若隕淵谷。廼者丁寧敎諭至及於夢寐恍惚之中。况參同旨意。卽心學精蘊。非臣所能及者。而剖示如此。莫曉聖意攸在。不勝隕越。秉燭疾書。足以小詩。黃衣小隊映蓬門。咫尺龍光色笑溫。石凾親授精微訣。禪旨神言的一源。</text>
<title>黃岡路上</title>,<text>民情歲事兩相催。二日西行百里纔。善積羣峯當路盡。黃州一水抱城來。風前槲葉蕭蕭動。霜後棉花歷歷開。欲倚沿塗供述作。文章不是濟時才。</text>
<title>馬上卽目</title>,<text>窮民勞力競年華。野穫山樵已滿家。谷裏朝寒霜在地。老娘來摘白綿花。</text>
<title>玅陰寺</title>,<text>石齒峨峨半掩唇。白雲蒼壁鎖千春。如來却是無量福。到處名山護法身。</text>
<title>懸庵</title>,<text>猿捷猱輕不可升。奇峯現出白雲層。斜懸石上三間屋。小立松顚若箇僧。下界塵沙吹漠漠。上方風露氣凌凌。欲知空色眞離世。平挹明星作慧燈。</text>
<title>石洞</title>,<text>巨斧開蒼石。虛中着路微。雲雷凝不散。獅乕怒將飛。懸寺僧全瘦。靈泉鹿不歸。峯峯皆壁立。我道未應非。</text>
<title>路望正方山城。次廵使宿山城韻。</title>,<text>西來㫌節宿秋城。過後塵沙驛路淸。壯士當關兩崖窄。行人立馬萬山橫。屯田晩糓寒垂穎。鎭戶霜砧遠有聲。海上要衝須保障。安陵戰守知名。</text>
<title>十五日暮行</title>,<text>一馬先行二馬從。川流已謝却相逢。曛黃政着行人背。月上盤山第四峯。</text>
<title>望大峴山城</title>,<text>蛇行練繞出雲空。七鎭形便在眼中。內地關防今轉密。後人談笑策奇功。</text>
<title>夜宿練光亭。寄大同丞閔士豪 英世。</title>,<text>畫中山水鏡中樓。▣▣笙歌晩不收。月上闌干人已散。櫂聲伊軋過中流。</text>
<title>五詢亭試院作 三首</title>,<text>警急曾何地。城池似昔年。笙歌還樂國。耒耟有陳田。秖役鶯花裏。掄才馹路前。綠塘連繡檻。徹底是澄天。其二西土能文士。東風閱武塲。廵使校閱於此。 入門如赴戰。趁侶各隨鄕。牆宇晨燈亂。闌干午漏長。服儒曾是我。鑑別敢求忙。其三七星門咫尺。丹碧五詢亭。草樹何王殿。前有高麗長慶宮址。 笙歌按使營。城郭春雲重。池塘曙雨晴。考文有高下。誰識寸心明。</text>
<title>降仙樓試士</title>,<text>東明何代國。千里倦游吾。山水留名宰。樓臺策老儒。春帆低度樹。夜炬散流湖。亂後笙歌拙。蒼生力未蘇。</text>
<title>關西竹枝詞</title>,<text>第一江山第一樓。芳辰留客錦箜篌。蘭舟忍別新歡去。不雨無風反是愁。</text>
<title>北江</title>,<text>舟行六六洞中間。㟁柳汀花相送還。水到北江天共濶。源頭應出萬重山。</text>
<title>劒水</title>,<text>山徑紆回野徑斜。輕雷轉石兩輪車。遠歸遂與春相遇。劒水村前見杏花。</text>
<title>題伯游東遊錄</title>,<text>不意金剛錄。深深紫閣村。神仙天上窟。滄海國東門。古壁題名姓。靈山識祖孫。風烟生卧內。飛動遠遊魂。伯游五世八金剛。相繼題名。</text>
<title>將游四郡發行。午憇松巴。</title>,<text>三田日卓午。鳴馬已沙邊。驛樹連孤嶼。漁家傍小船。歲荒千里野。風冷九秋天。宿昔經邦志。捿捿半百年。</text>
<title>利夫峴</title>,<text>黃葉蕭蕭動。千峯馬首來。利夫當壯。行旅半天回。赤地嗟王稅。層城憶將才。彩雲西北駐。京闕已悠哉。</text>
<title>店西暝立</title>,<text>徐步荒橋淺水灣。豆棚籬落四隣閒。無風落葉時高下。入夜行人自往還。今年道路憂防賊。舊俗閭閻喜傍山。西野半明東野黑。月輪昇在兩峯間。</text>
<title>䨥嶺</title>,<text>溫祚孤城白日昏。西風落葉數家村。川流洗盡沙塲血。義士忠臣有子孫。</text>
<title>驚心嶺 十首</title>,<text>嶺頭更有山。山腰是山頂。曾行天下半。未見驚心嶺。其二有路不受踵。有山來抵頂。能存叱馭心。何畏驚心嶺。其三丈夫有定力。未甞凌絶頂。故從山盡處。有此驚心嶺。其四陸行石彈指。水行波滅頂。世路足險𡾟。步步驚心嶺。其五疾走易失脚。徐行亦至頂。如逢小心人。不是驚心嶺。其六小山露微皺。大山聳半頂。乃知快心賞。亦在驚心嶺。其七前行唯見趾。後顧唯見頂。宅年履坦塗。莫忘驚心嶺。其八吾儒動忍功。銕輪猶轉頂。欲行九軌塗。先陟驚心嶺。其九飛鳥不過腰。烈風常在頂。積我尺寸功。穩度驚心嶺。其十已覺地無階。只有天在頂。誰知曠懷士。一笑驚心嶺。</text>
<title>寒碧樓贈主倅洪 儀泳</title>,<text>石骨嶒崚木落時。錦屛眞面更添奇。登樓莫恨相逢晩。不負名山只負詩。紅樹靑山一葉船。洞天深處起人烟。朗呤寒碧樓頭過。除却洪厓不識仙。</text>
<title>又詶主倅</title>,<text>下馬江城欲盡秋。使君燈燭在高樓。相逢莫問吾行止。碧水丹山泝舟。坐久衣裳不耐秋。灘聲徹夜上高樓。源頭易識龜潭路。乞與滄浪一釣舟。</text>
<title>玉筍峯</title>,<text>一束琅玕出水濱。亭亭影倒碧粼粼。大冬竹葉時枯死。渠自靑靑萬古新。</text>
<title>龜潭</title>,<text>潭中蜿蜿動蒼龍。傑壁高於萬歲松。處士藏龜在何處。日西停櫂彩雲峯。</text>
<title>龜潭舟中 二首</title>,<text>夕翠染人深。山影落漁舟。淸泠水石聲。彌使天地秋。溪邊有束薪。沙際見歸牛。哀彼采樵者。獨有烟波愁。昔贒蘊奇才。多與爾同儔。招之欲與語。逆風生渡頭。其二我與波上鷺。盡日江之湄。船底見游魚。水深魚不知。魚行忽過前。自覺船行遲。溪西莫丈石。流影入文漪。魚來食其影。搖蕩不自持。停船未敢動。看到少定時。</text>
<title>自龜潭向長淮</title>,<text>輕舟緩緩泝淸溪。未到長淮莫上堤。絶壁斜陽遮不盡。淡黃猶在玉泉西。</text>
<title>向丹邱。贈同游族人進士 漢翼。</title>,<text>欲知山水窟。須向白雲求。疋馬丹陽。逢君赤葉秋。急川僧語靜。層壁鳥捿愁。福地經三日。羣仙識此遊。</text>
<title>在路時見草屋多在山椒。問是頃年避地者。</title>,<text>燒菑結屋傍崔嵬。西北流民遂不廻。時出山前通水火。無人自道避兵來。</text>
<title>中記見 二首</title>,<text>黃葉蕭蕭落馬前。歸僧導我涉奔川。山中亦是年匈甚。霜後猶多未獲田。其二山田犖确曉霜繁。野老朝寒不出村。滿地綿花花未放。萬家爭得幾人溫。</text>
<title>丹陽觀妓</title>,<text>官妓頭鬆不掃蛾。入官時少在田多。錦裳草履猶看客。解唱丹山別曲歌。</text>
<title>三仙巖 二首</title>,<text>秋山不厭癯。秋寺不厭孤。從來奇絶處。盡在荒僻隅。客入紫霞洞。葉深行徑無。林間見霜雪。溪上得泉石。風水相爲聲。泠泠散天樂。卓彼擎天功。願比千仞壁。維時白雲起。林氣似將曛。鞍馬動歸心。檀越與僧分。出洞日尙早。人影過橋紛。其二泉石不益人。在人若聲詩。詩能使人淸。泉石導人奇。是以古君子。頗亦事臨窺。矧余稀濶性。故與山水宜。匹馬丹陽路。溪山九月時。石淸聞水音。木落見巖姿。初行不識路。境到方自知。三巖似兄弟。中巖是白眉。當中萬碨磊。皎潔若相師。信知水力勁。微爾尙含緇。沉吟忽內省。吾學亦如斯。</text>
<title>紫霞洞</title>,<text>洞府深深秋日遲。三巖爭度一筇枝。千峯在後雲俱上。亂石當中水自知。客路屢迷紅葉裡。僧茶已熟午鍾時。古今何恨登山屐。相國黃江獨有詩。</text>
<title>葛山路中 二首</title>,<text>落落人居傍岸微。雞聲茅屋暝烟飛。林間轉出牛三兩。載得山田黍粟歸。其二山向仙巖轉一隅。葛村籬落見還無。松根石角穿雲過。宛是龜翁入蜀圖。</text>
<title>葛山村落。望之如畫。欣然有捿隱志。作九言。</title>,<text>上下仙巖一帶樊川水。中間山回洞闢葛山里。一徑牛馬往來蒼壁間。數家砧杵斷續紅樹裏。洞中三百年餘不見兵。釣水樵山無事度一生。不出門庭尋常摘蒼耳。每當飮食太半餌黃精。若有水北山南一把茆。餐霞嚥日永保喬松壽。可惜淵明秖作桃源記。不向武陵移植門前柳。</text>
<title>雲巖</title>,<text>衆山齊送水。巖脈亦同來。峭壁雄無敵。奔流擊自回。喧騰紅樹底。壓定白雲隈。彷彿西厓老。淸風尙釣臺。</text>
<title>舍人巖</title>,<text>片片雲羅貼半天。闌干秋氣積蒼然。我來欲整衣冠拜。正士端人特立前。</text>
<title>次退翁韻。更賦舍人巖。</title>,<text>蒼蒼一氣白雲邊。禹老臺空積翠烟。駁蘚畫開千片甲。老松支到幾重天。溪南釋子看成塔。洞里居人坐得仙。若使君親報恩得。誅茅何待買山錢。</text>
<title>山邨</title>,<text>緣溪一曲稻田橫。小聚人家夕照明。裏連年逢水旱。更驅黃犢敎秋耕。</text>
<title>山行絶句 十七首</title>,<text>野客偏愁乕。山民獨夜行。亦知輕性命。牛柵更縱橫。其二俗無文字。山行少友朋。一村紅樹裏。誰送讀書聲。其三空谷侵雲碓。寒山帶雨樵。自非觀市日。稀度後坪橋。其四獐兎秋肥盛。胡鷹起北風。匈年多射獵。祈禱入山中。其五山農良自苦。游食復相椉。社裏迎神女。門前乞化僧。其六浦口粧船早。山中伐木多。明年秋水濶。去載漢江鹺。其七僧人作嶺語。僮僕駭初聞。誰識仙巖水。來從小白雲。其八不識秋聲處。何來動我襟。百年經國意。斜日水西林。其九舊日丹陽守。江邊第宅高。樓成人不待。書畫閉門牢。其十竹馬相分後。鍾山幾度花。古郊風雪裏。今識鄭生家。鄭進士淵始卽竹馬故交。而流寓後坪。其十一忍別雲巖去。靑山欲我何。急風將雨到。吹斷下山歌。其十二南草分擔重。棉花去核輕。紛紛載牛馬。盡向壽山程。其十三禿樹山橋北。來時宿此村。小驢行且駐。應識主人恩。其十四雁下琴㙜水。哀鳴弔國殤。秋風南渡日。知過二陵傍。其十五村艇小如槨。農人自學槮。江無巧拙。風浪不曾高。其十六浦口前朝塔。迎人馬上來。興亡君所見。塵劫竟誰催。其十七江自龍灘下。行人待渡時。夕陽山數疊。遙隔八峯祠。</text>
<title>贈同遊</title>,<text>西風吹急葉爭飛。立馬沙頭更典衣。若過長淮灘畔路。子眞東去我眞歸。</text>
<title>過木溪。懷石捿金正言 商雨。</title>,<text>我從黍谷來。眼度幾村墟。行當木溪問。已失石捿居。何年賣田宅。窮谷移詩書。淸貧已可知。衰白更何如。詞華斐草木。宦跡隨漁。江湖願言深。嗜欲同土苴。今朝莾蒼間。孰謂情不遂。歸心競寸晷。征馬惜回轡。山靜水自流。何時復相値。</text>
<title>泛虛亭</title>,<text>李大成季來六角小亭在木溪江上。路次登眺。境極顯敞。而季來在安東任所。不覺悵然久之。平截江流捲石屛。遠峯爭俯水邊靑。故人遙在花山府。六曲闌干一草高。</text>
<title>思家</title>,<text>闌干北斗禁城秋。紫閣西南漢水流。土屋松燈人不寐。雁聲終夜到驪州。</text>
<title>秋野</title>,<text>漠漠秋田鸖啄時。西風匹馬度橋遲。征鞭偶拂橋頭柳。一鶴先飛衆鶴隨。</text>
<title>余之入丹邱。穉序先已出山。聞余歸時遇雪。恐妨游覽。有詩見調。盛夸其行。遂次韵以反其意。二首</title>,<text>南方霜落秖輕寒。一水孤舟四面山。看盡烟雲朝暮景。雨中看又雪中看。其二秋冬之際暖仍寒。匹馬輕橈處處山。君見丹楓未見雪。四時唯得一時看。</text>
<title>賀成承旨 鼎鎭 重巹讌 公長男永愚時任靑陽知縣。</title>,<text>靑武專城已五年。䨥星重會北堂前。學仙同得劉綱術。與壽無窮月老緣。四代繁盈天佑吉。三朝進退世穪贒。幱衫朱紱花添錦。物色湖西萬口傳。</text>
<title>又 代家大人作</title>,<text>靑陽瑞色動韶年。鳧藻歡聲鶴髮前。藥頓銷新疾病。琴弦重理舊因緣。榮歸不獨郞君美。孝養誰爭太守贒。六禮從今添一節。郡人長作美談傳。</text>
<title>聞成元發解郡歸芝山郊居</title>,<text>捿鳥飛不遠。薄暯歸空山。有儒沈下邑。去來心自閒。親老旣欲仕。親病亦解官。投閑樹石中。寄興詩書間。五載不相見。玄髩日應斑。久要旣不忘。憂樂會相關。宿昔東郊言。慇懃勖歲寒。</text>
<title>和族兄 鳳欽</title>,<text>夢中一相訪。高嶺切星辰。風露方吹面。林椒怳有人。家貧黃犢瘦。身老白雲親。欲報千金字。巾箱歲月頻。</text>
<title>送李校書 種德 出守㫌義</title>,<text>滄波一櫂仗王靈。引路雙鳧入杳冥。不識漢㧝山遠近。中流已見老人星。</text>
<title>出齋圖畫署 二首</title>,<text>鋪席長廊凈掃除。淸風一榻穪齋居。侍僮知我平生癖。袱被藏來數卷書。其二早起觀書數葉強。牕欞一半界朝陽。偶向闌干看霽色。今朝瓜蔓上墻長。</text>
<title>送洪判書 義浩 再使北京 二首</title>,<text>方輿大無外。幽州近北邊。此行雖萬里。猶是一隅天。霏雪到楊柳。踐歷幾山川。吾游昔不廣。蓬矢亦徒然。槖中千首詩。輸君前度年。揮翰若游龍。光氣蟠天田。輶車躡舊迹。薊樹橫寒烟。城池更何如。道塗還渺綿。惜哉采詩役。不渡蘆花沿。金陵帝者居。陜府未央前。朔吹卷沙海。西景沉虞淵。何由窮轍迹。謠俗紀綋埏。其二 費蘭墀號心谷。洪公甞使燕與交。陳俊千號萸坪。余入燕時所交也。季子昔觀周。縞紵贈平生。知音良獨難。傾盖不須輕。公行得心谷。我行得萸坪。韙哉山東績。藉甚江蘇名。詞林久多歧。漢宋互爭衡。愛渠眞正門。惟先民是程。語言無秦氣。文章有楚聲。箕斗不同方。宮羽旋相成。吳鉤識片心。燕歌佐不平。傷心蔓草賦。不得再班荊。山高海茫茫。關柳風悲鳴。使乎重出塞。增我舊游情。</text>
<title>贈別書狀官曺季中 錫正</title>,<text>君渡三江去。行看晦谷詩。十年燕市客。猶識馬良眉。季中先祖文忠公漢英號晦谷。丁丑被逮瀋陽。守節不撓。其兄監司錫中甞使燕。季中今又奉使故云。</text>
<title>寄洪正使 七首</title>,<text>灣府紅粧感舊恩。重將歌舞候飛軒。知公不作留連飮。亂後人家秖半存。公甞尹灣其二萬國朝正皆有譯。爲東人設大通官。遠來千里勤迎送。大地茫茫雪過鞍。其三十年再踏閭陽雪。舊識驚看兩髩絲。跋涉東西身已倦。關花關柳欲無詩。其四長亭立馬柳新舒。紙墨玲瓏半醉餘。酒肆茶房揮灑遍。北人皆識澹翁書。其五千堞飛樓萬卷堂。樹林深鎖宋家庄。當時未作敲門客。枉恨關山道路長。薊州人宋映。其祖某當明季。聚族築塢。樓堞壯固。貯書屢萬卷。淸初抗節不降。子孫廢擧讀書。庄在路傍數里。余入燕行忙。不得入見。至今懊恨。以此告公。欲其往訪。其六槐市東風璧水春。琉璃廠口莫停輪。錦裝玉軸雖無數。宋刻蘭亭獨近眞。國子監有歐陽詢所書蘭亭石本。宋刻存世者此爲第一。其七東使觀風只四旬。西山花柳暗生春。大邦無恨奇男子。燕市相逢定幾人。東使入燕。僅見一二文士。輒自多故諷之。</text>
<title>寄夢山 當在上第二丈夢山下</title>,<text>慣識南岡路。三登沈氏樓。主人何欵欵。泉水故悠悠。匹馬陰山雪。華顚日海秋。囊中倦游迹。使我夕陽留。</text>
<title>新年次鄭敎官 世翼○丙子</title>,<text>靡草先春動。梅花與雪爭。鏡中雙髩改。燈下寸心驚。舊學慚朋友。踈才負聖明。卧看年少樂。蒲博到深更。</text>
<title>次鄭敎官懷渼上故人韻</title>,<text>家住渼湖若箇邊。音微斷絶下江船。氷灘寂寂魚龍氣。暝壑蕭蕭草樹烟。瀛舘圖書持被夜。浿城樽酒倚樓年。舊游忽忽成春夢。眉目想來亦惘然。</text>
<title>次鄭敎官詠李侍讀梅花韻 幷序</title>,<text>君子愛梅。友其德也。俗於梅必閤之。大小長短。惟閤之稱。曲其直低其高。不㥧其天而人之從。遂有業造梅而食焉者。造愈工而梅益不壽。愛之適以戕之。何德之友哉。子固氏之梅。屋而不閤。又不用造梅者。高者自高。直者自直。一枝挺出過中人。花歷歷相暎如自得也。夫鳥在籠則不能舒其翼。馬在覊則不能展其足。人者梏之。天者不全。然則梅遇子固氏而獨全其天者幸耳。况子固氏之爲文。不屑屑繩墨而樂於天放。如不籠之翼不覊之足。以是友梅。梅安得而辭諸。景守氏旣爲子固氏賦之。余亦爲之續之。以自托於三損之一。入門香滿室。踈影長於人。獨葆淸明氣。羞爲屈曲身。屛角踈星倒。燈前點雪新。文章天所放。君子德應隣。</text>
<title>雨次仲子韻</title>,<text>宿雲朝自雨。春郭晩仍陰。淸見樓臺色。暄知草木心。山河民力盡。閶闔帝居深。小謝城邊宅。何人識苦吟。</text>
<title>晴</title>,<text>城郭遲遲曙。山厓稍稍晴。日緣松頂出。天向鳥邊明。巷外喧當世。窓間澹一生。濁流西赴海。誰擬寸膠淸。</text>
<title>次仲子南漢韻</title>,<text>險絶溫王國。人疑蜀道行。濟時無壯士。訪古有書生。粉堞千峯曙。丹楓九寺明。秋懷易搖落。長釰莫登城。</text>
<title>次伯子寄鄭敎官韵</title>,<text>融雪生春水。松溪日夜忙。林扉何眇眇。驅馬入蒼蒼。酒所留明月。詩樓俯夕陽。情知對床處。夢草遍池塘。</text>
<title>陪祀通和殿 惠慶宮魂宮</title>,<text>萬八嵩呼地。門楣換舊今。先朝乙卯。進饌惠慶宮。宴羣臣於萬八門。今門名已改。 恭陪魂殿祝。愴憶健陵心。樂府留宸藻。容衣出帑金。先帝親撰進饌樂章。又儲帑藏以備後用。 周旋瞻玉趾。宮漏夜方深。</text>
<title>獨上南麓賞春。喜逢鄭景守。</title>,<text>一邱臨萬戶。花柳望中分。大地盤成畫。斜陽泛似雲。官閑仍獨往。身老轉無羣。孰意尋芳地。論詩遇廣文。</text>
<title>鑄字所在宣仁門內。臣待罪講製時。承命校書前後六七年。丙子夏陪祀通和殿。入齋鑄字所。扝杗敗壁。非復舊日。感而有作。</title>,<text>鑄字所空十載餘。五雲深處一荒廬。入番忠義今傳祝。今爲香室 抄啓文臣舊勘書。賜馬翺翔廵苑日。乙卯內苑賞花時。命乘內廐馬。 恩盤絡繹戱燈初。丙辰燈夕。臣寓直于此。指名特賜珍膳一盤。在座卿宰莫不動色。其後亦多賜饌。 健陵松柏看看長。回首當時淚滿裾。</text>
<title>次李學士圓谷詩</title>,<text>李學士屛居槃浦之四年夏。來告余曰昔雨江漲。溝瀆爲滄流。我舟前湖。訪客于圓谷。維時雲陰漏日。遠山濃淡異態。水英岸綠。半沉半浮。買酒前村。樂而忘歸。吾且忘吾身也。余聞而笑之曰。公之樂誠樂矣。而非眞樂也。公驚曰何謂也。余曰公之器局文章。不在廊廟。當在舘閣。而畸窮斥逐。放于江湖。髩髮已蕭蕭矣。草烟牛跡。旗亭斜陽。豈放翁之眞樂哉。遂相視一噱。侑以大白。爲和其詩。千帆倐忽逐黃流。圓谷邨前一釣舟。天地茫茫君子老。江湖渺渺酒人遊。雲間淡日明沙觜。草際餘花出水頭。瀛閣羣仙須伴侶。烟波莫被白鷗留。</text>
<title>春坊直夜 五首</title>,<text>枕上聆仙漏。踈蹤鎖禁闉。銅龍三夜直。金馬十年身。月色分凉近。蚊聲掠睡頻。撫躬眞自賀。親奉講帷塵。其二整履趨瓊陛。披書近玉床。小儒無學力。將老侍元良。赫日衣冠重。淸風刻漏長。舜韶如在耳。咫尺講聲洋。其三院宇深深靜。宮林欝欝高。校書靑鎖闥。長夏白雲曹。鶴唳淸心事。蟬聲颯髩毛。日西催賜對。惶汗欲生袍。其四日上藏書閣。牙籤信手開。志非當世用。聡豈昔年才。柳暈齊樓漾。松聲轉院回。祭魚方似獺。申漏一聲催。其五不聞當世事。猶在五雲傍。退食靑林晩。投壺白日長。蜘蛛封印匣。蟫蠧避書香。莫謂經過少。才贒滿桂坊。</text>
<title>輓沙南睦進士 允中○二首</title>,<text>古人吾未見。夫子異今人。世外仙遊遍。儒中佛性眞。敗荷殘雪夜。寒郭古池春。蓽戶兒孫在。家風不厭貧。其二久從先輩後。慣聽白頭呤。杜老遙傳法。餘翁最許心。草堂淹疾病。蓮港了光陰。已矣求羊徑。蒼苔莾至今。</text>
<title>吳參判 翰源 示其復科時詩帖要和</title>,<text>早發園花晩復紅。先王十又五年中。喜色重回金榜裏。恩言一掃簡書叢。熊蟠深壑三冬雪。鵬擧長天萬里風。燕行舊誼今同慶。世好傳家豈有窮。其伯氏大諫公與余同使北京。</text>
<title>尙州吏李慶大廉直持身事親孝。廉使以聞。其子袖慶大自挽詩。求和於搢紳。</title>,<text>篤行方爲士。欺心不是人。君看李慶大。事事不忘親。</text>
<title>立齋鄭先生輓</title>,<text>太白之南主屹東。昔年三度坐春凮。峨冠博帶從容際。衆子諸孫揖讓中。滿口洋洋河洛說。終身兀兀聖賢工。荊榛極目斯文喪。敢爲吾私哭道竆。</text>
<title>別李尙書 肇源 使燕</title>,<text>燕地柳花白。昔吾西上時。東梅未吐雪。悵矣今別離。窮陰竟四陸。五玉爲誰持。勖哉使臣職。莫爲行者悲。背後扶桑暾。殷勤萬里隨。</text>
<title>差祭過弘濟院郊</title>,<text>華嶽控天府。西枝壯一門。野行人織路。市賣酒成村。寒谷聞樵響。晴巖見瀑痕。默思來往跡。強半謁陵園。</text>
<title>明陵曉歸</title>,<text>明陵冬至祭。將事五更歸。炬火行先馬。霜光落在衣。路從香峴細。川向驛村微。羨爾閑眠者。家家掩板扉。</text>
<title>送魯城守沈泰登 魯崇</title>,<text>錢糓關儒者。文章出吏才。久知東魯俗。曾自右湖廻。野熟禾千頃。山寒酒一盃。酉峯書幾帙。公暇借應來。</text>
<title>酬贈洪進士殷老 丁丑</title>,<text>蒼髮隨良雨。長山僻處尋。高軒終日對。好鳥隔牕呤。農圃藏身志。滄洲衛道心。靑松無改色。白雪有知音。</text>
<title>芝園族叔 世綸 至。拈小倉集韵共賦。</title>,<text>斗祿牽行李。覊遊感物華。雨中天欲暑。春後草爭花。步網蛛新出。營巢鷰自斜。莫思東泮水。高枕乃吾家。</text>
<title>更疊</title>,<text>立朝三十載。雙鬂爲誰華。太學新栽杏。璚林舊賞花。嶺雲何杳杳。城雨故斜斜。樽前有餘悵。遙憶皓鄰家。</text>
<title>又拈希庵集韻</title>,<text>東樓一笑鬂星星。下馬新泥到戶庭。卧起相隨生白室。行藏已付草玄亭。頻來語燕窺棊局。晩發踈花近酒甁。老去寃親俱兩忘。眼中誰白更誰靑。</text>
<title>更疊</title>,<text>相逢眉目粲華星。雨後餘霏濕半庭。禁月遙懸龍尾道。嶺雲長繞鳳頭亭。行休不問黃金策。空色俱忘白玉甁。薄宦知君非所樂。西山爽氣晩來靑。</text>
<title>夏景 調醉花陰</title>,<text>蒲葉初長荷葉小。日覺鶯聲老。櫩影度遲遲。葦簟桃笙。暑入今年早。蘋凮梅雨令人惱。儂意誰知道。畫閣捲秋千。背立斜陽。恨入綿綿草。</text>
<title>嵋江詞 調醉花陰</title>,<text>江雨江風時打岸。一夜虹橋斷。明月載孤舟。十里蘆花。不見漁樵伴。危檣半折灘流悍。何處仙人舘。已識水行難。莫把玄珠。失却滄洲畔。</text>
<title>霏</title>,<text>蒸氣濛濛濕。餘霏漸漸平。近簾如有色。灑樹不曾聲。天欲那時雨。山無半日晴。東來䨥白鳥。毛羽更分明。</text>
<title>次芝園夜聽急雨</title>,<text>昨日城頭雲黯然。中宵雨脚攪人眠。乍驚秋氣生衣上。誰遣潮聲到耳邊。夢和空庭梧葉語。心知遠壑石淙懸。郵筒忽帶淋鈴至。舊識詩才似湧泉。</text>
<title>濕</title>,<text>過雨猶全濕。經旬不見陽。黴痕捿亂袠。蝸跡篆高堂。坐覺衣裳重。眠愁枕席凉。何時乾凈地。曝背覩蒼蒼。</text>
<title>寄澹翁洪尙書 時爲捴管</title>,<text>紛紛巷語市聲間。獨卧書樓斷往還。溪淺溪深知夜雨。雲來雲逝見前山。一年邱壑無官住。二品門庭盡日閒。唯有寸心懸魏闕。時將寶釰謁龍顔。捴管例差寶釰</text>
<title>春情 調謁金門</title>,<text>花信後。散漫池邊。黃柳挼了緗。桃簪了首。蝶兒隨近手。新製鶯哥小袖。誰飮鵞兒春酒。百鳥尋常啼戶牖。可憐鳩喚婦。</text>
<title>寄芝園</title>,<text>幾回相對寸心明。酒後花前恰恰情。積雨新晴東泮水。靑衫白首小司成。櫪間馬識東關路。枕上鶯來北苑聲。朝市不如農圃樂。何時襏襫耦春。</text>
<title>次鄭景守 世翼</title>,<text>百有年來田制廢。徵租獨萃小農家。不知浦落川崩幾。將奈軍須國計何。磻谷遺書虫半蝕。箕城古井草交加。知君早有經邦志。莫把光陰費咏哦。</text>
<title>穉書至</title>,<text>久雨衝泥徑。淸風振屧除。多情前進士。頻到故人居。白簟聯高枕。靑燈對勘書。楊湖新漲急。想爾放船初。</text>
<title>又拈放翁集韵</title>,<text>蟾浦薇山若箇邊。故人行止劇蕭然。濃田種稻春海。積水停舠夜宿天。馳景秖如弦上。逢塲那惜杖頭錢。世間榮辱悠悠事。吾欲江湖送百年。</text>
<title>夜卧見月</title>,<text>重雲去盡一峯餘。松樹枝頭月上初。爲是窓間人獨卧。透簾直到半牀書。</text>
<title>寄澹翁</title>,<text>淸晨不遑寐。開戶散心胷。雲從紫閣起。反掩紫閣松。東峯已盡匿。唯見正西峯。西峯卽我居。東峯子所宮。奈何同心人。相憶翠幾重。美才人不及。淸議世所宗。閒居隔數岡。禽鳥時相逢。願言敦夙好。樽酒每從容。</text>
<title>澹翁見和。却復疊呈。</title>,<text>淸泉濯我足。斗酒澆我胷。幽悁尙未散。遙望架壑松。一詩從澹園。雲箋帶碧峯。淸疑羾寒門。諧若調旋宮。孰謂兩家林。隔一掩一重。圓融故自好。淸明亦可宗。木以交加密。川猶屈曲逢。他山有美䂓。圭復師南容。</text>
<title>三疊。兼呈澹翁，芝園族叔。世綸時帶司成</title>,<text>當世無知己。輪囷未攄胷。捴愛先容木。誰齊後凋松。二老相逢地。秋雲宿翠峯。淸晨扈仙蹕。何夜直儒宮。坐若䨥峯峙。情應二澤重。况復聯床夜。悲歌及孝宗。喬陵餘涕淚。奎府昔遭逢。誰知華國手。天地已衰容。</text>
<title>四疊呈澹翁。兼示半蒼洪孟儒 醇浩。</title>,<text>小別猶思面。相見卽披胷。羞爲市道交。心期在澗松。自移南第後。三年對一峯。乘閒賦石屛。隨意朝天宮。同堂有惠連。春草夢復重。鉛槧溯歷代。冠盖賁華宗。自笑文園渴。窮谷罕迎逢。試唱同聲歌。筦席倘相容。</text>
<title>五疊呈澹翁</title>,<text>文章不經國。適以寫吾胷。乃知桃李中。無用百年松。余懶不出門。踈簾挂碧峯。仙氣麻源洞。秋懷紫極宮。焚香讀寶書。玄鍵秘重重。安得舍驪黃。超悟若禪宗。瑤絃未成譜。敢希知音逢。請看有志者。偏惜鏡中容。</text>
<title>六疊呈澹翁</title>,<text>漢江千斛水。欲洗磊碨胷。君看宇宙內。長短競苗松。靜水爭明月。浮雲學遠峯。手中無尺黍。耳際眩商宮。所以梧臺石。緹巾貢十重。是非無定質。名行竟誰宗。職以貞心在。徒然彼怒逢。從今塞吾兌。玄默以求容。</text>
<title>七疊和洪耆瑞 羲祖</title>,<text>挺挺君子節。落落丈夫胷。種花須種菊。剪樹莫剪松。歷數千載賢。相望如諸峯。皆從道德林。始窺夫子宮。少年負令望。蟬貂奕世重。家業繼玄風。才氣似超宗。立身須及早。盛時難再逢。戰勝寧無肥。道大尙能容。</text>
<title>八疊和澹翁</title>,<text>半世居城市。邱壑常在胷。渴喜淙淙水。眠思落落松。時從澹老遊。移宅亦靑峯。樽中傾北海。筆下見南宮。故向蒼森裏。頗覺往來重。不因金帶尊。風流獨擅宗。先贒尙有像。同朝罕與逢。願比槐楸象。肯爲桃李容。</text>
<title>九疊和澹翁</title>,<text>聽子談山水。豁我平生胷。華夷漭風沙。海嶽盤雲松。娓娓說佳境。峯盡又生峯。衆寶羅胡市。千門啓漢宮。舊遊森在前。終南一何重。名山太史書。奇氣古今宗。我願遊蓬萊。羣仙海上逢。何時萬丈巓。共對雲容容。</text>
<title>十疊和澹翁</title>,<text>羣雉舞朝日。暎水愛錦胷。驕鳴聲格格。深谷響高松。澹園開壁壘。羣山繞一峯。塘翁宰百里。芝叟貳泮宮。三溟最無用。巢痕掃九重。雅集忝西園。法座升南宗。因之兩家郞。郵筒替過逢。㝡是盤中老。不見癯鶴容。</text>
<title>次景守</title>,<text>每歲山中慟哭時。河西心事有誰知。民生未逐春風化。世道旋隨斗柄移。際遇遂成千古迹。夢魂猶剩百年悲。幾回身作朝陵使。駐馬遲臺不忍歸。</text>
<title>雨餘卽目</title>,<text>山含雨氣碧於藍。屋裏琴書尙有嵐。風在空中人不見。南雲北去北雲南。</text>
<title>次芝園秖祀健陵韻</title>,<text>花岡環抱白雲東。寢廟深深御燭紅。涕淚逬流升降際。精誠只在吉蠲中。高天厚地恩何及。澗水松風響不窮。匹馬將歸還躑躅。長留明月照危衷。</text>
<title>胷字十疊旣成。又疊贈輝垣。</title>,<text>我識餘窩翁。機械不藏胷。寧爲上竦喬。不作屈曲松。文章放大海。氣岸齊峭峯。挺身翊聖門。力掃阿尼宮。傳家有肖孫。名繫鳳樓重。捿身翰墨林。用意風雅宗。土炭有同嗜。一月凡幾逢。春風張緖柳。是汝鬑鬑容。</text>
<title>更疊呈盤翁</title>,<text>盤翁老益竆。奇氣欝蟠胷。癯如病旅雁。貞若老僵松。力回東倒波。屹爲天柱峯。鵩鳥頻止舍。蛾眉獨出宮。匹馬看稻黍。湖山路幾重。酒得淵明趣。詩溯江西宗。塩車欲上坂。寒風奈不逢。痴人莫相笑。君子恥苟容。</text>
<title>又疊呈皓鄰族叔 應敎世白</title>,<text>十年南北別。兩地空勞胷。漢水憶商山。迢迢舍人松。商山憶漢水。欝欝仁王峯。索居各異方。夐漽元同宮。如何紫芝曲。久謝靑瑣重。新成卄代書。光我百年宗。公彙輯祖先行治爲一書。名曰晉宗成憲。 孫曾布在前。諸福晩愈逢。家貧祿常薄。君子有歡容。</text>
<title>又疊寄持平族叔 世揆。兼寄啓好 世誾，德祖 鳳欽 諸公。</title>,<text>動作支離別。常懷襞積胷。音徽阻川嶺。魂夢度雲松。一門動一鄕。環住鳳頭峯。弦歌動驛村。圖書近校宮。功城篤於文。玄關透幾重。一水雖分派。羣峯共祖宗。羡他南北阮。昕夕易爲逢。若爲花樹下。重對舊年容。</text>
<title>芝園自澹園至。共賦杜韻。復寄澹翁。</title>,<text>靑山常對小烏巾。半畒生涯老屋貧。過雨庭花顔色淡。經秋燕子性情馴。石屛樓閣留名士。芝嶺烟霞夢古人。可惜終南觴咏地。會中強半白頭新。</text>
<title>又得江字</title>,<text>主人留客子。初月亦臨窓。暝峀和雲一。秋星渡漢雙。蟬心宜白露。鷗夢有滄江。樽酒堪終夜。山扉久寂跫。</text>
<title>疊贈芝園</title>,<text>半年長旅食。今夜共山窓。曲巷飛書幾。高樓駐屧雙。秋農憂在野。風棹悸餘江。是夕芝翁說過江遇風幾危。 促膝聞情話。來時已喜跫。</text>
<title>澹園昨年移去鑄洞石潭相公舊宅。而先尙書貞翼公甞自號松磵。名其堂曰含翠。偶得眉翁手篆含翠堂三字揭額矣。今其新居有松有磵。遂揭是扁。有紫閣洞府二十詠見示。含翠堂卽其一也。爲記其事。却寄澹園。</title>,<text>石潭相國宅。眉叟先生書。誰令百年後。幷屬澹翁居。澗水支筇際。松風解帶初。欲知含翠意。看取歲寒餘。</text>
<title>詶泉谷李學士 伯游</title>,<text>過雨留山氣。高樓靜澗音。適來松上月。澄我一秋心。維時泉谷子。佳句故城陰。旭日方傳信。淸風已散襟。淡雲高鳥影。深樹晩蟬呤。今秋已改火。隨意理祥琴。李新免喪。來詩有援琴之語。</text>
<title>再疊詶泉谷</title>,<text>山木亦有文。山石亦有音。風雅道已喪。君子豈無心。畫當學乕頭。隷當學山陰。何况陶寫家。慧識自靈襟。君看下俚曲。不過虫鳥吟。諒無師曠律。豈協昭文琴。前書屢責以評斤。然以古人法律。勘我文字。則得失自見。故敢述此意。</text>
<title>復拜舘職詶澹寧</title>,<text>欲曬朝衣景已斜。髩毛羞對紫薇花。恩讐並屬浮雲外。全部身心付道家。</text>
<title>詶贈洪殷老上舍 昌學</title>,<text>梅嶽山人居近郊。飮水讀書長嘐嘐。白首自號林泉民。出門秖有漁樵交。頭上千莖不勝簪。腰間三尺猶橫鞘。前年訪余長山下。不嫌客位無盤肴。江干仙老有遺祠。荒徑無人鋤草茅。倚枕高眠眠不得。牛蟻床頭恣喧呶。一寸明膠臨濁河。萬丈砥柱當風泡。潮落潮生自有時。乘除一理竆元苞。彈琴爲作南溪行。碧梧今無玄鶴巢。</text>
<title>贈澹寧</title>,<text>初月西生夜。懷君紫閣東。千年楷麈尾。公使燕。曲阜人孔▣▣贈孔墓楷木麈尾。 三載石屛風。公居有石屛。移去已三年。 友道驚今昔。人情惜異同。絶憐堂下桂。嬴得四時紅。</text>
<title>獨立看山</title>,<text>積疊連岡作一峯。半邊猶見萬株松。虛庭獨立蒼森界。歷歷雲街第幾鍾。</text>
<title>子午泉</title>,<text>華士葉志詵號東卿。湖北漢陽人也。見任刑科給事中。買屋於正陽門外乕方衚衕。卽故協辦太學士紀昀故宅。宅中有井。常苦淤濁。至子夜半。湧出一派淸泉。午正亦如之。玉壺李尙書之入燕。葉願得東方文士題咏。尙書歸求余詩。天地難分十二時。泉生子午乃如期。日臨碧甃花陰正。夜久銀甁菊露滋。幾度盈虛存大信。不渝淸濁是吾師。䓗山亦有潮三至。事在東方識者誰。黃海道遂安郡䓗嶺。有泉出石竇。一日而潮三至。足以灌漑。而不入一統志。</text>
<title>次愼氏重牢宴韻</title>,<text>牛女重逢說未眞。老星端喜直生辰。團圓家室含飴樂。偃蹇江湖擊壤身。明月開奩雙鏡合。春風繞座百花新。卽今朝野多黃髮。兩世回婚有幾人。</text>
<title>三角山</title>,<text>一名華山。新羅稱負兒嶽。三峯削立。實都城之鎭山。有北漢山城。鴨東一域盡靑山。國在千峯萬壑間。太祖曾開萬世基。南山北嶽當重寰。最後三峯勢更傑。削成全石如積鐵。萬戶長看四時雲。淸秋已宿三冬雪。少小擔簦向此間。東寺西寮度寒熱。崔瑩祠前落日捿。李濡城邊北斗低。踏石穿林恣冥搜。白雲仁壽天無梯。僧軍五百學砲射。廟謨綢繆備東西。豈獨關防衛聖主。能爲生民致靈雨。遮莫人才關國運。降神世世生申甫。</text>
<title>白嶽</title>,<text>在都城內景福宮北。卽三角山中麓。王城九千九百七十步。城中四十一坊十萬人。家聚舖肆縱橫棊布局。宮闕隱軫坫在阼。一砂一角無所遮。南北東西幾街路。遠至楊花渡廣陵津。寸人豆馬歷歷度。漢陽全局瞭然皆入指顧中。始知身在白嶽千仞峯。</text>
<title>木覔山</title>,<text>舊號引慶山。在都城內南。漢陽烟花一萬重。家家正對木覔峯。木覔之西我家深。松間五烽見二烽。土厚園林饒果木。世平隣里聞歌鍾。一生我是無求者。胡在都人穰穰中。</text>
<title>仁王山</title>,<text>在都城內白嶽西昔年二十喜登躋。背負軍持一雙鞋。四月八日草萋萋。廵城直到仁王西。俯視城中五色迷。萬井燈旗百丈低。靑郊楊柳兩行齊。龍門以東無端倪。西臨彰義跨彩霓。靖社功臣上頭題。淸風水石白雲溪。洗心臺榭黃金堤。拂石經行學白麑。倚林歌曲調黃鸝。老大如今樂事稀。兩髩蒼蒼不復黎。屋後登皋有小蹊。扶携已欲煩童奚。</text>
<title>酡酪山</title>,<text>在都城內東。高麗南京時種柳山下。號楊柳村。漢陽諸山酪山小。城東一枝柳絲裊。南挹興仁門。西對景慕園。一帶閭閻似畫圖。傳是高麗種楊村。我欲移家住山下。企齋園亭最秀野。申相國光漢故宅在此。 臨溪小閣合蕭灑。蔭用靑茅不用瓦。</text>
<title>昌德宮</title>,<text>在白嶽東麓下。北部廣化坊。卽時御所。美哉王居象天極。北山之南南山北。景福宮經壬辰火。二百年餘御昌德。玄武句陳拓地高。乕衛龍驤分日直。八朝相承泰階平。侈麗崇高世增飾。百官朝衣綠仍緋。品石 在仁政殿庭。隨品立石。以表班次號品牌。 中間列槐棘。拜跪嵩呼聲在地。日月屛風雲五色。大臣小臣不敢黨。水耕山樵民樂職。五營兵甲藏不用。鴨水無波鯨海息。欲識當時生齒繁。盡是先王勤儉得。</text>
<title>慶煕宮</title>,<text>在仁王山下。光海君時。僧性智，華人施文用言。塞門洞有王氣。遂以定遠君 元宗大王潛邸 第建此宮。列朝間或移御。東日通紅西苑花。重樓複殿豔似霞。廢主常對沈香山。後庭歌舞圍綺羅。性智文用助昏怠。慶煕宮成玉已改。塞門王氣至今新。列聖於此朝羣臣。守宮內監盡日眠。修改年來不役民。吾王儉德師文王。請祝南山萬萬春。</text>
<title>永禧殿</title>,<text>光海君起奉慈殿以奉私親。仁祖朝移奉太祖世祖元宗御眞。而後又奉肅宗英宗御眞。以在木覔山下。亦稱南殿。君不見鴻慶宮中模宋朝四帝容。又不見景靈殿麗代諸王繪畫同虔祀。常存一代制。精靈如在七分中。小臣昔朝南殿眞。五聖桓桓皆向東。入門屛氣不敢進。繖動扇開若有風。舜瞳堯眉光照室。赫若扶桑初出日。玄端衮服絳紗袍。兩袖盤龍黃誥屈。玉京羣帝正當座。藥廟三皇初聚膝。百靈蜿蜿朝羽衛。霧樂雲旗何怳惚。天地高深日月光。祖功宗德垂無疆。金枝玉葉布四方。世祿耳雲來奉璋。每歲明禋倣太廟。榛子團圓雀舌香。庶令一國蒙神休。魚蝦皆肥禾黍穰。</text>
<title>景福宮</title>,<text>在白嶽下。太祖三年建。列祖常御是宮。壬辰倭難。宮殿盡燬。只餘宮城。置衛將居守。三角山南白岳前。景福宮如一局然。六曹尙連光化門。一炬經殘壬辰年。昔我先王初定鼎。快殿飛樓雲作頂。盛代君臣逢泰來。黃許事業姜徐才。每日常參月六對。制作禮樂彬彬哉。蕉布軟白海銅黑。來自暹羅久邊國。兩國甞來聘。 柒齒之難似紅巾。滿月毬庭已非昔。高麗延慶宮。自經紅巾之難。不復改建。而常御壽昌宮。滿月臺毬庭在延慶宮正殿。 百官東走昌德路。本朝自倭變以後。常御昌德宮。 博勞歸飛後苑暮。宮之北苑。常有博勞捿集。 衛將坐守松栝林。市民耕作蕪菁圃。慶會池樓跡已陳。三十六礎波粼粼。名碩文章記太平。河崙有慶會樓記。尹淮亦有詩。 邈若羲農以上人。唉我泥塗髮半華。未作英陵一代臣。</text>
<title>春塘㙜</title>,<text>在昌慶宮後苑。春塘三月百花香。四方章甫闘文塲。春塘九月楓葉赤。五營射夫誇身強。帳前簪出御賜花。故事文武科賜花 乕額龍頭金榜光。羽衛煌煌出彩雲。雲中難識舜衣裳。憶曾身騎內廐馬。遶遍宮花醉流觴。晩向龍池拂釣竿。童子三絃繞岸長。乙卯春。承命騎內廐馬。從駕賞花。遍歷籠山亭玉流泉。至芙蓉亭龍池。釣魚放生。聽童子樂。 至今夢覺懸心處。芙蓉亭子暎花堂。國恩未報梧雲白。天地茫茫兩鬂蒼。</text>
<title>泮宮</title>,<text>在東部崇敎坊。萬方設學皆祀聖。我邦儒者識最正。不學浮屠不學老。五贒家法彬彬盛。列聖制作動依經。孝子忠臣半在廷。南至乇羅北靑海。豊歲絃歌比屋聽。此道如今渾眞假。門墻漸事亞尼瑪。</text>
<title>大報壇</title>,<text>在昌德宮北苑西。肅宗甲申設壇祭皇明神宗皇帝。以報壬辰再造之恩。英宗己巳以太祖毅宗追享。帝壇四面花影重。壇傍種花甚多 蜀魄常啼萬方痛。若道中華限禹貢。那得山有皇帝洞。地名古稱皇帝洞。今爲皇壇異矣。 三皇血脉弘隆共。修史何人不計統。麥秀殷墟猶有頌。舟國厓山豈非宋。</text>
<title>鍾樓</title>,<text>在雲從街中。太祖二年鑄大鍾。權文忠近撰銘。晨昏擊之。以節城門開閉。晨曰罷漏。夕曰人定。曉鍾聲暯鍾聲。恒趁長庚與啓明。日向寰中課動靜。時從空裏候陰晴。牛吼深甕風撼壑。三十三天高且淸。鍾聲曉應三十三天。夕應二十八宿。 萬戶千門睡方濃。金闕經帷坐五更。八方虞憂聖心勞。明朝賜對問公卿。沙平渡口三十里。三角中峯月欲生。釋子行人驚起立。勝在雲從街裏聽。</text>
<title>廣通橋</title>,<text>在雲從街南城內。衆水皆會于此。號曰開川。由興仁門五間水門入漢江。橋凡有二。曰大廣通橋曰小廣通橋。漢陽一半開川直。橋上行人往來織。作何經營向何處。水流無停人不息。貴賤贒愚共一塗。北者向南南者北。唯有橋邊兩石獸。今歲明年立如舊。人生在世皆有欲。服藥求仙還損壽。安得身如費長房。別向壺中作宇宙。</text>
<title>水標橋</title>,<text>在南部薰陶坊。橋西水中立石標。刻尺寸之數。以知雨水淺深。英廟庚辰濬川。刻曰庚辰地平。癸巳築石堤。置濬川司。每歲䟽濬。南山北山雨飜盆。衆水奔流爭一門。驅沙走石不可當。兩岸人家半吐呑。六十年來水歸壑。石標峨峨落漲痕。沙路繽紛度車馬。湫市尋常散雞豚。生子生孫各按堵。盡是元陵䟽導恩。每年三月修水政。萬鍤千鍬繞沙喧。輦向東城積如山。大堤楊柳綠搖村。靑門絡繹游春者。誰識洪功到酒樽。</text>
<title>朝陽樓</title>,<text>在東部蓮花坊於義宮。卽孝廟爲鳳林大君時舊邸也。嗣後列朝迎妃嬪行嘉禮于此。俗穪本宮。漢陽佳氣在城東。大君邸第王后宮。一朝龍飛入太淸。卽今鳳栖雙梧桐。朝陽樓在夕陽西。花萼尋常御氣通。孝廟友愛麟坪大君。屢幸其第。 友于之德尙可攷。御製合載松溪稿。孝廟常與麟坪唱詶。麟坪松溪詩集特令同載御製詩。 始知周室麟趾化。基自王季因心早。中宮殿下受冊初。臣從玉署奉金寶。壬戌中殿嘉禮時。臣以校理差奉寶盝執事。 天地祖宗佑我邦。元良九歲親師保。六禮明年復此宮。勖哉宮監勤汛埽。</text>
<title>夕陽樓</title>,<text>卽麟坪大君 㴭 第。在朝陽樓東一里。漢陽城東杜鵑花。城中最說麟坪家。麟坪昔日盛繁華。園中種花如種麻。花外闌干宿綺羅。花前歌舞步笙笳。蒙古毡子越溪紗。長白參稏武夷茶。炊金餐玉矜豪奢。傳與兒孫作生涯。百年富貴一朝嗟。花落隨風浪淘沙。樵斧登墻一任加。枯枿逢春少蘖芽。唯有荒亭暎綠波。捿鳥游人自來過。梁園脩竹半虺蛇。小山叢桂空烟霞。方知建武椉牛車。較得安平靑盖多。</text>
<title>圓覺寺古塔</title>,<text>寺在中部慶幸坊。舊名興福。太祖時爲曹溪宗本社。後廢爲公廨。世祖十年改創號圓覺。有金守溫所撰碑銘。中宗七年毁寺而塔猶兀然半空。壬辰倭人用銕鉤鉤塔踣之。纔踣上層。見石面預刻當日鉤踣狀。大驚遂止。市門白日輪蹄咽。圓覺遺墟近雙闕。碑碣荒凉猶有字。臺殿消磨已無佛。亂後蕭條一塔餘。伊昔諸公事檀越。一層墮壞十層在。四圍人家今轉密。刻畫軍人曳倒狀。升平已識干戈日。國初良工信靈異。日東小兒何猖獗。異道斯文迭盛衰。城裏緇衣迹已絶。近世禁僧徒入城 塔前士女至今來。虔設盂盆拜突兀。</text>
<title>夢踏亭</title>,<text>在北營蓮塘東。近昌德宮耀金門未百步。甲寅六月雨垂垂。北溪楊柳短長枝。鳴鞭絡繹柳邊來。抄啓諸公讌喜時。營門皷角靜不喧。滿堂酒肉何淋漓。上祝慈宮千萬壽。是歲惠慶宮壽躋六旬。六月十八日爲誕辰。與抄啓諸僚。會飮于此。所以志慶也。 不携佳人不賦詩。皷瑟淋鈴遞斷續。投壺瀑水應參差。此時芙蓉猶未開。瞥見花開紅滿池。楓亭九月承特命。畫鵠張山來射之。樺皮弓子柳葉箭。仰射飛鴻鴻不知。聚足相看齊拍手。暯歸朝來十日遲。乙卯九月。臣赴丹楓亭試射不中。上命臣等罰射於北營十日而止。聖世文臣焉用武。少年行樂眞在斯。北營花木已成林。靑春忽覺鬂成絲。閣中舊僚有幾人。盛事長傳羽林兒。</text>
<title>掌苑署古松</title>,<text>端廟忠臣成三問舊第在三淸。北部鎭長坊 今爲掌苑署。庭有古松一株半枯。相傳爲成先生手植。露梁江聲日夜喧。黃鶴寺前未歸魂。生前應念一畒宮。手中留下千年根。經雨經風十六朝。全軆枯槁數枝存。恰如臞仙倚邱壑。坐見人間幾代孫。何事終身抱苦心。爲有英陵雨露恩。六臣▣木在南麓。幾回英靈往來哭。</text>
<title>泉雨閣</title>,<text>在南小門內守禦廳南營。有二泉從木覔北麓下。至此合流。石刻丫溪二字。礟聲噴怒崖谷裂。南營將士練秋日。快馬強弓困馳逐。偃旗鳴金就休歇。未到洞中聞笙竽。纔入松間見霜雪。忽然身着泉雨閣。石上飛泉如脫筈。乍高乍低聲更激。人在喧中靜如佛。那知細柳飛營裏。却對玉淵三水。若使兵家得此勢。銕騎長驅隨所指。武夫如今面如玉。不讀孫吳學儒士。</text>
<title>三淸洞</title>,<text>在北部鎭長坊。舊有昭格署三淸殿。醮祭三淸星辰。洞府連宮籞。閭巷似林墅。白石明人面。淸泉答鳥語。地淨山空無一塵。傳是先后祭天處。星宮玉珮望如雲。初旣無來寧有去。國俗千年無道流。塡得靑詞欲誰與。仙幢寶盖久冥漠。浣女成羣擣白紵。</text>
<title>靑鶴洞</title>,<text>在木覔山北。走獸不離山。捿鳥必歸林。士也讀古書。豈無邱壑心。市井穰穰宜近利。衣冠自古居閑地。試看國朝名宰相。強半樓㙜傍山翠。翼平故宅捿半峯。翼平府院君權擥居南山北麓。稱後凋堂。 孟氏幽居隣萬松。古議政孟思誠居白岳南麓。 琵琶亭自東岳老。禮曹判書東岳李安訥詩壇在墨洞。 淸風溪屬仙源翁。左議政仙源金尙容所居。 芝峯在東郊。能以詩書雜耕農。吏曹判書芝峯李睟光居紫芝山下。 林塘在南郭。還從畎畒起垣墉。右議政林塘鄭維吉居靑坡。 下至挹白堂 昏朝領議政朴承宗子自凝挹白堂。在雙林洞。 在山樓。淸城府院君金錫胄別業在會賢坊。 亦在都人指點中。縉紳如今足一慨。捴避山林入闤闠。日出人間事錐刀。爭利爭名幾百輩。可惜南山靑鶴洞。議政書屋今安在。右議政容齋李荇書屋。有天使唐皐，史道所題詩。 翠崖丹壑寂無人。吾欲殘年去種菜。</text>
<title>燕子樓</title>,<text>在南部明哲坊訓鍊院傍。京城惡少惡難制。到處逢人作氣勢。日出相逢燕子樓。不是閒良是劒契。往往奪取良家女。自矜身兼十八藝。三司禁吏不敢捕。出入當時卿相第。</text>
<title>關王廟</title>,<text>我國舊無關廟。宣廟戊戌天朝將士來東。始刱於王城之東南。華人劉寅，葉▣▣董其役。在崇信坊曰東廟。在桃渚洞曰南廟。我渡鴨江西復西。中原步步關公祠。巨殿小龕千萬萬。尊似如來敬宣尼。此俗何年東渡海。棟宇神宗萬曆時。東城南陌欝相望。畫閣朱楹碧琉璃。此是天兵香火地。風馬靈旗誰見之。世傳天兵征倭戰酣。關公顯靈。馳甲馬助戰。遂大捷。故建此廟云而言甚吊詭。 若使神軍能破敵。二士緣何飛入蜀。義魄千年結不散。萬鬼從風百魔伏。聞道祠傍幾百家。冥祐至今無癘疫。東人好巫皆若狂。牛鬼虵神遍四方。願借將軍偃月刀。揮斥妖邪永奔茫。</text>
<title>南池</title>,<text>在崇禮門外。號蓮池。仁廟五年丁卯。吾家晉昌公與弟翊衛公。會五峯，藥峯，延平諸公年七十以上十三人于池上石湖洪公思斅之第。子弟帣鞲陪歡。終日酣宴而罷。白髮韶顔。次第扶歸。都城士女奔波競觀。比之洛社耆會。遂摹畫爲蓮池稧會圖。谿谷張公爲之序。石門李公西溪朴公題其後。諸公昔飮城南第。世人傳畫蓮池稧。座上人人是列仙。皓首厖眉暎一世。盛哉吾家晉昌公。二難同著十三中。公在昏朝秉大義。公立異於廢母議。以舊時師傳免竄逐。 季亦白衣曾從戎。翊衛公以才畧。爲躰相柳文忠公白衣從事。 耆賢一代稱聯璧。洛社香山無此席。子弟升堂次第舞。滿水荷風日向夕。朝廷門戶久已分。蝸角蠻蜀何紛紛。東西南北固多壽。不復含盃接慇懃。盛事遙遙如上世。谿谷之詩石門文。世久池中蓮已死。流惡狼藉魚塩市。寂寞前年三少年。同官去賞西陂蓮。余入講製抄啓。李季來，徐稚秀寔同其選。稚秀爲藥峯七世孫。季來七世祖愚谷公亦與蓮池會。故追惟往蹟。作同官會。以南池已廢。會于西池。</text>
<title>西池</title>,<text>在敦義門外盤松坊。上有天然亭以賞蓮。輿誌曰在慕華舘南。天旱禱雨有應。先朝畿伯徐有防始設中營。建天然亭。昔人賞南池蓮。今人賞西池蓮。今人不見南池盛。爭道西池蓮可憐。國初微意護城版。城外鑿池如兩眼。一池雖開一池合。強似瞳神遞開闔。地氣自然異盛衰。雨露何曾有參差。登樓一嘯俯鮮紅。六月香風度酒巵。</text>
<title>慕華舘</title>,<text>在敦義門外西北。本慕華樓。世宗十二年改爲舘。有崔溥記。虞帝南廵不復還。從臣哭死衡湘間。五玉三帛無處歸。楚竹千年爲誰斑。南北之南海接天。中原白日落厓山。四海謳謠想翠華。星槎斷絶銀河灣。慕華舘東春草綠。慕華舘西秋日閑。牧馬驕嘶閱武塲。壯士琱弓似月彎。冠盖尋常東復西。石牌樓制空孱顔。崔溥文章記盛時。讀一回時淚一潸。</text>
<title>宣武祠</title>,<text>在西部太平舘西。宣祖三十一年建。以祀皇明兵部尙書邢玠經理楊鎬。御書再造藩邦四字揭之。英宗三十六年。又建屋於祠庭。祭天兵陣亡者。野有遺稼山有鳥。滄洲鏡白扶桑小。國人尙續釜山碣。戊戌邢公東來禦倭奏捷。我國立碑釜山紀功。歲久碑折。遂續之又立新碑其側。 歸德靑州杳復杳。楊公河南歸德府商丘縣人。邢公山東靑州府益都縣人。 冠盖年年向西馳。莫過城南宣武祠。</text>
<title>歧峴</title>,<text>一曰鞍峴。在仁王山西。仁祖甲子。元帥張晩與鄭忠臣，南以興大破适兵於此。都城之北歧峴高。峴上都城數秋毫。元帥當時據此山。賊不能藏來就鏖。一麾天旗萬皷動。揚灰走石風如刀。降倭三百一朝散。劒血旋飛慶安橋。時适帥降倭三百。戰敗走慶安。爲其下所殺。 嗚呼。錦南宜春不復出。定州勞兵四易月。時危悵望憶元功。山上何無一尺碣。</text>
<title>蕩春臺</title>,<text>在彰義門外。有洗劒亭。水石絶勝。亂石皆從華岳來。瀑水加之萬壑雷。水與石爭喧日夜。淘作玲瓏散作堆。或如鯨鼉或牛馬。或如牀椅或樽罍。或殺其廉或露齦。陰火光瑩積雪皚。浴子縱橫行組練。澣女尋常拾璚瑰。環山四面幾洞天。奇勝無如蕩春㙜。藏史名山不留草。墨瀋何年浸綠苔。實錄成則每洗草於此。 四百年間閒是非。泡滅波行不復回。請看浮世快恩讐。未若溪山酒一盃。石上頭陀猶有像。爾見人間幾盛衰。</text>
<title>北渚洞</title>,<text>在城東惠化門外五里。居人種桃爲業。東郊楊柳綠暎津。北渚桃花萬樹春。桃花深淺與溪長。數家烟火自作鄰。不是神仙不是隱。箇箇栽花種果人。花發居人不獨看。滿城珂馬蹴香塵。果熟居人不自食。幾樹能濟一家貧。理生不殊農蚕家。使人看作林泉民。種樹年年利漸滋。五穀匈歉不關身。涿郡種菜眞英雄。城東牧豕亦經綸。志士高人未易用。不妨身作草莾臣。</text>
<title>箭郊牧塲</title>,<text>在城東光煕門外五里。中宗命搆亭於樂天亭北。命曰華陽。柳思訥記曰土地平▣。延袤十里。衆山回抱。川澤縈紆。我太祖定都之初。以爲牧塲云。君不見箭郊牧塲馬皆自耽羅國來者。羣遊一似下船初。多則從多寡從寡。馬性與同來者羣行。十十五五。終始不亂。無羣則獨行。 兟兟師師復潗潗。騧黃驪黑醇駹赭。或馳或躍或相踶。或𩥇或摩或長嘶。不覊不絡從自然。俄在山東復水西。就中豈無眞龍種。論價千金未覺重。內廐尋常市北産。錫以棗脯華屋寵。却羡唐時沙苑馬。猶得春秋至尊奉。暑雨霜風吹野長。華陽亭下拜峯傍。入水磊磈學鯨鯢。騰岡倐忽似麕麞。尙聞毛骨寫成簿。隨例年年進御牀。</text>
<title>讀書堂</title>,<text>成宗朝甞以龍山廢寺改搆爲堂。選弘文舘學士有文章者賜暇讀書。賜賚甚厚。人皆聳勸。中宗十年移構豆毛浦南岸稱湖堂。然中世其選絶罕。先朝辛丑倣湖堂舊制選文臣。號曰抄啓。習講製。榮寵無異湖堂。及上賓天。抄啓亦廢。君不見于筒之水入幸州。一過塩倉是濁流。濁流浮天日夜馳。盛時怱怱不可留。先王始闢奎章閣。朝士方知讀書樂。折揚皇華皆入律。一皷先鳴衆樂作。進退如今不用文。誰把龍豬戒子符。廟堂訏謨評酒色。鄕里衣冠事樗蒲。一帆曾自豆浦下。爲尋古蹟龍山榭。獨立湖山感興廢。今之抄啓舊賜暇。</text>
<title>至德祠</title>,<text>讓寧大君太宗大王之冢嗣也。見世宗生有聖德。遂佯狂自肆以讓之。世比周泰伯。祠在城南桃渚洞。肅宗朝賜號曰至德。正宗己酉侑祭宣額。御製至德祠記。鎭安昔歸咸興宅。水波山嵐光簡策。鎭安大君太祖大王長子也。見弟定宗太宗功德日盛。退居咸興故里。正宗御製碑銘曰大君之在本朝。猶泰伯之在周宗也。山有色嵐是也。水有文波是也。至於國獨無色與文耶。百世之下。聞其風而興起者。孰使之然。 讓寧亦有城南祠。誰是延陵誰泰伯。生前一芥視千乘。身後遺孫只四壁。榮福亭頭想典刑。江水無雲江月白。</text>
<title>舟橋</title>,<text>東國舊無舟橋。大駕渡江。必用船艙。正廟己酉遷奉永祐園於水原府顯隆園。命以三南海西舟船造浮橋於豆毛浦。後每歲朝園。遂移設于露梁。置舟橋司。漢水東西望無涯。行者欲渡愁風波。一自先王造浮橋。萬騎從天穩踏過。龍輴昔向花山路。南北舟船集官河。三十六䑸八十艘。騈舳齊艫一行斜。䑽腹鱗鱗鋪長舨。赤玉闌干旁設限。艙頭對植䨥毬門。九軌康莊直如串。馬蹄車輪如地行。中作隆隆萬皷聲。神機三放號砲動。大駕來時天始明。舟佼整櫓水神舞。蜿蜿魚龍隨鹵簿。豆浦龍山指點間。鳳翥亭前纛已樹。露梁行宮。有龍驤鳳翥亭。新園旣卜萬年宅。歲歲鸞旗繞松柏。艑艖獨任濟時功。春去秋來似雁鴻。散則能漕萬里風。聚則能架一道虹。再有銕環伸復縮。隨水高低應不窮。聖神開物侔化工。何止軒舟濟不通。粤自檀箕無此制。願播聲詩詔海東。</text>
<title>五江</title>,<text>漢水發源於江陵五臺山。西流五百里。至漢陽之東南爲豆毛浦。爲漢江渡。又西爲露梁津爲龍山江爲西江。至幸州入海。實抱漢京之東西南三面。其舟船都會之所。有此五江。而他津渡不與焉。六月江頭水接天。憑艫一望心茫然。雞犬魚龍泊兩岸。高柳毶毶水上圓。萬壑千溪爭一門。江心不改于筒泉。于筒水自五㙜出。西過龍山纛島前。腹大尾高滄海舶。腰細身長上游船。接柂連檣走都會。米賈魚商列市廛。江上亭㙜問幾所。好是登臨半日仙。俯閱閭閻競刀錐。大笑狂歌學酒顚。安得傾來萬斛水。滌人腸胃無熬煎。</text>
<title>仙遊峯</title>,<text>在楊花渡東岸。俗稱蚕頭峯。又稱龍頭。大明一統志稱龍山。皇朝詔使泛舟游讌之所。有祈順，張瑾詩載皇華集。楊花渡口泛蘭船。國人曾此見天仙。天仙已歸蓬萊頂。滄海須臾變桑田。藻旒芝杉烟霧樂。終隔銀河一萬年。摩挲古壁石字紅。恐化神龍飛上天。</text>
<title>三倉</title>,<text>廣興倉在西江北。掌百官俸廩。軍資監倉在龍山。掌軍需儲蓄。別營倉亦在龍山。掌訓局軍兵放料。農人愛米如愛玉。終歲辛勤養此穀。倉庭莫使農人覩。米入倉庭賤如土。三南漕舶駕層濤。逢雨逢風苦復苦。倉庭莫使船人過。米入倉庭散作沙。倉中積米與山埒。不是神輸鬼運忽。寄言多少食祿者。哀我東南民力竭。</text>
<title>楮子島</title>,<text>在三田渡西。高麗韓上黨宗愈置別墅。我朝世宗以島賜貞懿公主。公主之子安貧世繼修棟宇圖畫。以求題詠。有鄭河東麟趾序。今其亭亡矣。東出東郊立馬看。剩水殘山初散漫。山行水底脉不斷。突起自作江中岸。岸上蘆花十里沙。人家大抵漁樵伴。樓臺絲竹化雲烟。古人富貴今人歎。獨愛微官欲何用。百歲人生憂樂半。柯谷桃源不須覔。歸問江湖賣酒幔。</text>
<title>別慈山使君曺 錫正 季中 戊寅</title>,<text>君去慈城馬五之。慈城吾有昔年詩。余甞西游過此 蚕農一半歸營賦。山野三分是邑基。南郭梅花明月夜。東風驛路上春時。隣居未酌黃柑酒。還向燈前賦別離。</text>
<title>洪參判 旭浩 輓</title>,<text>支離半載卧淸漳。金帶光輝過隙忙。閱世言多憂道志。報君功在活人方。劉原博老應無敵。徐侍中賢獨有常。耆德如今相顧盡。我翁將奈白雲長。杜詩云哭友白雲長。</text>
<title>東湖</title>,<text>東門已過箭郊回。馬首蒼然眼一開。大帆忽從孤嶼出。禿楊如渡遠汀來。山河不盡英雄淚。城郭何無保障才。西北陰風動碑閣。碧琉璃上不曾苔。</text>
<title>賽神曲</title>,<text>縣西白日鼓鼕鼕。村巫頭邊揷花重。主婦持盤向巫言。家夫行商不作農。去年持馬東南去。水濶山長不知處。獨宿空房秋復春。穉女今年已學語。願把神鈴卜歸期。若干衣裳無所私。巫言行者早當還。恐値官家括丁時。里中年少走避役。獄裏妻兒三月飢。此身若作良丁婦。寧向空閨怨別離。</text>
<title>鸛捿曲</title>,<text>社傍古木摧其半。木顚常有雙捿鸛。䧺去雌來無定時。替護巢中出殼雛。曠野西風吹不絶。廻立枝頭一團雪。含蛇哺雛雛漸大。箇箇盤飛向空濶。</text>
<title>孟谷</title>,<text>水楊三四樹。掩暎一村人。白壤經犂濕。黃茅盖屋新。地深冠帶少。江遠蟹魚貧。一自時人葬。佳城割半隣。</text>
<title>野望</title>,<text>十里梅花店。朝光散綠蕪。崖田耕一犢。陂水起羣鳧。浩劫亭亭塔。行人冉冉途。風塵催我老。回首愧潛夫。</text>
<title>虗舟 三首</title>,<text>西流莫挽向東流。急石層灘步步愁。縱使惡風吹白浪。此身終是一虛舟。其二虛舟泛泛漢之中。不泊于西不泊東。微波莫逐蘋風起。我愛澄潭徹底空。其三虛舟不任濟川功。辜負朝南暯北風。自是虗中無一物。能收明月贈漁翁。</text>
<title>丹垈歌</title>,<text>丹垈羣山繞茅屋。十里孤村養一犢。田頭小麥向微靑。晨起耟犂已在庭。饑疫連年牛殺盡。鄰里逢春不得耕。東借西傭犢未歇。旱塊敲蹄欲流血。牛價今春過三犧。尙記松坡買來日。驅牛作農食牛肉。公宰私屠日不絶。有肉如山酒如河。明歲無牛奈農何。</text>
<title>題南漢南樓</title>,<text>南樓一百丈。天地正西曛。小立隋唐樹。低垂海岱雲。忠臣唯有哭。壯士莫能軍。三桂開關後。東人謗始分。</text>
<title>西將臺</title>,<text>杖策登高嶂。悲歌倚晩陴。不知形勝地。何補戰爭時。今古西風急。乾坤落日遲。摩尼雲際出。僨國爾爲誰。</text>
<title>兒輩與諸君賞西池蓮</title>,<text>滿地芙蓉色。京西獨一樓。少年將暇日。高會賞新秋。魚戱靑萍動。蟬聲碧樹流。憶從先輩飮。詩老坐當頭。</text>
<title>萬卷</title>,<text>萬卷吾將老。千鍾不博閒。道存農圃內。身立愛憎間。有劒猶衝斗。無錢欲買山。聖門多未了。回惜鏡中顔。</text>
<title>神淸</title>,<text>神淸無夢寐。永夜在書堂。雨歇東風競。天高北斗凉。著書雙鬂改。憂國寸心長。鼻上猶觀白。空庭識草香。</text>
<title>陽谷寓感 時因臺啓出寓崇禮門外。</title>,<text>宿昔蓬桑志。俄成半白翁。游心千載上。多口百年中。星度分高下。泉流合異同。竆通吾有定。終不學書空。</text>
<title>觀獵者 辛巳</title>,<text>臘月安陽客。平朝乕壓山。鷹呼雲際白。雉墮雪中斑。利在耕桑外。功歸鼎俎間。松根與石角。馳走幾時還。</text>
<title>從弟季仁至。與兒輩同賦。二首</title>,<text>新歲能來見。吾廬覺近郊。平蕪牛自返。深樹鳥方巢。子美今垂老。淵明舊息交。同堂唯有汝。邱壑待誅茅。其二暖室眠慵起。東窓白已朝。雪猶巖際溜。春欲水邊條。丙舍光陰改。天門刻漏遙。新年任汝樂。留醉月明橋。</text>
<title>栗峴</title>,<text>芝山第二嶺。茅屋正東臯。出月松間大。行人鳥上高。誰開絲髮經。長遣古今勞。快意中峯歇。江門接海濤。</text>
<title>野望</title>,<text>小聚依冬嶺。荒畦帶晩阿。出門烟火冷。倚杖雪雲多。遠牧誰爲主。歸樵相與歌。防頭黃草徑。朝遣二郞過。時羲永入都</text>
<title>村舂</title>,<text>荒村歲方暮。舂碓四隣催。月照橋頭影。山鳴地底雷。輕沙初瑟瑟。碎玉忽皚皚。頃刻炊烟起。春風面面開。</text>
<title>春夜雨</title>,<text>一年新得雨。今夜老農家。雪壑初肥水。春林欲孕花。野言知月令。民事趁年華。預想觀蒲節。耕犂暎岸斜。</text>
<title>野燒</title>,<text>野燒無端起。通紅十里長。忽來風有力。高照月無光。燼已牛蹄黑。燻應鼠觜黃。生機猶不盡。春雨洗年芳。</text>
<title>木碓</title>,<text>仰嵌圓似井。丫木卧成橋。利藉龍頭重。機隨燕尾搖。能令空谷響。眞向遠山朝。吐納長開口。高低不屈腰。塵飛黃漸褪。珠在白仍跳。動靜從跗運。盈虛信手調。服勞無少長。齊力後耕樵。饞狗甘嗔恠。窺禽待寂寥。郊園秋熟日。籬落月明宵。白粲高如屋。公私計始饒。</text>
<title>崔兄 弘海 氏回甲韻 二首</title>,<text>百歲三分二已過。淸時終負孝廉科。獨傳詩禮雙垂髩。笑擲桑蓬一放歌。滿室同歡春在是。嘉賓欲至雨如何。床琴更和將雛曲。有婦劉仙未足多。其二初度應難再度過。有生長短不同科。丈人獨抱三星畫。孝子能知百歲歌。遲暮相隨漁釣可。文章自托醉醒何。靈春自在山中老。桃李秦城幾樹多。</text>
<title>瘠翁李校理 基慶 追輓 五首</title>,<text>先王盛德早知公。前後陶甄似化工。幾歲恩榮隨地遍。不時呼吸與天通。誰令保世安人畧。斷送悲歌痛飮中。二十年間生死恨。漢江江水浩無窮。其二萬死歸來一病軀。賓朋落落卧江湖。固窮陋巷眞名士。屹立頹波是丈夫。尺璧終驚埋厚土。一星誰使照昏衢。憑公欲破冥冥說。地獄天堂信有無。其三玉堂金馬飛騰地。紫閣靑橋浩蕩春。人物如今無此老。舊遊何處不傷神。衆中發語千斤重。醉後題詩一氣眞。尙記臨江山下石。銀鉤八法照窮塵。其四天柱新摧士友悲。通家非獨哭吾私。不爭毁譽詩千首。能撥哀歡酒一巵。寒水偏多龍蟄日。朝陽誰記鳳鳴時。冥塗亦有層峯驛。應眷當年壁上獅。其五桐赤江頭一草堂。北風殘雪掩荒凉。詩囊尙帶關山色。諫草高懸日月光。不向金閨隨後進。却升天闕侍先王。寢門已積三年淚。及至墳前更萬行。</text>
<title>上元夜望月。記農語。</title>,<text>鄰舍爭看月。農談襲故常。近南知海熟。稍北驗山穰。有水光全白。多暘氣甚黃。商量今歲事。非稔亦非荒。</text>
<title>月夜</title>,<text>澗戶初生白。東林見月昇。飛雲爭破碎。孤嶂忽崚嶒。鬂自何年縞。心仍此夜燈。淸光吾欲獻。天上玉樓層。</text>
<title>贈鄭斯文 克新</title>,<text>子眞來谷口。相見已經秋。涇渭從玄祖。滄桑到白頭。山圍雪衆。漢水帶冰流。可惜聯床地。先懷遠道愁。</text>
<title>墳菴故址 在蘭谷先山之案山。燬於壬辰兵火。晉興君爲畿伯時重修。號新凈菴。今又毁已百年。</title>,<text>初地鄰先隴。何年結小庵。鎭山金佛在。守墓岳僧參。累石空遺砌。殘花像故龕。欲知興廢蹟。先訪野人談。</text>
<title>江冸舟中</title>,<text>漢水冰初冸。津梁已有舟。鳧鷖渾得性。牛馬永無愁。快路連滄海。諸溪送碧流。擧頭天北極。瑞氣若雲浮。</text>
<title>山莊月夜</title>,<text>白首歸田樂。山雲繞屋深。靑燈三代籍。烏几百年心。澗溜春生響。庭梅月送陰。形神兩超越。塵慮莫相侵。</text>
<title>黔芝山</title>,<text>翠麓如屛障。黔芝半露尖。片陰垂郡國。餘氣濕閭閻。白足捿能㢠。黃腸律故嚴。萬松深處洞。宜着老夫潛。</text>
<title>新林洞</title>,<text>亂石中開洞。人家對水咸。樵歌緣小磴。舂碓應空巖。畒積縱橫稼。墳多老大杉。若成捿遯計。猶足遠猜讒。</text>
<title>牛卧陂</title>,<text>牛卧陂邊樹。蘭皋莾蒼間。一村橫帶水。平野落來山。農者頻傭力。居人半識顔。尙憐橋上月。杖屨夜深還。</text>
<title>鵲巢</title>,<text>萬類皆安宅。營巢鵲亦然。啣枝頻上下。交架費周旋。窠裏居非小。空中望似懸。智餘構木世。功比作橋仙。養子無風地。呼䧺欲雨天。所居須近午。奇應自前年。役始鳩居後。時鵲於舊巢之上復營新巢。 來當燕至先。不愁枝嫋嫋。高暎葉翩翩。倦刷春風羽。閑成月夜眠。老夫還似汝。新結兩三椽。</text>
<title>忠賢書院</title>,<text>三賢共一院。荒雨洗丹靑。龍乕粧山勢。牲牢答地靈。里深黃柳岸。逕細白沙汀。安得張儒敎。樵蘇解誦經。</text>
<title>六臣墓</title>,<text>舊讀元生錄。魂消景泰間。越中沉白日。江外出靑山。巫女升壇祭。行人拜碣還。不知東觀史。寸管爲誰斑。</text>
<title>簡崔兄 弘海○二首</title>,<text>兩地分張恨。三更燕坐時。海雲垂樹遠。山月過樓遲。老覺妻兒重。貧知稼圃宜。玉梅春欲動。爲折向西枝。其二夫子家滄海。塩烟起社傍。浦耕千畒月。盆稅幾堆霜。細足供盤實。甘宜入醬方。一牛能載重。爲我問居商。</text>
<title>池洞舊墓 在蘭谷議政公墓東</title>,<text>奕世衣冠藏。猶存丙舍墟。石應千古語。松已十朝餘。門巷今無纛。兒童不識書。恭承先輩意。瓠谷定新居。</text>
<title>山莊漫興</title>,<text>年來奔走太無端。老向西郊賦谷蘭。短策决開春水過。小屛籠駐嶺雲看。極知世外歸田樂。信有人間行路難。稍待淸明家醞熟。山南山北日盤桓。</text>
<title>芝園族叔承召入城寄訊</title>,<text>南雁聲回北苑春。飛書忽渡漢江津。白門會合曾何歲。靑瑣周旋奄老人。禹貢復登千里橘。漢廷猶積幾年薪。餘生淚盡宣城草。他日相逢兩髩新。</text>
<title>踈巖洪大司諫 羲運 追輓</title>,<text>一樹西風葉欲秋。先知已作未寒憂。精神矗矗當周道。言議堂堂壓楚咻。萬里靑雲生步履。十年明月落漁舟。榮枯捴以斯文故。寃氣龍光射斗牛。</text>
<title>拄杖</title>,<text>樵歸當落日。拄杖亦衰翁。集木羣鴉閙。鳴山獨乕雄。客稀耕野後。春到閉門中。步出禾棚外。田蹊曲折通。</text>
<title>過李獻納善始 在璣 舊莊</title>,<text>晨星散落白頭新。一味情親四十春。早識文章餘地步。每憐談笑露天眞。家聲欲付誰爲鳳。野史將成不及獜。柏府雷封千古蹟。滄洲唯有草堂貧。</text>
<title>長星</title>,<text>獨立空庭久。長星北極西。尾連營室近。光逐暮山低。古壘耕禾黍。窮村飽犬雞。欲知修省策。咎象竟緣奚。</text>
<title>李景理 時佐 省墓過訪 辛巳</title>,<text>江湖水暖艓如飛。半日鳴駒立翠微。丞相祠堂遺像在。王孫故國上墳歸。優游地僻衣裳懶。流落家貧飮食稀。鋤里蘭臯花欲動。重來有意欵柴扉。</text>
<title>制畢率時永榮掃藤原。在路志感。</title>,<text>欲向宣城去。新恩與上塋。悲歡同此路。笑泣若爲情。野鸛從雛息。村牛帶犢耕。傳家忠孝業。嗟爾勖平生。</text>
<title>楊花渡</title>,<text>喚渡楊花渚。行人兩岸踈。驢輕飛上艓。鳧沒聖探魚。碧樹江神廟。丹崖太史書。沙村行一憇。籬落午雞初。</text>
<title>又賦</title>,<text>朝寒欲解日臨隄。未到淸明已少泥。客路迂回江樹北。宣城只隔海雲西。鴨浮春水如忘趐。馬踏平沙不惜蹄。頗喜梢工能濟物。一時行旅上舟齊。</text>
<title>路中</title>,<text>赤馬靑驢時換騎。西行父子遠相隨。三年宿草居廬後。二月仙花上墓時。行役斑斑衣上土。生涯歷歷鬢邊絲。玉堂金馬心全倦。欲把朝衫盡賜伊。</text>
<title>藤原榮掃 二首</title>,<text>穉子新登第。先人知不知。自疑澆酒處。非復舞斑時。未見冥冥喜。難裁泫泫悲。願將平日訓。忠孝答公私。其二吉氣浮先壠。新春雨露加。絲毫皆聖主。袍笏幸傳家。田里驚張樂。山林暎賜花。幽明供一喜。非是矜繁華。</text>
<title>過孝陵有感</title>,<text>松杉積翠暎麒麟。彷彿衣冠扈紫宸。左海千年初出聖。東宮卅載盡歸仁。傷心墨竹猶留世。曠感蒼梧獨有臣。</text>
<title>次羲永詠尾泉盤松</title>,<text>種近名泉水。盤成滿院枝。遍身生動氣。靈液暗滋時。老玃鬚髯古。神虬骨節奇。百年丞相廟。垂蔭共綿遲。</text>
<title>簡澹寧</title>,<text>別後牕梅落又開。東關書札罕西來。不知楊老釣遊處。曾見䟽公父子回。枕上烟霞捿雉岳。卷中山水記蓬萊。四卿三世留餘慶。候月蚌珠定出胎。</text>
<title>駕幸健陵 二首</title>,<text>東風健陵路。路出始興間。弓劒雲霄㢠。舟梁歲月還。百靈爭扈蹕。萬姓憶呼山。十載辭淸禁。今朝謁聖顔。其二二月衿陽柳。東風御路黃。六龍行野緩。千騎繞山長。夏啓賢能繼。唐堯德不忘。懸知華父老。欣覩舊衣裳。</text>
<title>到白門舊第</title>,<text>年來身渡漢江踈。靜覺山居勝郭居。看屋但留雙赤脚。過郊時用一靑驢。井緣不食增淸凈。雲亦無情自捲舒。二月衿陽耒耟出。早歸吾欲檢農書。</text>
<title>贈睦輝垣 台錫</title>,<text>愛爾靑雲器。宜盛白玉堂。往年辭柏府。三世住芹坊。日月瞻周髀。山河畫職方。有才無不用。應惜寸陰忙。</text>
<title>謝李應敎 瀅夏 過訪</title>,<text>已料君來遠。曾因女愛知。近偎顔勝雪。相對鬂成絲。東壁題名後。南陵扈蹕時。柳陰深繫馬。情話故遲遲。</text>
<title>成承旨 鼎鎭 輓</title>,<text>簪筆孤蹤結主知。先王初服侍彤墀。國疑永釋安危際。天笑長新出入時。歷試名塗嗟已老。能留和氣贈諸兒。循良傳裏歸來賦。添刻他年第二碑。</text>
<title>輓姜進士 履元</title>,<text>童年傑氣慕前修。紫閣蒼崖是舊游。莫向銘㫌書進士。贈官宜用醉鄕侯。</text>
<title>金弼善 商雨 輓</title>,<text>滄洲問路菊花時。五里山扉過始知。匹馬經來猶有恨。玉人何事永無期。龍門一躍身仍隱。靑海三年吏足師。白首文章何所用。春坊空記墓前碑。</text>
<title>寄雲山守金宗五 鼎元</title>,<text>雲靑山白限西方。何不盛君貢玉堂。坐鎭閭閻冰皎潔。遍題樓閣銕鏗鏘。邊城花柳無寒食。遠戍烽烟接大荒。下邑捿捿經歲月。鬂絲應爲鶺鴒章。</text>
<title>獨往</title>,<text>獨行非野外。少立卽岡頭。樵跡仍成徑。犂痕自作溝。詭巖藏睡獺。灌木隱鳴鳩。天地吾將老。山林得自由。</text>
<title>三藜崔佐郞 鴻晉 追輓</title>,<text>童時唐突丈人前。藝苑周旋四十年。信宿幾移南郭几。往來長喚露梁船。玉川破屋詩中恨。天祿靑藜夢裏仙。涇渭不隨流俗化。此生難得似公賢。</text>
<title>崔兄 弘海 過訪</title>,<text>羅雀門前剝啄奇。上階先覩髩垂垂。兩家來往湖山近。半日閑忙酒食知。岸樹句回花信早。隴雲深駐草堂遲。羸驂短僕衝江去。烟起長安飯熟時。</text>
<title>送時永再醮</title>,<text>練馬隨春草。藍袍向碧溪。學成鴛鷺步。行趁鳳凰捿。南紀冰初冸。東風柳已梯。預思江上艇。榛栗載俱西。</text>
<title>贈蔡山淸穉紀 臣永</title>,<text>牙齒浮搖鬂髮寒。比年離別太無端。長山第宅今誰主。滄海田廬舊縣官。匹馬初從林下宿。一燈如在洛中看。未論當日隣居樂。朋友知心古亦難。</text>
<title>洪友 聖謨 過訪</title>,<text>聞說安城市。東南百貨通。故人居此地。博學與之同。病馬春愁濘。寒衣夕避風。萬山來一宿。茅屋燭花紅。</text>
<title>輓權僉知 偗</title>,<text>憶年十五拜江亭。相國風流尙典刑。兩世名登循吏傳。一門生直老人星。依山甲第終移壑。舊日詩朋半在廷。痛哭河東先友記。暮雲西北海山靑。</text>
<title>賦得春風</title>,<text>氣自東方至。暄生二月初。力微逾淡蕩。機動孰吹噓。氷腹堅能解。花心嫩欲舒。三王雖已矣。眞樂在吾廬。</text>
<title>坪翁洪丈 正河 追輓 二首</title>,<text>千人誰敵氣堂堂。衛道皆知鐵石腸。韋布名齊韓吏部。門牆身作魯靈光。松臨絶壑能全性。蘭死靑山不盡香。篋裏遺編傳二子。著書非是爲文章。其二春風曾繫玉江舟。碧樹衡門几杖幽。抵老琴書供日用。立談眉髮帶時憂。茂陵司馬空題柱。湖海元龍獨有樓。宇宙百年公議在。短長誰記楚人咻。</text>
<title>容窩權兄 堪 壽讌 次韵</title>,<text>酌斗迎新祉。懸弧記昔年。德門宜世壽。儒籍有耆仙。第宅千峯秀。池塘百卉然。蒼顔吾亦老。巾屨未同筵。</text>
<title>詠雲答尹雅士 致遠 詠雪韻</title>,<text>萬彙皆有命。一似賦形別。欲求天下巧。無乃天下拙。冥捿絶往還。深房禦寒冽。何來道林書。遠帶山陰雪。落手驚素蕤。滿口有霏屑。起伏有神韵。縱橫合古轍。泛愛無遠近。推心到薄劣。香無谷中聞。臭何海上悅。自非燕谷律。敢和陽春闋。睠彼山上雲。寄興自前哲。將雨氣先升。當風勢漸轍。舒爲當路管。捲若下堂蔑。潤及春泉脉。陰庇夏畦熱。籠山失掩重。度溪藏曲折。聚散若無定。來去未甞絶。無心待吹噓。因誰有起滅。君子觀元化。玄關啓重鐍。動靜皆自然。行止應時節。能爲五色瑞。何妨萬變閱。爾來膏澤秘。徒使我心惙。未與霖雨會。能無川澤竭。怪他衣變狗。素操惟恐涅。且向芝山下。裁雲衾枕設。素月替燈暈。彤霞補籬缺。淡泊全吾眞。榮觀笑一瞥。古劒埋光彩。止水含澄澈。愛君齊物意。頗協養生說。如彼夜行人。向背從圭臬。時來匏豈繫。道否醨亦啜。車綏倘我授。襪線爲君結。</text>
<title>復贈尹士</title>,<text>知音不在䫉。神交何必面。况乃文字間。彷彿承顧眄。雪屋燈明夜。松檐日上時。尺紙常在前。魂夢兩相隨。窮山絶輪鞅。四鄰但樵牧。落落平生歡。踈星拱雲木。唯將古今書。充我蔬筍腹。文豹自澤毛。蟠熊獨舐掌。東瞻道林樹。君家隔莾蒼。魚蟹同船得。田疇一水分。足穿東郭履。手鼓南華盆。不須歌白雪。爲我賦停雲。</text>
<title>酬李伯游</title>,<text>鷦捿孤絶數峯陰。俗客來稀境更深。禁皷聲傳三舍近。壁書看到五年今。泉增子夜淙淨溜。花已東風窈窕心。欲向溪橋親掃雪。知君有意一樽尋。</text>
<title>再疊酬伯游</title>,<text>山色蒼蒼山日陰。山亭書帙四圍深。少年失學俄成老。舊雨來人不見今。海國春回玄鳥信。滄江水濶白鷗心。夢魂歷歷追隨地。雲外歧峯碧萬尋。</text>
<title>寄族叔鍾城守 世綸○二首</title>,<text>千里鴻書一得難。每依烽燧識平安。郞君入塞靑春早。學士臨邊白髮寒。肅愼荒畬經雨變。匈奴獵火隔江看。北方三月無花柳。應記東風在谷蘭。其二魂飛欲逝不勝遲。長白之東北斗垂。天地尙餘皇帝塚。山河竟失侍中碑。嶺雲千里迷家信。關月三更照鬂絲。爲問洪原傾盖處。瑣郞阡樹幾多枝。</text>
<title>春日獨訖行野 二首</title>,<text>爛讀經書日正斜。角巾徐步澗之涯。東風展盡陽和力。應爲輕寒早勒花。其二草閣東風鷰子斜。羣書一劒是生涯。今朝始識歸田樂。四面靑山半是花。</text>
<title>漫興</title>,<text>年來蹤跡墮農桑。慚愧侏儒粟一囊。杏樹陰邊村舍晩。鵓鳩聲裏野人忙。主恩歲月消經卷。吾道園林作壽鄕。臨水登山輸一着。眼中年少氣堂堂。</text>
<title>兒曹與諸生游冠岳有詩次韵</title>,<text>兒曹跳躍上靈㙜。雨歇冠陽積翠開。石出競如諸佛相。峯高遙識大君來。寄眠古寺聆晨磬。歇脚層崖坐綠苔。紫洞花枝猶在手。一間亭下幾巡盃。</text>
<title>諸生歸自冠岳。信宿始歸。次軸中韵。</title>,<text>聯步花爭路。孤居柳擁關。逢迎俱白面。去住各靑山。讖雨鳩相喚。翔春燕自還。已攀連日飮。况對隔年顔。</text>
<title>是歲三月逢閏。端居感興。</title>,<text>春到今年不肯回。蓬門常對百花開。隣翁適至雞兒闘。午睡方醒燕子來。世事紛紛耳已厭。天時忽忽鬂相催。白雲靑嶂堪高卧。吾欲三賢酹一盃。弊居與三賢祠近</text>
<title>中秋汛墓 甲申</title>,<text>鶴髮猶非壽。靑山每自疑。縗麻三歲後。香火半秋時。色笑如將見。精靈倘有知。方圓三四器。來祭是孤兒。</text>
<title>小蓬根里記感 時有事往舒川</title>,<text>吾祖幽捿近海門。三間老屋是蓬根。湖田漾碧傳遺業。里老垂黃說舊恩。美竹無非親手種。踈桐已老幾年孫。白頭重到懸弧地。風樹交河映淚痕。</text>
<title>白馬江</title>,<text>歷盡湖西境。偏傷白馬洲。樵風寒渡水。漁火夜行舟。古國猶忠憤。深冬自客愁。自溫㙜上月。曾照景陽樓。</text>
<title>臯蘭寺</title>,<text>蘭若粘螺殼。官樓狀燕巢。石邊無地着。江外有山包。客唾臨漁艇。禪鍾落遠郊。漢陽當北斗。天際晩雲交。</text>
<title>夫餘縣</title>,<text>古國猶官府。荒城畫角哀。龜文沙上月。龍氣石邊苔。人物灰千劫。山河酒一盃。堂堂平濟塔。今亦在蒿萊。</text>
<title>落花巖</title>,<text>登萊戰舶簇雲帆。玉樹樓㙜泣翠衫。如此江山佳麗地。當時還有落花巖。</text>
<title>無愁洞志感</title>,<text>無愁洞裏渭陽居。白首餘生再到初。靈壁園林多壽木。金溪門戶足儒書。秖殘歲月丸跳甚。已大兒孫玉茁如。回首當年觴詠地。山紅澗碧映衣裾。</text>
<title>次權孫永秀韻</title>,<text>鞍馬還今日。衣冠憶盛時。一村流水急。半嶺宿雲遲。世德宜天報。吾衰見爾奇。山房書幾帙。努力己千之。</text>
<title>素沙</title>,<text>畿湖兩界水頭分。撥路倭橋正夕曛。牛馬長過洪慶碣。烏鴉猶似解生軍。地平原隰全稀樹。歲暮陰晴獨有雲。老我南征筋力倦。誰令世故日紛紛。</text>
<title>輓應敎族叔 世白○二首</title>,<text>風流唐突暎諸人。文曲星精是後身。十四代宗顔廟在。二千年世陸詞陳。南鄕耆老懷良吏。東觀神仙列外臣。去歲八行成絶筆。季方相對更沾巾。其二先人行輩幾人餘。杖屨周旋一夢如。耆德重承蓮稧帖。孫曾俱讀蕙翁書。墳臨古寺千峯秀。家在荒臺四壁虛。老去文章誰與質。屋樑殘月照孤居。</text>
<title>寄江陵守洪讓汝 羲弼</title>,<text>參商落落鬂絲明。尺素西來見舊情。鏡浦神仙兼吏隱。濊方都護屬書生。地嚴史閣無捿鳥。海靜漁船斫大鯨。他日煩君東道主。蓬萊頂上兩題名。</text>
<title>過牛陂贈朴綾州 宗民</title>,<text>倦馬踏晴雪。蘭臯向北陂。居忻三里近。來覺六年遲。郡國詩千首。倉曹鬂半絲。主人能愛客。梅下鎭相隨。</text>
<title>乙酉立春</title>,<text>牙車零落鬂絲鮮。紫極題詩已八年。寤寐一心懸北斗。行藏百口付東田。陽崖雪後挑新菜。石瀨冰間聽暗泉。差喜小孫能識字。塗鴉狼藉立春牋。</text>
<title>乙酉元日。寄澹園洪台。</title>,<text>天地新年氣色新。山中小屋亦生春。南風度樹微融雪。東日無雲暖向人。雨露三朝餘短髮。松楸一壑養閑身。村翁濁酒聊相對。遙想衣冠候紫宸。</text>
<title>蹇翁朴綾州見和昔年牛陂之作。次韻更寄。</title>,<text>自爲蘭谷主。相望白雲間。一水東西瀼。千峯大小山。如何新結珮。方對已凋顔。筆翰傳心事。郵筒遞往還。</text>
<title>贈蹇翁</title>,<text>白首交何晩。靑山宅未遙。圃姿分賸菊。山影閱歸樵。散跡長居野。閑司懶赴朝。欲爲文字飮。何待簡書招。</text>
<title>池</title>,<text>破移秧阪。庭東半畒池。藕根微動後。魚種欲生時。明逗溶溶月。文成灧灧颸。照人宜白髮。杖屨日捿遲。</text>
<title>游三藐寺</title>,<text>亂石爭高下。諸峯乍合離。汗流緣磴際。心豁上樓時。遊氣低空遍。斜陽渡海遲。一僧來引路。蹞步是天池。</text>
<title>賀禮部洪尙書 義浩 致仕次韵</title>,<text>一聽相承五紀間。春卿三世謝朝班。生成毛髮皆天地。蟬奕門闌並斗山。▣▣▣▣▣▣▣。▣▣▣▣▣▣▣。何人謾說休官去。公已超然夢覺關。</text>
<title>洪參奉 吉周 遇余誦其作。爲和其韻。幷寄其伯氏淵泉尙書江寓。</title>,<text>伯公居水榭。賢季往來多。茗煑江心水。漁歸石上簑。沙連牧塲濶。山帶禁城斜。默想塤箎響。隨風入棹歌。</text>
<title>與蹇翁入紫霞洞賞春。途中和其韻。</title>,<text>春衣獵獵飽輕風。山石榴花滿眼紅。似欲來迎前度客。可堪羞愧白頭翁。路經亂石高峯下。身在祥雲瑞靄中。蘭谷牛陂非勝地。兩家來卜水西東。</text>
<title>紫霞洞。與蹇翁共賦。三首</title>,<text>紫洞三春節。靑山萬樹花。老人唯恃杖。游子欲移家。亂石龜頭出。淸溪燕尾斜。何人留石字。歲久水堆沙。其二洞裏何人樹。團成滿地花。行尋樵者徑。來近梵王家。酒力午彌重。衣稜風緊斜。蒼厓揮醉墨。人影落溪沙。其三白石村村水。靑山步步花。望烟知古寺。如畫見農家。酒薄猶春氣。詩遲向日斜。數來吾不厭。溪路凈泥沙。</text>
<title>賦花餻</title>,<text>黠婢燒花餠。行厨倚石屛。水和飛屑白。烟裊小鐺靑。斑駁分春色。均圓學月形。殘年厭魚肉。牙齒儘甘馨。</text>
<title>紫霞洞</title>,<text>冠岳聳畿輔。霞洞處山趾。惜無肥遯賢。只供游閒子。亂峯爭隙地。衆壑歸一水。水從磈礧過。洗滌自太始。瓊琚響履屐。霜雪照墟里。曹溪儘伯仲。淸潭豈獨美。漢陽三九月。笙歌此焉止。隣寺遞作傳。巖洞閙如市。地非武陵深。人豈麻源比。曾聞鄭子眞。谷口耕不仕。</text>
<title>餞春日。訪蹇翁拈輞川韵。</title>,<text>麗景猶堪賞。鮮紅未覺稀。薄遊非遠野。緩步有輕衣。人復幾時少。春應來歲歸。且看芳草色。靑暎水邊扉。</text>
<title>春晦旱甚</title>,<text>惜春春不住。望雨雨何遲。布穀催耕後。游蜂戀樹時。天意高難問。人生老易欺。英䧺千古恨。唯有杜康知。</text>
<title>喜雨</title>,<text>四月知時雨。三更枕上聲。夢中猶色喜。霽後亦神淸。小浦魚爭上。高原草怒生。百昌皆得意。何况野人情。</text>
<title>草堂</title>,<text>草屋三四楹。閉門芳草生。家貧衣食晩。身老毁譽輕。山氣方春濕。池光終夜明。有時鄰父老。來繞木燈檠。</text>
<title>女妓潭</title>,<text>百折冠陰水。奔流落妓潭。珠璣紛四散。宮羽若中含。澹日明村舍。孤烟起嶂菴。更聞奇絶處。多在洞天南。或言南紫霞洞尤勝</text>
<title>偕蹇翁再入紫霞洞</title>,<text>蹇翁無俗韵。掞藻凌高岑。傾盖何不早。扶策每相尋。紫霞泉石奇。重擬滌煩襟。我筇猶石矼。君馬已松林。後先雖異路。揭厲竟同潯。山中昨夜雨。春流壯我心。欲與水聲敵。大酌更長呤。</text>
<title>題三聖記遊卷後</title>,<text>四下皆泉石。中支競亂岑。卷中窮軆勢。舊日枉探尋。寺將山作頂。樓用海爲襟。忽疑身化雲。捿宿于中林。遂與諸君子。相隨澗之潯。朴生眞韻士。豪素妙經心。誰將摩詰盡。去博天姥吟。</text>
<title>寄蹇翁 二首</title>,<text>蘭谷非深峽。牛陂亦慢岑。烟火空相望。旬日曠追尋。寂寥樵牧杜。誰破雲水襟。新秧細布野。時果紛滿林。禽鳴日西村。魚戱月明潯。縱有冥捿趣。難爲獨坐心。那無杭越筒。頻寄短長吟。其二仲夏山多雨。高齋晝起雲。溪泥移步屧。田壟滯鋤耘。已結鷄豚社。寧隨鳥獸羣。北鄰開一徑。羊仲豈非君。</text>
<title>次蹇翁樹下避暑</title>,<text>手抄唐詩字半成。牛陂詩到有新聲。故人已得淸秋氣。使我能忘苦熱行。六月炎凉因樹變。片時晴雨與雲爭。憶曾川榭開顔對。冠岳靑靑入壽觥。</text>
<title>次蹇翁苦雨有懷</title>,<text>病暍經旬氣力衰。雨晴長似雨來時。籬根有水皆新脉。厨下無薪只濕枝。韶華漸謝稀看鏡。機事全忘欲廢碁。却是癡奚生一苦。隔溪來往捴緣詩。</text>
<title>贈蹇翁</title>,<text>夙齡事簪組。老大依松楸。自藝芝山田。稀渡露梁舟。生涯付一卷。夢寐追前脩。地僻少還往。酒熟無獻酬。水北有閒人。霜雪已半頭。宦跡雙飛舃。才名八詠樓。不買洛陽花。歸種斜川菊。遐心寄筆硏。吟詩動盈軸。一枉靑驢轡。再尋紫洞瀑。僧廬暎幽翠。妓湫俯澄碧。申亭據形便。磉礎在巖腹。林花賽酒香。石苔瀋墨花。良辰届懸弧。中堂又設茶。盤礴要輕軆。柔甘不損牙。淸冰瑩照玉。香蘭長茁芽。水白池邊稻。川明雨後沙。自喜王翰隣。慣識荀令家。兩村聞雞犬。一野分桑麻。樂哉山澤中。相逐有麏䴥。金剛一萬峯。與子步雲霞。</text>
<title>種蓮</title>,<text>二月新種蓮。移自奉天池。五月蓮出水。爾生何太遲。根微地力淺。反爲水草欺。蘆笋亂蒙密。蓼莖高參差。靑靑冐水面。萍草又半之。蓮生衆綠中。葉小人不知。本是錢塘種。到今誰見奇。物美者難成。雨露何曾遺。願言莫傷根。看到放花時。</text>
<title>酬蹇翁 三首</title>,<text>家食違朱紱。樓居向白雲。門庭皆種稻。僮僕自知耘。麋鹿今爲友。驊騮舊絶羣。誰令何水部。來作卞田君。其二節氣流如馬。幽居懶似雲。一旬強半熱。四野第三耘。水伏魚稀出。林捿鳥不羣。百年多悔吝。棐几事天君。其三過雨天增暑。穠陰樹欲雲。山厨供晩菜。巷語動朝耘。白屋甘垂老。彤墀已少羣。自憐蓬首妾。抵老憶郞君。</text>
<title>次雨後呈懷 二首</title>,<text>驟雨驚殘曉。微颸餉晩凉。方池荷葉大。小洞稻花香。浣紵明籬落。耘歌待饁筐。老來身更懶。有作不盈囊。其二草屋宜殘暑。風林盡日凉。慵多知睡味。靜極識書香。刈楚雲隨擔。收苽露滿筐。東游定幾日。料理及奚囊。</text>
<title>和七夕</title>,<text>天上相逢日。人間獨坐時。樓高河不動。林靜雨還吹。鶴夢秋多警。鱞愁老始知。如何去年別。一往無回期。一作不留期</text>
<title>詩奴吟</title>,<text>余與蹇翁往復唱和。令小奚傳筒。命曰詩奴。及經數遭往返。詩奴頗以偏苦爲㤪。故戱作詩奴呤。▣奚年十餘。猶未辨東西。偶隨主人翁。兩渡玉樹溪。因玆始識村。詩筒往來携。脚矮難涉水。魂迷屢失蹊。朝往饁已散。午歸鴉欲捿。一旬廑三往。有時嚬且啼。爲言牛陂宅。亦有如我奚。本主惜其力。撫養同孩提。村村果懸樹。處處苽滿畦。獨我不得嬉。跣足走沙泥。况經數日泄。腹不充藿藜。薪芻力不任。遠役頭自低。均之兩家奴。勞逸理應齊。從今遞往還。書札亦無稽。爾主非不慈。爾言何太迷。方幼職汛掃。及壯服鋤犂。爾道本如是。何嫌一赫蹄。赫蹄吾不知。墨痕中多題。吟哦若有病。暑盡風已凄。爲文不救飢。未若學養雞。</text>
<title>蘭臯老梓歌行</title>,<text>客向蘭臯洞中路。先見蘭皋洞口樹。樹大如山又如雲。行者驚看過者顧。四百年來三亂離。神鬼蛟龍謹護持。老農占豊看始葉。春葉全靑則穰。未全則饑。 小巫迎神拜樛枝。兩榦上爲連理 枝上榮枯人所見。皮裏文章有誰知。自我誅茅入此洞。雙捿白鵲繞枝弄。已過三年不復來。應愁空腹捿雲雷。我視鄕黨一老父。君見村人幾世祖。旣不移栽北辰傍。寧在空山閱人忙。</text>
<title>酬蹇翁雨後見懷 二首</title>,<text>小洞流雲氣。虛樓帶澗聲。一凉驅雨過。四軆得秋輕。行稼烏筇瘦。臨池白髮明。故人同在野。旬月未逢迎。其二山雨凌晨霽。林亭占月多。雲開白池水。天在碧樹柯。舊識迢迢老。佳辰忽忽過。一筇雖引路。將奈大川何。</text>
<title>狗乕行</title>,<text>蘭谷有小乕。不能傷牛馬。但日食雞狗。洞民自古稱爲狗乕。蘭谷之乕小如狗。樵竪相逢逐便走。夜夜下山食犬雞。昨日山東今日西。乕在深山威百獸。反向村中學狐狸。洞人十月祭山鬼。祝汝逃藏不愛費。吹竽擊鼓曉方還。又聞隣家失一豚。</text>
<title>賣苽行</title>,<text>蘭郊近郭多種苽。苽畒漫漫與岸斜。日曝風燥雅觜勞。長在田頭少在家。靑黃子母漸向熟。已見草茇捿杈枒。坐看卧看不離所。終日行人來復去。大人喉渴尙忍嗜。小兒傍啼不敢與。非是愛苽如愛金。逋債當前作何許。馬塲川上月初生。崇禮門前天未明。靑絲碧菰載向牛。泥路遲遲謹護行。京市商人出迎郊。先將濁酒作人情。鄕人例被京人欺。隨口高低價太輕。買米城南悄悄返。牛倦人飢白日晩。侯家雕俎琅玕簟。富室鸚盃水晶椀。手拔銀刀劈寒玉。何止一服淸涼散。</text>
<title>螢</title>,<text>螢火微開闔。來從草樹陰。不欺中夜迹。猶耿一秋心。老境愁相見。昏衢感獨深。晩蛩無意緖。悽切壁間音。</text>
<title>將往金剛。留別蹇翁。</title>,<text>水北老人老叟閑。捲簾常對冠陽山。金剛萬壑落夢中。與我相約游東關。漢上碧樹秋風早。楓岳靑楓已向老。我馬茫茫出門嘶。怪君猶惜靑驢蹄。湖光十里五里月。岳色千峯萬峯雪。我有新詩將語誰。海上怊悵曇無竭。</text>
<title>題海山詩卷。以代小序。</title>,<text>溟翁六十尙遠遊。海山匹馬嘶淸秋。霜天鏡白飛鴻早。老楓欲化風颼飀。麻姑星髮指我路。羡門安期爲前驅。翠蕤雲旓烟霧樂。方丈蓬萊只跬步。彌天大波畫一靑。兩漚日月中呑吐。照影親窺龍伯國。俯身手折扶桑樹。怾怛仙人在傍招。八萬四千金塔干層霄。一山一石頭頭佛。一潭一瀑段段月。萬佛萬月同玅明。靈眞別有玲瓏窟。始知兩儀剖判初。雁宕黃山合爲一。子長年少壯心懷。南尋禹穴浮江淮。不識東海之東有東海。焉知皆骨是東涯。漢唐至今無此山海樂。應比吾人輸一着。琴仙敎我作詩仙。奏琴一曲詩一篇。詩亦不必作。作亦不必傳。詩在金剛萬二千峯裏。奮若波濤靄若雲烟。古人今人所共見。比興㤪刺自然具正變。吾詩萬不一庶幾。秖令後人閒是閒非。恨不投之萬瀑八潭水。浮沉萬折從所歸。又恨不乘風放汝毗盧頂。雲與飄揚鳥與飛。嗟乎人今老醜名何有。笑把黃花作重九。</text>
<title>東郊少憇混混亭</title>,<text>天旣容吾放。誰能障遠遊。出門官路濶。駐馬水亭幽。射埒蒼苔滿。歌梁碧樹秋。神仙眞可樂。滄海往將求。</text>
<title>永平途中</title>,<text>黍粟高於馬。行人度程。片雲京國遠。殘日驛村生。白水浮牛健。靑田立鷺明。從來八勝景。樵牧亦知名。</text>
<title>金水亭</title>,<text>山擁川回處。金家石上亭。犢邊沙雨白。鷗外縣烟靑。棟宇經三主。園林見百齡。尙疑明月夜。琴響出虛汀。亭故楊蓬萊舊居。傳于外孫金胤福。金每於月下鳴琴以自娛云。</text>
<title>禾積淵</title>,<text>石從山絶處。斗入水中流。天馬唯看背。神龍忽擧頭。噴薄千崖窄。喧騰萬木幽。塵纓何處濯。深黑使人愁。</text>
<title>暮抵金化新店</title>,<text>鐵圓山欲盡。金化野仍長。桶蜜知東産。苞鱐是北商。樹交烟作暝。衣得雨添凉。郡國經來遠。蓬萊尙渺茫。</text>
<title>鐵原路中</title>,<text>遠看雲起處。云是鐵原山。及至山下徑。雲在馬蹄間。衆崖紛送迎。一水凡幾渡。黍稷齊官堠。松杉暎人墓。店遙誤識村。橋崩別取路。老腹苦善飢。客行恒易暮。遐觀在幾日。卽事良未豪。自笑七尺軀。翻爲耳目勞。</text>
<title>問路</title>,<text>昌道知何在。羸蹄上坂遲。忽看烟起處。已過夕陽時。荳葉難尋井。匏花不見籬。逢村時借問。前路有分歧。</text>
<title>呈澹翁。翁方就養於其子交州任所。相見喜甚。以琴歌叙歡。</title>,<text>賀老辭榮日。延平就養時。彩服溪山重。丹綸草木知。甘泉蘇病髓。靈藥護長眉。琴歌留我飮。信宿不嫌遲。翁方致仕。宣麻於本府。</text>
<title>贈主倅耆瑞</title>,<text>官是名山主。全家詠白華。晨厨供柏實。壽酌釀葠椏。巖洞歸逃戶。烟霞放早衙。自憐頭白日。辛苦問丹砂。</text>
<title>和澹翁見贈之作</title>,<text>夙從山有素。翁曾遊楓岳。 逐子又東來。牲鼎臨懷縣。牛刀屬老萊。白頭猶道路。丹葉暎樓臺。未作朱張伴。何以獨往迴。</text>
<title>與主倅偕李君廷植游山高水長軒。又登挹漢亭。澹翁病不得會。有詩寄悵。卽席和呈。二首</title>,<text>少駐登山屐。先憑近水軒。津祠烟裏笛。釣瀨月中樽。邑古楡楊大。秋高黍稷繁。老人風不出。流峙向誰論。其二 琴仙與北妓陪飮畫閣捿蒼壁。孤舟漾碧波。山鳴東老笛。雲逗北方歌。境是空中起。身疑鏡裏過。興酣詩未就。將奈酒樽何。</text>
<title>琴仙歌</title>,<text>有琴順采者居淮陽銕踰嶺下。能彈奚琴。又善吹葉作篴。方伯，守令，朝士，儒生入金剛者必與之偕。以其老不名。謂之琴仙。澹翁就養淮府。招致左右。以娛病心。及余之來。命琴仙陪遊府內挹漢諸勝。北妓奏歌。琴仙踏曲。以口以手。一時出聲。一琴一笛。兩臻其玅。一身兩絶。殆世所罕。旣而琴仙將歸其家。余遂約會于長安，表訓間。戱贈長句。以證後約。琴仙八十雙瞳碧。自言家在金剛北。手彈奚胡琴。唇爲宋徽笛。合成一曲中律呂。勝似歌詞軼金石。琴猶所同篴所獨。道是琴仙是笛仙。交州八月荻花白。與我同載淸淮船。挹漢亭頭設高會。有酒有肉無筦弦。忽地穿雲裂石聲。起自高山流水邊。初疑聲在琴仙手。更覺聲在琴仙口。口氣高低手勢隨。葉聲寥亮絲聲遲。沙鳥翩翻不肯過。江鯉踴躍來相窺。君在名山異庶老。石氣嵐光在壽眉。表訓長安諸勝地。姓名偏入游山詩。我向金剛君亦返。政是中秋月上時。</text>
<title>送李生</title>,<text>對酒官樓俯石林。佳人紅袖老人琴。送君心逐長淮去。流到昭陽水更深。</text>
<title>將入金剛。澹翁以詩贈別。遂用其韵和呈。</title>,<text>東尋皆骨躡仙蹤。此別居然悔昨逢。物色分留應一路。明朝相憶更千峯。霜前驛樹含砂㓒。裏人家帶石淙。寄語賢郞重自愛。頌聲今已遍雷封。</text>
<title>楸池嶺 二首</title>,<text>到嶺猶平地。臨深始見高。便輿行甚疾。濁酒氣仍豪。鳥背應山影。松顚卽海濤。從來走坂客。誰識上天勞。其二鉅嶺臨飛鳥。肩輿下太淸。白雲從地出。紅日近人生。遠役渾忘老。豪歌自發聲。東溟天一色。眞似我心平。</text>
<title>叢石亭 二首</title>,<text>天作金剛不盡奇。海濱叢石更參差。六稜整直圍屛障。千仞爭高竦戟枝。水底較多波上見。船中却勝岸頭時。憑君願作橋梁渡。親見扶桑浴日池。其二廉稜琢出水晶寒。簇立亭亭捍碧瀾。待到滄桑三變後。擎天高節萬人看。</text>
<title>通川觀海</title>,<text>生長湖山眼目偏。東臨滄海信茫然。霧中露出無人島。天際閃過何國船。星漢始知相接處。鴻濛仍似未分前。叢石亭頭萬里月。乘槎一欲問羣仙。時迫中秋</text>
<title>贈通川守曺 錫龜</title>,<text>通川一縣小。淸似白雲曹。民役憂山嶺。官樓聽海濤。東風禾黍熟。西日樹林高。太守勤爲政。新霜已鬂毛。</text>
<title>玉流洞盤石。有先考題名。繼刻下方。</title>,<text>玉洞尋遺跡。蒼苔字半明。承顔如昨日。忍淚獨餘生。願把傳心畫。留存繞膝情。孫曾後必至。家譜此間成。</text>
<title>石上又見伯父題名</title>,<text>東海尋仙日。西河痛哭餘。風塵雙白眼。山水一靑驢。蕪沒囊中草。蕭條石上書。十年齎舊恨。千里又沾裾。公自喪長子。放懷山水。</text>
<title>九龍淵</title>,<text>三峯中坼隙天開。萬斛滄溟倒壑來。迦葉夢中終夜雨。神仙脚底半空雷。老身支拄宜喬木。冷氣調停有酒盃。聞昔湫龍生九子。乘雲幾向太淸廻。</text>
<title>維摩庵。贈楠景師暾空。</title>,<text>金剛北麓維摩寺。楠景多年駐錫地。石出奇峯如佛相。蟲鏤寒松作梵字。嶽色川聲淨袈裟。長對金仙講三車。牀下沙彌捴能賦。禪敎中間翰墨塲。逢時一笑別有贈。卽此山中叩眞乘。佛子降龍僧呪魚。從來幻語知誰證。僧言五十三佛。與楡岾之龍相闘。而龍敗避居九龍淵。楡岾遂爲寺。又云高麗僧普雲呪魚出洞。洞至今無魚。其說吊詭。故因以問之。</text>
<title>復贈暾空</title>,<text>余以呪魚降龍二說問暾空。而空不能對。是亦自知其誕妄歟。復告以此。大化育物。生必有養。苟失其資。物莫能長。石地無田。羣鳥難羞。瀑川多石。魚族難留。一解○山旣無魚。亦無鳥獸。無鳥獸故無虎豹。其理一也。謂獨呪魚可乎。佛本無慾。豈與龍戰。龍亦有神。豈爲人殿。僧徒誣佛。佛不能言。龍飛在天。誰爲龍原。二解鐵杖開山。石船泛海。理之必無。民豈可紿。吾聞聖道。不語怪神。胡不反本。茶飯彜倫。三解</text>
<title>贈海鵬</title>,<text>人到金剛未易詩。鵬師何意苦要詩。九龍淵上千尋壁。雲去雲來捴是詩。</text>
<title>贈允集</title>,<text>雲在籠中水在甁。九龍深處亂山靑。童年落髮緣何事。善讀如來恩重經。釋敎背親。而恩重經猶以大報父母爲說。故因其所明。諷使知悟。然經言所以報父母者。不勉以子職。而勸使崇佛者。語甚無理。故曰善讀使知取舍。</text>
<title>神溪寺中秋</title>,<text>香閣岧嶤佛殿陰。亂藤樛木水聲深。上方明月中秋皎。應照三更靜後心。</text>
<title>三日湖</title>,<text>佳山佳水別成區。一幅西湖柳浪圖。半醉狂歌雙白鬂。安知不是永郞徒。</text>
<title>海金剛</title>,<text>船頭高下海濤靑。矗矗奇峯似物形。深入水中知幾仞。半身浮出亦亭亭。</text>
<title>海山亭 時携通川歌客</title>,<text>通川歌者郡西阿。秋日闌干歌復歌。浦口地形官舍小。邑中民戶榜人多。靈山有氣常如霧。巨海無風自作波。橫絶欲騎黃鵠去。眼中將奈七星何。七星峯名</text>
<title>海上雜詠 六首</title>,<text>板屋搖搖濱海村。海聲終夜撲窓喧。主人勸我尋常睡。石上濤波只舊痕。其二深靑是海淡靑天。汀樹汀雲靜杳然。無端白浪如山至。風自扶桑幾日前。其三稉稻無多黍粟繁。長時魚蟹飽窮村。嶺東偏得方興象。不見斜陽只見暾。其四秋至漁商集海壖。藏船多在曲洲烟。晨朝待得便風去。南北東西萬里天。其五西海南溟汎濫時。沿邊田土沒高卑。滄濱一帶無增减。舊俗人家水蘸籬。其六野老持鋤出柳間。班荊一語更高閒。金剛是我藩籬物。生在山前不入山。</text>
<title>楡岾寺 二首</title>,<text>狗嶺截雲端。九十九回盤。松蘿上蔽日。鼪鼯怪人看。誰知四塞地。中着諸天寬。開山五十佛。千劫白楡乾。梵宇藏貝葉。御閣燒旃檀。高僧不見客。趺坐誦止觀。禮懺唯恐懈。未暇念飢寒。方知有心者。四軆不求安。其二牽上藍輿曲曲愁。石邊舒嘯澗邊休。山深白日無遺照。路轉靑天已到頭。楡葉婆娑塵裏佛。桂花蕭灑月中樓。楣間怳拜先君像。板刻昭昭乙丑秋。</text>
<title>雁門岾 二首</title>,<text>度盡高城界。深山日向曛。藍輿行不已。樵徑入秋雲。風氣東西變。陰晴表裏分。不知何洞瀑。雷雨隔林聞。其二層峯亂石欝蒼蒼。長白餘枝落大荒。一帶天應防左海。半空山欲割斜陽。罡風倒射松林短。異氣常留藥草香。欲向羣仙搔首問。浮生何事鬂如霜。</text>
<title>摩訶衍</title>,<text>十里藤蘿徑。藍輿倚半醒。石從人面起。山在佛頭靑。造化皆呈象。賢才半泐銘。惜玆名勝地。曾漏太荒經。</text>
<title>賦毗盧峯</title>,<text>軻峩大纛擁千槍。露立乾坤有雪霜。脚底斜陽東渡海。半空山影下扶桑。</text>
<title>玅吉祥</title>,<text>魁傑眞驚世。尊嚴若有神。側臨諸佛相。低俯衆生身。風雨經千劫。烟霞淨六塵。只觀形外者。不是細心人。</text>
<title>到表訓寺。耆瑞送酒及詩。口呼以謝。</title>,<text>壺榼慇懃贈別離。八潭重得使君詩。世尊謾作名山主。人去人來捴不知。</text>
<title>須彌塔在衆峯間。若不甚高。</title>,<text>巨石亭亭向太淸。四山蒼翠與崢嶸。早令身在平平地。日落層陰萬里生。</text>
<title>琴仙如期訪我於表訓寺戱贈</title>,<text>我從須彌塔上回。君自銕踰嶺頭來。雙垂白髮照斜暉。靑楓葉赤秋雲開。笛一聲琴一曲。臨水登山共徘徊。今宵萬二千峯月。應有仙人掃綠苔。捴把金剛作糟邱。平挹東溟作酒盃。折金芙蓉以爲壽。一觴觴君一觴我。我醉爲君拖出碧霞衣。君亦爲我打破靑銅鏁。直上靑天躡星虹。下視世間萬物眞幺麽。</text>
<title>萬瀑洞</title>,<text>滿地玲瓏石。飛泉百道鳴。千峯皆送力。衆壑自同聲。氣候先秋冷。光輝徹夜明。山中機事絶。喧聒與誰爭。</text>
<title>萬瀑洞上下盤石間。古今人題名甚。</title>,<text>洞裏有山皆積鐵。巖間無水不噴珠。滿朝太半留名字。千古賢愚共一區。</text>
<title>八潭上下。水石甚奇。不讓八潭。無人命名。猶未甚著。故爲詩以告來者。</title>,<text>金剛萬壑自天成。巖盡高奇水盡淸。地亦如人多不遇。有名何必勝無名。</text>
<title>正陽寺</title>,<text>千仞崗頭曳杖聲。眼精先射衆香城。兒孫羅立知無數。伴侶相隨各有情。萬里東風吹不入。半邊斜日照偏明。白頭始識金剛面。虛向人間度此生。</text>
<title>歇惺樓。望衆香城。</title>,<text>鳴琴引路正陽西。千尺長松與我齊。楓壑界分秋早晩。雪峯旁射日高低。羣仙欲下神應懾。巧曆將窮數自迷。七十二君曾到此。云亭不用瘞金泥。</text>
<title>正陽寺。遇徐吉二子。</title>,<text>南北同來不共謀。肩輿忽聚白雲邱。風流玉樹聯雙袂。山水金剛第一樓。曾橋白石琴中月。萬壑丹楓笛裏秋。珍重禪寮淹二宿。異時相憶在交州。</text>
<title>天逸㙜。復望衆香城。</title>,<text>南紀黃山勝。何年落海東。甞見海內名山圖。惟歙州之黃山似金剛山。 光明天不夜。飛舞海應風。萬象曇華際。羣仙瑞氣中。故將雙鬂雪。重暎九秋楓。</text>
<title>長安寺</title>,<text>藍輿輿我去何忙。及到仙樓未夕陽。寺從山大宜同大。橋爲川長未覺長。金碧猶嚴菩薩像。緇髡不識法興王。聞說人蔘生谷谷。小僮爭掬水泉香。寺刱於新羅法興王。</text>
<title>題長安寺神仙樓</title>,<text>行盡中州路四千。金剛端合萬方傳。層層石出元無地。面面峯高直到天。五月寒風吹宿雪。半空雲氣逗眞仙。儒宮偏屬人塵內。長使名山供佛前。</text>
<title>自入金剛。身在山中。恨不識全軆。</title>,<text>來往千峯萬壑間。看看只識半邊顔。此身那得升天翼。全俯金剛內外山。</text>
<title>琴仙問山水勝否。答之以此。</title>,<text>水複山回幾萬重。人行終日眩西東。飛流曲折雖千變。我愛高標屹半空。</text>
<title>玉鏡臺</title>,<text>奚琴口笛一時鳴。玉鏡臺前緩緩行。法起開山猶有像。曇無竭。一名法起。爲金剛主佛。 王孫避世更無名。新羅王子避地金剛。史失其名。 酣楓暎寺潭增色。亂水爭門石自聲。四十年來塵土跡。羞將白首照圓明。</text>
<title>石耳行</title>,<text>寺僧朝夕饋石耳。山中美饍無過是。或調麻油或下塩。爲菜爲羹軟且齒。老人得此如得肉。笑對盤盂方染指。忽聞牕外羣聲噪。舁到一僧僧半死。未論傷痕重復輕。已看頭血流至趾。蹶然投箸起問故。傍有二僧對且跪。石耳多生石壁間。同伴提籃入山裏。采采巖罅與石縫。駁似雲紋薄如紙。萬頃㙜邊十丈壁。俯看新耳多且美。此僧年少身更輕。硬心緣壁下邐迤。綆頭繫木末繫腰。誰料綆心中蠧毁。一跌莓苔綆便絶。飜身直隨深湫水。偶一枯枿承在下。頭骨雖傷命可喜。嗟哉十往一必危。下距黃泉秖尺咫。渠今不死亦佛恩。去時香厨禱法起。此山主佛 我爲却食慘不樂。蹈害忘生是誰使。古人尙德不尙味。口腹傷人豈不恥。君不見海婦採鰒供豆實。身投鮫鱷採不已。</text>
<title>地藏菴懷蹇翁</title>,<text>峯生峯後望如遮。洞在洞中行轉呀。柏林箇箇垂蒼雪。楓樹重重明夕霞。老我獨臨玉㙜水。故人遙在牛川家。偶然逢着隣僧語。三藐前年三月花。余與翁居近三藐寺。前春見淨拭。今又遇於地藏菴。</text>
<title>金剛紀事。二十二韻排律。</title>,<text>九域三韓外。金剛碧海邊。靈奇傳古昔。登眺惜殘年。元氣羅麗積。層陰郡國連。洞奔開闢水。峯駐古今仙。萬瀑爭尋地。千崖不放天。樓依山作國。寺擁石爲田。翠柏參天直。丹楓映日鮮。僧歸飛鳥外。鍾動列星躔。聖祖曾回蹕。世祖大王甞幸此山。 元姬遠施錢。元至正間。奇后發內帑楮幣。施于長安，表訓兩寺。 金泥光御帖。仁穆大妃在西宮。以泥金楷書般若經下楡岾寺。爲貞明公主祈福。 香火儼龍船。長安，表訓，楡岾諸寺。皆有列聖御閣。歲供香火。皆以龍船揭額。 石碣西山蹟。長安寺。有僧休靜惟政碑。 銅爐外國鐫。楡岾。有日本烏銅香爐。 楊書神欲化。楊蓬萊於萬瀑洞草書石刻曰蓬萊楓岳。元化洞天。 吳畫佛應憐。正陽寺佛畫甚工。僧言吳道子畫。寺屢被燒而畫無恙。 老狗能知路。舊傳五十三佛乘鉄鍾渡海入山。高城守盧偆尋到山。有白狗指路。遂稱狗嶺。 飛烏舊啄泉。楡岾寺初患無水。有烏自來啄井云。 桂花從古罕。楡岾及佛智菴有桂樹。而放翁云楚辭所謂桂。今不復見。未知是否。 貝葉至今傳。楡岾有貝葉二片。㓒書梵字百餘。 磴壓千章木。橋臨百丈淵。苔傾行易跌。藤朽挽難堅。竹杖空隨手。藍輿不可肩。少年猶却立。垂老更迍邅。世路難如許。仙區險亦然。潭雷聞有戒。海馬借無緣。歙之黃山。有土人負客游山者。號曰海馬。 必欲窮崖畧。從何得靜便。地平天逸頂。山集正陽前。</text>
<title>水石篇</title>,<text>人到金剛好。金剛但水石。旣無村可居。亦無田可闢。向微水石勝。寧招四方客。拔爲萬丈峯。削爲千仞壁。重重積肺胕。矗矗抽劒戟。是爲石之勝。誰非造化跡。瀑從天上來。潭從地中坼。曲曲鐵馬騰。面面玻璃碧。是爲水之勝。誰非鬼神劇。想當天地初。成山有餘力。故將石爲骨。水以通血脉。至靜與至動。相謀亦相射。聲殷死鍾皷。勢急生霹靂。刮磨山盡瘦。奮怒谷爲窄。烟霞有常潤。草木承餘澤。華夷捴聞名。蹄指日交蹠。橫約架空虛。懸梯俯深碧。支離孟陽酒。絡繹謝公屐。往往有心人。反觀得所益。愁者釋憤懣。勇者思奮擊。貪者欲洗心。懦者欲進德。</text>
<title>大觀吟</title>,<text>一萬二千峯。箇箇彌天釋。若以大觀觀。秖是一奇石。</text>
<title>長安寺溪水寮曉起</title>,<text>梵宇生秋月。凉眠起曉鍾。窓間見山影。已識釋迦峯。</text>
<title>憶穉孫錫福 二首</title>,<text>老作千峯客。遙憐十歲孫。滿林山果熟。馳突想東園。時地藏僧凈拭饋山果。其二坐對千年佛。遙憐十歲孫。酣眠應未起。晨磬動秖園。</text>
<title>今春與許進士元之 偁 約遊海山。余旋遭慽。讓元之先往。今入山中。有懷述此。</title>,<text>春鷰秋鴻未易俱。西風匹馬始登途。衆香城古浮霜雪。三日湖明照畫圖。花時有約雙扶杖。楓徑無聊獨引壺。自是眞君多道氣。上淸仙籍在毗盧。元之先祖文正公題名在毗盧絶頂。聞元之繼題。</text>
<title>松蘿洞懷古 七首</title>,<text>新羅之衰。敬順王與羣仙謀降高麗。有王子諫曰國之存亡。必有天命。當與忠臣義士收合人心。以死守之。豈宜以一千年社稷。輕以與人。王不聽。王子哭泣辭王。徑入皆骨山。倚巖爲屋。麻衣草食。以終其身。事在麗史。而其名不傳。松蘿洞卽其遺址。地獄門黃泉江。無非以死自靖之義。視漢北地王諶。未知孰賢。而僧徒無知。但以曇無竭爲金剛主佛。而不知王子義烈。當歷千劫爲此山主人。禪家之不重節義姑勿論。前後入此山者何恨。亦無人闡發幽隱。入室而不知主人可乎。爲著七首。以告來者。鎖跡松蘿不見春。白雲巖壑尙精神。雞林莫種殷墟麥。千古東方有一仁。其二皆骨非高節更高。藏名不獨一身逃。西川早屬王諶手。寧使山河入馬槽。其三羅季迷茫墮法輪。看他一着更高人。巖扉咫尺長安寺。抵死羞爲削髮身。其四洞裏朝朝哭向天。一身非釋亦非仙。當時只卜山深處。肯爲金剛萬二千。其五人國興亡似逝川。咸陽白馬古今憐。誰知草食麻衣日。不㤪君王不㤪天。其六黃葉靑松奈運何。蘿菴一壑自新羅。可憐笙鶴歸天上。不入西雍振鷺歌。其七鮑石亭空野草茸。香車寶馬已無蹤。至今義魄留天地。月到金剛第一峯。</text>
<title>採蔘行</title>,<text>蓬頭帶一蔑。手持鴉觜鐵。云是長楊採蔘人。長陽古縣。今屬淮陽。 遭雨蒼黃避巖穴。面似獼猴貌似鬼。向人跼䠞言語拙。問爾採蔘今幾秋。新採蔘根可見不。搜出如指帶土根。顔色如欣又如愁。自年十五作山戶。入山聖知蔘生土。得此猶堪百口資。傳言恐落淮陽府。近來蔘圃盛如林。嶺賈松商費萬金。家蔘漸多山蔘少。莫以眞蔘作假蔘。色味雖同輕重殊。須向銀秤仔細尋。</text>
<title>贈從行僧</title>,<text>已矣吾衰甚。今因入知。身無濟勝具。心似少年時。鳥道移筇澁。龍湫度彴危。扶將惟汝力。爲作贈僧詩。</text>
<title>海松子</title>,<text>海山宜海松。不種而自生。秀出楓栝林。恥爲桃李榮。靈源滋深根。淸霜養高節。遲遲百年壽。磊磊三秋實。僧人掌山禁。官家充歲貢。我來秋未晩。籃蔑已滿洞。高升學猿猱。巧摘謝鼪鼯。惡枿動鉤衣。滲液苦粘膚。辛勤摘一房。誤落千仞壑。羣噪手未動。深湫已回薄。長竿畏失勢。套繯係小囊。摘摘如承蜩。軆短臂何長。樹高房甚寡。房大子猶小。聚積走千里。包及萬家。利刀碎爲雪。雕俎榻如花。濃抹雜薑桂。輕調配餹蜜。侯鯖與禁臠。百味從此出。金盤飣作堆。玉椀滑流匙。爲用雖廣博。於樹卽餘遺。樹生於靈山。往往十圍大。文章旣紐內。威武實彪外。山靈亦護持。樵斧謾往來。世無工師求。焉知大廈材。</text>
<title>回至斷髮嶺。回望金剛。延袤甚大。</title>,<text>鳥沒雲收返照間。千峯支節遍東關。始知筇屐經行處。秖在金剛一半山。</text>
<title>斷髮嶺。贈別金剛山。</title>,<text>萬二千峯若主人。能來半路送行塵。吾衰未卜重相見。顔色唯應夢裏親。</text>
<title>代金剛山答</title>,<text>淮水奔流入漢濱。域中相別遠乎云。祝君筋力衰年健。重踏千崖萬壑雲。</text>
<title>斷髮嶺下。有世居人金生。欵接東游客子。客多留詩爲贈。充溢巾衍。爲和其韵。三首</title>,<text>白首椒亭老。煕煕桑梓間。鄕鄰王屋洞。世業沃州山。客馬秋方急。農人夜始閒。吾行君莫問。新自八潭還。其二立馬千峯夕。逢君十畒間。門臨江樹徑。地近白雲山。琴笛能娛老。漁樵不妨閑。慇懃桑下宿。徒御莫催還。其三看君四父子。身在士農間。夜火溪邊塾。秋犂屋上山。客游吾已老。人世孰如閑。願結雞豚社。邱中日往還。</text>
<title>自金剛歸。寄呈澹翁。</title>,<text>筇枝兀兀策衰慵。高鳥飛雲爲導從。遵海東西南北路。看山一萬二千峯。別來幾日成孤往。到處看題若再逢。只願火風調四大。長時藥見蛛封。</text>
<title>寄耆瑞約會于金城</title>,<text>仙府深深處海東。一家長在白雲中。親厨歲供三山藥。僧牒秋題萬壑楓。獨拄游筇身已遠。頻擎細札意無窮。傳聞五馬迎廵使。同剪金城旅燭紅。</text>
<title>權洪兩戚。昨春過金城高景天家。留詩一絶。而通押三韻。豈其醉歟。聊用一韻。</title>,<text>金城柳色暎回溪。客到高齋未午雞。湖海詩人留述作。風流尙想醉時題。</text>
<title>三釜落</title>,<text>自作三層釜。中噴萬斛珠。河應天上落。雷豈地中無。照影憂癡僕。高聲失丈夫。洞西千頃稻。灌漑似江湖。</text>
<title>蹇翁聞余東還。惠然垂訪。歸後見寄。</title>,<text>谷口來停騎。關東問有詩。雲山森在眼。秋屋一揚眉。薄飯園蔬重。空樽野菊遲。夕陽歸徑澁。無乃老人飢。</text>
<title>秋夜懷蹇翁 二首</title>,<text>病後增衰懶。秋來减睡眠。寒虫愁永夜。老樹憶芳年。晩識猶知己。隣居儘有緣。何時雙竹杖。爛醉菊花前。其二何處秋聲至。紬衾一夜凉。靑山舊宅小。白首壯心忙。蓮倒中池月。禾收半野霜。只疑堯舜世。偏在讀書床。</text>
<title>秋興 二首</title>,<text>手掇黃花蕊。遙憐白首翁。此生非曩日。於歲若秋風。鳥啼紅葉裏。魚躍綠蒲中。百昌渾自在。吾道莫云窮。其二鷹隼秋方健。衰翁氣亦豪。漸昏燈下眼。猶惜鏡中毛。歲樂禾棚大。霜稀菜畒高。紫霞曾有約。黃菊已宜糕。</text>
<title>打稻十韻</title>,<text>薄土耕耘早。豊年子粒稠。通期同稧會。因事作嬉遊。國俗飯崇椀。村心酒滿甌。穫殘霜後畒。曬趁雨前疇。多少從心束。高低儘力投。紅珠跳更轉。黃髮擺難收。藁秸移相續。秕穅掃未休。簸箕風力猛。量斗夕陰幽。篅較前年出。罌留卒歲憂。時平無野盜。民樂有舂謳。害極猶羞鳥。功成不飼牛。人情何厚薄。一笑晩山秋。</text>
<title>和蹇翁夜坐有懷 二首</title>,<text>草堂燈一穗。茶鼎夜深開。園林秋淅瀝。窓戶月徘徊。去國丹心在。思君白首催。歷歷天門皷。因風枕上來。弊廬聞更鼔其二晩結漁樵社。甘爲粥飯僧。壯心惟在酒。老眼已羞燈。霜外長鳴雁。風前獨立鷹。垂天無羽翼。敢擬一飛騰。</text>
<title>看穫有感</title>,<text>中庭紅稻使人收。風卷秕穅已半樓。憶昨靑綾西掖日。九重分賜上林秋。歲賜上林稻於舘閣諸臣。</text>
<title>朝</title>,<text>日高人不動。小戶半邊開。籬落黃牛過。池塘白鳥來。氣秋恒易病。詩老轉無才。幸有求羊伴。知吾洞裏槐。</text>
<title>答蹇翁調看穫</title>,<text>西暉一逝更東難。白首園林歲向闌。久落漁樵眞野老。愛看禾穀似農官。日高塲圃牛擔集。秋後人家酒盞寬。短笠長簑今慣體。舊冠雖在不堪彈。</text>
<title>和蹇翁秋日東臯作 有序</title>,<text>乕壓寺有獅子峴。而老婢來傳翁在獅子僧舍。故問是乕寺則婢曰唯。遂使小孫往候乕寺。從者不至。今聞兄往東臯之獅子。則婢言誤我矣。赤脚度長川。來致主翁語。山秋日氣佳。獅子寺深處。願與子同賞。僧厨黃菊煑。獅寺是何寺。乕邱豈其所。吾方理輕策。爾自先歸去。老人行苦遲。小兒趾善擧。駒在馬前行。騰騰越險阻。靑驢尙無影。遙村已晩杵。狼狽中途還。步步悵延佇。行雲不見跡。飛鴻獨無侶。豈知醉鄕老。却向東臯墅。</text>
<title>尹參議 愭 輓</title>,<text>浮世夸毗競自賢。一生茅屋坐蕭然。萬言䟽入調兵日。三品官來恃杖年。涇渭不曾隨物化。文章非獨有薪傳。先君舊友今誰在。湖樹江雲暎淚邊。</text>
<title>蹇翁詩報梅花已開。恨未就見。姑和其韻。</title>,<text>水落寒沙廣。泥融小徑遲。自憐雙鬂雪。難試一筇枝。白雪應先唱。梅花政待詩。羅浮山月色。唯有故人知。</text>
<title>蹇翁已報梅花已闌。促余來觀。又步其韵。二首</title>,<text>君似梅花瘦。梅花是故人。盈盈隔一水。尺地若由旬。華星粲已繁。初陽復後新。寄語黃昏月。留駐一團春。其二遠望牛川水。烟沙亘朝暮。梅花似織女。待我牽牛渡。老人㥘晩出。寒風射川路。誰知愛花性。不辭藜杖步。余欲騎牛尋梅。半路阻風徑還。蹇翁嘲之故云。</text>
<title>騎驢訪梅。同蹇翁拈杜韵。</title>,<text>憶梅下牛渚。物色似孤山。香在琴書內。春生坐臥間。白首宜相近。靑驢未忍還。却憐高世操。猶許衆人攀。</text>
<title>哭成靑陽元發 永愚○二首</title>,<text>世號循良吏。天生孝友人。血誠能衛道。冰操獨肥民。杜谷荒山暮。桐鄕宿草新。西風滿眼淚。不是爲情親。其二友道曾偲切。相期在證頑。存心文字外。留化子孫間。處世無乖氣。逢人輒笑顔。早知今永訣。鞍馬日荊關。</text>
<title>致政洪尙書 義浩 輓 二首</title>,<text>文雉煌煌麗日暉。兩朝強半侍彤闈。一門積笏今誰比。三世懸車古亦稀。班裏周旋衣有襜。坐中談笑筆如飛。金剛自是神仙路。天遣洪厓去不歸。其二河濟分流一水中。澄波仍與百川東。一生榮辱金經鍊。半世恩讐鳥度空。仙府無功千歲藥。客堂如夢九秋楓。寢門重灑桐江淚。少友于今白首翁。</text>
<title>丁亥之春。余始六十。蹇翁以詩見賀。自顧平昔。感慨交中。述懷仰詶。丁亥</title>,<text>弱齡志方強。不覺歲時遷。今朝遇新正。惻愴中自憐。生身後聖哲。高視隘綋埏。學書恥學劒。求道不求仙。一爲明主顧。徐步陞花甎。澄河擬寸膠。驚浪任虛船。西風落葉飛。高林碩果懸。黃金鑠衆口。靑鏡羞華顚。誰知俛仰間。奄登六十年。順應夫子衰。化非伯玉賢。冥捿理舊業。神小㥘鑽硏。初志一無成。癡甚欲箋天。陳荀偶同郡。對峙若峯連。用朱子聚星堂贊語。 君齡又加五。流光感已先。新陽孕初花。餘冰動暗泉。開歲已經旬。那不遊斜川。</text>
<title>蹇翁今年六十五。其李氏姊已八十。伯氏亦七十。以子貴推恩陞資。有詩自賀。事甚稀貴。謹此錄奉。</title>,<text>月姊初登耋。金昆亦荷恩。梅花皎暎鬂。柏葉翠盈樽。北斗鍾三壽。南星照一門。乾坤吾已老。同氣有誰存。</text>
<title>元月九日上弦亥時立春</title>,<text>小幌燈初跋。虛庭月已弦。立春當此夜。舊歲入新年。兒大驚華髮。兒年已四十 孫癡喜早眠。殘書餘宿債。頹景莫徒然。</text>
<title>上元夜憶蹇翁</title>,<text>條風吹入鬂邊毛。岸幘東岡地勢高。明月又從今夜滿。老人那似昔年豪。閑中法象看周髀。竆後文章續楚騷。隔樹村燈牛渚是。不堪樽酒憶同袍。</text>
<title>春初入京</title>,<text>久作山中卧。新年之漢陽。驅馳吾已倦。行旅爲誰忙。晴野浮春氣。雲沙漏日光。緣江多少柳。萬戶列蜂房。</text>
<title>寒食芝園族叔與宗孫胄永。重理先塋莎草。爲贈短律。</title>,<text>寒食蕭踈雨。靑山剝落莎。曾孫千里至。役者一時歌。象設今增大。衣冠後必多。獨憐雙雪髩。將奈報君何。</text>
<title>簡邀蹇翁 二首</title>,<text>八域謳歌日。黔陽一草樓。麥邱猶有祝。杞國永無憂。時王世子代聽庶務 雨後春耕早。花間野服幽。此時姜校理。偏憶朴綾州。其二頭癤經旬合。痂痕似壁錢。稀梳從亂髮。多藥省高眠。果接淸明樹。魚看穀雨川。誰憐衰病者。孤咏百花前。</text>
<title>聞被選製誥有作</title>,<text>一遇天山遯。滄洲白髮明。風波餘噩夢。文墨誤平生。夜水魚登箔。春山犢課耕。如何掌誥選。猶記野人名。</text>
<title>蹇翁爲其伯氏以從臣父陞資。設讌志喜。有詩索和次韵。二首</title>,<text>生世誰無子。封君信有年。家聲回玉筍。天爵敵凌烟。筋力鴛行右。歡娛雁序前。文章歌盛美。愈識季方賢。父之以子貴者。宋人稱封君。其二鶴髮蕭蕭立鷺班。九天封誥野人攀。斑衣已老方知壽。緋袋雖榮不失閑。桃李園中開綠酒。棣華堂上共朱顔。儻來五馬專城事。應在吳山楚水間。</text>
<title>春日郊居</title>,<text>自得閑居樂。深知往哲情。耕桑因地力。時序閱天行。雨過樵擔重。花開草屋明。老人方宴坐。禽鳥亦無聲。</text>
<title>小屋</title>,<text>小屋依丹麓。虛庭度翠微。溪翁烟際立。山鳥雨中飛。瘠土生涯少。殘年燕賞稀。春光催我飮。花下見紅霏。</text>
<title>喜雨</title>,<text>喜雨知人意。春田不厭多。花開未盡樹。魚樂有餘波。貳極敷新化。羣生望太和。芝山餘一老。河頌代衢歌。</text>
<title>新晴紀感</title>,<text>黔山宜雨復宜晴。萬壑千巖遞晦明。伐谷不知春已晩。杏花開後尙無聲。東人以布穀爲伐谷。高麗睿宗作伐谷辭。諷羣臣使進言。</text>
<title>露梁春漲</title>,<text>呼船獨立夕陽洲。十里垂楊暎白鷗。不識上游何郡雨。澄湖一半是黃流。雨忠驪則西漲。雨春狼則東漲。今西漲矣。</text>
<title>和蹇翁種花</title>,<text>白首愛種花。爲計何不早。但望花易長。不知人益老。待亭宜種松。諺曰種松作亭 望秋宜種稻。寄語紅顔子。人功莫草草。</text>
<title>戱次種早稻</title>,<text>罋裏淹嘉種。田頭有活泉。熟應嗣麥早。耕趁養花天。過鳥窺春水。閑牛歇晩阡。荷香何處覔。一笑俯長川。翁以蓮池爲稻田故調之。</text>
<title>和雨坐</title>,<text>春鳩何處鳴。朝雨遍原隰。小麥如新洗。喬木遠凝立。田頭過者誰。但見簑與笠。吾衰不出門。書香繞塵笈。方春萬化暢。少海仁聲洽。膏沐自知時。吾廬亦沾濕。</text>
<title>餞春日雨</title>,<text>澗紫山紅欲盡時。夜來風雨一林知。桃花最是多情物。似惜春光尙在枝。</text>
<title>種菜 二首</title>,<text>分得山庭半畒田。種蔬常趁雨餘天。靑靑坡麥何時熟。配與南岡午饁前。其二咬菜生涯倚薄田。靑靑芽角媚春天。芳香只合山人口。莫近朱門酒肉前。</text>
<title>與蹇翁約遊紫霞洞</title>,<text>千古姜邯贊。文星此降精。舊墟連水石。隣洞寄柴荊。過雨峯巒色。微風草木情。紫霞南北寺。春鳥待人鳴。</text>
<title>夜坐</title>,<text>浪迹仍多病。園林作寓公。年侵常兀兀。春去又忩忩。比舍人歸月。孤村犬吠風。一經恒在案。心事閉門中。</text>
<title>和蹇翁池上</title>,<text>暎水池塘色。淸晨見日生。遠山來照影。細水入無聲。野服尋常出。漁竿一兩橫。誰知濠上樂。不是羡魚情。</text>
<title>春池謾興 二首</title>,<text>春晝不勝睡。徐行繞綠池。魚從今歲大。蓮自奉天移。舂杵籬邊急。行人野外遲。軟風吹素髮。吟望獨移時。其二春鳩鳴不已。斜日下池塘。風至漁竿動。花飛野屐香。家林潘岳賦。宗族魏公庄。殘齡無事業。樵牧與相羊。</text>
<title>贈三從侄心永</title>,<text>汝髮垂垂白。居窮益可憐。爲參先祖墓。初下上游船。病久憂春服。歸忙失夜眠。露梁江上草。離思共綿綿。</text>
<title>贈族侄夏永</title>,<text>久別渾疑面。相逢自贊名。聲音前日是。髭髮幾時生。酒谷三間屋。臨江四尺塋。幽明皆可涕。俯仰若爲情。</text>
<title>悼孫女小祥</title>,<text>未及爲人婦。偏蒙乃祖憐。學針能到曉。誦諺已多年。衣篋餘香在。粧臺故鏡懸。從今燈市日。衰淚徹重泉。亡在燈夕之翌</text>
<title>贈別輝垣</title>,<text>欲去不忍去。欲留不得留。爾行適何方。淚落不能收。昔余分娩後。寶汝如天球。乳時不離抱。壯後無遠遊。有時公家役。未歸心則憂。憧憧聽馬蹄。一日三上樓。誰知顧復情。斷送炎荒陬。欲去不忍去。欲留不得留。爾何返何日。淚下不能收。哀我未亡喘。仗汝成白頭。我飢食汝營。我寒衣汝謀。自我疾經年。債券如山邱。或冀百里恩。寬我千鍾愁。那知險釁身。送汝作楚囚。欲去不忍去。欲留不得留。爾眞捨我去。去上風海舟。汝爾吾亦知。汝心寧不羞。此行猶善地。仁覆與天侔。吾欲從爾行。匍匐向南州。汝妻飢欲死。汝子病未瘳。一家四十口。天地何悠悠。</text>
<title>初夏漫賦寄蹇翁</title>,<text>數卷殘書一椀茶。龍鍾白首送年華。微明雨色初升月。耐久春光未落花。漉酒香生村女甕。斫薪聲在人家。靑驢舊識尋源路。明日隨君入紫霞。</text>
<title>朝眠</title>,<text>天地容吾懶。墻東學隱君。日光衣上轉。人語睡中聞。房堗留餘煖。村醪帶宿醺。適來何處鳥。鳴樹忽紛紛。</text>
<title>夕陽</title>,<text>夕陽度西嶺。獨立候歸樵。鷺下春塘滿。牛行野逕遙。緣飢愚僕懶。恃愛小孫驕。衰病雖無用。謳歌答聖朝。</text>
<title>權侄用銓來宿</title>,<text>枉道希相訪。君來儘有情。幾年無此夜。一宿慰平生。白首歸田賦。靑山渡灞程。渭陽何處是。窓月曉微明。</text>
<title>江路次蹇翁喜晴韻</title>,<text>小雨隨風去。斜陽向路明。天晴鳧鴨喜。沙淨馬牛輕。來往皆同道。閒忙各異情。君家遙可識。踈樹暮烟生。</text>
<title>露梁記事</title>,<text>斷岸呼船渡。江痕見落潮。龜頭欽烈士。鸞蹕憶先朝。漕浦羣檣立。巫村一皷遙。長年多舊識。慚愧鬂蕭蕭。</text>
<title>夏日山房</title>,<text>畿輔黔陽僻。山居夏日長。野農詢節序。村秀議文章。碧樹秋千直。靑原射的方。興來行復坐。誰我管閒忙。</text>
<title>蜜蜂</title>,<text>蜂子何多種。桶中獨異羣。派分從一室。紀律約千軍。團聚猶防敵。遙飛亦戀君。四郊花萬樹。來往爲誰勤。</text>
<title>端午祇祀永陵</title>,<text>衰白無心把鏡看。猿狙何事着衣冠。陵軍尙記依俙面。三十年前典祀官。</text>
<title>和蹇翁村人射帿</title>,<text>仲夏農多暇。村人十耦同。衣服形淳俗。盤殽席屢豊。墩上移槐影。帿心飽麥風。醉歸何太晩。看屋秖衰翁。</text>
<title>和蹇翁端陽</title>,<text>雙髻斜簪一寸蒲。兩頭分抹點唇朱。仙人九節生何處。此是兒曹續命符。</text>
<title>與蹇翁約遊紫霞洞。不果諧。遂作此寄興贈蹇翁。</title>,<text>靑衫白袷影紛紛。半日溪行得御君。村落盡依巖下住。路歧多向水頭分。散發野花皆向日。自生山木亦凌雲。思令漢叟揮神筆。貌我亭皋步夕曛。</text>
<title>和蹇翁觀移秧</title>,<text>凌朝下草堂。手自鋤菜園。須臾倦復歇。爪甲摘土痕。回看揷田者。劉賓客有揷田歌。 慚愧欲無言。頭上不用笠。腰下僅留褌。將身鶴俛啄。行揷靑靑根。田中泥活活。山際雨渾渾。沾塗不足惜。指末若神存。一畒復一畒。林靄已將昏。飯高腹猶飢。濁酒又傾盆。傭多力易罷。時晩事更繁。吾衰妄自逸。坐食天地恩。壯年不經國。晩暮課兒孫。兒孫愼勿惰。君子戒素飧。</text>
<title>次金絲竹纓</title>,<text>長纓裊裊綴金絲。非玳非珠野態奇。瑟瑟秋聲生五月。淸風吹自鬂邊吹。</text>
<title>次雨坐有懷</title>,<text>枕上驚踈雨。靑山欲曙初。飛聲交雜樹。餘漲驗前渠。耒耟家家出。醇醪處處釃。一池荷葉半。晴景不妨漁。</text>
<title>次仲夏田居 二首</title>,<text>遜野知何歲。看吾手植桑。葚多紅染袖。葉大綠盈筐。酒後悲歡小。書中節序忙。自知聞道晩。未覺事君長。其二起早恒晨飮。居閑剩晝眠。露晞桑者徑。雨卧麥人田。小別如三歲。良朋隔一川。獨憐文會地。日覺阿戎賢。</text>
<title>次樹下</title>,<text>草堂南畔路。萬木自成陰。魚樂常依影。禽來不惜吟。巧遮衣上日。猶暎杖頭岑。願逐求羊伴。臨風一散襟。</text>
<title>次樓中對月</title>,<text>驟雨將雲去。三更月滿樓。一池還氣色。高樹忽風流。座右留山酒。籬間度巷謳。不知牛渚夜。誰伴謝公游。</text>
<title>次觀漲</title>,<text>冠岳千峯雨。牛川一夜肥。委輸爭野色。泡沫蕩朝暉。白地魚何去。靑天鳥自飛。蒹葭人不見。怊悵倚荊扉。</text>
<title>和雨後</title>,<text>濕日生雲際。靑山一半陰。荷珠明點滴。草綬裊殘淋。散帙忘人事。新衣凈道心。牛陂巖上字。川水夜應沉。</text>
<title>次幽意</title>,<text>不學樵耕不學漁。黔芝山下一蓬廬。匏花籬落無譫狗。蓮葉池塘養小魚。十畒捿遲唯杖屨。一生緣業是琴書。穉兒亦倦金門直。簾閣蕭然謝病初。子時永棄騎曹郞歸。</text>
<title>和樓中野望 二首</title>,<text>一川橫帶野。平楚望中分。農饁團依草。樵擔去似雲。白鷗煙渺渺。黃犢雨紛紛。憐爾登樓興。狂歌倚宿醺。其二曠野靑無際。川樓坐到醺。視聽渾歷歷。吹息自紛紛。雨力高低水。風痕去住雲。寄言沙上鷺。獨立更誰羣。</text>
<title>和閏晦</title>,<text>閏年應耐久。五晦尙如忙。丹桂知何在。黃楊自此長。日中羣獸伏。雨後一蟬凉。預識農家喜。先秋食稻粱。</text>
<title>春坊記事</title>,<text>驢跡銅龍已十秋。鷺鵷班裏立沙鷗。儲君不記當時面。指似宮僚問白頭。</text>
<title>重煕堂晝講</title>,<text>墻陰已報午時童。講幄吹開玉殿風。白首宮官偏欲舞。舜韶聲在讀書中。</text>
<title>大報壇攝享</title>,<text>招屈亭中萬古魂。彩雲何意傍彜樽。欲知報德無窮義。東土家家有子孫。</text>
<title>春塘㙜坐堂</title>,<text>陪衛春坊月幾廵。龍池柳色暎朝紳。睿心自有中和氣。不待花時已作春。</text>
<title>洗心㙜陪駕</title>,<text>仗外春峯石路斜。從官脅息步瓊沙。山靈預待逍遙輦。准備東風萬樹花。</text>
<title>太古亭。臨試童蒙。</title>,<text>踏閣攀林淑景移。鶴笙徐度石邊池。名賢古宅看蒙士。孝子忠臣竟是誰。</text>
<title>藏譜閣朝眞</title>,<text>童時輦路覿先王。馬跡車塵太劇忙。白首重來藏譜閣。畫中親侍舜衣裳。</text>
<title>慕華舘閱武</title>,<text>三宿華城六轡回。千軍齊赴瑞葱㙜。飛刀弄槊雖無數。奇絶東方馬上才。</text>
<title>鎖直</title>,<text>僚屬東宮只兩司。春坊行處桂坊隨。尋常直在深嚴地。起趁金門放鑰時。</text>
<title>書筵取禀</title>,<text>憂愛憧憧日百廻。立身羞比應劉才。親書一紙傳司鑰。明日書筵預禀來。</text>
<title>徽旨請出</title>,<text>徽旨觚方似半圭。東宮押字兩邊題。革囊飛報三營士。羽衛先排貳極西。</text>
<title>進爵日賜饌</title>,<text>恩盤絡繹下東曹。千歲山呼玉殿高。萬八詞臣偏耳熟。樂中王母獻蟠桃。</text>
<title>問安</title>,<text>委佩鏘鳴玉漏回。重華門外暫徘徊。一聲催喚承言色。犀帶中官緩緩來。</text>
<title>戊子三月。是余回甲。三兒欲置酒餙喜。余以孤露不許。過數日只請上壽。念昔癸亥余亦爲老親回甲稱觴。不能終拒。三首</title>,<text>強把兒孫酒。何心啐一觥。憶曾具慶日。如爾祝年誠。天地回先甲。泥塗落晩生。淑人嗟已矣。誰識此時情。其二地下多同氣。樽前少舊人。永懷千古史。深負百年身。蒲席支離景。桃花浩蕩春。白頭猶有幸。曾是健陵臣。其三賢聖猶嗟老。吾衰敢自憐。身游萬物內。心醉六經前。濩落羞當世。優遊悔壯年。事君知日短。夷險信蒼天。</text>
<title>北渚看花</title>,<text>山暎桃花水半沙。客來全似武陵家。參差舊木交新木。粧點東城谷谷霞。</text>
<title>祇祀景慕宮。與沈尹兩令登後園。愴念先朝時事共賦。二首</title>,<text>傾盖今何夕。齋衣宿寢園。天臨端午近。地爲閟宮尊。御果爭垂蔭。鳴禽亦頌恩。陪鑾如昨日。話舊有啼痕。其二夏木扶踈地。淸齋景慕園。地形天作久。廟貌月遊尊。廿載懷仙蹕。三生泣舊恩。烏紗悄幷立。斜景改墻痕。</text>
<title>次蹇翁</title>,<text>蘭皋牛渚五年間。二老靑藜遞往還。酒後尋常撚白髮。馬頭容易識蒼顔。踈才不意監秋院。病骨何心趁曉班。一入城闉淹歲月。故山藂桂夢中攀。</text>
<title>雨中次首夏有懷</title>,<text>泥徑三分水。風欞一半秋。雨中無語者。江外憶詩流。行藥應川上。觀耕亦檻頭。遠烟生暮思。相望只蘭邱。</text>
<title>寄蹇翁 三首</title>,<text>淸溪積雪暎書齋。欲折梅花贈所懷。不信牛山來往少。寒厨猶接露梁柴。其二鷺渚斜陽立馬時。遙看白首已先知。修門一入塵如海。辜負蘭皋見月詩。其三三尺詩奴一片書。鄰莊不遣往來踈。寒宵獨鎖銅龍直。樑月依依照索居。</text>
<title>贈知申事紫霞申漢叟 緯</title>,<text>經夏經春半在公。憐君筋力白頭翁。精神瑩射班行內。門戶新開翰墨中。厨院朝供魚眼碧。藥房晨候燭花紅。緋衣出入應流汗。坐隔仙樓鎭日風。</text>
<title>送柳參判錫老 鼎養 再入燕</title>,<text>誦詩專對屬才難。十五年間再渡灤。傑氣尙輕千里遠。魁顔已熟萬邦看。從東海日傳鄕信。近北風沙和客餐。白首滄洲吾已病。北京誰記昔年歡。</text>
<title>出郊</title>,<text>暫出俄城外。孤吟已水邊。行人沙上跡。漁舍雨中烟。野色知荒歲。秋懷劇壯年。始興三十里。山在馬蹄前。</text>
<title>自蘭臯訪牛陂朴蹇翁。夜坐拈唐人詩韵。二首</title>,<text>樵兒絡繹下山歌。五里君家信馬過。永夜論心孤燭短。老年知己一人多。微風度樹遙相響。淺水經沙靜不波。十載隣居經歲別。野心將奈白雲何。其二一川橫過野。沙上訪君居。北海樽迎客。東陽話勝書。梅窓冬暖際。茶鼎雨聲初。白首貧何病。江鄕足稻魚。</text>
<title>輓吳參判 翰源</title>,<text>吳剛斫桂月重圓。瞬息人間八十年。宦寺氣屛持槖後。華夷頂禮下車前。漢廷誰似河南績。洛社俄歸地上仙。昔與長公同出塞。每當存沒涕潸然。</text>
<title>崔兄伯涵 弘海 構小亭於仁川君子峯下。因命曰取斯。盖用夫子謂子賤語也。有詩自詠。屬余和之。</title>,<text>靑山有約自何年。今在翁家几案前。君子之名非偶爾。主人於此坐蕭然。壘成雪後崢嶸玉。削出雲中窈窕蓮。斗筲小兒何足友。宜從峻極結夤緣。</text>
<title>祇祀長陵</title>,<text>園陵白露袷衣凉。齋夜蕭條似客堂。一壑團天星皎皎。遠山齊樹月蒼蒼。南城戰守猶餘恨。中國興亡有暗傷。宗社千年磐石重。小臣何事涕沾裳。</text>
<title>和蹇翁上元見懷之作</title>,<text>曾把黔山與子分。角巾時度隔溪雲。上元明月遙相憶。後夜寒鍾悄獨聞。陋巷圖書圍白髮。豪家盃酒醉紅帬。榮觀誰似端居樂。遙折梅花贈隱君。</text>
<title>送宋學士元禮 祥來 陞秩出知義州 己丑</title>,<text>一蹴烟虹已半仙。楊州騎鶴古今憐。統軍燧伏黃沙岸。威島蒐圍白荻田。異俗應知文待制。同朝競數謝臨川。含盃莫唱陽關曲。此別殊非少壯年。</text>
<title>輓申判尹 絢○二首</title>,<text>六經輸滿腹。名價發身初。聖主方知士。今人罕讀書。園林供倚枕。門巷似懸車。已矣吾誰與。春明舊跡虛。其二六載同官誼。存亡隔暮齡。禁庭無曳履。家塾有傳經。漢上經寒食。周南滯客星。隻雞違一奠。何處石林靑。</text>
<title>別松留徐稚晦 憙淳</title>,<text>駝橋一路坦如天。仗鉞搴帷政少年。粉黛掃空鈴索下。笙歌迎導板輿前。紫烟瀑布殷松岳。白露園陵冷穄田。一府從今隨日化。五冠重理木鷄篇。麗時五冠山下有孝子作木雞詩。樂府有五冠山曲。</text>
<title>次金生聖雨客中滯雨韻</title>,<text>城郭奔秋雨。山阿冐暑雲。衣凉衰易覺。簷溜靜多聞。窘急玄駒步。飄零白鳥羣。客愁應此夜。庭宇絶人紛。</text>
<title>次韵別洪員外尙玉 羲明 歸侍丹邱</title>,<text>苽葛如同室。參商忽異鄕。只愁行李廹。未覺會時長。古驛靑山衆。都亭白雨凉。不須兒女戀。西日照高堂。</text>
<title>又贈洪生雲謨</title>,<text>負笈投荒墅。全家自遠鄕。學須他日用。身比去年長。雪屋琴書淨。風軒几席凉。舊遊添別恨。孤影守空堂。</text>
<title>贈伯子時永以書狀入燕</title>,<text>父子經年別。扶衰強出郊。去窮天地半。行値雪霜交。賢聖猶遺跡。華夷實共胞。勉修忠信操。無使後人嘲。</text>
<title>贈別柳尙書 相祚 以正使如燕</title>,<text>西游廿載已衰慵。幾送輶車躡舊蹤。嶺外來仍持漢節。海東生得見堯封。兩行楊柳三千里。五色樓㙜一萬重。中士欲知邪正辨。爲言家法出儒宗。</text>
<title>擬春帖子</title>,<text>明堂頒曆歲功新。瑞氣祥雲繞北辰。邦籙盛如初出日。聖心和似一團春。範銅人勝輝屛障。刺繡香囊暎搢紳。文子文孫承燕翼。無疆景祿湊中宸。</text>
<title>又七絶 二首</title>,<text>新幡高出上林春。喜氣歡聲繞紫宸。翼子貽孫超漢代。月重輪後又重輪。其二不必尋春向禁林。春風秖在聖人心。中和一氣培根久。子榦孫枝已布陰。</text>
<title>新居</title>,<text>流落郊坰歲幾何。長興洞口養微痾。東西不計鴻留爪。來去無常燕定窠。巷外市聲風捲到。井邊人語月明多。家貧尙有書千卷。其奈床頭兩鬂皤。</text>
<title>除夕憶伯子時永</title>,<text>爾在燕山舘。今宵送舊年。君親萬里外。家國一燈前。歲酒人人醉。春衣箇箇鮮。情知擧室夢。夢繞玉河天。</text>
<title>立春 庚寅</title>,<text>六十加三歲。中旬斗建東。春風如舊識。深巷訪衰翁。麗景臨書永。餘寒到酒空。兒歸應有日。燕路百花紅。</text>
<title>怡老李軍正 鐸遠 家偃松次韵 三首</title>,<text>赤松偃如盖。蒼翠半庭分。石上生踈月。簷前宿片雲。舍應增幾百。人欲蔭千羣。默想吟詩處。笙簫夜夜聞。其二蒼翠南山色。君家庭裏分。有風時作雨。向夕自成雲。屈曲隨龍勢。喧啾辟鳥羣。方知淸者聖。宜遣懦夫聞。其三翁與松俱老。階庭許共分。寒聲枕邊雨。黛色杖頭雲。遇主知何晩。如人獨不羣。抱材終有用。匠石幾時聞。</text>
<title>寄怡老用前韻</title>,<text>世好兼隣誼。何論末路分。西池非舊日。南郭有來雲。蓽戶虫開蟄。松壇鶴引羣。方春理筇屐。垂老友多聞。</text>
<title>堂前小井</title>,<text>吾庭不敢唾。堂下有甘泉。沁自藩墻內。明涵杖屨前。戴盆搖月影。累甓象天圓。湫巷支離客。淸茶餉暮年。舊洞水泉甚惡。不堪煎茶。</text>
<title>石磑</title>,<text>石工新作磑。椎鑿不留苔。一柱當心定。兩輪合面回。半空飛細雪。平地殷輕雷。始識乾坤化。都緣戛運才。</text>
<title>水仙花</title>,<text>漢女湘妃已杳然。花中爾亦水中仙。獨離塵土神逾潔。一洗鉛華態更娟。空色最宜明月夜。芳菲仍似艶陽天。樽前白首欣相對。縱道無知却有緣。</text>
<title>輓蹇翁朴綾州 宗民○三首</title>,<text>親交日凋喪。逝矣朴綾州。仕宦餘荒屋。文章了白頭。幾年同里社。經歲限江舟。尙有傳神在。崇巖老菊秋。其二雞犬相聞地。兒童自識門。晩交猶欵欵。幽事亦源源。芳草傳詩徑。桃花買酒村。廣陵琴已絶。陳迹更堪論。其三去歲梅花月。樽前兩首詩。梅花已不見。明月尙如期。誌狀行須友。琴書贈有兒。蜀州零落字。長遣杜陵悲。</text>
<title>贈別宋都事 持養 校士嶺右 辛卯</title>,<text>東風驛柳度雙㫌。萬目爭看亞使榮。藻鏡三年周大比。衣冠一路魯諸生。洛江水暖魚塩集。海寺花開洞壑明。踏遍孤雲遺跡處。我行曾亦似君行。</text>
<title>寒食陪香趣獻陵</title>,<text>秖役淸明節。東陵一舍間。微黃初散柳。浮翠欲凝山。商帆來逾大。人家望似閒。朱衣迎半路。難識十年顔。</text>
<title>題沈泰登雲半亭詩後</title>,<text>蘭佩荷裳白髮年。畸人行止更超然。焚香漫禱無量佛。合藥長逢不食仙。身外浮雲千變態。客中明月五看圓。海山秀色移詩卷。南郭靑燈失夜眠。</text>
<title>拈杜韻。同孫兒賦微雨。</title>,<text>小雨初難見。臨風散復斜。野沾新種麥。庭灑半開花。人語橋邊市。舂聲洞裏家。席門羅可設。長者莫回車。</text>
<title>贈別韓侍郞 義運 特除靈光守之任</title>,<text>君向筽城去。筽城我舊遊。萬家饒種竹。諸島易通舟。近俗榮朱紱。洪恩到白頭。南方今歲旱。應識九重憂。</text>
<title>題洪侍郞 敬謨 燕行詩軸</title>,<text>二十年前路。床頭歷歷看。遼雲生戶牖。關柳暎衣冠。繪素傳形否。雌黃下手難。淸詩動蠻貊。海外說三韓。公與琉球使臣有唱酬詩。</text>
<title>月夜</title>,<text>一雨澄天地。東樓向月開。遙稜山盡出。斜影樹都來。久宦爲貧祟。窮經是老媒。光陰留不住。搔首問瑤㙜。</text>
<title>寄題鄭學官 泌 卧翰書屋</title>,<text>七十初營産。城西乃定居。冥捿猶俸祿。榮觀卽詩書。近浦僮輸麥。殘畦婦供蔬。淸閒方是福。何羡貴人廬。</text>
<title>題怡老李聖爲 鐸遠 海山詩軸</title>,<text>三年一夢遶蓬壺。入手新詩似畫圖。海國風烟開試屋。驛程山水盡仙都。龍湫尙濕題時墨。蚌窟應無摘後珠。君主關東試。盡拔其翹楚。 不識四仙思我否。月輪今夜在毗盧。余之東遊適數年矣。</text>
<title>別蔡正叟 東直 赴任慈仁</title>,<text>看君毛髮異靑春。何事家貧縣亦貧。內浦中分千里路。嚴君上有八旬親。飛雲杳杳依山在。行雁蕭蕭度嶺頻。差待南民歌頌遍。璽書應下玉堂臣。</text>
<title>送正使淵泉洪尙書 奭周 入燕</title>,<text>丈夫生世間。天地爲分內。公心隘八極。西行已復再。昔歸春始晏。今往暑方退。鬒髮已成絲。舊伴知誰在。公在先王朝。日入邇英對。經論繼前脩。文聲折流輩。蠢余偶同僚。周旋六七載。論心洞犀照。聯武若魚隊。梧雲忽暎淚。盛時已莫逮。人情水分流。友道雲變態。落落有深契。綣綣非私愛。冲懷辨涇渭。雅望齊嵩岱。勵志榮觀外。劬書老不廢。寒儒坐廊廟。散仙居闤闠。銓衡若將凂。藥石以養晦。沙堤隔一步。皇華又出塞。關山八九月。行李愁叵耐。風沙擊人面。河泥沒馬背。昔我輶軒錄。頗能得其槩。中州近若何。悲風送一慨。</text>
<title>次沈友泰登郊居韻 四首</title>,<text>一壑饒薪木。三冬煖睡眠。衰骸宜丙舍。薄業且圭田。煨栗醫長夜。淸酤樂稔年。如何未忘世。野史欲成編。其二甫里甘漁釣。淵明愛醉眠。官休宜遜野。身老不求田。白屋寒將雪。靑燈夜抵年。瞳精天所與。梅下理殘編。其三君家分水院。何代卜牛眠。宰樹圍山墅。踈籬傍墓田。輸租報明主。拊缶樂餘年。異日坡平誌。應添耆舊編。其四一辭蘭谷社。每憶草堂眠。處處樵歸巷。家家犢放田。自憐多病日。猶是未歸年。身世同思潁。將詩擬續編。</text>
<title>往交楸午憇沙院</title>,<text>徒御西風起。交河望杳然。力微嗟暮景。神倦續餘眠。寒日明山驛。晨霜淨野田。數枝沙院柳。繫馬又今年。</text>
<title>交河省墓</title>,<text>風樹無窮淚。今朝又灑衣。近瞻猶漠漠。凝思忽依依。舊植看將大。寒莎久漸微。却憐衰病日。汛掃自然稀。</text>
<title>臨津</title>,<text>廟畧憂江步。安危仗渡丞。衝要三路會。操縱一船能。曾壁多欹樹。寒流半帶冰。行人來水上。風力折衣稜。</text>
<title>臨湍訪怡老郊居夜歸</title>,<text>小別長興北。相逢白鶴東。孤捿超邑里。跬步接儒宮。煖老饅頭熟。論交鬂髮同。馬前明一炬。歸徑落燒紅。</text>
<title>分水院訪沈友泰登 二首</title>,<text>瓦溝暎踈木。舊識孝田堂。下馬千山暝。懸燈一夜長。赤心憂世俗。黃髮說文章。共宿窓梅下。衣邊得異香。其二相逢輒相笑。坐我梅花傍。野饌登魚肉。山齋辟雪霜。交深多歲月。身老半京鄕。揮麈談天下。無雞知夜長。</text>
<title>牧牛圖</title>,<text>東門之外碧溪濱。山日遲遲野草春。牛跡交通臨水舍。牧翁應是渡橋人。不施鞭策猶相逐。曾駕耟犂政幾廵。笛裡東風吹柳細。簑邊小雨濕花新。橫過白水浮高鼻。倦卧靑林露半身。日夕了無歸巷意。始知圖盡定非眞。</text>
<title>次杜南隣韵</title>,<text>兩板衡扉一角巾。錦官城外數家貧。藩籬歲暮舂堪相。筇屐時來犬已馴。野店山橋眞浪迹。幽花細水最宜人。故園北望無消息。休怪逢秋鬂更新。</text>
<title>秋興拈艮翁集韵</title>,<text>朝衫不用佩玄蒼。卧起終年筆硏傍。隣舍歌呼眞樂歲。市門壺隱亦仙鄕。地肥菜果尋常足。巷僻莓苔一半荒。昨日絺衣今換絮。老人毛骨易淸凉。</text>
<title>次杜返照韻</title>,<text>西日含山盡。餘光倒地齊。孤城分向背。遙樹照高低。市語喧將息。村烟望欲迷。歸鴉亂無次。應急上林捿。</text>
<title>詠南草</title>,<text>大葉靑靑長過童。陰乾細截遂微紅。來從絶國滄波外。不入神農本草中。天地漸成含火象。華夷同事吸烟風。利兼市千金集。種半山田五糓同。毒氣耗精非藥品。香津䟽痰讓茶功。斑斕竹罄江南箭。黃白盞銷海內銅。傲習漸輕年老大。懶心偏惹睡矇矓。早令天下無留種。民俗愈淳歲愈豊。</text>
<title>洪耆瑞 羲祖 遞萊伯盡室歸丹邱</title>,<text>行裝草草見生涯。不日歸心共鹿車。樹石千重江畔路。月雲三世中家。拋空外國新來貨。歸護東籬舊種花。鍾鼎山林無不可。莫言靈壁去京賖。</text>
<title>關王廟</title>,<text>肅肅關王廟。行人拜落暉。精靈終不散。毛髮尙餘威。壁畫騰千騎。欞星枉六飛。域中誰是主。遺憤咏無衣。</text>
<title>感秋次牧齋集韵</title>,<text>菜圃蕭蕭曲檻東。閒門九月揜蒿蓬。不眠燈燭難支曉。已老衣裳獨畏風。晩計全踈鴻雁稻。朝班欲謝鳳凰桐。人生莫作悲秋想。白首相看到底公。</text>
<title>次耆瑞拜耘谷墓韵</title>,<text>滄海龍新化。雲林鶴剩眠。高山猶仰止。崇壠故依然。段木踰垣日。嚴陵釣澤年。同時有圃牧。出處較誰賢。</text>
<title>寄后川睦輝垣</title>,<text>島嶼微茫海氣侵。數間庵帶女貞陰。聖朝寬大恩非晩。世路差池謗至今。千里星霜依斗戀。三時涕淚望雲心。蘇齋舊寓應相近。努力千廻夙夜箴。</text>
<title>成生孟度 近壽 來宿</title>,<text>玉局中心久不平。逢君此夜眼先明。年深落葉吹踈髩。坐久寒燈照舊情。雁背霜淸千里路。鶴心天濶九皋鳴。六街車馬如風過。獨爾靑山勃窣行。</text>
<title>壬辰三月。駕幸關王廟奠爵。以天朝東征舊甲也。壬辰</title>,<text>南廟逢玄黓。東風六轡停。三韓恭祭祀。萬古赫威靈。軍樂參臚唱。戎裝綴舞庭。人言冥助力。能使海波寧。</text>
<title>次兒曹遊吳園韻</title>,<text>芳年才子艶陽天。樽酒相逢白岳前。桃李方春先有暈。樓臺向暮漸生烟。從容禮樂眞名士。超脫喧卑是散仙。八尺蒲梢皆有種。長楸逸步不須鞭。</text>
<title>送金健翁 陽淳 按節嶺南</title>,<text>南民尙憶馬良眉。問俗熊幡似往時。洛派同歸儒戰少。嶺水歸一門。故古稱人心不貳。 海風無力異船遲。指倭船接應。道村舊秉關東節。嶺府今刊水北詩。百歲詞林傳故事。丹成投我駐顔衰。吾祖道村公按關東時。約以丸藥相寄。故水北公贈詩曰丹成投我駐朱顔。見載集中。伯公按嶺時入刊。</text>
<title>輓吳上舍 瑛○二首</title>,<text>末路吾誰與。斯人已九泉。風舟憂胥溺。雷鼓破昏眠。遺澤徵兒學。耆齡有世傳。羣猜何足道。然後見高賢。其二歷選膠庠士。才明似子稀。晩來貧且病。吾道是耶非。破屋餘詩卷。窮山葬布衣。忍忘西笑日。於我視如歸。</text>
<title>殷栗縣</title>,<text>殷栗一何小。邑人三百家。淫祠依古塔。虛里走輕車。民俗多用車 遠藪包山濶。行楊護岸斜。讀書猶有種。培養倘如花。</text>
<title>衙舍荒廢。寓處將廳。</title>,<text>衙舍東邊出屋稜。軒窓相對遠山層。有家不似離鄕客。無事眞爲退院僧。里社隆隆終夜鼓。村林的的似星燈。時平將士摻弓少。黃葉隨風落射堋。</text>
<title>閑坐漫述</title>,<text>邑事何關我。端居學坐忘。日高山影短。風至角聲長。燒葉追餘煖。烹茶識暗香。觀書有未了。閑裏着些忙。</text>
<title>庭夜</title>,<text>夜讀形神倦。中庭步數廻。地平山月小。樓㢠海風來。儉歲舂歌少。寒天織杼催。忽逢南去雁。遙憶漢陽梅。</text>
<title>翌夜更賦</title>,<text>曳履空庭內。周書誦幾廻。亂山天際卧。喬樹月中來。得失閑都細。光陰老更催。自憐踈瘦影。頗似百年梅。</text>
<title>月夜步出門。周視邑村。</title>,<text>杖屨無端出。徐行巷陌間。薄寒風在路。良夜月明山。公廨燈猶在。人家戶未關。傍觀休見怪。老者不勝閑。</text>
<title>觀稼樓</title>,<text>小縣無泉石。危樓四望通。峯高秋已雪。海近晝多風。村折桑麻外。民閑稼穡中。簿書歸偃室。臨眺與孫同。</text>
<title>入九月山城</title>,<text>肩輿曲折上靑天。徒旅猱行錯後前。獨障高爲萬夫敵。數家閑做半空仙。海橫脚底登萊近。峯起筇頭日月懸。生此名山居此國。檀君宜爾一千年。</text>
<title>山城次時永韵</title>,<text>孤城天設險。線路六州通。轉粟憂山雪。鳴笳答海風。客到靑冥上。村捿顥氣中。行厨寄鎭戶。燈火一宵同。</text>
<title>阻雨山中。示邑諸生。</title>,<text>羣仙導我一枝筇。阿達千年紫翠重。異氣常浮三聖廟。飛禽不到四皇峯。峽氓代稼秋收葉。鎭戶談兵夜焫松。應爲名山經一宿。雨聲留客更從容。</text>
<title>山中與諸君夜賦</title>,<text>鉅岳衝天起。孤城占地高。廟謨看似戱。鎭卒恃爲豪。泉養三冬脉。松吟萬壑濤。百年經國意。深夜語同袍。</text>
<title>雨中更賦。和晩馨韵。</title>,<text>何心風雨使人留。爲賞千崖萬壑秋。滿谷白雲平似海。忽然身在畫中舟。</text>
<title>望海菴 光海朝吏曹參判朴彛叙航海朝天。還至銕山觜淹死。其子𥶇留像於此以望父。</title>,<text>鴨東無地哭靑山。淚灑雲濤出沒間。歲歲紅船隨五玉。好風唯遣別人還。</text>
<title>朝霧</title>,<text>晨霧如何晩更甚。茫茫白水倚筇前。吐呑峯作浮來島。隱約村如不動船。地失東西空佇立。人迷晝夜只酣眠。須臾掃盡剛風力。千仞岡頭萬里天。</text>
<title>停轂寺 在縣東九月山下○二首</title>,<text>傑構臨溪上。荒涼歲月深。畫樓唯偃礎。塵佛已渝金。磬落秋山靜。樵歸石路陰。人言周黼像。時有後孫尋。高麗平章周黼隨魯國公主入元東還。像在本寺。子孫縣居者多。其二窮山餘一佛。荒寺閉門深。昔歲頻經火。何人更施金。蛛絲縈畫壁。牛角礪碑陰。獨以龍淵勝。遊人過路尋。</text>
<title>龍淵瀑布 在寺北五里</title>,<text>阿達千峯雨。龍淵一夜聲。時夜雨水大 劈來山自響。舂久石爲泓。欲語千人廢。將捿百鳥驚。諒非觀水術。那識逝川情。</text>
<title>甚寒</title>,<text>此來非所欲。就食歲行窮。蠧卷長開闔。孤燈與始終。亂山晴後雪。遙海夜深風。寒事妨筋力。歸鞭不敢東。</text>
<title>基永還後寒甚有懷</title>,<text>積雪宜高卧。明窓晩始開。小童無語侍。人吏有時來。短日欺書卷。匈年負酒盃。我兒行已遠。冰路恐遲回。</text>
<title>豊川守尹景道 濟弘 來訪</title>,<text>靑山碧海接雷封。五馬西來雪滿蹤。萬里風濤猶噩夢。景道曾以敬差官赴濟州。遇風屢危。 十年燈火更從容。宦情落落詩千首。世故悠悠酒一鍾。莫怪散人遲報謝。畏寒無力策衰慵。</text>
<title>贈景道</title>,<text>久別如相忘。逢迎亦異鄕。萍漂兩可笑。瓜熟一何忙。瘠土靑山衆。匈年白髮長。吾兒政更拙。餘化及隣疆。</text>
<title>聞景道賦歸。以詩贈別。</title>,<text>白髮西河守。歸裝犯小寒。績凝三歲最。民借一年難。雪屋依慈壽。君家在慈壽宮橋邊。 氷舟割碧瀾。幾篇臨海作。遙擬洛中看。</text>
<title>造山農歌 五首</title>,<text>殷栗縣前有造山坪。農者齊聲唱山有花曲。辭甚俚淺。想古皇華折楊下里巴人。汚不至此。彼蚩蚩者豈知有十二國風。而其詞往往自合於比興遺旨。豈詞曲出自性情。天機所動。無古今殊歟。余於閑中譯而成文。以俟采詩者。蝶汝西山共我之。雙飛乕蝶汝宜隨。初唱 同行若也山光暯。花裏應多可宿枝。答唱○比也○右食前歌。農者相招之辭。其二朝飧汲水一盆兒。水是淸溪是玉溪。初唱 二水元來淸濁別。須君一歃自能知。答唱○比也○右食後歌。傭耕者以主家動靜相問也。其三筐似晨星戴饁娘。依然半月下西方。初唱 看渠已是中年後。爭及初生半月光。答唱○賦也○右午前歌。此耘者見饁婦說之。自相贊譽也。其四喫了方休休了耔。長田一頃苦鋤遲。初唱 紡車鐵串安排晩。輪得絲來未半䂓。答唱○賦而興也○右午後歌。此憂日晩耘遲。唱而女和也。其五天際斜陽欲下山。前程千里杳茫間。初唱 靑騾倦矣行難盡。任汝徐行莫着鞭。答唱○比也○右夕陽歌。此悶向暮力罷也。</text>
<title>邑諸生洪梓南，林芝馨，朴在廷。朴冕敎有約不至。以詩責之。</title>,<text>阿達峯頭月。知君後夜期。一輪升已久。三影到來遲。簷角交捿羽。庭陰錯互枝。誰家乘醉卧。怊悵獨移時。</text>
<title>少焉諸生至。復用前韵以赦其過。</title>,<text>不負今宵月。能知一會期。相逢皆喜色。齊到豈嫌遲。隣語猶聞杵。林捿自選枝。夜深豪興發。村釀欲蒭時。</text>
<title>諸君到曉將散。更留後期。</title>,<text>客至初聞角。雞鳴若有期。煖床春氣早。明燭夜眠遲。松籟生寒髮。花心在雪枝。也應東嶺月。圓照更遊時。</text>
<title>贈諸君</title>,<text>荒凉官閣似郊亭。阿達羣峯在戶庭。積雪能令殘歲白。短燈猶爲老人靑。禾麻趁稅民爭市。魚蟹登盤地近溟。若使寒扉長剝啄。小僮留夜不須扃。</text>
<title>立春。諸君復至夜話。</title>,<text>狵聲人語巷西東。深坐衰翁獨避風。暗室燃明牛膩白。畫屛籠駐牧丹紅。近隣客到初昏後。窮海春生臈月中。預識暖陽遲度戶。讀書添得幾時功。</text>
<title>又贈諸君</title>,<text>跫音絡繹小樓東。鄕里衣冠有古風。月色較多晴後白。燭花相對夜深紅。君詩得自耕桑內。我枕常閑皷角中。最愛四山冰雪裏。臘梅先報一春功。</text>
<title>諸君復會</title>,<text>亦知行徑熟。未覺往來踈。歲服寒知薄。春符老懶書。文章欺白髮。行止信靑驢。試看西生月。從知萬象初。</text>
<title>誠正閣應製</title>,<text>辛丑冬。以童蒙入侍之命。隨敎官李世鐸進對于誠正閣。命講論語浴沂章。仍賜饌於諸童蒙。承命製進五言四韵律。御考上之。下賜華東正音一卷。玉殿祥雲合。金宮午漏稀。恩深賜宴日。才愧挾書時。日月明丹閣。風雲繞紫闈。千官冠佩集。頭上揷花枝。</text>
<title>日食詩</title>,<text>丙午春正月。朝時日食之。臣民同警懼。天地遂黑黧。損缺已無及。光明應有期。朝朝磨玉鑑。畢竟察毫釐。</text>
<title>閑中謾賦</title>,<text>白門之北路斜斜。養鶴生涯我一家。岳樹長風翻竪髮。天星子夜散明沙。卷中知有聖人事。門外宜無長者車。十丈奇松寒肅肅。春來應復翠交加。</text>
<title>三從會賦雲字</title>,<text>老木新花意。餘波一水分。三春不銷雪。千里自舒雲。世業靑氊古。詩聲白社聞。城西鍾動盡。談笑見天眞。</text>
<title>終南山</title>,<text>都邑永堅固。終南爲正宗。侯疆辰馬濶。王氣鳳龍鍾。土潤應多樹。時平亦謹烽。羣山爭助勢。西北翠成重。</text>
<title>題震稿 二首</title>,<text>靑松倚墻老。風雪自蕭踈。山水輕爲客。詩篇遂起余。殘年郞署直。千里孝廉廬。古壑雲歸晩。幽人興有餘。其二淸風仙骨寢園郞。長白山詩聞老蒼。使我書燈欲遐擧。知君簪紱不勝忙。驌驦千里思芳草。鷗鷺高塘立夕陽。三五擬傾君七酒。石欄明月籍衣裳。</text>
<title>湖亭獻伯父</title>,<text>一望平沙漠漠然。坐來始覺卜居賢。雪中行李分三月。醉裏悲歡度十年。閒楫依微兼樹杪。晩峯先後落天邊。庭前昔種長生樹。擬見開花錦欲燃。</text>
<title>小山翫柳</title>,<text>無端上山去。長安楊柳春。咫尺初難見。輕濃久益新。閭閻開宿雨。車馬向芳塵。東郭也應好。前期語故人。</text>
<title>臨津望花石亭</title>,<text>大江日西流。萬里歸滄海。潮平沙渚出。湍激成深滙。高岸轉羣木。峭壁抵屛障。蕭灑舊學亭。窈窕臨靑嶂。君子昔已沒。後人爭是非。明月有時缺。濁水含淸輝。莫以一時論。永受千載譏。</text>
<title>寒食山下逢風雪</title>,<text>今年三月花未開。土雨昏昏天黑色。幽厓積陰霾風雪。雲橫四野無南北。野田澤澤春耕遲。烏烏小民將無食。貧家寒食祭祀稀。牧羊之子墓傍息。</text>
<title>衍慶寺贈眞上人 寺在豊德齊陵洞口</title>,<text>眞公八十䫉如佛。獨處空庵歲月長。夜誦南無晨擊磬。行傍高麗古塔傍。向我申申授秘訣。天堂地獄何蒼蒼。專心事佛蒙佛力。灾殤可禳爲吉昌。由來堂獄何人見。苟志學者排其誑。嗚呼聖人旣亡道多歧。邪說暴行無已時。釋氏相傳已千年。更有一敎從西夷。</text>
