<title>題畫竹屛</title>,<text>好是幽軒種。寧須十个多。淸風吹不盡。二子立無瑕。右風恰見淇園樣。誰傳與可神。蒼煙橫一抹。氣色轉淸眞。右煙雨過湘江岸。寒聲葉葉聞。低垂蒼石上。滴碎幾苔紋。右雨雪壓枝枝重。仍敎夜色添。不堪安凍鵲。只合伴銀蟾。右雪新梢出墻處。又見笋爭抽。解蘀無多日。凉生次第秋。右新勁直雙竿立。蕭疏數葉搖。傍邊新笋出。似欲繼高標。右老</text>
<title>禁直。次鄭松江韻。</title>,<text>夜久月侵戶。寒多風入松。九天淸切處。何幸着孤蹤。又偶然同禁直。還恨隔東西。忽荷投佳句。吟來已曉鷄。又知公懷舊恩。句裏竹兼松。二頃吾無有。難收走世蹤。又臘後寒初緊。墻陰日已西。自公將退食。騎馬到棲鷄。</text>
<title>題碧潼枕虛樓</title>,<text>月轉三更夜。人憑百尺樓。一聲長篴裡。無限古今愁。</text>
<title>陽智途中口占</title>,<text>鶬鶊鳴上下。處處燒痕靑。叱犢耕夫去。春田雨正靈。</text>
<title>題盞臺</title>,<text>酒德眞堪頌。醺醺養太和。巵觴皆寓戒。唯願酌無多。</text>
<title>題畫葡萄</title>,<text>枝蔓相縈繞。團團綴黑黃。對之思嗅味。牙齒覺生涼。又葡萄世多畫。此筆最淸新。品格休高下。吾唯愛逼眞。</text>
<title>李參判 希得 設會。以病未赴。次示韻。</title>,<text>平生李參判。此日會耆英。酒饌蒙分及。知余恨負盟。</text>
<title>題梅竹屛</title>,<text>六竹纔揮灑。雙梅又幻成。一屛兼兩絶。相對不勝淸。畫竹多今古。無人此可爭。王孫三昧筆。獨擅海東名。</text>
<title>金城東軒壁上。有季父詩。元韻。</title>,<text>朝奉綸音下九重。千山踏破馬蹄中。邊城倩得三盃酒。豪氣憑凌萬里風。</text>
<title>伏次</title>,<text>行穿雪嶺幾千重。來倚空軒寂莫中。佳句壁間瞻季父。不才還愧負家風。</text>
<title>甲山行營。有先君詩。元韻。</title>,<text>路從三撒更重重。到此依俙若夢中。壁上幸看宜弟韻。讀來如得解頭風。</text>
<title>伏次</title>,<text>跪讀先詩意萬重。幾年埋沒壁塵中。如今忽寓羹墻目。悲慕難禁淚灑風。</text>
<title>題襄陽小樓</title>,<text>小樓高處日徘徊。堪愛淸風兩腋來。試鑒東岡通眼界。野煙江樹摠詩材。倚樓孤客値新秋。淸簟疏簾暑欲收。林外一聲何處篴。却敎歸思滿滄洲。</text>
<title>題洞山縣</title>,<text>江海秋風萬里愁。客行終日傍汀洲。巖間石臼尋舊跡。仙子何年此地遊。</text>
<title>洛山寺</title>,<text>古寺來懸二夜燈。暫時閑味敵山僧。軒窓勝絶眞堪愛。滿壁留詩價倍增。</text>
<title>題江陵小樓</title>,<text>荷花爛熳竹參差。樓上鉤簾獨坐時。披得煩襟玆可愛。定應他日費相思。簷間斜日映蛛絲。樹影依依上榻遲。公事無多閑意足。小詩吟就謾搘頤。倚欄閒聽撫朱絲。誰遣佳人解掃眉。病客邇來情緖少。陽臺無復夢多時。異區隨處是瀛洲。庭院無人興轉幽。信美荊州猶足樂。不須懷土賦登樓。</text>
<title>題連谷縣</title>,<text>海山秋色政佳哉。馬首今朝向北回。客路驅馳何日了。明年又傍海棠來。</text>
<title>題羽溪縣</title>,<text>三面靑山左右溪。一區形勝海門西。窓含萬里扶桑日。臥聽金鷄未曉啼。叨忝觀風荷聖明。海邦遊遍足恩榮。蕭條古縣如村巷。鷄犬驚猜皷角聲。</text>
<title>題燕謹堂</title>,<text>樓閣參差架斷崖。誰將形勢巧安排。竹西凝碧俱佳絶。燕謹登來覺更佳。</text>
<title>題平陵驛</title>,<text>覆墻新竹萬竿齊。應有時時翡翠啼。壁上恨無懸一詠。拙詩聊爲此君題。</text>
<title>題杆城淸澗亭</title>,<text>小雨軒前人坐獨。斜風渚上鳥飛雙。羈懷到此殊無賴。怕有濤聲撼夜窓。</text>
<title>題淸風凝淸閣</title>,<text>長江浩渺漲春浪。大野微茫橫暮煙。多少樓臺此第一。也宜萬口爭相傳。</text>
<title>慶會樓池邊祈雨。獻官。</title>,<text>冒炎三日立池邊。蜥蜴何由下沛然。上帝不應慳一雨。微臣慚愧乏誠虔。</text>
<title>伐登浦。有先君詩。元韻。</title>,<text>百尺危亭俯綠漪。登臨終日下來遲。邊城到處雖多勝。橫槊閑吟有幾時。將軍兀坐對潮漪。客到邊城匹馬遲。小亭映碧淸如許。須待前峯月湧時。</text>
<title>伏次</title>,<text>十里澄江漾碧漪。山長野遠夕陽遲。我來幸値三秋暮。洲上楓林倒影時。半輪明月浸淪漪。人在危欄就枕遲。長篴纖歌徒爾耳。客愁無限酒酣時。壁間詩句尙分明。手拂塵埃拜姓名。泉壤杳冥懷罔極。不禁雙淚自沾纓。</text>
<title>贈石娥</title>,<text>歌舞場中第一人。轉喉回袖妙通神。侯門遍到無虛日。贏得纏頭錦幾巡。娼家才調孰依俙。今世無雙古亦稀。自是聲名傾一國。綺筵邀得便生輝。酒徒詞客幾追遊。惟惜年華去不留。坐狎白頭挑醉興。也應知我舊風流。</text>
<title>守松京。瓜滿。留贈諸生。</title>,<text>淫祠爲弊極于今。一炬焚來快衆心。從此古都培正氣。諸生眞箇起余欽。靑衿繫獄事堪驚。忽霽天威日月更。深喜聖朝扶正氣。一尊聊用慰諸生。薄劣三年忝保釐。芹宮來往幾多時。育才未效菁莪盛。明日將歸倍忸怩。</text>
<title>門會席上</title>,<text>都無白白紅紅處。不見三三五五來。共喜衰門猶勝集。只嫌佳節未全回。志見於詩盍各陳。十人顔面摠非新。共分此日眞堪樂。佳句還驚筆有神。</text>
<title>贈圓上人</title>,<text>蕭寺歸來欲夕陽。爲牽餘興重徊徨。溪邊又被僧勤挽。題罷新詩意轉忙。</text>
<title>題尼城東軒</title>,<text>此地今年按節行。今年未暮又南征。涓埃莫效身徒苦。却愧郵人費送迎。纔去還來實不圖。獨賢何敢怨馳驅。此生未卜休官日。定是終身走道途。</text>
<title>呈上葆眞菴方在試院</title>,<text>忽聞門外丈人行。安得高軒許蹔經。咫尺未成靑眼對。此中還恨報先聲。鷗鳥深盟久已寒。知公宦興欲將闌。院樓南望空怊悵。客裡難偸半晷閑。歧路悤悤各宦遊。追陪京洛幾回頭。人間聚散無窮事。不耐今朝動別愁。</text>
<title>題龍門</title>,<text>龍門山似鹿門山。山下龐公獨掩關。秋晩客來煩剝啄。果盤茶椀儘淸閑。</text>
<title>次東園及竹溪韻 諸公皆賀入相</title>,<text>忝辱諸曹歷五卿。贊成六載竟無成。一朝誤荷非常寵。駑劣何能稱物情。驚聞恩命夢耶眞。大拜胡爲及老人。無術致君空自愧。蒼天其不福吾民。</text>
<title>坐政府大廳。望蓮亭口占。</title>,<text>重門深鎖集禽聲。塵沒華筵苔滿庭。不見池臺今幾月。鶴雛安否問園丁。</text>
<title>贈李命生</title>,<text>人間薄宦豈身謀。榮辱從來不自由。莫效展禽偏直道。好隨時事學沈浮。</text>
<title>題眺遠亭</title>,<text>宜將眺遠作亭顔。晩歲高懷寄此間。城市山林通眼界。一邊奔走一邊閑。</text>
<title>題八會堂</title>,<text>新卜田園構小堂。更裁蒲柳護方塘。坐來頓覺神魂爽。休道尋常是路傍。</text>
<title>題僧軸</title>,<text>淸溪古寺是匡山。四十年前幾往還。僧卷披來生舊興。怳然如坐翠微間。</text>
<title>次星州東軒韻</title>,<text>客裏霜毛鬂上加。華軒記得昔曾過。重來按節榮雖有。不似當年興味多。</text>
<title>題全州南亭</title>,<text>南州亭榭此稱奇。客裏登臨試賦詩。戎馬餘閑拚勝會。鄕愁無限夕陽時。</text>
<title>贈琴娥</title>,<text>彈琴可聽誰家女。自說洗心臺下人。要待萬株山杏發。爲擕壺酒去尋春。</text>
<title>詠窓前兩花</title>,<text>躑躅薔薇並樹開。紅黃交映不相猜。何人可笑生分別。擬把紅黃各處栽。</text>
<title>題中書蓮堂</title>,<text>曾入中書卅載餘。如今重到足嗟吁。莫言舊事全消歇。荷滿池塘鶴産雛。</text>
<title>題銀臺契會圖</title>,<text>淸切官曹侍九天。叨恩六載粃糠前。題名却要他時看。聚散思來已惘然。</text>
<title>題書堂契會圖</title>,<text>橫絶江干百尺樓。月宵花晝飽淸遊。叨恩六載成何事。却愧題名接勝流。</text>
<title>挽朴二相 大立</title>,<text>壽過稀年爵貳公。在家爲孝國爲忠。人間事畢歸眞宅。應有芳名播不窮</text>
<title>題密陽嶺南樓</title>,<text>多少樓臺讓一頭。天敎此地擅風流。登臨但覺胸襟爽。却被江山挽我留。凭欄終日覺擡頭。千嶂回環一水流。今古幾人題品去。壁間懸板迹空留。</text>
<title>門會席上</title>,<text>萬事侵尋髮已黃。風流無復少年狂。滿堂絲竹徒盈耳。暫作韶顔借酒觴。佳人指下動哀音。色藝應知冠古今。雲雨巫山何處是。自憐衰朽久灰心。</text>
<title>過松都</title>,<text>向晩驅車入洛城。回頭卄載不勝情。何曾一利留民愛。愧見豊碑勒姓名。閭閻市井摠依然。父老奔趨擁後前。爭道使君無恙在。白鬚紅頰似當年。</text>
<title>失題</title>,<text>座中悲喜說難盡。詩句還看舊興新。何幸老夫猶未死。形容雖在欠精神。今夕多君粲者逢。幽情脈脈綺筵中。少年豪習眞堪樂。無復風流屬老翁。</text>
<title>題鄭 明春 畫屛</title>,<text>麝臥溪邊草自香。猿攀樹杪果經霜。林深晝靜無人到。惟有山蜂過去忙。</text>
<title>題童蒙先習示子輩 二首</title>,<text>晩學工夫要倍加。詩書儻見起吾家。但能有志追先輩。愼勿無成效汝爺。學力當知日日加。文章早晩要名家。立揚自可同君子。僥倖休將效汝爺。</text>
<title>題筆疇示子輩</title>,<text>百行初從孝悌生。聖賢誰不此先行。須知學問尤難廢。父父兄兄在講明。</text>
<title>題書堂雨後</title>,<text>亂流經野入江沈。滴歷猶存檻外柯。籬掛簑衣簷棲網。望中漁屋夕陽多。</text>
<title>題庇仁東閣</title>,<text>潮落黃昏洲渚空。歸來醉面受和風。夾道春柏開無數。不惜遊蹄襯落紅。</text>
<title>題別害堡隆慶戊辰季秋南道節度使時</title>,<text>歷巡邊塞到玆城。刀斗無聞夜夜聲。可見聖朝威化大。一方專制屬書生。三秋無患費驅馳。道路艱危所見稀。堪笑老來猶冒險。到頭方覺宦情微。</text>
<title>題陽城嘉靖壬戌京畿監司時</title>,<text>安城朝發到陽城。下馬回頭只數程。滿地綠陰池館好。隔墻時復聽鷪聲。</text>
<title>次王維韻</title>,<text>遙想皇州鎖冷煙。不堪揮淚怨蒼天。美人迢遞音書阻。誰遣鸞膠續斷絃。渺渺滄波漠漠煙。秋景先到海堧天。暮山風雨松聲咽。疑是湘靈夜瑟絃。</text>
<title>次客舍幷州韻</title>,<text>二年流落鬂全霜。無耐歸心憶漢陽。今日關西又留滯。可憐無處不他鄕。</text>
<title>次贈朴素</title>,<text>憐渠風味似山僧。詩酒平生是所能。命蹇時乖名不遂。恨無朝著與同升。</text>
<title>謝月汀惠香韻 二首</title>,<text>香封忽自月汀來。一炷纔燃鼻觀開。蝸室不堪聞穢氣。從今淸思自難裁。</text>
<title>謝再惠。用前韻。</title>,<text>咫尺猶難一往來。公廳那得好懷開。香封再餽還堪喜。謝意聊將短句裁。</text>
<title>見乙未新曆</title>,<text>年年厭見曆書新。八十臨來更可嗔。自笑吾生嫌老大。無情歲月肯饒人。</text>
<title>次西郊韻</title>,<text>少年尊酒醉紅裙。幾夢巫山雨與雲。痛矣亂離仍老朽。寂寥窓畔度朝昏。</text>
<title>醪搔韻。次西郊。</title>,<text>無才且老愧時髦。只得時時飮濁醪。自笑唱酬吟未已。耽詩少技癢堪搔。</text>
<title>次林石川甘字韻</title>,<text>曾聞大禹飮而甘。嗜酒全身十二三。勿把一杯宜戒愼。須知遠色是貞男。</text>
<title>新正。往宋同知僑寓。</title>,<text>新歲相尋是古風。西郊門外少人從。坐來忽見斜陽下。談酒論詩意萬重。</text>
<title>次月汀惠香韻</title>,<text>詩篇香炷一時來。鄭重緘封手自開。鼻嗅口吟多意味。箇中欣喜不堪裁。</text>
<title>重三日獨坐。吟呈西郊。</title>,<text>今年老甚廢閑行。獨坐寒窓負踏靑。安得三三五五輩。登高隨處共携甁。</text>
<title>戲次元朝飮屠蘇酒韻</title>,<text>微軀多病少醒蘇。八十康寧是不圖。何用賣癡先飮酒。詩場强敵可支吾。</text>
<title>呈西郊。兼示同會諸君。</title>,<text>煖堗明窓坐接茵。相傳杯酒不知巡。白頭靑眼吟聯句。總是平生親舊人。爲訪幽居至日斜。歸時城上見昏鴉。路迷松嶺堪怊悵。殘破長安百萬家。憶昨携壺盡意傾。殘年一話實非輕。只嫌短晷忙分散。更會應須趁月明。</text>
<title>復用蘇韻。呈西郊竹溪。</title>,<text>鬚眉皓白氣能蘇。誰把三翁畫作圖。詩老棊尊俱得健。箇中衰朽孰如吾。春到城中草木蘇。携壺作會是良圖。應知唱和吟哦興。不屬于君卽屬吾。</text>
<title>昨者暮歸。用前韻呈西郊。兼示諸公要和。</title>,<text>幽軒不厭藉重茵。勝會輪行第二巡。白首團圓是奇事。座中惟欠最尊人。醉餘冠佩整還斜。時復題詩字似鴉。日暮歸來傍墟落。城邊僑寓是誰家。笑語喧譁四座傾。人間此事未宜輕。暮年作會須頻數。看取西山落照明。</text>
<title>再次西郊踏靑韻</title>,<text>遊春年少好行行。花色能紅柳色靑。窓畔老翁空臥想。艾湯盈椀酒盈甁。</text>
<title>席上吟呈諸公</title>,<text>長興洞裡雪霏霏。驢背吟鞭一再揮。密席穩成耆舊會。淺斟淸話却忘歸。</text>
<title>次西郊韻</title>,<text>纔經兵禍福堪來。囊槖于今免裹餱。春半南山花始發。松間聊想好張帿。</text>
<title>聞西郊折花挿甁。爲唐人所偸。次西郊見贈韻。</title>,<text>性癖看花到老星。折來紅白挿于甁。瞥然取去還堪笑。誰識偸兒有寧馨。</text>
<title>奉賀雙谷拜僉樞</title>,<text>移拜僉樞自護軍。爲貧官職肯辭尊。非徒薄俸加升斗。最賀窮途荷聖恩。</text>
<title>求畫竹於尹參議 仁涵 付屛。題之。</title>,<text>昔年爲我筆頻揮。今日煩君掃一枝。屛上掛來除俗韻。只堪相對寫新詩。</text>
<title>留贈居易</title>,<text>一笑相看口乍開。才逢旋別各徘徊。從今兩地音塵隔。秋後難憑雁去來。君今西滯我東歸。爲問生涯何所依。此別何時更相見。只應中夜夢魂飛。</text>
<title>次贈安四耐</title>,<text>城市徘徊不厭喧。應知蹤跡遠山門。亂離酸苦渠何異。相對歔欷未忍言。</text>
<title>鄭雙谷設會。次商山君韻。</title>,<text>耆老團圓六七人。相看顔面摠非新。世間此會眞難得。莫厭深杯到手頻。重陽欲近月將明。尊酒堪論十載情。却喜華軒依舊在。筵前只欠眼波橫。</text>
<title>賀西郊增秩一級。且賜酒饌米豆。</title>,<text>八十加階國典存。頃年增秩亦殊恩。一朝又是紆新命。稀世榮光萬口喧。酒饌頒來米豆兼。朝家優老澤初霑。九旬耆舊宜如許。閑局恩私且莫嫌。</text>
<title>次竹溪賀西郊以年八十加階正憲</title>,<text>不德那堪齒爵尊。從前榮耀誤蒙恩。西郊最合稱三達。共賀綸音下九門。共戴明君大有爲。尊賢優老古猶稀。務知求舊加恩澤。將見微官一樣施。下僚沈滯白頭人。八十三年見早春。優老加階良法在。天恩應不靳衰身。</text>
<title>和竹溪約遊弘濟川邊韻</title>,<text>城西景槪想淸奇。山帶晴嵐水碧漪。秋晩正應楓葉好。明朝安得赴佳期。</text>
<title>和西郊竹溪韻。</title>,<text>木覓楓林景正奇。恨無流水漾漣漪。蕩春泉石眞佳絶。願得相擕作好期。</text>
<title>西郊簡尾。有九十豈可忝鵷班之語。故吟呈。</title>,<text>九旬豈可忝鵷班。此語還堪愧我顔。安得暫離香土去。接鄰茅舍共餘閒。</text>
<title>復次</title>,<text>歲年奔走玷朝班。白盡髭鬚蒼盡顔。貪戀恩榮猶未退。却思田里蹔偸閑。</text>
<title>吟呈西郊</title>,<text>臥病經旬廢作詩。君詩不見轉相思。向來相贈知多少。安得玲瓏唱我詞。</text>
<title>再用前韻</title>,<text>寒暄問訊只憑詩。咫尺終南有所思。酬唱頻頻人莫怪。兩翁皆是好文詞。</text>
<title>戲西埛</title>,<text>咫尺還同萬里遙。這間何耐兩無聊。莫言牛女相思苦。猶得年年會一宵。</text>
<title>奉酬西郊</title>,<text>淸尊勝會初開處。洛社春光欲暮時。最恨郊翁孤一座。空將幽抱寄新詩。春愁春興不禁多。佳節悤悤夢裏過。共把一盃那可得。只看佳句似陰何。</text>
<title>奉酬商山韻</title>,<text>淸談直到日西斜。杯上飛來見落花。相對座中俱白髮。正逢春暮惜韶華。仙子長生說可疑。須知人事若花枝。世間行樂無如醉。薄酒休辭更一巵。</text>
<title>戲吟。呈西郊。</title>,<text>庚癸丙生俱老大。一鄰遊戲一時官。共經兵燹猶無恙。須識天公賦與寬。踰耋三翁分義多。一春將盡闕相過。花前象戲尊前射。未易成之可奈何。</text>
<title>丙申元月</title>,<text>卄歲生兒是丙申。兒年六十甲還辰。吾踰八耋兒還甲。父子俱爲壽域人。</text>
<title>新歲偶吟。呈西郊。</title>,<text>少年歡樂憶茫然。八十殘骸轉可憐。但覺添年猶是幸。逢春無興到花前。</text>
<title>竹溪倒用前韻。敢效顰呈西郊。</title>,<text>尊酒同歡五載前。鬪碁爭鵠摠堪憐。爾來面目猶難對。轉覺新年興索然。歡會須期百歲前。吾儕衰謝有誰憐。如何歲後寒猶劇。無計相尋謾悵然。</text>
<title>次雙谷韻</title>,<text>觀音之祝出精誠。得享人生上壽名。我亦於君加一歲。共期花下聽歌聲。</text>
<title>上元日獨坐。吟呈西郊。</title>,<text>上元佳節古來云。藥飯遺風世尙存。烏落緘書眞怪說。新羅邈矣與誰論。治聾有酒出詼諧。此日誰人送酒來。老我患聾常事耳。一盃何望耳能開。中原是夜尙觀燈。士女奔波興不勝。可笑吾東無樂事。寒窓獨坐似癡蠅。</text>
<title>復用前韻。呈西郊。</title>,<text>佳辰令節世云云。舊俗餘風亦幸存。正月上元眞可賞。飯甛醪烈味堪論。新年無病願堪諧。酒後奇方有自來。剩欲與君相對坐。一匙拈了一尊開。聞說中朝盛賞燈。終宵爲樂樂難勝。欲觀勝事嗟無翼。安得身如付驥蠅。</text>
<title>梧陰次余呈西郊韻。奉和以呈。</title>,<text>老人强健未應稀。誰料殘生得産兒。當日擲衾寧擬此。收功休道是人爲。常愼人間福過災。衰翁此事足貽嗤。形骸久已成枯木。一念何時似死灰。</text>
<title>重三日獨坐。吟呈西郊竹溪兩丈。</title>,<text>人間令節値重三。芳草靑靑踏正堪。老病自嗟窓畔臥。空敎佳興落城南。荏苒春光月已三。遊人幾處興難堪。昔年勝會空回首。畜署西邊鞍嶺南。八十衰翁我輩三。隨行逐隊詎能堪。但思聯袂尋春去。遍踏山南與水南。</text>
<title>再吟再呈</title>,<text>勝日稱重九與三。登高聞健昔曾堪。只今臥病寒窓下。辜負擕壺藥店南。八十高年幸有三。逢場詩酒亦猶堪。空思昔日同鄕社。遊遍西東與北南。爲官曾忝鼎台三。叔夜明知七不堪。歸去故園何日是。自憐長夜夢江南。</text>
<title>復用前韻。呈上西郊。</title>,<text>遊人五五與三三。踏盡芳郊興自堪。白首只今思往事。幾探花柳走西南。悤悤節序過重三。未作遊春恨可堪。憶得去年輪會事。家家賓主盡東南。取友誰從損者三。雲雨翻覆我何堪。吾儕莫逆情如許。可奈離居北與南。</text>
<title>兒子折來黃梅小桃各一枝。始見花開。歎賞之餘。戲吟一絶。呈西郊要和。</title>,<text>折得黃梅與小桃。忽驚春色興先挑。殘生可笑貪花甚。欲挿繁英雪鬂毛。</text>
<title>西郊和贈。復吟呈上。</title>,<text>奇香異艶是妖桃。幾注芳心未易挑。若把千金作媒妁。千金奚啻等鴻毛。爭賞芳園李與桃。夜遊燈燭更堪挑。佳辰不樂將何俟。世事長嗟似蝟毛。詩韻牽强幾押桃。詞壇相對戰頻挑。唱酬往復終何賴。唯有尖頭一穎毛。</text>
<title>鵝溪相公惠烏竹杖一枝。兼以絶句二首。和呈申謝。</title>,<text>聞昔仙人杖化龍。衰年尤覺好擕笻。一枝忽自鵝溪至。深賀溪翁記老儂。故人遙贈碧琅玕。應綴沙頭一釣竿。日日摩挲知厚意。不須留向歲寒看。</text>
<title>竹溪來訪。又惠二絶。奉酬以謝。</title>,<text>枉訪初非邂逅逢。晴窓穩對舊形容。論文半日眞多幸。只愧談鋒拙又庸。眼不生花耳不聾。羨君强健未成翁。爭棋數局吾輸了。博塞從知早策功。</text>
<title>賀竹溪陞老職</title>,<text>今日聞君頂玉榮。那堪柏悅故人情。誰知天爵勝人爵。不羨三公與六卿。</text>
<title>靈允禪師送牋求詩。書二絶以贈。</title>,<text>剛愛山僧幾贈詩。送牋勤索又何辭。聞師住錫伽倻寺。憶着曾遊興可知。着意林泉少壯時。尋僧訪寺摠佳期。如今老病空回首。多少幽懷說與誰。</text>
<title>戲呈雙谷</title>,<text>臥病經年不諱醫。近聞差愈似平時。緣何尙未能行步。應爲從前脚力疲。</text>
<title>次西郊韻</title>,<text>僑寓城中歲月淹。殘年宦味飽曾諳。郊墟勝景應依舊。安得連墻築小庵。平生夢筆愧江淹。吟咏風流尙自諳。何日同君出西郭。往來漁店與僧庵。</text>
<title>西郊又惠前韻及英榮三絶。復和以謝。</title>,<text>路傍疏屋四年淹。馬足車輪耳熟諳。安得三山尋舊迹。今宵高臥白雲庵。人間過去幾豪英。今者稀聞八十齡。吾輩優游眞大幸。亂離猶得免凋零。明時共宦已爲榮。因老加階洽物情。唯我獨無階可進。還慚崇品忝公卿。</text>
<title>聞西郊遷寓</title>,<text>聞君寓舍又遷移。按堵安居定幾時。可笑吾生亦無屋。托身何地竟難知。</text>
<title>次竹溪</title>,<text>驚見新詩字字安。從知精力尙全完。耽吟不覺移時晷。傳與西郊仔細看。</text>
<title>呈雙谷</title>,<text>得來淸蜜十分甛。治病玆爲百藥兼。分與吾君供粥餌。刀圭些少幸無嫌。</text>
<title>奉別柳晦夫按湖西</title>,<text>再按王畿費數年。湖西之命又何然。應緣善布甘棠化。謾遣朋儕嘆獨賢。明知作別只斯年。病裏分擕倍黯然。欲勸陽關一盃酒。尊中奈乏聖兼賢。</text>
<title>贈淨土寺僧智浩</title>,<text>城西古寺是匡山。幾抱遺經住這間。五十年來長憶着。恨無探討蹔偸閑。寺廢無僧問幾年。近聞重創賴師賢。想應丈室渾依舊。煖堗明窓正可憐。山中舊興謾悠悠。一夜懸燈歎末由。結社高僧乖宿計。白雲紅樹想深秋。</text>
<title>次西郊韻</title>,<text>難將老病側廷臣。借伏蝸廬混主賓。却憶昔年承寵渥。鳳池高閣演絲綸。誰知廊廟觀時臣。伴食曾叨脩禮賓。此日伏庭誠未達。王言安得奉如綸。</text>
<title>十一月初九日。李參判設會。余以病未赴。參判分饋酒饌甚盛。過數日。又送示諸公所作分韻詩。要余一言。乃敢和各韻以還之。</title>,<text>邇來臥病廢扶笻。風日淒淒已仲冬。辜負君家文酒會。却思虛座恨千重。耆年勝會廢春秋。尊酒論文可洗憂。須把干金謀一醉。浮生役役幾時休。九箇高年七八旬。輪家作會已多巡。世間開口眞難得。老境淸談莫厭頻。衰病呻吟最怯寒。小窓深閉臥難安。忽聞有會長興洞。悵望空思盞底寬。耆老相從酒幾中。團圓笑語興難窮。人生最樂尊罍事。醉裏須知百念空。</text>
<title>伏蒙西郊贈絶句一首。和之。</title>,<text>獨坐無心酌濁醪。不禁愁裏聽松濤。朝簪已脫綸巾着。白髮何嫌短更搔。</text>
<title>奉和雙谷</title>,<text>白頭靑眼相逢處。談話何辭醉醁醽。共識鷦鷯一枝好。休言鵬鳥起南溟。</text>
<title>重三日。次邵康節韻。</title>,<text>可笑重三花未開。鵝黃嫩柳媚池臺。老夫尙解憐佳節。强倚欄干把酒盃。三月無花稀省見。花前難得聽纖歌。無花可是吾無恨。頭白花邊愧亦多。</text>
<title>走筆以謝梧亭</title>,<text>門外驚聞剝啄敲。忽看三十六瓊瑤。吟來只見慇懃意。一枉無煩折簡招。衰翁自少怯盃觴。遇興時時醉似狂。不恨詩中無酒字。一壺安得好逢場。</text>
<title>爵串觀漁</title>,<text>楓謝猩紅菊綻黃。九秋容貌媚斜陽。觀漁此日生佳興。不覺殘年在異鄕。蟹實魚肥稻已黃。海堧秋事過重陽。飛山咫尺思歸切。自擬飛山是故鄕。</text>
<title>遊冠岳山佛聖寺。次性湖上人軸中頤庵韻。</title>,<text>正好紅殘綠暗天。祗園遊賞興悠然。只嫌不見西邊海。多事衡山霧與煙。</text>
<title>贈閫赴牙縣</title>,<text>嘉汝今分百里憂。明時得意報恩秋。老翁便養爲餘事。撫字徵科政最優。</text>
<title>題類合。示日遵。</title>,<text>晩年何幸得生男。稍長能知字二三。學業有成寧可望。讀來猶愛聽喃喃。</text>
<title>戲題</title>,<text>八十生兒恐是災。不堪爲賀只堪嗤。從敎怪事人爭說。其奈風情尙未灰。七十生兒世所稀。如何八十又生兒。從知造物眞多事。饒此衰翁任所爲。</text>
<title>友人。以彈中燕。</title>,<text>翩翩樑上燕。底事蹈危機。只喜巢依舊。寧知主已非。驚魂墜金彈。冤血噀烏衣。海曲三千里。難成待社歸。</text>
<title>枯松</title>,<text>赤甲全辭幹。蒼髯盡脫梢。只堪虫作穴。無復鶴來巢。木客時應伴。樵童日幾敲。最憐明月夜。不見影相交。</text>
<title>訪李君之蕃</title>,<text>短棹淸江曲。龜潭訪主人。衡茅消白日。魚鳥隔紅塵。幾卜盤桓地。還憐寂寞濱。閑忙嗟異路。欲去更逡巡。</text>
<title>挽柳副提學 希春</title>,<text>間世英豪氣。兼人博洽才。飄零邊塞遠。啓沃講筵開。乞退纔歸去。銜恩復起來。忽然逢二豎。生死足榮哀。</text>
<title>題江華東軒</title>,<text>巨島浮滄海。孤城倚碧岑。風濤元不息。戈戟幾相侵。滿砌新篁色。當軒老樹陰。江都懷往事。形勝古猶今。</text>
<title>題沔川伴月樓</title>,<text>檻外池心淨。松間矢道長。竹疏微見影。荷老細聞香。薄晩風鏖暑。新秋雨助凉。客邊驚節序。搔首立斜陽。</text>
<title>題鴻山澄淸樓</title>,<text>竹色分雙島。荷香滿一池。雨邊平野後。人倚小樓時。勝地誰同賞。覊愁只自知。欲將詩作壘。聊用酒爲基。</text>
<title>題龍岡澄心堂</title>,<text>小塘方一畝。風動見微瀾。樹立墻頭靜。窓開水面寒。碧荷芳意歇。黃葉落聲乾。過客思題句。慚無錦繡肝。</text>
<title>題吏隱亭通遠樓</title>,<text>高人新卜築。通遠扁樓顔。萬景雙眸下。長江十里間。正堪成大隱。仍得占長閑。徙倚西山暮。貪看倦鳥還。</text>
<title>題金城東軒</title>,<text>疊嶂擎天立。長川抱野流。懸詩欣有板。騁目恨無樓。去國來千里。思家度一秋。嶺東遊已遍。今向嶺西遊。攬轡神仙境。周行數月間。題詩多寓興。把酒少乘閑。穢貃曾開國。蓬萊不見山。客中仍歲暮。秋思動鄕關。</text>
<title>題新安驛</title>,<text>試入通溝宿。聊從楓岳來。煙霞衣尙濕。猿鶴首空回。夙願今初遂。幽懷亦暫開。此生難再賞。塵事日相催。</text>
<title>餞席。贈襄陽府使金公 瀷。</title>,<text>嶺海叨持節。居然已再秋。詢宣勞未效。勝賞願纔酬。祖席還堪愧。離杯自是愁。夜深須取醉。他日思悠悠。</text>
<title>題三陟凝碧軒</title>,<text>我愛高軒好。何曾讓竹西。捲簾山入座。憑檻月當溪。獨立吟偏苦。重來意轉迷。四時能道景。知是企齋題。</text>
<title>題麟蹄東軒</title>,<text>亂山通一逕。官舍混村家。軒靜無塵點。林空着雪花。未禁時序晩。轉覺客愁多。獨靠寒窓坐。悠悠日欲斜。</text>
<title>題洪川東軒</title>,<text>縣舍頗幽僻。靑山是四隣。壁間多古句。墻外少居民。久客無相問。孤燈只自親。夜長鄕思苦。添得鬢絲新。</text>
<title>題集勝亭</title>,<text>宿負江山債。遊觀老更耽。得閑携勝侶。扶病策羸驂。路轉荒村北。亭開斷麓南。坐來收景物。描寫恐難堪。勝地曾多賞。玆亭逈出常。三江通眼界。四節好風光。水落波全綠。林寒葉半黃。偶然拚此會。佳興欲顚狂。</text>
<title>贈安四耐</title>,<text>住着松都下。年年作遠遊。佳山曾遍賞。逸士亦多搜。末路生何晩。初心老不休。愛之無以贈。詩句且須留。</text>
<title>次靈通寺僧軸韻</title>,<text>薄晩投山寺。黃昏見佛燈。倚樓茵近水。臥榻枕連僧。願遂三生宿。遊思卄載曾。磬聲驚客夢。窓外曉暾升。</text>
<title>讀書堂新堂落成。宴席上吟呈。</title>,<text>幾年思舊館。今日賞新堂。樹影三層砌。天光半畝塘。鶴癡初學舞。荷老尙含香。日暮忘歸處。寧辭詠且觴。</text>
<title>次盧蘇齋七十歲作韻</title>,<text>斗覺今年至。誰言七十稀。飽經榮與落。多耐是兼非。脩短天應定。行休理敢違。思量乞身事。準擬解朝衣。</text>
<title>次鎭川愛蓮堂韻</title>,<text>半畝方塘裏。華堂結構新。軒窓留別景。几案絶纖塵。望似神仙宅。登疑夢幻身。更看佳扁在。誰是愛蓮人。</text>
<title>贈朴生 光則</title>,<text>洛北分携後。相思近十年。那知逢客裏。暫得話尊前。宦興吾方倦。窮愁爾可憐。唯須各安穩。萬事摠隨緣。</text>
<title>懶鷄</title>,<text>鷄鳴何太晩。鍾動已殘更。欲辨熹微色。初聞咿喔聲。司晨眞不職。戒曉亦虛名。畜汝將安用。難逃鼎裏烹。</text>
<title>新月</title>,<text>如鉤復似眉。耿耿入窓扉。白晝渾藏彩。黃昏乍發輝。樹枝相掩映。野氣接熹微。待得圓無缺。方看列宿稀。</text>
<title>題咸從西軒</title>,<text>縣古多喬木。軒幽足好山。客心千里外。人事百年間。愁裏寧無樂。忙中亦有閑。與君情款款。把酒一開顔。</text>
<title>題寧遠</title>,<text>亂山圍古郡。微雨濕荒村。老樹棲鴉集。空庭落葉飜。秋聲添旅恨。暝色動吟魂。絶域愁風景。令人憶故園。</text>
<title>舒川望海亭</title>,<text>晩坐華亭上。凉生六月秋。野橋人欲斷。村樹鳥初投。一篴橫牛背。孤煙起壠頭。海堧奇勝足。收拾付詩眸。大野連滄海。憑高一望平。波濤浮浩渺。島嶼點空明。浦闊孤帆去。天仾落日橫。倦遊猶矯首。吟嘯不勝情。</text>
<title>題堤川</title>,<text>境僻軒楹靜。庭空樹木稠。遊蜂來案上。鬪雀墮床頭。斗覺春光晩。仍驚歲序流。客行何日了。歸思正悠悠。</text>
<title>題大興</title>,<text>一雨初晴後。三春欲暮時。映池花倒錦。依砌柳垂絲。客裏猶牽興。吟邊更擧卮。偶然成此會。萍水亦佳期。</text>
<title>次鄭體察韻</title>,<text>白髮千莖在。丹心一寸餘。小窓今共席。黃閣昔聯裾。造次寧安臥。流離未定居。笑談兼涕泗。不省酒尊虛。</text>
<title>再次</title>,<text>暮年鄕社會。零落幾人餘。故里空回首。華筵未接裾。邇來爲旅客。何處得安居。萬事難容力。唯須付太虛。</text>
<title>次竹溪韻</title>,<text>殘生羸悴甚。臥席少便安。得喪渾如夢。榮枯摠等閑。凄風侵北牖。積雪掩前山。要待暄姸日。相携一破顔。</text>
<title>八十歲元日。述懷。次七十歲韻。</title>,<text>人生稀七十。八十更應稀。欲學武公戒。曾知蘧瑗非。貪榮身局束。乞退事乖違。志願何時遂。嗟哉食與衣。</text>
<title>次樂天何處難忘酒四首</title>,<text>何處難忘酒。思人遠別情。征鴻望已斷。落葉聽堪驚。帳外侵宵坐。庭前伴月行。此時無一盞。愁緖不禁生。何處難忘酒。窓前潦倒翁。寒眠憑短枕。獨坐撫枯桐。鬂亂莖抽白。燈殘燼落紅。此時無一盞。怊悵向西風。何處難忘酒。秋懷覺倍多。吟哦唯短句。慷慨欲長歌。但願尊如海。何須肉似坡。此時無一盞。寥落恨如何。何處難忘酒。天寒雪滿園。無人尋陋巷。盡日掩荊門。返照林間色。炊煙屋上痕。此時無一盞。安得慰覊魂。</text>
<title>張參議 士重 第會集席上。吟呈座上。</title>,<text>幾歲違顔面。如今做笑談。對尊心自慰。搜句興難堪。客座聯成六。杯傳遞過三。人生行樂耳。此理要須諳。</text>
<title>西郊次惠。敢復和上。</title>,<text>約束拚佳會。諠譁作戲談。亂離那可說。行樂尙能堪。酒盞銜多少。詩篇唱再三。逢場最可喜。此意有誰諳。</text>
<title>用前韻。贈別李參奉 貞民 以牙山參奉歸。</title>,<text>明朝有遠別。相對作淸談。晩景那須說。覊懷不自堪。愁多杯復一。坐久夜將三。薄宦君休厭。艱難合飽諳。</text>
<title>次西郊戲余博奕韻</title>,<text>聖訓賢乎已。君能解此無。用心猶可寓。餘外更何圖。黑白交爭處。輸贏畢竟時。憑玆觀世事。這意少人知。</text>
<title>次梅溪堂壁上鄭林塘韻。贈主人。</title>,<text>卜築梅溪上。閑居是隱居。野情忘得喪。塵事謝乘除。坐臥三楹裏。盤旋一畝餘。求詩豈無意。應謂我知魚。</text>
<title>修禊席上。吟呈西郊，竹溪兩禊丈。</title>,<text>二年經大亂。三老保餘生。舊會猶堪續。新醅正可傾。相看鬚鬂白。共作笑談淸。托禊知多少。吾儕最有淸。</text>
<title>奉酬西郊再唱生韻。兼示竹溪。</title>,<text>人間何倐忽。百歲是浮生。白髮三翁在。芳尊一日傾。共忘官爵貴。相照肺肝淸。只願長如此。松筠不世情。</text>
<title>奉酬西郊三唱生字韻。兼示竹溪。</title>,<text>昔日饅頭會。如今半死生。眼靑頭又白。交舊蓋何傾。座上談兼笑。尊中濁與淸。應須襟後集。一醉有餘情。</text>
<title>榜會席上吟。呈雙谷，松嶺兩年老。</title>,<text>二百同年榜。生存只箇三。凋零雖太甚。會集亦猶堪。抵死拚佳約。從入作美談。正逢秋色好。窓外望終南。</text>
<title>次崔翰林韻</title>,<text>海島經年客。遲回又仲春。開懷應作惡。對面摠非親。岸柳驚含嫩。階花喜拆新。離家何用恨。携子可安身。</text>
<title>次西郊重三韻</title>,<text>逐水年華逝。爭春景物新。韶光方艶艶。喜氣亦津津。乍見人心暢。還忘國運淪。憂歡付詩句。莫怪唱酬頻。</text>
<title>唐官王同知濟川亭址。次張寧東國有高樓之韻。都監堂上姜晉興次之。吾聞而次之。</title>,<text>勝絶漢江樓。樓亡水自流。傷心靑草渚。極目白蘋洲。不見東南美。空吟日夜浮。湖山依舊是。誰復一題留。</text>
<title>伴櫟亭八景</title>,<text>新谷林巒邃。朝雲態自嬌。日昇那肯散。風過未應飄。隱者怡顔久。神娥入夢遙。誰能持贈我。功業管朝朝。右新谷朝雲黛色龍門近。新晴景轉奇。峯巒雲淨盡。洞壑樹參差。淸磬千菴響。飛泉百道馳。晩來看更好。眞箇畫兼詩。右龍門霽景汀沙白如雪。鴻雁集成羣。逐暖聲浮渚。驚寒陣破雲。稻粱應戀戀。繒繳恐紛紛。莫向歸舟呌。偏敎旅客聞。右長沙羣雁小艦從何處。孤帆飽一圍。日斜微見影。風便疾如飛。旅雁爭先後。篙工任指揮。蓴鱸秋正好。疑是季鷹歸。右近浦孤帆浦樹雲初暗。楊花雨正疏。斜斜銀竹樣。漠漠畫屛如。日脚遙相掩。山容望轉虛。小村仍薄暮。微濕在茅廬。右楊津疏雨一島渾松樹。空明蘸翠微。定知鰲戴立。長見鶴飛歸。可愛朝嵐捲。還愁夕靄霏。何年漢使節。却向此中依。右仙槎碧松渺渺梨湖外。看看落日斜。翠鬟低列峀。金背閃歸鴉。莾蒼千章木。離披幾片霞。炊煙帶夕照。遠近羃漁家。右梨湖落照日暮鳴灘下。孤燈是夜漁。但聞人鬧語。不見柳穿魚。玉尺應無數。銀絲擬有餘。更深火漸遠。捲網向村墟。右鳴灘漁火</text>
<title>歸田後八十二歲元日。述懷。用前韻。</title>,<text>歸田眞樂事。辦此古來稀。已自知今是。何須諫昨非。歲華嗟易改。心事未曾違。幸免飢寒逼。加飡又煖衣。</text>
<title>遊冠岳山佛聖寺。贈同丙長老惠默。</title>,<text>少日厭塵土。愛山仍愛僧。相携頻訪寺。共宿幾懸燈。宦路奔無暇。雲林到未能。暮年依冠岳。蓮社興堪乘。師乎同我丙。八十二高年。歎我衰而朽。多渠健且全。三生共休戚。一見亦因緣。要作他時面。題詩贈短篇。</text>
<title>贈惠熙禪師</title>,<text>有客尋山寺。居僧敞佛堂。誰知市朝老。得到水雲鄕。跌宕空餘興。衰遲未放狂。茫然憶歸老。林外已斜陽。一寺僧多少。憐渠善解文。未甘同草木。應好雜煙雲。指路資登陟。論山吐見聞。題詩益懇索。工拙不須云。</text>
<title>遊冠岳山佛聖寺</title>,<text>衆岳來從北。危峯轉向東。何年開此地。小刹住其中。俗子難留迹。騷翁好蕩胸。玆遊只半日。幽興自無窮。石逕縈回盡。拚躋近絶巓。寺藏蒼壁底。僧在白雲邊。爽籟生林壑。淸流溢井泉。平生幾勝賞。最勝屬殘年。</text>
<title>丁酉九月。到三井菴。次雪淸軸韻。</title>,<text>好是重陽節。祗園偶擲笻。紫開含露菊。丹遍染霜楓。落帽風難挽。題餻句未工。明年不須健。此會屬衰翁。肩輿度澗谷。到寺試携笻。野遠窮滄海。山寒盡赤楓。亂離從世運。憂樂付天工。不忍孤佳節。嗟哉八十翁。小刹松間住。尋僧賴短笻。黃花滿山菊。赤葉幾林楓。酒把淸兼濁。詩吟拙與工。那知九秋景。饒此白頭翁。</text>
<title>移寓爵串</title>,<text>自笑移居苦。猶知興味多。力耕饒稻黍。謀饌足魚蝦。但可吟詩坐。誰能載酒過。江山隨處好。飄轉亦堪誇。</text>
<title>有僧來訪。問其寺。在近處。頗起尋遊之興。口拈一律。</title>,<text>海曲移家好。初非爲竹林。春風花盡謝。夏日綠成陰。自覺盤旋穩。還同隱遯深。山僧來問訊。隣寺亦堪尋。</text>
<title>碁朋見訪。喜而吟懷。</title>,<text>石逕經旬廢。柴扉傍午開。僧無乞米送。商有賣茶來。遣興吟詩句。無心把酒杯。碁朋堪破寂。相對喜難裁。</text>
<title>奉和梧亭 四首</title>,<text>移居滄海曲。幽寂似山林。每挹晴嵐翠。長看落照金。花殘春已暮。樹密綠初陰。野老來爭席。聊云樂我心。桑楡宦情薄。乞退已三年。有巷無塵事。江山有勝緣。朝朝返旭暖。夜夜引燈燃。自是安閑足。何憂食與眠。節序悤悤去。居然過一春。八旬寧恨老。五畝不憂貧。白鳥爲閑侶。靑山是近隣。吟詩無外事。髭斷肯辭頻。寂寞堪頤養。幽懷好卜居。煙霞迷石逕。松櫟護茅廬。隱遯元非惡。功名摠是虛。種蔬兼種藥。籬下有菑畬。</text>
<title>題淸風凝淸閤</title>,<text>百尺危樓上。登臨氣像豪。消憂憑玉斝。寫興倩霜毫。霞鶩傳名久。江山待價高。若爲長住此。抛擲簿書勞。</text>
<title>次白樂天對酒韻</title>,<text>浮生一世間。爲樂能幾日。役役更營營。億兆皆如一。天地不知寬。死生長乾沒。誰知一盃酒。曾不到朽骨。飮酒最是樂。延生別無術。醉裏發浩歌。且復揮詩筆。何須煩藥餌。一醉愈百疾。萬事可都忘。何況計得失。所以古之人。謂之忘憂物。壽夭莫言天。無非自己出。此理要商量。寒窓獨坐兀。</text>
<title>遊三藐寺。記事示同遊。</title>,<text>歸田老叟一事無。消遣光陰何以乎。採山釣水身欲倦。尋僧興動還難孤。肩輿遙向古寺行。近村儒老招與俱。縈廻石逕費攀躋。禪扉剝啄驚緇徒。陞堂坐臺覽景物。隔林幽鳥鳴相呼。神淸骨爽脫世界。此身怳若登淸都。軟泡香蔬俱不惡。一飽滋味勝膏腴。齎來更有手談具。棋局畫紙爲之圖。破閒聊同商嶺趣。終頭不關嬴與輸。懸燈淸夜與僧話。借眠榻畔依團蒲。曉聞磬聲發深省。十年塵夢空須臾。玆遊淡泊還有餘。蘇仙詩句誰能模。遊山一日亦云幸。況言勝賞超塵區。祗園淨界不可住。欲踏歸路堪嗟吁。此事人間未易得。好是優游物外以自娛。</text>
<title>次蘇東坡四時詞</title>,<text>春光欲暮日欲落。小雨霏微灑簾幙。擬將芳信寄相思。折得梨花最繁萼。梨花白似美人肌。不贈仙翁而贈誰。安得趁花飛不盡。與翁沽酒典春衣。薰風習習白日永。竹簟布軒氷雪冷。燕舞鷪歌春已歸。綠陰滿地庭除靜。獨坐愁眉空自顰。睡餘纔得眼波匂。此時轉劇相思意。迢遞城東住玉人。人稀石逕苺苔綠。霜染楓林風動竹。城東想見秋色多。僑寓荒涼數間屋。寂莫柴扉盡日扃。閒看棗栗落空庭。相思夜夜對明月。窓外唯聞枯葉聲。北風浙浙搖簷角。煖堗寧愁衣被薄。憶曾年少走名廷。夢裏飽經榮與落。塵世堪憐赴燭蛾。乞身何幸臥煙霞。歲寒欲寄相思字。呵筆沈吟對雪花。</text>
