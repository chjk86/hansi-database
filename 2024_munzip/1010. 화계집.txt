<title>對庭梅 五言絶句</title>,<text>畵梅雖盡妙。不似活梅眞。一點生生意。猶含陋巷春。</text>
<title>澤中風浪。白𩿨浮沉。</title>,<text>春澤水盈盈。風吹波不靜。中間一白𩿨。浮沒隨波影。</text>
<title>過知止安嶺</title>,<text>漸入羊腸曲。崎嶇行路難。莫歎車軸折。知止是爲安。</text>
<title>七月二十八日</title>,<text>脆骨成塵土。微魂倘在不。竹林寒雨滴。猶是去年秋。</text>
<title>次堂叔氏謫海南韻</title>,<text>山山又水水。去去炎程脩。回首北來處。正敎魂夢悠。</text>
<title>達城路中 三首</title>,<text>湖上淸風起。披襟坐碧磯。爽然煩惱失。斜日不知歸。又藉草江邊卧。波聲入夢淸。頹然睡一覺。回首日西傾。又五步馬一蹶。十步奴一僵。得經泥路滑。川水又無梁。</text>
<title>客中寄所知</title>,<text>客中逢滯雨。歸旆此淹留。故人不可見。家在水西頭。</text>
<title>途中偶感</title>,<text>北風吹水急。鳧鴈不成羣。滿岸惟蘆荻。寒聲處處聞。</text>
<title>風雨牎紙穿破</title>,<text>亂雨乘風至。斜侵屋壁間。竹牕半無紙。軒豁見南山。</text>
<title>題鄭士有聚散說後</title>,<text>分明卷上題。十四年前事。世道日蕭條。誰能知此意。</text>
<title>雪中</title>,<text>上下一粉障。遙分山與水。點點數株松。依依暮靄裏。</text>
<title>道中偶吟</title>,<text>野遠皆秋色。山高欲夕陽。光陰如水逝。驚却鬢邊霜。</text>
<title>贈震師</title>,<text>迷川尋寶筏。覺路駐塵筇。迢遞東林寺。令人憶遠公。</text>
<title>遣懷</title>,<text>築室花溪上。靑山掩靄中。主人無一事。詩史課兒童。</text>
<title>宿成佛菴</title>,<text>昨夜彌陀窟。今宵成佛菴。梵音隨處聽。爭似白蓮參。</text>
<title>口號</title>,<text>理屐尋山去。扶筇帶月歸。衣穿烟靄濕。幽興尙依依。</text>
<title>自大芚向安寂。口號。</title>,<text>螺鬟憐矗矗。玉澗愛潺潺。安得幷州劒。剪取此溪山。</text>
<title>題銘巖畵梅</title>,<text>畫梅不畫香。香在主人腹。對月吐奇芬。淸香猶馥馥。</text>
<title>過忠州謁林將軍 慶業 廟。次卷中韻。</title>,<text>忠誠貫白日。烈烈死猶生。壯氣山河在。達川萬古鳴。</text>
<title>避暑松林</title>,<text>困卧蒲團上。松林日午時。僕夫猶愛睡。呼起故遲遲。</text>
<title>登鳥嶺關</title>,<text>杖策歷崎嶇。登登行一舍。不知步武高。但覺羣山下。</text>
<title>與河淵淵期遊月城。余有故後往。則河已返矣。偶吟一絶。</title>,<text>君來我不來。我來君已去。荒城半月明。正是相思處。</text>
<title>咏鷹</title>,<text>鷹與人同宿。人閒鷹亦閒。時時動霜翮。應夢獵前山。</text>
<title>久旱得雨。仍晴玩月。</title>,<text>雨喜枯苗潤。晴憐好月明。雨晴皆不惡。隨處卽詩情。</text>
<title>貧病</title>,<text>驅病病難去。逐貧貧亦來。庭花如欲慰。故故向人開。</text>
<title>崔老伯庭前舊有叢竹。竹死代種梧桐。戱吟以贈。</title>,<text>昔栽叢竹處。今見碧梧桐。孤直縱相似。歲寒應不同。</text>
<title>久陰不雨</title>,<text>移秧者欲雨。刈麥者祈晴。不晴不雨意。也應識此情。</text>
<title>新正</title>,<text>獻歲人相賀。逢春我獨悲。花溪此時會。地下知不知。</text>
<title>聞呼呼鳥 鳥聲若呼呼</title>,<text>呼呼呼底事。雖呼應者無。呼人留不去。莫是老人呼。</text>
<title>歸家復聞</title>,<text>書社呼呼鳥。來此復呼呼。欲呼去何處。山外皆網罟。</text>
<title>諸少年乘舟。余坐巖上戱吟。</title>,<text>層巖浮水上。登此若乘舟。把酒同淸興。安危却不侔。</text>
<title>途中偶吟</title>,<text>騎馬老無力。逢僧扶上之。問僧何處住。笑指南山眉。</text>
<title>濯足</title>,<text>流水出山去。不須問淸濁。難逢洗耳人。吾足猶堪濯。</text>
<title>醉中偶吟 二首</title>,<text>氣與高山聳。心同流水長。浩然歌一曲。忘却鬢堆霜。又儒作僧居室。僧爲儒炊飯。因儒以有僧。無僧儒亦散。</text>
<title>贈月明巷諸君</title>,<text>邇來數相見。多在汶陽時。自去汶陽後。晤言未易期。</text>
<title>山行</title>,<text>偶着遊山屐。崎嶇一逕微。松林殘雪滴。疑是落花飛。</text>
<title>與李聖極建中，李器彦渭贒。在玉山院齋。阻雨數日。甚無聊。共看蘇齋集。有玉山十四詠。各次其韻。以爲日後相思之資。</title>,<text>千秋紫玉山。名與武夷重。山出雲作霖。於焉驗軆用。右紫玉山先生獨樂地。今日更誰尋。棟宇依然在。悵無杖屨臨。右獨樂堂溪水流不息。溪舍寂無人。當年存養意。誰識箇中眞。右溪亭人樂自得意。魚樂自成行。江湖與道義。於此兩相忘。右觀魚臺流行上下間。一理無形像。千載此高臺。悠然沂水想。右詠歸臺一源有濁淸。觀物理分明。當日命名意。豈徒在濯纓。右濯纓臺楊柳光風夕。梧桐霽月初。靈臺一片地。溪水共澄虗。右澄心臺洗心如洗物。洗之塵不撲。湯盤卽此臺。銘字宜常目。右洗心㙜以蓮比君子。蓮以君子尊。君子不可見。問蓮蓮不言。右蓮塘垂綸者何人。終日磯上坐。其釣不在魚。時有明月過。右釣磯潡者喧不息。懸者忙不閒。誰能回急脚。勇退此中間。右瀑布凹凾水滀渟。陰鼉中藏靈。雷雨時時作。萬彙沾毒亭。右龍湫入院如承敎。登堂盍顧名。先生手錄在。一脉自朱程。右書院欲尋白鹿洞。先訪子眞山。佳境知不遠。遊人莫便還。右紫溪谷口</text>
<title>途中有感</title>,<text>昨哭崔見仲。今哭李漢老。凄凉一路風。處處生秋草。</text>
<title>三聲優劣 諺曰男子有三樂聲。室人剪刀聲。馬齕蒭聲。兒子讀書聲也。</title>,<text>妻老刀何用。家貧馬亦無。小兒讀書史。惟此慰窮途。</text>
<title>別內從弟潤卿</title>,<text>一夜聯衾宿。十年久別心。難期吾再到。君可早相尋。</text>
<title>偶吟二絶</title>,<text>思酒酒難得。戀朋朋不來。惟有門外吏。徵債日相催。又老去家逾窘。病來氣益衰。不堪愁思攪。長卧廢吟詩。</text>
<title>三客</title>,<text>春色四時存。榮華誰得比。旣能發好花。何事多芒刺。右月桂玉顔出自然。非假粉脂染。可愛亦堪憐。却嫌太妖艶。右玉梅亦有奇花在。其名是海棠。非無春色好。但恨欠淸香。右海棠</text>
<title>寓安溪菴 時燦兒在此菴染痘。故往留。</title>,<text>獨處無聊甚。要僧與共談。僧來亦不語。碁局代淸談。</text>
<title>途中索句不得。戱吟。</title>,<text>身病文隨病。家貧學亦貧。胷中無一句。羞道讀書人。</text>
<title>題儉巖閒居 二首</title>,<text>蕭灑數間屋。依然汾水居。壁空無一物。床上有詩書。又山鳥鳴庭樹。人閒鳥亦閒。吟詩和山鳥。意味知一般。</text>
<title>次陳德日韻</title>,<text>把酒一相別。秋風不盡情。慇懃林下鳥。啼送兩三聲。</text>
<title>偶感 三首</title>,<text>邯鄲有玉杯。人榮玉盃飮。飮者何其稠。玉盃光遂寢。又滄洲採明月。魚目亦騰揚。不妨魚目售。恐掩明月光。又山深獸往之。誰識山眞面。輪煥倐靑紅。海人心目眩。</text>
<title>無月夜</title>,<text>庭暗樹無影。天晴星不稀。悄然坐黑夜。但覺露侵衣。</text>
<title>終日</title>,<text>昨日坐終日。今日坐終日。日日坐終日。朝看復日出。</text>
<title>自城中醉歸汶上</title>,<text>大醉三盃酒。行過半月城。千年故國恨。滿眼春草生。</text>
<title>九日龍山飮 時與洞人會飮天龍寺</title>,<text>九日龍山飮。吾儕異逐臣。黃花笑何事。應爲白頭人。</text>
<title>花溪九絶</title>,<text>有花食其實。由溪至於海。爲學亦如斯。始終宜勿怠。右花溪爭吟棫樸詩。共入芝蘭室。如欲襲淸香。先令鮑臭絶。右蘭室濠上觀魚者。魚樂問何如。吾自樂吾樂。觀魚不在魚。右觀魚㙜升高必自下。一層又一層。休言進漸遲。躐登恐難登。右進漸臺進進高無盡。登天然後窮。欲爲天上事。先學上天工。右無盡臺高出丙丁位。上通奎壁輝。披卷日相對。信乎文在玆。右文山有芝輕萬鍾。祿輕芝自重。綺園今不存。高蹈孰追踵。右芝重山潭上松林密。潭中松影涵。决流灌畦稻。利澤亦旁覃。右松潭造物有深意。寒泉出石凾。汲之幷受福。往來井井咸。右石井</text>
<title>花溪雜詠</title>,<text>剪棘掃塵穢。巖臺眞面呈。所恨石無語。詩成誰與評。右巖臺修治巖間緣樹多。巖上淸陰散。不見俗人來。但聞幽鳥喚。右幽景高卧綠陰下。脫巾仍脫衣。客來恠相問。翁是老農非。右卧楡亭築巖者靑衿。守菴者緇衲。借問主人誰。白頭翁卧榻。右花溪主人溪水透沙去。涓涓斷復流。有源者如是。何不反身求。右溪水纖柯不盈握。已作老蒼姿。樹木猶如此。人生事可知。右臺樹山頭一片雲。含雨何時吐。不被老龍知。巖間空散聚。右山雲</text>
<title>喜月出</title>,<text>夜坐讀周易。無人問所思。忽看虗室白。明月上梅枝。</text>
<title>過五家里。逢僧少話。</title>,<text>五家村前路。白日亭午時。邂逅山人話。閒情勝賦詩。</text>
<title>送兒科行</title>,<text>無馬騎牛去。牛亦借於人。書外皆他物。光光只一身。</text>
<title>元朝吟</title>,<text>爆竹聲纔歇。屠蘇酒已斟。殘燈猶不滅。分作兩年心。</text>
<title>結草爲方席戱吟二絶</title>,<text>昨日成一席。今日成一席。苟能不輟工。何事做難得。又方席實圓席。正如觚不觚。世間多此類。擧一反三隅。</text>
<title>李景淳 憲洛，仲穆兩進士。在汶亭送酒肴。兼投二絶。忙步以謝。</title>,<text>白鷺來何處。翩然自汶溪。感君珍重意。忙手圻封題。又小亭淸夜話。遙憶月盈溪。相對一樽酒。新詩幾首題。</text>
<title>老樹 諺曰樹老傳果。人老傳子。</title>,<text>樹老能傳果。傳果樹何奇。果熟反傷樹。不如無果時。</text>
<title>元朝在花溪。曉坐有感。</title>,<text>燈花仍舊歲。僧語已新年。七十翁猶在。題幡又一篇。</text>
<title>效榮啓期三樂三絶</title>,<text>榮啓有三樂。皷琴歌復歌。我心實先獲。千載與同科。又筆硯代枯桐。詩文當歌曲。獨坐花溪菴。百年聊自樂。又一歌樂爲人。再歌樂爲男。三謌樂得壽。俯仰更何慚。</text>
<title>燦兒家牛隻。爲大虫所咬。</title>,<text>歲運竆於丑。來徵定在寅。失之必有得。犧象豈欺人。</text>
<title>花溪遣懷</title>,<text>悠然對山水。端坐欲題詩。投筆却惆悵。恨無鍾子期。</text>
<title>宿上禪菴 一名上臺</title>,<text>雨過山如洗。雲沉日欲昏。不妨留此宿。高枕獨關門。</text>
<title>無影軒 上禪庵丈室</title>,<text>有形元有影。無影卽無形。一物寥寥處。山空月自明。</text>
<title>悶風雨不止</title>,<text>狂風吹不停。欲折溪邊樹。樹折亦無妨。傷禾也可懼。</text>
<title>偶吟</title>,<text>元是無心客。眞成有髮僧。八旬餘七歲。天地一秋蠅。</text>
<title>宿佳巖歸口號</title>,<text>往事如春夢。伊溪無故人。相逢多感慨。回首淚沾巾。</text>
<title>憶弟有感 七言絶句</title>,<text>汝病危時我亦危。我生汝死不相知。他年地下重逢處。共拜雙親說此悲。</text>
<title>先集爲人借去三年。而至是覔還。不勝悲感。</title>,<text>一帙遺編手澤新。三年埋在富山塵。携歸此日悲難耐。不見當時借去人。</text>
<title>金天用 海龍 與李震邴輝遠甫。全州人 遊上書庄。唱和一絶。戱次。</title>,<text>學士當年棲息地。風松猶帶讀書聲。仙翁一去靑山在。惟有春風野鹿行。</text>
<title>花谷葬朱叔獻 文燦。歸路有感。</title>,<text>花谷山中戊戌春。與君相見始相親。如今花谷埋君日。却向春風淚滿巾。</text>
<title>訪南舜會不遇</title>,<text>湖上春風訪故人。柴門半掩寂無人。悠然落日空歸去。恰似山陰興盡人。</text>
<title>十六日夜。夢見先君及亡友。</title>,<text>綵服趍庭喜氣濃。更逢情友討心胷。覺來寂寞人蹤絶。星斗闌干月在峯。</text>
<title>十八日夜。夢至一處。見宋朝諸贒來會。約可十餘人。其中一人。乃文天祥也。皆東向而坐。座上西向二人。卽胡酋云。余自堂下望見。覺而異之。遂吟一絶。</title>,<text>千古英䧺一席同。後生何幸猥承風。文山大節宜居右。左袵胡爲亦在中。</text>
<title>春山偶吟</title>,<text>春到溪山好鳥啼。興來誰送一壺提。獨將詩句酬佳賞。竚立沉吟日欲低。</text>
<title>甲午春。余葬二親。伯舅氏貽我一書。一日披閱書軸。得此悲感難耐。因吟一絶寓懷。</title>,<text>舅氏在時如母在。舅亡還似母亡時。當年舅有書貽我。見此書如見舅儀。</text>
<title>次堂叔氏謫海南途中韻</title>,<text>淸夜沉吟愁不寐。相思千里月分明。湘江物色增悽切。况復雲間一鴈鳴。</text>
<title>留興倫累日。與諸益相話。獨不見鍊伯。歸路投一絶。</title>,<text>五日興倫三日雨。芝蘭欠了一枝薰。山陰興盡歸帆急。魂夢悠悠入暮雲。</text>
<title>贈震師</title>,<text>遊人乘興探眞境。花滿諸天物色閒。撞罷木魚僧入定。梵音猶在水雲間。</text>
<title>立春日。次李戚兄韻。</title>,<text>虗送人間歲月饒。驚看綵燕又新朝。試將墻角梅花嗅。春意分明已上條。</text>
<title>途中見童子折花來。取一枝把翫。</title>,<text>路逢童子折花嬉。爲愛春光借一枝。童子回頭相笑語。春光不與老人宜。</text>
<title>贈慧上人二絶 國慧時時來問句讀。故次絶及之。</title>,<text>世間儒釋幷無眞。山野茫茫蔽六塵。貝葉芸香相對處。紛紛說話揔波旬。東林雲影繞書床。日展蕉心喜漸長。但恨性空非性善。不如江海兩相忘。</text>
<title>小旱暴雨不止。且喜且憂。</title>,<text>農家一念在禾苗。旱恐其焦水恐漂。去歲飢腸今未飽。祝天惟願二儀調。</text>
<title>僧東隱餽紙。以詩答之。</title>,<text>卄葉雲孫雪色明。穿來檀樹異香生。管城見此開顔面。多謝山人不棄情。</text>
<title>哀南成仲國憲</title>,<text>只惜其才不惜年。文章奇麗也誰傳。溫溫風味人如玉。不惜其才更惜贒。</text>
<title>哀朱叔美文徽</title>,<text>凜然高義薄層雲。吾友雖亡幸有君。當日棘廬來慰處。誰知此別死生分。</text>
<title>題曲淵溪亭</title>,<text>有山無水徒幽靜。有水無巖亦不奇。山下層巖巖下水。碩人於此考槃宜。</text>
<title>詠東國地圖</title>,<text>別有中華東海東。壁圖荊益古人同。莫言滕國爲褊小。多少英雄在此中。</text>
<title>海舶</title>,<text>怒浪掀天萬丈深。隨風片舶泛還沉。鯨波逐利渾忘死。載得魚塩直幾金。</text>
<title>栗洞孫丈初度日。贈爾和。</title>,<text>高堂鶴髮醉顔酖。獻壽樽前樂事多。孤露此生偏感慨。羡君衣綵舞傞傞。</text>
<title>比安道中。見海棠花。</title>,<text>遺棄仙葩混草萊。幾年空被野人咍。不隨桃李爭春色。猶把芳心向日開。</text>
<title>延豐途中</title>,<text>時命元來有屈伸。㤪尤何敢及天人。不如歸老花溪上。漁父樵童與作隣。</text>
<title>九日</title>,<text>庭前霜菊吐新芳。摘取香葩可泛觴。花不負人人自負。只將詩句答重陽。</text>
<title>玉山書院庭中。枯梅復生。次金上舍韻。</title>,<text>曾聞廟檜死還生。今見庭梅枯復榮。不識天公有意否。斯文否泰關春情。</text>
<title>孫景三留酒而去</title>,<text>香生席上坐佳賓。分付兒童不掃塵。更惠芳醪潤枯肺。故人情味是陽春。</text>
<title>蝴蝶</title>,<text>綵趐翩翩繞野亭。滿身香粉逐風輕。飛來飛去花園裏。疑是莊周夢未醒。</text>
<title>往門巖省墓歸路。村嫗進酒。戱吟。</title>,<text>騎牛落日出山來。村嫗殷勤進一杯。恰似漂娥城下飯。愧無韓信濟時才。</text>
<title>蛙鳴</title>,<text>此土莫非官稅地。爾居官地爲官宜。卽今人世無公道。應爾羣鳴揔是私。</text>
<title>聞夜舂呼韻</title>,<text>村碓夜無暫歇時。急舂新麥供朝炊。看來日夕奔忙事。只爲吾人口腹資。</text>
<title>仇良火村。有銀杏樹。不知幾百年。有老人自言其八代祖所植云。少憇樹下。吟一絶以贈老人。</title>,<text>黛色參天幾百年。老枝病榦尙依然。當時手種人何在。閱盡滄桑爾獨全。</text>
<title>元朝</title>,<text>人生七十曰稀年。今去稀年十八年。前十八年如一夢。稀年雖得豈多年。</text>
<title>次府伯趙公 明謙 玉山韻</title>,<text>霽月光風空滿樓。溪山無主使人愁。洗心㙜下澄泓在。認是源頭活水流。</text>
<title>次韓思彦東都八景韻</title>,<text>暖日和風氛翳空。遊人何處逗閒筇。千年故國荒城在。芳草萋萋雨後濃。右月城春日一聲蕭瑟送凉風。老木扶踈大野中。故國繁華今寂寞。空林落日葉堆紅。右鷄林秋色翠紗爲帳翳仙顔。第一奇觀鰲背山。日晩風生無處覔。只應和露濕苔班。右鰲山晩烟靜影浮光暎岸頭。溶溶一帶向西流。淸波不與要津接。沙上閒眠有白𩿨。右蚊水晴川翠黛尖頭紫氣交。萬條金線射林梢。江村遠近炊烟起。飛錫孤僧渡石橋。右桃岑落照聲穿暮靄千萬重。認是城南報夜鍾。明月鳳凰臺下路。餘音嫋嫋遠隨風。右鳳㙜暮鍾蒼髯白甲倚金剛。萬古亭亭春色藏。石上老根無恙在。貞姿不怕北風凉。右金剛老松靄靄沉沉雲滿天。廉纖一陣五陵邊。前村老叟耕田罷。獨閉柴門盡日眠。右五陵踈雨</text>
<title>老梅</title>,<text>枯査撑出小墻濱。半死半生衰病身。身老還憐心不老。猶能吐出一枝春。</text>
<title>丹邱里社。次金天用 海龍 韻二絶。</title>,<text>滿目兵戈天地昬。一家同作釰頭魂。行人指點丹邱語。烈婦忠臣孝子門。鴻毛一擲辦熊掌。誰識無功是有功。祭社如今輿議協。千秋不泯秉彝公。</text>
<title>雪後寄朴參奉思兼</title>,<text>怪他寒氣未消磨。二月溪山欠物華。天意却嫌春色晩。故敎滕六作飛花。</text>
<title>雪後。簡月明巷諸益。</title>,<text>一夜江村雪滿坡。剡溪淸興問如何。故人鷄黍猶相待。莫效當年返棹麽。</text>
<title>月城</title>,<text>雉堞依然地不移。城頭片月幾盈。金宮粉黛今安在。芳草猶含故國悲。</text>
<title>瞻星臺</title>,<text>登高望祲屬司星。疊石撑霄對翠屛。故國無人誰管領。雨餘苔蘚上臺靑。</text>
<title>次李孟猷過杜陵憶韓處士 汝愈 韻</title>,<text>行人猶說杜陵韓。洞裏孱顔亦不頑。處士遺風何處見。至今松竹保淸寒。</text>
<title>遊內延山</title>,<text>絶磴難扳咫尺間。一層艱似一層艱。兩脚雖勞雙眼豁。不妨扶杖渡淸灣。</text>
<title>次蔡上舍天則書堂韻二首</title>,<text>北風雨雪怕天寒。好是詩書閉戶看。莫道此間滋味少。客來呼酒蟹臍團。也宜炎暑也宜寒。安樂窩今一㨾看。又是春來奇絶處。梅香月色合成團。</text>
<title>哀金秀才孟壽</title>,<text>花落空山無定數。老夫曾不動心曲。狂風吹斷一番春。却悔三宵桑下宿。</text>
<title>見捉魚有感</title>,<text>魚在水中魚自樂。遊人何事苦相侵。一自庖犧結網後。世間無處可安心。</text>
<title>自大芚向安寂口號</title>,<text>山似雕鎪石似礱。淸流㶁㶁繞西東。桃源不獨仙人境。安得移家老此中。</text>
<title>戱吟</title>,<text>我似禪房老大師。學童皆是少沙彌。書齋淡泊無滋味。戒律如今謹守之。</text>
<title>九日無酒</title>,<text>重陽佳節菊花開。花下無緣把酒杯。吟得新詩當一醉。多情明月入牎來。</text>
<title>吾友南君舜會國衡。有子五人。皆佳士。第四郞先題鴈塔。少年登科固可喜。况具慶乎。榮親之日。以一絶奉賀。</title>,<text>五箇芳蘭菀滿家。時來先發一枝花。生生春意應無盡。慰爾東湖老病査。</text>
<title>上府伯趙公 明澤 三絶</title>,<text>斛粟堪爲續命丹。延生不必報神丸。老妻忽解雙眉皺。催洗塵鐺供夕餐。閉門飢卧碧山阿。滿架詩書揔是魔。多感涸鱗霑斗水。其如斗水易乾何。白首心期四友知。難忘最是草玄時。毛公已禿松侯死。惟有陶泓對晩曦。</text>
<title>江亭盆梅</title>,<text>虐雪饕風撼九垠。忽看瓊萼數枝新。主人偸得神仙術。尺土能移閬苑春。</text>
<title>次韓思彦韻二絶</title>,<text>客中寒具只麁麻。觸冒風霜喫苦多。幸得煖炕能穩宿。一身安處卽吾家。愁緖紛紜若亂麻。學童隨處慰心多。今宵聽得詩書讀。如在花溪溪上家。</text>
<title>宿韓氏墳菴。贈主人。韓諰思彦</title>,<text>客筇來倚小齋菴。風響叢蘭露滴杉。晤語中宵忘寢寐。不知山月已西含。</text>
<title>正月十日午時立春</title>,<text>午前冬日午後春。冷暖中間妙理存。牎外寒梅花半吐。一枝香瓣兩年痕。</text>
<title>晨鵲</title>,<text>有鵲査査枝上語。謂聞喜報耳偏傾。寂寥終日無消息。鵲亦欺人也世情。</text>
<title>曉坐</title>,<text>晝夜閒齋坐卧時。眼中山水夢中詩。詩爲舊業難忘得。山水牙絃也自知。</text>
<title>禿筆</title>,<text>硯世墨月筆日計。硯破墨折壽如何。頭禿管城能耐久。但無鋒銳被人呵。</text>
<title>小旱秧種未畢。官祭羅王廟。是日雨。喜甚呈府伯。</title>,<text>水滿甌窶秧事了。惜乾一雨直千金。莫言羅廟神靈在。太守元來歲旱霖。</text>
<title>思家二絶</title>,<text>在家元是如過客。作客何須更戀家。只念小孫方學步。日隨阿媼弄階花。來時庭草始抽芽。今日山梨已落花。窓外葡萄蔓幾許。綠陰成幄覆簷牙。</text>
<title>讀放翁集有感二絶</title>,<text>豪士風流慕放翁。吾生恨不與翁同。朗吟遺韻時長嘯。氣作靑天萬丈虹。芝田居士是何人。不幸生逢帝醉辰。編次放翁詩集日。胸中叵耐氣輪囷。</text>
<title>歎時文句棘二絶</title>,<text>造書本欲代繩結。下筆何須較拙工。可笑癡兒多事在。還將一字費磨礱。造書契欲使人知。人不知如結繩時。堪笑世間癡子輩。故爲艱澁自誇奇。</text>
<title>歸家四絶</title>,<text>出遊時每憶歸家。也得歸家爲甚麽。四壁枵然無一物。入門惟見鳳仙花。鳳仙花發白兼紅。灼灼夭夭滿塢中。帶雨含風嬌欲語。嫣然如笑主人翁。主人翁是拙迂儒。常對詩書以自娛。妻子呼飢猶不恤。嗒然終夕據枯梧。據枯梧處便希夷。倦卽甘眠喜卽詩。終日寂寥人不到。索居還憶出遊時。</text>
<title>庭前種五色鳳仙花。花葉甚盛。有妨菊種。一夕使兒曹盡鋤去。只存十餘本。以供賞翫。偶吟二絶。</title>,<text>爛熳仙花五色繁。一朝鋤去盡莖根。餘葩尙得如干在。無乃其間有數存。吾非不愛鳳仙花。却恐繁陰損菊華。植物人猶嫌太盛。休將富貴自矜誇。</text>
<title>與韓思彦同行。韓先馳。中路有所觀落後。戱吟。</title>,<text>君馬如飛我馬遲。君先我後不相隨。我行不息君行息。我已水濱君谷陲。</text>
<title>値雨屋漏。遍室無乾處。憶夏亭公無傘家何以堪之語。偶吟二絶。</title>,<text>夏亭有傘能防雨。當日還憂無傘家。無傘家應皆有備。獨吾無備儘堪嗟。床床屋漏盡沾濡。束手無謀只擁爐。始識相公當日語。正憂如我拙迂儒。夏亭柳相公名寬。與黃喜幷相。値霖雨屋漏如麻。公手傘庇雨。顧夫人曰無傘之家。何以能堪。夫人曰無傘家有備。公笑。</text>
<title>題日新堂</title>,<text>一堂顔色一番新。不是堂新人自新。新揭日新堂額後。眼前山水亦新新。</text>
<title>女息醮日已近。値大雪戱吟。</title>,<text>貧家醮女問何如。環堵蕭然四壁虗。天意也應嫌太儉。故敎瓊玉滿庭除。</text>
<title>立春日。往天龍寺偶吟。</title>,<text>今日已爲甲子春。與春爭到雪山垠。山僧報道梅花發。春到山家不後人。</text>
<title>香檀一株。又移植敝庭。</title>,<text>檀香分得數枝靑。一植吾庭一汶亭。南北山蘭非異物。也應終古共芬馨。</text>
<title>兒輩携拙藁赴藝戰見失</title>,<text>蒙塵敝帚落何方。覆瓿糊牎兩不妨。但恐相傳登具眼。魏公藏拙竟難藏。</text>
<title>自山中暮歸</title>,<text>醉馱吟魂牛背歸。霏霏暮雨風更吹。靑山偃蹇當面立。錯認高人欲拜之。</text>
<title>有人剪去百日花。只存零根。不絶其種。自言俗謂此花妨家。初不信之。後來多驗。及遭喪變。不能無疑。故如是云云。余戱作二絶以贈之。</title>,<text>花開盛時來蜂蝶。蜂蝶來後花衰時。花盛乃是花衰漸。非因蜂蝶花始衰。花若妨家花可剪。家若妨花家奈何。花不負人人自負。非花妨子子妨花。</text>
<title>次金進士敬天韻 金以義城人。寓居蔚山。</title>,<text>南望歸雲峽路長。夢魂飛繞冷泉堂。翩然一札驚開眼。滿手天葩字字香。</text>
<title>觀梅湖集有感</title>,<text>昔日親炙梅湖老。今日三復梅湖詩。詩中氣像宛然在。如對梅湖凾丈時。</text>
<title>贈琴師 客中遇一琴客。示以所携詩軸。仍乞詩。次其韻以贈之。</title>,<text>一曲誰彈月下琴。碧天如水暮雲深。相逢共是窮途客。更聽尊前白雪音。</text>
<title>過渭陽。感舊居村落成墟。</title>,<text>依然物色至今存。翠竹靑松擁故原。寂寞重泉人不見。獨來無語暗消魂。</text>
<title>次朴善伯韻</title>,<text>詩興未闌懶病催。頹然閒卧竹牎開。儂家亦有梅花在。不必騎驢訪遠梅。</text>
<title>讀李斯傳一絶</title>,<text>斯被高誣就獄牢。三川先入楚兵鏖。子由在外猶爲幸。不死讒鋒死賊刀。</text>
<title>西面訓長。於諸生講席。以一絶勸諭諸生。有傳其韻者。聊步以寄。余時忝都訓長</title>,<text>吾曾未學敎人何。每對靑衿愧實多。君獨不忘桐子命。却將詩句頂針加。</text>
<title>苦無睡</title>,<text>平生愛睡老逾耽。何事今年睡未甘。牕暗不知天已曙。忽聽簷外鳥喃喃。</text>
<title>偶感</title>,<text>三忝玉山洞主名。每因衰病坐停行。遙憐多士藏修地。風雨經年久不晴。</text>
<title>夢覺</title>,<text>夢裏春遊樂事多。覺來愁緖更紛挐。忽驚白雪投牎隙。疑是前林送落花。</text>
<title>強赴玉山院任</title>,<text>興廢斯文運所關。愚蒙豈在有無間。儒林成囑難虗負。强策羸驂一往還。</text>
<title>入院喜見庭梅花開</title>,<text>何處東風消息來。梅花牕外一枝開。誰知虐雪饕風裡。已是溪山淑氣迴。</text>
<title>九月十三日。九月節也。至二十一日爲九日。是日菊花始開。二首</title>,<text>重陽恰過一旬奇。今日庭前菊始披。九節數來爲九日。乃知花發不違時。花開不負九秋時。人負花時欠一巵。白鷺衝烟無復見。東籬相對強吟詩。</text>
<title>南甥妻得首男。墮地卽夭。一惜一慰。</title>,<text>偶落初花莫㤪嗟。春風他日復開葩。此花若是琪花種。後發花應勝此花。</text>
<title>汶陽亭。種渭城柳。</title>,<text>司馬亭前蚊水濱。一枝移得渭城春。東風到處添佳賞。嫩葉柔條歲歲新。</text>
<title>績麻遺紛。取以綯繩。得百餘把。偶成一絶。</title>,<text>紛然亂緖寸餘長。收拾綯成百尺強。始信世間無棄物。莫將彝秉任拋荒。</text>
<title>詠路傍亭樹</title>,<text>往來西路幾番回。曾見新移此樹栽。此樹卽今成老大。吾生那得不衰頹。</text>
<title>金進士敬天寓居蔚山。將歸故土而未定。去留。欲以卦爻斷之。問於余。余以一絶贈之。</title>,<text>行止非人使尼爲。不煩休咎問蓍龜。譬如飮食從吾好。飢飽在君君自知。</text>
<title>立春日風雪。憶栗洞孫友。</title>,<text>相別居然隔歲華。思君夢幾到君家。不知春信先人至。見說寒梅已放花。</text>
<title>二月十四日。南甥妻解胎。二十二日。季婦又解胎。俱得男兒喜甚。</title>,<text>好音纔報得獅兒。庭樹又看生一枝。老病無心開口笑。忽然不覺展雙眉。</text>
<title>偶題</title>,<text>少年莫忽年老者。少年亦有年老時。老時若見少年事。他日應思今日爲。</text>
<title>訪栗里主人不遇。以一絶留謔。</title>,<text>遊筇不覺向西移。來訪仙庄空掩扉。春色似含相待意。殘紅猶在小桃枝。</text>
<title>踏春</title>,<text>長堤短麓一筇遲。正値春風芳草時。滿眼韶光收不盡。歸來惟有數聯詩。</text>
<title>李君漢老 三耉 祥日</title>,<text>此行只爲故人來。薄酒聊將奠一杯。死者豈知生者意。吾心耿耿照泉臺。</text>
<title>竹皮席</title>,<text>斑斑虎豹解新筠。林下收來作小茵。對坐淸陰仍卧穩。此翁長與此君親。</text>
<title>漁船 二首</title>,<text>漁船出沒碧波間。暮暮朝朝幾往還。看他重利輕身客。宦海風濤卽一般。渺渺茫茫不可分。狂風時起怒濤奔。世間險路無如此。子厚曾有吊賈文。</text>
<title>途中有感偶吟 時以校長赴校</title>,<text>訓迪諸生事謬悠。儒宮丈席亦堪羞。河干咏罷伐檀句。汾水皷琴終亦休。</text>
<title>送日</title>,<text>纔對朝暾又夕暉。眼前光景疾如飛。此中不覺身全老。但見平生故舊稀。</text>
<title>柬粱山倅權一甫 萬 四絶</title>,<text>憶曾相見洛城裏。兩鬢靑靑年少時。夢中顔色亦難記。我不知君君豈知。君才合置巖廊上。何事奔忙墨綬間。始信古人爲祿仕。安陽一檄亦怡顔。聞君高誼薄層雲。已把交情托夢魂。安得一塲相視笑。更憑樽酒滌塵紛。東閣官梅發幾枝。閒來正好賦新詩。陰何故事今能否。對酒看花更有誰。</text>
<title>柬東萊倅鄭道中 權 二絶</title>,<text>人道仙郞天上來。縱辭天上亦蓬萊。蓬萊靈藥能多少。救得羣生夭札灾。眼着玄花混魯魚。任敎塵積一床書。禪家說有琉璃椀。照物分明我不如。</text>
<title>老梅根榦蠧朽。尙能開花。</title>,<text>皮穿腹蠧只枯査。無復風流竹外斜。可笑春心還不死。雪中猶自放寒花。</text>
<title>寄軆演上人</title>,<text>自憐貧病老衰身。每羡閒居凈土人。香火一爐經數卷。法雲常覆鹿園春。</text>
<title>觀佛書。用其語作一絶。</title>,<text>貪水漫漫欲火環。魔王眷屬遍人寰。可憐自斷多羅木。惡果從敎滿樹間。</text>
<title>喜得目菱花</title>,<text>光沉紫石月無華。水母如今喜得蝦。不復臨文迷帝虎。拂塵披卷更摩挲。</text>
<title>草穢滿庭。使學童爬除。只留藥草檀菊數種。凈凈可悅。遂呼韻令各賦一絶。因步其韻。</title>,<text>牎前無復草盈庭。階上惟存數種靑。不是厭看生意好。怕敎荒穢亂芳馨。</text>
<title>脚病戱吟</title>,<text>扶杖難行脚自休。向人不屈膝無羞。始知木鴈俱堪喜。欣然一笑慰窮愁。</text>
<title>次府伯趙公 明鼎 韻三絶</title>,<text>黃堂無事晝簾踈。詩韻淸閒琴不如。欲爲聖朝敷德敎。時延邑子講經書。東閣秋深興不踈。最憐消渴病相如。一篇珍重千金諾。雪色華牋手自書。迂拙寒儒事事踈。任敎枯木嗒然如。忽承瓊藻生眞氣。勝讀黃庭十載書。</text>
<title>復疊前韻上府伯 幷序○八絶</title>,<text>永夜寒牎。病卧無寐。偶思杜工部和嚴中丞之詩。有曰政簡移風速。詩淸立意新。其措辭親切。出於眞情。若爲道今日事者。復疊前韻。因自傷身世坎坷。率口胡書。合得八絶。仰溷政軒。時量田量任。以儒生爲之。煥兒亦參其中。故下二絶及之。不用深文亦不踈。贒侯德政果何如。野翁皷腹閒無事。日與村童課讀書。文字因緣老覺踈。自憐童習白紛如。虗名訓長尤堪笑。却悔當年謾讀書。老來身世益迂踈。調病寬愁莫酒如。禁令偏敎貧士守。曉牕無計更澆書。交遊斷絶俗緣踈。暮境生涯淡泊如。欲草太玄門閉久。家貧無紙亦難書。迂儒手段也生踈。滿野溝塍錯繡如。到底一毫差繆處。怕他柱後按刑書。柱後。法吏所着冠。說處雖詳做處踈。人心亦不我心如。願言同事諸君子。絜矩毋忘大學書。癡兒質弱學還踈。迂拙愚蒙乃父如。庭下愧無詩禮訓。郊邊愁撿打田書。憂寒憂病更憂踈。叵耐慈天戚戚如。欲訴胷中無限意。濡毫不敢盡情書。</text>
<title>府伯復次踈字韻送之。又惠酒魚及白冠紫帽。以四絶奉謝。</title>,<text>宣城佳句耀澄江。化作明珠直萬玒。野老得之藏篋笥。神光寶氣滿寒牕。一壺紅露滴仙膏。皺面春生老氣豪。自是使君憐病渴。野人何敢賭官醪。人笑禿翁不頭。縱要頭也無。白冠紫帽忽生光。拭目隣童驚視我。周則古人皆受之。義於今日獨難辭。但慚無德當其惠。剛被傍觀識者嗤。</text>
<title>卧小軒偶吟</title>,<text>陰陽氣類各隨時。角角山間閤閤池。到處天機自然動。問渠渠亦應不知。</text>
<title>三聲優劣</title>,<text>金錯裁紈馬齕蒭。少年時節聽堪娛。老來何處偏傾耳。兒孑讀書勝管竽。</text>
<title>初二日梅花盛開</title>,<text>殘臘光陰客裡過。新年無奈舊愁何。春來消息憑誰問。花發寒梅一夜多。</text>
<title>夢銘巖崔公 公名南圖</title>,<text>昔公愛我不忘我。今我憶公常夢公。細論樽酒一塲樂。地下人間同不同。</text>
<title>聞蔣處士棄世 處士名時夏</title>,<text>林下幾年讀古書。庭前樹影任蕭疎。殘燈一夜隨風滅。誰問東都處士廬。</text>
<title>溪㙜卽事</title>,<text>泉石玲瓏似畫圖。雨餘山色益淸癯。洗心㙜上移時坐。塵慮胸中一點無。</text>
<title>巖㙜卽事</title>,<text>探興扶筇石逕危。一層看盡一層奇。還嫌境僻春猶早。不及山花爛熳時。</text>
<title>少憇道德菴有感</title>,<text>道德山高天與齊。層巖絶巘有招提。昔贒此地曾留躅。不比尋常釋子棲。</text>
<title>元日</title>,<text>倐忽年光又一過。今朝六十奈吾何。堪嗟逆旅人間路。來日無多去日多。</text>
<title>汝章訪余於玉院。一宿而歸。復次前韻。</title>,<text>樓上分明日欲低。多情山鳥向人啼。蟬聲滿耳淸如許。懷仰高風夢不迷。</text>
<title>遊靑蓮菴</title>,<text>肩輿行過小溪頭。日暖風和雪水流。探歷諸天花雨盡。靑蓮宿債喜全酬。</text>
<title>濯纓臺</title>,<text>濯纓臺古綴蒼苔。水淺沙平落葉堆。臺下淸潭無復見。世間桑海幾遷回。</text>
<title>次李聖源 憲淵 韻</title>,<text>幽壑水生棲點雪。凈如新畵活如詩。欲尋天理分明處。日出雲開鳥語時。</text>
<title>偶吟</title>,<text>一箇癡癡老病翁。不關人數有無中。只堪棄置幽閒處。古紙堆中作蠧蟲。</text>
<title>浩然亭主人李上舍安卿 如廸。不見六年。逢永陽人問其安否。則已作古人。歸窀穸矣。不覺悵然久之。因記壬戌秋。從歷路入訪。安卿見余喜甚曰曷飮食之。呼童子曰吾所飮戌酒。雖不病者。飮亦何妨。乃命酌來。親執勸飮。復曰吾輩已過六十。餘日可惜。欲與君及舜會 南君，春卿 權君 同聚一處。爲四甲之會。豈非晩年樂事。但舜會病不能遠集。欲於其近刹邀來。以做一日話如何。余曰甚善。因怱怱告別。其後連値險歲。未果踐言。而舜會先入修文之府。安鄕今又繼往。白首殘喘。獨寄斯世。不耐悲感。聊吟三絶。以寄意於冥冥中耳。</title>,<text>病亦不聞死豈知。夢中顔面只相思。逢人欲問君安否。君去靑山已久時。壬戌秋從西路回。久離懷抱暫相開。臨軒把酒慇懃勸。此酒那知永訣杯。曾說欲同四卯會。南君先沒已堪嗟。如今君又相隨去。後死孤存我奈何。</text>
<title>聞趙德觀亡逝。寄哀。德觀前府伯明澤子。相知甚厚。</title>,<text>曾將牛斗話平生。遙指天衢萬里程。才命由來亦難恃。無端奎壁晦光晶。</text>
<title>偶閱篋中。得舊尹趙公 明澤 書札數幅。書中槩憫老物涸轍之困。俯仰存沒。感題一絶。</title>,<text>嚴公沒後杜翁悲。篋裡猶存舊贈詩。華札宛然眞面對。不堪披讀淚雙垂。</text>
<title>聽村家讀書聲</title>,<text>狵卧月明門不扃。村材惟聽讀書聲。老農亦被文翁化。爭勸兒孫敎一經。</text>
<title>官送新曆。以詩謝之。</title>,<text>新年消息自何來。東閣梅花一朶開。始信陽春眞有脚。惠風吹到小溪隈。</text>
<title>値雪杜門</title>,<text>乘興欲尋戴安道。閉門還作袁邵公。不見洛陽人掃雪。卧看松竹自淸風。</text>
<title>夜坐課讀書有感</title>,<text>不遊闤闠不菑畬。虗送光陰六十餘。一盞寒燈風雪夜。白頭猶自勸人書。</text>
<title>嘲學子</title>,<text>儂是世間一棄人。百年窮餓鬢如銀。堪咍小子都無識。逐臭相從寂寞濱。</text>
<title>立春日</title>,<text>閒卧草堂眠一覺。門前綵燕又春光。小庭蕭灑無餘物。竹自靑靑梅自香。</text>
<title>春祝</title>,<text>太上年豊無疾病。其次身閒免煩惱。日與村童課讀書。時時醉卧眠芳草。</text>
<title>賣癡</title>,<text>一生癡病苦難醫。聞道歲時人賣癡。我欲賣癡癡賣我。更敎癡病入新詩。</text>
<title>題送親舊輓戱吟</title>,<text>年年馬鬣起孱顔。幾處人從送葬還。每向靑山題挽去。不知身亦近靑山。</text>
<title>聞興倫朱戚兄南翼乘化三絶</title>,<text>老去每思同老人。百年情誼更相親。酒壚邈若山河隔。花鳥那堪汶水春。故宅凄凉春寂寞。門前客馬爲誰留。淸齋閒興無人管。三百枯碁散不收。逆旅此生歸有限。忽然驚散海中漚。莫言七十人間少。七十光陰轉眄遒。</text>
<title>次金慕齋韻。奉呈府伯。李公裕身時行小學。講於明倫堂。</title>,<text>千載晦翁開後學。鑄人型範有遺編。若能於此窮硏得。可使愚蒙變作贒。正德丁丑歲。慕齋爲嶺伯時。示勸星州學徒。彝倫宇宙朱夫子。萬古楷模小學編。我悔舊迷追不及。諸生黽勉跂前賢。黃錦溪次韻。錦溪名俊良。嘉靖庚申爲星州時作。歎息斯文欲喪天。微言何幸載塵編。晴牎開卷爐薰靜。方寸常如對聖賢。</text>
<title>不動心</title>,<text>四十鄒翁不動心。我逾六十日欽欽。任敎頂上鐵輪轉。何况一時憂病侵。</text>
<title>紅桃花一枝揷壁上。數日枯萎。此下。皆在栗洞寓所。</title>,<text>爛熳紅桃錦繡枝。折來三日已枯萎。世間萬事皆如此。富貴榮華只一時。</text>
<title>次鵬路韻 時鵬路亦在寓中。作七絶以送。而詩中多苦語。故以好語排遣。</title>,<text>伯强爲鬼是何神。底事侵凌困此民。不久冥王追爾去。九泉多少訴寃人。寓居風味勝家居。適近故人山下廬。朝往暮來聯杖屨。笑談終日更論書。一庄松竹擁森羅。客去山空足睡魔。起向牕前時覔紙。戱題詩句字如鴉。客計蕭條一布囊。家庭咫尺隔參商。雖然心事無煩惱。隨處安閒興味長。寒暑推遷定不差。與時消息任經過。男子一身多旅食。此身那得繫匏瓜。寓居塵慮揔成空。桃李繁華滿眼中。獨坐兀然無一事。門前惟見麥茸茸。正値韶光爛熳餘。寓中春事在家如。靜觀萬物皆生色。何似邵翁花外車。</text>
<title>再疊</title>,<text>生死在天非鬼神。無端恇㥘彼愚民。可笑此翁同裸浴。挈身奔竄作逋人。寓客東西無定居。投筇暫托野人廬。時拈朱筆題符籙。云是天尊辟鬼書。厲氣乾坤一網羅。鴉爲靈鳥見凶魔。鴉啼應報魔消息。分付兒童莫逐鴉。無咎分明在括囊。吉凶消息細參商。人事修來天命在。休煩筮短與龜長。適來時運値乖差。春暮光陰客裡過。雷震一聲妖氛散。早歸家去種園瓜。春日遲遲輾碧空。閉門獨坐小窩中。一行兒女携筐去。報道山蔬長綠茸。長物一筇數尺餘。世間隨處是眞如。此來只紓妻兒意。不是奔忙怕鬼車。</text>
<title>三疊</title>,<text>老來不欲費精神。廢讀停吟作蠢民。僑寓也無消日事。强將詩句話來人。望山東畔是吾居。來寓望山西畔廬。恰似一庄分左右。不妨閒坐課兒書。左索編松處處羅。壁書符籙競驅魔。心安氣定吾何懼。一任墻頭噪亂鴉。一生爲業在奚囊。不作農工不作商。文字因緣猶未斷。寓中吟詠旅懷長。善惡同科無等差。雨花霜葉遞相過。看來人物自生死。天地無心如果瓜。坐看明月上靑空。雲捲白生虗室中。一氣絪縕無阻閼。雨餘春草自抽茸。客粮今日幾升餘。絶粒餐霞我不如。枉費工夫雕篆業。未曾營得紫河車。</text>
<title>得鵬路詩。喜唱酬得人。以二絶寓眷眷意。</title>,<text>山谷贈詩謝師厚。累篇相和托深知。人間此樂亦稀有。千載風流欣得之。君才倘得如太史。吾文不足比景初。詩歌相樂也相似。學業何論高下歟。黃山谷再娶謝師厚女。師厚名景初。山谷曾爲大史。</text>
<title>晏起</title>,<text>扶杖去尋水北村。蹣跚老脚苦蹲蹲。歸來困卧還甘睡。忘却扶桑丈五暾。</text>
<title>午睡</title>,<text>慵來喫罷古人糟。渴睡初酣午枕高。山鳥一聲驚喚起。滿簷踈雨竹蕭騷。</text>
<title>敬次御製大報壇詩韻</title>,<text>皇壇高處香烟篆。咸仰吾王事大心。况又時當長養節。苑中紅紫揔天心。</text>
<title>次孫友韻</title>,<text>谷口藏名有子眞。隱居風味愛淸眞。浣花溪上草堂客。自笑老來狂態眞。雕蟲小技愧儒眞。拙態難藏老見眞。多感故人勤厚意。每將毳飯話玄眞。</text>
<title>留別栗洞同遊諸友 幷序。時撤寓歸家。五月初二日也。</title>,<text>吾與栗里翁。交契甚厚。抵老逾篤。今年春。我以材患。來寓翁近地。翁喜曰就我遊。時朱君叔通亦以寓客。來在同閈。日相就爲樂。歷數朔如一日。計吾與翁五十年遊從。未有如今日之穩且久者也。誠暮境不易事。玆非幸歟。但吾年多翁四歲。而較其筋力。自度不能久於世。他日翁得期頤設賀筵。遍請賓客。叔通亦隨鄕耆老在座。而不見此老禿翁。諸君能無感舊懷耶。能不念今日事否。漫草五絶。以寓不忘之意。談今說古更論詩。餘外紛紛揔不知。厲鬼逐人非惡事。盍簪親友得佳期。六十君年亦已多。吾添四歲復如何。桑楡光景眞堪惜。喜得團欒數月過。禿翁相對兩忘形。更有阿連眼共靑。他日應思今日事。莫辭携酒醉還醒。又有故人贒第在。百年情誼更相親。虞翻不恨無知己。免使靑蠅作吊賓。少年同樂與忘年。歎我殘輝迫暮天。君到老時無此老。那時正憶舊狂顚。</text>
<title>撤寓歸家後偶題三絶</title>,<text>三月離家五月歸。庭花落盡草成圍。竹君猶得平安在。添出新竿露未晞。撤寓還家喜事無。兒孫苦病老妻癯。塩虀淡薄欣新麥。強爲枵腸盡半盂。僑居親友日團欒。歸到家時失舊歡。賴有放翁詩集在。不妨獨卧閉門看。</text>
<title>飮酒</title>,<text>耽書讀止數行倦。嗜酒傾纔一盞醺。讀了又傾傾又讀。書能盡卷酒空盆。</text>
<title>憶栗翁。仍觀放翁集。</title>,<text>寓中談笑拭靑頻。尙友詩家又得人。隨我與歸長作伴。栗翁何似放翁親。</text>
<title>讀罷放翁集。復憶栗翁。</title>,<text>古人心事我知深。難使古人知我心。却限放翁無一語。不如栗老對披襟。</text>
<title>朝起聞鵲聲 二首</title>,<text>酣酣夜枕一眠牢。直到朝暾丈五高。忽聽鵲聲驚起坐。有何喜事早來號。爾報喜音爾不誣。我家喜事我知無。若逢親友來相話。喜事桑楡莫此踰。</text>
<title>蟬聲</title>,<text>緣樹濃陰處處蟬。靑山影裏夕陽邊。北牕高卧閒無事。滿耳淸音勝管絃。</text>
<title>月夜聞蟬聱</title>,<text>獨坐空堂睡不成。氷輪瑩凈露華輕。忽聞綠樹淸音發。蟬亦多情愛月明。</text>
<title>道中偶吟</title>,<text>倦童羸馬任遲遲。半睡半醒迷所之。忽見老僧叉手拜。芬皇寺外小溪湄。</text>
<title>自栗洞歸途中</title>,<text>乘興秋風一路橫。丹楓黃菊滿山明。短筇扶我同來往。不恨無人作伴行。</text>
<title>牛病多死。人皆憂之。吾家無牛獨不憂。然牛盡死。耕種時借得無處。獨安得不憂。偶吟。</title>,<text>有牛憂病病憂死。我本無牛可不憂。但恐人家牛死盡。西疇有事借誰牛。</text>
<title>此翁吟</title>,<text>一生爲業在吟詩。詩外工夫卧睡時。借問其中何樂有。此翁心事此翁知。</text>
<title>夢銘巖崔丈</title>,<text>慇懃訪我夢中來。應自修文府裡回。怳若龍山歸去路。一塲談笑暫徘徊。昔爲龍山洞主時。屢次枉尋故云。</text>
<title>李參奉彝卿在寧越時。有藤杖送惠之約。不副所望。</title>,<text>漢水西流汶水東。靑雲不到白雲中。葛陂龍遠無消息。依舊伶俜老病翁。</text>
<title>憂病</title>,<text>人無妻子是窮人。妻子卽爲煩惱因。却羡空山蓮社老。一生安過保閒身。</text>
<title>山中述懷二首。呈府伯。此下在龍寺時</title>,<text>一身衰老萬緣迷。病卧空山斷馬蹄。惟有錦城嚴僕射。幾回書札問花溪。檀樹亦霑化雨過。不妨來伴老頭陀。雙眉攢蹙綠何事。第五禪關淡泊多。</text>
<title>奉呈崔兄慶厚 時崔寓送月寮。余在西菴。</title>,<text>白蓮參契各東西。兩箇衰翁氣味齊。莫道烟霞分半管。向人山鳥一般啼。</text>
<title>示讀書諸秀才</title>,<text>雨花深處一燈明。對卷沉潛意味淸。此事百年眞可樂。莫須悠泛負平生。</text>
<title>贈山人會圓 圓時住成佛菴</title>,<text>山上白雲自往還。世間塵事不相關。坐談未了催歸去。怪底山人亦未閒。</text>
<title>寓山菴。多讀書生。適以事歸家。數日後還來。諸生皆散去。悵然有作。</title>,<text>雪滿金沙氣色淸。鸎啼出谷寂無聲。寒溪惟有梅花在。獨伴衰翁太瘦生。</text>
<title>兩忘</title>,<text>舊交情誼老茫茫。我已忘人人亦忘。黃鳥不鳴山寂寂。睡濃終日卧禪房。</text>
<title>昔年與震師 卽雷震 有蓮社之契。不見數十年矣。白羔歲遇閒上人 卽印閒 於龍菴。愛其風神。問其衣鉢所從來。則老師之上足也。訪老師消息。則圓寂已數月矣。不覺悵然久之。因以一絶替留衣之別。震老師能詩者</title>,<text>憶曾蓮社共論詩。一別存亡兩不知。今日相逢衣鉢在。怳然如對老師時。</text>
<title>豐鑑上人。示以遊山錄。贈一絶。</title>,<text>碁布嶺南七十州。溪山處處幾名區。披來一幅盡淸賞。能使爾遊爲我遊。</text>
<title>印閒上人送酒。以詩謝之。</title>,<text>一片愁城打未開。忽驚歡伯解圍來。遠公風味今猶在。贏得淵明一醉迴。</text>
<title>去思七絶。送呈府伯趙公 明鼎。○幷序</title>,<text>頃日西郊之餞也。髫白載道。歌詩成軸。獨某無一語形諸筆札。盖爲公腰下綬未解。冀其再來撫我也。况苽期尙遠。分憂任重。公必來無疑也。且嶺伯考滿。代者必非他人。何至昵昵作語以相瀆哉。歸卧山菴。獨寐寤言。時出辱惠寶章。三復景仰而已。及聞嶺伯出代。公亦因作懸車之計。已謝遣傔騶還矣。於是遂蹶然驚曰若爾。公果不來矣。疇昔之所默籌者左矣。吾其終無一言乎。公之視州篆恰二載。政聲曰走四隣。隣郡得之。亦漸其化。翕如也。公以忠恕爲治。人有罪。得情而不喜。視民惟恐有傷。村閈無吏胥跡。公務蝟集。剖析無遺漏。見土瘠賦重。民受其病。心隱之。牒大府。得朝命。遂正經界。自是壤均而賦得貞。民之受賜多矣。然此奚足以盡公哉。某偏辱恩眷。亦嘗以區區之懷。發之韻語。溷於記室者數矣。今不必架疊。聊以去後之思。道州人意。得五絶奉獻。成都田父酒初酣。在口尹贒談復談。說與花溪溪上老。新詩贏得舊恩涵。右道田家意夜漁江上見淳化。自在小魚春水多。但恐後來獵夫至。十分波縮九分波。右道海民意山人叉手向西拜。共說我侯前後無。夜夜焚香祝公壽。金仙寧惜掌中珠。右道山僧意諸生聚首悄無語。負笈抱經何處歸。叢竹石盆風送響。依然堂上聽琴徽。右道士民意詩興楊州動幾廻。尙餘東閣一枝梅。梅如解語正惆悵。誰勸老生花下杯。右老民自道</text>
<title>次韓戚思彦韻。仍效其軆。</title>,<text>昨夢去尋汶上村。覺來山月曉牕痕。佛燈催點鍾聲動。獨坐沉吟憶故人。獨坐沉吟憶故人。諸天物色惱詩魂。少年携手同遊處。花鳥春風幾度新。花鳥春風幾度新。纔看門闢又關門。世間萬事多翻覆。惟有交壇舊誼敦。</text>
<title>雨中偶吟</title>,<text>暮天三月日遲遲。簷外蕭蕭雨滴時。獨對禪牎無一事。硏朱坐點放翁詩。</text>
<title>庭前花卉。衰謝已盡。只有梨花盛開。</title>,<text>叢篁槁死菊無芽。梅老摧殘但老査。惟有庭前梨樹在。今年花勝去年花。</text>
<title>偶看杜詩。有朝廷問府主。耕稼學山村之句。不覺放卷而笑也。若老物者。丘壑中濱死一棄物。朝廷事非所敢問。時拜琴軒。不過問安而已。今年窘甚。仍廢東作。則耕稼亦不須學。與少陵心事逈絶。聊題一絶仰溷。</title>,<text>廢田耕稼學何用。在野朝廷問不關。却愧山村無一事。幸逢賢府敢開顔。</text>
<title>自邑中歸。歷崇德殿贈參奉。</title>,<text>病軀難動重如山。強爲琴軒一拜還。綠樹深深黃鳥語。夕陽歸路五陵間。</text>
<title>禪牎夜坐</title>,<text>幽幽洞壑暮雲低。眼界隨空物色齊。佛殿燈沉僧入定。夜深蟲語轉凄凄。</text>
<title>高麗侍中崔齊顔。死爲龍寺伽藍。與米元章鶴林寺袍笏像相似。戱題。</title>,<text>龍山松石鶴林同。崔相風流似米公。袍笏伽藍遺像在。至今留護梵王宮。</text>
<title>夕陽秋色</title>,<text>衰鬢不嫌秋色老。暮年偏覺夕陽催。莫道此時光景好。玄冬黑夜瞥然來。</text>
<title>挽韓命新</title>,<text>虀歌悽咽片㫌飛。路入靑山去不歸。君還故宅知無恨。逆旅何人淚滿衣。</text>
<title>過諫墓</title>,<text>荒田野草一望平。千載孤墳帶諫名。正氣山河猶不死。寒林落日照丹誠。</text>
<title>十月初二日夜。夢與孫大之遊汶亭。顔貌宛如平日。余心知其已死。謂曰君非陽界人。然今猶酬酢如舊。此後此亭之會。不可不來。孫曰諾。因驚覺無所見。惟聞雞聲喔喔而已。悵怏不已。二首</title>,<text>故人顔面尙分明。汶上相逢共討情。呼酒不來驚罷了。風敲牕紙一鷄鳴。陰界人非陽界人。牎前燈下影隨身。自言此處常來會。依舊團欒定幾廵。</text>
<title>挽任君蒔世</title>,<text>吾視君兒如己子。君存尙爾况君亡。將來成就惟渠責。但媿吾無誘掖方。</text>
<title>懷人 四首</title>,<text>索居誰是最關胷。月巷翁與栗里翁。所恨栗翁不愛酒。詩情偏向月翁濃。我今七十無多歲。君亦五旬加二齡。吾輩元非年少者。相逢莫惜醉還醒。已上爲月巷有酒好澆磊塊胸。對樽却坐彼何翁。楚客獨醒謫仙醉。不妨風味一般濃。金蘭交契自年少。倐忽光陰俱暮齡。醒者自醒醉者醉。醒中有醉醉中醒。已上爲栗里</text>
<title>挽崔見仲</title>,<text>思我故人不可見。見君如見故人姿。嗟君今日又先去。還似故人初沒時。</text>
<title>十一月十四日夜。夢與崔銘巖論文。覺而有感。作二絶。</title>,<text>相逢未盡討深情。忽聽晨鷄送一聲。驚起虗堂無所見。月光和雪滿牎明。老來常憶昔遊時。夢裡逢迎盡舊知。最是銘巖忘不得。屋樑殘月幾回悲。</text>
<title>挽鄭行源</title>,<text>君年較我九年遲。况又君強我病羸。早晩謂君來哭我。誰知我反哭君爲。</text>
<title>十月積雪。至十一月二十五日不消。是日又雪。</title>,<text>玉京羣帝闘芬華。六出瓊葩釀許多。若得明年禾麥熟。何妨白屋叫波波。</text>
<title>挽李護軍德普</title>,<text>東都子弟泣相語。南極老人星晦光。冠屨不隨仙鶴去。碧山千古也深藏。</text>
<title>新春</title>,<text>桑楡光景急如梭。雪裏寒梅已放花。春入溪山羞擧面。不堪衰髩白鬖髿。</text>
<title>花溪遣興</title>,<text>滿架詩書閒富貴。一溪楊柳好風流。老生得此寧非福。不恨簞瓢衣弊裘。</text>
<title>寄呈趙使君 明鼎 謫所 時謫端川○四絶</title>,<text>寥落江天聽旅鴻。歲華偏惱此衰翁。欲題春帖還停筆。正爲懷人楚澤中。北關迢遞斷飛鴻。何處悲吟澤畔翁。水調一聲寒月上。隨風應入玉樓中。自從酌水餞西郊。跡謝城門不復敲。慵卧花溪無一事。夢魂時到舊梅梢。憶曾冠盖出荒郊。琴笛聱和風竹敲。想像淸標何處見。夜來明月上梧梢。趙公次雙目悠悠送渚鴻。牽情偏在月南翁。花溪把酒前年事。是日題詩北海中。秋懷寂歷了賓鴻。澤國天寒伴釣翁。憐爾窮居誰復廣。緘書悵望澗阿中。諸天歸路戛南郊。尙憶仙扉落日敲。小酒東臺移席坐。寒潭倒影老槐梢。詩書寂寂卧荒郊。醉後玄琴手自敲。南國菁莪如舊否。前宵夢着早梅梢。</text>
<title>挽李君觀甫</title>,<text>昨年別後每相思。正月書今不忍披。更欲一尋良洞去。雪川亭上主人誰。</text>
<title>西河任公 翰世 壽席</title>,<text>百九十年召公壽。我公九十餘百年。百年詩得百篇作。每歲來呈詩一篇。</text>
<title>溪岸經大水變改</title>,<text>經漲溪容改舊時。沙明石出益淸奇。何人更唱滄浪曲。欲濯無纓自濯詩。</text>
<title>九月初八日。南友舜觀再期也。三年內。一未往哭。遂吟二絶道懷。</title>,<text>倐忽已過隙駟陰。斷金虗負百年心。影湖明月秋風夜。髣髴儀容夢裡尋。至親情友死同歸。死若相從死不悲。未死何知死後事。白頭空自淚垂垂。</text>
<title>投書崔君翼覔南草。去衲失書不傳。得草而來。戱吟。</title>,<text>送書覔草僧將去。不致其書得草迴。顧我心非書外盡。感君情帶草中來。</text>
<title>文房歎</title>,<text>文房友亦世情如。貧鬼親時渠自踈。惟有陶泓依舊在。窮居不作絶交書。</text>
<title>讀放翁詩。有曰遹子挾冊于于來。時與老翁相論難。但令歆向竟同歸。門前籍湜何憂畔。感而有作。得二絶。時有小衲來學句讀。故下一絶末句及之。</title>,<text>遹子于于挾冊來。放翁當日喜顔開。吾兒不是無書讀。貧鬼囚人未放回。歆向同歸無復望。門前籍湜更何言。溪庵寂寂來人少。終日低頭對小髡。</text>
<title>歸花溪戱題</title>,<text>弊屣孤筇趁暮鴉。花溪書社是吾家。數三童子欣迎路。出拜沙彌更手叉。</text>
<title>暮年無復講習事。閭里齠齕。問句讀相從。自顧良笑。作老鷹詩以自歎。</title>,<text>無復愛呼沔水臺。劉表作呼鷹臺於沔水上。 金眸生瞙劒翎摧。華蟲不捉田䳺捉。誰信當年百中才。杜詩咏鷹曰百中爭能恥下鞲。</text>
<title>村兒以天皇氏來學。說過數百遍不解。苦甚戱題。</title>,<text>無端太古天皇氏。欲使花溪翁舌弊。翁舌弊猶渠口生。幾迴一萬八千歲。</text>
<title>浴泉</title>,<text>脫衣露軆浴淸泉。洗盡人間煩惱緣。歸卧石壇無俗事。此心今見本然天。</text>
<title>聽鵑</title>,<text>空山寂寂夜深時。獨倚禪牕聽子䂓。啼到五更聲不絶。好隨殘月入新詩。</text>
<title>過南山蓮亭有感 二首</title>,<text>故宅荒凉草樹環。墻垣頹落晝門關。湖邊過客偏多感。滄海桑田一瞥間。湖亭無主任堆塵。門掩斜陽不見人。惟有荷花依舊在。倚欄含笑欲迎賓。</text>
<title>嘗杏 在南山</title>,<text>壇空世遠絃歌日。村凈時非花發春。五月炎風吹落實。拾來堪養老精神。</text>
<title>挽李院長子緯</title>,<text>延平龍釰自相隨。去歲今年如有期。底處精靈猶髣髴。靑山夜夜月明時。</text>
<title>溪菴遣懷</title>,<text>齋心默坐碧山前。飢食溪蔬渴飮泉。誰識花菴窮措大。三分處士七分禪。</text>
<title>歎衰</title>,<text>望八吾年甚矣衰。門庭出入藉筇枝。欲憑詩句排幽憫。詩亦如人氣薾萎。</text>
<title>贈李新恩汝寬 敦恒 號瞿軒</title>,<text>看君牛斗詑三奇。此事於君未足奇。早了槐忙多暇日。經牎堅坐始爲奇。</text>
<title>東林春夢吟 幷序</title>,<text>昔莊周爲蝴蝶。蝴蝶爲莊周。周與蝶皆夢也。然則賈島之爲無本。無本之爲賈島。亦莊周蝴蝶也。都是春夢中事。然吾於此不能無感焉。蠐螬化爲鳴蟬。在綠樹淸陰之間。人莫不愛之。若還蒙故蛻。復爲蠐螬。則不過爲糞壤中一小虫。復誰貴之哉。深爲若人惜也。雖然蟬不能産育。蠐螬則産育。而古墓之白楊可得老矣。差可慰若人心事。吾與若人有舊。今到白蓮故社。悄然如有所失。追惟往事。不能忘情。然此又安知其非夢也。於是繹其情緖。雜以諧謔。因寄此翁之懷。得六絶。名曰東林春夢吟。付守菴蘭奢。欲使若人聞之。若人爲誰。昔名演而今姓殷也。白楊蕭瑟蔽榛荊。豺獺識深龍象輕。只爲欲逃無後罪。未應花蝶不勝情。右慰之也。慰其歸續先祀。鳴鴈初飛旭日紅。雪山寒月舊緣空。回看掌上尼珠在。化作寧馨熊夢中。右賀之也。賀其當有後嗣。山家緣盡俗家歸。檀樹露華猶濕衣。半夜行雲巫峽夢。也應分入雨花飛。問之也。問其雲水舊習。花燭洞房樂事多。衣裾滋味問如何。誰知蓮社翻經手。却向蘭閨畫彩蛾。右戱之也。戱其宴爾嬌態。用張敞事。琴瑟雖歡累亦多。世間煩惱苦難過。應思法喜爲妻日。凈凈元無一點瑕。右悶之也。悶其去凈土歸苦海。今日浪仙昔無本。雲林何處更相逢。敲推往事渾如夢。花落猿啼月上峰。右思之也。思其蓮社舊遊。</text>
<title>送燦兒赴廷試</title>,<text>雛鸎欲向上林啼。風急路長雙趐低。南嶺鳴鳩相逐夫。不知誰借一枝棲。</text>
<title>慰奎孫夭死</title>,<text>天地無窮人命短。百年猶是轉頭過。朝生暮死蜉蝣樂。三歲光陰汝亦多。</text>
<title>追次李君克夫執中韻二首</title>,<text>老來無事作閒人。渭樹江雲入夢頻。偶閱篋中瓊玖在。君懷抱一番新。嗒然枯木已非人。百病交侵叫死頻。瘦骨忽驚寒氣至。蛩鳴秋草露華新。</text>
<title>夕食仙杖洞。歸路見南崖丹楓偶吟。</title>,<text>白飯黃鷄飽喫回。煖生枯腹意悠哉。更添歸路秋光好。滿眼丹楓錦繡堆。</text>
<title>讀易</title>,<text>山水中間路險傾。熹微夜燭不分明。雖然得免懸崖墜。猶勝昏衢摘埴行。</text>
<title>宿汶亭 追思舊遊。不勝黃壚之感。偶吟一絶。</title>,<text>傷心往事若爲情。獨宿寒亭睡不成。枕上溪聱終夜聽。冷冷惟有舊時淸。</text>
<title>朝食大谷。至茅山十里而近。馬老行遲。過乾川幾午時矣。因戱吟。</title>,<text>吾已老衰馬老衰。遲遲行色兩相宜。朝餐大谷茅山去。纔過乾川欲午時。</text>
<title>有人以杜鵑花爲題呼韻。韻甚强難押。其人要押不已。遂作二絶。語甚苟。聊博觀者一粲。</title>,<text>杜鵑爭似木犀牛。曾遣殷仙下潤州。花發盛衰同世變。玄都誰是詠桃劉。何年望帝別金牛。血染春花遍九州。最愛韶光隨處早。紅葩爛熳綠毗劉。毗劉稀疎也</text>
<title>偶以排憫之作。投示崔戚君翼。乃惠以過旬之資。復以一絶謝。</title>,<text>雲子來從山外廬。供炊老衲皺眉舒。誰知工部空囊詠。便作顔公乞米書。杜子美有空囊詩。顔魯公有乞米帖。</text>
<title>自傷</title>,<text>渴時常憶酒泉郡。飢處難忘飯顆山。若使吾人無口腹。未應奔走作羞顔。</text>
<title>讀顔魯公乞米帖及淵明乞食詩。有感。</title>,<text>顔帖陶詩意一般。誰能有口不求餐。雖然乞貸終無愧。留得芳名在世間。</text>
<title>月夜聞蛙鳴呼韻</title>,<text>風靜雲收天氣淸。今宵月色十分明。多情更有羣蛙樂。處處喧騰皷吹聲。</text>
<title>四月始聞鸎</title>,<text>花落山空客不來。詩腸枯槁欲成灰。忽聞皷吹淸音發。五字城門始一開。</text>
<title>鶴城李友景老甫自鰲山來訪花溪。臨別以一絶贈之。</title>,<text>花溪翁不出花溪。忽聽林間黃鳥啼。黃鳥聲中春已歇。一樽相對意悽悽。</text>
<title>次孫友勞苦鳥韻</title>,<text>短翮翩翩日習勞。不飛于遠不于高。渠雖勞苦自忘苦。上下春風芳草臯。</text>
<title>夜坐無寐</title>,<text>層巖圍處一菴深。半夜空山萬籟沉。澗水冷冷如欲語。月明牕外和孤吟。</text>
<title>坐石澗上</title>,<text>巖瀉寒泉落翠微。摐金戛玉響天機。偶來靈境難常住。安得幷力剪取歸。</text>
<title>寄呈趙參議 明鼎</title>,<text>每見汶陽壁上詩。怳如琴閣對淸儀。邇來老病無筋力。風詠庭中到亦遲。</text>
<title>寄呈黃參議 景源</title>,<text>病孤出餞酌淸波。瞻望雲霄翹首多。老死窮山知不恨。也蒙高義賞巴歌。</text>
<title>哭韓戚思彦</title>,<text>老失情朋可奈何。空敎白髮淚滂沱。月明巷裏明秋月。誰與此翁同醉歌。</text>
<title>途中</title>,<text>快倒村醪得半醺。不知天色已微曛。溪山處處風光好。滿眼丹楓錦繡文。</text>
<title>讀唐史有感</title>,<text>朝廷治亂驗州郡。前古興亡知後來。讀罷唐書還太息。千秋抱屈幾賢才。</text>
<title>小孫兒苦病。達夜啼號。聽不能寐。偶成一絶。</title>,<text>愁卧寒房徹骨淸。病兒啼送枕邊聱。終宵不寐遲遲曉。牎外猶看月色明。</text>
<title>甲戌立春春祝 在花溪時。有慶科故云云。</title>,<text>陌上黃金嫩滿枝。一溪春事柳先知。東風次第催花信。報道邦家福慶滋。</text>
<title>醴泉宋上舍翼龍不見十五年矣。因兒子觀光。聊寄一絶。以候其存沒。</title>,<text>相思不見十年情。流水冷冷夢裡聲。老病昏昏人事絶。此生何處更逢迎。</text>
<title>賀孫生雄萬經痘 名信杰。孫友爾和之子。</title>,<text>好風吹入謝家春。玉樹玲瓏氣色新。永脫一生奔避患。綵衣從此不離親。</text>
<title>大谷雨中有感</title>,<text>雨中春鳥勸提壺。沽得村醪半日娛。叵耐此時懷抱惡。儉巖山下主人無。</text>
<title>崔生君一新經痘疾。遇於道不識。問之後知戱贈。</title>,<text>相逢馬上不相識。問爾何人何姓名。莫道老翁太昬眊。爾今非復舊崔生。</text>
<title>朱君叔通五十後得參鄕解。赴京時戱贈。</title>,<text>我昔靑衫白髮垂。當時愧被少年嗤。少年今日亦頭白。復有少年應笑之。</text>
<title>嘲孫兄明甫赴擧見屈一絶</title>,<text>墨戰元非老人事。勝之不武敗還羞。何如花社春三月。閒去閒來興味悠。</text>
<title>花溪會飮 二首</title>,<text>花谷花溪花發時。煑花呼酒作花詩。霏霏細雨催絃管。樂事桑楡此最奇。流水桃花三月時。宜琴宜酒更宜詩。三絃迭奏淸吟發。山雨和烟倍一奇。</text>
<title>野行有感 溪邊小花。俗名倭花。兒時採取。較戰爲戱。</title>,<text>曾覊貫闘春花。行傍淸溪坐綠莎。此事卽今難再得。任敎時物自芳華。</text>
<title>久無耕牛。値南草踊貴。出所藏得錢。買一黑牛戱吟。</title>,<text>春寂桃林影久寒。破槽空廐悄相看。南娑借與吹噓力。生出欄邊黑牧丹。</text>
<title>亡子忌日。飮酒有感。</title>,<text>年年此日進朝杯。不是生前獻壽罍。老父渴喉猶一沃。亦知推汝孝心來。</text>
<title>老境遣懷 二首</title>,<text>七尺雖存方寸灰。此翁斯世已泉臺。請君勿復置人數。且向樽前勸一杯。眞吾已死幻身存。只欠床前粉字幡。倘有親朋來吊否。不妨酹酒與招魂。</text>
<title>思歡伯</title>,<text>舊識新知揔杳茫。姓名顔面已遺忘。關心惟有一歡伯。却恨招來無孔方。</text>
<title>借騎欵段。過一村家。卽馬之舊主家也。以其家舊物。特優飼之。感而有題。得二絶。</title>,<text>輕啼慣踏小溪村。驤首高鳴入舊門。一束靑蒭情亦厚。主人猶不棄前恩。馬戀主人人戀馬。相逢猶有舊時情。若能推廣此心去。薄俗澆風可變更。</text>
<title>雨後有感</title>,<text>白水滿溝秧葉長。四隣耒耟一時忙。閒卧此翁獨無事。百年慙愧伐檀章。</text>
<title>聞栗里翁苦毒感。欲往問之。至中途亦感此病。扶歸花溪。聊寄一絶。</title>,<text>出谷初如鸎喚友。倦飛終作鳥還棲。往來因病非因興。莫把花溪比剡溪。</text>
<title>除夜聽歌</title>,<text>嗑然爭笑折楊聲。元是淫哇易溺情。我有至音人不識。無絃琴對醉淵明。</text>
<title>崔友亨仲覽揆日。自西村過訪。吟贈一絶。</title>,<text>看盡秋郊野菊花。夕陽來訪故人家。也知雞黍前期在。酒熟床頭不用賖。</text>
<title>杜陵書堂。次孫明甫韻。</title>,<text>芳醪和菊潤詩腸。馥馥淸香滿一堂。書社自多文會事。肯敎門外草茅荒。</text>
<title>秋郊卽事</title>,<text>秋晩西郊事未休。田原處處種來牟。吾兒亦學樊遲稼。朝出驅牛上壠頭。</text>
<title>路中</title>,<text>少年開口便吟詩。老去無心更搆思。古塔寒林歸去路。等閒看過夕陽時。</text>
<title>龍山書院齋舍落成。次府伯洪公 益三 韻。二首。</title>,<text>殺身非貴貴成仁。見得分明君子人。請看祠前松栢樹。貞姿猶帶大明春。烈烈英風貞武公。至今白日照丹忠。當時亦有關西伯。爲國誠心廵遠同。府伯先祖。以平安伯。亦於丙子亂殉節。</text>
<title>凝川鄭生萊爕。欲質河洛秘訣來訪。留宿一夜。以一絶贈。</title>,<text>看君年貌尙靑春。才氣高明出等倫。莫謾費心河洛數。聖人經訓是通津。</text>
<title>官送新曆。以詩謝之。</title>,<text>何來蓂葉落山家。東閣官梅定放花。始信一方春有脚。却慙無物答年華。</text>
<title>孫明甫以老柳樹見譏戱次</title>,<text>老榦不爲風雨飄。滿身苔蘚錦文饒。夜來高掛天心月。肯羡犧樽費刻雕。</text>
<title>立春日村人送酒</title>,<text>迎春是日到溪臺。春却無形何處來。問柳不言梅不答。忽看春色白村盃。</text>
<title>挽李上舍明卿汝晟 幷序</title>,<text>數年前。與公語大耋之嗟。吾有今去稀年十八年之句。公悵然曰若去十八年猶遠。吾則迫矣奈何。稀年若此。况不及稀年者乎。嗚呼。孰謂此言。便成語讖耶。葬而執紼禮也。偶病不能。聊以數絶。助斥苦之聲。稀年不遠也咨嗟。不及稀年可奈何。當日此言今作讖。那堪回首淚滂沱。浩然亭在永州地。强把永州爲故鄕。今去永州更何適。只餘汾水舊書庄。</text>
<title>挽南正字濟萬</title>,<text>身嬰縗絰欲何之。况有萱堂鶴髮慈。兄弟四人猶侍側。獨將誠孝九原隨。</text>
<title>立春日戱題</title>,<text>一陽生處是春初。未必立春春始噓。可笑世人渾不識。日時還靠曆家書。</text>
<title>初度日 正月十九日</title>,<text>百年三萬六千日。已過二萬四千強。餘日一萬二千弱。從今更得幾流光。</text>
<title>丙寅年爲玉山洞主時。與李戚器彦有唱酬之作。今於休紙軸得之。器彦已作古人。收錄如左。以寓感懷龍湫。用蘓齋韻○二首</title>,<text>踊躍驚湍日夜喧。直疑魚化上龍門。但恐龍亡妖虺入。時噴毒霧洞天昏。亂潒喧處隔塵喧。反聽猶堪塞利門。若向動中求靜軆。一源那得有紛昏。</text>
<title>挽崔生慶星</title>,<text>曾共庭前種菊花。花開獨賞意如何。應知魂魄來遊日。省罷慈闈向我家。</text>
<title>哭栗洞孫丈汝春</title>,<text>我昔少年公已衰。我今老矣公何歸。莫道八十人間壽。一瞬忙忙石火飛。</text>
<title>詠雪</title>,<text>滕六乘時放雪花。須臾委積白嵯峨。喜看盈尺豐年兆。路阻溪南客奈何。</text>
<title>讀南華書十七絶 每首皆用本文一兩句。以託其意。</title>,<text>生寄死歸豈異物。中間哀樂自相從。著戴著封非一姓。楚家公族本同宗。右言死生同歸。莊曰著戴也。著封也。非一也。著戴以有職任而著也。著封以有封邑而著也。雖非一姓。同出公族。喩死生同也。化化萬機若轉輪。鴝爲乾骨馬生人。一受人形何足喜。也知歡養兩情均。右言變化相嬗。莊註鴝乾骨皆虫名。馬人皆草名。歡死也。養生也。六藏四軆遞君臣。何者爲踈何者親。同是吾身有如此。不須分別世間人。右言親疎無常豕零雞癰劑殊宜。爲帝爲臣各一時。貴賤從來隨得失。元非在我有尊卑。右言貴賤在時馬求唐肆馬何有。兎覔枯株兎不還。可笑世間名利子。不知一幸再逢難。右言妄求僥倖膍胲散分殂豆間。各爲全軆一牲看。移非移是元無定。鵠白烏黔卽一般。右言是非無定一室三分寢廟偃。同而異又異而同。世間是是非非事。執一終歸子莫中。右言同異無間世情翻覆古猶今。恩則旋忘㤪也深。可笑蹢閽中夜闘。舟人相對未離岑。右言棄恩結怨一生勤苦費神精。弓冶箕裘欲自明。昭氏皷琴末年載。文兒綸緖竟何成。右言白首窮經郢都回首望冥山。盡日南行不見山。摘埴夜衢多此類。只看人我兩般山。右言背理行事病病從來猶未病。不知其病病難差。看他自是非人者。縱遇軒歧可奈何。右言自過不知演門多毁本非眞。頤朶榮名自爲身。况復無端氷鯉躍。古今天地此何人。右言衒僞售名野人深得田園理。手熟智專心自通。監市履稀下愈况。合將耕稼問村翁。右言農圃智專明月終爲火所焚。九天昏黑夜難分。但看虐焰燒不盡。氷蟾吐水洗烟氛。右言本性不滅隋珠彈雀世爭笑。至寶在身人不知。軀命千金較莫重。胡爲殉物却忘之。右言殉欲志生飛鳥智無意怠如。食人餘緖近人棲。春來秋去誰相害。勝似飢鳶攫乳鷄。右言閒適無欲死牛橫帶坐膠庠。隅喪錐爭甚賈商。神者也應多不齒。幾廻臨水洗羞腸。右言儒林汚衊</text>
<title>偶見放翁詩。語意豪放。諷誦可愛。遂效其體。次其韻。</title>,<text>愁來非天亦非地。只從吾人腔子至。榮期琴上不見愁。三樂歌中愁自避。花前酌酒花作籌。只恐酒盡花事休。此外悠悠都不省。任他人呼我馬牛。[附原韻]春愁茫茫塞天地。我行未到愁先至。滿眼如雲忽復生。尋人似瘧何由避。客來勸我飛觥籌。我笑謂客君罷休。醉自倒醉愁自愁。愁與酒如風馬牛。原韻</text>
<title>挽韓戚思彦</title>,<text>欲題君挽淚先傾。濕盡枯藤字不成。三十餘年相好意。高山無語水無聲。器彦先歸乃沃隨。君今何事又長辭。眼中親友漸看少。我死應無作挽詞。</text>
<title>挽孫生雄萬，英萬兄弟。</title>,<text>吾與若翁情甚好。兩家子弟一家同。我今懷抱難裁抑。懷抱何須問若翁。</text>
<title>次畫虎韻 杜陵權主玉衡。有畵虎留題。</title>,<text>百步威存一幅中。凜然虗壁欲生風。禪房長老如相見。合取歸山作侍童。好相休譏圖畵中。魏公千載有餘風。大人變化誠難測。應視半山如小童。古有一老僧庵居獨坐。人問何無侍者。答曰有之。仍呼大空小空。俄二虎應聲而出。上一絶用此事。王安石短韓琦曰但形相好耳。作畫虎圖以詆之。下一絶用此事。</text>
<title>次退溪先生黃魚韻</title>,<text>春水黃魚來有時。雨暘豊歉自天施。小人朝食不謀夕。那肯前頭問飽飢。</text>
<title>哭孫甥慶大</title>,<text>招魂聲裡又招魂。一死纔收一死存。古所未聞今始見。問天不語鬼無言。</text>
<title>哭鄭甥澐</title>,<text>五十六年亦非夭。最憐生世太嶔崎。三男二女靡依托。泉下應無瞑目時。</text>
<title>虞氏所註杜律。只取七言。尋常不滿於心。妄欲復取五言律以續之。粗有所編次。近得東山先生趙子常所編五言杜律。實獲我心。遂輟其事。因題二絶。</title>,<text>獨取七言遺吾言。漢庭老吏失平反。何人能補長城壞。賴有東山三尺存。虞伯生甞自比漢廷老吏。謂深於法律也。古人有五言長城之說故云。每恨虞生註杜偏。欲收餘馥續前編。此事古人先我獲。自今停筆更忻然。</text>
<title>哭崔府使慶老</title>,<text>八十享年官二品。承家有子身康寧。恩光三代未親覩。何不少留遲一齡。</text>
<title>挽崔戚耳叟</title>,<text>二子泣承遺命日。西行一子未歸時。黃壚山下復誰在。迎拜車前有仲兒。</text>
<title>偶吟 二首○曾於二十年前。夢見朱夫子。受正氣寶釖氣二圖故云。時寓拜里村。</title>,<text>曾受晦翁正氣圖。精誠發處豈欺吾。羲經一部時時讀。自覺身邊邪穢無。龍光夜夜射牛墟。寶劒千年氣有餘。鬼魅見之驚遠遁。旅牕閒對伏羲書。</text>
<title>五月初四日夜。夢至一處。云是永川地。深壑窈窕。有一小院。房室凈甚。棟宇正東向。一先生坐房中。意甚安閒。余乃進謁。就質文義疑難處。見南齋楣間。扁和直山三字。因吟得詩句曰永川來往幾多時。又曰七十今年始見之。未及成篇而覺。遂足成一絶。又以一絶繼其後。</title>,<text>永川來往幾多時。和直山名曾未知。先生許我仙緣在。七十今年始見之。和直山中小院深。幽人閒坐整冠簪。從容一夕論文地。座上春風藹滿襟。</text>
<title>山中吟</title>,<text>來宿僧房喫僧飯。也間煩惱不相關。更無俗物敗人意。長對靑山心自閒。</text>
<title>緇徒節日。晨興拜佛後。爲君祝壽。次及震宮。次及其父母宗族。又設施食於佛前。遍請其祖先亡靈。其爲國爲先之意。亦甚懇至。遂有所感。因題二絶。</title>,<text>先祝君王後祝親。壽呼萬歲又千春。無君無父休相誚。猶勝忘恩背義人。香獨佛前薦飯茶。爲先誠意亦堪嘉。世間多少衣冠子。見此能無愧殺他。</text>
<title>在仙童洞。聞南龍萬 鵬路 司馬榜。吟二絶。</title>,<text>何事旅牎喜眼開。忽聞司馬榜傳來。小名不足爲君賀。聊慰此翁懸望懷。嗣宗曾愛仲容贒。送入西天去採蓮。鄕貢退之未回旆。玉樓長吉已登仙。</text>
<title>挽成文川憲祖</title>,<text>賦鵩東來久別餘。卄年顔面一封書。誰知驛路花開後。壚下山河竟邈如。吾南厄運最仁鄕。梅谷凄凉又竹坊。題挽忽驚添老淚。鳴山消息更堪傷。</text>
<title>贈鄭新恩熺 用晦</title>,<text>早歲才名數上頭。果然一擧踏蓮舟。從知萭里前程遠。桂萼蟾宮次第收。</text>
<title>贈李先達新恩時逸 敬安 三絶</title>,<text>悅親何必綵衣嬉。頭戴天香桂萼垂。年少登科寧不幸。事君更得日長時。科名只得一時奇。勳業宜思百世垂。移孝盡忠能事畢。願君爲學益孜孜。脚下通衢萬里平。如今發軔最初程。此翁衰老死無日。安得見君勳業成。</text>
<title>女兒爲我製帛襦一領。愛惜不着。藏冊籠中。見失於狗偸。並失錦伯所送蠟燭一雙及他衣服。只留靑衫一件。</title>,<text>阿女新成一領襦。寒來欲掩老爺軀。帛衣於我終無分。今日還輸狗鼠偸。司馬靑衫等蒭狗。老來無用篋中藏。偸兒亦知君恩重。特地留存不敢傷。蠟炬一雙自錦營。藏之珍重待時明。如今不惜人偸去。但恨虗拋遠寄情。</text>
<title>漢鄭康成居北海。生丁卯。年七十。傳家事於子益恩。吾亦丁卯生。而適七十。又以家事付兒。讀康成戒子書有感。三首</title>,<text>命似康成學不如。家比康成貧有餘。新歲還添無益惱。却慙當日戒兒書。吾與康成生歲同。月城南似不其東。康成居不其城東。 花溪百世山猶在。倘許人稱敎授峰。康成所居山名敎授。文會菴前溪水淸。春來幽草遍溪生。東風到處綠無盡。後世誰傳書帶名。康成居有草名書帶。</text>
<title>二月十二日在花溪。風日甚惡。聞韓友愼初以是日葬。遂題二絶。</title>,<text>風緊天寒春雨餘。邙山何處送靈車。花溪此日情懷惡。老淚無端自滿裾。和淚新題虀露詞。詞成欲寄也憑誰。縱饒寄向重泉去。冥漠重泉可得知。</text>
<title>花溪雨後 二首</title>,<text>春雨夜來水滿溪。遠山雲物眼中迷。頹然病卧擡頭望。林外幽禽得意啼。沙路橫斜溪水濱。叱牛驅馬往來人。紛紛都是奔忙者。堪笑菴中病卧身。</text>
<title>次道周上人詩 幷小序</title>,<text>老竆索居。俗物多敗人意。聞師以禪門宗匠。主盟叢林。法侶雲集。殊切傾想。小衲傳札。詩以報之。師其倘發一笑否。病伏窮崖謝世芬。暮年花鳥惱詩魂。高僧何處開經幄。恨不連床共討文。賴有沙彌信使專。翩然一札落牎前。此翁與世相忘久。喜得靈山雅意傳。蓮社東林遠莫尋。迦陵仙鳥但聞音。秪應慧月千江色。分照花溪一片心。</text>
<title>夜坐聽洞簫 時杜鵑又啼</title>,<text>洞簫聲繞雨花天。夜靜空山客不眠。更有杜鵑啼共咽。餘音嫋嫋轉悽然。</text>
<title>溪社春祝</title>,<text>優曇鉢裡花開落。敎授山中雲卷舒。閒坐老翁無一事。翫心長對伏羲書。</text>
<title>示燦兒</title>,<text>丁丑歲終是戊寅。吾兒三十六靑春。願言早决名塲事。乃父行年近八旬。</text>
<title>歸家留數日。奴問家事。茫然不知所答。戱吟。</title>,<text>長在溪菴不在家。歸時恰似客來過。癡奴問事還忘答。仰屋沉吟至日斜。</text>
<title>騎牛歸溪菴</title>,<text>山路雨餘牛背穩。老翁情况問如何。但視古人輸一筭。角無書掛扣無歌。</text>
<title>李友景老自稱松翁。稱我爲溪翁。以其自居松亭而我居花溪也。戱吟一絶。</title>,<text>松翁長在松亭下。何似溪翁不出溪。溪水自淸松自老。兩翁題目着當題。</text>
<title>道中</title>,<text>龍鍾老脚任西東。不害人稱矍鑠翁。春滿溪山花落盡。詩情移入綠陰中。</text>
<title>與李戚行之同卧戱吟</title>,<text>獨睡翁逢獨睡翁。兩翁睡味一般融。花翁但有歸山夢。睡味雖同意不同。</text>
<title>道泰上人歷訪。暫話卽別。別後寄一絶。</title>,<text>仙鶴飛來忽飛去。至今如失此翁心。生公說法石應解。遙望白雲何處尋。</text>
<title>題天師百松詩後</title>,<text>何事老僧吟百松。百松還是一般松。從知臨濟家風處。不見天生石上松。</text>
<title>寄西峰道泰上人 二首</title>,<text>不同其道不相謀。休向靈山問白牛。却羡雲林淸凈地。一心閒適自無求。經綸大志揔歸虗。生計還同涸轍魚。早識君平爲世棄。遠公蓮社我先居。</text>
<title>淸曉默坐有感。憶西峰老師。</title>,<text>默坐溪牎夜氣淸。澹然不見一塵生。遙知靈鷲西峰月。遍照諸天花雨明。</text>
<title>寄憨衲</title>,<text>一片菱花照蠧編。誰將佛眼掛頭邊。向來心貺難忘在。魚魯分明敵少年。</text>
<title>路逢道泰上人</title>,<text>途中忽遇廬山遠。坐語還忘日影移。淸話未終飛錫去。秋風溪上獨歸遲。</text>
<title>孫兒灦阻雨停科</title>,<text>科名得失自關天。阻雨停行數亦然。不去安知不爲福。深泥怒水免沉顚。</text>
<title>煥兒赴擧見屈。作詩四絶以勉之。且示燦兒。</title>,<text>才通須遇命通辰。命若不通才不伸。才命俱通應有日。待時何必㤪蒼旻。人力能回造化功。竆通不必問蒼穹。若能培植無欠。雨露猶沾石上松。吾家舊物在詩書。世世相傳自有餘。得失浮名還細事。聖贒對處樂何如。學問工夫不可忘。貧窮衣食奈奔忙。朝耕夜讀古人事。願汝孜孜無怠荒。</text>
<title>臘月二十二日。偶閱篋中親舊書札。不耐懷人之感。隨意以題。所懷二人。卽黃參判景源。趙監司明鼎。各吟二絶。以寓相思之意。</title>,<text>知己相逢自古稀。蒼蠅吊客仲翔悲。一絃山水人誰解。我識黃公是子期。曾憐爨下已焦桐。收入山公啓事中。豈敢妄希吾分外。枯査只自感春風。右黃參判幾蒙詩句辱相酬。燦燦瓊琚滿篋留。猥托陰何詩集在。東都故事倘添收。五馬舊曾過石扉。花溪山水倍光輝。巖臺當日陪遊處。物色依俙誰與歸。右憶趙錦伯</text>
<title>有人贈以新曆一件。副以筆一墨一。又藏一小刀於其中。筆墨則已知隨曆來矣。小刀則其人去後始知之。欲還給而不可得。戱吟二絶。</title>,<text>山中曆日自何來。仍喜文房二友偕。復恐陰邪投間入。故敎神鍔暗藏胎吾無曾愛延陵劒。人自暗投明月珠。旣不送還仍佩服。事同商賈定堪羞。其人有文字之諧故云</text>
<title>肩輿上下山坂 自花溪上天龍。自天龍往梅月堂。皆上下山坂。</title>,<text>扶舁上山又下山。下山傾側上山艱。一心戒懼無時放。行路難知在此間。</text>
<title>己卯元朝吟</title>,<text>坐擁十年弊褐衣。行扶三尺老筇枝。身邊手下無新物。只得元朝一首詩。</text>
<title>二月初九日。夜卧吟懷。時季女病後沉綿云</title>,<text>獨卧溪菴夜寂寥。枕邊愁聽雨蕭蕭。愛緣糾結也難解。心似風旌常自搖。</text>
<title>十二日。魚隊諸生。設小盤夜坐會話。偶吟二絶。</title>,<text>此會人間亦好期。一塲談笑夜分時。老來吾輩心中事。年少諸人未必知。浮世人無百歲期。只堪歡樂太平時。相看一笑還無語。山水淸音昔已知。時孫友爾和唱酬故云云</text>
<title>聞崔耳叟別世</title>,<text>落落晨星已漸稀。凄凄朝露又先晞。此翁猶作未歸客。旅館殘燈淚自揮。</text>
<title>庶母行喪日。遭風雪在山。又有觝戱者。路峻不能隨喪。獨在山下。悲懷難耐。歸路念得三絶。</title>,<text>虐雪饕風撼太虗。季春氣色季冬如。役夫顚倒泥塗滑。天戱窮人負土初。冒寒扶櫬上懸崖。臨下阿誰復欲擠。天旣戱之人又戲。送終情事益荒迷。蹣跚老脚蹲山下。一哭無緣臨壙伸。揮淚歸來空悵望。澗邊啼鳥共悲辛。</text>
<title>朝日對雨後山</title>,<text>春山雨後淡生烟。朝日照之顔色鮮。願使吾心凈如此。一塵不染本然天。</text>
<title>雨後沿溪。散步偶吟。</title>,<text>春雨新晴道少人。曳筇閒步小溪濱。天公洗出孱顔色。凈凈元無一點塵。</text>
<title>聞栗翁日耽碁局。戲吟以博一笑。</title>,<text>君耽碁局我耽詩。優劣中間未敢知。詩愛獨吟棊待伴。憫君無賴索居時。</text>
<title>崔耳叟將以四月十一日葬。前五日往哭之。歸路吟一絶。</title>,<text>故人將去靑山葬。未去靑山來吊之。哭拜筵前人不見。出門無語淚空垂。</text>
<title>訪東林老師</title>,<text>夕陽山路曳筇遲。爲向東林訪老師。脉脉相看無一語。獅兒座上碧蘿垂。</text>
<title>次崔生伯益遊山韻七首</title>,<text>亭號枕流閱幾春。亭墟不見枕流身。層巖潭水依前在。落日徘徊蠟屐人。來訪名區屬暮春。枕流當日卽前身。追惟往事還如昨。疑是蘧蘧夢裡人。踏來山北與山西。隨處白雲濃復低。欲問遺蹤流水在。靑松默默鳥空啼。何人曾此占名區。上有層巖巖下流。詩債前人猶未了。至今留與十分酬。地秘天慳劃一區。朗吟移坐俯淸流。夕陽下嶺歸心速。詩債如今未盡酬。右枕流亭劃然長嘯上山頂。前者先登後者呼。踏破朱砂雲萬疊。俯觀應笑白頭吾。右朱砂菴龍湫水落自盤渦。渟滀山中萬斛波。安得移家此中老。望之不見念時多。右時多龍湫</text>
<title>有客踰南嶺來戲吟 在南山</title>,<text>客散高堂客又來。主人鋪席急呼盃。看君衣袂烟霞濕。正是仙山踏破回。</text>
<title>追次韓思彦金山寺立春韻二首 五言四韻</title>,<text>一氣相推敓。方知泰運開。曉盤初薦菜。陽管已飛灰。寒逐土牛去。暖隨綵燕回。願豐同晦老。相勸太平杯。夜靜山齋寂。春隨曉漏開。啖松禪業凈。枕石俗緣灰。共喜三陽進。同看一氣回。不須沽酒飮。談笑勝銜杯。</text>
<title>權世欽送茄。以詩酬之。</title>,<text>此物來何自。應從魯直園。味甘同柚橘。色潔勝瑤琨。入口沉痾失。投盤爽氣存。病夫添一味。知荷故人恩。涪翁家有銀茄。而權送亦白故云。</text>
<title>八月晦間。夢至一處。遇貴人命賦盆梅。成五言四韻。</title>,<text>誰將一掬土。托此羅浮神。榦曲嫌先伐。花含報後春。暗香風外動。淸標雪中新。欲待調羹用。留看結子辰。</text>
<title>正朝吟</title>,<text>寓廬如斗大。坐卧僅容身。畏病難忘病。安貧不似貧。工夫全廢棄。志氣半摧淪。四十猶嫌晩。又添一箇春。</text>
<title>次金上舍禮甲韻 時與諸賢遊南川。煑莫禁魚。</title>,<text>非鰍亦非鱖。鰕蛭與生生。噴沫纖鱗密。呑沙小腹脝。掃來何用網。收得可炊羹。村舍無他味。寒厨供一烹。</text>
<title>見鍾閣壁上題名有感</title>,<text>壁間姓名在。半是泉下人。往跡成千古。餘生復幾春。當年謝公屐。他日賀監塵。安得金剛術。終能不壞身。</text>
<title>除夕留別諸蘭奢</title>,<text>來作山中客。還如世外人。儒書時獨覽。僧語日相親。竹爆驚除夕。鍾鳴已報晨。拂衣催去路。回首白雲濱。</text>
<title>次銘巖崔雲程觀習操韻</title>,<text>大將鳴金皷。排成左右營。八門疑不動。萬馬寂無聲。雲屯旗影合。電掣劒光橫。用武將何地。方今屬太平。</text>
<title>書社雨後。書示學徒。</title>,<text>溪山春雨後。景物一番新。沙洗白初凈。草𧀎綠漸均。水泉聞㶁㶁。原野望畇畇。願爾尋玆意。孜孜滌垢塵。</text>
<title>春日途中</title>,<text>十里長郊外。三春暮景時。陌頭黃已歇。山腹綠初披。氣化元無閼。陶匀豈有私。陰崖枯木在。生意十分滋。</text>
<title>遊鳴山島。孫僉使索句。遂戲吟。</title>,<text>倚棹鳴山島。滄溟渺渺邊。奇巖波上矗。微靄日中褰。擧足疑無地。擡頭只有天。臨風送淸篴。卽此是神仙。</text>
<title>遣懷</title>,<text>村居無甚事。詩債覔閒情。病暑風爲藥。鏖愁酒作兵。日光穿雨漏。山色透雲呈。不覺朝炊晩。隣雞叫午聲。</text>
<title>比安途中</title>,<text>偶作觀光伴。仍爲漫浪遊。時時穿樹密。處處傍溪流。翠靄千山暮。黃雲十里秋。好將無限景。都付錦囊收。</text>
<title>李道而來訪。示以所作詩。仍往花溪阻雪。遂次其韻投贈。</title>,<text>故人不忘我。來訪竆巷間。偶會成眞率。相逢豈等閒。去時泥塞路。別後雪盈山。遙想客牎裡。應歎行路難。</text>
<title>次梅月堂卷中登山韻</title>,<text>共訪招提路。攀崖步步休。扶筇穿谷口。呼酒坐巖頭。晩萼紅將爛。晴嵐翠欲流。仙翁芳躅在。付與後人遊。</text>
<title>次表忠祠韻</title>,<text>嶺南多義士。方外有雲師。靈雨火炎息。至誠天地知。國家猶倚重。蠻貊亦稱奇。新廟揭虔處。香生檀樹枝。</text>
<title>朴進士敏孝以梅自比。寓嘲諷於柳。戱次二首。</title>,<text>傍梅添勝賞。栽柳費經營。柳兆皇孫慶。梅粧公主情。風流眞可尙。冷淡苦難平。先發當先落。不須較弟兄。野庄何所有。春柳兩三枝。最好和風日。偏宜細雨時。悠揚豪士態。偃蹇丈夫姿。天地生生意。知渠與共之。</text>
<title>寓中次朴士源三首</title>,<text>窮陰奪春序。白雪政瀌瀌。月愛淸光襲。梅憐亂蘂交。閒情袁枕穩。詩興灞橋遙。天地成銀海。茫茫遠近郊。陽三已屬泰。滕六還浮瀌。樹訝梨花亂。庭疑月色交。遊酣衡岳暮。興盡剡溪遙。何處騎驢客。尋梅踏遠郊。腔裏春又茁。頭邊雪正瀌。箕裘餘舊業。膠㓒托新交。擧目江雲近。論心玉麈遙。想應五陵路。詩興滿前郊。</text>
<title>山家滋味</title>,<text>莫言食無肉。珍味滿山家。綠蟻斟堪愛。香鵑煑更嘉。馬蹄當脯鹿。鱉脚勝羹駞。復有蹲䲭在。雉膏不羡他。</text>
<title>登盈德淸心樓。次壁上韻。</title>,<text>偶自丹丘路。携朋到野城。危樓臨水濶。遠客覺心淸。暮靄生虗檻。斜陽入半庭。荻岸漁舟泊。時聽棹歌聲。</text>
<title>次憑虛樓板上韻</title>,<text>地從十洲近。山與六鰲浮。鑿水以安柱。憑虗仍架樓。松林疑畵障。蓮葉是仙舟。坐客無塵俗。烟霞動滿裘。</text>
<title>寓南山。次白香山何處難忘酒。以遣幽懷。三首</title>,<text>何處難忘酒。他村寄寓辰。篋空塵撲手。衣薄冷侵身。懶甚看書罷。愁多倚檻頻。此時無一盞。那得慰酸辛。何處難忘酒。親交日喪亡。老歸猶慘惻。夭逝最哀傷。消息都無好。聞來便欲狂。此時無一盞。那得豁心腸。何處難忘酒。官差督債租。禾登秋刈盡。稻熟水沉無。腹裡惟文字。庭中但草蕪。此時無一盞。那得慰窮途。</text>
<title>自南山將移寓鐵菴</title>,<text>南山僑寓久。獨坐意悠悠。臘近催人老。夜長引客愁。吟詩聊慰寂。得酒暫寬憂。去住元無定。吾生儘若浮。</text>
<title>寓鐵瓦菴諸益。自蓮亭來訪。翌日以詩謝之。</title>,<text>自憐拘一壑。叵耐送諸君。筇逐泉聲逈。袂從岳色分。巖危懸獨樹。洞僻滯孤雲。遙憶蓮亭上。披襟共討文。</text>
<title>久寓</title>,<text>客久看書罷。慵多晤語忘。坐愁山日暮。卧苦臘宵長。僧眼雲俱白。佛心石共凉。梅花含不發。幾日是春光。</text>
<title>自鐵菴移寓蓮亭</title>,<text>半旬同衲宿。今日下山來。擁袂松千挺。紆筇路百回。雪皚封洞口。苔碧綴巖腮。似惜遊人去。重重鎖不開。</text>
<title>又用雲字韻</title>,<text>春光何太早。吾欲問東君。和氣霜威奪。踈枝月影分。還嫌荷媚日。不羡杏栽雲。評花宜第一。特題種樹文。</text>
<title>烟竹</title>,<text>小如管仲器。直似史魚心。蕩子挑春興。愁人伴夜吟。病餘偏見愛。茶罷必先尋。客至無新釀。撥爐當一斟。</text>
<title>汶陽獨宿</title>,<text>寒天月黑夜。寂寞汶陽亭。獨語心酬口。孤眠影伴形。夢因愁未兀。詩爲病還停。風牖太多事。自開又自扃。</text>
<title>花溪月夜</title>,<text>老夫心力盡。強逐少年遊。自歎花生眼。誰憐雪滿頭。把毫愁澁手。覔句憫乾喉。抗面當凾丈。對人不耐羞。</text>
<title>觀蛾述</title>,<text>翰墨爭相角。冠童各自心。手如蚕食稍。頭似鷺窺深。日線吟中短。山光筆下沉。俄然推席散。誰是擲珍金。</text>
<title>偶吟</title>,<text>遠野人歸後。閒齋日暮時。山深禽自語。風過柳先知。夢寂眠慵衲。談書坐小兒。林端生灝氣。來入好襟期。</text>
<title>汶亭偶吟</title>,<text>日日孤亭坐。森森萬象呈。對楹山多態。籠牕月有情。芳草詩中色。淸溪夢裏聲。白鷗如欲語。故故近前楹。</text>
<title>贈朴善伯</title>,<text>昨日一杯酒。十年久別情。暮烟侵坐席。秋雨濕歸㫌。且喜玆遊幸。幾追往事驚。敝居適相近。乘興易逢迎。</text>
<title>大風雨</title>,<text>巽發曾獰惡。乙吹又暴狂。卷茅飛更遠。顚木起還僵。向失南邊壁。今無北面墻。最憐禾稻熟。前後盡飄亡。</text>
<title>採半夏</title>,<text>細雨三秋晩。香風半夏新。行行荒草裡。采采小溪濱。根白團如玉。葉靑凈似蘋。未須調藥用。隨手已生春。</text>
<title>訪友人。風日甚惡。中道而歸。</title>,<text>尋友登山去。扶筇步步休。西天風氣惡。南浦水聲愁。怒石當危逕。荒榛搭弊裘。半途難更進。悵望意悠悠。</text>
<title>崇德殿。別參奉朴善伯。</title>,<text>一醉故人酒。五陵夕陽催。離筵情未極。歸路意難栽。十里長程畔。孤村小水隈。他時倘相。更棹雪舟來。</text>
<title>元日崇德殿。與善伯，思彦夜話。</title>,<text>三人一枕宿。新歲舊情歡。話入靑燈暖。吟成白雪寒。壯心空撫劒。衰髮尙衝冠。且盡今宵樂。樽中酒未殘。送舊前宵恨。迎新此日歡。雅懷山鳥喚。淸興雪花寒。爭擊醉中釰。共彈沐後冠。相逢談笑處。挑盡玉缸殘。</text>
<title>乙丑立春</title>,<text>今日子初刻。已爲乙丑春。燭殘還惜夜。雞唱忽驚晨。喜得靑陽至。愁添白髮新。故人知此意。杯酒勸酬頻。</text>
<title>正月十九日。是賤降日也。翌日南甥送酒一壺。副以一詩。仍次其韻。</title>,<text>索居竆巷客。衰颯白頭人。歲近蘇君卯。時回屈子寅。懸弧曾此日。舞綵更何辰。風樹偏多感。無心對麯春。</text>
<title>奉別舅氏</title>,<text>計程百里近。違誨十年遙。往事如春夢。頹齡似退潮。公顔成濩落。吾髮已飄蕭。一席承歡處。他旹此宵。</text>
<title>行峽中</title>,<text>鵲洞三杯酒。大洋一馬程。烏啼愁日暮。虎嘯覺風生。惶惑八山路。崎嶇同世情。幸逢窮峽盡。猶得利南征。</text>
<title>贈李君觀甫 在汶陽亭</title>,<text>汶亭秋月夜。聯枕話幽懷。風雨經新變。江山有舊哀。交情和酒煖。時事入詩栽。別後相思苦。黃花處處開。</text>
<title>崔李兩老友見訪。値雪留話。崔鍊伯李道而</title>,<text>促膝一床坐。白頭三老翁。秪憐劒歌在。寧恨酒樽空。同話對春雪。共眠愁夜風。那堪分手後。孤寂掩柴蓬。</text>
<title>院齋夜吟 三人。余及李器彥，黃乃沃。</title>,<text>鼎足三人坐。燈花一盞明。淸談無俗物。濁酒暢幽情。月愛樓邊色。溪憐雨後聲。此中眞可樂。山外路難行。</text>
<title>寒食遊山</title>,<text>寒食乘春興。來尋道德菴。幽堪高士隱。靜合老禪參。石峭人行仄。林深鳥語喃。囂塵那得到。山勢隔重凾。</text>
<title>紫菊</title>,<text>紫菊自殊品。黃花詎幷看。似嫌魏制度。不改漢衣冠。熀若朝暾出。燦如火錦攤。縱非渠本色。猶愛寸心丹。</text>
<title>次烏川倅申維翰宣城唱酬韻示贈</title>,<text>官薄陶彭澤。名高趙倚樓。淸香琴奏夜。爽氣劒橫秋。發口皆仙語。遺形脫俗流。黃庭非誤讀。何不玉京留。</text>
<title>見小孫遊戲 二首</title>,<text>小兒生數歲。遊戱揔天眞。語自呼爺慣。啼因索飯嗔。鸎聲猶半澁。鷹性未全馴。見汝成人未。翁今已七旬。生兒憂未長。兒長又生兒。自喜掌珠弄。不愁甔石。數齡能問字。何日可談詩。得隴復望蜀。此翁亦太癡。</text>
<title>次申靑泉四海人難遇韻</title>,<text>出門愁路險。傾盖貴心知。燕客非耽酒。邵翁豈愛詩。欣然鱗羽會。忘却鬢霜欺。莫惜峩洋奏。相逢是子期。</text>
<title>回甲吟 二首</title>,<text>乾坤再丁卯。塵世一衰翁。事業詩書在。生涯甔石空。小梅新蓓蕾。踈竹舊淸風。飮啄隨吾分。枯榮付化工。丁卯建寅月。是時吾以生。當年未燥髮。今日便枯形。花葉任開落。滄桑倐變更。後來逢此歲。誰復歎衰齡。</text>
<title>掩卷</title>,<text>少有看書癖。常時不暫捐。抵衰心力盡。因病目精愆。柔絮粘泥濕。空花着物玄。揜編終日卧。風竹聽蕭然。</text>
<title>李君彝卿自莊陵歸。說莊陵故事。不勝感歎。因寄拙吟。</title>,<text>君自莊陵至。莊陵事得聞。鵑啼林有血。花落石留芬。恨咽淸冷水。愁凝太白雲。當年不盡㤪。故老尙云云。</text>
<title>次曺夏望韻 曺爲寧越府使時。有莊陵詩。李參奉彜卿來傳。仍次其韻。以授彜卿。</title>,<text>行殿無處所。遺舃託山巓。禪授元關數。追崇亦是天。春山空綠草。暮水但愁烟。蜀魄聲猶在。幾人血灑篇。</text>
<title>富山途中</title>,<text>乍醉故人酒。促尋山下村。雲沉天欲晩。野濶鳥爭喧。岸樹含風偃。溪花過雨痕。詩情自不禁。豪興老猶存。</text>
<title>曉坐寫懷</title>,<text>夢覺夜將盡。牎虛月欲斜。乾坤萬劫火。人世一恒沙。往事淚空在。來生漭未涯。年年逢此日。耐久意如何。</text>
<title>新笋</title>,<text>故叢枯欲盡。新笋出還奇。逬砌蒼苔破。穿庭綠草披。亂生妨窄路。橫列補踈籬。且待成林日。隨陰避暑宜。</text>
<title>次府伯試士松壇韻 府伯趙公明鼎</title>,<text>霧合靑衿會。風吹絳帳移。雍容文敎地。勤懇切磋䂓。孔檜春猶在。堯天日自遲。宣城謝太守。對酒更吟詩。</text>
<title>朱君夏瑞，金君天翼昆季，朱戚亨萬來訪。日暮催歸。挽之不留。</title>,<text>年老人皆避。家貧客不留。催歸情邁邁。送別意悠悠。把麈失靑眼。出門搔白頭。前林生暝色。悵望使人愁。</text>
<title>元朝有感</title>,<text>復飮屠蘇酒。行年八八時。生涯依舊拙。詩句尙前癡。但覺兒孫長。偏傷氣力衰。少年行樂處。那得更相隨。</text>
<title>風詠亭。次府伯韻。</title>,<text>遨頭贒太守。汶上勝筵開。點瑟遺風在。周庠古道回。排寒呼酒急。闘藝擊催。秉燭遊堪樂。不愁山日頹。</text>
<title>辛未元朝</title>,<text>老去光陰促。居然又失年。髮毛愁更短。身世覺都捐。度厄來山寺。祝禧共衲禪。數三親友在。此會亦前緣。</text>
<title>曉坐</title>,<text>日於溫突坐。風雪不知寒。蝸屋應愁破。鶉衣正苦單。塵寰緣未斷。禪榻枕難安。老衲呼相語。擁爐強作歡。</text>
<title>送黃府伯 景源 以諫長歸</title>,<text>春日鹿隨轂。秋風鴞上天。薇垣催白簡。梅閣罷淸絃。邑失循良宰。朝登諫諍賢。秪爲宗社計。終不一州專。勝地盤龜在。風流太守歸。留題山益重。經坐石增輝。老病緣還薄。陪遊事却非。知音難更遇。何處奏淸徽。</text>
<title>次府伯黃公題南山蓮亭韻二首</title>,<text>今日詩成處。昔年書出池。小亭遊賞晩。太守醉歸遲。佳句傳爭誦。勝區倍一奇。高名留百世。草木也應知。罷遊滑州舫。去醉習家池。地已擅名久。公曾命駕遲。荷花雖寂寞。松竹亦淸奇。太守樂其樂。俗人知不知。</text>
<title>聞崔友亨仲初度日。孫友明甫有詩。追次其韻。</title>,<text>佳節屬淸秋。懸弧樂事酬。百年歡自足。萬慮醉還休。黃老淵明菊。靑開叔夜眸。人間回六甲。海外近三丘。</text>
<title>昨年吾家緬禮旹。崔戚復初甫董其役。因得病歸家。未幾歿。今日卽其初朞。値風雨不得伸一哭之私。不耐悲感。且病時余自墓所歸。歷路暫問。見余愴然語曰吾無後嗣。無病相問。死後可知。追思其言。不覺淚下。遂題五言一篇以寄懷。癸酉三月二日書。</title>,<text>傷心最何事。病歸自龜原。歷路暫相見。披衾強一言。目前無可恃。身後更堪論。此語今猶記。追思欲斷魂。</text>
<title>偶得躑躅杖二莖。一長一短。以長者自携。以短者奉壽栗翁足下。仍呈五言一篇。專以謔浪爲語。</title>,<text>偶得雙扶老。一長一短枝。長宜長者杖。短合短人持。送短君莫恠。留長我不疑。雖然同軆性。長短豈殊䂓。</text>
<title>閒居自遣</title>,<text>白屋寒生處。靑山日暮時。耽閒惟有睡。省事更無詩。庭草眼前媚。孫兒膝下嬉。外間消息至。讓與少年知。</text>
<title>鵬路有來訪之示。待之不來。</title>,<text>寒齋坐終夕。雲日翳還明。門靜鵲虛噪。竹踈風自驚。有狵眠晩砌。無酒慰幽情。抵暮仍愁卧。但聞蛩夜鳴。</text>
<title>花溪遇雨 二首</title>,<text>偶到花溪宿。正逢秋雨時。孤吟無與和。往事只堪悲。雲物有新態。巖臺依舊姿。坐看多感慨。懷抱更誰知。自刱花菴後。一年半此留。詩書相講日。樽酒共歡秋。溪柳憐金色。巖泉盥玉流。應知百世後。魂魄正來遊。</text>
<title>連翹花發。嫩黃如金。經旬不衰。</title>,<text>造化多工巧。黃金散作花。應憐吾淡泊。故與此繁華。照屋自生色。滿籝何足誇。太奢寒士賞。合置貴人家。</text>
<title>秋夜獨坐有感</title>,<text>獨坐悄無語。漸愁秋夜長。溽蒸猶地熱。露下乍天凉。四序相推奪。百年一瞬忙。吾今迫七十。餘日幾星霜。</text>
<title>杜陵書堂會話</title>,<text>來飮書堂酒。先題醉客詩。菊花方爛節。松栢後凋時。講學羣童在。論文一榻歌。玆遊亦勝事。他日倘相思。</text>
<title>安貧吟</title>,<text>繁花宜少實。有角可無牙。錦繡先藏腹。金錢不入家。禀生元自別。所得較誰奢。欠處各難免。癡兒莫浪誇。</text>
<title>吾家葡萄一根。移種花溪。見其新蔓茁長。喜吟。</title>,<text>託在吾園久。移來此地新。幾供貧士賞。還與老僧親。猶有前風味。應憐舊主人。殷勤寄好意。永保貝丘春。</text>
<title>端午日有感</title>,<text>端午今朝是。良辰舊俗非。鞦韆從寂寞。菖葉自芳菲。往事人誰說。衰年我獨欷。溪齋愁病卧。山外又斜暉。</text>
<title>自笑</title>,<text>日日牎前諷。時時枕上吟。斤從郢人手。琴抱伯牙心。妙處誰相話。意中獨自尋。縱然能究竟。那直一銖金。</text>
<title>次洪進士禹敎崇烈祠懷古韻</title>,<text>扶網千古事。殉節一旹悲。嗚咽險川水。凄凉龍岳祠。皇天醉不醒。中夏氣何衰。會有平戎日。擧觴祭告誰。</text>
<title>自龜村歸至鳧村</title>,<text>滿目琪花草。安身黑牧丹。雲沉山色暮。風急水聲寒。短髮搔將盡。弊衣瘦更寬。前村喜相近。童子出門看。</text>
<title>葬室人歸路瀉哀</title>,<text>寒天山日暮。來葬室人歸。漠漠雲烟鎖。蕭蕭草棘圍。堂封四尺在。琴瑟百年違。更有傷心處。林間獨鳥飛。</text>
<title>贈靈老師詩 序</title>,<text>歲乙亥正月晦。余在花溪。有一老衲過宿焉。與語悅之。問其名可靈也。初稱可成。後改爲靈。 遇雨留一日。翌日師又病不得去。過數晝夜。扣其所遊歷。則海東數千里山川。瞭然在目。意其爲尋勝不憚險者也。時余有室憂歸家。因遭喪變。後數日師病瘳。將歸來辭余。余謂曰師遊覽山川多。得無解堪輿法否。吾今意外遭喪。家貧不能求山擇地。然師適來此際。而雨挽之病留之。以待吾家喪。似不偶然。幸毋悋一言也。師曰諾。然方有所適。後當復來。因辭去。後十數日果來。與季兒同往一處指示焉。盖師之學術深淺未可信。山之龍穴眞假未可知。然所可信者其人也。所可知者其心也。且吾與師相遇天也。天之所命。誰敢不從。故更不問於人而葬其地焉。盖吾與師心相孚故也。吾無德於師。而師於吾惓惓不已。似有宿世緣。噫吾年六十九。無一人知者。每有虞仲翔蒼蠅吊客之歎。今於師而得之。他日葬我時。師或扶錫一過否。若夫地之吉凶在於天。非吾與師之所敢知也。遂以五言四韻爲贈。浮雲無定處。山水以爲鄕。心事千江月。行裝一鉢囊。慈悲常自念。榮辱兩相忘。邂逅前緣在。花溪三宿桑。</text>
<title>咏老木枯枝</title>,<text>獨全高古色。不逐物華新。麟閗掎輕角。龍騰竦怒鱗。耐過風霜苦。休沾造化仁。老根猶未死。枝葉自生春。</text>
<title>示居齋儒生 四首</title>,<text>大道在何處。欲尋無臭聲。天理非存滅。人心有晦明。源逢溯洄遠。光著琢磨精。寄語諸贒輩。夬行趁早程。世稱文學士。都只慕虛名。不恤眞源塞。寧求寶鑑明。詞章爭閗靡。經傳欠硏精。同浴吾堪愧。亡羊泣暮程。磨久鏡無累。流長水有聲。堅心能貫石。虗室自生明。莫患名難遂。惟憂業未精。若敎吾事畢。何處不通程。叨豕洞主名。欣聽誦絃聱。樹靜狂風息。樓高好月明。朋來初自遠。講習益求精。敬字工夫在。發蒙有二程。</text>
<title>丙子元日苦河魚</title>,<text>雪花消舊臘。梅萼上新春。世界三千濶。年光七十臻。河魚叫自苦。谷鳥喚相親。欹枕聽流水。寒聲繞澗濱。</text>
<title>往茸村歸時。李生藼送至水邊。負渡余。吟贈。</title>,<text>伶俜獨歸路。感爾送相隨。代涉身能負。憂顚手欲持。從前常逐臭。到此更磨肌。報答無他物。願言學業孜。</text>
<title>黃魚大上。村人將往網取。要余暫出遊觀。以寬老懷。</title>,<text>遊魚上春水。漁獵走村黔。網集黃金躍。膾成白雪纖。人人看自喜。頓頓食無厭。一飽衰翁得。扶歸日下崦。捲網日將夕。隨波更一圍。天寒風浪急。水暗錦鱗稀。貪得不知足。數存那可違。老翁獨覷破。扶杖最先歸。老翁苦幽獨。三月閉門居。砭骨貧魔劇。驚心厲鬼噓。寬懷更無物。策杖暫尋渠。聊取一時適。此來豈爲魚。</text>
<title>南甥來訪將歸。挽留稽時。以待獵魚人來。因與做話論詩。二首</title>,<text>高沙湖水遠。歸客此淹留。風靜魚初躍。天寒網欲收。淸談疎簟晩。春日草堂幽。江上有烏鬼。時時回白頭。白髮惜春去。黃魚挽客留。此間駒欲縶。何處網促收。北渚波聲小。東林樹影幽。忘筌雖有得。無酒更搔頭。</text>
<title>是夜南甥又疊其韻。余亦疊步。</title>,<text>方恨索居久。喜君來暫留。夜深羣動息。天凈片雲收。得句渾忘老。論文共闡幽。忽看虗室白。明月上簷頭。</text>
<title>咏李君家藏古篋古硯詩。五言四韻。</title>,<text>旅軒家舊物。手澤至今存。珍重復珍重。外孫傳外孫。篋留鞰玉意。硯帶草玄痕。對此典刑在。高山不可諼。</text>
<title>訪孫友道中作</title>,<text>扶杖穿山路。西隣訪故人。行遲風不動。時早露猶新。嫩綠將迎夏。殘紅似惜春。相憐同病客。幾度往來頻。</text>
<title>有感 五月十一日。是日始有移秧者也。</title>,<text>寓居鰲峀下。步出鶴溪頭。野廣移秧始。山空折草休。蓬門愁過夏。麥畒喜逢秋。人事天旹幷。沉吟感歎稠。</text>
<title>食麥</title>,<text>新麥未全熟。摘來靑滿袵。飯麁還有角。粥淡更無心。枵腹猶堪慰。空囊不復吟。老夫隨意喫。含笑對雲岑。</text>
<title>寓居小園抽笋 二首</title>,<text>叢篁幽谷裡。抽笋小溪濆。日照明金節。風吹圻錦文。傍生爭占地。直上欲穿雲。猶堪慰無肉。賴居有此君。舊榦老愈勁。新枝鮮更長。作竿鰲可釣。有實鳳應甞。雖異牧丹富。自同松栢剛。淇園比君子。千載詠詩章。</text>
<title>五月二十日。朝家遣禮官致祭崔貞武公廟。祭罷。禮官李贒汲大祝興海倅李克祿。皆有五言四韻一篇。鄕人來會者。亦相和次韻。而余家有喪。不得往赴。追次其韻。</title>,<text>海東小華國。古廟大明春。雲水千年事。乾坤一介臣。馨香應感格。凄愴尙精神。凜凜有生氣。如公死幾人。右次曲江倅韻英風生廟栢。和雨送蕭蕭。朝海水流急。撑霄山聳高。天香煥新渥。恩露濕遺袍。丙子當年事。聖王百世褒。右次禮官韻</text>
<title>避暑 二首</title>,<text>避暑林中去。耽凉石上趍。境深人跡絶。山靜鳥聲孤。病果無風落。稚松不雨枯。傷時搔白首。行坐一筇扶。日來幽澗上。時卧綠陰傍。鸎引詩情遠。風和睡味長。望雲勞野叟。祈雨費官香。天運固如此。窮居徒自傷。</text>
<title>往年與崔戚善裕。來寓龍寺西菴。於今已爲六年前事。崔兄已作古人。菴僧之同宿一房者今又圓寂。夜坐無寐。聞晨鍾聲。見佛燈煌煌。偶吟五言律二篇以志感。</title>,<text>復到西菴宿。晨鍾見佛燈。有懷愁獨坐。無寐苦頻興。身世孤筇在。乾坤一榻憑。出家還有髮。非俗亦非僧。蓮社宿緣在。六年今再來。劫灰飛洞壑。寒月照巖臺。物外烟霞爛。人間幻夢催。遼陽舊時鶴。落日獨徘徊。</text>
<title>山寺夜坐</title>,<text>古寺逢秋早。空山坐夜深。鳥同僧入定。虫伴客愁吟。默契玄通理。偏傷白首心。漸看星斗爛。花雨轉沉沉。</text>
<title>山庵有感</title>,<text>林壑多經過。滄桑累變更。砌花猶舊色。山鳥自新聲。幡見風中動。鍾聞飯後鳴。空堂回白首。感歎若爲情。</text>
<title>宿汶陽亭有感</title>,<text>秋夜汶亭宿。倚欄誰復須。灘聱雨外急。燈影枕邊孤。雲暗羣山沒。林空獨鳥呼。舊遊今寂寞。回首一長吁。</text>
<title>往普門途中作</title>,<text>東向普門里。新晴夕照明。稻香經雨暖。蟬響送風淸。迷路逢人問。看山信馬行。爲尋葱麥去。誰識老人情。</text>
<title>雨後自茸長上龍寺有感一首</title>,<text>肩輿上山去。石角路如懸。松韻風前細。岸容雨後姸。傷心衰暮日。回首夕陽天。安得更年少。往來步屧便。</text>
<title>自仙童向西岳。道中作。</title>,<text>聖母山西路。借騎欵段來。短長亭可數。斷續水相迴。秋熟黃雲爛。天高白日催。揚鞭出谷去。東望意悠哉。</text>
<title>留題鳶谷書堂</title>,<text>鳶谷風光好。翼然有小亭。前臨一水白。遠望羣山靑。高易得明月。靜宜談聖經。平生愛幽興。到此覺惺惺。</text>
<title>次松窩處士韻贈玉洞子</title>,<text>玉洞子姓李名東栽。居靈山玉山洞。自稱玉洞子。松窩處士安命夏門人也。少放曠業弓馬。晩年折節自修飭。以小學爲發源地。尋常齎携以隨行。築室先墓側。常處其中。讀書講學。時出遊山水間。遍訪南州士人家。求覔詩文。歲丙子臘月旬間。自北路來訪余。與之語。知其爲謙退謹飭士也。解其裝。得詩文累十餘篇。作者皆嶺中知名人。索余一言。適忙擾不能盡和。只次五言四韻詩一首以贈之。遠來辱相訪。良晤移夕陰。志以先賢篤。工於小學深。墳庵存孝思。山水見淸襟。俯仰終無愧。乾坤獨此心。</text>
<title>花溪曉坐有感</title>,<text>睡因老難着。愁與夜俱長。天遠月猶在。谷虛風自凉。溪淸含凍意。牕白透晨光。推枕擁爐坐。悲吟欲發狂。</text>
<title>迎壻</title>,<text>老翁今七十。迎壻舊門生。曾不論財貨。何煩問姓名。結繩緣早定。酌水禮新成。提甕少君意。亦知鮑子情。</text>
<title>任生一鑌來訪。以風雨留三日。</title>,<text>風雪連三日。孤村客未歸。愛溫爐擁早。怯冷戶開遲。嵒下虎應餒。林邊鳥亦稀。老翁坐無語。搔首獨吟詩。</text>
<title>崔伯益次唐人韻。更效拙步。</title>,<text>地僻離人境。菴深近鶴巢。石憐留古色。花愛圻新苞。山鳥日親几。池魚時入庖。客來還自喜。談笑代香醪。</text>
<title>戱吟自遣</title>,<text>無家元是客。有髮亦如僧。文字爲寃業。睡魔是昵朋。皮存心實死。氣薾肉難勝。猶自知飢飽。隨人喫飯能。</text>
<title>崔伯益 宗謙 來示其南行諸作。皆可賞。作詩以賀之。</title>,<text>南國騎驢客。錦囊秋色深。烟霞多灝氣。山水足淸音。旅興知無盡。詩情自不禁。莫須恨刖足。所得勝籝金。</text>
<title>過武烈陵有感</title>,<text>秋風古陵道。忽少年時。往事空流水。遺文有斷碑。雲沉山寂寂。野曠草離離。何處遼陽鶴。夕陽獨去遲。</text>
<title>送兒輩赴科 時霖雨連日</title>,<text>兒子觀光去。老爺愁思繁。衝泥行幾里。遇雨泊何村。衣薄能無濕。身寒得就溫。慈天情不極。獨坐悄無言。</text>
<title>送季女于歸有感</title>,<text>隨匹孤雛去。飛飛出故林。老爺百年愛。慈母九原心。蔕幷芙蓉嫩。花含荳蔻深。送歸情不極。悵望獨沉吟。時有娠故云花含</text>
<title>自天龍移梅月。自梅月又移大乘過歲。仍留度立春。</title>,<text>梅月大乘客。舊年新歲心。雪晴雲不散。僧定鳥還吟。聽偈空山靜。談詩古木深。東君消息至。留待欲追尋。</text>
<title>挽孫進士景杰</title>,<text>良洞兩司馬。汶亭同苦翁。經營棟宇在。晤語春夢空。題挽昨年淚。攀輀今日恫。絶絃難再續。山水恨無窮。盃酒團欒日。溪齋結搆年。觚棱君制度。雲物我詩篇。簷燕曾同賀。沙鷗亦共眠。屋樑殘月照。顔色尙依然。昨冬問君病。君病已沉綿。把酒留何懇。拂衣歸太遄。開懷未半日。分手卽千年。往事那敢說。空敎涕淚漣。</text>
<title>寓居離別谷有感 七言四韻</title>,<text>歲月滔滔若流水。僑居此谷已三春。桃花無意隨風落。柳葉多情遇雨新。憶弟思親空洒淚。感時觸物倍傷神。先王制禮今云闋。風樹悲懷底處伸。</text>
<title>過馬騰烏欲歇酒幕。爲狂漢所窘。仍接淅以行。戲吟。</title>,<text>玄黃頓脚弱奚呼。催向前村覔酒壚。爛熳山花羊躑躅。傾危村店馬騰烏。莫嫌老吏輕寒士。堪笑屠兒辱丈夫。接淅歸來意自若。癡癡小物何誅乎。</text>
<title>諸益遊鰲山見招。病不能從。明日力疾邀虎溪上吟贈。</title>,<text>故人招我碧山遊。其奈文園病未瘳。望裡靑嵐浮靄靄。吟邊灝氣想悠悠。錦囊收得烟霞蔚。蠟屐穿來桂樹幽。一曲峩洋何處奏。強扶羸病虎溪頭。</text>
<title>登詠歸樓</title>,<text>淸秋明月獨登樓。徙倚闌干送遠眸。天濶東南當檻見。山高西北隔林幽。候虫喞喞寒聲戛。星漢昭昭灝氣浮。此夜此時心內事。更無人與破閒愁。</text>
<title>九日遊南松亭醉吟</title>,<text>省趁風光辦勝遊。聊將懷抱一樽酬。林間丹葉欺黃菊。座上紅顔暎白頭。九日登高須盡樂。百年苦短不堪愁。請君歲歲長如此。莫使來秋羡去秋。</text>
<title>次孫丈是栻韻</title>,<text>仙山特絶冠鰲頭。來訪金沙共上樓。對酒圍碁爲勝事。談今說古揔英儔。秋聲蕭瑟挑詩興。楓色深濃暎醉眸。踏破烟霞香滿屐。淸溪流處更淹留。</text>
<title>余至福州者再。聞燕尾寺之名而未果登覽。壬寅冬。復至是州。與李行之往觀焉。寺在府治北十五里許。盖唐貞觀中奭巽上人所刱建。中有石佛長十數丈。名無量。俗呼燕院。扁曰燕尾院。盖自貞觀後重新者三。</title>,<text>危甍百尺倚層雲。異跡奇觀愜素聞。拂策先登巖上路。憑欄更讀壁間文。佛像嵬峩今日在。巽師經始昔年云。飄然身若中天坐。俯視行人一蟻羣。</text>
<title>次朱粲然 文燦 韻</title>,<text>寂寥村店對林霏。一片書來鴈忽飛。遙聽桑琴思飯。誰憐范叔肯投衣。風寒古塢梅應瘦。雨滯頹垣蘚正肥。河上悲歌同意思。更憑塞馬說玄微。</text>
<title>閒居</title>,<text>獨掩柴門人不行。感時觴物惱幽情。經冬藥圃仙蔘死。連雨花階碧蘚生。夜久讀書唇自潤。風來得句韻逾淸。休言這裏無滋味。咀嚼英華勝五牲。</text>
<title>春日山中</title>,<text>春山終日傍溪行。處處但聞流水聱。花碍北林紅半吐。草仍南岸綠先生。吟筇頻住惜無酒。幽鳥獨鳴如有情。造物欲添遊客興。更敎踈雨洗塵纓。</text>
<title>任丈之重重牢夕。呈拙句。</title>,<text>蟠桃花下鳳凰飛。晝永高堂繞翠微。旭鴈重鳴開慶讌。庭蘭雙秀報春暉。風吹繡幕聞瑤瑟。日照華遙耀綵衣。滿座親朋爭獻壽。人間此樂古猶稀。</text>
<title>贈朱粲然</title>,<text>雅懷未遂鬢先皤。三十年來事業何。有友空憐河上病。無人更和郢中歌。董園荒廢家無貯。張宅蓬生客不過。賴有杜陵詩卷在。塊然終日獨吟哦。</text>
<title>甲辰元日</title>,<text>今朝又是歲云新。送舊迎新感慨新。學業荒蕪心愧昔。形容羸脆病添新。香殘蘭室難重見。花落棣園不再新。也到新年何所得。無端白髮鏡中新。</text>
<title>閒居偶吟</title>,<text>坐卽看書卧卽眠。家中活計揔忘筌。不愁門外無車馬。且喜編中對聖賢。蛙部懽呼聞皷吹。筍班森列見戈鋋。人生適意爲安樂。何必營營宦海邊。</text>
<title>往天龍途中</title>,<text>文園此日苦煩痾。暫避炎敲訪碧蘿。蘭壑風生聞鳥語。石門苔鎖少人過。瓊泉幷瀉淸音發。玉露猶凝爽氣多。心眼漸開幽興足。垂鞭信馬費吟哦。</text>
<title>遊金山寺戲題 寒食日</title>,<text>山齋蕭洒絶浮埃。趁此東風霽景開。松葉滿庭僧不掃。澗花當戶客常來。誰爲座上屠龍手。盡是樽前搏虎才。煑罷杜鵑春滿腹。餘香馥馥入詩栽。同遊皆武人。故腰聯及之。</text>
<title>堂叔氏謫海南 幷序</title>,<text>吾鄕謫客三。吾叔四之。李上舍龍川。崔叔鳴三水。權達源甲山。皆數千里外。獨吾叔之海南。比西北差近。况李無子。權親在堂。崔亦鱞。吾叔無此恨。彼三者皆忍之。吾叔難之哉。然吾聞三子之行。權最貧。尙齎百金資以往。今吾叔瓢一而已。客土踽踽。得無翳桑之患乎。吾又解之曰海南亦王土。四海之內皆兄弟。涸轍之呼。孰不以餘波沾之。况送聖朝多雨露。寧久作瘴海人哉。吾以此慰之。因以一詩奉呈。厄會之來自有數。鴻罹此禍更誰尤。二年牢獄長囚苦。千里嚴程獨去愁。行色悽凉瓢在手。形容憔悴雪盈頭。海南亦是吾王土。何處男兒不蹔留。</text>
<title>贈權世欽讀心經</title>,<text>警發人心盡格言。開蒙牖惑皦如暾。惺惺欲使郛神守。眷眷要令屋主存。勉己服膺追聖域。怕他蹉步入禽門。願君這裡須深省。志氣昏時義理昏。</text>
<title>朱戚兄雲長以聾訥名齋。陋室亦以靜默爲號。意思略同。偶吟以贈。</title>,<text>吾耽靜默君聾訥。兩箇枯枝一㨾灰。掛樹猶煩瓢亦棄。遮門可樂柳還栽。扶持病脚筇三尺。澆洗磊胷酒數杯。握手無言相視笑。百年懷抱儘悠哉。</text>
<title>與隣人欲卜居於義洞。夏初一往見之。秋後再往見之。則所見異於前日。戱吟一首。</title>,<text>吾輩還同擇木禽。翺翔何處可棲林。桃源一見仙居好。漁子重來洞壑深。自是山靈藏舊面。元非人意改前心。乃知造物多情在。不許英豪老碧岑。</text>
<title>送銘巖崔公南圖赴公車</title>,<text>詞鋒硎發耀秋霜。此去鵬程萬里長。露滴槐壇衣袂濕。風生桂殿筆華香。男兒得第爲常事。君子行身是義方。擧世紛紛多曲學。願公惟勿負贒良。</text>
<title>暮秋遊鰲山。戚兄賓于有宿約。病不果。以詩見投。次呈。</title>,<text>秋晩鰲山好景開。偶然乘興踏雲回。藜筇少一歡情索。蠟屐穿雙俗慮灰。隨月飮時多灝氣。御風遊處絶浮埃。名區勝賞誰先獲。指點遺庄學士崔。</text>
<title>花溪書堂刱建時。戱呈崔戚吉甫。庚戌三月。時崔爲監役。</title>,<text>興廢由來自有秋。荒墟留待此時修。諸君董役良勤苦。獨我逢魔抱病憂。力瑣工繁遲賀燕。山盤水屈氣騰虬。莫言春雨偏多戱。預兆他年慶澤流。</text>
<title>又次吉甫韻</title>,<text>鋤斲層巖剪棘荊。勞心費力幾經營。溪山自此應生色。草木如今若有情。寒士庇時君不拙。英才敎處我還盲。從知後學聞風起。文會菴垂百世名。</text>
<title>自佛池至大芚口號</title>,<text>誰將巨斧斲層巒。洞壑玲瓏面面環。危磴踏時雙脚戰。巉巖登處兩眸寬。雲扃縹緲通天界。石間縈廻隔世寰。三日山中塵想絶。逢僧打話不知還。</text>
<title>東國地圖</title>,<text>海外封疆一幅懸。披來壁上揔依然。星羅碁布州三百。水合山分路數千。營鎭外環藩蔽固。國都中處地形便。衣冠文物中華是。保得金甌萬世傳。</text>
<title>夜坐偶吟</title>,<text>燃松夜夜坐寒氊。對火看書面帶烟。小女績麻常久坐。稚兒懶讀每先眠。隨風何處流螢度。擣月隣家急杵懸。旹有老妻斟白酒。慰余衰病苦窮硏。</text>
<title>眼昬</title>,<text>病後精神日益衰。玄花着眼隔纖褵。麾毫却訝昏鴉亂。視物還疑曉霧垂。衣上蝨敎童子獵。燈前字借少年知。此身始覺眞無用。廢棄山林固亦宜。</text>
<title>次李上舍德祿韻 時遊東海。至利見臺。</title>,<text>康樂遊山我亦能。偶乘秋興一筇憑。風驅海上蒼波濶。日落天涯黑霧騰。利見臺荒村店在。大王巖古水烏登。東來更向寒軒宿。要看扶桑瑞旭昇。</text>
<title>與諸友同商山河扶餘 入淵 黌堂。夜話呼韻。</title>,<text>邂逅相酬白雪吟。論文一席更論心。黌堂對酒燈前話。廢堞扶筇月下尋。舊識新知情共密。長篇短律意還深。他時倘作重遊計。記得鰲山第一岑。</text>
<title>哭孫叔卿</title>,<text>㢢廬來訪一旬餘。誰道莊園蝶夢蘧。耿介高標吾所愛。殷勤厚誼世無如。鴈羣南浦啼晨月。鶴髮高堂倚暮閭。更有蘭芽茁未長。何人聞此不沾裾。</text>
<title>李長卿 頎 到儉巖。除夕見寄詩。意多䂓諷。</title>,<text>叢竹荒凉擁舊居。此翁無事不生踈。靑銅影裡饒霜雪。古紙堆中老蠧魚。沒世難逢知己契。閉門時廣絶交書。感君厚意勤相勉。癡皷何曾逐歲除。</text>
<title>踏春日遊鰲山。次孫明甫韻。</title>,<text>尋春共策碧藜筇。野色山光一望中。媚日花容醒俗眼。隔林禽語洗塵聦。欲追曾氏沂邊浴。何羡王喬鶴背風。絶磴懸崖行踏遍。梅堂知在幾層峰。</text>
<title>次韓思彦八景緫吟韻</title>,<text>金剛雪壓萬年松。鰲峀烟藏一抹容。半月城春生綠草。鳳凰臺暮送淸鍾。蕭蕭黃葉鳴寒樹。灧灧紅輪掛遠峰。汶水晴川五陵雨。四時佳興隨處濃。</text>
<title>立春</title>,<text>一機來復幾潛滋。天地交通始此時。造化分明由積累。陰陽沕穆自推移。葉花開處流天理。氷雪消時克己私。此意如今知者少。端居默誦邵翁詩。</text>
<title>哭子 二首</title>,<text>數月離家猶眷戀。奈何今日便長捐。死生於汝雖云命。殃咎由吾詎諉天。三十五年爲父子。幾千百劫結因緣。只應宿債相酬報。未敢區區㤪恨纏。儒言澌盡死無知。釋道輪回生有期。澌盡吾當隨盡處。輪回汝亦有回時。回時可續今生樂。盡處都忘此日悲。盡也尋常回也幸。彭殤皆死歎何爲。</text>
<title>省乂谷先山有感</title>,<text>零落孱孫各散居。任他丘壠八荒墟。一番香火三年後。重薦蘋蘩十月初。追慕深情無遠近。同宗厚意孰親疎。堪嗟門戶衰微甚。欠却延陵數字書。</text>
<title>書堂有感</title>,<text>卜築書堂已十年。此來回首獨凄然。春生古樹啼幽鳥。日暮長郊羃翠烟。只愛風光猶似舊。可憐人事不如前。當時少長遊嬉處。躅目那堪涕淚漣。</text>
<title>次權蔚山 相一 題崇禎曆韻</title>,<text>一葉堯蓂篋裏傳。空敎志士涕漣漣。朔仍舊正非秦閏。臘不新更是漢年。海內難逢太平日。此中如覩大明天。也知十襲珍藏處。感慨偏深麥秀篇。</text>
<title>次表忠祠韻二首 祠卽松雲大師惟正影堂也。師之法孫鵬師。謁縉紳先生。請歌詠其事。凡所得詩。殆近百篇。</title>,<text>憶曾妖祲塞東溟。豪俊爭先搏怒鯨。草野幾多揚義烈。山林亦有仗威靈。國無君子斯焉取。世奬忠魂此可幷。薦苾莫嫌非血食。吾師元是掃羶腥。龍象三乘儘渺茫。戒壇空自說慈航。惟師獨得天資美。討賊非因佛力長。事業不慙畵麟閣。身心謾托雨花堂。墨名儒行人誰識。感歎聊題數句章。</text>
<title>宿盤龜溪亭。次板上韻。二首。</title>,<text>山何秀麗石何奇。凈似蓮花伏似龜。圃老昔年曾倚杖。仙翁當日不收棊。屛粧錦繡花開後。壑列瓊瑤月出時。更有淸溪鳴戛玉。夕陽傾聽下來遲。蓬島何年落此間。也知仙侶舊遊山。峰巒刻出層層石。洞壑縈回曲曲灣。月下應看靑鶴舞。臺前長對白鷗閒。登臨此日休云晩。昔名區夢裡攀。</text>
<title>送府尹崔公 宗周</title>,<text>鄧公不受送迎錢。唱罷吳歌當別筵。草木知名應百世。蒲盧敏化但朞年。征車欲挽山猶擁。惠澤長流水更鮮。渺渺余懷何處是。暮雲歸鳥洛城邊。</text>
<title>正月初五日立春。在花溪。</title>,<text>綵燕翩翩歲又初。循環二氣互乘除。前宵送舊燒庭竹。此日迎新進野蔬。客榻携朋幽興足。衰顔得酒暫時舒。聯襟促席消塵慮。短唱長吟浩浩如。</text>
<title>河上舍聖則瑞龍。示余以所作詩律。有目凈正因看月後。心淸自爲聽溪餘之句。余戲之曰必看月而後凈。必聽溪而後淸。則子之心與目。本不淸凈矣。因反其意而戲成一詩。河上舍尙州人</title>,<text>却悔當年浪讀書。邇來漸覺白生虗。着工惟貴探眞實。觀物何須便慘舒。目凈非因看月後。心淸不爲聽溪餘。吾家自有無邊趣。水澈方塘霽夜初。</text>
<title>丹丘里社。次金天用 海龍 韻。</title>,<text>擧國紛紛竄命時。能全忠孝植民彝。死而得所應無憾。生不見知正可悲。揭號門閭存節義。虔誠殂豆想風儀。爲臣爲子當如此。愧殺人間販賣兒。</text>
<title>秋日暮歸。賦所見。</title>,<text>黃花吐馥擁山楸。滿目風光興味饒。香稼似雲鋪地面。翠烟如帶拖巖腰。鳥飛投樹催歸客。蟲語穿林和暮樵。行近村庄聞犬吠。促鞭羸馬渡前橋。</text>
<title>寄坦師 二首</title>,<text>悠悠苦海獨徘徊。剩被三生宿債催。韓鬼窮時雙鬢雪。商明喪後九腸灰。世間無友欲誰語。方外有人猶不來。聞道遠公能穩在。臨風悵望雨花臺。五葉烏孫一部鞋。伴書來自白雲梯。緘中物豈無心送。牋上書應有意題。須把眞詮隨處驗。莫將疑事債人稽。死生憂病皆天命。順受方能極樂躋。</text>
<title>次朴參奉敏孝冬至韻二首</title>,<text>閉關當日絶行人。地下陽生報小春。曾說寒威方觱發。卽看天氣生縕絪。無氷魯史灾仍驗。恒燠箕疇咎是因。莫恠賈生長太息。憂時憂國更憂民。羅時舊物屬吾人。閱盡滄桑今幾春。聲感鬼神同熻焃。氣通天地共縕絪。自鳴知是山傾應。流汗寧非事變因。我願君王修聖德。轉灾爲福保吾民。時奉德鍾流汗。來詩及之故云。</text>
<title>與黃進士斛同到龍寺。至巓戱贈一首。</title>,<text>峻嶺巉巖路僅通。天低海濶眼如空。負隅老石雲藏虎。倒澗懸松雨濕龍。吾已半途難止進。君今初步勉趍工。正知廣漢應無遠。安得驂鸞朝帝宮。</text>
<title>次枝字韻</title>,<text>故人何處寄新詩。花發寒梅窓外枝。頑石却慚攻玉事。淸風仍想出塵姿。春生郢雪論心細。日暮江雲會面遲。樽酒相逢須盡醉。獨醒南國是爲誰。</text>
<title>次春字韻</title>,<text>自從良月至迎春。風氣溫溫浹九旬。何事玄冥終廢職。居然靑帝已司辰。陰陽失序時還舛。綱紀無倫俗不醇。此意如今知者少。感君詩語更申申。</text>
<title>在汶舍。與孫上舍大之拈得陵字。</title>,<text>羅代千年變谷陵。當時野乘渺無憑。橋山底處風烟鎖。蚊水荒原草樹凝。懷古幾多題院客。夕陽時見度橋僧。分明辯說開愚俗。却喜東南也得朋。</text>
<title>司馬所新搆已成。與孫上舍偶得亭字。各成一首。以爲後來張本。</title>,<text>幾年經始此溪亭。措大風流屬暮齡。數仞墻高夫子室。三春興在鷺兒汀。江天雨後雲收黑。野火燒餘草徧靑。觀物自然多感慨。莫辭携酒醉還醒。</text>
<title>復吟一首</title>,<text>經紀謾勞此一亭。君顔已皺我衰齡。名區物色江留石。故國繁華雨過汀。千古王孫悲草綠。一時師友較藍靑。元來興廢無窮已。且對新楹任醉醒。</text>
<title>次朴參奉正朝韻</title>,<text>良辰樂事在三朝。爭把屠蘇送一宵。老去偏驚頭皓皓。病來還覺耳聊聊。彈琴時和隣家碓。擊壤長聞聖世謠。竆巷獨居無與晤。親朋何處共相邀。</text>
<title>次孫器仲是梡遊鰲山韻</title>,<text>虎踞龍盤地勢䧺。金鰲形勝冠吾東。一千年國山河在。八萬菴墟塔廟空。梅月堂懸靑壁上。琴松亭鎖白雲中。諸君此日遊觀興。何似冷冷禦冦風。</text>
<title>苦雨</title>,<text>造物何爲極備陰。黃梅時節苦淫霖。淋淋不絶天應漏。處處無乾地欲沉。擡首難看庸蜀日。傷心空對子桑琴。跳梁惟有羣蛙在。得意揚揚戱小涔。</text>
<title>硯滴</title>,<text>團圓塊質白而堅。呑吐淸波兩竅穿。用舍一時皆有數。追隨四友共推賢。平生托跡文房裡。到處傾心學士前。涸轍不忘濡沫義。幾番同草子雲玄。</text>
<title>石氷庫役所。偶吟贈都監。時黃君季直爲都監。</title>,<text>石築凌陰盖爲民。䂓模制度一番新。往年頹毁知關數。今日重營若有神。基址便宜逢此地。指揮勤幹得其人。千秋萬歲無窮在。永世爭稱太守仁。</text>
<title>偶吟</title>,<text>經訓菑畬是我欺。文章憎達乃今知。收探萬軸難酬債。咀嚼千篇莫療飢。寒月踈簷淸自適。老梅頹塢病相宜。堪咍貧鬼揶揄處。猶對書牎更賦詩。</text>
<title>贈南先達汝兼濟萬 幷序</title>,<text>科擧是士君子求見於君之羔雉。能餙羔雉。以見於君。斯亦幸矣。然其所以求見之意。則不在是。汝兼知之乎。孟子曰幼而學之。壯而欲行之。其學與行。非謂干求利祿之事也。將以行古聖贒事君澤民之道也。今汝兼能孝於親友於兄弟信於朋友。則幼而所學可知已。必將進以禮退以義。上而事君。下而澤民。以行其所學。而不負其求見於君之意矣。豈但以科擧榮一身而已哉。汝兼在具慶之下。擢此高第。誠不易得之事。况兄弟五人。俱有文學。雖早晩有時。皆非老於蓬蓽者。科擧自是伊家分內事。不必賀也。區區所祝。只在科擧後第一着。汝兼勉之哉。聊以拙句。道惓惓之意。影湖冬月獨春風。桂萼班衣相暎紅。今日榮華堪可喜。他時事業儘無竆。魚游海浪千層濶。鴻漸雲逵萬里通。此是出門第一步。立跟須向坦途中。</text>
<title>立春前夜</title>,<text>辛酉之冬此夜除。明年壬戌事何如。幽泉解凍流將遍。病樹逢春葉欲舒。澤國行看龍起蟄。牧人應夢衆維魚。老夫喜遇昇平樂。催進朝飯五種蔬。</text>
<title>書所懷</title>,<text>貧窮自是士之常。何事今年苦太忙。非爲營生多委曲。只緣救死少刓方。藏來寸鐵猶無恙。泛去虛舟亦不妨。回看老松叢薄裡。任他凡卉共蒼蒼。</text>
<title>登盤龜新菴</title>,<text>新菴突兀架崖稜。聲價名區一倍增。檻外嵐光心眼豁。枕邊溪響夢魂澂。題詩筆惹香雲濕。把酒盃呑灝氣凝。誰識醉翁眞樂在。却將幽趣付山僧。</text>
<title>壬戌七月二十四日雨水</title>,<text>雷車隱隱雨傾盆。怒水掀天海似翻。溪齧村家漂已沒。谷噴巖石激爭奔。中原盡入魚龍窟。上界應沉日月門。禾糓根苗何處覔。地皮山骨亦無存。</text>
<title>汶川邊古塔。爲水渰毁。塔曾爲霹靂所擊。故要聯云云。</title>,<text>汶溪南岸塔高高。曾費諸天佛力勞。地閱興亡時幾變。物關成毁數何逃。雷轟甎面神難護。水齧基心石不牢。有意天公相戲劇。千年古跡付洪濤。</text>
<title>汶川氷灘盡解。春水流澌。</title>,<text>萬事人間覆又翻。盈虗天道浩無垠。卽看春水生新浪。無復氷灘有舊痕。取次東風噓百物。從知綠草遍中原。書生讀易偏多感。筭了機關嘿不言。</text>
<title>贈朴正字子昂斗相 二首</title>,<text>物色依然仲夏時。今來叵耐惱相思。淸風明月懷玄度。流水高山子期。寂寂虗堂無與晤。悠悠此意有誰知。磻溪咫尺金蘭阻。悵望空吟伐木詩。離合人間有數存。然雲樹易銷魂。東南歸路分雙袂。上下淸流阻一樽。騄駬長途應不顧。桑楡暮境定難諼。投瓜未得瓊琚報。旅榻無緣滌惱煩。</text>
<title>贈李子春萬啓 二首</title>,<text>君齒豁如我髮華。世間滋味薄於紗。光陰倐忽同流水。事業空虗等幻花。朋友逢塲爲樂國。妻兒憂處是寃家。一罇相對須酣暢。擡首西山日欲斜。枯木形骸不復華。兩眸昏翳隔重紗。鬢凋江上早楓葉。心保籬間晩菊花。每遇良朋聊吐臆。幾臨佳境便忘家。袖中猶有龍光在。時向牛墟紫氣斜。</text>
<title>夜坐有感</title>,<text>學子皆歸久寂寥。老夫無事坐長宵。花枝影動風翻葉。竹樹寒生露滴條。牕外候蟲鳴茂草。雲間皓月輾層霄。靜思身世多傷感。百歲光陰等一朝。</text>
<title>溪齋長夜無寐。偶吟所懷。</title>,<text>迂拙平生只敱癡。世間營畫揔無知。閒中日月是吾友。卷裡聖贒眞我師。偶作蓮亭司馬客。暫隨蘆岸白鷗兒。冷冷溪響終宵聽。獨坐空齋不寐時。</text>
<title>醉村酒</title>,<text>濁酒三杯意浩然。麯生風味儘堪憐。紅潮潑處藏衰態。豪興來旹敵少年。櫪上驥心千里去。松間鶴夢九霄懸。一聲啼鳥驚催起。依舊秋霜滿鬂邊。</text>
<title>題汶亭唱酬軸後 幷序</title>,<text>往在乙卯冬。以蓮桂堂營搆事會黌堂。時商山河淵淵， 名大淵。經扶餘縣監。 趙斗春 名寅經 適來。遂成一塲勝會。相與達夜唱酬。其後蓮桂堂已成。而世故纏繞。不能團聚相樂如往日。今年夏。偶閱箱篋。得當時唱酬藳一軸。盖題名其中者八人。而四人已仙去矣。噫死者不可復見。而在世者如河趙兩人。又在數百里外。其在同鄕者。獨孫賚予與予二人。然各汩世故。不得種種會晤。而年又衰老。幾何其不隨四人而去也。他日見此藁者。毋論詩之工拙。卽撫覽陳跡。當作何如懷也。因錄其詩而次其韻。以寓感慨之懷。舊遊塵藁八愁吟。半是牙絃已絶音。鴻跡雪中宛猶在。海泡波上杳難尋。百年忽忽雲來往。萬事悠悠水淺深。在世四人還落落。近兄江阻遠商岑。</text>
<title>偶感</title>,<text>太公八十奮鷹揚。吾比太公猶壯強。目奈昏昏筋奈倦。髮何種種病何長。平生好讀已全廢。半世耽遊空悵望。宿願未酬何以死。聊將基業付兒郞。</text>
<title>次南正字韻 時南有洛中之行</title>,<text>我赴酒筵君在亭。我醉歸來君獨醒。愧我髮毛千丈白。喜君詩韻十分淸。春風擬向通津路。暮境空懷惜別情。他日倘思今夜否。滿天星月照心明。䆠海風波審所思。前程夷險出門知。一樽芳草春歸處。千里長安客去時。投脚路衢中可立。盡心家國孝宜移。送君此日深情在。臨別慇懃贈以詩。</text>
<title>偶吟</title>,<text>老來欲學少年遊。筋倦精衰不自由。郊外踏春筇是脚。牎前對卷鏡爲眸。酒餘暫得紅生面。梳罷還驚白滿頭。強作大談愁更攪。終然頹向枕邊休。</text>
<title>夢羲堂追感舊遊。次權蔚山韻。留贈主人。</title>,<text>幾度龎牀獨拜廻。每登江榭眼偏開。至今雲繞靑山在。依舊波迎白鳥來。一夢已空元亮枕。百篇誰勸謫仙杯。悄然默坐沉吟久。夜靜無人月上㙜。</text>
<title>病中雜詠 三首</title>,<text>伏枕經旬病轉深。眼前何事可寬心。升閒朝夕憂愆乏。券負公私怕督侵。屋漏空思千廈庇。甁傾難博一杯斟。幾年辛苦螢牎業。贏得頭邊雪滿簪。蹙蹙窮途卧病身。前程都付少年人。新篁有葉能迎雨。老樹無花不識春。過去事緣皆是業。向來詩句揔爲塵。兒郞倘做如吾做。但恐兒郞做未臻。草屋床床屋漏懸。終宵聽雨未能眠。愁沾卷席還多坐。避濕携衾定幾遷。但慮蠧編滲盡腐。不妨鶉褐黦成穿。老妻笑我謀生拙。庇雨曾無一傘傳。</text>
<title>鵬路携酒來訪。復疊前韻。</title>,<text>剝啄柴門眼忽開。玉郞袖裡有情杯。夢迴昨夜池生草。興入南郊雨送梅。白雪滿襟寒共語。紅潮潑面皺堪咍。與君但願長相見。握手同傾月下罍。</text>
<title>孫明甫述懷</title>,<text>才命俱通自古難。吾君可是老儒冠。乾坤日暮靑雲遠。江海風高白雪寒。糊口不如猿食貯。托身何似鳥棲安。悲歌河上憐同病。空使雙龍匣裏蟠。</text>
<title>贈鵬路 二首</title>,<text>老去襟期托後生。况君坦腹倍鍾情。相逢每喜淸談劇。久別常存鄙吝萌。交誼厚時思益厚。工夫精處願加精。莫言昏耗無堪取。善惡皆師聖訓明。來何遲也去何遄。日夜悠悠我思川。誼豈他人翁壻比。情堪知己管牙肩。居才隔舍如千里。別已經旬似一年。有馬有僮無礙阻。賁然胡不慰懸懸。</text>
<title>戱崔君鍊伯 時崔▦校長留校中</title>,<text>黌舍溪亭咫尺間。病軀難得共追攀。沉吟夜榻看明月。默坐朝牕對碧山。不耐風光增嫪戀。却思文酒做淸閒。伯牙縱有峩洋曲。鍾子無心聽一彈。</text>
<title>贈朴參奉善伯 思謙</title>,<text>汶陽亭上雨初收。忽聽峩洋病欲瘳。卄載容顔新白髮。一塲談笑舊靑眸。人生會合應關數。世事推遷只轉頭。今日相逢天借便。五陵芳草共追遊。</text>
<title>汶亭刱建。李德祿，孫景杰兩上舍終始經紀。工訖才數年。相繼淪逝。溪澗近又變改。不勝滄桑之感。復次亭字韻以志感。</title>,<text>獨來無語坐新亭。屈指完工僅五齡。殘月忽驚前夜夢。逝波亦改舊時汀。經營棟宇人何去。寂歷郊原草自靑。醉激悲懷醒難耐。此間難醉又難醒。</text>
<title>再步瘳字韻贈朴善伯</title>,<text>三伏熇威戰蓐收。炎天舊病未全瘳。此旹竆巷添愁緖。何處高軒騁遠眸。朝晩嶺雲生蟹目。夜深山月滿鰲頭。五陵烟樹多秋興。好是騷翁作客遊。</text>
<title>雨霽後日氣烘熱如前</title>,<text>雲捲霧收火景飛。祝融炎御有餘威。斃蛇掉尾靈還在。困獸磨牙闘未歸。丁女不廉侵白露。庚神猶伏畏朱暉。雖然大火西流急。九月凉風已授衣。</text>
<title>上府尹宋公 徵啓</title>,<text>鄕校東軒。乃故提督廳。而我城主名曰育英齋。以爲課士之所。而優惠糓物。以給饋糧。使一邑子弟。會同做工。永爲恒式。甚盛意也。不勝感歎。謹呈拙句。提督故軒久寂寥。育英新額始今朝。蜀州儒化千年事。鹿洞贒䂓百世標。培植盛心無棄物。蕩平公道揭明條。寄言縫掖諸君子。毋負仁侯德意超。</text>
<title>寄南正字汝兼一首</title>,<text>秋風江上鴈初飛。千里京華客未歸。雲繞太行鄕思切。霜侵騎省䆠情微。上林高樹棲誰在。玄觀仙花種已稀。藏器知君終有待。賈生不必歎時違。</text>
<title>送鵬路赴會試</title>,<text>玉佩瓊琚賦遠遊。翩翩雙袂洛陽秋。嶺關雲盡通危棧。漢水風輕穩去舟。珍重身心宜自愛。幺麽名譽豈難求。若逢唐擧前程問。莫問春花問海籌。</text>
<title>七月二十八日大風雨一首</title>,<text>黑蜧狂奔颶母獰。掀天動地鬼神驚。驅霆駕雨翻千海。折木摧山走萬兵。平地礫沙丸矢亂。滿疇禾稼粉薤幷。轟聲暫息出門看。極目蕭條別界成。</text>
<title>前郊古木。爲風雨所拔偃仆。翼朝還自起立。</title>,<text>童童靑盖擁前途。剛被箕靈盡力驅。百歲榦摧神鬼護。九泉根倒蟄龍扶。老柟能保堂顔色。僵柳還呈國瑞符。不見聖人來習禮。空敎蒼欝庇田夫。</text>
<title>八月十二日夜淸明。星月皎然。</title>,<text>乾坤闔闢一陽陰。變化機權漭未尋。風雨亂侵前日象。月星高掛此宵心。干戈廣武愁何在。環珮南宮樂自深。休咎不關騷客事。只憐淸影獨閒吟。</text>
<title>鵬路以詩贈新恩李景淳。用其韻贈鵬路。</title>,<text>螢牕喫苦志精專。舊業箕裘世世傳。喬木鸎遷知有日。北溟鯤化詎無年。成針只在磨神杵。得寶何須入險淵。莫歎蓮花開太晩。瓊林勝賞爾應先。</text>
<title>晦齋先生文集重刊時韻</title>,<text>石泐金銷道不刓。先生文集得重刊。難傳旨訣同輪斲。已就剞工似璧完。設敎堪爲夫子鐸。等閒寧作越人冠。寒泉舊藁隨登梓。多賀諸賢用意寬。</text>
<title>戱次專字贈鵬路</title>,<text>一曲花溪獨擅專。這間滋味少人傳。胷藏禮樂三千字。手閱陰符五十年。貧好讀書陳孺子。老當益壯馬文淵。忽驚昨夜潛雷動。牎外寒梅淑氣先。</text>
<title>次鵬路至日苦寒韻</title>,<text>白屋生涯事事違。竹牕難禁雪花飛。頭邊霜髮千莖亂。地下春心一線微。空惱子桑彈綠綺。誰憐范雎贈綈衣。東風不久吹枯木。解得嚴凝十匝圍。元韻墐塞新秋計已違。疾風穿屋蟢絲飛。山頭雪積寒猶緊。坤腹雷鳴陽最微。凍壁尙凝前夜雨。瘦身仍着去年衣。邇來奴病薪如桂。冷透衾裯襲襲圍。</text>
<title>朱君粲然就穸日。風氣獰惡。旹余在龍寺。阻風不得相紼。感題四韻二首。</title>,<text>一夜嚴風撼九垓。靈車何處去徘徊。沉沉寒日淡無色。曖曖凍雲凝不開。紼路穿氷氷沒脚。淚痕成雪雪盈腮。過門喪柩不相送。悄倚禪窓腸九迴。白髮老兄送弟喪。仲冬物色最堪傷。雪風如箭穿衰骨。悲緖爲刀割病腸。執紼行行呼且哭。衝氷步步起還僵。不遑哀死哀生者。題罷新詩感嘆長。</text>
<title>寄孫君維則</title>,<text>汶陽三歲往來頻。却喜隣居有故人。少日顔容同濩落。暮年懷抱共開陳。琴聲哀處君逾老。詩意窮時我益貧。流水高山情未極。夢中猶躡芳塵。孫君時服闋未久。故腰聯及之。</text>
<title>次金進士還家嘆韻二首</title>,<text>窮儒活計未曾優。強欲忘愁已自愁。親舊人情終莫副。公私物債奈難酬。頻逢水旱知天數。不免飢寒是我由。休說還家憂始有。此身生世卽生憂。工夫未到學而優。蓬蓽生涯事事愁。竆巷酒朋那易得。暮年詩債亦難酬。吾心悔吝將誰㤪。世故纏嬰不自由。元是此生如此耳。此生過了更何憂。</text>
<title>次陳德一 烏川人 韻</title>,<text>相逢意氣海天高。一曲峩洋絃上調。劒拂樽前心共照。霜堆鏡裡鬢雙凋。山禽欵欵離情吐。江水悠悠去路遙。暮境盍簪知不易。他時應亦憶今朝。</text>
<title>宿寒房。思南甥衣字韻疊步。</title>,<text>寒窩兀坐負暄違。四壁風來紙帳飛。朝井汲泉氷已合。夜爐種火氣猶微。平生不羡粧文繡。今日還愁擁褐衣。賴有玉郞知此意。煖然佳什欲成圍。</text>
<title>贈別權上舍沃卿 名濂。靑松人。</title>,<text>人生一世貴知心。莫把交情較淺深。已識子呑韓愈篆。不妨吾奏伯牙琴。誰憐袖裏靑萍老。自歎頭邊白雪侵。却喜數宵聯枕宿。何時何處更相尋。</text>
<title>苦寒</title>,<text>敗殼受風縮老蝸。凍梨生皺苦波波。雙龍匣久聲猶在。五鳳樓高手屢呵。墻角小梅含雪萼。塢邊孤竹動氷柯。冬寒也是尋常事。春若來時氣自和。桑楡日月苦相侵。獨坐寒齋白雪吟。庭畔臘梅遲吐馥。林間暮藹易成陰。虗傳經訓菑畬說。冷落簞瓢陋巷心。欲作杵聲慰枵腹。蕭然四壁亦無琴。</text>
<title>寄朴善伯 二首</title>,<text>汶上留連七日過。相思不見意如何。東山月出添新色。南浦氷生噤舊波。一炷燈心孤客細。三杯酒興故人多。忽驚原鶺飛鳴急。虗負陽春白雪歌。昨來經過五陵村。已覺前程暮靄翻。倦客催歸風引袂。故人虗待酒盈樽。朝吟白雪思難抑。夜對靑燈夢幾番。祗恨病違薰沐地。却將饞口負齋膰。</text>
<title>疊步前韻贈善伯</title>,<text>頭邊歲月刹那過。送舊迎新更若何。耐凍雪梅將吐萼。近春氷澤欲生波。抱痾窮巷歡情少。對酒何人興味多。除夕盍簪前約在。與君携手放高歌。君悵望瀼西村。雲雨何曾覆又翻。托契已爲膠上㓒。論心不待月中罇。孤吟寡和愁千緖。美謔相酬笑一番。當日汶陽病奄卧。至今猶恨失齎膰。</text>
<title>壽李僉知命益</title>,<text>壽是箕疇五福元。縱無官爵亦云尊。已將仙筭同龜鶴。况荷君恩比鷺鵷。方朔三千應自許。太公八十不須論。願言早種蟠桃子。春色何年滿後園。此老無子不爲立嗣。故尾聯及之。以諷之也。</text>
<title>次金進士敬天韻</title>,<text>吾生事事不如人。謾泊虛舟學海濱。到處每嫌新面目。老來無復舊精神。逢春自歎頻呼癸。看曆還愁晩得辛。誰是世間知己者。索居窮巷斷蹄輪。</text>
<title>次陳德一高字韻再步</title>,<text>海畔層雲入夢高。灰飛陽琯律初調。梅花向暖香先動。松葉經寒翠未凋。白雪歌聲詩上在。烏川物色望中遙。栽書欲寄東歸鴈。挑盡殘燈坐待朝。</text>
<title>野火</title>,<text>無端春火入平郊。燒了荒田數畒茅。莖葉隨烟雖已盡。根核着土未應銷。不妨雨洗靑芽茁。佇見風吹翠影交。但恨蘭蒿無辨別。夕陽怊悵度前橋。</text>
<title>次權上舍沃卿</title>,<text>汶上孤亭雪月時。會成眞率亦云奇。春風和氣罇中酒。流水寒聲筆下詩。談笑一塲能共做。逢迎何處更相期。別來瓊玉盈塵篋。可是祥光涅不緇。</text>
<title>過龍淵祠遺墟</title>,<text>水麗山明特地奇。龍淵當日有賢祠。翹英海曲名猶在。報祀雲仍事亦宜。衰世是非元不定。華榱制度已無遺。只今廢址淸江上。空使行人起歎咨。</text>
<title>三月十四日夜偶吟</title>,<text>中夜無眠雨打柴。滿腔愁緖苦難排。家貧每嘆操空手。女病遙憐困弱骸。涸轍呼人窮鮒態。慈天舐犢老牛懷。此生堪憫還堪笑。萬事塵寰幻夢皆。</text>
<title>解前篇</title>,<text>滿庭蓬藋掩荊柴。幽憫憑詩強遣排。鏡裡雪霜憐鬢髮。樽前土木任形骸。春華過去那留眼。秋葉飄零不掛懷。跖富顔仁難幷得。樂貧安分哲人皆。</text>
<title>旣以自慰。而不覺愁緖又生。更疊前韻。</title>,<text>狂如點牧愚如柴。愁憫塡胸又未排。子美吟成思病女。楊雄賦就惱貧骸。飢爲烈火能銷肉。愛作因緣自係懷。强欲忘憂忘不得。竆途抱慽昔贒皆。</text>
<title>獨居</title>,<text>獨居無事少歡情。四壁蕭然一味淸。敝簟破牕眠復坐。朝暾夕照送還迎。卷中籤散塵常滿。階上筇稀草半生。炊絶老妻頻告急。沉吟不語對前楹。</text>
<title>端午日</title>,<text>科頭盤膝坐竆村。底事悽然默不言。三日先庚皆筭甕。一年重午獨關門。愁看風雨黃昏至。悵望來牟翠浪翻。排憫欲憑書史力。病眸無奈更惽惽。</text>
<title>食麥</title>,<text>絞腸日日不堪飢。走取新牟供晩炊。刈恐歸遲那揀穗。舂嫌米少却留皮。飯成芒刺能針舌。粥就深靑可染絲。猶且喫來甘似蜜。妻孥相對展愁眉。</text>
<title>霖雨有感</title>,<text>極備極無揔是灾。書生活計儘堪咍。麥田數畒川漂去。茅屋三間雨破來。夜榻呼兒移濕簟。晩厨看婢撥寒灰。自是貧窮吾分劑。不妨摸取八詩裁。</text>
<title>憫涸轍</title>,<text>歲飢無賴又家貧。老境生涯足苦辛。竹塢淸風偏氣色。梅牕明月只精神。那堪門外徵租吏。不見墻頭送酒人。悵望西江江水遠。誰憐涸轍有窮鱗。</text>
<title>詈懶奴</title>,<text>癡敱無能一懶蟲。只憂㐫歲腹難充。樵蹊伴鹿眠閒草。城市飛烏趁晩風。拱臂來依朝廐下。垂頭坐對夕厨中。時時㤪望逢呵責。猶自昏迷不反躬。</text>
<title>解詈</title>,<text>休言懶僕不輸誠。失此還同失杖盲。也在猶能供使喚。若無誰復代樵耕。弊衣穿絮膚常凍。稀粥傾盂腹未盈。吾自難堪渠豈耐。逢呵㤪望亦人情。</text>
<title>入紫玉洞中</title>,<text>弊弊衣冠瘦瘦騧。風吹雪鬢白鬖髿。寒程跋涉愁難耐。衰骨凌兢病轉加。行負吾心還自笑。動招人口儘堪嗟。溪臺漸近躊躇久。却怕山間路險斜。</text>
<title>府伯送新曆。與器彦拈古人韻。各成二首。</title>,<text>堯蓂一葉落寒林。客裏偏驚歲色深。赤虎噓來爐上火。靑牛載去海中金。容成改造軒轅紀。伶律催迴太簇音。送舊迎新多感慨。不堪愁緖滿幽襟。新蓂來自古雞林。節序中間較淺深。何日淸明餐禁火。底時芒種麥垂金。朔旬餘分推成閏。年月干支換納音。但覺光陰催這裡。悄然看過坐披襟。</text>
<title>雪後感興</title>,<text>夜來風雪轉凄凄。朝起開牎四望迷。竹老葉擎銀鳳睡。松寒枝壓玉龍低。乾坤浩浩端倪合。山野茫茫遠近齋。飢鳥啾啾無所啄。巢傾何處可移棲。</text>
<title>軒前種蒲萄。四五年後。極盛而枯死。昨年始於故根。生出新蔓。結得數顆。至今年繁盛。未及濃熟。羣鷄聚啄。無一存者。良可咄嘆。</title>,<text>手種蒲萄對小軒。中間枯死只留根。重萌去歲開花少。更茁今年結顆繁。滿架競垂誇遠客。待時將摘慰兒孫。一朝盡被鷄羣啄。抱蔓空餘綠葉存。</text>
<title>聞鶴城李士晦光熹遽作古人。不耐隣篴之感。夜卧偶吟 二首。</title>,<text>丱角相逢到白頭。幾經滄海變桑疇。騷壇同苦前生事。酒席交歡昔夢遊。南路客過無舊主。北印人散有新丘。老夫社日還停飮。不欲聾開聽虀謳。思君因憶朴兄家。三世箕裘等幻花。螟祝露晞那忍說。蚌沉珠在亦堪嗟。薄雲高義吾猶恃。駕鶴仙蹤子已賖。感古悲今無限痛。老懷還覺一層加。</text>
<title>六戒</title>,<text>操心有則目司明。非禮相干害亦生。鵝眼閱旹難保潔。蛾眉對處易牽情。玄花彩動紅塵過。紫石光搖白刃迎。到底若無眞見得。縱饒能視不如盲。右目戒酬酢話言耳貴聰。聽來邪正固難同。楚咻爭聒忘齊語。鄭奏交騰亂國風。貪浪送聲萌鄙吝。獰飈動響損和冲。倘於這裡無分別。縱是能聞不若聾。右耳戒衛躬持物手能任。取舍中間有酌斟。拯溺救焚功則大。操戈入室罪還深。怕因纖芥時擠穽。羞過廛居晝攫金。動指若探非理事。不如高拱保身心。右手戒一身運動足爲衡。但恐移跟蹈棘荊。邪徑躡來多窘步。險途踏去少安行。當騎不必嫌遲重。先長何須貴捷輕。擧趾若投非義地。不如蹲坐養神精。右足戒納餐輸飮口爲門。最是樞機愼出言。情漏桑龜投鼎钁。舌工鸚鵡被籠樊。昏宵說鬼妖芒動。白晝談人怒刃翻。若使搖唇無揀擇。可呑瘖藥塞聲根。右口戒心爲主宰貴虛靈。却怕山茅易塞陘。聲利海中沉欲死。芬華叢裏醉難醒。善端一喪同禽獸。忮念纔萌是𧑞螟。若使縱情無忌憚。可塡丹竅閉神扃。右心戒</text>
<title>諸學徒。於吾初度日。例設小酌。以慰老懷。偶吟一詩以示。</title>,<text>暮年懷抱向誰陳。多少當時逐臭人。楚客庚寅初度日。汾生麗澤共歡辰。同門子弟情相好。異姓天倫誼可親。老物區區期望意。願加工力業須臻。</text>
<title>次晩愚堂韻二首 晩愚堂。吾友李君道而號也。</title>,<text>欲將愚字古賢追。君自謂癡君不癡。夢裡風霜休說苦。壺中日月肯嫌遲。守貞托意幽人事。處晦甘心俗士嗤。知仲叔牙吾尙在。拙辭仍許幷留楣。不鄙愚癡共逐追。乃知君亦是愚癡。常思喫炭喫還早。幾欲移山移自遲。醉語易逢醒客怒。狂吟難免俗人嗤。晩來心事成公案。二字分明揭屋楣。</text>
<title>遊山後。歸宿院齋。</title>,<text>諸天縹渺白雲邊。辛苦攀登一逕穿。萬壑奇觀疑削玉。三春佳節屬藏姻。緣杉直上驚巢鶴。坐石淹留煑杜鵑。歸來共卧淸齋宿。仙山物色夢依然。</text>
<title>家間蒼赤迯▼(月+孕)偶吟</title>,<text>倚伏曾聞北叟言。凡亡終不喪吾存。箕岑樹老瓢猶棄。焦野泥深室亦燔。數口有無何足道。一身生死已能諼。儒家活計詩書在。好把相傳我子孫。焦。先漢人也。室燔露卧野雪泥中。</text>
<title>贈儉巖主人</title>,<text>陰風蕭颯雨霏霏。旅榻凉生客未歸。相對衰翁愁病蟄。共談時事惱荒饑。文章事業前塵在。杯酒交遊昔夢依。堪歎此生難再健。一塲歡笑惜殘暉。</text>
<title>次韓思彦韻二首</title>,<text>跫然屐齒響溪湄。邂逅故人曾不期。喜劇出門驚欲倒。情深對席語還遲。沉淪海國梁鴻恨。搖落秋天宋玉悲。何物老來增感慨。雨餘庭菊十分滋。我昔北來君在西。丁丁伐木路還迷。無緣共得傾深𧣴。幾度相思送赫蹄。湖上不飛傳信鶴。牎前只有伴書雞。今宵喜與聯襟話。同卧寒齋聽汶溪。</text>
<title>明倫堂行小學講。偶吟二律。奉呈府伯李公 裕身。兼示諸講徒。</title>,<text>蒙養莫如小學書。做人㨾子儘非虗。嘉言不出彝倫外。善行皆推孝弟餘。誠意正心工本領。化民成俗事權輿。丁寧聖敎頒行日。勸勉提撕敢忽諸。三載英齋一事無。忽看黌舍講筵鋪。吾王有意回淳化。太守開心勸學徒。蟠海老鰲皆喜抃。隔林幽鳥亦歡呼。一堂絃誦洋洋處。訓迪虗名愧拙愚。</text>
<title>昔在壬辰。與崔雲程，南舜會，南成仲及學徒數人。同棲佛國寺。留十數日論文。不幸三君子奄忽先逝。每至舊遊處。輒有黃壚之感。今年十月。送南正字葬。歸路入宿佛國寺。寺亦殘弊。幾至空虗。不勝感舊之懷。口占一律。示同行諸人。</title>,<text>佛國重來舊遊。居然三十六春秋。當旹携手人何處。今日傷心月滿樓。塔廟猶存愁寂寂。滄桑倐變恨悠悠。此身正似遼陽鶴。獨上雲橋搔白頭。</text>
<title>送徐生孝擧 後改名孝鳳。梁山人。 還鄕</title>,<text>明師只在吾心上。負笈何勞訪遠居。臨事不忘勤謹字。着工宜讀聖贒書。惇行孝弟爲根本。組綴文辭是緖餘。他日重來當刮目。莫須悠泛送居諸。</text>
<title>走步金學長惟一韻二首 來書奬以蘓湖之學。故首聯及之耳。</title>,<text>觀海不容數澗溪。蘇湖賢學敢思齊。虛名訓長慙非分。謬奬愚慵欠着題。皮膜從來猶未透。頭顱入處詎能提。千秋晦老遺編在。把作羣蒙刮眼箆。萬山寒盡水生溪。春入靈筇翠欲齊。新藻忽如顔宛對。故人應自手勞題。殷勤厚意長牋滿。勸勉良䂓小學提。愧殺此翁無學力。發蒙那得用金箆。</text>
<title>行路難。贈栗里翁。</title>,<text>九折羊腸路險傾。蹣跚老脚苦難行。慚無懿範追先輩。悔把踈襟托後生。翻覆揔隨雲雨態。堅深誰似漆膠情。不忘鷄黍故人約。惟有當時范巨卿。</text>
<title>看杜律。有狂夫吟。感而次其韻。杜律末句曰欲塡壑溝惟疎放。自笑狂夫老更狂云。故末句仍用其語。</title>,<text>多病杜門卧草堂。得詩呼筆寫淋浪。遣懷空對梅花瘦。沃渴難謀竹葉香。雨漏敝氊無半燥。風穿敗壁有餘凉。復因踈放招人口。自笑狂夫老更狂。</text>
<title>觀物有感</title>,<text>窮巷索居閱歲華。坐看時物揔堪嗟。棘偸春澤生新刺。梅被風欺剝晩花。衝雨獨歸愁野鶴。趁暮羣噪劇林鴉。倦來欲向前溪去。更怕溪邊有蜮沙。</text>
<title>岳院官行都講。席上口占。</title>,<text>太守親臨設講茵。乾坤淑氣正氳氤。春回南國生新草。雨過西山洗舊塵。揖讓冠童趍濟濟。提撕凾丈語諄諄。含恩頌德皆歡喜。儒化成都卽此辰。</text>
<title>樵得榾柮一塊。投爐中供火。先是小蟻穿柮作穴。羣處其中。及柮被火爇。羣蟻出屯柮上。將盡燒死。余憐而救出之。然死者亦多。感而有作。</title>,<text>枯木朽根入地蟠。穴藏羣蟻作槐安。斲來山下隨樵斧。投去爐中代爇檀。素樸漸看爲燬燼。玄駒難免盡燒殘。特憐無罪移生地。且向新居卜宅完。</text>
<title>趁晴散步。仍至栗洞孫友家吟贈。</title>,<text>偶逢晴景暫逍遙。乘興扶筇渡小橋。林閣殘紅花飫雨。野抽新綠草經燒。田夫引鍤開泉脉。村女携筐擷菜苗。黃烏一聲歸路盡。門前喜見故人邀。</text>
<title>影湖內査葬日天雨。遙想愍傷。遂題一詩。</title>,<text>家居十日彈琴客。遙憶東山負土人。風急暮林無靜樹。草生新壠惜殘春。防丘雨甚憂崩日。巷黨天昏待變辰。苽葛情深空悵望。有喪匍匐愧凡民。彈琴。用子桑事。負土。用許孜事。憂崩。用孔子事。待變。用老聃事。</text>
<title>苦雨</title>,<text>霖雨一旬氣色凄。寂寥門巷斷馬蹄。屋穿愁對床床漏。墍剝驚看點點泥。澗水流深魚自樂。山花落盡鳥空啼。春宵苦永眠難着。獨坐沉吟待曉雞。春日不寒。而以霖雨故。氣色凄然。春宵非永。而以無眠故。苦其永耳。</text>
<title>讀寓菴集有感 寓菴。前府使南公九明之號也。</title>,<text>昔少年學縵操。寓菴門下得薰陶。每憐弱植培根本。幾欲高飛借羽毛。行潦易乾終不進。景星難久已深鞱。只今懿範猶如在。三復遺編淚染袍。</text>
<title>次寓菴集小木枕韻</title>,<text>便甚草堂獨枕之。不關鴦被共眠時。高宜風卧羲皇見。穩適花遊蝴蝶知。當午兀然支腦骨。乘酣洽好放腰肢。更堪藉得新詩句。偏近池塘春草湄。</text>
<title>簡曲江宗人雲卿甫 名弘霖</title>,<text>吾宗落落似晨星。花樹難謀會一庭。烟盡曲江明月照。雨餘鰲峀暮雲停。春來幾惱林中鳥。老去長乾案上螢。同病相憐無限意。爲憑詩句寄丁寧。</text>
<title>勉兒輩</title>,<text>慵拙愼無效若翁。學而旹習弟兄同。五旬強半非年幼。一日閒過誤事功。夜讀不妨朝秉耒。羣遊怍似獨修躬。生兒汝亦爲人父。老去應知汝皮衷。</text>
<title>庭竹生筍。嫌其逼階。向內者輒髡之以充饌。留其邊出者。以補垣墻之缺。戱吟。</title>,<text>曾憐翠影近階栽。更怕兒孫破綠苔。侵界輒髡充饌乏。出邊仍護補垣頹。非緣饞口爲殘忍。豈有仁心獨厚培。只是托根不同地。莫言殃慶各隨才。</text>
<title>與崔行餘。同宿育英齋。</title>,<text>挑燈一夜育英齋。積襞三春久別懷。每歎白頭爲世棄。暫將靑眼向君揩。莫言膠㓒從今始。須識芝蘭自昔偕。末路紛紛皆幻妄。任他何必與撕捱。時鄕人有互相擠援。是非紛紜故云云。</text>
<title>贈西岳洞主 效杜軆。時崔戚兄善裕爲洞主。送人馬見邀。故途中吟成一詩以贈。</title>,<text>昨蒙華旆枉塵棲。今辱情招送駿蹄。忙喚小兒收散帙。促尋前路渡回溪。沾細不愁身帶雨。踏輕何怯馬衝泥。忽見靑山迎我近。更聞幽鳥向人啼。</text>
<title>庭前手植香檀一株。愛其枝葉日漸舒暢。欲驗其長。因以識視。則晝無增加。夜輒滋長。有感於孟子夜氣之說。遂作一詩。</title>,<text>朝晝枯亡夜氣滋。人心樹性理無歧。經宵剩得柔條長。盡日難敎一葉披。可驗淸明存養處。果爲萌蘖發生時。一機消息甚微妙。莫使牛羊從牧之。</text>
<title>檀樹初種不滿尺。今已踰丈。枝葉日滋盛。自歎精力日喪。</title>,<text>觀人觀物感偏饒。一長一消理孔昭。弱植漸抽如引線。衰精日鑠似退潮。每看春色枝頭益。便覺霜毛鬢上凋。待彼庭檀成大木。知吾墓樹幾長條。</text>
<title>竆居排憫</title>,<text>晩來詩律漸趍工。詩到工時命益窮。興發狂吟門獨掩。病深愁卧壁還空。尙遲叢菊開秋日。謾遣踈篁動夏風。惟有簷外雙燕子。喃喃似欲慰衰翁。</text>
<title>題官送朔紙 自官各面訓長處。頒送每朔紙筆墨。吾以都訓長亦送之。故用俚語戱題。</title>,<text>剡藤毛穎逐時頒。爲慮窮儒費用艱。講席要供栽手牘。詩筒寧助聳肩山。諸君有事猶堪受。此漢閒居正不關。尙感賢侯興學意。趑趄未敢卽封還。</text>
<title>次李友聖輝黔溪幽居韻</title>,<text>靑山影裏一茅廬。天放閒人此卜居。野老與談農圃事。兒孫任讀聖贒書。芒鞋竹杖行無礙。秋月春花興有餘。早晩東臯隨北渚。雲林一半肯分余。</text>
<title>靑士 竹號</title>,<text>此君風味絶塵腥。席上奇珍有典刑。白老推賢曾記壁。子猷托契便忘形。切磋君子心同直。揖讓衿袍色共靑。知爾合登高士傳。菖蒲應自拜於庭。</text>
<title>次韓君思彦韻二首</title>,<text>人間日暮我安歸。生死望山山一涯。偏愛晩風吹菊蘂。更憐新月上梅枝。任眞慵卧惟耽睡。嫌閙閉居不賦詩。只有舊遊緣未盡。蚊江鷗鳥共心期。朝來爽氣愛晴嵐。老去悲秋也不堪。文苑舊遊多蔓草。花溪宿債有孤菴。暮林啼鳥聲猶在。夜月寒牕影自涵。賴有故人知此意。時時對酒做淸談。</text>
<title>己巳立春日次杜詩韻 卽戊辰十二月十六日也。時與栗里孫友同往花溪。</title>,<text>四時相代一機催。約伴迎春溪上來。咬菜已知新歲味。撥爐猶有去年灰。風含淑氣消殘雪。花結芳心上小梅。相對曉牎無一事。滌懷誰復勸含杯。</text>
<title>司馬所月夜。次遊人韻。</title>,<text>多小親朋携惠好。汶陽月夜共來遊。千年石剖波心矗。數架亭粧水面浮。文物衣冠何似古。江山風景勝於秋。老來豪氣看猶在。把酒憑欄興味悠。</text>
<title>韓道全奉其祖遁翁贈職誥牒南歸時。嶺中簪紳之在洛者。各爲別章以送之。道全歸余索韻。</title>,<text>遁翁風範聳吾鄕。杜曲山高水更長。月共梅花透牕白。秋生橘柚滿懷香。令名藉藉輿人誦。恩綍煌煌泉壤光。追慕羹墻堂搆在。雙垂感淚薦蕉觴。</text>
<title>索居對竹</title>,<text>空庭雨後半蒼苔。晝永柴門客不來。避老少年元自遠。厭書童子亦相猜。忘憂有物貧難得。排憫宜詩懶未裁。階竹平安常對坐。一時懷抱爲君開。</text>
<title>脚病</title>,<text>訪水尋山踏幾迴。一朝蹲坐守簷煤。臏刑怍得齊車載。躄步難防趙靨開。蛛上短筇還結網。塵埋弊屐任生苔。不妨閒卧羲皇夢。所恨家貧欠一杯。</text>
<title>更步前韻贈栗翁</title>,<text>跫然屐齒響庭苔。童子催傳好客來。啼鳥林間猶自欵。卧狵階下不相猜。爽襟快似淸風至。佳什欣看瑞錦裁。日暮送歸還悵望。柴門一半至今開。</text>
<title>鄭東萊道中以書相問。以詩酬之。時道中遭罷。解紱歸家。</title>,<text>儻來軒冕等雲浮。努力宜加德業修。言偃割雞何足道。塞翁失馬亦非憂。一團白璧元無累。百鍊純剛定不柔。天爵尊榮人莫奪。故山蘿月好優游。</text>
<title>李從義慶州人。登世宗朝癸卯榜文科。卽永樂二十一年也。於今爲三百二十八年。紅牌及廷對試卷俱存。國初舊物。至今宛然。如對昔人面目。但不載東京志科目門。豈以子孫微賤。不爲鄕黨所知而泯沒歟。聊以拙句寓感。</title>,<text>恩牌尙帶墨花凝。試卷曾經御覽登。質直對言無巧餙。尊嚴聖策若親承。當旹科甲今猶記。先輩文章此足徵。可惜塵埃埋沒久。向隅呼泣有雲仍。</text>
<title>慰落榜諸君 二首○康節云人有五樂。樂生中國。樂爲男子。樂爲士人。樂見太平。樂聞道義。</title>,<text>爲男爲士見昇平。講學兼聞道義明。中國衣冠歸異俗。小華文物幸吾生。怏心已得五眞樂。失志何關一小名。過眼繁華皆幻妄。莫將霜葉惱閒情。得失元非我重輕。一時科甲揔虛名。只供黃面頭陀笑。難使紅顔女子驚。春草自靑何與事。風花偶落詎關情。吾人可是眞工做。止水方塘一味淸。黃面頭陀。紅顔女子。用杜舍人鄭學士事。</text>
<title>病醉獨卧</title>,<text>寂寂山村日線遲。濁醪三盞半醺時。病如雲日猶難怏。身似泥綿不自移。客去不妨還獨卧。燕來却喜若相期。此心隨處皆閒適。物自升沉我豈知。</text>
<title>偶感</title>,<text>僻巷深村寄食眠。經春入夏尙留連。吟詩有伴心猶樂。把酒無緣手可憐。蝸拖雨離衰殼外。蝶隨風到故園邊。葡萄架下兒孫戱。走繞淸陰日幾旋。</text>
<title>觀習射</title>,<text>赳赳八尺目如環。占得超塲五步間。張去兩拳崖欲裂。引來雙彀月同彎。發時疾走顔容厲。射罷徐回意氣閒。日日向天虗破的。無端受箭厄靑山。疾視何曾撫劒環。躍如工在習黃間。氣豪還笑一丁識。臂健猶輕五石彎。直注流星如許猛。回垂明月十分閒。他時射罷金門榜。採霍無人虎卧山。</text>
<title>自笑 二首</title>,<text>貧是吾常不避逃。敝唇虗喫古人糟。爲蝸自有焦生室。買犢元無渤海刀。醉後酒徒妄推達。詩成隣媼誤稱高。百年身世如過客。家事何曾一念勞。一身安處是書巢。生計蕭條久已拋。薪絶小兒躬自拾。鐺寒老婦手頻敲。薄田不覺麥空畒。破屋豈知風捲茅。但遇親朋開口笑。韋編相對翫羲爻。</text>
<title>六十四翁吟 山谷有五十六翁詩。放翁有六十二翁吟。故效之耳。五首。</title>,<text>六十已多又四朞。天敎此物欲何爲。小鮮烹處元無與。九𩿇鳴時亦不知。癡作蠧魚呑簡墨。懶成蝴蝶繞花枝。但能收拾閒風月。蟲鳥聲中助一奇。自嘲六十已多又四齡。此翁何事久留停。服先人訓忘三省。貽子孫謨欠一經。風雨屋傾撑有木。草茅墳廢薦無馨。幽明負罪難容赦。頑命偸延涕自零。自傷六十已多又四年。四年過去幾年延。食貧今似南家阮。生命曾同北海玄。若得屋籌添二五。便如世界閱三千。文章縱愧東吾道。壽考猶堪比昔賢。自期六十已多又四春。一身閒適任天眞。吟詩得得狂生事。遇酒酣酣聖世民。元厭芬華甘樸陋。本無才德樂沉淪。村書冬學猶堪授。免被人譏素食人。自許六十已多又四秋。背人歲月去如流。看書每恠花生眼。對鏡還驚雪滿頭。麁糲屢空癯似鶴。敝茅踈漏拙如鳩。苟存斯世將何俟。歸去靑山也可休。自憫</text>
<title>索居偶題</title>,<text>寂寂柴門盡日關。老來人事揔除刪。心慵廢讀書何用。脚病停行杖亦閒。晩愛淸陰籠砌竹。朝憐爽氣入牎山。索居不恨無談客。鸎語惺惺綠樹間。</text>
<title>觀物有感</title>,<text>鷹豪鸎慧拙稱鳩。蟹躁蜂狂巧有蛛。蚓飮黃泉蟬飮露。鷦棲枯葦鳳棲梧。鶴長鳧短難相似。鷺白烏黔各自殊。何者爲非何者是。莫將吾有笑他無。</text>
<title>惱病苦熱。殊無情悰。偶見放翁集。有老廢讐書病廢詩。晝閒惟與睡相從之句。恰似今日情境。遂用其韻。</title>,<text>家貧無酒病無詩。好事皆休底事宜。蚊攪夜牕方倚處。蠅驚午枕欲眠時。空敎赤日燒花砌。不遣淸風透竹籬。排憫計窮愁獨坐。憑軒且誦放翁辭。</text>
<title>排憫</title>,<text>年來貧病日侵凌。窮態愁容一培增。樽絶殘醅同楚客。盤無點肉等山僧。筇枝倚壁拋還久。簡帙埋塵閱未曾。惟有數竿庭竹在。不妨相對曲吾肱。</text>
<title>憶韓君思彦</title>,<text>有酒無詩猶自可。有詩無友更如何。梅花獨瘦懸崖裡。桂樹孤生幽澗阿。郢斧果然停運斲。伯牙合是廢洋峩。此心欲語知誰聽。半月城西月色多。</text>
<title>見乳孫嬉戱有感</title>,<text>𥠧孫作伴日娛嬉。正是親朋斷絶時。未語猶能開口笑。無知亦自憫腸飢。寧關塵世心機巧。只記阿孃乳哺慈。揔是天眞無僞態。此翁閒處正相宜。</text>
<title>呈府伯趙公 明鼎</title>,<text>久失炎天問起居。蹣跚老脚苦攣如。家貧少客常關戶。身病無悰亦廢書。竆鮒例枯波盡後。朽株應踣蠧生初。細推物理尋常事。却負恩風煖律噓。</text>
<title>夜坐有感</title>,<text>空齋寂寂掩柴荊。獨坐沉吟百感生。蟲語草間催夜色。雨鳴牎外報秋聲。炎蒸欲退雖堪喜。歲月難留却自驚。已老此身那得久。慙無一事答昇平。</text>
<title>家種葡萄一根。頗茂盛。中間忽枯死。數年復出新芽。昨歲始得引蔓上架。今年遂開花結子。龍鬚縈絡。蔚成珠帳。適當我侯莅府之日。亦一異事。玆以數蔕奉獻。兼述鄙懷。</title>,<text>枯蔓亦霑造化仁。小園重見貝丘春。龍鬚細引和風暢。馬乳濃含瑞色新。大宛芳叢能擅有。書生活計未全貧。摘來先向琴堂獻。不是公厨欠味珍。</text>
<title>讀放翁集有感。仍用其意次韻。</title>,<text>老窮心事若爲歡。幹蠱有人聊自寬。勤力憐渠躬爨汲。拙謀憂我迫飢寒。芸牕舊業猶耽樂。虀甕前緣任苦酸。能使乃翁高枕卧。興來時欲把漁竿。元韻竆居懷抱久無懽。猶賴吾兒得少寬。謹視雞豚供老疾。力營薪炭備春寒。舊書綴緝編無絶。小瓮調停味不酸。坐使乃翁無一事。高眠常到日三竿。</text>
<title>四十前年。余遭罔極之變。寄寓山寺。幾死殘喘。爲僧徒之所矜憐。庚午冬。避寒龍寺之西菴。有一老僧名最詮者來見。說當年事。且曰伊時不謂公能保其命。相對不覺悵然久之。遂作一詩寓感。</title>,<text>四十年前一老髡。桑田碧海幾回翻。衰年邂逅連肱坐。往事分明拭淚言。憐我當時殘命保。感渠今日舊情存。浮生耐久終何益。且恨逢塲欠一樽。</text>
<title>僧房醉卧熟睡。渴甚覔水。復卧有吟。</title>,<text>老去放情無撿束。隨僧痛飮任顚狂。山家勝似村家陋。醉味能添睡味長。驚起鳴鍾四更漏。急呼澆渴一杯漿。頹然復卧尋殘夢。栩栩莊園化蝶翔。</text>
<title>挽朱粲然 文粲</title>,<text>九原漠漠白楊多。忽送吾君可奈何。自昔相憐河上病。如今休唱郢中歌。新阡春草那堪見。故宅斜陽不忍過。蒿里若逢王子興。只應魂繞望山阿。</text>
<title>山中賦所見</title>,<text>日月諸天屢換回。夾鍾又見動葭灰。岸留寒意棲殘雪。林吐春心放早梅。晨井汲多僧語閙。暮鍾鳴急佛燈催。窮閻消息今何似。丐子尋山覔飯來。</text>
<title>挽査兄舜會</title>,<text>契許峩洋自少年。騷壇到處共周旋。高名先數南州𥠧。賤歲曾同北海玄。病卧湖山君不出。懶拋書史我堪憐。當時每恨相逢少。怍耐如今隔九泉。</text>
<title>寓堂幽深。東有大雄殿。西有極樂殿。南北皆有房舍甚擁蔽。戲吟。</title>,<text>堂深正似覆凹盆。更蔭重重法海雲。玉兎上天遲送迎。金鵶踰嶺易成曛。室幽喫睡增三倍。牎暗讐書减十分。賴有一燈無盡在。靈臺洞澈對天君。</text>
<title>家兒憂食匱力脆。遂廢東作。聞之不勝咄歎。</title>,<text>枉了一生甕筭癡。瞥然百歲隙駒馳。頭邊皛皛霜繁日。眼底昏昏月晦時。到處逢人無舊面。醉來乘興有新詩。小兒亦似阿翁懶。省事仍拋數畒菑。</text>
<title>寓僧舍有感</title>,<text>不因逃厄不攻書。白屋寒多就煖居。糊口只資親友助。襞懷時向老僧攄。寓世由來皆寓境。吾身在處是吾廬。何事百年非幻假。拄天勳業亦浮虗。</text>
<title>寓山菴。見寺役煩重有感。</title>,<text>爲僧身世要閒安。在寺徵求亦免難。營役年年增一倍。官牌日日索多端。血生楡葉風聲急。皮剝檀林氣色寒。元是世間無樂土。桃源何處任盤桓。</text>
<title>煥兒尋逃奴婢往凝川</title>,<text>吾兒徒步去尋奴。不憚勤勞涉遠途。村落重重人雜遝。澗谿曲曲路縈紆。衝泥冒雨行堪苦。畏厲愁魔動可虞。所望一身安往返。楚猿蹤跡定難求。</text>
<title>聞家內有病憂 進退格</title>,<text>自卧僧菴月四團。一山春色正斑斕。家中聲息來無好。物外閒情做未闌。七十老翁何事在。三千世界暫時間。此身死後無纖累。浩浩茫茫天地寬。</text>
<title>次崔戚時見慶龍韻二首</title>,<text>諸天花雨偶然逢。瘦骨凌兢亂髮鬆。耽學君猶親老蠧。寡聞吾豈辨癡龍。病懷論處貧相似。詩壘開旹酒亦從。因與共爲方外客。支頤抱膝坐高舂。梨面逢春寒瑟縮。蓬頭對月影髼鬆。逍遙蒙叟籬邊鷃。來伴神僧鉢底龍。郢客高歌無與和。河翁同病有相從。平生不作魔王業。他日刀山免剉舂。</text>
<title>一人携聲妓到山房。做歡一塲。次時見韻。</title>,<text>上方元是異娼樓。寓客亦非同俗流。分外管絃誰勸沮。這中歌舞自行休。祗能盡爾千般態。那得消吾一點愁。直恐世尊好淸凈。不容紅粉恣歡遊。</text>
<title>自山歸家。憂虞滿目。</title>,<text>歸家無物可寬愁。滿目蕭然冷似秋。堗廢自穿塵土積。庭荒不掃草茅稠。小孫索飯啼方苦。老婦蒙衾病未瘳。客到但言公稅急。十分猶欠一分酬。</text>
<title>歎衰</title>,<text>事多忘失精神减。動輒疲勞氣力衰。脚下難尋前日步。胸中亦欠去年詩。杖黎欲出先生㤼。把筆沉吟只自悲。童子問書還倦卧。任敎傍坐笑憨癡。</text>
<title>府伯趙公 明鼎 辱臨溪庄。謹次杜草堂謝嚴中丞枉駕見過韻奉呈。</title>,<text>鄒管和風遍野坰。宓琴淸響繞溪亭。窮途病暍霑梅雨。浮世逢迎等水萍。賸慰塵床揮白拂。自憐枯竹困靑寧。衣冠士女傾村舍。奔走爭先覩慶星。</text>
<title>挽李君漢老</title>,<text>吾於賢胤視如子。公亦視吾如弟兄。同老同貧常眷念。一生一死詎忘情。花溪春月昔年會。蒿里秋風今日行。有故未能扳紼送。不堪流淚自霑纓。</text>
<title>出遊載病還家 時燦兒出去花溪。所製草軸。留在架上。故腰聯第一句及之。</title>,<text>衝雨蹋泥䭾病歸。竹籬茅屋到人稀。塵堆廢堗烟沉壁。草沒空庭晝掩扉。兒子有書留藳本。老妻無席坐苔衣。一盂麁麥欺腸後。借宿隣家夢翠微。</text>
<title>老僧漢英遇一蛇於佛殿側。歐傷之。是夜夢有一髡闖戶而語英曰。若歐我曷故。我守此許久。若後來。何相厄哉。若能獨無業報。今姑寬。若毋再辱也。英驚覺向余言之。且曰蛇必守殿僧後身。某今守此甚可憂怖。余戱作二首以贈英。一爲僧語責蛇。一代蛇答僧語。</title>,<text>業報難逃法海天。作何罪惡佛王前。衮裟脫去生鱗甲。色相空來變蜿蜒。無路說禪參凈社。有時求食近齋筵。被人傷害休相㤪。只合深藏懺宿愆。右僧責蛇前身我亦着袈裟。花裓多年講法華。學佛謾勞舟刻劒。求禪正苦飯蒸沙。蟲蛇難免輪迴道。鸚鵡還遲解脫科。寄語爾髡勤守戒。惡緣只在一心差。右蛇答僧</text>
<title>暮歸途中。偶思烏川倅申維翰韻。仍次之。</title>,<text>一路荒郊秋草萋。長亭望斷短亭迷。烟生遠樹日將暮。雲壓高山天欲低。踈影時時飛野鳥。寒聲處處動莎雞。投筇拂袂催歸去。家在新溪溪水西。</text>
<title>先塋遷移之計宿矣。歲儉家貧。辦措無路。今秋遍告親友。得略干糓感吟。</title>,<text>螢雪幾年費舌耕。到今還羡老田更。蘇公一字終難喫。石氏三喪亦未營。賦就逐貧空歎息。詩成乞米但哀鳴。始知經訓菑畬說。韓子分明誤後生。</text>
<title>索居有感一首</title>,<text>梧臺燕石本非珍。十襲藏之閱幾春。自詑平生無價寶。還忘竊笑有傍人。已知處世爲謀拙。更欲傳家不計貧。癡病百年依舊在。猶憑瘦骨費吟呻。</text>
<title>贈栗里翁</title>,<text>竆陰積雪錮柴門。貧士偏多喫苦寃。冷突坐來凌病骨。寒灰撥盡凍詩魂。弱蕉風急無完葉。衰櫟春殘欲蹶根。何處故人樽有酒。短帆難泝剡溪源。</text>
<title>壬申元朝 在龍寺</title>,<text>上方鍾動五更天。得一年光失一年。觳觫不知屠肆近。蜉蝣寧㤪夕陽遄。臘盡雪留頭上白。春來花着眼中玄。迎新送舊還無賴。借卧禪房爛熳眠。</text>
<title>衲徒拜年者。逢僧皆祝成佛。見士皆願登科。戲作一詩。</title>,<text>花雨諸天物色新。紛紛來往拜年人。爭言昨夜三灾滅。盡道今晨萬福臻。儒士登科當世願。釋徒成佛後生因。衰翁濱死無他望。但祝時平糓滿囷。</text>
<title>次韓友韻</title>,<text>髩添霜雪眼添花。新歲其如舊敱何。老去世情輕似羽。貧來交道薄於紗。幾年阮籍窮途哭。隨處馮驩長鋏歌。却羡寒泉明月夜。詩書講罷聽啼鴉。螢囊舊業等空花。童稚初心奈老何。弊弊一身同朽木。昏昏兩眼隔重紗。愛尋牕底成酣睡。羞向尊前作艶歌。多感故人勤厚意。強酬詩句字如鴉。</text>
<title>六月初二日。西河任公覽揆日。胤君和卿與門族諸人。設酌邀賓獻壽觴。公春秋時八十九。雙瞳熒然。酬酢無倦。眞地上仙。不佞忝在席末。愧無以爲壽。謹搆四韻律詩一首以侑觴。</title>,<text>鶴髮高堂坐儼然。懸弧樂事屬炎天。彭翁亦是人間客。吾丈寧非地上仙。他日壽觴仍此日。今年慶席又來年。張蒼滿百猶餘筭。衛武休誇懿戒篇。</text>
<title>府伯至梅月堂呼韻。押得二首。</title>,<text>山深境僻恠禽號。梅影婆娑月滿臯。丘壑遺墟人寂寞。杉松古廟像淸高。世雖已變地無變。跡則可逃名不逃。北向花開如皦日。千秋悵望幾風騷。春山寂寂絶囂號。叢桂幽幽芳草臯。洞裡丹霞無主管。梅梢明月爲誰高。開花北向心長在。飛錫南來跡早逃。題罷新詩人不見。廟前踈竹正蕭騷。</text>
<title>默坐</title>,<text>兀然癡坐老頑皮。眼月沉光髩雪垂。不笑不言龕下佛。半生半死簀中屍。筋衰無復尋前步。齒落何能嚼舊詩。時喚沙彌進茶椀。披襟猶喜好風吹。</text>
<title>聞新倅到任 新倅金公善行</title>,<text>今日新官入府云。窮閻病卧不相聞。文章得似黃司諫。政事何如趙使君。僚佐貪風宜掃斥。吏人奸習欲鋤耘。絃歌亦是當行事。汶水芝蘭有舊薰。</text>
<title>欲遆育英齋任名。三投刺而不得。遂成一詩。示齋任李器汝。</title>,<text>猥荷諸贒眷愛私。育英八載謬相推。周旋恐被傍觀笑。奬進慚無片言䂓。小學講時蒙未擊。程文課處弊還滋。愚慵衰老兼多病。强副輿情一死遲。</text>
<title>索居無聊</title>,<text>數間破屋僅容居。陋巷生涯澹泊如。愛酒貧難謀一醉。看書老不惜三餘。客無經過門長掩。庭任陳荒草未鋤。可笑此生何所樂。謾將詩句病懷攄。</text>
<title>讀易</title>,<text>竆巷獨居斷客輪。易編相對自怡神。誦言不是明經士。推卦元非賣卜人。竟日沉潛仍失病。有時蹈舞忽忘貧。此間至樂誰知道。六六宮中無限春。看易恰如捕影風。卦爻彖象揔虛空。程朱炳訓多疑阻。姬孔微辭詎易通。只欲破閒供老事。可能竆理着眞工。朝餐已進猶佔畢。讀罷文言意未終。</text>
<title>自笑</title>,<text>欲爲工賈拙難能。作苦田家力不勝。舊業殘基惟破硯。暮年生計但枯藤。自忘辛味常呑蓼。不識炎蒸只慣氷。文字因緣終未斷。死應魂魄對書燈。</text>
<title>待孫友 爾和 不來。仍韓友。</title>,<text>獨守寒齋坐敝茅。擁爐終日對書巢。鳥鳴求友林光晩。風動驚人竹影包。月巷抱痾仍久阻。栗隄留約亦虗拋。柴門長掩輪蹄斷。不待移文廣絶交。</text>
<title>風捲茅屋</title>,<text>一陣狂風捲屋茅。數椽蕭爽若櫓巢。塵飛蝸殼呈眞面。葉脫鷦林凡老梢。頹壁獨存依舊棟。亂苫爭去走前郊。主翁安坐猶看易。碩果方尋剝上爻。</text>
<title>人日對雪</title>,<text>百年勤苦欲何求。抵老生涯儘謬悠。悔把棗心畫蛇足。愧磨菱角作鷄頭。詩魔已去貧魔在。癡病雖除懶病留。春困賣來困逾甚。窮崖積雪秪堪愁。</text>
<title>歎貧病</title>,<text>麁糲屢空老抱痾。丈夫窮困命如何。無錐莫問卓錐地。有鋏羞爲彈鋏歌。忘彼室中愁戚戚。任他門外笑呵呵。平生長物但文字。搜出枯腸時自哦。</text>
<title>留花溪槖空將歸排憫</title>,<text>自笑虗生大丈夫。還慚飽死小侏儒。寒聲孟藁千篇在。涸轍莊波一斗無。將返弊廬徒立壁。欲留凈社亦空盂。𠴨𠴨山鳥啼相近。似爲吾人慰暮途。</text>
<title>又次放翁朝飢示子聿韻 陸詩聯有曰。八十到頭終強項。欲將衣鉢付吾兒。</title>,<text>命窮難得福如茨。甔石無儲未免飢。公道只饒頭上雪。歡情賴有腹中詩。自將儒業爲常事。人把稀年有慰辭。身後欲傳衣鉢在。吾兒何似放翁兒。</text>
<title>花溪病後戱題</title>,<text>病到死時死卽宜。強尋生道欲何爲。乾坤俯仰雙蓬髩。魍魎追隨一皺皮。牕下昵朋惟筆硯。門前使者但筇枝。此翁耐久終無用。只得花溪草木知。</text>
<title>病起遣懷</title>,<text>枕邊長聽夜蛩呻。牎外旋看曉露新。謀拙自安貧到骨。氣衰何恠病侵身。案拋書史爲閒客。門斷輪蹄作棄人。婚嫁子平猶未畢。一愁時上老眉顰。</text>
<title>送燦兒往樂育齋</title>,<text>送汝西遊樂育齋。三陽淑氣動天街。周王棫樸祥風轉。召伯甘棠化雨偕。篇學正須窮性理。作文何必效優俳。願資麗澤諸贒力。慰此區區老父懷。</text>
<title>燦兒自樂育齋歸示僉賢贈別之作。其韻卽老物送兒詩韻。多感不遐之意。復疊其韻。以言老物竆居之狀。</title>,<text>七十衰翁半畒齋。不敎雙脚走塵街。無眠夜榻燈相伴。乘興春郊杖與偕。貧計迂踈都是幻。醉言顚倒殆如俳。兒傳樂育諸賢事。三復琚瓊豁老懷。</text>
<title>連翹花開如嫩金。久而色漸淡。</title>,<text>連翹滿發嫩金黃。贏得竆閭寶彩煌。一色姚家同爛熳。異時陶徑各芬芳。花宜浮白供詩料。子合調丹備藥方。濃處漸看生淡態。暮年相對意逾長。</text>
<title>魚隊契會席上醉吟</title>,<text>魚游一隊我門前。此會年年不偶然。春暮殘花紅欲歇。雨過芳草綠爭姸。衰顔和色杯中得。窮巷歡情詩上傳。頹卧昏昏吾已醉。任敎羣少盡餘筵。</text>
<title>排憫</title>,<text>無處人間着此翁。迷藏世態閃西東。一身早被詩書誤。百事皆從甔石空。夜坐雲妨看好月。春遊花怕遇狂風。少時行樂不容瞬。老去窮愁只撫躬。</text>
<title>次聚友亭韻</title>,<text>亭在咸安。故進士朴德孫所搆也。其詩曰小堂蕭灑爽靈臺。俯瞰晴川百轉來。岸外尖峰文筆秀。原頭高樹綵旗回。樽因好客尋常滿。花被東風次第開。老我如今何事業。不妨相聚共銜杯。事在咸州誌。後裔不能保守。安生慶一買得之。燦兒遊樂齋遇安生。生以此詩示之。因囑求我詩。遂次。江上小堂傍釣臺。前人已去後人來。花明舊塢春風轉。雨洗新汀暮鳥回。興廢溪山應有數。團欒罇酒定常開。此翁安得更年少。一往憑欄共把杯。</text>
<title>謹和衙舍落成宴席韻 府伯洪益三先成四韻</title>,<text>成都太守作遨頭。况乃巴陵百廢修。華屋一朝新制度。勝筵三日舊風流。已令僚屬同酣樂。復與親賓共暢遊。公廨䂓模今始得。合稱吾慶是䧺州。</text>
<title>次孫友明甫斗窩韻</title>,<text>天地中間一小窩。洞然無外亦無涯。近山自愛隨麋鹿。臨水何妨翫蛭蝦。開牖簷垂拱北宿。出門筇作措南車。知君最得幽居趣。時有田翁帶月過。</text>
<title>回甲以後所作文字。別爲一軸。名曰後生集。回甲前所作。當爲前生集。</title>,<text>舊丁卯付前生事。當以新丁卯作頭。暮境生涯從此始。世間煩惱自今休。蠧編宿業雖全廢。蚓竅餘音未盡收。回甲以來多少作。期於絶筆盖棺秋。</text>
<title>遣懷</title>,<text>老來吾得有吾身。坐卧行休自任眞。三尺竹筇無事客。一盂粥飯太平民。吟風咏月渾閒興。對酒看山亦好因。從此餘年安過了。死生何必羡他人。</text>
<title>自笑 二首</title>,<text>遊衣遊食送奔曦。忽憶癡狂年少時。謾把詩書爲事業。不知耕織是生涯。卽今窮巷無人訪。從古儒冠不自持。浩浩歌成還一笑。榮期千載也吾師。百年身世太嶔崎。處處竆途事事。有璧投人人不信。無錢使鬼鬼還欺。磨來破硯難爲食。扶去枯筇失所之。依舊一生癡病在。兀然終日坐吟詩。</text>
<title>家事付兒。憐渠憂貧焦心。偶題一首。</title>,<text>家事老來已蕩然。小兒傳受勢難全。黃玄去後擔雙脚。蒼赤空旹握一拳。新黑牧丹作奇貨。舊靑氊業有殘編。乃翁不識傍人笑。欲問窮通紫閣禪。</text>
<title>除夜呼韻</title>,<text>甲戌年光只此宵。守庚同坐更無聊。鍾鳴梵閣聲初歇。燭跋禪龕影欲消。亥漏未終猶舊臘。子時過半是元朝。山家淡泊惟茶椀。安得屠蘇慰寂寥。</text>
<title>花溪書堂 五首</title>,<text>倚广披榛架小宮。白雲生壑水流東。仰看積翠三千尺。前挹平蕪五百弓。山鳥和人吟屋後。澗花迎客入牎中。工夫不必求他處。一路層臺上下通。書社䂓模異梵宮。竹牕開處向南東。春風和氣花千錦。秋夜淸襟月半弓。山水盡輸吟哢裡。姻霞常惹往來中。獨坐孤菴無一事。世間榮願付苓通。數級高臺一畞宮。淸溪之上碧山東。有時獨醉三盃酒。無事誰彎兩石弓。秋月春花詩句裏。白雲丹壑笑談中。蕭然四壁無餘物。聖訓賢箴揭一通。披雲斲石以爲宮。特地溪山嶺海東。倚伏無常同失馬。盈虛有道視張弓。携筇探勝春將半。對酒論文夜過中。自歎踈慵空白首。河汾敎授愧王通。幽居恰似梵王宮。雨後林塘語欵東。滴滴寒泉流玉髓。彎彎新月掛銀弓。天晴菴在雲霞上。花發山藏錦繡中。坐卧軒牎生灝氣。呼噓疑與九霄通。元韻 進士河瑞龍。尙州人。適到花溪。作書堂吟一首以贈主人。故依其韵和之。裝點風烟半畞宮。白雲蒼樹擁西東。千層絶壁參差玉。一道澄川屈曲弓。山郭夢迴霞色裡。海門秋盡月明中。春絃夏誦周旋地。循序漸看上面通。</text>
<title>正月十九日卯時在普門有感。今贈鵬路。</title>,<text>此日此時我降初。人間七十問何如。生涯蝸縮泥中殼。事業螢乾案上書。琴瑟舊聲空繞枕。蓼莪餘淚更沾裾。君家薄醴多情在。客裏猶堪懷抱攄。</text>
<title>次鳶谷書堂韻二首 堂在西岳。卽宜澤所居。</title>,<text>新成鳶谷小茅軒。俯瞰蚊川芳草原。幽鳥思遷有喬木。蒙泉將發得深源。人稱羅代淳狵俗。地說蘇娥羽化村。更有德隣觀感在。書堂門近道東門。爲牖羣蒙有是軒。一區烟月繞林原。將登太華初開步。欲噵江河始發源。秋日窓臨枌樹社。春風墻對杏花村。此翁亦老書堂者。乘興何妨數扣門。</text>
<title>餓隷多行胠穿。或犯斂襚。盖不耐絞腸。無所不至。</title>,<text>民窮百尺到竿危。涸轍魚喁待盡時。糠覈已空還藳末。葛根不足又松皮。藏中爲狗穿幽竇。郊外隨烏啄死屍。都失平心非汝罪。自投刑辟也堪悲。</text>
<title>農民飢困。不堪耕犂。</title>,<text>忽聞布糓喚林端。食力生涯力已殘。妻丐隣糠欺夜腹。兒收野菜供朝餐。枯腸時出雷聲吼。浮面春生草色寒。扶耒强尋南畞去。輟耕頹卧望靑巒。</text>
<title>苦飢</title>,<text>經訓菑畬謾見欺。更逢㐫歲益難支。洗鐺厨下坐羸婦。索飯門東啼小兒。謀食不關床上冊。救飢無賴腹中詩。如今始覺儒冠誤。錢虜應多笑汝癡。</text>
<title>寓中瀉哀 四月初十日。時出繼子婦黃氏。以疑患沒。</title>,<text>死生常事不須驚。最恨幽明兩阻情。病畏天行躬未問。殯嫌人忌服難成。老姑猶待林烏哺。𥠧子還遲旭鴈鳴。慈孝至情今寂寞。此翁那禁淚縱橫。</text>
<title>燦兒買得一犢。放野失之。</title>,<text>何來繭栗入寒牢。謾遣貧兒筭瓮勞。白石歌中思五牸。牡丹花下計纖毫。畫成自放陶弘野。舟刻難尋渤海刀。倚伏能推人事外。古今惟有塞翁高。</text>
<title>記所見</title>,<text>岸帳披襟坐小軒。山林變態異朝昏。忽看日氣射前戶。俄聽雨聲驅後園。輕霧南奔還北走。密雲高散復低屯。從知多少世間事。幾度眼前桑海翻。</text>
<title>宿鳶谷書堂。復次軒字韻。</title>,<text>今日始過鳶谷軒。果然眞得好林原。擁多高嶂如相揖。來遠淸川欲究源。日暮雲烟沉古院。夜深燈火見孤村。願言諸子益修飭。莫使逕荒茅塞門。</text>
<title>示宜澤</title>,<text>我作花溪書社主。汝爲鳶谷塾堂師。生涯破硯餘無物。事業殘編外不知。老去襟懷榮啓樂。閒來首尾邵翁詩。眼前逕路皆平坦。莫向荊榛險處隨。</text>
<title>投贈道泰上人 幷小序</title>,<text>聞師之名久矣。未之相見。家弟來傳其所次林字韻。淸雅有趣味。乃知名不虗傳也。吾老矣。恨不得從師雙樹下。聽法談經。以究其旨也。聊次其韻以寄意一首。聞有高僧支道林。幾年雙樹說玄心。精神猶想水中月。蹤跡難尋雲外岑。焦叟自投蝸屋下。遠公不過虎溪潯。迦陵仙鳥在何處。未見其形空聽音。</text>
<title>鵬路以新恩來到近地。以書慰其遭重制。仍投贈一詩。</title>,<text>白首靑衫興味踈。問君今日意何如。臯魚風樹抱恫後。大阮竹林乘化初。聞榜更誰欣倒屐。到門應自淚沾裾。此翁情事曾相似。欲賀無言有慰書。</text>
<title>十一月十三日往龜逸省墓。歸途中作。</title>,<text>弊裘藍縷遡凉風。髩髮蕭條七十翁。來展先塋霜露裡。行尋古道夕陽中。烏啼暮樹悲何極。燕覆遺巢恨不竆。此日此懷人莫識。墓門回首淚凝瞳。</text>
<title>丁丑立春 丙子十二月十五日亥時○二首</title>,<text>天時人事日遷移。感古傷今不耐悲。逢臘邑無開棘戶。立春廳有上芒兒。寒梅帶雪遲新萼。棲鳥驚風失舊枝。靜夜無人知此意。擁爐獨坐皺雙眉。七十猶稀又一春。成何事業作何人。只堪身化書中蠧。但得詩留案上塵。名忝國庠行受侮。跡孤鄕黨動遭嗔。花溪此日無聊甚。白衲還忘薦五辛。</text>
<title>遙哭韓水伯夢弼</title>,<text>邂逅襟期托一言。洛城分袂更消魂。秋風渭壘星初隕。落日延陵劒獨存。傾盖嶺雲燈下話。絶絃山水夢中論。孤吟末路吾誰與。悵望重泉淚眼昏。磊落風姿大丈夫。淡然冠服似寒儒。多君謙退依馮樹。憐我踈狂哭阮途。一路烟霞欣共得。百年襟韻許相孚。金天氣色還蕭索。明月南樓宿約孤。</text>
<title>李君若天 名象辰 不見久矣。歲初以司馬新恩過訪。已成白髮翁矣。悲感有贈。</title>,<text>忽看華旆到荊柴。倒屐欣迎老眼揩。舊日顔容驚雪髩。晩年行色照銀牌。惟將敝箒供歡笑。更把淸談討雅懷。惆悵後期難可得。自知泉路迫殘骸。</text>
<title>上都巡察使李相公 成中</title>,<text>未死東都舊老傖。長瞻北斗仰餘光。當年猥下陳蕃榻。今日還吟召伯棠。宣化有堂頻悵望。獻忱無路獨彷徨。窮途更覺知音少。白雪凄凄繞翳桑。</text>
<title>亡室蔡氏再朞日有感</title>,<text>那堪是日對神床。死別餘哀尙未忘。軆魄歸旹埋有土。靈魂去後返無香。忽驚夢裏三年過。更覺人間百歲忙。同往夜臺知不久。山門收淚任顚狂。</text>
<title>歲丁丑春。余在花溪。有二沙彌太憨演和自通度來。請學句讀。因留不去。分陰不虛過。通昔不交睫。可尙也。余猥據英齋臯比者十年。今老且病矣。蟄伏窮崖。朋徒不復往來。而此髡輩又以瀆蒙見溷。日與乙乙不已。不覺撫躬自笑。遂成近軆二篇以授之。</title>,<text>逐臭遠來雙白衲。爲尋蘭室水雲邊。求人入草還迷草。坐井觀天未盡天。欲上高山先自下。要窮大海始沿泉。秪應苕帚菴前路。披霧相看一粲然。我是乾坤一腐儒。爾爲滄海兩明珠。發蒙却愧無奇術。負笈空勞涉遠途。乍喜跫音響虗谷。更憐篝火繼陽烏。髡緇對坐開凾席。此事眞堪作畫圖。</text>
<title>自歎身世</title>,<text>垂白窮閭混衆黔。謾勞穿榻事呻佔。終身未得三年艾。乖用還同六日蟾。文字揔歸空外色。語言都是夢中譫。一生剩被儒冠誤。猶守溪菴對綠籤。</text>
<title>黃生伯陽示佔畢齋贈其先祖正言公 玎 詩四韻要和 二首○正言公爲本州儒學。訓導時。佔畢公以釋奠祭獻官來。罷齋後至公所居不倦軒。小酌有贈。</title>,<text>詞幄休風尙耿光。至今明月照方塘。德容藹藹函筵上。絃誦洋洋聖廟傍。矜式一邦明懿範。賓興多士奏嘉祥。東都文物於斯盛。恨不同時共擧觴。留得瓊琚百世光。昔賢遺蹟水盈塘。畢翁文彩如臨上。黃老風儀若在傍。鳴鳳岐山非聖瑞。作人棫樸是休祥。竆閻自恨吾生晩。不及華筵捧一觴。元韻鳶飛魚躍共天光。活水源源自滿塘。絳帳淸風槐市側。靑莪遺澤月城傍。螟蛉變化人知敎。騄駬超驤世謂祥。禮罷秋丁仍促膝。不妨看竹引壺觴。</text>
<title>旣效榮啓期三樂作五言三絶。又成七言一篇。爲人爲男得壽雖可樂。然人或同禽獸。男或不如女。壽或無一可稱。亦何樂哉。</title>,<text>不仁人是羽毛儔。無義男爲粉黛羞。若使一生蒙未脫。雖延百歲夭同流。榮期樂事人誰咎。花社閒情我自由。欲識琴歌無限趣。請看溪上百篇留。</text>
<title>花溪吟</title>,<text>性癖自耽水石居。數椽花社愛吾廬。靑山默默同閒意。幽鳥𠴨𠴨伴讀書。警寢不嫌眠有蝎。凈脾休歎食無魚。興來更上巖臺望。俯仰乾坤浩浩如。</text>
<title>季舅氏下世後。一未往哭。而三年已過。悲痛難耐。</title>,<text>渭陽當日母如存。幾望南天費夢魂。永訣百年曾不意。奄過三歲更何言。含哀未吐靈筵撤。有淚空垂老眼昏。景迫桑楡吾且死。九原倘得此懷論。</text>
<title>雪夜有感</title>,<text>雪漲溪山冷割膚。乾坤俯仰一長吁。夜深空谷麛呼母。風撼踈林鶴戀雛。無伴悄憑禪榻凈。不眠愁對佛燈孤。悠悠此意人誰識。仰屋沉吟坐擁爐。</text>
<title>立春日。拈放翁韻作一詩。</title>,<text>書社梅花托素盟。東風到處放詩情。寅回斗柄初移建。辛入盤蔬已薦生。約伴共尋灞橋路。迎春同至化人城。剔燈相對揩靑眼。氷泮前溪水有聲。</text>
<title>觀跋河戱</title>,<text>橫亘東西大索排。衣冠簇簇兩邊開。左屯欲挽崑崙至。右隊將移碣石來。爭地却疑平野裂。仰天惟覺斗樞迴。俄然力盡俱披靡。哄笑喧騰皷響雷。</text>
<title>書社卽事</title>,<text>幽居滋味我能專。閴靜孤菴斷俗緣。扶杖澗邊尋綠草。拓牎山外望靑天。曉林啼鳥催僧飯。夜壑鳴蛙警客眠。復有此中奇絶事。書堂今見讀書禪。</text>
<title>送憨衲歸故山</title>,<text>汝來從我一年餘。纔得工夫數卷書。步驟未閒尋路後。誠心可尙負墻初。不禁風撼寒林鳥。無計波沾涸轍魚。冬夜簡編堪照雪。也能重訪此溪居。</text>
<title>贈同遊諸人</title>,<text>江上秋風判袂遲。一塲團聚不曾期。酒餘滿面紅潮潑。獵罷揮刀白雪奇。當日勝遊今世罕。此翁心事故人知。歸來耿耿難忘意。楓葉蘆花入夢思。</text>
<title>夜卧無眠</title>,<text>欹枕無眠到夜深。雨中何事最關心。此旹多士荊圍赴。底處吾兒客店尋。徒步間關愁道險。單衣沾濕苦寒侵。若曹竆厄知誰咎。爲父情懷不自任。</text>
<title>朝見大水漲野</title>,<text>霖雨連旬無歇期。乾坤昏黑晝熹微。禾沉滿野黃雲滅。水漲平原白馬馳。遊子此時迷去路。旅炕何處燎征衣。老翁愁坐無聊甚。盡日憑牕獨咏詩。</text>
<title>追次孫友器重韻 名是椀</title>,<text>數年前。孫友器重投示其遊山詩伽倻十景韻及自挽詩一篇要和。而時余有重制。其後搆拙欲送而無便可因。仍又遺失。兼忘其韻。近於休紙軸中尋得來詩。遂復追次其韻。以爲相思之資。澄潭飛瀑繞臺巖。洞壑陰陰白日𩁺。仙境多奇從鬼秘。詩翁探勝出塵凡。孤筇踏破千山遍。一筆收來十景咸。瓊韻朗吟心眼豁。伽倻秀色照溪杉。右次伽倻十景韻才拙學蕪運値衰。世間萬事一無爲。盈虛氣數徵看月。生死機關驗闘碁。心上嚴師姬聖易。眼前親友杜翁詩。夜朝相代尋常事。乘化浮沉何足噫。右次自挽韻元韻望八殘年齒髮衰。此身於世更何爲。靑春好伴三杯酒。長夏惟消一局碁。性也愚慵違學禮。心乎魯莽未工詩。不才誰惜曾三刖。點檢平生只自噫。</text>
<title>次金參奉賚汝韻</title>,<text>幽蟄巖扃髩髮華。閉門無復客來過。樂貧常就山僧飯。乘興時尋野人家。心契斷金誰見許。詩成伐木自耽哦。感君不棄頻存問。爲報瓊琚拭眼花。</text>
<title>次巴山李贇望君兼三養齋韻 君兼所居。在茅谷里。</title>,<text>幽如道觀凈如黌。滿架詩書不世情。時命付天甘蠖屈。生涯隨分笑蠅營。一閒身事當平世。三養工夫屬暮齡。更有山間明月在。澹然夜氣十分淸。三養者。養拙養病養蒙也。茅谷深藏處士廬。行人指點老仙居。山中定少塵寰事。門外應多長者車。道眼開時無俗物。詩腸潤處有香蔬。安能縮地芳隣接。遙望高齋意惘如。</text>
<title>又自詠花溪情景</title>,<text>書蠧生涯老塾黌。晩於山水托幽情。數椽溪上誰爭所。萬事人間不復營。身後留皮無豹彩。塗中曳尾保龜齡。遙知三養藏修處。特地風光一味淸。</text>
<title>李弼善伯容赴大同任所。不得相見。偶閱放翁集。有送范西叔赴召詩曰。便恐從今長隔濶。舊交新貴例相忘。不覺掩卷太息。乃知人情自古如此。况伯容與吾。年歲不相當。吾雖强自忘年。而其交已踈矣。旣有老少之分。又有貴賤之殊。則其忘之固也。因發一笑。遂次放翁韻以自寬。</title>,<text>自憐蒲柳迫殘陽。鬢髮蕭蕭滿雪霜。屛跡林崖隨野鹿。無心雲路送仙郞。但知遠逐穎箕士。猶喜並生鄒魯鄕。紫綬金章非我事。不妨江海兩相忘。</text>
<title>寓龍寺。散步至西菴。黃生伯陽在菴讀書。暫留打話。因憶昔年與崔兄善有同寓是菴。已作故事。不耐悲感。歸路口占一詩。</title>,<text>步屧雲林訪蔚藍。散筇花雨到西菴。讀書人在開新榻。禮佛僧留拂舊龕。摧倒短松同我老。凄凉往事共誰談。悄然山下獨歸路。感慨悲懷自不堪。</text>
<title>梅月堂任戚進德來訪呼韻</title>,<text>疊嶂層巒深復深。數間蘭若秘雲林。自多過客尋眞事。誰識高人遯世心。此日得君靑眼拭。暮年同我白頭吟。西山薇蕨應長在。想見淸風直到今。</text>
<title>覽鏡有感 二首</title>,<text>老去顔容不自知。鏡中相對忽驚疑。凌兢嫌帶凍梨色。醜陋憎成怪鬼姿。氣力摧殘非舊我。形模變幻是今誰。雖然情性猶無皺。笑擲菱花獨詠詩。情性無皺。出楞嚴經。把鏡觀來感慨增。舊時容貌更難憑。鬚如魚鯁看堪怕。面似鳩盤對可憎。皮緩輔車皆已陷。肉消崑岳盡生稜。此身何恠成枯濩。自覺精神减百層。</text>
<title>挽鄭參議重器</title>,<text>早魁龍榜晩投紳。吾嶺如公復幾人。多士共推賢丈席。聖朝優奬老儒臣。菟裘烟月梅臯靜。衣鉢淵源玉磵眞。常抱蚓音思就正。忽驚奎彩已沈淪。</text>
<title>寄約朋上人</title>,<text>叢林自是好人多。物外逍遙鳥簡柯。能與水雲無定處。肯同流俗逐風波。一身泡幻惟知寂。萬事昇沉不管他。朋自遠來如有約。相逢吾亦一頭陀。</text>
<title>李戚行之初度日。栗洞孫翁亦來。共話老懷偶吟。</title>,<text>年年此日會親朋。爲是仙籌海屋增。君近七十猶有待。吾多六歲更難憑。老來每喜常連榻。倦後還甘與曲肱。復有栗翁同在座。一塲談笑對孤燈。</text>
<title>次南鵬路</title>,<text>淸溪雪月照心肝。默爾無言翫世間。梅綻陰崖呈媚態。氷消石澗走鳴灘。卧欹孤枕閒占夢。坐擁單衣獨耐寒。堪笑此翁心死久。蹣跚老脚路愈難。</text>
<title>挽崔丈錫信</title>,<text>於書八法獨精裁。一洗浮雲變化來。草聖得傳張旭手。楷眞能奪永和胎。家家障壁龍蛇走。處處縑緗劒戟開。嶺海千秋遺墨在。後人猶記月城崔。</text>
<title>以邑志事留營繕。與權君爾麟，李注書時逸及鄭君勖宣同苦。凡例監董。皆付諸君。吾以眼昏退坐。如簀上僵屍。戱作一詩。</title>,<text>精神耗鑠眼昏昏。邑誌那堪與有論。釐正工夫諸友在。撰修文字注書存。樓亭大抵依舊筆。人物元來達九閽。可笑此翁何所事。坐糜公廩默無言。營房淹滯浹旬餘。監董編修邑誌書。表出忠貞看贈職。褒揚孝烈在旌閭。孤燈耿耿明心際。陰雨沉沉理事初。賴有諸君同撿飭。此翁無事自恬如。</text>
<title>食杏實</title>,<text>花開曾愛錦屛迴。實熟復憐金顆堆。珍讓楊州苞裡橘。貴慚傳說鼎中梅。林間不許虎收去。籬下任從兒拾來。詩客罷眠喉正渴。主翁勸嚼當春杯。</text>
<title>贈宗人</title>,<text>雲日爲人斂景遲。一樽沙渚若相期。江魚入網銀鱗美。岸樹經霜錦葉奇。諸友深情憐共老。同宗厚誼荷偏知。韋家花樹依然在。魂夢應勞別後思。</text>
<title>挽李丈益中</title>,<text>早許高風是我師。更從贒弟托心期。峩洋絃絶昔年痛。杖屨塵生今日悲。長夜歸旌相送處。夕陽行路獨吟詩。悠悠此意人誰識。莫怪樊川索酒巵。</text>
<title>孫爾和贈白扇一柄。以詩酬之。</title>,<text>盾日爍朱夏。炎威同酷吏。道暍得休息。惡木陰垂地。踽踽獨無歸。洪爐何所避。幸逢陸脩靜。贈以白鷺趐。欣然一揮手。颯爽淸風至。忽忘三伏熱。快哉蘭臺比。愛翫常在握。沉吟復長喟。凉飆動衫袖。會當歸篋笥。雖得一時歡。恩情中道棄。世態在炎凉。滔滔逐名利。蕭朱不相保。張陳前後異。所以君子人。窮道不易志。我旣識此義。詎忘膠㓒意。千古左伯桃。餓死無所愧。作詩寄情人。庶知風之自。</text>
<title>生民歎 乙丑秋。風水之灾。振古所無。故感傷而作此詩。</title>,<text>生民有何罪。皇天降此割。一年半雷雨。百川皆蕩潏。山陵入懷襄。田野何須說。狂瀾駕村閻。釜甑生魚鼈。屋舍多漂渰。人民被沉沒。湯湯洪水害。比此誰慘怛。水患旣如此。風伯又酷烈。初驚山岳頹。復疑乾坤裂。巖石亦崩倒。大木俱摧拔。藩籬廓捲撤。棟樑隨傾折。男女並露處。恐遭壓死蠥。猶且或不免。非命哀夭札。死者則已矣。生者何以活。土地盡翻覆。禾稼無餘秸。或爲水漂去。或被風抹摋。或成沙礫塲。或如葅虀汩。田形無復尋。變化眞怳惚。或陷而爲潭。淵泓不可越。或决而爲川。流波空湓溢。持鎌將何往。糊口終無術。餓死不足惜。官債焉辦出。逋欠固難免。岸獄那得脫。但恨一死遲。縷命猶未絶。往在辛亥歲。所遭只旱魃。或時霑霡霂。粟黍皆茂茁。稻田有水處。亦得收什一。聖朝寬征賦。仁侯勤撫恤。猶多死亡者。愁歎滿家室。矧今風水灾。古來無比轍。一之謂已甚。再三愈暴疾。自從正月來。民力久疲薾。畚鍤困城築。耕種違時節。呼號滿衢路。春風變栗洌。黑蜧乘其時。吐氣恣猖獗。淋淋自夏初。民間已憫切。牟麥不時穫。太半水沉失。餘存咸腐黑。蒸欝生菌蘖。捃拾納官倉。甁甖先罄竭。夏糴猶有欠。春稅亦未畢。有牛賣其牛。無牛鬻田垈。田又價不售。無處可貸乞。憂苦有不堪。或至以自决。官糶未及俵。粥飮難繼日。執瓢多散四。老弱共提挈。安土重遷者。草葉爭採掇。人人泣相視。行路皆蹙頞。何况此變恠。正當秋成月。一境盡漂蕩。五糓俱無實。黍菽種不多。淫雨失播厥。種者又被灾。殼存實則蔑。水綿最忌水。根莖先縮閼。泥潦不少乾。耘治功亦闕。荒廢處處是。靑囊無一結。哀哀我民生。無食又無褐。原濕水破割。烏昧何地掘。㐫飈掣宇宙。山亦無橡栗。果苽皆不熟。充飢更何物。縱有周利者。我躬猶不閱。涸轍號呼處。誰復資濡沫。秋初尙艱食。冬春應徹骨。顧此老措大。早從縫掖列。穫落扶搖志。崢嶸頭上雪。桑楡迫暮日。値此天之扤。胸中五經笥。一字飢難齕。稀心一盂粥。分作朝晡啜。此粥恐不繼。掩卷歎咄咄。吾年五十九。在世無補綴。如今死無恨。不必憂惙惙。可憐兒小輩。忍使飢而卒。默思愁塡胸。欲吐還欝浡。餓鬼又兼愁。有愧前人哲。耿耿夜不寐。燃松坐蓬蓽。讀易究象數。消長相洄泬。奈何天一生。極備無終訖。洚水警帝堯。聖德非有缺。自是民無祿。誰㤪更誰喝。區區所仰望。惟待仁政發。分陝得賢伯。太守又才傑。乳哺恩可推。見溺心豈恝。賦稅必寬貸。力役應休輟。以此慰同病。徼幸無死滅。勉兒使讀書。忍飢以矻矻。朝聞夕死可。聖訓寧怠忽。倘得苟生活。箕裘宜可述。死生元有命。智力難施設。吾言豈誣忘。片片皆瀝血。閭閻艱苦狀。縷縷難可悉。聊綴蕪拙語。意蹙屢停筆。一唱而三嘆。蟋蟀助幽咽。</text>
<title>次申靑泉維翰出宰山水郡韻二篇</title>,<text>㟝嶁無松栢。遠近皆兀兀。何來大好山。突然海上出。元氣天地間。磅礴而磈磊。靑泉乃得之。文章奪玄宰。萬象困陵暴。變化勞心官。藹然爲春卉。崒然爲高山。聲名揜一時。氣岸橫萬里。淸濁不可量。汪汪千頃水。誰知謫仙人。翫世爲吏隱。猶恨天不寬。何况一小郡。仲翔踈骨節。屈原好奇服。公簿日日閒。道經時時讀。碣石虹高下。崆峒雲卷舒。噩夢眼前事。靈液腹中書。謷乎其議論。澹乎其形容。欲從何由得。落落如長松。明月思玄度。寥廓秋天霽。憔悴路傍蘭。寂寞山中桂。世無子期耳。誰彈伯牙琴。空使花溪水。東流響雞林。韓詩出宰山水郡。讀書松桂林一句爲韻。</text>
<title>慰子 燦兒年二十五始經痘。而失其兒。故作詩慰之。</title>,<text>人生於世間。禀命各不同。頑蠢免夭死。聰慧不壽終。童烏與玄文。九歲棄阿翁。倉舒有奇才。幼年歸幽宮。古今多此類。幾箇瘞明珠。好物不堅牢。此言誠不誣。琉璃易破碎。彩雲乍有無。何况駑馬廐。能養千里駒。父母愛子心。不論才不才。樂天年六十。曾哭三歲孩。東野晩得兒。數月輒夭摧。彼老尙如此。汝壯何足哀。延吳乃忘情。千載稱達人。子夏喪其明。反被曾氏嗔。死者不可生。徒悲更何爲。今年此變故。遠近多有之。毋論壯與幼。惡報不忍聞。譬如春草原。同遭烈火焚。幸汝獲天佑。得以全性命。永脫平生憂。此喜難比並。兒死汝勿悲。汝生是大慶。願汝自珍重。學業勤植培。前路無阻礙。遊刃得恢恢。聲名動四方。榮華滿衢街。振我門戶衰。慰汝老父懷。熊羆再入夢。去兒還復來。汝今尙未晩。不須興歎欸。丈夫有剛腸。寧作兒女態。况汝氣未完。尤當自保愛。死非吾鬼語。子羽豈欺我。吾今作此詩。滌汝煩惱火。</text>
<title>送李參奉彝卿還莊陵任所詩</title>,<text>寧越荒僻郡。舊無陵寢厝。但聞湖上人。抱弓號泣慕。空山子䂓啼。幾年哀㤪訴。聖王雪幽寃。白日照泉路。大位得追復。園陵成制度。備物以崇奉。列聖同禮數。封植五十年。欝欝松栢樹。君今作寢郞。匹馬催遠赴。直宿傍玄宮。瞻仰載敬懼。仙馭儼陟降。岳瀆共衛護。夙宵勤灑掃。曷不盡丹素。有旹躡芒屩。遊覽竆幽趣。春風草又綠。更値靑山暮。行殿生禾黍。太白來陰雨。凄凉巖花落。嗚咽江波住。復有六臣祠。寃氣猶欝怒。戶長亦何人。忠義同肺腑。觸目多感慨。俯仰屢洄沂。多少今古恨。收拾付佳句。詩文長一格。氣節進一步。賀得江山助。喜溢諸親故。顧余有所懷。爲君一言付。士生天地間。時世異遭遇。常恨禪代日。周旋事多誤。謹甫諸君子。不幸身顚仆。今逢聖明主。太平宜可鑄。彼歌採薇人。何如奏韶頀。願君勤學業。靑冥縱高騖。正當强仕年。才分有餘裕。地僻車馬稀。齋居少公務。養性書一床。存心香一炷。實地做工夫。毋負天所賦。德業得成就。蔚然幹世具。克追賢祖烈。以待聖意注。况君親在堂。奉檄爲反哺。祿薄非所歎。官卑非所惡。倘盡吾性分。隨處無抵捂。吾言豈是耄。片片肝膈吐。把酒聽驪駒。題詩濡霜兎。君其勉旃哉。勿忘吾所諭。</text>
<title>欵段賣後復借騎有感</title>,<text>汝本吾家物。勤苦我相似。千里同馳驅。再渡漢江水。一朝賣與人。而我反爲客。猶幸不遠去。時時借騎得。欣然若有知。昂首鳴長途。嗟汝亦老矣。同我感慨無。</text>
<title>元日偶題五言古詩一篇</title>,<text>昨日六十八。今日六十九。更加十一年。堪比磻溪叟。幸値太平日。時命不相遇。鷹揚世已遠。鵬摶風不厚。文章不直錢。窮巷空白首。知己無一人。負郭無數畞。朝食不盈腸。冬衣不掩肘。俯仰猶自樂。榮期是我友。萬事如浮雲。於我復何有。元日坐祗園。灑然離塵垢。緇徒走紛紛。拜年爭先後。逢人祝新慶。相賀萬福受。吾年亦已多。僧又來獻壽。吾亦笑受之。爾知吾意否。但恨蓮社凈。難得一樽酒。老衲來相慰。茶椀聊滌口。兀兀坐終日。反照入西牖。覔紙題一詩。金沙鳴琅玖。頹然睡一覺。夢裡羲皇后。</text>
<title>記夢 正晦夜夢。此後遭制廢吟。</title>,<text>邯鄲圍未解。㓒園遊自酣。得失無常理。是非無定談。浮雲聚還散。飛鳥北又南。春來草滿地。夜深月印潭。精魂忽怳悟。簷燕語喃喃。</text>
<title>謹次黃府尹 景源 盤龜韻 幷小序</title>,<text>山水。仁智者所樂也。故昔賢雖絆朱墨中。往往至幽絶處。嘯咏而歸。盖未能忘也。然得其眞趣者盖寡。如康樂之伐樹開逕。韋應物之鳴騶響谷。李義山之松間喝道者。亦多事矣。惟歐陽文忠公爲滁州太守。翛然獨往來。其遊石子澗詩曰使君厭騎從。車馬留山前。行歌招野叟。共步靑林間。可謂眞得山水之趣者也。我明府亦以暇日至盤龜亭。謝遣傔騶。獨留數日。吟賞自適。歐陽公風味。宛然復見。聞其有詩留賁山門。而老物病蟄僻居。恨未得奉翫。或有傳其韻者。謹以拙語賡之。以寓山仰之懷。勝地在絶境。巖壑異平野。山深幽鳥樂。洞僻居人寡。窈窕一亭在。左右寒泉瀉。芙蓉揷半空。意態秀而雅。奇觀森萬目。怳惚難取捨。自然淸且凈。何用煩掃灑。骨冷不成寐。夜坐燈欲灺。林下閴無人。此意誰知者。千載歐陽公。逍遙石澗下。衣濕翠嵐重。詩披白雲寫。不聞喝道聲。山前有車馬。</text>
<title>挽任正郞華世</title>,<text>嗚呼夢羲翁。新作夢羲堂。松篁擁左右。荷花滿前塘。高卧做幽夢。物外超倘佯。纔聞燕雀賀。忽見蝴蝶翔。鰲山冷寂寞。物色含凄凉。爾來十餘年。吾鄕運不昌。風悲影池樹。月吊沙里坊。梅湖人不見。山蒼水泱泱。碩果猶不食。惟公保餘香。天胡不憗遺。今也則又亡。後生將安倣。浩歎空望洋。</text>
<title>老鷹嘆</title>,<text>老鷹毛羽已凋殘。何年天上來人間。人間寄養得調馴。玉爪金眸意氣閒。平生自許何太高。耻隨美鬈與重環。發蹤指示未得力。綠水靑山空往還。獵無所獲腹長餓。不覺年來雙翮挫。鶉飛近郊亦難逐。兎走中原任經過。牧野雄揚不敢望。沔臺高歌復誰和。天邊心膽老架頭。宿計如今成坎軻。不如斥鷃離下飛。族居羣遊相與依。不如鴻鴈隨田野。任啄稻粱身自肥。却慙林中反哺烏。一心勤養恩不孤。又羡原頭雙鶺鴒。載飛載鳴同歡娛。爾獨胡爲遭厄窘。前生惡緣應未盡。營巢不能庇一身。生雛只得增煩憫。時時奮翼幽恨多。欲言不言心自嗟。鷹乎鷹乎可奈何。</text>
<title>爲小孫灦手寫古詩一卷。紙窘作細字。眼昏多暗畫。姑授之以資誦習。</title>,<text>老病百事皆不省。强作細書揮禿穎。信手胡寫任縱橫。兩目眵昏不分明。後畫時加前畫上。二字或爲一字㨾。老境何苦作此事。欲授兒孫時習肄。作字何爲細如許。爲是家貧難得楮。寄語兒孫須着力。毋忘老翁勤相託。</text>
<title>次洪進士禹敎崇烈祠宇歌韻</title>,<text>城下之盟至今耻。當時列郡無男兒。險川風雨皷聲死。公獨凜凜英䧺姿。但知有國不有身。䧺心直欲呑北夷。一死報君視如歸。不負平生素所期。我公忠勇自天性。奮跡初起龍蛇時。長驅黑齒勢莫遏。列鎭瓦解宗祊危。吾慶况是賊初程。不比衝風末力衰。公以草野一書生。投筆赴敵如啖飴。弱卒能抗方張賊。刮骨創心不疲。南遮北截任堡障。嶺海全安誰力支。自此公名動天闕。事登史筆功勒旗。柔兆之變公已老。公不自老人老之。誰識無踰老臣者。主將他日悔莫追。孤拳竟無用武地。血灑兇鋒吁可悲。雖然公死亦天意。輕重權衡顓頊司。遂使東方節義名。揭之龍山三尺碑。千秋萬古公不死。凜然如在崇烈祠。况公懿行不獨此。淸白堪爲百世師。氷蘖其心絶纖累。妻子不免寒與飢。身處脂膏亦不潤。鄙夫論公應謂癡。公在兒時已屹如。坦腹東床吾祖知。天生大才不偶爾。果然成就如此奇。全身保家自得計。背義忘讐人是誰。若使此輩見公祠。也應感激愧汗垂。高歌一曲髮如竹。廟前松栢風怒吹。</text>
<title>達城路中</title>,<text>百里十里長道。五月五日端午。行看渺渺靑山。坐息陰陰綠樹。蝴蝶隨風栩栩。羸驂落日遲遲。弄音溪上遊鳥。拍手路傍小兒。去去心中苦熱。時時夢裡吟詩。農歌一曲驚覺。行過前山不知。</text>
<title>端午</title>,<text>五月五日端午。一年一度良辰。白首悲吟獨我。綵絨遊戲何人。幽懷欝欝難抑。往事依依隔晨。借問泉臺此日。倘隨朋友諸親。</text>
<title>石氷庫 府伯趙公明謙時</title>,<text>石氷庫完且固。風雨不能傷。蟲鼠不能蠧。不朽不摧又不崩。一成之後無改措。可以省官府之工費。可以祛生民之弊痼。窿然月城頭。周回數十步。功勞却似役鬼傭。財力何曾煩征賦。幾年擬議猶未遑。一朝經始有餘裕。太守才且賢。採取民情籲。旁招遊手人。遠近爭應募。不煩箠楚令自行。役夫許許如雲聚。伐石南山山欲裂。虎豹驚散山靈懼。童車給繹去復來。隱隱轟轟聲滿路。積石白嵯峩。縱橫相抵捂。石工揮椎鑿。熛起生烟霧。是旹仲夏月。猶未畢農務。况値饑饉民未蘇。村中匍匐老翁姑。只是此役爲吾民。未敢㤪尤皆稱慕。逸道使民民亦樂。君子爲政超常度。石氷庫誰敢怒。</text>
<title>貧老歎</title>,<text>去年不爲貧。今年始爲貧。去年簞瓢空。濡沫猶得資諸隣。今年隣亦空。更無濡沫相資人。去年猶幸有樵汲。今年樵汲躬自親。去年不爲老。今年始爲老。去年目睛暗。着鏡猶得看書藁。今年鏡隨暗。書藳無緣復探討。去年猶能喜言語。今年言語厭煩惱。今年旣如此。明年應過此。貧者士常事。老者人常理。貧亦不足歎。老亦不足憂。但恐不耐貧與寒。義理都喪忘慚羞。復恐益加昏且耄。塊守房堗無朋儔。忘慚羞卽禽獸。無朋儔同鬼幽。如此死亦可。不死何所求。寄語同病貧老人。生前相遇且歡遊。</text>
<title>皷盆歌 幷序</title>,<text>余讀南華書。至妻死不哭。扣盆而歌。未甞不灑然異之。想其箕踞作歌之時。蕩然曠然。略不以介其懷。可謂達者之事已。但恨其詞不傳於世。余遂推其意而歌之。以爲一時寬懷之資。嗟來乎嗟來乎。浮世百年如朝露。千秋萬代一夢過。壽夭長短焉足數。天地尙有盡。人命其能久。請君試看壠上土。今人犂田昔人墓。嗟來乎嗟來乎。人生世間憂與俱。飢寒疾病亂其心。開口行樂幾時乎。三萬六千日。役役長馳驅。吾有大患以此身。吾無此身吾何憂。嗟來乎嗟來乎。有生之初本無氣。昔無而有今又無。噭噭何必垂雙淚。死亦不足悲。生亦不足喜。花開葉落自春秋。物理天道固如此。</text>
<title>羽扇歌 偶得黑羽爲扇</title>,<text>人愛白羽扇。我愛黑羽扇。白羽風生面。黑羽風生面。但取風生一羽扇。白羽黑羽何分揀。白自白兮不須貴。黑自黑兮不須賤。名實到處難究核。形色由來易遷變。若使公孫作扇論。必言白羽非羽扇。</text>
<title>佛殿四角金鈴歌</title>,<text>無鈴聲不出。聲疑出於鈴。無舌鈴不鳴。又疑舌出聲。無風鈴舌俱寂然。無乃聲是風之鳴。若無吾耳聲不聞。得非聲從耳中生。非鈴非舌非風亦非耳。本是無情生有情。</text>
<title>贈友詞 浣溪紗</title>,<text>日暮江雲細雨時。南松亭上送君歸。手持芍藥口吟詩。一步一回又一笑。相逢相別更相思。丈夫不作兒女悲。</text>
<title>達城路中 浣溪紗</title>,<text>盡日行行不蹔休。路傾泥滑阻深流。羸驂頓踣弱奴愁。滿野農謳爭互唱。隔林禽語好相酬。詩情到此更悠悠。朝發元堂夕慶林。休僮秣馬坐沉吟。逢僧相話蹔開襟。南陌雨過催稼事。前溪日暖語遊禽。行忙那得恣探尋。前程遠。雲際露尖巒。亂水橫侵靑草路。啼鸎飛入綠林間。饁罷農夫還。垂鞭去。忘却日啣山。十里長程無阻碍。單僮匹馬共安閒。莫道行路難。望江南</text>
<title>送遠人 望江南</title>,<text>送君去。三水路三千。䆠海冥行宜被逐。書生何事更投邊。堪笑亦堪憐。爲君賀。遊覽遍山川。黑石枌楡開壯矚。白頭風雪散吟鞭。贏得錦囊篇。</text>
<title>哀金秀才孟壽詞</title>,<text>朝菌生可愛。俄然復枯落。生孰使之生。落孰使之落。死生元不齊。脩也何喜短何惜。老夫自是無悰緖。聞死不覺心懷惡。心懷惡可奈何。不如置之相忘域。</text>
<title>和金進士勞苦鳥詞 金盖以自况。故亦反其意而慰之。</title>,<text>天氣降地氣陞。勞苦鳥飛惟氣憑。與氣陞與氣降。氣之精粹以爲朋。天晴日暖好風光。閒自鳴兮閒自騰。問爾有何勞苦事。勞苦之聲滿溝塍。方春氣候尙未熱。居處不憂炎暑蒸。淸溪野草樂有餘。飮啄不憂年未登。吾知爾意不在此。爲是世人勞苦仍。蠅營狗苟勞且苦。夙宵奔忙忘寢興。華亭之鶴上蔡犬。宦海風波翻幾層。爾應憐此勞苦者。故說勞苦戒負乘。嚶嚶一聲遍下界。警發昏聵如迦陵。爾雖爲人說勞苦。爾心歡娛自不勝。飛飛日夕適意遊。處處春風和氣增。爾說勞苦爾心不勞苦。樂天安分獨爾能。</text>
<title>積雪中。作西江月二闋以遣懷。</title>,<text>天地茫茫。不辨山原。浩浩無涯。閭閻盡是玉。京家比屋。瑤簷瓊瓦。滿目玲瓏可愛。砭䏎凜凓堪嗟。妖姬狎坐酌流霞。何處銷金帳下。封合山頭谷口。彌綸地角天涯。不知遠近有人家。一色難分草瓦。積雪圍中受苦。寒氷獄裡同嗟。超然安得鍊丹霞。駕鶴驂鸞上下。</text>
<title>挽南府使 九明 文</title>,<text>昔徐孺子。爲江夏黃公所知。及黃公沒。孺子千里往會葬。以致生蒭之奠。報知己也。且景其賢也。故英陽南公有江夏之賢。余雖無孺子之行。而荷公指顧之私則有之。今公之葬。誼當匍匐之不暇。而爲病憂所縶。竟孤扳紼之誠。愧古人以忸怩。時丁遏密。未歌薤露。略道數語。遠助斥苦之音。匪報也。聊以寓景仰之懷爾。辭曰福善者天耶。死生者命耶。所謂天者定耶未定耶。仁者未必得其壽也。贒者未必用於時也。而芝蘭郁郁。槐陰欝欝。則餘慶之果。可必矣。旣以未定之天爲公懊。又以已定者。賀公將食其報。</text>
<title>挽鄭丞旨道中 榦</title>,<text>嗚呼。吾之不見公三十年矣。公登雲路少家食。余蟄泥塗中。無緣接欵晤。時因風聲。知利器遇盤錯。氷玉脫脂膏。名譽藉甚。私心喜艶之。思其人而不見。則時出前後寵惠手墨對之。以慰此心。且意他日輔佐聖明。功成告歸。而此物耐久不死。則擬一就菟裘。握手揚扢素懷。而梅谷令公亦吾所重也。遨遊二公間。庶得償宿昔之願。天不憗遺。梅谷先赴玉京之朝。今公兄弟。又忽長往。則吾爲誰向永之路。更誰與討此懷哉。時當遏密。不敢作歌虞殯。聊以數語。訣曰奎璧晦。邦國之不幸。屋樑摧。多士之安倣。棣萼堂封。斥苦之聲相承。白首老戚。空悵望而霑膺。</text>
<title>花溪感懷詩 幷序 [進士黃斛]</title>,<text>是溪也。昔吾先生考槃杖屨處也。市朝遼遠。林塘幽僻。眞浣心境也。正與千載杜草堂浣花溪相伯仲。先生之樂。可想於百歲之下矣。噫先生之歿。迨今二十八年。世塗多翻。人事太變。况今故宇荒凉。溪山悽愴。臺壇泉石林壑。其不如古者十八九矣。於乎。當時綠髩綽約那竪之輩。其不歸松下塵者幾希。幸而存者。惟吾數三諸友。俱成霜頭。念來日亦無多。於今使我悲前人。又使後人悲我。何足恠乎。今觀夫名區有某邱空某亭廢。行旅指點。樵牧咨嗟者。余甚感焉。惟我先生。山靜而樂其安。水流而樂其動。鳥獸草木。無一物不樂其樂。豈徒以浣花之樂爲樂哉。假使此溪山陳廢。先生德業文章。登聞于天。其不朽夫亦與某邱空廢者。豈可同日語哉。幸吾盍簪諸公。其必以鄙俚菲薄目笑吾。吾且甘之矣。花谷寰中勝。武陵物外春。荒唐春莫道。別墅事當陳。山勢圍平野。水塗乏險津。春花紅撲帳。春草緣侵茵。是以爲奇地。誰爭待碩人。鑿墻栽桂栢。開屋剪荊榛。幽領山幷水。樂兼智與仁。先生知此樂。何往不淸眞。朝採園中蕙。暮吟澗上蘋。明時遺國士。聖代遁天民。門前多負笈。席上有書紳。圖象籠天地。蓍龜驗鬼神。管寧何改樂。原憲自安貧。空谷人如玉。連城世所珍。華陰留石室。高密去庚辰。古宇寒烟鎖。空洲宿霧堙。賴君皆俊傑。如我是凡綸。草浦春如畫。花㙜月似銀。先師從可見。後學豈无因。滿目江山好。分明氣像新。人心隨變覆。吾道貴全純。最感圖書澤。長悲篋笥塵。因栽感春曲。何日飮君醇。</text>
<title>挽[崔達濟]</title>,<text>東都默數富文詞。第一指頭捨子誰。風月花溪無復管。故交南望涕空垂。</text>
<title>挽[安有恒]</title>,<text>常時自况鄭康成。不獨生年共在丁。事業行藏今視古。歸辰終作死同庚。</text>
<title>挽[衛率李憲洛]</title>,<text>紅樹斜陽倚汶亭。星浮遙望暮烟靑。秋深可惜風霜惡。散落花溪案上螢。架頭古易卷參差。牕外寒梅斜一枝。寂寂溪齋霜月白。不知人化鶴何之。我向靑山欲問諸。比之秦火罪浮於。明朝八杵山顚響。埋盡許多腔裡書。荊山泣玉不知天。一卧閒吟幾十年。經術如今無所用。世人休讀五車篇。論詩論史把盃餘。風咏亭前日影舒。此世此遊難再得。汶陽古事孰添書。東京遺韻薛崔遙。烟月空悲劫燼飄。千載得公閒漫筆。溪山處處不寥寥。竹籬茅屋庇臯比。山畔薄田供晩炊。更有篋中遺稿富。兒孫猶可襲裘箕。公今去作玉京儔。何處仙山不可遊。却歎後生髭欲皓。無邊苦海浪沉浮。</text>
<title>挽[崔宗謙]</title>,<text>𨓏年小子拜公於花溪上。公無恙。言昔鄭康成生丁卯卒庚辰六月。默數吾平生。與康成異者盖寡。明年吾其殆乎。果今六月偶病暑。七月十九日捐世。公可謂知天命者也。得公臨纊詩高密先生欲化去一句。分韻作挽語七章。以贊斥苦詞。天地溪庵歲月高。經綸坐說漢蕭曹。明時自笑靑雲阻。半夜孤吟白石操。右不遇羲經十翼辭深密。坐讀梅牎編再絶。三十六宮都是我。先生誰識希夷匹。右讀易雲漢文章世莫先。伯牙當日有靑泉。人誰校輯昌黎集。滿篋鮫珠散海甸。右散稿花溪亭上講諸生。絳帳春深聽鳥嚶。倡學從來模一世。汾陽王子又東京。右講學芝重山中何所欲。彈琴時和商山曲。休言束帛丘園晩。處士高名登紫閣。右登薦一死一生皆造化。公能啓足示無過。免龍千古誰徂歸。許道東南高密者。右觀化丹㫌飄拂靑山去。十月霜風天欲曙。寥落書齋空掩門。執經他日向何處。右叙哀</text>
<title>挽[李元聃]</title>,<text>秋懷寥慄不勝悲。病枕方吟自挽詩。聞道明朝君卽遠。獨憐浮世我何遲。門多執紼加麻士。月吊觀梅講易帷。惜別花溪黃鳥句。至今留篋淚垂垂。</text>
<title>挽[金海龍]</title>,<text>今世文章大手稀。問君何事出山扉。應知筆下私無着。深愧人間浪有非。七十光陰非筭得。一庵風月謾依俙。平生交誼違攀紼。怊悵淸儀何處歸。</text>
<title>挽[參奉南龍萬]</title>,<text>秋盡花溪木葉衰。起憑天地歎時移。匏樽釀廢黃花酒。竹桶吟空白雪詩。何處梅牕山月入。卽今蓮社壁書遺。滿籤手墨皆心得。公議千秋定有時。</text>
<title>挽[生員李裕中]</title>,<text>盡日黃編夜碧缺。菟裘晩倚小溪牕。披衿藹若春生席。倒廩明如月印江。河北高名傾世豔。汝南淸義使人𢥠。花庵秋盡花翁去。嗚咽寒聲落水淙。</text>
