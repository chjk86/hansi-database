<title>三田渡口號</title>,<text>物役何時了。年年鞍馬勞。還從古渡夕。回望華山高。</text>
<title>晩起</title>,<text>鵲啅山園曉。幽人睡味長。閑中自朝暮。身世兩相忘。</text>
<title>玉流洞。書與蘭上人。</title>,<text>爾是入山雲。我爲脫籠鶴。雲鶴兩相逢。林深水激石。</text>
<title>別尤齋先生 宋公時烈</title>,<text>世事今如許。先生豈自閑。臨岐一掬淚。灑向北城山。</text>
<title>祗役靖陵。宿奉恩寺。次智海上人詩軸韻。</title>,<text>浮世滄桑變。禪家日月長。重來尋舊跡。水色與山光。</text>
<title>甲子春帖</title>,<text>精力年年健。身心日日新。優游領樞府。眞箇太平人。</text>
<title>寄松都留守申寅伯 晸</title>,<text>水石花潭勝。煙霞紫洞多。三杯奉常酒。身世入無何。</text>
<title>到長鬐配所。別吳金吾 遂大 還朝。</title>,<text>大海東臨近。群山北望遙。浮生本如此。莫遣旅魂消。其二嶺路春風厲。江潭草色新。孤臣戀君淚。灑向北歸人。</text>
<title>別江原都事</title>,<text>風流觀察歌曲。石上眞仙道書。馱醉鳴沙驛騎。哦詩落日藍輿。</text>
<title>李甥同甫 喜朝 脫去金吾之仕。卽有楓岳之游。口占贐行。</title>,<text>我有煙霞痼疾。一生夢想金剛。六十年來汩沒。風塵萬事亡羊。詩仙奉使何年。觀察風流繼跡。君今此去窮探。依舊淸都物色。老興何嘗自廢。平生宿債猶在。煩君報道山靈。來歲花時相待。</text>
<title>追憶鼇頭之會。草呈僉兄。</title>,<text>峯回路轉谷風鳴。獨出山門淚自傾。丙戌年春湖外別。至今酸苦在中情。</text>
<title>題畫</title>,<text>桃花初動柳絲垂。正是江天日落時。何處漁舟收網早。隔林茅店颺茶旗。其二夏木陰陰江岸迥。數村籬落傍江開。樓臺隔水雲霞暗。悵望情人來不來。其三臨流草閣占淸閑。並着扁舟落照間。漁子剩添江海興。檻前移棹送魚還。</text>
<title>寄申寅伯，李弼卿 翊相，金季明 益炅 道峯書榻。</title>,<text>蹇驢馱我出山時。曲曲溪邊步步遲。石上題名君記否。桃花流水有前期。</text>
<title>迎祥詩</title>,<text>一夜靈臺斗柄東。千門萬戶已春風。陳荄枯甲皆生意。咸囿吾王德澤中。</text>
<title>榮川道中望鶴駕山</title>,<text>重游嶠外廿回年。浮世悲歡百變遷。猶有山川長似舊。鶴峯千疊故依然。</text>
<title>謁三太師廟感古</title>,<text>遺祠宛在古城中。香火千秋享祀同。麗代興亡還一夢。映湖樓廢草連空。</text>
<title>慶州遇京山僧太天。次其詩軸中舍弟久之 壽恒 韻以贈。</title>,<text>茱萸花落客窓虛。睡罷風軒世念疏。雲衲飄然何處至。爲師強起老中書。</text>
<title>將事健元陵。感懷口占。錄奉寧陵獻官。</title>,<text>空山寥落白雲愁。仙馭依俙隔虎丘。此日小臣無限淚。寢園霜露六回秋。</text>
<title>東郭新居四時詞</title>,<text>鳴鳩拂羽弄新晴。花欲開時草又生。東郭散人無箇事。角巾藜杖任閑行。其二原頭麥浪翠浮浮。綠樹初聞黃栗留。東郭散人高枕臥。北窓風至爽如秋。其三沙川水落雁呼群。一夜淸霜菊吐芬。東郭散人秋興足。臥看前野割黃雲。其四村墟搖落斷來蹤。幾處園林凍雪封。東郭散人寒不出。酒爐詩卷過三冬。其五桃花初發杏花飛。垂柳陰陰擁作屝。東郭散人閑又健。興來隨處管芳菲。其六小軒淸絶絶纖塵。長日蒲團睡味新。東郭散人能得此。閑中今古葛天民。其七園丁牧栗圃蔬登。吳會蓴鱸笑季鷹。東郭散人身計足。酒壚漁社興堪乘。其八蕭然一室斷知聞。靜坐淸香手自焚。東郭散人能獨樂。浮名於我太空雲。</text>
<title>偶吟示久之</title>,<text>年來宿計摠成空。默算平生面發紅。病裏不堪歸意動。水村山郭又春風。</text>
<title>鄭書狀 樍 挽</title>,<text>遼野茫茫鶴不飛。行人各自故鄕歸。傷心獨有烏臺客。未到西關薤露晞。</text>
<title>遣懷</title>,<text>年來志業轉蹉跎。汩汩塵埃無奈何。歸夢忽尋沙苑路。滿天風雪一漁蓑。</text>
<title>書懷示久之</title>,<text>浮世行藏箇箇違。白頭形役愧朝衣。飄然匹馬東門路。何處風塵有是非。</text>
<title>新年偶吟</title>,<text>餘寒惻惻逗輕陰。獨坐燒香費苦吟。櫪馬林鴉渾漫興。酒壚漁社未歸心。</text>
<title>示久之</title>,<text>野外吾廬東郭東。經營正費十年功。平生解說安仁賦。此日還慙二傅風。</text>
<title>別同甫往拜尤翁</title>,<text>湖外春風負笈行。羨君今日宿心成。先生若問吾身事。病未歸田歲又更。</text>
<title>悼夭</title>,<text>姸姸眉目尙分明。合眼依然覺後驚。窓外日斜風動葉。耳邊猶有喚爺聲。</text>
<title>李世卿 有相 挽</title>,<text>淡然心事託壺觴。身外功名夢一場。新落草堂人忽去。可憐梅蕊爲誰香。其二城陰臥病獨關門。枕上空留涕淚痕。倘與吾兒相見否。願君提挈慰孤魂。</text>
<title>贈別文谷 弟壽恒 赴燕之行</title>,<text>苦懷塡臆尙堪言。又送君行出塞門。獨臥小齋人事絶。枕邊空有淚成痕。其二萬事如今箇箇非。此身於世欲誰依。餘生只有歸田計。待得君歸尙可歸。</text>
<title>同甫讀心經。以篋中所有一本授之。仍口號一絶以贈。</title>,<text>年來志業摠成空。白首人間愧道窮。一部心經聊發篋。喜君於此著新功。</text>
<title>春州書懷</title>,<text>分外功名到上卿。明時一謫不須驚。春州城下三冬盡。獨掩柴扉萬念輕。其二昭陽江上閉門居。逆旅生涯此有餘。蠟燭吐光淸夜永。擁衾聊讀古人書。其三風雪蕭蕭紙格鳴。孤懷悄悄坐三更。二年廊廟成何事。此日窮廬歲暮情。</text>
<title>同甫自加平來訪。還歸書贈。</title>,<text>蹇驢短僕正蕭條。山路崎嶇雪未消。珍重經年再來訪。旅窓相對慰無聊。其二東風料峭雨如絲。小閣寥寥春晝遲。憂國向來無限意。一回披露一回悲。</text>
<title>蒙恩赦還。留別春州諸君子。</title>,<text>山川形勝是仙區。絃誦家家摠碩儒。他日關東輿地志。可能編入逐臣無。</text>
<title>乘舟出峽</title>,<text>暮春三月水初肥。盡室乘舟出峽歸。晩泊嘉陵江上住。數村籬落闢荊扉。其二數村籬落闢荊扉。吾道于今未必非。宇宙百年仍放浪。江湖滿地一蓑衣。其三江湖滿地一蓑衣。興在滄浪舊釣磯。萬事秪今何足道。十年榮辱夢依俙。其四十年榮辱夢依俙。澤畔歸來事事非。西望喬陵何處是。賤臣空復血沾衣。其五賤臣空復血沾衣。怳若遼東化鶴歸。雲外華山長入望。神都咫尺隔天威。其六神都咫尺隔天威。尙有丹心戀禁闈。從此田廬涵聖澤。一溪煙月可忘機。</text>
<title>奉送伯氏大歸谷雲山莊</title>,<text>桃花不隔武陵源。千古高風有鹿門。行色飄然誰復遏。白雲山外數家村。其二一別南州信不通。玆行又指萬山中。何時得遂團圓樂。雲水名區杖屨同。</text>
<title>偶占</title>,<text>年來人事感桑田。說到悲歡更惘然。獨臥小齋無限意。暗風吹雨落階前。</text>
<title>寄文谷靈巖謫所</title>,<text>北風涼雨掩柴門。歲暮離懷欲斷魂。千里月山峯上月。想應分照鶺鴒原。</text>
<title>次文谷韻。寄題同甫靈芝草堂。</title>,<text>仙莊那忍見遺墟。舊跡依然玉洞虛。志事君今能繼述。滿池明月一床書。</text>
<title>立春</title>,<text>白髮先朝負罪臣。歸來桑梓一閑民。新春剩得田園樂。唯向楓宸祝聖人。</text>
<title>敬次栗谷先生感君恩首尾吟韻</title>,<text>君恩如海返山樊。籬落蕭條柳拂門。扶杖岸巾幽興足。一川風月是君恩。</text>
<title>病中漫吟</title>,<text>少而不學老無聞。才薄何能輔聖君。十載浮名堪一笑。擧頭羞見華山雲。其二村南村北綠陰成。庭院寥寥雨未晴。病客閉門初睡起。短籬西畔午鷄鳴。其三十年寵辱邯鄲夢。此日田園寂寞居。門外雀羅眞境界。老夫寧作翟公書。</text>
<title>病起聞鸎</title>,<text>病中還有惜春情。強出階庭杖策行。何處黃鸎初弄舌。隔林時送兩三聲。</text>
<title>斗川寓舍偶吟</title>,<text>憑高一望一徘徊。江水西流江岸廻。最是夕陽奇絶景。檣烏無數逐風來。其二僑居寥落客來稀。簷外時時燕子飛。欹枕小軒殘午夢。悠悠四十九年非。</text>
<title>寄呈蓬山尤翁謫所</title>,<text>煕政堂中侍法筵。當時盛事尙依然。今朝掩淚開塵篋。忍對心經第一篇。</text>
<title>敬次伯氏籠水亭韻</title>,<text>淸川一道繞蒼巒。亭在爭流競秀間。浮世是非元隔斷。晴雷猶自殷空山。</text>
<title>書懷寄文谷</title>,<text>秋來離思轉難堪。楚塞迢迢雁陣南。聞道聖恩寬逐客。莫將詞賦弔湘潭。其二恩休恩逸仰前賢。末路行藏自古然。安得溪山最深處。一村桑柘共風煙。</text>
<title>同趙子直 相愚 及同甫諸人。往宿奉仁寺。</title>,<text>獨伴牢愁斷往還。不知眞境隱前山。今朝忽起尋芳興。寺在千巖萬壑間。</text>
<title>玉流洞次同甫韻</title>,<text>巖巒矗矗水縈廻。松檜陰陰石壁開。莫道曼卿仙分薄。此身今入小蓬萊。其二白頭高臥看靑山。春事闌珊煙雨間。此日偶然仙洞裏。落花流水與俱閑。</text>
<title>有懷梅月堂</title>,<text>高人遺跡翳雲蘿。游客行春感慨多。爲問英靈今在否。水聲如怨鳥空歌。</text>
<title>漫吟示同行諸人</title>,<text>春遠深山落晩紅。夕陽禽語水聲中。臨流細酌三杯釅。獨倚雲巖萬念空。</text>
<title>偶然乘興出溪上</title>,<text>灘聲隱隱水風輕。獨倚西巖午夢淸。春物滿前皆自得。怳然沂上詠歸情。</text>
<title>次寄文谷</title>,<text>浮世紛紛欲掉頭。關門紫氣占靑牛。由來避俗非無地。山自深深水目流。</text>
<title>偶出川上</title>,<text>杖策翛然到水頭。荻芽蒲筍滿汀洲。濠梁我自知魚樂。漁子何心試釣鉤。</text>
<title>李賀朝三加日志感</title>,<text>泉下十年消息斷。謝庭方見茁蘭芝。賓階忍讀三加祝。此是當時六歲兒。</text>
<title>訪妙寂洞</title>,<text>水轉山回細路微。密林深處鳥聲稀。解衣盤礴蒼苔石。誰識人間有是非。其二孤塔亭亭帶夕暉。禪家興廢亦堪悲。石門松逕今依舊。倦客獨來還獨歸。</text>
<title>李君 翕 挽</title>,<text>丹旌一片泝江流。浮世眞同夜壑舟。山下草堂如宿昔。可憐松菊爲誰秋。</text>
<title>雙樹驛別文谷</title>,<text>四年離別一宵懽。苦語千般與萬般。雙樹驛前分散地。亂山東北夕陽寒。文谷時自靈巖量移鐵原</text>
<title>族姪盛最赴歙谷。來告別。書贈。</title>,<text>何來五馬叩柴荊。知汝今爲太守行。惆悵悤悤告別意。可堪庭樹起秋聲。</text>
<title>暮春書懷</title>,<text>草堂高掩送春歸。叵耐閑愁倚夕暉。雲外園陵長在望。老臣危涕日沾衣。</text>
<title>閑居偶占</title>,<text>齋居寥落日如年。獨傍虛窓枕臂眠。啼鳥數聲驚起坐。一庭晴雪柳飛綿。</text>
<title>次同甫韻</title>,<text>洙泗餘波孰泝源。腐儒徒自不窺園。區區秉燭眞堪笑。千載圖書豈盡言。其二神仙不必武陵源。興在柴桑日涉園。一架詩書還有味。道眞難與俗人言。</text>
<title>次同甫韻呈蓬山</title>,<text>武夷誰復問眞源。此日山齋鎖故園。可是天公還有意。紫陽編裏闡微言。其二千里書來當拜床。一言提誨儘難忘。他年几杖歸歟日。倘記窮廬小子狂。</text>
<title>次文谷秋夜書懷韻</title>,<text>衰蘭難保舊菲菲。蟬已無聲燕已歸。天外美人那可見。夢魂空逐楚雲飛。其二長夜悠悠惱積思。泬寥天畔海無涯。秋霖漠漠浮雲鬱。空遣幽人鬢髮衰。</text>
<title>同甫往游水落。以詩寄來。次韻却寄。</title>,<text>仙洞當時再度來。綠陰幽草菊花杯。飛鴻踏雪元難定。撫跡悠悠只自哀。</text>
<title>李賀朝來訪金村。次其韻書贈。</title>,<text>我自春風座上歸。遲徊不覺日西飛。感君雪夜勤來訪。相對依然月照扉。是日公自城中拜尤齋而來。故首句云云。</text>
<title>渡鴨綠江</title>,<text>五十年來守瓮天。男兒壯志鬱難宣。揮鞭直渡鴨江去。萬里山河當眼前。</text>
<title>瀋陽感舊</title>,<text>經過此地傷心事。掩泣停驂北館隅。不肖小孫空感慨。燕山還拜大單于。</text>
<title>孝廟留瀋時構小亭於太子河上。李濈指示其基。</title>,<text>思歸館廢憑誰問。幽憤咸陽一布衣。江岸小亭猶指點。賤臣危涕倚斜暉。</text>
<title>周流河。逢我國人金慶雲。</title>,<text>異域驚逢故國人。黃驪西社是鄕隣。蒸鵝煖酒慇懃意。相對無言只愴神。</text>
<title>望昌黎山</title>,<text>芙蓉三朵整螺鬟。指點昌黎縣後山。此是前賢炳靈地。不堪瞻望暮雲間。</text>
<title>薊門煙樹</title>,<text>長郊無際使人迷。煙樹連天日欲低。極目依然畫中景。百年粧點薊門西。</text>
<title>次副使李令 秞 和高適除夕韻</title>,<text>旅窓殘燭照孤眠。萬里歸心亦杳然。半夜黃鷄催白髮。可堪爲客更添年。其二幽居眞味付閑眠。物外身心正浩然。堪笑世緣猶未了。玉河今日又經年。</text>
<title>憶嘉陵別業</title>,<text>嘉陵江水碧於苔。上有超然百尺臺。此是峽中淸絶地。險塗何事尙遲徊。</text>
<title>旅館書懷</title>,<text>簷暉弄影紙窓明。風打疏櫺睡不成。故國音書仍隔歲。夢中空自算歸程。</text>
<title>沿路見春耕書懷</title>,<text>原田每每凍全融。處處春耕習俗同。忽憶去年窮峽裏。杖藜乘興課農功。</text>
<title>次副使韻</title>,<text>赤縣盧山四十年。英雄誰復着鞭先。書生孤憤慙無用。漢祚中天欲問天。</text>
<title>業姪慶席。申寅伯乘醉諧謔。感舊書懷錄奉。</title>,<text>醉中豈識今丞相。左擁寅兄右弼卿。交義百年唯我輩。白頭歡謔布衣情。其二芹宮往事卅回年。每憶齋房並榻眠。最是三杯沐浴酒。一燈明處共陶然。</text>
<title>次石洲病中聞夜雨有懷草堂韻</title>,<text>今年三月又中旬。幾處飛花殿晩春。無奈佳辰容易過。閉門高臥一閑身。其二窓外東風紙格鳴。朝來岳麓淡雲生。春心寂寞桃花動。喜聽疏疏送雨聲。其三數間茅屋掩柴門。衰柳當簷半露根。正是郊原好天氣。滿庭芳草隔塵喧。其四一夜前林布穀鳴。長郊十里望中平。春來無限田家樂。南陌東阡取次行。其五垂柳陰中一徑開。日長山院燕飛回。空齋宴坐忘言處。惟恐門前俗子來。其六汚池半畝土階連。荒草離離未種蓮。猶遣小泓賖月色。夜深時復倚窓眠。其七滿山花木不須栽。早晩從他次第開。杖屨尋常行處樂。幾人能復賞春來。其八二年黃閣摠浮名。乾沒塵埃誤半生。田舍此時爰得所。更從何處問虧成。其九村老逢迎眼倍靑。談晴談雨與忘形。苔磯日日仍成趣。漁父何人問獨醒。其十江流衮衮自昭陽。華岳山光接水光。築室穿池新活計。行藏吾欲信蒼蒼。其十一退憂居士孰爭名。晩計眞如尙子平。山水中間一茅屋。百年漁釣足吾生。其十二籬落蕭條只數家。此中生事亦堪誇。淸江一棹仍乘興。花滿山崖浪颭沙。其十三收拾煙霞入小詩。別區風月不吾欺。飄然藜杖江村路。身世從今已脫羈。</text>
<title>靑平尉 沈公益顯 園亭。賞花小酌。口占錄呈。</title>,<text>年來人事感滄桑。此日那知會此堂。一曲淸歌一杯酒。滿簾花影月如霜。</text>
<title>別高城申使君 汝拭</title>,<text>雙鳧飛向海東邊。傲吏行裝快若仙。想得郡人迎下檐。萬千峯外水浮天。</text>
<title>敬次尤齋先生書贈太醫韻以呈</title>,<text>嶷嶷三朝不召臣。草廬高掩澗之濱。卽今聖主虛心久。杖屨應拋象外春。</text>
<title>和同甫韻</title>,<text>休將俗語入雌黃。且盡燈前酒一觴。忽憶去年茅屋裏。讀書窓下坐燒香。</text>
<title>金村次同甫韻</title>,<text>誰將進退較前賢。乘暇歸來亦好緣。但願太平無一事。綠蓑風雨釣淸川。</text>
<title>吳判書 斗寅 回甲之歲。有懸弧之慶。諸公以詩相賀。依韻續貂。</title>,<text>暮景方看壽祿全。神駒墜地氣魁然。君家先後充閭慶。天曆重回六十年。</text>
<title>別潭陽洪使君 得禹</title>,<text>爲問披香賢使君。音書隔歲杳無聞。憑君報道相思意。我已歸田謝世紛。</text>
<title>送尹學士 德駿 北幕之行</title>,<text>平生志業子長游。歷落風塵已白頭。此日送君關外去。百年豪氣看吳鉤。</text>
<title>口占寄申寅伯</title>,<text>優游卒歲領樞府。日飮無何申護軍。遇興不妨開口笑。任他浮世漫紛紛。</text>
<title>伯氏將赴淸風。到一絲亭。用王考別從祖赴洪陽韻以示。依韻書呈。</title>,<text>東湖不及泝流船。離思搖搖伏枕邊。想得亭前解纜處。孤鴻落葉倍悽然。</text>
<title>別協姪北幕之行</title>,<text>都門楊柳解携時。關塞迢迢匹馬遲。且向羊腸仍叱馭。登高莫作望雲悲。</text>
<title>李陽城 𢣐 挽</title>,<text>高才落拓竟誰憐。臥病窮鄕且十年。五斗折腰聊爾耳。縣齋空有賦梅篇。</text>
<title>淸城府院君 金公錫胄 遷葬挽</title>,<text>幽明一別已經年。每過高門涕自漣。駟馬悲鳴又何處。此身無路哭新阡。</text>
<title>周甲之歲。李弼卿以詩相慰。次韻奉答。</title>,<text>從他鬚髮自皤皤。看取親朋地下多。伯玉化來無別事。百年身世靜中過。</text>
<title>敬次伯氏石室舊井韻</title>,<text>故山松檟可歸依。門逕荒涼異昔時。猶有石頭泉水在。秪今空入感懷詩。</text>
<title>藥房直廬。書懷錄示趙子直學士。</title>,<text>禁城鐘漏若前生。投老還爲世網嬰。末契秪今君與我。白頭空說未歸情。其二尋山訪水此身閑。興在爭流競秀間。回首舊游眞一夢。夢中應復共君還。</text>
<title>申寅伯以飮酒賦詩。被斥於大臣。以詩慰之。</title>,<text>終南居士飮無何。春滿山園可日哦。百謫誰饒大度士。世間榮辱不關他。</text>
<title>洪君實 葳 遷葬挽</title>,<text>憶曾行過廣陵阡。宿草孤墳大道邊。寂寞玄扃無與語。只將悲涕灑寒煙。其二新卜佳城豈偶然。吾家先隴正相連。他年泉路游從樂。應續平生未了緣。</text>
<title>別江都留守申寅伯</title>,<text>梧葉西風已報秋。江關離思滿滄洲。人生不必金吾貴。把酒哦詩鎭海樓。</text>
<title>敬次伯氏寄示韻</title>,<text>歸心日夜水雲間。物外胸襟宇宙寬。縛束簪纓何事業。捲簾聊復看靑山。其二雲山郭外遠依微。鍾鼓園林可解頤。世態十年看爛熟。莫敎歸計又差池。</text>
<title>雨中遣懷</title>,<text>田舍歸來一布衣。六年閑興釣魚磯。無端又作東華客。物外經營箇箇非。</text>
<title>別自如督郵</title>,<text>輕寒惻惻過淸明。嶺樹關雲遠別情。似是馬曹何事業。旅窓唯有讀書聲。</text>
<title>適有所思錄呈尤齋</title>,<text>眼看天地轉荒涼。吾道千秋一脈長。何許蚊蝱欺日月。斯文若箇夜郞王。</text>
<title>伯氏次王考石室守歲韻下示。依韻和呈。</title>,<text>此歲可堪餘一日。悄然相對五更燈。殘年供世成何事。身計還同粥飯僧。</text>
<title>過漢江遇風口占</title>,<text>雨後淸江幾尺深。大風吹作萬雷音。陽侯汎濫眞差事。聊試當年破浪心。</text>
<title>李右相 䎘 挽</title>,<text>沖襟厚德古人風。東閤初開士望隆。楊綰奈何天奪速。一封空復感宸衷。其二延登受策主知臣。忠赤方看造膝辰。遽作九重亡鑑慟。廟堂那復見斯人。其三祗役南還公病危。儀容一隔杳騎箕。流蘇白馬歸何處。慟絶蕭簫笳渡漢時。</text>
<title>安東中臺僧道文來訪。敬次王考韻書贈。</title>,<text>飄然藜杖岸烏巾。西澗煙霞獨絶群。當日小孫今白髮。舊游如夢隔南雲。</text>
<title>己巳二月。被嚴旨特罷出城。路中口占。</title>,<text>十年鐘漏未歸情。匹馬今朝愧此行。猶有戀君心一寸。不堪回首望神京。</text>
<title>因臺啓謫長鬐。渼湖江邊。留別諸人。</title>,<text>親知相送簇沙頭。鴻雁聲中水急流。寵辱悲歡本如此。臨岐不必浪生愁。</text>
<title>慶安道中</title>,<text>七年田舍判長閑。重玷朝班只強顏。今日此行還自笑。世間行路儘多艱。</text>
<title>利川道中望寧陵</title>,<text>喬陵松柏莽蒼間。尙憶前年扈駕還。去國孤臣一掬淚。臨風灑向北城山。</text>
<title>陰竹道中</title>,<text>倦僕羸驂行路難。亂山無限夕陽殘。回頭不覺長安遠。天外浮雲暮色寒。</text>
<title>忠原村舍</title>,<text>數村籬落傍山阿。門外良田問幾多。人世生涯只此足。西江波浪不關他。</text>
<title>可興逆旅記夢</title>,<text>盡日衝泥跋涉艱。征鞍暫稅却如閑。客窓一餉支頤睡。夢裏威顏咫尺間。</text>
<title>踰鳥嶺</title>,<text>刺天松檜繞蒼巒。石棧縈回幾百盤。駐馬山崖回首望。不知何處是長安。其二微臣罪大聖恩寬。禦魅南州分所安。只是戀君心自切。獨憑高處望雲端。</text>
<title>永川</title>,<text>三十年前此地過。朝陽閣上月明多。今來白首南遷客。撫迹其如感慨何。</text>
<title>蓬山卽事</title>,<text>淋浪簷雨夜連朝。獨坐虛堂正寂寥。脩竹滿山梅蕊動。海村春事絶塵囂。其二京洛十年成底事。海山千里寄殘生。春宵旅榻仍無寐。臥聽長鯨鼓浪聲。</text>
<title>次牧隱集中韻</title>,<text>平生志業一迂儒。分外官聯上大夫。得失眞如塞翁馬。高風千載五湖圖。其二年來出處未深思。田里揮金是我師。澤畔形容還可笑。秪今空作遠游辭。其三石室茅廬傍石泉。羈蹤忽爾海南堧。誰將倚伏爲忻戚。頭上蒼蒼只有天。其四看他世路役心機。謾說歸田計已非。今日聖恩深似海。海山深處獨關扉。其五柴扉晝掩斷來人。默坐虛堂靜味眞。自詑平生三折臂。羊腸不必解摧輪。其六左海盤飧最細鱗。赬魴紫蟹更稱珍。如今莫說初南食。愧殺年來廊廟人。其七少日聲名愧席珍。孤忠自許不欺臣。三朝眷渥將何報。白首終爲負國人。其八緹屨東遷記甲寅。歸來好是一閑身。桑田碧海須臾事。又作行吟澤畔人。其九榮還爲辱合還離。萬事如今不入思。最是參商隔千里。夢中猶有對床時。其十重入黃扉只強顏。不知咎責積如山。聖恩尙念三朝舊。終許偸生嶺海間。其十一江潭空唱美人辭。一片丹心世孰知。但願國家躋壽域。放臣長奉祝堯巵。</text>
<title>卽事</title>,<text>壟麥靑靑花欲然。長郊煙雨暮春天。開窓忽起田園興。浮世功名不直錢。</text>
<title>卽事</title>,<text>鎭日頑雲蔽太淸。海村風氣苦無晴。晩來獨有開襟處。天外猶看片月明。</text>
<title>隣人折送杏花一枝</title>,<text>空吟北郭退之詩。誰送隣花紅白枝。遙想洛陽春事盛。滿城桃李競芳時。</text>
<title>寒食前一日書懷</title>,<text>離家一月斷音徽。盡日孤村獨掩扉。寒食淸明容易過。故山松柏夢中歸。</text>
<title>敬次岳丈韻</title>,<text>疏慵供世倦。靑眼爲誰開。側逕妨塵轍。暄窓弄小孩。遠山窺戶入。春氣隔溪回。萬事忘言久。安危屬上台。其二季世生還妄。悲歡閱十年。宿心空自大。末路更誰憐。得失俱吾道。窮通任彼天。唐虞歌激烈。歌罷意茫然。其三村酒禁愁得。醺酣氣甚遒。爲貧多自誤。趨世尙深羞。掃室時還晩。驅車路苦脩。平生慷慨志。更向醉中求。</text>
<title>與久之同舟。自石室還京。舟中口占。</title>,<text>一棹輕於葉。長江雨乍晴。冥冥斗尾峽。歷歷漢南城。苦海空形役。滄洲愧舊盟。悠然蓬底睡。贏得夢魂淸。</text>
<title>閑居述懷</title>,<text>浮世看看隘。新交箇箇違。陽春誠寡和。吾道亦應非。窮巷無深轍。群峯擁小扉。脩然聊自適。任爾俗兒譏。</text>
<title>新灘阻風</title>,<text>路出危灘外。山盤絶峽東。孤舟萬里客。三日大江風。驚浪迷寒雪。飛雲接遠空。淹留也不惡。一醉閉門中。</text>
<title>玉筍峯</title>,<text>稍稍仙區近。飄飄倚木蘭。自然風景別。堪作畫圖看。石色千年古。灘聲十月寒。舟人莫倉卒。江日尙三竿。</text>
<title>世子宮春帖</title>,<text>蒿筍辛盤得。椒花臘酒餘。春廻博望苑。功在杏壇書。世運當回泰。天心見復初。微臣無別祝。惟願德純如。</text>
<title>奉別北伯鄭令公 知和</title>,<text>塞北新觀察。天官右侍郞。朔風隨玉節。關月照金章。驛路連滄海。城樓壓大荒。男兒黑頭貴。何用別離傷。</text>
<title>別宋書狀</title>,<text>孤負西郊別。征車杳莫攀。千年華表柱。六月薊門關。往事悲歌裏。離愁旅夢間。腥塵空滿眼。何處採薇山。</text>
<title>鮑石亭懷古</title>,<text>曲水傳觴地。淸流激石來。千年遺跡在。佳節暮春廻。過客思全盛。居民說景哀。傷心五陵北。蕪沒舊池臺。</text>
<title>新寧竹閣。敬次仙源從祖韻。</title>,<text>苦厭長途倦。聊憑小檻虛。溪聲欹枕後。竹影捲簾初。境勝邀人賞。詩成駐馬書。依然歸去路。回首似仙居。</text>
<title>次白軒 李公景奭 韻。贈寶蓋山戒上人。</title>,<text>暫罷游仙夢。山窓枕半欹。幽居斷俗事。高臥惜良時。春去太無迹。僧來空索詩。秋風有歸興。吾與爾爲期。</text>
<title>別湖南按使申寅伯</title>,<text>世路艱危甚。吾儕合早休。從來許國意。未敢爲身謀。莫惜中年別。聊寬南顧憂。期君報政日。同泛五湖舟。</text>
<title>孝宗大王遷陵挽詞</title>,<text>記昔天崩際。微臣奉使忙。玉音宣政殿。仙馭白雲鄕。至慟仍長結。宸章尙祕藏。哀哀黃鳥賦。今日更堪傷。其二仙游今幾載。灤水復開朝。幄殿依俙是。威顏咫尺遙。衮衣瞻怳惚。羽衛想飄颻。此日烏號慟。崇岡列百僚。其三大義光天下。深仁結海東。凄涼殿庭馬。零落虎賁弓。聖學傳堯統。殊徵紀禹功。九齡空有夢。千古泣英雄。</text>
<title>蒙恩出峽。留別春州府伯趙勉卿 遠期。</title>,<text>澤畔經年客。生涯託主人。義仍三世契。情並一家親。肝膽元相照。談諧卽是眞。依然去住恨。腸斷鳳山春。其二寒谷回春日。孤臣出峽辰。渥恩眞似海。旅跡尙迷津。飽喫東州飯。甘爲聖世民。江流接淸漢。歸思杳楓宸。</text>
<title>書懷志悲</title>,<text>嬉笑思如昨。髧毛宛在傍。一心長恨結。萬事只悲涼。墳草三年綠。山花幾度芳。探環亦已矣。空有血千行。</text>
<title>偶吟</title>,<text>物外春還滿。山中日漸遲。病來無好事。靜處得新知。魚鳥天機熟。風雲變態奇。平生江海志。何用苦低垂。</text>
<title>水落山次沈同年韻</title>,<text>比隣六七子。共作暮春游。亂石槎牙立。淸溪曲折流。洞深雲氣濕。林靜鳥聲幽。此樂誰能會。歸來散百憂。</text>
<title>次同甫韻</title>,<text>蠟屐尋春好。飛流落石斜。巖留太古雪。人逐武陵花。疊嶂皆千尺。深源只數家。悠然不知返。夕照散紅霞。</text>
<title>張判書 善澂 挽</title>,<text>萬事那堪說。浮生卽有涯。如何五載別。終失百年期。慟絶荊州誄。悲深子建詩。佳城無處問。薤露不成詞。其二壽旣無三甲。人誰贖百身。哀榮生死備。心跡始終眞。室有玄齡戒。門稀謝諤賓。江樓如宿昔。雙騎益酸辛。</text>
<title>東里李判書 殷相 挽</title>,<text>趾美仍三世。風流自一時。文場推大手。詞苑見名師。捷疾才難敵。衰榮氣莫移。傷心石湖老。千首屬阿誰。</text>
<title>一冬將窮。眼前無一點墨。戲吟書寄文谷。</title>,<text>已覺榮枯事。還將鳥獸群。張羅翟廷尉。唾面孟嘗君。終古只如此。于今何足云。悠然時極目。天外有浮雲。</text>
<title>次韻寄題翕姪龍華新居</title>,<text>崖斷纔容足。山開剩得村。誰知此世界。自有一乾坤。水穴龍藏遠。風林虎跡存。俗人那易到。佳境在深源。其二飛溜鎖幽谷。穹林藏別村。方知秦父老。不識晉乾坤。塵世身難料。雲泉道自存。仙凡咫尺路。吾欲再窮源。</text>
<title>次僉知兄 壽昌 寄示韻錄呈</title>,<text>物外全三樂。塵中謝萬緣。二童兼一馬。北陌又東阡。窮巷無深轍。流光歎逝川。誰知離索恨。又復六回年。</text>
<title>渡江野宿</title>,<text>掃雪開氈幕。篝燈進夕飧。方知身已遠。自覺夢猶寒。冷角吹霜急。零星趁曉殘。平生報主願。今日敢求安。</text>
<title>別南左相 九萬 再赴燕山之行</title>,<text>事有難言處。公今又此行。堪傷千里役。還覺一身輕。嗚咽遼河水。依俙安市城。平生繞朝策。臨別不勝情。</text>
<title>敬次尤齋先生具氏三大將詩韻</title>,<text>本自存謙愼。方知絶禍殃。中權孫及祖。餘慶熾而昌。大樹仍垂蔭。傾葵正向陽。戟門如宿昔。繩繼更綿長。</text>
<title>洪司禦 錫 挽</title>,<text>天下奇男子。今時古逸民。已聞先輩重。愈見晩途眞。五斗非形役。三休絶俗塵。翛然乘化返。世外一完人。</text>
<title>次壺谷 南公龍翼 韻</title>,<text>歷盡山崖險。平原極望遙。前臨移舊渚。重渡失長橋。岸柳隨風裊。林花得雨嬌。自憐無復興。詩語太寥寥。</text>
<title>次壺谷風雨入完山府韻</title>,<text>平蕪催馹騎。風雨一何狂。花柳仍佳節。枌楡是舊鄕。爲龍看五彩。垂袗覲淸光。盛事今欣覩。令人更感傷。</text>
<title>莊烈王后挽詞</title>,<text>一國三朝養。遐齡萬歲期。慶深周甲日。歡溢奉觴時。簪柰徵來異。欄花想象疑。神光杳何許。率土罄哀思。其二侍藥仍三夏。秋來禱祝情。終慙昧方術。無路效微誠。察脈傳遲數。經宵報重輕。秪今中夜起。如聽女醫聲。其三德壽珍羞降。慈恩軫念勤。精神猶可恃。感激尙堪云。月御俄沈彩。星軒已陟雲。年年社飯日。攀慕更無垠。</text>
<title>暮春陪直長堂叔 光烒。與久之，權子吉 惕，李子輝 光稷 游蕩春臺。次久之韻。</title>,<text>荒臺寥落洞天西。倦客探春渡碧溪。乘興豈知山遠近。尋詩不覺路高低。坐來巖底塵襟爽。步下松陰醉眼迷。人世幾回懷往事。石間端合姓名題。</text>
<title>次久之銅雀江上韻</title>,<text>隱几寥寥簷影遲。輕寒惻惻襲新衣。草深津路君乘興。花落庭除我掩扉。時節不堪愁裏度。親朋尤覺靜中稀。江豚正上春江好。一醉篷窓且莫違。</text>
<title>送族姪盛運游楓岳</title>,<text>天邊一萬二千峯。才子尋眞興已濃。紫府深藏銀世界。滄溟倒揷玉芙蓉。銅梯跨壑羅群佛。鐵鎖懸崖瞰九龍。願得安期雙舃去。飄然高擧躡仙蹤。</text>
<title>次子輝僑居韻</title>,<text>物外閑情某水丘。向來浮世摠悠悠。貞松自保風霜操。威鳳非關飮啄謀。萬里江湖還着興。百年天地任包羞。煩君莫起迷津歎。巢父如今已掉頭。</text>
<title>久之次伯氏韻。余亦追和。</title>,<text>羞向風塵巧學嚬。年來慣見世情新。流光任爾堂堂去。萬事如今咄咄頻。毀譽當時俱是幻。賢愚千載竟誰眞。煩君莫歎謀身拙。歸臥江湖及此辰。</text>
<title>送久之赴燕</title>,<text>燕山此別豈前期。末路行藏箇箇非。寵辱倘來何與我。艱難歷盡且隨時。關梁積雪狐裘徹。薊樹寒雲馬首飛。天意可知庸玉汝。載驅珍重慰相思。其二龍灣形勝壓邊州。鶻岳西臨鴨水流。我奉晨昏曾一到。直從春夏過三秋。悲歡衮衮驚前夢。亭榭依依閱舊游。最是卯君興感處。壽星村傍古城頭。其三霜楓落照萬林紅。此句吟來跡已空。物色豈隨人事變。山川還在淚痕中。登臨絶塞重陽節。眺望前江破浪風。杖屨從游俱歷歷。送君今日泣無窮。其四朝天大道久荊榛。關外城池盡虜塵。風掣栅門張幕夜。雪深遼野載脂晨。荒村秣馬皆胡店。古驛逢人半漢民。沙塞百年征戍地。想君無處不傷神。其五東溟波浪際空明。先祖當年仗節行。廉士遺墟留寶唾。蓬萊高閣有題名。逢迎御史園林勝。領略靑齊海岱淸。君到異邦須點檢。典刑應使虜人驚。其六灤河河上有遺祠。孤竹淸風百世師。叩馬諫來扶以去。採薇歌後命之衰。乾坤慘黷還今日。俎豆凄涼亦一時。想見三韓持節客。瓣香瞻謁獨躕踟。其七北斗文章蓋世豪。風猷不昧冠人曹。地靈有意鍾英傑。吾道難容歎桔槔。當日只堪南海謫。後生爭仰泰山高。行車必過昌黎縣。駐馬煩君奠玉醪。其八遼山漠漠暮天低。十月行人馬首西。關塞旅心雲共遠。鄕園歸路夢還迷。巾車戒轄隨征雁。虛館炊煙趁曉鷄。陸橐定知無越物。且將風景付詩奚。</text>
<title>淸風霧巖寺口占</title>,<text>東林白社接江陂。勝地重游隔歲遲。雲碓水聲欹枕後。雪天山色倚樓時。居僧解說蓮花法。倦客惟携躑躅枝。登眺莫嘆搖落甚。亂峯殘照摠宜詩。</text>
<title>次久之詠盆梅韻</title>,<text>雪裏陶盆姑射姿。淸香絶勝水邊枝。因風恐入胡笳落。留影還隨鶴舞宜。千載深期和靖老。一生眞態簡齋詩。孤槎自保氷霜操。惟許松兄竹弟知。</text>
<title>挽人</title>,<text>士友共推誠長者。令名還遇亂邦傳。靑雲自致二千石。素位而行三十年。末疾竟悲中壽後。春暉空怨北堂前。階庭幸列芝蘭秀。會見遺嬴世世綿。</text>
<title>天雨蕭蕭滯茅屋 月課</title>,<text>蕭蕭寒雨北風前。寥落茅齋地自偏。正是窮陰催暮矣。可堪空谷阻跫然。人生會面知何日。世事關心憶爾賢。安得腰間鐵絲箭。抉開氛祲覩靑天。</text>
<title>島潭</title>,<text>芙蓉三朵勢蒼然。鼇戴浮來問幾年。鶴去尙留華表柱。雲飛怳接閬風巓。群仙遺跡層巖古。倦客歸船落日邊。倚棹不堪回首望。隱舟峯下石門前。</text>
<title>次久之龜潭歸路韻</title>,<text>絶壑煙霞也有情。重游景物慣逢迎。風塵未就歸來賦。洞府深慙可隱名。臺廢降仙餘雪色。峯回五老轉江聲。輕舟逆浪仍容與。愁對寒山落照橫。</text>
<title>次久之自龜潭暮還韻</title>,<text>淸賞悠悠逸興遒。依然立馬暮江頭。風灘淅瀝寒聲遠。村路微茫暝色愁。泥坂不妨蘇子步。雪中孤負剡溪舟。歸來怳覺游仙夢。霜重疏簾月滿樓。</text>
<title>次久之江樓夜懷韻</title>,<text>沙洲水落夜雲空。江上虛窓掩北風。漁火點過山影裏。角聲吹起月明中。寒侵姜被霜應重。夢入仙區路自通。淸曉曲欄時一望。碧峯晴雪遠曈曨。</text>
<title>春坊直廬。書懷錄奉兪承宣伯圭 瑒。</title>,<text>黃塵十載倦經營。小築依山愜素情。爽氣入簾秋漸逼。淸流激石雨新晴。閑中眞味三杯足。身外浮名一葉輕。伴直銅龍何事業。不如高臥謝簪纓。</text>
<title>口占錄寄南雲卿 龍翼</title>,<text>春坊寓直日如年。秋氣撩人坐似禪。取醉莫辭騎省酒。論詩却對玉壺仙。銀杯灎灎眉方展。瓊屑霏霏膝屢前。歸臥虛窓仍不寐。樹頭新月二更天。</text>
<title>丙申除夜。入直春坊。久之，雲卿入直銀臺。往會守歲書懷。</title>,<text>宮城殘漏欲三更。斗酒斟來弟勸兄。浮世幾回開口笑。流年無奈轉頭驚。天涯共結庭闈戀。醉後便忘禁直情。歸臥靑綾涼似水。只敎孤夢到凝淸。</text>
<title>別人</title>,<text>學士才高臺省間。霜蹄騰踏出天閑。朝廷自古憂南服。聖主知臣撤近班。緋玉正沾新雨露。鐵驄曾歷舊江山。想君燕寢淸如水。往鎭鯨波靜塞關。</text>
<title>孝宗大王挽詞</title>,<text>玄德初潛衆望傾。神龜天錫啓休禎。心傳聖統危微析。手握乾綱憲度明。大範恢恢應有定。雄圖鬱鬱奈難平。終敎丕業乖中道。不盡千秋志士情。其二誰將椽筆效摹天。典冊煌煌冠史編。信矣有辭千載下。巍然高諡百王前。深仁普洽均涵育。至痛難窮罄幅員。劍舃喬山催遠日。若爲和淚寫哀篇。其三螻蟻微臣雨露偏。幾年鑾掖忝周旋。詩成黃鳥空遺恨。雲斷蒼梧杳上仙。未死報恩寧有日。此生無地更瞻天。延英侍講渾如昨。忍展心經第二編。</text>
<title>龜潭道中</title>,<text>靑山回合擁江流。忽見瑤岑出馬頭。擧目怳然迷絶境。凝神方始記曾游。懸崖尙有題名石。曲渚猶疑泛雪舟。春滿洞天花似錦。不堪回望舊丹丘。</text>
<title>壬寅除日。書懷寄久之。兼呈沂川丈 洪公命夏，幼能兄 李公端相。</title>,<text>虛堂翦燭欲三更。歲事關心苦不平。南漢宦情身已倦。西州別恨鬢添明。寒城幾處邊笳咽。逆旅流光曉爆驚。雪片梅花聊爾耳。只應春草夢中生。其二獨夜燒香但苦呻。滿城風雪作佳辰。年華不耐堂堂去。世事空驚日日新。憂國向來唯有淚。掛冠誰復早抽身。椒盤柏酒渾無賴。會遣山家入夢頻。</text>
<title>和久之韻錄呈沂川丈</title>,<text>相公寧可更求閑。髭髮年來喜未斑。三度持衡淸似水。一身扶世屹如山。時艱到底須經濟。天運逢新合好還。聞道元朝騰善頌。太和融洽入無間。</text>
<title>復用前韻。寄幼能兄。</title>,<text>務屛何妨佔畢呻。自憐乾沒過良辰。平生行止思量熟。老大光陰轉眄新。物外菟裘長入夢。年來宦海劣容身。君能脫却瀾翻地。一讀淸詩擊節頻。</text>
<title>張谿谷遷葬挽</title>,<text>江河不廢典刑新。泰岳高臨北斗陳。龍虎交回眞事業。麒麟圖畫舊精神。長虹一夕俄騰室。雙劍千年更躍津。箕尾晶輝猶彷彿。謂言疇曩倍沾巾。其二詞苑鴻名振海東。椒房寧遜伏波功。觀津退讓遺風遠。燕國文章一代宗。雙騎門生挽鄧子。千年石槨待滕公。塗山旺氣長流祉。從此邦家寶祚隆。</text>
<title>鄭高陽 昌徵 挽</title>,<text>溫溫風味一團春。相國階庭見此人。積慶承來宜福履。鍾情慟後劇悲辛。蘧然逆旅炊粱夢。已矣高堂舞彩辰。三世通家兄弟契。可堪題挽涕沾巾。</text>
<title>送久之赴北關</title>,<text>頭上烏紗解誤人。十年同踏禁城塵。榮名驅去終纏繞。世味嘗來儘苦辛。當日遂初空有賦。危途叱馭更銜綸。待君了事旋歸後。携手江湖莫問津。</text>
<title>憶諸友</title>,<text>吾儕今日幸逢辰。末路何須畏拾塵。近郭幽居新活計。分司孤島未歸人。比隣幾詑閑情熟。暮境相期樂意眞。携手他時沙苑路。酒村漁社往來頻。其二東風忽過艶陽辰。官閣長凝几上塵。別夢幾尋江外路。酒杯難對意中人。交情到老寧嫌淡。詩語如君太逼眞。紫禁煙花應已晩。郵筒相遞莫辭頻。其三從他時物競芳辰。浮世空慙累六塵。海國風煙淹病客。漢城花柳憶吾人。年來益覺形爲役。老去方知懶是眞。遙想洛東文酒會。追游不厭太頻頻。</text>
<title>金判書 佐明 挽</title>,<text>如公才望冠凡倫。詩禮名家肺腑臣。十載權衡仍眷注。百爲區畫摠精神。匡時志切無遺策。盡瘁心勞敢愛身。華屋山丘成奄忽。幾多乘醉叩扉人。</text>
<title>自述</title>,<text>身計何能更萬全。秪今唯合臥雲泉。吾涯已足寧求飽。世味偏嘗恥乞憐。爽氣西山當戶外。水聲南澗繞庭前。翛然一榻塵緣絶。莫問無懷與葛天。</text>
<title>次象村到謫所次東坡惶恐灘韻</title>,<text>昭陽江上獨醒人。澤畔形容只一身。供世本慙當世士。願忠終作不忠臣。天涯幾望蒼梧駕。歲暮空傷涸轍鱗。四十九年知已晩。險途何事久迷津。</text>
<title>次王元美詠史韻</title>,<text>僑居寄在郡城西。俯瞰寒蕪雪滿堤。窮巷夜深群犬吠。小林風急亂鴉啼。夢中京國歸心切。靜裏詩篇信手題。榮落等爲身外事。羈禽何處不安棲。其二獨臥空齋事事幽。他鄕倏爾一年留。榮期當日誇三樂。平子何心賦四愁。老去容顏還自笑。向來蹤跡儘堪羞。行藏付與邯鄲枕。身計如今已熟籌。</text>
<title>李弼卿和寄江都時韻。復次以寄。</title>,<text>薄劣多慙際盛辰。十年空踏軟紅塵。他時幾說歸田賦。此日還爲負國人。已了世間生老病。孰知身後是非眞。端居自幸吾涯足。唯恐輪蹄入洞頻。其二華岳遙瞻拱北辰。日邊歸夢隔淸塵。差甘寂莫寬閑野。寧作嶔崎歷落人。鷄肋棄來心始泰。菜根咬後味方眞。霜風昨夜凋門柳。一任榮枯替換頻。其三歲序蹉跎斗建辰。忽驚東海已揚塵。眼看天地無窮事。身作江湖一散人。素食台司曾是忝。淸名御史始知眞。春明石室相望處。故意殷勤問訊頻。</text>
<title>和兪伯圭寄贈韻</title>,<text>顚沛歸來白盡頭。求田晩計欲探幽。午橋新得閑風月。楊尹寧忘某水丘。地僻方知心自靖。身安猶爲國深憂。雲莊此去無多路。雪棹他時倘泝流。</text>
<title>又和伯圭追憶靜觀齋 李公端相 韻</title>,<text>芝洞仙蹤去幾年。茅齋蕪沒小池邊。弄丸遺意庭前草。鳴玉寒聲谷口泉。三逕秪今連五柳。一杯何處酹靑蓮。隔岡杖屨閑行日。俛仰乾坤爲泫然。</text>
<title>顯宗大王祥日。望哭陵下書懷。</title>,<text>烏號至慟再回期。哭望橋山血淚滋。天表怳疑瞻八彩。帝鄕何許寄哀思。崇岡落月精靈聚。古木秋聲節物悲。匹馬獨歸松柏路。此時心事有誰知。</text>
<title>敬次伯氏韻</title>,<text>白雲東畔海南隈。二載離腸日幾回。疇昔歡娛如夢覺。此生憂憤向誰開。閑情寓物偏多感。遠思臨書浩莫裁。最是靑山埋玉恨。百年天地有餘哀。其二身計年來擬尙平。淸時唯幸作逋氓。襟期物外靑山好。心事天邊皓月明。莫把虛名論得失。默觀浮世有虧成。晴窓靜寂蒲團穩。一卷書中萬古情。</text>
<title>次同甫韻</title>,<text>短短疏籬窄窄門。黃花雖發愧空樽。幽居樂趣唯攤飯。老去畸懷卽避喧。蹤跡難逢醉霸尉。生涯眞似病文園。山窓盡日無來客。開卷時時古道存。</text>
<title>次文谷謫中夢拜孝廟感懷之作</title>,<text>世事滄桑幾變更。帝鄕無路訴微誠。十年盛業光前後。此日遺臣半死生。旅榻秋宵孤夢覺。威顏一席寸心明。天涯詩語增悲絶。望斷蒼梧哭失聲。</text>
<title>次南雲卿到松山寄示韻</title>,<text>鳧鶴何須較短長。畸人只合卜山莊。士衡樂在三間屋。子美詩成一草堂。滄海桑田容易變。湖雲關樹幾回望。由來萬事皆身外。且向茅簷獨負陽。</text>
<title>南雲卿來訪留詩。次韻謝之。</title>,<text>嶺頭氷雪遠相尋。細路逶迤出水潯。病起不知山日晩。客來誰道洞門深。索居久矣回靑眼。少醉依然見素心。況有新詩尤繾綣。紙窓明處幾長吟。</text>
<title>次文谷朗州秋懷</title>,<text>井梧風急欲催寒。鏡裏衰容失故丹。鷹隼方思千里擊。鷦鷯自得一枝安。幽居晩景唯存菊。九畹淸霜已敗蘭。天運悠悠固如此。莫將詞賦助辛酸。其二水際蒹葭露不晞。荒山初日弄晴暉。長郊割去黃雲破。細網携來紫蟹肥。活計眞甘三畝宅。閑情都付一蓑衣。從今剩得田園樂。莫恨年來未早歸。其三新涼一夜襲狐裘。孤夢迢迢十二樓。放跡由來心自遠。徂年無奈鬢先秋。閑雲倦鳥元同趣。淡飯粗茶便卽休。堪笑鳳城蘇子美。江山空詑苦相留。其四木葉飄揚正擁門。小齋無事自晨昏。論交只合開三逕。習靜何妨斷六根。隔水雲煙多變態。傍山籬落已成村。平生志業今如許。離索頻驚歲月奔。其五棲息還嗟地屢更。亂山深處小溪橫。丘中自有峨洋調。門外常嫌剝啄聲。商氣不堪凋蕙葉。仙方難得嚼芝英。家園鎭日登臨慣。滿目秋容不盡情。其六雲木依然自作亭。休敎俗客叩巖扃。門前一水羅紋碧。天外群山石骨靑。身世還悲同社燕。光陰幾度見林螢。東皐亦有逍遙地。吟嘯時時月露形。其七屋上靑山屋下溪。素情今日愜幽棲。人隨細雨迷樵逕。雁帶斜陽落稻畦。淸夢幾回尋鷺社。浮生不必歎鴻泥。東隣北里經過熟。藜杖飄然手裏携。其八黃閣功名不直錢。邇來身計水雲邊。榮枯遞換猶存道。寒暑相推一任天。霜實正垂緣澗樹。草根偏沒遶山田。西窓賴有書千卷。獨夜挑燈意豁然。</text>
<title>與諸鄕人及翕姪，同甫。游太極亭。</title>,<text>野人乘興獨登臺。北社南隣取次來。勝會何妨成邂逅。韶華正耐入徘徊。錦毛落處看鷹疾。玉尺跳時見網開。坐客莫言西日暮。滿山花柳不知廻。</text>
<title>訪水落瀑布</title>,<text>尋芳客子興全融。路入千巖萬壑中。林外喧豗穿谷水。杖頭零亂落花風。休嫌絶境春光暮。要看前峯夕照紅。十載塵埃何事業。溪山眞不換三公。</text>
<title>偶吟</title>,<text>頭戴綸巾衣芰荷。別區天地入長歌。誰將腐鼠誇珍異。自是冥鴻絶罻羅。草木文章欣有象。煙霞痼疾獨何多。超然物外淸閑味。却笑年來困睡魔。</text>
<title>次放翁韻</title>,<text>栗里先生白葛巾。一溪鷗鷺與爲隣。身超苦海顏常好。室有遺經道不貧。繞屋松篁眞耐久。滿蹊桃李幾回新。年來日覺機心絶。坐見乾坤浩蕩春。</text>
<title>三陟李使君擇之 選 來訪。次王考贈完南相公韻書贈。</title>,<text>邇來離恨海東邊。音信聊憑尺素傳。浮世悠悠還雨雪。親知落落各風煙。一千里外初關塞。五十川間幾歲年。逢別此時眞似夢。嶺雲何許倍茫然。</text>
<title>次壺谷韻</title>,<text>小齋春色到盆梅。獨對氷姿眼刮開。忽報西隣投紱興。強拚佳節賞心來。坐臨柏樹成參語。酌滿松花倒幾杯。綠野風流吾豈敢。只追文酒白劉裴。其二別區茅棟闢榛荊。入眼溪山待我迎。樂趣恐爲兒輩覺。畸蹤還並野夫行。霜毛無賴燒金術。芰製都忘衣錦榮。何幸故人來伴隱。東西相望一牛鳴。其三愧我詩逋欲負荊。藍輿枉處喜相迎。提壺況有髥奴至。携杖仍將衲子行。小隱閑情還自在。分司殘俸不須榮。篝燈一夜聯牀語。簷溜淋浪徹曉鳴。其四接武聯翩際盛時。不知人世有三宜。烏號忽失風雲會。雌伏甘爲澗壑姿。蹤跡每嗟名是累。年華無奈老如期。宅邊山又門前柳。細和淵明幾首詩。</text>
<title>還自水落。次同甫韻。</title>,<text>休將樂事負良辰。身世還如擊壤民。卒歲優游眞自幸。別區來往豈嫌頻。詩僧可使同爭席。醉吏寧思舊吐茵。蹤跡百年聊復爾。秪今羞作問津人。其二疏慵不恨不逢辰。聖世何妨作逸民。幽事向來甘寂寂。淸游此日可頻頻。西湖驢後童携酒。安樂車前草似茵。行到溪山最深處。怳然蓮社結緣人。</text>
<title>次李賀朝韻</title>,<text>滿山濃綠勝芬菲。草沒巖蹊轉覺微。深澗水淸魚極樂。密林風靜鳥爭飛。仙源不隔桃花岸。茅屋斜連白板扉。落日蹇驢尋去路。更將餘興詠而歸。</text>
<title>復次南雲卿寄示韻</title>,<text>古人交誼重班荊。況乃郊扉相送迎。分司尙書歸舊隱。退憂居士能閑行。少游款段亦自足。季子黃金非我榮。東隣西社往來熟。會見千秋雙鳥鳴。</text>
<title>與南雲卿，李弼卿聯枕。次雲卿韻。</title>,<text>細雨燈前酒幾斟。怳然相對是知心。休言蓬海看淸淺。不管將軍有故今。邂逅連牀參語好。別離經歲二毛侵。風塵萬事何須說。到老襟期轉覺深。</text>
<title>次簡齋韻</title>,<text>憂中有樂樂中憂。景仰高賢物外游。丘壑風流新活計。郊原物色又淸秋。歸心幾斷蒼龍闕。老興空臨白鷺洲。萬事糾紛何足道。漫郞身世不知愁。</text>
<title>次尹攀龍 攀 寄示韻</title>,<text>一壑林廬只苟完。白雲耕釣慕方干。窮途阮籍能無慟。容膝淵明審易安。憂樂任情還自適。卷舒隨義亦非難。年來百念成灰冷。說與傍人莫永嘆。</text>
<title>庚戌秋余之分司江都也。洪國卿 柱國 以詩贐行。今者國卿起廢赴郡。追和奉別。</title>,<text>爲官何必白雲司。平世功名不救飢。到底風霜俱是敎。祗今蹤跡且從宜。陽春一日回燕谷。紫馬淸秋出海圻。獨有故人偏恨別。漫將詩律寄相思。</text>
<title>歲暮志感</title>,<text>年華鼎鼎不饒人。歡戚關情髮欲銀。野老豈知天下計。陰鄕佇見律中春。王畿黎庶逋逃遍。督府旌旗號令新。長向園陵空灑淚。北城山下大江濱。</text>
<title>龍華菴。次文谷韻。</title>,<text>此身行止正飄然。可是天公餉我偏。籠水亭邊九秋會。龍華菴裏一宵眠。溪風淅淅生靈籟。佛火熒熒繞篆煙。東峙西流何足歎。共論泉石舊夤緣。</text>
<title>次文谷夢拜孝廟韻</title>,<text>仙馭乘龍歲屢更。敢言螻蟻有孤誠。空悲鑾掖留陳跡。再侍花欄卜後生。湘浦幾年仍放逐。寒宵一夢獨分明。起來未覺雲天遠。耳畔如聞玉漏聲。</text>
<title>昔在丙申除夜。入直春坊。久之，雲卿入直銀臺。往會守歲有作。今適披見感懷。次韻書寄文谷。</title>,<text>枌楡節物遞相更。憶弟那堪又戀兄。孤露十年桑海變。險途今日夢魂驚。林鴉櫪馬誰簪盍。郢樹春城摠別情。回首舊游偏起感。病懷無賴瓮頭淸。其二鏡中霜髮負良辰。門外何由見似人。滿架詩書方有味。暮途蹤跡欲同塵。歡情自是年年減。世事從他日日新。野老尙懸丹禁戀。五更歸夢洛陽春。</text>
<title>兪伯圭次文谷昔年銀臺酬唱韻以示。依韻和寄。</title>,<text>小室寥寥月透窓。幽人無睡對書釭。誰傳感舊詩留案。難得澆愁酒滿缸。徂歲自嗟融過二。交期堪許鳥成雙。回思數十年來事。淚盡驪陵百里江。</text>
<title>燕行道中書懷</title>,<text>幾年田舍此身閑。透得名塗第一關。春夢暫回黃犢草。朝衣重入紫宸班。行藏自在吾何與。進退皆憂事漸艱。最是國恩猶未報。又將行李向燕山。</text>
<title>灣館書懷。寄別文谷。</title>,<text>六年恩譴恨分離。重入都門夢亦疑。老我慙非肉食相。秪今猶有歲寒期。危塗幾閱無窮事。絶塞還題遠別詩。屈指明春軟脚日。約君同去樂淸時。</text>
<title>九連城感古</title>,<text>江流橫抹界西東。蘆葦蕭蕭一路通。墟落暗疑深谷裏。城隍時露密林中。百年征戍歸何處。一代興亡付太空。駐馬荒郊無限意。亂山殘雪夕陽紅。</text>
<title>過遼東舊城</title>,<text>大野微茫風起沙。斜陽立馬古城阿。人民已變令威柱。怨恨空流太子河。當日策胡寧得上。遺黎思漢亦無多。崩門破堞傷心處。長遣東人掩淚過。</text>
<title>敬次伯氏族會日示同宗韻</title>,<text>元功獨數統三年。閥閱遙從勝國前。傳世孝忠曾詔後。承家節義孰居先。諸宗脩睦仁之本。此日開筵禮莫愆。說與同堂勤勉勵。自今繩繼可綿綿。</text>
<title>靑嵐臺。次成琬韻。</title>,<text>一帶蒼官擁作林。東西分占暮朝陰。空壇日永山逾靜。幽澗泉鳴境自深。物外久存將老計。此中猶慰未歸心。追游最有塤篪樂。好遞詩篇次第吟。</text>
<title>追誄靜觀齋</title>,<text>名利關頭勇退身。十年林下一閑人。誠明事業加功密。帝霸鋪舒着意眞。精識師門推老友。靈丹他日壽斯民。蘭枯蕙死嗟何及。零落煙霞紫洞春。</text>
<title>余於七八年前。僑居于雙樹驛。時壺谷南尙書亦辭分司之俸。退休其所謂雙柏亭。自驛村只隔一嶺。余以一款段相訪。而水落瀑流。杖屨可至。余樂其泉石。三度往游。仍與壺谷實有分華之約矣。今者壺谷乞暇松楸。閱月閑游。而又倩隣人之好事者。新構一亭於瀑流之下。取謫仙詩中語。亭臺巖洞。無不揭以佳名。作七言律述其事。因樞府掾史金璹寄來。伸紙朗詠。不覺心神飛越。已在玉流川上矣。忘拙和呈。</title>,<text>精廬君是主人翁。經始應爲第一功。物外仍成白蓮社。寰中誰數黑頭公。窓臨絶澗通銀漢。簷擁群巒近紫宮。淸賞四時無不可。露花芳草又霜楓。</text>
<title>周甲之歲。子女輩設小酌。文谷有詩。依韻書懷。</title>,<text>此會人間道是稀。天星回復老如期。當年自愧芝三秀。少日重攀桂二枝。寡過工夫寧善化。據鞍筋力已全衰。邇來不負菟裘債。歸把村翁濁酒巵。</text>
<title>李都正 翮 挽</title>,<text>門逕相連伯叔季。吾人至樂孰如公。艶看花樹成佳會。若保嬰兒有古風。胡不百齡還奄忽。只存千字劇悲恫。荷塘竹塢依然在。舊跡春來一夢空。</text>
<title>伯氏用前韻下示。謹此和呈。</title>,<text>門巷寥寥車馬稀。更從何處託心期。寒梅近臘開新萼。嫩竹當窓長幾枝。逸興尙留天際想。頹顏無奈鏡中衰。人情物理今如許。歡戚悠悠酒一巵。</text>
<title>壺谷太學士連承寵賚。爲設盛筵。有作和呈。</title>,<text>聖朝治化極文明。頻見詞臣荷寵榮。唐宴奪袍推宋子。梁園授簡有長卿。千秋藝苑遺風在。勝日華筵淑氣淸。好是小亭連禁籞。感恩唯切拱辰誠。</text>
<title>壺谷有雪後懷文谷之作。依韻和寄。</title>,<text>離憂歲暮北風涼。安得彭城共對床。鄕里堪誇款段馬。朋游不必午橋莊。卷舒自在俱吾道。消長相乘又一陽。好是春來携手計。弟兄分占水雲傍。</text>
<title>奉影幀南行時過漢江。次都廳 李墪 韻。</title>,<text>浩渺驚濤失遠灣。舟人錯莫倚長竿。依微漢北雲中樹。隱約終南雨後山。幾處樓臺含晩景。一春花柳逗餘寒。浮生物役眞堪笑。白首羈愁未易删。</text>
<title>豐沛館公讌。次壺谷太學士韻。</title>,<text>恭惟聖上見堯心。遷座移模奉玉音。陪衛盛儀瞻閟殿。與俱群彥秀詞林。滿城花柳春將暮。終席笙歌日易陰。三百年間寧有此。爲將謠頌詑來今。</text>
<title>洪德普挽</title>,<text>德門喪戚儘難諶。禍福誰言在善淫。三哭君家伯仲季。十年人事去來今。空憐破鏡分鸞影。忍見春暉絶草心。當日西州叩扉淚。不堪重灑漢江陰。</text>
<title>蓬山謫中。戲吟遣懷。</title>,<text>白盡髭鬚心已灰。十年城市飽塵埃。藥房掌務問安令。備局郞廳公事來。夏熱冬寒扶病起。風朝雨夜攬衣催。沈思怳若前宵夢。欹枕閑窓可一咍。</text>
<title>林僉知 一儒 夫人挽</title>,<text>淑德吾門重。居然女士風。胸懷元洒落。義理自疏通。敎子追申國。移家逐德公。歸來洛下暫。旅泊歲時窮。達識寧忻戚。芳猷正始終。遺音江漢外。祖載海山中。故國諸親隔。他鄕萬事空。薤歌一掬淚。千里寄深衷。</text>
<title>韓興君 李汝發 挽</title>,<text>名閥韓山舊。英聲隴右傾。先朝軫鼙鼓。環衛卽干城。世爵凌煙閣。軍容細柳營。居然身盡瘁。奈此病先嬰。進止看常處。謙恭愜物情。偏傷綠槍臥。寧媿庫財贏。大樹秋風落。流星櫪馬驚。祈連一抔土。空復泣餘兵。</text>
<title>淸城府院君挽</title>,<text>名世文章蓋世勳。如公盛業古無聞。親扶日馭開黃道。驅使豐隆掃穢氛。重厚安劉周太尉。忠勤輔主霍將軍。巖廊密勿無遺策。氈廈都兪荷聖君。自是高深眞間氣。元知榮辱摠浮雲。角巾乘暇方閑適。霜鬢憂時早白紛。典午居然成月沒。騎箕已矣在宵分。絲綸惻怛中宸慟。門巷驚奔五校群。萬里長城摧舊堞。千年白日見新墳。鐃歌咽咽東郊路。老淚無從濕練裙。</text>
<title>光城府院君 金公萬基 挽</title>,<text>經世文章社稷勳。聲名自是漢三君。存身正保龍蛇室。側足曾窺虎豹群。聖主寧私竇廣國。中權卽拜大將軍。親扶瑞日開皇極。快決昏陰奉五雲。邦國佇首回泰運。軒轅忽報掩妖氛。悲懽宿昔何容易。髭髮邇來已白紛。門館俄奔五校士。祈連空像百年墳。秦舂輟響知遺愛。辰哭興哀備節文。景迫春萱那忍說。露晞朝薤不堪聞。風猷寂寞思如昨。忍遣靈輀渡漢濆。</text>
<title>次古詩韻</title>,<text>日入群品息。日出萬類動。動靜各隨時。寂感互爲用。有箇手中丸。閑中時一弄。可笑世上人。徒然迷醉夢。</text>
<title>偶吟</title>,<text>端居感時物。嘉穟已盈疇。鳴蜩變槐柳。大火將西流。慨然東南望。離思浩難收。天運不可回。卒歲以優游。</text>
<title>還自谷雲書懷</title>,<text>未逐鹿門隱。獨守某水丘。頹景迫桑楡。三載徒離憂。百里一款段。始尋靈境幽。疊嶂亂如雲。危棧怯飛猴。山門敻以邃。林籟寒颼颼。峯回水轉處。去馬空夷猶。中藏一天地。隔斷漁子舟。至人昔隱遁。遺跡猶可求。依依見平陸。下有良田疇。草屋八九間。負山臨芳洲。盤陀石似玉。瀄汩散淸流。煙霞接墟落。杖屨窮冥搜。誰稱谷名盤。不數池是仇。圖書一室靜。萬慮長悠悠。少長旣咸集。幽事可自由。恨我入山晩。已是九月秋。陰崖霜葉凋。遠岫雪色浮。篝燈三夜話。亦足破窮愁。半日七仙洞。水石難比侔。眞源雖未泝。逸興浩難收。安能共此樂。身世寄三休。無奈俗緣重。歸裝不可留。悵然出山意。十步九回頭。複嶺上參天。慘慘雲木稠。亂石鑿百折。馬癉車摧輈。山中二三子。情意何綢繆。籃輿勞遠將。涉險相與儔。岡巒白雲瞻。松檜鷹巖投。歷歷攬餘勝。自忘倦途脩。還家掩柴荊。此生眞拙謀。何爲尙遲回。仙鄕卽菟裘。世道日艱虞。不必戀吾州。願學三茅君。翺翔雲外游。行當拂衣去。寧抱長年羞。</text>
<title>哭姊兄李延安 挺岳</title>,<text>去年哭吾姊。今年哭吾兄。浮生似幻化。奄忽隔幽明。大夜不復朝。音容閟九京。哀哉蒿里餞。涕淚沾我纓。其二弟年纔學數。惟兄入吾門。風儀玉雪潤。共稱王謝婚。先祖最所賞。對之輒欣欣。終當遠大期。餘子不足論。其三我輩失所恃。七人俱孩嬰。視姊卽慈母。仰兄如父兄。分離各零丁。何能共合幷。哀哀當日事。欲說已呑聲。其四風塵三十載。倚伏亦相因。邇來幾聚散。悲歡難重陳。齒髮各衰謝。深情老彌眞。已矣千古別。今年歲在辰。其五姊氏新卜兆。分得吾家山。延津劍合地。山勢鬱回環。千秋百歲後。魂魄應往還。日夕松柏路。瞻望潛悲潸。</text>
<title>伯氏次王考以爲農山澗曲臥病海雲邊。分韻之作以示。依韻書呈。</title>,<text>人生有定分。爲吾所當爲。陋巷一簞食。眞爲百世師。學稼亦云晩。終年不救飢。於焉樂天命。歛退此一時。其二天道有盛衰。人事有吉凶。寵利不可居。胡爲妄登庸。居然致寇疾。身當波浪衝。禍兮福所倚。吾今學老農。其三寂莫數畝宮。有水亦有山。雖非鐘鼓樂。自無行路艱。日夕墟曲中。父老相與還。對坐茅簷下。懽然皆好顏。其四環堵隱蓬蒿。問訊唯隣曲。畦壟亂縱橫。時時理輕策。莫言田家苦。老夫方獨樂。由來耦而耕。不羨萬鍾祿。其五日與世相疏。塵穢焉能涴。端居貴適己。虛室愜孤坐。垂柳蔭門前。靑山繞屋左。雖乏謝朓詩。且得陶令臥。</text>
<title>次文谷，東州除夜感懷韻。</title>,<text>歸流正東騖。白日亦西馳。鬒髮一朝改。賢聖焉所希。志業忽蹉跎。天道自盈虧。盈虧知奈何。感歎零雨詩。美人隔雲海。迢迢素書稀。我輈欲迷途。躑躅將安之。長歌發商聲。此心知者誰。想見竹林舍。塵埃掩皐比。</text>
<title>敬次伯氏次東坡詩韻</title>,<text>州郡比諸侯。朝廷列輔佐。歲朝必有問。禮餽非爲貨。高庳稱等差。缸甖分小大。頹然死灰人。環堵愜高臥。囊無杜陵錢。賓絶北海座。萊蕪有塵甑。許生資馬磨。蓬門跡可數。佳節倏已過。恥作飢鳶聲。詩成聊自和。右餽歲韻身逸天地寬。境閑日月遲。胡爲浪自苦。旣往不可追。邇來五六載。偃息皆聖涯。徂年不我與。撫事惜良時。居然成白首。安能得道肥。徒懷君子憂。誰知烈士悲。黃鷄忽催晩。舊歲從此辭。嗟哉東逝水。甚矣吾已衰。右別歲韻</text>
<title>以愁人知夜長分韻</title>,<text>莫難留蠻館。一日抵三秋。默默度晨昏。有唱誰與酬。帷房燭影深。獨坐數更籌。何時馬首東。一散思鄕愁。其二離家日南至。燕山歲又新。居然上元過。尙作未歸人。窓前日漸長。已覺天地春。耿耿不能寐。歸心鴨綠津。其三旅思日俱長。終朝坐如癡。不知窓外事。只看簷影移。入夜掩帷臥。鄕夢杳天涯。在家貧亦好。此味今始知。其四鼓樂正喧天。金吾不禁夜。獨此閉門客。有似僧結夏。吟哦燭見跋。羈懷鬱難瀉。方知馬少游。卒歲衡門下。其五誰云春夜短。轉覺更漏長。欹枕直至曉。輕寒透客裳。起來捲帷坐。晴窓已朝陽。日日長如此。何時還故鄕。</text>
<title>別同甫赴鎭川</title>,<text>昔我負大何。棲遑靡所泊。桑楡足可依。憂患仍相迫。緬懷碩人寬。窈窕靈芝谷。河山起余感。尙幸留遺跡。賢郞況肯搆。舊業如宿昔。樂哉小洞幽。負山臨澗曲。父老四五人。勸我此卜築。一朝發慳祕。俄成三畝宅。君家隔一壟。杖屨數晨夕。君驢我款段。山南與水北。網魚李亭會。煮花鄭家約。閑情紫霞春。勝賞玉流瀑。飄然謝拘束。野老許爭席。晤言一室內。討論在簡冊。至樂寧有是。恐爲兒輩覺。忽忽及三載。乖離眞可惜。世事日危懼。移居向東峽。有身卽爲患。追歡那復得。白日忽回光。天地重開廓。餘生入脩門。怳如遼東鶴。平生鐘漏戒。宿計成濩落。君又爲貧仕。擧家還京洛。雖然負素尙。亦有團圓樂。邇來五六歲。閱盡幾歡戚。喜君惜日情。今奉廬江檄。湖山紫馬飛。潘輿榮亦極。專城甘旨養。於焉萬事足。武城起絃歌。渤海買牛犢。愷悌與公廉。實惟先哲則。製錦尙餘暇。可以勤誦讀。別懷正憭慄。西風吹落木。老我世念微。久愧爲物役。待君報政日。相期遂初服。</text>
<title>明安公主挽</title>,<text>昔在黑牛歲。待罪保護地。先王有至慈。貴主伯仲季。伯仲忽遘疾。後先皆不起。維時御東第。蒼黃那忍記。宸情慟自切。哭聲聞於外。賤臣請人對。欲以一言啓。天語轉嗚咽。伏地唯逬淚。追惟當日事。惻愴心如悸。猶幸季主在。兩宮此可慰。天胡禍吾東。鼎湖弓劍墜。咸池昇日慶。九重篤恩愛。邇來十年間。已見催粧喜。長秋奉怡愉。賜第連大內。素奈又告凶。嗚呼何所恃。去歲周祔畢。萬壽歡宴備。聖心極親懿。家國方回泰。庶幾利後嗣。福履期百歲。寶婺一夕沈。奄忽理亦昧。哀音徹宮掖。車駕亟臨視。花殘月又缺。寂莫身後事。先王德之純。報施何若是。玉欄看花地。唯應樂歸侍。老臣尙欠死。何由蓐螻蟻。秦樓祖載日。念舊悲曷已。挽歌不成曲。一涕寫一字。</text>
<title>送靑湖李公 一相 赴燕之行</title>,<text>賤子年來落拓甚。歲暮城陰守寂寞。柴扉晝掩庭除闃。深巷自無車馬跡。忽聞公行西出塞。今朝來作燕山別。燕山別路雨雪深。遼左山河悲昔日。華表千年城郭古。金臺景物傷心色。仰惟月沙老先生。文章曾動中華國。公去爲尋漢父老。想讀當年辨誣牘。</text>
<title>奉別吳尙書元徵 斗寅 出按關西</title>,<text>西關自是別天地。形勝吾東寧有此。興亡衮衮任翻覆。千古臺隍尙遺址。表裏山河襟帶雄。遠岫長江何邐迤。鴻荒初闢史傳疑。舊跡初自檀君始。麟馬朝天去不返。秪今人說東明氏。仁賢餘化八條在。井田依然臨浿水。中間幾經蠻觸爭。一片名區成又毀。燕山鶴野一衣帶。析木天街甚密邇。雁塞鯨津一都會。聯翩冠蓋如雲委。風煙近接渤碣間。鳳詔臣自神京至。太平文物盛繁華。處處樓觀披羅綺。急灘喧豗白銀涌。丹梯縹緲靑雲起。栽松十里路如砥。平楚微茫窮睇視。江山一覽快哉高。後峯突兀看雄峙。金陸佳麗帝王州。城郭人民稱信美。藩維重寄此開營。節制仍兼巡察使。巡游麗代事雖異。布置官司則都似。賓筵每設練光亭。務屛時尋永明寺。一自胡馬南牧後。臺榭摧殘風雨靡。新亭擧目楚囚泣。士民當年半生死。誰言風景尙不殊。勝地盡入兵戈裏。邇來宴安五十載。無限游人感舊思。聖主方軫西顧憂。承宣爲輟尙書履。旌節遙臨關塞遠。千里山川當案几。少日東床坦腹郞。父老應有逢迎喜。弘中能令民自得。士行雖老勤綜理。滕閣重新亦徒勞。江漢風流照靑史。長風破浪平生志。遼海腥塵西北指。地理猶存王儉城。民風不改仁德里。向來先輩享祀同。報政他日追前軌。但願努力愼行李。西門鎖鑰人所恃。勸君酒。爲君更續甘棠詩。期使邦家永不圮。</text>
