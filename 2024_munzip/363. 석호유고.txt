<title>錦里新居。次兪市南武仲韻。壬午。</title>,<text>官河漂寄一浮萍。三十年來浪役形。道不世容君枘鑿。心非時好我逕庭。雪山有契依新白。松壑無爭守舊靑。末路幸同棲息計。莫敎重愧草堂靈。</text>
<title>次仲氏童土先生答武仲麻霞山韻</title>,<text>蘿爲裙帶葛爲鞋。去入窮林與子偕。憂樂共人非謝傅。絶違殊道豈張厓。尋山問水心還競。命酒哦詩意却乖。還愧孫登知顯晦。蘇門一嘯寓深懷。</text>
<title>石宰閔明允 晉亮 乘潮。相過於白江寓居。次仲氏韻。甲申。</title>,<text>乘興仙舟遡碧江。湖亭永日摭軒窓。前山似我靑開眼。好酒如君玉滿缸。十里煙波帆去一。百年興廢雁飛雙。使君詩料知無盡。金石還應日擊撞。</text>
<title>義林池。得何字。</title>,<text>峽口名湫雨後過。嫩嵐晴旭近微和。潛蛟祕獸陰陰壑。浴鷺游禽泛泛波。欹岸雪消樵路細。古壇松老夕陽多。香蓴金鯽他時事。一棹春風興若何。</text>
<title>挽李松郊 楘</title>,<text>大夫正立當霄漢。先子同期指暮年。萬古綱常懸日月。一身天地屬迍邅。泉臺執法應相見。天下昇平倘可傳。樑木已摧吾道喪。白衣門館痛纏綿。</text>
<title>次李子重 垕 韻</title>,<text>仙曹霞佩自天鳴。南國皇華孑孑旌。簡選固知新寵命。懷柔須仗舊聲名。相如辭令傾三蜀。陸賈詩書效七城。鯨海不波花柳滿。邊樓把酒莫論兵。</text>
<title>次兪武仲氈城之作 四首○壬辰。公在萊州時。</title>,<text>聞君南度喜兼悲。限我東隅六翮垂。瓊海思魂飄嶺斷。陽山歸路入雲奇。寒梅照案愁看夕。凍雪封窓獨詠時。惆悵長沙千里外。誰將玉酒酹淸詩。高人志業自豪雄。不似鷦鷯蹩躄蓬。三刖漫成星拱北。百廻終見水朝東。他時縱負回天力。此日誰知補世功。莫向蕭艾傳此意。秋蘭元不怨西風。原韻炎徼關河控制雄。男兒初志稱桑蓬。辭榮未必要剸劇。避北誰知是願東。廟議秖今輕大敵。儒生終古辦奇功。長鯨橫海氛埃惡。快劍應須破浪風。相求相應自相隨。天地秋來幾共悲。錦水龜藏期永矢。氈城匏繫豈前知。行違有命看黃鵠。倚伏無端聽子規。萬里書回如面語。未應南北隔心思。中宵起坐淚相隨。不是逢春老更悲。瀚海一邊天地隔。楚歌三疊鬼神知。饕風虐雪爲良饌。恒疾窮愁作聖規。造物故令憑事業。騷人空復惱情思。</text>
<title>又大道</title>,<text>來牛於此去馬於。踧踧周行直矢如。劻勷儇俗爭趨利。循率仁風欲舍魚。木鐸所由環孔轍。匏瓜焉繫作麟書。朝朝指點要歸處。多少行人發軔初。</text>
<title>無題</title>,<text>非是吾君不得於。豈言富貴浮雲如。九州秫米入燕雀。三川禮樂生塵魚。仁人有恨欲浮海。志士興懷嘗廢書。萇草無知夭沃沃。太平空憶我生初。</text>
<title>風雪</title>,<text>山齋晝日掩寒扃。朔漠風來雨雪冥。萬里濤聲聞後嶺。千群陣馬赴前庭。不妨春早侵冬冷。爭柰梅梢綴小英。靜念芒碭大抱內。顚連誰與乞餘生。</text>
<title>白虹</title>,<text>元朝白日遶陰虹。天意丁寧若箇凶。千里未聞爲牛後。一方猶足制山東。巖廊自有從容度。聖算徒勞乙丙中。杞國愚人空有淚。風塵不見眼雙矇。</text>
<title>有感</title>,<text>痛哭長沙賈太傅。更逢今日意如何。黃圖忍見塡狼望。赤祓無非載鬼車。指犬使拜寧可受。爲讎人役死還哿。缺</text>
<title>春雪</title>,<text>冬來恒燠怕無氷。曾謂春還更雪騰。浩渺川原初委積。徘徊墀廡更翻崩。芃芃麥苗埋新綠。苒苒桃霞撥曉蒸。缺</text>
<title>次市南</title>,<text>江翁舊與山翁期。山翁佩酒臨淸池。江翁不來楓葉落。且歌一曲丁丁詩。原韻何處淸遊有後期。鷄山深洞躍龍池。無端一病違心賞。獨詠諸賢卷裏詩。</text>
<title>次崔執義子有 攸之 詩 二首</title>,<text>我有一圓子。玄機寓大猷。莊瓠太濩落。誰識慮爲舟。湖亭雨歇夕潮至。幷出肩輿上小舟。相送煙波珍重意。歸來獨坐惹閑愁。原韻我愧戴安道。君同王子猷。竹床驚午夢。沙岸有片舟。故人將向蓬萊去。我送君行共一舟。返照山下挽不得。白蘋紅蓼解牽愁。</text>
<title>次仲氏封邱韻</title>,<text>憶昨歸耕錦官野。自謂適得無求者。復有良朋心莫逆。來與結茅麻霞下。晴牕相對澹無爲。一邱一壑同襟期。邇來何事變初服。南北東西多苦悲。可笑當年壽陵子。還愧閒情未忘此。蘧玉知非亦未晩。陸衡無端歎逝水。世間功名何有哉。擧目山河腸九回。不如微酡太和春。月到梧桐風柳來。</text>
<title>送仲氏入宜春。與龍西美村同賦。</title>,<text>一南復一北。立馬秋溪雲。寒雨別淚灑。落葉離愁分。</text>
<title>後村宗會。兪武仲適至命韻。</title>,<text>淸秋佳會近黃花。勝日開筵摠一家。稱壽中堂歌棣萼。年年樂事趁芳華。</text>
<title>送趙太史 錫胤 愁州 三疊</title>,<text>愁州去路度磨天。天嶺前頭路更千。玉署金鑾曾幾日。南遷西徙已經年。孤忠自信皇穹照。三黜人憐直道捐。解說朝廷重鎖鑰。柰如賢哲寄窮邊。愁州迢遞接狼煙。五馬君家兩世緣。衆惜淸朝疏諫諍。天敎荒服遍歌絃。禍災只合安無妄。行役何須歎獨賢。記得邊氓前歲語。范公戎幕識忠宣。愁州水轉穩城前。前歲羈囚穩水邊。北海纔看半道盡。南雲未卞一天連。分符莫說殊捐佩。官舍何嘗勝野田。白首生違關塞別。秋風江上獨潸然。</text>
<title>全義碑菴病留。戌君遠來相問。留一日而別。不堪悵黯之懷。追述還寄。癸巳。</title>,<text>碑菴遠來意。雲住悵望時。愁疾還成會。相逢是別離。三宵不盡語。匹馬獨歸遲。銅穴山前路。天寒日欲欹。</text>
<title>送洪大而 命夏</title>,<text>淸朝遴价重才臣。一疏非關是批鱗。霜雪十年交友少。風塵四海別離頻。愁州太守陰山外。寒谷流人黑水濱。應羨燕雲金節穩。歸期好趁洛城春。</text>
<title>挽金由善 慶餘○五首</title>,<text>仙鶴下人間。玉毛照天墀。松柏本孤直。歲寒君始知。咨嗟玉山桂。幽香天外披。崇蘭空萎折。無復美人貽。黃圖擁狼望。東海若可蹈。所以君子心。眷焉發深悼。此義無所逃。此道誰與告。雲鄕有石老。携手同惠好。管仲霸者小。夫子稱其功。扶匡豈無術。時運乃不通。不通兆亦足。白日懸秋空。史魚有遺忠。千載歎匪窮。顏回不稱夭。跖蹻不言福。丈夫有成名。脩短非喜慼。但恨寸草心。高堂聞夜哭。玉樹見一毛。庶以慰朝夕。去歲梅窓話。今宵屋梁月。誰知卜隣計。便作幽明別。骨驚求友聲。傷神殄瘁日。遠阻江漢楫。平生愧疲苶。</text>
<title>同淸之，文叔，武仲，國輔，崔郞冠童五六輩。宿西面白蓮寺。分韻。得宿字。</title>,<text>海戍萬里至。郊扉春雪積。騷人隔歲回。吟鬢秋霜白。相逢若癡蠅。相對如夢魄。炎涼異風色。南北同榮辱。伏節于所素。負乘吾知踣。百年有是非。日月懸高燭。親朋各携酒。蕭寺尋前躅。一杯遮莫停。於焉慰離索。人生似駒隙。世事均隍鹿。開戶月滿山。庭柯一鳥宿。</text>
<title>送李一卿 廷夔 謫戌所斤</title>,<text>胤之衛道投荒北。仲久匡時徙日南。可歎此行同運氣。錯敎漁父問江潭。</text>
<title>追次武咸韻 二首</title>,<text>好事無端醉夢醒。起來携杖繞中庭。魂招前嶺參差樹。目斷歸雲長短亭。人世百年馳似馬。江湖萬里寄如萍。丹霄欲暮孤鸞遠。獨立蒼茫詠罄甁。相將別語各成書。別後那堪病索居。南去北來時欲暮。一杯惆悵曉鷄鳴。</text>
<title>挽趙樂靜 錫胤○二首○乙未</title>,<text>一慟人間世。蒼蒼莫問天。生來如有爲。奪去竟胡然。貳列非賢爵。中身豈德年。消磨氷玉易。摧折桂蘭先。運屬艱虞日。人悲殄瘁篇。凄涼堯舜道。寂寞纊旒前。直道難容世。今時似古時。南遷席未暖。西配翼還垂。萬里愁州塞。三年戀闕思。恩波俱逝水。死日卽回期。墓兆爺孃近。家門婦女持。缺</text>
<title>宗會于後村。以遙知兄弟登高處。遍揷茱萸少一人。分韻賦詩。得兄字。丙申。</title>,<text>丙申之冬十月初。會于魯西俱弟兄。堂上獻壽萱樹背堂下列侍花滿荊。龍西三杯通大道。百尺樓閣空中橫。角巾龍潭舊太守。栗里高詠輸閒情。可憐龍驤病護軍。強起猶能稱兕觥。霏霏瓊屑鶴洞風。憲憲令儀徵君誠。五岡多男百不憂。子儀抱孫皆精英。阿掞及搏拯拔萃。推曁揩拄掄揄幷。挐獅翦鳳各有趣。逸驥騫鵬期遠程。年年歲歲樂事同。秩秩雍雍家室平。鳳山迢遞洛師遙。安得共此金罍傾。</text>
<title>和閔泰安 晉亮 送鶴詩 二首○庚子</title>,<text>幾年馴養傍梅花。風聽蘭皐月步沙。慇懃遠寄江湖外。還愧凡區卽道家。鸐鸐衣裳照雪花。丹山幾日下江沙。無端翦落沖霄翮。留與騷人作一家。</text>
<title>有感</title>,<text>三千周禮到精微。多事今人闢兩扉。鹿蜓不知山在眼。漫敎風雨塞天飛。</text>
<title>魯東寒泉詠</title>,<text>欲說中情却忘言。茅簷獨坐負朝暄。光風拂拂鳴梧葉。墜露冷冷響竹根。志氣空條歌草澤。事功都付理荒園。忽看一鳥從南去。回首浮雲意緖繁。</text>
<title>贈別襄陽使君 三首</title>,<text>孤筇曾向洛山登。曉倚高樓望日升。壁上留詩今在否。試敎紅袖拂塵凝。山簡風流倒接離。襄人拍手攔街時。堪憐舊日高陽客。不及竝州帳下兒。襄山矗矗水深深。羊杜高名復見今。峴首不妨留片石。莫須多事海中沈。</text>
<title>奉送鴻山行次 二首○壬寅</title>,<text>短景如奔駟。晨鷄已戒三。離觴情不盡。別語淚先含。麗樹秋光晩。高風雁影南。脩程霜露足。百福祝征驂。同衰同病秖同憐。一別今朝倍黯然。星拱葵傾斯分義。龜藏株困自迍邅。湖天霜晩離鴻遠。江樹煙迷夕鳥翩。遙想沙頭喧送客。攀轅道上愧顚連。</text>
<title>挽兪市南 甲辰</title>,<text>天下傷心日。君王卽枕戈。起來盆下士。留作禁中頗。利鈍悲天意。艱虞足浪波。殲身空已爾。遺恨失種蠡。</text>
<title>七山感懷 二首</title>,<text>時危忽憶濟川舟。夭椓如今涕自流。壯志漫成千古恨。餘規猶可後人由。却憶良朋共一舟。春風載酒泛中流。羊曇醉後西州路。千樹花開不忍由。</text>
<title>次龍西韻 四首○乙巳</title>,<text>南塘之水錦江回。江上幽居百樹梅。惆悵離懷一葦地。隔年剡棹幾時來。離居近遠摠傷情。渭北江南月共明。遙想歸歟吾黨歎。不知何日喜俱成。幽居眞樂擅江南。雲影天光上下含。鳴鶴不知誰與和。白鷗波而使人慙。琴心月下却操南。江樹離情更遠含。尼岫雲橫春欲暮。徘徊病鶴故林慙。</text>
<title>溫泉</title>,<text>宮園春暖動宸情。千里郊圻彩仗明。別是靈泉奏奇效。自天休命慶新成。</text>
<title>僧韻 二首</title>,<text>渡水穿林山路微。白雲深洞住禪扉。小車行處巖花落。杜宇亂啼黃鳥飛。敝敝殘形尰且微。小車何事到巖扉。山僧錯會偸閒客。爭把新詩說興飛。</text>
<title>次東鶴寺三賢會韻</title>,<text>千載鵝湖勝。鷄龍復此山。餘風存世敎。好事重人間。最是躋攀地。須看分寸艱。遙岑秋色裏。回首暮雲閑。</text>
<title>宗會于丙舍送仲氏入京 二首○丁未</title>,<text>年年脩褉事。嘉會屬三春。山雨樽前細。簷花席上新。幾年離索一日歡。把酒今朝思百端。窓外茱萸花正發。一枝期與九秋看。</text>
<title>挽趙松谷 復陽○二首○庚戌</title>,<text>涑水非無樂。希文未盡憂。存心終有濟。好善孰知優。獨被吾君痛。如其大道休。應同市老傳。德業照千秋。忍說琴亡日。同悲殄瘁詩。如何不耇耋。恨莫代癃疲。家事識兒託。國憂嗟與誰。東阡連右陌。終古有交期。</text>
<title>送朴仲久 長遠</title>,<text>聞君北去淚堪傾。忠信如何又此行。許國孤臣能分死。倚閭慈母若爲情。欽廉說着心猶怕。關塞思來夢亦驚。所恃聖朝敦孝理。哺烏忍使獨飛鳴。</text>
<title>挽朴判書 長遠○二首○辛亥</title>,<text>詞翰宗盟廊廟需。少年聲價滿京都。險途周愼寧忘孝。晩節操存不失儒。可惜邦家摧棟幹。空留詩句泣林烏。明廷舊德今皆盡。時事因聞滿目虞。爭聞鳴鶴九皐音。誰識翔鸞萬仞心。出世高情雲共淡。入玄幽思海還深。花當爛漫知時過。酒到醺和得善斟。自有雅琴昭氏在。漫敎衰疾獨悲吟。</text>
<title>挽李參判 後山 夫人 二首</title>,<text>曾聞家耄有名論。令淑今時數德門。申國遺規詩禮服。山南餘慶孝慈敦。琪花滿眼三芝秀。壽極交輝七耋尊。多少光陰猶有恨。不堪餘日叩莊盆。通家昔日升堂拜。夫子情親伯仲間。長德欽崇今白首。臨詞不覺淚先潸。</text>
<title>挽閔綾州 汝老○三首</title>,<text>千歲孤松石上生。雪霜標格老更淸。嗟君此意誰爭得。惟有靑天霽月明。臺端之望良牧聲。半世崎嶇不足名。秖爲仁人忘未得。一封忠慮有餘誠。達人知命復奚疑。殄瘁如今秖自悲。回首南溪乘月興。不堪和淚寫哀詞。</text>
<title>和龍西</title>,<text>陰雪霏霏幾時陽。至今天地愧吾名。隆中志業論時義。莫把成虧問死生。原韻鶉衣鶴髮負朝陽。却笑隆中有盛名。盡瘁漢家何事業。至今江磧陣雲生。</text>
<title>挽洪之海</title>,<text>今人不見古之人。良玉由來席上珍。十上誰憐羅隱命。一瓢還樂子淵貧。琪花滿後誰爭福。鳩杖推先剩得春。忠信吾鄕俱已盡。東隣西舍摠傷神。</text>
<title>哀李士強</title>,<text>韋杜城南尺五天。風流儒雅亦吾賢。淸氷一片玉壺瑩。瘐竹千年霜節堅。晩歲尊榮眞偶爾。平生憂樂自超然。乾坤牢落吾曹病。送子誰知羨子先。</text>
<title>哀權炭翁 諰壬子</title>,<text>天生賢傑若爲時。萬事人間喜合離。千古淸風孤竹後。一瓢眞樂于淵師。名尊二品將言遇。壽到希年未志衰。惴惴何人心獨苦。太平唯有邵堯知。</text>
<title>挽九拙居士 閔公晉亮</title>,<text>天道固難知。善人嗟命衰。平生白雪操。萬事錦囊詩。伯道君休歎。皐魚吾已悲。乾坤日牢落。後死復何爲。</text>
<title>挽人 二首</title>,<text>葭玉交眞黍。蘭金義敢當。群芳憐晼晩。一意護風霜。天遣囚雙鳥。形分滯異鄕。詞場曾契闊。友道竟淪亡。面目詩留篋。精神月滿梁。天涯頭白淚。獨自灑江湘。鄧野良材挺。昆丘美玉生。龍頭先藝戰。牛耳主文盟。否泰身榮辱。升沈道重輕。聖心回日月。時望屬台衡。黃壤經綸恨。靑天諫諍名。長悲世衰濁。誰復任澄淸。</text>
<title>挽詞 玄石朴世采</title>,<text>坡山流派八松風。甑岳由來又我公。元祐賢人今幾箇。武夷家世昔難同。平生德性黃通老。晩歲行藏劉病翁。天末忽聞殄瘁痛。瓣香何計薦微衷。</text>
<title>[挽詞] 李惟泰</title>,<text>四海煙塵暗。江湖一病人。風神閒更好。精力老愈新。棄世還無跡。尋源却有眞。甑山奄寂寞。孤月照千春。</text>
<title>魯岡書院配享告文 壬戌四月上下○參判李敏敍</title>,<text>淵源所被。擩染所存。爰有二難。德譽俱尊。季方先配。餟享有光。襲訓趾美。亦有元方。資稟秀異。雅趨靜專。早歲揚廷。晩卜林泉。沈潛古道。終日欽欽。操存踐履。造詣極深。居窮守約。碩大寬廣。玩心高明。精識內朗。人不見際。我不改樂。聞風懦立。飮化心服。大闡義敎。光裕乃身。全德令名。寔罕其倫。克肖齊芳。世無異評。尸祝幷食。士類同聲。向時未遑。不嫌追擧。公論大定。上籲乃許。鯉對有儼。雁序不忒。一室愉怡。宛若平昔。明倫尙德。永世是式。外祀自今。敢伸昭告。是時疏請。蒙額焉。</text>
