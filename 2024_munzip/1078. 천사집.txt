<title>偶題</title>,<text>先生晝日眠。鼻息如三更。右有橫卧琴。左有倒卧甁。杯觴有餘酒。黃花浮如萍。又有兩三枝。亂揷滿頭馨。有客當軒下。白馬臨階鳴。謦欬復欠唏。拂衣出軒屛。我有一二策。求見北先生。先生方午夢。夢見陶淵明。先生不足謀。見之何所成。</text>
<title>次放翁七月一日韻 甲戌</title>,<text>鬢上新涼酒欲醒。銀河影動斗星橫。男兒有意羞蹉跌。歲月無情自變更。驟雨千峰收夏熱。淸風一榻到秋聲。乾坤洞豁無纖翳。回首瓊樓十二京。</text>
<title>偶題</title>,<text>未著語言方有味。渾忘人我却無私。欲知正大眞君子。毁譽紛紜不動移。</text>
<title>馬上口號</title>,<text>曉岑入霧作冥行。忽到靑山朝日明。始識村居山水好。弊籬甕牖便江亭。</text>
<title>觀退陶集論擊蒙養生法。偶題。乙亥</title>,<text>聞道神人有鼎爐。養丹能令滌塵軀。何緣可得刀圭力。滿腹羣糠一掃無。</text>
<title>偶吟</title>,<text>天地萬物同一理。腔子內外更無他。雖然大本主在我。試看惻隱心如何。</text>
<title>寓意</title>,<text>柳瓢絶愛成瘤節。梅品最高向曲査。好惡如今渾若此。難將平直與相加。</text>
<title>洪杜谷賜祭時韻 丙子</title>,<text>君王忽有感。丙子又今年。奉璧祀皇帝。臨筵講下泉。當時念社稷。此日憶儒賢。申命近臣祭。恩綸前後連。</text>
<title>病中詠菊</title>,<text>荒籬江曲夕陽濱。歲暮襟期覺一般。照日孤英金唐突。戰霜瘦骨鐵精神。恨無言語論心事。喜有馨香透肺肝。送酒白衣還敗意。淵明亦是勢交人。</text>
<title>輓族弟安如 宗石○三首</title>,<text>杏亭詩禮自家聲。况乃君兼所見明。中夜皺眉咄咄意。不徒生業日顚傾。落魄行裝帶月歸。猶看故宅照燈煇。憑君欲報京中信。忘却虛堂事已非。驚罷晝眠木影踈。庭前殘葉落來初。支頤獨坐生新感。是日前年共讀書。</text>
<title>梨花 丁丑</title>,<text>遙山黛色晩依依。宿霧沈陰欲作霏。簾箔分明書卷靜。梨花初發兩三枝。</text>
<title>詠菊 二首○戊寅</title>,<text>少年香氣厭羣芳。晩綴金英特地黃。到老風霜撓不得。許君方是鐵肝腸。愛爾菊花節。無心自天然。緣渠本領好。不怕風霜權。</text>
<title>敬次大山先生次李松巖韻 松巖李公魯除正言。人劾之。詠詩曰。有石在路傍。行者見謂奇。將移花砌上。或言磊不宜。石本無心者。休勞歌是非。○時先生除正言被劾</title>,<text>石卧空山裏。不曾衒其奇。如何花砌上。各言宜不宜。問石石不答。難知是與非。</text>
<title>寓警二絶 己卯</title>,<text>操心自驗久。放時要卽知。能使氣制伏。方言克己之。嫉惡雖非惡。恐亦妨正心。况乃言過直。其如禍卽臨。</text>
<title>次雲寺心字韻 三首</title>,<text>斗轉山空雪態深。僧歸睡榻客聯襟。許君靜聽瑤絃韻。一曲中間萬古心。此寺何年卜築深。尙留明月照虛襟。回頭憑問千秋事。曾有甚人講到心。萬壑沉沉夜色深。一燈明處更明襟。隔窓只是分明暗。倘許容光照此心。</text>
<title>輓李會伯 駿錫○庚辰</title>,<text>縱違時㨾近儒方。謹雅門庭拙守鄕。文字從前爲長物。淸貧到老便家常。但言心是人如我。不屑評分否與臧。歎息至今揚子里。太玄草罷共誰商。</text>
<title>新月</title>,<text>簾捲心遙脉脉時。兩三星宿白生遲。從容整頓高峰上。苟有微疵世必知。</text>
<title>杏村墳菴二絶</title>,<text>杏花村畔小菴開。自作山林澗水回。縱欠洞天幽夐意。寥寥還覺絶塵埃。掩卷穿芒步石紋。坐從松樹午陰新。不須闍梨勤持席。自有蒼苔綴繡茵。</text>
<title>花蜂</title>,<text>耽取黃金滿著鬚。羽微身重殿衙輸。君王只好成淸白。莫作平生聚斂奴。</text>
<title>山田獨耕</title>,<text>牧牛持飯上山東。劈破燒痕倍著功。盡意深耕惟我事。不須多少較人同。</text>
<title>心</title>,<text>謾將恩怨不須評。纔有毁譽已欠平。但得澄然無一事。方能隨處此心亨。</text>
<title>盆梅 甲申</title>,<text>鍊得金丹鼎未開。只堪安穩待陽回。不須早夜頻相檢。造化功由靜裏來。</text>
<title>李睡隱墓立石韻 丙戌</title>,<text>晨興盥手上秋原。莊讀碑文至子孫。從古地無容志士。至今天有報名門。冰淸古院明遺義。日照豐鐫信片言。祭罷黃花怊悵久。可能名節獲扶存。</text>
<title>夜坐待客聯句</title>,<text>夜闌客不至。仲。 山月半窺窓。伯。 異味候朝市。殘花結小釭。仲。 評詩君逼孟。隱德我慚龎。伯。 柯靜安更鶴。庭空卧直狵。叔。 春歸塘草綠。茶煎酒愁降。季。 星斗回銀柄。溪冰動玉杠。伯。 梅香藏雪院。鷗伴夢長江。山影移平野。爐薰繞墨幢。仲。 黃庭未了卷。蓬藋已聞跫。季。 剝椓盈門屐。泥濘愧石矼。淸談揮寶麈。秀句入新腔。伯。 那較賀劉戶。未成曹檜邦。仲。 追遊同汗漫。言論愧嘲哤。聊以寸筳扣。希聽賁鼓逢。季。 閭閻依杜谷。山水近南淙。仲。 鴈陣天橫一。龍孫竹抱雙。塤音任自唱。筆力敢論扛。透逬開金石。涓融洞汩谾。萌弸仁可愛。凝薄履堪𢥠。遙岸靑靑柳。歸人暫繫艭。伯。</text>
<title>四皓</title>,<text>來去人間不是空。商山回首入雲崇。詩人不識堂堂義。謂墮留侯計術中。</text>
<title>春帖 丁亥</title>,<text>激仰還害事。悻悻未爲剛。且看春歸日。一分無過當。</text>
<title>輓金芝谷 正漢○二首</title>,<text>平日工夫正席辰。千秋倘解此眞人。未論身後千秋事。無愧吾心却是眞。公臨絶有句云。千秋萬歲。誰識此翁眞。人說生涯不自資。超然風格底常怡。胷中飽得詩書味。六十年無一日饑。</text>
<title>夏日卽景 戊子</title>,<text>變化乾坤指顧中。無端氣勢綵圖工。電光照破晴邊雨。日色斜籠木末虹。霞染水天紅上下。烟酣原野紫西東。睡牀渾入玲瓏裏。雲捲長林一畔風。</text>
<title>無題</title>,<text>回看表裏舊山川。綠草如油馬不前。遮聽藏鈴聲自露。粘泥諱獸跡難塡。媧天有補扶顚日。精海無功償恨年。還似有愁愁底事。翻然含笑夕陽天。</text>
<title>輓申克齋 益愰○改葬時</title>,<text>辨從發處克從偏。明理求仁得兩全。爲是微言難曉俗。初非强說務多前。橫渠學問無閒隙。子路胷襟少繞纏。回看錦江淸夜裏。尙留寒月照秋天。</text>
<title>拜牧隱影幀。次李景顔 憲愚 韻。</title>,<text>天上箕星一渺茫。翩然來降白雲鄕。眉傳菊外看山興。衣襲花間舞袖香。慷慨精神那敢覩。從容氣像有餘光。畫圖未畫心中事。欲說當時語更長。</text>
<title>鴈</title>,<text>跨雲磨月度前岑。遙夜驚聞隔歲音。可是知幾行色早。炎凉無乃太關心。</text>
<title>共李澤仲 春溥 夜話</title>,<text>放遣兒曹不許參。丈人言語爾何諳。掀髯抵掌終宵裏。一句曾無俗利談。</text>
<title>寄示齋中諸君</title>,<text>謝事離庭日處幽。匪要羣聚作優遊。衣冠整頓心因靜。言語紛紜學必休。吾髮欲皤追未及。爾年雖少逝如流。讀書寫字吟詩外。莫把閒漫近手頭。</text>
<title>上元小集聯句 己丑</title>,<text>人日春陰連上元。未應明月上東垣。宗德。 固知本體圓無缺。叵耐頑雲故作屯。宗發。 每遇良辰生事薄。不堪竆巷俗愁煩。宗謹。 燈傳列宿千街夜。皷競羣童萬戶村。宗敬。 頗愛金花爭闘巧。何妨毬伴自相諠。誠應。 山河氣色三春至。閭里風流一夜繁。宗燮。 酒入詩篇盈草屋。香飄帖子闘端門。德。 臨階細語撓風帶。對榻高情話伯塤。敬。 投哺宮鴉長報異。遲歸遊客不扃閽。謹。 紙鳶底意凌空闊。爐篆如心繞語言。發。 屐齒新泥纔見重。墻陰留雪已收痕。德。 鷗波始放江冰解。栢葉仍將臘味溫。燮。 遙想分柑霑雨露。暗憐閉戶泣枝根。德。○上句指天成。下句指行可。 年華忽地驚無聞。大道由天悟有源。敬。 只是暢叙同逸少。任他先占有軒轅。燮。 偶然末至知難足。雖不驚人敢避原。消息機中看理欲。盈虛影裏識乾坤。發。 湖書此時最初字。花信今朝第一番。德。 更有前頭百五日。慇懃屈指約文園。發。</text>
<title>無題</title>,<text>泠泠簷角聽甁笙。紫硯無冰几席淸。煖酒烹茶渾謾興。太玄草罷午鷄鳴。</text>
<title>嶺秀精舍。次任剛窩 必大 韻。精舍主權君澤</title>,<text>主翁邀我笑登臨。山色慇懃入戶深。無競莫非吾水石。有人方是好雲林。世間八九違心事。家裏尋常抱膝吟。幾箇靑蒼秀雪嶺。許君一片歲寒心。</text>
<title>屛巖 陪大山先生遊玉溪時</title>,<text>數疊蒼巖遶古林。遂開屛障洞門陰。撑天自有扶持力。揷地終無轉動心。蘿面秋深金作鎖。石齦流碎玉生音。臨風慨想頻搔髮。旅老何年坐此吟。</text>
<title>玉溪</title>,<text>山水精神別作區。東南秀氣鍾玆隅。天機轉極還平穩。秋景粧新便畫圖。按伏詩魔歸寂寞。緬懷仙客欲招呼。煩君聽得希音未。獨溯瑤絃悵草蕪。</text>
<title>將還近居。諸人來餞。爲之彊留。一日晩過白雲菴。復入旗巖下洞口。少坐呼韻相酬。</title>,<text>一壑風烟屬九秋。翩然歸袂乍淹留。欲歸未歸重回首。興入蓬壺第幾洲。</text>
<title>臨別。奉謝權厚庵 濂 用沈隱侯詩見贈韻。</title>,<text>靑松白鶴裏。幾違一拜期。今日攀仙袂。吟下祝融時。臨歸何所獻。法言要奉持。蓬山有靈芝。慰此耿耿思。</text>
<title>敬次大山先生</title>,<text>歸來黃花發。把枝寄心期。稍知外物輕。叵耐邂逅時。敢負提警意。淵冰勤守持。歲暮風霜重。誰知一片思。附原韻靈芝歲云暮。采采有遐期。夙志苦未諧。光陰能幾時。煩君視爲戒。努力深自持。眞樂在此間。悠悠身外思。</text>
<title>夜聞齋中讀書聲有懷</title>,<text>心隨雪月暗相通。况復淸音到此中。莫計將來多少事。低頭惟著面前功。</text>
<title>自歎</title>,<text>坱然四海八同春。彼此無私物我均。一飮除煩猶過節。三時對卷便欺人。親朋許以將來事。氣質終於內訟頻。可笑與天心共大。空敎自小受中身。</text>
<title>次徐侯 命敏 大學講席韻</title>,<text>聞道河南一敬傳。因玆基本著竆硏。休將近效期時月。始把深工積歲年。放海規模身上始。辨毫心法動頭全。春風解使蘇羣物。吹起荒村病卧堅。</text>
<title>敬次退陶先生遊山韻 時宣城士林修淸凉誌。輪步先生韻。</title>,<text>愧我學力微。每憂如土梗。緬懷陶山遠。蒼茫一心耿。遺芳正不歇。回首十二嶺。雲棲白絮帽。雲去靑脫穎。遙挹萬古色。增我屋漏警。憶在柔兆秋。偶踏霜林影。明月滿樓中。怳然超俗穽。笑指揷天峰。更勖努力猛。捲簾三四人。鍾磬淸而靜。開懷排四韻。聯句到頷頸。祝融鞭火起。獅子吼風逞。明朝藉一僧。遍覽竆日永。平生武夷曲。徒將魂夢騁。今日幔亭下。慨想差可幸。最是滿月菴。往事如俄頃。先人久棲此。手簡幾度領。悵然一出山。懷居甘蟄屛。今聞修勝錄。使我慰怲怲。吟詠渾漫事。當日勤問請。要在明遺旨。方不負眞境。</text>
<title>次栢湖書堂韻</title>,<text>名區景物幾擡頭。詩卷今知古躅留。何處江山無勝地。昔年盤薄有斯丘。磯邊𪆽作長宵夢。潭底魚驚半月鉤。烟雨霏微洲欲晩。無人來渡見橫舟。</text>
<title>讀史</title>,<text>三老茂田千秋。緬公心淚不收。願買絲兼買酒。繡公像澆公丘。</text>
<title>輓崔公普 周鎭</title>,<text>逆旅何年近雅儀。蕩平碑下一燈隨。毅然不動羣趨裏。眞箇由中半語時。可識家庭基本好。且從師友講磨宜。立談那復知深處。想像今猶警俗卑。</text>
<title>輓李懶拙齋 山斗</title>,<text>林居五十載。終始一心由。平做厭奇特。常持截吝羞。處羣渾是厚。辨物不同流。軒馬無相過。何緣宸眷稠。</text>
<title>輓權直長 墉</title>,<text>坐必端恭立必方。未曾書冊或離傍。循由小學爲基本。傳與儒家此正當。意味自深平穩處。工夫方驗厄竆場。士林指點先生宅。認是從前孝子堂。</text>
<title>次季弟弘輔 宗燮 韻 癸巳</title>,<text>山中誰寄紀星編。點檢干支却愔然。靜坐倍當蘇子日。知非羞入蘧翁年。功名淡似初生月。氣質蒙如欲雨天。不是元無好意思。嚶嚶曾學谷鸎遷。</text>
<title>中伏日甚爽</title>,<text>蓐收方促駕。大暑聞風逃。書卷看無厭。堂廉靜益高。江聲來几席。爽氣入襟袍。意味知多少。不須言語嘈。</text>
<title>輓李下枝 象辰</title>,<text>草屋蕭蕭溯古先。文章在腹色充然。韓碑氣力從初得。朱節工夫向晩專。不斷山林垂後字。重藏巾衍未刊編。隔籬旋馬長爲恨。一拜襄陽問幾年。</text>
<title>答人 丙申</title>,<text>彊把佳稱餙陋軒。其如造物忌空言。反身未得當題目。且待前頭晩節論。</text>
<title>次存齋上瀑魚韻</title>,<text>巖下無妨自在游。何心抵死過關頭。龍門不是竆源處。却怕從玆便卽休。</text>
<title>夜至精舍。不入而還。寄吟求答。</title>,<text>寂寂山空月漾波。半窓篁影拂星河。此時正有何言語。心作如何貌作何。</text>
<title>山齋雜詠</title>,<text>沂水冠童一偶然。風光不但艶陽年。若知道理隨時足。獨坐吟詩亦樂天。杏壇春風無甚新奇混柳桑。那要表見衆摧亡。渠心但得尋常在。苦被多言敖雪霜。松亭晩翠長時雲氣繞崢嶸。龍德深藏隱古城。不識朝來甚意思。纖纖稍向峀頭生。金城出雲紅花赤葉照淸流。繪事終知後素留。不有巖光如雪白。面前那得畫圖秋。白巖丹楓前斷爲夬乘五龍。一陰難許此中容。宵來正得重乾象。妙用還從靜裏胷。箭括吐月柱史何年渡渭濱。至今閒放幾千春。平生背負知幾子。何似身奔衣繡人。西林散牛林罅雲縫直路開。回頭頻見日西頹。問君欲向泉州未。無改征南一轍迴。霞臯行人</text>
<title>自精舍講所冐雪夜歸</title>,<text>帶酒歸來點面宜。溪光山色盡堪疑。醒來不料透窓白。謂已天明起索詩。</text>
<title>次仲弟直甫 宗敬 和弘輔韻</title>,<text>至人無閙靜。未說去還來。老去猶頻復。心中或少開。有恒憐雪竹。徹底愧盆梅。望若神仙客。靑山首幾回。</text>
<title>人日夜。用沈隱侯韻飜律。</title>,<text>前宵雪滿地。今日客如期。燈下經年面。家中有酒時。詩從春氣好。心共古人持。萬事餘雙鬢。何須問所思。</text>
<title>酬李夏瑞 宇錥○十一首</title>,<text>散纈長霄淡薄雲。高低樹木隔籬分。數枝黃菊秋將晩。一卷殘書日易曛。已自從尋調息法。不須題作送竆文。冬裘夏葛隨時在。幾度人間冷與熏。是氣分成陽與陰。物情那免有升沉。孤絃一曲涓涓水。片月千秋脉脉心。只辦丁寧無切齒。可能容易許知音。低頭守分爲要法。剩了顰眉作苦吟。經年鬢髮又驚君。榮辱悠悠不足云。惟恐吹生燒後草。不堪持贈隴頭雲。風颺叵耐來相賣。蘭蕙終無自覺薰。但得胷中寧靜在。著身何處怕塵紛。卜居未易得便宜。况乃城塵歲月遲。爭慕推登徐孺榻。幾多受賣孟嘗知。角聲解送梅花曲。風韻應傳處士詩。三復新詞還有味。何時籬落慰相思。一曲淸湖湖上村。滿園芬馥正繽繁。黃花坐對淵明宅。太極圖成周子門。驚報西風鴻鴈過。重瞻遙夜斗星尊。便宜近日無嚴畏。難向迷津喚散魂。被他爲累此形骸。長見胷中塞雨霾。物理初無超頓法。人功貴自寸銖階。只要平坦一心樂。休道崎嶇萬事乖。霽月光風小學上。古賢說與後人佳。蕭蕭庭樹又秋聲。匣裏空餘古劒鳴。利談入耳酬常懶。至訓盈眸慕若驚。靑山何處居無所。綠草罅中地可耕。風雨前川獨閉戶。琴書安穩度平生。回思志業漸頹殘。世念悠悠一夢寒。心下經綸料得易。手頭排布做時難。黃花發處開眸見。梅子想來已齒酸。不學固知徒老耳。竆廬何必歎躝跚。人將豐約作歡悲。錯認先生未忍飢。醉酒忘愁竆未極。調糧放鶴乏猶遲。詩要著切還爲俗。貧欲經營便被欺。見說苦餘終有樂。商量到此利心隨。不妨長晝掩蓬門。惟共蠧魚閱曉曛。無怨無尤垂孔訓。素貧素患有思文。茫茫海底長流水。故故天邊變態雲。捨去方看灑落處。寸心肯向此中分。艶君聲律獨摐摐。詩禮門庭儼法幢。羞面虛張南越纛。讓頭具備子淵邦。洪鍾不是蠅鳴擬。百斛那能筆力扛。世界固知如許大。小蜂何日透禪窓。</text>
<title>元朝翼日。書寄精舍諸人求報。</title>,<text>驚看新曆又更年。回首山齋一悵然。人與乾坤俱是大。私從形氣若玆偏。本無物我宜同善。纔有安排便失天。歎息此生蹉過久。一心惟願勉諸賢。</text>
<title>寄邀鄭中玉 璞 二絶</title>,<text>有約梅花君未還。梅花折得就燈看。煩君莫負初弦月。月到圓時壺正乾。欲開未開梅意遲。旋下旋消雪景宜。橋上獨驢江上棹。知應不在饕風時。</text>
<title>坐雪懷弟姪</title>,<text>樸樸飛蟲亂。紙窓曉色明。汲泉時有語。伐木遠聞聲。望裏迷川嶺。暗中數路程。知應歸到晩。猶恐發行輕。</text>
<title>雨後撑牧丹</title>,<text>低重花枝不自將。嫰紅鮮葉印苔荒。松丫宛轉扶持起。宿露撓霑滿袖香。</text>
<title>輓崔士寬 槃</title>,<text>仙夢臺中一琴材。云是金剛霹靂桐。昔年乞致堂之隅。未遇當時有蔡翁。君欲爲我爲良琴。相對月下彈商宮。如許淸韻無處覓。獨抱枯枝悲秋風。</text>
<title>輓李滄厓 重光</title>,<text>世道須人物。高風灑一方。玉壺淸透月。幽草細生香。有友懷常耿。携書意更長。重嗟此氣味。日與人俱亡。</text>
<title>共申子長 體仁 拈次老杜韻</title>,<text>林外秋聲竹院回。一燈三四後山隈。今年久閣吟詩筆。此會何辭罰飮盃。世念都從雙鬢去。素心時逐古編來。歲寒不負相期意。無異同筵笑語開。</text>
<title>次趙聖與 進道 月麓書堂韻</title>,<text>自媿因循志尙隳。喜聞靜界發新知。工夫只是要充實。事業何須在施爲。無用蹉過當面處。任他早晩到頭時。幽愁別恨渾閒語。兩地相思守義規。</text>
<title>次五友堂唱酬韻 庚子</title>,<text>約束情人節社開。晩香寒影夢初回。一般心事無言處。四面江山積雪堆。惜別依依明月去。同參往往好風來。只看歲晏如何爾。不必留盟鏤石臺。</text>
<title>雪</title>,<text>隔窓文字轉俙微。已看天邊巧作姿。乍與殘陽爭分數。旋粧老樹助風儀。紛紛未失和同意。緩緩終無彊迫時。畢竟鋪過平地上。光明泂澈少一疵。</text>
<title>輓權厚庵 辛丑</title>,<text>渺我從見聞。識公初晩時。幼聞杏亭言。詞賦絶等夷。咄咄逼楚騷。世人誦江籬。中見孫儀甫。聽琴臨淸池。蕭灑動仙風。颯爽心高馳。晩聞剛窩老。早溯錦水湄。本以淸明資。回頭循古儀。又參阮咸席。幽鸎遷喬枝。抽脫頗有勇。可想庭戶規。見聞日以深。願言惄如飢。獲拜東海上。躡塵入西岐。警心風旨聞。奧處那由知。白雲藏玉溪。山水最爲奇。偶陪寒谷杖。追踏廬阜危。賴我蕉先生。前導未言衰。十日神仙境。一㨾尊敬師。明月寶琴響。淸水芙蓉詩。寒雨燒香夜。鍾磬發深思。珍重承一誨。歷歷記法辭。吾人必有事。利祿非可期。循循學蘇湖。古今寧異宜。夫孰無此心。所貴能久持。何處得聞此。再拜庶無。歸因御李君。微吟成噓嘻。顧問君何嘻。應念昨日詞。不但有是詩。見處未易追。然後得大略。東望魂夢移。蓬山靈芝祝。奈何忽參差。獨立念世道。不禁生愴悲。只慰明誠篇。可作後人規。</text>
<title>淸和雨中。與鄭中玉諸人共賦。</title>,<text>雨中雙牖闢。川上一堂高。露重紅藏葉。雲屯白覆臯。江湖容散跡。歲月記吾曹。秪有安心法。詩豪亦懶操。</text>
<title>讀論語中庸之爲德章有感</title>,<text>至德平平在。胡爲鮮不亡。苟同難拔俗。立異反乖常。子路失之勇。申棖焉得剛。靜思吾病敗。偏處保何方。</text>
<title>大山先生輓 三首</title>,<text>先生生古昔。摳衣朱退門。應須莞一笑。不待有多言。脗合如符契。融通徹底根。身親覩快活。破我識迷昏。海內願從士。盡令獲坐春。安知聽者衆。不有得其眞。一線垂殘緖。千秋明大倫。今焉嗟已矣。誰是自彊人。聖上紹堯舜。東方佇一治。大人先正己。至德不遺耆。荏苒佳期晩。沉綿病勢危。九條耿耿在。休認尋常辭。</text>
<title>夜憶兩弟</title>,<text>明月入茅屋。幽人對菊英。縱橫山與水。一夜聽鴈聲。</text>
<title>村里卽事。寄破莊齋客中鄕愁。時叔弟景蘊爲莊陵別檢</title>,<text>送迎蓮桂十餘回。旬日纔尋古紙堆。井上翻驚梧葉墜。盆中初看榴花開。黃昏笑語村家火。七夕分排族飮盃。採問散官州吏急。前年固有是文來。</text>
<title>書懷寄示受月亭 省峴郵亭。時直甫爲省峴丞。</title>,<text>川塗只是宿舂强。日夜如何不暫忘。鄕信每驚便後漏。客書常覺坼前忙。懷多說出因成句。詩拙吟過愧累章。公義私恩隨處盡。好將精白報君王。</text>
<title>冬日</title>,<text>歲暮川沙里。至陽近臘前。爐深藏宿火。衣舊着重綿。鷄占籬南地。蜂喧日午天。麥田三有雪。從古驗豐年。</text>
<title>至日吟</title>,<text>乍分葭管月西移。冬夜長更近益知。一線應添鄕思重。微陽愧驗善端持。靜中無失虛明體。用處方看灑落時。獨守孤燈生白髮。明朝寄到竹軒詩。</text>
<title>退筆</title>,<text>濡潤今無願。吹噓老不宜。髮童甘弊帚。心鈍遜囊錐。欲作棲鴉狀。還慚逬竹時。莫言休退好。曾有底論思。</text>
<title>雨中看書</title>,<text>蕭踈微雨灑梅枝。半掩柴扉獨坐時。書到會心還有惜。莫敎旋向後端移。</text>
<title>奉規諸君</title>,<text>山齋歸去足如催。一日書編幾度開。榻欲穿時工始篤。口無言處味方來。線針亦解成文錦。江海安能實漏盃。最怕羣居忘少長。坐間全任戱謾回。</text>
<title>次權其天 思浩 韻</title>,<text>詩禮名門裏。風流畫閣陰。炎天匹馬遠。苔逕一堂深。會事連宵雨。通心太古琴。那堪推許大。只怕外魔侵。</text>
<title>十二月九日。哭罷先師終祥。歸住角洞村舍。十日夜夢謁退陶先生。退語人曰。吾以爲老先生有異也。卽如湖上先生云而覺。噫。其曰卽如湖上先生云者。有以見古今君子契合處。推而求之。至理要不外此。然千古感慨之餘。親承音容。而乃無一言仰質一生辛苦處。又未聞一條門路可以入頭處。誠可恨也。蹶然起坐。鷄已鳴矣。不勝愀悵。吟成一絶。</title>,<text>天地茫茫一夜緣。昔賢只是似今賢。如何曠百親承地。未問前頭路坦然。</text>
<title>謝酉谷二斯文 甲辰</title>,<text>遐情不可極。峰際度輕陰。鬚髮江山逈。芳菲歲月深。禿芒珍弊箒。絶響悵瑤琴。何惜垂良砭。開醒衆病侵。</text>
<title>偶成</title>,<text>如或知之未可希。古人樂處只無私。先須克己方論此。不在吟風弄月時。</text>
<title>無慕</title>,<text>無慕方爲樂。有求便是愁。蝸廬多古意。燕坐亦風流。萬里同心在。重陽令節留。吾生嗟已晩。可與今人遊。</text>
<title>步入後山院賞菊。花下獨酌。</title>,<text>千古黃花在。寸心白日明。招招歲欲暮。獨飮不勝情。</text>
<title>看書</title>,<text>風吹庭葉積還平。雪弄窓暉暗復明。客到堂前渾不覺。開門驚起掩書迎。</text>
<title>送鄭中玉移居府東</title>,<text>細雨淸明裏。送君垂柳前。一生皆逆旅。十載亦因緣。錯落通溪石。依微羃樹烟。餘醪須復飮。未醉莫言旋。</text>
<title>輓崔百弗庵 興遠</title>,<text>小學書中見。山南世德因。推仁由孝涕。精義在修身。日昃心猶耿。蓬深化亦淳。未須言廣狹。吾道有經綸。</text>
<title>雨後入山舍。諸君已先到。丁未</title>,<text>欲見山中舍。晩侵樹影行。我來知獨詣。人語已聞聲。烟氣晴猶濕。川光暮更明。葉間藏宿露。風散入深楹。</text>
<title>李善述 述靖 有約不至。次其韻。</title>,<text>咫尺追從隔歲年。只緣勃窣未能先。梵宮會有斯文事。時以賁趾集刊役來孤雲。 明月應多昨夜天。煉鼎丹功遲九轉。抱薪蠶意已三眠。嘉期獨賴黃花伴。不負淸樽共爾傳。</text>
<title>後山精舍。與鄭士仰 宗魯 共賦。三首。</title>,<text>歲色黃花裏。離情洛水秋。十年一夜話。君去共誰遊。山河百里路。明月十年秋。重對渾如夢。那堪少一遊。對榻遙瞻洛水南。夢中書帶繞蒼巖。欲將詩句論交誼。不忍重看月照潭。</text>
<title>謝李學甫 宗洙 寄贈韻二絶</title>,<text>皦皦依俙外面剛。如斯那足許眞強。薰然氣味江河量。滿腹塵埃洗晩塘。纔著纖毫怕損剛。磨礲盡處始言強。雲飛鳥過渾無跡。一鑑淸明半畞塘。右旋以己意就正</text>
<title>輓權支國 以肅</title>,<text>山中有志士。七十應門兒。拙約行時勇。翻騰說處遲。漸看鄕里敬。深掩老成儀。无悔隨喪去。尊公孰護持。</text>
<title>示諸君</title>,<text>循蹈低平處。推明坦易時。下行方上達。溫故有新知。理無精粗別。言有淺深時。意味各充足。只從當體知。</text>
<title>冬暖</title>,<text>出入冬春氣。風威寂九垓。不煩爐火近。長使紙窓開。澗草還猜竹。山花欲闘梅。無眠坐永夜。星月獨徘徊。</text>
<title>書懷</title>,<text>空言不濟事。浩氣滯孤吟。閱世心愈淡。看書惑益深。丁寧前聖語。悱憤後人心。相隔百千歲。誰知無古今。</text>
<title>川沙草廬聯句四十韻</title>,<text>江雲錦齋冷。主人向北行。道彦。 碧潭鄰鴨。幽峽訪椐檉。子長。 寒月如期到。稚陽應候生。景蘊。 蒼茫前歲會。風雨後山楹。弘輔。 團聚情人在。存亡世事更。道。 天寒啼斷鴈。江逈喚孤鸎。長。 只得欣相見。何須吐不平。蘊。 素心雙鬢改。古意一燈明。弘。 酒煖風無勢。梅溫氣欲萌。道。 天心休復吉。人事善端亨。長。 鈍滯離羣久。開醒下語精。蘊。 自知頹志業。因覺少經營。弘。 憂樂忘天下。優游作野氓。道。 心期黃卷在。家計白雲耕。長。 道自無通塞。時惟任濁淸。蘊。 古人不可見。玆席有誰爭。弘。 至理羣心炳。平途衆目盲。道。 抱經歌舜禹。論學慕朱程。長。 星日垂羣哲。天人共一誠。蘊。 學如雞抱卵。行愧鐵中錚。弘。 欲造聖人妙。先由小學成。道。 實功惟主敬。外念肯求名。長。 自在平兼易。曾無色與聲。蘊。 固知如菽粟。要自整冠纓。弘。 邂逅南山語。縱橫太極評。道。 挑燈開筆陣。酌酒破愁城。長。 爲愛襟懷展。却忘河斗傾。蘊。 流光空晼晩。意氣尙崢嶸。弘。 紫闕胚祥慶。佳朋共弟兄。道。 白頭憐盡老。靑眼喜相迎。長。 煖氣爐中穩。風聲戶外獰。蘊。 參差人世事。磊落歲寒盟。弘。 極目山河闊。聯床肺腑呈。道。 癯容愁似鶴。能語愧如鸚。長。 莫恨前修遠。方敎俗慮輕。蘊。 守巢同燕燕。耽酒怕猩猩。弘。 浩蕩看冥鵠。寵榮任繡牲。道。 晩工須並武。佳句敢爭衡。長。 及此同哀暮。相期勖邁征。蘊。 斯篇傳後裔。百代更誰賡。弘。小至夜。與錦淵翁撥爐火煖甁酒。旣醉。江月如晝。山雪無際。俛仰今古。感慨仍之。非琴絃歌曲所可暢也。於是聯成四十韻。不知村雞之旣鳴。篇末復以治心進道之意相勉。噫。善端之萌。其與一陽之復相應也夫。然此特寄興。顧歲晏如何爾。餘子長識已盡之。不復云。道彦書。</text>
<title>簡寄鄭中玉 戊申</title>,<text>曉雪違佳約。美景增相思。相如吮毫渴。袁安閉門飢。相邀愧泥濘。𤒺趠犢背危。我有上元飯。藏之嚇啼兒。今年棗不實。未言甘如飴。又餘過歲酒。苦忍喉乾時。甁痕稍看底。烈氣日浸衰。未棹剡溪舟。先寄草堂詩。收拾小僮去。山河忽生疑。想君獨含盃。不勝暮笛悲。</text>
<title>孺子亭。與柳仁伯 泰春 權其天李穉春 㙖 金子野 㙆 諸人共賦。壬子</title>,<text>愁圍無解日。衰鬢照秋天。好友孤燈下。詩篇十載前。逢場成遠別。極目望南川。送客還空榻。重嗟邂逅筵。</text>
<title>洪舍人院碑詩韻</title>,<text>金烏山下閉門深。樹木莽蒼相對臨。何事先生靳命駕。當時顯達尠窺心。溯流行色遙分酒。回棹風懷耿透林。此意有人能解得。千秋方許遇知音。</text>
<title>輓趙聖與</title>,<text>寂歷山河氣色蒼。亭亭玉樹倚扶桑。天懸日月無私照。地限幽暘異受光。湖海風流容落魄。淵氷節度勖聯牀。至今堪涕滄洲夢。何處相逢底事商。</text>
<title>贈李際可 秉運</title>,<text>山外風聲侵夜起。意中顔面近燈回。淸湖一曲涓涓水。孺子孤亭澹澹梅。蠶到三眠蠒未就。牛當十解刃初開。不須商略竆通事。更願沉潛勉達材。</text>
<title>移入小谷。示兒慶進。癸丑</title>,<text>老去靡堪劇送迎。世間何物可嬰情。已分社日辭巢燕。猶學春林喚友鸎。莫遣遊筇山路黑。欲專深谷紙窓明。殘工未必符遺旨。一息存時敢自輕。</text>
<title>夏日</title>,<text>綠柳茅堂仲夏天。遊人稍稍析林川。朝來送客疑經昔。午後餘時更抵年。流看到他編末遽。重環淹著卷頭硏。不知何處書帷闢。長日都從諷玩邊。</text>
<title>李健之 野淳 遊龜潭。歸示壁上韻。旋步以寓己意。</title>,<text>山樓月色鷺江濱。想見重尋感慨新。吾輩二三餘後死。幾人千載講前塵。蒹葭玉樹違追武。弊帚珍金愧負身。反己無非尤悔處。何多寬假少譏嗔。</text>
<title>次齋居諸君韻</title>,<text>淺見無緣說得深。強言何可動人心。坦然門路昭然意。只在沉潛自去尋。</text>
<title>次李夢叟 巖淳 齋中酬唱韻</title>,<text>人自新安命駕遙。緱氏六月敵炎歊。江山境闊雲收後。几席凉生靜極宵。老去浮揚容有歇。暗中私吝敢言消。憑君欲說心胷事。羞愧十居八九條。</text>
<title>贈別霞塢二斯文</title>,<text>相從爲日久。知處更加深。自有嗣承旨。因持擔荷心。一亭依小谷。雙馬出西林。季章方少壯。倘解隱侯吟。</text>
<title>謝權其天韻</title>,<text>一樹門前柳。數椽茅屋深。春遲花晩發。地僻客稀尋。眉上烟霞氣。句中山水音。慇懃承再款。何以答玆心。</text>
<title>李健之收聚老先生霞塢諸詩爲一帙。要余追次。</title>,<text>十島三淸兩岸霞。雲藏明月水藏花。靈眞許引仙筇入。除是人間別有家。足夢中作韻霞光倒水來。柴門掩半斜。東望川沙村。玉川分瓊沙。依依樹林間。歷歷炊烟過。莽蒼幽人居。隱約李丈家。川沙曲韻山到分時水便流。花開葉落自春秋。巨靈劈劃辛勤意。默佑斯文此地修。鳥啼花發起微風。緩節沉吟到水竆。當日何人陪杖屨。他年好事渺然躳。用先生鳴玉臺詩中語○霞臯小亭名以漱石韻造化精英隨手開。一山回處一溪來。固知磅礴龜山勢。闕里前頭安樂隈。戱贈金綏之韻祝融峰上帶新晴。天際疑聞銀漢聲。想像浪吟飛下處。瓊花琪葉袖邊攖。漠漠連天野。依依太古天。平沙鳥篆宛。石壁龜圖懸。𪆽擧向何處。舟橫隱夕烟。難尋所樂事。博約是單傳。久雨新晴。登霞峰韻。</text>
<title>喜晴</title>,<text>昨夜驚聞雨。今朝喜見晴。鵲兒移近樹。婢子候時櫻。掃草庭愈廣。披書眼更明。情朋有信息。幾日笑顔迎。</text>
<title>亭中破盆。出竹栽階下。一竿突起。賦示亭中人。</title>,<text>磵石雲生樹草凉。屈蟠心事轉蒼茫。龍腰叵耐時弸起。蜩甲方專只斂藏。盆外山河連海闊。階前雨露接天長。果知自有充然氣。一放精英也莫量。</text>
<title>善人 丁巳</title>,<text>君子不得見。善人不可無。一鄕有四五。鄕風可以扶。一門有一二。門族知所趨。倘令空蕩蕩。豈非識者虞。</text>
<title>反己</title>,<text>茅屋亦幽靜。淸風時或過。自知用處少。所願善人多。只合付羣物。不須發浩歌。兀然守坐席。心事問如何。</text>
<title>上東臯</title>,<text>意思時無定。出門任所臻。雨痕留半畞。山影倒全身。風生新浴馬。雲護暮歸人。未識秋分近。溪陰凉透巾。</text>
<title>輓鄭亨徵 必復</title>,<text>門外江流驛路連。長時無斷去來船。載過日日京鄕信。不到悠然燕笑邊。踈影橫斜江上林。蕭條古樹鎖梅心。遲遲春日花陰轉。宛似草堂午睡深。</text>
