<title>謹次洪按使萬朝韻</title>,<text>驛使來傳上相書。湖樓正是罷衙初。敢言身計叨花府。只恐民憂在蔀廬。病阻拜顔增戀慕。禮迎命惕興居。鈴軒坐嘯閑無事。揔賴甘棠政化餘。</text>
<title>花山講武堂。敬次樗軒先祖韻。幷序。</title>,<text>夫永嘉。東南一大都會也。幅員之廣。人物之繁。樓臺亭閣之壯宏。爲一道㝡。昔我先祖樗軒公。以軆察。開府於南國。歷花山。述勝槩詩篇。記文俱在家集。歲庚辰。余膺檢田命。出嶺以南左路。王事靡盬。不敢效潘孟陽故事。越九年己丑。來守是邦。登所謂講武堂。顯敞寡仇。眞傑搆也。堂前野郭。堂北戎祠。祠。所以藏大纛者也。先祖甞蒐兵於堂。而留詠於楣。而歷數百餘甲子。當不肖身。坐此堂。覽此篇。宗公澤東京之感。當何如哉。噫。舊堂旣燼而重建。遺篇幾泯而復存。以待于今日者。豈偶然哉。盖講武。戎政之大事而太守之所職也。板題。先祖之遺唾而子孫之所敬也。然則修葺改新之擧。其可少緩乎。於是。捐常俸。募游手。不役民以官力。工不月而訖。堂之傾圮者翼然。板之漫漶者渙然。謂興廢有時近之矣。若曰。爲太守修軍政。爲子孫善繼述則未也。敬步元韻。以寓羹墻之慕云爾。樗翁持節此堂遊。藐爾雲孫復按州。樑桷易新須好手。丹靑增煥豁昬眸。平臨野郭軍容肅。䧺壓戎門乕纛收。賁餙遺篇期不朽。花山淸月可雙留。</text>
<title>映湖樓。敬次樗軒先祖韻。</title>,<text>壁上紗籠閱歲多。珊瑚玉樹宛交加。東南形勝稱玆邑。前後風光屬我家。檻外分留千古月。林間開落幾番花。驅馳原隰王程急。銀漢忙回博望槎。</text>
<title>踵次</title>,<text>吾東方樓閣之以久特聞者。花山映湖樓。是也。樓成於勝國中葉。恭愍王播越于此。遊宴于斯。留銀鉤三大字以揭額。樓名自此大。其後數百年。興廢之跡。詳在永嘉誌。噫。古今文宰志士。登斯樓也。感慨激昂。發於吟咏。豈但啽哢風月。罨畵勝槩而止哉。歲庚辰秋。余以田畯使。受命南州。歷路登臨。仰瞻壁上先祖樗軒公遺唾。盖以軆察開府嶺南時作也。感物追遠之懷。庸有極乎。不揆蕪拙。謹步元韻。越九年己丑。又以知府來。踵次前韻。且將先祖詩板。改其梓。新其雘。並懸于楣間。窃寓羹墻之慕而已。敢繼箕裘之業云爾。湖樓光景入望多。前後登臨管領加。襟帶分開大小白。桑麻環擁萬千家。憂民細酌寬心酒。留客剛誇悅眼花。衙罷廣庭稀鴈。暮天簫皷閙槎槎。</text>
<title>與接慰官李仲協，義城使君趙伯承。留飮于望湖樓席上。口號。</title>,<text>烟雨迷茫古永嘉。仲協。 倚欄騷客岸烏紗。邦彦。 南州十月如春候。仲協。 官柳垂垂覆萬家。伯承。又燭影依迷妓隊雙。離歌欲動不成腔。仲協。 覊愁黯黯迷京國。客路迢迢渡洛江。伯承。 學士題詩調更好。病夫臨酌膽先𢥠。邦彦。 高樓夜轉猶餘興。城角初鳴雨打窓。仲協。</text>
<title>映湖樓。送別李學士仲協。</title>,<text>連宵歡謔有餘戀。相送湖亭勸一巵。翠黛不知別離苦。倚欄爭唱解舟詞。</text>
<title>和寄李仲協</title>,<text>李膺風彩仙舟。元龍豪氣高樓。咿戛片時人遠。白羽雙喚別愁。吾在樓上。協在映湖舟上。各擧所把扇。以寓惜別之意。白羽指此而言也。南浦才送客子。郵筒俄傳百里。星軺杳杳難攀。怊悵淸遊夢裡。</text>
<title>奉堂叔靑松使君。留飮于望湖樓。是日營將罷帿來會。四邑太守亦同席。極歡而罷。謹次堂叔口占韻。</title>,<text>衆樂爭淸唱。羅衣醉欲翻。觀帿移乕纛。投轄簇魚軒。地是烟霞窟。花粧錦繡圍。風流姿跌宕。山月爽詩魂。</text>
<title>次李學士世瑾靖遠樓韻</title>,<text>彩閣嵬然左海隈。飛甍遙壓沒雲臺。魚龍窟冷炎氛廓。柚橘秋晴活畵開。漢幣覊縻爲上策。庾樓閑暇但深杯。天涯戀主丹心苦。淸夢時時玉署迴。</text>
<title>次李學士廷濟靖遠樓韻</title>,<text>影島最先天下朝。早看紅旭欲騰霄。崑崙老釋眠應熟。錯道山中夜正遙。咏影島朝日。壓海孤峯號是荒。狼烟一點照蒼蒼。終南每報平安信。添却玄都玉燭光。咏荒嶺夕烽。風送東溟萬里濤。轟聲直打永嘉壕。坐看氣勢驚心目。頗似龍驤下蜀艘。咏釜海怒濤。二疊山城一寸金。大江環作外壕深。卽知險阻眞天設。百敵雖來可七擒。咏金峀別堞。宋公忠義重於山。萬古綱常大有關。遺風宛帶庭前竹。不畏嚴冬霰雪寒。咏萊山遺廟。金沙界外繚靈川。寺在層巖上上巓。僧掃白雲談貝葉。月中淸磬最堪憐。咏梵川古寺。大賈多藏此邑村。金珠堆錯幾重門。更有風流添一色。家家絲管醉花樽。咏大里繁華。一點孤山是弄珠。竹林奇勝擅蓬壺。使君閑卧淸陰裡。肘後黃金媿濫竽。咏珠阜竹翠。</text>
<title>次戚叔洪按察萬朝。感念洪崖先祖。題客舍韻。</title>,<text>崖翁千古蹟。鳥印海雲端。舊郭今何處。外孫又此官。江山明月在。天地劫灰闌。不朽有遺集。陽春欲和難。</text>
<title>次忠信堂板上韻</title>,<text>天時忍見壬辰迴。釜海愁雲尙不開。河北義聲曾寂寞。邑人唯說宋東萊。</text>
<title>贈別通信正使趙泰億大年 幷序</title>,<text>上之三十八年辛卯。趙令公大年。承王命奉使日南也。余適按萊府。客館逢迎。留話十數日。夫觸炎蒸。冒腥瘴。出沒蛟鰐之窟。越重溟數千里。此固人情之所憚。而窃覸大年。言面和泰。少不見戚戚之幾微。其有得於詩人靡盬之義者多矣。惟是親舊之送行者。或飮餞于都門。或班荊於江郊。均出惜別之意。而然其足不臨巨壑之深。目不覩孤槎之危。則猶未知此別之難且苦也。若余者。有異於是。治船而載其行。泛之無涯之海。令公影響。將不聞不覩於怳惚瞬息之間。則其愕爾而驚。隱然而憂者。視之覩門江郊之別。尤當如何也耶。余於親舊之別。本不喜文字相贈。而平日愛令公者。莫我若也。則今於令公之行。安可無一言贐也。朱墨酬應之暇。艱難思索。搆得近軆四首。以叙別懷之萬一云爾。贈別不關楊柳枝。送君仍有勖君辭。唯忠信可行蠻貊。大丈夫何擇險夷。巨壑常尋看坦途。片帆容易涉長崎。歸時願採金光草。滿袖携來獻玉墀。四方專對古難人。妙簡終歸第一倫。龍伯戢波迎彩鷁。蠻胡引領覩祥麟。代揚威德言如綍。藻繪文章筆有神。行近扶桑看日出。定擬宸陛取光親。說到龍蛇淚不收。二陵松栢至今愁。久貽楚國先人辱。忍忘齊襄九世讎。宇宙寂然無義士。金繒徒爾賂蠻酋。請傾東海波千斛。快洗靑丘萬古羞。蓬萊舘裡笑相迎。六月炎蒸慰遠征。杯酒團圞非取樂。笙歌嗔咽捴含情。知君忠節天應祐。老我柔膓感易生。別後容顔何處想。沒雲東畔月分明。</text>
<title>贈通信副使任守幹用譽</title>,<text>秦皇漢武騁望地。蓬島瀛洲日月長。不有仙緣那踐歷。况持金節更輝光。平生許國懷忠信。萬里宣威慴倔強。領覽海天天外海。歸來誇我壯遊章。</text>
<title>贈通信使事官李邦彦美伯</title>,<text>身許邦家不顧私。眞知輕重是男兒。陸生宣詔南蠻日。彦國爭書北虜時。豈但文章驚異俗。亦應威德服遐夷。鯨波萬里歸來早。好趁黃花共一巵。</text>
<title>都事朴聖輅載仲。以兼接慰來到本府。五十日團圞。其間鎭日所爲者。非射帿則着棋。非着棋則觀樂。且偕往釜山舘。觀差倭朝貢。且偕往永嘉臺。登信使樓船。聯翩遊賞。日不暇給。述此以贈之。</title>,<text>亞使星軺映赭袍。妙年文彩壓凡曹。竹林觀射三呼動。梅閣圍棋一着高。卉服拜庭堆玉帛。樓船駕海帖風濤。笙歌又引嘉臺興。事事繁華色色豪。</text>
<title>信使趙令大年。辛卯七月初五日。發船到佐須浦。寄書於飛船之便。故以詩謝之。</title>,<text>鎭吏催傳海外書。拓窓驚起喜何如。風波前路猶多險。珍重千金愼莫踈。</text>
<title>且寄從事官李美伯</title>,<text>千里書回碧海東。美人消息帶秋風。遙知蓬島烟霞色。盡入詩囊領略中。</text>
<title>通信上使趙大年。還到佐須浦。待風者數十日矣。舘倭報飛船將入歸。倉卒未暇作詩。遂集古人詩句。以寓所懷書而寄之。</title>,<text>所懷伊人。乃在碧海之東隈。萬疊春波起遠途。胡爲乎來哉。東風兮東風。爲我吹行舟使西來。</text>
<title>寄贈尙州使君鄭敬叔</title>,<text>同飄霜髮再踰嶺。吾輩功名迄可休。安得一鞭先着去。洛城詩酒任優遊。吾宰安東時。彼宰醴泉。吾宰東萊時。彼宰尙州。前後一時佩嶺印。故曰再踰嶺。</text>
<title>復寄鄭敬叔</title>,<text>聞說峴山梅閣梅。淸香久待使君來。梅牋一幅聊相寄。畵萼何如笑萼開。</text>
<title>寄權靈山斗經</title>,<text>故人閑卧石壇雲。能憶江潭舊使君。湖閣逢迎如夢寐。龜城追別感殷勤。重來嶺外淸談阻。遙望山中別恨紛。昨者延州纔寄札。一般懷抱有云云。</text>
<title>權叔章移配延日。因便寄韻。</title>,<text>昔余公竹按花山。遷客江南未賜環。顔面每憑文字上。交情還托弟兄間。延州今幸萊州近。覊思何如別思殷。炎海瘴氛深可畏。願言珍護保衰癏。</text>
<title>寄贈花山李悅卿</title>,<text>從遊結髮奄驚霜。知子平生莫我詳。何處得來佳品質。世間難見好文章。英雄落拓風期晩。嶺海沉淪契濶凉。忽憶湖樓詩酒會。可堪雲樹隔蒼茫。已上詩</text>
<title>嶺南地圖序</title>,<text>余於辛卯夏。膺萊府之命。歷拜廵相於達城。壁間有一障子。卽嶺南七十州地圖也。山水去來。道里遠近。纖悉而無漏。此眞關防之不可無者也。到府數箇月。因事而求見本道地圖。府吏對曰。無有。鄕老亦曰境內無所藏。余甚慨然。遂送畵師于達營。模一本作簇。留藏于本府。盖鳥嶺以南山川形便。州鎭布置。瞭然於一幅紙上矣。後之覽此者。閱驗而有資焉。則庶乎有益於臨機制變之方。而亦有以諒余留藏之意也。</text>
<title>嶺南海防之圖序</title>,<text>我國之八道地圖。印行于世者固已有之。然而擧其大綱。病在踈略。余到是府之後。別求本道地圖之纖悉者。藏諸本府。抑又思之。襯切於本府者。宜莫如海防圖。故廣加搜訪。模得一本。又藏之。盖自梁山至河東。其間上下數百里。營府城邑。鎭浦障堡。昭然羅列於紙幅之上。一開眼。可知海防形便矣。卽今聖化遠被。邊域雖安。不幸他時有意外之警。而後之按是府者。就此而察驗焉。則庶幾爲籌邊之一助云爾。</text>
<title>萊山地圖序</title>,<text>余於辛卯。來按是府。凡諸施措之際。軍官之摘奸。官差之往返。宜以道里遠近。考勤慢而定式例。故求見本府地圖。府吏對以本府元無藏本。噫。軍官之摘奸。官差之往返。特其細細事耳。此府以南邊鎖鑰。朝暮待變。則莅是府者。必先領略山川而後。可以爲隨時應變之方。是圖也。烏可無也。遂令境民之慣習於此府者。先畵一本。且廣詢解事數人。釐其訛誤。乃令畵工精寫一本。並與嶺南圖海防圖而藏之。一道形便。可以坐此而揣摩矣。顧余拙劣。雖未能有所猷爲。繼我而來者。若能按是圖而指畫。則其於禦侮之方。亦豈無少補也哉。已上文</text>
<title>肅廟御製御筆詩板小識</title>,<text>右昔在乙亥。故判書臣吳道一。出按本道時。我肅宗大王所賜御製詩也。奎章寶墨。賁寵於藩臣之行。誠千古所罕覯者。不但宜藏之私家以爲寶而已。况玆堂也。實道臣承流宣化之地。尤合表揭宸翰。以爲一邦人之榮也。臣正臣適按是道。玆敢敬模一本。鏤之以板。庸揭于壁。時卽上之四年甲辰初秋也。</text>
<title>江陵詩板小識</title>,<text>正臣於文靖公江陵詩板。窃有訝惑焉。前後兩律是已。一處題詠兩什例也。前後兩什同韻亦例也。而此則不然。第一句六字同。第四句五字同。第五句第六句。排置雖例錯。文字恰同。第七句六字同。第八句七字皆同。大抵兩律。雖有差殊處。範圍意致則皆同。考見其年月。則春夏雖殊。癸亥則同。或者古來詩律之家。亦有是例否。抑又思之。東里公於列刻樗軒公以下諸詩之時。或從初本而致此否。且正臣尤有所感。文靖公小序。有曰。獲覩三世遺蹟。而樗軒公一作之外。兩世遺篇。今無存焉。此豈不爲後生之感耶。不勝恨惜。略此謹識。已上文</text>
<title>敬次先祖文靖公韻</title>,<text>槐陰漸薄柳條殘。節序駸駸逼歲寒。客至叙懷月更好。詩成遣興酒初闌。蒼顔老矣逢場倦。粉黛徒然作畵看。楓岳上人秋有約。煩君莫說蜀道難。又吾祖文章感紫霄。孤忠炳炳大明朝。千秋志士無窮痛。語及崇禎髮欲凋。</text>
<title>蓬萊閣口號</title>,<text>金剛萬二好周旋。巡節初回覺薾然。日洗眼花殆百遍。曉梳頭雪恰三錢。幽禽近榻嬌仍語。小吏憑楹懶欲眠。時喚綵娥歌艶曲。蓬萊閣上望如仙。</text>
<title>浮萍閣。伏次曾王考文靖公韻。</title>,<text>隰有楚原有萊。吾祖鋤荒此徘徊。鑿斯池刱斯閣。於焉觴詠日幾回。淸芬去已遠。芰花空自開。八十五年輸一夢。小孫今又按節來。</text>
<title>敬題于曾王考文靖公碑閣</title>,<text>吾祖文章德業兼。庚辰按節鶴城淹。甘棠惠化傳謠遠。峴首遺氓墮淚僉。移樹舊碑添啄鏤。安排新閣聳觀瞻。餘生不耐羹墻感。詩頌揄揚愧鈍尖。</text>
<title>早起偶吟。用進退格。</title>,<text>老人恒少睡。未曉輒呼燈。畵角嗚嗚語。金鷄喔喔鳴。敲推緣底事。排遣信難能。拓戶襟懷爽。廓然旭日明。</text>
<title>原州宣化堂西庭。手植木蓮花一株。</title>,<text>宣化堂前擲獨盛。移來更覺木蓮新。明年爛熳花應好。物色分留與後人。</text>
<title>洪氏集勝堂。敬次先祖文靖公韻。</title>,<text>園林勝槩供雙明。岳色溪容晩更晴。盡日憑欄閑點檢。野人遙送叱牛聲。境僻村深塵事稀。眼中雲物攬淸暉。觀風自是牛鳴地。不怕肩輿入夜歸。</text>
<title>昭陽亭。敬次文靖公韻。幷序。</title>,<text>此卽先祖文靖公按道時作也。余登昭陽亭。遍閱壁間諸作。而獨此詩漏焉。無乃當時未及掛楣而然否。玆亭形勝。甲于關東。而使吾先祖此詩。泯沒無傳。則誠詞垣之一大欠事。遂敢鏤板而懸之。仍以一絶敬和。庚甲居然八十回。山川如待小孫來。今行遍踏關南北。是處登臨最快哉。</text>
<title>敬次先祖文靖公寧越客舍板上韻</title>,<text>竹樓何處在。山月可憐明。芳草年年綠。寃禽夜夜鳴。世傳嚴戶長。天出六先生。最是淸冷浦。千秋咽恨聲。</text>
<title>敬次先祖樗軒文康公竹西樓板上韻</title>,<text>矗矗奇巖澹澹流。祖孫前後此登樓。百年遺澤甘棠老。三榜高名寶藻留。竹外依然曾照月。沙頭宛爾舊眠鷗。乍過珠觀猶興感。可耐行經卄六州。形勝關東第一樓。樓高五月炎疑秋。架巖飛栱留雲氣。枕水危欄蘸玉流。淸賞叶心酬宿債。嬌歌悅耳慰覊愁。明朝畵角催前路。慙愧烟波自在鷗。</text>
<title>敬次先祖樗軒文康公江陵客舍韻</title>,<text>溟州開府問何年。析木東墟別有天。關嶺蜿蜒雲霧裏。欝陵明滅莾蒼邊。樓臺花柳千家雨。城郭桑麻十里烟。堪詑祖孫三駐節。古來名勝屬詩仙。</text>
<title>集勝堂。敬次文靖公韻。</title>,<text>塵羃紗籠委草蕪。洲翁詩敵輞川圖。吟來偏惹羹墻感。此地堪爲屋上烏。</text>
<title>敬次先祖月沙文忠公淮陽客舍韻</title>,<text>吾祖文章在。名垂宇宙長。詩曾有顯晦。世亦幾滄桑。鬼護應知寶。紗渝尙帶香。羹墻無限感。獨立倚斜陽。</text>
<title>敬次曾祖白洲文靖公海山亭韵</title>,<text>仙人手裏葛陂筇。散擲東溟峙玉龍。安得化爲靑鶴翅。戛然啼上最高峯。</text>
<title>敬次先祖樗軒文康公叢石亭韻</title>,<text>恠恠奇奇波上峯。紫瑠蒼玉淡還濃。撑空砥柱經千劫。浮海秦橋架萬重。苔沒述郞遊處碣。根盤貊國在時松。扶桑咫尺邀明月。蓬島羣仙若可逢。</text>
<title>到平壤。次書狀官韻。</title>,<text>淸明時節雨師催。柳眼欲眠花欲開。自憐老興全消歇。虛負烟霞乙密臺。又覊愁病抱信同然。悄坐寒窓類縛禪。賴有關西舊相識。淸談忘却五更眠。</text>
<title>到定州錄示正使 上使獨登將臺。周覽新築。邀我上來。而病不能往。以詩謝。</title>,<text>雄州襟帶國西扃。上相登樓察地形。進退實均憂一宇。乃心王室不遑寧。又飛騰氣象摩雲鶻。倦鈍形容卧壠牛。瞻望將臺難企及。強斟官酒瀉幽愁。</text>
<title>到肅川。次上使韵。</title>,<text>纔看月出失長庚。稅駕便憂明日行。何處神州尋禹蹟。卽今皮幣愧余情。可憐大小河危惡。爭似西南黨險傾。安得羽毛生兩腋。瞥然飛過數千程。又余於相國忝同庚。何幸追陪拭玉行。談笑劇來欽達識。毛皮剗去見高情。憐衰各共申申戒。怕酒尋常細細傾。唯願渴浮俱勿藥。未秋㫌節迅回程。上使有渴病。吾有浮氣。故末句及之。</text>
<title>次書狀官韵。示正使。</title>,<text>昨日重回賤降日。同槎幸有故鄕人。芳菲欲採相爲慰。磧裏無花不似春。</text>
<title>又次</title>,<text>東望家鄕首幾回。客懷頻向故人開。行厨異味雖多蓄。不及烏臺酒一杯。</text>
<title>龍川聽流堂。次上使韵。</title>,<text>邊州亦有好溪壑。面面澄潭繞白沙。雨氣籠山晴復暗。陽和催信葉爭花。盤饒美膳君宜酌。囊有新詩我欲誇。中夜不堪家國戀。倚欄高處望京華。</text>
<title>到龍灣有咏</title>,<text>昨到龍灣舘。邊城早閉門。山圍遼瀋遠。江豁義連分。吏語能傳譯。妓騎善奪旙。殊方多異見。剩慰客愁紛。</text>
<title>次書狀韻</title>,<text>名亭處處住征輈。一路風烟盡意收。點撿若論高下品。練光爲上次聽流。</text>
<title>入柵後。次書狀韵。</title>,<text>塞路迢迢逐後塵。山川民物漸看新。玆行可謂觀周制。愧殺燕南擊筑人。</text>
<title>到瀋陽。次正使韵。</title>,<text>盛京雄壓偌泥灣。掎角遼陽日往還。馬畜千羣皆可戰。鉄城重壁不須關。寶林玉塔銘皇寢。曇海金光耀佛顔。到底輒詢前昔事。王程雖急我心閑。</text>
<title>次正使韻</title>,<text>廣漠無林可索鞭。長時行役日如年。天邊一抹遼東嶂。磧裏雙流白塔川。賈轂近轎腥觸鼻。郵人勸馬喚驚眠。殊方飮食難調胃。酒是駝酥肉是羶。</text>
<title>燕京有咏</title>,<text>搖搖㫌旆歷山川。三使聯翩迭後先。河渡滹沱徵漢蹟。廟瞻淸節想殷賢。羗兒亦誦元豊學。戎市猶傳萬曆錢。人物衣冠非昔日。不堪收拾入詩篇。</text>
<title>返節日。次正使韻。</title>,<text>吾行亦可謂觀風。忍滯腥塵獷俗中。愁伴病騏囚別舘。快隨飛鳥脫樊籠。來時春菜萌初動。去日秋禾刈欲空。馬首漸東家國近。此心開豁喜無窮。</text>
<title>段家嶺。次上使韵。</title>,<text>奔川逝景不相休。節序居然迫火流。儀部虐炎曾被困。段家淫雨更堪愁。厭看惡饌傷衰胃。默筭歸程欲白頭。多荷相公勤勉勖。從玆勇往莫淹留。到段家嶺。大雨連日。故云云。上使每以吾晩發譏責。故末句云云。</text>
<title>還到兩水河。次上使韵。</title>,<text>十日長程五日違。雨師多戱泥吾歸。中丞老薾痎妨食。上价憂勞瘦緩衣。久縶馬蹄驕欲走。乍晴人氣快如飛。嗚嗚畵角驚夷落。催向沙河趁夕暉。</text>
<title>還到義州書示上使</title>,<text>閻王差使滿中堂。百態千嬌解斷膓。可笑護軍多老㥘。每朝勤服固精湯。上使答曰。聞有好藥。願分送云云。</text>
<title>龍灣枕上有懷</title>,<text>龍灣以北二千里。三月含綸七月回。遼塔牌樓天下壯。樂林灤廟畵中開。神瘦閱覽無餘恨。才拙詩篇不暇裁。幾處題名留逋債。薊門烟樹夢悠哉。</text>
<title>歸路。登練光亭。一云。癸巳五月。以迎勑中路問安使。居宿此亭時作。未知孰是。</title>,<text>世間名實鮮相符。獨有玆樓擅海區。處自擇高豪氣象。視難窮遠濶規模。崇墉動盪魚龍窟。亂峀依微水墨圖。烟火萬家催夕爨。女娘爭汲玉葫蘆。</text>
<title>敬次李尙書延謚韻</title>,<text>西平勳業再吾東。兩世勤勞斷斷忠。毅節死於雙嶺日。英聲繼以故家風。朱楣揭標名均炳。紫誥頒恩秩▣隆。快覩祖孫延美謚。主翁嘉與衆賓同。</text>
<title>次金同樞英震回榜重巹韵 乙丑。端陽。</title>,<text>彩服雙雙舞袖翩。蟠桃花映雪中天。已知難見重牢日。何况兼逢舊榜年。喜溢門闌徵積善。慶延蘭玉擁華筵。若翁眉壽㝡無以。聞說靈湖繞宅前。</text>
<title>望湖樓酒席。謹次靑鳧使君堂叔韻。▣▣七月初八</title>,<text>衆樂爭淸唱。雙雙舞袖翩。客來初合席。酒罷更憑軒。蘭麝熏成靄。綾羅匝作園。咿唔消永日。相對惱詩魂。</text>
<title>次圃隱鄭先生望京臺韻 丁酉榴月</title>,<text>萬古雲霄一羽橫。遺篇圭復愴余情。不磨名載三韓史。未沫魂遊半月城。箕子以來承絶學。伯夷之後得先生。文章道德兼忠節。宇宙寥寥莫與京。</text>
<title>歲戊戌端陽追寄關東伯</title>,<text>關東形勝擅三韓。琴鶴重携九載間。卄六州臨曾按地。萬千峯對舊看山。㝡愁海島乘槎遠。好占屳區佩竹閑。夢想蓬萊那可到。自憐勞碌老塵顔。見說關東荐阻飢。問君何策濟瘡痍。方農又値齊苗槁。先務要須魏粟移。千里澄淸輸攬轡。一同巡察屬褰帷。民謠他日徵嘉績。應播甘棠勿剪詩。</text>
<title>挽金恩津南陽大夫人</title>,<text>通家小子接芳隣。久服山南行誼純。壽有靈春八十歲。尊爲方岳大夫人。熊丸嚥苦勤慈誨。象誥推封荷聖仁。豊福世間無所憾。好隨龍釰會延津。</text>
<title>代嚴留相挽洪參判</title>,<text>翩翩仙鶴自三淸。夙歲騷壇大有聲。寵簡貳卿金帶煥。化宣方岳黑頭榮。閒居弄墨葡萄活。漫興題詩錦繡明。人事遽隨泡幻盡。不堪衰淚濯雙纓。</text>
<title>余以經歷甲申秋。來佐是府。越明春。移憲職。適方老母病篤。不得捲還。遂退處于馬君家。臨行留贈二絶。首作謝其珍重之情。末作申以勉戒之意。此皆出於衷素。以替他日顔面云爾。乙酉募春。</title>,<text>枕流高閣做閒眠。絶勝黃堂惱訟獄。况得風流賢主人。日携壺酒醉歸客。看君白晢美如玉。胡乃優遊可惜年。居養所移深可畏。須從簡策學前賢。</text>
<title>甲申初秋。奉贐李台赴燕之行。幷序。</title>,<text>人皆艶承王命泛槎涉灣者。盖吾箕邦之人。生乎僻壤也。不賓于上國。無能進一步於環域之外。▣▣出彊者。必艶之。今於副价令公之行。余不以衆人之▣爲艶。窃自唶嗟。獨何以哉。令公神鑑燭機。濶袖貯策。南臨嶺海靜。西出隡水淸。苦蘖自持。游刃紆餘。西南數百年積弊。公能一朝湔滌盡。倘使之究其柄用。罄其蘊抱。則奚止澤一州一方之民而已。國之大夫士。咸惜其斂惠不威。固已有重外之歎。况此異域行李。尤非遅回外省者之比。此吾所以不爲艶而爲惜者也。噫。粤瞻中州。冠屨已易。歲星重回。天運不復。公將何所觀禮樂。公將何所考文物。公將泣麥秀之墟。淚荊棘之駝而已。則此行之可惜。不可艶。又非特向所云云。然山河之峙流。城府之控扼。自古今也。觀其峙流之宏深。益豁我恢谹之氣。察其控扼之壯。固▣▣吾綜錯之籌。▣而措諸施設。發爲事業。凡於活國濟物之謨。無往而不得其宜。則此行於公。亦不可謂無得矣。余將回唶嗟。起艶慕而其所▣▣之也。亦非彼艶者之艶之而止。▣余略叙悃愊如右。又題近体詩二首。以艶令公之行。公在西關歲失和。夙宵籌畫不遑他。練光浮碧閑簫皷。巫峽晴川自綺羅。風月能無落莫否。歸來應有夢思多。星槎此去游應遍。舊使風流長幾何。司馬高名四國知。富公專對一時推。聖朝妙簡恩偏重。王事賢勞義敢辭。霜獵薊門寒葉墜。雪埋燕塞凍雲垂。願▣努力加▣飯。敀趁獵梅花未衰。</text>
<title>繼祖窟謾吟。書眎霑上人。己巳季夏。</title>,<text>雲霧蒼茫隔幾重。一望難得爽塵胸。靈風吹捲忽聞豁。縹緲東南三四峯。</text>
<title>飛仙臺。次前韻。</title>,<text>靈派一道霧中來。上下仙臺曲曲雷。峯頭恠穴添奇賞。匡坐沉吟却忘回。</text>
<title>洛山寺。謹次家親韻。追寄霑師索和。</title>,<text>花亭風雨滿衣襟。捲却淸罇坐樹陰。晩倚義相臺上望。滄波萬頃盪人心。</text>
<title>謹送北伯兪公按節之行</title>,<text>南關建節又咸州。腰帶黃金尙黑頭。從古沛鄕稱勝地。卽今方岳屬名流。淸襟淡泊操心苦。雅度雍容鎭物優。一路經綸談笑了。春風閑卧樂民樓。</text>
<title>金亞使天與氏。壽親宴。謹呈一律。己丑。端陽。</title>,<text>鴻樞崇秩侈君恩。天爵安安大耋尊。詩禮庭前趨孔鯉。起居堂上見曾元。鳩筇徐捧神仙閣。鶴髮恭陪翠白軒。這處怡愉開壽酌。拙詩遙贊行之源。</text>
<title>敬次東崗相公回榜宴韻</title>,<text>靑衫赤舃事無前。蓮榜重回六十年。鶴髮婆娑花影熏。世間那復有玆筵。</text>
<title>題高祖考月沙先生甲契帖後 乙巳仲春。江原監司時。</title>,<text>嗚呼。此余高祖月沙先生甲契帖也。是帖也始於隆慶乙亥。成於萬曆己亥。盖已百有五十年所。間閱兵燹。滄桑屢換。而幸不至泯滅。至于今流傳於世。吁亦奇矣。帖中諸公。凡三十人。或文或蔭。不公卿則郞宰。何其盛也。書其姓名。書其字號。又書其鄕貫。至於生月生日。科甲官秩。無不纖悉。何其詳也。春秋令節。樽酒團圓。居則相隨。出則相餞。死葬則相救恤。何其厚也。懶眞旣序之。先生又跋之。唱酬詩什。又至三十餘篇。童年結社。歲寒交勉。雅懷眷眷。終始罔間。又何其勤也。前輩風流之篤。一代交際之好。實前古所罕聞。而摩挲點檢。爀爀若昨日事。後生羹墻之慕。庸有其極。抑余有感于中者。先生之言曰。或慮死後。後裔不續。丁丁遠響。各宜戒勅。不廢舊好。能使蘭亭再春。竹林生色。豈不韙歟。噫。先生之意至矣。凡爲子孫者。孰不欲世世相好。毋墜前誼。而年代寢遠。落落星散。或東或西。曾不知某人之作某方。又不知某人之爲某子孫。昔之同庚同社。而今便爲路人。昔之肝膽相照。而今不識其面。蘭亭之再春。竹林之生色。固不敢望。而甚至於王謝遺裔。不知有蘭亭故事。阮嵇殘孫。不知有竹林勝躅。則誦先生之言。而追先生之意。寧不俯仰興懷。咨嗟而感慨也耶。余適按節東來。晩始聞此帖藏于境內朴君世垕氏家。幸得以寓目。朴君卽芝浦公之五代孫也。未知此外。亦有當時往復故蹟否。惜乎。余老且病。無由一造其門。握手以講舊歡也。舊帖年久渝汚。輒敢移寫繕粧。仍附短識。以寓感慕之懷云爾。</text>
<title>題劉君泰雄袖傳詩軸後 甲申季夏</title>,<text>凡詩軸。責在傳遠。此實詞林勝事也。世之觀覽者。固應慕悅無窮。而然其珍護寶藏。猶不若其子孫。又或流傳失所。年代寢遠。而忽至於泯沒無傳。則是尤可懼而可惜也。劉君泰雄。袖其傳家詩軸。叩余以示之。就閱其軸。其中有吾先祖月沙先生所題詩若序。盥手敬捧。令人有羹墻之感。余竊不勝其愛玩。繼而有弊淪失之慮。遂敢截而取之。以補家藏。庶幾益壽其傳。謹復手寫一本。因前編列。而略叙顚末。如右云爾。</text>
<title>丁酉記夢</title>,<text>丁酉四月二十一日亥子間。夢與宗人四人。入樗軒先祖廟展謁。仍奉審畵像。則舊本掛於主壁。新本捲而成軸。奉安于主壁之西邊交椅上。宗人等取交椅上所安新畵象。而降置于舊畵像之下。展而奉翫。恍惚之間。有一長者。立于新畵像之邊。雖無所言。宗人等皆以樗軒先祖神靈待之。其長者。亦以先祖自處。吾謂宗人曰。舊畵已爲弊件。則藏置可也。新本捲軸奉安。則每每開見之時。致傷甚易。不如掛壁而籠紗。如此則可免致傷。宗人等未答之前。先祖有言曰。汝言甚是矣。奉審畢。宗人等將爲退出。先祖尙立于廟門之內。吾乃奉問曰。先祖在世時。有功勞於國家。世人所謂輪回之說。果非虛事。則先祖必已出世。何乃在廟耶。抑中間歲月多。其果已曾還出。而今未及復出耶。先祖答曰。此等說話虛誕。聖人曾無所言。則吾豈可妄有所云云耶。但有可言之言。平生做善事。且責己而不責人。則自然好矣。此言非但欲利益於子孫。亦合於勉後學之道矣云云。此外無他言矣。夢覺後。嘿想先祖顔貌。則身長不長不短。面色紅潤。面板非方。面額高而廣。頤尖而結。大抵面本平正。眉廣目朗。而其目不露不深。不小不大。以目樣言之。則圓而不長。鬚髯則踈髯不多。雖有左右鬚。亦甚踈小。鼻梁中間。西邊。有瘢痕如桃葉狀。以藍紬小片付之。吾於拜謁時。奉問曰。面部有何所傷而覆之耶。先祖答曰。吾本有瘢痕。而瘢痕上今適有瘡。恐其觸風。以物覆之矣。大抵言之。相貌非魁偉。又非威重。但資禀英明。規模良善。語音則如巨鍾聲矣。覺後恐其遺忘。不敢起動。仍卧而促燈。呼兒倩草。謹識。</text>
<title>水村新居上樑文</title>,<text>樗櫟擁腫。已無用於淸時。松栢瞻依。幸得所於樂土。菟裘晩計。丘壑初心。自昔山水棲遯之流。鮮占桑榟丘墓之所。伊穎泉石遠隔瀧岡之新阡。武夷山川猶阻丹陽之舊隴。楊子雲之岷嶺。徒聞田宅之遺傳。陳無己之思亭。只叙墟墓之悽愴。惟玆丘之小築。兼衆美而俱全。自可奉先而樂生。何待求田而問舍。主人禽尙雅趣。馬卿倦游。州縣徒勞。困眼前之簿牘。富貴非願。愧身上之簪纓。頻驚末路之風波。莫保故家之文獻。北海之年倐至。可惜餘齡。東岡之陂猶存。庶守遺業。羡黃昬之返鳥。效碧山之焚魚。栗里賦歸。春入五柳之巷。承明厭直。夢斷八花之甎。映帶溪山。自饒採釣之興。展掃丘隴。可續香火之供。樗祖遺風。猶尋繫牲之碣。圃翁勁節。空瞻下馬之陵。玆闢一區之淸幽。已見數椽之突兀。桑柘交蔭。依然輞川之圖。芋栗滿園。宛爾錦里之宅。阿兄小侄。接垣籬而追隨。野叟溪翁。薦魚蔬而交錯。墳典涵泳。溯羲軒而同遊。杖屨逍遙。混樵牧而相忘。楊花簾幙之句。咲仝父之豪情。藜羹布被之吟。慕堯夫之眞樂。何憂擡頭不起。始審容膝易安。助擧脩樑。恭伸短誦。拋樑東。溪邊松盖望童童。山蔬洗出淸泉煑。美味無由獻兩宮。拋樑西。揷水仙巖楓櫪迷。隱約數家依谷底。隔岡相喚小壺提。拋樑南。黌堂蒼檜半天參。聞鍾老衲攀松棧。深處方知隱妥藍。拋樑北。小砌移花園種竹。不待參軍舊手板。文山雨後看晴色。拋樑上。北極高高拜相向。欲望蓬萊雲五色。重重烟霧鎖千峯。拋樑下。淸溪活活原頭瀉。田中種秫水中禾。鋤鍤吾將學老稼。伏願上樑之後。詩書業進。園林趣成。鑿井耕田。一丘之樂自足。登臯臨水。四時之興不窮。李衛公之治庄。期永傳於子姓。王右軍之誓墓。庶毋忝於祖先。</text>
<title>敎江原監司李台佐書</title>,<text>方岳之裁處事務。必貴其彌綸。朝廷之簡擢才能。豈拘於資級。肆輟東壁論思之職。特畀上游廵察之權。睠彼穢陌舊墟。實惟嶺海奧壤。人居稀少。卄六州之星羅。地利險要。百二關之天設。石田磽瘠。每罹旱魃之灾。井地錯紛。居多豪強之並。飢饉連歲。閭里有九空之嘆。供億隨時。公家無一定之制。故玆田案之改正。盖欲民國之俱便。凡人易於狃安。莫究更張之本意。而民難與慮始。遂致怨讟之先興。功役未收。抨彈遽及於按使。議論不一。利害莫决於廟堂。顧今敗局之收碁。必待巧匠之代斲。惟卿中正其禀。敏訥之姿。故家猶有遺風。世德罔墜。華聞粤自少日。人望所歸。有通達之才。而濟之以諳練。有簡約之操。而守之以剛方。遂擢第於大庭。仍秉筆於內閣。掌絲綸於詞掖。對揚王休。握氷鑑於選曹。甄別庶品。南維持斧。按廉之道必公。北閫參籌。彈壓之威允著。盖其才適用於內外。故厥職咸稱於後前。惟玆量事之彌縫。必愼其任。果然廷議之遴選。乃屬於卿。玆授卿云云。卿其式彈歷試之能。庸軆超授之意。察民願之攸在。來旬來宣。念田政之未完。或張或弛。黜陟官守之勤慢。務恢公明。鎭綏井閭之繹騷。要在摩撫。所急者勉旣厥事。其他則自有故常。禀處專裁。另加周愼。策應經理。亦宜商量。予所委任者斯隆。卿其軆行而無怠。於。乃祖積勞王室。曾上均田之章。惟卿宣力維藩。毋替紹先之績。治政遹追於休美。委畀宜副於簡知。故玆敎示。想宜知悉。</text>
<title>大殿誕日箋文 乙酉八月十五日。代巡相作。肅宗朝京畿都事時。</title>,<text>天啓上聖。誕膺泰亨之期。序屬中秋。載回震夙之日。八域同慶。百祿攸宜。恭惟舜哲堯仁。禹勤湯敬。三十載御極。與物皆昌。八千歲爲春。降年惟永。玆當虹琉之節。益迓川至之休。伏念待罪藩維。懸想楓陛。手足舞蹈。縱阻獻賀之班。文字形容。敢弛祝聖之悃。</text>
<title>敎平安監司李濟書 辛卯正月。副校理時。</title>,<text>王若曰。星槎將泛於瀛海。旣簡含綸之材。玉節洊擢於藩維。盖重作屛之任。而卿才咸宜於左右。故予命至煩於再三。睠彼箕封。寔我天府。山川道路。西北綰夷夏之交。亭障樓臺。表裏壯關防之勢。刁斗久卧。備禦之謀失宜。冠盖相望。接應之費無筭。矧今民飢之荐酷。繼以冦警之方殷。井閭殆空。道殍多塡壑之慘。涯岸無阻。風檣有犯境之憂。肆致遠近之繹騷。莫救公私之罄竭。嘅今日緩急無恃。政發中朝之嘆。視諸路倚靠有加。宜揀十連之任。非其人則莫可。膺是選者惟艱。惟卿守其恬冲。輔以文雅。華聞藹蔚。夙負公輔之期。素履堅貞。本少榮利之念。惟其才學之俱贍。所以聲績之允彰。黌舍嚴科。靖士趍之澆躁。銓部佐政。振朝儀之激揚。直道難容。人或有擠排之甚力。衆惡必察。予獨知孤介而不依。逮海島奉欽往之綸。而台鉉有惜行之箚。忠信副專對之責。雖重德意之遐宣。安危仗弘濟之才。不宜此時之遠出。纔授南服之重寄。旋有西閫之移陞。簡掄惟在予心。無非委托之眷。任用必當其器。不憚遷除之頻。銷潢池之釰刀。初思龔遂之治。壯北門之鎖鑰。今得冦準之能。盖昔試可於兩藩。已著乃績。顧玆屬事於一面。無如卿賢。玆授卿云云。勉盡良圖。毋替寵命。觀風察俗。孚惠澤於疲氓。黜幽陟明。示勸懲於列邑。至於撫摩調鎭之策。亦在猷爲區畫之宜。簡閱戈矛。縱煩直指之巡撿。提挈綱紀。寔仗方面之按廉。沿江之習俗甚頑。宜嚴犯越之禁戢。控海之防備當飭。詎忽把守之瞭望。若夫禀斷而專裁。並加周愼。其他策應而經理。惟宜商量。於戲。曾坐席之未溫。今露冕而復出。利器當別於盤錯。予旣寬西顧之憂。王事不擇乎險夷。卿宜軆上簡之重。故玆敎示。想宜知悉。</text>
<title>冬至箋文 甲申。開城經歷時。代留相作。肅宗朝。</title>,<text>陰陽之運往必復。可見天心。位育之化久則徵。寔協皇極。亨嘉之會。福慶攸同。恭惟日新又新。天大亦大。齊七政而煕績。荗對發生之功。順一氣而調元。敬授平成之象。玆當長至之候。益膺大來之休。伏念再叨分司。益殫晩節。吾王庶無疾病。告父老而欣欣。國家必有禎祥。祝聖壽之萬萬。</text>
<title>正朝箋文 代留相作</title>,<text>三元冠四時之序。天地回春。一德爲五福之基。神人叶慶。叢霄瑞色。匝地歡聲。恭惟績撫五辰。道齊七政。發育萬物。與乾坤而同功。照臨四方。若日月之並曜。玆當履端之節。益膺鼎來之休。伏念猥以劣才。久叨重寄。無絲毫補。未贊財成輔相之宜。於千萬年。恭獻悠久靈長之祝。</text>
<title>肅宗卽位三十二年進賀箋文 代留相作</title>,<text>軆仁足以長人。誕膺寶曆。至治於斯爲盛。文致太平。喜溢臣民。慶關宗社。惟恭克紹先烈。將多前功。五百年有興。旣啓靈長之運。三十載臨位。恒存謙挹之心。勉循貳極止孝之誠。爰擧兩朝已行之典。伏念幸遇盛際。獲覩宏休。西都久留。縱阻鰲抃之列。北辰遙拱。願效嵩呼之忱。</text>
<title>中宮殿痘患平復後賀箋 辛卯。東萊時。代巡使李宜顯製。</title>,<text>大殿箋文壼候失豫。方切臣民之憂。美痘底安。實關宗社之福。八域同慶。百祿攸宜。恭惟刑妻御邦。資內爲治。友好逑於周瑟。令德允孚。嬰斯疾於翟褕。睿念寔篤。幸賴皇天之默佑。獲覩翌日之乃瘳。伏念臣待罪嶺藩。懸想宸陛。手足舞蹈。縱阻獻賀之班。文字形容。敢弛祝聖之悃。中宮殿箋文黃裳有愆和之節。憂切臣民。美疢收勿藥之功。慶關宗社。至德攸致。諸福自臻。恭惟配日爲明。承乾以順。玉度貞靜。宜無榮衛之或傷。天氣流行。未免痘疹之有犯。幸賴神明之佑。聿致康復之休。伏念臣叨逢昌辰。與觀大慶。恪守嶺臬。跡雖阻於崇呼。遙瞻壼闈。誠則切於華祝。</text>
<title>社稷祈糓祭文 己丑元日。遣大臣攝行。時拜副應敎。在直中製進。</title>,<text>曰旣改歲。屬玆建寅。食哉惟時。展也民天。軆元者君。粒我惟神。有感斯應。保佑下民。周年屢豊。漢粟盈囷。神化攸曁。與物皆春。請報之德。期勿替禋。國社。天時聿回。盛德在木。氣始融。爰届東作。惟靈孔晰。寔主百糓。殖我嘉禾。繄神之德。福施穰穰。俾歲大獲。夫惟如是。神理乃得。則莫匪極。永世何斁。國稷。至哉坤元。寔神攸司。殖稼粒民。乃職之宜。言念洊荒。唉我民斯。冀施駿惠。順我民時。豊年穰穰。糓腹蚩蚩。惟神之賜。俾也忘玆。潔齊以將。不替享之。后土。民粤在陶唐。允后于稷。惕民阻飢。殖玆稼穡。民到于今。實受爾極。序屬孟陬。虔祈以糓。繄靈宜隲。俾歲大熟。三農遂業。八垓皷腹。於萬斯年。無替明禴。后稷氏。</text>
<title>輓詞[金尙星]</title>,<text>未信淳風死已休。公將大樸謝雕鎪。浮名柱史能知足。晩福汾陽但點頭。世事渾應欹卧枕。人情元不怒虗舟。莫言緣是天資好。傳得西溪學力優。春風桃李自漫漫。今世公惟不愛官。論議關頭緘似匏。功名塲外退似瀾。休將糟粕談醇酒。肯買臙脂畵牧丹。老圃寒花評品地。中間洛朔幾人完。通家生金尙星</text>
