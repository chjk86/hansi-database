<title>贈諸生</title>,<text>此心不可道。此情誰得知。如何棄馬戀。復作鰥魚悲。颯爽華鬢改。蕭條壯心衰。寧堪腸脰䐢。遂與塵世辭。朅來白雲山。閑詠紫芝詞。歸雲旣扄岫。明月時入帷。寂靜一爐薫。汗漫九垓期。亦足百歲耳。何須萬鍾爲。終焉斷還往。卽此卜棲遲。逐臭最可哂。問字來相隨。琴生騁雄藻。韓子含淸儀。靑松後來秀。白雪郢中兒。顧慚十駕資。幸得三人師。開編探奧旨。引酒傾深巵。預恐此日樂。未免相別離。傳聞銅琯灰。又報立春時。陽和已發達。塌翼詎差池。平生浮海願。忽去天之涯。好在二三子。念爾如渴飢。興仁門外柳。嫋嫋東風吹。相思海雲遠。折寄黃金枝。</text>
<title>贈熙上人</title>,<text>春風廻暖律。澗水鳴幽潺。裊裊門外柳。今朝已堪攀。我有雙白鹿。獨往靑崖間。他年倘相憶。訪我蓬萊山。</text>
<title>次韓生韻</title>,<text>萍蹤去復去。雲林深更深。此生已洗耳。何人可知心。韓君來惠然。不問浮與沈。同期紫霞想。仍贈白頭吟。粲粲瓊樹枝。幽幽孤鳳音。深情未云洽。塵事還相侵。明朝秣馬去。回首隔層岑。</text>
<title>贈李君士栗</title>,<text>斜暉隱微紅。春院閉深黑。是時江潭人。獨坐空歎息。憂端齊南山。眼末注北極。當我愁苦時。見君敷腴色。君能誦孟子。雄辯排楊墨。二十餘萬言。言言達天德。琅然珠似貫。聽之意有得。禪房散香氣。夜鐸困風力。杯深顔且解。井廢心寧惻。爲君歌此情。非君更誰識。</text>
<title>贈林上人</title>,<text>我昔遊東界。東界樂莫樂。層峯聳秋蓮。懸瀑垂匹帛。爾從東界來。爲說東界事。吾然一夜燈。爾拭三年淚。三年路超緬。十日情纏綿。贈我大谷梨。求我瑤華篇。感君重山岳。報君非瓊玖。物外松栢心。人間雲雨手。今胡告我去。去住多苦顔。氷橫昭陽江。雪積寒溪山。杖錫向此去。魂夢倘相遇。春風毗盧峯。共攀三珠樹。</text>
<title>上元夫人</title>,<text>岹嶢崑山頂。淸淺弱水流。弱水不可涉。相思三千秋。霜飛烟空闊。月照巖桂幽。乞君黃金液。換我紫綺裘。崑山有歸鶴。惆悵寄離愁。</text>
<title>贈遠上人</title>,<text>丹霞空門友。遠也爲師弟。恒河六牙象。玉山一枝桂。壯志旣染衣。淸言屢揚袂。丹霞不可見。見君如丹霞。忽忽離別難。茫茫道路賖。相思如念我。山月照山花。</text>
<title>贈默上人</title>,<text>俗子細而黠。上人狂而癡。狂而癡尙可。細黠多詭隨。我今畸於世。焉用俗子爲。春風白玉峯。好與上人期。</text>
<title>送宋都令</title>,<text>長長宋都領。高高歡喜嶺。君行向北堂。遊子思故鄕。綠蘿有明月。相思夢超忽。</text>
<title>醉歌行。贈安伯共。</title>,<text>我本遊名山。誤落風塵中。長沙一去一萬里。歸來鬢髮成秋蓬。安能欝欝久居此。紫陽之仙招我雲深處。人傳春州好。却向春州去。朝發昭陽江。晩登歡喜嶺。谷口聞鍾聲。林端照夕景。是時天地當嚴冬。憀慄寒風松桂叢。京師地遠淸平寺。末路人亡眞樂公。俯仰乾坤一洒淚。殘碑零落不堪讀。逝將猿鶴此幽棲。况有平生舊相識。淸香散道帙。綠酒傾深巵。露我靑松心。贈君瓊樹枝。還聞一陽生。玉琯春暉近。何事馬蹄間。終爲客星隱。相期携手九龍淵。白玉峯頭躡紫烟。屈指丁威歸國日。蕭條城郭幾千年。</text>
<title>淸平山迎送神曲</title>,<text>靑平山中鼓闐闐。歡喜嶺外雲冥冥。冥冥漠漠迷處所。神之未來長天靑。長天靑晩霞赤。婆娑亂舞日將夕。瓊筵竽瑟陳浩倡。神之來兮月華白。叢桂蕭蕭寒露零。長河渺渺層氷橫。層氷橫路斷絶。神之去兮何勞苦。飄颻六銖衣。寂歷三珠樹。願神留此千年萬年壽。淸平山中長作主。</text>
<title>贈凝上人</title>,<text>淸平沙彌最嗔客。寒宵催打二更鍾。是時道人醉不起。綠蘿月照芙蓉峯。芙蓉峯下凝禪師。擧手招我騎黃鶴。一擧超忽凌三山。再擧翺翔過五岳。五岳三山咫尺間。人人喚我爲神仙。歸來逍遙逍遙㙜。正是芙蓉蘿月天。道人欲結紫霞想。禪師猶戀靑蓮宇。禪師爲訪道人來。道人棲在三花樹。</text>
<title>贈儼上人</title>,<text>無爲子人中龍。前身劈海金翅鳥。霹靂夜下天王峯。道眼空四海。法門有二人。遠也爲之子。儼也爲之孫。精神皎潔氷壺象。言語鏗鏘金石聲。自從寫盡芭蕉葉。滿紙烟雲筆下生。見爾才似爾祖。知爾心把爾手。禪房寂寂夜鍾沈。叢桂蕭蕭寒月吐。怊悵明朝訪隱淪。世間離別鼻酸辛。何人更覓曹溪洞。萬疊雲山月一輪。</text>
<title>山鷓鴣詞</title>,<text>山鷓鴣行不得。碧霄彩霞沒。綠蘿寒月黑。苦竹嶺上秋聲起。苦竹嶺下行人稀。蒼梧雲氣鴈門霜。南禽北禽相背飛。鴈門迢迢一千里。此是行人腸斷處。憑君莫問南與北。君不聞想澄成國土。</text>
<title>盧書房歌</title>,<text>盧書房一雙眼。仰看天俯看地。天有紫微星。地有黃河水。黃河澄碧一千年。紫微迢遙九萬里。九萬與一千。時命兩難値。坐令身世逐沙蓬。白髮持竿蘭渚東。携魚日向長安市。紅粉佳人愁欲死。</text>
<title>鏡囊詞</title>,<text>江南女兒當窓織。染作春潭千丈黑。十襲珍包入尙方。五丁輸取歸東國。幾年箱篋有餘香。今日裁縫爲鏡囊。囊裏靑銅明似月。鏡中白髮冷於霜。靑銅可磨石可轉。唯有此心終不變。欲識此心長憶君。日日揭囊看鏡面。</text>
<title>紫桃吟</title>,<text>長安紫桃高枝聳。摘下氷盤淸露重。仙母初分漢殿香。漁郞又得秦人種。馬卿多病久沈綿。一片入口煩痾痊。不數張公大谷梨。寧同韓子華山蓮。蓬萊淸淺三千歲。浮丘仙人遙執袂。百尺黃塵那可留。明朝持獻蒼梧帝。</text>
<title>贈元參學</title>,<text>花宮星斗寒垂影。重疊春山聞夜磬。楚客初招萬里魂。胡僧暫起經年定。王孫草綠漸芳菲。松月留人歸未歸。歡喜嶺頭叢桂暗。芙蓉峯下怪禽飛。荷衣蕙帶宿雲濕。寶殿沈沈鬼神入。明日昭陽江上行。知君怊悵溪頭立。</text>
<title>贈眞上人</title>,<text>東風曉入花枝冷。玉琯初移晴晝永。乍聽氷泉幽咽聲。愁垂珠箔玲瓏影。蕙帷怊悵宿香濃。洞裏仙人那可逢。烟沈鶴駕三珠樹。月照瓊樓五夜鍾。簷鐸丁丁碎寒玉。王孫芳草萋萋綠。瀟湘歸去碧雲師。和我高山流水曲。</text>
<title>送覺上人</title>,<text>羲和鞭日鞭碎火。海霧濕鳶鳶欲墮。蓬萊微茫白銀闕。弱水浮天不可過。不可過行路難。𨃃跮躑何爲者。絳雪虛敎凡骨霜。黃泥半上禪衣涴。靈泉可漱芝可咀。歸兮歸兮且安坐。玉京群帝驂赤螭。三千年遲爾來隨我。</text>
<title>江樓曉思</title>,<text>西飛燕東流水。人生倐忽春夢裏。一夜悲歡不盡情。十年契闊無窮事。渚烟汀樹曉朦朧。曲欄珠箔星在東。蘭臺聽皷聲鼕鼕。風沙滅沒浮雲𩣭。</text>
<title>遊九龍淵。回寄柳西厓。</title>,<text>懸蘿暗鎖九龍洞。鶴背泠然縱飛鞚。紫簫聲裏宿雲低。白玉峯頭寒月湧。歸來惝怳邯鄲夢。不覺朝暉照高棟。怊悵江南無鴈過。此時此景誰人共。</text>
<title>別金生</title>,<text>朝暉照平陸。凍樹鳴寒風。我席旣未暖。我馬復欲東。東方碧海迷烟霧。卷入春城散花雨。花雨來時獨掩門。相思待向天台路。</text>
<title>盪槳詞</title>,<text>妾身嫁與弄潮兒。日日昭陽江上望。南風北風一吹衣。上船下船齊盪槳。桃花烟浪接烟空。渺渺歸帆夕照中。愼勿辛苦沙頭候風色。佳期蘭渚浮雲𩣭。</text>
<title>三月晦日送安伯共</title>,<text>龍潭春水深。鶴溪花亂飛。溪頭一片石。暫把東皇衣。霓旌羽蓋向何處。君亦因之渡江去。江草萋萋江樹靑。此時相別不勝情。路傍楊柳正堪折。應記山中吹笛聲。</text>
<title>山中別諸君</title>,<text>芙蓉峯高溪水深。梨花半作香㙜陰。共把千盃杜康酒。仍聽一曲伯牙琴。斜暉漫漫照磐石。溪水悠悠流日夕。別意與之爭短長。此後相思空望雲霄碧。</text>
<title>靑陽亭子</title>,<text>水南亭子無垢氛。朝朝暮暮南山雲。東窓虛老綠玉樹。路人猶說靑陽君。靑陽豪貴今蕭索。鷺渚鶖梁斜日曛。有客登臨重感慨。西風隣笛不堪聞。</text>
<title>夜坐卽事</title>,<text>此夜月華白。應爲遠行客。芰荷香動王孫池。琵琶聲出尙書宅。聲聲掩抑聲聲思。稍似潯陽閑夜時。我是江州白司馬。今聞此曲不勝悲。</text>
<title>觀碁 十歲作</title>,<text>局上周天象。分途十九行。雌雄相勝負。黑白互存亡。靜設關防險。閑銷晝日長。推枰餘一笑。滿袖竹風凉。</text>
<title>別西京</title>,<text>世故多離別。人生會面稀。無言唯握手。有淚自沾衣。古國空垂柳。遙山已落暉。松風嗚咽處。脉脉送將歸。</text>
<title>金城客館。次孤竹韻。</title>,<text>行人萬里去。駐馬飮寒流。芳草遍官道。晩烟生驛樓。旅懷渾似夢。春事半如秋。回望秦雲外。那堪戀舊遊。</text>
<title>魚面堡</title>,<text>爲客星霜久。馬前寒葉飛。鄕音隨地改。家信出關稀。自悔班超志。應知蘧瑗非。殘城聞擊柝。愁淚濕征衣。</text>
<title>壓胡亭</title>,<text>塞國悲寒望。人烟接鬼方。山圍孤障外。水入壞陵傍。白屋經年病。靑苗一夜霜。登臨最蕭瑟。衰鬢葉俱黃。</text>
<title>觀獵</title>,<text>曠望風沙外。行圍斗極傍。淺山籠帟幕。空磧散牛羊。節物初寒食。歸心更夕陽。天涯一掬淚。猶憶侍長楊。</text>
<title>井浦城樓</title>,<text>獨坐戍樓晩。棲鴉無數喧。海山籠霧暗。沙浦帶潮渾。作客空愁思。還家只夢魂。塹城壇上望。應見國西門。</text>
<title>初出國門</title>,<text>莫謂江南遠。玆行亦聖恩。應爲漢循吏。不作楚冤魂。斷岸蛩聲絶。高空鴈影翻。那堪解纜處。回首國東門。</text>
<title>謫中送朴甥</title>,<text>爾去向庭闈。余還掩舊扉。重逢難自料。一別更誰依。北闕春雲滿。西山夕照微。當筵欲忍淚。不覺已沾衣。</text>
<title>寄金仁伯</title>,<text>憶昨氷霜裏。孤舟送逐臣。却憐今夜月。分照去年人。嶺海書難達。江樓夢不眞。風塵心已息。萬事一沾巾。</text>
<title>贈性衍</title>,<text>憶到橋陵寺。攀援桂樹叢。御香燒影殿。天樂動花宮。自別雙林後。渾疑一夢中。長吟碧雲句。怊悵白頭翁。</text>
<title>寄舅氏</title>,<text>瓜葛元投分。葭莩幸結親。自多依樂廣。非是得潘仁。誰料乘龍客。今成賦鵩人。重恩偏感激。遺跡幾酸辛。皷角胡山暮。烟花漢苑春。聊憑入京使。遙爲一沾巾。</text>
<title>送鄭立夫出鎭關北</title>,<text>關城候火照氷河。雨雪霏霏上隴多。塞外摠戎思寇準。禁中論將得廉頗。雄圖少日曾投筆。廟略如今屬止戈。努力邊頭須鎭靜。漢家方受郅支和。玉節琱弓出禁闈。劍光遙逐陣雲飛。千群組練隨聲勢。萬里山河入指揮。吹角麗譙關月苦。揚旗荒徼磧烟微。因風爲向殘兵道。能記前年舊繡衣。</text>
<title>題簡儀都監契軸</title>,<text>崇㙜闌角帶斜曛。畫閣璇題切暮雲。繼志固應徵後嗣。按圖方信愜前聞。天垂玉琯三辰列。水滿銅壺百刻分。自是聖神能事業。小臣安得與斯文。</text>
<title>題石皷文後</title>,<text>鳳去岐山彘邑墟。遺民喜見中興初。干戈共赴天王地。片石深鑱太史書。鴻鴈歌成今寂寞。珊瑚枝缺半扶踈。摩挲墨本重三歎。爲是流傳百戰餘。</text>
<title>別害堡</title>,<text>楡塞經春事皷鼙。天涯芳草正萋萋。連營畫角邊聲急。滿磧寒雲殺氣迷。征馬遠嘶魚海外。美人愁憶鳳城西。孤燈旅枕腸堪斷。月落轅門聽曙雞。</text>
<title>居山驛</title>,<text>長途皷角帶晨星。倦向靑州古驛亭。羅下洞深山簇簇。侍中㙜迥海冥冥。千年折戟沈沙短。十里平蕪過雨腥。舊事微茫問無處。數聲橫笛不堪聽。</text>
<title>吉城秋懷</title>,<text>離家雙鬢日蕭蕭。紫塞寒霜蕙葉凋。丹鳳城遙愁夢斷。黑龍江闊旅魂銷。微軀自覺添衰疾。宿願空慙負聖朝。歸計未成時又晩。玉關憔悴老班超。魚水深期未易逢。至今人說孔明龍。岐豐舊壤初恢拓。朔漠威聲獨折衡。千帳羌酋迎漢節。九城春草入堯封。英雄一去終遺恨。不見殊勳上景鍾。千金暗結廟堂謀。坐割重關入建州。古塞北連摧右臂。大江西下失中流。窮邊虜騎深秋健。廢柵人烟落日愁。聞道殘民猶戀闕。年年哭上隴山頭。雪嶺金河賊路危。久因王事得歸遲。霜鴻曙度雲間戍。錦葉晴翻隴上旗。斬虜壯心題柱後。望鄕愁眼倚樓時。胡山寂寂殘陽斂。靑海城頭皷角悲。金門蹤跡轉依依。落盡黃楡尙未歸。塞角暗吹仙仗夢。嶺雲低濕侍臣衣。功名誤許麒麟畫。歲月空驚熠燿飛。憶得去年三署直。錦城銀燭夜鍾微。</text>
<title>登鷹德嶺</title>,<text>蓐食行隨缺月㰇。隴頭微徑遠巉巖。獰飈攪樹裘穿縫。狠石橫空馬委銜。不分綈袍哀范叔。未將椒醑問巫咸。囊中點撿無餘物。只有旬呈白布衫。</text>
<title>冬至</title>,<text>孤臣獨坐傷心地。城外驚蓬散曙鴉。共道歲陽生夜半。豈知風俗在天涯。愁隨短景纔添線。夢隔重關不到家。遙想紫宸鳴玉罷。故人何處蹋新衙。</text>
<title>謝西厓惠墨扇豹皮</title>,<text>日暮窮愁北海濱。草玄門下索居貧。誰收斗帳宵分焰。來作文房席上珍。磨頂尙存兼愛意。漆身還愧二心人。憐君持贈偏怊悵。要我從今混世塵。故人書信到天涯。滿袖淸風在竹枝。惠過郴州雙紙筆。價增安石一蒲葵。恩情不爲氷霜晩。彩色寧同草木衰。且待明年揮汗日。篋中猶有策勳時。深谷朝隮七日飢。幾年藏用下山遲。時來未遇風雲會。死去空傳霧雨姿。餘勇尙堪資革面。壯心初不爲留皮。摩挲彬蔚還怊悵。坐誦羲經上六辭。</text>
<title>贈熙俊上人</title>,<text>怊悵烟蘿計太遲。暮年初結綵雲期。三冬文史東方朔。萬軸經函惠遠師。天外鍾聲遙夜後。隴頭梅發早春時。寒灰又動江湖興。預恐明朝有別離。</text>
<title>贈四耐</title>,<text>此身於世寄銷沈。多少人間枉費心。地水火風元假合。死生老病迭相侵。何須券外論眞妄。自是閑中閱古今。若問湘纍新活計。綠蘿秋月曉鳴琴。</text>
<title>次舍兄韻</title>,<text>夢闌姜被意如何。回望嚴城候曉過。孤鴈忍分淸渭影。朔風偏起漢江波。關河死棄情曾任。稼圃生成寵已多。只恨庭闈無路入。淚痕和雨共滂沱。</text>
<title>挽林子順</title>,<text>大樹悲風撼將壇。海槎隨返鶴天寒。沈綿藥物經年病。冷落才名五品官。雄釖綉昏無處試。古琴絃絶不堪彈。惟殘一掬平生淚。寄洒江南白玉棺。</text>
<title>挽外舅嫂氏</title>,<text>夫人早協三從美。舅氏曾爲五岳行。誰料聚門歌替哭。忍敎扶櫬弟隨兄。黃山暮雨銘旌濕。碧海春風宰樹驚。白髮外甥淹臥久。此生辜負渭陽情。</text>
<title>送舍兄朝天</title>,<text>六年離合倦登樓。誰料西風又別愁。湘浦淚痕還入楚。帝鄕行色後觀周。銅壺暗促雞人曉。玉塞驚飛鴈陣秋。怊悵急難無伴侶。幾回延佇立沙頭。行盡遼西數十州。潞河津吏候鳴騶。誰知使者堪乘興。自是居人易作愁。天遠漢槎偏入夢。夜闌姜被不勝秋。蕭蕭風雨東城外。屈指歸期說舊遊。</text>
<title>杆城詠月樓</title>,<text>危樓高架郡城隅。坐閱濂翁太極圖。鯨引火珠沈碧海。鶴扶銀闕上淸都。寒輝蕩漾開明鏡。下界微茫瞰積蘇。怊悵秦京一千里。滿衣凉露楚臣孤。</text>
<title>夢作</title>,<text>稼圃功夫進。烟宵夢寐稀。惟殘賈生淚。夜夜濕牛衣。</text>
<title>立春</title>,<text>昨日雞猶放。今朝馬更馴。天君儼高拱。三十六宮春。暖氣廻春律。幽人啓曙扉。何須四十九。已悟去年非。</text>
<title>柳</title>,<text>長長楊柳枝。裊裊東風吹。不向墻頭見。還從池面垂。</text>
<title>風</title>,<text>五月風色惡。南湖波接天。行人且莫去。暫駐木蘭船。昨夜石尤風。不聞長樂鍾。朝來終南望。霧隱山重重。</text>
<title>楓岳。寄舍弟。</title>,<text>八月十五夜。獨立毗盧頂。桂樹天霜寒。西風一鴈影。兄在順天府。弟居明禮坊。年年離別恨。苦淚濕秋霜。</text>
<title>朝天宮</title>,<text>玉宇玲瓏映畫欄。女墻深護碧瑤壇。來遊寂寞殘陽後。琪樹䓗朧白露寒。</text>
<title>灤河</title>,<text>孤竹城頭月欲生。灤河西畔聽鍾聲。扁舟未渡尋沙岸。烟藹蒼蒼古北平。</text>
<title>殿試後示同僚</title>,<text>鈞天一夜會群仙。萬丈鮫綃淡墨鮮。紫氣盡銷空宇闊。桂花香動五雲邊。留滯中書舊省郞。百憂雙鬢惜流光。明年定乞襄陽守。淸澗亭前看海棠。</text>
<title>戲題蓮堂壁</title>,<text>前度劉郞又獨來。亂蟬深樹舊池㙜。主人正抱相如病。閑却當年白玉杯。</text>
<title>文川途中</title>,<text>風雪蕭蕭獨跨驢。浩然吾氣滿空虛。傍人莫怪囊羞澁。袖有陽城一紙書。</text>
<title>夷山八絶</title>,<text>經春鄕夢滯天涯。四月胡山發杏花。江路草生看欲遍。放臣憔悴泣懷沙。受降門外亂飛鴉。隴樹靑靑落日斜。欲上危樓望鄕國。不知何處是吾家。殘醉瞢騰睡思濃。隔簾微月隱西峯。嚴城刁斗終宵響。夢聽長安後夜鍾。東海東頭驛使稀。不堪春盡着寒衣。黃昏獨立思鄕處。塞雨蕭蕭鵩鳥飛。月照踈林有子規。離人怊悵落花時。空房寂寂爐烟斷。坐誦虞皇十六辭。春來三見洛陽書。聞說慈親久倚閭。白髮滿頭斜景短。逢人不敢問何如。東風又到大荒西。桃李陰陰黃鳥啼。憶得去年歸院日。上林烟柳望中迷。一夜餘寒襲布衣。起看花片擁柴扉。然燈令節腸堪斷。城北城南雪正飛。</text>
<title>經廢寺</title>,<text>古寺經年感廢興。重來不復見殘僧。香盤寂寂凝塵滿。時有村巫點佛燈。</text>
<title>塞下曲</title>,<text>鴨綠江流入虜營。車餘項口少人行。莫道廟坡新據險。胡兒今住厚州城。水上胡來水下行。掛弓亭北喚人聲。轅門半夜雙吹角。簇馬江頭問姓名。睥睨斜連小擊臺。巡鋪夜夜去還來。唱道五更無事後。又敎明日體探廻。南峯火急星初稀。造山孤城已合圍。將軍三變長蛇陣。固陵之坪西日微。貂裘半脫控靑驪。雪滿長城獵下遲。小白山前日欲落。朔風吹裂大紅旗。傷心莫問征夫苦。塞外年年行路難。候騎未廻烽火急。邊霜初落鐵衣寒。</text>
<title>赦後到咸原驛</title>,<text>日下歸人背朔風。聖恩如海泣無窮。郵亭坐算平生事。玉署金華似夢中。</text>
<title>贈純上人</title>,<text>霞背寒棲憶去年。佛香僧飯夢依然。重尋往事堪怊悵。不及梨花聽杜鵑。</text>
<title>小歲贈熙釋</title>,<text>暮景飛騰此夜催。東君消息到寒梅。孤臣夢斷黃封酒。尙有山人勸一杯。</text>
<title>贈玉海山人</title>,<text>窓外東風料峭寒。鴨鑪香篆燼初殘。土床晩起無餘事。白首工夫只弄丸。</text>
<title>贈林釋</title>,<text>床頭懶把欽天曆。匣裏深藏邃古聲。病客不知春事晩。忽聞來日是淸明。</text>
<title>送贊公歸水鍾</title>,<text>聽說月溪江上寺。白鷗飛散暮鍾聲。今春又負登臨計。芳草橋邊獨送行。</text>
<title>醉吟</title>,<text>滿酌朋尊共拜嘉。昔年曾侍紫宸衙。如今寂寂山中老。鍾後燒殘夜燭花。</text>
<title>傷懷。贈舍弟。</title>,<text>簷鐸丁當欲二更。不眠遙聽讀書聲。因君更洒思親涙。漢水南邊草又生。</text>
<title>贈無爲</title>,<text>天王峯上走如飛。手碎千年片石歸。可惜英雄空老去。碧山蘿月掩柴扉。豆滿江邊草木衰。孤城處處見旌旗。山中袖却擎天手。怊悵何人斬月支。</text>
<title>寫懷</title>,<text>東風已欲放梅花。零落殘魂鬢易華。應似江州白司馬。夜深湓浦聽琵琶。</text>
<title>次輝釋軸韻</title>,<text>囊裏諸公一軸詩。雄詞白也筆羲之。十年辛苦緣何事。可是無爲更有爲。蕭蕭雙鬢舊中書。深閉衡門萬死餘。睡足晩鸎微雨後。夕陽帆影落江虛。怊悵浮生無定處。憶留詩卷已三年。人間得喪君休問。笑指春江上水船。</text>
<title>東湖感事</title>,<text>仙郞已作廣陵塵。江上秋花無數新。聞道閣中高宴罷。綠尊談笑更何人。</text>
<title>贈學上人。次林塘韻。</title>,<text>少日臨河氣欲憑。白頭流浪捴輸僧。如今始了安心法。手有胡孫萬歲藤。</text>
<title>城東。訪李生不遇。</title>,<text>嚴城隱隱寒暉短。古驛蕭蕭落葉頻。門外謾留題鳳字。夕陽怊悵獨歸人。</text>
<title>允上人卷有子順詩。仍次其韻。</title>,<text>白玉樓前孤鶴飛。紫烟籠樹月依微。江潭芳草年年綠。怊悵斷魂何日歸。</text>
<title>將遊楓岳。別諸友。</title>,<text>琵琶彈酒勸行人。八月寒風滿渚蘋。從此毗盧峯上住。下看三界一微塵。</text>
<title>訪李判官不遇</title>,<text>冒雨來尋舊主人。俗緣猶繫禁城塵。蓬萊去後應相憶。碧海茫茫月一輪。</text>
<title>白雲山歌。送邊兄。</title>,<text>白雲山白雲寺。其中最好者禪堂。又其中大於維摩之丈室。禮佛朝暮焚異香。寂寂天花滿虛院。泠泠松籟遶廻廊。此山眞福地。逸民之所藏。時維萬曆十三年。正當冬至初一日。歸來乎芒鞋兩兮竹杖一。不分呑三畫。何能假數年。孜孜矻矻焚膏油。壯志摧折雙龍泉。東風吹撼鶺鴒枝。謝家池上草離離。山中一相見。世外難相隨。平生一掬淚。今爲生別滋。山中兮春蘭秋菊。世外兮朝鍾暮皷。得喪本虛塵。浮漚安足數。晴窓寂寂一爐香。人間之樂莫如白雲寺。君不見白雲山白雲寺。松籟天花淸客思。</text>
<title>明禮坊引</title>,<text>明禮坊中一尺雪。李振威家初掩門。門前孑孑誰氏子。容貌宛作飢鳶蹲。半面痿黃半面黑。一眼看天一眼赤。再拜靑鳥寄芳塵。芳塵飛入龍宮宅。龍宮宅多佳麗人。群倚梅梢笑相語。那將面目盧書房。敢近琵琶漢宮女。誰氏子前致辭。我有靑銅三百萬。願備靑樓一日歡。此生九死終無恨。梅梢傾側雪花落。佳人玉齒白瑳瑳。靑樓昨夜蝶夢惡。今朝遇此哀駘佗。哀駘佗好歸去。謝爾來訪慇懃意。北風吹盡斷根草。蘼蕪暗洒相思淚。悲來乎九街。燈火鍾聲斷。氷衾遙夜獨展轉。落月依依下庭畔。</text>
<title>靑陽亭子歌 口號</title>,<text>靑陽亭子白鷺梁。終南華岳遙相望。我來爲問舊主人。云是先朝學士李無彊。學士豪貴富熏天。斲開崖广架虹廊。當年遊賞盡金張。綠酒日日盈華觴。華觴一覆水不收。春風雙燕棲回廊。佳人一擲百萬錢。世間公物畢竟歸靑陽。自從壬戌年。如今二十五星霜。人事回環不可測。桃笙葵扇固難常。空庭草蕪沒。破窓風凄凉。江流一帶通海門。君不學鴟夷子去翺翔。栗島十里當江心。君不學黃初平來牧羊。胡爲東華軟紅塵土中。短靴低帽空遑遑。靑陽曾是吾故舊。思靑陽令我傷。傷心欲歸未歸時。晩鸎哀怨淸晝長。</text>
<title>牽情引。調金仁伯。</title>,<text>雄州樓觀飛雲外。白簡霜威凌皁盖。組練三千引綉衣。羅裙二八搖鳴珮。九華帳深暖氤氳。寂寂瓊籤午夜分。苧里佳人嬌薦枕。巫山仙子去行雲。牽情夢罷首歸路。別恨迢遰烟郊樹。妾身苦作藕中絲。郞意何如荷上露。錦水東西楊柳新。往來多少斷腸人。攀枝落日應怊悵。芳草年年空復春。</text>
<title>寄衣曲。調安伯共。</title>,<text>空房燈火冷。絡緯鳴中閨。中閨美人把刀尺。夜深燈火照悲啼。悲啼復悲啼。良人遠在北山北。北山綠蘿深。一去無消息。丹綺纖羅紛綷縩。裁縫長短稱君身。君身宜不宜。君心眞不眞。長安萬戶一片月。陽㙜朝暮巫山雲。君心莫戀雲與月。願分東壁之輝回照妾。</text>
<title>龍興江詞</title>,<text>龍興江西北流。西北流不復廻。萬里行人已白頭。烟雨空濛聖歷山。行人徙倚望京樓。風颯颯木蕭蕭。歳云暮矣增離憂。</text>
<title>廬江主人婦</title>,<text>城烏啼啞啞。城角吹夜半。廬江主人婦。出門望星漢。星漢微茫北斗斜。裁縫白苧寄天涯。人生莫作長離別。君在天涯妾在家。</text>
<title>搗衣曲</title>,<text>爾搗衣我在家。杳杳鐵關北。鐵關之北一千里。秋來三月無消息。</text>
<title>玉童謠</title>,<text>巧笑倩美目盼。高高靑林中。五月搖大扇。荇葉長蒲葉短。東飛鳧不可逢。陽㙜暮雨孤帆遠。夢入雙鬟白玉童。</text>
<title>赴檜城。別朴兄。</title>,<text>江雨蕭蕭濕白芷。行人孤棹秋江裏。同爲兄弟二十年。去作參商一千里。篙師催載不敎晩。杳杳華山看漸遠。別君不用多贈言。願君努力加飡飯。</text>
<title>送洪生省母</title>,<text>風鈴琅璫降仙閣。春露暗濕珠樹鶴。五更迢迢鍾磬沈。金殿東頭銀漢落。目斷西山六十里。去時六銖衣正薄。靈萱垂影瑞烏翔。玉兔夜搗長年藥。</text>
<title>寄舍弟</title>,<text>萬事人間無不有。高才零落隨草莽。白首枯項江潭人。翠眉蟬鬢呼韓婦。此生無路入脩門。千里誰招九逝魂。願借琵琶寫離恨。兩間哀怨曲中論。</text>
<title>無題</title>,<text>花房沓白璧。繡柱圍黃金。暮雨隨東風。珠簾深復深。雙燕呢喃下夕陰。相思無路托春心。春心已矣空怊悵。短夢虛勞入錦衾。</text>
<title>正月晦日行 口號</title>,<text>正月之晦前一日。不知今夕是何夕。余爲楚澤憔悴人。爾作秦城歸去客。身寄禪房一室淸。魂迷嶺路千山隔。人間離合兩茫然。爾騎蹇驢余蠟屐。是時春風已放梅。白雲山中動泉脉。尊罍滃泱表同氣。燈火熒煌照分席。坐中中有四五人。空谷跫然此投迹。李子淸音誦孟軻。琴君秀句追高適。如何朱絃斷已久。吾弟之才符宿昔。况有十五嵗兒童。筆鋒凜凜排霜戟。楊公詞藻賦凌雲。沈子字畫猊抉石。紛紛諸彦何其多。山中光輝匹夫壁。老我如今一傾倒。平生意氣安敢惜。芰蘭薰臭襲南朋。泡幻空言聽西釋。南朋西釋何須問。到手且拈春酒碧。烟花落景媚層城。荷芰餘香浮七澤。撫時感事中自傷。憶曾愁過層峯驛。春山側畔草遲靑。明鏡中間頭易白。豈知重得近長安。所恨不踏長安陌。送君之歸轉怊悵。蓮池洞裏春草寂寞楊子宅。</text>
<title>贈無爲</title>,<text>趙州無丹霞有。有無本相須。世人强先後。我觀有無際。渺渺恒河沙。夜久雪猿啼嶽頂。夢回淸月上梅花。</text>
<title>別諸生</title>,<text>朝暉漫漫照平陸。隴稻微黃莎草綠。海曲初寒夜雨衾。秋風未秉晨遊燭。明朝離恨又相隨。鏡浦松京攀桂枝。怊悵秦城菊花發。應憑驛使寄天涯。</text>
<title>偶吟</title>,<text>風箏鳴廣殿。雨雪暗幽谷。窮愁値此時。况有人如玉。社堂金子固。南原張季宜。共把一杯酒。願結千歲期。又皎皎此白駒。胡爲在空谷。飛霙暗寒林。凍水鳴寒玉。一作汗漫遊。富貴非我宜。明年蓬萊山。應結綵雲期。</text>
<title>贈季雲上人</title>,<text>仲春氣已暖。澗水氷始泮。我欲下山去。臨行重三歎。林僧無垢氛。俗客多羈絆。他年叢桂陰。永結山中伴。</text>
<title>九龍淵</title>,<text>傳聞九龍淵。乃在金剛山。山靈麾俗客。俗客那可攀。攀之何許人。玉堂舊典翰。九天笙鶴冷。月照三更半。</text>
<title>小酌靑原公子郊墅</title>,<text>紫虛落曉珠。淸池涵列星。相携獨木橋。共倒雙玉甁。且咏唐風詩。莫問楚人醒。酒酣上馬去。月墮烟冥冥。</text>
<title>呈無爲</title>,<text>黃河有龍馬。洛水有靈龜。玄象豈云秘。圖書其在斯。憑君莫問我。我是舊庖羲。</text>
<title>無題</title>,<text>邀月樓中夜。寒塘宿霧昏。踈燈明半壁。冷雪遍千村。暫與東山妓。仍斟北海尊。平生腸斷處。只在耀金門。</text>
<title>車輦蟠松</title>,<text>偃蓋迎雙節。嚴程寄一歡。年深看骨朽。地厚尙根蟠。滴露晴疑雨。衝風夏亦寒。還同魯嘉樹。封植敢忘韓。</text>
<title>贈純上人</title>,<text>前林梅欲老。風雨敗叢蘭。世故長爲客。生涯半在山。淸鍾鳴竹院。殘火照雲關。一夜聞僧話。愁邊亦解顔。</text>
<title>贈均釋子</title>,<text>一壑脩眞久。雙林托契深。士慚仁智勇。僧說去來今。已分心灰息。寧堪鬢雪侵。相期雲海路。芳樹聽春禽。</text>
<title>和琴生</title>,<text>暫住雙峯寺。初飛六琯灰。谷深堪豹隱。方遠誤朋來。寶匣終難秘。狂瀾或可廻。應資一簣土。始築九層㙜。</text>
<title>靑川。次蘇齋韻。</title>,<text>嶺外長沙傅。周南太史公。人無夷夏別。跡有古今同。耿耿心猶在。悠悠夢已空。還將自悲淚。一洒路歧中。</text>
<title>贈四耐</title>,<text>聚散人間世。悠悠不可論。陰山新夢寐。漢水舊琴尊。我正迷歸路。君還有短轅。黃鸝啼碧樹。相對却忘言。</text>
<title>奉贈容吾石友</title>,<text>監務通津縣。尙書後浦家。不辭傾爛熳。應爲聽琵琶。枉渚初蘋葉。殘村已杏花。東風聊取醉。西日任敎斜。</text>
<title>百祥樓</title>,<text>千仞孤城下夕陽。渚烟低盡水茫茫。隋家往事迷芳草。遼塞行人望故鄕。驛路那堪天共遠。旅愁偏與日俱長。欄干倚遍空怊悵。汀▣叢蘭自發香。</text>
<title>望海亭</title>,<text>睤睥平臨渤澥雄。半千窓戶倚層風。靑齊地隱滄波外。日月光生積氣中。草短遙連遼野闊。鳥飛低入塞雲空。憑闌薄暮多鄕思。依約家山霧樹東。</text>
<title>寄答無爲禪伯</title>,<text>苦憶山僧伴客幽。可堪蹤跡捴悠悠。風塵未記經年面。燈火長懷昔日遊。關外人稀空遠夢。洛中書到又新愁。秋來欲赴匡廬約。其奈孤雲逝不留。</text>
<title>無題</title>,<text>十五圓時螘子飛。滿船紅粉鬪晴暉。三更玉笛梅花落。兩岸人家木葉稀。秋浦漁燈明渚霧。小床香汗濕羅衣。村雞莫誤陽㙜夢。去逐行雲尙未歸。中書椽史風流甚。新得佳人字蕙英。環珮未消神女恨。石城難寫莫愁情。宵分殘燭空垂淚。樹外風灘暗有聲。怊悵世緣猶未盡。蘭㙜走馬待天明。美人遙爲履深松。腸斷西湖六六峯。金玉好音成勝會。蕙蘭香徑躡仙蹤。經秋畫閣沈江霧。徹曉嚴城散暝鍾。願作巫山雲雨伴。朝朝暮暮愛相從。</text>
<title>望京樓</title>,<text>候火年年鐵嶺關。行人情思鬢先斑。東風又綠三邊草。漢月遙臨萬仞山。玉陛爐烟殘夢裏。金河驛路暝雲間。危樓此夜腸應斷。直北歸時鴈正還。</text>
<title>七寶山</title>,<text>霜華晩濕錦袍鮮。蓬島微茫落眼前。繞海劍峯堆衆皺。隔林珠閣見諸天。三秋瘦影臨丹壑。萬里歸心入紫烟。自恨旅遊容鬢改。空將愁思問群仙。</text>
<title>開心寺</title>,<text>淸笳催向洞天歸。嶺雨霏霏下翠微。香積夜深鍾韻斷。石門秋冷桂花稀。烟蘿宿計嘶戎馬。玉帳離愁落禁闈。坐對暗燈無一語。前林月黑怪禽飛。</text>
<title>無題</title>,<text>淸秋蓬島憶登臨。桂子天香滿錦衾。好夢已隨雲雨散。新愁還向別離深。氷河滴合相思淚。塞角吹殘半死心。空與暗燈爲伴侶。怪禽啼歇夜沈沈。</text>
<title>吉城秋懷</title>,<text>歲暮萊衣不在家。鯉庭寒夢滯天涯。聯飛夜雨聞征鴈。返哺秋林看暝鴉。多病未堪親俗事。遠遊空自惜年華。秦城滿酌重陽酒。應念他鄕插菊花。</text>
<title>次副使渡江韻</title>,<text>東人拭目候星槎。騎從如雲簇晩沙。窮海謳歌歸一索。層霄日月耀重華。風隨使節潛回煖。浪爲仙舟不作花。莫訝殊方佳氣遍。鳳綸來自玉皇家。</text>
<title>奉別正使</title>,<text>萬里仙槎輟從臣。異方爭覩錦袍新。才名南國無雙士。家世中朝第一人。天上却催還玉節。海濱那得駐飈輪。離愁夜夜瞻霄漢。縹緲文星傍北辰。迢遰飛旌入漢關。鴨江晴雪展氷紈。仙蹤已隔雲霄外。晤語猶存夢寐間。中歲不堪頻送客。此生難卜再承歡。空餘一幅蒲葵扇。分得淸風滿袖還。</text>
<title>奉別副使</title>,<text>河汾舊學稱新除。朝罷重瞳識仲舒。已向御垣陪袞職。又從窮海布天書。名高白簡生風後。義重緇衣適館初。怊悵拜塵還惜別。相思唯見月盈虛。歸心日夜渡河頻。正及新年拜紫宸。黃鵠高飛空入望。白駒難縶只傷神。蕭蕭征旆關城晩。寂寂爐香禁署春。莫道雲泥迥相隔。折梅時寄隴頭人。</text>
<title>登永保㙜</title>,<text>火雲危磴馭泠然。平海茫茫北斗懸。春盡閉門因抱病。雨餘聯袂暫隨緣。孤峯片石千年雪。萬里中州一點烟。正是逐臣腸絶處。故園遙在夕陽邊。</text>
<title>贈安四耐</title>,<text>峽內秋雲半晦冥。五更寒氣襲風欞。踈籬帶雨垂珠點。亂樹經霜散錦屛。勝友忽逢新進士。故交兼對少微星。不緣二子耽高義。載酒何人問獨醒。東海桑田幾變遷。轉頭光景絶堪憐。余歸丁鶴三千歲。子化蘧公六十年。唾手事功還已矣。著心虛靜亦徒然。何如共住毗盧頂。笑看齊州一點烟。愁看殘日下雞塒。早掩柴門畏虎䕫。謾草玄經娛寂寞。誰將赤箭補淸羸。微茫土雨連溪洞。料峭霜風拂樹枝。莫怪騷人唯有骨。秋來百感鎖雙眉。乾坤納納我知音。二十年前舊盍簪。國島鵾鵬驚幻化。陰山萍水憶登臨。但將金石存吾道。肯把炎凉換此心。更約明春方外去。碧桃花下聽啼禽。門掩荒榛葉滿庭。百年心事此居停。灰寒丹竈靈雞卵。雨浥靑田病鶴翎。始悟有身俱是客。了知無物更何形。唯殘一點多生習。乞得楞伽兩卷經。蓬萊別後音塵斷。聞說君今錫杖飛。珠樹暝雲邀鶴宿。玉峯踈雨采芝歸。眞仙已許留丹訣。俗客那知住翠微。便欲相從老一壑。莫敎烟霧鎖巖扉。</text>
<title>寄舍弟</title>,<text>經年愁病惱湘纍。醉裏狂言覺後疑。骨肉豈無相可否。心情猶是不差池。蕭蕭聽雨鷄窓夕。杳杳看雲鴈路時。更把深懷與君說。五更風撼鶺鴒枝。</text>
<title>送金內禁衛謫戍</title>,<text>春風猶未到關楡。悵望氷河地一隅。誰謂有情今邂逅。却憐無妄此憂虞。深仁匍匐恩難報。短翼差池力未扶。怊悵貧交何所贈。只憑雙淚落鮫珠。</text>
<title>又別韓生</title>,<text>病夫那得與斯文。魚蠹還慚汚典墳。空谷足音曾未料。白雲情興共來分。須知念念尋雞犬。更覺年年有斧斤。歸去鑪熏香一室。好開書卷事天君。</text>
<title>寄七峰。求易經。</title>,<text>此生憂患落他鄕。京國圖書半在亡。柱下未逢周太史。人間難得漢中郞。鄜州蠹簡終抛擲。闕里韋編孰主張。燕市迢迢凝望久。夢魂遙閱舊靑箱。</text>
<title>謝正使惠扇</title>,<text>越橐傳輕箑。良工制作勞。古藤分剡曲。寒竹截湘皐。洒落留淸什。飄揚動彩毫。書因逸少重。價爲謝安高。自得雙金贈。還同一字褒。年年火雲日。長是憶仙曹。</text>
<title>題畫</title>,<text>採芝歸路晩。烟樹碧峯陰。獨抱五絃去。中含千古音。</text>
<title>贈四耐</title>,<text>香醪古驛宵。繁露寒螿草。座有安山人。狂言皆絶倒。初從何方來。又向何處去。去來本不關。斜暉下平楚。</text>
<title>贈連上人</title>,<text>山中叢桂樹。春至發寒芳。借問重來日。瓊枝幾尺長。</text>
<title>偶得</title>,<text>朝朝復暮暮。獨來還獨去。每跨一靑驢。靑驢自識路。</text>
<title>題無爲軸</title>,<text>我觀西番蓮。其大如車輪。車輪不足道。如露復如塵。水作廣長舌。山爲淸淨身。休煩此山水。元是一微塵。</text>
<title>羅嗊曲</title>,<text>嫁作水軍婦。水軍能盪舟。朝朝沙浦口。辛苦望潮頭。里胥勸我農。品官勸我耕。寒籬一吠犬。還爲品官烹。</text>
<title>贈兩生</title>,<text>我愛邊生質。溫溫是福基。琴君洵英邁。長短好相資。</text>
<title>喜汝賢，仲集來訪。</title>,<text>二妙來何晩。前山已夕陽。貧交贈無物。袖有洞庭香。</text>
<title>遼陽道中。送人歸國。</title>,<text>白馬金鞭故國歸。綠楊堤畔絮初飛。家人若問天涯事。日暮天涯淚滿衣。</text>
<title>江行偶題</title>,<text>波綠洲邊日欲斜。叢桑隱隱數歸鴉。客來正値深秋後。落盡南塘白藕花。</text>
<title>寄妹氏</title>,<text>嶺樹千重遶塞城。江流東下海冥冥。辭家萬里堪怊悵。愁見沙頭病鶺鴒。千群組練明朝日。萬丈旌旗拂嶺雲。指點胡山臨黑水。窮廬爭看漢將軍。</text>
<title>送筆妹氏</title>,<text>仙曹舊賜文房友。奉寄秋閨玩景餘。應向梧桐描月色。肯隨燈火注蟲魚。</text>
<title>富平客館</title>,<text>終南咫尺望京華。傍海愁聞去路賖。怊悵宦遊春又晩。夕陽關樹正飛花。</text>
<title>贈金君堯敍</title>,<text>水國寒裝候曉星。扁舟遙禮泛槎亭。知君不負楊臨賀。謾採蘋花問獨醒。</text>
<title>贈別</title>,<text>寒樹鴉啼欲暮時。一壺來慰楚臣悲。此生無復相逢日。應指重泉作後期。</text>
<title>贈四耐</title>,<text>相如愁醉鬢蕭蕭。虛負荷香此一宵。怊悵洛城人去後。月明魂夢在雙橋。山人來逐逐臣歸。不管風塵是與非。交道世間唯有此。臨歧淸淚爲君揮。</text>
<title>咸州感事</title>,<text>虛川江畔垂楊柳。應記行人昔往來。老樹逢春猶有絮。此生能得幾時回。</text>
<title>贈無爲</title>,<text>此身千里足風沙。解網歸來始一家。莫問寒天燃木佛。前身元是舊丹霞。</text>
<title>贈懶融</title>,<text>蕭蕭山雨濕茅茨。萬里初廻楚客悲。此夜三人成鼎坐。淸言更聽小沙彌。</text>
<title>贈遠上人</title>,<text>久嬰司馬經年病。慣聽闍梨飯後鍾。怊悵佳辰一百五。帝鄕歸路幾千重。</text>
<title>贈信田上人</title>,<text>浮名欺我四方遊。笑別雲山叢桂幽。頭白只應忙裏老。人生何處得眞休。</text>
<title>贈雲上人</title>,<text>一錫隨緣秋復春。河沙踏遍海揚塵。他年我亦營芧棟。憑仗吾師作主人。</text>
<title>贈別韓生</title>,<text>第一橋頭二月時。春光先入綠楊枝。君歸折寄相思處。莫遣長條拂地垂。</text>
<title>贈別金生</title>,<text>明禮坊中舊邑閭。少年遊跡更何如。送君歸去因怊悵。百里還同萬里餘。</text>
<title>調諸生</title>,<text>抱膝庵中一病軀。朋來不恨德隣孤。先生但盡杯中物。弟子惟書壁上圖。</text>
<title>贈環上人</title>,<text>十年蹤跡負雲山。誰料餘生辦此閑。萬死殘魂今始定。臥聞鍾漏五更寒。</text>
<title>贈淳沙彌</title>,<text>海上寒梅發舊叢。十年愁夢大關東。時人莫怪今留滯。洗鉢焚香爲遠公。</text>
<title>別洪君</title>,<text>香㙜鴨脚千尋樹。不向春風拂地垂。惟有枝間一輪月。遠臨京國照相思。</text>
<title>調金士亨</title>,<text>經年苦覓胡琴手。悵望關河信未通。十二曲欄春意動。主人應作祝雞翁。</text>
<title>寄沈公直</title>,<text>白頭何處覓知音。長記金鑾舊盍簪。怊悵壽城宮畔路。此生唯有夢相尋。</text>
<title>無題</title>,<text>隱暎遙山斗柄高。暝鍾幽咽動林皐。行人一罷飛仙夢。落盡墻頭老碧桃。鷺渚年年上釣船。相思無路喚飛仙。飛仙一去空怊悵。香夢中宵十五圓。</text>
<title>贈張譯</title>,<text>漢陽烟月舊同遊。今日辭君步步愁。莫向尊前話離恨。江南詞客鬢先秋。</text>
<title>別李僉知</title>,<text>蘿月生明露洗空。一鞭遙指海雲中。秋山桂樹攀應好。白首佳期不負公。</text>
<title>鏡浦㙜。次崔彦沈韻。</title>,<text>白首孤臣戀闕心。蓬萊碧海誰深淺。回汀捐佩獨含情。天外美人今不見。附元韻蓬壺一入三千年。銀海茫茫水淸淺。鸞笙今日獨飛來。碧桃花下無人見。</text>
<title>次鑑湖堂韻</title>,<text>千年勝地留華閣。一朶秋花照晩湖。應是天公苦留客。故敎烟雨鎖寒蕪。玉人遺跡久熹微。十里波光映畫扉。怊悵鶴橋相憶處。寒鴉點點月暉暉。此一絶。憶荷衣。</text>
<title>海山亭聞笛</title>,<text>笛奏龍吟怨思長。海山亭畔映斜陽。憑渠莫弄淸商曲。楚客秋來易斷腸。</text>
<title>仁州。寄舍弟。</title>,<text>星河垂地泬寥寥。午夜寒霜集柳條。何事漢江連碧海。不將音信寄歸潮。</text>
<title>別漢陰</title>,<text>琵琶一曲催離恨。落日寒鴉漢水南。我是江州白司馬。數行衰淚濕征衫。</text>
<title>嘲舍弟</title>,<text>天意憐君慕大王。故敎雙脚遍生瘡。隣家咫尺猶嫌遠。何况蘋州十里長。知君不駕短轅車。高起黃門大路隅。擧世若從公事業。人間何地覓潛夫。</text>
<title>感事</title>,<text>溝水分流東復西。五雲宮闕望中迷。城隅處處多芳草。誰念孤臣白首啼。</text>
<title>靑原郊墅</title>,<text>隱隱層城帶暝烟。月輪初上柳枝邊。當筵莫唱陽關曲。聽取儂家舊采蓮。觀君勿辭金屈巵。世間離合本無期。交情莫比新蓮子。還有佳人摘去時。</text>
<title>贈琵琶</title>,<text>塵埃埋沒舊鵾絃。掩柳靑娥十八年。還有知音湓浦客。月邊垂淚夜深船。</text>
<title>次尹恕仲韻</title>,<text>中書堂裏聽雲和。十二層城落曉河。今作江州老司馬。黃樓苦竹聽山歌。</text>
<title>狼川艶曲</title>,<text>相憶愁無奈。相逢意轉深。昭陽亭下水。那似兩人心。向晩東風急。飛花雪滿天。鉛華不可住。惆悵艶陽年。崎嶇尋磴棧。屈曲上雲霄。莫問情深淺。東溟亦可超。江雨下霏霏。暝雲籠翠微。應緣妾意重。不放阮郞歸。錦作羅裙帶。纖腰束一圍。他年自解日。定覺藁砧歸。世故常爲累。從來有別離。無情山外路。何事亦分歧。</text>
<title>浣溪沙贈老琴妓</title>,<text>斜日江村罷釣歸。晩鸎低拂綠烟絲。鳳琴哀怨落花時。彈作白頭無處訴。夢啼紅淚爲誰垂。人間何獨楚臣悲。</text>
<title>女冠子</title>,<text>龍潭鶴洞。白首歸來如夢。正春風。瑞靄迷朱棟。金花映紫宮。夜闌紅燭暗。愁極綠尊空。折得寒梅樹。與誰同。</text>
<title>春遊浮碧樓 庚午歲作</title>,<text>平生浪跡半天下。身世悠悠兩忘者。風塵日月醉夢間。江海清遊極瀟洒。西方迢遆隔烟霧。馬蹄踏遍關山路。寒梅飄盡隴頭香。白日當天三月暮。羈魂搖蕩尋不得。滿眼韶華迷舊國。靑樓塡咽絲管鳴。得意湖山春一色。霏霏晴雨洒紅白。撩亂楊花轉空碧。驊騮催出長慶門。瞥眼看盡淸流壁。香風淡蕩綵雲捲。曲欄珠箔重重見。雙橋飛起綠林端。䗖蝀半落滄江面。危樓百尺白雲起。碧瓦燦爛春光裏。天河一抹聯碧虛。目斷縈紆數千里。汀洲迥接滄海口。瓊島彎回擁垂柳。靑螺不動鏡光寒。綠波正漲葡萄酒。微茫遠樹走松亭。暮烟羃盡花冥冥。奇巖斗起瘖虎伏。酒痕點破苔紋靑。層城隱隱飛樹杪。粉堞嵯峨橫縹緲。迢迢朱棟壓靑蒼。斜掩空明綺窓小。千家輝映拖軸壯。十里遙聞歌吹響。靑旗半掩市橋邊。綠柳輕籠高閣上。粧成錦繡山突兀。一朶奇峯接天闕。泠然軒袂振長風。府仰乾坤杳空闊。殘山斷隴橫一髮。眼底依依孤鳥沒。摩挲禪戶訪東明。無限羈愁暗超忽。天孫曾是極馳騁。九梯宮深春日永。飄然麟馬上神雲。六龍影斷秋空冷。繁華遺跡掃地空。古臺寥落生悲風。興亡袞袞天地老。白塔獨立斜陽中。凄凉眢井蔽禾黍。滄海桑田遽如許。荒㙜高拱四虛亭。乙密仙人舊遊處。森羅光景萬千千。載筆欲語還茫然。百歲中間行樂耳。何爲獨醒春風前。浮生荏苒隨水逝。身後功名毫髮細。招呼佳客照雙璧。四海人爲一兄弟。橫空雲幕錦紋明。玉屛邐迤圍軒楹。朱盤闊展綺席窄。白酒倒瀉犧尊盈。黃裳陸離弄雲袂。廣樂喧闐爭獻萟。纖歌裊裊離鳳呼。短笛泠泠孤鶴唳。流霞吸盡玉甁渴。亹亹談鋒落瓊屑。舞袖輕搖燕子風。烏紗半帶梨花雪。烹龍炮鳳劈火棗。芷若淸香滿懷抱。逸氣猶嫌天地寬。晴雷亂拍風光好。醺醺倚醉春興足。落日倒掛欄干曲。天高霞彩浮疊巘。水暗帆檣橫一幅。前峯半破吐新月。玉輪冷浸澄波滑。蘭舟橫泛碧琉璃。掣破流光棹歌發。長天無際水面平。遠風吹送菰蒲聲。羅衫飄拂水鳥起。塞管裂破天吳驚。星翻斗轉淸夜長。眼邊花落春茫茫。奔觥傾瀉檀板碎。皷聲直入秋香堂。棠陰威令疾於羽。白挺飛來若風雨。纍纍黑索繫紅粧。練光亭前罷歌舞。蒼皇不辨眼前道。粉黛靑衿夜顚倒。沈沈圓戶已下鑰。一夜憂愁坐中老。平明東閣八窓開。廣庭肅肅聞風雷。戈鋋森列凜生雪。爽氣不待霜飈摧。衣冠空作陷身機。荷校仍帶芰荷衣。哀哀婉孌亦何辜。忍見玉碎殘花飛。深情勃欝不肯吐。相公唯應日威武。松牋十幅寫忠赤。往愬居然逢彼怒。東床玉潤極修靜。性癖耽閑龜縮頸。邇來偃仰不出門。坐看傍人落陷穽。天生我才一代豪。俯仰那能如桔槹。夫君心事眞可憐。便將大義輕秋毫。紛紛外物付蒭狗。金石芳盟强爲有。淳風死去久不廻。雲雨空勞翻覆手。還聞長舌操此權。解紛恨我囊無錢。百年憂慍欲誰語。知心只有蒼蒼天。强吞弱肉長已矣。古往今來只如此。褒衣寬博何促速。擧趾猖狂仍咋指。雲梯不復躡飛鞚。舊遊路斷無人送。華筵虛負一年春。冷落江山夢中夢。</text>
<title>雙碧齋 八歲作</title>,<text>亭亭雙碧蔭庭墀。似與高人素有期。中立不隨時俗態。後凋方見歲寒姿。風來蕭瑟頻驚夢。月照婆娑累入詩。堪笑世間名利子。此中眞味豈曾知。</text>
<title>金錢花 九歲作</title>,<text>化工爐上用功多。鑄出金錢一㨾花。半兩五銖徒自貴。不知還解濟貧家。</text>
<title>心經 口號</title>,<text>西山紬繹作斯經。惟一惟精是法形。有道有人殊路域。無聲無臭捴神靈。前賢事業心能豁。往聖遺言意已醒。閑擲小窓千遍讀。滿庭山翠滴衣靑。</text>
<title>日 十歲作</title>,<text>杲日揚輝出自東。陽烏皷翅正當中。莫言微物徒能爾。瞻仰由來萬姓同。</text>
<title>朱雲</title>,<text>尸祿何人汚五縫。漢家殘照到高舂。先生獨折嶙峋檻。誰謂昏童亦見容。</text>
<title>傳柑 十一歲作</title>,<text>三殿華燈接曙烟。楚鄕佳實落宮筵。初從水國秋雲外。乍入銀盤火樹前。帶葉霜枝垂鵠卵。滿身香露濕龍涎。歸來陡覺朝衣重。笑向家人仔細傳。</text>
<title>四耐君嬲道人宴坐。値道人變食。贈行不以詩而以偈曰。</title>,<text>我觀法妙。非大非小。一字亦多。千函亦少。何彼衆人。妄生膠擾。如蠶吐絲。身自纏繞。未知其裏。焉知其表。毋謂顯見。毋謂冥窈。淵默雷鳴。雲陰月皎。打破虛空。吾曰汝了。</text>
<title>逐厲文</title>,<text>后王建極。尊聖謨兮。廻環暘谷。亘玄菟兮。齊肅衷正。休于孚兮。幽明人鬼。紛殊塗兮。胡厲作孽。背厥符兮。逖矣北土。聯外區兮。維閏之夏。月魄蘇兮。蒼龍晦芒。升奇軀兮。有女惟肖。形睢盱兮。鉅牙蓬髮。敷氍毹兮。櫜鞬磨戞。手洪鑪兮。霹靂前引。夭鳥趨兮。揮霍百里。超須臾兮。視怳聽惚。疑有無兮。廐置飛塵。吏獻圖兮。訛言沸騰。胥憂虞兮。或詰韜鈐。或瞽巫兮。人斯興妖。慢則誣兮。曾是靖共。神所扶兮。於皇上帝。處淸都兮。降鑑化國。誅不逋兮。狺狺虎豹。電雷俱兮。擘裂刳斮。血糢糊兮。褰開瞢霧。民姁婾兮。嗟爾怪姿。遠伏徂兮。毋騰于天。張威弧兮。毋潛于淵。沈牡辜兮。爾雖醜類。黠非愚兮。速挈群慝。屛一隅兮。銷聲滅影。保頭顱兮。</text>
<title>愛蓮堂</title>,<text>南浦遊人去。西關客路長。收將萬里興。高臥愛蓮堂。</text>
<title>題漢江李上舍壁</title>,<text>浪迹曾遊客。重尋舊主人。寂寥題鳳字。斜日倍傷神。</text>
<title>感懷</title>,<text>聞說甲山府。四時風卷沙。還愁立夏節。始見杜鵑花。</text>
<title>失題</title>,<text>正是端陽節。江蘺楚客愁。靑山獨去路。怊悵望仙舟。</text>
<title>題淸平寺</title>,<text>世間一切法。如夢復如塵。何必淸平寺。三年作主人。</text>
<title>失題</title>,<text>人言金剛好。我向金剛去。欲別未別時。斜陽下平楚。</text>
<title>留贈</title>,<text>此去何瀟洒。冥棲巖石間。他年訪消息。知我在仙山。</text>
<title>無題</title>,<text>江上佳人宅。開門楊柳中。紅顔已消歇。柳色更春風。</text>
<title>題僧軸</title>,<text>海鶴獨飛遠。天涯杳去蹤。春風南國路。京洛夢中鍾。又送爾梁山去。桃花半落時。慇懃柳太守。千里一相思。</text>
<title>題半畒堂</title>,<text>殘花撲撲襲衣裾。晩吹飄飄送舳艫。自笑世緣灰冷後。尙餘虞念在江湖。</text>
<title>題眞樂公碑</title>,<text>徵士殘碑碧草深。影池寒月照禪心。今來愧向林僧話。半世功名白髮侵。</text>
<title>待辛廣文不至</title>,<text>梨花滿地白紛紛。苦待春城鄭廣文。怊悵不來山日夕。一樽先倒嶺頭雲。</text>
<title>贈康津友人</title>,<text>憐君來問遠征人。別淚汪汪忽滿巾。怊悵甲山千里路。夢魂無夜不康津。</text>
<title>降仙樓。次栗谷韻。</title>,<text>徙倚危欄骨欲仙。臘前寒雪遍山川。䲶衾不着襄王夢。怊悵風流減昔年。</text>
<title>遙寄性牛上人</title>,<text>久負驪江二十年。夢魂頻到白鷗邊。秋風忽憶長興寺。黃葉菁山益杳然。</text>
<title>失題</title>,<text>風流一代紫薇郞。悵望層霄白玉堂。聞說三淸秋菊遍。急携仙侶醉霞觴。</text>
<title>次金仁伯。贈南子淸。</title>,<text>旅遊蹤跡未言歸。腸斷山花聽子規。多謝故人來問訊。停杯却說少年時。</text>
<title>戲贈</title>,<text>群仙導入三淸洞。驚見眞人玉雪容。塵骨未醒還夢斷。暮雲回首碧重重。</text>
<title>答朴嘯皐</title>,<text>行人來寄使君書。犬吠寒籬夕照餘。此後茫茫天北畔。不知誰復問何如。</text>
<title>奉呈惺齋丈人</title>,<text>茂陵愁病已經春。來問羈遊寂寞濱。共說淸凉天外事。不知何日御飈輪。</text>
<title>贈城監</title>,<text>憐君來問楚人魂。葉落高梧酒一樽。籬外萋萋芳草遍。不堪離恨戀王孫。</text>
<title>和琴君彦恭春字韻 名恪</title>,<text>憔悴江潭老病身。更堪初度又庚寅。憑君莫獻岡陵祝。心似寒灰不復春。</text>
<title>晚別琴生</title>,<text>白雲山有白雲寺。靑眼主看靑眼賓。倐去忽來怊悵事。暮潮溶漾滿江濱。</text>
<title>贈修釋</title>,<text>欲問金剛千萬峯。何人隨我躡仙蹤。憑師拂袖出門去。共聽長安半夜鍾。</text>
<title>失題</title>,<text>羅襪生塵百里程。多君相送有餘情。秋風已把離腸斷。莫上高樓望遠行。</text>
<title>十歲咏</title>,<text>鑠玉流金遍八紘。困人詩節屬三庚。安得西風吹一陣。許多淸意掃炎程。</text>
<title>湖堂雜題</title>,<text>淸切圖書府。岹嶢供奉班。暫來猶不分。久假更何顔蠹簡迷新得。香烟爇舊斑。孤懷耿無寐。風雪滿河關。</text>
<title>輓曹南冥</title>,<text>曾抱陶山痛。徵君忽我違。丹衷憂國意。白首製荷衣。人望推喬岳。天星落少微。傷心羊季淚。復向嶺南揮。</text>
<title>穩城。吊復齋。奇應敎遵</title>,<text>往事餘叢棘。淸芬夢杳然。不能逢舊老。那得問當年。屈子湘潭怨。陳公蜀道憐。惟將一掬淚。沾洒夕陽邊。</text>
<title>題柔遠鎭</title>,<text>異域南京近。愁心北斗傍。因憑漢壘險。一望塞垣長。虜帳迷寒草。河流入大荒。天涯越鄕思。日暮更茫茫。</text>
<title>滯雨慶興</title>,<text>旅食淹留晩。樓煩又替兵。殊方初解語。故國未歸情。草滿單于壘。江深都護營。鄕關不可望。陰磧暮烟生。</text>
<title>出山題</title>,<text>谷口鳴騶急。丹崖白露濃。宦遊殊寂寞。羈思未從容。暮雨開心寺。秋雲拄杖峯。今宵候館夢。猶憶下堂鍾。</text>
<title>失題</title>,<text>酒作何如味。令人或嗜之。初從接賓客。竟至喪威儀。秩秩筵開處。呶呶燭滅時。同川又譏浴。愧此一篇詩。</text>
<title>失題</title>,<text>北塞曾談笑。東郊又別愁。悲歡殊草草。歲月劇悠悠。隴水喧孤枕。胡沙暗弊裘。相思千里外。莫上鎭戎樓。</text>
<title>贈杆城倅</title>,<text>感激窮途意。荒凉古驛村。更驚金擲地。應替紙招魂。積霧迷仙窟。洪濤撼海門。淸遊重相憶。夜夜夢尋君。</text>
<title>奉戒學上人</title>,<text>爾昔充三寶。余曾寄一枝。時供香積飯。爲問楚臣悲。月照金繩夜。春廻玉樹時。憑師拂塵服。隨我采華芝。</text>
<title>贈上人</title>,<text>寂寂灘聲裏。師歸杳未從。不緣憐古意。誰爲問孤蹤。嶺路雲烟暝。暮江波浪重。今朝三浦宿。愁聽廣陵鍾。</text>
<title>奉觀李伊洞所藏陶山詩帖</title>,<text>陶山懸日月。伊洞秘烟霞。鑽堅昔升堂。着靜今成家。誰謂十襲寶。來尋百里賖。文皆摛布帛。字若▣龍蛇。方知德有言。始▣思無邪。諷詠仍涕淚。摩挲重咨嗟。師門久墻壁。世道劇鶉哇。遙憶隴雲舍。幾度寒梅花。</text>
<title>贈上人</title>,<text>浪跡承殊眷。流年換故蓂。玉堦頻賜履。蓬島又飛螢。短髮愁懷苦。荒園夜色冥。林虛延缺月。池闊浸寒星。曲檻偏臨水。踈梧落滿庭。芙蓉那可吐。蟋蟀不堪聽。鍾漏秦城遠。秋風楚客醒。何時東嶺夜。頭白草玄經。</text>
<title>直廬有感</title>,<text>彩鳳危巢隔九重。楚人何處集芙蓉。關河冷落氷生岸。歲律崢嶸雪滿松。孤影獨留淸禁闥。五更應聽郡齋鍾。相思夢繞東西路。燕鴈無情不可逢。</text>
<title>示同僚</title>,<text>白頭深契結靑年。尙憶當時共採蓮。相府剡書容並列。道山通籍謬居前。論交不復驚翻手。撫跡猶慚忝比肩。畫閣擁爐聞軟語。凍醪隨意酌涓涓。</text>
<title>菊花須揷滿頭歸</title>,<text>秋高征鴈下汀沙。多病登㙜惜歲華。已把淸尊酬令節。更拚衰鬢映黃花。繁霜過後香初重。殘照橫邊影半斜。只恐西風欺好事。蕭蕭歸路落烏紗。</text>
<title>題五部官契軸</title>,<text>淸時賢路闢金閨。濟濟群英各品題。京邑分曹公事少。天街簇馬佩聲齊。芝蘭馥郁元同調。枳棘遲回只暫棲。儘把交情期歲晩。華樽隨處好相携。</text>
<title>和人寄贈之作</title>,<text>坐送春光瞥眼邊。鳳池垂柳過三眠。江陵舊業心空在。雪岳寒棲夢未圓。薄宦已慚歸去計。孤懷又負遠遊篇。風埃撲面推擠久。却憶平生一悵然。</text>
<title>次杜詩</title>,<text>踈才未報君恩重。勝集頻看夜月高。仙館濃香分桂液。官廚淸供薦溪芼。百年投分輕金谷。千首摛華逼水曹。暇日不辭同偃仰。向來城闕寸心勞。</text>
<title>挽柳眉巖先生</title>,<text>摳衣十載奉微言。蠹簡新編極討論。誘掖頻蒙期聖域。踈慵終覺忝師門。懷經永結平生恨。築室難酬罔極恩。已矣此身簪組縛。瓣香無路奠丘原。</text>
<title>贈別江原觀察使李憲國</title>,<text>長恨人間未息機。一官羈絆事多違。風塵荏苒浮生困。嶺海蕭條舊業微。蕙帳寒霜驚夜鶴。石田明月掩柴扉。三年謾作思鄕夢。悵望雙旌去似飛。又聞說關東地一涯。星軺露冕屬淸時。波舂渤海仙居近。路劇褒斜棧勢危。蓬島晴雲籠觀閣。海棠春雨濕旌旗。遙憐玉節經行處。倘結扶桑汗漫期。</text>
<title>贈別尙州牧使尹卓然</title>,<text>妙年才調獨無雙。舊草綸言筆似杠。卿月暫辭天北極。福星先照洛東江。人知惠政心應洽。吏讋威風氣已降。獨有群英偏悵別。講筵誰與問經邦。又凋弊南州輟俊髦。長才聊復試牛刀。淸朝雅望爭偏注。聖主深情念獨勞。晴雪色迷危嶺路。寒梅香入舊宮袍。定知鈴閣相思夜。畫角聲殘曉月高。</text>
<title>茂山堡 在富寧府北四十里。舊設萬戶。今廢。館宇懸板尙在。</title>,<text>探騎蕭蕭百里餘。車踰嶺外曉光初。寒流正帶扶胥口。古樹猶存相國墟。移寨空聞飛將計。憂邊不見諫臣書。平生輔相無長算。今爲殘兵一起予。</text>
<title>題江寺</title>,<text>禪門一夜寄筇枝。丈室淸香靜坐宜。浪跡每▣華省直。高情偶與老僧期。喬陵松栢經殘雨。沙浦人家接短籬。愁向風塵回馬首。暝鍾幽咽出林遲。又玄妙堂中話所思。玉燈淸影照巖扉。殷床鍾梵初殘夜。拂樹星河半落時。萬事悠悠那更問。孤生草草轉堪悲。都將塵紱無窮意。付與林僧一首詩。</text>
<title>贈田高城</title>,<text>舊遊滄海固依然。回首悲歡已十年。丹竈久寒三日浦。碧流猶瀉九龍淵。藤垂暗壑雲偏濕。木落晴峯月正圓。更約春風重把手。玉簫聲裏喚飛仙。</text>
<title>贈白雲山如上人</title>,<text>舊遊深洞覓丹砂。三度幽巖結桂花。黃紙題名催客鬢。白雲埋壑認君家。香㙜急雪藏秋瀑。御路寒霜滿曙靴。怊悵佳期負猿鶴。靑門獨上望天涯。</text>
<title>題玉連堡 在富寧府西南四十里許。設萬戶。</title>,<text>男兒志四方。初不守空堂。生當淸朔漠。死當爲國殤。薄劣忝王事。萬里窮漢疆。恒懷明主恩。安敢思故鄕。孤城曙氣斂。皷角鳴斜陽。登㙜獨憑望。天外白山長。</text>
<title>贈楊公萬世</title>,<text>白水兮活活。黃鳥兮關關。酒一樽兮路千里。悵人生兮離別難。</text>
<title>贈琴生</title>,<text>琴生才過李太白。楚客名愧韓荊州。胡爲百舍遠尋訪。直到三春空滯留。憶昔陶山盛文會。我聞戶屨多俊遊。兟兟鼎來三千子。往往能解十九牛。生之尊府獨拔萃。作德心逸能日休。半世相思路脩阻。一臂未交星環周。昨者令我易子敎。書中勉我蹈軻丘。拜領深情朋錫重。復嘆身世如雲浮。少小爲人稚且狂。眼空四海無與儔。才非丁卯多情調。命薄庚寅貞孟陬。呂翁初罷枕上夢。柳子遂作山中囚。天恩幸開浩蕩網。風沙盡弊蒙戎裘。誰謂餘生復言歸。喫飯殘年何所求。冥棲旣得巖石勝。樂事更兼君子逑。念生殊誤遠方來。吾衰安得爲人謀。支離抱病嗟我辰。瞭淸鎭躁看君眸。雊書不問孔方兄。題詩頻喚石鄕侯。此情應知過膠漆。此事且莫隨浮漚。關東舊業草盈疇。準擬春風狎海鷗。他日憶君勞夢寐。一藜來問玉峰頭。荷谷道人在白雲寺禪堂。金君呼韻。▦子把筆。醉中狂吟。辭之荒雜不計也。</text>
<title>感遇</title>,<text>君好堤邊柳。妾好嶺頭松。柳絮忽飄蕩。隨風無定蹤。不如歲寒姿。靑靑傲窮冬。好惡苦不定。憂心徒忡忡。右詩載明人列朝詩集。而不見於遺稿中。姑未可考信。但詩集所付牽情引及鏡囊等詞。俱在文集。此爲可證。然明人之敍官遷評。題多妄云。</text>
