<title>與金光甫 景溫 坐江邊口呼</title>,<text>春水溶溶鏡面開。春山簇簇錦雲堆。東風且莫吹花落。只怕漁舟逐水來。</text>
<title>與光甫寓居丹砂峽。洪墨址丈聖白 璄 惠然來訪。旣還。又寄以近體一律。旣感其越險臨貺。又喜作詩投贈。忘拙和呈。</title>,<text>壺裏光陰自往來。洞門寥閴一天開。粼粼活水堪成畫。立立危巖可作臺。蘆渚鷗眠垂釣過。梅壇鶴放棹船迴。東君亦解佳賓至。錦繡春山盡意裁。</text>
<title>矗泠㙜。敬步先祖開字韻。丁未九月。赴直厚陵。</title>,<text>矗矗雲屛面面開。當時遺跡只空㙜。孱孫此日無窮意。駐馬孤吟繞石苔。</text>
<title>行至高陽。見田畒收獲。吟得一絶。</title>,<text>城中久作縮頭龜。今日高陽信馬馳。忽見原頭收豆粟。怳疑鄕里獲秋時。</text>
<title>次光甫贈別韻</title>,<text>余之來此時。光甫以七言絶句見贈。仍聯鑣到長安觀庭試。將歸。又以近體一首留別。以道客中分携之感。余皆未酬。到齋悄坐無誰語。因搜撿行笥。得前後瓊什。圭復誦玩。以替別後之面。又逐首拚和。以寓懸鬱之意云爾。共卜丹砂水石間。輕舟時泛鏡光寒。別來消息無相問。惟有丰姿夢裏看。森森松檜鬱蒼然。一日誰知度似年。早晩吾當拂衣去。滿江風月共詩筵。百尺丹崖萬斛砂。邇來道味問如何。松喬秘訣囊中富。龍虎神功鼎裏多。杖策逍遙金母嶂。攜朋沿泝葛洪坡。時時應待西天客。玉樹高攀發浩歌。</text>
<title>悄坐空齋。客懷甚無聊。</title>,<text>衮衮流光又欲冬。西關孤客若爲悰。眼前歷歷來時路。枕上依依別後容。但覺愁膓萬迴轉。任敎歸意十分濃。天邊忽有南飛鴈。倘寄吾鄕書一封。</text>
<title>食後散步庭除有感</title>,<text>十月嚴霜歸鴈稀。園陵花木受寒威。淸齋孤客驚時序。應識高堂未授衣。</text>
<title>夜起有感</title>,<text>中宵起坐意何如。半世無知甚愧余。大略聞他存省𧗱。等閒看了聖賢書。榮枯已判凝胎際。義利須分立脚初。千古朱門勤謹戒。承家報國亦斯於。朱子以勤謹二字。戒長子受之。</text>
<title>十八日偶吟</title>,<text>鬱鬱松杉裏。來投已月餘。靜思前夜夢。閑檢故鄕書。簷外隣狐狸。床頭伴蠧魚。應知丹峽裏。風月滿江虗。鬱鬱松杉裏。家鄕千里餘。行裝一塊硯。心事數編書。自作囚籠鳥。長思出海魚。夜來仍不寐。凉月照牕虗。鬱鬱松杉裏。矇矓午睡餘。默思鄕國事。空對古今書。朔雪歸鴻鴈。江氷斷鯉魚。開牎一長嘯。天畔碧雲虛。</text>
<title>偶吟</title>,<text>無才無德一癡男。修掃園陵亦豈堪。聖世深恩人共說。祖先遺澤我空慚。客愁久滯松京北。鄕夢長尋竹嶺南。會待明年春色至。拂衣歸釣白雲潭。</text>
<title>陵後寺</title>,<text>雪後羣山玉作巒。尋眞一路透林端。危樓鍾動僧寮暮。亂樹風生佛榻寒。世路百年終刺促。闍梨何地不寬閑。山南倦客忘歸去。緩步層階一縱看。</text>
<title>發向家鄕馬上。得四韻絶句各一首。</title>,<text>幾日淹留松檜裏。今朝始見馬頭東。白雲秋色蒼茫外。滄海陰風浩渺中。詩到愁時覺神助。酒逢寒節倍奇功。烟霞舊伴應相待。未到先敎別夢通。一入空齋髮幾皚。吟鞭今向故山迴。忽看三角浮天外。解使遊人眼暫開。</text>
<title>到臨津。憶先祖集中有午憇臨津詩。感吟一絶。</title>,<text>蒼崖陡絶大江流。今日吾行此渡頭。一碧烟濤無限感。半邊斜日倚孤舟。</text>
<title>宿碧蹄酒店。晨發馬上口唫。</title>,<text>曉出碧蹄村。其下高陽郡。往來簇輪蹄。長安覺漸近。</text>
<title>夕到某甘。聞鄰有捶楚之聲。問其由則廣州軍校得一賊于市。私自施刑。其聲痛楚。至塞兩耳而坐。吟七言絶句。</title>,<text>賊之眞僞且無論。狼藉捶聲不忍聞。安得用刑平且緩。坐令天下自無寃。</text>
<title>暮到利川。金上舍幼徵 景瀗 寄光甫書。略聞家信。慰倒難狀。因聯枕談話。吟一律。</title>,<text>旅榻蕭條誰復問。悄然端坐夜將深。壚邊忽見親朋面。燈下細聞鄕里音。數月羇愁消百斛。一宵情話抵千金。不嫌中路裝囊罄。沽酒前村滿意斟。</text>
<title>朝大霧。行到福成洞。聞蛙鳴。</title>,<text>濛濛烟霧滿前程。草裏時聞蛙一鳴。疑是鄒公高陽律。窮冬處處起春聲。</text>
<title>食後又大霧</title>,<text>蕭蕭匹馬此行裝。自笑山南李寢郞。客路不隨冬日短。離愁偏與暮天長。濛濛霧露連三夜。衮衮光陰逼一陽。雲棧嵯峨最可怕。元來竹嶺等羊膓。</text>
<title>到竹嶺</title>,<text>故國歸蹤步步輕。白雲來傍馬頭生。千巖雪凍山增色。萬壑氷堅澗失聲。錯湊輪蹄橫石棧。關防家國作金城。中途忽遇西風急。咫尺山中不可行。</text>
<title>輓金潤甫</title>,<text>痛哭吾何語。淸標已莫攀。巢中泣黃鷇。鏡裏㤪靑鸞。嗚咽階前水。蒼茫戶外山。孤荊一枝在。永夜影凄寒。一巷東西屋。相從竹馬時。樽前間笑謔。燈下話心期。迹已浮雲杳。顔猶落月疑。人生百年內。何日不相悲。君是名家後。天資玉自溫。戚行今縱遠。世誼舊仍敦。忽報歸泉壤。無從接笑言。年年梅柳節。忍過小溪濆。屈指埋金日。淸宵獨自吁。丹㫌一溪曉。素幞百夫呼。苦被靑衫縛。多慚白馬趨。南雲泣相望。轉覺客情孤。</text>
<title>長陵柳參奉介仲 聖和 專伻致訊。又追寄春間靑坡相別時所作絶句一首。和其韻送之。</title>,<text>故鄕歸夢山千疊。異地羇愁酒數盃。托契寧嫌老與少。通家舊誼百年來。</text>
<title>偶吟</title>,<text>日永空齋午夢醒。玉梅花落散階庭。黃鸎自是無心鳥。何事枝間盡意鳴。</text>
<title>聞杜鵑</title>,<text>鸎啼花落好時節。何事遊人心不佳。東洛釣朋成遠夢。西關落日坐空齋。偶因見客沽村釀。時爲登山索草鞋。㝡是淸宵不寐處。月中鵑響透簾堦。</text>
<title>柳參奉介仲送書來。又寄四絶。逐首拚和。</title>,<text>自是丹砂垂釣客。如何來滯海西濱。園陵鎖直元非分。只愧君恩及賤臣。晝永空齋春鳥嚶。山南孤客感難平。華緘忽帶佳篇至。不啻聯床話別情。臨津一水波千頃。不礙淸宵夢路通。何意巴禽苦多事。數聲啼近月明中。偶因寫意開詩硯。時爲寬愁把酒盃。應識春風故鄕裏。江山留待主人來。</text>
<title>卄五日奉審陵上</title>,<text>花木葱瓏落日時。園陵肅穆儼威儀。山盤遠勢中開局。天聚靈光別作基。雲擁瓊林龍卧窟。月明珠樹鳳棲枝。笙簧忽奏風松裏。怳若當年彩杖移。</text>
<title>坐興敎寺鍾閣 本陵所屬</title>,<text>山勢縱橫似欲奔。中間小洞作乾坤。琪花掩映明僧榻。瑞霧葱瓏擁寺門。林壑始知爲福地。生涯將欲托祗園。倚軒終日孤吟賞。不覺輕雲帶暮痕。</text>
<title>吟一律。送柳參奉介仲。</title>,<text>樹影陰陰鎖洞門。離愁終日鳥聲喧。短篇只是纔通信。片牘焉能盡欲言。千里嶺雲同去夢。三更海月共羇魂。歸途當出高齋下。準擬淸宵醉別樽。</text>
<title>喜雨</title>,<text>驕陽爲戾秘甘膏。天意茫茫去益高。忽見海中雲臃腫。旋看簾角雨蕭騷。窮廬庶慰農情苦。魏闕將紓聖念勞。但願南鄕均沛澤。秋來處處醉田醪。</text>
<title>夢與丹砂諸人泛舟</title>,<text>共倒盈盈白玉盃。輕舟一葉任沿洄。春生潮面玻瓈濶。花發巖心錦繡堆。入眼雲山渾似喜。盈沙鷗鷺揔無猜。忽然殘夢驚孤枕。杜宇聲中山月皚。</text>
<title>雨中偶閱先集。步丁卯踏靑詩韻。</title>,<text>前宵一雨過三更。直到山齋曉色明。檻外騷騷驚客夢。簷頭摵摵動歸情。空慚昭代君恩重。但覺淸時宦意輕。又見天中佳節近。燒香端坐感懷生。</text>
<title>別柳參奉介仲</title>,<text>松京東畔至臨津。一箇元無識面人。賴有我公留此地。能令倦客駐征輪。宦情說去堪搔首。時變聞來自蹙顰。魯拙本非當世用。擬將耕鑿報堯仁。尋常離別亦傷神。千里分携意益新。倦僕催歸風挽袖。羸驂欲發鳥呼人。承家報國公其勉。釣月耕雲我豈貧。他日一尊相會處。小舟同泛玉淵春。</text>
<title>留此累月。以痘忌未得一造花潭。訪徐處士遺跡。松京朴淵。以勝地擅名。而皆未遊玩。今當還山之日。不能無慨然者。吟成一律。在厚陵時。</title>,<text>淸齋曉日啓歸轅。一念猶牽出洞門。終負松都搜勝跡。空懷花院訪眞源。奇遊自是神爲戱。好事從知數亦存。又向龍淵留宿債。西風回首更消魂。</text>
<title>贈階前芍藥</title>,<text>昨夜山中一犂雨。階前芍藥半開葩。吾行若得差三日。快見玆花爛似霞。</text>
<title>芍藥答</title>,<text>跳舞商羊忽喚雨。枯枝一夜動新葩。故山行色緣何急。不待紅光耀夕霞。</text>
<title>向長陵</title>,<text>無心度林樾。有意越層崚。落日鸎聲裏。何其似厚陵。歸鄕行色出坡州。去馬蕭蕭不暫休。只是我公留此地。令人十去九回頭。</text>
<title>輓李石城 基命</title>,<text>忍聞石城宰。今又閉玄宮。黃甲名雖薦。靑雲路不通。田園身謾老。朝野望逾隆。萬事今何說。悲凉喬木風。</text>
<title>輓成參奉 文夏</title>,<text>淸白家聲豈弟資。妙年名擅鄧林枝。文章自是人爭誦。壽福應知天有私。吳水龍騰金匣冷。秦㙜鳳去玉簫悲。最憐庭下賢郞子。三釜他時恨淚滋。</text>
<title>密庵李先生 栽 輓</title>,<text>忍聞夫子又重泉。痛哭吾南日索然。蔡氏淵源傳四世。呂公門戶有三賢。終知用舍皆由命。始覺行藏摠係天。喬嶽如今爽氣盡。胚胎自此更何年。幾年茅屋養精神。時晦元非學隱淪。菽粟文章去雕餙。蕙蘭襟韻自氳氤。書中有味渾忘老。林下多憂豈爲貧。零落烟霞長慟處。匣琴絃絶續無人。</text>
<title>輓權蒼雪 斗經○代人作</title>,<text>休休出流俗。赫赫繼前徽。身係蒼生望。心懸紫闕巍。洛龍終未起。遼鶴忽先歸。後學今安仰。吾南事已非。先祖寒棲屋。年深半廢荒。公爲洞之主。意在表而章。客過知瞻式。蓬蒿化宇堂。前年詩上語。一讀一回傷。</text>
<title>別申進士 命佐</title>,<text>西關南㠐道途遙。聲息從前兩寂寥。托契方欣自今歲。分携那忍在明朝。滄溟萬里愁無極。天地三更髮欲凋。莫恨音容從此隔。夢中佳句幾番宵。</text>
<title>輓朴</title>,<text>倐忽人間事。此翁今永休。寬和好器宇。敦厚是風流。靜趣亭臨沼。閒情海有鷗。佳城嗟一閉。冷落舊園邱。</text>
<title>次洪丈聖白</title>,<text>茅簷盡日枕書眠。誰遣瓊詞入洞天。交契從來無老少。閑居何地不神仙。久知世變雲千頃。始識君恩月一川。倘得淸凉陪杖屨。石灘奇會續前贒。島瘦郊寒苦。公兼是所難。淸詞修月斧。勝會約雲巒。庶償逋稽債。將期爛熳看。香醪我且辦。不念釜中乾。</text>
<title>次洪丈聖白淸凉韻</title>,<text>寶殿深深動曉鍾。葱瓏琪樹影重重。三山福地通仙窟。九月寒天引客蹤。杉逕菊壇淸露濕。芝田朮畒白雲封。泠然兩腋長風駕。一嘯飄飄躡翠峰。無限仙山景。詩中模寫難。煌煌黃菊節。立立碧雲巒。勝會如相對。眞仙若可看。聦明一勺水。不必歎壺乾。周愼齋遊淸凉。飮水數瓢。曰此淸泠之水。可以替酒。</text>
<title>輓權</title>,<text>冲爺遺澤在。雪翁又爲兄。轗軻緣身命。優游適性情。常嗟阻德宇。誰報隔佳城。棠棣空凋盡。天心未易明。</text>
<title>輓李丈 杺</title>,<text>錦水波寒咽。嗟公又九泉。聞詩過庭日。講學下帷年。棣萼名相並。茅廬樂自專。邇來德門事。欲語但潸然。</text>
<title>輓琴與卿 弘可</title>,<text>咄咄人間事。悠悠不忍言。平生抱屈恨。萬古飮寃魂。屋破風穿戶。簷踈星掛門。庭前阮修在。誰是斂錢人。咄咄人間事。悠悠不可知。文詞空自麗。命數一何奇。破硯元難食。殘篇未救飢。門扉今寂寞。行路亦傷悲。</text>
<title>送洪丈聖白歸安城</title>,<text>蒼凉曉日上踈林。一曲驪駒惜別心。身世久隨漂水梗。行裝今學返遼禽。敗裘弊絮肌生粟。短日長途槖乏金。千載優人負薪曲。何因爲奏九重深。</text>
<title>輓吳同知 永基</title>,<text>常欽法骨禀弧南。誰報仙驂上蔚藍。早向雲霞養靈性。不從時世試酸醎。聖朝優老官三代。渾室延生菊一潭。遼鶴秋宵忽無影。香風吹冷小蒲菴。</text>
<title>輓金正字仲默 景沉</title>,<text>隨時不俯仰。期爾庶幾能。世德詩兼禮。天資玉共氷。浮生是夢幻。萬事已風燈。階下紫荊樹。蕭踈悲不勝。君是藍田玉。淸標出等儕。垂天整雲翼。蹴地展霜蹄。忽報新阡築。那堪短幅題。高堂卜子痛。行路亦心悽。</text>
<title>次趙相公 顯命</title>,<text>風穿破屋露荒椽。玉節還驚忽賁然。陋拙敢當佳句意。平生徒自竊陳編。材如杞梓筆如椽。文化南州政蔚然。晝靜春營無一事。甘棠影裏對靑編。附原韻陶山一曲屋三椽。古壁圖書尙宛然。悵望先生不可見。憑君欲問子思編。</text>
<title>輓洪丈聖白</title>,<text>痛哭吾何言。我公今其歿。浮世六十春。一夢驚俄忽。嗟公少年時。襟期映玉雪。手把靑芙蓉。聦明流輩出。思將逸驥步。擬騁長道轍。白雪世寡知。靑雲路終絶。跎蹉世間事。一任成白髮。南州晩移家。浮梗是計活。客土非爰得。我公又遘疾。㐫音忽爾報。天乎理莫詰。荒凉一旅殯。行路所悽怛。庭有兩男兒。虗弱是爲質。欒欒索魚悲。日夜痛泣血。孑孑托無所。生計又蕭瑟。知公目不瞑。泉途抱幽咽。遼禽夜夜影。蜀魄聲聲切。顧余早失學。惟公最見恤。書有一字疑。向我勤揚扢。秪今縱無成。深恩銘在骨。公之寢疾日。未得調藥物。公之將逝日。又違執手訣。茫茫宇宙內。此恨何從洩。日月獲其良。靈輀將啓發。淸高伯鸞骨。葬之何山穴。他鄕親友絶。更無來執紼。溪山帶愁色。霜風 三字缺。</text>
<title>輓李掌令 濰</title>,<text>豈弟兼充養。儒林德望巍。田園寄淸趣。圖籍玩餘輝。洛水龍長臥。遼天鶴遽歸。堪嗟吾嶺事。從此日成悲。</text>
<title>朴友 聖源 來訪有詩。次韻却寄。</title>,<text>淸凉山下病陳人。愛靜元非葆性眞。多謝佳賓爲相訪。茅堂晴日得薰親。若把瑰詞輕許人。詞雖淸切語非眞。公今始發長途軔。語默功夫且自親。先儒以毁譽過中。謂非語默愼重之道。而盛詩有守淵所不敢當之語。故末句敢用䂓箴之語。</text>
<title>原州安友 錫儆 與朴友同來有詩。次韻却寄。</title>,<text>破屋露荒椽。隨分足偃仰。忽見簷頭雀。下啄還飛上。柴門客果到。下階一叉掌。目擊道便存。見晩嗟旣往。醇醪解相勸。憐我食槁壤。匣裏一瑤琴。寧復歎絶響。輝光生里閭。蔀屋覺爽朗。日暮相送罷。矯首起悵想。佳篇又踵至。豈特詞浩蕩。忘拙爲相和。愧我識不廣。</text>
<title>文叔寄詩。次韻却寄。</title>,<text>幽人非但愛靑山。更愛風軒午睡閒。睡起宛然成一笑。淸篇來自水雲間。昔年丹峽誅茅日。一巷東西共幾家。萬事至今成一夢。舊遊回首感懷多。光甫旣逝。守淵又不安舊巢。所以多感懷也。</text>
<title>輓李丈 再昌</title>,<text>自是藍田玉。溫然不受疵。淸貧元世德。凝遠本天資。窮巷棲遅日。重泉奄忽時。尙看餘慶在。庭樹摠瓊枝。</text>
<title>輓朴愼五</title>,<text>儒素傳家業。眞醇長者風。寧嫌地僻遠。一任命窮通。梅菊嗟無主。溪山忽已空。病中違紼役。題輓若爲衷。</text>
<title>次贈趙義卿 宜陽</title>,<text>雀羅擁弊廬。感子訪幽居。談笑相携處。離違積戀時。淸詞錦繡似。雅質雪氷如。男子平生事。毋令老死虛。</text>
<title>會陶院校理學通錄。與國老 見龍 宗兄吟成近體一首。</title>,<text>塵箱弊篋幾編文。當日先人手輯云。支嫡還嚴內外集。派流遙接泗洙根。絲毛辨處迷朝霧。魚魯分時向隙曛。寶匣瑤琴絃尙在。須從心地祛瘢痕。</text>
<title>輓南丈 雲縉</title>,<text>儒素傳家業。芳聲自妙齡。林泉閒計活。經籍一平生。未見王兒做。先敎蔡夢驚。萱堂日欲暮。誰慰倚閭情。</text>
<title>金山鄭上庠 儁 年七耋。作訪古之行。參陶院享禮。以近體一首示座中。守淵夙仰其名。今幸得數日周旋。不勝感荷。忘拙和呈。</title>,<text>窮居晩學歎吾生。得御寧期夙願成。古貌能令起敬愛。巍詞不待費經營。纔同菜禮淸嚴地。又促藜筇賞玩行。交契從來無老少。一天霜月照心明。</text>
<title>輓琴上舍樂春 敬躋</title>,<text>痛哭人間事。君胡又九泉。儒家襲前武。文苑擅雄拳。小捷知緣命。沉痾亦素天。分山昔年約。有涕但潸然。默數肩隨輩。何人居爾先。聦明等夷絶。博雅古今穿。有士能如此。玆鄕不索然。存亡無限痛。天地又冥玄。自哭金光甫。惟君交不移。曾同銷骨毁。自擬斷金知。松葛欣相托。芝蘭奈永萎。哀哀欒棘痛。始見過房兒。每念君家事。中宵獨自吁。旣無錦里栗。寧有玉川奴。渾室將誰托。善人何所辜。丹翁同此痛。相對共鳴呼。</text>
<title>次三棄堂琴公韻。題廵梅亭壁上。</title>,<text>勝日尋芳碧澗隈。寒梅初發雪成堆。爲君久詠天花闋。手把淸樽趁倒開。朱子懷張敬夫雪梅闋曰。陰風慘淡天花落。</text>
<title>輓吳丈達夫 三達</title>,<text>凝遠是風範。天資儘傑然。池亭娛晩計。琴酒作長年。奄忽人間事。凄凉架上編。德門他日慶。看取子孫賢。憶候高軒日。如今歲幾迴。慇懃垂故意。款曲荷深盃。往事空挑涕。幽懷謾作哀。無情是雲壑。依舊翠成堆。</text>
<title>泮邸贈別文震光 奎明</title>,<text>百世通家誼。一生傾嚮情。那知邂逅地。花柳洛陽城。立志齋名好。令人警懦昏。自知文鄙拙。何用汚淸軒。文君要余作立志齋記。自知文拙。未得應副故云。北學今幾歲。多君超世情。持身益珍勵。無忝舊家聲。超超湖嶺路。此別意何如。幸有南歸鴈。寧憂阻信書。</text>
<title>四月初二日離城。在松坡舟中。吟一絶。</title>,<text>多病年來兼不才。端宜山野退歸來。平生講得君臣義。猶向終南首屢回。</text>
<title>輓金丈 良鉉</title>,<text>大德名賢後。溫然君子儒。家聲宜益振。吾黨不曾孤。倚伏皆天也。竆通是命乎。多慚今古誼。愧負奠生芻。</text>
<title>輓琴護軍嚮卿 壽天</title>,<text>溫溫德宇自天眞。吳筍姜衾孝友純。庭竹階花忽無主。椒聊行見遠條春。</text>
<title>次呈金侯 光遂</title>,<text>薤水何須設。我侯天惠來。宓琴知化洽。韓岳見雲開。禮簡詩同硯。情深酒溢盃。他時峴山石。寧有沒莓苔。斗米非公願。軒裳視儻來。有時淸興引。隨處勝遊開。東峽能容幰。澄江自映盃。豈徒溫釣石。屐齒在蒼苔。</text>
<title>輓柳參議 升鉉</title>,<text>痛哭吾南事。公胡又至斯。寬和好器宇。坦泰是襟期。自可鎭頹俗。端宜裨聖治。存亡一掬淚。豈但爲吾私。何處秋風裏。新阡大鳥悲。浮沉不隨俗。得喪肯趨時。謾作割鷄刃。終違補衮絲。人間無限痛。孤影㤪荊枝。邂逅黃江日。春風烟雨霏。淸盃荷欵欵。別語尙依依。那意葉鳧影。遽成遼鶴飛。病中違紼役。悄坐對秋暉。</text>
<title>次寄金天應 斗商 草堂韻</title>,<text>聞說仙源結數楹。蕭然計活絶塵爭。一區形勝神應秘。萬古烟霞境自淸。簇簇遠山當戶立。淙淙幽澗入窓鳴。雖然秦贅非吾土。愁外鄕巒一髮靑。</text>
<title>夢拜宗從兄 守謙 憐我疾病之苦。且承復來寒棲庵之敎。旣覺有感。</title>,<text>宿草荒原裏。音容痛莫攀。中宵一枕上。依舊昔年顔。寒庵先祖宅。要我復來棲。忽罷蘧蘧夢。晴牎月色凄。</text>
<title>輓金友 尙震</title>,<text>人事遽至此。天道邈難詰。遺業傳雙璧。顔色疑樑月。草木有餘悲。溪山莾蕭瑟。呑聲復呑聲。有淚空成血。</text>
<title>輓權荷塘 斗寅</title>,<text>歧路方南北。吾公獨會心。閒雲曾出峀。倦鳥早投林。柳岸春將至。荷塘水欲深。斯文今不幸。有涕自沾襟。</text>
<title>輓金校理 世欽</title>,<text>秋水精神錦繡膓。向時文彩動鵷行。一書北闕心惟赤。五載南州鬢已蒼。每歎洛波龍臥久。那知華表鶴歸忙。九原再拜新王命。何處白雲朝帝鄕。</text>
<title>輓</title>,<text>蕭然茅屋一平生。自是雲山有宿盟。滿架詩書鄭氏業。盈疇禾菽子眞耕。從他鶴髮成千丈。誰道仙軺隔萬程。耆老吾鄕零落盡。可堪斜日照新塋。</text>
<title>輓南上舍天若 命欽</title>,<text>騷壇早歲好蹁蹮。泮水相分今幾年。六十光陰如夢幻。尙看庭下一男贒。悵望嶺雲阻疊千。誰知人事遽重泉。邇來抱得漳濱疾。愧負新阡奠漬綿。</text>
<title>輓吳判官</title>,<text>滄桑世事幾更飜。白日無緣照覆盆。早把孤形滯瘴癘。終將大器卧田園。蕭蕭華髮空千丈。皎皎淸標忽九原。晩托潘楊百年誼。可堪喬木月黃昏。</text>
<title>輓權持平 斗紀</title>,<text>倚伏茫茫固未諶。淸標何處更相尋。玉昆金友人爭艶。大德名家世所欽。瘴海風霜身益健。明時山斗望逾深。忽驚爽氣 缺。吾黨誰無贖百心。</text>
<title>輓金丹砂光甫</title>,<text>痛哭吾何語。人間失好朋。淸詞金綴玉。雅質雪兼氷。霧養南山豹。風愆北海鵬。忍看人去後。凉月屋樑升。雲水丹砂洞。携家昔卜隣。時時同釣石。日日共書塵。我作依麻草。君爲逐臭人。存亡今日痛。天地又新春。吾黨嗟誰仗。如今又哭君。高才果何試。小捷不須云。寂寞梁鴻宅。凄凉蕫氏園。孀孤泣血處。閭里不堪聞。</text>
<title>輓族弟 守沉</title>,<text>門戶凋零甚。君胡又至斯。天資玉與雪。世德禮兼詩。難弟陳家子。無雙荀氏兒。高堂日已暮。誰慰倚閭思。端恪兼文雅。我家佳少年。窮通揔關命。修短亦由天。鄷里餘殘日。高陽鎖暮烟。存亡無限痛。有淚徹重泉。</text>
<title>輓申敬五</title>,<text>我公齎志業。竆巷送平生。不飮阮家酒。寧嫌鄭氏耕。培花寄嘯咏。種藥養精神。六十聊乘化。何處唱薤聲。</text>
<title>族姪亨伯 世震 聞喜席上。次姜兄韻。</title>,<text>聯翩桂影帶天恩。范叟遺言愧後孫。座上詩翁詩不老。丁寧戒意句中存。</text>
<title>輓李士直 栐</title>,<text>纔哭顧齋老。誰傳公又歸。林泉寄淸興。圖籍玩餘輝。不恨窮兼老。從他是與非。龎床今寂寞。雅範夢依俙。家有淵源學。薰陶自少時。素心氷共玉。白業禮兼詩。每恨離違日。那聞窀穸期。羅浮一僑宅。秋雨打虛帷。</text>
<title>輓進士族叔 再昌</title>,<text>林壑專淸望。鄕邦作宿儒。藍田儘生玉。滄海竟遺珠。忽報龎床冷。那堪鄭宅蕪。無從更考德。中夜謾長吁。</text>
<title>次李丈 言直 石后亭韻</title>,<text>幽居始卜築斯亭。肯構遺謨后石屛。遠向明農新宇雘。聊看愛日舊氊靑。下榻先知徐子到。題詩遙想邵翁停。臨水背山風景好。達城千載口碑銘。</text>
<title>次朴上舍春卿 泰茂 西溪書堂韻</title>,<text>路細雲中峽。巖奇川上壇。南州地勝好。西嶽洞府寬。魚鳥如相樂。松筠不壓寒。寤歌還獨宿。居士一盟團。</text>
<title>愛日堂對雨。次金大元 元復 韻。</title>,<text>千古風烟擁一堂。淸談達曙興逾長。天公似助詩人趣。頃刻商羊喚雨忙。</text>
<title>輓朴台老 世鉉</title>,<text>儒素傳家業。眞醇有古風。鞱身林墅裏。緘口是非中。忽報新阡築。那聞舊宅空。猶看餘慶在。寶樹幾何叢。</text>
<title>贈別</title>,<text>鬱鬱蒼蒼擁一堂。山頹石老小溪傍。相逢卽席還相別。天地悠悠別恨長。</text>
<title>贈或人</title>,<text>一曲高歌胷海空。惟將四恠自稱翁。靑眸宇內寧嫌少。白髮人間漸覺公。曉樹自甘蟬飮露。晴霄不羨鶴盤風。更憐巖號還非偶。誰識英才奬勵功。</text>
<title>輓金僉知 樟</title>,<text>誰報弧星瑞彩昏。自慚平日阻屛軒。年當大耋神猶旺。跡偃窮村德自尊。膩燭𨚡盃申舊約。緋袍玉帶煥新恩。不應一貉同歸盡。正識鸞驂上碧雲。</text>
<title>臨絶詩 戊辰正月十五日</title>,<text>點檢平生事。何多愧彼穹。惟將無限意。永托一坏中。</text>
<title>輓詞[晉山姜再淑]</title>,<text>先正贒孫子。靑宮羽翼臣。少微光忽掩。多士慟惟均。寂寞芝山月。凄凉洛水春。悲來檢遺札。怳對玉如人。</text>
<title>輓詞[晉山姜再恒]</title>,<text>大賢自有後。吾黨詎無人。鳳孕丹山羽。龍胚碧海鱗。溫恭任性素。純懿見天眞。邃學淵源正。微言旨訣親。豈惟存得內。可見行諸身。孝悌父兄信。睦婣朋友恂。專專講習舊。勉勉進修新。不改顔生樂。何憂原憲貧。愼能寡厥過。體使充其仁。空谷蘭播日。九臯鶴唳辰。軒薦剡屢。丘壠徵招頻。命至首因俯。譽加眉輒顰。淸名聞盛世。介操絶纖塵。禮樂惟徵魯。憲章盡在閩。索居人誰與。獨學愧無隣。自附婚姻好。得聞緖論諄。生平勞厚仰。宿昔喜傾囷。目擊道仍在。相觀善自臻。切偲功未半。疾病苦成因。空惜璞中璧。更憐席上珍。慇懃隨燕雀。牢落向麒麟。樽酒靑門道。寒花寂歷濱。抱經泣弟子。窺帳哭儒紳。星彩隱微度。日光暗富春。後死傷劉老。知心憶鄭臣。如君適去順。那免淚沾巾。</text>
<title>輓詞[光山金衡國]</title>,<text>溪山一曲武夷如。爭道夫人襲緖餘。依舊宮墻景行地。若聞詩禮過庭初。賢才亶可需斯世。雅志彌堅抱古書。不幸今丁辰巳歲。法門遺韻日蕭踈。交遊卅載挹蘭香。今世知君莫我詳。好向眞源存踐履。從看天品自溫良。忽驚運氣東南盡。慟哭吾儕領袖亡。此去泉㙜何忍訣。弱兒𥠧弟奉高堂。</text>
<title>輓詞[德豊尹赫周]</title>,<text>陶山百年後。有孫此一人。山河氣不餒。天地賦奚貧。仁性溫而雅。德儀粹且醇。謙恭遺俗習。孝友出天眞。至行旣純篤。深工又妙臻。婺源追舊業。沂國是前身。鑰啓玄關裏。筏浮學海濱。華蟲合黼黻。老繭可經綸。幽谷芝蘭馥。衡門玉帛頻。幸余生此世。與子共鄕隣。蟲鵠智雖別。金蘭契則新。懽情同蚷蟩。交道豈碯磷。月白陶山夜。風淸洛水辰。襟期洶且淡。氣味凈無塵。忽夢屋樑月。何心薤露晨。緘詞替執紼。不覺淚沾巾。</text>
<title>輓詞[姨弟權心揆]</title>,<text>吾東闕里宅。夫子又贒孫。密密工愈約。謙謙望益尊。丹砂空有鼎。戔帛幾生園。乘化中身痛。茫茫嶺日昏。</text>
<title>輓詞[禮安金元復]</title>,<text>退溪波接魯洙泗。今世公穪古子思。蘭玉滿庭能體孝。萱闈且莫恨長辭。</text>
<title>輓詞[聞韶金必東]</title>,<text>陶山秀色逈崢嶸。六世猶看一脉明。繩墨塲中能律己。詩書卷裏更專精。也知曾學傳無弊。始信思功遠愈宏。適去應知夫子順。南儒相對涕交橫。丹砂一曲碩人倫。吾叔當時擇里仁。萬事琴書外不到。百年蛩蟩永爲隣。滄洲虗老絺龍手。桑海飜驚化鶴身。不盡人間交契誼。分明重和郢中春。</text>
<title>輓詞[侍敎生聞韶金瑞東]</title>,<text>十二時中心在腔。一輪秋月貯氷缸。絲毫精索工無怠。輪翼相隨步有雙。神鬼鑑臨祗暗室。聖賢顔面對明窓。也知直內爲歸着。夜氣常全客氣降。惰氣常來不設身。茅堂端坐一團春。季袍縱弊心無耻。顔食屢空樂有眞。到理文章濂洛侶。得天行誼閔曾倫。河東先執今誰在。更見丹砂倍愴神。</text>
<title>輓詞[後學趙宜陽]</title>,<text>蒙齋公後又贒孫。終古陶山學有源。杞菊供貧辭爵祿。琴書送老閉衡門。百年高義今寥濶。一世斯文孰見存。怊悵絳紗帷下客。淸芬挹處淚長捫。</text>
<title>輓詞[永陽李慶泰]</title>,<text>吾道將湮沒。斯文復見君。屢空顔氏子。善述孔家孫。好爵誠非願。殊恩奈益敦。存亡無限慟。先祖舊師門。</text>
<title>輓詞[後學安錫儆]</title>,<text>退溪夫子後。得見後村賢。閔孝人無間。顔貧樂自全。馨香蓮太華。符彩玉藍田。進德方高遠。何慳十數年。後村先生初號。先之宣舘夢。申以遠臺顔。暎水亭亭石。開花寂寂山。古書千百卷。踈屋兩三間。不料今存沒。淸光擬再攀。蕭蕭江雨下。人有自宣城。所恨惟離別。何知有死生。幾年悲駟影。今日泣蟬聲。珍重詩兼札。披箱淚眼明。</text>
<title>輓詞[族兄見龍]</title>,<text>闕里遺風遠。追懷獨有君。德知謙作柄。道解敬爲門。玉蘊山彌映。蘭幽草自薰。而今更蕭索。相視涕空捫。</text>
<title>輓詞[族兄徵兼]</title>,<text>夫子之孫有子思。雍容辭氣藹然姿。菑畬事業遵經訓。茶飯工夫着敬持。千載商榮嗤振袂。一生顔巷樂忘飢。只今人去湖山在。依舊風光好爲誰。</text>
<title>輓詞[三從兄守綱]</title>,<text>逝者有知否。吾今痛哭君。芝焚香已歇。鸞去影無痕。誰復承先業。嗟無啓後昆。一途歸不遠。且置莫云云。</text>
<title>輓詞[三從弟守元]</title>,<text>我欲詰蒼穹。不能無㤪讟。不慗家倚重。胡奪人愛惜。吾兄眞善人。俯仰無愧怍。天資自近道。先業克承德。着意古道遵。潛心書史獵。處物必忠恕。接人惟欵曲。敦睦世所艶。孝友人爭服。主上頃見徵。桂坊翊衛職。人言可肅謝。公時經痘疾。此病人所忌。神能分慝淑。闔門方歡舞。親知競慰悅。宿症旋尋祟。沉綿幾箇月。天欲亡吾家。奪之何太速。儒林無袖領。宗黨失依托。顧余癡獃質。特蒙眷愛篤。親情均手足。資利孚麗澤。有事必禀告。有疑必就質。祝公享百年。豈意有今日。由我沉痾纏。負公非止一。公沒未飯含。公歸違執紼。悠悠不盡痛。天地但漠漠。道本不虗行。後昆其有達。</text>
