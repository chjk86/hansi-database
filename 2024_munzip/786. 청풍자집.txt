<title>卜居辭</title>,<text>紛吾卜居兮長野。聊暇日而逍遙。風澹蕩兮暮春。月徘徊兮雲霄。草齋兮蕭爽。花卉兮開凋。菊兮竹兮柳獨條兮。棠兮藥兮蒲獨夭兮。紛吾專此衆芳兮。日愉樂而陶陶。浮生兮幾何。顔色兮憔憔。坦兮蕩兮。牧兮樵兮。志氣兮凌雲。終老兮采蕭。</text>
<title>慕古辭</title>,<text>獨立宇宙兮發長嘯。慨余性兮多癖。處憂患兮不憂。是無入兮不自得。何吾儂兮昧識。茫不覺兮太極。年五十兮加五。柰無聞兮空自惕。自惕兮如之何。嘐嘐然兮慕古昔。古昔兮誰慕。大庭氏兮與尊歷。同稟一氣兮陰陽。接今古兮何所隔。苟爲之兮亦若是。三絶韋兮讀羲易。與天地兮合其德。與義比兮無莫適。樂吾樂兮陋巷。無不敬兮愼獨。生如斯而已矣。又何入兮滅寂。</text>
<title>別離辭寄權子夏</title>,<text>夫何朝與君兮會合。夕與君兮別離。別兮多日。會兮難時。憶昔兮交游。初寒水齋兮君與期。風之前兮玉樹。羌與我兮同帷。佩芬芳兮雜沓。折瓊枝兮於我遺。逍遙兮容與。肝與膽兮無磷緇。顧參商兮幾年。人事變兮增我思。夏之仲兮重相逢。君丈夫兮我已衰。靑巖閣兮蓮欲紅。鶴髮翁兮臥厖眉。片月兮暎澄沼。名花爛兮催我詩。使二豎兮侵我。信造物兮多猜。遂與君兮不獲從容。含情兮不獲留拙。詞歸來兮夢憶夢。去速兮來遲。我旣然兮問君如何。捨吾君兮復何之。鳥嚶嚶兮水淊淊。寂寞無聊兮獨坐乎茅齋。</text>
<title>山居</title>,<text>人事隨時變。雲林固自如。吾年三十八。今日定山居。又麗景梅初動。春光柳欲舒。優游樂天命。素業有菑畬。</text>
<title>寄題寒水亭 十二首</title>,<text>太白名山下。春陽仙境中。有亭名寒水。六月灑淸風。右寒水亭軒前遶流水。澄澄寒更碧。秋來貯明月。定有留羽客。右月澄軒萬疊靑山裏。蕭然一齋舍。灑灑滌心神。焚香坐淸夜。右滌心齋日日上此臺。超然出塵想。信乎名不虛。令人皆景仰。右超然臺澄潭拂明鏡。築臺臨其上。主人窺何笑。參差白髮狀。右臨鏡臺請問潭底龍。臥來今幾秋。民生苦暍死。一起叩雷枹。右臥龍潭佩玉聲泠泠。碎玉聲淙淙。忘機坐寒磯。白鶴飛來雙。右碎玉磯垂釣坐盤石。風吹絲嫋嫋。千古嚴陵瀨。高懷在物表。右絲風瀨有石橫狂瀾。屹然無時變。忠臣亦如斯。板蕩乃可見。右橫波石雲去我心去。雲歸我心歸。心與雲俱閒。誰能知是非。右歸雲洞我知造物意。此巖開百花。勝地集勝賞。故敞仙子家。右百花巖微雨暗汀洲。悠然有所思。蘋香滿衣袖。采采詠新詞。右采蘋洲</text>
<title>牛 二首</title>,<text>老樹蒼烟斷。平郊草如筵。靑牛閒自適。須待紫氣仙。飽喫巖邊草。還從巖上眠。寄語名利子。天眞此牛全。</text>
<title>題畫</title>,<text>可憐一怪禽。獨坐寒梅枝。毫端和晴色。畫面醉題詩。</text>
<title>花間鳥</title>,<text>去傳王母信。來止花叢裏。側身窺花叢。自得誰汝似。</text>
<title>臨別。書石贈溪堂翁。金參奉而愼</title>,<text>八月秋光好。我來臥白石。人間百年內。醉興今日夕。</text>
<title>寄郭丹谷 𡺽</title>,<text>雪月淸溪畔。松風玉山中。蓬萊卽此地。仙侶夢相逢。</text>
<title>蟋蟀 四首</title>,<text>蟋蟀雖微物。逢秋若有情。寒階霜月白。喞喞到天明。咽咽有誰知。咄咄只自悲。愁人傾耳聽。中夜涕交頤。似泣非眞泣。如歌豈是歌。居然逢歲暮。應自話蹉跎。萬物皆前定。哀鳴獨柰何。收音好藏蟄。生世苦無多。</text>
<title>金谷八詠 二月二十一日</title>,<text>海月出鶴峯。淸輝夜夜新。幽人坐不寐。霽色凝心神。右鶴駕新月主人對騷客。把酒吟佳句。巖發杜鵑花。微風過疎雨。右鶻巖疎雨昔仙居此洞。水麗山崎崛。金谷多游人。春回事契祓。右仙洞探春徐步入龍門。丹楓錦繡洞。皓月映寒溪。淸光手自弄。右龍門賞秋薰風從南來。村村事耘藝。歌聲動阡陌。疑是神農世。右後墅耘歌淸溪抱閒墅。十里流碧玉。何處漁翁笛。月明聲斷續。右前溪漁笛薄暮獨逍遙。孤吟意無限。寒烟起一帶。傷心入雙眼。右松峴暮烟主翁却披衣。開牕玩夜雪。乾坤遍玉界。日月照皎潔。右芙蓉霽雪</text>
<title>謝安察訪 崇儉 山中見訪</title>,<text>冰雪山中路。驚看丈者來。雲烟萬里豁。懷抱一時開。</text>
<title>戱贈瀼西翁</title>,<text>皇天全萬物。人物不自全。可笑名利客。三司爭後先。</text>
<title>病中</title>,<text>病裏無歡緖。春來不識春。柴扉長寂寂。麋鹿自相親。</text>
<title>遙贈竹西仙翁</title>,<text>萬里滄溟濶。雙雙白鷗浮。鳴琴舞玄鶴。高臥竹西樓。</text>
<title>登鳳溪樓 此五首。並智異作。</title>,<text>鳳溪臺名古。登臨十月初。千秋鳳已去。溪月爲誰虛。</text>
<title>月夕坐石壇</title>,<text>步出石壇坐。白沙凈如雪。偶與山中人。玄談望明月。</text>
<title>寄默好齋</title>,<text>千里相思意。其如不暫閒。寒燈耿孤館。凉月滿關山。</text>
<title>雪夜偶吟</title>,<text>雪滿前山夕。霏霏凍雨來。縣燈愁獨坐。排憫强題詩。</text>
<title>丁巳元日朝。立春日也。痛唐疫臥書于窓。</title>,<text>歲去吾猶在。憂來自不禁。天涯病臥久。窓外已春禽。</text>
<title>贈申河陰汝涉 楫</title>,<text>江浦數叢竹。移來夢村宅。蕭蕭春雨裏。見我增生色。</text>
<title>梅下偶吟</title>,<text>十日梅花下。沈吟句不成。無端彩禽至。飄落一香英。</text>
<title>定凝吟 二首</title>,<text>動靜而歸定。定而氣能凝。凝而悠且久。明德若日升。言之則誠易。行之則誠難。難處能行過。此心此時安。</text>
<title>食色吟</title>,<text>食色元生質。誰能制入中。吾人乏大勇。柰與俗人同。</text>
<title>偶成</title>,<text>春雨足郊原。春風吹柳堤。草堂頹不起。山鳥數聲啼。</text>
<title>醉眠</title>,<text>客醉眠不起。主人呼解酲。已聞雞黍熟。復道甕頭淸。</text>
<title>贈李伯明</title>,<text>醉酒仲明家。頹臥性之宅。日暮酒初醒。荷池雨滿滴。</text>
<title>馬上口號。示李仲振。</title>,<text>雲霞初麗日。梅柳早春時。幷轡平郊路。歸來故遲遲。</text>
<title>奉酬梅竹軒</title>,<text>來訪梅竹軒。天寒霽雪時。窻間忽騰彩。爲得主人詩。</text>
<title>默好齋</title>,<text>默好齋名好。淸風號亦淸。京華二三月。芳草綠尊盈。</text>
<title>觀物吟</title>,<text>萬物誰驅使。鳶飛魚躍淵。須知造化理。貴在樂吾天。</text>
<title>寄滄濱老</title>,<text>寄語滄濱老。曾爲滄海期。沈痾不可往。魂逐白鷗飛。</text>
<title>憶寒水齋</title>,<text>雪月籠茅屋。雲霞鎖洞門。佳期不可負。乘興到山村。</text>
<title>述懷</title>,<text>伯玉知非歲。先知過飮非。先儒狂藥戒。服膺不可違。</text>
<title>示兒送春</title>,<text>繡幕千山景。禪窻一病身。夜來天下雨。花柳泣送春。</text>
<title>和頤齋曺汝益 友仁○二首</title>,<text>手盥薔薇露。淸朝整袂看。明星爛照燭。滿室嗅芳蘭。三百篇餘音。流入聽鑪堂。一曲彈南風。梧桐來鳳凰。</text>
<title>贈別友人</title>,<text>浮生本無定。雲月去留情。淸談十載事。永夜一燈明。</text>
<title>贈觀魚 禹伏龍</title>,<text>春風二月時。官閣梅花好。可以佩流霞。佳辰藉芳草。</text>
<title>題仙洞李瀼西 光胤 壁上</title>,<text>雪月交輝夜。淸風大醉來。飄然乘興去。千載絶塵埃。</text>
<title>敬步宗兄鋤歸子韻 二首</title>,<text>物欲似浮雲。本心如日月。誰能修此心。明輝暎淸骨。蒼松棲白雪。寒梅掛明月。對此滌煩心。誰能不淸骨。</text>
<title>祓除</title>,<text>祓除二十九年非。三月三朝好浴沂。萬里和風吹不盡。一春佳景咏新詩。</text>
<title>題夢村草廬</title>,<text>男兒當日出乾坤。萬虎千龍一口呑。三十二年成底事。唯將淸疾臥窮村。</text>
<title>墨溪八詠。次曺汝益。</title>,<text>連江宿霧晩來收。斜抹前峰點點頭。忽捲輕風生變態。畫屛高揷碧空浮。右靑屛抹霧一抹飛雲斷復連。晴窻靜對寄悠然。隨風更遶前山出。閒逐長空倦鳥還。右淵嶽飛雲一夜東風吹雨過。綻紅堆雪滿山花。箇中誰識幽居樂。無限春光屬自家。右墨溪春花桂魄中秋十五圓。虛堂獨坐更堪憐。飄然忽起飡霞興。願入三山第一巓。右城山秋月雨後芙蓉滿野塘。扶藜徐步近微香。多事西風拖雨過。露滋紅粉媚新妝。右野塘荷雨閉門高臥學袁公。擎雪蒼髥挺大冬。卷地朔風吹徹骨。撼崖交戰玉蛟龍。右陰崖松雪牧豎閒閒意未窮。斜風弄笛自成宮。餘音嫋嫋江天暮。誰識無心造化工。右洛浦牧笛層巖如畫碧江隈。松自蒼蒼水自迴。日暮孤帆向何處。棹歌聲裏白雲堆。右龍巖棹歌</text>
<title>寒水亭十二詠</title>,<text>芙蓉萬仞揷空靑。碧玉一流寒更淸。若使笛聲飛月下。洞賓應過此仙亭。右寒水亭仙都月出夏夜凉。閒倚危闌弄月光。月光又入碧潭去。淸影澄流萬古長。右月澄軒幽人築室澗之湄。灑滌靈臺誓此依。銛鋒悍馬閒頃刻。焦火凝冰省片時。右滌心齋淵明舒嘯在東臯。突兀此臺臨古壕。可超天外游天闕。誰道蒼蒼九萬高。右超然臺爲問淸流底事淸。朝朝映我此心熒。淸光拂鏡臺前在。寒色偏宜霽月明。右臨鏡臺縱是溪潭隨處多。爭如此地玉淵波。時來欲起施雷雨。郤斂神功臥舊坡。右臥龍潭曾聞物不得平鳴。此澗如何響玉箏。月明仙子應來賞。暗聽玲瓏環佩聲。右碎玉磯嚴子風流此有餘。紅塵無意更躊躇。有人若問吾何事。爲道年來在釣魚。右絲風瀨不作漪漪作湯湯。天公捍此石爲梁。橫波萬古何時變。壯節元同砥柱長。右橫波石春風巖上散瑤林。無數瓊花映淺深。可是留連百壺飮。須飛鸞鶴謫仙尋。右百花巖一片白雲去又旋。我心亦與之往還。不知洞壑誰開鑿。不作人間別作天。右歸雲洞搖蕩秋天一葉舟。年年好作鏡中游。無限蘋花采不盡。朗吟乘月事沿流。右采蘋洲</text>
<title>奉酬安羅峰淸彦 溭○四首</title>,<text>此心寂感本非空。何柰人人自不同。年富諸君須努力。看余衰朽已成翁。惺一作惟半日沈沈萬事空。無人汩汩與吾同。羅峰逸士眞殊士。觸熱時來問病翁。兒童心地本淸空。初習之功卽與同。才子君家方長養。讀書須法晦庵翁。白頭野叟饒眠睡。昏昏無興覓詩囊。忽驚風雨三更過。朝起瓜蔓漸看長。</text>
<title>贈鑑上人 辛酉夏。棲草庵。鑑上人見我。擬學唐詩。其師率歸湖南未果。遂題此贈焉。</title>,<text>雲山海鴨鶴髮翁。邂逅仙家白玉童。眞訣未傳郤歸去。石門鸎月思無窮。</text>
<title>卽事</title>,<text>誰憐衰老病維摩。惱殺詩魔復酒魔。紗帽籠頭慵不整。滴空風雨柰愁何。</text>
<title>新秋</title>,<text>秋風吹雨拂輕闌。燈火新凉夜未殘。欲覓秋光無處覓。曉來偸入竹聲寒。</text>
<title>答鄭仁輔 榮後</title>,<text>今歲野翁無曆日。野花未發不知春。梅翁忽送官行本。天啓元年二月辰。</text>
<title>次金以道韻</title>,<text>光陰鼎鼎似奔川。往事吟來意杳然。忽聽鍾期流水曲。聲聲皆入伯牙絃。</text>
<title>謝金華老仙 七首○金華老仙。卽李瀼西。</title>,<text>驚謝金華老仙翁。勤題六絶慰余窮。蕭然病起無聊坐。快咏雪天萬里空。心存濟物瀼西翁。詩思如泉湧不窮。才德滿腔眞大畜。謙謙辭語若空空。可笑穆如迂濶翁。麴生逢處卽忘窮。纔傾一勺陶和氣。便覺浮思妄念空。忽忽浮生已作翁。紛紛世事固難窮。年來養疾逃山谷。了了心源愛 缺 空。天作吾兄酒隱翁。不知榮辱不知窮。自笑我生長伏枕。少年游樂轉頭空。惺惺常笑主人翁。道義寧忘達與窮。稟生天地男兒貴。雙眼初開四海空。千花萬柳笑衰翁。强笑尋芳要祓窮。寄語千花莫相負。流光倏忽夢邊空。</text>
<title>歲除隔五夜矣。臥病窮山。白髮種種。寧無感乎。敢疊前韻。又溷淸覽。</title>,<text>爲翁須作渭川翁。氣魄何曾八十窮。未半八旬吾已老。平生壯志柰全空。山窻咄咄獨愁翁。病裏光陰又歲窮。昨日詩來挑興緖。忽驚高義薄層空。</text>
<title>謝寄曆日</title>,<text>每年曆日憑兄得。白髮蕭蕭壯志無。努力桑楡吾兩老。不須看曆謾嗟吁。</text>
<title>醉吟 二首</title>,<text>乘興馳來二十里。山蹊迷失兩三回。蕭然茅屋忘言坐。菊竹葡萄眉宇開。少年京洛同游戱。老病鄕關感幾回。快飮棃花三大楪。愁城攻破萬重開。</text>
<title>仲秋月夕後二日。獲奉瓊詞。沈鬱中朗吟發興。信筆和酬。不計重複。仰塵淸覽。</title>,<text>月明庭際亂蛩鳴。寥慄秋懷不可更。忽得故人冰玉句。朗吟今夕慰離情。竹閣秋聲玉戛鳴。泠泠寒月坐三更。誰知此夜憑軒客。獨抱羲皇萬古情。蕭然高枕聽雞鳴。不覺三更已五更。千里相思是何處。一輪明月倍多情。詩思荒蕪久不鳴。臥看螢火到深更。雲開霽月天東出。萬里金波洗我情。</text>
<title>贈友</title>,<text>君居巫峽我龍宮。君已西歸我又東。歲暮兩鄕違對眼。郤同春燕與秋鴻。</text>
<title>詠雪</title>,<text>天地忽驚成白玉。淸風居士發狂癡。山中霽景無人會。只有寒松翠竹知。</text>
<title>醉題疊前韻</title>,<text>詩翁勸我忘憂物。醉後還同三歲癡。太白陶潛千古趣。北窻今日我能知。</text>
<title>貧家樂</title>,<text>吾貧不易三公貴。肯顧沈冥一時榮。陋巷靜深顔氏樂。簞瓢眞覺合幽貞。</text>
<title>示長兒時晦</title>,<text>俱存無故何年事。悲感沈吟此日情。芳草綠楊春似海。玉壺淸酒破愁城。</text>
<title>次瀼西韻 智異作下同</title>,<text>極目寒天湛似凝。窻前碧竹戰風稜。長吟步出石壇坐。雲作羅幃月作燈。寒月滿庭揚彩凝。霜風振嶽動威稜。老官閉戶獨坐久。童子低頭謾觸燈。無端愁緖日相凝。窺鏡形容瘦骨稜。四十六年雲臥客。不知何事對郵燈。</text>
<title>次成進士韻</title>,<text>來傳佳句忽驚人。君主騷壇我作賓。物色分留知己少。頭流歸去錦囊貧。</text>
<title>訪神興寺。口號一絶。</title>,<text>江山勝處皆吾物。况復雙磎八詠中。高枕瀛洲仙閣上。泉流永夜聽玲瓏。</text>
<title>孝寧縣卽事</title>,<text>亂飛柳絮愁心緖。郤訝淸和見雪飛。千里驛程吾又去。一年佳節屬芳菲。</text>
<title>酬安淸彦</title>,<text>白頭郵吏長驅役。靑眼良朋暫對閒。莫使移文笑我去。郵邊聞道有仙山。[附原韻]江山寂寞孤雲後。千古雙淸屬等閒。彩筆今驅風雨去。坐知光景滿江山。附原韻</text>
<title>贈別松雲 僧惟政號○二首</title>,<text>昔別金陵三十年。重逢此地郤悽然。白蓮社老今安在。舊日兒童雪滿顚。不見天仙已七年。相思頭鬢各皤然。華牋半濕坡山雨。一首新詩送太顚。</text>
<title>偶題</title>,<text>日月照耀乾坤裏。風雲飄蕩宇宙間。人生自覺澄明處。世上繁華總是閒。</text>
<title>贈頭流上人 三首</title>,<text>夢裏三春無好事。朝來一雨洗煩心。憑君試上晴臯望。三簇挑花映遠林。亂世飄零劇轉蓬。神僧逢處話空空。庭前老栢參天外。爽氣看他雪月中。蜉蝣身世此人間。擾擾何曾得蹔閒。攜爾頭流山上去。禪窻高枕聽潺潺。</text>
<title>用前韻。酬寒水子二首。</title>,<text>荒野秋風會不期。蒼顔俱是昔年兒。可憐救世男兒志。不展中興龍聖時。七十猶稀况望期。此身無術郤爲兒。偶逢親友開新釀。正迫重陽最好時。</text>
<title>感秋 二首</title>,<text>客有倦游忘世者。羸僮瘦馬行歸來。黃花白菊爭詩興。處處秋山滿眼開。不知宋玉何如者。年年每每悲秋來。人生最樂重陽節。竹葉尊邊山菊開。</text>
<title>訪希夷翁不遇</title>,<text>來訪希夷十里地。誰知病客百年情。主人出去竹扉掩。寂寥山響水舂聲。</text>
<title>謝金而實 確</title>,<text>溪光山翠若新圖。形勝龍宮別一區。如許溪山人不管。自從開闢屬荒蕪。</text>
<title>偶吟 二首</title>,<text>春雪飄零拍老顔。黃梅花發好折攀。溪邊藤刺拘衣破。採藥山中亦不閒。浮生臥病十餘年。萬事從知摠在天。自笑老來成底業。秋風唯檢木花田。</text>
<title>蘆谷韻</title>,<text>乾坤大讀古書者。蘆谷先生太拙愚。瓦釜甘泉依舊在。甁間菽粟柰全無。</text>
<title>次李菊窻仲明 燦 韻</title>,<text>分外絲毫不可加。平生安宅孰安過。靜觀時物隨時變。樂懷來處感慨多。</text>
<title>龍門</title>,<text>又入龍門留十日。三秋將晩碧蘿紅。長吟徐出洞門外。滿目山光盪我胷。</text>
<title>次贈寧海倅 三首</title>,<text>愛看梅蘂倚楹東。風送淸香襲病翁。獨坐寥寥聽嚶鳥。芳尊空對與誰同。忠孝世間本不多。罔由周道競由斜。先生正氣橫當代。司馬分明作世家。孟浩爲詩何必多。聳肩高咏日西斜。陽春白雪天然勾。留得人間幾萬家。</text>
<title>咏梅雪</title>,<text>雙梅庭畔手能栽。曉起開窻滿樹開。不覺夜間春雪下。呼童折取小枝來。</text>
<title>賞梅柳有感</title>,<text>病客對梅梅似病。愁人看柳柳如愁。忽然蜂蝶來相謔。梅柳今春得爾游。</text>
<title>贈瀼西</title>,<text>今年九日虛經過。明歲重陽又柰何。山菊滿山山趣極。不妨風拂落烏紗。</text>
<title>春日卽事</title>,<text>獨坐茅茨春已歸。年芳物色總相違。杏花暗逐梅花發。山鳥閒從水鳥飛。</text>
<title>重陽</title>,<text>風流隨處皆堪樂。不必龍山興獨多。擧酒窺觴顔醉酒。揷花題句筆生花。</text>
<title>龍頭亭。次具栢潭韻。</title>,<text>主人風韻浩無邊。占得龍頭別有天。朝日碧江飛白鳥。幾回乘興汎虛船。</text>
<title>贈雪月堂</title>,<text>雪月淸宵雪月來。淸風萬里彩雲開。一入桃源何所事。千秋散髮下瑤臺。</text>
<title>寄安淸彦 二首</title>,<text>雨曉鳥來窻外語。百般欲破春愁去。春愁固非鳥能禁。朋送一壺能破除。老去看花問幾回。强來花下覓殘杯。東鄰仁友憐花落。霧裏花朝送酒來。</text>
<title>奉贈進香使洪景望朝皇京</title>,<text>伏枕龍宮地。遙聞渡海行。長風破巨浪。白日到皇京。天帝新臨御。藩王貢至誠。葩經恒曬腹。錫命播東瀛。</text>
<title>奉贈李判書</title>,<text>茫茫滄海路。汎汎上天回。誠格帝心許。封王龍衮來。鴻鐘西序刻。甲第東城開。帖妥生靈壽。高堂獻玉杯。</text>
<title>寄金一叔</title>,<text>南國靑蛇歲。初秋一月霖。平原盡漲海。高嶽半懷沈。稼穡嗟無賴。蒼生命不任。通宵悲苦意。唯與壁蛩吟。</text>
<title>宣祖大王晏駕後作</title>,<text>立極大行王。君臨四十年。邦危能克復。宗玷善回天。乾斷威羣下。離明定嗣賢。龍髥可攀得。遙望帝鄕邊。</text>
<title>輓寒岡先生</title>,<text>吾宗老先生。寒岡奄忽焉。人間摧砥柱。天上落星躔。弟子失仁師。邦家喪大賢。三千與三百。敢問更誰傳。</text>
<title>敬呈完平李相國 二首</title>,<text>喪亂關西路。昇平百祥樓。陪歡梅萼早。得御雪程修。壽域蒼生日。安危黃閣秋。周南縱淹滯。椽筆篋中留。賦命誠奇薄。生逢壬辰年。猶全喪亂日。重見太平天。才傑騰霄漢。愚蒙困陌阡。秋成集農老。濁酒醉同眠。</text>
<title>敬呈白沙李相國</title>,<text>漢北今年思。關西舊日心。一辭輕百璧。二札重千金。賤子將何報。深情寄短吟。令儀世所慕。令德我偏欽。</text>
<title>次燕敬堂韻 二首○癸丑陽月</title>,<text>此堂留古額。名義憶當時。燕敬功常到。明誠道自期。靑山望外遠。白日意中遲。臺下川猶去。誰綸舊釣絲。己卯名賢內翰李先生志學克己。堂名燕敬。蓋亦寓意。故頷聯及之。重到曾棲處。風流似昔時。寒花元宿契。凉月更幽期。十載趨名誤。平生見事遲。憑欄頻覺悟。塵想絶毫絲。壬子年間。嘗僑居此堂故云。</text>
<title>寄柳修巖季華 袗</title>,<text>去日逢谿路。歸時坐石邊。凄凉消渴老。寂寞澤山仙。筋力愁中盡。菁華夢裏遷。何方脫世累。歸隱暮江天。</text>
<title>次韻寄梁君擧 克選</title>,<text>何處忽相別。驛程鶯柳邊。銷魂還旆後。忘語把酒前。問學須從聖。行藏郤聽天。秋山閒寂寞。和寄意茫然。</text>
<title>謝豐基倅存問</title>,<text>貧病人皆棄。公何獨問之。詞華驚後代。德義服當時。小白秋將晩。琴軒月欲䂓。天然得佳句。妙趣共傳誰。</text>
<title>奉別地主 二首</title>,<text>世事元如夢。浮生良可悲。二年爲地主。今日忽天涯。舊好知難得。重逢未易期。嶺梅春色早。相贈折寒枝。愷悌眞君子。風流傳相門。深情三世分。交契百年存。此別何怱遽。冥搜未暇論。題詩留壁上。聊可慰離魂。</text>
<title>贈獨淸翁 洪雴</title>,<text>淸風與獨淸。俱是保天眞。梅柳芳華節。雲霞嶺海春。臨流好觴咏。磨涅豈緇磷。此樂須無負。相期形外親。</text>
<title>喜雨</title>,<text>我入隱仙庵。逍遙自在游。山形開兩峽。水勢夾雙流。已是登方丈。何須汎十洲。諸天下霈澤。世界滌煩愁。</text>
<title>謝贈扇</title>,<text>作別春重去。相思拜又初。淸風一陣扇。錦字十行書。讀罷冰生頰。揮來爽滿虛。還將無限意。南望獨躊躇。</text>
<title>奉送滄濱老</title>,<text>聚散眞如夢。悲歡卽一時。幾年作萍會。此日各星離。南國淸和節。官橋綠柳枝。長吟折相贈。望遠賦微詞。</text>
<title>攜仲振翫月</title>,<text>旣朢喚仙友。悠悠坐佛臺。山含霽月出。水帶光風來。雲物桃源裏。登臨蓬島隈。三更足淸興。萬慮自成灰。</text>
<title>寄安邊府伯</title>,<text>杳杳安邊府。茫茫離亂中。溪南松百尺。郭外海千重。我友今爲伯。淸風夢裏通。龍宮臥令季。佳句寄衰翁。</text>
<title>酬而實</title>,<text>末路交游絶。終歸何處邊。靑年忽遠矣。白髮已飄然。世界無閒地。壺中有別天。行當攜子去。仙侶醉瓊筵。</text>
<title>贈別尹咸陽之京</title>,<text>先世蒙知遇。追思何日忘。數年嬰痼疾。一拜阻門墻。德宇人爭覿。風姿我獨望。霜天鴈叫侶。遙憶坐茅堂。</text>
<title>送金季和</title>,<text>南國多才子。如公第一流。春風騁逸足。麗日上瀛洲。學業三冬積。詞章萬卷收。蓮華幷桂萼。拜揷北堂頭。</text>
<title>贈滄濱</title>,<text>仙翁在何處。卜宅滄溟潯。月出魚龍舞。風號虎豹吟。亭松名自 一作萬 古。人物産於今。喧道文章伯。雙雙聽鳳音。</text>
<title>新春過襄陽大堤 甲子正月</title>,<text>病蟄山中客。披裘出洞門。人逢新歲月。春入舊乾坤。雪遍平郊路。烟深細柳村。孤吟大堤上。信馬獨黃昏。</text>
<title>蘆谷幽居</title>,<text>春日歸蘆谷。山中幽事多。籬邊初種菊。泉底更移荷。月出聞淸磬。雲開見鶴過。浮生知已定。不必問如何。</text>
<title>奉呈韓西平</title>,<text>擧世皆渾濁。明公獨守淸。能全晩年節。自保歲寒貞。松竹爲知己。梅荷作弟兄。羲皇卽此地。霽月枕邊明。</text>
<title>農家歎</title>,<text>農事眞堪苦。韶容變黑黧。天時旣不及。人事又難齊。枵腹悲孺子。皺眉愧老妻。秋來收底物。繞屋滿蒿藜。</text>
<title>贈默好翁</title>,<text>當代文章伯。人稱默好翁。癯形山澤老。斑秩玉堂公。心事題詩裏。思情望眼中。寒天歸鴈絶。短日意無窮。</text>
<title>奉贈西溪鄭德胤</title>,<text>天下名區處。朝廷宰我兄。鳴琴舞鸞鶴。高枕聽簫笙。月湧滄溟濶。風微玉宇淸。金蘭汎桂棹。仙興滿蓬瀛。</text>
<title>輓李永錫 裕後</title>,<text>我假冰淸舅。君眞玉潤郞。妙齡文行達。弱冠老成當。七月來同宿。中秋殯此房。白頭無限痛。靑歲未亡孀。</text>
<title>贈柳季華</title>,<text>度量同滄海。菁華幷玉山。才雄善稟賦。德厚好容顔。濶步游朝市。長吟行貊蠻。縣崖望突兀。羣友𠅩躋攀。</text>
<title>敍舊奉贈獨淸行軒 二首</title>,<text>白雪元稀世。陽春得此翁。餘音飛桂月。遺響入松風。筆敵羲之內。詩從杜老中。明公富德業。游藝亦神通。昔作江湖客。今爲田舍翁。已沈衰世俗。寧仰古人風。吁咈唐虞上。行藏伊呂中。明公知命日。九萬一朝通。獨淸。以龍宮守。登第。</text>
<title>長野</title>,<text>嶺表龍宮地。淸風居士家。亭高臨廣野。臺迥俯長沙。紅蓼迎朝日。蒼松帶落霞。白蘋如可種。黃鶴不能誇。</text>
<title>觀物堂。賞梅有感。</title>,<text>柳色驚虛度。梅花忽滿枝。須傾一尊酒。好寫百篇詩。佳節無多日。浮生亦暫時。芳華隨處樂。忘郤鬢如絲。</text>
<title>輓安順甫 命男</title>,<text>相知莫道晩。相許最偏深。士子平生學。古人直諒心。耳猶聆笑語。目若接形音。杳杳難追得。茫茫何處尋。</text>
<title>次朴以蘊韻</title>,<text>庭院梅飄盡。荊扉久絶人。實纏千種病。虛度一年春。佳士能留句。衰翁快去塵。風光浮野草。吟罷得天眞。</text>
<title>贈別</title>,<text>自古風波路。危傾不可期。行藏元有定。用舍固無時。節義知難保。忠貞豈易持。男兒縱萬死。寧使寸心移。</text>
<title>海鴨山居</title>,<text>此地誰開闢。高臨天半中。平看萬山月。旁迎四海風。秀色堪醫俗。淸風可盪胷。草菴吾是主。所樂臥雲松。</text>
<title>寄鹿門子 二首</title>,<text>春生南國思如何。節變西京感慨多。依舊山河應自在。卽今桃李更誰家。落花亂眼天猶遠。啼鳥驚心日欲斜。別恨已纏千萬曲。不堪回首一長嗟。年年春日病兼愁。忽忽長吁不自休。理亂關天那用力。干戈滿地更誰尤。肉食豈盡存遠計。菜咬猶或抱奇謀。嶺南漢北分靑眄。尺素須憑鴈足收。</text>
<title>感題</title>,<text>曾於今上亂離中。三載炎凉扈從同。不料生全萬死後。獲逢先考再封功。百年感淚盈眶裏。此日恩波振海東。精衛微誠難自效。唯呼華祝伏蒿蓬。</text>
<title>謝恩上洛途中作</title>,<text>頭白山林五十秋。西風始向驛程悠。君恩到處寧辭死。先考思時淚不收。削出芙蓉看主屹。注傾銀漢見龍湫。郤嘆衰朽堪輸力。寂寞丹衷謾百憂。</text>
<title>贈友人</title>,<text>千里衣焦面目黧。歸來積謗與山齊。無因蓬島隨鸞翼。謾向河橋踠馬蹄。皆骨晴空磨玉簇。扶桑旭日聽金雞。知翁寸管掀溟嶽。太史虛勞上會稽。</text>
<title>奉呈月城府伯歸軒</title>,<text>太平宰相老詩仙。落落長松蹔倚眠。靑眼昔年長鋏客。白頭今日近華筵。秋天霽日明懷裏。別路長程入望邊。東國從茲登壽域。聖君虛席待仁賢。</text>
<title>與李文通權明甫同游</title>,<text>九日登高眼界寬。百年心契此中歡。文通豪氣宜儒帶。明甫端容合士冠。山騰仙洞當杯碧。水湧龍門遶座寒。勝跡風流不可泯。題詩留與子孫看。</text>
<title>幽居卽事</title>,<text>臥病林泉隔世喧。山回水曲小桃源。寒來暑往元無關。樂富憂貧更不論。春入花開眞世界。秋還月出別乾坤。高歌商頌人誰識。惟有淸風盪我昏。</text>
<title>次瀼西韻 二首</title>,<text>月作燈光雲作扃。頹然枕石誦黃庭。迷迷擧世知皆醉。落落吾兄豈獨醒。深憂繞肺催頭白。傑句驚人觸眼靑。晩節昔賢尤所惜。構亭名必復初亭。淸和佳節閉松扃。風雨蕭蕭滿小庭。昨去省吾堂上醉。今來蘆谷竹林醒。每遇佳朋心露赤。時逢美酒眼橫靑。此生於世百無用。白髮靑山一草亭。</text>
<title>奉別金華老仙</title>,<text>弱冠情親到白頭。久離逢處卽靑眸。那知窮鬼還多力。郤使賢人屈小州。山中霽月誰同賞。林外光風自獨留。石火浮生何事業。淸凉寡欲此心收。</text>
<title>奉別獨淸</title>,<text>獨淸仙老飄然歸。髫白追隨淚共揮。此日深恩留白屋。他年大澤降黃扉。西園竹色凝雕旆。東閣梅香着錦衣。舊友可能無感別。殷勤風物亦依依。</text>
<title>送洪叔京 鎬號無住</title>,<text>我往寧邊離亂際。妙香山嶽不攀躋。至今夢想仍心恨。此去行塵望眼迷。秋妝洞壑游仙集。梵殷禪房法侶棲。大府地偏多暇日。朗吟明月倚雲梯。</text>
<title>送滄濱老赴東萊</title>,<text>大略雄才九尺身。元來邦國實楨臣。文章健筆回天地。武藝彊弓動鬼神。今日朝廷授東伯。他年涅齒服滄濱。𨀉看勳業圖麟閣。老去聲名冠搢紳。</text>
<title>高臺</title>,<text>高臺何在澗之湄。日日登臨淸肺脾。詞客題詩看更麗。主人新語聽猶奇。伏枕豈能堪授簡。淸游回望杳難期。遙知月出秋山靜。仙侶吹簫倒玉巵。</text>
<title>閒中吟</title>,<text>平生獨自唱幽蘭。地僻柴門誰與歡。念絶繁華無不易。心游淸景有何難。高眠翠石消庚熱。閒伴蒼松度歲寒。壯魄肯隨秋草絶。要持傾覆以爲安。</text>
<title>奉酬題詩千里之贈 三首</title>,<text>傍人笑我苦吟髭。爲是吟魔未郤離。蘿月入懷如有分。松風吹袂似相知。曾於關外一尊好。今忽嶺中七字詩。快詠炎天凍牙頰。退之文氣筆羲之。衰毫猶出丈夫髭。志氣昏昏與道離。得失淸凉誰自適。窮通歡樂是眞知。忘生實服伊川誡。安分誠追康節詩。用舍元來聽天命。怪哉我公謾慙之。年來所得只霜髭。又有貧兼病不離。濁酒杯空發豪氣。淸凉路塞乏靈芝。唯思丘壑隨吾分。那意傳來起我詩。傾蓋令公眞若舊。白頭游伴問何之。</text>
<title>次臨河白雲亭韻</title>,<text>昔賢遺構枕江頭。晩節逍遙善自謀。流水春含落蘂滿。靑山夏帶白雲稠。秋聲洞壑羽人住。冬雪瓊林仙子休。欲向名亭題傑句。須招沈謝與曹劉。</text>
<title>次陶村鋤歸子韻</title>,<text>濟濟多士創新宮。淊淊江漢始朝宗。天行健健先生學。人事孜孜後進工。一日克私應有立。終年復禮愼其從。風雷勇改當時益。默坐澄心想我公。</text>
<title>書懷 壬辰亂中。在北關時。</title>,<text>納納乾坤大。飄飄何所歸。東南復西北。蕭條萬事非。蓬蔂干戈際。蹉跎素心違。海內少知音。撫劒徒傷悲。風雲杳難會。日月瞻光輝。豈不還故鄕。淸閒掩柴扉。故鄕旣蕩盡。遠近無所依。凄冷扶老母。絶塞來採薇。老父侍我王。焦思迫寒饑。臨食自哽咽。醉裏亦歔唏。士卒不饋糧。何以守王畿。賊勢恣飽逸。士馬彊且肥。人事嗟已矣。天運猶可希。陰極必生陽。中興知庶幾。安得關雲長。一施霹靂威。靑龍斬兇魁。赤兎破重圍。挽河洗兵甲。邦命可以祈。我心正在茲。柰此才力微。閶闔去幾許。引領遙相晞。憫鬱發狂癡。中宵起攬衣。兩腋無鳳翼。焉能千仞飛。</text>
<title>奉呈元帥幕府</title>,<text>允穆臥禪房。病灸脾兪穴。有一軍士言。往迎元帥節。知是令公來。引領心飛越。漢江嶺之南。兩地成遠別。悠悠我之思。杳杳不可說。緬憶大君子。周旋果明哲。若使展龍鞱。國恥快一雪。寬胷藏萬甲。宋朝魏公列。命公登設壇。賊膽先破裂。丈人可出師。幕府多豪傑。同聲固相應。此理昭不滅。英雄已延攬。運籌無缺。威風盪溟海。賊帆應摧折。坐揮白羽扇。萬里謀已伐。賤子困二豎。未作一行卒。亦未往瞻望。有恨銷我骨。甘歸兒女子。平生意沈沒。寂寞壯心驚。長歌爲一發。祝公早幹事。奏凱獻金闕。聖主軫黎元。宵旰正不歇。</text>
<title>玉淵十詠。伏呈西厓先生。</title>,<text>天地秘九淵。萬古神龍窟。烱烱靑琉璃。貯以秋天月。光凝如意珠。爽氣增淸越。我欲收此景。瓊盤獻金闕。右秋月潭赤壁疊千層。瑤臺危萬丈。登眺夫何如。盪胷宇宙曠。乾坤入我袖。日月留我掌。願借風雷勢。八荒恣一往。右達觀臺有臺臨淸河。堪吹紫鸞笙。疑有凌波子。玲瓏月中行。微瀾動羅韈。淸飈送天聲。令人一來游。恍若登三淸。右凌波臺萬年老虬形。歲寒常蒼蒼。特荷造化功。偃蓋對巖岡。雷霆猶力爭。霜雪詎敢傷。冀見泰運回。枝間棲鳳凰。右雙松巖客有遠方來。問主後看竹。竹性亦不俗。主人溫如玉。淸風吹朗月。來作韶蕭曲。忘形坐江天。爽趣誰可掬。右看竹門碧桃落天上。春風開爛熳。此地深武陵。寧入漁舟伴。但有羣仙來。明月好相玩。夜夜笙歌發。時時逐花散。右桃花遷巖在河之湄。日夜維扁舟。朝從河北游。暮從河南游。我欲掛長風。萬里弄滄洲。歸來還繫纜。蹔爲後人留。右繫船巖此心不可忘。此心不可長。淸明在寡欲。志氣在善養。有動必有靜。有來必有往。默坐空齋裏。隨時看氣象。右玩心齋我從謙庵老。亂離同避地。堅貞保平生。孝友無餘事。亭觀淸江上。金昆與玉季。今來謁相國。悵望淚先墜。右謙庵亭突兀近高天。不知竟何事。地靈鍾神秀。造物良有意。故時生俊傑。必兼萬人智。君看特立處。此巖何以異。右立石伏奉台製玉淵十詠。每一披誦。颯颯如御天風入三淸。恣作逍遙游也。人間明月和氏之珍。何足比也。台韻拙不敢押。唱作巴人。以忝白雪飛天遺響。罪難逭也。幸他日脫痾聚精。窺台作句法。追次台韻。亦區區下情也。彊先此者。恐虛賜重違命也。伏乞寬貸。大溷台鑑。不勝悚仄。</text>
<title>聽安谷兄彈琴</title>,<text>我兄愛古調。拂拭彈古琴。一彈秋山高。再彈秋水深。泠泠有餘韻。聽之澄幽襟。始覺禮與樂。可以治身心。</text>
<title>述懷伏呈西厓先生</title>,<text>頃者謁先生。冥棲在窮谷。鳳凰天外來。暫留瀟湘竹。示我一巨篇。片片崑山玉。歷歷亂中事。憤惋多感激。細觀北征篇。忠義誰敢敵。可與日月爭。變雅盡闔闢。復覽玉淵詠。十首皆古格。天然奪造化。比興兼體作。且誨千萬言。躍如中道立。誠明在致知。天行健不息。守一處太和。溫溫貴自得。煥乎文章妙。直指師經學。欲施六藝敎。如訓三千客。紛紛幾萬歧。大道終荒塞。昏昧一空豁。天下明日月。步步光明地。臨機卽超越。動靜無固必。萬化從此出。日夜坦蕩蕩。𠅩爲長戚戚。古來豪傑姿。寧待文王力。賢聖邈以遠。至道寓經籍。沈潛誦萬遍。神明當自覺。哀哉世間子。窮年咀糟粕。賤子病奪魄。聽瑩迷所適。周旋半已墜。依俙一二憶。歸來臥山房。耿耿服胷臆。安得萬里風。心神一灑濯。東顧折扶桑。西眄登崑嶽。曠然望宇宙。浩蕩凌寥廓。</text>
<title>次贈李儀甫 璣玉號竇巖 感懷韻</title>,<text>生靈盡魚肉。白日蒙腥塵。飄零天一涯。爲此轉蓬身。三年濺花淚。千里思老親。君言勿復陳。悽愴氣不伸。</text>
<title>醉題。贈金溪巖 坽○二首。</title>,<text>仙府留詩伯。幽居絶世人。相逢開一笑。片語見天眞。梅柳春光動。軒窻景色新。陶然終日臥。身是夢中身。世分君知否。餘存獨老翁。濁淸無所失。談笑與人同。鬢髮三分白。襟懷萬事空。壺邊有明月。千日醉春風。</text>
<title>山家</title>,<text>冬候日嚴緊。山中治事多。缺籬穿虎豹。破屋漏星河。早已忘身世。其如老母何。浮生莫煎熬。駒隙夢邊過。</text>
<title>草土之餘。重到別業。觸物感懷。次陶淵明秋菊有佳色韻。</title>,<text>三年到別業。入扉滿菊英。殷勤見我笑。燦燦如有情。手摘泛濁醪。數杯聊獨傾。山禽慰我來。迎我嚶嚶鳴。神交又相隨。雲天明月生。</text>
<title>輓西厓相國大夫人</title>,<text>二儀鍾靈秀。五福一何饒。猗歟大夫人。上洛之裔苗。淑德自幽貞。天然去其雕。有子位冢宰。名聲冠聖朝。月桂散天香。崑山出瓊瑤。奇哉鳴鳳姿。淸絶白雪調。資稟豈徒異。義方由垂髫。法則達御內。王后賜錦貂。盛事喧萬代。恩榮千古超。賤子忝高門。鸞鶴間鷦鷯。慈儀體厚坤。度內容輕佻。花月或命歌。歡娛侍良宵。謂我善伎倆。能令愁緖消。撫猶骨肉親。銘佩惠澤澆。况復亂離日。老母同漂漂。縣蹬轉龍門。登陟窮山椒。苦經毒炎蒸。又涉寒露凋。脫危賴神明。追憶心猶搖。歸來 三字缺。仙區好逍遙。我病隔趨謁。經年首空翹。壽當配聖善。百歲何足料。豈意只九旬。神魂歘風飄。驚慟嗟何及。長往卽今朝。靈輀不可駐。凌晨越河橋。積雪滿山川。慈烏各相招。寒日悲丹旐。廣野風蕭蕭。一夕閉佳城。千秋永寂寥。忍聽孝子號。松栢爲之憔。六十餘兒孫。哀皇膽欲銷。流芳猶可述。天地同長遙。</text>
<title>伏次西厓先生寄先考韻。示柳季華。</title>,<text>玄冬已立春。獨臥閉山門。寒月三更吐。嚴風半夜聞。流年同逝水。衰意共誰論。縱未居安宅。行當跼厚坤。</text>
<title>遣懷 癸丑</title>,<text>今歲亦云暮。除夜纔隔旬。明年問幾何。四十加四人。默默念往迹。惻惻懷悲辛。十六伯兄亡。衂眩喪我神。十七又姊亡。終年臥吟呻。十九之南至。侍親朝北辰。皇都盛文物。郁郁難具陳。再染大頭瘟。得生萬死濱。二十還鄕國。鍼灸經冬春。廿二壬辰亂。至尊猶。蒙塵。奔竄苦眩瞀。心靈長塞堙。廿五幸免痾。不事修淸眞。痛飮無所惜。浩蕩多緇磷。廿六患水帝。三年鬼與鄰。廿八入北關。驅馳不覊馴。廿九落南土。寒脹纏此身。眞元盡枯乾。志氣不復振。昏昏有何思。日日無歡誾。草土六載幷。尙此保頑 缺。居然四十三。一生極蹇屯。少小志剛大。老大歸沈淪。男兒絶可憐。痼疾兼困貧。兒啼腹長枵。妻愁眉長嚬。伏枕淨水庵。中夜膽輪囷。屈指劇感慨。悾悾何等倫。淸明不在躬。豁然悟無因。庶持固窮節。甘從古逸民。</text>
<title>省吾堂八詠</title>,<text>人皆藏以寶。公獨藏以書。我問公之意。不知何所居。至道藏於斯。萬寶孰此如。盡收天下寶。樂哉此樓儲。右藏書樓主是孝悌人。訓是孝悌事。况又列玉樹。人道難昆季。濟濟多童蒙。遠近爭相至。大哉敎育樂。齋中習禮義。右養蒙齋有物出淤泥。開花淸水上。若無新秋月。秀色誰可倣。天人送天風。九萬吹香放。古來愛之者。爭如此軒賞。右賞蓮軒有魚在于沼。泳躍於凉夜。爰有垂釣者。白露秋月下。水寒魚不食。淸光剩相借。暫與造物翁。臨磯觀變化。右釣魚磯兒童汲井華。井華貯明月。烱烱水有光。滿堂淸輝發。幽人夜不寐。手弄無休歇。不敢煎茶鼎。愛此照華髮。右汲月井門外有小臺。逍遙步日夕。悠然何所見。蒼翠入我席。復有無心雲。而與我意適。獨自引壺傾。山光濃欲滴。右望山臺村塢高盈尺。所種唯是菊。粲粲凌霜開。歲晩常自肅。馨香配君子。故入靈均腹。采泛忘憂物。陶詩爲一讀。右種菊塢昨夜春雨過。持鋤事我圃。條甲潤靑靑。頹齡可以駐。風吹香襲肌。神精覺已聚。此外更何求。悠悠寄晩趣。右裁藥圃</text>
<title>寄郭丹谷</title>,<text>道人丹谷裏。蕭灑白雲中。幾歲成眞隱。淸閒樂不窮。邇間得瓊札。夙昔拜高風。感荷相思苦。聊吟寄去鴻。</text>
<title>寄寒水齋</title>,<text>伏枕山中客。蕭然絶世營。關心是何事。唯憶鹿門情。雪嶺看松碧。風泉聽鳥嚶。天涯歲又暮。寒月坐三更。</text>
<title>敬呈省吾堂</title>,<text>省吾堂何在。乃在金谷裏。中有省吾老。胷襟淨如水。澹爾玩羲文。默爾觀無始。堂前有方塘。塘邊古松倚。松上蔦蘿施。塘下垂邐迤。松根汲月井。寒冽汲無已。日夕歌盤桓。逍遙樂於此。昨我登斯堂。省吾爲我起。黃色浮眉間。欣然見我喜。微醺聽吟哦。依俙葛天氏。音調一何古。陽春豈專美。秋天詠而歸。聊題此呈似。</text>
<title>送春後一日</title>,<text>半夜驚春去。平明獨上臺。風光不殊昨。景色夏已回。濃葉敷山野。殘花壓草枚。無端愁緖起。催郤濁酒杯。</text>
<title>謝金季和來訪</title>,<text>萬木皆黃落。蒼松獨後凋。名堂君以此。特別與衆超。昨夕驚英眄。今朝悄寂寥。庭前種雙樹。相對歲寒條。</text>
<title>敬呈白沙李相國</title>,<text>大明陳白沙。學 三字缺 妙。東海李白沙。日月爭光曜。唯此兩白沙。飄然可同調。而我挹淸芬。生平仰末照。欲往從之游。病滯留南嶠。秋風起宇宙。落日倚長嘯。又白沙出東海。白雪同顔色。明月覺增彩。淸風又相得。飄灑天仙人。人間暫來謫。大隱朝市中。浩蕩無蹤迹。逍遙放虛舟。江湖意自適。由來倜儻士。能懷濟世策。誰知抱先憂。沈吟倚日夕。</text>
<title>向靑鶴洞 丙辰十月初七日游智異山時</title>,<text>我尋靑鶴洞。竹輿肩白足。石徑踏栗葉。蒼蒼盡緜竹。松間有小臺。石刻名玩瀑。瀑流層層下。輕霞灑珠玉。佛日庵可愛。普照最高卜。千峯盡眼底。萬壑爭奔軸。儼然屹相對。香罏與靑鶴。靑鶴棲巖穴。含苔事哺啄。和鳴或飛舞。千秋恣爲樂。問僧鶴何去。僧言亦緜邈。頃年一俗子。暝貪劇狂惑。鶴方養雛日。鶴巢投以石。鶴驚出巢後。又投傷鶴翼。自此鶴不來。山光遂蕭索。人爲萬物靈。此輩何卵育。仙禽亦不保。此世眞季叔。一聞鶴傷事。爲之淚再滴。我欲結秀色。雲霞養精魄。塵情有稟素。仙分無緣夙。崔仙昔此地。閒坐事誦讀。我來千載後。仙風邈難逐。悵然回輿來。眷言下山麓。徘徊不忍去。山日欲向夕。</text>
<title>半夜題贈心師</title>,<text>已從方丈游。更宿瀛洲閣。日月明寶殿。星辰掛簷角。洞壑藏飛仙。樓臺隱羽客。奇哉石門書。雙磎留古跡。龜碑看突兀。蜿蜒蒼頡墨。孤雲去不返。我來空竚立。劃然發長嘯。淸響振林壑。缺 期暗相親。孤雲眞落落。竹筇踏幽徑。千秋事如昨。緬焉含惆悵。山容覺寂寞。題此贈心師。佛燈映蘿幕。</text>
<title>初九日曉起。口號寄能師。</title>,<text>我訪智異來。正値北風凉。歇馬石門側。入坐雙磎堂。洞壑幽且奇。傍屹萬仞岡。五巒一何崔。福地眞法塲。法侶倚雲窻。梵音出上方。怳聞諸天動。天花落芬芳。松風奏笙簧。木魚鳴巖廊。溪流聽玲瓏。淙淙協宮商。髣髴聆仙樂。依俙見舞凰。知是非人間。別有天地鄕。所以崔孤雲。於焉恣翺翔。何人繼其蹤。寂寞空千霜。飄飄淸風子。萬里來徜徉。走賞靑鶴洞。神興仙夢長。大眼逍遙客。見我敷心腸。稜稜瘦鶴形。披拂霓衣裳。供我以玉粒。話我以羲皇。羲皇去幾許。想像眞蒼茫。贈我七字詩。字字鳴琳琅。別來豈無情。莊蝶入禪牀。爲結淸淨緣。欲忘那得忘。走毫寄一言。脉脉殊未央。</text>
<title>追錄游山詩</title>,<text>望望智異山。蒼蒼入雲竹。我來十月初。秋容猶滿目。楓林綴臙脂。洞壑鳴瓊玉。峻嶽屹宗主。卑者羅僮僕。秀色不可名。淸光濃可掬。三四步回顧。左右襲香馥。高枕瀛洲閣。寒月滿仙屋。半夜夢初回。虛籟生幽谷。無論着收心。神魂覺爽肅。永願辭人間。餐霞此焉卜。</text>
<title>次李白韻</title>,<text>遠客臥郵館。長夜耿不眠。何不歸蘆谷。腰鎌收石田。我身不自由。怪哉誰使然。仁宅曠於後。義路捨於前。曾聞不義富。於我如浮烟。敬佩聖謨訓。奉之以周旋。莫爲老無知。終歸腐草邊。登臨瀉我懷。落日明寒川。</text>
<title>雪中憶梅</title>,<text>臘月南天雪。淸風病裏來。疎疎入茅屋。密密灑瑤臺。絶域誰靑眼。窮冬白髮催。無端動歸興。忽憶故園梅。</text>
<title>酬崔秀才休休子 自靑鶴洞至此。幷智異作。</title>,<text>中國稱朝鮮。謂言小中國。我生小中國。弱冠中國客。萬里壯游來。十年病龜縮。東土何瘡痍。沈沈抱鬱抑。雖然遵正道。不效歧路哭。四海皆兄弟。寧論識不識。灑灑崔秀才。每遇豁胷臆。慙余遲暮年。謬許騷壇伯。我苦滯於茲。羡彼雲天鵠。昨過淵雷亭。虛舟有濟楫。舟而又楫之。此身江漢濯。水流任逶迤。山去任曲直。浩歌逍遙游。西天掛東旭。歸來臥蔾牀。酩酊吾品格。靑谷君又訪。詞源浩莫測。但怪間浮語。稱我以霹靂。看來潛動魄。令人氣自塞。人人有十手。人人有十目。目視手指之。白日無逃窟。去夜乘淸風。快登滕王閣。閣上題短章。欲列李杜側。秉筆不敢題。居然夢驚惕。李杜我所師。骨朽問無策。生理夫何如。但有相如壁。暮天何蒼茫。片月看淡薄。牆角百日紅。燦燦入詩軸。庭除四季花。嫣然疎竹隔。伏枕酬傑句。下字昧順逆。</text>
<title>答南義興 礏 擬北山移文</title>,<text>七月苦炎蒸。草堂睡忽忽。仙鶴西南來。屋上于集歇。引領再窺我。三聲唳淸發。烏皮投錦字。紫烟凌飛越。驪珠爛盈匊。初驚光逼骨。目眩不敢矚。令人豎毛髮。徐徐乃一讀。字字極稽滑。始知我故人。警我塵埃沒。文如垓下戰。劉項相攻伐。句句砭膏肓。章章責欠闕。擬將書之紳。呼兒覓彩筆。蝴蝶忽前導。身世兩相失。怳惚絳衣丈。霓裳笑披拂。謂言訪我來。片言破我鬱。君何惑小志。所見頗不達。世固有曲士。亦固有一節。又有堅白士。幻變鸚鵡舌。又有文墨士。弄翰翻巧拙。展紙驅雲烟。下筆起風雪。矯誣我靈神。假辭凌豪傑。雖然聖謨訓。方策森布列。鳥獸不可羣。亂倫爲身㓗。抱關與擊柝。孔聖曾不屑。用舍與行藏。隨時卽通徹。匏瓜繫不食。達人非所悅。伊尹任五就。士師從三黜。桓魋伐拔樹。樹折理不折。苟不達至理。徒能傷明哲。柰何擾擾子。反訾迷不覺。白雲出天際。山中暮歸宿。我每與之游。蘿月棲幽谷。頃者君還日。迎君霽山色。玩君以彩禽。騎君以白鹿。願爲公與相。澤被蒼生福。吁嗟棟樑材。霜雪老澗壑。誰擬北山文。縱橫論反覆。喜事何代無。誣我敢慢凟。管見擬蒼蒼。滄溟欲蠡測。君子之所爲。衆人固不識。紛紛何足辨。皎皎守沈默。我方感再拜。言訖騰歘倐。蘧然覺枕席。黃粱猶未熟。</text>
<title>蘆谷草堂</title>,<text>結廬在蘆谷。谷窄而心寬。出門見南山。蒼翠令人歡。淸溪響環佩。高枕滌心肝。洌泉湧無已。池荷愛可觀。臨池開草堂。勢高炎夏寒。魚泳月明中。風吟竹數竿。四圍盡蒼松。列峀皆巑岏。十里隔人寰。養疾神可完。耕鑿卽於此。采薇分所安。閒來玩羲易。不用事考槃。</text>
<title>輓省吾堂</title>,<text>始拜省吾堂。年少氣方勁。春華與秋色。陪游事諷詠。中歲我沈緜。不能繼有請。晩景復追從。淸輝近相映。謙謙許忘年。款款久而敬。一尊幾歡娛。百年懷抱竟。我公孝弟人。走卒稱德行。我公經學人。門徒遠近盛。朝廷薦我公。乃拜山陰命。合置帷幄間。左右輔主聖。世路逢艱屯。金谷養情性。優游八十秋。行己率以正。順化歸于天。齒德無與競。白頭吾餘生。靑眼不可更。春來過故宅。誰出倒屐迎。黯黯想儀刑。忽忽淚先逬。賴有胤與孫。士林名甚令。在世憶我公。匹馬走相偵。疔足未執紼。心胷哀恨橫。把筆題平生。英靈倘鑑鏡。</text>
<title>詠金將軍應河 己未</title>,<text>去作大國援。杖鉞誰與儔。猛氣震沙漠。威稜慴旃裘。孤軍値巨敵。血戰橫長矛。白日倒揮戈。風雷生執枹。大呼一當百。胡死積如丘。痛矣元帥降。奇功遂不收。矢窮尙奮拳。劒折猶裂眸。精忠播宇宙。天子贈公侯。龍灣勑創廟。畫圖遍九州。不負男兒志。名與天壤侔。吾東賢聖作。今日得其酬。</text>
<title>歎水旱 庚申</title>,<text>去年旱轉壑。今年水缺食。我今問高天。天意諒不識。天地人相依。然後乃立極。無食人盡死。天地爲所惻。有體無其用。寂滅道與德。不見位育功。宇內都墊溺。生生化化源。如斯豈云得。雖云不怨天。此怨 三字缺。𨀉立籲未已。中情正偪塞。困頓仆于地。因逢睡魔黑。忽有絳衣使。下自天極北。曰傳上帝命。俯伏聽屛息。嗟汝下土人。五行互滅賊。大倫爲之斁。大經爲之踣。降災屢警汝。曾不念勤飭。天意亦無柰。罪爾於斯亟。猶不知自責。乃敢怨胷臆。善惡各有報。此天之法式。罪爾誠如此。先傷爾稼穡。爾心轉迷惑。爾作轉邪慝。皇天方震怒。殲盡百萬億。自作固難逭。天於爾何勑。東方數千里。咸歸蓬蓬域。於焉忽悸魂。驚起變顔色。分明夢裏事。歷歷心中憶。魂夢不可詳。眞僞不可測。欲飛親承命。奮身恨無翼。</text>
<title>奉呈韓西平 辛酉</title>,<text>太華鎭中國。太白鎭東國。佳氣何濃濃。維神降大德。大德夫何如。屹立扶皇極。進退繫安危。宜乎台位陟。頹波爲砥柱。雲夢呑胷臆。台昔臥臨瀛。寶札天外落。驚惶再拜拆。字字銀鉤色。朝朝玩未已。不覺山日夕。穆也汩馬曹。按察黜貪墨。白頭困一命。良由五斗得。散髮歸去來。飄然任所適。驅牛耕閒野。持竿釣寂寞。時讀秋水篇。浩然樂吾樂。老妻酌松醪。醉眼天地廓。爛熳對衆雛。團圞與酬酢。狂夫老更狂。不憂塡丘壑。近聞里中喧。徵卒禦北狄。念昔隋唐兵。百萬亦退郤。地險秦百二。人和壯國脈。敎卒三千人。足以救肘腋。恐歸於左袵。中宵獨仰屋。問相誰風后。問將誰力牧。天門九重邃。誰抗賈生策。排憫寫此辭。台應覽噱噱。</text>
<title>奉贈獨淸行軒</title>,<text>昔謁先相公。撫我踰骨肉。我時氣方銳。踴躍如黃犢。荏苒四十年。蹉跎阸南服。寧期獨淸老。符竹臨天竺。天竺是我土。蕭條結茅屋。索居有何意。甘腐同草木。忽逢金玉相。驚慰披心曲。一別三十載。儀形變曩目。憔悴丘園翁。衰容堪自恧。獨淸眞丈夫。風神動孤竹。前年折月桂。容與享天祿。大惠施小邑。龍宮難久獨。會我伯令公。節鉞按南國。拂衣入王京。御殿調玉燭。吁咈唐虞治。賢聖在啓沃。君王撥亂姿。建極當勉勖。苟能致中和。天地自位育。泰來品物亨。穰穰百穀熟。安得見此時。老翁但皷腹。邦內尙瘡痍。孰爲蒼生福。足用且知方。吾於獨淸祝。</text>
<title>以詩代書。奉贈梅塢老。</title>,<text>今日入蘆谷。晨起理行裝。大寒大風起。不敢踰高岡。而愼與時晦。鼎坐於草堂。豈意老兄札。此時落我傍。流澌橋盡斷。冰合絶舟航。近日風威事。無柰太猖狂。咫尺信千里。脉脉徒相望。燈前見兄書。百千愁緖亡。聞兄躍馬來。繼以勞令郞。皆爲阻半冰。不獲共我牀。我孫日英達。人道雛鸞凰。或云外祖類。或云親祖行。不辨親與外。膝下歡未央。明宵是除夜。孤燈明滅光。莫說明年事。俱添鬢蒼蒼。雖然迎新祝。壽福享無疆。</text>
<title>述懷奉贈獨醒子 洪雱</title>,<text>故人昔相別。杳杳天一方。故人今相逢。鳴琴宰南鄕。離合三十年。白髮變靑陽。所貴此心在。不變金石腸。庭梅開又落。庭草政含芳。溪柳色黃金。溪花各自香。緬憶少年日。恣樂杯酒塲。意氣凌雲霄。朋儔多老蒼。造物不祥我。二豎着膏肓。精魄奪鍼灸。毒藥爛五臟。婚娶且未畢。名山入見妨。此日忽披霧。快若登仙堂。左右如有扶。偃仰卽平康。疔足輕欲旋。得句自成章。信乎友也德。感之何可忘。雉壺到龍門。拜領異味嘗。酒肉又蓬蓽。四隣覺生光。惠澤及瘦癃。生意何揚揚。父老四五人。不速同擧觴。風吹梅片片。醉來點衣裳。濡首頭未擧。雞鳴夜未央。感激故人賜。信筆任拙荒。</text>
<title>題梅塢新亭 二首</title>,<text>久矣吾衰甚。名亭不敢題。山川信明麗。雲物合幽棲。簷月移梅塢。池風度荷堤。松林最可玩。一帶遶堂齊。天地藏遺處。登臨寬且閒。江山助仁智。風景立懶頑。淨几通宵對。明窻盡日關。主翁何所樂。客宿郤忘還。</text>
<title>贈全性之 以性</title>,<text>男兒去黃海。逆适出平安。元帥追來勦。夫君策濟艱。乘輿返京國。寮寀復衣冠。衰朽周南客。喜驚集肺肝。</text>
<title>贈潘達源 潞</title>,<text>夫子一貫道。獨有參乎唯。夫子克己仁。獨有回也知。孝哉閔子稱。器也端木推。文章與天道。見聞無一遺。諸子各所長。進進志不衰。忠信而篤敬。行行萬里逵。三千聖門中。驕泰問是誰。謙謙畜大德。發憤不知疲。久久恭而安。存神過化宜。靈臺養虛靈。能致位神祗。道本無形象。象畫始庖犧。初從灑掃入。竟歸難測窺。都由致知工。此身參兩儀。形骸亦道器。戒勿浪損。戰戰復兢兢。履薄臨深池。更令思無邪。又能毋自欺。不曰堅且白。磨涅豈磷緇。寧知老將至。至樂在於斯。光風霽月界。浩浩千古思。縱云末由也。願仰夫子師。</text>
<title>乙丑臘冬。臥禪房感懷。</title>,<text>忽忽歲華盡。悠悠愁緖多。行年五十五。行己無一磋。明年五十六。志氣轉蹉跎。聞義勇能徙。此心誠匪他。所以異禽獸。仁義高嵯峨。柰我戹偏邦。値此苦干戈。楡關犬戎盛。毛將同臼科。誰持三尺劒。一揮盡斬劘。坐令吾三韓。四境太平歌。吾衰已矣夫。鬚髮白皤皤。焉得版築臣。佐聖播恩波。新王實孝德。玉陛忠臣羅。廷前立汲黯。閫外授廉頗。乙丑杪冬節。禪房來臥痾。暮年多感慨。燈前漫吟哦。</text>
<title>和寄河陰翁</title>,<text>乾坤開闢後。經歷億萬代。不知幾男兒。德能與天配。五帝及三皇。臯夔稷契輩。孔孟繼往聖。厥功無與對。立言垂後世。綱常扶宇內。曁乎漢唐宋。羣賢鳴玉佩。手能挽天河。盪滌人間穢。或能展鳳翼。或能鶱鵬喙。文章與道德。一顯還一晦。治道有汚隆。循環幾千載。吾儕出東國。堯舜不相背。寧待文王興。努力各自愛。無爲而不息。瞻彼水舂碓。芝蘭日培植。荊棘日斬刈。志氣固如神。淸明一身在。秉彝好懿德。皇天各命賚。昏明彊弱異。性善同心肺。大體或小體。區別如木菜。聖謨實洋洋。嘉言承謦欬。一朝豁大通。百年豈滯礙。我友河陰翁。才力健可建。昨者極言志。琅玕封且裁。一讀齒牙凍。再讀忘寢痗。但有一言失。稱我起褦襶。中流砥柱立。隄防無决潰。未見力不足。夫子垂明誨。柰我土木形。稟質多疵纇。動容斯遠信。出辭斯近悖。行年五十六。甘受人所憝。養痾臥禪房。夕死晩始悔。靜言憶平生。駭汗冷注背。皷勇則風雷。有進誓無退。精神失沈痼。疲苶不克耐。寂寂對孤燈。𠅩與討梗槩。踾踾阡陌間。一鋤一耟耒。沈沈更何意。卒卒就冥昧。面皺鬚髮白。形醜一布袋。君雖袖神方。安能醫我憒。蹐蹐厚地履。跼跼高天戴。撫躬三歎息。腐朽肉一塊。擧頭之何方。向人着粉黛。竟夕倚禪窻。滿眼花柳態。節當三月暮。景物看僾僾。和唱天雞鳴。曉洞仙犬吠。庵下有村。鳴吠相聞。</text>
<title>輓成聽竹</title>,<text>八路聞公訃。千人各自驚。寬弘元稟賦。溫栗本心情。道味如芻悅。儒林似燭明。說仁能早歲。行義動嘉聲。叩闔論調濟。先朝號老成。仙方無不貫。歧術有神名。濟活知多方。蘇癃百萬丁。雲仍流慶遠。令子最豪英。託契終南日。垂髫纔九齡。摳衣先令公。受業古書經。十五公年長。三千我獨盲。師資兼麗澤。迷惑略通亨。棟宇鄰名洞。談論聽屑瓊。無端分喪亂。遽爾逐漂萍。湖右歡逢地。南方戰皷鳴。抗章兵乏食。急務在屯耕。昔者吾嬰疾。蒙恩得再生。躬臨勤湯劑。憂恤卽親兄。草屋時相訪。寒牀坐五更。徜徉送晩節。蓬蓽僅藜羹。曠野遺祥鳳。重溟失大鵬。偏邦縱未爕。此性致和平。洛水垂綸釣。商山采紫莖。忘懷久失得。觀此玩盈。頃往看沈疾。唯論死得貞。方將幸知免。豈是變神精。天上收星彩。人間奠兩楹。白頭餘幾許。枯眼淚縱橫。題輓陳平素。肝摧語錯呈。悲風丹旐遠。斜日閉佳城。</text>
<title>夢村。題示長兒時晦。</title>,<text>天啓六年冬。臘月十八日。遷移聘父母。靑山卜宅吉。立春後一日。諸子葬玄室。我來左右之。臨穴心惕怵。人生一入地。人間不復出。忍聽諸子號。涕淚孫與姪。嚴風爲之起。孝子事云畢。坊名曰夢村。而我留蓬蓽。霽日別乾坤。福地無與匹。兒子時晦居。采釣度甲乙。爲善最爲樂。百行難具悉。富貴與貧賤。千萬豈唯一。擺脫形骸外。曳履歌適逸。歸來坐文房。明窻散古帙。餘外總歸虛。此焉眞是實。死後有何樂。生前無意必。</text>
<title>詠雪卽事</title>,<text>病翁臥夢村。天公夜下雪。三淸白玉界。居然與世別。皎㓗白雪色。君子宜所悅。淸絶白雪調。寥亮雲外徹。雪景有如此。欲語難具說。請問造物翁。何以名六出。密密復疎疎。回回又滑滑。隨風升又降。變態繽倐忽。此神仙洞府。羣仙披綠髮。穩坐白鶴背。笙簫朝玉闕。瓊花敷散漫。仙風吹不歇。雙雙白玉童。飄飄紫陛謁。滿地落繽紛。彌天浮滅沒。信乎不可狀。令人迷怳惚。且進白玉杯。飛騰豪興發。</text>
<title>奉賀南野櫟 隆達</title>,<text>嶺表有龍宮。龍宮江浦地。淸江遶其左。百靈藏怪秘。峻嶽屹于前。祥光望更異。於焉卜一宅。偃仰無不利。皤皤皓首翁。頹然無一事。有美奇男兒。金昆與玉季。玉樹生庭際。蘭蕙淸風吹。屈指一二數。滿十除其四。三三森相列。英英純且粹。六經滿腹中。志氣信高致。或乘天馬游。或乘飛龍戱。浩浩人間世。落落不思議。昨朝我來賀。瓊杯勸我醉。我有長杠筆。大書特書寄。寄言願諦聽。兢兢臨谷墜。事我聖明主。慰此蒼生悴。不以人廢言。莫謂無恥愧。</text>
<title>醉謝亨姪送松醪</title>,<text>有姪送我醪。松香滿我腹。何以得此醪。坐享天然福。辟邪正氣回。頓覺元陽復。老叔病疔足。朞年縶茅屋。忽然得此醪。聾昏豁耳目。寒月掛孤松。霜風動疎竹。金雞叫寐人。玉粒鳴杵木。此間悟眞意。誠難寫簡牘。我今得此醪。儀形便肅肅。意氣凌雲霄。忘形一何速。飄飄發長嘯。松香生馥馥。持此謝我姪。憑將一枝菊。</text>
<title>贈洪叔京</title>,<text>少年志豪逸。命駕輕千里。居然成老翁。思之如夢裏。登高恨浮雲。臨川嘆流水。擧世淊淊是。歸來洗雙耳。又美女貴守節。志士惜流年。淸風萬里來。霽月浩無邊。方寸苟如此。何慙地上仙。忽逢無住翁。披霧見靑天。花山鶯語滑。極目迷風烟。好作汗漫游。逍遙濠梁前。映湖淸且深。塵纓可濯旃。世人忌高㓗。本性難可蠲。詩調何淸壯。文章抑如泉。事業窺稷契。奏議效陸宣。如斯亦云足。可以卜終焉。有唱必有和。撥昏酬淸篇。</text>
<title>詠菊</title>,<text>草堂層臺上。黃花散萬金。始開九月九。燦燦十月臨。菊翁於其間。日夕披胷襟。翁默菊不言。默而唯一心。正色留天地。肯管陽與陰。歲華搖落盡。芳馨獨自深。曉霜增傲色。不受寒威侵。稟性乃如此。君子之所欽。千載陶靖節。獨爲爾知音。豈合衰朽翁。臥病對呻吟。强起採其英。寫我憂沈沈。</text>
<title>感興</title>,<text>萬古奇奇景。朝陽照戶牖。暗室忽光明。幽人起回首。心胷覺昭朗。烱烱脫塵垢。苟能養此心。古賢何先後。物生各有樂。洪鈞不我負。胡爲外物牽。遑遑身與口。百疾纏七尺。擧動歸老醜。志氣日衰歇。方寸無所守。怳惚性遺忘。在世豈能久。神精若有無。肝肺半已朽。學習事且晩。詩書空左右。倘能發大勇。萬分一可取。雞鳴起孜孜。爲善已死後。明窻展黃卷。千古對尙友。體此朝日光。動靜庶无咎。</text>
<title>奉送西溪仙老入靑松</title>,<text>靑松在何許。乃在靑山中。山中有靑鶴。翩翩駕仙翁。仙翁自何所。云自白玉京。上帝憫赤子。命翁活蒼生。翁承帝命來。松下臥雲月。惠化隨春風。浩歌聲激越。故人淸風子。于時適病足。不得追送行。寄此歌一曲。</text>
<title>題松巢權公 宇 詩稿後</title>,<text>松巢有仙骨。志欲巢雲松。我於昔見之。飄飄瘦鶴容。六月吟所作。淸風盪我胷。能傳三百韻。句多淸且雍。有德自有言。不必專茲攻。灑灑間世姿。溫溫道氣濃。九原不可作。何處追遺蹤。</text>
<title>疊前韻。酬權上舍。</title>,<text>谷中有靈芝。石上有貞松。頃者枉柴荊。嗟哉董生容。孝義行於身。古經藏於胷。所以言與行。旣眞而且雍。昨夕見和篇。知是文章攻。可惜推奬過。失於情偏濃。我看君所爲。優優繼先蹤。</text>
<title>來酬雍字改雄字。雄字固好。以在上韻不押。今押以酬。</title>,<text>南方有佳士。志氣凌遠松。溫溫金玉姿。皎皎冰霜容。談論又灑灑。聽之澄鄙胷。始知男兒身。然後稱世雄。林泉日優游。禮樂以自攻。嘯傲望前山。日夕佳氣濃。商歌樂吾樂。從容古人蹤。</text>
<title>寄李文通</title>,<text>去年登仙夢。値我病昏時。不見君已久。逢君倒大巵。欲投君宅宿。恐君待我疲。揮臂涉大川。初月映水涯。忽發訪戴興。就君賦別離。馬首迷歸路。更陟夢臺危。惡僧無慈悲。寒堗凍我肌。達夜雨霏霏。一夜三秋遲。黎明眩起坐。臺色呈態姿。奇哉仙夢界。壺裏乾坤奇。倘非飛仙曹。不可相追隨。而我淸風子。長嘯立㠁嵯。天公知我來。故遣雨催詩。恨不招我君。兒婢使之釃。長杠巨筆持。歡歌恣不覊。暗暗憶仙臺。夜夜夢魂馳。水流而淵澄。山抱而逶迤。松栢鬱蒼蒼。鳧鷗浮怡怡。萍鹿鳴呦呦。良朋會期期。爛熳紫流霞。高談揚彩眉。人間在何許。列仙聚圍棊。棊罷復何事。舞袖翻僛僛。天樂空中下。風伯護旌旗。雙雙白玉童。兩兩彩鳳儀。閒吹紫鸞笙。和鳴雄與雌。淵虬騰祥雲。鬐鬣驚鬌鬌。三更山吐月。危欄頻徙移。叫雲九臯鶴。浮水八卦龜。笑報秦皇帝。蓬瀛卽於斯。不可無我句。自讚無柰癡。除夕前一日。蠟燭煌煌曦。縱橫落棲鴉。聊爲主人貽。</text>
<title>感興</title>,<text>大雅作之日。竹簡無多詩。其時學詩者。疑若無能爲。登于三百篇。雜出閭巷兒。其源不可測。萬古浩無涯。如何後世來。作者尤爭奇。巷兒亦不及。風格漸委靡。我不知其然。此理當問誰。混沌闢已久。元氣有所衰。抑又卷帙繁。不能辨路歧。我欲棄其餘。雅頌念於斯。魯質復沈痾。此志何所施。杳杳思古人。默默增悽悲。</text>
<title>見蜉蝣有感</title>,<text>朝來賞庭梅。披衣出戶行。蜉蝣迎大陽。皷翼恣其情。飛步各自適。於物無所爭。惕然感我心。輪囷又崢嶸。曰我萬物靈。百年憂患嬰。農務業役役。名利事營營。耳目鼻口慾。方寸塞充盈。至苦爲歡樂。至樂爲膏肓。汩沒更何道。相隨墜塹坑。忽見蜉蝣游。我心大通亨。行年五十八。學道蜉蝣生。</text>
<title>酬寒水子</title>,<text>默默竟何爲。幽懷難寫紙。悠悠宇宙內。有生必有死。胡爲爲物役。營營逐嗅旨。灑然濯心神。至善知所止。努力崇明德。可以成我美。動作豈不嚴。十手十目指。男兒忠孝耳。誰爲事末技。問農長鬚奴。問織赤腳婢。庶物當如斯。吾生知所倚。發憤忘肉味。志氣寧委靡。欲爲舜之徒。孜孜中夜起。正路何不由。安宅在於此。苟能得一善。拳拳死後已。爲感瓊琚報。書懷寄凈几。</text>
<title>敬呈完平李相國</title>,<text>寒月皎夜光。冷冷映疎竹。攬衣步庭宇。蟋蟀鳴幽獨。淸風發微馨。園田滿芳菊。驚鴈叫雲中。歲暮一何速。豈無盈尊酒。解我思鬱燠。念彼遠戍卒。南鄰老翁哭。無柰傷元和。桃林誰放牧。聞道調陰陽。賢相化沐浴。民生日顒望。妻兒保餐粥。</text>
<title>和詠雪韻</title>,<text>客有詠雪者。勝景妙鋪張。此曲古難和。况我如風狂。乾坤合浩蕩。物象移舊行。眠失階前鶴。觸知藩底羊。每逐歲寒來。皎㓗色奪璋。肯於桃李節。爛熳爭春光。宇內變素璞。擧世回天皇。輕盈受風斜。飄拂恣回翔。密密弄如促。紛紛舞還長。試策欣深沒。可占豐年望。呼童攜麴生。意氣自軒昂。高調縱未傳。願共太和觴。</text>
<title>次鄭石門慶輔 榮邦 韻</title>,<text>有美一人在。盈盈隔江浦。不見今十年。沈沈嬰二豎。忽此披華牋。文彩彪如虎。措語何詭怪。有似向我怒。一讀又一讀。句法逼杜甫。我今衰朽甚。短褐負朝煦。坐看春已暮。芳菲歇江滸。不得從之游。何方淸疾愈。夜來尊酌罷。簷花落烟雨。行當奮飛隨君前。共醉流霞攀玉樹。</text>
<title>松栢說贈友人</title>,<text>松栢生寒岡。稟氣本勁直。嚴冬耐霜雪。霹靂爭筋力。物性固莫奪。蒼蒼歲暮色。縱齒於衆卉。超然一何特。絲苓結枝根。其儀信不忒。有客亦如此。遯野事稼穡。天賦之奇才。蘊櫝竟難匿。若使施於世。可以醫邦國。世路混涇渭。內融而外默。時見顚連輩。不能忍心衋。爲之開靑囊。濟活誠不億。不知活蒼生。何如稷與契。且曉圭臬奧。顧眄辨生克。又達兵家流。憤惋思滅賊。僻居山之隅。神機秘胷臆。委蛇造化罏。安排任失得。精魄日灑濯。了了分白黑。而我廢疾者。杖策欣相識。豁如霧一披。歡娛寧紀極。豈但談笑親。靑眼啓茅塞。昨我叩荊扉。攜我爲太息。慰我槁枯形。饋我雕胡食。殷勤輔仁語。告戒眞法則。</text>
<title>用杜草堂幽人韻</title>,<text>天地終何去。人生會有歸。柰此長戚戚。而失容與儀。往於少年日。空懷萬里期。伏枕此十載。身世兩相遺。遯迹窮山中。庶免人所疵。井洌可以食。餘波可以池。香風動蓮花。寒月橫梅枝。疎竹爲三益。披來碧蘿衣。徘徊如有得。默契情甚微。山精亦長生。何必滄洲芝。優哉樂吾樂。誰爲歲暮悲。</text>
<title>謝勸仕</title>,<text>四月七日書。五月二日得。縷縷滿紙語。款款情無極。兼之送墨卿。欣然舊相識。又念老友貧。勸之仕爲祿。用舍實關數。寧論東西北。雖然蹩足。豈堪走京國。縱未仙山下。隨緣就有食。但念躁進輩。有害終無益。又念未之信。顧我無大畜。合乎在家食。過則生灾厄。萬事付彼蒼。一身任自適。榮辱不須驚。雲山眞我樂。題此報故人。庭前對新竹。</text>
<title>輓高思勿 尙顔</title>,<text>嶺表有龍宮。龍宮大老歿。大老夫如何。不義不撓屈。廿一早乘馬。廿四登龍脊。聲名何藉藉。氣銳無與敵。六經誦己言。百家如照燭。春風桃李夜。談古可更僕。往來成白首。喪亂鄰凍屋。大醉雙梅堂。歡謔震幽谷。玉壺鱠銀鯽。幾掃淸溪曲。秋光近靑岑。黃金汎芳菊。論交指松栢。萬丈拔塵俗。許我以忘年。款款敷心腹。中歲我沈沈。久闕拜芳躅。豈意歲云暮。孝胄送輓幅。病未趍執紼。題哀一痛哭。四品不滿德。稀一非不足。三男與五女。眼前無零落。兒孫三十餘。膝下皆撫育。晩節就閒逸。上帝錫淸福。世道日幽險。蒼茫我立獨。</text>
<title>贈全性之</title>,<text>七月初五日。回謝見性之。雙眼尙靑眼。風儀卽古儀。秋露三杯飮。百年交契期。男兒生世間。事業有所爲。行路苦多歧。大道各自修。曳屣歌商頌。匪石不可移。金聲滿天地。淸風千古吹。穆也何如者。平生娛酒巵。幼年無所學。老來白垂垂。落南踽踽行。襟懷向誰披。夫君耿介士。皎皎仙人姿。庭除碧玉樹。眼前秋水兒。不緣積善慶。何以得有斯。慨余蚍蜉生。宇內寄蹔時。百年夜除半。憂患加相罹。念之傷我心。其能禁噓唏。歸來題此贈。要以得淸詩。</text>
<title>題武夷壁上 萬曆戊子。題此詩甥館壁上。壬辰倭冦至。見壁書。驚歎再拜。不焚而去。</title>,<text>季葉難回太古風。歲寒方識後凋松。三句缺 我欲東傾滄海入胷中。滌盡胷中鄙吝萌。然後稱人名。</text>
<title>燕行道中 庚寅○按此詩當書七絶首題。而攷出於編錄之後。姑書于此。</title>,<text>行入燕京萬里程。八站纔過又遼城。覊愁無限如春草。一路東風處處生。</text>
<title>烏鳶啄人腸歎 此詩疑亦燕行時作</title>,<text>黃沙漠漠朔風凄。黑雲沈沈邊日荒。鴟鳶盤空烏鴉隨。啞啞嘯號頗異常。倦客擧手遠望之。伸頸側翅如驚浪。雄鳶雌鳶老少烏。得意相呼恣翺翔。遙疑此輩得腐鼠。近集始知啄人腸。惻愴 二字缺 不忍看。攬轡低頭獨彷徨。適逢老卒試問之。知是此地古戰塲。頃者天驕四十萬。殺氣亘天塞邊壃。將軍失律虜騎騰。丁壯斬截兒貫鎗。塡坑仆谷如亂麻。極目積屍相枕殭。蒼天蒼天此何事。舊鬼新鬼哭聲長。頑鴉惡鴟伴其暴。胡將朽腸過我傍。彎弓欲射射不得。乘風入雲翻飛颺。干戈本爲禦暴客。不得已用邦乃昌。</text>
<title>次鹿門子送雲師韻</title>,<text>我公多道氣。萬變心自閒。幾年遠別離。京華隔鄕山。我公風度卓不羣。一出知是解世紛。雅趣飄飄誰得比。高論落落驚吾耳。雲師近下五臺寺。慈航遠汎重溟水。我公贈之以長句。句下風雷壯驅使。一讀炎天爲郤熱。再讀懦夫爲立節。丈夫宜乎不家食。餘子紛紛盡堪恧。我公出處義固存。可以興邦在一言。聲名豈但溢東海。德業行看震中原。</text>
<title>亂後。見古城菊感題。</title>,<text>我生於世苦飄零。秋來霜雪垂鬖髿。亂後百物盡非故。忍將愁眼看霜葩。荒村不見舊時人。寒城猶見舊時華。華能自開又自落。華自無心寧自嗟。可愛年年生故姿。不似吾生之有涯。落英幾飡屈平口。佳色靜住淵明家。欲問此種知是誰。臨風三嗅思無邪。馨香可比君子德。歲晏幽貞空自誇。粲粲獨秀故城隅。萬古賢人皆汝嘉。老夫相逢豈無淚。感時徘徊寒日斜。愁來古調爲汝吟。香飄颯颯生齒牙。</text>
<title>苦病吟。遙贈長嘯客。乙巳</title>,<text>造物視我何㨾物。四百四病叢一身。有朋則必參商分。有宅則必山鬼鄰。男兒生世三十五。鬚鬢蒼蒼仍吟呻。伏枕志氣日頹惰。何况收心以養神。索居孤陋不足道。舊染汚習無由新。悠悠天末思我友。耿耿此懷難具陳。秋風昨夜吹我夢。飄飄遠客京華塵。京塵之中見大隱。苦道憂道不憂貧。自從喪亂十餘年。城市白日虎食人。生丁不辰誰怨尤。默默傷時淚沾巾。嗟我縱此値昭代。其奈才薄乏經綸。但願努力保堅貞。歲寒然後知松筠。</text>
<title>洛行書懷</title>,<text>淸風居士鄭穆如。四十二歲觀國光。種種白髮垂兩鬢。欲行不行更彷徨。襄陽漢北五百里。春風二月道路長。十三年來皷脹客。六載草土幸未亡。長嘯宇宙茫茫間。弧矢當年志四方。回看八荒隘眼前。長亭短亭倚行藏。半生勳業付明鏡。文武之道在弛張。達則兼濟窮獨善。先聖遺訓其敢忘。穆如早年游海者。嘐嘐狂態眞古狂。古狂今人棄如土。將何長物事我王。猶有丹忠炳日星。議論激昂何堂堂。雖然揭厲處世道。遵彼周行以徜徉。初生漢都鄕校洞。七歲終南翰墨塲。終南之下名勝區。山明水麗無與當。某丘某水想依然。中興文物應更昌。東西南北多路歧。中央一路游康莊。濶步長趨掉臂行。深如海門行尋常。</text>
<title>奉送西溪仙老佩龜高城之行</title>,<text>蓬瀛之畔高城郡。鳴沙海棠白鷗飛。月明滄海風泠泠。列仙逍遙弄淸輝。飄飄兩兩白玉童。雙吹紫簫來去歸。金蘭島兮叢石亭。桂棹蘭舟披羽衣。此地勝景難具述。此 缺 曾游夢依依。我公始知有仙分。此去夙願不相違。仙游兼以濟蒼生。如此之官世所稀。擬於楓嶽楓林紅。對酌流霞手共揮。</text>
<title>丁卯初度日寓懷</title>,<text>暮春三月日初五。是我五旬七初度。齒落眼昏耳又聾。蕭蕭鬢髮催景暮。哀哀父母生我劬。父母不存兄姊故。二十餘年孤哀躬。二豎纏嬰日沈痼。達人忘情故異衆。霽月光風心性悟。已矣喪患不復道。醜虜憑陵欲天籲。至尊蒙塵萬人魚。鬱氣盤胷向誰吐。聞道和親事郤非。虜出難語我恐怖。我欲彎弓射天狼。天遠邈邈九萬路。已矣已矣勿復陳。强飮忘憂賦新句。柳綠花紅蒲生芽。梅花落盡葉初布。鳥鳴嚶嚶自得得。萋萋芳草多佳趣。看看萬物皆生意。蜂蝶舞歌戱無數。面吹和風萬里來。散我萬斛愁無訴。</text>
<title>贈白受</title>,<text>年催五十無一成事業。但有千丈白髮新。維天之命穆不已。是眞此性之眞純。物慾汩之失眞純。今醉白受之酒。煕煕皥皥羲皇鄰。得全於酒猶全天。而况得全於天眞可人。</text>
<title>奉贈靑藜杖</title>,<text>我有三尺靑藜筇。奇形異狀蒼虬龍。不是仙人不能攜。再拜今日獻我公。他年扶過圯橋路。願捧玉舃陪從容。</text>
<title>坐石門盤石</title>,<text>出雙磎坐石門。疎雨滴催我詩。欲別去不忍去。勸山靈酒一巵。</text>
<title>松蘿吟</title>,<text>千尺松百尺蘿。秋風到淸風客。歲寒心秋露勺。勺太和心貞節。</text>
<title>寄艮庵</title>,<text>如送數片雪華。又兼之以筆墨。揮灑九天風雨。可掛艮庵座壁。</text>
<title>松</title>,<text>氣節凌霜雪。落落秀天地。皮榦與花葉。一一無可棄。所以比君子。才全德兼備。</text>
<title>菊</title>,<text>獨稟中和質。肯爭桃李春。馨香誰不愛。知己在幽人。願將忘憂物。長與此 缺 親。</text>
<title>梅</title>,<text>皎㓗出天賦。淸香播雲外。月色添玲瓏。奇絶此時最。或逐上春開。疎枝雪猶帶。</text>
<title>竹</title>,<text>庭前種數竿。脩脩自含趣。淸風一披拂。沈吟倚日暮。善哉東坡老。題詩瘦俗喩。</text>
<title>山堂得友生詩。仍成古詩。</title>,<text>再誦佳句新。令人詩思發。題詩聽秋聲。吟詩坐曉月。淸凈上方界。頓覺煩惱歇。</text>
<title>奉和郭丹谷 三五七言</title>,<text>白雲洞。逢道人。灑然塵不雜。丹谷養精神。一杯流霞太和湯。與君千載醉陽春。原韻 丹谷淸風子。古之人。江湖爲室廬。水月爲精神。歲暮相逢白雲洞。翠栢蒼蒼長帶春。</text>
<title>楚狂歌。奉別獨淸離龍宮。</title>,<text>獨淸翁獨淸翁。淸而多自是。獨淸翁獨淸翁。嚴而少張弛。淸風老人曰。故人故作狂歌送故人。故人兮臥龍宮登龍門。歸去兮近侍龍顔獨颺言。易有地天泰。慶會勳業大。易有水澤節。努力保晩節。嶺外逸民淸風客。白雲臥別靑雲客。</text>
<title>輓詞[李埈]</title>,<text>標格蓬壺客。詩書藥圃家。祥儀苞出鳳。豪氣墨翻鴉。忽失淸風子。誰諧白雪歌。榮陽傳後事。珠樹着三花。</text>
<title>淸風歌十八韻[洪鎬]</title>,<text>人言蘆谷淸風竹窻居士。志超六合之外兮。自謂我無我。春秋戰國漢魏晉唐以下少不掛眼兮。早歲冷笑晨門果。三敎法言一一會諸心兮。此天地此日月。堯舜君民責任重。捨我誰負荷。嗟呼世不謀。居然成坎坷。隋珠魚目混僞眞兮。隋珠委道傍。南征北去不知其幾千兮。無人收拾致靑瑣。時邪命邪於吾何。太白高洛水深。杖一錫汎一舸。去秋吏部諸公咸有言。監牧攻駒又傳命。某也宜以子擬之。子得之子志左。一日馳馬三百里。一日飮酒三百杯。子所好兮。又以金谷罰移官吏。此語誠然乎堪㰤㰤。賤子慕高義十餘載。丙辰七月花山月明夜。一語蒙許可。我不視子以等閒。子不視我以幺麽。快如廣成子新下崆峒山。俯視塵世如蒼蠅。灑落淸風起昏惰。我言居士。居士靜聽之。我馬玄黃我足跛。風塵四海無所之。終日茅齋空兀坐。物理我細思。福不爲福禍不禍。此心寧靜處荊棘安。不然處高堂猶不妥。古來賢哲誰能之。展禽亦偕鄕人裸。聞子來有日。病蟄無由往叩門。未知何日歸南海。何地是飯顆。光焰萬丈長。熏天愧爝火。</text>
<title>田家感興辭</title>,<text>春與秋兮代序。欻花紅兮葉黃。春凮兮有鳴倉庚。秋月兮蟋蟀入牀。饁彼兮南畞。有酒兮盈觥。爰以求彼柔桑。羌春日兮載陽。取狐貍以爲裘。製玄黃以爲裳。食鬱薁兮烹葵。又剝棗兮山之岡。聊考槃而浩歌。實斯樂之無央。已傲然而自足。抱朴質兮陶唐。想后稷之稼穡。在務去乎莠稂。諒浮生兮難去。食喫黍稷之馨香。馨香兮信美。飽充兮我腸。采玉山之玉英。折芳洲之衆芳。餐衆芳之菲菲。珮瓊瑤之琅琅。撫淵明之孤桐。歌南薰之鳳凰。忽登高而北望。使我心兮悲傷。晴凮塵兮京國。悽蘆草之凄凉。長太息而掩涕。淚流襟之浪浪。噫淳風兮不廻。吾誰與兮翺翔。山鬱鬱兮多材。胡不扶乎棟樑。莫自傷而㤪尤。伊匠石之耗荒。拊長釰而長嘯。誓一試兮道昌。垂余珮之陸離。聊逍遙以周章。好我者兮何在。北風凉兮雨雪滂。樂夫天之所命。不必求兮帝鄕。</text>
<title>詠梅</title>,<text>最愛數枝梅。爭發古楂上。片片皆輕盈。此兄眞可賞。</text>
<title>端午三絶</title>,<text>野鶴田中去。山翁陌上行。天中是佳節。草屋坐三更。我從山中來。兒童報端午。獨醉孤燈前。心懷千萬古。欹枕寥寥夜。遠聽鼃鼓鳴。部曲知何許。聲聲感我情。</text>
<title>瀼西見訪二絶</title>,<text>忽憶瀼西老。天寒扶病來。不知傷墜馬。但覺好懷開。昨夜宜細討。昬昬病未能。山中政雪月。可以會親朋。</text>
<title>題省吾堂三絶</title>,<text>未見內自省。孔聖稱道之。名堂今以此。世世子孫貽。主人多幽興。池邊築小臺。悠然望山色。日夕好懷開。明月坐盤石。秋池淸若空。三千六百釣。遙憶渭川翁。</text>
<title>寄曺頤齋</title>,<text>詩出於性情。性情詩能寫。快覩聽鑪作。擧世風斯下。</text>
<title>寄月梧寓居</title>,<text>月梧村名好。詩人合寓居。行攜麴生往。春日醉庭除。</text>
<title>文房友</title>,<text>問汝文房友。何爲久我疎。雲孫如見訪。可使大字書。</text>
<title>得故人書</title>,<text>雲泥已迥隔。胡奈每寄書。靑山事調息。白晝閉門居。</text>
<title>遙贈竹西僊翁 一絶入元集</title>,<text>相別今十年。相思此一心。風便寄數字。金玉莫爾音。</text>
<title>用昔年龍宮縣齋韻。贈全性之。</title>,<text>太平定可期。賢臣事聖王。丹墀動箾樂。雲外鳳來翔。</text>
<title>次神興寺軸中韻</title>,<text>智異名山寺。中堂有老僧。求詩展詩軸。詩態各層層。</text>
<title>遂發還到石門下。坐溪中盤石。</title>,<text>偶入頭流洞。高秋萬壑聲。山山皆靜意。水水總流情。</text>
<title>寄李知事</title>,<text>絶域來千里。天涯思萬端。寥寥孔舘裏。一札問平安。</text>
<title>題養眞齋</title>,<text>養眞齋名好。花藏形勝奇。主人情爛熳。醉客以深巵。</text>
<title>贈酬吳正言翼承 長</title>,<text>擧世皆忘舊。惟君獨念先。情辭數行札。斗覺沉痾痊。</text>
<title>觀物堂偶吟</title>,<text>每到幽棲處。流霞醉後歸。淸風吹五月。雲日倍增輝。</text>
<title>偶吟</title>,<text>人之生也直。罔之生幸免。君子坦蕩蕩。吾儕各相勉。</text>
<title>贈申河陰汝涉</title>,<text>獨坐茅齋裏。濛濛細雨來。淸凮飄然至。懷抱與爾開。</text>
<title>訪金受而 㶵 不遇 號野庵</title>,<text>訪君君不見。吾姪勸三巵。九月黃花節。淸凮詠而歸。</text>
<title>贈玄風倅</title>,<text>末路風澆薄。坊坊俗態同。鳴弦坐琴閣。百里獨玄風。</text>
<title>贈友人 一絶入元集</title>,<text>不見今幾年。三春且老焉。三春兼我老。老去歸何邊。</text>
<title>觀物吟三絶</title>,<text>臥病竆山裏。何由塵慮來。靑燈伴雪月。寒水夢邊廻。玉樹凌凮幷。僊都十月天。無端忽攀得。疑入太淸邊。疲病人誰記。新知卽我君。相去千里地。交契百年存。</text>
<title>感題</title>,<text>雪滿袁安宅。凮寒靖節牕。愁吟題短句。芳潤乏香茳。</text>
<title>奉酬醉病台座下</title>,<text>靑鳥渡江去。口啣雲錦廻。披緘愁緖豁。庭畔發雙梅。</text>
<title>奉酬友人</title>,<text>節序如流水。茅堂覺夜凉。新詩來起余。欲走共淸觴。</text>
<title>對金仙</title>,<text>飛鷺靑山曲。遊人白水邊。西天問何許。落日對金仙。</text>
<title>偶吟</title>,<text>蘭舟空泛泛。桂棹歸誰手。江海多凮波。斜陽搔白首。</text>
<title>敬步宗兄鋤歸子韻</title>,<text>洗心挹淸泉。披襟向明月。何處忽瑤華。朗吟却爽骨。</text>
<title>又次宗兄韻三絶</title>,<text>宗兄於我宿。勸以流霞杯。微醺發長吟。懷抱萬里開。遣興唯詩句。寬心是酒杯。况對陶村伯。醉裏好懷開。弟家無所釀。鄰家借數杯。知兄有佳作。雲霧爲兄開。</text>
<title>題龍門寺古帖</title>,<text>我來屬多病。危樓獨徙倚。蟬鳴薄暮寒。洞壑秋聲起。</text>
<title>贈友生</title>,<text>雲樹幾年別。龍宮此日同。衰翁病斷酒。茶煙對春凮。</text>
<title>贈李寬夫</title>,<text>別久愁千緖。相逢喜一場。送君吟不寐。明月滿虛堂。</text>
<title>送人</title>,<text>送君柴扉外。勸君以秋露。天地遍白玉。白雪吟去路。</text>
<title>奉謝南卓夫二絶</title>,<text>憔悴年來甚。靈均不我如。淳風死已久。誰復大庭初。看君光焰盛。詞賦擬相如。哀吾衰太甚。作句愧黃初。</text>
<title>謝贈曆</title>,<text>去年無曆書。今年無曆書。若無君贈曆。不老二年余。</text>
<title>贈金溪巖子峻 溪巖時爲義州判官。</title>,<text>龍塞凮霜禦侮臣。楡關胡虜㥘威神。統軍亭上揮毫健。一板名詩萬古新。</text>
<title>詠雪</title>,<text>階前淡竹葉爲玉。牕外寒梅花着瓊。病客孤吟郵舘裏。强題詩句破愁城。</text>
<title>謝獨淸翁</title>,<text>卄片雲孫三把扇。兼封佳句落天涯。獨淸高義人誰及。難寫深情入短詩。</text>
<title>送獨淸翁歸洛</title>,<text>荒村寂寞病昬迷。深荷仁人顚沛攜。臘雪滿山梅欲動。此時相別倍凄凄。</text>
<title>詠梅</title>,<text>雲繞靑山水繞沙。客懷愁絶聽啼鴉。寒梅東閣無人管。遍發南枝幾樹花。</text>
<title>述懷謝瀼西二絶</title>,<text>爲儒學問師遯翁。義理精微味豈竆。哀哉穆也昬昬客。四十三年都過空。潛心須學古賢翁。盡性應知在理竆。久矣吾衰志全歇。男兒事業墮虛空。</text>
<title>又呈別韻二絶</title>,<text>再拜題詩謝老兄。芙蓉城裏結芳盟。可憐筋力全衰减。不復穿花問柳行。莫怪頻頻送拙句。世間全少解詩人。春凮乘馹靑雲去。雖欲頻頻不得頻。</text>
<title>又次瀼西韻</title>,<text>獨倚郵軒思正凝。牆邊叢竹看稜稜。忽然愁緖撩心曲。消遣無聊坐點燈。</text>
<title>酬菊牕二絶</title>,<text>菊牕志氣本淸疎。投我新詩錦不如。昨夜秋凮入鄕曲。坐題桐葉百憂攄。霖雨炎蒸人跡疎。竹牕頹臥病相如。誰將强韻題詩句。無限幽情一不攄。</text>
<title>又呈菊牕</title>,<text>手種雙松歲幾過。冰霜凜節奈偏多。主人無事盤桓處。白雪孤吟趣若何。</text>
<title>又次菊牕韻二絶</title>,<text>一觴初飮十觴加。萬慮千愁醉裏過。好事天公又下雨。來詩淸絶態何多。喜子詩名海內加。半山凮月不曾過。長吟竟日對叢菊。愁緖頓消歡意多。</text>
<title>復用疎字韻。贈菊牕二絶。</title>,<text>叢菊新篁俗自疎。松簷棐几問何如。取來黃卷古人對。老去幽襟盡日攄。親朋佳會不相疎。何樂人間此樂如。永日細傾三四酌。老年心緖百千攄。</text>
<title>贈金梅園以志 光繼</title>,<text>困痾沉鬱臥茅堂。忽詠仙兄戒酒傷。只恨久虧金鼎器。無由鍊魄似霜篁。</text>
<title>次金以道 光輔 二絶</title>,<text>佳句飛來醉眼前。虹光萬丈與天連。自憐衰朽安能敵。㥘子鋒鋩獨掃千。暗憶吾儂離亂前。藏名酒肆故留連。一自落南成底業。溟波猶未擊三千。</text>
<title>贈全性之四絶</title>,<text>寥寥不復鳳凰鳴。末路何人可化更。百里欲令回太古。中和至德致心情。牕外諸禽已聒鳴。五更起坐自初更。孜孜精一工夫業。只是潛心學聖情。黃鶴樓前玉笛鳴。聲聲寥亮落殘更。淸風明月知音句。可見天僊恣樂情。秋風匹馬合鞭鳴。竹閣登臨僕必更。傾盡銀河釀霞碧。經旬痛飮破幽情。</text>
<title>酬安淸彥</title>,<text>至尊廵蜀臣腸煎。杜甫淚垂歌杜鵑。不識幽人管底事。題詩亦有淚如泉。</text>
<title>又贈淸彥</title>,<text>老去看花問幾回。强來花下覓殘杯。東鄰仁友憐花落。霧裏花朝送酒來。</text>
<title>憶靑巖</title>,<text>靑巖寒水石泉勝。歷歷分明在眼中。勝地亦能思我否。四年如入夢相通。</text>
<title>贈華陰老</title>,<text>解紱江湖憂子憂。守貧竆巷樂吾樂。不如憂樂兩相忘。隨化逍遙歌落落。</text>
<title>獵前川 在召村時</title>,<text>淸和令節不虛過。五六冠童一帶川。頹臥不歸山日暝。自號南國馬曹仙。</text>
<title>敬次退溪先生仙夢臺韻</title>,<text>欲使纔登萬慮虛。世間那得此臺如。先生一自題仙夢。寂寞千秋繼者疎。</text>
<title>呈韓西平</title>,<text>誰知臥病秋天客。他日飜成濟物身。江漢似遲終到海。風雲雖細遍蒼旻。</text>
<title>寄默好齋二絶</title>,<text>端居竆谷掩荊扉。笑受傍人坐井譏。此老曾朝天上去。秋風萬里朗吟歸。秋山搖落閉寒扉。十載從他俗子譏。唯有艮庵能惠好。朔風千里許同歸。</text>
<title>贈別花山府伯二絶</title>,<text>爲政東州聖主知。超陞咸郡去何遲。誠深烏鵲終難擁。酌水今朝惜別離。字牧三年絫奬㫌。高翔一代向南征。遺恩今日情無限。爲是花山有重輕。</text>
<title>贈鄭西溪德胤</title>,<text>煑蕨煑 缺 都負却。一年春事覺全虛。蕭然獨坐靑蓮宇。遙憶西溪大老居。</text>
<title>贈李文通</title>,<text>仙夢臺遊似夢遊。昬昬病客未開眸。若非僊客難登陟。縹緲危欄使我愁。</text>
<title>偶吟</title>,<text>悠悠經眼似浮雲。一笑還堪送世紛。自是山郵成吏隱。不須空谷獸同羣。</text>
<title>次安五芝翁詠梅松韻二絶</title>,<text>野野村村無數樹。偏憐此樹迫池塘。池塘月滿花開樹。樹拂淸風滿面香。閉藏天地無靑物。最愛嚴冬獨秀松。肻向三春闘豔媚。萬年不改蒼髥容。</text>
<title>題贈學子</title>,<text>少壯悠悠老奈何。茫茫天地獨悲歌。靑春諸子須勤學。此學源頭驅海波。</text>
<title>除夜</title>,<text>身雖老矣心猶少。學不加而愚則添。將此身軀何處托。碧山蘆谷早能占。</text>
<title>次贈南秀才二絶</title>,<text>洛浦月明夜夜長。淸凮駕我到文場。南鄰北舍聽弦誦。龍縣今成鄒魯鄕。殘杯不到信陵阡。但見今人起種田。君吟此句警愚俗。醉裏如聆凮露蟬。</text>
<title>偶題</title>,<text>前年亢旱今年水。叵耐民生苦割腸。棗頰欲紅楓欲赤。不妨隨處泛流觴。</text>
<title>次草溪老韻</title>,<text>客心撓蕩似流江。獨倚秋天半夜牕。月落雞鳴催秣馬。驛程千里與誰雙。附元韻春陰漠漠鎖重江。獨抱牢愁倚暯牕。落盡小桃人不見。一簾疎雨燕飛雙。</text>
<title>暯春霜雪</title>,<text>暮春春老猶霜雪。梅發還枯柳未舒。病客㥘寒牕半拓。牕前竹色入牀疎。</text>
<title>贈李寬夫</title>,<text>獨坐茅堂陰雨天。簑衣情客忽門前。如何靑眼還頭白。總是逢筵是別筵。</text>
<title>贈寧海倅高公 用厚 三絶 三絶入元集</title>,<text>爲尋祠宇屈高軒。應感先人寂寞魂。末路淳風今復見。我翁高義動乾坤。昔年花府眞如夢。醉裏虛談實怕傳。今日海山仙尉去。彩雲花月樂無邊。吟哦病發十年餘。何事詩翁喚起余。春雪飄零梅欲動。倚牕題句問何如。</text>
<title>次亨姪韻</title>,<text>正値春光三月時。桃花點點柳絲垂。高堂雙髮倚几杖。萬壽一觴斑衣兒。</text>
<title>春日卽事</title>,<text>春寒惻惻至輕冰。梅發還收縮蔕凝。白首病翁吟未已。晴牕臥聽鳥呼朋。</text>
<title>除夜有感</title>,<text>學闕明誠道不凝。白頭衰謝奈蹭蹬。此生於世五旬五。倘入吾家第幾層。</text>
<title>芍藥</title>,<text>一叢芍藥牕前種。黃橤紅花爛眼開。盡日耽看好顔色。狂凮吹去莫相催。</text>
<title>上完平李相公</title>,<text>八路生靈困。三台星象憂。北辰龍袞聖。西塞甲兵休。病伏山川阻。追陪道路悠。滔滔漢江水。日夜夢邊流。</text>
<title>次寄梁君擧 克選○三首</title>,<text>追憶歡娛處。都歸春夢邊。明明看心曲。一一在眼前。把酒曾鸎月。傳書忽鴈天。空齋愁獨坐。此意政茫然。南麓名堂上。曾遊戎馬邊。論文堯典後。觀易伏羲前。修道要知性。明心貴合天。年來歎離索。鬢髮各蒼然。秋凮起天末。別意浩無邊。我病碧山裏。君揚丹陛前。枯榮都恁地。竆達總關天。日夕歌商頌。胷襟覺爽然。</text>
<title>梅下對酌</title>,<text>綠蟻浮金橤。銀蟾耿玉波。移船曲江岸。弄笛落梅花。灑落高懷逸。婆婆舞袖斜。阿誰促去馬。不問夜如何。</text>
<title>贈權晦谷 春蘭</title>,<text>擧世皆歸濁。惟君獨守淸。能全晩年節。自保歲寒貞。松竹爲知己。梅荷作弟兄。羲皇卽此地。霽月枕邊明。</text>
<title>次希夷翁</title>,<text>萬古希夷號。今聞東國新。微醺發嘯詠。長睡養靈神。遶舍㘽花塢。頭漉酒巾。松楸依暮景。感激見斯人。</text>
<title>奉和菊牕</title>,<text>欲於太白下。獨往草廬成。挈家避世亂。採朮竢昇平。仙犬雲扉吠。山禽春日鳴。從吾者誰子。可與賦閒情。</text>
<title>贈金溪巖</title>,<text>衆卉知無數。貞姿獨有松。上下句缺</text>
<title>謝正甫</title>,<text>今日靑人眼。山中佳客來。松篁挺幽谷。梅柳滿高臺。痛飮君能辦。愁襟我好開。奇男猥有托。衰朽愧無才。</text>
<title>卽事</title>,<text>昨夜靑梅雨。今朝爽滿堂。幽棲開好會。令節醉淸觴。入眼雲容濶。浮天山色長。白頭吾老矣。捨爾向何方。</text>
<title>而實和余詩來。復用其韻。</title>,<text>苦眩經春夏。形存怳惚邊。吾生胡此地。物理正茫然。蕭寺三秋節。溪山九月天。論文倘可約。樽酒錦苔筵。</text>
<title>傷春</title>,<text>病客出門去。長吟步晩沙。忽然驚節序。回首却咨嗟。嫰柳迎春色。寒梅送歲華。杖藜愁獨立。岸幘數歸鴉。</text>
<title>除夜書懷</title>,<text>天下皆除夜。吾何獨愁吟。虛經四十五。實歷萬崎嶔。戒酒功宜着。題詩力不任。居然成老大。寂寞壯年心。</text>
<title>奉和金用和 二首</title>,<text>聖主崇經學。賢臣拔士林。要求啓卨肺。能使沃堯心。三徑鄕家遠。五雲京闕深。陳翁多小祝。都入一長吟。勤誦兼賢聖。能將桂與蓮。才華方盛日。德業政昇天。東國蘇民物。南風講御筵。平生不在飽。後樂見憂先。</text>
<title>奉謝洪上舍枉訪</title>,<text>宇宙茫茫裏。難逢莫逆人。荒村無徑入。草屋有誰親。德義聞希世。才華見絶塵。自驚衰謝客。友獲士之仁。</text>
<title>奉謝仲振來訪</title>,<text>遠訪竆山遠。深情滄海深。同傾三月酒。共保百年心。溪柳呈佳色。山禽送好音。無緣住嘉客。欻別思難任。</text>
<title>贈韓仲益</title>,<text>竆谷營茅棟。欣披仲益書。何須萬金贈。能使百痾除。公業期調鼎。吾衰但荷鋤。平生懷壯志。今日付菑畬。</text>
<title>奉別地主 二首</title>,<text>世分聯三代。交情又出常。幾年傷遠別。今日幸同觴。百里初流澤。千民已起瘡。當春逢好雨。境土盡開荒。萬事皆由命。吾生敢自私。乾坤蹔旅客。詩酒過生涯。春日雲山好。禪房景色奇。風流地主在。花發此相期。</text>
<title>又呈地主</title>,<text>定作多年會。胡爲此日分。離懷不可說。得句與誰論。京洛金蘭契。鄕村地主恩。竆山掩寂寞。春景獨銷魂。</text>
<title>奉別獨淸</title>,<text>學熟誠明地。詩能凮月天。人間擬豪傑。嶺海宰暯年。澤洽龍宮界。聲颺鳳闕筵。山翁題別句。霽月浩無邊。</text>
<title>默坐</title>,<text>默默坐終夕。傷心山寂然。半生唯苦病。萬事任蒼天。大運始今日。林泉托暮年。應須事耕。偏母奉糜饘。</text>
<title>贈繡衣使</title>,<text>懼齋氣禀異。寧着繡衣殊。靜養一生質。動驅萬里衢。忠信唯爲伴。淸廉是作徒。故能居羣日。長對伯夷孤。</text>
<title>醉步晩晦兄韻</title>,<text>問彼渭川釣。何如此老竿。白蘋滿江畔。明月護松壇。數聲山更碧。一勺破春寒。事業元如此。碩人澗考槃。</text>
<title>奉別金華老僊之草溪 三首</title>,<text>急雪飄秋鬢。竆愁萃病躬。暮年頻作別。此日坐成翁。詞翰歸誰手。經綸在我公。陶然臥琴閣。百里化淳凮。山走呦苹鹿。林啼喚友禽。二更愁獨坐。千里別知音。不分楓如錦。生憎菊散金。秋光正無賴。何事入長吟。出處雖云異。心期不自疎。吾呑蘆谷蕨。公食草溪魚。篋裏留佳句。人間得惠書。文房須四友。消息更何如。</text>
<title>奉別全佐郞行軒 二首</title>,<text>用舍雖無定。卷舒在此心。誰能保明哲。自是戒臨深。八月離懷索。百年老病侵。君歸事明聖。日日獻䂓箴。故人一爲別。天末又秋凮。不獨魚難見。其如鴈莫通。歡娛前日續。談笑幾時同。伏枕思無限。誰憐已作翁。</text>
<title>贈姪時亨</title>,<text>亂後猶愁病。嗟嗟何所爲。吾門惟汝長。祖業愼無隳。夙抱窺牛志。還存汗血思。源泉流不息。滄海自能期。</text>
<title>失題 二首</title>,<text>半夜驚春去。平明獨上臺。凮光何處晩。節序自然回。嫰葉敷山野。殘花壓草枚。無端愁緖起。催却濁醪杯。烏竹何靑靑。兒孫生滿庭。彩禽枝上至。玉露葉間零。芍藥元依傍。紅蓮已吐形。老來誰與友。對爾免伶仃。</text>
<title>次贈友人閒居雜詠 四首</title>,<text>雲固不靈龍。龍噓氣成雲。古人持此物。以比臣與君。我兄名此亭。賞之竆朝曛。歘拚飛龍去。肻與麋鹿羣。右噓雲亭我聞名曰龜。河海至靈物。曾從大禹時。一爲負書出。因之化爲石。千載藏其六。於焉適邂逅。洗心易可讀。右藏六軒鶴有老丹頂。猶懷萬里程。愁思拳一足。擎露叫一聲。主人對此物。悠然生遠情。請爾駕我去。一往遊蓬瀛。右擎露臺處處豈無池。玆池名異他。旣稱君子池。復種君子花。活水源頭來。淸影月中多。芙蕖迎微凮。十里馨香過。右君子池</text>
<title>奉呈金柏巖 玏</title>,<text>左對龜臺右鶴山。名亭中敞就 缺 閒。天人爵並休斯地。忠孝道兼老此間。畫楝彫欄臨勝景。琪花瑤草住容顔。澄潭盡日悠悠影。蓬島煙霞怳若攀。</text>
<title>和簡齋韻</title>,<text>宿德曾經補袞衣。召還經幄近何遲。蹔歸金谷陶朋酒。高臥雲牕和古詩。臘盡春生學進日。新迎舊送祿添時。嗟吾衰疾成何業。慷慨中宵無限思。</text>
<title>奉別金華老仙之草溪</title>,<text>秋天物色正蕭條。此別無端意寂寥。風雪殘燈同往夜。雲山滿酌隔今朝。終將經術揚文陛。姑授偏方坐 缺 軺。歲暮竆山最離索。新詩須寄慰無聊。</text>
<title>題贈獨淸翁</title>,<text>鬚鬢雪霜視亦茫。撥昬披霧接淸揚。已喜白頭依舊昔。更欣靑眼展心腸。如今作宰龍宮地。自古稱玆文獻邦。佳節淸和鸎燕舞。似歌儒倅鑄虞唐。</text>
<title>奉別獨淸</title>,<text>金章紫綬繼家風。昭代巖廊誰與同。文彩凮流超絶代。深仁高義薄層空。名揚五十堪稱孝。澤洽三韓政 缺 忠。此別明公須努力。凮雲今日起龍宮。</text>
<title>奉酬題詩千里之贈</title>,<text>忽覺白髭成黑髭。神交千里不曾離。堂堂高義夢中見。耿耿深衷紙上知。南國久無中國句。東人今有古人詩。文章筆力爭何許。碧海鯨魚手掣之。</text>
<title>秋日奉贈</title>,<text>坐對黃花千萬片。遙持白酒兩三杯。花山煙月欣相接。龍塞凮霜恨未陪。儀形突兀人誰及。談笑崢嶸敵可摧。今日明公須解亂。生靈竚待太平來。</text>
<title>次白雲亭韻 一首入元集</title>,<text>恭惟先代最凮流。高敞雲亭爲遠謀。學問要令心地樂。登臨快豁世間愁。令子儼如松立雪。賢孫炯若玉橫秋。奇才突突驚河湧。太史虗勞萬里遊。</text>
<title>秋江泛月</title>,<text>九日相迎錦水隈。琴歌鼔吹綠樽開。慇懃駟馬傲山簡。來日登臨立石臺。楓葉飽霜秋色老。荻花堆雪鴈聲哀。扁舟閒弄移斜日。須揷金英帶月回。</text>
<title>輓權梅堂 旭</title>,<text>丈夫骨相元超俗。談論宜稱君子儒。耆舊襄陽誰置傳。風流嶺海寡爲徒。抗表親征光竹帛。讀書林臥老江湖。門 缺 腐朽蒙偏奬。題罷哀詞一慟呼。</text>
<title>次贈潘達源</title>,<text>之子揮毫健作屛。吾儂題句老無情。芳年壯志何時歇。衰鬢 缺 心不復明。寂寂燈前瓊韻和。喓喓牕外草虫鳴。缺 搜文字枯腸響。此夜離懷不易平。</text>
<title>題蘭若。贈梅塢老。</title>,<text>我來臥草庵。蘆谷海鴨下。山圍好作拱。左右水淸瀉。後巒列錦屛。朝陽驟雲馬。蒼翠日夕佳。秀色結精舍。朗然吟白雪。坐歎知音寡。江浦梅塢翁。風儀端且雅。烈酒與嘉殽。訪我手裏把。我適不在宅。恨不共飛斝。遂付晦兒送。知君愛我者。是時春政暮。明朝値初夏。一椀滌肺腑。再椀憂端寫。逸興凌風翔。雲霞詩思惹。信筆醉而書。寄謝非詩也。</text>
<title>戲題奉謝梅塢老</title>,<text>一壺又一壺。一壺成十壺。珍羞與之幷。陸海兼江湖。我友貺中心。盡室醉飽俱。邇來我多病。行步如縶拘。以玆闕趨謝。心腹誰與敷。大旱逢霖雨。疲癃盡起蘇。上天垂沛澤。下地霑槁枯。禾麻與菽麥。油油芊芊乎。九月築場圃。十月舂玉菰。釀之十一月。十二月成酴。雪霽白玉界。月暎寒梅株。今夕歲云徂。樂哉傾兕觚。此日報此惠。貧家緩事圖。炎蒸白石遊。峴南患暍痡。皤皤瀼西翁。傴曳令人扶。仙遊異於是。雪馬河冰驅。浩浩如憑虛。揮手招朋徒。好事不可負。百年眞歡娛。</text>
<title>奉賀南野櫟</title>,<text>上有高高天。下有厚厚地。人生於其中。被褐懷珍秘。尋常行且止。與衆何殊異。時時遇錯節。始乃見其利。心虛一爲覺。方了一大事。卓乎立其中。背盎面又睟。隨時或隱顯。高蹤昔賢比。言易行之難。此界何由致。江浦數界兒。爲仁力自恣。攜彼文房友。乘興善謔戲。宜乎不家食。平生志可遂。嗟嗟衰朽翁。其間何敢議。昨登君子堂。不語已先醉。今承古長篇。句句心貺寄。寶軸自何方。疑從天上墜。報之呻吟內。淡墨看更悴。</text>
<title>贈河陰</title>,<text>擧動看疎濶。心肝何鐵堅。乾坤納納大。此友稱地仙。光凮吹不歇。霽月浩無邊。聲利於何在。明牕不 缺 捐。牕前種松菊。歲晩保我全。</text>
<title>臥病荒村。走毫上體相幕府。</title>,<text>客子臥廬舍。十月風號怒。有何不平事。大塊如是鼔。節序嗟荏苒。浮生良獨苦。聞道體相來。力疾訪洛浦。無端嘔氣作。伏枕而閉戶。以此闕趨進。寸步知是數。採薪煎朮茶。服之病若愈。擬於今明夕。拜謁我台府。</text>
<title>秋日卽事</title>,<text>秋日空庭靜。陰蟲草下鳴。凉風忽已至。不聞春鳥嚶。唯有紫蘇花。燦燦眼中明。翛然坐茅堂。感物傷我情。恐見嚴霜下。蘭蕙委榛荊。襟懷誰與開。但覺愁來盈。</text>
<title>述懷。奉贈獨醒子老詩伯。一首入元集。</title>,<text>獨醒臥龍宮。淸風入龍門。龍門夫何如。三奇古跡存。龍宮夫何如。多昔名賢村。籍籍文與李。赫赫難具論。穆也外派流。衰病劇昬昬。竆鬼從而侵。妻兒餒飯飧。蒼赤盡亡散。誰尤又誰怨。忽忽守幽獨。四圍無籬藩。但有數梅樹。皎潔風來飜。淸香爲之發。雲外飄乾坤。我欲折一枝。走揷獨淸樽。佳節難久留。良懷知幾番。况我與獨醒。義分卽弟昆。一別數十載。相思勞夢魂。此日使合幷。拜手皇天恩。龍門名更好。勝跡傳喧喧。仙牕花鳥晩。談笑不可諼。</text>
<title>又寄獨醒翁</title>,<text>我訪古人去。故人遇我厚。見我粲一笑。勸我一杯酒。海內皆兄弟。謂我知己友。輔仁庶无咎。此道埋已久。鷄鳴夢初覺。霽月當空有。本心亦如此。悟來無前後。虛靈應萬事。萬事無所苟。曰我淸風子。心肝半已朽。歸于老農圃。甘于伏𤱶畞。幸逢獨醒翁。𠹖然開我口。春凮政浩蕩。淸溪政梅柳。文房三友來。荒草催我走。走毫寄獨醒。泥醉白髮叟。</text>
<title>題贈休休子</title>,<text>我登淵䨓亭。邂逅休休子。平林煙如織。大墅小巒裏。玆云近靈境。智異眼中峙。淸湖去悠悠。蒼壁亦突起。主人不世翁。皓鬚仙相似。爲我置流霞。結交同生死。慙我最疲苶。折腰五斗仕。徙倚日將夕。蒼然對煙水。</text>
<title>贈洪叔京</title>,<text>茅齋夜月滿。夏凉生竹林。朱弦久已絶。白首無知音。幸遇無住子。可以同袴衾。敬步蘇州句。聊以寄片心。</text>
<title>乙丑天中節。醉臥梅下。悠然思臥仙翁。</title>,<text>烏川出仙翁。仙客與之好。北牕與東軒。長嘯臥凉燠。曰我訪翁去。迎我川之隩。攜我往仙堂。雲霞手自掃。鸕鷀深且寬。一酌一回䁘。颼颼雙鬢垂。不覺落頭帽。曲肱片時夢。蓬萊方丈蹈。覺來唯枕席。惝怳令人惱。攬衣起彷徨。暮林仙禽噪。澄流去如圍。靑岑環似抱。落照雲錦披。爛熳誠奇寶。變彩不可名。五色須臾造。同氣固相應。天仙定相報。別來不可忘。令我夢想勞。</text>
<title>奉和金用和</title>,<text>同調後凋老。別我入聖朝。要我題古風。奈我極悴憔。但有一言贈。道陳舜與堯。四十强仕年。文采何飄飄。嶺表人才府。襄陽尤所超。撥亂藉英䧺。于今寧寂寥。古來中興日。潔白多寀僚。公去登靑雲。九萬摶扶搖。願言修初服。自適任逍遙。</text>
<title>寄趙以魯 唯一</title>,<text>君居住龍淵。我居住龍宮。相居一息地。未能片餉同。頃者乃邂逅。蘊義見古風。儀形旣端重。胷襟又昭融。汎愛而親仁。爲人謀且忠。才華一何盛。詩禮以律躳。此物衰朽甚。眼昬耳兼聾。默默聽言行。超然多所通。會値蒼黃日。不果展我衷。歸來喟然嘆。德業期大豊。所貴乎君子。擇善執厥中。我病志摧折。心胷塞蓬蓬。無復望騰鶱。追逐雲飛鴻。偶題莫傳人。人必笑愚翁。</text>
<title>謝瀼西來訪</title>,<text>客有淸眞相。休休如有容。與物本無競。黑白明心胷。我昔愛而敬。源源往相從。見我但敷懷。指我歲寒松。中間我沉綿。十載迷春冬。遂隔雲與泥。魂夢無由通。那知歲云暮。竆谷忽相逢。驚定始歡慰。此日情無竆。爲置一樽酒。太和和氣濃。自笑蟄荒山。老去甘圃農。日夕發商歌。餘音入雲空。卓犖瀼西翁。合稱人中龍。憶初貽我詩。事業期孝忠。向來趨王宮。啓沃披丹衷。直道世與違。臥閤穌疲癃。首白意何壯。齒老政何公。筆法歎益健。詞句驚益工。素學儘不負。光彩生玲瓏。努力保貞堅。交誼有始終。古來不相謀。良由道不同。男兒出宇宙。脅肩歸庸庸。題此勵薄俗。吾儕繼古風。</text>
<title>憶李儀甫 乙巳</title>,<text>我友李儀甫。嶷然有異行。始見亂離中。眞相久而敬。形容一何重。胷襟一何淨。談論無非義。秩秩存美性。㢠懷古人風。流輩難與幷。爲文窺姚姒。爲賦亦䧺勁。確志不可奪。應事究終竟。受業寒岡老。東岡又就正。頃赴東岡喪。奄忽遘厲病。斯人痛已亡。追思每淚逬。何以慰我心。二男看皆令。德門極零丁。懸知從此盛。終當大有昌。豈但繼其姓。孰謂天難諶。積善必餘慶。書此示其舅。以爲後鑑鏡。</text>
<title>次贈鹿門子洪公 慶臣</title>,<text>昔者龎德公。終身隱鹿門。高風激千載。雅趣難具論。可惜生不辰。徒爾令名存。豈若鹿門子。逢時又騰鶱。正際雲䨓屯。可以活元元。盛德與之齊。功業不可言。努力鼓陽氣。萬里披陰昬。我病日憔悴。甘爲伏荒村。猶堪頌鴻業。赫赫播乾坤。</text>
<title>寄友人</title>,<text>東方有一士。飄飄若僊客。惠而且好我。別來徒脉脉。日者敷心腹。論談雜今昔。仍之覽新作。其數過於百。歸來袖驪珠。信馬吟阡陌。時維淸和節。流鸎號柳幕。逸興凌雲外。輕輕化羽翮。不知何所法。爲詩至此極。淸和而典實。平易而明白。字字偕華屋。句句散珠玉。几杖牕壁間。鏗鏘聽金石。竊恐鬼物奪。櫝裏藏珍冊。閉戶潛玩誦。山禽響寂寂。感物興我懷。引領山川隔。奈我嬰沉沉。半生奪精魄。不得讀古書。不得訪友益。曳尾於塗中。茫茫無所適。盤桓撫孤松。居然山日夕。</text>
<title>謝送梅</title>,<text>醺醺醉松醪。頹然臥茅屋。故人一枝梅。塵襟爲一雪。梅兄節操高。不可爲我折。置之玉壺中。應不易枯落。旣與淸風遇。淸香任自發。</text>
<title>上白沙老大爺閤下</title>,<text>世道極衰喪。欲語心先苦。默默甘守拙。舒膝安環堵。所賴白沙丈。談笑却秦虜。順時調陰陽。治平千里土。氣節凌雲松。鳳翔千仞覩。男兒不如此。其何異婆姥。</text>
<title>奉呈柳溪令公</title>,<text>令公臨花府。賤子嬰痼疾。每蒙垂問札。藥物兼致恤。到今免爲鬼。德惠難具述。旋旆戾襄陽。伏枕龍宮目。不得出祖道。惘惘如有失。引領望天末。欲飛恨無𧗱。豈意不金玉。瓊琚寄短律。何以慰我懷。整襟展手筆。首句十字中。無限情已悉。如聞泣鬼神。刮盡造化窟。愚蒙但慣誦。日夜懷明月。體制安敢學。欲窺迷怳惚。迺知大雅作。無爲而自發。瞻仰又幾時。芳菲坐休歇。悠悠漢之陽。神魂費超越。離憂兼病纏。那能變白髮。憶昔亂離初。兔山始拜謁。又侍戎馬間。嶠南秉節鉞。雅量容淸狂。從容荷翦拂。令胤多英彥。一朝盡交結。湖樓每登臨。手中必有挈。微醺卽高咏。陽春與白雪。不才唱巴人。自愧忝行列。玆游漠難再。平生信奇絶。邇來十餘年。羽毛頓摧折。悲鳴誰爲顧。舊交皆遠別。寂寞入竆谷。沉緜保我拙。世間萬慮虛。慕德有飢渴。</text>
<title>贈別全性之除靈山入洛之行</title>,<text>世路如秋凮。相逢盡蕭索。君今向日邊。幾處逢莫逆。王臣須蹇蹇。蹇蹇厲夕惕。大惠施小縣。小縣蒙大澤。逖彼靈山界。梅閣臥淸白。流霞時獨酌。回看天地窄。濡毫題傑句。長庚揖爲客。靑雲九萬里。飛騰刷羽翮。逍遙八極外。安往不自適。穆也最衰朽。交契托金石。君抱賈生才。何日虛前席。竆通與脩短。不貳居安宅。此道眞可明。此身眞可惜。臨行贈一言。極目秋天碧。</text>
<title>送友人</title>,<text>山中送君罷。日夕猶徘徊。天容連暝暝。我思何悠哉。因之賦命題。奈此病不才。秋若脫痾往。萬里胷襟開。寄語風物道。爲我留亭臺。</text>
<title>寄瀼西</title>,<text>金華老仙善戲語。戲語往往如有神。醉 缺 紅蓮落故衣。不是蹈襲語又新。又向我友穿花語。妙語玄玄淸且眞。天上誤讀黃庭經。人間降爲謫仙人。而我早年多逸氣。逸氣凌凌脫氛塵。與兄交結作忘年。莫逆歡情無比倫。中年兄作靑雲客。寂寞之濱余沉淪。音書杳杳雲茫茫。鬱鬱心懷誰與伸。幸逢吾兄蹔休沐。金谷醉月岸幅巾。衰容適棲於蘆谷。蘆谷金谷相與鄰。由來無事伴渚鷗。方寸心藏明月珍。含光混世貴明哲。不曾皺眉那見嗔。平生所學師周孔。此老事業難具陳。菊花酒濃可佩訪。病骨㥘寒坐吟呻。功名富貴同流水。生前有衣典淸醇。</text>
<title>謝福州刺史洪令公寄墨漆大硯</title>,<text>花山紫石天下知。慕堂所寄尤瓌琦。心如挂輪正滿時。淸泚四面皆圓池。外方長可半尺奇。盛之漆匣光鑑眉。下設四足曲而危。恰似六鼇頭戴 缺。五峯堂中漲炎曦。撥包肅肅生淸吹。伴以鰲山鼠狼之釐。揮以瀛洲點漆之滋。展之 缺 濤之烏絲。寫之暎湖之新詞。詞成不敢自有之。謝君珍重天之涯。三唱南雲感慨隨。顧我雙髮霜垂垂。因從翰墨舊緣衰。可憐此物胡相追。玉堂舊硯大於斯。制造異常蟠蒼螭。曾經兵火面目夷。民間去作支牀龜。缺 金游府幸拾遺。送之漢陰翁開鴟。豫讓呑炭身不衣。橋下貞心其友知。摩挲拂拭見眞姿。近復作室煩匠師。始覺斯文尙在玆。微物亦被神扶持。况今新規足相比。發揮光彩生淋漓。獨恨 二字缺 把不支。屢屢他伯傳無期。如存一日可 缺 伊。尊閣座右如尊彝。</text>
<title>贈梅塢，石門金玉昆季。</title>,<text>仁輔溫潤慶輔栗。栗與溫潤俱是玉。兄及弟矣式相好。世稱龍縣孝友篤。我病且魯鈍。安得雲中逐鴻鵠。祝兄又日新。坐令三韓一變俗。</text>
<title>輓詞[鄭彥宏]</title>,<text>憶曾投刺北平門。主館欣逢二弟昆。半世交遊追駿步。一年凶聞疊鴒原。休言積善無餘慶。應有流光裕後孫。篋裏藏書尋次第。竆途獨立暗消魂。屈指親朋幾箇存。有才無命獨憐君。淸詩健筆驚神鬼。雄辯高談聳聽聞。一路郵官風味苦。十年沉病雪毛痕。黃粱夢罷邯鄲暮。往事悠悠一片雲。</text>
<title>輓詞[李煥]</title>,<text>雪月襟期世共稱。高於海鶴淡於僧。靑氊世業三台貴。丹旐官銜一馬丞。天上舊憐星主酒。人間惟有草如藤。空將未畢㛰餘恨。留與孤孀獨撫膺。</text>
<title>輓詞[朴希文]</title>,<text>淸風高義冠當今。獨我平生景慕深。早歲聲名傾洛北。晩年詩酒滯江南。優游蕭寺調身恙。靜處山庄養神心。竆達付天忘苦樂。行藏隨意任升沉。時來未試靑雲志。歲去還驚素髮侵。誰謂斯人終欠壽。邇來天道邈難諶。冰壺氣像何嗟及。秋月精神底處尋。時對壁間留贈句。不堪垂淚獨悲吟。</text>
<title>贈遺詩○贈淸風子[盧景任]</title>,<text>我愛淸風子。飄飄物外游。賦質本淸虛。胷中呑八區。久猒塵世喧。靑年臥東洲。超然逸懷孤。擧世誰與逑。詩格邁千古。揮翰搖三秋。筆法繼王鍾。到處驚人眸。性且喜醇醲。痛飮混俗流。秋月與春風。吟哦醉孤舟。飢寒及富貴。渾忘長悠悠。高懷旣跌宕。偏方肻沉浮。昔隨大爺行。歷觀帝王州。頃遇海虜擾。八路跡遍周。山河在目中。心上無公侯。且猶卑以牧。忠信於朋儔。昨暮冐雨來。訪我雙梅樓。雙梅花已落。雲樹弄輕柔。開樽酌松醪。擬做旬日留。白駒忽未縶。使我抱離憂。朝來數行書。情義何綢繆。慚我才太拙。瓊琚何以酬。惟願淸風子。一起贊王猷。不然聊與歸。千秋坐丹邱。</text>
