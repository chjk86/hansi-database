<title>和陶淵明歸去來辭</title>,<text>歸去來兮。松湖居士歸歟歸。居士自檢其平生兮。一則悲而二則悲。悲夫馬得失之誰辨兮。烏雌雄之相追。如何不量而入兮。心與事而皆非。棲遑外內之末官兮。亦君食而君衣。欲報之而罔極兮。才則拙而力微。鍾鳴漏盡。馬走牛奔。弊廬南山。荒畦東門。長歌短咏。素志則存。江湖日月。濁醪匏樽。松篁奏其好音兮。魚鳥送其歡顔。人生何必富貴兮。心所安而身安。門常設於雀羅兮。又何事於牢關。殘棊散於敗局兮。倦睡餘而流觀。蘆芽長而鱖魚肥兮。漁子報其春還。芒鞋竹杖兮。老氣爲之桓桓。歸去來兮。風埃不可以久遊。八九事之不如意兮。七十翁之何所求。下策白首之吏役兮。又無奈乎識字之憂。滄浪之自在兮。纓足之者其疇。不聞風浪。能覆虛舟。吾廬之吾臥兮。孰吾爭此林丘。雖不得以長往兮。亦何耐乎同流。百無能其可取兮。三不啻其宜休。吁嗟乎雖千駟猶弊屣兮。豈以五斗米而淹留。於是乎身與世而兩忘之。失之何所惜。得之非所期。東風十畝之閑閑兮。夫可耕而婦可耔。兒獻盃而作歌兮。翁拍樽而吟詩。殘年萬事之無不足兮。歸去來兮莫遲疑。</text>
<title>雙樹城送人</title>,<text>客地逢迎好。花開酒熟時。孤城遙野盡。明月大江遲。古樹風何語。虛簷雨有期。人生苦擾擾。相見又相離。</text>
<title>與孟道任 重遠 兄弟。作軟泡會於麻谷寺。</title>,<text>前輩蘭亭後。江湖文酒閑。浮生幾會面。大白一開顔。佛力花爲雨。詩料雪有山。如期上方月。亦趁暮鍾還。</text>
<title>戲次道任</title>,<text>策杖登登山路窮。林疎遙識殿扉紅。煩僧繫馬禪枝下。倩客題詩佛壁中。勝地不常况新月。故人相見又春風。霜眉老釋來相賀。今日文星耀梵宮。</text>
<title>送崔都事 益秀 赴關東幕 二首</title>,<text>九郡書來壯我思。西風吹馬又東馳。鏡湖波自三春好。楓岳山尤九月奇。未有如君天下賞。豈無先此嶺東詩。百年乾沒成多病。自笑尋眞已較遲。聞說關東多勝遊。騷翁天許臥仙州。滿簾嵐翠依山郡。入枕濤聲近海樓。官號淸閑應暇日。地饒奇勝况高秋。霜林十里筍輿路。詩不千篇興不休。</text>
<title>孟道任輓</title>,<text>未信君今死。長圖胡短期。人應非季世。文亦少當時。不平常愛酒。未遇晩窮詩。欲知天理在。如父有三兒。</text>
<title>南監役 道振 輓 三首</title>,<text>知者謂公屈。不知者謂拙。知之旣如是。不知又何說。括囊於人世。晩喜多有得。一閉弄丸齋。海東遂無易。結屋龍門下。繞屋龍門色。白露濕黃花。滿眼寡孤哭。</text>
<title>金正郞 定五 輓 四首</title>,<text>幼吾遭愍凶。惟兄與爲生。隨兄宅仁里。我兄實公甥。公嘗憐我孤。視我如我兄。自蒙撫頂來。而今髮欲明。哀歌欲把筆。但有涕縱橫。往在龍蛇日。時運當百六。波漫柱獨立。如公不可得。豈以西州豪。終漏黨人籍。尙記南海歸。屈强猶如昔。笑矣謀公輩。夫豈知公確。卜築渼溪陽。塤箎晩年娛。蔚爲後生仰。仰之無賢愚。人而孰無老。不賢老云乎。以是三老在。活源遂有儒。不然文會堂。安得名於湖。七十年已稀。三品官非卑。人或謂公福。我獨爲公悲。若謂仁者壽。公年未期頤。欲於郞僚止。何以生公爲。螟兒有四子。是以慰公歸。</text>
<title>湖寺夜集聯句 丙辰登第時</title>,<text>湖上禪房抵暮投。十年人事感曾遊。原明。 居然少弟爲烏帽。不信吾生已白頭。時甫。 忠孝家聲須共勉。風波世路足堪愁。原明。 惡緣了去非無喜。厚責擔來更覺憂。繼之。 荊玉三朝吾不恨。王門兩及爾應羞。文素。 許多未了商量事。秉燭相看意更悠。原明。</text>
<title>參議族祖 命凝 輓</title>,<text>今世誰云無好人。於公吾獨見天眞。涕淚晩年憂社稷。風流少日動簪紳。巖廊事業歸兒輩。林壑優閑有老臣。最是明春花樹下。一門無地講敦親。</text>
<title>送金參判 龍慶 赴燕 二首</title>,<text>熟讀周詩三百篇。使乎今去向何天。百年鰈域猶牛後。萬里龍堆又馬前。遺曲尙傳三戶楚。悲歌應聚古臺燕。海東民俗如相問。頭上人皆漢日懸。九級峩峩皇極殿。金繒車載又幽州。應非吳札曾經路。須問文山舊閉樓。何處可尋周日月。此生惟有魯春秋。百年窮海書生淚。重爲君行不禁流。</text>
<title>送金督郵 光俊 之任利仁。次其驛南樓韻。</title>,<text>湖海詩人去。山川暮雪橫。官閑應酒事。興到或山行。春入寒梅意。江聞白馬聲。人如公事問。亭以二松成。</text>
<title>和奉韓道貫 以一</title>,<text>江山之勝廣湖云。湖上主人知是君。老去自稱於酒隱。向來人或以詩聞。笑看拍岸來春浪。靜愛棲簷有暮雲。我亦晩年思卜築。烟霞一面可能分。</text>
<title>金重汝 碇 輓 四首</title>,<text>哭死誰無悲。哭公悲不已。善類所共悲。是可慰公死。進而無所得。退亦多不平。兀然手古書。四時一草亭。屋上有靑山。屋後有飛泉。客來問主人。堂空月自懸。昔我來見公。溪堂春暮日。人事一俛仰。百花又三月。</text>
<title>金參判 龍慶 輓 四首</title>,<text>廊廟金鍾在。簪紳玉佩宜。感慨不可諼。世路日凌遲。獨立向江漢。我哭非我私。皇華公去日。薤露公歸時。嗟哉命所從。已矣天難知。悲鳴駟馬顧。失涕萬人垂。大兒旣云賢。小兒亦自好。公生固弈弈。公死不草草。所以臨命日。家事一不道。昔余送公去。歲暮關河雪。今余哭公歸。漢水春波咽。人事有如此。惻愴不可說。</text>
<title>送李元亮 亮臣 之燕 二首</title>,<text>灤水西頭廟貌開。淸風千古此中來。須君濯淨東歸袂。休帶腥塵一點回。右淸聖祠荒臺客散但黃塵。君去應逢攬涕人。爲說魯連滄海畔。彈丸有國待賢臣。右黃金臺</text>
<title>西洲族祖 命燮 輓</title>,<text>中則天眞外栗溫。於今吾見古人存。滿前兒戲惟欹枕。垂老郊居獨掩門。樂在琴書貧豈病。尊兼齒德爵休論。生芻永負幽明別。目斷湖雲涕暗捫。</text>
<title>直指寺。示家姪漢鼎。</title>,<text>長夏牢愁撥不開。一年秋興此登臺。浮嵐濕作孤峰雨。飛瀑喧爲特地雷。溪水欲流山影去。晩風常送鳥聲來。肩輿十里藤蘿路。不到諸天不許回。</text>
<title>砥柱碑</title>,<text>感慨如朝暮。登臨復我曹。古今流水去。天地此碑高。脩竹風何語。喬林鳥自號。沉吟立馬意。斜日照江濤。</text>
<title>同從兄 彥哲 及道貫。作水落山之行。馬上呼韻。</title>,<text>澗鳥松風終日聞。一山淸賞老僧分。逌然一笑下山去。明月山中惟白雲。</text>
<title>聞金稚明 時粲 言事謫黑山島</title>,<text>寒窓吹雨夢初回。兒道長安消息來。天意不知何日定。風波又是一番催。危機白地有時作。此路黑山從古開。衰疾未堪憂世事。不如高臥進深盃。</text>
<title>公城舘</title>,<text>雨坐公城舘。新鸎啼自如。村情布穀晩。花事杜鵑餘。客路長奔走。山雲自卷舒。悠然動懷抱。歸夢滿鄕廬。</text>
<title>同伯氏從氏。游雲松亭。二首</title>,<text>春湖訪故人。故人惟一笑。默默坐相看。人生今日少。每說東湖勝。君道桃花是。是以到君家。先問桃花事。</text>
<title>僉樞族叔 晉基 輓</title>,<text>若謂今時人不古。吾宗何得有斯人。不官去作湖山客。有子敎成文武臣。波靜錦江思氣味。雪晴鷄岳見精神。華南把酒渾如昨。可耐重尋花樹春。</text>
<title>辛酉三月。同堂兄泰仲氏 彥吉，金禮卿 和行，權生馨。作天磨行。凡五日而返。得詩三十。泰兄主令用三淵集中韻。不分硬軟。皆用初拈。</title>,<text>花石亭春遊浩若出樊覊。花石亭前雨更奇。後死不堪增感慨。先生猶未見艱危。休敎鳥雀喧庭樹。尙有魚龍護壁詩。浮世百年山仰意。一江烟水渺無涯。赤壁春水乘船爽滿襟。蒼崖欲作半江陰。雲深岳色何由見。鶴窅仙蹤不可尋。巖石巧當危鶻立。客詩淸徹老龍吟。逌然臥聽篷窓雨。直到寒汀暝靄沉。善竹橋淸風誰不伯夷聞。名姓今徵樵牧羣。誰遣流泉鳴斷隴。空留暮雨濕凝雲。草深古道長埋血。苔沒殘碑半蝕文。獨立沉吟千古事。夕陽鴉噪七王墳。松都滿月臺前山月圓。月圓能得幾千年。山河滚滚空流水。客路悠悠又暮天。未必相悲桑海後。不知誰遣劫灰前。沉吟欲問興亡事。雲際歸鴻益窅然。麗太祖陵荒城一望俯周遭。掠水斜陽燕雀豪。轉海成田眞若此。斲山爲葬亦云勞。愁雲暗結寒臺晩。伯氣空連老柏高。看取向來辛苦業。太平贏得付吾曹。杜門洞荒城西畔問歸樵。古洞徘徊意未聊。隣近顯陵魂共衛。欝蟠松岳氣難消。春歸薇蕨非周雨。日照柴桑獨晉朝。可笑人間長樂老。至今靑史付囂囂。紫霞洞山影欲斜山日陰。寒溪九曲坐人深。疎林石出何山色。絶壑花開故國心。王業半千悲晩笛。春衣六七敞幽琴。銅駝古陌村烟起。欲問興亡秖苦吟。崧陽書院故國繁華攬涕頻。崧陽古院一團春。東風去作何山好。霽月留看本色新。淚外乾坤悲麥秀。眼中今古閱風輪。姓名尙遣村婆誦。知道南朝第一人。花谷書院一色天雲澹澹如。荒祠客到鳥鳴初。雩壇晩興同春服。洛水眞遊憶小車。風靜花陰瞻灑落。日搖潭影挹明虛。攀援古樹幽吟久。自笑狂生老轉疎。大興洞口山路登登山欲陰。山窮始覺杜鵑深。僧將峰影歸遙壑。鳥送新聲出斷林。絶頂奇巖呈本相。層崖高木老何心。若爲直上藤蘿外。領取天磨幾萬岑。觀音窟世界微茫業障遮。慈悲本自在禪家。谷明認有毫光射。崖削仍知慧力加。花老淨甁應有露。水流明鏡本無渣。翛然一宿禪房去。回首茫茫滿洞霞。太宗臺荒城西畔亂山低。年代凄凉月滿溪。可耐流光同水逝。也應初計欲天齊。深潭波黑騰龍氣。老石苔斑上獸蹄。我欲倩工作圖畫。移來常掛九重西。朴淵晴虹百丈鬬驚灘。急峽雷霆白日寒。天下山爲廬岳易。世間詩得謫仙難。喧空鳥雀鳴何有。蹙起蛟龍睡未安。暮倚虛亭扶小醉。爽歸春酒徹胷肝。將臺危臺獨上日西舂。自笑儒冠倚將峰。時淸坐睡千羣虎。令肅深蟠一壑龍。山欲俯聽元帥命。地疑高躡列仙蹤。化翁也解兵威助。白日蒼崖吼巨鍾。堂兄坡山使君有約不來仙山勝賞共阿誰。弟唱兄酬亦一奇。世道自來多缺陷。人生安得不差池。峰回絶壑望愈苦。花好前林看更遲。山鳥不鳴山日落。詩成南陌憶連枝。</text>
<title>趙注書 光林 輓 二首</title>,<text>家世嘉林大。文章之子多。通衢方濶步。巨壑忽歸波。天意有如此。人生將柰何。沉吟感存沒。稍稍動悲歌。常理宜無怛。於君淚未禁。鴈寒江樹暝。猿哭峽雲深。上第非芳歲。中身遽厚陰。承家一子秀。是或見天心。</text>
<title>漫次杜工部韻 三首</title>,<text>雲散風高霜滿林。夜堂秋氣聽蕭森。孤鴻歲晩惟歸意。老樹天寒自薄陰。拙宦益知浮世事。悲歌聊復暮年心。空林雨黑丹楓暗。山鬼幽吟雜曉砧。獨對黃花搔白頭。乾坤搖落又逢秋。流年可耐蘧瑗感。落木空添楚客愁。不寐悲吟依病鶴。相隨歸老有沙鷗。諸公付與昇平事。白日笙歌滿帝州。江湖歸夢日逶迤。憶我家臨錦水陂。長枕大衾聯棣萼。瓦盆濁酒醉花枝。衰門强爲科名出。素志還因仕宦移。點撿一生成兩失。末官奔走鬂霜垂。</text>
<title>月夜</title>,<text>野濶山高天宇空。一年佳興九秋中。不愁夜久沾衣露。且喜辰良落帽風。瘦舞爲憐同病鶴。哀鳴何意獨歸鴻。淸宵遣憫誰無月。兄弟三人未易同。</text>
<title>拈唐律韻。同伯仲氏賦。</title>,<text>不禁秋士感。倚杖立斜曛。衰謝皆楓葉。哀鳴亦鴈羣。今宵應有月。明日欲看雲。賴有親朋至。淸談雜古文。</text>
<title>戒緯兒</title>,<text>十五人年已是多。今年又過欲如何。玉良猶待經追琢。劒鈍尤宜費淬磨。不學何殊面墻立。聽言還恐耳風過。吾家詩禮靑氈在。從事於斯不願他。</text>
<title>勉益姪</title>,<text>頂天立地是男兒。何憚不爲吾所爲。汝有念時宜有動。吾無敎術欲無辭。籍咸曠達羞同傳。龍杜賢豪可擇師。使得立揚非不喜。未應能事止於斯。</text>
<title>示宋婿禮甫 煥五</title>,<text>君家先德昔何如。及到君身澤已除。學貴勇前宜慥慥。人無恒少莫徐徐。百年趍利心無足。一日爲仁力有餘。使得逮聞庭下訓。也知無過讀詩書。</text>
<title>同伯氏飮道貫宅</title>,<text>忽忽流光當歲晏。愁居十日萬林間。極知此世無圓滿。莫惜殘年數往還。一醉與君眞不易。微官於我豈相關。山陰回棹曾何意。不到君家興不刪。</text>
<title>伯氏在道貫宅。有作成一軸。袖示要和。席散後用其韻追賦。</title>,<text>孤村歲暮動寒砧。客散虛亭天欲陰。浮世偶成三夜話。新詩各訴百年心。鴻飛曠野江雲合。馬度寒溪峽樹深。人事自來多聚散。閉門危坐獨沉吟。</text>
<title>同伯氏及道貫各賦。得山字。</title>,<text>可笑松湖子。爲官亦在山。放歌遊世外。安步出林間。淸愛孤桐語。寒憐老栢顔。江天雨初落。騎馬故人還。</text>
<title>尹校理 得敬 輓</title>,<text>淸秋赤壁許同船。爲是今年壬戌年。丹旌一片此相送。疎雨臨津七月天。</text>
<title>奉呈趙尙書 觀彬○二首</title>,<text>久苦紅塵裏。今從火繖中。眞知盾日畏。深憶傅霖功。牛喘誰憐汝。蛙鳴亦廢公。松陰成少坐。喜爾獨淸風。撲面氛埃漲。平頭草樹深。林啼蟬得意。江浴鷺何心。歧路行誰使。滄浪笑獨臨。沉吟夏畦畔。西日下遙岑。</text>
<title>次韓子良 最增</title>,<text>獨鳥歸雲湖上樓。相思不見暮江頭。蘆花兩岸沙鷗睡。明月中秋亦勝遊。</text>
<title>觀水樓卽族叔渼湖相公 拓基 別墅也。李尙書 箕鎭 有八咏詩。次其韻。奉相公案下。</title>,<text>千年佳氣樂哉丘。欝欝杉松翠欲浮。吉慶將來歸聖主。風烟收拾上吾樓。右珠丘佳氣夷齊去後首陽空。百世長留不死風。漠漠腥塵一天地。我來瞻拜古祠中。右石室淸風孤雲獨鳥廣陵津。描畫除非筆有神。臥看軒窓帆影落。晩潮知是有歸人。右廣津落照月照襟懷寒水秋。西風悵望立空洲。波濤極目江天瞑。柰爾橫流學海舟。右三洲朗月急灘纔過又深淵。出沒風帆落日前。爲問苔磯閑坐叟。世間何地不危船。右巖淵暮帆雨過前江喧急湍。烏啼月落夜霜寒。楓林漁火深難見。但聽輕鷗起淺灘。右王灘夜漁急風吹雨度江關。咫尺頑雲不見山。雨過風回山獨立。依然眞面碧螺鬟。右丹山驟雨金湯形勝本天成。一夜誰令玉作城。應恐九重薪膽懈。眼中長使白分明。右南漢霽雪</text>
<title>洪府尹 啓裕 輓</title>,<text>元祐完人劉器之。非吾阿好世同知。立朝直道誰能信。罷市邊氓本不私。猶記扣鍾聽高論。亦應亡鑑起宸思。人生自古疇無死。死也難爲善類悲。</text>
<title>同金士彬 文行，南正叔 肅寬 守歲于穆陵齋舍。呼韻各賦。</title>,<text>送歲年年常不眠。山中送歲更依然。相逢今夕是何日。一笑故人非少年。風雨論心樽酒瀉。松杉伴直夜燈懸。客間鼎話成奇事。遂復留連到曉天。</text>
<title>同正叔呼韻各賦</title>,<text>官居蕭瑟滯空林。簷際輕雲落晩陰。少酌村醪排雪意。閑尋庭樹問花心。禽喧暖日三春近。客臥寒齋萬木深。坐想悠悠浮世事。憐君猶自操希音。</text>
<title>道峰書院重修還安後。諸君子有詩。次其韻 二首。</title>,<text>白石淸流洞府深。雩壇春服爽胷襟。潭虛月照先天象。松老風傳太古音。桑海微茫浮世事。唐虞寂寞向來心。孤生百感空山暮。林雀悲鳴伴苦吟。灰劫經來廟再新。萬林星月肅巾紳。一天風雨世方夜。滿洞烟霞山不塵。百六曾丁道喪日。二三今得志同人。咏歸門外獨怊悵。流水白雲空復春。</text>
<title>沈大仲 鏞 携酒來訪</title>,<text>詩翁每被麯生欺。折簡招招來苦遲。忽與故人勤遠訪。一庭烟雨杏花時。</text>
<title>和道貫</title>,<text>人生容易鬂成絲。莫遣塵愁數上眉。未老已無供世志。有詩皆是入山辭。禽應見慣啼相近。客爲情親起每遲。最是尋常意到處。萬林黃鳥日西時。</text>
<title>李季文 度臣 輓 三首</title>,<text>吾黨日零落。吾道日淪沒。沙洲舊世家。又失好人物。吾嘗愛君淡。君亦知吾拙。耿耿一心在。悠悠千古別。奕奕卿相家。兀兀讀書人。士友悲其死。悲不在其身。</text>
<title>緯兒冠日。奉和伯氏。</title>,<text>墻面知由不學詩。聖師明訓倘聞之。苟無言行爲人許。雖得功名莫汝奇。未敎以身還愧父。有冠於首孰稱兒。人年十七猶非晩。須勿悠悠失此時。</text>
<title>送族叔大哉氏 宇基 赴燕 四首</title>,<text>堂堂珂馬去朝天。一路雲烟直八千。未必非爲男子事。恨君生不百年前。三百周詩讀已通。今之專對孰如公。若知終備玆行用。掩卷先應廢匪風。金臺落日客悲歌。君去相逢意若何。但道國於東海上。魯連蹈後挹餘波。古蹟千年華表柱。壯觀天下巫閭山。但於淸聖祠前路。宜疾其驅莫擧顔。</text>
<title>尹老彭 志述 改葬輓 二首</title>,<text>特立乾坤以直行。公能不愧士爲名。扶綱秖遂陳東志。有母非無孟博情。我所欲生知義甚。人誰無死貴仁成。辛勤列聖栽培力。三百年來一老彭。荒原草宿廿年周。孝子攀和入海陬。白露重沾當日淚。黃花不似舊時秋。惟應化氣扶人紀。尙有聞風起士流。獨立風塵無與語。滿前蜍志秖堪愁。</text>
<title>宋善叔 述相 輓</title>,<text>尤翁之下難爲孫。生爾如能大爾門。尙記高談傾滿座。未應奇氣閉荒原。家聲零落托何處。士類嗟傷無異言。㝡是暮林啼血地。忍將何語慰君魂。</text>
<title>中宮殿端午帖 二首</title>,<text>天晴別院綠陰多。黃鳥飛鳴御柳柯。蒲葉酒濃浮瑞靄。榴花香綻透輕羅。齊呼萬歲千官集。恰慰三農一雨過。賴有陰功資發育。坐令區宇遍陽和。宮門催曉色。王母進金桃。蕙畹和風轉。蓂階瑞日高。舜琴治固大。周葛化方陶。萬歲南山祝。仙娥奉法醪。</text>
<title>大王大妃殿端午帖 二首</title>,<text>蒲葉靑浮觶。榴花紅透簾。東方千歲慶。南極一星瞻。抗冕神功普。含飴至樂添。千官爭獻賀。喜氣失朱炎。天晴禁苑晩烟收。宮柳和鳴黃栗留。田家已霈知時雨。聖化潛將淑氣流。</text>
<title>朴承旨 聖輅 輓</title>,<text>上奉怡愉下睦婣。公家內行吾兄傳。吾兄不至阿其好。是以吾知公實賢。</text>
<title>金千里 驥材 輓</title>,<text>已矣金千里。斯人而止斯。覆巢纔有卵。喬木又摧枝。世事還如此。天心未可知。親朋哭之慟。非獨爾家私。</text>
<title>白雲師至禪袖詩。來訪於廣平縣齋。次韻以贈。</title>,<text>吏退庭空午睡餘。一林黃鳥雨疎疎。逢僧更起蓬山興。莫負仙遊九月初。</text>
<title>次道貫韻。寄東州使君金士迪 漢喆。</title>,<text>公齋日晏午眠長。出水穉荷呈晩芳。作吏何嘗期勝境。逢君又是在他鄕。官淸尙有三時供。峽邃能生六月凉。稍喜入秋民事簡。幽禽日日上琴堂。</text>
<title>古豐田途中。口占示士迪要和。</title>,<text>晩出東州路。秋花滿眼香。天晴孤鶴遠。村靜午鷄長。城闕弓王冷。歌詩鄭老芳。蒼茫今古意。流水見斜陽。</text>
<title>華上人來訪。値余不在。留詩而去。走和却寄。</title>,<text>衙罷空齋坐獨深。敲門人報老僧尋。問爾山中時早晩。幾分秋色入前林。</text>
<title>昌道舘。次板上韻。</title>,<text>浮名薄宦兩忘之。徙倚郵亭有所思。歲暮孤鴻雲漠漠。天寒羸馬路遲遲。秋風又負淵明計。落日空臨墨子歧。回首蓬萊一悵望。山中爲有衆仙期。</text>
<title>戊辰八月。同仲氏及婦翁權丈，子姪漢緯，漢師，漢益，從姪柳復心，任生震綱。作金剛之行。金城途中。志感示兒輩。</title>,<text>尙憶吾家圓滿日。同堂兄弟好文章。松潭水暖花盈袂。梅麓秋淸月在床。每是好山同理屐。何曾佳境獨臨觴。秋風策杖蓬萊道。斷鴈悲鳴不作行。</text>
<title>奉和仲氏</title>,<text>跨馬西風好。林花八月初。雲蘿穿嶺路。烟樹問村閭。木落憐霜後。溪深怕雨餘。直窮峰萬二。然後始歸歟。</text>
<title>次師兒</title>,<text>淸晨騎馬縣門東。路指蓬山萬二中。訪道祇應窮玉洞。逢僧先自問丹楓。未須峽路愁秋雨。且就溪亭濯晩風。詩欲遣懷從漫興。莫將吾拙較君工。</text>
<title>披襟亭。次板上韻。</title>,<text>行行山欲暮。疎雨古亭前。逝水無停日。長松不記年。偶隨黃葉至。因與白鷗眠。落木歸禽定。微波悄夕川。</text>
<title>慶陽樓。懷李敬以 存中。用板上韻。</title>,<text>縣城秋日思悠悠。山雨欲來山更幽。楓岳前期人已到。花江舊路水空流。歸雲獨鳥有何意。深樹晩蟬生遠愁。不見故人惆悵久。滿林紅葉慶陽樓。敬以以金城守。有楓岳之約。今已遞歸。</text>
<title>奉和仲氏</title>,<text>蓬萊消息近如何。見說山中樂事多。瑤壇月照神翁局。琪樹秋生道侶歌。華人有願皆塵夢。漢使難窮但海波。笑我晩來相拍手。輕雲綽約隔仙娥。</text>
<title>斷髮嶺。拈天坡韻各賦。</title>,<text>西風吹客馬。秋色衆香深。小雨催霜意。輕霞落午陰。何論吾有髮。已與世無心。十里肩輿去。林風助我吟。</text>
<title>地藏菴</title>,<text>洞霧深深晝不飛。老僧相見草爲衣。汝在㝡高峰下住。前宵應識永卽歸。</text>
<title>玉鏡臺拈韻</title>,<text>李白詩傳日照烟。香爐眞面此依然。神翁列坐開瑤局。法祖相參講妙蓮。始識此間皆是佛。安知我輩本非仙。夜深歸臥長安月。徹曉心淸不敢眠。</text>
<title>長安寺滯雨。用蘇齋韻各賦。</title>,<text>蕭蕭雨連夜。策策葉投溪。目斷危崖外。心懸亂木西。出林淸磬濕。穿澗老僧迷。暮倚高樓望。陰雲萬樹低。</text>
<title>萬瀑洞</title>,<text>海東仙子楊蓬萊。天下名山靑鶴臺。鶴老臺空人已去。獨留仙月待吾來。</text>
<title>望高臺</title>,<text>獨倚高臺望。豁然千古愁。逈臨飛鳥背。平撫列仙頭。雨有山腰過。雲無峰頂休。永郞如問我。巖上姓名留。</text>
<title>碧霞潭</title>,<text>玉沫隨風散。瑤霞射日空。神仙無則已。有則此山中。</text>
<title>龜潭</title>,<text>潭底神龜在。穹然幾百年。擧頭參老佛。功果圓未圓。</text>
<title>噴雪潭</title>,<text>自入山中來。非仙卽是佛。光風霽月潭。敬拜尤翁筆。</text>
<title>普德窟</title>,<text>僧庵高出白雲間。雲去庵空僧不還。惟有巖間小石佛。兀然高坐對寒山。</text>
<title>摩訶衍</title>,<text>客投山寺月。開戶一僧迎。面壁心機靜。飧松步履輕。燒檀惺萬念。禮佛證三生。一宿雲窓下。已無人世情。</text>
<title>楡岾寺拈韻</title>,<text>睡起三更上方鍾。滿窓殘月照何峰。眠愁雨滴千山檜。道悟風鳴萬壑松。拜佛已還仙岳債。呼僧更理海山筇。丹書舊迹聞猶在。三日眞遊去可逢。</text>
<title>呼韻各賦</title>,<text>長楡漠漠萬林靑。五十金身昔幻形。不盡祥雲三寶氣。長時怒瀑九龍庭。摩挲石塔驚神化。點撿僧書驗佛靈。三宿餘緣應未了。吟筇欲去復還停。</text>
<title>海金剛</title>,<text>一自金鰲死。三山落海風。依依巖壑在。歷歷洞天同。怊悵尋棲鶴。躕躇採藥翁。老龍眞福力。乘月弄晴空。</text>
<title>七星峰。俯見海水。復用前韻。</title>,<text>我欲凌滄海。直乘萬里風。笙簫三島是。雲霧九州同。俯弄釣鰲子。平交騎鶴翁。人天一下視。蕭瑟點烟空。</text>
<title>三日浦</title>,<text>平湖十里白鷗前。三日眞遊憶四仙。陳跡笑看苔面字。晴峰閑數鏡中天。祇應不日聞笙鶴。直欲從今斷火烟。爲問雲間驂鹿子。桑田今後幾千年。</text>
<title>丹書巖</title>,<text>四仙仙去月千年。壁上仙書尙宛然。黃石赤松皆戲耳。神仙夫豈姓名傳。</text>
<title>楸池嶺</title>,<text>去國覊愁撥不禁。楸池嶺上一沉吟。凝雲每作重峰雨。斜日長爲半海陰。落木誰無秋士感。窮途偏起暮年心。僕夫愼莫催歸路。折軸前車不可尋。</text>
<title>暮宿花川。有懷地主韓大叔 億增。</title>,<text>山木陰陰山日遲。花川怊悵故人期。淮陽臥治應多暇。莫負仙遊九月時。</text>
<title>山店戲題</title>,<text>籬對淸溪門碧峰。數家山店倚寒舂。村婆洗鼎晨爲黍。行子治裝夜爇松。邀客每稱家最好。數錢先說歲偏凶。狂呼亂叫無烟價。只是官行不願逢。</text>
<title>曉發花川</title>,<text>山路雨初過。寒溪空自鳴。村鷄遙似夢。林火爛如星。殘月猶分白。深松不見靑。驚人忽飛去。宿鷺集虛汀。</text>
<title>麥崖寓感示兒輩</title>,<text>曠野如天一望平。誰知咫尺有深坑。兒曹愼莫輕身命。世路難於此路行。</text>
<title>還家</title>,<text>迎門老婦牽衣兒。笑問吾歸何太遲。依然復起人間念。始識神仙不可爲。</text>
<title>次金知樞 相勛 壽席韻</title>,<text>雲中落落東園公。世外飄飄南極翁。海屋靈籌餘鶴算。竹樓春酒又仙風。不因紫府曾添籍。安得紅顔尙似童。此會每年應此日。德星長許耀秋空。</text>
<title>己巳十一月。以三价赴燕。路上口占呈仲氏。</title>,<text>都門西出月如鉤。十月天風吹遠遊。本擬幾微無見面。自當離別有回頭。孤鴻歲暮應多意。老樹天寒爲作愁。好是明春花發後。一樽携手上東樓。</text>
<title>口占志感</title>,<text>落落乾坤歲月闌。東封初計負泥丸。何心誦得周詩熟。有眼開來魯史難。臣職敢辭關路遠。王靈不怕朔風寒。夜深歸臥高陽舘。夢繞終南第幾巒。</text>
<title>長湍道中。敬次叔父韻。二首</title>,<text>十月天寒使者車。關雲杳杳正愁余。平生龍杜申申戒。庶擬今行用有餘。別路蒼茫起暮雲。終南回首雪紛紛。極知遠出非情理。祇是臣身已許君。</text>
<title>松京道中。次副使韻。</title>,<text>堂堂衣馬去朝天。似是男兒得意然。周樂欲觀無與語。漢儀雖覩孰相憐。不愁客路餘千里。但恨吾生後百年。身與塞鴻同北去。夢隨江月向東圓。行臨浿水愁氷腹。回望終南戀雪顚。古木經秋寒颯颯。客程穿雪細緜緜。荒城暝伴歸禽至。孤舘淸依畫角眠。萬里燕山行便是。王程不敢怨勞賢。</text>
<title>平壤望日軒。過冬至志感。</title>,<text>漠漠凝雲遼塞間。天時空復一陽還。西臨大地愁沉陸。東望重宸憶閉關。莫謂潛藏微一線。終能噓茁滿千山。試看三月東歸路。雪壑氷巒失舊顔。</text>
<title>浮碧樓。次板上韻。</title>,<text>積雪寒江路。斜陽倦客遊。乾坤幾名士。今古一高樓。野曠天應盡。江空月欲流。興亡千載意。極目見歸舟。</text>
<title>聞新生女夭化之報</title>,<text>人間父子二旬緣。未見其生死又然。吾不鍾情猶自遣。不知吾面爾堪憐。</text>
<title>安州望京樓。次板上韻。</title>,<text>暮倚危樓一劒雄。江光野氣遠溟濛。胡山幾點半天外。城角數聲殘雪中。倦馬長鳴依落日。孤鴻獨去怨高風。長安欲望迷歸路。極目烟雲一色同。</text>
<title>百祥樓。次板上韻。</title>,<text>漠漠人烟西塞通。登臨慷慨後前同。百年豪氣書生老。萬里高樓地勢雄。玉帛至今悲國弱。金湯從古倚臣忠。胡山千疊深如墨。明日治裝向此中。</text>
<title>大風踰箭門嶺</title>,<text>黃埃捲地朔風驕。客路艱關朝復朝。雲盡塞天無去鴈。雪晴沙磧見寒鵰。月中愁色陰山遠。天末歸魂故國遙。祇是駪駪靡及意。長程鎭日戒行軺。</text>
<title>奉覽灣府先生案。感吟。</title>,<text>含綸杖節後前來。流歲悠悠六十廻。滿眼無非新壁壘。傷心獨問舊亭臺。風霜曠野歸鴻遠。氷雪寒天古木哀。往蹟欲尋仙案上。燈前和淚掩還開。</text>
<title>灣舘書古體 四首</title>,<text>黃沙漫天飛。塞上多大風。天寒劒心死。海濶槎路窮。平生重意氣。落落皆成空。不平千古意。悲歌臥雪中。慘淡胡天月。錯落胡山雲。魯酒不可醉。羌篴不可聞。揷劒長歎息。飛雪落紛紛。行過北平日。欲問李將軍。明朝渡江去。渡江非我地。行路日以遠。風氣日以異。荒荒塞日黑。點點胡山翠。王事敢言勞。萬里行則至。男兒重負抱。少小惜光陰。有繫南越志。有蹈東海心。眞成兩濩落。聊復一沉吟。村鷄非惡聲。喔喔送寒音。</text>
<title>統軍亭。次息菴韻。</title>,<text>遼薊長風腳下來。百年豪氣晩登臺。祇今南牧無宸警。恩許高樓錦席開。</text>
<title>君子堂</title>,<text>睡起三更羌笛哀。百年心事劒生苔。極知天道無終否。已信微陽動地雷。</text>
<title>渡鴨綠江</title>,<text>遠客長吟行路難。北風吹馬出關山。留灣十日愁荒絶。及渡重江復憶灣。</text>
<title>九連城露宿拈韻</title>,<text>心懷靡及不遑安。草宿荒原狐兎間。萬里淸霜鴻出塞。一林殘月虎歸山。覊愁暗結南雲去。客夢長隨北斗寒。遙憶禁門仙漏罷。五更環珮集千官。</text>
<title>柵門</title>,<text>雪入燕山大。山從遼野深。何嘗知習俗。但自問方音。落日時危淚。孤雲歲暮心。天寒投店舍。愁絶更長吟。</text>
<title>鳳城夜行。馬上拈韻。</title>,<text>倦馬長鳴夕鳥還。客程光景信艱關。千重氷雪迷歸路。一色烟雲失遠山。已任家人憂病骨。敢因王事作愁顔。何當作伴靑春去。仙漏金門趁曉班。</text>
<title>夜坐</title>,<text>渡盡氷灘又雪林。一燈行色五更深。僕夫且莫愁前路。已判平生叱馭心。</text>
<title>鳳凰山</title>,<text>高岡入天半。鳳去何時廻。已伴秦鴻擧。寧隨遼鶴來。韶無虞殿聖。歌有楚狂哀。覽德飛何向。東方泰運開。</text>
<title>馬上口占六言</title>,<text>正愁日暮途遠。不信山明水淸。惱殺遙遙客路。嗟哉役役人生。</text>
<title>松站拈韻</title>,<text>寒天遠役發長嗟。日日行行愁轉加。遙問峽村雲擁樹。細尋林路雪迷車。爲寬客抱時呼酒。難拂人情或進茶。臥想去年今日事。梅開月白是吾家。</text>
<title>八渡河。拈韻口占。</title>,<text>十里長程倦馬歸。水邊籬落問柴扉。林鴉暝帶黃沙集。野鶴時兼白雪飛。山向北來皆漠漠。水逢東去亦依依。明朝上馬燕山去。薊樹寒光照客衣。</text>
<title>口占六言</title>,<text>日暮黃沙漠漠。天寒白雪紛紛。借問人家遠近。僕夫遙指寒雲。</text>
<title>夜臥無寐。鄕思殊切。呼燭書古體十五首。</title>,<text>幼吾遭愍凶。叔父如父事。平生十起憂。亦嘗猶子視。今當喜懼日。豈欲遠別告。上爲王事重。下爲家聲保。右慕叔父伯氏不在堂。仲氏相爲命。梁園前夜雪。絶憶姜衾冷。及此同衰暮。非復別離時。隱侯先獲語。重爲一凄其。右懷仲氏有妹在遠方。去年移京洛。雖無待擧火。亦有相舂粟。天寒井臼冷。歲暮衣裳薄。懷哉曷月歸。念之中情惡。右憶妹氏室人將四子。送我出中堂。妻子不必戀。妻子不可忘。萬里去卽歸。暫別不足惜。春風三月時。新釀桃花熟。右憶室人汝年二十三。視汝如嬰兒。雖無膝上弄。亦不眼中離。今成萬里別。念之心如結。以吾戀汝意。知汝思吾切。右思緯兒有子誰無愛。愛子吾獨殊。言語飮食間。人或笑區區。別來長相思。如不記汝面。前宵夢見汝。夢見如不見。右思紀兒平生愛汝深。不離懷抱中。爲汝聰且慧。不與通子同。愛之旣最甚。思之亦尤切。思之不可見。且進杯中物。右思絅兒古人豈不云。丈夫愛少子。思之有何益。自然思不已。聞汝新入學。千字幾字讀。依依在眼中。最是塗窓墨。右思維兒別日多如髮。思想長如渴。湯憂應已安。舊宅亦云吉。山窓風雪夜。正好親書冊。下有家人望。上有宗祀托。右思鼎姪吾家科聲絶。常爲汝輩惜。自汝發初解。喜甚如有得。春風花柳時。見我松京路。靑衫暎皁盖。朴淵觀瀑布。右思師姪風雪滿窮巷。歲暮江上廬。愼勿喜追逐。端坐讀古書。追逐無所得。讀書多所益。父兄戒子弟。其言决不惡。右思益姪人情愛子同。愛之多不敎。不敎是父責。不學非子孝。來日雖云多。去日亦非少。使汝爲善士。功名眞可笑。右復思緯兒在家先送汝。在道不見書。近別猶嘆息。遠別當何如。天風吹白屋。念汝多貧苦。雖然莫憂貧。憂貧非淑女。右思宋女自汝歸吾家。于今六閱歲。羹湯每適口。衣裳常便體。婦愛儘是舅。云誰不宜汝。以汝爲宗婦。吾死他無慮。右思婦兒自吾失伯氏。見汝如伯氏。今當遠別離。惻愴情何已。夫家甚宜汝。聞之心常喜。勉哉婦德修。南容自佳士。右思任女</text>
<title>丁譯好信以律絶各一來示。空谷之音。殊可喜也。仍次其韻。</title>,<text>野濶天愈大。雲歸山更奇。思長惟有夢。愁極欲無詩。落木棲禽定。荒林去馬遲。方懷靡及意。行役敢言私。日落涓人市。雲生秦帝城。年年此行李。安得不呑聲。</text>
<title>又次丁君韻</title>,<text>雲端九級坐紅頭。弱國金繒歲歲愁。萬里山河塵漠漠。百年書劒意悠悠。觀周禮樂羞吳札。諳虜情形憶漢婁。人世滄桑今幾變。月中華表問仙遊。</text>
<title>爲見遼東。與一行分路。副使以詩相送。次其韻。</title>,<text>落日徘徊吊古情。遼陽山水客心淸。龍頭管子空遺宅。鶴背丁仙尙有城。勝蹟可能還宿債。壯遊眞不負今行。茫茫桑海千年感。獨倚荒臺看月明。</text>
<title>冷井口占示副使</title>,<text>雪壓茅簷氷滿床。僕夫吹火掃車霜。已驚客路經遼野。更爲誰家問瀋陽。今去祇應窮地盡。向來猶未識天長。始知懷土人情是。化鶴仙遊尙故鄕。</text>
<title>瀋陽</title>,<text>城郭人民號盛京。昔聞今見瀋陽城。分三疲弊憐吾國。滿萬橫行柰爾兵。燕市人歸金已散。秦天日落劒空鳴。由來天運無終否。三戶東方未可輕。</text>
<title>瀋陽西門。哀三學士。二首</title>,<text>聞昔西門路。三人共殺身。魂應爲趙鬼。名足並殷仁。柴市風猶冷。燕山草不春。蠻夷亦嗟歎。東國大明臣。一自盟城下。吾邦未有辭。海東三子大。河北一人遲。義士誰無感。神皇必有知。首陽雙節在。魂去可相隨。</text>
<title>㺚馬</title>,<text>馬多天下昔嘗聞。由來冀野是幽分。飛騰弄影明如雪。臥立成羣燦似雲。日落宛城思漢將。雲生涓市感燕君。秋高南牧誰能禦。從此東方憂更殷。</text>
<title>曉發新廣寧</title>,<text>行旌獵獵曉寒侵。萬疊雲沙客路深。山似舊知頻入望。詩無新語欲停吟。夜長猶惜還家夢。日久冞增去國心。遼海壯觀君莫道。歸魂方繞漢南岑。</text>
<title>馬上口號</title>,<text>遼海東頭大野開。今行喜得壯遊回。天長獨鶴徘徊去。雲盡諸山踊躍來。書劒初心還自笑。桑蓬宿計未全灰。燕南俠士如相見。欲問昭王舊築臺。</text>
<title>高橋堡</title>,<text>嘗聞天外是陰山。魂夢寧知塞路艱。睡起三更羌笛語。忽驚身在古楡關。</text>
<title>寧遠城。哀袁崇煥。</title>,<text>伯仲公才頗牧間。時危兵甲鎭邊關。鵶軍勢倒風沙捲。虎士威張鼓角閑。若使宋人留道濟。豈令胡馬立吳山。沉吟欲問當時事。落日荒城鳥自還。</text>
<title>溫井</title>,<text>玄冬水氣暖氳氤。一酌沉痾似去身。安得挽來洗天下。片時陰谷發陽春。</text>
<title>東關驛。逢進賀使回還行。下馬地坐。暫話卽別。尤是申季明 暐 逢別草草。甚可悵也。口占一絶敍別。</title>,<text>我去君來山海城。荒郊落日坐班荊。他鄕逢別如萍水。明日相思雪滿程。</text>
<title>靑墩臺觀日出</title>,<text>郁郁葱葱萬道紅。扶桑知在海雲東。東方有聖明如日。欲往從之無好風。</text>
<title>兩水河途中 三首</title>,<text>長吟烈士篇。大醉燕南酒。酒人來不來。拔劒長嘆久。讀書一千卷。七尺男子身。關河歲暮客。竟是何如人。人言百年無。百年已過了。黃河淸不淸。白髮書生老。</text>
<title>行中人有言年前失銀辨覈事者。口占志感。</title>,<text>千金奚啻錐刀微。不必相爭較是非。錦繡江山何等寶。于今久假尙無歸。</text>
<title>山海關</title>,<text>漠漠凝陰塞兩間。天心不信有回還。卽今試問誰爲帝。從古非無此設關。是處笙歌新第宅。他家錦繡好江山。長城不已烟臺又。廟算當年苦未閑。</text>
<title>望海亭</title>,<text>遠客愁無極。危樓暮倚欄。物無東海大。天亦北方寬。書劒心猶壯。山河眼欲寒。悠悠千古恨。頭白望長安。</text>
<title>深河哀遼東伯 二首</title>,<text>一自深河役。吾東永有辭。人猶論勝敗。公獨爲倫彝。明白他鄕鬼。丹靑故國祠。沉吟問遺蹟。西日大江遲。禮義千年國。嵬然一丈夫。元戎方屈膝。壯士獨忘軀。尙有河流在。猶餘柳樹無。持歸激頹俗。安得畫爲圖。</text>
<title>楡關店。夜臥口號。</title>,<text>征鴻悲歲暮。歸鶴喜天晴。幾日將東去。明朝又北行。已知非我土。何用問村名。睡起三更月。孤燈百感生。</text>
<title>永平府拈韻</title>,<text>捲地風沙白草凋。靑冥勳業怨嫖姚。荒林人去空留虎。廣野胡來自射鵰。從古陰山多積雪。祇今滄海有寒潮。英雄千古無窮恨。不肖孫陵負漢朝。</text>
<title>沙河驛。夜夢還家。枕上口占。</title>,<text>獰風虐雪路艱關。三步回頭五步嘆。恠底鄕山千萬里。夢中來去不知難。</text>
<title>豐潤縣。哀金參判 龍慶。</title>,<text>倦馬斜陽豐潤縣。十年人事一沾巾。應無與語北方鬼。何不來看東士人。冷落覊愁荒野雪。參差歸路故山春。依俙似有音容接。客榻孤燈月向晨。</text>
<title>玉田途中</title>,<text>落日藍田道。悠悠客恨長。百年悲世界。一統憶皇王。氷雪今行路。風沙古戰塲。遺民尙垂涕。東國好儀章。</text>
<title>沙流河。照鏡見白髮。作喜白髮歌以自慰。</title>,<text>松湖老子初髮白。臨鏡嘻嘻笑不止。傍人拍手笑余笑。悲之則可笑何以。我聞白髮能死人。人情孰不悲其死。陸郞鑷白豈徒然。甘泉染黑良以此。鑷之染之固可笑。喜而笑之寧有是。老子聞之笑又笑。笑自有說當語爾。喜生悲死常情同。所以白髮吾獨喜。鶴髮如霜南極翁。鬚眉皓白商山子。人之惡死應欲壽。壽如南極商山亦足矣。天上元無黑頭仙。世間多夭靑春士。安得世人皆白髮。春臺壽域煕煕已。</text>
<title>滹沱河</title>,<text>江氷一夜萬軍通。五百河淸漢葉中。願將一帶洋洋勢。更待眞人集大功。</text>
<title>包銀多少不同。不得已發均分之令。是非多端。久不能定。戲吟一絶。</title>,<text>錐刀得失本無幾。何事呶呶較是非。老子今行無所得。江山收拾一囊歸。</text>
<title>除夕口占示行中</title>,<text>孤舘牢囚日抵年。客中時序又新年。諸君莫作南冠泣。猶勝蘇郞十九年。</text>
<title>參太平宴。口占志感。</title>,<text>朝日玲瓏白玉欄。紅頭天子五雲端。笙簫迭奏非周樂。環珮齊趨異漢官。自喜衣冠同萬國。豈知薪膽在三韓。江山錦繡誰家物。默默低頭祇自嘆。</text>
<title>次副使韻</title>,<text>歲在庚午春。時維正月令。遠客滯孤舘。閉門愁仍病。如天故國路。不是足無脛。出門聊寫憂。又復伺動靜。束帶欲大叫。直恐傷其性。祇是王事重。風霜志益勁。百憂紛相攻。終當以理勝。東風三月時。歸來好復命。</text>
<title>副使見喜白髮歌。笑其未達。又作悲白髮篇以解之。</title>,<text>頂天立地男子身。少小不欲如斯止。立身揚名小不下。致君澤民大可以。不然高臥好山水。太平世界生老死。自倚紅顔將有爲。誰知白髮今如此。一髮二髮千髮白。白髮居然老翁是。風塵萬事一回顧。百年奇氣徒爲爾。人生生世有如是。何足浪浪作悲喜。不必嗟傷白頭翁。不必艶企靑雲子。白髮白髮柰爾何。仰天一笑而已矣。寄語傍人莫相慰。我不是歎老嗟卑齷齪士。兒乎且進杯中物。世間快闊惟酒已。</text>
<title>彼人家家祀關王。便成國俗。聞之戲吟。</title>,<text>三分天下一龍刀。萬古長空義烈高。非類元來神不享。家家香火笑徒勞。</text>
<title>長句二百言。送趙益章 重晦 赴燕。</title>,<text>燕行贈言無則已。有則皆用春秋筆。或以常談病陳腐。或以空言笑迂濶。以玆堂堂尊攘義。便成忌諱人不說。爲此說者眞不仁。我爲世道發長吁。爲問今世好奇人。可能一日茶飰無。爲問今世務實人。能言闢異非聖道。一自燕山有此行。吾邦藉手惟於斯。縱使家家戶戶讀且誦。尙恐此義人不知。况是人人口不講。安得人人心不忘。不講於口又忘心。柰何禮義之東方。我願從今世之人。貼額無忘此義理。心心口口人又人。吾國吾知庶幾已。金鞍駿馬瀋陽來。趙子昔嘗有讜言。嗚呼趙子好去好歸來。非爾不以斯言聞。</text>
<title>孝純賢嬪輓詞</title>,<text>仙歸緱嶺彩雲飛。春到宜春事已非。堯舜宮中今孝婦。任姜天下又賢妃。重宸永隔情何忍。幽宅齊封願不違。留取生年神授筆。千秋女史寫芳徽。</text>
<title>書李永植稧帖後 並序</title>,<text>洪原卽我季父謫居臯復之地也。邑子十餘人有受學於季父者。相與結稧。爲不忘計。蓋受季父指也。余於季父喪時。隨堂兄作見星行。到洪原。所謂十餘人者。旣見其面而知其名。則稧事亦必與聞矣。日月旣久。道里云遠。茫然如前生事。並其人與事而皆忘之。人之易忘如是。益知稧事之爲不可無也。今年春。余差邊任。病未赴。以罪謫富寧。路過于洪。李永植，金泰徵，安處行三人來見。爲道舊事。津津不已。袖示一稧帖。卷端有數行語。大抵以不忘季父訓誨之意爲辭。一讀不覺愴涕。今堂兄兄弟皆下世。我家之可以不忘永植等者惟余在。永植等旣不忘我家。則我家之獨忘永植等。非人情也。臨行遂書一律於卷尾。非敢勖永植等之不忘。蓋欲自勉其不忘云爾。前到又來三十載。眼中風物尙依然。長林翳日凝雲逗。古峽連天苦雨懸。汝輩不能忘舊事。我家非復似當年。去留脉脉悲吟久。岸柳汀烟悄夕川。</text>
<title>同金稚明士彬剛伯 履健。泛舟西湖呼韻。</title>,<text>白露蒹葭八月秋。寒江薄暮動孤舟。輕雲帶雨歸遙嶼。宿鷺隨波占晩洲。近市人還新釀美。澄潭網集大魚收。湖光十里明如畫。天許浮生一日遊。</text>
<title>壬申五月。余與李子三 台重，尹景平 心衡 相約將以是月十七日發四郡之行。忽有兒憂。不得躡二公之後。則不無介介之意。於其行送之至狎鷗亭。口占一絶以敍懷。</title>,<text>長郊漠漠馬遲遲。送子丹丘芳草時。獨倚湖亭惆悵久。夕陽無限柳垂垂。</text>
<title>和進東宮咏史詩</title>,<text>緬昔宣和世。澒洞八表昏。麟鳳相逝藏。鳥雀爭啾喧。豈是天心厭。良由主德惛。忠謨似耳充。惠澤如膏屯。纖兒自撞壞。嘆息欲無言。迢迢北狩轅。烈士心煩寃。竟是誰天下。試看今中原。陰風西北來。天地迷旌旛。雖有宗李忠。諮諏無周爰。枕戈泣親王。按甲環重藩。國事若無津。黃河决崑崙。興亡皆自取。禍福寧有門。激昂千古事。惻愴不可論。大勢已去後。挽回無育賁。昭昭一部史。往事今可援。得失當自驗。柯轍又何煩。所以三接暇。有感於斯文。</text>
<title>和進東宮賜橘詩</title>,<text>渡淮寧受變。正色尙如金。君子嘉其守。初非爲謾吟。</text>
<title>世子宮延祥詩</title>,<text>化國春回晝景徐。由來迪哲罔非初。爐烟細裊龍涎起。宮扇晴搖雉尾舒。趍進玉樓朝問寢。歸宣銀燭夜看書。微臣敢誦湯盤戒。新又新工日日如。</text>
<title>金副率 延澤 輓 三首</title>,<text>死者旣云悲。生者宜可喜。孰如公之生。生又悲於死。一自滄桑後。公家我淚多。公家固可悲。世事將若何。京洛情懷惡。江湖生理薄。父母兄弟在。招邀歸極樂。</text>
<title>任司諫 震夏 輓 二首</title>,<text>落落人皆不我同。今人之世古人風。不同未必爲公病。人自爲人公自公。相逢一笑露天眞。舊宅城南時暮春。黃鳥聲中花滿地。明年此日又何人。</text>
<title>宋甑山 學相 輓 三首</title>,<text>生是尤翁家。死卽尤翁山。人孰無生死。生死如君難。晩爲治民吏。民曰好官員。好官非易得。於君不足言。五十其年短。六品其官卑。親朋哭且言。此人非此期。</text>
<title>送冬至副价申景瞻 思建</title>,<text>古柱蒼茫鶴不歸。行人立馬日西暉。祇今城郭人民感。不獨當年丁令威。</text>
<title>世子宮延祥詩</title>,<text>暖律潛將斗柄回。嵩呼三殿一時開。春來生意行隨柳。夜半新工起傍梅。周寢纔詢閽侍退。漢筵旋引講官催。新年睿學知多少。願逐初陽日日培。</text>
<title>李厚以 敏坤 輓 四首</title>,<text>磨琢成之蘊櫝藏。五更風色自崑岡。箇中一片盈盈者。小劫前頭見在光。學識文章言議兼。求之於古不於今。直將許大男兒事。只踐平生赴蹈心。宋聖何曾比楚狂。漁歌淮岸醉斜陽。江神火鬼誰仁虐。忠信元非愧子方。人不能烹身自灰。誰將此語幸君灾。世情俗態還如此。先死非哀後死哀。</text>
<title>李進土 普翰 輓</title>,<text>入孝於家父曰賢。出門知友又同然。世間亦有期頤壽。未必如君四十年。</text>
<title>貞聖王后輓辭 二首</title>,<text>沙麓儲祥久。河洲播咏芳。一心貞素履。三紀儼黃裳。蠶月仙遊迴。鷄晨聖念長。冥冥應孝思。歸侍近先王。淑德膺先簡。良䂓翼聖治。恩無由己出。誠不與年衰。共說滕儲孝。仍知漢后慈。未須徵女史。記實有宸辭。</text>
<title>仁元王后輓辭 四首</title>,<text>光膺寶策贊乾元。一德知爲百福源。南國廿年樛葛化。東朝三紀冕裘尊。躬來視膳周文子。膝置含飴漢令孫。彤史古今誰並美。女堯天下尙分門。重光一札奠吾東。深坐簾帷默運衷。德以謙亨成地道。責因憂大顯天功。危疑永護千年固。義理常歸萬世公。要識乾坤旋轉力。請看黃道日方中。蘭儀穆穆儼重闈。萱陛春遲瑞日暉。長樂承歡今聖母。濯門垂戒古賢妃。七旬尙憾無疆壽。十冊應餘未闡徽。最是一楹三榻制。蒼梧從葬願非違。慈覆功成運泰來。烝黎酌澤仰栽培。一心每結崩天痛。萬壽頻停愛日杯。器用前排憂國力。金多內出惜民財。都門十里雷號徹。庚子三年不盡哀。雷號。御筆改以哭聲。</text>
<title>崔僉樞 益秀 輓</title>,<text>歲戊寅春正月日。士友哭葬崔夫子。夫子有才無時命。所以一聲悲其死。松湖老人夫子與。宜有其悲還不悲。夫子志行名一鄕。夫子文章動一時。門前大路走長安。日夜來去功名是。人之所有夫子無。人之未有夫子有。高於世人一着看。琬琰羊皮誰薄厚。兀然高坐讀古書。夫子所樂應在此。二蓮三桂能事畢。自來緋玉天之爵。目下衮衮兒孫來。吾所不食於汝食。</text>
<title>朴有道 大源 示謙齋畫帖求詩。書二絶而歸之。</title>,<text>格力淸奇意態工。世人知畫不知翁。何論知不知翁者。翁自平生隱畫中。紅塵烏帽老容顔。何事關心尙未閑。相對晴窓題古畫。意中流水夢中山。</text>
<title>有道病起還峽衙。追寄一律敍別。</title>,<text>玉立金剛拄笏前。花江太守臥如仙。朝衙乍檢黃蜂稅。午寢長依白鳥眠。傲吏眞成官以隱。故人猶復病相憐。秋風又失東遊計。落日歸鴻意惘然。</text>
<title>金玄風 光泰 輓 二首</title>,<text>吾兄每說士龍奇。爲是身名畧似之。今日士龍哀輓寫。人間不盡哭兄悲。往者聞君鳥嶺篇。老年詩思益蒼然。世間何限功名子。死去曾無好句傳。</text>
<title>淮陽舘。次板上韻。</title>,<text>地僻風塵少。官閒日月長。客來談水石。吏退業農桑。雨後靑蔬嫩。霜前白蜜香。如何陶處士。歸去臥潯陽。</text>
<title>新安道中</title>,<text>石路多欹仄。羸驂許緩驅。悠悠度阡陌。默默念江湖。峽日寒仍在。村烟遠欲無。春耕知不晩。隔水語田夫。</text>
<title>新安舘</title>,<text>峽路欹斜倦馬嘷。新安古驛隱林臯。村娘駭立麻裙短。舘吏恭趍索帶高。壞壁有時虫自落。破簷終日鳥相號。薪芻供給休奔走。官欲安民不欲勞。</text>
<title>麥坂</title>,<text>麥坂險如此。鬼關名信然。藤蘿中有路。松栝上無天。巨石秦鞭後。危厓禹斧前。化翁眞好事。平地弄神權。</text>
<title>昌道舘。懷李厚以。</title>,<text>寒食年年春草靑。居民每說諫官名。人臣不幸常如此。自古非無聖主明。</text>
<title>金城道中</title>,<text>官程百里少平原。絶壑懸厓惱客魂。遠岸僧携山影去。晩凉人坐樹陰言。鶯歌漸滑春應盡。鷺睡方酣水自喧。蘆笛一聲天欲暝。牧童歸處數家村。</text>
<title>翠屛臺</title>,<text>自有淮陽府。誰稱翠釜淵。桃源非不勝。漁子偶無傳。石古應虛老。花明祇自姸。古來知遇少。爲爾一愀然。</text>
<title>四月二十七日。作金剛行。絅，維二兒及庶族漢弼隨行。</title>,<text>石逕斜陽馬去遲。萬林如束亂藤垂。澗邊高柳時回首。黃鳥鳴聲第幾枝。</text>
<title>玉鏡潭。次安邊守南德哉 有容 韻。</title>,<text>自恨仙遊未及時。故人筇屐已先移。逢僧坐石何嫌久。走馬看山未足奇。黃鳥晩林歸去好。玉潭晴日起來遲。君前我後休相較。同是蓬萊頂上期。</text>
<title>歇惺樓。又次德哉韻。</title>,<text>萬玉亭亭聳碧空。泠然不斷四時風。長留本色千巖雪。暫幻眞形八月楓。急雨每從重嶺北。奇峰多在衆香東。坐來撥棄人間事。惟許瞿曇此意同。</text>
<title>萬瀑洞</title>,<text>嘗聞天外有壺蓬。不信中臺已我筇。永夜虛龕聞佛話。淸晨古洞問仙蹤。嵐光滴滴愁孤鶴。潭影冥冥睡老龍。安得凌風生羽翰。月明吹笛坐高峰。</text>
<title>八潭</title>,<text>吟筇晩向八潭移。百曲澄流漾碧漪。仙去尙留眞面目。客來非復舊鬚眉。古今流水遊人逝。朝暮奇峰老釋知。最是回頭三五步。萬林黃鳥日西時。</text>
<title>白雲臺</title>,<text>雨冥冥。風飄飄。雲間列仙過。擧手相招招。笑指玉京催赴宴。鸞驂無數上靑霄。</text>
<title>佛頂臺</title>,<text>松林菴路肩輿廻。仰首驚嗟佛頂臺。何必眞仙昇白日。吾行亦自半天來。</text>
<title>四仙亭</title>,<text>六銖袂。九霞杯。西招王子晉。携手暫徘徊。三十六峰明月夜。半天笙鶴獨歸來。</text>
<title>楸池嶺下。山人戒澄。袖傳緯兒書。</title>,<text>山中十日省塵緣。兒子書來却囅然。若謂情根妨入道。從今吾不學神仙。</text>
<title>楸池嶺</title>,<text>楸池嶺上坐。極目壯心魂。天下敢言小。世間無與尊。西來中祖大。南走後支繁。只有東溟水。淵雄可並論。</text>
<title>暮宿花川。是戊辰秋。奉仲氏遊楓嶽時所過村也。夜坐志感。</title>,<text>山雨霏霏山日沉。花川溪路入雲深。巖苔半蝕聯筇跡。堤柳猶垂並馬陰。宿草荒山千里夢。破窓孤燭十年心。悲吟睡到三更失。臥聽寒林起宿禽。</text>
<title>次師姪韻</title>,<text>官閣團圓十日餘。四山黃葉九秋初。愁添古峽新歸鴈。夢入春江舊釣魚。達士何嘗求富貴。貧家亦可讀詩書。故園松鶴應相待。投老歸田計不疎。</text>
<title>趙孝承 榮順 投示三日浦詩二首要和。次韻却寄。兼奉一律。</title>,<text>驂鸞歸去玉京樓。何必丹書寄石頭。一自世間名姓落。四仙巖畔九疑愁。東遊多少海山樓。明月吹簫坐上頭。人道前宵仙子過。朝來指點半天愁。未老無官得自由。飄然一馬萬林秋。毗盧北望乾坤大。瀛渤東臨日月浮。豈有快心人世事。獨能隨意海山遊。淸詩百紙西歸橐。萬二晴光滿洛洲。</text>
<title>與師，益兩姪及禮甫同作京行。行到白鷺洲。兩姪及禮甫分路向永平。次禮甫韻敍別。</title>,<text>西東一戚戚。形役各奔忙。世外何山好。人間此路長。蹉跎恐歲晩。珍重及年芳。立馬寒江口。歸人帶夕陽。</text>
<title>馬上又成一絶</title>,<text>西日班荊白鷺洲。秋風相送各回頭。人生不必長如此。二水終歸一處流。</text>
<title>道中次維兒韻</title>,<text>倦馬長鳴山路遲。客投孤店夕陽移。霜林十里歸來路。兒唱翁酬亦一奇。</text>
<title>拜鵑窩舊墟志感</title>,<text>先生不是愛林巖。投老歸來此結菴。炯炯一心千載下。樹頭初日照澄潭。</text>
<title>金水亭。次思菴韻。</title>,<text>蒼崖陡出駕層楹。架鑿曾經鬼斧營。入峽每愁千嶂合。登樓始得一江平。靑烟乍起山村小。白鳥羣飛野水明。遠客不堪形役苦。松風來借半時淸。</text>
<title>永平</title>,<text>落木西風倦馬還。洞陰官閣亂松間。行人忽起林泉興。太守已非塵俗顔。吏退有時眠白晝。客來終日賦靑山。古來人道仙官好。仙福無他只是閒。</text>
<title>曉發豐田</title>,<text>曉發豐田驛。秋天不肯明。林深山路黑。立馬聽溪聲。</text>
<title>紅菊</title>,<text>句漏仙官懶坐衙。朝朝金鼎煉丹砂。祇應拔宅飛昇後。着地餘痕結作花。</text>
<title>菊花爲風雨所摧傷。口占志感。</title>,<text>三繞東籬起永傷。殘花辛苦耐風霜。誰憐天地成冬日。葉脫枝摧尙抱香。</text>
<title>鐵嶺</title>,<text>西風古嶺一沉吟。天設山河控帶襟。滄海極天東界大。黑雲垂地北方深。敢言聖代無長慮。自笑書生有壯心。指點荒城問遺跡。廟堂良算古如今。</text>
<title>安邊道中</title>,<text>羸馬天寒鐵嶺回。鶴城山勢眼中開。雲收白雨孤峰出。水拍靑天大海來。西日飢鴉寒自曬。北風候鴈遠相哀。人間形役何時已。又是秋光客路催。</text>
<title>又用前韻</title>,<text>百里長程三日回。秋風騎馬病懷開。寒江水凍魚龍蟄。故國天長鴻鴈來。不是飛騰猶有志。每當搖落自生哀。誰憐五斗前逋重。坐受公門百事催。</text>
<title>安邊府。拜王父碑閣。</title>,<text>鶴城之府其來久。自古非無賢太守。靑山無語水東流。惠化茫茫無處所。我家遺愛尙能識。不爲無助碑三尺。歲久年深塵撲面。風磨雨洗苔侵迹。我來淮陽幸比境。鳩材募工謀其閣。邑人趍事不日成。可知餘化今如昔。我今瞻拜坐碑前。秋光滿眼皆遺躅。欲去還來久彷徨。分付邑人無毁傷。爾祖爾父立此碑。爾忘父祖碑可忘。</text>
<title>飄飄然亭。敬次王父板上韻 二首。</title>,<text>高亭蕭灑絶人烟。王父前遊七十年。勝事祇應傳北路。孤生今又渡南川。歸人百感臨寒水。去鴈三聲入遠天。白髮蒼顔扶醉日。居民猶說使君仙。城郭蒼茫帶夕烟。古亭人去幾回年。秋山不老生微雨。喬木無言閱逝川。湖外故阡空宿草。世間流序又寒天。滄桑往事無由問。笙鶴迢迢羽化仙。</text>
<title>冬雷</title>,<text>燁燁訇訇何所如。純陰時氣孟冬初。卽今人事能無失。從古天灾未或虛。當夜聖王憂不寐。滿朝賢宰計安居。銀臺曉漏承宣至。明燭謄傳故紙書。</text>
<title>山村 二首</title>,<text>甕大圓瓠黃兀兀。簷齊高粟白峩峩。雪中飽臥誰禁得。金帳羔兒不願他。白犬閒行黃犬吠。小牛奔躍老牛眠。村翁八十頭如雪。家後陽坡課糞田。</text>
<title>病齒之動搖者。又脫而落。食飮甚妨。語音頓變。不勝傷感。口號書長篇。</title>,<text>年來老形無不具。皮皺肉黃頭仍禿。直是蕭然一老翁。妻驚子嗟今非昔。幸有兩齒能無病。對食往往决乾肉。形隨氣脫奈爾何。熱剝風損兼虫蝕。一齒二齒三齒落。噫盡之矣三十六。犀瓠何關減風儀。狗竇不妨來戲謔。只是三月忘味歎。不待在齊聞韶樂。少年健啗如狼虎。翁乎雖羡何由得。珍羞盛饌我何有。却坐投箸長歎息。是以凡人有恒言。死不可惜老可惜。我有明鏡可代眼。我有拄杖能扶腳。開聾之酒拭髮石。苟乎云爾皆人力。獨於齒落技則窮。已矣齧肥吾相薄。我聞蓬萊學仙人。粲然一笑齒如玉。箇中眞訣秘不傳。一粒不與塵人食。悵望仙風不可見。落日佇立空凝矚。神丹倘許故人分。明日拂衣追眞躅。</text>
<title>七歌</title>,<text>有客有客字繼之。少不自量頗自期。文章道德高不得。富貴功名薄不爲。紫綬銅章映白髮。淮陽太守官無卑。嗚呼一歌兮歌且笑。歌乎笑乎心悄悄。有兄有兄相爲命。伯仲季兮三人傡。伯兮文章自超絶。仲兮氣宇亦殊夐。茫茫宇宙一身孤。獨立搖搖如不定。嗚呼二歌兮歌漸苦。歸鴻向我鳴如訴。有妹有妹在湖城。前月書來傷我情。夫死從子子不慧。三百里外依其兄。其兄宦遊歸不得。天寒歲儉誰爲生。嗚呼三歌兮歌亦悲。人無奈何天所爲。有妻有妻貧亦樂。頗知禮貌無徧讁。雖無徧讁獨不愧。十年計拙無衣食。行矣携手出門去。吾自耕田汝自織。嗚呼四歌兮歌浩浩。好山好水吾將老。有子有子有四子。子之不敎父之耻。莫知其惡古有言。眼前立立心常喜。世間能事皆爾事。何憚不爲爲則是。嗚呼五歌兮歌始放。我所不得於爾望。獨上高樓望京國。白雪紛紛滿山谷。王粲寧爲去國愁。賈誼不作憂時哭。濩落眞成可笑事。衰遲終作何如客。嗚呼六歌兮歌欲變。天風颯颯吹吾面。松湖老翁不知何許人。平生不解憂眉嚬。爾無才德可匡時。爾無智力能謀身。直是人間百無能。生長老死太平春。嗚呼七歌兮歌已終。不知何許松湖翁。</text>
<title>落齒</title>,<text>病齒年來多毁傷。當門二板又今亡。長歌每怕旁聲漏。細嚼常愁舊味忘。已判殘年惟恃粥。自憐初志欲持粱。惜生因得謀生術。先弊由來戒在剛。</text>
<title>長楊有檢獄之行。和川途中口占。</title>,<text>峽氣沉陰半晦明。暮天飛雪莽縱橫。楓林葉脫寒無語。石澗氷穿細有聲。野色蒼茫孤鶴去。村情搖落點烟生。愁來欲以詩排遣。詩不遣愁還不平。</text>
<title>立春 二首</title>,<text>老妻伸紙索吾詩。今日祝春宜以詩。已判餘年一二十。吾無所祝又何詩。始以無求不作詩。春神或恐怒無詩。不求有福求無害。求不如人可有詩。</text>
<title>鳳逸菴。携李大中 命權 及三兒。作軟泡會 二首。</title>,<text>登登山路盡。蘭若出林端。客抱何時好。民憂是日寬。入雲松影直。穿澗磬聲寒。擾擾風塵子。應將黛色看。諸天何處是。我坐已雲端。臥閤身如蟄。登樓眼忽寬。佛心流水靜。僧業古松寒。指點經行地。明朝拄笏看。</text>
<title>除夕次高蜀州韻。示兒輩。</title>,<text>朝來行走夜來眠。來日應知去日然。去去來來日又日。從今以往幾回年。</text>
<title>次金性汝 善材 韻</title>,<text>白首交州尉。逢人但說山。公堂知日永。僧牒報春還。仙分應非薄。民憂好是閒。遙憐西澗友。乾沒惱塵顔。</text>
<title>李君采白搆小齋。扁以庸謹。有詩六篇。道爲學次序。次韻以贈。</title>,<text>心爲萬化主。人力到天成。豈有微塵涴。常如古井淸。操存功乃得。助長病還生。君子斯爲懼。閑邪必以誠。其二聖則生知是。吾儕在力行。工夫寧間斷。趨舍要分明。若到惺惺地。如臨坦坦程。何嘗求不得。但恐學無誠。其三暗裏人心肆。空中鬼眼明。道非殊顯隱。學貴並知行。所以分邪正。要須識重輕。歸來對方冊。先覺有朱程。其四有美蓮亭子。能知自我明。鄕閭爲善士。經傳得先生。天賦初何異。人功卒乃成。勖哉休自阻。萬里可徐行。其五名堂示自警。臨水小椽成。聖訓尋常顧。良心次第明。苟無眞力量。應負好平生。不必求高遠。皆從這裏行。其六可笑松湖子。冥塗擿埴行。年齡雖老大。心志尙浮輕。未得沉潛力。徒懷慷慨情。不須愁日暮。秉燭向前程。</text>
<title>次韻贈朴生賢揆</title>,<text>湖上從遊歲紀三。燈前白髮兩鬖鬖。東風吹送池塘夢。春草靑靑錦水南。</text>
<title>滄浪亭。次板上韻。</title>,<text>滄浪亭下扣柴扉。處士幽居俗物稀。四壁濃陰花近座。一林空翠露生衣。聲傳遠壑蒼松老。影落淸波白鷺歸。五斗宿逋今欲了。可能分我釣魚磯。</text>
<title>仙遊亭。次板上韻。</title>,<text>人道神仙豈有哉。如何天作此亭臺。長風萬里催歸去。明月三更暫下來。羽化無非烟火外。樓居何必海瀛隈。松湖老子眞緣在。徙倚危欄半日廻。</text>
<title>寄潭陽宰李子由 箕重 求篛笠</title>,<text>五斗淵明宿債酬。春江欲問釣魚舟。長竿短棹皆料理。祇是斜風細雨愁。</text>
<title>淮陽漫詠 三首</title>,<text>天晴日暖樹陰移。花落空庭吏退時。莫恠使君眠不起。淮陽自古臥爲治。十月天風吹破衣。荒田刈粟粟苗稀。甁甖盡倒官倉入。歲暮空山拾橡歸。新秋崖蜜白如霜。未坼封房已聞香。久服輕身能羽化。蓬萊知是古仙鄕。</text>
<title>水端嶺</title>,<text>水端尋鳥道。木末聽人聲。如此危途在。胡爲遠客行。嗟嗟非宿志。默默感浮生。自笑歸田計。今年又不成。</text>
<title>山陽舘。次板上韻。</title>,<text>差喜林亭爽。如忘嶺路艱。蕭蕭風振壑。稍稍雨歸山。往跡孤鴻外。秋聲老樹間。悠然成小睡。分外欲偸閒。</text>
<title>昭陽亭。次梅月堂板上韻。</title>,<text>心閒常自足。官薄便如休。天地亭猶在。古今江自流。白鷗沙岸淨。黃葉峽林幽。焉得東峰子。同爲物外遊。</text>
<title>狼川道中 三首</title>,<text>宿鷺淨娟娟。叫鳴秋水渚。蘆花十里天。飛去不知處。肅肅天容淨。凄凄霜氣淸。西風吹落木。秋色滿孤城。霜落秋山紅。雨過秋水白。秋光滿眼來。百感東遊客。</text>
<title>族叔渼湖相公與其從弟綾州公 直基 及子 彥銖，姪 彥鏶 作楓嶽行。將以九月七日入山。余與維兒往赴山中。長楊途中。次維兒韻。</title>,<text>官齋十日病侵尋。秋思撩人撥不禁。可耐仙期孤雪岳。且隨僧牒入楓林。淸霜滿地歸鴻急。雜樹連天去馬深。再入名山餘債又。衰翁眞箇大癡心。</text>
<title>次族叔相公韻</title>,<text>山裏傳呼大相來。共嗟年貌不衰頹。始知平地神仙有。永述飛昇還可咍。</text>
<title>黑龍潭</title>,<text>楓崖朝日照紅光。影倒深潭百尺長。潭底老龍眠不得。半空雷雨起尋常。</text>
<title>次李原明 宜哲</title>,<text>吾儕老白首。世味飽辛艱。罪大不踰嶺。官寒猶臥山。相逢秋色裏。一笑菊花間。到底君恩重。寧爲戚戚顔。其二秋懷元自惡。嚴譴豈無惶。衰鬂千莖短。長程五日忙。言談頗有氣。詩句亦生香。喜爾風霜後。猶然舊倔强。</text>
<title>寄原明求和</title>,<text>落落明時諫大夫。暮年風采照京都。初心應在萬言疏。今罪可憐三字符。淸世隱憂明主遠。秋風嚴譴老臣孤。淮陽太守官如謫。相對無言兩白鬚。</text>
<title>又疊前韻。謝原明。</title>,<text>官居敢言薄。世路已知艱。百感逢新物。三時憶舊山。眼寒雲樹外。魂斷簿書間。一自君來後。愁時得破顔。其二久客吟衰疾。孤臣說悚惶。論心三夜短。感物九秋忙。白髮垂垂長。黃花稍稍香。愁來詩欲遣。詩不敵愁强。</text>
<title>復用前韻</title>,<text>無德無才官大夫。暮年簪紱臥仙都。君恩每愧微誠薄。時事常憂淺慮符。明日拂衣如可辦。春江垂釣未應孤。晨鷄九陌多秋雨。莫遣緇塵染素鬚。</text>
<title>近苦肺渴。烹五味子。和淸蜜桂薑爲茶。味頗香烈。分原明一壺。原明甚愛之。錫名曰淡紅露。因寄詩來。走和却寄。</title>,<text>燒鐺愛聽疎疎雨。倒榼疑生拍拍春。莫笑山翁康濟拙。箇中多少亦經綸。</text>
<title>原明疊前韻。更求紅露。次韻答之。</title>,<text>醍醐灌頂喚心神。五內敷腴欲發春。從此淵明眉不攢。北窓移榻岸巾綸。</text>
<title>和酬原明謫中記事之作 二首</title>,<text>蘭芝漸化爲蕭菅。章甫何由同越蠻。憐君讀破千卷書。十年奔走埃塵間。胷中欝欝匡時畧。眼前豈有蜍志孱。尺疏天門抗忠直。片舸曾涉重溟還。白簡風采暎暮年。胡爲匹馬又東關。人臣到處皆君恩。謫居猶得好江山。毗盧秋日發孤嘯。古人遺躅如可攀。長安消息杳何許。浮雲出沒終南鬟。男兒生世有不朽。何用戚戚爲愁顔。古來明主恩無薄。不日召君靑瑣班。官閣蕭條倚蓬菅。氓俗蠢愚如獠蠻。太守臥治成坐嘯。三年盤礴於其間。文移牒訴漫不知。閉門兀兀筋骸孱。薇垣學士吾老友。得罪明時匹馬還。故情垂老澹相看。官乎謫乎都不關。十月天霜木葉飛。歲寒心事惟南山。長安大道九天上。珂馬堂堂不可攀。正如村娘老白頭。無心學作如雲鬟。愁來口誦淵明賦。故山歸夢迷孱顔。名區吏隱猶不堪。可耐冠冕靑春班。</text>
<title>原明用東坡武昌西山詩韻。賦長篇二首見寄。有小冗留逋數日。朝來吏退獨坐無憀。漫筆走和。</title>,<text>飮不必君山千日醅。居不必桃源千樹栽。歲暮空齋悄獨臥。舊交零落惟寒梅。出門徘徊仰天宇。四邊氷雪爭崔嵬。誰家凍臥袁安室。何人醉上枚臯臺。老子當年亦有意。十年跨馬衝塵埃。不能隨人學擎曲。百憂紛集如山堆。歸來寂寂掩荊門。重圍欲决無樽罍。由是蹉跎老白首。短褐飄泊天東隈。山中舊伴報書來。雨後漁磯長碧苔。風塵萬事入孤笑。忽忽三冬門不開。十月天風吼屋角。雪中時聞山木摧。寒齋夜燈讀周易。一聲何處千門雷。人生六十亦奈何。鬂毛颯颯秋風來。愁來欲奏陽春曲。老鴈爲我鳴聲哀。我無綠江葡萄醅。我無朱門桃李栽。病木支離臥空谷。春色無心爭柳梅。憶昔吾年二三十。心中自許頗嵬嵬。上之文章煥皇猷。下之言議驚省臺。不然端坐讀聖經。淨洗心境無纖埃。年來素計皆落落。白首奔走紅塵堆。固知圓枘難合鑿。可道傾甁不耻罍。峽邑爲官出下策。衙門愁絶荒山隈。歲暮牢關縮如龜。經旬不踏門前苔。山田霜早粟米貴。滿目民憂眉不開。獨愛孤松秀冬嶺。歲寒不受霜雪摧。向來抱負欲如何。而今勞拙官封雷。長歌浩浩望天地。萬事不如歸去來。歸去來欲歸不歸誰牽挽。日暮途遠良可哀。</text>
<title>和原明韻。送北伯趙和叔 明鼎。</title>,<text>牙旗高擁出藩方。邊月光搖鵲印黃。歲暮關山歸夢遠。時淸江漢雅歌長。固知風俗非南土。須信朝廷重北荒。自笑迂儒老白首。百年書劒兩茫茫。</text>
<title>次渼湖相公寄示韻</title>,<text>楓樹林間花樹會。人誰如我入金剛。十年已謝樞衡重。三日還無簿牒忙。自喜從遊愜心賞。敢辭吟諷托篇章。巖頭大字須深刻。勝事山中不可忘。</text>
<title>原明復用東坡建茶詩韻。咏紅茶。次韻答之。</title>,<text>老夫久抱文園病。淸晨小爐烹新茗。借問烹茗有何好。箇中眞趣人不省。風罐朝日雀噪簷。細響騷騷已可聽。蜜甘非如小人交。桂辢爲有君子性。金鐺亂點瀉紅玉。味絶香奇兼色正。三更病渴杜陵翁。從此不愁冬夜永。溫如公瑾飮人和。烈比子產治民猛。願以淸凉變夏畦。榷利寧憂同稅礦。文菴老逋來擧杯。喜色忽破愁顔冷。爲言此物三絶具。不比橘酸與鰣鯁。用以滌穢因養神。不負吾行謫淮嶺。葡萄欝金非不美。自有朝令如畫餠。枯腸幾夜響漉漉。老眼今朝光炯炯。羔兒金帳不須說。雪水宵來應滿井。瓊漿分飮又何求。上天茅龍非可倖。可笑黃岡㭨子酒。闊領裁衣愁盖癭。</text>
<title>次原明韻。送鍾城守趙孝承。</title>,<text>憐君歲暮客遐方。簾外飛沙滿目黃。恩補不須愁地遠。壯遊應已識天長。邊城日月非中國。夷界山川是大荒。自笑書窓老措大。桑蓬初計墮茫茫。</text>
<title>金性汝內輓</title>,<text>性汝哭賢妻。書來多苦辭。自言於人世。百窮皆有之。哀哀永感痛。孑孑終鮮悲。出門常獨立。又無朋友知。歸來向屋中。笑語聞怡怡。平生一知己。到老托心期。云胡命不淑。棄我忽如遺。人皆有夫婦。夫婦如吾誰。耽羅絶海中。苦竹天四垂。與子携病母。萬死同扶持。女子情可忍。丈夫心亦隳。非人所能堪。獨子無不宜。及歸尋故里。生事日凌遲。携手出國門。歲暮北風吹。天霜田不收。四壁寒江湄。旨蓄常禦冬。不令病夫饑。每誦偕隱歌。歸歟同惠而。吾計一何遲。子病先不醫。藥治豈如意。殯斂不以時。宛陵不是貧。尙有嫁衣資。湖阡草屢宿。已有先歸兒。母子同所歸。上下墳纍纍。團會豈無日。吾衰行且隨。極知悲無益。情到輒淚滋。哀哉徐淑人。婦德乃如斯。書爲女士篇。永垂閨壼儀。</text>
<title>族弟殷卿 彥摯 聞家兒漢維入侍蒙異恩。誦其感君恩三疊要和。盖殷卿雖武人。號能詩而曾任壺山。時亦被異數故也。次其韻寄示漢維。以寓感惶之意。</title>,<text>書來京洛不勝感。兒子重宸拜聖君。汝未立身吾已老。此生何以答天恩。一自深哀抱永感。微臣移孝事吾君。汝心他日應如我。未老宜思報主恩。恩言之下孰無感。在敵猶然况在君。子又生孫孫又子。生生世世此深恩。</text>
<title>有人詩賀兒子異數。次韻却寄 二首。</title>,<text>秋懷兀兀思云誰。木落鴻歸北望時。兒子書傳天上語。千行感淚聖君知。兒年猶未免童狂。不信如今已上庠。自得筵褒恩罔極。愧無庭訓學通方。敢將厚望期癡子。祇恐殊知負聖王。明日九重仙唱下。汝心應似我懷長。</text>
<title>披香亭。次板上淸陰韻 二首。</title>,<text>荷心雨過露珠漙。風送淸香入畫欄。桃李乾坤誰汝愛。濂溪秋月古今寒。湖上危亭勢若飛。坐來香霧欲生衣。千葩倒水搖紅錦。剛喜奇觀趁夕暉。</text>
<title>德坪雨中記所見</title>,<text>姑櫛兒頭翁坐床。滿籬瓠葉雨聲長。門前車馬休呵叱。判不吾閑換爾忙。</text>
<title>壬午十一月。以騎堂入侍帳殿。特旨拜羅州牧使。州方慘凶。民將盡劉。承命疾馳赴任營賑。甲申三月還朝。途間用老杜北征韻述懷。</title>,<text>時維壬午秋。南民運不吉。沿湖一千里。九空於十室。錦城灾最酷。民命迫無日。雖有光明燭。無由照圭蓽。廈氈憂未已。廟堂計安出。王曰民戚休。係在官得失。汝往活羅民。不活歸拜勿。恩命益諄諄。愚衷倍切切。拜辭出宮門。南望心怳惚。任大而責重。心知殘命畢。才非根別器。性又柱膠瑟。人謂刃可解。我恐指則血。何敢計利鈍。惟當限湛滅。夜行衝霧露。晨邁涉巖窟。峩峩雪山橫。浩浩氷江潏。天風吹客子。拂拂征袍裂。只爲王事重。遑遑不停轍。羅民泣且言。父母來可悅。採野無麻菽。拾山無橡栗。雪風寒透骨。凍面雜蒼漆。安得鄭監門。畫圖陳情實。回思受命日。未敢言才拙。窮閻與絶村。匹馬身出沒。凡係民利病。不敢遺毫末。夜燈親簿書。吏奸防漏穴。苟活萬飢口。何惜一病骨。祇是倉腹枵。無以延歲卒。四顧心茫然。赤立公私物。詔發北東穀。舟楫多如髮。陽春布惠澤。愁雲爲解結。父老祝聖恩。感極相嗚咽。歡聲殷春雷。喜氣排凍雪。門開皷三通。太守已巾襪。點簿民齊肩。唱籌吏跪膝。計口人一升。老弱其半折。粒粒包君恩。女裙男以褐。歸來向妻子。凍灶回春日。㝡是流離子。飢餓兼寒慄。廣庭分設糜。鶉衣鴈行列。病羸先調護。遺漏細爬櫛。尙慮恩未普。添錄無還抹。環州幾萬戶。戶戶恩波闊。民命雖延活。民力已急竭。却恐秋成後。復有官長喝。恩呴無感祝。寃訴有喧聒。誅求豈得已。惻愴不可說。雖然是爾職。莫謂恩未卒。下而民望塞。上而宸憂豁。歸歟病太守。吾事已了訖。不願粱肉美。不願廈屋突。浩浩出東門。蕭然我馬匹。民情君莫道。歸意吾已决。高帽在短簷。不去必狂疾。吾廬吾自臥。吾樂誰能奪。區區身外物。棄之如毛拔。州人莫相送。我行在明發。請看臥地石。半是頌德碣。三年朱墨堆。幾乎愁余殺。假令有去思。能至幾日月。尙有三宿戀。可去不可絶。臨歸有一言。願與州人別。自古聖王世。民不怨離析。所以鉅橋發。首在誅褒妲。爾生三代後。幸逢吾王哲。父而子而孫。世世勉忠烈。苟不吾言信。天威不汝活。我是朝廷臣。歸去入禁闥。人情與物態。細細陳天闕。從今年屢豐。不憂生理缺。勿謂天高遠。下情自上達。</text>
<title>長城道中</title>,<text>三年南邑病支離。政未能成計轉非。錯節盤根才不逮。短簷高帽事多違。徭煩可柰流逋衆。祿厚惟慚報答微。見說故山春欲老。錦城雖樂不如歸。</text>
<title>長城逢柳生輝星。誦傳金稚明蒙宥北歸詩。漫次其韻。</title>,<text>六年生度蘆山北。詔下知君泣滿裳。自是臣衷天日照。不關時象雨風狂。殊恩可但推先烈。聖意應憐死異鄕。聞說一門三第出。理無終盡剝餘陽。</text>
<title>泰仁道中 二首</title>,<text>南來北去此何人。過了秋冬又復春。莫遣前呵驚鷺睡。羡他猶是自由身。城西卜宅聞新移。兒子承家布置宜。何事主翁歸不得。有詩長是欲歸思。</text>
<title>送安士正 杓 赴燕 二首</title>,<text>百感悠悠梁甫吟。城西小築閉門深。秋風送客中原去。誰識男兒一片心。燕京自古帝王州。八月仙槎河漢流。皇極殿前蹈舞日。雲端天子大明不。</text>
<title>送趙正甫 靖世 宰丹陽</title>,<text>擾擾生涯六十春。至今餘債在尋眞。明年楓葉蘆花日。門外停舟是故人。</text>
<title>斑竹杖歌。贈朴有道。</title>,<text>湘江十月天雨霜。兩岸竹樹森如束。大榦蜿蜿走老虬。小榦瑟瑟鳴寒玉。松湖老翁見之喜。蒼苔古節連根斲。金花紫藤爛成文。好事山童加繪飾。學士靑藜豈足云。仙人綠玉差可敵。城南老友頗好奇。一見摩挲手不釋。老夫年來病不出。不妨贈君成癡癖。恠底從前勃窣翁。天風颯颯生兩腳。歸來向家誇健步。家人大笑今非昔。杖兮杖兮好山好水時去來。莫學濶步靑雲客。好山好水佳可賞。靑雲世路多傾覆。</text>
<title>又次有道見贈韻</title>,<text>自笑求閒未得閒。此來天許一身安。烟霞舊癖今猶在。城市幽居古亦難。穿石逶迤通小徑。開林隱約納重巒。南厓老友時相過。垂白無言坐菊欄。</text>
<title>梅花八絶</title>,<text>盈盈獨立歲寒天。戲蝶狂蜂不受憐。疑是漢濱逢靜女。弄珠歸路望嫣然。含嚬含笑悄無言。報道南枝已返魂。忽漫紗窓疎影到。佳期只在月黃昏。長安十月氣蕭森。虐雪嚴霜萬樹心。空谷幽居人皎皎。臥看天地入窮陰。晩節寒香各自姱。梅兄菊弟較誰多。傲霜獨立雖差强。風雨重陽柰爾何。入歲氷心兩自知。山翁臨老托幽期。春來恐有尋芳子。莫放餘香續續吹。病鶴孤眠倚斷査。月明淸影兩橫斜。山中妻子閒生活。宛是西湖處士家。前宵深雪壓輕枝。脉脉遲遲惱遠思。祇恐魂飛關外戍。月中羌篴盡情吹。桃李未花君獨花。桃紅李白柰君何。人間又有調羹事。結子靑靑欲滿柯。</text>
<title>梅閤並養山茶。先後開花。</title>,<text>紅花又傍白花開。次第山家消息來。只恐箇中心事別。一春香艶兩相猜。</text>
<title>梅閤稍廣。又藏薝蔔。夏花而冬實。寓感追書。</title>,<text>六出花開六月時。如何陰蘂發陽枝。無中有有元天象。一理相生知者知。</text>
<title>十一月十八日。家姪漢鼎有故不得來會。有詩相示。漫次志感。</title>,<text>晬辰非可樂。何必獻詩章。宇宙孤生在。兒孫百感長。吾家元奕世。汝輩幸充堂。不學隳先業。歸求萬卷黃。</text>
<title>乙酉立春</title>,<text>殘年淸福臥西臯。百拜東皇餉老饕。好客豈如無客好。高官未若不官高。朝窓舊課詩書易。晩圃新工杏李桃。門外風波三百丈。可能搖我午眠牢。</text>
<title>上元</title>,<text>臘盡春回尙擁痾。良宵十五又虛過。兒孫雜戲燈前笑。家國繁憂枕上歌。往日悲歡皆可已。今年風雨欲如何。南豪北富昇平樂。第幾橋頭月色多。</text>
<title>紀兒作渼上負笈之行。漫書以戒之。</title>,<text>棄爾初心圖爾新。歸來刮目對鄕隣。如令父敎徒過耳。安用師言更切身。學業自當隨力量。容儀先可着精神。今年明歲悠悠度。三十居然失步人。</text>
<title>次禮甫韻。送其寧齋就直之行。</title>,<text>滚滚悠悠歲月闌。大賢之後好孫難。詩書庭下家聲遠。松桂林中宦業寒。未信今爲優學仕。不妨先作讀書官。人間歧路多傾覆。須記危舟泝大灘。</text>
<title>差祭先農壇。歸路口號。</title>,<text>二月風如箭。春耕又失農。始芽憐細草。獨秀許孤松。凍屋鷄應懶。氷溪馬不恭。天時有如此。民國意重重。</text>
<title>竹軒金公 民澤 改葬輓 二首</title>,<text>荒原宿草蘆山陰。皎皎貞臣不死心。聞道舊和重出世。人間餘淚又辛壬。通家舊好自心知。目下滄桑萬事悲。和淚題詩遙相紼。依然香谷拜床時。</text>
<title>次朴進士柱承甲申志感韻</title>,<text>天經地紀大倫常。不敢明言只暗傷。中國衣冠何甲子。東風草木又天王。君詩尙有春秋義。吾土誰非日月光。一理循環無不復。九重方講下泉章。</text>
<title>金進士  輓</title>,<text>名門世德日蕭然。春雨安陽上舍阡。天以優閑供晩景。人將英妙說當年。朝無死友身將隱。家有賢兒業可傳。浮世百年存沒感。城西舊宅落花前。</text>
<title>柳左尹 謇 輓</title>,<text>君歌我嘯兩忘言。三十年來一味敦。芳草落花春滿地。不堪重過巷西村。</text>
<title>金知樞 相紳 輓</title>,<text>省院周旋躡後塵。豈無朋輩獨心親。通衢快步多新貴。衰世完名有老臣。天爵何曾爲達宦。地仙終是在閑人。意中家國悠悠事。留與賢兒早出身。</text>
<title>沈溫陽 士希 輓</title>,<text>龍門山下送丹旌。十月天霜鴻鴈鳴。風雨凄凄寒士屋。江湖滚滚大家聲。升沉早已隨吾分。用舍終須見世情。最是溫溫如玉操。莫爲先後上延英。</text>
<title>盆菊</title>,<text>十月風高霜落時。朝暄相對兩三枝。東籬處士悠然意。花不能言我自知。</text>
<title>次洪雲長 象漢 壽席韻</title>,<text>化旭舒長壽域臨。祝親多是感君吟。高門盛事同前後。聖代殊恩曠古今。豈比庭酺三日飽。已分宮爵萬年斟。雙緋弄雀尤稀世。餘慶方知舊積深。</text>
<title>同庚人次香山甲寅除夕韻見贈。而首二句則用香山語。感其年歲之相合也。遂次韻以呈。而首二句因用不改。以示同感之意。</title>,<text>三百六旬今夜盡。六十四年明日催。古人今人長去去。舊歲新歲苦來來。添衰已任垂千丈。惜別何須餞一杯。可想明年又如此。莫辭行樂及春開。</text>
<title>摠府直廬。次趙和叔韻。</title>,<text>直並深嚴地。官聯宿衛名。風霜政搖落。星漢亦澄明。歸鴈何無信。候虫也有情。夜深軒得月。移席近前楹。</text>
<title>鄭知事 纘述 輓</title>,<text>大華山前秋草原。西風送葬舊將軍。長城北塞山多藿。緩帶南洋海不雲。豈有良田遺後裔。獨留雄劒答吾君。門前揖客頭如雪。哭送丹旌淚滿裙。</text>
<title>次閔生 孝昌 韻 二首</title>,<text>白面書生喬木臣。可憐如玉亦長貧。無才士或空埋骨。有志人誰未拔身。螢卷十年開墨帳。蝸廬一日降丹綸。天時往復終如此。况有其先不食人。高臥西岡老退臣。朝晡粥飯不憂貧。何須戚戚催雙鬂。聊復悠悠了一身。門雪不妨埋屐齒。閤梅猶足岸巾綸。莫言林下無歸客。城市閑居亦有人。</text>
<title>自歎</title>,<text>漆夜人亂走。大抵多恠奇。朝來坐軒駟。呵喝天神疑。路傍信心人。裏面安得知。但道祿命好。又說地望宜。皇天有老眼。終是不可欺。</text>
<title>趙晦夫 重朝 以梅花詩二首見贈。走和却寄。</title>,<text>長安三尺雪。比屋白鱗鱗。大地皆成凍。誰家獨有春。閉門愁欲死。開閤笑方新。賴爾貧交在。雙眉不解顰。舊慕如蘭友。今逢似玉兄。白頭論妙契。靑眼對虛扃。悄悄燈懸壁。盈盈月滿庭。翛然空谷喜。疎影在西欞。</text>
<title>書梅閤 二首</title>,<text>七日雖云復。千門尙不開。朝來花數點。方信一陽回。結爲君子友。同守歲寒期。默默坐相對。燈殘月曉時。</text>
<title>立春日戲書</title>,<text>自喜山翁病轉蘇。今年健似去年無。試看雪坼氷消後。日上花園不用扶。</text>
<title>二閑亭卽事</title>,<text>山家無日不從容。午枕遲遲睡味濃。臥看庭松人影掛。樵歌相答下西峰。</text>
<title>知足堂八趣</title>,<text>疎枝老榦影橫縱。新月初昇掛古松。忽有微風來攪樹。居然平地跨癯龍。右疎松步月山水淸音韻士知。笙簫行樂達人宜。誰如老子風軒上。臥聽凉竽送四時。右古栢聽籟厚種深埋物性然。芥孫薑母各隨田。秋來一飽便便腹。不羡何家日萬錢。右掃雪種菜花時得雨動經旬。待雨移花亦苦辛。借問移花何所用。花開欲老太平春。右帶雨移花霜摧露折委泥沙。君子花於衰世何。養得枯根如許大。主翁堪笑苦心多。右盆池養荷春天桃李競繁華。十里東風富貴家。何事盈盈開雪裏。與人相伴作生涯。右紙閤觀梅經史諸家讀讀通。大兒聰俊小兒同。衰翁晩樂於斯在。臥聽夷然日已中。右朝窓課讀帝覇皇王一局棋。征誅揖讓竟何爲。晴窓睡罷看兒戲。蝸角營營勝敗時。右午枕看碁</text>
<title>林進士垕謫來象山。次三淵韻四十餘篇見寄。和其首篇示之。</title>,<text>今世攻詩子。鮮能兼質文。蟬噪喧亂樹。鬼語雜秋墳。只是心嘔血。何曾手抉雲。晩讀淵翁卷。一空凡鳥羣。</text>
<title>次韓生士漸 命鴻 咏懷詩</title>,<text>少日志經綸。讀書窮夜晨。如能保志尙。判不怨沉淪。兀兀臥窮廬。嘐嘐學古人。比如薑桂枝。百折猶含辛。梅花暗送香。起來嗅淸眞。試問他澹泊。何似吾心身。微風送晩篴。富貴滿四隣。其二淸流濯我纓。高岡振我衣。詩書我所樂。聖賢我所依。以是心愉樂。未嘗憂寒飢。深淵魚自樂。茂林鳥亦歸。物性還如此。人生良足悲。浩然發長嘯。逸興天外飛。秋風江海上。達生知所歸。其三我家西臯下。家後有圓岑。雖無泉石勝。亦有松菊林。有時成孤往。舒嘯撥煩襟。浮雲西北來。庭際散輕陰。莫謂烟火近。自無車馬音。階除睡相依。孤鶴會人心。其四南山有氷雪。東海無舟梁。川陸浩漫漫。日月高茫茫。焉得晨風翼。天際相翺翔。涓涓隔秋水。美人不可望。人生諒無幾。鬂髮半成霜。招招君不來。耿耿心自傷。求之豈無道。但恐違天常。歸來對方冊。三復考槃章。其五讀書多不平。未足散幽襟。棄之登園亭。舒嘯滿四林。不言又不笑。無人知我心。知之亦無益。何用苦推尋。其六人生貴達命。貧富豈易心。逢時則鍾鼎。失意則山林。苟爲不揣本。寸木高樓岑。嗟嗟世間人。銖分較升沉。布衾煖舒足。吾樂誰能禁。其七少日學文章。妙譽滿京城。文或漢魏氣。詩亦晉唐聲。年來兩濩落。白髮臥郊坰。豈有笙鏞語。但作蚯蚓鳴。然猶抱奇氣。時或發豪情。長吟臥蓬戶。晴日素霓生。其八立春今朝是。晨興迎好賓。開門掃殘雪。下榻去宿塵。款款山鳥友。灼灼梅花神。相看坐默默。何者是主人。其九多言則氣損。疾走則步顚。年來玩此理。安坐養其天。貧亦不足憂。富亦不足憐。心安身亦足。習性還自然。幽居事事宜。朝日擁高眠。神仙只如此。何必求長年。其十境靜居仍僻。身閑事亦幽。明暗送夜晝。開落知春秋。南山帶晩翠。夕望何悠悠。自信生涯足。安問時序流。方知死則休。况乃生是浮。何必長勞碌。聊以暫淹留。時來北窓下。夢與羲皇遊。醒來笑欹枕。坳堂艤芥舟。其十一平生性傲兀。不能善容色。論交少心許。涉世多目側。以之立於朝。性又常棘棘。只堪長抹摋。何用相扶翼。惟其坦蕩蕩。心境淨如拭。十年讀古書。儘知眞得力。其十二生性不諧世。孤憤欝未舒。十年遊江湖。泛泛隨鳧鷖。時於蓬屋下。屈首讀唐虞。年來四方志。太半皆成虛。由來丈夫心。不以豐約殊。與其强不能。曷若從所娛。偶讀歸來辭。多與素心符。云何不能决。去留尙躕躇。其十三年來悟昨非。結廬在山阿。功名日以闌。鬂髮日以華。治世有逸民。可喜非可嗟。憂患已飽更。志願諒無加。人棄我亦棄。世於君平何。其十四朝而立丹陛。夕而投荒裔。功名餘日短。事業流水逝。古之達命人。超脫天人際。升沉固有命。去就誰能制。江湖秋水生。鷗鷺尋前誓。其十五松栢亦摧折。桃李豈英華。人生有榮落。大抵如園葩。雨晴論桑麻。豐歉講黍禾。餘生亦云足。歸歟故山阿。營營逐逐人。爲爾發長嗟。其十六布褐人謂辱。簪紱人謂榮。高墻匝華屋。富貴滿京城。言下霜露至。坐處風雲生。焉知局外人。欹枕玩其情。朝來坐默默。夜氣驗前淸。</text>
<title>丙戌立春</title>,<text>七十殘年已可知。如何又作祝春詩。羹藜飯麥三時足。問柳尋花萬事宜。兀兀興居閑老子。琅琅讀誦好孫兒。門前珂馬堂堂去。正是先生睡穩時。</text>
<title>金副學稚明輓 三首</title>,<text>不後非先事會囏。公時玉立在朝班。雙封短牘同披腹。萬死危衷獨犯顔。三黜何曾傷我直。一鳴猶足起人頑。由來聖世恩無薄。終使忠臣葬故山。氷雪鰲山歲六更。南人一口誦名聲。脩門尙結孤臣戀。宣室寧無聖主情。公以明時能不死。士於衰世或虛生。揚揚要路尸居子。靑史書來孰是榮。淸溪白麓日相隨。朋酒論交憶少時。風雨十年雙鬂髮。湖山千里一心期。哀詞欲敍平生好。浮世空深後死悲。過臘寒梅香滿樹。不堪抆淚篋中詩。</text>
<title>朴斯文灝少治擧子業。名於士友間。已而不得志。退居湖南之月出山。以息窩名其所居之堂。作詩以見志。余悲其有才而無命。次韻送題壁上。</title>,<text>長歌短笛臥山阿。從古湖南退士多。月出山前如斗屋。世無知者柰君何。</text>
<title>任狼川 贊周 輓</title>,<text>長安十月雨霏霏。江水東流君不歸。今日悼亡詩又作。當時托契友全稀。秋原松栢家聲老。古峽桑麻宦跡微。滿地黃花西郭里。可憐阿弟獨趍闈。</text>
<title>申都正 㬦 輓 二首</title>,<text>衰病年來斷過從。自然情誼兩相通。一名已屈才何試。三品雖榮道則窮。厭厭豈如今世士。休休常見大家風。雱雱雨雪東門路。哭送玄車士友同。兀兀愁居老病身。長安三日雪紛繽。孤生又哭同心友。衰世難逢可意人。閉戶自憐成塊伏。出門誰與話情親。歸來掩淚看庚帖。花甲今年復一春。</text>
<title>李知事 墣 輓</title>,<text>自吾年垂六七十。少者見之稱老壽。肩隨兄事尙無多。况於先人舊執友。尙記前秋薜蘿軒。目覩人間所未有。某水某丘某日月。字呼朋遊曰某某。金貂几杖迭趍拜。半是當年床下走。正如遼陽老仙歸。歷歷童遊塵劫後。康衢烟月太平象。知自平陽聖人后。平陽聖人坐垂衣。曰汝來前親執手。君年望八臣滿百。借問此事古有否。以汝之壽壽吾孫。官汝之孫汝其受。臣拜稽首感君賜。安車駟馬湖之右。湖山百里白日長。聖恩如天臣不負。歲十一月公不起。超然乘化遺塵垢。天上羣仙拍手笑。笑爾塵緣何太久。時乎順乎皆夫子。其去其來曾不苟。人生生死當如是。何必悢悢悲且疚。鮮民百感題蕭輓。目斷湖雲悲白首。</text>
<title>南惠叔 迪寬 輓</title>,<text>人禀五運以爲生。五運不齊命不同。或於錦茵或泥溷。譬如樹花開東風。若以得失論其人。古來賢智無貧窮。楊江上峽深復深。手斲黃精何物翁。功名富貴許多事。白首歸來四壁空。長安大道車馬走。半是撫頂床下童。人生榮落乃如是。老眼皇天眞不公。峩峩三尺學士塚。萬事悠悠江水東。孝子書來求我詩。謂我舊遊從吹葱。詩成欲寄淸風去。一鴈聲斷江雲中。</text>
<title>次安判尹 允行 回婚宴志喜韻</title>,<text>人家早結好因緣。偕老誰無願百年。豈有八旬雙命誥。同臨一日再牢筵。賓儀秩秩傾簪組。孫舞蹲蹲合管絃。不是純心膺厚福。未應尊爵並人天。</text>
<title>又次恩賜木鴈詩韻</title>,<text>六十年前日。嗈嗈及旭來。恩天又飛下。非是等閑廻。</text>
<title>趙台汝揖 榮進 追設生朝之會。會者凡七人。其五同庚也。李汝明 翼鎭 首倡五言詩二章。次其韻付汝揖。聯而帖之。以賁殘年一盛事。</title>,<text>莫謂芳年度。須看化日長。頹然同七老。滿滿太平觴。君豈朱顔在。吾今素髮長。猶然舊豪擧。呼酒輒盈觴。</text>
<title>述懷</title>,<text>余今年六十有七。平生所經歷悲歡苦樂榮辱得失。歲久遺忘。十不能記其二三。夫人生泡幻也。世故春夢也。顧此種種俗累。眞佛氏所謂多生惡業。何必追理於年迫日索之後。以益其煩惱也哉。然而子孫之追慕。如見於祖先者。只在於平生事行。念余早孤零丁。常以家間無先世紀實文字爲至痛。今餘年無多。一朝歸盡。名與蹟而俱茫昧。則子孫之茹痛於他日。必如余今日之心。玆作述懷詩。追記一生事蹟以遺之。自今至死日。又不知當爲幾何。而其卒於無聞則大抵可知也。亦何必隨事隨記耶。只取敍事。一寫千言。非以詩也。覽者知之。癸未冬十一。月之十有八。吾以是日降。終南山下室。自在呱泣時。已非豐盈骨。父母亦言子。愛之常在膝。每謂禀虛薄。常憂病夭札。幸有小聰明。不至太愚劣。口授千字文。暗誦能不失。折木爲手戲。作字十六七。父曰是子才。對客常誇說。非敢望成立。或冀有慰悅。讐年歲戊子。昊天降大割。先君竟違背。闔門罹酷罰。吾年最幼少。孤孤又孑孑。諸孤仰一母。母氏方泣血。牽連子女情。下從未忍决。蒙騃無所識。百事貽憂惙。母敎先柔慈。童習易驕泆。何曾識勤苦。但自喜奔突。南山最高峰。千廻常一日。九歲病秦餘。眼瞙祟肝熱。憂在玄花翳。恨無金鎞刮。幸賴藥收功。終得明視物。居然歲三四。忽已年十一。季父視如子。大傷棄天質。來汝授之書。課日無或輟。曾史學初卷。江鑑讀全帙。家傳文有脉。寸明啓厚窒。翰墨時出遊。伯仲相提挈。詞藻豈高妙。才調本凡拙。雖然朋輩間。不愧相頏頡。庶幾有進取。偏慈懸望切。天殃猶未艾。風樹痛又結。崩心又刻骨。天乎歲戊戌。俯仰一身孤。天地無因極。生不養以禮。歿未葬如式。子職都虧闕。傷哉貧病酷。相依三子孤。莫報雙親鞠。三霜延縷命。萬狀經荼毒。命薄灾因隨。禍酷病乃作。腸風時下血。腳濕轉成躄。益知生爲苦。元非死可惜。終然順其變。自恨頑如石。生復爲平人。病亦稍甦息。十九始有室。世家延城族。婦翁頗好義。邀我絲而穀。其情固可感。終是東亦客。維時世運否。朝象一翻覆。不自我先後。邦運屬陽剝。忠賢相騈首。士友皆重足。吾家久零替。宜無罹毒螫。積謗終爲累。季父關海謫。風霜震剝餘。無意居京洛。伯氏奉家廟。盡室因南落。可憐天方蹶。非爲土是樂。伯氏元飄梗。我又如萍泊。活水環一村。文鄕名錦北。同居數十家。士類多文學。有堂名文會。其制倣家塾。朝常隨隊遊。夕或聯床宿。便作幷州鄕。遂成杜曲宅。甲辰秋仲晦。季爺竟臯復。違拜已三載。承訃忽一夕。平生仰如父。情理宜奔哭。哀從戴星發。忍使其行獨。疋馬啓長程。路出弓王域。巖淵吊孤魂。蠧石徵遺躅。安在一時雄。可笑千年國。荒山寄大塚。落日來羣牧。玆行豈遲留。穿山又踰谷。始取逕稍捷。終虞路甚惡。千辛又萬苦。十顚仍九踣。夕陽登咸嶺。陰雲迷海曲。云何大罪有。此焉覊魂托。三更到謫舍。一弟依喪側。痛哭理歸裝。行事多艱棘。扶櫬向京都。嶺路愁傾仄。十日踰重關。飛旐梅山麓。歸來問家室。路分綠楊驛。入門聞呱呱。去時所在腹。瓦璋豈暇計。在余爲初得。十月哭臨壙。因之過三朔。哀兄侍奠餘。同我書經讀。十日了全書。背誦無一錯。天才或可稱。世運柰難卜。陽德理無盡。新化眼爭拭。羣邪紛退屛。元惡先誅殛。時乎理舊業。鉛槧始肆力。得非天所廢。似有魔相劇。宿痾兼新祟。沉沉日就篤。氣欝火隨升。心虛脾因弱。奇奇又恠恠。似瘧還非瘧。藥力豈扶持。醫方難指摘。形瘁骨因立。兀然如枯木。丁未子緯生。骨相頗完碩。病情雖難醫。家事幸有屬。貧賤又亂離。戊申三月逆。枝葉起湖嶺。根本藏輦轂。先之掛凶書。繼以傳悖檄。改頭復換面。誰賊誰非賊。始知醞釀謀。難用包容德。忠臣有賢裔。湖閫萬夫特。如何在轂胡。未防繞樑鵲。烈烈南八兒。何狀元不識。是州無降將。斫頭頭便斫。褊裨本卑微。氣節尤卓犖。方信國有臣。尤喜將得幕。時余在湖鄕。飄竄隨家伯。武星山下村。正安最深僻。妻兒消息斷。家國音書隔。時危丈夫淚。未嘗殊肉藿。凶焰豈能久。邦命未應革。如風掃落葉。大兵出安稷。湖孼先就擒。嶺魁繼報戮。妖腰與亂領。次第天誅伏。譬如燎原火。炎炎旋卽撲。宗社再奠安。景命於萬億。始爲門戶計。復尋文字役。省試雖屢捷。會圍輒見斥。人或歎遺珠。我本非抱玉。己酉大比科。兩解俱入格。春闈唱名日。蓮榜二等拆。阿從幸聯名。世或稱雙璧。叔父時在堂。晩景喜可掬。時當孝章諱。擧朝衣冠白。襴袍乍去身。弊貂還如昔。往來湖甸間。依然倦遊跡。鹿車自駒城。壬子月在菊。眷屬雖團會。生理益窘束。况逢歲大侵。百穀俱不熟。天風吹破屋。自笑生涯薄。何曾有徧讁。亦嘗謀旨蓄。十年成家道。劫運又癸丑。弱質兼重身。毒癘竟不淑。女兒年稍長。頗自知哭擗。兒子方七歲。未能持衰服。少女纔免抱。外氏托鞠育。薄葬寧具禮。吉地未暇擇。萬事無如命。一生何多厄。秋圍赴京國。士友相追逐。雖慚作文賦。亦能射大策。增別初解二。庭謁合考六。俄然竟不利。無柰窮命迫。竽瑟固不諧。棄之亦鷄肋。稚女病不救。證情祟痘疫。本非渠夭法。諒由吾薄福。無妻是曰鰥。有女誰吾適。忠原舊世家。送人通媒妁。雖無婉孌儀。頗有柔順則。是年十月日。文廟王獻酌。廣庭集多士。書題卽堂額。雲中臚唱下。云我金榜擢。仙樂擁飛龍。天香浮桂萼。堂后天點受。太室祭班察。積屈雖稍伸。能事豈云畢。自惟鮮民生。感極因成咽。漢山拜松楸。至痛心肝徹。南川省家廟。末第憂忝厥。迤路向忠原。合巹月纔閱。湖雲杳入望。我馬侵晨秣。伯氏已先歸。臨門喜容溢。吾已判窮奇。汝幸先發達。傳家勉忠孝。涉世憂顚跌。嘉林有先墓。路過琴江戛。琴江多近屬。樽酒家家設。萍蓬久落落。花樹今昵昵。爲作臯蘭遊。政値江天雪。千年釣龍臺。大跡今已沒。落花隨流水。舊蹟巖猶崒。漁人擧網得。大魚登潑剌。山窓風雪夜。情話到明發。先山隔一舍。明朝我馬跋。楸梧半古阡。先蔭何蕭瑟。單杯告餘慶。小孫賢科竊。市祖廟享地。七山松竹蔚。餘烈尙起敬。家聲藐余末。八忠省外塋。草樹尤荒缺。子孫今零落。四時無芬苾。歸鞭向京國。風雪程途濶。支離十上路。非復舊衣褐。重登四仙閣。地分益淸截。晩退隨豹尾。早朝含鷄舌。榮耀雖堪詑。盤礴非所屑。名塗旋偃蹇。素性奈傲兀。惟其無媚骨。是以多齮齕。不投槐院刺。又就金吾讞。添丁更有喜。五月生年吉。汝或能成就。吾已判臲卼。金泉古驛丞。又復爲貧屈。莫謂職攻駒。猶許恩乘馹。何嘗歎局促。是以長活潑。金陵老太守。豪擧心懷豁。言談常款曲。酒食多眞率。勸我金莖露。一醉動經月。聞道伽倻山。古來稱仙窟。聯鞭有醉隱。攀袂隨家姪。仙山遠縹緲。客興先超忽。筇投石逕斜。纓濯山溪澈。龍蛇石上字。仙跡猶不滅。迢迢吹篴峰。鶴馭來彷佛。暮投禪房宿。僧酒亦香烈。崇崇二層殿。嘿嘿千年佛。我來訂無生。浩劫金身屹。八萬藏經閣。云是如來訣。鳥雀不敢棲。齊東語難詰。歸驂路雙溪。形勝足相埒。眞仙去來地。事迹多怳惚。塵心苦未已。世故相牽掣。歸來臥空閤。仙夢如一瞥。兀兀官如寄。悠悠歲已闋。枘鑿理豈合。桂薑性本辢。人鉤我則弦。古來逢三黜。綽綽行當去。浩浩誰能尼。女兒年及笄。東床擇望閥。自是大賢裔。應非凡士匹。牽狗禮雖簡。乘龍慶可必。閉門常却掃。長者無車轍。生性愛淡泊。俗習羞塗抹。風埃日滿冠。無以宣壹欝。郊畿諸勝境。有意一窮覓。名山佛巖是。別界道峰亦。况玆三角勝。王氣所亭毓。及此閑暇時。塵胷宜一拓。同堂四五人。尋眞約已夙。聯翩出東郭。政値春陽曝。山鳥送款款。澗花媚灼灼。曹溪暫駐筇。高僧舊卓錫。飛流掛古今。百慮淸一勺。蘆原李年丈。一笑情親睦。禪窓一夜話。境與心俱寂。神僧舊居住。聖殿尤寥廓。水落流金玉。神功訝巧鑿。城裏舊黛色。不信身登蹠。聞說西溪洞。東峰廟貌侐。我來瞻遺像。淸風灑塵臆。如何聖人世。獨立耻其粟。人或笑狂癲。公豈耽緇禿。求仁又何怨。斯義亘不忒。高高萬丈峰。壁立天中踔。巖巒儘奇壯。水石何幽閴。春風魯狂生。霽月周茂叔。東方二大老。遺廟餘丹雘。至今吾猶人。當時道何隘。蓬蒿走千歧。鉶豆留一脉。暮道吾生晩。百感雙淚滴。東門上北城。入天三峰簇。城形儘周遭。山勢亦重複。廟堂眞長策。天險豈虛擲。堂堂僧大將。高坐擁旗纛。胡來滿城下。重關豈能搤。書生何與江。慷慨雙腕扼。相携下石逕。路由西山崿。長松礙雲日。爽籟生巾幘。淸流鋪白石。散落如珠箔。誰家有畫閣。蛛網封塵鑰。主人來不來。遙飛勸一爵。夕陽在歸路。遠峀輕烟羃。蕭然臥窮巷。城市如丘壑。出門天地大。誰能長齷齪。坡山候從氏。因理西遊屐。泰兄梅湖來。匹驢鞭先着。禮卿許聯袂。遠聞爲躡屩。微風衫袖輕。細雨街塵肅。淸詩迭唱酬。雅言雜諧謔。花亭寄曠感。臨江俯層壁。乘舟泝危灘。院宇依江闢。春風七分貌。文成學力卓。桃源訪表兄。晩飰具野蔌。興亡訪古都。馬首來松嶽。山河臺滿月。天地橋善竹。無樹起悲風。也字千年局。繁華付春夢。覇氣餘秋栢。愁雲杜門洞。欝欝忠義魄。蒼茫五百年。秋風牧童笛。寒江掠水鷰。落日歸柱鶴。留相有舊誼。候問相絡繹。餉我送酒饌。導我命廝僕。天磨遠入望。路出東門直。城門四十里。石路連舊築。國力一何壯。麗社今已屋。携筇問故事。迎拜厖眉釋。留客不世情。山蔬味勝肉。一水環寺門。曲曲鳴琴筑。先輩經過地。山水尙生色。挹老今已遠。雲翁尙可憶。行登泛槎亭。仰看朴淵瀑。鞭龍事蹟荒。掛練形容的。飛沫散爲霧。怒勢舂成澤。恨不登廬阜。較看幾千尺。出洞猶回首。驚魂招辟易。華藏問舊寺。樵逕愁犖确。誌公有法相。骨乘餘舊閣。鹽柱半已傾。鐵瓦曾何益。旃檀香已古。貝葉字亦蝕。可憐麗王像。剝落留片幅。佛力豈護持。王氣已消熄。沉吟感人代。歸路詩盈橐。迎門妻子笑。依然復塵俗。官方有新制。仙寢備末職。極知官無卑。但恐才不塞。孟冬子又生。吉夢珠盈握。病鶴方垂翅。何由生鸑鷟。自此三數年。閉戶惟方冊。門前宦海波。涇淸混渭濁。焉知馬得失。莫卞烏白黑。於焉養聲望。亦非心所欲。非南又非東。大防元是蜀。誰能仰人喉。聊以駐吾脚。西郊文武閱。天顔臨肅穆。東西列靑襟。左右懸粉鵠。烏帽赴白戰。盛事聳瞻矚。傾都士女出。觀者分兩翼。斜日拆天榜。芳名又仙籍。大庭儀衛肅。錫馬在日翌。季夏有親政。新通乃言責。薇垣時有臣。狂言天怒觸。心方憐戇愚。罪豈辭含嘿。多慚諫爲官。敢恨譴至削。嚴威本無竟。恩除旋相續。自此臺省地。來往無安席。差祭走廟享。問事忝庭鞫。棲屑備萬狀。功名供一噱。長兒承宗祀。法門取正嫡。老婦又分娩。兒生無副坼。新迎婦窈窕。又得兒岐嶷。衰門慶荐至。眇福心尤惕。不盡餘生痛。又遭伯氏慽。湖庄捲入洛。盖爲傷離析。我貧許同爨。我病親調藥。塤箎迭唱和。杯酒相酬酢。一醉嗟不起。窮鬼竟肆虐。平生長枕樂。已矣今冥漠。疾病又死喪。世念已隕穫。惟餘一片心。耿耿死主辱。忠逆一大案。覆載五巨慝。聖德雖包容。臣義惟沐浴。三司合懲討。五臣同蓄積。天討竟未快。寸忱徒自激。家憂未敢顧。子痘云方劇。三兒纔向甦。二豎旋乘隙。三旬臥一疾。神瘁形因瘠。明离廁胄筵。責任在輔翊。惟其才湔劣。所以心踧踖。人看似揚揚。自視慚碌碌。生平立揚志。俯仰皆慚恧。無寧棄之去。安分謀菜食。生計何太拙。家業轉蕭索。元無地卓錐。暇論田負郭。古有爲貧仕。一道是亦或。君恩暎紫綬。廣平飛鳧舃。民社責雖殷。妻兒憂則釋。居然厭粱肉。不復愁饘粥。春盤雉流膏。秋稅蜂賦液。公餘午睡回。吏退庭羅雀。有時肩輿出。探勝窮昏旭。滄亭問隱居。淸臺訪仙籙。靑龍古寺下。臥瀑塵襟濯。秖是蓬山債。積逋猶未贖。吾來何太遲。羣仙應手拍。僧自山中至。云余楓半赤。仲氏適來會。同我整行簏。親朋有五六。去路無二百。西風吹滿面。灑脫如解縛。金城綰兼符。候吏迎笳角。披襟納晩凉。慶陽悵前約。暮投通溝宿。峽氓多淳朴。朝登斷髮嶺。擔輿或散策。借榻眠長安。石澗淸床簀。前脩有遊記。逕路頗歷歷。登登出雲蘿。去去穿楓櫪。業鏡徵荒恠。鳴淵瞰澄碧。須彌有古塔。可望不可陟。飄飄望高臺。天風生兩腋。午炊及表訓。石泉爽塵膈。斜陽歇惺樓。一山歸領畧。亭亭萬二玉。箇箇誰雕琢。高者如拱揖。低者如騰攫。或尖如劒攢。或削如斧劈。或蹲如虎踞。或褰如鳥噣。應接猶不暇。詩筆詎盡錄。黃昏素月上。不用張燈燭。眼前銀世界。又是新面目。朝尋萬瀑洞。奇勝尤無敵。八潭誰題品。曲曲淸見礫。穹龜證詭恠。老龍俯紺綠。碧霞承噴雪。眞珠散百斛。尤翁傑句留。萊仙大筆刻。水流人已去。石老字半泐。丹墨繼書名。呵護山僧囑。吾計一何長。山靈笑癡癖。所以杜征南。貽笑峴石勒。普德懸空菴。佛力誠不測。屹屹銅柱撑。搖搖鐵鎖絡。危如履竿足。爽若凌風翮。暝投摩訶寺。微風響簷鐸。禮佛高僧坐。玄談灰字畫。禪家一日緣。塵夢十年覺。明朝外山勝。餘興猶飛躍。掛天銀虹倒。湧地金蓮矗。楡林諸法像。云自西天竺。石船豈海浮。金身亦火鑠。荒哉盧太守。捨身一何惑。山行已爛漫。海遊寧寂寞。高城好山水。耳聞如目擊。明湖三日浦。丹書四仙蹟。東臺候朱陽。九有破昏墨。微雲莫障礙。黃道本輝赫。輕舠駕層浪。海中山崱屴。偉哉造物功。巧奇難測度。瓮遷俯海波。萬里長風蹵。一望迷津岸。百靈呈詭噩。乾坤日夜浮。吳楚東南坼。杜陵詩語在。壯觀先我獲。天晴戲魚鼈。風怒鬬鯨鱷。漁舠互出沒。民業堪錯愕。鳴沙十里路。斗邑依海磧。叢叢六面石。昔聞符今覿。應知鬼物戲。誰敎巧匠斲。可笑塵緣在。又復歸鞭促。君酬又我唱。牛腰詩一軸。玆遊太奇絶。歸橐不落莫。楸嶺雲猶在。花川日未昃。危途過麥坂。我馬又前却。前臨是斷壑。遠望惟平陸。行路難如此。古來摧征輻。歸來向屋中。問我顔丹渥。仙山十日遊。庶幾塵容滌。簿書堆山丘。人吏走鴈鶩。風塵老太守。勞碌還如昨。除書下九霄。云我還朝速。行行御史驄。依舊長安陌。年齡已老大。氣節半消縮。毫無闕遺補。山積癏曠嘖。歸臥舊蓬廬。拙分隨飮啄。仙槎八月天。我行在原隰。君恩責專對。臣職懷靡及。査對衆官罷。飮餞親朋集。仲氏衰年別。送我溪橋立。雖無語刺刺。自多情悒悒。朱衣暎象簡。一路雲烟挾。亦足誇榮耀。云何懷菀唈。女生纔二七。襁褓見乳呷。書來及中路。急病風燭霎。人間父子情。丈夫淚沾頰。行行雪嶺登。去去氷江躡。潛商杜弊源。濫市懲奸習。草宿經遼野。衣袂天霜襲。鴉噪塞日昏。鵰落胡雲合。雪風天候乖。蒙漢方音雜。漢儀驚殊俗。椎髻環如匝。靑城古嶺上。宸曲傳遺什。年年皮幣役。國耻猶臣妾。遂令忠志士。淚灑未半業。縹緲丁仙柱。岧嶢鄂公塔。悠悠感古昔。杳杳經墟邑。瀋陽舊西門。三士光燁燁。千年禮義國。八字人額貼。山瞻殷士餓。海俯齊連踏。金臺草沒後。大塚藏襦匣。悲風太子河。天雨爲颯颯。東來弱國臣。感慨淚盈睫。桃花舊仙洞。聞有遺民接。山中亦秦閏。世外無漢臘。盤陀沒羽石。尙憶將軍獵。孫陵辱家風。怒入燕雲泣。秦皇萬年策。山海連雲堞。皇朝席重險。胡騎敢凌蹀。咄咄吳家兒。長戟開門納。小醜巢纔勦。大盜篋已胠。深知天祿訖。何獨人咎執。通州大都會。麗譙澄江壓。閭閻咽笙歌。舸艦迷槳楫。竟是誰家物。久假無還給。孰謂無百年。今已經再甲。烟樹薊門度。雪浪滹沱涉。峩峩北京城。壯觀前聞叶。入雲宮闕壯。塡街士女遝。寂寂屠狗市。無復悲歌俠。明朝太和殿。三使頭九磕。鞭聲警玉筍。篆烟繞金鴨。金波太液環。玉柱擎天揷。紅頭天可汗。白玉堦九級。直來坐御床。天地運一劫。周詩讀何用。魯史淚暗濕。雖非北海牧。終是西河縶。行經路三千。臥送日五十。朝來對鏡嗟。玄鬂白屢鑷。歸心滿故國。夢化東歸蝶。象胥來告喜。行轄明將葺。我來凡幾日。重裘換單袷。來時雨雪路。溪柳抽新葉。歸夢杳東天。遼海雲千疊。觀周吳季子。芳名照汗牒。可憐吾行李。生後五瑞輯。低頭只暗傷。擧顔皆羞澀。情形豈諳悉。風謠無採拾。惟能洗歸橐。僅免撓邦法。時時攄孤憤。但有詩盈篋。靑靑抱州山。色喜如拱挹。三江漲春流。一行聯畫檝。乍坐灣尹堂。燕貨同檢戢。春風西上路。細雨輕塵浥。列邑惟迎送。親知或款洽。松京子姪候。相別半年恰。留營舊族親。客中偶簪盍。團圓敍離濶。花發酒盈榼。維夏四月日。還朝拜御榻。恩敎頗懇曲。微衷倍震慴。妻兒離索憂。何必語呫呫。是時關以北。年飢民不粒。邊邑方擇守。微臣乃承乏。維時病吐衂。彌月臥將攝。却恐君恩重。未報身先溘。王府先對吏。揆地又請急。䂓避罪旣大。竄謫心還慊。郊亭客初散。驛路吏來押。客裝雖草草。王程柰汲汲。靡靡過花江。遙遙登鐵峽。風餐又露宿。十步九顚跲。雪嶺天欲磨。鬼關地如塌。登登又下下。惴惴因𢢜𢢜。平生世路虞。不盡傷弓㥘。自我去京國。屈指日過廿。惠州非天上。小縣依山岬。土風元殊絶。飢饉又荐沓。國計誰主張。民命方呼吸。如欲講安集。莫若先理燮。遐氓喜遠客。情餉時魚蛤。亦有村學子。問字求親狎。長秋寶冊進。薄海恩波浹。居然雷雨澤。亦起湘江蟄。東風吹客子。家國歸來盍。來時有逋債。七寶理游屧。濯風春衣輕。穿雲山路捷。携我坐絶頂。飛步先雪衲。指下眞面目。不必身登躐。名山願已了。久客心稍愜。洪獻舊學童。携酒來相揖。滄桑閱幾百。天星周已卅。新詩瀉百感。淚和題舊帖。斜陽鶴城路。老樹寒鴉𠯗。苔侵頌德碑。花落哦詩閤。悲吟壁間篇。簷鷰如相答。鐵嶺騁遠望。浮雲杳閶闔。聖恩雖許歸。脩門詎重入。羊腸過去路。念之魂猶懾。人情有翻覆。朝象無寅協。况我性迂拙。何能裁濶狹。歸歟江上田。夫耕婦可饁。心計轉差池。憂病益滚汩。餘生所依仰。叔父方大耋。一疾奄不諱。孤露痛如裂。十起恩敢忘。一分報實蔑。申申伏波訓。銘鏤心恒怵。父兄皆捐背。門闌益衰綴。惟餘仲氏在。相對俱華髮。兒孫幸成行。一室同愉佚。兒緯並姪師。一榜雙蓮折。紀絅繼有室。同年歲之乙。天潢接觀津。餘派女淑哲。殘年保一樂。鬼神又猜嫉。嗚呼歲丙子。棄我兄先歿。一生勤種績。百事困抹摋。方纔一命霑。又復天年閼。吁嗟命之衰。何及泣其啜。一身常孤孑。萬念皆消歇。晩年擢重試。頂玉官升秩。乍佐秋曹貳。旋綰洪陽紱。洪陽古大邑。民豪吏則黠。三朔但尸素。一境還口碣。偶失簿書期。遽遭官長喝。淵明八十日。歸去來胡不。俄然病土祟。一臥秋冬迄。頑痰結爲癖。積火蒸成欝。逼臘猶床茲。逢春始戶闥。銀臺掌出納。玉陛忝近密。少子年又長。誰家梅有實。東陽舊令族。女美如周姞。棗脩衆婦秀。蘭玉諸孫茁。有子四丈夫。攻業頗矻矻。於分固已足。雖貧亦奚恤。不意淮陽符。又念長孺疾。君雖許臥治。臣敢自暇逸。靑靑雨後蔬。白白霜前蜜。山氓獻栢稅。四三狙公栗。仙岑在吾土。舊緣應未訖。僧牒適飛報。山事能備述。春花方爛漫。滿山紅錦纈。仙期不可失。速赴遲疑勿。舊面猶依依。新興益勃勃。披蓑澗雨細。濯足溪流潔。一筇山表裏。僧茶時沃渴。足目曾未到。顔面今更別。飄飄隱仙臺。仙隱曾何術。懸崖十二瀑。倒垂尤奇譎。頂高臺是佛。瀑馳淵稱鉢。曾聞句漏縣。鍊丹丹井掘。百井何太多。多事仙翁葛。毗盧揷萬丈。病腳愁躄蹩。萬物天慳秘。九淵龍蕩潏。回頭三五步。餘念猶耿觖。此外諸勝境。無幽不探抉。仙分雖太薄。塵愁猶少洩。秋苽將報熟。吏隱三載倏。歸裝何冷淡。舊舍又移掇。蝸廬尙未奠。南北無黔堗。人皆拙爲笑。吾亦巧不乞。玄冬蒼谷舍。仲婦遽夭圽。賢哉孝出天。命矣產爲孽。于時歲苦旱。八路逢大殺。喁喁錦城民。涸轍相呴沫。時余直騎省。帳殿扈淸蹕。歷問臣一二。誰可任濟活。王曰汝分憂。往哉吾民卹。恩言太鄭重。微分益竭蹶。星馳下南邑。心目多傷怛。民儲豈有餘。隣糶亦已遏。公私掃地立。龜背誰毛括。鶉衣擁馬首。哀號兼亂聒。臣職固自盡。君命又可恝。晝宵無遑寧。百計勞据拮。營門走文牒。廟堂飛書札。至尊憂猶已。九重宣恩綍。多發北南粟。船載泛溟渤。風濤得利涉。南民祝天騭。飢民三等抄。廣庭兩行列。强壯米穀分。病羸糜粥餟。冬春遂及夏。南風麥始秸。春煦遍陰谷。呻喟變笑咥。含鼓帝何有。怨咨民無曰。恩頒及在笥。臣敢天功奪。峩峩命德班。私分倍兢越。子維忝小成。放榜晨詣闕。歸傳天上語。感惶涕欲出。况是吾周甲。聞喜値弧節。滿堂鄕老至。獻賀觥籌迭。民憂雖安帖。邑務猶轇轕。懷哉故山春。還歸予月曷。薇垣忝長席。玉階參朝謁。聖心方虛佇。臣姿元拙訥。又復狂言發。遽爾天心咈。始願違禁闥。初志在蓬蓽。駿足方馳騖。駑才敢軒輊。卜宅西臯下。林壑頗幽絶。迎霜秋菊採。帶雨春蔬擷。新裁雜桃李。舊植連楓栝。朝窓弄稚孫。晩盤登麁糲。頹然臥北牖。客來不巾襪。軍銜長散漫。閑局或覊紲。候班又祭班。時或朝衣拂。孰謂官潦倒。差喜身安謐。於焉歌且哭。聊以歲云卒。小婦病奇疾。萬方醫技竭。于歸未十年。人事遽倉猝。不食豈無報。有子頗秀拔。喪威旣震蕩。世故多傾軋。貧魔又相惱。自笑仍自咄。分符路西出。象山靑崒屼。惠豈甦民瘼。威未戢吏猾。雖無政可稱。自信身能律。况是官閑閑。安坐粱肥齧。誰知黜陟地。純褒藏巧捏。曾未適醎酸。安能無凹凸。可笑東坡子。廝壞又老鼈。天恩許遞代。身計頗灑脫。來非戀棧豆。去如解梏桎。白首老司直。處世轉卼臲。面前徑路窄。常恐羹手捩。羅州事果發。三年錮以鐵。鄕祠有朝禁。誰哉敢追腏。五鬼莫捓揄。吾命本磨蝎。麋鹿在山林。野草誰爭吃。不如兩相棄。因之謝簪笏。春山何處好。流水桃花鱖。自今至死日。留之待絶筆。</text>
<title>己丑九月十三日。聖上以劬勞之感不受宴。又命停賀。人情甚鬱抑。是日引見起居諸臣。命製君臣同會一堂中十韻詩。作帖分賜。盛事也。賤臣時被罪在家。不得進參。不勝向隅之情。伸紙寫懷。以寓微忱。</title>,<text>淸晨環珮禁門東。五色山龍日繞紅。八域民方瞻化旭。千秋節又屬流虹。羣情每以玆辰切。聖慕尤於是日隆。湛露杯先停挹斗。華封祝亦阻呼嵩。心知抑鬱同彝性。恩許從容侍法宮。可識冲謙非隔絶。須從肅穆見流通。始知大德皆源孝。亦見常情各抱忠。九月何時非令節。一堂今日是春風。南山獻壽誠雖缺。北極瞻顔樂亦同。官後大夫班獨阻。萬年岡祝一篇中。</text>
<title>李君喬伯 商岳○後改義弼 以妙年高第。若將有爲。一日告余全家上黃驪。無其有不平者存耶。於其行。不能無存亡之感。謾書長句敍別。</title>,<text>君不見古來賢達人。志與才與時而已。幼學壯行志則可。如有用我才亦是。是皆在我猶可勉。時則在人無柰爾。於斯三者誰不足。君之上第芳年以。驪江上峽重復重。十月浮舟泝漢水。伻來叩門告余行。以余曰友其先子。閑閑十畝同歸兮。先子昔言猶吾耳。之其勇也猶未辦。况余退牛鞭不起。靑門出日照歸人。搔首西風詩滿紙。雖然君豈老於是。讀書千卷時可竢。不然莘翁與渭叟。耕乎釣乎如斯止。秋風一鴈海天闊。達乎云爾非賢士。鴻毛順風翼如日。老眼須臾幸不死。</text>
<title>仁廟甲子。趙兵部益道以微官。佐賊适於西營。盖爲其所誤也。及适叛。公誓死泣血。尺劒奔行朝。討賊于鞍峴有功。仁廟特賜岳武穆精忠錄以表之。其家至今寶藏。今上戊子。道臣列公事蹟。並上其錄。上不勝曠感。命贈官錄裔。又命刊錄。頒賜朝臣。前後聖人之拳拳於斯錄者。無亦有微意存耶。公之孫始鎭用錄中韻。求詩於縉紳章甫。意欲彰祖烈而侈上恩也。遂書此志感。</title>,<text>匹馬從王死不離。頂天男子國安危。深杯計失黃龍府。雄劒功成白虎旗。運去長城終自壞。時來大廈獨能支。舊頒新梓忠臣錄。前後風泉聖主悲。</text>
<title>彗星久而不滅。憂時志感。</title>,<text>臨之在上覆葱林。福禍昭昭布列森。若謂休咎隨理亂。須看扶抑在陽陰。三言亦有能移度。一德寧無克享心。老臣植杖終宵立。風送昇平萬戶砧。</text>
<title>趙和叔投示其溫泉錄。用其軸中韻。書一律於下端以歸之。</title>,<text>秋懷兀兀臥西城。老圃詩來眼爲明。頓爾欲無烟火氣。超然如作海山行。長篇豈以經營得。警語應從邂逅成。自笑病深才退客。每逢佳句不禁情。</text>
<title>趙晦夫詩問梅信。走次却寄。</title>,<text>親於蘭臭寶於珠。莫遣風霜冷剝膚。好客豈無詩似玉。貧家亦有酒如酥。辛勤政待林徵士。埋沒寧愁屈大夫。不是靈根先有晦。春容安得曄仍敷。</text>
<title>次維兒梅花詩韻</title>,<text>微微一點透窓明。知爾半開疎影橫。暗室猶能分白黑。曙簷尤喜占陰晴。人間儘有無窮潔。世外誰爭自在淸。老子辛勤看不厭。夜床移近讀書檠。</text>
<title>老</title>,<text>晨朝對鏡一長嗟。知我衰形日日加。已任積來頭上雪。何由刮去眼中花。邪魔似敵方乘隙。愁陣欺人又刺斜。强起扶筇尋笑語。東隣詩酒少年家。</text>
<title>病</title>,<text>非瘧非勞證不明。庸醫疑亂病之情。猶堪粥飯終吾世。何用衣冠出帝城。自信機緣如夢幻。每當憂患不心驚。梅窓朝日陽和動。起我沉痾是我兄。</text>
<title>貧</title>,<text>去歲無秋江上田。空囊羞澀又今年。謀如算甕千金大。耻在傾甁四壁懸。老婢呻吟從遠市。寒厨蕭瑟起朝烟。眞能逐去非安命。可笑玄亭不識玄。</text>
<title>愁</title>,<text>集如雲擁散如風。至死相隨此老翁。頑陣已成三匝勢。深杯難策一時功。杞人奔走靑天下。魯婦悲吟漆室中。無可柰何揮不去。延來上座鬼之窮。</text>
<title>迂</title>,<text>千卷讀來無一成。埋頭沒膝尙營營。生爲齊楚之間客。去作羲文以上聲。豈有捉風空裏得。眞成畏影日中行。不如歸去江湖臥。粥飯朝晡送我生。</text>
<title>拙</title>,<text>非聖非狂下下生。晩年聞道未分明。低頭暗數人非是。袖手傍觀局敗成。君相何曾知負抱。妻兒不敢說功名。人間大拙無如我。自作長歌自不平。</text>
<title>懶</title>,<text>似病如癡日日然。山翁有此好因緣。蠶成久已經三箔。牛退誰能起百鞭。矮屋低頭眞大笑。短衾舒足又高眠。營營役役人朝暮。老子今年亦去年。</text>
<title>睡</title>,<text>風雨凄凄擁草堂。山翁舒膝午眠長。欲雲欲霧矇矇界。非姒非姚皥皥鄕。可惜此關人不透。誰知吾樂世相望。夕陽搔首蒼茫坐。君牧然疑滿一床。</text>
<title>醉</title>,<text>朝醺欲上老容顔。枯木陽春死又還。家國經綸猶不省。妻兒啼哭豈相關。沉沉潮沒呑平陸。漸漸烟收出遠巒。終是靑山白雲客。不如生死於其間。</text>
<title>歌</title>,<text>風雪虛窓睡不能。山家生活冷於僧。如從金石聲何出。欲鑄笙鏞計未曾。長夜漫漫調尙澀。陽春浩浩興因增。老妻忽送深杯至。餘韻悠揚屋宇騰。</text>
<title>庚寅立春</title>,<text>可笑山翁頑且癡。晨興又作立春詩。人生七十亦云老。世事百千都不知。何用臨門迎好客。不如高枕臥長時。會心獨有悠然處。朝暮南山不負期。</text>
<title>髮白</title>,<text>颯颯蕭蕭兩鬂邊。吾無期汝汝胡然。已知故我非今我。何用新年較舊年。豈有靑絲餘一二。從敎白雪長三千。雖然南極如霜髮。未害長生不死仙。</text>
<title>齒落</title>,<text>妙訣多傳却老衰。獨於齒落世無醫。相依失輔終誰賴。先弊由剛可自䂓。食肉封侯元不分。咬根做事亦難期。今年又去當門者。並與歌吟欲廢之。</text>
<title>眼昏</title>,<text>合眼垂眉誦舊聞。任他窓日又西曛。逢春祇怕花前霧。對卷長愁紙面雲。天賦聰明今乃爾。人生老癈復何云。歸來暗室收功大。不用營營黑白分。</text>
<title>耳聾</title>,<text>知爾明時老不才。晩年常理莫須哀。鷄鳴曉寢何村去。蟬噪秋林每日來。祇有思量中夜枕。終無功力上元杯。東隣老叟憐同病。相對無言笑口開。</text>
<title>趙稷山 恒彥 輓</title>,<text>風雨要津波拍天。城西退士臥蕭然。箇中留下無窮福。蘭玉盈盈在眼前。</text>
<title>李應休 命駿 輓</title>,<text>我不悲應休之命太窮。又不悲應休之跡太奇。嗟哉命窮跡奇孰使然。應休之世良可悲。我聞上世之人無不幸。未有有才無其時。大而巖廓事業盡其用。小而工祝技藝適其宜。不然耕田鑿井窮在下。亦皆皥皥煕煕而。嗟哉應休誰不若。窮老一生而止斯。大家之人名父子。言議文章兼有之。致君澤民上可得。煥猷華國下可爲。人竽我瑟苦不諧。琬琰誰復分羊皮。高車駟馬得得人。可笑風雨長安兒。城中米貴居不易。江上田荒歲又飢。兒啼女哭滿室中。不以貧憂數上眉。古書兀兀心自樂。村酒薄薄顔常怡。靑雲久斷親朋書。白眼多被羣兒欺。居然老大居然死。嗟哉應休人誰知。古來人事常如此。所以不悲君窮悲世衰。悲來乎爲作長歌歌復歌。湖雲漠漠秋雨垂。</text>
<title>鄭士固 杺 一日訪余於城西之居。話間誦傳劒南詩荊州十月早梅春。徂歲眞同下坂輪。天地何心窮壯士。江湖從古着覊臣。淋漓痛飮長亭暮。慷慨悲歌白髮新。欲吊章華無處問。廢城霜露濕荊榛。曰君能記此詩乎。亦能記四十六年前某年某月。訪我於城南僑居而乘醉書此詩於吾之扇面乎。余始聞而茫然不能記。久乃依俙憶得盖有之。而是少時醉中事也。是時余與士固年尙少。苟欲相勉則古人之格言明訓多矣。何必劒南之詩也。劒南之詩亦多矣。又何必取此悲憤慷慨之語耶。無乃世道之不平難行。自五十年前已然耶。今士固殘年末蔭。老白首棲遑。余亦四十年立朝。無一言裨補於明時。歸臥窮巷。兀然如死灰枯木。一時醉書。有若爲兆於兩翁之平生者然。良亦異哉。本分也雖不足悲歎。其胷中之一片輪囷者。尙不能無舊日之心。遂書此示士固。因以自笑。</title>,<text>忽忽怱怱五十春。衰翁百感閱風輪。靑山滿屋窮居士。白髮垂絲老退臣。客氣麁豪何至此。人情奇恠每如新。悲歌痛飮今猶昔。吾道年來委棘榛。</text>
<title>辛卯立春</title>,<text>生於舜日老堯天。事事山家太古然。酒或淋漓花發後。詩無憀慄葉飛前。凉生午牖當風臥。暖入朝軒負曝眠。只是有餘非不足。晨興舒紙又新篇。</text>
<title>哭尹士行 學東○三首</title>,<text>氷心一片澹相宜。三十年來兩自知。傾盖南村論契日。懸燈西郭話心時。重逢此世應難得。更卜他生况可期。默坐虛堂來百感。滿庭春草雨垂垂。言笑之間心事眞。今時安得乃如人。孤雲窅窅方斜日。虐雪霏霏又暮春。地下論心多士友。人間有淚獨君親。東風滿目存亡感。草色花光種種新。臨江上峽雪嵳峩。君去不歸將柰何。衰世至今無快事。浮生從古有悲歌。人間終是良朋少。天下元非孝子多。黃鳥數聲花滿地。舊遊冥漠隔山河。</text>
<title>崔幼祥 益禎 輓</title>,<text>落落相望情則通。東風華髮兩衰翁。幷州舊會今猶記。杜曲春遊每與同。可惜南池鵬路阻。虛傳北野馬羣空。乾坤忽忽餘生在。老淚千行暮道窮。</text>
<title>平壤田生趾賢袖示其家藏詩帖。卽市南先生手筆。盖先生言事謫越中時。田生之王父以其地主。相唱酬者也。披翫之餘。不勝愴傷。欲奉和志感。命書其五七言二詩韻。藏之壁間。家有小冗。離次十餘日。歸覓不得。兒輩之不敏而見失也。遂用別韻。書感懷。</title>,<text>客以家藏來示吾。吾家市祖古眞儒。詩經塵劫歸遐土。道在滄洲哭暮途。後死敢言衰世感。先生非是聖君無。狂瀾末路憂時淚。落落西風墓木呼。</text>
<title>先生被謫。實孝廟辛卯也。小子之獲覩其帖。適當再甲之年。事非偶然。田君南遊歸路。又示其帖。遂和帖中短律。並前詩書諸下方。</title>,<text>勿謂山河阻。須看聲氣通。窮村尋舊好。賢祖有餘風。衮衮天時改。悠悠世事空。晴窓展遺帖。百感不言中。</text>
<title>朴靈山 師厚 輓</title>,<text>憶在山南復水東。君歌我和醉春風。舊無虛士聲名下。每得眞心語笑中。自謂招邀皆勝友。誰知凋落各衰翁。今人如不吾言信。看取嗟傷士友同。</text>
<title>咏史次李白五十九首</title>,<text>日月迭盈虧。星辰森列陳。病顚方土木。剪剔誰棘榛。相欺無斗斛。相爭無楚秦。于時大聖作。三皇天地人。大朴凝不散。至化蕩無垠。其時曰邃古。其俗卽混淪。草木以爲食。金玉豈知珍。一自混沌鑿。竅穴失其眞。起而相啖食。萬族分毛鱗。玄黃戰野日。正色惟蒼旻。駸駸下夕陽。天地不復春。所以孔夫子。泣下西郊麟。右三皇首出皇王聖繼聖。中天掛日月。赫曦臨照耀。倒景無滅沒。煌煌四表光。正値當午暉。作息隨出入。風雨無陰霏。虧益乃天道。中昃理不非。春秋相代謝。生殺各仁威。嗟嗟末路人。生晩空沾衣。右五帝繼作若稽雍煕日。皇堯治大哉。天數亦不免。警予浲水來。不得爲己憂。僉曰鯀子才。下民方昏墊。汝往土功開。大川匯爲池。高山平作臺。荒度積八載。耕鑿環四隈。今焉乃粒喜。昔者其魚哀。神功奏平成。大德叶蕩嵬。洋洋聖澤流。滿盈同雨雷。人人種桑麻。處處闢蒿萊。四載功已訖。一治運復回。林林宅土人。受賜窮劫灰。右八年治水廈氈居豈安。芻豢味不珍。君惟職司牧。民豈視越秦。亢旱經七祀。愁嘆滿四隣。桑林夙予駕。羽旄戒淸塵。一身責何多。萬姓死已濱。女寵非干政。莠言必亂眞。苞苴戒徑竇。宮室憂奐輪。政荒民失業。默禱何申申。奚罪爾萬方。專責予一人。滂沱千里雨。煕皥四海春。一理捷影響。上帝惟德親。右六事禱野地是三分大。官惟五等列。天命雖已歸。君綱未宜絶。歸來布仁化。陽春臨積雪。孰謂剪商業。已自居陶穴。千秋羑里操。無人探旨訣。此道今如土。惻愴不可說。莽操藉爲口。赫赫宗國滅。遂令忠志士。持此腔血熱。雖然靑史上。隻眼有分別。右三分事殷堯舜傳授日。誅伐非貽燕。桓桓牧野師。宜有口實然。經權各義理。千載在後前。聖人豈得已。王師命自天。八百來侯伯。左右秉旄旃。不然大寒後。誰使春陽宣。苦心薇歌翁。春山何處邊。右一戎興周周王出郊日。風反天宇晴。昨夜金縢冊。王已知公名。公去詠衮舃。公來歌瑟笙。風雷渙德音。天地流英聲。庶頑休躑跼。王明如日星。赫赫周宗國。誰欲流言傾。右金縢發冊客從東方來。繫馬蟠桃枝。蟠桃自開落。何與姬家兒。爾邦日顚蹶。爾駕日狂馳。尙記馨香聞。爾祖登岸時。先王耀德言。爾臣苦口辭。煌煌文武業。不絶僅如絲。八駿莫重來。恐貽世人嗤。右瑤池赴宴天王下殿走。犬戎寇宗周。文王武王業。灃水去悠悠。賢王奮末葉。餘烈激頹流。南征命賢帥。東會臨羣侯。聲光古豈有。簡冊今可求。右中興靖國王國凌遲日。東遷非計妙。寂寂朝海波。駸駸下山曜。自此周天下。無由更回照。包茅詎可擬。下堂眞堪笑。所以春秋作。起自詩變調。右東遷下堂王轍東移後。兵戈滿四海。棲棲歷聘翁。鎡器時空待。天王擁虛位。邦命幸不改。覇主假仁義。仁義果何在。滔滔漢唐世。金鐵混光彩。右五覇假仁秦王畏六國。不敢東擧顔。遂令衍儀輩。富貴於其間。自此河山外。兵無一日閑。烏頭幾日白。六里但靑山。鄒賢窮不遇。齊士高難攀。千秋忠志士。擊節靑史間。右六國爭雄强藩多僭竊。皇權失其平。春秋知罪書。魯國聖人生。日月明王討。衮鉞誅奸情。駸駸夕陽天。以此大其鳴。齊梁楚秦日。天子徒虛名。今時又益遠。吾道日沉冥。右春秋尊王皇王帝覇業。一統亘千古。聖人作春秋。尊王黜夷虜。私淑有大賢。棲遑不安堵。此時周天地。王風委草莽。如何勸齊梁。乃欲爲湯武。非如策士輩。徒以辯舌皷。周衰運已訖。四海無王土。行王是爲王。天旱如時雨。不然莘渭翁。應不起田圃。易地則同然。吁嗟心亦苦。終然道不行。啖食紛龍虎。右齊梁陳道六膝庭前跪。帝在渭上臺。瑤皇醉不醒。海龍驅石來。長城一萬里。白日無纖埃。高視笑皇王。亦足誇雄才。豈知關以東。劉項已徘徊。右函關虎視澤畔人醉歸。劒光如芙蓉。精英斂不得。夜夜金天衝。秦爐漏餘鐵。氣類紛相從。蕭公宰相鍔。韓氏將軍鋒。浮雲尙可决。何有秦關重。皇天已悔禍。劉郞時運逢。右沛澤龍興漢儲是非日。羽儀商山客。迂儒一頸血。太子事未白。代來眞天子。三讓羣情迫。洋洋帝左右。乃公有英魄。右代邸承統戎虜則衛霍。神仙則欒李。元光天漢際。漢火冷如水。秋風萬年帝。落日汾河流。擧目悲殘景。低頭憶舊遊。沙塲萬骨枯。麟閣多封侯。金玉檢片石。土木起高樓。蒼生竟何辜。愁嘆滿九州。有無三神山。蒼茫東海頭。古來華屋人。誰不歸山丘。至今黃竹歌。永作周王羞。樓船下中流。哀唱發棹謳。淮陽直士老。蠶室忠臣幽。默默中心悔。凄凄滿目秋。十行書罪過。萬事追愆尤。得失炳如星。難逃良史讐。千秋後王感。汾水橫孤舟。右輪臺下詔漢業昔中微。趙虜搖前星。手握成王圖。默運帝鑑淸。伊周輔幼主。此事古有行。歷問臣一二。濟濟賢公卿。麟臺高入雲。勳業多靑冥。汲董善匡君。衛霍能將兵。終歸謹厚人。功烈冠衿纓。右博陸定策一自哀平後。漢日掛西峰。未央生秋草。昆池落芙蓉。蘭焚龔大夫。哀爾歲寒松。愚弄天下人。粧撰水中龍。莫云天可欺。自是民不從。劉家老婦人。投璽空嗚咽。白水眞人起。誓心期復雪。風雲士從影。牛酒民解顔。妖魅莫躑躅。大寶擬當還。宣室席未移。漸臺兵已度。周孔計已非。羿浞事亦誤。惜哉揚氏子。漢家家世故。白首窮玄經。終然失故步。一心眞僞間。古來人迷路。吾爲周文王。銅臺又妖霧。右新莽竊位赫赫高皇靈。洋洋上在天。吾家大冠人。已以神器傳。謙恭一生事。狐媚徒百千。邯鄲假名人。胡爾又紛然。右白水興王三王養老禮。後世無其聲。寥寥里閭間。不聞絃誦鳴。黃虞代已逖。孔孟衰世情。已自高皇日。未招魯兩生。環橋人似海。彼哉臣躬榮。小藝亦延登。曲謹皆褒旌。區區掇糠粃。曾是謂太平。右明堂養老觀音主西敎。手中楊枝綠。思欲易天下。渡海蓮駕促。驅策世間人。一以其法束。自此中國土。流禍相隨續。波漫及梁陳。火熾延齊蜀。煌煌金佛界。膜拜傾坊曲。誰能辭以闢。高揭昏衢燭。右佛敎亂華淸風灑六合。一絲桐江陌。澄淸孟博轡。風裁元禮宅。潛噓漢火來。庶幾光焰赫。瞻烏于誰屋。君子憂心惕。沉沉北寺獄。奚罪死交跖。右黨錮病國我有十行詔。我家亂之源。妖宦始作孽。老賊今盤根。寄生天王位。危禍欲無言。宗社誰我恤。官守誰我奔。血字緘封去。皇叔我同門。右衣帶受詔堂堂漢天下。忠孝人何鮮。檀溪匹馬路。風雪孤村烟。平生臥龍名。前夜水鏡傳。高光舊天地。淪沒今幾年。三分話密勿。窓日掛西邊。右茅廬訪策頮水帝憑几。欲語心萬端。魏已新稱帝。吳亦舊失懽。床前若干尺。念之心先寒。荊門喪師後。又發中朝嘆。同仇一二臣。君可擇梟鸞。右白帝托孤古有官天下。揖遜皇王風。峩峩受禪臺。白日漳河東。漢帝山陽去。漢殿生蒿蓬。可笑同槽馬。何代無成功。劉家好江山。誰僵百足虫。千秋靑簡上。良史筆有鴻。右黃初受禪五馬從東來。天地紛如麻。亂蛙何公私。龍虎方攫拏。中流擊楫人。忠憤氣吐霞。雙轅晉天子。遙遙人黃沙。一部陽秋史。千秋志士嗟。右華林問蛙五胡中原日。靑衣去不還。長嘯視宇宙。羯雛出東關。草木非晉兵。可笑八公山。東山老丞相。絲竹何安閑。新亭莫悲淚。竹林猶醉顔。由來三百年。劫運天地間。北窓高臥人。淸風不可攀。右長江飮馬東南五十載。眼力高皇已。分王三百年。割據數千里。泥馬渡江日。王風猶不死。南南北自北。天運而已矣。如何永曆帝。未保衣帶水。右六朝分王一自周秦漢。狂風吹古月。陰陽迭消長。南北相興歇。于時玉關外。來往猶倏忽。如何晉天下。九土皆淪沒。今時又何日。我歌匪風發。右五胡亂夏大業隋皇帝。行宮四十里。遂令天下人。浪死遼河水。傳聞李家兒。晉陽兵已起。雷塘月黑夜。癡鬼笑不已。右迷樓行樂邊熢爛如星。太原人登城。羣雄草間起。處處誇雄鳴。誰家日表郞。起爭天下衡。一擧河朔平。再擧關洛淸。無私乃時雨。不殺是天兵。后來一何遲。日望王師征。民方病飢渴。飮食化易行。赫赫殷周日。如可爭光晶。終然詐力界。假仁非仁聲。誰知二三葉。橫海奔長鯨。區區帝範書。粉飾欺蒼生。黃虞世已降。何由見太平。右晉陽起義除雪報百王。攘却通四隣。六王風雨後。小康貞觀人。雨露皆仁恩。金鐵寧假眞。嵬嵬有天地。繼繼傳聖神。治平保其世。淫虐亡其身。皇王帝覇後。何國無沉淪。不爲非不能。一羽與百斤。右貞觀致治女戎亂人國。古來靑史聞。孰如唐天下。妖鬼稱大君。宗支憯魚肉。生靈愁溺焚。高張告密門。羅織忠賢羣。遺臣狄公在。淚灑昭陵雲。歸來上陽宮。五王播淸芬。右則天僭號胡馬入洛陽。綠草飛淸霜。秋宵雨淋曲。萬事生暗傷。煌煌祖宗業。委之豺虎旁。賢臣憶方召。舊物悲高光。一心差毫釐。千秋隨臭芳。寄語梨園子。愼勿傳霓裳。右天寶悔禍太子東留日。四海已淪沒。靈武帝卽位。某年某日月。人言天命屬。我謂邦運訖。行在萬里外。傳禪詔未發。右靈武卽位唐業昔中衰。朝政多散漫。皇綱日以頹。邦運日以寒。興元一紙書。悍夫涕猶瀾。忠州老別駕。不復立朝端。皇路已傾仄。淸蹕非和鑾。勿謂稂莠薅。草蔓圖亦難。右强藩稱亂郭李任干城。韓陸披琅玕。駸駸中葉後。龍虎相啖飧。還如下峽水。倒流無回湍。碭山老匹夫。虎嘯風生寒。堂堂天可汗。不復坐雲端。淸流付濁河。劫運堪一嘆。右賊溫革命古人論夷夏。喩之以冠裳。陰陽苟失位。日月宜易光。自吾莅中國。憂虞如履霜。淸宵一炷香。默默祈上皇。臣本朔野人。氈裘而酪漿。願生神聖君。早主文物鄕。香孩是夕降。宋德日隆揚。右唐宗祝聖夾馬香烟起。天中火烏流。南陽豪傑士。盡是攀龍儔。華南驢背仙。拍手歸瀛洲。奎躔五星聚。濂洛羣賢遊。右宋祖回軍天子尊無對。上皇又加尊。方士憑其說。迂恠騁談論。周王拜王母。漢帝宴上元。莫云天有書。從古天何言。西風宋家陵。寒月吊癡魂。右祥符天書聖世羣賢儀。鳳凰梧桐枝。人間化日長。域內民風移。徂徠老處士。詠之爲歌詩。四賢一不肖。洋洋被管絲。我願傳是曲。後王柯則爲。右慶曆聖德元凱共兜後。賢邪互榮落。入者登雲天。出者墜淵壑。人君漢唐世。孤立無相托。無得又無失。時憂在藿食。右洛蜀分黨孔孟後吾道。若存若亡然。賈董王韓起。未障奔流川。世道降如水。吾黨散如烟。眞儒太極翁。倡道濂溪邊。風雨秉燭人。輩出明人天。天不欲治平。時君終棄捐。至今長夜界。誰探經旨玄。右濂洛闡學國勢危如髮。風雨靖康日。雙轅萬里外。天子 缺二字 質。臨民不以恩。事天不以實。啜泣嗟何及。一人兼三失。至今冬靑樹。夜雨空蕭瑟。右靖康出城海上金鰲閣。徐翁眼力神。泥馬渡江日。國事如無津。臨安半壁土。非天豈其人。大冬風雪中。一隅保殘春。崖山一葉舟。舊業多悲辛。右臨安定都沙漠英雄起。大畧兼魁姿。劫運亦天數。人力豈扶持。千年宋社稷。未保崖山眉。天醉久不醒。人間志士悲。右胡元亂統濠州聖人作。洪基奠盤石。皇王傳國寶。匹夫猶懷璧。氈裘是汝鄕。中原天子眞。山河一統烈。大筆鐫蒼珉。右洪武刱業缺月光初落。大地山河昏。何來一老衲。風雨度鬼門。東南有王氣。齊黃非禍源。中流楚辭曲。秋水隔嬋媛。嗚呼天家事。千載未敢論。右建文遜位北轅一何誤。國危如氷薄。刑餘一小豎。那堪宗社托。于家老丞相。忠憤徒傾藿。盤膝坐草中。雲端天子落。右正統陷虜自古會禮家。聚訟紛如雲。悼園尙云可。濮議又何分。誰知興獻號。又成張桂羣。私親豈並尊。鄙夫竟誤君。右嘉靖追崇嗷嗷怨萬口。睊睊愁萬目。積金雖如土。未塡廬山谷。大廈將傾日。誰能支一木。天王本聖明。羣奸罪當族。邦運繇是替。言之堪痛哭。右萬曆稅礦八蠻皆通道。島夷尙梟音。近者侵東藩。兵連禍浸淫。東藩我屬國。可使亂亡尋。先之發援師。繼以捐帑金。東方禮義國。從此免陸沉。千秋感恩曲。壇祀朱絃琴。右左海再造跛奴噉西偏。瞎賊闖東隅。遂令旁伺者。長驅入上都。追思亂之本。三案堪一吁。蠻觸誰勝負。戈戟相縈紆。右東林三案大盜移人國。國亡君誰依。乾綱雖在手。無由更廓揮。旣不可苟活。又不得奮飛。祖宗在天靈。無寧吾與歸。右崇禎殉社天地大江南。亡國姑蘇臺。逆旅齊梁後。泥馬宋人來。弘光小乾坤。大明安在哉。遺民東海東。不盡風泉哀。右弘光延緖皇恩入骨髓。東民髮欲絲。長蛇食壃土。宗社朝暮移。雲雷東出兵。敢請不敢期。天地而父母。臣分永不虧。神京久陸沉。皇路何險巇。昭王茅屋祭。義起禮無疑。泂酌薦冽泉。侑曲歌黍離。東流萬折水。暗通壇前池。陽秋一部書。臣拜敢獻䂓。右禁苑設壇</text>
<title>題崔南陽晟詩卷</title>,<text>崔季明少而攻文詞。頗知名於士友間。已而喟然曰大丈夫取功名。安用毛錐。遂投筆取武擧。歷官內外。盖其氣浲涌。不欲安於雕篆小技也。然而不能忘情於熟處。其弄觚墨。常多於執弓矢之日。及其年益老而官不成。棲遑於幕府。流落於鄕廬。舊日飛騰馳驟之習。無所用之。遂復肆力於詩章。凡其少日蓬勃之氣。老年落拓之恨。一於詩發之。有作殆千百首。夫詩者氣也。氣之不平者。非詩無以鳴之。季明以詞翰家人。文而武武而老老而棄。則其不平可知。是以其言多牢騷悲壯。往往有可諷。無非不平之出也。一日袖其卷示余曰子非吾少日之友乎。知吾之平生者。願得子一言而書於卷末。余受而讀之。哀其志之老而不衰。又哀之才之氣之落魄摧殘。將不免與虫吟鳥哢。並歸於湮沒之爲可惜。遂用其卷中韻。書一律於下方而歸之。古木蒼茫西日暉。將軍頭白臥荊扉。敢言麟閣圖形晩。尙擬龍庭食肉飛。舊匣誰憐雄劒在。窮廬終以匹驢歸。早知落魄今如此。不必儒衣換鐵衣。</text>
<title>禮甫小祥日。曉臥無寐。書懷志感。</title>,<text>曰舅謂甥三十年。若論人事我宜先。似山有氣常無世。如斗爲官竟不天。徒有至情兒女哭。因成例語友朋憐。心知大會無多日。祇是難忘未死前。</text>
<title>甲會小眞帖。次睢陽五老圖韻。</title>,<text>堯天舜日老閑閑。先後淸朝共掛冠。已覺舊遊多落落。敢言衰氣尙桓桓。蘭亭春色雖云暮。菊圃秋容可保寒。白髮蒼顔同也異。百年心事澹相看。</text>
<title>李汝明占別墅於楊江上流。甚有江山之樂。一日書來索詩。余雖未嘗一坐於其江亭。而景物之殊絶。興寄之幽靜。可以隱約矣。遂書一律奉寄。</title>,<text>紅塵華髮兩皤皤。歸去來兮柰爾何。曉枕水聲楊峽遠。晩簾山色廣陵多。危檣幾處成孤笑。大椀三時發浩歌。倘許故人分一半。明朝拔宅泝江波。</text>
<title>大雪粮絶。戲書四絶。</title>,<text>今日朝炊又不烟。恠吾神氣尙超然。此中應有眞功果。天上元無火食仙。知爾心非溫飽期。如何溫飽亦無之。三塲及第西臯子。不是眞癲卽大癡。禽鳥不鳴林木摧。連宵大雪壓厨灰。忽聞金石歌聲出。知有山妻送酒來。貧家不恨食無餘。但恨貧家不讀書。多讀書時多積食。古人明訓不欺余。</text>
<title>又書一律</title>,<text>忽忽流光飛鳥過。支離不死欲如何。書無得力開時少。病不離身臥日多。梅竹淸緣全濩落。琴棊苦癖亦消磨。猶餘一分豪情在。酒到微醺輒浩歌。</text>
<title>壬辰立春 三首</title>,<text>梨花白。桃花紅。盈盈開大酒。習習來和風。今日如此明日又如此。太平聖代主人翁。梅子黃。時雨下。綠陰已滿地。鳴鳥聲相和。客來不知客去亦不知。頹然白髮何爲者。霜飛如雨九月時。天地爲之蕭瑟。草木爲之離披。杜子感興篇。潘岳悲秋詩。彼固有傷時之感不遇之悲。何關老子狂而癡。又 二首晨興呵凍寫春詩。稽首東皇不我欺。芳草小園行坐日。繁陰嘉木嘯歌時。黃花酒熟朝醺足。白屋燈明夜讀宜。今後不知餘幾歲。山翁康濟止於斯。人或稱吾晩福云。眼前多有好兒孫。由天莫謂時難得。在我宜思業未勤。汝輩無心爲善士。老夫何力起衰門。父兄戒子情之至。勿以耄言聽不聞。</text>
<title>哭三從弟汝九 彥容</title>,<text>壬辰之年正月日。吾弟汝九不起疾。西臯老兄哭之慟。死生常理非不達。爲是君亡有至哀。不比等閑生死別。君年十二學我家。我兄謂君多美質。溫如良玉澹如水。賢祖遺風君不失。出爲世用用不盡。賢侯湖嶺民皆曰。南州薄竄坐微眚。何患無辭非我孽。內而孺慕傷其情。外而調息違其節。歸來閉戶南山下。一病三朔天年閼。有子欒欒年未長。有母哀哀淚成血。尋常行路尙掩抑。一瞑如何君不恤。君豈不恤死無知。是以長爲生者怛。來時舊路漢水上。素驂悲鳴丹旐出。桃花滿地水東流。舊宅琴江春二月。靑山一片土三尺。君止於斯我慟切。嗚呼我慟豈獨爲我宗。衰世今無好人物。</text>
<title>洪雲紀 章漢 携壺來話。醉書一絶。漫次却寄。</title>,<text>秋山寥廓臥衰翁。榮落悲歡事事空。賴有故人携酒至。强扶藜杖問園楓。</text>
<title>集慶堂。賡進御製。</title>,<text>南極仙班隨六星。塵蹤如躡九天然。</text>
<title>癸巳立春</title>,<text>可笑年年春祝詩。今年三百又如之。昏昏只有三時睡。兀兀都無百事知。已任呼吾爲大拙。不妨從此作全癡。惟餘一二親朋在。秋月春花滿滿巵。</text>
<title>癸巳春。上行養老宴。因命耆社諸臣各敍平生。製進詩文。遂以長篇製進。</title>,<text>若有一介臣空疎。生於世家家京國。舜日堯天逢聖代。雕蟲薄技攻文墨。黃鷄秋暮赤龍冬。後先蓮桂芳名坼。春風黼座洗馬臺。又策文試因陞六。臺垣講肆已是選。况於進此登瀛錄。人家舊事人不知。尺疏籲天情未暴。隨吾本分養吾拙。杜門窮居因屛跡。燕槎嶺玦亦天恩。峽紱湖符俱聖渥。蟾宮一枝再送香。恩許淸朝綰緋玉。由是周流內外班。未效人臣一日責。南民告飢歲在壬。王曰往欽羅州牧。微才敢言浙東勞。聖恩方移河內粟。煌煌丹誥下九天。二品居然官命德。歸來復命諫大夫。騎京禁摠皆要職。出納因兼保護任。地分淸切銀臺直。峩峩豸冠長栢府。兩年七入恩多特。風裁言議更何論。逐隊奔走惟筯力。遺簪墜履聖不棄。一朝恩言卿月擢。西樓玉牒拜稽首。時際壽星明南極。羣仙鶴髮列如麻。羽化何啻登瑤籍。奎章屢降色璀璨。御饌均頒恩絡繹。風流盛事耆英會。古來唐宋稱香洛。爭如壽考周王世。一堂言笑君臣樂。煕煕皥皥康衢月。太平萬世歌耕鑿。天顔咫尺承命退。畧敍平生述不作。正憲大夫行龍驤衛副司直臣兪彥述。七十一歲製進。</text>
<title>次金同敦寧 時敎 參養老宴後寄示韻</title>,<text>化旭初昇香霧籠。紫衣傳唱九門崇。莫言醉飽三朝止。須信謳謠八域同。瑞雪幾年頭戴白。恩花是日面添紅。輕陰欲送知時雨。粒我天應示屢豐。</text>
<title>族姪 漢東 輓</title>,<text>一樹風來花亂飛。靑山又復送君歸。君歸豈識人間事。祇使餘生淚滿衣。</text>
<title>任陽城 冕周 輓</title>,<text>殘年觸物動傷神。又是秋風葬故人。萬事閱來眞大笑。一官歸後亦長貧。靑雲疾足堂堂子。白雪高歌兀兀身。先後九原常理是。團圓兄弟奉雙親。</text>
<title>耆社動駕後。賡進御製韻。</title>,<text>太陽中天兮。星在于前。寶算無疆兮。邦籙永緜。臣拜作歌兮。此慶年年。</text>
<title>耆社進饌後。賡進御製韻。</title>,<text>花甲重逢舊已。蓮子復進新粥。</text>
