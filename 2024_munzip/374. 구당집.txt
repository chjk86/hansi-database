<title>惜餘春辭 用佔畢齋集韻</title>,<text>嶺之南兮海之郡。惟我東兮一靑徐。城俯江兮江連海。鮫室隣兮民廬。藐孤影兮誰與儔。配茲土兮名除。嗟朝褰而夕攬。欻秋菊兮春蔬。淡韶光兮佳可遊。奈螺蚌之與曹。傍楚江兮靑楓。想蓬海兮蟠桃。樂莫樂兮新知。聊以遊兮以遨。酒漉巾兮蛆浮。膾飛盤兮魚肥。月幾掛兮沙村。暮相送兮柴扉。皆兄弟兮四海。矧烏川兮我族。纔開花兮杜鵑。又薔薇兮躑躅。赤煒代兮春辭木。澹容與兮曲江曲。瞻紫極兮望白雲。增雙熒兮淚目。彼嘆老兮嗟卑。哂七歌兮同谷。</text>
<title>戲作</title>,<text>遵水濱兮尋芳。謇吾步兮徐徐。苟余心之有適兮。其奚異乎吾廬。點也春風兮詠未休。周子窓前兮草不除。伊余之夙有慕兮。渴飮泉兮飢咬蔬。蘭麝兮綴佩。魚鳥兮爲朋曹。中胡爲乎摘山梨。反以颺夫甜桃。遂狂走兮無不屆。紛四方兮遊遨。群雁嗈嗈兮辭海。春雨降兮江水肥。樂深淵兮遊鯈。歸茂林兮羽族。觀萬物兮自得。吾又何悲乎轅馬之躑躅。感年歲之不吾與兮。送餘春兮悄歌曲。庶斯言兮不玷。天之明兮常目。造化心兮識者誰。吾山仰乎雲谷。</text>
<title>松棚辭 幷序</title>,<text>傍人憐余之困於暑熱。乃於屋之西偏簷隙。連搆一架。亂揷松枝。以補空虛。其下可坐十許人。不崇朝而斷手。日午移牀而坐。與吾客擧杯以落之。是日也。海雨乍歇。陰翳掃空。風濤左右而至。泠泠然與耳謀。初疑引睡。俄覺醒酒。恍若羾寒門而濯淸風。未知子美倚江枏樹之懼雪霜而聽竽籟。比於是果何如也。於余羈窮之境。無亦過望歟。安得替炙背之獻。爲扇暍之助。而大庇天下夏畦之人。無不得其所之歎耶。悵然久之。爲作此辭。台行世兮日杲杲。又安知夫疾徐。旣海氣兮澁墊。兼四 二字缺 蝸廬。揷松枝以爲棚兮。濯淸風兮炎熾除。招我友兮落之。具村沽兮畦蔬。昔余之蝨官兮。猥亦齒乎仙曹。詠湛露兮旣醉。盤以盛兮櫻桃。厭街陌兮卑湫。遵江漢兮遊遨。惕鬼闞兮高明。矧衣輕兮乘肥。罹擯斥兮省愆。跡不出乎門扉。逮歊赩兮困我。紛螫蟲兮多族。得蒼官爲芘賴兮。吾何必行吟而蹢躅。替炙背於廕暍兮。亦不知絃直與鉤曲。安得贊分陰於殿閣兮。奠同胞之橫目。然後棄朽而無用兮。甘老死乎窮谷。</text>
<title>昭陽亭。次登樓賦。</title>,<text>時六月之隆熱兮。坐昏墊而幽憂。昔人譬之酷吏兮。凜余避乎怨仇。步余馬於松林兮。頫昭陽之故洲。洲如月而岸對兮。有亭翼乎臨流。壯節枯塚。貊國荒丘。日行南陸。雨乾西疇。聊秣駟而容與兮。携幼子而淹留。却三伏之炎蒸兮。貫一指之古今。慕羊杜之俛仰兮。增余懷兮不任。除平生之宿負兮。滌幾年之塵襟。中蕩潏兮雙流兮。外崚嶒兮千岑。察飛鳶之戾天兮。洎鉅魚之潛深。怳吾廬之瞻忽兮。孰土思之可禁。昔余齡之少壯兮。下上求乎知音。懷燕石之奇珍兮。憶梁甫之遺音。伊時勢之有乖兮。豈余改乎初心。感夕照之如飛兮。久處約其焉極。雖進塗之稍闢兮。柰整頓之無力。擬辭富乎抱關兮。飽四方之廩食。汩吾行之周流兮。昧吾跡之藏匿。傍吾察夫人事。仰吾看乎天色。疇作舟而作楫兮。疇予爲而予翼。若涉水而無津兮。吾未知其所止息。題文字而茫然。弔古昔而心惻惻。余心兮傷今。夫孰有知乎余臆。獨胡爲乎永傷。聊徜徉乎親側。</text>
<title>望辰樓賦</title>,<text>伊余旣放曲江之曲。杜門却掃數間茅屋。時時徘徊乎庭畔。顧望乎東北。有樓翼然。半露於睥睨之隙。問之興人。云是望辰。厥制雖古。丹雘如新。噫噫名樓之義。我知之矣。此豈非杜子美之句。危樓望北辰之意乎。想夫厥初。命名者何人。心兮獨苦。皁蓋之臨。玉節之駐。其他客子。登望於斯。念黃屋之安否。千里間於京師。攬玉蟾而徙倚兮。無不宜於四時。雖復歌管噭噪。燈燭煒煌兮。適足爲觸境興感之資而已。孰不矯首雲間。悄然而悲者哉。矧如我者。玉皇香案之吏。淸都謫降之人。願爲政以德於吾君兮。愧夙志之莫伸。惟臣罪亦自知兮。感君親之恩私。顧此心之耿耿。雖九死而不移。欲一詠王粲之賦。唱東坡之詞。回白頭於秋月。共關山之淸輝。而柰病與衰謀。客意都迷。孤城咫尺。路阻丹梯何哉。安得金鷄放赦。歸袖翩翩。立馬登臨。快覩靑天也歟。至於矯然江海之思。充然觀覽之富。行色雖忙。尙能爲主人賦之。</text>
<title>風神賦 幷序</title>,<text>吾聞神者伸也。至而伸者爲神。風之有神。亦一造化之跡。則斯謂之神。宜亦可矣。至於神之爲靈。能驚動禍福人。則海人信之。吾不信焉。問邑風知風之自。遂賦風神以曉觝之。惟荊楚之尙鬼兮。嗟陋俗之相因。羅東南也爲楚兮。歷三姓之神人。宜厥俗之好異兮。異事至今其紛繽。歌陽山與鴟述兮。歲累千如隔晨。越巫言於閭巷兮。叢祠遍於崖濱。眷曲江之偏城兮。地密邇爲厥隣。亦同風而奔波兮。惟察鬼之嚬呻。鼓魚山之坎坎兮。無晝夜與冬春。及春仲而尤甚兮。風日靡於小民。死喪廢乎匍匐兮。行旅絶乎關津。曰影等之爲人兮。刑以隕夫厥身。死爲厲而作橫兮。行數郡如車輪。事則休而否戚兮。靜以俟乎逾旬。紛荔丹曁蕉黃兮。富益富而貧貧。旣作俑於無識兮。終以誘夫冠巾。莫之救而淪胥兮。哀吾黨而諄諄。噫民風之草偃兮。仰垂衣之淸眞。囿吾民於壽域兮。藹和氣之無垠。莫枉了於五通兮。敬而遠之書紳。矧條風之發達兮。鼓萬物而氳氤。過前川而近午兮。吹獵獵乎靑蘋。庶同歸於舞雩兮。吾亦謂之風神。</text>
<title>曲江賦。次朱子白鹿洞賦韻。走筆</title>,<text>古韶州之曲江兮。孚嘉號於我疆。旣厥俗之曰美兮。又厥田之惟良。繚城郭於邑里兮。資漑灌於陂塘。眷鰲岫之一髮兮。來禱陰之山岡。儼廟宮之臨流兮。孰燔椔而芟荒。曰我晦齋妥靈之所兮。享祀至今猶芬芳。蔚靑衿之濟濟兮。紛左右乎膠庠。江之流以滔滔兮。又重之以大洋。念昔人之來遊兮。際千齡之煕運。道中亨而終否兮。痛薰蕕之相混。疏正派於退陶兮。繼前躅於遇遯。行得此而益顯兮。倡東南之學問。天不忘於弟子兮。藹先進與後進。譬草木焉區別兮。孰先傳而後倦。猗兩朝之樂育兮。俾以遺夫神孫。覃儒化於遐僻兮。怳堂室之討論。旣建昌之有田兮。又宣城之得書。瞻鵝子之舊峯兮。想鹿洞之遺模。在過者猶瞻敬。矧風化之諮諏。爰築室而有址。宜以正夫士趨。樂無限於箇中兮。焉富貴之足圖。彼通籍於金閨兮。與着勳於石渠。豈若觀瀾之有術兮。遵江海於庭除。然易中之不遠復兮。有三字之前符。刊枝葉而發憤兮。庶奇功之斯集。然後希賢希聖而希天兮。不自得於無入。愧余老而無聞兮。匪余力之不給。何昔日之芳華兮。謂芰荷爲可緝。欻白首而冥行兮。蓋亦傳而不習。勉吾黨而諄諄兮。慕前人之山立。豈昔豐而今嗇兮。惟民常之秉執。不以人而廢言兮。誦昔聞而掇拾。亂曰和鳴鏘鏘。玉有璆兮。儼立蒼蒼。木有樛兮。有江有海。子所遊兮。我思古人。見川流兮。川流不息。消我憂兮。九曲之山兮。逝焉相求兮。</text>
<title>惜餘春賦</title>,<text>昔余之齒稚以壯兮。不識春之可惜。及年歲之衰暮兮。嗟駐景之無力。惟四時各平分兮。胡爲竊獨惜此餘春。匪直身老之可畏兮。嘐嘐不及古之人。觀萬卉之爭紅兮。攬靈芝之三秀。緬三皇之淳風兮。歲一周而難久。念澆散之迄今兮。究噓茁之在初。莽乾坤之回互兮。增余懷之欷歔。其殆庶之顏氏兮。固余心之所希。日月至焉無階而升兮。況何望乎不違。袨余服之初成兮。聊以遡夫浴沂。景翳翳而將入兮。我姑酌彼金罍。落花繽紛而舞簷兮。鳥亦倦而飛回。縱使爲三十年客兮。亦奚足於把翫。洗玉盞而更酌兮。聆夜鶴之警半。候晨鍾而應官兮。奈名韁之繫絆。懷佳人兮不可忘兮。詠榛苓而興嘆。</text>
<title>峴山亭賦 科製二中</title>,<text>若有亭兮。乃在襄陽之南峴山之上。方城兮崔崔。漢水兮漾漾。原隰逶迤。岡巒浩渺。山川深秀。鬱乎相繆。此乃羊叔子所遊之地也。方其分符玉帳。帶緩裘輕。投壺散帙。軍令分明。鎭每靜於黃霸。風詠在於務屛。乃具淥尊薦芳肴。陟彼崔嵬。遊目兮騁懷。軍伶齊作。賓僚畢會。召鄒生置客之右。彷徨乎山椒。徘徊乎林藪。歌南山之詩。詠悲秋之賦。是日也。金風兮四起。露爲霜兮瀏瀏。乾坤兮寥廓。木葉黃落兮雁南飛。感時物之易改。能使人而興悲。羊子於是。四顧林野。心焉若忘。不言不笑。攬余涕之滂滂。鄒生在傍。怪而問之曰。何爲其然也。佳山兮美水。日吉兮辰良。有酒兮有客。人生行樂耳。若何爲而永傷。同楚客之戚戚。今不樂兮更何時。我姑酌彼金罍。羊子不問。憮然爲間。鄒生起而更問曰。我知之矣。牛山落日淚沾衣者耶。紫蓋東頭慕長風者耶。功業不建髀裏肉生者耶。心懸魏闕望美人者耶。有一於是。願聞子說。羊子乃喟然而歎曰。子亦知夫今與古乎。余俛仰乎宇宙。想鴻濛之融結。貫萬古於一指。覽此山者幾人。或登望於秋。或登望於春。或登望而醉。或登望而醒。窮而登望者哀。達而登望者榮。其間賢人達士之遊於斯詠於斯歌於斯嘯於斯。雖巧歷其難述。往者過而來者續。宛風景之如昨。自其不變者而觀之。則山萬古兮長靑。自其變者而觀之。則歎草露之浮生。鳥忽過於英雄。名亦隨而湮滅。孰爲長存。孰爲不朽。羌薰沈而響絶。但天長而地久。撫遺跡而感慨。悲幾時兮可旣。鄒生乃逡巡而進曰。噫。名云名云。豈此名之謂乎。公來峴山重。公去峴山輕。公之德兮。與峴山而俱爭。公之名兮。與峴山而俱永。若余之名。附驥尾則幸耳。羊子乃蹙然而起曰。但願眼前一杯酒。何須身後千載名。洗盞更酌。肴核旣傾。相與枕藉乎亭中。落日欲沒於峴山之西。勝遊一罷。惟見六尺墮淚之碑。嗚呼。瞻彼峴山兮。羊公所憩。峴山之高兮。羊公之名。</text>
<title>赤壁鏖兵賦</title>,<text>遵大江而浮游。揚洪波於哀壑。溯千古於風便。宛山河之如昨。弔英雄於過鳥。認前朝於折戟。噓餘焰於寒灰。判一戰於漢賊。爪初潰於建安。付赤縣於蠻觸。旣生子之當如。幸帝胄之有托。時奸雄之虎視。擬強呑於弱肉。聲會獵於折簡。睨全吳而嚄唶。人如山而色沮。勢邯鄲之朝夕。賴一二之臣同。符所見於不約。借前箸於褊裨。驚火攻之奇策。惟黃龍之旌旗。與靑雀之柴荻。豈後至於炎官。又前驅乎風伯。鞭雷霆而助威。擺高浪於箭劈。戮戰象於昆陽。奔火牛於卽墨。將飛渡之百萬。掃一炬於頃刻。縱未獲乎凶醜。褫老瞞之餘魄。天聲動於華夏。光百代之簡冊。余讀史而至此。增老氣之倍百。然盡美未盡善。又一奇而一惜。天之生此豪俊。際三分之莫若。髥何紫於仲謀。耳何大於玄德。畀周郞以中權。貯臥龍於帷幄。紛謀臣與猛將。森左右如立竹。貴伐謀於上將。群策屈於群力。收全勝於此擧。豈一時之偉績。倡東南之士氣。本香案之一斫。賈餘勇而北首。果何敵之不克。矧名賊而乃服。將不日而就戮。慰謳吟之父老。凜如此之剋復。彼安劉之左袒。詎專美於千億。嗟唇齒之失勢。畫大業於鼎足。天未欲其一統。六出祈而何益。曠相感而攬涕。和漁歌而心惻。歌曰舳艫千里餘片舸兮。煙焰漲天點漁火兮。赤壁之戰孟德困兮。赤壁之遊東坡再兮。皆一世之雄也。今安在兮。</text>
<title>雲中白鶴賦</title>,<text>龍矯矯於函關兮。鴻冥冥於商顏。龍歟鴻歟人歟。吾不知其周與蝶之間歟。一羽毛於雲霄兮。慕邴子而發歎。自忘機於去來兮。諒羅致之良難。昔靑田之素質兮。誤一落於人寰。下愍百鳥之羅網兮。欲分六合之梟鸞。擇琪樹以爲棲兮。精瓊糜以爲餐。與麒麟遊兮鳳凰與飛。擬九萬之鵬搏。嗟時運之大謬兮。慘豺虎之遘患。惡鳥飛飛兮啄金屋。紛林藪之獸竄。迨燕幕之將焚兮。炎遠勢之盤也。遵華表之舊柱兮。借一枝而偸安。驚籠中之歲月兮。惜玉羽之摧殘。戀主人之恩顧兮。聊蹇步而媻姍。思南枝兮心糾結。戛長鳴兮風露寒。安能鬱鬱而久居兮。乃傍巢而暮還。雪點飜於瑤空兮。杳雲路之漫漫。何衆禽之鳴噪兮。亦猶鴟之嚇鵷。然見羈於罿罻兮。非可擬於鶉鷃。彼蜩與鷽鳩兮。悵輕翮之莫扳。已昏鴉之滿林兮。隻影歸兮何晩。云誰思兮西方。龍奮躍而祀漢。結長悲於杜宇兮。欲往從之兮連雲蜀棧。恥同群於鷄鶩兮。眞骨老於雲山。後仙李焉再下兮。詠歸燕兮避巧丸。逾千載而歸來兮。澡長身於淸瀾。昂昂兮獨立。頂漸深兮如丹。縞衣兮玄裳。夢臨皐兮夜未闌。徹淸唳於風聽兮。非難自致於鷺班。知山川之紆曲兮。識天地之方圜。恐招怨於舊侶兮。心萬里而盤桓。乘何爲於緱嶺兮。舞何爲於邯鄲。城市兮囂塵。多貴遊之挾彈。色斯擧而翔集。聞斯語於杏壇。</text>
<title>贈慧煕上人 壬戌○時公年十一歲</title>,<text>秋日菊花下。偶然逢上人。浮雲一片影。流水百年身。避世元千里。藏山抵幾春。吾當結蓮社。相對岸烏巾。</text>
<title>遊三角山文殊寺</title>,<text>獨上高臺屬晩晴。雲開俯瞰漢陽城。天邊波浪長江走。霜後精神列嶽獰。溪路却憑樵客問。藥名時與寺僧評。三更睡覺禪窓下。松桂花陰繞鶴聲。</text>
<title>集古句</title>,<text>猿啼客散暮江頭。芳草萋萋鸚鵡洲。才子乘春來騁望。少年分日作遨遊。最憐鬢髮千莖雪。獨上孤城萬古愁。半夜船窓耿無寐。孤雲獨鶴共悠悠。</text>
<title>送謫客 癸亥</title>,<text>先後生同壬子年。去留情事此離筵。天無竟日雷霆怒。莫恨潮陽路八千。</text>
<title>贈秦都事尙弘二十韻 甲子</title>,<text>大姓曾聞秦少游。後身今作海東遊。氤氳和氣春生面。浩蕩胸襟地盡頭。早造天關攀九虎。時揮椽筆引千牛。霜臺白簡趨丹陛。幕府靑衫控紫騮。雉岳路過楓岳路。龍津舟渡母津舟。征鞭乍指東原館。小子叨陪古郡樓。雪裏那堪子猷興。客中稍慰杜陵愁。支離嶺左三千里。歷盡關東二十州。一詠一觴情眷眷。相逢相送恨悠悠。行裝草草唯孤劍。世事悤悤等一漚。城下王孫饑益困。甕間吏部醉仍留。淮陽臥閤今猶在。汲直遺風可自由。玉立峯巒晴雪積。天連溟渤凍雲浮。昭陽再到淸平寺。昌道纔經直木郵。山水幾多雙眼入。風煙贏得一囊收。投之書札君何厚。要以瓊琚我敢酬。天末謫仙空費夢。樓頭王粲幾消憂。泰封遺址餘靑草。金鶴高峯有碧湫。孤石揷孤如欲墜。漆潭凝漆不能流。明年更有來尋約。須趁三春及九秋。</text>
<title>大明人劉應箕被虜於倭。又爲我國人所得有詩。時年十五六。鵝溪十六歲時次韻。余亦和之。丙寅</title>,<text>古鄕書斷一涯天。天海東南隔幾千。不是秦童求藥路。還如蘇武看羊年。卽今飄泊鯨波外。何日團圓鶴髮前。魂夢未知身在遠。夜隨歸雁到家邊。</text>
<title>題畫</title>,<text>童子携琴客跨驢。斷橋芳草雨晴初。回頭笑向山花語。可惜看渠未有餘。</text>
<title>曉行江路</title>,<text>斗轉月將落。沙禽棲已驚。江船人語鬧。便覺早潮生。</text>
<title>平康途中</title>,<text>山高日易夕。村逕下牛羊。偶坐澗邊石。不知行色忙。</text>
<title>深巷</title>,<text>深巷絶輪蹄。幽禽亦不啼。惟餘睡魔在。相伴使人迷。</text>
<title>舟中送人入京</title>,<text>泊舟龍山郭。送爾長安城。固知暫時別。不堪離恨生。</text>
<title>歸舟</title>,<text>歸舟發漢江。曉霧迷上下。但聞柔櫓聲。不識峯巒過。</text>
<title>次沈都事驪江韻 三首</title>,<text>行盡邦畿數十州。歸時却棹廣陵舟。龍湖一夜燈前話。半是淸心古郡樓。孤舟曾恨過山門。淸景今憑我丈聞。風送驚濤濺佛像。雨滋荒蘚蝕碑文。蕭瑟悲臺古寺東。東南江闊海橫通。居僧不管興亡事。惟向殘碑說懶翁。</text>
<title>漢江曲</title>,<text>江上人人捕魚去。孤村一半偃柴扉。無端極浦多風浪。日暮漁舟歸未歸。</text>
<title>銅雀送客舟下龍山。是日大雪。</title>,<text>酒盡沙頭金屈巵。那堪送客獨歸時。孤舟暮下西江雪。寒襲重裘醉不知。</text>
<title>泛舟豆毛浦</title>,<text>輕帆欲自豆津還。暫避飄風沙渚間。鳥外雨收殘日漏。舟人遙指果州山。</text>
<title>贈僧</title>,<text>閉戶無端失一秋。每憑孤夢到山樓。逢僧說着霜林晩。此日全勝夢裏遊。</text>
<title>洪遠伯 重普 蓮亭夜飮</title>,<text>圓荷浮葉綠參差。暗水琮琤瀉曲池。虛閣夜深纖月落。古琴彈罷步虛詞。</text>
<title>送朴季淵 渟 之扶餘</title>,<text>白馬長江江上城。淸秋此日送君行。可憐亡國千年地。不獨悠悠離別情。</text>
<title>臨津途中 二首</title>,<text>十里郊原暝靄斜。驅驅瘦馬路逾賖。丁寧認取前村逕。月映山邊蕎麥花。秋深官渡上寒潮。醉臥舟人不受招。欲向巴陵城下宿。暮雲晴靄碧迢迢。</text>
<title>幽棲</title>,<text>無人來共此幽棲。萬樹陰濃草屋低。黃鳥一聲驚午夢。手携稚子下前溪。</text>
<title>昨夜</title>,<text>昨夜寒霜庭樹空。墮蟬枯葉又秋風。興來暫結江湖夢。十里蘆洲叫早鴻。</text>
<title>安邊客舍書懷</title>,<text>北出乾坤大。東趨嶺海雄。鄕書無一字。客鬢任雙蓬。十月邊城雨。千村落木風。此時心更苦。燈暗酒尊空。</text>
<title>金城途中</title>,<text>金城不可到。急雪暗前途。日暮山河凍。天寒鳥獸呼。行資煩縣椽。燠室問村夫。患氣仍無寐。懸燈夜坐孤。</text>
<title>送洪從事 命耇 之京。是日登練光亭。</title>,<text>好去洪從事。勞歌日已斜。嗟吾滯關塞。送子向京華。臘近尊添蟻。天寒雪覆沙。別離元自苦。今夕況天涯。</text>
<title>梁山旅舍遇至日</title>,<text>江上形容苦。停吟望洛陽。歸年殊浩渺。至日轉凄涼。寒向叢梅減。愁從彩線長。廚人供豆粥。舊俗更堪傷。</text>
<title>曉發陽智縣</title>,<text>不寐計前程。林端殘月生。聞鷄燈下起。策馬霧中行。一縣秋槐落。孤村暗水鳴。頻年羈旅苦。羨殺野夫耕。</text>
<title>遣懷</title>,<text>風雨夜如晦。悄然無好懷。孤燈寒照壁。暗水自浮階。筋力隨年換。酸鹹與世乖。故關秋欲盡。山色夢中佳。</text>
<title>寄示金建中 震標</title>,<text>爲花頻駐履。隨月屢移床。葉墮埋幽逕。荷枯倒曲塘。百年將進酒。萬事獨燒香。忽憶東涯子。愁時倚隱囊。</text>
<title>漢江亭子</title>,<text>出郭無塵事。高樓眺望平。帆檣依浦漵。冠蓋走郵程。雨積三江水。雲籠百濟城。行人歸欲盡。漁戶暮煙生。</text>
<title>遊三角山中興寺。權士逑 伉，金子公 得臣，金建中同遊。</title>,<text>已負尋山計。茲行忽孟冬。石門寒日隱。苔逕濕雲封。廢堞悲前代。荒碑記古蹤。諸天知漸近。林杪出疏鍾。</text>
<title>別權士逑</title>,<text>十載一邂逅。各憐頭鬢蒼。風塵那此別。時序又重陽。病葉經秋雨。寒花着夜霜。平生鍾子意。歲晩莫相忘。</text>
<title>書懷 三月三十日</title>,<text>一病經旬苦。三春向夕終。乾坤容落魄。詩酒廢過從。民事村村急。煙花處處同。徒然惜餘景。不寐到晨鍾。</text>
<title>舟中對月</title>,<text>江天明月出。及我駕輕舠。疊浪光逾碎。無雲影漸高。渚煙分夜色。沙雁見秋毫。此景誰能述。令人憶謝陶。</text>
<title>悄悄</title>,<text>懷抱忽悄悄。得無排悶詩。居然逢歲暮。況復値時危。樂土心先往。幽期夢獨知。飜慙不如鳥。棲息有南枝。</text>
<title>寄子公</title>,<text>自我遊江國。知君憶故林。書中如對面。夢裏亦論心。缺岸春潮急。環洲暮靄深。樓高易愁思。獨費短長吟。</text>
<title>送江陵太守</title>,<text>江陵數千戶。太半是漁村。蜃氣尋常見。鯨濤日夜喧。稅輕農不病。訟息政無煩。送子此爲宰。別離何足論。</text>
<title>避風</title>,<text>避風舟楫繫。忽得古津亭。天闊遙聞雁。江澄俯見星。散人同散木。浮世等浮萍。貰酒唯須醉。吾何學楚醒。</text>
<title>臨津道中</title>,<text>流光遽如許。今夕餞今秋。身世潘生拙。風塵杜子愁。陰雲籠水國。畫角咽山樓。十載關心事。丁寧付白鷗。</text>
<title>漢上 三首</title>,<text>命駕出淸漢。茲遊愜素期。扁舟輕似葉。別島小如棋。地僻來人少。天長去鳥遲。悠然發孤笑。江客有新詩。野連沙院盡。江出月溪長。鳥影拖殘雨。蟬聲引早涼。胸襟九雲夢。身事一匡床。湖海百年計。丁寧黃帽郞。避暑登高閣。恩波亦有名。風煙淸漢水。形勝古秦城。天地炎蒸滿。樓臺氷雪生。偶來成信宿。江月向人明。</text>
<title>謹次外大父郡齋卽事韻</title>,<text>虎竹連城養。萊衣隔嶺行。笑談琴閣靜。燈燭綺筵明。朔氣爲和氣。江聲雜政聲。村氓亦感動。不憚數逢迎。原韻 沈忠烈公高堂隔一嶺。五月已三行。並印丹心照。連麾白髮明。渾家歸覲日。滿路鼓吹聲。莫道淮陽薄。安邊足出迎。次 南崖沈判書 諿連城列鼎養。頻作度關行。異地同歡樂。如天戴聖明。恩深敦孝理。誓不負家聲。百里高山路。村人慣送迎。謹次 晴峯沈司諫 東龜嶺外眞雄府。秋來又此行。華筵東閣敞。畫燭北堂明。綵服稚孫舞。淸歌妙妓聲。平生至樂地。百福更同迎。</text>
<title>將遊楓岳。宿道峯書院。次晴峯沈叔韻。</title>,<text>秋來岳色染前除。萬木丹楓冷雨餘。山客枕邊吟不寐。一燈無影石樓虛。原韻 晴峯風泉當戶落庭除。欹枕藤床醉夢餘。更向道峯雲裏宿。十年榮辱寸心虛。</text>
<title>途中口號</title>,<text>重陽節近憶龍山。目送家鄕百里間。半夜客窓風露 缺。滿籬叢菊夢中斑。</text>
<title>金化途中</title>,<text>秋盡風多野色蒼。池荷庭柳一時黃。傳書白雁南來少。近塞靑山北走長。深峽早霜仍下雨。異鄕殘燭且飛觴。客中何事堪排悶。吟罷新詩夜送涼。</text>
<title>發金城向楓岳</title>,<text>路異通溝縣。崎嶇似七盤。仙山方在眼。客子始怡顏。得句靑驢瘦。經霜赤葉寒。懸知今夜興。明月滿長安。</text>
<title>金城途中。次晴峯韻。</title>,<text>客向東北來。所經多險僻。金城此中最。九月卽飛雪。俶裝戒前途。手足寒仍縮。縱喜山水饒。猶嫌衣袖薄。村居極蕭條。斗屋依山脊。石田本無稻。瘦地但宜粟。顧茲奇勝地。更見淳朴俗。於焉擬卜居。使我機心息。</text>
<title>顯佛菴壁上。次李白洲天章韻。</title>,<text>寺廢塡紅葉。秋晴落彩虹。客來還自去。山色暮天中。原韻 白洲山立千層玉。川垂百丈虹。寂寥人不見。來往白雲中。</text>
<title>宿正陽寺。次晴峯韻。</title>,<text>素月三千界。靑霞一萬峯。正陽今夜景。人世再難逢。原韻 晴峯天寒白馬嶺。月白香爐峯。碧落鳴秋籟。仙人如可逢。</text>
<title>又賦</title>,<text>山開積玉秋空冷。露壓危松鶴夢回。雲臥正陽明月夜。直疑身世在蓬萊。</text>
<title>普德窟。次晴峯韻。</title>,<text>白玉千峯古。靑銅一柱高。天空聞獨鶴。地迫戴群鰲。竟日攀躋苦。多年造化勞。寺門人不見。寒殿集飢猱。原韻 晴峯銅柱何年設。丹崖百丈高。粘空翔鐵鳳。壓地駕蒼鰲。禹斧知應斲。秦鞭問幾勞。攀躋愁永日。雙手接飛猱。</text>
<title>又絶句 二首</title>,<text>洞裏鶴天空。風前松子落。孤庵不見僧。客意禽先覺。鐵鎖垂千劫。金莖擎百層。寺空雲滿地。斜日客來登。</text>
<title>萬景臺。次晴峯韻。</title>,<text>辛苦來攀百尺蘿。度嵯峨了更嵯峨。風中仙樂天門近。雨後秋雲海國多。眼爲難窮還欲抉。詩因乏巧不堪哦。何時得遂乘桴志。納納乾坤浩浩歌。</text>
<title>夜坐山映樓。次晴峯韻。</title>,<text>下架虛無地。中通小有天。樓高愁易起。溪鬧夢難圓。山擁簾旌外。雲生礎砌邊。禪枝鴉定後。新月上華筵。</text>
<title>次晴峯客窓秋夜歌韻</title>,<text>九月三更雨。孤燈半壁明而熒。明而熒。照無睡。雨打寒窓風響鈴。風雨聲。夜深急。陰壑松濤入耳空泠泠。遠客思鄕鬢欲絲。安得飮一石一醉不願醒。又一杯酒千首詩。滿庭落葉空飄蕭。遠客三更苦無寐。朔雲關路何迢迢。別恨蒼茫吟不盡。殘燈明滅坐頻挑。請量東海水。看取淺深愁。秋雨冥冥秋夜遙。</text>
<title>楓岳與晴峯分路次韻</title>,<text>萬瀑洞中雲。四仙亭下路。東西此日分。不獨秋懷苦。原韻 晴峯靑山萬疊雲。落葉東西路。此地卽相分。共說離情苦。</text>
<title>送李郞中一之 大純 之任江西</title>,<text>郞官稱意少年子。忽綰銅符出塞門。不是士元歸下邑。暫敎虞詡試盤根。防秋海戍軍麾滿。待臘關山雨雪繁。要向危時報明主。世間離別未應論。</text>
<title>贈程副摠龍 應製</title>,<text>癸酉冬。以大提學金公啓辭。被抄於程副摠贈詩之類。而不敢製進者。蓋以布衣故也。山西家世斗南人。握節觀兵到海濱。今日中原須衛霍。十年邊塞尙風塵。融城殘雪初迎臘。近水叢梅欲放春。一箭平遼知不遠。佇聞勳業冠麒麟。</text>
<title>同題。四首。○代人作</title>,<text>乘槎將命閱軍容。渤海風濤息怒洶。漢塞旆旌新衛尉。薊門征戰舊堯封。每憑戍壘聽寒角。頻上山樓看夕烽。醜虜勢窮知不臘。願銷金甲事春農。漢將兼乘使者車。雙旌移駐濟王墟。儒家早服河南訓。兵法初傳圯下書。已喜雄威馳虎穴。會看餘勇掃狼居。他年太史波濤筆。定向編中紀兩苴。握符持節事橫行。楊僕樓船驃騎營。投筆也能崇揖讓。請纓何但爲功名。五雲天遠北辰隔。一樹梅開南紀明。知子此來應有意。佇看遼薊虜塵淸。使者新兼副總兵。孤槎八月發神京。征遼壯略歸平仲。諭蜀雄詞屬馬卿。紫氣初臨箕子國。玄冬又駐濟王城。自憐駑蹇參郊餞。矯首南雲倍結情。</text>
<title>終南草堂</title>,<text>愛汝終南一草堂。前臨幽澗後高岡。近人靑嶂恒生靄。背日丹楓早着霜。憑檻最先邀月色。拓窓偏自納秋光。藥瓢茶鼎無餘事。時向床頭檢古方。</text>
<title>偶吟</title>,<text>醒然回首覺迷途。用力元來在省吾。受氣薄同程叔子。玩心明愧邵堯夫。草花隨處堪行望。風月當年仰舞雩。此事不求持敬外。的應終免小人儒。</text>
<title>村居</title>,<text>年來耕鑿無餘事。佳趣時憑詩句論。蔣詡不須開竹逕。陶潛何用設柴門。隣僧乞米暮歸寺。縣吏催租夜過村。世亂猶嫌此山淺。欲窮流水到花源。</text>
<title>坡山旅舍</title>,<text>孤客其如寂寞何。醉憑雄劍強悲歌。山蟠高嶺朝三角。水蹴臨津走洛河。世事不堪秋序盡。旅愁偏與雨聲多。曲肱暫結還家夢。憎殺霜風暮振柯。</text>
<title>擬早朝</title>,<text>露霑宮瓦玉鱗鱗。一朵祥雲捧紫宸。劍佩合時開御座。絲綸裁處引詞臣。鸎聲忽送千門曉。日影徐回萬古春。更見太平佳氣象。上林花柳別般新。</text>
<title>江村卽事寄諸友 二首</title>,<text>春盡江村日自長。獨憑欄檻數烏檣。風來浪碎樓臺影。雨濕泥留花草香。無事漫同犀首飮。吟詩又學翰林狂。何緣共泛東湖月。取樂佳人錦瑟傍。煙籠江柳草離離。獨上高樓強賦詩。病裏難乘今日興。尊前易失故人期。受風弱燕猶捎蝶。裛雨殘花尙在枝。萬事一春看又過。不堪歸夢着東陂。</text>
<title>詠梅</title>,<text>一樹梅花古寺傍。高標已自壓群芳。雪中難辨緣同色。月下能尋有暗香。處士西湖成舊伴。美人南國倚新粧。終須結子調金鼎。傳說那能擅有商。</text>
<title>望伽倻山</title>,<text>遠望伽倻山。炎方澒洞了。崚嶒獨不朝。造化良難曉。層嶺困回雁。絶頂愁度鳥。春來擬一登。應見魯邦小。</text>
<title>別士逑</title>,<text>醉中分袂不知悲。方到醒時羨醉時。安石難禁數日惡。去非曾誦十年詩。秋來蠟屐思蕭寺。別後淸尊阻習池。只作報書非我事。兩鄕魚雁莫敎遲。</text>
<title>泰安雜詩。二十二首。○丁丑亂後流寓時作。自此至驪江錄皆同。</title>,<text>國破家亡哭不辰。小儒無力濟斯民。却秦未見齊高士。復漢誰爲蜀老臣。日下音書如隔世。天涯花柳亦知春。愁時拂拭龍泉劍。壯志猶能隘八垠。蘇泰古郡之東谷。僑居荒涼生事微。海城春深賈舶聚。山市日晩行人稀。客子徒然送佳節。花時猶未改寒衣。最憐眷眷安明府。飧後來尋乘夜歸。飄零海外轉無依。遠愧蘇秦困亦歸。暮雨藏山村樹黑。春陰垂野瘴禽飛。防身劍在心逾壯。問舍囊空計易違。誰憫蓬萊獻賦客。花時猶着臘前衣。飄飄萍梗又南州。鼓角聲中淚自流。爲口營營傷直性。將身役役愧前修。海門風逆早潮急。山市煙生春色浮。女病妻憂心緖亂。故園歸計入搔頭。天門金榜動長安。贏得人人走馬看。才薄何心叨爵位。家貧唯欲免飢寒。一朝關外風塵起。二載周南行路難。此日那堪望鄕處。山靑雲白海漫漫。京洛音書久寂寥。何方醫得此無憀。海通漢水恰千里。路出瑞山惟一條。春盡漁村迷蜃氣。日高鹽井上鰌潮。干戈滿地未歸去。客子心旌空自搖。客裏偏愁聞鼓角。年來又厭看旌旗。西關寇盜袍如練。東國民生命若絲。雨足沙村花自發。春深漲海雁先知。故園歸計行應決。弟妹寧辭見日遲。一別長安月幾盈。尺書難悉未歸情。兵連萬里風塵暗。屍積三都草木腥。弟妹蕭條見何日。親朋零落愧餘生。客中多少關心事。盡入高樓暮角聲。欲說艱危淚暗垂。餘生未覩漢威儀。胡雛自古稱難化。周鼎于今謂可移。惴惴人情猶未定。茫茫天意竟誰知。哀江南賦吾能述。擬取東溟作硯池。苔封門逕絶招尋。坐愛西林十畝陰。山擁古城殘角響。地連炎海瘴雲深。曉鸎喚起還家夢。春鳥啼驚作客心。擾擾干戈何日定。廟堂長策是和金。海隅風色尙餘寒。谷口花飛春又殘。幾日故人杯重把。百年豪氣劍頻看。遺氓厭見胡塵暗。遠客空吟蜀道難。試上郡城回首望。白雲何處是長安。西塞煙塵久未淸。春風又入洛陽城。一隅炎海悲身世。幾處新阡葬友生。強把酒杯酬節序。謾拈詩筆記陰晴。躬耕隴畝眞吾事。只爲慈親豈爲名。雨子霏微燕子廻。梅花零落杏花開。有時採藥小僮出。盡日掩門無客來。病負陳遵投轄飮。詩成杜甫望鄕臺。吾生未免窮途哭。何事鵑聲又訴哀。客間光景逝如流。夏日初長地轉幽。更喜村民同野鹿。欲將身世付沙鷗。釀花新醞朝開甕。待月疏簾夜掛鉤。莫道個中無一事。詩篇時向使君求。岸花汀草客愁新。流轉殊方又一春。豪氣益增多難日。親知太半再生人。千年郡郭纔三里。數點漁家是四隣。最喜使君寬禮數。酒杯棋局見天眞。主辱誰能一灑之。二年戎馬尙奔馳。虛疑日域乘槎使。復恐天朝問罪師。萬里殆無容足地。餘生未有息肩時。小儒憂國終何補。鏡裏空添兩鬢絲。避賊南來長作客。無端春事又櫻桃。樓前滄海兼天闊。郭外靑山拔地高。身世欲謀千日酒。風煙盡入一霜毫。自憐杜子元多病。更歎潘生始二毛。國家喪亂看今日。墻壁朝廷事事新。共道曹公眞漢賊。徒知管子豈齊人。醫師未解求良藥。野客空思獻美芹。識務由來在俊傑。經冬不改是松筠。鳥嶺巉巖湖海深。各憐頭鬢雪霜侵。瘦妻每說春來夢。遠客偏傷病裏心。萬事糾紛誰預料。新詩凄切或長吟。干戈一別經年恨。縱有淸尊不自禁。右有懷聘君回頭直北是京華。戀闕那堪更憶家。尙滯海隅三里郭。難分天上一枝花。功名薄薄頻看鏡。歲月悤悤又種瓜。關塞三春吹畫角。乾坤萬事集長嗟。海上孤城城外峯。幾聽興住寺樓鍾。環洲雨過鹽煙直。別島雲沈蜃氣重。亂後益無當世志。病來全減舊時容。藥爐茶鼎眞吾分。莫怪三春向酒慵。靑春忽過亂離中。故國歸心又墮空。邑里渾臨三面海。軒窓不斷四時風。喚愁芳草交加翠。濺淚幽花寂寞紅。莫怪幷鄕還惜別。華山深谷有蘭叢。</text>
<title>沔陽雜詩 二十一首</title>,<text>白華山下過三春。盡室今依沔水人。豈有新詩傳衆口。絶無兼味入吾唇。賢多落落居屠釣。聖有棲棲歎鳳麟。貧固士常吾不厭。願終耕鑿百年身。臨江舟楫已生衣。春盡南征且未歸。千里風煙離夢積。二年兵革故人稀。林花着雨參差發。海燕銜泥上下飛。黃紙紅旗兩無賴。重嗟身事與心違。客遊湖海久思歸。病起登高力更微。雨足村村民事急。春深處處岸花飛。秦川鼓角朝儀阻。杜曲桑麻晩計違。誰道南州爲樂土。此來猶復歎無衣。海角城高更女墻。強登樓去豈尋芳。乾坤還共客心遠。歲月却兼歸路長。異地篇章空自好。故園花草爲誰香。不堪丘墓無人守。寄在空山古寺傍。萬丈丹梯未易凌。南州初夏已炎蒸。輕風乍起野花落。宿霧初收山日昇。睡味向來甘似蜜。生涯隨處冷如氷。淸涼漢水家猶在。歸路何時快馬乘。春盡湖西燕子斜。不堪爲客惜年華。將軍未試伊吾劍。使者難乘博望槎。椵島悲風吹漢幟。鴨江孤月照胡笳。無人無酒仍無興。滿目傷心處處花。二載他鄕怨落暉。夢中歸路漸熹微。乾坤杳杳鳥雙去。歲月悤悤花自 一作片 飛。亂後客居難預定。向來人事巧相違。吾廬物色今何似。雨過前江水政肥。金衣處處囀枝頭。每向年年報麥秋。花裏樓臺驚醉夢。柳邊簾幕喚閑愁。淸歌似解酬簷燕。正色何須愧海鷗。最愛數聲傳御苑。一時春色滿皇州。右詠鸎詩家賴爾頗收功。幾見池塘煙水中。足趾每拳秋後月。頂絲微動晩來風。飛時野色還增翠。行處荷花轉覺紅。最是遙看難自辨。白頭相對釣魚翁。右詠白鷺久客孤懷未易寬。向來人事遞悲歡。歸山自有宜攀桂。去國兼無可掛冠。兩眼幾回經喪亂。一身不敢怨飢寒。至今聖代郊多壘。手握龍泉夜夜看。身隨湖海一匡床。故國音書字數行。爲問登舟慕溫嶠。何如扇枕學黃香。況聞聖代勤湯幣。不是無人補舜裳。進退此心寧有間。憂時白髮向來長。不思投筆漢時班。甘似簞瓢陋巷顏。出戶緩尋芳草去。登皐閑共宿禽還。已能無事求諸外。便欲將身老此間。却恨羊裘歸物色。終敎人說富春山。少歲氣如魚縱壑。亂來身似鳥依人。舊遊勝事嗟無及。到處新知見卽親。盜賊經年乘白馬。衣冠此日拜丹宸。魯連不是終輕世。蹈海初心恥帝秦。聞君遷木客于淸。鳥畏虛弦定幾驚。犀首便應無事飮。孟郊長是不平鳴。江雲渭樹經年別。萬壑千峯獨夜情。暫倚隱囊成渴夢。數聲殘角起孤城。右憶子公行行夕露已微微。宿鳥棲鴉遂不飛。開浦日昏村樹遠。大津風逆客帆稀。二年西塞猶戎馬。四月中旬未裌衣。豈但無家心懶慢。詩生眼底忽忘歸。身如杜子寓東屯。時醉田家老瓦盆。病起更堪心悄悄。春來惟有睡昏昏。未衰顏鬢九分改。經亂情親幾箇存。聞道關西猶戰伐。小儒那免滯孤村。滄海愁心較淺深。故園松桂綠成陰。去年已獻長楊賦。此日聊爲梁甫吟。子美舟中長伏枕。仲宣樓上幾開襟。未論歸鶴逾千載。始信家書抵萬金。草閣陰陰五月涼。幽棲地僻懶冠裳。風吹麥穗村村熟。雨濕棠梨處處香。貪看白鷗毛似錦。愁聞黃鳥舌如簧。自嫌遠客閑無事。強欲新抄陸氏方。奉天車駕還宮日。南渡君臣忍辱時。七國當年困牛後。三韓自古是龜茲。洗兵功豈由諸將。退虜人誰賦一詩。尙憶東山謝安石。盡輸奇策入圍棋。戀闕思家湖外客。幾回步月立淸宵。身同落葉無時定。心似懸旌盡日搖。野老醉時知罷市。山童唱處識歸樵。故園久別宜旋旆。莫待秋鴻度泬寥。年來蓬轉任東西。觸境興懷倍慘悽。帆腹飽風爭獨鳥。潮聲挾雨到諸溪。望鄕客子移時立。索飯兒童盡日啼。湖外少逢親舊友。新知猶自惜分携。</text>
<title>牙山雜詩 二首</title>,<text>墮淚穹碑似峴山。李侯遺化邈難攀。割鷄道屈弦歌際。鎖印春遊桑柘間。海岸舃留雲杳杳。河陽花發雨斑斑。土亭萬古名應在。華表何時鶴更還。右李土亭碑異鄕春夏寄餘生。淹泊方知村社情。海客風餐泉遠汲。漁人水宿火微明。地卑湖右牙州縣。山近河南慰禮城。強欲登高望京國。碧天無際暮雲橫。</text>
<title>金子公遠來相訪</title>,<text>久謂死於亂。何緣得並生。別離未堪恨。邂逅忽相驚。握手各垂淚。聞言皆厭兵。況哀張也逝。寧忍此時情。原韻 子公誰知此會有。幸賴又偸生。顏面看仍舊。艱難說輒驚。晝常聞野哭。夢亦避胡兵。錫友幽明隔。那堪獨愴情。</text>
<title>成歡驛樓。口占贈別子公。二首</title>,<text>風颯陂塘氣似秋。驛邊殘日更遲留。天收急雨生明月。欲看荷珠急上樓。雨黑河南古驛樓。客行兼爲賞荷留。預愁明日分岐處。萬樹蟬聲報早秋。</text>
<title>途中</title>,<text>六月六日炎熱極。草深古路行人稀。晩來意倦垂鞭睡。時有蜻蜓立客衣。</text>
<title>次子公韻</title>,<text>村居相對只茅簷。流轉殊方百慮兼。多病形骸長服藥。一秋消息早穿簾。故人惜別淸尊滿。遠客思歸白髮添。跨馬出郊聊極目。海山無數劍鋩尖。</text>
<title>德積寺</title>,<text>尋寺初疑騎馬穩。登樓方覺地形高。十洲煙霧來雙眼。六月風飆動二毛。穌晉世稱齋繡佛。茅公人道是仙曹。飜愁明日塵埃裏。回首雲林夢寐勞。</text>
<title>旅夜書懷 二首</title>,<text>他鄕何處暫求安。默算遊程歲欲闌。世亂謀生爲客久。夜長無睡夢歸難。風湍合勢回頭聽。梅月爭光刮目看。北望宸居仍佇立。瓊樓今夕不勝寒。終歲驅馳不暫安。懸燈不寐夜將闌。求田夙計蹉跎易。避賊親朋會合難。枕上詩成聊自慰。閣中梅發共誰看。滿庭雪月還無賴。都入虛窓作曉寒。</text>
<title>丁丑至月初二日。子公來訪於西原旅舍。夜坐聯句。</title>,<text>西原客舍歲將闌 仲久。草木蕭條凍雪殘 子公。不遇故人那此境 仲久。且搜奇句敵高官 子公。孤燈照壁寒無焰 仲久。薄酒盈杯味更酸 子公。明日挹淸堂上去 仲久。共憑危檻聽風湍 子公。又雨雪交霏節已闌 仲久。羈人贏得鬢毛殘 子公。藥鑪茶鼎供多病。高馬朱門付達官 仲久。身世政同潘岳拙。詩篇敢擬聖兪酸 子公。如今何必傷遭亂。本是深潭自激湍 仲久。</text>
<title>淸州</title>,<text>北走神京三日程。南通湖嶺路均平。峯巒大集西原鎭。天地中分上黨城。俗類豳風皆務本。才如蜀士盡知名。煩君莫倚譙樓望。感古何人不愴情。</text>
<title>次子公韻</title>,<text>南石橋邊路。西原郭外村。那知瘦杜甫。忽訪病文園。烏鵲喧休市。笳簫咽閉門。俱爲望鄕客。今夕倍銷魂。</text>
<title>又次子公韻</title>,<text>足繭湖西數十程。逢君垂淚說昇平。華筵夜飮月沈閣。快馬春遊花滿城。亂來爲客謀衣食。到處無人識姓名。何事官梅且欲着。望鄕吾已不勝情。</text>
<title>疊前韻</title>,<text>郊墟極目故園程。歲暮陰雲萬里平。梅萼欲開殘雪岸。角聲偏苦夕陽城。風吹斷雁難成字。苔蝕荒碑不記名。豈料兵戈爲客日。又添尊酒送君情。</text>
<title>松都懷古 二首</title>,<text>統合三韓五百基。秪今唯見草離離。後王竟失前王險。一世那知萬世嗤。城壘雪殘思築日。洞門霞鎖憶遊時。可憐滿月臺邊月。夜夜淸光更爲誰。寒煙衰草鎖遺基。幾度經過嘆黍離。風月不隨王業盡。興亡均被達人嗤。空餘玉殿春遊處。尙憶金門曉闢時。欲共冤魂橋上語。君知獨立我爲誰。</text>
<title>晩發天安。夜投金子公幽居。</title>,<text>策馬衝泥泥浩蕩。伏龜亭下政黃昏。燒痕夾岸方知路。雨氣沈山不辨村。塵裏冥行曾已熟。客間疲役更堪論。羨君一室閒無事。對卷停燈獨閉門。</text>
<title>訪黃徵君</title>,<text>晩蹋春泥訪隱淪。竹扉梅逕摠無塵。汝南人物知君是。自愧聲名墊角巾。</text>
<title>宿楮子島</title>,<text>孤棹依沙宿。薄衣春夜寒。金波一道水。蜀魄兩邊山。竹嶼漁燈亂。花宮仙梵殘。不眠思舊國。枕上淚痕斑。</text>
<title>三田渡</title>,<text>曉辭孤島下。朝過二陵前。風逆舟凝滯。江平野接連。穠花粧曲岸。獨鳥入微煙。覽物仍懷舊。羈心轉惘然。</text>
<title>舟中記所見</title>,<text>雨餘春浪靜。風正夕帆懸。岸上農夫語。舟中賈客眠。折花數列岫。續蔓試深淵。淮水東邊月。今宵分外圓。</text>
<title>龍津東陽尉 申公翊聖 亭子。次贈詩韻。</title>,<text>公是當年富貴人。風期晩與白鷗親。蒼然亭上盈尊酒。管領東淮二水春。</text>
<title>又次壁上韻</title>,<text>九曲蒼屛數仞臺。幽居新占大江隈。山童採藥侵晨出。漁子收筒帶月回。少歲秦樓窮勝事。暮年嚴瀨屈奇才。筍輿桂棹吟哦處。日日能傾幾百杯。</text>
<title>宿仰德里</title>,<text>龍門山下一帆風。急峽高江瞥眼中。霽月入波金 一作光 片片。暮煙籠樹蓋 一作影 童童。酒當何處眞難忘。詩到此間還未工。不分皇王兼帝伯。人生得意卽豪雄。</text>
<title>漫吟</title>,<text>篙師少小慣乘舟。旗脚占風坐柁樓。也是自家輕性命。岸邊觀者浪添愁。</text>
<title>舟中漫吟</title>,<text>孤舟逆浪去遲遲。得盡江山所歷奇。明日又尋神勒寺。臨風快讀懶翁碑。</text>
<title>登淸心樓次韻</title>,<text>倚樓人在暮雲端。沙雨隨風灑醉顏。去鳥一雙天拍水。歸鴉千點日沈山。忠州 一作東西 舸艦危欄外。牧老 一作圃牧 篇章古壁間。漁釣煙波吾計決。極知駑蹇分偸閑。</text>
<title>淸心樓 戊寅</title>,<text>千尺朱樓俯碧潯。一回登眺一淸心。文忠，文靖曾過此。江水江花直至今。甓寺晨鍾穿宿霧。龍門夕照閃歸禽。三年多難憑危處。陳子遺篇更苦吟。</text>
<title>次申敎授韻</title>,<text>桃花春浪浸前階。一水風煙共郡齋。禮法豈因嵇阮設。文章難與謝陶偕。扶犁播穀村村急。擊鼓迎神處處皆。爲報巷南同病客。可能知我此時懷。</text>
<title>有懷子公</title>,<text>自君東入海。吾亦客驪州。嶺路常通夢。江雲每起愁。月明神勒寺。花暗竹西樓。會合期何日。相思白盡頭。</text>
<title>書懷</title>,<text>行役何時已。今朝又向東。功名大槐國。身世少陵翁。雁塞兵常鬪。燕都信不通。空看漢水上。樓櫓聳雲中。</text>
<title>過漢江感舊</title>,<text>憶與同心子。東湖十日留。樓高頻縱目。江闊更消愁。歲月容華改。兵戈涕泗流。經過多感慨。那忍獨回頭。</text>
<title>書懷</title>,<text>往事那堪說。孤臣涕自傾。朝廷能忍恥。將帥却偸生。在莒心毋忘。平淮業可成。長歌出師表。異代更含情。</text>
<title>驪江 二首</title>,<text>驪江勝事蓋東國。漢水龍津摠不如。八藪春採充腸藥。廿灘夜打相思魚。忠州原州地形錯。牧老慕老物色餘。十年三到今留滯。我欲因之此卜居。邦畿山水說驪州。幾箇前賢物色留。水出五臺經四郡。山橫鳳尾接牛頭。李仙宅畔花紛野。鄭老詩中雨滿樓。陳跡百年人獨立。不堪斜日下長洲。</text>
<title>永懷古跡 四首</title>,<text>嗚呼至德眞難忘。尙憶垂衣坐法宮。惠澤湖山千里外。明良三十二年中。秪今下馬瞻虛寢。當日攀髥泣老翁。安得更逢文物盛。萬民歡樂八方同。右英陵高僧普濟安禪地。塔劫宮墻宇宙間。寺下悠悠杯渡水。臺邊寂寂屐尋山。誦經當日龍應聽。飛錫何時鶴共還。老釋不知今古意。獨敲寒磬掩松關。右神勒寺停舟何事獨含悲。爲是韓山百歲師。北學遷喬少年日。東籬採菊晩秋時。一區煙月窮淸賞。萬古江河寄怨思。欲向歸州追庾信。荒墟處處盡堪疑。右牧隱舊居一封章奏九重門。此老終然臥此村。江上碧山眞不負。塵中白日向來昏。漢廷空折朱雲檻。楚澤難招屈子魂。獨立毀垣衰草裏。老梅疏影更堪論。右孤山</text>
<title>淸心樓。送曹守而 漢英 赴關東幕。</title>,<text>數株煙柳大江頭。暫引長條繫客舟。爲是海山千里別。況兼南北萬端憂。扶桑日出金鷄曉。皆骨霜濃錦樹秋。目斷孤帆天外影。不堪惆悵下西樓。</text>
<title>寄金子公書於曹亞使</title>,<text>有客客三陟。其人潘陸才。又能壯士飮。誰肯王孫哀。把酒迎群帝。吟詩倚五臺。憑君寄書札。爲勸早歸來。</text>
<title>閑居遣心 十二首</title>,<text>旅泊驪江上。干今半歲餘。小奴知向市。一婢學携鋤。地主時迂蓋。隣家或送魚。村情未爲熟。猶勝寓居初。未解田家事。依人強學爲。鋤禾從費日。打麥恐經時。民散猶催稅。年荒却怕飢。願聞聖明主。一一問瘡痍。村居困炎熾。樓閣有餘淸。步屧隨諸益。憑闌到二更。雨晴群岳立。月出小灘橫。興極循階降。江船已鼓聲。牛亡民散後。田野半荒蕪。誰議齊棠發。皆嗟魯麥無。端居憂盜賊。不寐憶唐虞。昨者逢京使。於菟入九衢。村裏多幽事。渾忘夏日長。庭深唯鳥雀。客至始衣裳。苦熱看書懶。新晴曬藥忙。頹然北窓臥。誰道夢羲皇。賤子僑居地。驪江繞舍淸。滄洲今屛跡。黃紙昔題名。蔭樹披衣臥。看雲曳杖行。從茲仍卜築。漁釣了平生。宗社多艱日。江湖養拙身。他鄕長作客。一病故隨人。露草飜螢火。晴波動月輪。賴多京國舊。相訪慰悲辛。天文星拱北。地理水流東。返魯懷尼父。尊周憶晦翁。空悲一葦遠。誰解寸心通。萬曆崇禎事。依然似夢中。抱疾違東省。巢林分一枝。可堪多難日。長憶少年時。夜醉留人酒。春吟求友詩。回頭舊遊處。終是淚雙垂。劍外郞官老。周南太史留。峽雲迷客路。堤柳綰鄕愁。孤鶴翩躚過。長江日夜流。欲歸歸未得。萬感集搔頭。客已歸朝盡。吾猶臥病留。賦先陳世德。書或著窮愁。亂後江山在。吟邊歲月流。荒村荷問訊。強起謝遨頭。欲陳經濟策。其奈小儒何。車駕蒙塵數。金貂賞從多。年光驚熠燿。身世傍黿鼉。幾日歸京國。春城響玉珂。</text>
<title>東臺</title>,<text>有一棲遑子。今年又此來。思君望北闕。與客上東臺。夕日仍餘照。春雲遂不開。長安在何處。杳杳使人哀。</text>
<title>是非歎</title>,<text>天下之是非。不齊固其理。古初諒無爲。俄而有是矣。有是乃有非。有非亦有是。是非千萬端。鷇音終不已。古道日以遠。王風日以靡。大小爭奪間。紛紛蠻觸氏。是是旣非是。非非亦類此。同其同則同。異其異則異。異同隨愛憎。誰能辨眞僞。作春秋綱目。吾師兩夫子。一自泰山頹。天地入涕泗。等是失其眞。無寧歸一指。所以漆園仙。千載稱達士。</text>
<title>夜坐</title>,<text>返照看將斂。棲禽覺稍稀。江城吹角罷。田父荷鋤歸。蟲響依牀咽。螢光帶雨微。秋期已向晩。百慮又無衣。</text>
<title>寄金子公</title>,<text>君爲五臺客。我滯驪江頭。驪江之水出自五臺山。遙遙千里西南流。流波之中足鯉魚。何無一書令人愁。兩地離懷已秋序。空嗟急景無停留。</text>
<title>是年八月二十五日。自龍湖拏舟。歸驪江寓舍。四首</title>,<text>歸思悤悤不憚勞。扁舟掛席駕洪濤。江山搖落風霜緊。煙霧蒼茫星月高。沙渚時時秋雁起。水村處處曉鷄號。支頤獨坐蓬窓下。一任新愁添二毛。八月歸帆興頗多。茲行猶足慰蹉跎。霜濃岸岸皆紅樹。風急時時或白波。客子有詩凡幾首。行人無事亦長歌。不愁峻瀨侵尋近。但惜奇峯倏忽過。三月看花八月楓。今年兩度在舟中。花枝爛漫香逾好。楓葉殷紅色卽同。秪少當時一輪月。還乘依舊半帆風。何緣倩得丹靑手。畫裏分明着此翁。暫到京關未是歸。歸舟今又泝黃驪。不辭霜雪工侵鬢。秪恐風塵易染衣。翠壁丹楓眞活畫。落霞孤鶩更新詩。停橈欲向前村宿。夜色沈沈已掩扉。</text>
<title>送趙學士胤之 錫胤 出牧晉州</title>,<text>遼西殺氣亘天東。朝野憂端等華嵩。今日出師寧復漢。向來被髮識爲戎。中原將帥書難達。少海旌旗塵正蒙。南徼一麾非失計。臨分何用嘆途窮。</text>
<title>姜巖壽海亭十詠</title>,<text>際曉龍噓氣。脩眉晩未分。能爲傳巖雨。不是楚臺雲。右比兒曉雲掛席歸舟遠。還看暝色添。秋風均與便。誰辨季鷹帆。右祖江夕帆蒼翠擁崇岡。二陵連黛色。曾聞五雲飛。今日窺松柏。右二陵松柏盡日相看處。奇峯削立三。孱顏只依舊。變態是煙嵐。右三角煙嵐前溪芳草多。落日輕煙羃。不見牧童來。風傳數聲笛。右磻川牧笛村童持斧去。偏向藥山多。忘却歸來晩。林間爭唱歌。右藥洞樵歌興敎千年寺。雲山第幾層。斜陽草際影。飛錫獨歸僧。右興敎歸僧長橋臥水中。人馬遙分色。但作畫圖看。不知何處客。右河橋過客秋江吐亂洲。一種蘆花岸。昨夜霜風吹。驚聞初下雁。右蘆洲落雁浦口垂綸客。歸來日已晡。細鱗好風味。何似松江鱸。右望浦釣鱸</text>
<title>自驪江向嶺南到忠州</title>,<text>信美名州地。登臨意若何。驛程通大嶺。廨宇自新羅。峽坼寒流轉。城空古木多。沈吟秋日暮。棲鳥掠人過。</text>
<title>鳥嶺</title>,<text>中分湖嶺界。此是國南門。山路登登峻。溪聲處處喧。飢鴉啼古壘。疲馬戀空村。涉險吾差熟。茲行未敢論。</text>
<title>八莒村留別聘君 二首</title>,<text>避地行裝閱幾州。南來又傍驛亭留。尊秦已忍看今日。厭蜀那堪憶舊遊。萬里山河周顗淚。百年身世仲宣樓。明朝決意驪江去。敎子敲針作釣鉤。一作參商歲屢移。他鄕相望幾憑危。餘生幸有重逢日。欲別還如未到時。關路雪消前夜雨。驛窓梅發去年枝。丁寧短棹驪江會。莫向東風更後期。</text>
<title>水橋道中</title>,<text>南來日日望長安。積雪層氷道路難。鄕思不堪天共遠。客情仍覺歲俱闌。山圍劍院靑靑出。雲傍琴臺淰淰寒。欲弔忠魂頻駐馬。暮天風雨暗前灘。</text>
<title>金子公自嶺南移家忠州之新塘。卽日見訪。盛稱鏡湖堂之勝。爲賦一律。</title>,<text>有客來從東海東。自言曾訪鏡湖翁。名因賀監風流勝。閣擅滕王州邑雄。銀闕轉空秋水白。金鴉颺彩曉雲紅。仙區入夢身匏繫。骨蛻何人老此中。</text>
<title>送子公入京</title>,<text>萬逕千山雪政飛。逢君忽復送君歸。曼翁若問吾消息。歲暮江村獨掩扉。</text>
<title>述懷 己卯</title>,<text>幾年逃亂數行裝。漂泊西南鬢欲蒼。身似出關周太史。志同題柱漢仙郞。逢春臥病驚佳節。把酒看花憶故鄕。欲買漁舟終老去。母恩君寵兩難忘。</text>
<title>豆毛浦感懷</title>,<text>水村山郭幾家樓。亂後重來摠是愁。記取泊船沽酒處。數枝花發古墻頭。</text>
<title>偶赴韓丈之招。小飮山麓。</title>,<text>此來非是爲招尋。只道前山春色深。坐數落花移白日。步隨流水度靑林。長歌有甚窮途哭。強醉難忘故國心。安得中原賀戰勝。宰羊釃酒散千金。</text>
<title>庚辰二月。罷館職。將歸驪江僑寓。口號。</title>,<text>今我罷官勝得官。天敎歸去侍慈顏。春風積水孤帆遠。落日長空獨鳥還。自是聖朝敦孝理。誰言厭直欲偸閑。主恩隨處眞堪詑。秪恐生前未答山。</text>
<title>順安守挽</title>,<text>王孫芳草綠萋萋。門掩春風岳麓西。莫把死生分苦樂。世間憂惱與山齊。</text>
<title>廣州途中。復用前韻。</title>,<text>疏慵何事繫微官。數載風塵只苦顏。時序已驚春燕至。天機却見暮鴉還。乘舟一醉非難事。信馬孤吟亦等閑。無限煙花廣州路。相看不厭是靑山。</text>
<title>途中絶句</title>,<text>一道溪流山四圍。春陰漠漠絮飛飛。幽禽對語花枝上。似向東風喜我歸。</text>
<title>送朴季淵全州通判之行</title>,<text>勞歌一曲送君行。楊柳靑靑芳草生。孤雁也能春北去。片雲何事暮南征。山圍豐沛曾封邑。石壞甄萱舊築城。聞道此邦牋紙好。幸因估客寄深情。</text>
<title>次尹注書巨源 澄之 韻</title>,<text>今日殘花昨日開。人生長是被花催。明朝欲就山翁飮。却怕前溪夜雨來。</text>
<title>尹注書野亭小飮</title>,<text>得錢沽酒卽良辰。況復靑春天氣新。江燕初歸如舊識。海鷗何事又相親。二毛郞署潘安拙。一室生涯原憲貧。此日尊前須盡醉。與君俱是洛陽人。</text>
<title>陪仁里諸公。薄遊神勒寺。明日李永平丈貽書及詩。以道未得同遊之恨。仍次其韻。</title>,<text>昨者東臺酌酒時。江花零落燕差池。何妨閉戶消長日。弔古尋春易作悲。</text>
<title>復用前韻 二絶</title>,<text>賞花須及未殘時。蕭寺黃壚與習池。若道流光催客鬢。淸秋何獨使人悲。岸上孤村特地幽。閑中忙是及春遊。似聞崖口花猶在。明日應須急棹舟。</text>
<title>東陽尉 申公翊聖 題詩扇面以贈。斗彌途中次韻。</title>,<text>緣江石棧與雲齊。古木蒼藤咫尺迷。行客不分山水境。只聽禽鳥百般啼。原韻 樂全江霧沈沈江草齊。回谿危磴使人迷。流鸎不是無情物。恰恰林間盡意啼。</text>
<title>漫成 辛巳</title>,<text>荒庭整履步斜陽。剩喜微風送竹涼。已向世間齊得喪。肯於身上辨閑忙。鸎喧太液千條柳。霧罷終南萬仞岡。客至陶然相對飮。金丹不覺是仙方。</text>
<title>題沈學士 東龜 衿山別墅</title>,<text>中丞隱處是黔陽。發興無端到草堂。花逕日高飛蛺蝶。石池春㬉浴鴛鴦。觀魚剩得莊生樂。服藥新抄陸氏方。共說大才終不棄。肯容流滯事農桑。</text>
<title>有感</title>,<text>說從丁丑淚浪浪。宵旰憂勤獨聖王。握節蘇卿猶北海。思歸公子尙咸陽。元元蹙頞三年旱。處處驚心五月霜。六入薇垣無一字。小臣罪大合投荒。</text>
<title>雨中</title>,<text>疏雨滴梧葉。寒蟲吟草根。百年江海志。秋日又黃昏。</text>
<title>送友人佐幕嶺南 二首</title>,<text>庭梧一夜葉飛秋。不盡登臨送客愁。試過淸河容少滯。使君詩酒最風流。靑袍新樣稱身裁。四牡王程歲月催。時論未應輕幕府。此行誰歎屈奇才。</text>
<title>兼春秋後偶吟</title>,<text>虛名從古誤書生。榮辱何人不暫驚。卷裏光陰秋月白。夢中鄕路暮江平。薄才無意褒兼貶。小吏勸書陰與晴。寸廩一身難脫得。主恩華髮愧簪纓。</text>
<title>次石洲八音歌。寄金子公。</title>,<text>金生江海士。得我爲鍾期。石交二十載。暫別輒相思。絲飮日無何。雖賤亦不悲。竹溪慕前隱。愧我不得追。匏繫朝市間。何事賦歸遲。土婁非無計。予心子知之。革舊際中興。低徊任君嗤。木果此相投。敢道文章爲。</text>
<title>次石洲建除體</title>,<text>建功非我事。得醉卽吾鄕。除詩盡強名。名或相殺傷。滿世功名士。意氣勿昂昂。平居文酒場。遇輒敷腎腸。定交於此徒。恒願置我傍。執金吾何貴。守錢虜不常。破硯是生涯。所愛惟糟床。危機此間無。餘外何所望。成詩寫綵牋。釃酒宰肥羊。收身謝簪笏。觴詠送流光。開缸或聽雪。搜句或焚香。閉口無復言。萬事聊相忘。</text>
<title>次石洲數詩</title>,<text>一杯君試停。且復聽我謠。二人雖同心。浮議易傾搖。三虎固已疑。何況衆口囂。四目非不明。秋水隔迢迢。五湖扁舟子。遺世何飄飄。六國印何用。松柏貴後凋。七月秋風發。歸興滿漁樵。八仙與爲徒。眞率用朮瓢。九還丹若成。羽翮凌雲霄。十句意不盡。聊爾寄參寥。</text>
<title>玉連環</title>,<text>一年風色已秋天。大火西流霽月懸。心上徒勞憶仙掌。手中時復撫龍泉。水通江海分孤島。山擁松楸有一廛。土思如今非不苦。古來難得遇周宣。</text>
<title>淸陰 金公尙憲 夫人挽代人作</title>,<text>夙媲名公德益尊。老年生別不堪論。共驚蘇武初回節。誰料莊周忽鼓盆。山石只傳將化語。湘篁端着舊斑痕。傷心梁孟同歸路。蜀魄東風獨返魂。</text>
<title>送張士元 應一 僚丈赴小尹開城 壬午</title>,<text>此都風物我曾知。能說吾君未到時。霸氣已從松岳歇。忠魂猶向竹橋悲。文章車子三冬學。德業徐公百世師。臨別不堪懷古意。倂敎收入一篇詩。</text>
<title>送趙長吉 來陽</title>,<text>君隨獨鳥下南天。春入湖山若個邊。詩就高樓弄長笛。酒醒明月滿前川。已知倜儻方逃世。更羨遨遊也挾仙。別後音書寧恨少。海通淸漢足歸船。</text>
<title>送金進士子公南歸</title>,<text>三月湖州路。君今戰勝歸。故鄕寒食節。新樣稱身衣。夜雨催花動。春帆共鳥飛。那堪離別後。柴戶掩斜暉。</text>
<title>寄雙彥上人</title>,<text>暗記金圓識面初。幾回天上改蟾蜍。退之聊作留衣別。甫也難封寄淚書。蕭寺閉門寒食過。茂陵多病舊交疏。夢魂不道山川隔。夜夜東林度筍輿。</text>
<title>兼宣傳官後偶成一律</title>,<text>庭院寥寥度一春。晩來幽興不無神。落花雨後渾隨水。輕燕風前或打人。鑪換舊香煙欲細。甕開新醞味還醇。傍觀莫怪朝參懶。非武非文笑此身。</text>
<title>臨津途中</title>,<text>歷歷臨津路。平生幾度行。歸雲傍石壁。斜景隱山城。鳥度舟爭疾。詩成水讓淸。故園知不遠。到此眼偏明。</text>
<title>李參議 德洙 夫人挽</title>,<text>吏部淸名盛世遭。閨門淑德稱英豪。久聞顯號封鸞誥。共說奇兒是鳳毛。君子百年偕老約。大夫三載獨賢勞。生離死別無窮恨。兩地分明片月高。</text>
<title>和杜詩秋興 八首</title>,<text>晩木蕭蕭寒雨繁。巫山雲物政黃昏。霜前已見飄胡雁。風外唯聞嘯楚猿。喪亂每垂難制淚。流離實有未招魂。深知宋玉悲搖落。悵望千秋故宅存。序節駸駸迫授衣。孤城病客怨斜暉。秦川萬里書難達。楚岸千峯葉盡飛。采采菊花誰可贈。看看燕子自知歸。雲霄悵望朝儀阻。十載干戈晩計悲。百年多病倦登樓。旅客中懷不自由。白露爲霜蟲弔夜。碧天如海月籠秋。干戈不息塵迷眼。書劍無成雪滿頭。最愛千株籬下菊。寒花似與酒人謀。巫山一夜動西風。萬木朝來太半空。天地秋深夔子國。兵戈老却杜陵翁。一身已任孤舟遠。異地頻驚令節同。開府尙哀官序顯。步兵終哭暮途窮。秋來羈思最難裁。白帝城尖畫角哀。吳苑日斜孤鳥下。楚江風急獨帆來。終成灎澦吟詩客。早擅蓬萊獻賦才。何日歸歟臨素滻。當筵重把故人杯。天高風急雁飛回。潦盡湘潭瘴霧開。十載逢秋猶臥病。萬方多難獨登臺。昔時親友何人在。故國音書幾日來。莫歎衰毛無可白。丹心一寸未全灰。長安九闕近靑天。佳氣蔥瓏彩仗邊。畫省春醺金斝酒。藍衫曉襯玉鑪煙。每趨螭陛催宮漏。常近龍顏拱御筵。病劇淸漳秋色暮。夢中鵷列尙依然。武皇曾鑿昆明水。宏略雄威亘古今。星象高邊雲獨傍。石鯨鳴處雨頻侵。風牽翠荇秋濤蕩。露濕圓荷曉月沈。萬寓軍麾歸路阻。繫舟愁寂楚江潯。</text>
<title>果川縣 是年秋。公以兼持平試士湖左。自此詩至宿丹陽鳳棲亭。係是時作。</title>,<text>昏黑投山縣。三間館宇新。誰知興廢理。驗取送迎人。病葉無風下。寒蟲得夜親。沈吟坐無寐。涼氣襲衣巾。</text>
<title>水原</title>,<text>畿輔東南有大藩。況兼防禦使衙門。雲中壁壘添秋色。亂後樓臺入燒痕。疇昔旅遊裘幾弊。卽今祗役席難溫。明朝四牡淸淮路。回首看看是水原。</text>
<title>題天安郡樓</title>,<text>層軒一望四郊平。俛仰千年獨客情。浙右佳篇餘板刻。麗王陳迹紀山名。秋天欲雨雲俱黑。晩木含風葉盡鳴。此去神京知幾許。瓊樓玉宇歲崢嶸。郡有王字山客舍。有浙人詩。</text>
<title>堤川途中</title>,<text>靑楓葉赤不餘分。滿目秋山錦繡文。約過丹陽到寒碧。馬蹄穿破幾重雲。</text>
<title>九日次島潭</title>,<text>客裏從他序節忙。忽驚今日是重陽。三岐水嚙千年石。萬木楓酣一夜霜。興極不辭杯屢引。巾欹更覺鬢偏蒼。沈吟待到黃昏月。又駕輕舠下渺茫。</text>
<title>宿丹陽鳳棲亭。用前韻。</title>,<text>王事期程端着忙。重陽那料及丹陽。興來擊鉢詩如錦。醉後登樓月似霜。上下星河秋歷歷。東西林壑夜蒼蒼。明朝鼓枻龜潭口。更識神功接混茫。</text>
<title>次子公韻</title>,<text>風塵聚散幾多年。此日他鄕復此筵。朋友自傷追送意。男兒輕賦遠遊篇。春流岸岸初經雨。寒食村村不起煙。嶺樹明朝遮兩眼。離杯且莫惜頻傳。原韻 子公乖角相思已隔年。今春逢着又離筵。世間誰惜馮唐老。嶺外人驚蘇子篇。日暖郵亭梅似雪。雨晴官路草如煙。煩君莫道湖州遠。一札須憑信使傳。</text>
<title>又次</title>,<text>遠客驚逢禁火辰。稽山南畔柳條新。拙官我與潘生並。能事君看子建親。欲報春晴搜句急。強寬離思引杯頻。那堪匹馬歸家路。落日呼舟縣北津。</text>
<title>伏呈叔父 叔父時宰永同</title>,<text>同時銅虎幸南方。一路逢迎喜欲狂。秉燭相看初似夢。持杯強勸卽他鄕。溪通赤水漁梁近。壤接靑山竹筍香。到處君恩難自報。從敎感淚却沾裳。</text>
<title>次鄭東溟君平 斗卿 寄永同叔父韻贈子公</title>,<text>亂後餘生困。年來此會稀。勑廚供客饌。勸酒汚征衣。紅見梅花綻。靑知柳葉歸。那堪嶠南路。春雁背人飛。嶺路客行遠。京關音信稀。從敎安邑酒。剩濕侍臣衣。野燒山腰入。春光沙觜歸。相追惜別處。愁見暮雲飛。原韻 東溟之子先君子。治聲古亦稀。長留鬱林石。付與老萊衣。縣已栽花罷。車應冒雨歸。春來桑葉綠。山雉向人飛。次韻 子公二月今將盡。芳花發處稀。霜華添老鬢。風力捲春衣。小縣煙霞暮。深林鳥雀歸。一辭京國久。惟有夢魂飛。</text>
<title>示子公</title>,<text>小邑依山麓。喬林擁草亭。溪聲來客枕。苔色滿公庭。雨檻詩初就。風窓酒易醒。忽驚寒食節。猶作一浮萍。</text>
<title>題永同草堂</title>,<text>設邑從羅代。荒城當縣門。鴉兒落庭樹。鹿子下山園。厓老家何處。琴侯跡尙存。客來多古意。春日陟高原。乖厓是永同人物。琴柔是永同名宦故云。</text>
<title>次永同板上韻</title>,<text>淸溪一道縣前流。溪柳陰陰古郭幽。卷裏詩篇添別恨。酒邊春色觸羈愁。何妨雨子偏多戲。可笑吾行費屢謀。明日與君分手後。幾時同上赤津舟。</text>
<title>贈子公</title>,<text>笑領銅章度嶺時。風煙着處馬行遲。酒醒山館初聞雨。興動官梅忽得詩。與君共作他鄕會。怪我能成此段奇。海岳高尋應有待。丁寧莫負九秋期。</text>
<title>贈子公</title>,<text>嶺外征途遠。湖西春日遲。吾儕會異縣。茲事若前期。雨黑留人處。花明送客時。相傾百壺酒。各賦幾篇詩。</text>
<title>與子公分路</title>,<text>稽山霧罷路高低。五馬南征匹馬西。黃澗赤津樓上去。酒醒離思各悽悽。</text>
<title>黃澗駕鶴樓。有懷子公。</title>,<text>山頭霧初罷。晩飯出稽州。峽束疑無路。林開忽聳樓。叢篁花盡亞。亂石水交流。恨不携吾友。新詩此共搜。</text>
<title>發知禮縣</title>,<text>晩發龜城縣。行行興不窮。問程山色裏。覓句水聲中。斜避鉤衣石。時抨落𪕎弓。夕陽牛嶺上。回首九霄東。</text>
<title>趙學士重卿 重呂 族兄自山陰來過。宿留二日而別。二首</title>,<text>枉道來尋二日留。開懷直到五更頭。新詩歷歷山陰縣。舊國茫茫漢北洲。弟勸兄酬幾斗酒。鳥啼花落一般愁。春風別後誰同賞。病守從今懶倚樓。幾向吳州上小舟。又乘餘興此來遊。東風村落月明雨。南國山川花繞樓。淸唱秪敎添客恨。殘尊那解散離愁。臨分別有詩相贈。價重連城不易酬。</text>
<title>遊月淵巖示同行</title>,<text>初成春服興悠然。向晩徐行傍一川。竹裏人家煙冉冉。花邊官路草芊芊。風塵不到堪爲吏。日月偏長更覺仙。兒輩不知泉石趣。却疑尊酒此流連。</text>
<title>記夢</title>,<text>余於壬午冬間。宵直玉堂。夢得山水縣。喜賦短律。其頸聯則杜律全句也。覺而忘其半。心竊怪之。及到茲縣。水石花竹之勝。實與疇昔之夢相符。此無非前定也。遂感而足成其詩。本以愚憃質。今來水石鄕。竹溪燒藥竈。花嶼讀書床。右夢中作 親欲專城養。君寧一飯忘。千年捧檄喜。邑號異陰陽。</text>
<title>竹溪</title>,<text>舍後千竿竹。樓前一道溪。無雲水陰合。不夜子規啼。興到時孤往。詩成亦懶題。茲焉適情性。却似舊幽棲。</text>
<title>呈林布政 墰○二首</title>,<text>追陪曾共對埤梧。一別居然歲月徂。此地何知瞻玉節。不才還愧綰銅符。潘安縣裏花猶在。庾亮樓中興不孤。三洞秋光應更好。我公能許再臨無。作吏方知刺史榮。衣裳顚倒馬前迎。范滂攬轡風聲緊。謝眺裁詩月色淸。花縣殘春猶引興。棠陰一路莫催行。重遊縱道秋期在。不耐臨分却愴情。</text>
<title>次趙重卿韻。題李鐵原月潭精舍。二首</title>,<text>流落何須恨。溪山鮮若茲。雙淸同杜甫。三樂似榮期。樹密禽聲亂。花濃日色遲。卜隣吾便退。身豈繫安危。南國溪山勝。曾聞盡在茲。一遊諧始願。萬事本前期。細草留人軟。閑雲度水遲。夕陽歸路遠。更怯石橋危。</text>
<title>寄金子公</title>,<text>才疏縣小絶無營。長夏樓居枕簟淸。詩着海棠微雨色。夢驚山竹亂鴉聲。携家未覺身爲客。耽酒唯應醉得名。問子何時能命駕。懸知不惜白雲程。</text>
<title>長水寺禱雨歸路。雨中喜吟。</title>,<text>南國久無雨。今朝方有聲。極知神不昧。非是禱能精。石滑難驅馬。雲埋強問程。今秋應大熟。吾亦作亭名。</text>
<title>次子公韻</title>,<text>小邑天成峽裏村。村前一派水分源。竹深時見驚麏竄。谷邃還疑猛虎蹲。訟息一春恒鎖印。客來今日始開門。憑君莫話當時事。北望朝廷醉眼昏。</text>
<title>贈上人</title>,<text>問渠何事雨中來。笑贈雙鞋興不裁。急取平生桃竹杖。試從庭畔踏靑苔。</text>
<title>縣齋書懷示子公二十韻</title>,<text>邑里絃歌愧子游。使君無事但遨遊。吏人纔散登山頂。漁子相邀到水頭。蔭樹行春時見鹿。臨淵乞雨更沈牛。不空北海樽中酒。猶得歐陽果下騮。鶴洞轉幽思着屐。鰻溪初漲可方舟。趙侯文字鐫奇石。鄭老經營有一樓。歲月幾回陵谷變。風煙猶帶古今愁。爲官自幸依廬阜。作記何能似柳州。峽裏旅懷還悄悄。夢中鄕路劇悠悠。移床夜貯松窓月。煮茗朝浮石鼎漚。千里故人驚忽到。一旬東閣得相留。他鄕命駕君容易。異境尋眞我自由。盤薦陸蓴絲樣細。杯傾杜酒蟻添浮。簿書久滯窮遊宴。政化還妨速置郵。官裏廚羞貧亦辦。袖中詩本醉難收。幽棲雅志宜長往。聖主隆恩待暫酬。田里終尋陶令賦。江湖那免范公憂。誅茅且結三間屋。拄扙時臨百丈湫。謀食肯爲兒女計。鍊丹應逐道家流。何當共入桃源去。花發知春葉落秋。</text>
<title>次子公韻 二首</title>,<text>落日前溪散彩霞。溪頭開盡刺桐花。公庭訟息猶嫌鬧。整履携筇步水涯。心同僧靜與雲閑。天遣吾人臥此間。德裕千峯爲後嶺。頭流萬疊是前山。</text>
<title>次子公韻</title>,<text>煙柳如絲綠萬條。畫樓東畔是官橋。長安俠客南踰嶺。腸斷佳人舞細腰。</text>
<title>示子公</title>,<text>湖州客子滯他鄕。聽雨經旬不下堂。桑葚欲甘鴉啄數。芹泥初濕燕含忙。看山我得公餘句。掃地君燒坐處香。莫道冷官無一事。松枝作架竹編房。</text>
<title>贈別</title>,<text>繞郭溪流江海通。其南方丈矗叢叢。長懸杜子千峯雨。不斷莊生萬竅風。花縣醉翁心似鹿。柏洲歸客意如鴻。賦詩行酒張燈燭。爭奈明朝各北東。</text>
<title>次子公韻 二首</title>,<text>雨餘山日閃餘暉。已掩林中白竹扉。長夏公庭無客到。繞簾雙燕自飛飛。鰻溪之水淸若空。黃石山氣常蔥瓏。日接永嘉金子飮。時時裸體竹林中。</text>
<title>宿永同龍化村 二首</title>,<text>欲投龍化宿。夕日已將沈。有鳥聲皆怪。無山氣不陰。緝詩忘路險。駐馬怯溪深。靜聽村翁語。今年雨又淫。夕得湖西地。今朝過二南。馬因躋險信。詩爲遣懷耽。亂石水經緯。孤村家兩三。聞人說前路。山木與雲參。</text>
<title>偶吟</title>,<text>官舍寥寥一事無。紫薇花發粉墻隅。何如虛白堂前樹。曾對香山及大蘇。</text>
<title>晉州矗石樓。次板上韻。二首</title>,<text>十載萍蹤遍八區。晉康城上獨登樓。山圍大野參天立。水合諸溪赴海流。老病南征雙鬢換。家鄕北望片雲浮。眼前有景今難道。崔子當年已作州。天豁西南地勢雄。蒼茫元氣倚樓中。從知仙界無多有。若比神州底處同。江抱古城虛夜月。野連滄海易秋風。朅來三宿猶難別。安得鮫綃屬畫工。</text>
<title>對雨有懷。簡李察訪道卿 楚老。</title>,<text>秋雨連旬獨閉門。此時懷抱不堪論。橋頭水漲人蹤滅。峽角雲霾日色昏。只遣西河輸斗粟。空思北海對淸尊。千年天柱同明月。與子何由羽翼飜。</text>
<title>過鄭參判 桐溪鄭公蘊 舊居有感</title>,<text>德山千仞碧巑岏。留配斯人後代看。別有乾坤懸兩曜。從敎禮義奠三韓。兒童誦字今誰似。草木知名古亦難。來守此邦吾已晩。載瞻祠屋獨長嘆。</text>
<title>病中戲次道卿韻却寄</title>,<text>作客殊方意共傷。天高風急峽雲涼。郵亭歌管官齋病。兩處秋宵一處長。</text>
<title>又次 二首</title>,<text>楓林處處露凋傷。山雨涔涔楚竹涼。遙想香燈殘夢裏。不知秋夜十分長。秋來旅客劇悲傷。月入郵亭夜色涼。手攬天孫雲錦段。蓬山弱水路非長。</text>
<title>南留</title>,<text>一署天涯吏。南留又値秋。溪喧難着睡。䅹迥易生愁。月下砧初動。霜前稻已收。故山歸計誤。魂夢漫悠悠。</text>
<title>智異山</title>,<text>南岳名方丈。他山摠不如。崚嶒雄地理。氣色近天居。田土皆宜稻。泉源亦有魚。何當謝簪紱。於此結茅廬。</text>
<title>官齋秋夜酒醒口號</title>,<text>霜侵簾幕酒初醒。月色盛來取澗甁。燈火微明寒夜永。臥聽山果落空庭。</text>
<title>柬子公</title>,<text>峽深公事少。坐嘯度三秋。落葉塡官路。歸雲擁縣樓。吏愁村酒覓。民怪岳僧留。得句憑誰說。支頤夢柏州。</text>
<title>月夜步出官橋</title>,<text>步出東橋信杖扶。竹林風動起棲烏。月中處處聞寒杵。應爲公家急索租。</text>
<title>有僧自智異山金臺菴來訪</title>,<text>日高吹角縣門開。驚見僧從智異來。積雪爾穿何峽出。去秋吾宿上峯回。隱居欲就身猶繫。坐對無言意不猜。淸境怳然如昨夢。月移梅影傍金臺。</text>
<title>遣興</title>,<text>溪流趨剡曲。山勢接秦崤。夜雪封墻竹。朝風捲屋茅。榻須高士解。詩遣小胥抄。向晩無公事。呼鷹獵近郊。</text>
<title>大殿誕日記懷</title>,<text>去歲茲辰衮職陪。平明閶闔問安廻。儒冠列處紅雲繞。御酒宣時綺饌來。作吏南遊身易老。思君北望意難裁。無端曙角驚殘夢。獨對何郞一樹梅。</text>
<title>東軒四時詞。效何處難忘酒體。四首。○甲申</title>,<text>何處難忘酒。春山雨乍收。花穠官閣靜。草遍訟庭幽。擧網漁人集。論文墨客留。此時無一盞。何以遣閑愁。何處難忘酒。鈴齋暑氣侵。拓窓通竹色。移席借槐陰。訟息長封印。身閑或撫琴。此時無一盞。何以滌煩襟。何處難忘酒。淸秋近授衣。霜濃紅柹熟。水落素鱗肥。岸幘看山骨。扶筇步月輝。此時無一盞。何以慰思歸。何處難忘酒。千峯雪陸離。戕風號竹所。缺月掛梅枝。宿火炮熊掌。重茵坐鹿皮。此時無一盞。何以煖吾肌。</text>
<title>何處春深好體 二首</title>,<text>何處春深好。春深縣北樓。檻前唯野色。階下卽溪流。花柳中心樂。鳶魚一理求。常思揭號義。不敢漫嬉遊。何處春深好。春深洞裏村。落花浮水出。遙認有仙源。樵逕侵雲色。畬田帶燒痕。徐行勞農日。幽興不堪論。</text>
<title>晩登光風樓記懷</title>,<text>公餘移杖上高樓。滿目韶光次第收。觀物自知仁體大。景賢空恨歲時遒。山川鬱鬱終誰待。花柳欣欣各自由。坐數歸鴉仍得句。更憐新月上簾鉤。</text>
<title>漫吟</title>,<text>對卷前榮坐。簾櫳白日遲。棲鴉集深竹。啄雀墜卑枝。有客方謀酒。無營倂廢詩。此間淸意味。唯遣古琴知。</text>
<title>春日有懷 二首</title>,<text>冷官無事似山翁。官舍春深山更空。棐几罏薰開卷裏。杏花風雨閉門中。微塵乍起心猶靜。朽索難持道不通。治病豈云良藥乏。一丸難望策奇功。山深誰共賞春光。雨後門前百草長。村樹日斜鴉帶影。庭泥花落燕含香。還思有酒淵明室。敢比橫琴子賤堂。坐費俸錢顏益厚。孑遺民物半流亡。</text>
<title>倒用遲字韻</title>,<text>官裏多幽興。春來獨自知。對花斟小酒。掃石寫新詩。柳接巢鸎葉。桐抽待鳳枝。搘頤望遠岫。吾意共雲遲。</text>
<title>偶吟示兒輩</title>,<text>斜景依依下竹西。落花飛絮共高低。天涯客久身將老。峽口春殘意轉迷。不願陳咸帝城入。未因龐德鹿門携。支頤默算升沈事。月吐山窓蜀魄啼。</text>
<title>遊遮日巖</title>,<text>信美花林洞。殘春忽此行。山風琴自響。溪鷺句還成。冷石能醒酒。淸流可濯纓。歸時有餘興。落日聽簫聲。</text>
<title>殘春</title>,<text>盡日殘春雨。茅簷縣監家。地幽山鳥怪。盤侈野蔬嘉。翠愛嬋娟竹。紅憐富貴花。唯多四字愧。不敢向人誇。偶閱近思錄程伯子作縣。坐處常書視民如傷四字曰。某嘗愧此四字云。余於昔賢之愧。又不啻霄壤。不覺嘆吒久之。</text>
<title>登落雁峯</title>,<text>金天削出碧芙蓉。神秀元來造化鍾。獨拄飛仙九節杖。聊登落雁最高峯。百年身世頻搔首。萬古乾坤一盪胸。焉得思如謝公手。令渠述作與相從。</text>
<title>氣酣登吹臺</title>,<text>寂寞梁王國。高臺空百層。古人能幾上。我輩復同登。顧步心逾遠。酣歌氣益增。碭雲終一去。興廢恨難勝。</text>
<title>三垂岡行</title>,<text>獨眼龍獨眼龍。其智與勇無敢當。鴉軍所至如雷電。新破邢州氣揚揚。大將華筵勢最高。軍中置酒三垂岡。伶人齊唱百年歌。酒酣特地誇身強。有子有子甫五歲。氣食牛者在其傍。將軍顧謂曰亞子。我已知汝之非常。他時代我戰此地。汝記吾言愼毋忘。二十年間似反掌。破虜已死餘孫郞。橫戈獨經舊遊處。忽憶先王增惋傷。父能善料子善繼。果見小兒摧強梁。朱家豚犬徒爲耳。夾河百戰帝業昌。一朝身隨樂器煙。梁唐興喪俱亡羊。客來咨嗟撫遺跡。至今唯見山蒼蒼。</text>
<title>絶句</title>,<text>竹林深處雨晴初。童掃庭花吏捉魚。山鳥數聲殘夢罷。午風吹卷一牀書。</text>
<title>送趙申之歸鄕</title>,<text>四月花林鸎亂飛。故人來告故園歸。蓑衣贈別寧徒爾。知子東陂有釣磯。</text>
<title>又絶句 二首</title>,<text>光風樓下水逶迤。日夜東流無歇時。到海須將吾意問。主恩深淺較誰知。丁寧溪鳥莫相猜。我亦滄洲有釣臺。五斗折腰非我志。拂衣明日賦歸來。</text>
<title>憶秦娥</title>,<text>秦娥憶。灞橋楊柳傷心碧。傷心碧。征夫萬里。十年于役。音書久斷玉門關。夢魂難度金微山。金微山。歸鴻月下。戍鼓雲間。</text>
<title>首夏十有七日。永同叔父來會。留歡七箇日而歸。歸時奉送於搜勝臺。謹述下懷。</title>,<text>天涯枉駕幸淹留。十日琴尊樂未休。肯羨韋家花樹會。還同阮氏竹林遊。印章交映驚君寵。村巷爭觀擁道周。野店晨鷄殘酒醒。不堪分路獨歸愁。</text>
<title>一室 二首</title>,<text>一室燒香坐。沈潛古聖謨。道機心上長。俗物眼邊無。氣爽風生竹。詩淸雨滴梧。平生好消息。能得幾須臾。至道流行處。惟天命我曹。誰知本在邇。只是漸升高。致思窮微顯。精心察舍操。從來履危地。回首覺徒勞。</text>
<title>咸陽鄭明府畸翁 弘溟 出示其近作。仍步其韻。</title>,<text>往往眞仙子。分符到此城。昔聞崔學士。今見鄭先生。節操明王奬。辭華後輩傾。掉頭爲隱吏。知有薜蘿情。原韻 畸翁昏昏窓底睡。夢到漢陽城。料理新居處。招邀舊友生。論詩聽不倦。得酒笑相傾。覺後仍牢落。依然寄遠情。</text>
<title>示兒</title>,<text>劬書尊性事吾天。不使知行倚一偏。心是主人身是屋。理爲貫子物爲錢。會疑舊見明還暗。克己新功斷復連。懈意若生安暴棄。誓言擔荷保殘年。</text>
<title>夜坐偶吟</title>,<text>纖雲四捲月分明。露滴高梧夏夜淸。山木長時看養得。源泉進處驗科盈。知眞便易行之力。內重何難外也輕。造次莫忘旗脚字。朝來依舊事還生。</text>
<title>王官谷 月課</title>,<text>條山峨峨撑碧空。耐辱居士居其中。煙霧黑時隱斑 一作玄 豹。日月白處飛冥鴻。王官入谷無多路。盜賊何人敢得通。三休名亭混夷惠。至今矯首欽遺風。</text>
<title>林慮山 月課</title>,<text>夏子申屠亞。高風孰敢扳。群賢盡一網。不負獨茲山。形變乾坤內。名成俊及間。嗟哉萬家禍。張儉却生還。</text>
<title>白馬驛八韻 月課</title>,<text>唐祚垂亡日。朱三逆亂萌。陰謀除羽翼。凶禍及簪纓。強指河流濁。終投此輩淸。滄浪雖自取。湘水亦無情。入海誰先見。登瀛衆所榮。皆坑秦學士。立死漢公卿。前後宜深戒。君臣要細評。如求濟川楫。庶見泰階平。</text>
<title>銜蘆雁 月課</title>,<text>千頃江邊一色蘆。銜飛陣陣自相呼。稻粱多處多矰繳。只爲身謀是禍樞。</text>
<title>贈李甥</title>,<text>喜爾文章似李侯。雖然於道未爲優。須知許大終身事。不在從他鑽紙求。玉藻九容非外飾。白圭三復是前修。少年莫學吾疏懶。烏兔無情逐水流。</text>
<title>咸陽鄭使君畸菴學士新遭其姪雲峯太守之喪。又聞東陽都尉流訃。東陽乃其文酒遊從之舊也。詩以奉慰。</title>,<text>風流海內老先生。剖竹衰年臥斗城。文就祭郞方有慟。賦成聞笛若爲情。登樓望極蒹葭色。閉戶愁連蟋蟀聲。多問秋來應有作。郵筒何惜片時程。</text>
<title>出洞</title>,<text>古寺回頭別。殘鐘隔水聞。秋光初着樹。山氣自成雲。心獨憐僧靜。身猶接世紛。肩輿欹坐穩。歸路日將曛。</text>
<title>贈淳長老</title>,<text>老僧植杖憩松根。目擊心融怳道存。夢裏妙香天遠大。舌端皆骨月黃昏。尋師幾胝靑絲履。乞米時經紅葉村。我是縣官須一訪。署居寥落似閑門。</text>
<title>送鄭咸昌 昌詩 還任</title>,<text>離懷歲晩劇依依。抱病殊方好客稀。山館曙燈和月翳。驛程秋葉帶霜飛。佳辰得酒誰同醉。傲吏思家却未歸。矯掌河橋聊一望。重嗟人事與心違。</text>
<title>次沈諫議書示東陽都尉韻</title>,<text>當朝高議別忠衺。聖代投荒理或差。天自聽卑寧久滯。人多下石合長嗟。音書杳杳憑胡雁。鳴噪紛紛聽野鴉。每想融州西北望。歸魂不道海濱遐。</text>
<title>夜吟</title>,<text>秋來恒抱病。無計出前郊。掃室留僧宿。裁詩倩客抄。煙光和露滴。林響受風交。默坐思田里。昏鴉已定巢</text>
<title>溪行</title>,<text>公退携童孺。溪行棄拘檢。幽懷喜臨流。病體怯躋險。天宇白如掃。楓林紅似染。好詩生無端。佳境入有漸。初月弦欲上。餘暉扇已斂。歸來一室臥。寂寂門還掩。</text>
<title>漫吟用去年子公韻</title>,<text>病來心力省經營。忽得新詩分外淸。投竹野鴉拖暝色。隔林村犬吠秋聲。自知懶性難供世。終擬閑居不用名。昨夢分明尋故里。華山西畔是歸程。</text>
<title>養痾</title>,<text>養痾苦便靜。政爾閉衙門。十月寒初重。千峯日自昏。無風枯葉下。觸石小江喧。時有山僧至。相看兩不言。</text>
<title>曉發淸州有吟</title>,<text>聞鷄發上黨。驅馬過前川。山暗疑無路。星殘尙滿天。微官思舊業。久客惜流年。何日營茅棟。明窓檢簡編。</text>
<title>沈判書從祖挽二十四韻</title>,<text>諸福由仁積。全歸是孝終。我公名不忝。餘喘痛何窮。早致靑雲上。頻趨畫省中。秉心平物我。行世任窮通。聽履驚恩重。懸車懼位崇。克家兄及弟。易地孝移忠。宿草鴒原慟。孤舟野渡空。范憂恒拱北。謝志竟居東。魚鳥江湖樂。朝廷祿秩蒙。家庭傷遠別。行路激深衷。目斷藍關馬。魂消楚岸楓。三秋心未已。一病藥無功。輟杵悲黎庶。停朝軫聖聰。無能繼直道。只欲問高穹。擧火家誰待。依仁里孰同。疏慵蒙識拔。憐愛自兒童。拊頂情何間。輸心義益隆。剖符來渺渺。把臂別悤悤。覿德憑莊蝶。傳書賴塞鴻。撫躬縻廩粟。問病替官僮。存沒心如燬。乾坤跡似蓬。何由馬空冀。徒有劍埋豐。哭櫬輕長路。登門怳下風。悲吟后山作。夜雨咽寒蟲。</text>
<title>宵直玉堂題子公詩卷</title>,<text>凡材慙愧鼠偸倉。夢罷凝香上玉堂。三洞雲煙衣濕翠。九霄星月燭分光。借詩此夜同蘇李。伴直何人學孟王。明日紫宸朝退後。携錢共醉酒壚傍。</text>
<title>臘月旬後。陳疏受由。迎奉親行到振威。乍歇客舍。</title>,<text>遊子京華發。衝寒抵振威。天時物生態。世路事多違。樹得空庭老。山從大野圍。催鞭投稷下。急雪舞斜暉。</text>
<title>滯雨</title>,<text>行役雖云苦。閑詩處處吟。山盤月窟大。水接錦江深。聽雨中宵坐。一作耳 思家獨客心。今年餘幾日。更怕二毛侵。</text>
<title>贈趙上舍禹瑞 龜錫○乙酉</title>,<text>夫君勸我文。我亦勸君學。文學非二岐。所患玉不琢。顧我昏愚人。大寐詎能覺。君才誠少比。志又在果確。冉求中道畫。顏淵所立卓。願言精所擇。習如鳥飛數。</text>
<title>次趙生韻</title>,<text>每誦濂翁語。顏愚是士希。千年風月在。吟弄幾人歸。</text>
<title>偶吟示友人 二首</title>,<text>學道非聞道。排禪不謗禪。要須窮萬理。方可說偏全。問柳尋花日。談玄說妙時。君看天體物。形色本無私。</text>
<title>閑居</title>,<text>閑官宅裏半蒼苔。坐見庭花落又開。莫謂柴門常闃寂。隣人時爲考詩來。</text>
<title>渡鷺梁記所聞 時極旱</title>,<text>行行喚渡指郊原。赫日朱光徹厚坤。聽得同舟行子語。願將江水灌田園。</text>
<title>昭顯世子挽詞 二首</title>,<text>仁孝由天錫。誠明匪學能。劬書如不及。敬事若無憑。虛館賓僚盛。危途志氣增。年來過化妙。華夏萬人稱。星象重輝後。風塵遠邁初。十年違問寢。萬里賀旋輿。方懼乾文示。俄驚震位虛。聖情兼國計。欲說已沾裾。</text>
<title>偶得絶句。奉張金兩友。</title>,<text>有人飮露御泠風。數疊終山雲氣中。應笑靑袍病朝士。身如野鳥入金籠。</text>
<title>執熱</title>,<text>執熱滯宵直。鬱蒸病仍加。宮恩氷無賴。人功扇誰誇。月出庭宇靜。樹影如龍蛇。顧步一疏散。終憶貧在家。</text>
<title>未歸</title>,<text>有誰推挽未言歸。郭外無田計卽非。畫省依然一枕夢。江南秋水落漁磯。</text>
<title>樓上吟示金應敎星老 壽翼，洪內翰大而 命夏。</title>,<text>瀛洲樓觀劇翬飛。日日登臨送落暉。金井汲來茶盌凍。玉書披處篆煙霏。柳絲嚲檻月光細。荷蓋飜池風力微。愁思雕籠似孔翠。幾時歸掩故山扉。逃暑登樓步似飛。夜深仍坐自朝暉。簟文如水生秋氣。月彩流空散夕霏。供世一身長役役。歸山片夢劇依依。哦詩聲裏披衣下。星斗寥寥更漏稀。</text>
<title>漫成</title>,<text>蓬山淸晝黑甜餘。坐閱人間未見書。風動綠荷傾曲沼。雨飜紅葉覆前除。道無今古吾猶及。心有存亡體自如。愧殺凡材汚講席。合將身事付耕漁。</text>
<title>訪終南友人家</title>,<text>翩翩來訪道人家。談笑不知溪日斜。忽有鄕心生眼底。山田雨濕木綿花。</text>
<title>復用前韻自警 二首</title>,<text>晩生斯道喪亡餘。關鍵猶存孔氏書。梏性私邪寧易闢。纏身俗累更難除。工夫行遠升高比。消息風和日暖如。君看重華取人善。直從耕稼及陶漁。大道千秋晦塞餘。專心幸賴有殘書。儒門本自三方入。世習眞難一副除。養氣功唯慙孟子。類徘文或慕相如。經筵責重吾何敢。擬向東陂事畋漁。</text>
<title>狐峴 是年七月。公以兼持平試士湖南。自此詩至長城客舍。係是時作。</title>,<text>受命遠行邁。念念在高堂。病妻抱病子。時時如在傍。可是遊方念。安能戀閨房。撫已畏簡書。臨路尙徊徨。登高一回首。木覓秋雲涼。</text>
<title>萬曆癸巳甲午年間。李公諱轂來莅恩津縣。吾先祖善山府君委禽於李公之門。遭亂轉客于此。仍赴完山庭試登第。蓋光海主以東宮駐箚于完。承朝命設科故也。先祖府君留此幾一年。先君實以甲午八月生。此乃先君胎鄕也。轉眄五十年間。人代之變。有同曠劫。不肖孤寄於世。奉使行過此地。尋問古老。則唯一官奴年甲戌者在焉。遂招問舊事。頗能言其一二。聞來感愴。率占近體一首。用寓此懷。</title>,<text>逢迎賴得主人賢。竟日淹留敞錦筵。邑里廣詢餘故老。李侯遺愛至今傳。孤生驅傳三秋半。吾祖乘龍四紀前。顧步感時唯有淚。夕陽喬木鎖寒煙。</text>
<title>湖南</title>,<text>愁聞吹角迓行臺。抱病新停處處杯。翠竹也應留客長。紫薇猶似對郞開。門題凡鳥終誰問。舃化雙鳧且未回。孤館寂寥涼夜永。臥看螢影去還來。</text>
<title>偶贈同事諸君</title>,<text>卷中蠶蟻頭烘處。到此方知揀汰難。險怪如今須盡去。私邪於我或相干。神傷物役思黔突。力薄才譾恧素飡。月裏鄕心秋更切。雁聲蟲響入憑欄。</text>
<title>綾州</title>,<text>形役勞勞愧昔賢。又經和順縣門前。思歸松桂中秋月。得句湖山欲暮天。翼翼紅亭虛翠壁。森森脩竹冷疏煙。征鞭明日長寧路。目送耽羅渡海船。</text>
<title>南平</title>,<text>七月辭家抵九秋。驄蹄踏破兩湖州。衰毛政似潘懷縣。瘦骨還同沈隱侯。佳節淸尊淹使蓋。故溪幽夢着漁舟。傍人莫把行藏問。歲暮他鄕獨倚樓。</text>
<title>長城客舍</title>,<text>北極迢迢西日微。古長城下旅人歸。公堂會合前期在。世故拘牽宿計非。叢菊知時觀物性。飛烏將子識天機。經過不問秋娘宅。幾唱當年金縷衣。</text>
<title>病起四絶句 丙戌</title>,<text>門前楊柳不勝春。花信風吹九陌塵。病起長安寒食近。政思先墓一傷神。愁心一倍惜年華。幾度逢辰不在家。病裏驚聞春已半。呼兒折取小園花。三旬臥病不開門。報道春光入後園。強欲尋芳筋力弱。徒然興到忽忘言。月照重城下漏初。春星帶處小堂虛。病懷寥落無人共。手剔殘燈檢古書。</text>
<title>二月上旬移寓於西小門內鄭信川文晬家。家在路傍。前後有閭閻。卑湫喧聒。不堪其苦。偶記病懷。簡龍湖沈伯高 敞 昆季。</title>,<text>借宅街西已仲春。病中驚起忽佳辰。三旬伏枕稀逢客。幾處開花數問人。屋宇塡城難放目。雲山無路可抽身。何時快意登江閣。一洗胸中五斗 一作萬斛 塵。</text>
<title>簡金子公。二首。○時公也新除參奉入直肅寧殿</title>,<text>長安二月雨初收。日夕相思兩處愁。病起春城花滿眼。詩成淸廟雪侵頭。漸看物色偏生態。又聽禽聲已嘯儔。菖杏節來身繫縛。共憐歸夢着西疇。春色今年已滿城。知君厭直此時情。老夫病劇懸鞍久。詩伯官卑束帶生。宮苑繁花迎麗日。市橋垂柳媚新晴。何當共就終南宅。斗酒賖來細細傾。</text>
<title>寒食日書懷</title>,<text>十年京洛一官微。髮不勝篦帶減圍。歲月又回新燕子。夢魂空着舊漁磯。誰憐病裏唯操藥。擬向人間永息機。忽想今朝上塚罷。野鴉鳴噪自飛飛。</text>
<title>片屋</title>,<text>片屋聊移枕。三春不整冠。愁心苦長日。病體怯輕寒。令節虛經數。微班欲進難。尙憐餘舊癖。空憶酒杯寬。時有新除故詩中及之</text>
<title>春日書懷</title>,<text>僦屋長安市。烏皮每獨凭。反愁春爛漫。唯苦病侵陵。心似江湖客。身如粥飯僧。隣花無意緖。紅紫自層層。</text>
<title>復用前韻</title>,<text>伏枕艱難遍。南軒試一凭。柳陰藏水閣。花影覆貞陵。聊作市廛隱。還同缾錫僧。鄕山晝入夢。依舊碧千層。</text>
<title>報子公書</title>,<text>不見斯人二月破。頻將尺素問如何。書生病後煙花盛。燕子來時風雨多。出處如今同墮網。光陰從古劇飛梭。燒香癡坐簾垂地。強緝閑詩却睡魔。</text>
<title>三月初一日雨 二首</title>,<text>是歲春多雨。朝朝天氣迷。煙添聲可辨。風逆點難齊。深樹鸎愁濕。空庭燕得泥。應知江草色。晴後倍萋萋。連雨還宜歇。霏霏入夜仍。暗聞聲到枕。稍覺氣侵燈。睡着何曾穩。吟安竟未能。臥思花重處。快意酒如澠。</text>
<title>示從弟中立 長建後改字立之</title>,<text>聖遠益愁慕。前經資口談。多君甚生質。荷此百斤擔。近小宜先識。幽微莫強探。溺人聲利海。回首自懷慙。</text>
<title>苦雨夜坐口號</title>,<text>簷霤懸相續。鍾聲濕不高。春燈照愁鬢。空白幾莖毛。</text>
<title>悼朝雲 月課</title>,<text>楚澤人間世。巫山一段雲。死生留半偈。篋笥襲餘薰。塔影橫秋晩。燈光照夜分。寒花無意緖。空繞薛濤墳。</text>
<title>丙戌八月初九日作白州。九月初八日拜辭。路過湍山先壟下。夜坐感懷。</title>,<text>補郡辭京國。全家過舊山。雁聲寒雨外。燈影小窓間。晩計郊扉在。榮光晝錦還。慙無答恩術。斗覺鬢毛斑。</text>
<title>九月十五日到郡。越六日出遊江西寺。</title>,<text>公餘跨馬出。隨意給孤園。返照斜漁浦。寒潮到寺門。吏情逢客話。鄕思對僧論。得句江帆落。還驚宿雁喧。</text>
<title>野望</title>,<text>日夕封銅印。巡簷數宿禽。應潮漁浦闊。欲雨海天陰。客路來遐矚。鄕愁入苦吟。誰將五馬貴。却負百年心。</text>
<title>十一月初九日。碧瀾渡口。送都事張文哉 次周 赴杆城。是日雪。</title>,<text>此別曾未料。一尊官渡邊。凍雲蒙野戍。急雪犯江船。東郡趨庭日。一作工部 西州捧檄年。一作杭城臥樂天 歸期應爛漫。海月幾回圓。</text>
<title>甘露寺贈弘益上人</title>,<text>海月堂前初月輝。白州官渡暮潮歸。微鍾欲歇香煙細。坐對高僧無是非。</text>
<title>偶次晦翁先生集中韻示子公</title>,<text>君能張旭草聖傳。又能宗之望靑天。昌陵道傍一杯別。問我西遊曷月旋。別來隨處長相思。江樓雪月漁浦煙。榮名之人蟣蝨如。問學之士農馬專。一朝策騾凌大河。儒裝書劍還蕭然。鈴齋務屛引急觴。老狂依舊飮中仙。自比鄭莊勤置驛。顧同杜甫懶回鞭。酒闌却憶十年事。昔會安陰今白川。爲問挐舟向湖南。何如據石臨淸泉。一官一集非我事。爲君強和伐木篇。</text>
<title>行次松都</title>,<text>松山雪盡暮雲平。千古周遭百雉城。此日池臺唯鹿跡。當時絃管變禽聲。強呑弱吐餘編簡。一統三韓屬聖明。幾過戍旗長捲處。年年征役漫勞生。</text>
<title>臘月末送子公還京</title>,<text>客間已度臘嘉平。分路君今向洛城。得酒休須拚痛飮。將詩不必取虛聲。要知古聖相傳祕。的指吾心本體明。敬字拈來究竟法。免敎終作一書生。</text>
<title>歸路入松都紀懷 丁亥</title>,<text>爲客西遊意不平。又乘殘照入孤城。山河漠漠霸王氣。道路連連車馬聲。婦孺尙知陶牧圃。興亡猶記宋元明。花潭處士家何在。未及登門愧後生。</text>
<title>早春郡齋夜坐。有懷子公。</title>,<text>凡才曾汚幾官曹。撫字西州卒歲勞。病後羸形淸似竹。春來歸思涌如濤。臥聞前浦寒潮急。起視中天片月高。忽憶故人分手處。凍泉晴雪是臨皐。</text>
<title>次晦翁春雪韻。廿七日有雪。</title>,<text>今春近驚蟄。滕六入歌謠。着樹微微落。霑崖脈脈消。城雲迷獸角。山靄隔蜂腰。池水徒添勢。簷氷未作條。酒人開暖帳。詩士渡危橋。雜雨聲難辨。無風體自搖。搘筇吟至午。隱几對終朝。蝶翅疑初戲。楊花訝早飄。自慙酬雜佩。誰欲上微綃。坐想蓑翁釣。悠然托緖饒。</text>
<title>曾從趙金堤 涑 求書畫。送牋紙數十幅及小冊子。且要寫古人箴儆之語矣。先惠寫古詩十六幅翎毛八幅。傳自京裏。披來不勝感幸。以詩爲謝。仍申前懇。</title>,<text>金堤消息隔銀川。繪素初兼草聖傳。捉取蛟龍蟠篋裏。驅來鳧雁動床前。光生合作豪家障。字重誰論賈豎錢。玩物吾儒存至戒。更煩精寫寄遺編。</text>
<title>夜坐聞有聲可異。問之云虎過墻外。</title>,<text>燒燭跏趺意緖多。呼兒時問夜如何。有聲怪底山風烈。認取墻隅猛虎過。</text>
<title>二月初九日。渡鉢山津。</title>,<text>前浦寒潮急。呼舟且解鞍。野燒隨岸盡。崖雪入春殘。強飮罍猶恥。沈吟字未安。輕鷗近柔櫓。愧我賦歸難。</text>
<title>五月十八日。暫出江西寺。歸路漫賦。</title>,<text>久與林僧別。忽成湖寺行。日高雲氣薄。潮退草根生。身病添歸思。年饑減吏情。有親須寸廩。回首愧塵纓。</text>
<title>絶句 時聞大豹入海州芙蓉堂。按使親自射殺云。</title>,<text>小吏新歸自海州。因言大豹入官樓。我公幸有穿楊技。頃刻奇功一箭收。</text>
<title>悶旱愁坐絶句</title>,<text>闕雨今年甚。愁居早閉關。片雲天際黑。忽問彼何山。</text>
<title>五月晦間。連見白髮戲遣。</title>,<text>髮有一莖二莖白。意者此郡名爲祟。若謂外鑠使之然。何不去作漆園吏。</text>
<title>和順洪宰大而新搆小亭。扁曰此君。寄示記文及長律一首。俾余續之。</title>,<text>數仞高臺數畝池。篔簹爲檻復爲籬。偏憐翠色侵書帙。却愛繁陰亂酒巵。地祕千年神物相。堂成一日世人知。諸公才筆今誰健。想似壎箎伯仲吹。</text>
<title>悼澤堂李尙書 植。○二首</title>,<text>前身苦縣祖容齋。山斗聲名方朔諧。歸谷妙齡精典籍。登瀛昭代躐官階。每言文字多爲累。自信榮枯不掛懷。六十四年乘化盡。猶應恨未乞殘骸。登門貞谷僦居初。屈指于今十載餘。晩就宦塗蒙記憶。更從文苑借吹噓。春明尙記蒼黃別。湓浦纔回永訣書。已矣百年能幾見。情乖漬酒益沾裾。</text>
<title>復用大而韻</title>,<text>使君臺榭枕前池。吳岫靑侵白竹籬。吏退有時搜秀句。客來隨意擧深巵。名區昔歲吾能過。勝事如今子獨知。仍想曲欄秋月裏。官人閑捻玉簫吹。</text>
<title>絶句 二首</title>,<text>動靜雖天道。閑忙亦係人。參前倚衡理。張也已書紳。茅棟無三壁。吾廬貯月明。未思一事了。他事如麻生。</text>
<title>送人赴燕 二首</title>,<text>沿途莫賦長城怨。過市休聽易水歌。訪古歸來前席奏。黃金臺貯俊賢多。淸時言事聳朝端。奉使兼峨豸角冠。報主身輕萬里去。居 一作傍 人漫道別離難。</text>
<title>九月廿七日。永安尉 洪公柱元 酒席醉吟。</title>,<text>秋盡都無興。歡娛賴見招。寒花被霜露。衰柳颯風飆。勸客揮金椀。登樓聽玉簫。重城傳漏箭。歸馬散星橋。</text>
<title>晦日雨中愁坐。戲簡西隣李侍御子喬 俊耇。</title>,<text>昨醉飜如夢。朝酲奈甕空。菊殘詩句裏。秋盡雨聲中。寸步吾難就。孤懷子得同。年荒無酒直。須賣舊乘驄。</text>
<title>送永安尉使北</title>,<text>不意洪都尉。悤悤向北馳。去喪雖未遠。銜命敢言私。周禮能觀未。堯封欲覓疑。行行萬餘里。花柳是歸期。</text>
<title>又 二絶</title>,<text>片片燕山大雪花。隨風亂撲使臣車。寒威特地應難禦。唯有蒲萄酒可餘。幾年天上秦樓月。今代宮中漢客星。笑指薊門千萬里。尙憐雙鬢十分靑。</text>
<title>趙監司 廷虎 挽 三首</title>,<text>平生和氣一團春。今代如公卽古人。跡有屈伸多轗軻。名全終始不緇磷。簡編未究睢陽業。琴鶴曾隨蜀道身。更見傳家賢子在。典刑猶是舊冠紳。萬古雷陳復見之。公於吾祖最相知。撫孤幸及兒孫列。畢誨寬爲歲月期。書札尙頻分竹後。音容無改拜床時。那堪隔日來凶問。江漢連天不盡悲。金鐘在序玉懸秋。早抱希文進退憂。支廈未爲梁棟用。應時爭覩鳳麟遊。平居孝義推師表。晩節行藏返水丘。一代波濤良史筆。名臣言行卷中收。</text>
<title>是歲十月之望。曉起獨坐。鄭君平丈忽寄對菊有懷一絶。</title>,<text>未赴鄭老久。新詩淸曉來。年荒無酒直。殘菊爲誰開。原韻 東溟陶令厭彭澤。東籬歸去來。方知五斗粟。不及菊花開。</text>
<title>睦監司 性善 挽</title>,<text>鸞鵠當年峙碧梧。出群才格應時須。九重注意沾新渥。三路觀風展壯圖。秋日故營參佐哭。去程歸櫬旅魂孤。江樓昔別成追憶。忍向彭城問小蘇。</text>
<title>送曹監司 文秀 出按關東</title>,<text>纔反分司命。仍催杖鉞行。淸遊極滄海。遺愛滿高城。寺記重尋跡。巖留舊刻名。由來東路客。誰有此時榮。</text>
<title>送李監司 厚源 出按關北</title>,<text>北門重鎖鑰。方伯得人難。我丈持金節。今年換鐵冠。邊聲連朔吹。一作雲陰連朔漠 雪意釀天寒。如見安邊宰。慇懃一問安。</text>
<title>春帖絶句 四首○戊子</title>,<text>曉日高堂天氣新。分明南極照星辰。老萊母子徜徉處。共祝華封億萬春。知足安陰況白川。險途難着祖生鞭。如今始賦田園樂。政及錢公勇退年。稻粱纔足是良圖。不貴郊園千木奴。渴飮飢飡無外事。閑披蠹簡誦程朱。春城處處鬧笙歌。盡是無愁有酒家。身健白州前太守。不妨隨柳訪花過。</text>
<title>仲春初七日渡露梁。舟中記懷。</title>,<text>江國春多霧。沙洲晩落潮。中分二水積。半露數峯遙。身爲休官健。愁緣得句消。何當遂長往。歌嘯狎漁樵。</text>
<title>口號</title>,<text>江河萬古自沄沄。往事長空一片雲。苔蝕短碑無字畫。路人猶指六臣墳。</text>
<title>偶次友人寄僧詩韻</title>,<text>六尺狂馳聲利場。自慙無力息紛爭。孜孜博約功兼至。切切恭安學不成。事着些兒一生緊。心存點子幾時明。踐形到此稱惟肖。不要人間世後名。</text>
<title>膠擾</title>,<text>膠膠擾擾昨今明。草色溪流非世情。可笑傍人錯料事。將言吾意在將迎。</text>
<title>小齋記所見</title>,<text>終南山色隔梨花。斫却梨花山色佳。山色梨花誰厚薄。苦吟終日帽簷斜。</text>
<title>題李澄畫山水翎毛帖絶句 十一首</title>,<text>春意看欲動。潛隨几硯移。此間疑有句。落筆定何時。右春夏木繞茅屋。林霏風散之。臨流踞石者。意在逝如斯。右夏高樓俯渚檣。窓裏幽人坐。已似聞雁聲。安知子非我。右秋屋角埋金字。空中政撒鹽。人從野彴返。淸興幾多添。右冬露滴翠琅玕。參差映皓鶴。中宵睡味甘。不覺一毛落。右竹鶴風火生孤石。寒江動紫瀾。軒然雄顧視。不羨大鵬搏。右石上鶻飜身太陰黑。快翮如刀劍。狐兔盡何益。鴟梟宜可𠚹。右松上鶻松梢露微月。獨立松陰鳴。寡鶴如相遇。的應誤一聲。右松鶴雙雁一隻睡。月明秋水空。其傍不眠者。似傷莫徭弓。右睡雁菰蒲葉聲戰。風色皺微瀾。泛浦雙雙雁。不知行路難。右浮雁其餘雜衆鳥。瑣細不須看。所愛用心苦。江湖生筆端。右雜水鳥</text>
<title>病吟</title>,<text>心境多從耳界淸。病無迎送掩柴荊。標題藥裹齊書帙。臥向虛簷聽雨聲。</text>
<title>又吟</title>,<text>雨過幽庭長綠苔。強因行藥暫徘徊。飛花句引春光去。密葉迎將夏氣回。生物已看淳粹散。工夫還懼歲時催。最憐依舊終南色。爲我分明排闥來。</text>
<title>送李省吾 惕然 以書狀赴燕京 二絶</title>,<text>關路漫漫草欲齊。離杯相勸夕陽低。何人爲折灣河柳。更與慇懃惜解携。三千里外卽幽燕。易水長城驄馬前。此去胸懷侔壯觀。歸來示我遠遊篇。</text>
<title>北渚金相國 瑬 挽 三首</title>,<text>霍公勳業魏公姿。再正彝倫洗漢儀。二紀安危天柱在。百年存沒士林悲。阿誰作誄椽如筆。畢竟留名口是碑。諸葛何須羨曹李。哭公非敢哭吾私。垂髫已誦相公名。晩掃高門仰老成。擬辦杯觴遊綠野。敢將書疏慕元城。通家舊誼無今日。勸學忠言愧此生。忍說孝孫攀柏慟。秪應傳業仗神明。男兒寧處小朝廷。撥亂明倫揭日星。將鉞騷壇輸一着。雲龍風虎際千齡。扶顚策在聽輿頌。問疾醫來仰寵靈。天地收回河岳氣。秪殘麟閣再圖形。</text>
<title>四月八日。赴子喬侍御觀燈之會。余病未能飮。</title>,<text>是日矜燈火。歡娛舊俗疑。隣家有美酒。步屧赴佳期。城月微微落。林風陣陣吹。病身虛一醉。坐看衆人爲。</text>
<title>送尹佐郞 舜擧 戚丈赴安陰</title>,<text>疏慵此地 一作曾於茲土 就丹砂。細話今朝意有加。三洞大都皆水石。四山無處不煙霞。宅邊香筍呼兒摘。一作斸 樓外遊魚遣吏叉。賀得詩人非我事。潘輿頻送却堪誇。</text>
<title>疊洪元九 錫箕 韻贈別</title>,<text>懷抱從來得細知。退藏寧復要深思。世情羈旅支頤睡。秋色川原滿眼詩。可是稔年邀客飮。不 一作未 須長夜對僧棋。飽聞梁宋多瑤草。余與山東李白期。</text>
<title>八月十六日夜。泛舟石壁 二首</title>,<text>要翫中秋月。來乘下浦船。峽雲籠野樹。山日射江煙。瑣細盤投果。紛綸刃割鮮。夜歸渾得醉。村巷幾家眠。月輪生石壁。天勢入漁船。草樹飜淸露。汀洲散瞑煙。秋光相助長。江色本澄鮮。一墮應經歲。慇懃望不眠。</text>
<title>久堂 二首</title>,<text>隙地茅堂小。軒楹受數人。羅生憐露菊。獨立愛霜筠。親近眞唯几。疏慵或不巾。南山送秋色。爲我倍精神。傍有沙翁宅。曾聞靜老生。淵源金鄭學。先後李成 一作栗牛 名。禍福由天命。功言作世程。平生仰遺搆。秋日復含情。</text>
<title>趙進士 來陽 挽</title>,<text>弱冠從遊伯仲行。倚樓才調白眉良。忽驚寶樹埋泥早。又報孤鸞逐鳳忙。季路一生無宿諾。少連三載善居喪。兩家積慶今何在。欲問高穹竟莽茫。</text>
<title>謝景弘 韓公縝 寄詩。兼惠雉蔥兩味。</title>,<text>曠懷傷別覺吾衰。默算遊程費坐馳。孤客中宵山驛夢。一尊何日石門期。年光衮衮黃花笑。王事悤悤白髮欺。雋味靑蔥非小惠。況蒙先寄錦囊詩。</text>
<title>疊前韻寄景弘。聞其行將過澤堂舊居。</title>,<text>驛路嚴霜楓葉衰。南畿踏破又東馳。衣冠快得人人覩。文簿寬爲處處期。龍嶽似鋩秋氣敵。驪湖如練月華欺。過時宜作山陽賦。歸日應看汝穎詩。一作遙知杜老他鄕役。強賦陳公汝穎詩。</text>
<title>歸來吟</title>,<text>閉戶街西聲跡疏。猶思匹馬返鄕廬。稍聞穫稻逢今歲。且合焚油讀古書。心會儒家拈敬字。力排禪宿悟眞如。終然土木難雕朽。漫愧宣尼責宰予。</text>
<title>次韻示鑌兒 二絶</title>,<text>志在科場氣易流。虛驕放曠及悲愁。勤農自是田家事。莫望年年輒有秋。擧家期爾不凡流。暫蹶脩途莫太愁。可笑乃翁何事業。回頭三十七年秋。</text>
<title>八松尹參議 煌 夫人挽</title>,<text>耳熟緣親戚。夫人德行嘉。純夫元有女。申國更治家。南極星初晦。東征賦可嗟。賢哉和靖母。前後定無差。聚族思平世。升堂記亂時。靈輀逾嶺遠。凶訃到京遲。未與三千乘。行看突兀碑。憑將一掬淚。爲寫二篇詩。</text>
<title>林參議 堜 挽</title>,<text>江湖滿地一漁村。歲暮襟期對此君。自謂眼邊無俗物。絶知身外卽浮雲。歌鍾足敵彭翁壽。器業終輸幼婦文。義故相看今幾稔。坐思南紀哭孤墳。</text>
<title>至月上旬記夢</title>,<text>雪嶺參天路不窮。登臨三島渺茫中。火龍噓氣溟波沸。旭日初昇四扇紅。</text>
<title>靜夜吟 三絶</title>,<text>病夫欹臥送朝昏。咫尺誰知有市喧。一炷名香燒靜夜。盡情寒月上茅軒。閉門不覓陳三句。傍架聊齊杜二書。夜夜獨眠還獨起。自呼家主問何如。得病加功損讀方。背燈閑臥夜偏長。寒侵紙被淸無睡。待到鷄鳴判聖狂。</text>
<title>吾鄕東道十五里許。有士人南鍵之姪。其父爲馬所咬而死。馬奔逸在野。卽衝突直前。乃捕而殺之。以祭其父。負土爲墳。旣葬區畫其庶母生理及其戶徭役。他餘一切斷置。結廬于墓側。日三上墓哭盡哀。與其奴之髡而爲僧者。共爨而居。余奇其行誼。遂往訪焉。其人年二十七未娶。</title>,<text>窮谷來尋孝子廬。斯人卓行更誰如。吾鄕忠信吾能信。況有孤僧與共居。</text>
<title>大歲日山村夜坐 己丑</title>,<text>樂事隨人事。兒時重歲時。年 一作齒 今垂不惑。興 一作氣 已覺吾衰。有病仍停酒。無眠強賦詩。何階成小築。送老故山陲。</text>
<title>口號 二絶</title>,<text>進退憂時鬢欲蒼。夢中連夜侍君王。覺來猶喜官無繫。又賦新年第一章。又賦新年第一章。敢將無疾祝吾王。夢中不信休官在。依舊趨朝韻水蒼。</text>
<title>過花石亭。有懷栗谷先生。</title>,<text>亭子名花石。于今說栗翁。古基臨積水。行客揖高風。志欲回三代。官纔止貳公。伯淳無福嘆。吾亦爲吾東。</text>
<title>過坡州成先生墓</title>,<text>遭遇明宣廟。韜藏幾十春。域中稱大老。溪上作閑民。有子光前業。無人躡後塵。寒松繞古墓。駐馬聽猶新。</text>
<title>曉發坡山。倒用前韻。</title>,<text>光陰鱗次入篇章。春是春秋卷裏王。唱罷隣鷄征鐸動。馬前三角曉蒼蒼。</text>
<title>人日以承旨入直</title>,<text>歲首陰爲咎。曾看杜老詩。今年乃淸淑。化日漸舒遲。人勝傳金縷。天恩下玉墀。九重多喜氣。最有侍臣知。</text>
<title>李參判 楘 遷葬挽</title>,<text>聖代開新運。明廷有舊儒。循文扶正道。砥行激頑夫。未極風雲會。寧論福履俱。猶餘賢諫議。燀赫繼亨衢。</text>
<title>詠政院盆松</title>,<text>我愛盆松傲雪霜。疏柯春到尙昂藏。宦情每覺看來減。自愧龍鍾荷寵光。</text>
<title>直廬對雨</title>,<text>淸禁殘春雨。崇朝絲樣斜。綠滋承佩草。紅濕隱垣花。寂若神功斂。欣然物色加。分眠能卜晝。歸夢着漁蓑。</text>
<title>記懷 二首</title>,<text>十二層城宿雨晴。風光流轉屬朱明。宮花落後 一作萬點 渾隨蝶。院柳陰中 一作千條 不露鸎。出入如今須汲黯。升沈何必問君平。夢回忽起田家興。水滿東陂稻始生。小雨廉纖不肯晴。省中愁坐自天明。禁林 一作掖垣 賸有千章木。夏日唯聞百囀鸎。時序驚心玄髮變。鄕山入夢白雲平。却慙無武無文者。狂走風塵誤半生。</text>
<title>連進武科殿試記所見</title>,<text>踧踖瞻虛位。傳呼引宰樞。春雲低粉堞。朝旭射靑蕪。破的通通鼓。成行赳赳夫。代言慙蹇劣。歌頌效區區。</text>
<title>仁祖大王挽詞</title>,<text>周漢維新命。宣光果哲王。若敎徵簡策。爭似植綱常。往者昏朝末。恭惟盛烈揚。慈儀重整肅。宗祀再輝光。次第姦兇戮。聯翩英俊翔。烝黎脫水火。跛躄舞康莊。剋復誠如此。憂勤久益彰。恤刑開犴獄。典學講虞唐。二紀經綸業。三韓禮樂場。艱危舒國步。終始保邊疆。對越存寅畏。盤遊戒怠荒。鴻功摹日月。聖壽祝陵岡。咸喜今無疾。誰知遽陟方。依依丹極仗。渺渺白雲鄕。廟號全心德。陵名萬世長。貽謨表精一。繼照叶元良。已占盤根大。重期累葉昌。顧臣慙竊位。非分侍含香。錫類恩難報。移忠志豈忘。攀髥無限痛。忍死寫哀章。</text>
<title>重表沈伯高挽歌。效杜詩狂歌行。</title>,<text>與兄行年較一月。弟愚兄才類燕越。才者轗軻愚者揚。世事浮雲猶咄咄。有才無成謂有壽。誰料兄今遽短折。何況柩前無子奠。忍見孀妻淚成血。外門一自無履聲。盡室千里隨元城。今秋却喜放赦廻。板輿在途兄在京。兩處凶問秪一日。禍福茫茫理莫詰。棘人纍然慘中處。幽明此恨靡終畢。憶昔同着繡蓀襦。三十四十眞須臾。二祖音容森在眼。江湖滿地身羈孤。吾兄吾兄知不知。奠罷單杯陳此辭。瞻護堂前松柏路。經過長作餘年悲。</text>
<title>遣懷</title>,<text>人定鍾聲政覺遲。寂寥燈下夜長時。名途上策唯宜去。暮景中懷欲告誰。庭雪從風初錯落。簷氷受月轉參差。操持宴息吾家事。隱几閑看感興詩。</text>
<title>寄康津韓使君景弘</title>,<text>不意吾人別至今。一官行色又窮陰。縣城南望耽羅小。關嶺東踰漢水深。盡室徒存龐老計。書懷應見退之心。湖梅幾樹垂垂發。爲折瓊枝寄好音。</text>
<title>拜先壟歸途 二首○時拜春川府使</title>,<text>新兼防禦最無能。特地榮光料未曾。裘帽秪堪先墓拜。田園猶愧舊家承。山瞻三角千層雪。路踏臨津百尺氷。臣子攀髥餘涕淚。夕陽重灑別長陵。龍鍾一物乏 一作鮮 才能。三佩州符夢未曾。賦就歸田慙隱遁。文傳招劍愧師承。天寒店舍人鑽火。日落河津馬嗅氷。此去征麾穿古峽。政愁頭白病侵陵。</text>
<title>臘月十五日。拜辭出東大門。是日登對罷出。</title>,<text>西州詩興到如今。又賦東征値歲陰。躬奉 一作導 板輿慈愛切。面承天語渥恩深。徘徊臨路君親念。斟酌持杯去住心。明日旅燈山驛夜。定思留客聽鍾音。</text>
<title>加平</title>,<text>臘月東爲郡。途中辦一家。初嘗謹溫凊。忽喜乍暄和。殘雪兼泉脈。輕氷受日華。阿奴在目下。到處願非他。</text>
<title>行氷</title>,<text>盡室出京華。政苦寒威逞。一疑加平棧。再疑席破嶺。天氣忽和柔。不覺是短景。峽江氷尙堅。穩受五馬騁。窟穴凌蛟鼉。顚危哂舴艋。入水信不濡。行險似僥倖。於身亦已多。扶老眞差幸。他年平地句。吟罷書自警。</text>
<title>壽春</title>,<text>關嶺雄藩 一作名城 是壽春。鳳儀山下大江濱。山圍雪嶽連楓嶽。江入龍津下廣津。上日來庭兩縣吏。衙時呈狀廿州人。恭聞遠祖曾知府。却愧凡材躡後塵。挹翠軒集七代祖交河府君行狀中。十代祖諱思謙。通直郞版圖正郞。知春州事云。</text>
<title>正月初三日感懷 庚寅</title>,<text>臣到春川任所。纔過一旬。歲律忽更。追思去年開正掃墓歸途。得蒙新除入院。同年五月遽哭天崩。不勝摧隕。尙餘涕淚。感時書事。情見于詞。去歲茲辰上塚回。猥承宣召入銀臺。恒瞻地絶榮誰並。奄哭天崩痛莫裁。忍死至今餘喘息。此生無路答涓埃。淚痕已積腸猶斷。山雪江雲曙角哀。</text>
<title>疊前韻</title>,<text>南縣西州七載回。印章重領鳳凰臺。主恩處處眞難說。官事生生未易裁。下瀨舟船通食貨。中天樓閣絶塵埃。風流合着歐公醉。鄕思寧同庾信哀。</text>
<title>齋居絶句 二首</title>,<text>下士聊將拙自修。作州茅塞是吾憂。燒香夜裏齋居靜。一本奇功積漸收。舊業荒來道未修。牛山濯濯抱深憂。卽今四十明年是。此事桑楡却可收。</text>
<title>文玉師來訪贈詩。留一宿而去。仍次其韻 二首</title>,<text>有僧飛錫至。云自大龍岑。軟語妨曹事。淸詞緩客心。空庭 一作階 松子落。虛牖月華臨。更欲從師去。花宮聽梵音。問爾來何自。回頭指碧岑。忽然尋昨夢。不是累吾心。智異穿鞋上。扶桑倚杖臨。聽言窓月曉。衙鼓報雷 一作新 音。</text>
<title>宿聞韶閣次杜詩韻 二首</title>,<text>春夜沈沈小閣寒。衙門初閉角聲殘。燒山遠火煩相問。劃野平江要細看。未着愁眠仍坐久。忽成奇句更尋難。誰能解却將軍印。傍此煙霞戶牖安。江城二月逗餘寒。凍未全消雪未殘。高閣洞開嫌久倚。好山爭出眩遙看。舟橫古渡將移澁。鸎入新年欲至難。怊悵故園猶不忘。夜深占斗望長安。</text>
<title>題鞭羊堂集 幷序</title>,<text>余昔在癸亥年間。客遊弓裔之舊墟。始獲遇所謂機師者與之語。形神秀澈。辭氣雍容。余時雖童騃不知其學之淺深。猶能竊覵其非常僧也。越七年庚午又東遊楓岳。尋師於師所住天德寺。則師會西遊妙香未返。余亦忙歸。然余往來久滯於淮陽府中。豈無一番良覿。而仙凡異路。出處殊科。幾寄空中之書。徒有海岳之期而已。其後四年。聞師遂已示寂於某山。而聚散存沒之間。倏忽二紀有餘矣。及余今年爲吏壽春。春有一僧號文玉者來訪。示我以鞭羊堂集一小冊。云是機師遺篇也。披來旣驚且悲。累日不釋手。觀其詩若文。視渠家大事則特出其餘耳。猶且組織均稱。機鋒畢斂。頗有古作者節度。殆不類禪衲輩口中語。其亦異矣哉。其中有贈余一絶。爲之吟玩。不覺淚下。乃次其韻。書其卷而歸之。師來師去海山岑。歎息人間歲月深。解道渠家文字閏。贈詩猶向卷中尋。</text>
<title>閣夜値雨</title>,<text>惺惺要法問天君。意必初萌似捲雲。竊味橫渠訂頑訓。肯爲司馬類徘文。操存隨處丹靑著。善惡從來黑白分。閑檢古書燒燭短。瀉簷鳴雨夜深聞。</text>
<title>赴金化合操。渡母津江。是月旣望。</title>,<text>今我有所適。端爲詰爾戎。軍符捫在腰。出門已忡忡。昭陽渡江航。二月多逆風。大野來我前。雙流貫其中。沿江一條路。上上懸靑空。路窮祠屋儼。祗謁陶山翁。山仰不可見。我懷焉有終。靡靡踰數嶺。堠子東復東。嵐驛石愈古。毋津氷初融。一日入舟再。返照穿林紅。林間暮黃雀。翔集衆所同。奈何征途人。局促傷樊籠。</text>
<title>狼川縣</title>,<text>午辭仁嵐驛。夕得狼川縣。樹林藏峽角。人煙映江面。山館喜淸絶。客遊乃創見。坐來悄無寐。別去應餘戀。嵐氣衣自濕。月影窓漸變。悠然生隱心。怊悵臨淵羨。</text>
<title>山陽驛 二首</title>,<text>依依去牲川。行行抵山陽。所歷佳境多。況値春日長。草芽欲靑出。柳梢又微黃。顧此赴期會。恨不恣悠揚。酒食見煩費。輿馬生輝光。終愧林居子。閑尋泗水芳。深峽東北轉。春半未煕陽。崖傾棧懸細。澗寒氷橫長。遇境眼輒明。論兵髮欲黃。鞍馬任撼頓。旌旗漫飄揚。古館依荒樾。不受西日光。悤悤登途去。踟躕惜年芳。</text>
<title>金化客舍。次板上韻。三首</title>,<text>年多物化屋椽低。暗記遊蹤半嶺西。形勝自如人事異。白頭愁絶暮鴉啼。四野春陰盡日低。依微村店路東西。暖風時動旌旗影。樹樹幽禽滿意啼。意氣當年本不低。每輕名將出山西。老來橫槊非吾事。癡坐春宵燭淚啼。</text>
<title>大閱。疊戎字韻。</title>,<text>昔聞左氏語。大事乃在戎。而我百無用。受任抱憂忡。一路號令間。豈有前賢風。及茲大簡閱。擁旄十官中。平明建旗鼓。吹角寒山空。年雖不動心。反愧矍鑠翁。兀然踞胡床。默觀事始終。布陣若蛇勢。在西忽在東。次第排鐵騎。蹴踏春泥融。佯若賊來狀。片片小旗紅。須臾奏凱罷。事與嬰兒同。安得拂衣去。飄然謝塵籠。</text>
<title>重過狼川</title>,<text>馬峴天差大。狼川地忽低。源流從萬瀑。叢翠接寒溪。洞府疑仙在。花時恐客迷。重來猶惜去。終願卜幽棲。</text>
<title>母津江</title>,<text>古渡黃昏近。春江緣漲初。群鷗聲自恣。孤客意何如。有土皆堪食。無山不可居。悵然尋去路。殘角數聲餘。</text>
<title>昭陽江用前韻</title>,<text>候吏鳴鼉處。官津放鷁初。村墟詩裏迥。亭景畫中如。獵獵雙旗影。沈沈一署居。百家齊擧火。光耀亦君餘。</text>
<title>小寒食茅亭作</title>,<text>白鞋烏杖靜相宜。散步池臺薄暮時。淸境無塵魔自退。春天欲雨病先知。葛公砂就爲官拙。杜老囊空問舍遲。況是佳辰須強飮。未妨飮罷強裁詩。</text>
<title>草堂夜坐。文玉自淸平至。</title>,<text>寂寂春川府使家。疏松微月影交加。有僧來自淸平寺。爲說辛夷着早花。</text>
<title>草閣</title>,<text>東風吹柳送微寒。屋後山雲傍石壇。桃杏欲花天不雨。遠江春色倚筇看。</text>
<title>晩衙</title>,<text>晩衙吹角倚高樓。江浦煙雲次第收。忽怪歸心生眼底。古原耕叟叱雙牛。</text>
<title>三月十二日雨 二首</title>,<text>朝來微雨濕春城。物色欣欣百態生。芳草和煙江上綠。繁花如燒霧中明。從知處處田家樂。又聽時時布穀聲。太守愁空何事在。午眠初罷句還成。山下長江山上城。雨中高閣看春生。舟移別浦孤帆濕。花發空庭獨樹明。撫事都無耽酒興。安心倂絶詠詩聲。臨湍數畝終難忘。夢罷依然計未成。</text>
<title>夜</title>,<text>經年爲客一孤城。節物撩人百感生。春事也從深峽晩。月華應共故鄕明。露飜屋角梨花影。風轉墻頭桂葉聲。時與老兵相對飮。倦來欹枕夢還成。</text>
<title>疊前韻</title>,<text>春鳥喧喧古貊城。幽人多事亦勞生。盡除雜樹邀山色。自掃虛廊貯月明。灌竹待 一作佇 看穿土筍。引泉要聽落池聲。香山已就香爐卜。我亦詩成屋未成。府南十里許有山名曰香爐</text>
<title>又疊前韻</title>,<text>早聞防意貴如城。未踐前言愧此生。井底秪今天或小。塵中依舊鏡全明。從 一作誰 知萬象 一作物 皆春意。始識 一作覺 千門半夜聲。可笑七歌同谷老。男兒頭白歎無成。</text>
<title>詠懷</title>,<text>三月中旬宿雨開。遲遲江日晩徘徊。桃花氣暖人皆醉。楊柳風微鳥自來。魯國諸生浴沂後。河南夫子過川回。斯文墜地春依舊。自愧低頭簿領堆。</text>
<title>桂</title>,<text>客舍墻東有一喬木。高可五六丈。柯葉異常。問于邑人則云是桂樹。昔者一使君時。僧而隷軍者來訴免軍。使君戲曰爾得桂樹來則當從爾願。其僧乃移根盛鉢。來自楓岳云。余因記去庚午歲東入楓岳山中。如正陽摩訶衍等寺。前有此木。或一株或兩株在焉。亦非山中處處常有之木也。山中人謂之桂樹。或云北方人所稱杉木也。桂杉中均是珍木。而眞贗亦難卞矣。壽春公館大江濆。老樹一株高入雲。叢似小山生偃蹇。子如靈隱落繽紛。淸香處處臨風嗅。爽籟時時帶月聞。衆道移從楓岳寺。相逢猶恨獨離群。</text>
<title>雨後往申承旨 翊亮 宅。三月晦日。</title>,<text>鳳去臺空江岸廻。獨騎羸馬傍江來。初看夜雨留餘濕。便覺春蕪絶點埃。嚴武旌麾城外出。陶潛門逕柳邊開。政當晦日添愁思。莫怪頻頻進酒杯。</text>
<title>次韓景弘寄詩韻却寄</title>,<text>東南江海各專城。落落相望意未平。島嶼瘴來靑草沒。汀洲雨過白蘋生。一春前後緘書報。千里分明作客情。忽憶去年窮勝事。狎鷗蠶嶺共閑行。原韻 景弘山頂層樓接郡城。煙花三月海濤平。公私多事靑春過。災病相催白髮生。同好故人今又遠。衰年此別若爲情。飜嫌共作銅章吏。東嶺南涯取次行。</text>
<title>謝景弘印送性理大全。仍用前韻。兼示兒輩。</title>,<text>書帙全勝擁百城。宅前依舊路平平。南州重惠來千里。東峽羈蹤負半生。買櫝還珠應我病。揮斤斲鼻見君情。丁寧說與群兒輩。秪要眞知是力行。</text>
<title>戲效演雅體</title>,<text>鳳儀山日靜麾幢。獅臥狐禪共一窓。紫燕黃鸝交後圃。浴鳧飛鷺滿前江。薔薇架上蜘蛛網。躑躅層邊蛺蝶雙。烏几凭時揮雁鶩。壁魚書亂蟻浮缸。</text>
<title>思歸 二首</title>,<text>大江西注貫邦畿。東嶺巉巉九郡圍。楚俗尙巫村鼓數。吳鹽輸稅客帆稀。逢春尙喫經霜果。入夏猶披禦臘衣。形勝有餘風土異。不如投紱故園歸。鸎語惺憁花絮飛。愁城得酒解重圍。追思好事春遊數。強緝新詩晝寢稀。草閣松聲淸吏牘。石池苔色上人衣。一麾三出皆吾願。且羨閑雲薄暮歸。</text>
<title>疊前韻</title>,<text>卷裏光陰頭上飛。耽詩不道減腰圍。吏情厭事嬉遊絶。農務驅民牒訴稀。花覆庭心移竹杖。松低簷角掛絺衣。憑闌忽放前郊目。向夕漁樵一路歸。</text>
<title>又疊前韻</title>,<text>閑看幽鳥上欄飛。愛竹時時解帶圍。牙將射帿塵乍起。吏人張網事全稀。每思南縣詩成帙。猶記西州酒濕衣。又作東遊已華髮。秪須官滿載書歸。</text>
<title>次邀仙堂壁上韻。贈李生彝仲 敏敍，載仲 敏采。</title>,<text>聞名見面不成虛。二妙風標玉樹如。日午卷簾江色晩。夜分燒燭雨聲餘。馮驩彈鋏遷三舍。杜甫抄詩聽小胥。羨殺明朝仙洞去。試尋眞樂舊幽居。</text>
<title>次杜韻</title>,<text>怪底四山中。野曠路不惡。關嶺天劍割。邦畿地繡錯。壯節尙枯塚。憑恃已剗削。三韓爲家日。州府見磊落。望遠吏情忘。臨危客心弱。釣魚舟箇箇。燒畬煙漠漠。獨鳥下楊根。返照頹華岳。日有錦城樂。誰道淮陽薄。天風吹白雨。四月氣淸廓。幸逢新相知。銜杯慰寂寞。</text>
<title>病送李生遊淸平山</title>,<text>病夫呻吟久。妻怪顏色惡。豈惟榮衛愆。秪緣時候錯。不眠始嘔泄。所食稍減削。對案簷日午。欹枕窓月落。藥救脾胃敗。杖扶腰脚弱。曹事任弛放。神遊寄沖漠。此時見閑客。乘興赴高岳。未與宿心諧。自嗟道氣薄。坐思雲林靜。起視天宇廓。願言終夕歸。將詩送寂寞。</text>
<title>急雨</title>,<text>山風過雨急。庭桂半身濕。唯有怪毛禽。自翔還自集。</text>
<title>謁文廟</title>,<text>五月落松花。空壇露自濕。衣冠謁素王。多士淸晨集。</text>
<title>別李彝仲兼示載仲</title>,<text>從君十日談。別懷中年惡。一聚還一散。譬如四時錯。問路峽雲排。題詩山木削。贈言固不敢。難合豈落落。夫士學不學。只在志強弱。一理貫昭晢。萬象森沖漠。卑卑甘下流。進進等喬嶽。相勉齒髮新。自嗟才力薄。已私敵斯攻。異端闢之廓。此道保歲寒。終期共寂寞。</text>
<title>仁祖大王祥日。行望哭禮。</title>,<text>去年今日哭天崩。昵侍金華倍拊膺。至德嗚呼終已矣。人間歲月莽相仍。東遊臣子餘雙鬢。北走江濤送幾層。禮罷公庭回首望。白雲如夢繞長陵。</text>
<title>聞張季遇 留 亡。見金子公書。</title>,<text>執友云亡命矣夫。壽多廣漢少橫渠。渠今觀化歸天上。我尙爲人守貊墟。一樹寒梅棲草莽。半輪明月映空虛。此心海內誰知者。淚濕花山數字書。</text>
<title>夏日</title>,<text>野蠶成繭稻苗肥。民吏忙時案牘稀。深院無風松影定。小堂如水簟紋依。微吟得意恢詩律。默坐存心長道機。遙見峽江堪畫處。數家籬落鎖煙霏。</text>
<title>兩江</title>,<text>開闢春川水。雙流會一門。下歸終海底。上溯卽山根。月浪依沙定。風濤觸石喧。誰知有動靜。都只在乾坤。</text>
<title>張季遇臨歿有絶句云。閑將藥物煮通宵。虛室明燈坐寂寥。試啓紙窓擡病目。忽驚庭畔杏花飄。乃次其韻。用相其紼云。</title>,<text>病梅孤立耐寒宵。幾遣幽人訪寂寥。一別如今問消息。傷心花片逐風飄。</text>
<title>夏夜吟 二首</title>,<text>紙被新磨木枕淸。江樓眠臥夕涼生。蘧然一片羲皇夢。盡入中宵驟雨聲。水泛靑天淸復淸。新晴山月細初生。夜深群動皆歸宿。道是無聲似有聲。</text>
<title>六月十七日夜對月</title>,<text>江月仍圓夜。炎霖乍歇初。微涼生枕席。餘濕在衣裾。茅棟光全白。松門影自疏。惺惺問家主。於此復何如。</text>
<title>悼申承旨 三首</title>,<text>鬱鬱澗底松。展也邦國楨。龍虎忽顚倒。吁嗟乎蒼生。乾坤莽牢落。歲月空崢嶸。應知朝仁祖。默祐三階平。我公信有力。六丁挽不回。歸譏豈於時。聖朝無棄材。力有甚於公。誰使山嶽摧。六州餘氓吏。秪今聞而哀。我生托師友。事之如父兄。相看艱難際。相許保幽貞。至春誰主客。每見肝膽傾。獨立送公葬。慟哭秋江橫。</text>
<title>西閣避暑用前韻</title>,<text>癡兒了公事。西 一作快 閣晩來攀。暑薄褰簾水。雲輕岸幘山。會心千古友。歇脚幾重關。猶憶歸田舍。令人意未閑。一作看松盡日閑</text>
<title>張季遇挽 二首</title>,<text>維南有山山路轉。中有畸人長喘喘。病中神交無極翁。寒棲活計唯墳典。出洞入洞官爲口。我自隨緣人莫辨。有時巾屨步幽溪。水月依然契微顯。一理亦已領原反。二張年齡誰益損。唯殘溪水及巖洞。尙疑平生遊混沌。龍鍾哭友貊村墟。見月臨流若可呼。未必山王能達道。漫將人代愴黃壚。謂命已定不可轉。謂君須臾緜病喘。孰初生之孰遽奪。未使斯人究墳典。使我聽瑩性天談。令我墑埴儒釋辨。終南山月丫溪水。尙印冥心貫微顯。誰與皓天千秋反。重嗟長年半百損。一理的的無怛化。適去適來等混沌。而我東遊貊子墟。繫官望絶撫墳呼。追思棣萼同袍樂。不獨傷心舊酒壚。</text>
<title>閉戶</title>,<text>峽中霖雨日連連。閉戶孤吟更獨眠。解惜苔錢非有癖。時聽松籟勝無絃。周幾說後猶言豫。程敬拈來或入禪。欲辨他岐希數子。乃知希聖是希天。</text>
<title>相憶 二絶</title>,<text>熊兒消息雨難通。驥子何時馬首東。願與汝曹身自在。百年無日不相同。右憶兩兒兒時入京開闢江流斗峽通。弟兄消息隔西東。相思各倚東樓柱。月色江光 一作聲 兩處同。右憶金建中時寓漢上</text>
<title>秋夜 時陰雨彌日</title>,<text>蟲聲切切夜沈沈。枕簟微涼攪客心。呼起傍人聊說夢。出看天宇問晴陰。</text>
<title>夜吟</title>,<text>朝收雨師去。夜送祝融歸。人氣逢秋爽。螢光受月微。中因求處誤。理到認時非。默坐成孤詠。誰知是道機。</text>
<title>送客 二首</title>,<text>他鄕相遇卽臨岐。萬事人間本不期。翦燭一杯君記取。昭陽江上暮秋時。世路千岐復萬岐。相知只要共心 一作襟 期。平生與爾輕離別。今日他鄕異昔時。</text>
<title>別後有懷子公</title>,<text>古峽官人冷。淸秋客子悲。石枯灘更響。霜重草全衰。百計違心素。千愁集鬢絲。那堪相送地。又負菊花期。</text>
<title>九月十七日。出南村暮歸。二首</title>,<text>山雨霏霏雜瞑煙。南村歸路渡西川。洗冤澤物吾家事。遊衍誰知是昊天。村墟秋色冷疏煙。處處丹楓曲曲川。欲倩畫師須好手。寒鴉飛盡雁橫天。</text>
<title>暮歸</title>,<text>吾行偶及暮鍾時。歸意忙忙雲自遲。眞樂東峯俱不問。養神庵裏訪天師。</text>
<title>次退溪昭陽亭韻</title>,<text>我不願黃閣畫凌煙。又不願白日飛昇天。但願三十六宮閑來往。直到庖犧之晝前。自顧氣質無所施。駑駘不受騏驎鞭。建圖旣愧周濂溪。作傳更慙程伊川。平生食粟而已矣。焉識道若大路然。士也昧昧孔氏書。吏也寥寥武城絃。出處無成成二毛。倏及香山日斜年。安得遠師南昌梅。陶民葛天定無懷。茅棟匡牀俯靑郊。芒鞋布襪移蒼苔。蒙頭衲被日高起。見面親知日暮回。居士室中琴一張。先生窩底湯一杯。篤志黃卷對聖賢。灰心烏帽趨塵埃。兒孫羅列似荀氏。母子徜徉同老萊。唯有婉容及愉色。也忍飢寒甘寂寞。詩成腸斷十年事。依舊東西南北客。</text>
<title>疊前韻</title>,<text>壽春從古足風煙。四山圍野江呑天。昭陽亭子枕東偏。朝暮異態欄干前。衮衮行人喚津船。時時過客停征鞭。峯頭疑有玉井蓮。水色遠過瀟湘川。英雄陳迹草芊綿。舊都遺墓今蒼然。統三爲一入我鮮。城府繁華咽管絃。兵燹慘黷壬丁連。懷襄又說乙巳年。我來政落敬亭梅。登望聊攄曠士懷。亭前有石作仙罍。亭後有壁封古苔。長洲目斷片帆來。夕陽無限寒鴉回。傷時撫事意未裁。摠廢詩篇停酒杯。傍人莫怪強徘徊。歸路却喜無塵埃。何如李杜登吹臺。不數元白吟蓬萊。天遣詩豪分物色。壁間紗籠映寂寞。恨未乘流泝伊洛。他年更作陶山客。</text>
<title>偶次陳子昂感遇詩遣懷 二首</title>,<text>得病兩眼暗。不見風塵淸。追思明如鏡。幸已抵半生。天時有衰盛。月魄有虧盈。造物豈窮我。我心終未平。我目雖眵昏。我心尙澄淸。安心閉目臥。夜久塵不生。試嘗論天數。匪虛焉有盈。千秋氷壺月。獨稱李延平。</text>
<title>夜坐有懷韓景弘。弘也時已自康津解歸。</title>,<text>歲徂江峽旅魂驚。病裏孤懷難再更。古器不彫元有質。洪鍾非扣竟無聲。書中豈計些些得。欲上須敎漸漸輕。多問賦歸韓太守。世間誰與罄交情。</text>
<title>淸夜 二絶</title>,<text>凍雪封松夜自淸。小齋燈火翳還明。里胥應是催租過。時有山村犬吠聲。寒棲人靜氣方淸。稍覺靈臺晦處明。病眼有花妨夜字。臥聞兒子讀書聲。</text>
<title>鷄鳴</title>,<text>問余何事坐鷄鳴。古紙披來萬理明。也識提撕隨動靜。尙憐庭戶寂無聲。</text>
<title>次尹生 坪 寄鑌詩韻示鑌</title>,<text>而我老已至。歲暮多少思。此脚在壯齒。亦期踏實地。向上志專專。餘事便斷置。大易敬義挾。聖門博約備。未契西院聞。欲起東窓睡。以茲悟生理。仰望中和致。喪心崇禎亂。如狂復如醉。後死反爲累。偸生良亦愧。秪以母子情。庶保妻兒類。失學任放蕩。爲農劇勞悴。微祿取救飢。不須千石二。十載守三邑。曾不到夢寐。靜念龐公安。未爲無所遺。我不及古人。命爲耳目寄。汝曹勿學我。早事此大事。有肉侈朝餐。有油照夜字。流年不待人。作詩煩爲示。</text>
<title>用前韻簡尹叔平 坪</title>,<text>別後書屢至。書中萬端思。有嶺如登天。無術可縮地。追記駕曾命。幸獲酒仍置。葭莩義分深。骨肉情禮備。樓亭聯步行。齋宇共被睡。論文到玄奧。呼韻見詞致。幾回留處懽。居然別時醉。志力子方勉。宦學我自愧。疲役塗路間。病痺同袍類。上貽聖主憂。下使邦本悴。韓齒知落次。潘毛見始二。思田秋猶病。厭峽夜無寐。任招尸素誚。恐忝淸白遺。庶辦三逕資。勇辭一路寄。歸與如子輩。相關儘幽事。謀婦或開甕。敎兒時寫字。此盟不應寒。來詩強和示。</text>
<title>雪月示兒。二首。</title>,<text>雪覆茅軒月色宜。傍簷松影十分奇。韋家詩思淸人骨。爭似程門侍立時。雪霽江山面面宜。松梢寒月轉淸奇。幽人倚杖階庭靜。默驗濂翁立極時。</text>
<title>復用前韻</title>,<text>宦學從來動失宜。收功無賴一原奇。誰知衮衮奔忙日。尙有輕輕照管時。</text>
<title>默坐</title>,<text>黃紙紅旗兩失宜。歸田策外更無奇。乾坤萬事雙蓬鬢。孤燭寒齋默坐時。</text>
<title>偶吟</title>,<text>打乖非是占便宜。立傳無名亦一奇。心上自存消長理。漫將羲易說隨時。</text>
<title>又偶吟 二首</title>,<text>德仁爲愛義爲宜。秪要平常未要奇。淸逸本來渾不識。誌文寧欲悟當時。夜深人倦睡方宜。靜極詩成語更奇。強出戶庭移步屧。下弦林月欲生時。</text>
<title>閏月十有八日。淸平僧智默以其師之命。來示西山及機師筆迹。眞奇玩也。機與余相識。今其示寂已有年矣。不無感懷。次西山詩韻以記之。</title>,<text>嗟我東亦客。塵勞寄火宅。賴有五臺賓。投示兩師跡。見此契深心。認不爲物役。古色拂篋笥。悲風生几席。昂昂仙鶴形。矯矯神龍脊。欲學非此學。無益害有益。亦知出入機。賦詩替隣笛。</text>
<title>西閣對雪</title>,<text>西閣年年朝暮看。雪中梯逕尙堪攀。虛傳海客尋銀漢。不道 一作信 藍田有玉山。煖帳酒人飜自累。騂弓獵騎未應閑。晩來寒望添迢遞。詩在煙雲變態間。</text>
<title>朝</title>,<text>東窓朝旭展書宜。雪後淸光分外奇。提掇本來眞面目。未論前聖不同時。</text>
<title>儒裝</title>,<text>學不爲卑亦不高。功名羞道漢蕭曹。風塵一出成何事。却笑 一作理 儒裝有戰袍。</text>
<title>重赴金化書懷</title>,<text>金化吾行記仲春。季冬重赴客愁新。茫茫岐路成何事。歷歷山川似可人。解道卽今爲郡樂。不如疇昔在家貧。從知漢代功名骨。永愧耕巖鄭子眞。</text>
<title>山陽驛</title>,<text>節序無端近立春。舊年天氣忽疑新。依微遠樹如迎客。突兀層峯尙趁人。院宇刳兵雙牖破。驛田饒石數家貧。支頤小睡飜成夢。歸把漁竿未是眞。</text>
<title>金化夕望</title>,<text>翠柏森森繞一溪。樓頭吟望欲烏棲。雪晴前野寒天豁。歲暮他鄕落日低。意氣猶輕班定遠。風流不許謝安西。默思先聖垂明訓。揭示迷塗我自迷。</text>
<title>大閱 是日雪</title>,<text>凌晨鳴鼓度前溪。驚散林間宿鳥棲。馬蹴層氷旗影亂。煙生萬竈角聲低。兵機欲動還須靜。陣勢纔東又忽西。一洗儒酸猶不盡。歸鞍覓句暮光迷。</text>
<title>過史呑縣五芝村 二絶</title>,<text>古縣何年號史呑。溪橋西畔有孤村。我行覺到高深處。江漢朝宗此發源。晴雪寒雲互吐呑。玉溪橫抱五芝村。春來定是桃花水。準擬尋花到水源。</text>
<title>窮臘 時鑌兒西歸湍山</title>,<text>爲官客舊貊。臘月倏焉窮。憂國觀天象。一作氣 占年問土風。峽雲當晝晦。江雪未春融。西憶吾兒信。鄕關幾日通。</text>
<title>歲除</title>,<text>杜老明朝句。香山歲暮身。賢愚幾壬子。今古一庚寅。講學吾憂大。行藏旅鬢新。詩名與禪味。嗟彼百年人。</text>
<title>行年三十九三絶句</title>,<text>行年三十九。歲准白香山。何事拘形役。東西南北間。行年三十九。有志未歸山。何日專丘壑。琴書屋數間。行年三十九。吏隱淸平山。羨殺息庵子。休官棲此間。</text>
<title>四十明朝是三絶句</title>,<text>四十明朝是。猶當古強仕。思將仕學年。倒自明年起。四十明朝是。吾慙學優仕。謝安豈可輕。晩向東山起。四十明朝是。聊甘爲貧仕。去留挫曩懷。感歎中宵起。四十明朝是。乃杜拾遺守歲之作也。行年三十九。歲暮日斜時。孟子心不動。吾心亦庶幾。乃白香山絶句也。杜子志在飛騰而歎其老也。白傅之能不動心。未知果庶幾於鄒孟否耶。如吾疲劣旣未能讀破萬卷下筆如神。闢堂奧而建旗鼓。如杜老之爲。而又於白傅之蚤退急流。以全晩節。亦余竊庶幾焉而未能者也。況敢望孟子之不動心乎。然亦以是自畫則烏在其能塞受中以生之責乎。聊拈六絶。以抒余懷。非敢謂追蹤古人之徒。亦記余之犬馬之齒適與相符而已。然杜子美之詩。古人已謂如聖人制作。殆不及矣。白傅之香山石樓八節灘。亦豈吾所能辦乎。孟子之不動心。眞不可及矣。然亦從孟子斡轉處看而有得焉則幾矣。</text>
<title>太歲日 二首○辛卯</title>,<text>春城春兩見。舊歲昨宵中。酒食村村有。招呼處處同。朝儀三極北。鄕路五陵東。雲物迷寒望。愁吟一禿翁。春府新春色。年年到客中。懽悰今日異。佳節故園同。江水流關內。雲山隔嶺東。還如歐六一。早已醉成翁。</text>
<title>追憶申承旨</title>,<text>憶昨行春出城府。柴門相送暮方回。瑤墀侍臣已寂寞。長鑱誰與空歸來。風舒彭澤先生柳。月照西湖處士梅。萬事如今無可問。哦詩聊復一含杯。</text>
<title>用前韻寄呈昌平叔父</title>,<text>三年客裏幾登臺。春入江城雁影回。骨肉久爲湖外別。音書猶阻日邊來。爐峯白傅三間屋。廨宇何郞一樹梅。早晩歸同田父飮。甕空呼取隔籬杯。</text>
<title>喜李齊廉至</title>,<text>存亡幾歲月。聚散四兒甥。見爾冠婚禮。知余悲喜情。今宵到春府。昨晩發神京。拭淚慈顏慰。燈前笑語聲。</text>
<title>朝起對雨 二首</title>,<text>江閣今朝雨。春知傍客歸。樹容煙際重。江色霧中微。農事東方易。鄕心杜子違。不愁空老大。猶喜漸芳菲。怪底生春早。朝光帶雨歸。峽雲纔暗淡。浦樹更依微。細浪添相續。輕塵濕不飛。一作學孔慙如化。希顏恧不違。 藹然觀物理。還怕政芳菲。</text>
<title>漫成</title>,<text>寸廩驅人作遠遊。異鄕春色又登樓。北門信使疲長路。中國兵戈抵幾秋。未向山陰營別墅。欲從陽羨買扁舟。飜嫌南渡陳參政。掃地安禪學趙州。</text>
<title>偶吟</title>,<text>如欲見活潑潑。要須下學上達。逐日心裏忙忙。何時胸中豁豁。</text>
<title>二月赴操金化途中作 五首</title>,<text>我行當冷節。馬首渡江航。雪落傷春氣。一作意 雲歸漏日光。平生第諸葛。不必下張良。導引驅馳事。于今出處妨。手裏毛錐子。胸中萬甲兵。從來百夫長。爭似一書生。率性方爲道。修身不取名。發揮眞事業。到此是豪英。陣罷尋歸路。前溪日欲晡。小 一作毀 橋橫古驛。殘燒點 一作着 春蕪。笑矣成何事。居然作老夫。飜思張翰去。意不在蓴鱸。院傍雙古堠。山裏一孤村。宿鳥投林定。飛泉觸碓喧。春先補茅屋。夜不閉柴門。事事令人羨。隣居半子孫。暝色仍留客。樵歌已入村。時聞春磵落。錯認夜風喧。王事違溫被。人情想倚門。何當盡室去。棲隱長兒孫。</text>
<title>柏峯憶洪監司 命耇</title>,<text>大屋欹傾日。孤軍轉鬪時。蒼茫蜀道路。寂寞漢旌旗。想像男兒死。何曾寸步移。傷心柏峯月。留照汗靑悲。</text>
<title>火田行</title>,<text>平田豈不腴。少收重索租。所償不及半。歲歲爲流逋。入山斫畬豈所欲。輸稅自與平田殊。丁丁伐木火其根。播種不勞耨與鋤。及其秋穫怕官知。移來移去無根株。遷移固亦人所惡。此輩豈異於人乎。其中有甚不得已。杼柚已盡茅茨虛。敺民塡壑距心罪。見聞若己傷肌膚。君不見長安富家兒。坐賣獺皮成陶朱。</text>
<title>寂寂 三首</title>,<text>鸎花寂寂過淸明。客裏春愁暮更生。得句松陰閑步處。棲禽驚散擲筇聲。山頭春火照江明。暝色先從遠樹生。惆悵年年爲客處。厭聞吹角閉門聲。暮江天遠晦還明。賈客船頭風浪生。認取落帆沽酒處。前村犬吠一時聲。</text>
<title>估客詠 三首</title>,<text>日出汀煙晩自消。春城微雨不終朝。郞今蕩槳神都去。爲折門前柳幾條。商人乘舸發昭陽。吉日占風下峽忙。此去加平灘最惡。預謀新釀賽城隍。舟航年少去來逢。近信相傳更問儂。米價今年倍鹽價。不如勤苦事春農。</text>
<title>次贈李生 敏采</title>,<text>惡不惡遺臭。善豈爲流芳。仁人蹈斯則。志士惜流光。行赴食者飽。耳聲鼻於香。循循乃日至。切戒涉獵忙。細行罔不矜。涓涓必濫觴。博約貴兩至。千載希紫陽。希之有極功。道乃闇而章。年少勿笑我。轉頭四十強。</text>
<title>春晩</title>,<text>春晩江城楊柳靑。春城傲吏鬢星星。三年坐臥携詩卷。四面登臨對畫屛。渺渺歸人投野店。飜飜飛鷺下雲汀。傍觀錯比山翁醉。老去應嫌楚客醒。</text>
<title>木根枕引。效杜子美。</title>,<text>小奴搜山斲老木。用以燒香我所欲。剜苔剔蘚仍削皮。異狀蜿蟺看不足。遂令製枕枕其背。稱我龍鍾處幽獨。悄然高時迺吾廬。槐安一夢還蘧蘧。絶宜警夜同司馬。雖或晝寢哂宰予。陶窓之臥邵窩就。自信羲軒是古初。重爲告曰爾之蟠也素其晦。不羨桃李成蹊。于今幾年代。得我而顯。亦非爾願。幸遭我平生懶性之所愛。噫。黃汚人衣兮輪蹄競馳。惟我與爾兮不出闤闠。</text>
<title>再出楸林江</title>,<text>吏役猶淸境。肩輿又出林。天應貫事理。人自離身心。睡鴨占沙暖。遊鯈樂水深。看來無罣礙。一任米塵侵。</text>
<title>詠邀仙堂梨花。示鑌輩及李生。</title>,<text>邀仙堂下梨花樹。昨日方盛開無數。今日無奈春風顚。亂落庭泥如白雨。人生安得長少年。以悟爲聞及未暮。君不見靑松寒不落。輕者飄搖白易汚。</text>
<title>三月廿一日出郊 謁壯節申公墓。歷觀水精池廢廬。</title>,<text>萬樹梨花撩亂飛。行春西郭暮歸遲。江航掬水涼醒酒。野騎看山翠入詩。梅吏爲仙適情性。歐翁作記愛文辭。詞場隱迹俱無分。且愧前川取樂時。</text>
<title>絶句</title>,<text>躑躅不愁不爛熳。薔薇一朶半朶開。春序欲去花無賴。小齋焚香山雨來。</text>
<title>客堂</title>,<text>客堂寥闃坐成眠。長日安心味似禪。杏子稍垂連雨後。桂枝時舞晩風前。採蓴採藥無餘事。看水看山又一年。可笑杜翁多妄想。蓬萊欲到問群仙。</text>
<title>四月初一日曉起</title>,<text>春從鼓角數聲歸。坐惜光陰速似飛。未必應官妨學道。只應用力貴知幾。靦顏伊洛回頭語。咋指乖崖失脚非。一念不隨雙鬢改。曙燈明滅照書幃。</text>
<title>邀仙堂贈弘直上人 時方伯留府</title>,<text>邀仙堂下松日午。幽禽格磔鳴其間。對僧不知淹使蓋。悄然坐我淸平山。龍潭影池森在眼。洞裏歸雲心共閑。安得與師飄然去。得意眞賞相追攀。</text>
<title>雲影</title>,<text>松花初落葛花開。坐見沙禽入檻來。忽若此身無繫絆。遠心雲影共徘徊。</text>
<title>送客</title>,<text>四月煙波郭外浮。臨流吹角送行舟。知君倚棹頻回首。我亦含情獨下樓。</text>
<title>楊口</title>,<text>肩輿斜日傍崖濱。躋險幾重雲水身。天窄似無通蜀路。山開疑有避秦人。桑麻藹藹藏村塢。松桂蒼蒼遠俗塵。客子偶來成一宿。歸塗回首看嶙峋。</text>
<title>餔客亭雜詠</title>,<text>薔薇躑躅交花接葉許多叢。黃紫相爭小院中。蜂蝶一時輕自附。不知榮落兩成空。屛風菜移栽大葉作奇珍。包匭餘香浥露新。可惜出山爲小草。等閑憔悴向時人。櫻桃葉底熒煌綴寶珠。筠籠風味不能無。寢園春薦他時事。五月頻傷更北吁。交倚微坐曾聞有一椅。志堅思苦乃吾師。東遊得此伸雙脚。失步風塵病可醫。木枕愛爾虯蟠老木根。斲成仙枕貯幽軒。尋常醉臥能醒酒。不但醒時警我昏。</text>
<title>五月一日</title>,<text>去歲茲辰張友亡。東來一別隔千霜。道楷西敎初雖喜。范老中庸晩亦章。身後聲名渠寂寞。世間岐路我蒼茫。平生知己花山子。每說傳神月滿樑。</text>
<title>遙哭長廟祥日</title>,<text>公庭哭罷易新衣。曉色蒼茫萬事悲。身遠永虧臣子責。物微曾荷上天慈。轉頭歲月今三載。滿目雲山盡九疑。東土禹功重命子。擬將鴻雁詠周詩。</text>
<title>淸平山絶粒長老寄惠靈丹</title>,<text>比山長望岸塵冠。珍劑分從六祖壇。欲報佛恩妨捷逕。此心終付壽民丹。</text>
<title>送具甥世輝 鳳徵 歸京</title>,<text>日下歸雲是漢陽。客心飛鳥共天長。雨肥峽口重江水。風借舟中五月涼。坦腹當年憐玉潤。折腰今日愧金章。臨岐贈別無多語。究竟端從遜悌方。</text>
<title>淸平僧文玉來訪</title>,<text>半輪江日下昭陽。缾錫飄然到草堂。乍對鶴形神始旺。細評茶品口先香。疏簾月彩收炎毒。小院松濤進夕涼。應念舊房棲定處。白雲今夜宿空床。</text>
<title>六月三日出江偶。次杜詩早發射洪縣韻。</title>,<text>我昔少年日。學古如不及。及夫從吏役。三方迷所入。言敬固不迷。大者要先立。纔知心已昏。欲踐脚猶澁。豈不秉微尙。捧檄亦云急。雖幸三牲養。奈此四足縶。臨民自兢兢。歎世常悒悒。公餘時出郭。呼舟冠童集。微波含山影。秀色可俯挹。偶和杜老詩。寧論鬼神泣。</text>
<title>戲作耽羅行。寄別李御史 慶億。</title>,<text>聞道南行使絶域。按得州官相糾擿。君從省署膺簡命。共稱才難朝議惜。紫髥雖短軀幹小。繡衣驄馬何輝爀。路盡湖州乃入船。一日風帆箭樣劈。水怪飛涎何足憂。天爲低昂收霹靂。朝天館前津吏迎。指點仙山漢挐碧。其山之陰太始雪。俯視人間夜寥闃。歸裝淹速秪占風。不妨安心親典籍。老妓猶藏石室詩。遺甿尙記桐溪謫。茲遊夫豈落莫否。然後可整搏風翮。來時挹取老人星。壽母餘輝借隣壁。東峽病守無所爲。戲把吟毫祝斯役。都門悵別有幾人。雖欲縮地嗟無力。昭陽江水亦赴海。月照寒波兩相憶。好去鷄林李錫爾。</text>
<title>六月七日出江偶。逢洪生及山人文玉。</title>,<text>平生江海心。値此江如海。孤亭駕巨浪。落日若相待。見客又逢僧。舟航喜同載。謗禪不自量。論文或可採。浦樹亞夕風。物影隨變改。山暝聞鵂鶹。歸鞍醉自在。</text>
<title>暮過崔根卜林亭</title>,<text>野騎取微逕。林皐俯漲海。雙流疑有無。兩儀見對待。嗟哉蒼松根。盤踞問幾載。蓬蒿宜速除。茯苓亦堪採。愛護煩主人。勿令顏色改。炎天約更過。醉眠爲官在。</text>
<title>次景弘次寄韻</title>,<text>問君騎馬適誰門。昔事無人可細論。情托弟兄方是友。愛均男女各言孫。三年弓劍新沾淚。萬死兵戈舊斷魂。莫把風流推吏隱。未如行世本無痕。</text>
<title>西樓 二絶</title>,<text>廉纖朝雨暗西樓。山靄江煙晩未收。遙認前灘無數筏。橈聲相撥下嘉州。誰解丹靑畫此樓。滿江煙雨未全收。西南鳥道依微外。指點楊州定廣州。</text>
<title>長夏</title>,<text>西樓長夏日來攀。二派江明閭井間。幕府時淸旌旆偃。田疇雨足桔槔閑。飮中犀首元無事。詩裏蘇州亦說山。最是茶瓜留客處。共看天際暮禽還。</text>
<title>次洪吏部子晦 處亮 寄韻</title>,<text>昭陽江入漢流深。日夜滔滔似我心。放達未須傾卓甕。峨洋誰解奏牙琴。一官歸興鱸魚鱠。四壁秋聲蟋蟀吟。會是棟樑今備具。自甘衰疾早侵尋。原韻 子晦昭陽亭下綠江深。暇日逍遙傲吏心。興在看山常拄笏。政如流水更鳴琴。尊前自作斑衣舞。世上誰知白雪吟。歸路未成東閣會。相思空遣夢魂尋。</text>
<title>不得昌平信 二首</title>,<text>不得昌平信。三回月上弦。風雷纏古峽。霧雨塞長天。晝夢憑靑眼。秋愁集白顚。何當解銅印。共學竹林賢。不得昌平信。吾詩矢在弦。三旬幾夜雨。萬里一秋天。撫迹傷貧仕。排愁羨醉顚。深知東觀史。表出二疏賢。</text>
<title>秋懷 二首</title>,<text>江城三旬雨。夜夜鳴瓦溝。聽此臥不寐。紙被生涼秋。蟲聲豈私我。我自增離憂。孤燈助蕭瑟。起坐感歲遒。平生慕古誼。遐轍追前修。倏已及疆仕。仕反愧學優。優游庶卒歲。隨分且焉求。我本不知學。謂學要何用。文不必班馬。賦不必屈宋。事業企前哲。遺編早諷誦。門庭欠開拓。理義未培壅。年紀倏蹉跎。內顧徒自頌。豈無憂世志。奈此髮就種。歸田陶元亮。爲園仲長統。惆悵懷二子。徘徊費半俸。秋宵雨侵燈。此味無人共。</text>
<title>早秋雨後西樓記懷 二首</title>,<text>風色斂餘雨。蕭蕭江已秋。登樓稍淸目。懷役強銷憂。好樹梨先剝。良田稻早收。今年仍滯客。鄕思却悠悠。霧雨今朝罷。江城覺早秋。稔年添吏事。凋郡足民憂。稍遣纖絺屛。行看畫扇收。故鄕無近信。西憶更悠悠。</text>
<title>夜宿西樓</title>,<text>寂寂西樓夜。微涼枕簟秋。官高猶爲祿。世亂敢忘憂。蟲語藏階出。螢光近燭收。無眠憶京國。舊事儘悠悠。</text>
<title>觀刈稻</title>,<text>萬物生成有始終。士農勤力略相同。向來耕耨何容易。看取渠家穫稻功。</text>
<title>觀收荏</title>,<text>田家收荏貴爲眞。粒粒誰知備苦辛。擧似兒曹讀書處。焚膏莫忘歲功勤。</text>
<title>觀摘木綿</title>,<text>持筐村女摘綿歸。輸與他人作美衣。終竟擧家寒砭骨。秪嗟空壁棄殘機。</text>
<title>謝文玉，忠益兩師來訪餽松茸。</title>,<text>雨濕袈裟下暮山。敲門政及病身閑。袖來松蕈驚時晩。報道秋光點點斑。</text>
<title>邀仙堂與客小飮</title>,<text>簫鼓秋吟西日曛。一時絲管共紛紛。扁舟明日孤山下。興入重江滿峽雲。</text>
<title>舟中送羅都事遊淸平</title>,<text>秋江長篴載孤舟。一曲驪駒又別愁。共陟名山慙病足。今宵夢着 一作繞 影池頭。</text>
<title>秋懷 二首</title>,<text>秋天恨久陰。今夜雲四捲。徘徊東山月。照我小庭院。院裏松影定。無風隨月轉。携幼披衣出。戶外無人見。見月感余懷。忽思歸鄕縣。鄕縣在何許。石江淸且淺。何事苦未歸。愧此簪組戀。氷壺瑩無瑕。千載人所羨。秋月漸生魄。夜夜簾爲捲。獨我思古人。默契西林院。問學船逆風。日月車輪轉。此夜足可惜。此道何由見。鍾聲驗造次。亦自同安縣。顧我徒能言。多慾天機淺。手線母恩懷。腹實君寵戀。善養尹和靖。平生亦難羨。</text>
<title>秋夕書懷</title>,<text>滯客昭陽峽。今秋又一涼。山風響枯葉。江霧慢新霜。憂世心何補。逢辰意可傷。州人皆上墓。西望恧懷章。</text>
<title>是歲八月旣望之夕。與兒輩出昭陽亭。須臾月上老樹。交映於窓櫳。眞是一奇。徘徊良久。步上津舫。泝洄上下灘瀨之間。積水空明。星河涵泳。擊汰中流。掬弄珠璧。使人査滓都盡。不知天之蒼蒼其正色耶。水哉水哉。其得於天者乎。月於天水。孰親孰疏。三者合而爲一。悄然吟嘯。吾亦不知是故吾也。意不在酒。又不以絲管相隨。只令兒輩取飮一杯。以禦風露。淸坐空談。時夜將半。歸而記之。</title>,<text>淸月仍圓夜。滄江一葉舟。茲遊最上策。空過幾中秋。忽若聞笙鶴。飜疑犯斗牛。吾心不在酒。吟弄仰儒流。</text>
<title>野望</title>,<text>獨也淸秋望。悠哉久客情。靑黃平野色。斷續遠江聲。鳥度關雲白。楓酣峽樹明。貪看日斜處。鄕路傍秦城。</text>
<title>昭陽江詞 三首</title>,<text>日落秋江風起波。秋風其奈客愁何。瑤琴一曲無人會。音信不來鴻雁多。江闊昭陽月上波。扁舟歸路夜如何。美人悵望佳期阻。蘭葉參差風露多。樓下寒江涌夕波。樓中客子意如何。浩歌一曲無人和。從古中秋月色多。</text>
<title>送麟蹄金宰 汝亮</title>,<text>此去麟蹄路更賖。亂山黃葉幾人家。明朝便是孤舟別。愁見寒流一帶斜。</text>
<title>贈洪川崔使君 逸</title>,<text>石棧連雲逕路賖。送君尋向梵王家。孤舟順浪獨歸去。殘酒初醒江日斜。</text>
<title>口號</title>,<text>客遊無處不悲秋。況復重陽有別愁。眞箇惠崇煙雨外。心隨歸雁正悠悠。</text>
<title>送別子壻。意甚無聊。偶乘小舟。泝至牛頭夜歸。九月十四日也。</title>,<text>茲遊須及菊殘時。不擬悲秋秋自悲。猶覺吏情多局促。況兼人事有分離。牽來航舸灘聲壯。彈罷琵琶月色宜。夜裏歸鞭衝虎過。使君非是愛吟詩。</text>
<title>絶句 二首</title>,<text>雉肥梨熟稻田收。酒重關東第一州。江月轉空霜氣薄。夜深歌吹在南樓。秋晩官倉玉粒收。詩人畫戟擁名州。杯尊不受寒霜氣。夜夜歌聲月下樓。</text>
<title>九月二十六日設養老宴。通上下人員男女一百二十七。而來參者八十七人。限八十歲以上。合數一萬一千二十六歲。</title>,<text>聯翩鳩杖會如期。信矣春多所不知。南極星辰光照耀。西樓歌吹曲參差。一泓滄海元無恙。千里長江去亦遲。銀燭花燒爲白晝。人人扶醉有孫兒。</text>
<title>陪叔父入淸平山。金子公，黃道原 晙 偕。</title>,<text>幾度淸平去。茲遊料未曾。欣然侍吾叔。況復有親朋。古峽江濤吼。秋天岳翠增。欲將今日趣。摹寫與林僧。次韻 叔父暮入淸平寺。仙緣若有曾。鍊丹憐老釋。秉燭對詩朋。山骨天邊瘦。溪聲雨後增。自慙齒已暮。頭髮禿如僧。又 子公渡江入洞府。仙境見何曾。引興那無酒。論詩況有朋。經秋楓葉積。向夕水聲增。病客元消渴。香茶乞嶽僧。</text>
<title>次子公韻</title>,<text>黃生能飮者。嗔我勸杯遲。金子詩名大。揮毫發興奇。江風吹葉盡。峽雨帶煙滋。簿牒妨觴詠。吾嗟甚矣衰。原韻 子公羈人留不去。其奈雨晴遲。息老名聲遠。然師字體奇。暮林黃葉脫。秋石紫苔滋。憑檻沈吟苦。應添兩鬢衰。</text>
<title>摘山査</title>,<text>十月淸霜重。山査實已枯。喫來消食氣。風味未全無。</text>
<title>安保驛贈別</title>,<text>水驛初弦月。依依下遠林。今宵莫就枕。來日便分襟。孤燭明荒店。寒風和急砧。長安遇金弟。爲報欲抽簪。一作雪盈簪</text>
<title>歸路値雨</title>,<text>驛邊追送意難裁。駐馬臨流又一杯。何處別懷偏作惡。萬山寒雨獨歸來。</text>
<title>南山外</title>,<text>兩日經行處。谿山愜所聞。瀑泉聲觸石。奔峭勢侵雲。神會如觀畫。情忘不綴文。悠然據鞍睡。驚顧日將曛。</text>
<title>歸路遇雪</title>,<text>急雪飄飄舞朔風。有時樵逕値村童。吾行強欲尋前館。萬水千山杳靄中。</text>
<title>馬嶺</title>,<text>寒雲淰淰日初低。馬嶺三年費數躋。聖代幾時休練卒。中原諸將憶山西。</text>
<title>過黃氏溪亭</title>,<text>當時童稚已華顚。此地來遊問幾年。欲說悲歡先下淚。向來陶令感寒泉。</text>
<title>鐵原</title>,<text>向來陶令感寒泉。重到桐鄕已卅年。某水釣遊煩爲問。當時童稚已華顚。</text>
<title>歸到狼川得家書</title>,<text>翩翩來使候行車。七日辭家四得書。未及拆看先有問。庭闈安否復何如。</text>
<title>歲暮行</title>,<text>歲云暮矣無寸雪。壽春有月空淸絶。有月無雪思去年。雪月巡簷恨離別。今冬聚集慰母慈。酒熟行樂當及時。靑蛾按瑟歌長歌。燭明不問夜何其。故園松菊掩柴荊。餔客年年歲歲情。薄祿資身歸未得。明朝日出事還生。</text>
<title>壽母生朝</title>,<text>維南有山北有斗。我祝高堂千萬壽。年年此樂良不朽。兒孫成行侍左右。是歲冬至至之後。廿五生朝置壽酒。館裏緋衣紫衣走。有酒如澠肉如阜。向晩寒風收怒吼。壽春江山不受垢。江山雪霽積瓊玖。也識天公餉我厚。金釵墜鬢列螓首。衆樂之聲殷戶牖。酒酣足蹈舞之手。披拂斑衣映紫綬。紫綬分憂歲月久。嶺海關東三太守。主恩前後愧虛受。我才百無一可取。憶昨流離果爲糗。竈陘不煬十日九。貧仕只爲有老母。平生此心期不負。其在朝廷在畎畝。太平萬歲歌聖后。太平萬歲歌聖后。</text>
<title>歲暮書懷。偶次杜韻示兒輩。</title>,<text>早學屠龍藝。慙無汗馬功。由來有成敗。未必盡英雄。家本傳儒業。吾猶述父風。決科寧爲利。作計輒成空。契活恒無食。行裝但有弓。情徒懸北極。氣未却西戎。水國舟曾繫。金閨籍謬通。超遷非賈子。獨對愧宣公。白日移淸禁。紅雲擁法宮。玉貂王左右。銅虎國西東。母子君臣際。心肝進退同。秋潭打赤鯉。冬雪獵黃熊。晩出雙旗導。昏歸六角終。狂歌興浩浩。醉舞樂融融。病覺思田里。身甘在下中。恒言敢稱老。衰鬢忽成翁。滯客愁如草。爲官迹似蓬。寒從秦地別。歲入貊墟窮。萬事當安履。餘生願養蒙。哦詩寸心折。斜日照崆峒。</text>
<title>臘初月夕。步出昭陽亭。</title>,<text>步自西樓出水湄。試將腰脚撥年衰。灘聲尙聒氷堅後。月色初添雪霽時。要解酒酲催煮茗。爲模亭景強成詩。傍人不識閑行意。錯比王猷訪戴逵。</text>
<title>次白軒李相 景奭 寄詩韻 三首</title>,<text>聞道銜恩四牡馳。毗盧爲筆海爲池。東來紫氣無人識。進退非關不得時。大嶺東西道里千。瓊臺處處蔚藍天。錦囊收拾詩多少。撼却東溟定幾篇。巴牋染翰寄新詞。讀罷衰毛變黑絲。自愧群公徒有問。年來摠廢杜陵詩。原韻 白軒驛騎悤悤向洛馳。淸平宿計便差池。山僧若問吾消息。寒盡春生是去時。玉劍高攢萬二千。金烏飛出海連天。奇形壯觀詩難述。漫興空題一百篇。拙語元非白雪詞。硯寒無計淬烏絲。昭陽江水淸平月。紫馬行收幾首詩。</text>
<title>永夜示李漢卿 齊杜，有道 齊泰，李載仲 敏采 求和。</title>,<text>永夜江城月自懸。星河光碎峽中天。油燈照字君能讀。紙被防寒我欲眠。杜子勞生唯一物。杭州許住已三年。九峯山下臨湍水。歸及春風理釣船。</text>
<title>臘日遊淸平。次東坡韻。</title>,<text>昔蘇子守西湖。爲政風流絶代無。無事能飮政無疵。而無急步與疾呼。未將飽煖誇妻孥。坐使閭里皆驩娛。而我何人愧昔人。三載東郡恩空紆。出導旌麾入屋廬。有山亦稱孤山孤。出遊恒騎習池馬。鞭笞不用山陰蒲。臘日遊山有以夫。行尋氷瀑山日晡。歸過孤山續蘇作。如此如此眞良圖。來年便是四十餘。幾何倏及知非蘧。願學魏野及林逋。幽居敢望君王摹。</text>
<title>出江津送李郞載仲 壬辰</title>,<text>笑指嘉州山驛孤。秦中歸興鯉庭趨。離 一作旅 愁多少江深淺。春色高低雪有無。詩酒未堪驅使在。利名休辨路岐殊。一言相贈難爲別。更就沙頭駐僕夫。</text>
<title>送人歸湍鄕</title>,<text>春色先吾入故鄕。鄕心春思兩茫茫。君歸爲種門前柳。待我歸來着幾何。</text>
<title>次李錫爾 慶億 寄詩韻</title>,<text>公退齋居得暫閑。月明松影落空壇。上游爲吏非無興。中歲逢春亦少歡。命駕敢辭前路遠。登樓尙怯小江寒。來詩字字相思淚。翦燭殘宵百遍看。</text>
<title>鐵原途中</title>,<text>每到東州鬢欲斑。西歸道里接鄕關。長空鳥下澄波渡。落日雲橫寶蓋山。兩地春光正月破。百年形役幾人閑。丁寧築室名濂意。異代高風尙可攀。</text>
<title>旅夜絶句</title>,<text>舜跖聞聲辨。知時愧羽蟲。千秋一幾字。對越憶 一作我 濂翁。</text>
<title>讀書</title>,<text>舊喜讀書今懶讀。簡齋眞味卷中殘。舊懶讀書今喜讀。久翁衰鬢鏡中看。談玄說妙何容易。水到船浮未覺難。尙憶關中我夫子。十年辛苦學恭安。</text>
<title>出郊</title>,<text>野日荒荒晩更遲。肩輿一出有新詩。寒留殘雪遙山頂。春着輕煙古柳眉。沙蒲觸損行廚設。汀鷺驚飛畫角吹。觀物未須形物我。此間眞意有誰知。</text>
<title>歸來漫成</title>,<text>兒童莫怪我歸遲。我意雖閑不在詩。一月莊生幾開口。平生邵子不嚬眉。皇王帝霸書能著。野馬塵埃息自吹。料得古人無愧怍。只消求退不求知。</text>
<title>欲歸 是日出江暮歸</title>,<text>氷消前浦聚船檣。日日東風晩作狂。詩律漸看春草細。客心偏逐暮江長。躍鱗衝岸 一作得所 知渠樂。棲鳥投林有底忙。吾亦欲歸歸未得。肩輿歸路卽吾鄕。</text>
<title>泛江至鳳凰臺下</title>,<text>峽門如勍敵。川路少平湖。舟楫山來衆。乾坤客坐孤。花遲先得句。沙淺可傾壺。默算瓜時近。歸心願歲徂。</text>
<title>先奉庭闈踰席破嶺 二首○時被右代言之召</title>,<text>盡室歸京邑。移官荷至尊。三年未了事。獨客已傷魂。暖氣山花發。輕陰野水昏。平生記此夕。歌吹送魚軒。此嶺國東門。他山無可尊。三年七盤路。一日九升魂。暮景長江僻。春陰衆壑昏。猶堪今夜月。花下駐行軒。</text>
<title>留贈文玉，行靜，弘直三釋子。</title>,<text>花落江春欲暮天。幷鄕回首意茫然。名僧贈我雙芒屨。慙愧山陰一大錢。</text>
<title>留別李參議月如 之恒 謫居 三絶</title>,<text>聚散本如許。行藏休問天。客懷終易感。悵別暮江邊。爲報湘中客。休爲澤畔吟。古人能處困。大抵要存心。邂逅纔芳草。分離政落花。鸎聲知客恨。偏傍逐臣家。</text>
<title>絶句</title>,<text>落花殘月共依依。夜聽啼禽攬弊衣。一作有所思 何事欲歸何處去。在山猶叫不如歸。</text>
<title>禁直書懷示人</title>,<text>淸禁沈沈晝漏稀。鳴鳩乳燕自飛飛。濛濛內蕊繁如纈。冉冉宮雲化作衣。洞裏尋春留往迹。人間踏地有危機。天磨山下臨津水。君未歸時我欲歸。</text>
<title>疊前韻</title>,<text>禁林春盡見花稀。高柳風吹絮正飛。刻漏自添傳夕箭。群仙長爲護天衣。非關有志難忘世。自愧將心未息機。唯有黑甜情味在。故溪煙艇夢中歸。</text>
<title>睦知事 敍欽 挽</title>,<text>己卯完人後。聲名伯仲俱。期頤從古少。福祿似公無。坐膝諸孫子。傳家五丈夫。傷心耆老會。不復繼東都。</text>
<title>乞暇歸鄕 三首</title>,<text>碧蹄空館吏人稀。庭草靑靑蝶自飛。吟罷白頭多喜意。四年今日故園歸。據鞍昏睡道途間。不覺征衣雨點斑。陰洞出來初騁望。暮林雲缺見坡山。潮落汀洲過雨痕。一邊斜日下江村。老翁祭罷歸時醉。左右扶行有子孫。</text>
<title>公退</title>,<text>公退齋居盡日閑。遠心都在一窓間。木根枕上乾坤大。臥看終南雨後山。</text>
<title>淸陰金相公挽 三首</title>,<text>南金自純粹。百鍊更精神。握節餐氈日。陳忠易簀辰。寰區誦難弟。禮義賴斯人。一片楊州土。千秋輔佐臣。八袠亦人壽。三公眞倘來。功言敝天壤。心迹脫塵埃。夜夜山中月。年年雪裏梅。唯餘朝野痛。未濟失高桅。先祖少時友。唯公托契深。死生同榜義。終始撫孤心。門館吾猶及。郊坰幸屢尋。秪今耆舊盡。殄瘁愴餘音。</text>
<title>林判書 墰 挽</title>,<text>搏風中歲化鯤鵬。佇見巖廊不日登。再秉 一作一世 銓衡贊新化。屢當 一作向來 遷擢荷長陵。身名著爲恒持滿。壽算虧因屢飮氷。驚軫九重恩賚備。擧朝皆痛況親朋。</text>
<title>李僉知 景閔 挽</title>,<text>名家兄弟孝無違。金玉升堂盡綵衣。幾處吏民誇盛事。一時隣里照餘輝。那堪高屐衰年泣。終遣靈輀舊路歸。生子十三孫七十。古來多福似公稀。</text>
<title>送朴光州 守文</title>,<text>銀臺曉雨落簷聲。坐送光山太守行。句漏丹砂非下策。湖南秋色是前程。石峯尋古藍輿具。風榭觀漁野艇橫。萍水若逢吾叔父。爲言相憶不勝情。</text>
<title>九月九日。大駕親謁健元陵。扈駕口號。</title>,<text>開國堂堂大統垂。園陵佳氣萬年斯。神孫自切羹墻慕。令節親行薦祼儀。紅旭映山思就日。白雲籠樹憶乘時。小臣何幸陪天步。奉讀神功聖德碑。時以左承旨隨駕。自上命讀陵碑。立在御前奉讀云。</text>
<title>謁原陵 七言二十韻</title>,<text>上春風日釋嚴凝。雨露纔濡感意增。敦政向來推孝理。事神今又叶休徵。元精自感中宵夢。殷禮方修世祖陵。白水應期章再覩。靑宮毓德烈丕承。法導建武民風變。治躋修文化日昇。志切羹墻瞻陟降。司存籩豆備嘗烝。前玉不忘其猶及。一氣能通庶可憑。踐位幾回心怵惕。因山遙望勢崚嶒。音容怳爾來宵寐。意緖悽然驗夙興。涓日啓途增穆穆。飭躬將事倍兢兢。春回天地新陽布。月出衣冠舊史稱。拱木飜看甘露下。仙游久憶白雲乘。殫誠備享眞如在。觸境興悲不自勝。塵滿鏡奩森在眼。雨流天淚賸沾膺。百靈朝處祥光繞。萬姓聞來善頌騰。追遠已敎民德厚。奉先方覺聖人能。配天祀漢噓炎火。秉禮從周履薄氷。果見大書光簡冊。足知餘慶在雲仍。河淸此日箕疇敍。運繼千年祖武繩。歲歲謁陵瞻盛擧。大東基業自今弘。</text>
<title>送鄭參議公達 攸 赴燕</title>,<text>朔風蕭瑟雁流聲。弘濟橋頭萬里行。宋玉悲生搖落處。江淹賦寫別離情。非關漢使乘槎去。自是堯封問俗幷。遙想停車臨易水。寒濤猶作不平鳴。</text>
<title>次諸賢韻。寄別趙參判胤之赴謫江界。</title>,<text>匹馬蒼黃逐客行。關山千里幾人迎。縻官悵負河橋別。不獨蕭條歲暮情。</text>
<title>親臨觀武才七言二十韻</title>,<text>聖作吾東四載纔。文謨武烈顯承哉。登崇俊乂夔龍會。延攬英雄樂劇來。治具畢張經緯密。奇祥爭送祲氛開。封疆千里人何畏。好勇三軍聖乃裁。玉色憂形宵旰切。金神節屆歲年頹。兩階干羽苗難格。涿鹿戎行敵可摧。安不忘危應有意。人能了事 一作世 豈無才。迨茲暇矣行時令。盍往觀諸有舊臺。翠幕微風添爽氣。靑郊積雨洗輕埃。千夫盡掣將軍電。萬馬如耵號令雷。駊騀楊旗聞蜀士。縱橫擊劍哂荊材。弓彎滿月傳臚引。的破奔星打鼓催。草盡毬場爭技藝。雲塡輦路聳輿儓。元戎奏凱誇金鐙。衛士收功賜玉罍。天笑又新宗子中。渥恩眞散太倉財。沸天鍾鼓民情喜。夾道壺漿日暮廻。自此國威當益振。由來士氣必先培。治軍要在壇能築。命將唯須轂自推。岐下觀兵騁雄武。棘門迎帝戲嬰孩。愚臣更冀先端本。山甫當年衮職陪。</text>
<title>贈李進士 端夏○幷序</title>,<text>十一月十五日。澤堂之幼子進士李端夏。持先集三冊來訪。永夕敍款而去。聞其所言自身所苦。乃連値父兄之喪。塊處窮谷之中。鬱挹無聊。遂治心制慾。思索過苦。仍成心恙。轉入疑怯之境而致然也云。談間觀其辭色。蓋謂其病暫愈。而其實猶未去體也。因勸取看心經一書。擧似其書中學道思慮心虛及未聞自古聖賢因學而致心疾者一款語而送之。困成短律以記之。且以警余之不思而昏云爾。感子最憐我。來尋南陌西。聞言吾病矣。學道曰心兮。逃佛終能變。從謙早豈迷。生疑方會進。直上有階梯。</text>
<title>慈闈初度日。親戚小集。</title>,<text>慈母堂中會六親。仲冬風日已如春。梅花笛奏飜紅袖。竹葉杯行爛錦茵。但使兒孫循內則。敢論甘脆備前陳。年年願上龜蓮壽。千歲重看綠鬢新。</text>
<title>冬至後七日。始見微雪。</title>,<text>未曙窓先白。始覺簷有雪。今冬氣候乖。至後天尙熱。茲雪乃初見。占年事可悅。爛酒進一杯。援筆識興滅。</text>
<title>次洪員外 錫箕 寄詩韻</title>,<text>子亦知余懶是眞。共憐韁鎖不貲身。泰山高頂元無土。滄海前頭詎有津。一理終非心外物。百年難得意中人。商量第一歸田策。莫把榮名較屈伸。多君情性任天眞。劇部辭來見在身。問舍年年常道路。呼舟處處幾江津。自言故舊猶憐我。不信榮名易中人。霜葉風花紛過眼。世間誰屈又誰伸。卒歲驅馳喪我眞。天恩許作一閑身。新詩到後猶堅壁。舊業尋來幾問津。萬事從違非在己。百年榮辱不關人。齊諧已笑溟鯤化。有志何須尺蠖伸。一作相將客棹龍湖口。准疑乘春宿志伸。</text>
<title>出龍湖簡沈正字 攸</title>,<text>出郊取微路。信馬作閑行。落日晴天大。無氷夕浪平。登樓散愁寂。汲井已狂酲。回首君親念。星河接鳳城。</text>
<title>湖舍感懷</title>,<text>忠烈旌閭地。重扶棟宇傾。敢云成宅相。誓不墜家聲。衰淚臨風灑。危魂見月驚。寒泉感遺事。述作愧淵明。</text>
<title>宿江閣</title>,<text>淸夜宿淸境。怳然塵外心。河氷受微月。村火閃疏林。沽酒何妨醉。閑詩不費吟。飜思雪裏棹。乘興到山陰。</text>
<title>江皐晩眺 二首</title>,<text>登皐一眺岸烏巾。臘月流澌下遠津。高樹東南詩裏鳥。危橋多少畫中人。釣遊童子形容老。城郭歸來世事新。萬里白鷗波浩蕩。幾時吾亦出風塵。白頭閑戴小烏巾。步上高皐眺兩津。梅柳一番春動處。漁樵幾路暮歸人。微軀自負休官健。幽事相關得句新。去郭軒楹存晩計。說時靈府已無塵。</text>
<title>黃生自忠原見訪。云去秋與子公遊俗離山。而頗說其峯壑之勝。爲賦三絶。</title>,<text>聞君秋醉俗離中。驢背看馱瘦子公。更說珊瑚臺上鶴。秪今惆悵舊巢空。俗離蒼翠聳雲中。中有禪房着性公。遊客自言曾聽法。滿襟塵慮此時空。羨君遊跡遍湖中。蠟屐尋山擬謝公。更說十分奇事在。水晶峯上看秋空。</text>
<title>坡山夕望</title>,<text>二十七年事。夕陽登古原。向來三宿戀。相識幾人存。細路牛羊下。荒城鳥雀喧。傷神仍極目。索酒有前村。</text>
<title>癸巳新正。送權士直 伉 歸連山舊居。癸巳</title>,<text>今日洛中別。故人湖外歸。梅簷春到早。松逕客來稀。月爲持杯滿。雲應遶筆飛。京塵何負汝。染我舊荷衣。</text>
<title>見楓岳山人雙彥書</title>,<text>月吐前簷小閣虛。梅梢春動大寒餘。怪來詩帶煙霞氣。新得蓬山老釋書。</text>
<title>送宜春尹使君 舜擧 之任</title>,<text>尹丈吾父行。實惟同自出。自幼或同居。情若膠在漆。公謂我不孤。視我均子姪。從公終南遊。公訪我蓬蓽。十日不一見。頗恨非邇室。云胡告我行。南去馬五匹。我向我丈言。此別情非一。況類牛翁額。克家學牛栗。士林有根柢。餘事事紙筆。筆伏平原雄。文病江左逸。而誰之不如。與世異竽瑟。作此苦辛行。朱墨親吏卒。答云是亦道。相看笑咥咥。衿情外聲利。民社學貴實。愧我碌碌輩。無補忝近密。世路莽難平。憂虞靡終畢。歲暮崇蘭悴。天寒朔風疾。去矣讀古書。歸來富經術。宜春壤地褊。鼎津前蕩潏。公事了湖上。觀魚多暇日。水村春尋梅。野亭秋摘橘。酒酣得秀句。老應細於律。寫寄如手字。慰我心若失。</text>
<title>疊杜韻示沈仲美 攸</title>,<text>暫脫朝衣出禁中。眼看江浦遠呑空。高門送酒來春色。才子論文邁古風。小市歸鴉千點黑。平蕪斜景一邊紅。南尋岳麓多瑤草。不獨淮山賦桂叢。</text>
<title>出郭次杜韻示鑌</title>,<text>爾將論語讀千廻。墻面前頭竹牖開。始信階梯在時習。終敎功效見朋來。顏淵好學賢希聖。子夏爲儒德勝才。傳道無過參也魯。勿云高致是含杯。</text>
<title>春江卽事。絶句。三首</title>,<text>無數春江可惜柳。和煙萬縷綠初均。若爲繫得郞船住。不向瞿塘作旅人。銅雀渡頭芳草春。蒼梧灘上採菱人。棹歌一曲船開去。鷗鳥驚飛不可親。兩湖粳稻貢中都。春夏千帆接舳艫。學語小兒能制馬。跨鞍曾慣太倉輸。</text>
<title>聞權淸河士直亡 本月廿日赴鎭岑之招。死於旅舍云。</title>,<text>世豈憐嵇紹。吾猶御李君。酒中藏逸跡。詩裏襲奇薰。半百如朝露。西南有暮雲。虛疑寄書至。春雁不堪聞。</text>
<title>饒睡</title>,<text>二月已饒睡。昏昏巾帽欹。一慵眞有味。百事欲無爲。庭草靑微吐。簷風暖自吹。猶憐憂國志。空遣鬢毛知。</text>
<title>湖南沈方伯 澤 以重刊挹翠軒集一帙見寄。感而有作。幷序</title>,<text>挹翠軒諱誾。乃吾五代祖諱諶之從父兄弟也。年十八擢第。以玉堂修撰。遭燕山甲子之禍。其友容齋李相國收拾遺篇。刊布以行。百餘年間。屢經兵火。集旣滅矣。前輩鉅公亟稱其詩若文。當爲國朝第一。而以遺集之將絶。未嘗不痛惜之也。吾七代祖交河府君及韓夫人行狀載於其集。於子孫之情。尤欲重刊以闡揚先懿者。庸有極乎。往在六七年前。求其集於其曾孫龍仁縣令惇宗丈家而留之者。蓋有待乎得力而刊之也。及守數邑。邑皆力小。無以辦茲事。歲月推遷。災歉連仍。亦不可圖矣。去年秋間。偶與鄭校理君平戚丈言及之。則鄭丈於挹翠軒先生。固朝暮遇者。慨然於斯久矣。遂議于太學士數公。合辭抵書于湖南沈方伯澤而托焉。沈公樂聞而亟擧。不數月而訖功。卽印粧以寄。嗟乎。近世文集之刊何恨。而子孫之陵替者。鮮能傳世。以佔畢，乖崖之冠古之文。亦云殆矣。今玆集之重刊。豈非所謂有遭於後。而吾先世德行之懿。亦將有聞於來世。而陰有相之者歟。吁其亦幸矣哉。遂賦此以志感喜云。癸巳二月下浣書。挹翠遺篇久零落。斯文何幸見重修。一朝遭遇東溟老。千里題封沈隱侯。載名其上鯫生忝。屈指于今豹死留。況是高靈標世業。讀來春日意悠悠。</text>
<title>三月初一日。鄭校理君平見訪。</title>,<text>一代文章士。唯公冠衆儒。春風吹鬢髮。吾道憶江湖。幾賦高軒過。仍嗔滿眼酤。應須置驛日。花發古城隅。</text>
<title>歸掃湍山時作 二首</title>,<text>風吹衫袖透餘寒。瘦骨稜稜旅鬢殘。詩句多從歸路得。春光時向燒痕看。農功已報逢人數。病體常欹策馬難。少緩愁腸應有術。誰家麴米似雲安。而我平生骨相寒。少年豪習秪今殘。朱門末學休明卞。孔氏遺書要細看。用力克治雖有漸。存心果確必無難。能言信矣如鸚鵡。地步何時日履安。</text>
<title>疊春字韻</title>,<text>簾閣猶寒氣。天時已暮春。哦詩從費日。抱疾畏逢辰。草出如爭地。花遲政惱人。何當步屧去。呼酒及比隣。</text>
<title>隣友相邀。病未赴飮。二首</title>,<text>楊柳依依金縷垂。雲容淡淡日華遲。鳥如解意能求友。花似含嬌欲待誰。身事易乖多病後。春愁偏惱晝眠時。今人亦豈無麟角。閉戶空唫老杜詩。過雨雲陰晩四垂。百花消息閏年遲。閑來好事非無分。病後交期更有誰。芳草自生觀物處。鳴禽相對枕書時。不知西崦尊前客。醉寫春遊幾首詩。</text>
<title>病夫疊前韻</title>,<text>日午茅堂簷影垂。殘春猶冷燕歸遲。靜中滋味偏宜睡。病裏愁心欲問誰。槐火新鑽佳節後。柳絲輕颺晩風時。茶湯取滴沾枯硯。強寫平生七字詩。</text>
<title>權淸河挽</title>,<text>石洲詩案至今悲。幸賴承家有此兒。秀句流傳驚俗眼。高談絶倒解人頤。微官爲祿君猶屈。古貌如心我獨知。客裏醉魂招不得。淸飆長傍四松吹。兒時會面憶龍山。白首貧交數紀間。每見戒君偏愛酒。相憐勸我早休官。江頭片月猶留 一作仍餘 照。湖外孤雲自在閑。道是高懷無怛化。此生聞笛漫長潸。</text>
<title>病中偶吟</title>,<text>小窓幽意稱煎茶。啼鳥無聲遲日斜。閑處猶耽五字律。病來都負一茨花。蕭蕭白髮馮唐老。寂寂玄經楊子家。舟楫渺然菱茨足。眼中江漢闊無涯。</text>
<title>花柳絶句</title>,<text>繁花垂柳幾家園。藉草年年倒一尊。春色已闌人臥病。滿林風雨閉蓬門。</text>
<title>詠史</title>,<text>夢占漢朝冠蓋靑雲上。秦地山河紫氣中之聯。因以演成之。大獵長楊萬馬雄。巡遊三十六離宮。漢朝冠蓋靑雲上。秦地山河紫氣中。幾路出師推衛霍。一時持節有嚴終。下帷何益江都相。獨抱遺經白首窮。</text>
<title>三月少盡日。偶次唐詩李昌符韻。</title>,<text>徂歲催人老。餘春向夕終。虛抛多病後。斷送苦吟中。滴破桃花雨。吹殘燕子風。唯須抱衾臥。睡到日生東。</text>
<title>癸巳四月二十五日。以五衛將入直東所。次壁上韻。</title>,<text>籠中日月鬢邊徂。首夏炎蒸氣未蘇。物理萬殊元自一。聖門三省亦皆吾。陰陰樹葉排帷幕。處處樓居展畫圖。幸佩軍符叨宿直。五雲西北近蓬壺。</text>
<title>絶句</title>,<text>十年珂馬困榮名。悵望鄕園老客情。殿閣東頭宵直處。將軍夢破曉鸎聲。</text>
<title>直所晝吟</title>,<text>獨坐其如長夏何。將軍終夕費吟哦。中庭草色經春遍。上苑鸎聲向晩多。準擬短衣隨李廣。邇來能飯似廉頗。韜鈐自哂非吾事。分付幽窓睡作魔。</text>
<title>絶句 二首</title>,<text>黃鸝紫燕晩翩翩。四月宮雲自黯然。五衛日長無一事。老兵時就樹陰眠。日轉金莖晝刻遲。彤雲偏傍苑墻移。分軍罷後無公事。得句流鸎百囀枝。</text>
<title>廿八日移直南所</title>,<text>東所移南所。新番替舊番。誰憐五管客。連入九重門。地勢深仍淺。人聲靜又喧。稍能知有己。堅坐送黃昏。</text>
<title>自上未寧中。有憂旱甚於身病之敎。翌日乃雨。小臣失喜。吟成一絶。</title>,<text>雲來宮樹暗如山。天意能回頃刻間。聖主一言當六責。和風甘雨聳千官。</text>
<title>南所夜吟</title>,<text>日沈南所步逍遙。魚鑰收時部伍招。夜色不分都摠府。喧聲暫息禁川橋。貧貪薄祿違溫凊。老愛陳篇閱暮朝。持被又從西北去。自憐愁鬢轉蕭蕭。</text>
<title>西所盤松行</title>,<text>西所盤松是長物。柯葉成陰能蔽日。其陰可坐十許人。朱夏淸飆助蕭瑟。我來移直自東南。及此方驚最奇絶。紗帽單衣步石壇。滌我煩襟蠲我疾。使我詩裏聲斷續。令我杯中影疏密。玉堂銀臺無此奇。垣竹埤梧敢甲乙。出入遊居恨不早。誰知偃蓋藏城闕。西漢東西衛尉官。乃得當時程李匹。秪今壯志恥爲儒。腰綰軍符心轉拙。賴爾佳處一疏散。微爾焉得立突兀。勖爾蒼蒼澗底姿。千間大廈可能支。不逢匠石難爲用。分付幽人步月時。</text>
<title>喜金建中束帶委訪戲吟</title>,<text>倦鳥歸棲箇箇同。吾人局促在樊籠。壺乾客散重城閉。臥聽疏松颭夜風。</text>
<title>將以靖陵獻官出直</title>,<text>松桂深林晝漏遲。扶桑縹緲是西枝。炎天不斷黃梅雨。佳節誰裁白紵詞。此老公然疏翰墨。小儒眞箇擁熊羆。明朝又下東湖路。一宿喬山聽子規。</text>
<title>絶句 二首</title>,<text>林間虛閣透微寒。晝漏稀聞香篆殘。五月南風吹過雨。松花無數落空壇。幽懷一一入新詩。步壑看松獨自奇。酒渴黃昏回白首。銅甁碧井露華滋。</text>
<title>過湖寺</title>,<text>楮子江頭欲曙天。花宮淸磬破愁眠。篙師報我放船好。流下前灘朝日懸。</text>
<title>久堂口號</title>,<text>閑官眞箇野僧如。詩興無多睡有餘。梅雨不饒虛白室。隨風亂颭一床書。</text>
<title>同月上旬日。入直北所。</title>,<text>夏木陰陰覆禁城。傍林池館不勝淸。自來山鳥無疑畏。捕得蜻蜓階上行。</text>
<title>夜吟</title>,<text>省中無事自淸宵。促漏遙鍾送寂寥。松籟挾風妨鳥宿。池光皺月見魚跳。衰年正苦惟多病。與世相違亦懶朝。晩悟玉書眞味永。從敎酒興十分消。</text>
<title>朝昏</title>,<text>日月如車空自飜。省中堅坐送朝昏。相呼百鳥來宮樹。何意孤雲出洞門。聖世吾非傲軒冕。歸心終未忘田園。白頭夢着滄江岸。雨滿蓑衣酒滿尊。</text>
<title>蓮池</title>,<text>衛將風流屬羽林。誰煩巧匠鑿庭心。一源分得春塘水。萬影皆因夏木陰。漫道蒲蘆關政事。絶憐魚鳥遂浮沈。我來偶見初弦月。俯挹淸光步夜深。</text>
<title>夜巡</title>,<text>禁闈人靜漏聲稀。行處疏松露滴衣。嚴警罷歸池畔路。二更斜月半窓扉。</text>
<title>示兒輩</title>,<text>莫謂吾心遠彼蒼。學求仁體乃其方。因循晩景嗟無及。拘束當年覺有妨。分上事爲難篤實。衆中言語欠端莊。汝曹效我消長日。克罔從來判聖狂。</text>
<title>寄謝彥師</title>,<text>金剛楡岾寺之南。傳道吾師寄此菴。戶牖曉通滄海日。袈裟春濕玉峯嵐。碧雲佳句煩相贈。雪竇宗風問幾參。早晩東征爲地主。少回飛錫聽高談。</text>
<title>次錫爾韻</title>,<text>與君姻婭過從地。何幸僑居近隔城。閑愛詩篇堪諷誦。靜觀棋局幾輸贏。當時關令逢周史。此日君王問馬卿。自倚冷官長閉戶。博山香縷晩風輕。</text>
<title>水曹</title>,<text>水曹池閣有餘淸。三伏炎天雨乍晴。人得槐陰風幔繞。雀爭荷柄露珠傾。赴衙日少門長掩。鎖印時多綠自生。可笑官閑無所補。百年身世寄簪纓。</text>
<title>次韻</title>,<text>茅簷數椽屋。天入讀書床。尙友千年近。閑居六月涼。聊同方朔仕。空慕德公藏。賴有隣家酒。酤來試一觴。</text>
<title>亡姊諱日。憶李生齊杜。時遘病不相通有日</title>,<text>亡姊喪餘慟。賢甥病後身。吾寧視猶子。汝幸復爲人。李勣今難羨。劉牢轉益親。高堂他日會。應共話悲辛。</text>
<title>喚月堂八景詩 幷序</title>,<text>吾鄕石壁江山。豈亶吾東最殊勝處而已哉。固天下之所無也。其中龍山。又其秀之秀者也。山之南岸。舊有六仙亭。亭乃我世，成兩朝間勳貴彥陽府院君金公瓘之所受於上者。而與同功宰輔四五公。公退嬉遊處也。亭名六仙。蓋以此云。亭之東偏有堂。名曰喚月。以面東邀月故得名云。亭堂俱火于壬辰倭寇之亂。子孫僅守其業。以至于今。而力弱不能擧。遊人行旅之歎惜於斯久矣。距今六十年。其裔孫始重新厥堂。索八詠於余。以余有鄕井宿好也。余以爲茲土。吾先墓之所寄也。新買隙地在於龍山迤北。十里而近也。實有投依桑梓。築室終焉之志。而顧此韁鎖之身。有如痿人之不忘起。則聞此堂之肯搆。亦足以起余。況於其索詩也。余何說之辭。乃樂爲之序。而系以詩。詩云乎哉。聊以副其索而志余之喜焉。名亭之義則當待歸營小築。旣巾柴車。後先二奚奴。緩緩抵此堂。把杯邀月。月與我與堂之主人。相對爲三。然後徐記之。亦未晩也。石壁之在長湍。人誰不知者。直稱吾鄕而不以書。亦略之也。所謂其裔孫者名瑗。兄弟同居一里。盡怡怡之樂。與之撥貧弱而修祖業。又能聚其子姪及村秀於堂。以課學爲事。亦可人云。雙峯秀出對孤亭。嵐氣長留太始靑。一任卷舒風伯手。一作力 孱顏依舊奠時形。右紺岳晴嵐一朶芙蓉雨後新。暮天東畔涌氷輪。淸光尙照三賢社。宛對濂溪舊主人。右坡山霽月隔江春色幔坡煙。芳草芊綿遠混天。牛背牧童閑自在。橫吹蘆管夕陽邊。右長坡芳草面面蒼屛樹樹紅。新霜一夜着靑楓。若將錦繡誇秋色。爭及東君翦綵工。右石壁丹楓天淸風正一帆懸。牛渚寒波更渺然。今夜月明何處落。雁群驚起葦叢邊。右牛渚風帆沙明露白更添霜。雁帶秋光落幾行。戒爾周防宜色擧。莫徭弓力是山桑。右龍沙落雁暝煙何處辨漁蓑。不是嚴陵定志和。爲報此翁知此樂。未須輕比獲禽多。右煙蓑釣翁櫂歌非古亦非今。誰識無心似有心。待我歸休乘月到。閑將一曲和瑤琴。右月中櫂歌</text>
<title>採蓮曲</title>,<text>越溪兒女採溪蓮。爭唱歌聲不隔煙。水岸忽嘶珠勒馬。風潮猶阻木蘭船。探花失侶勤相覓。折藕多情謾自牽。羨殺鴛鴦成兩兩。歸飛同傍舊巢眠。</text>
<title>差太廟秋享祭官。入齋水曹。</title>,<text>我來齋祓處。官閣喜淸涼。草露微微濕。荷風陣陣香。詩雖愧何遜。閑不減韋郞。坐久渾無寐。更聲出建章。</text>
<title>七夕。五言排律十韻。次沈堂后應製韻。</title>,<text>秋期驚過雨。金井葉辭柯。仰指中星耀。初停半夜梭。神夫隔年會。好事此宵多。靈駕龍噓氣。仙衣繡作窠。飛霜任靑女。奔月笑姮娥。語苦傷催別。更殘惜易過。應知心匪石。秪益淚如波。誰遣群飛鵲。終塡一葦河。曬書傳自昔。乞巧俗承訛。五歲今逢閏。新詩費更哦。</text>
<title>立秋日口號</title>,<text>新月纔圓夜。炎天不肯秋。席間身不帖。衣上汗長流。最苦今年熱。曾甘我屋幽。步蟾哦五字。猶 一作亦 足暫銷憂。</text>
<title>送永安尉赴燕</title>,<text>暫輟秦簫奏。飜爲塞曲聲。驅馳驚主辱。離別惜人情。西日行應短。東雲望漸平。猶懷月沙老。中國誦高名。此去關河路。蕭蕭草木秋。三過華表柱。幾攬黑貂裘。只是親書簏。休須問酒樓。燕山雪花大。未落戒歸輈。</text>
<title>坐衙紀景</title>,<text>街陌中間置屋牢。綠槐靑柳擁官曹。池波得雨荷花盛。時有幽禽浴錦毛。</text>
<title>八月旬後一日。與子公，建中。出漢上口號。</title>,<text>秋陰障日有餘姿。匹馬群行似不羈。近侍古來難浪跡。親朋此會亦佳期。終山隱隱纔通逕。淸漢滔滔故作池。歸去怳然如一夢。五更待漏鬢垂 一作成 絲。</text>
<title>[南竄錄 幷序]</title>,<text>錄南竄而首以北行之作者。紀吾行也。不北而南。許以將母。將母旋許以歸田。終始皆上之恩德也。自癸巳九月初五日。至今甲午十一月旬有二日。計之大都四百二十一日也。其間戀闕思親。一切無聊。不得不發之於言語文字者。一視工拙。隨手寫出。要以暢其意而止。非敢擬古人嶺海之文也。何以錄爲哉。然亦強取而錄之者。不過備他日田間之玩。而爲省愆念咎之一助而已。甲午除夕。久翁書于松羅驛舍。</text>
<title>樓院前路。口號留別諸君。</title>,<text>報國之心負國身。關山千里北征人。臨岐共祝歸來早。戀闕思親幾濕巾。</text>
<title>行到抱川安期驛。逢着畿伯尹涬溟 順之 送伻。聞有上命仍配前定興海。感泣之餘。情見于詞。</title>,<text>居然死地脫斯須。竟日雷霆信矣無。北去自知臣罪重。南遷便覺主恩殊。悲欣到此情何極。母子如今理可俱。東郭經過又佳節。菊花迎我笑前途。</text>
<title>歸到豆險川。逢鑌兒泰甥來迎。口號。</title>,<text>昨朝父子此相離。今日逢迎喜可知。杳杳關山必死地。悠悠江海更生時。較來往事屯回泰。說到前塗險變夷。感激鴻私難自報。危魂纔定淚先垂。</text>
<title>王十里留贈</title>,<text>王城十里故人逢。怪我移來北去蹤。敢謂風霜臣節苦。偏蒙雨露主恩濃。離情脈脈重陽日。鄕信迢迢落雁峯。休把茱萸較衰健。別愁應改舊時容。</text>
<title>十四日長厚院途中</title>,<text>客就長途往。人趨亥市忙。謀生渠亦苦。奔命我堪傷。大抵皆名利。從來孰主張。題詩一大笑。終自戀遊方。</text>
<title>宿可興驛村 三首</title>,<text>欲雨江雲易夕陰。慈鴉接翅自投林。得歸庶慰門閭望。天日分明照此心。秋氣昏昏自結陰。霜風颯颯動楓林。旅窓燈火渾無賴。照我西歸一夜心。江月流光破暝陰。風吹枯葉雨前林。秋聲本自驚人耳。何況南遷獨客心。</text>
<title>十五日忠州道中</title>,<text>行邁日以遠。庭闈日以戀。臣罪眞自知。北南摠恩譴。茲行心所甘。嶺路受重繭。孤生仰母慈。衣我手中線。奈何授衣節。分離道里緬。寸心耿難忘。忍淚時自泫。所歷山水幽。忠州乃芳甸。獺川秋石枯。琴臺霽霧卷。群鴨自沈浮。微禽人所羨。哦詩聊慰意。此懷豈盡展。默禱若有應。前峯朝日晛。</text>
<title>是日宿水廻村對月</title>,<text>暮投水廻村。已得延豐縣。的的南溟吟。懸懸北闕戀。破壁剝秋月。寒色遞隱見。感歎披衣起。徐步臨水面。水能鑑毛髮。月亦不能變。若照方寸心。應敎此行免。吟罷默惆悵。殘更星斗轉。</text>
<title>聞慶送李上舍 坖 西歸</title>,<text>主屹山前片月明。相逢岐路又離情。西歸若問南遷客。一夜思親白髮生。</text>
<title>逢人問</title>,<text>行抵咸比間。逢人問興海。答云過永川。幾里儂所昧。儂幸無所爲。不到永之外。到永試更問。永或知者在。問客何爲問。行矣但自愛。其言雖偶爾。我聞便惶駭。忽思瀧吏篇。略如今日對。我本蟣蝨臣。尸祿十五載。領郡專爲口。而不久在內。內外歷幾官。氷銜復虛帶。滿溢以取災。一朝被斥退。幸免有北投。餘生天所貸。辭親泣一般。路半恩實倍。誓不問遠近。默默赴編配。過嶺舊京遙。時夢高堂拜。情發不覺問。果致傍人怪。語默又爽宜。可笑無愧畏。書此聊自警。易稱無祗悔。</text>
<title>望海</title>,<text>興海雖南郡。其實東際海。海去郡幾許。同行亦全昧。行行到鷄林。但知是嶺外。取徑登一嶺。始覺殊方在。人情變目前。普率孰憎愛。大海一以眺。令我汗且駭。物生天地間。無一物無對。惟海爲物最。乾坤寔覆載。人亦一粟耳。夫誰遍海內。伊余本小儒。木冠復牛帶。勺水竊自多。知進不知退。觸罪乃竄流。不死幸寬貸。有親不忍離。嶺雲愁緖倍。間關千里程。半月僅到配。始慮豈及此。聖恩敢不拜。落日波軒然。騁目足幽怪。小艓如葉浮。遠見亦可畏。琢句酬壯觀。南遊庶無悔。</text>
<title>夜坐絶句</title>,<text>微燈明滅照寒更。大海風濤殷古城。客子初來那解聽。忽然驚問是何聲。</text>
<title>絶句</title>,<text>官廚送海味。對案淚潛垂。每憶黃山谷。分甘念母慈。</text>
<title>書懷</title>,<text>嶺南形勝曲江村。蔽海前峯斷作坤。今日飄零眞罷渥。古人遷謫足幽冤。夢中往事何須記。心上新功庶可存。莞爾巡簷驚得句。秋濤殷地衆山昏。</text>
<title>用可興韻</title>,<text>大海層雲接地陰。獨看斜日下西林。何人傳得庭闈信。少慰天涯半死心。</text>
<title>絶句</title>,<text>崔吏房家白竹扉。家前逕路草間微。日斜過盡漁樵入。又送孤僧罷市歸。</text>
<title>消息</title>,<text>投荒余到此。消息隔秦中。翳翳孤城日。蓬蓬大海風。牢愁非楚客。章奏愧韓公。安得歸田里。瓠尊野老同。</text>
<title>送王仲益西歸 幷序</title>,<text>仲益者。禮曹吏王末從之子也。少從吾卯酉之役。年逾弱冠。而不計吾職有無與晴雨。必日來待。可知其性之醇謹矣。今者北竄。辭親隨我而行。適其父以事出外。而亦不及告別。余心憫焉。而渠無難色。及到抱川。聞有仍配興海之命。余將取路東郊。渠亦得見父母。而亦不色喜。及乎逾嶺而來。少遇險阻則盡力扶護。出於至情。而到此旬有餘日。爲省親辭歸。可謂事親篤爲人忠。皆得於天性者也。悵然相別。情見于詞。窮海殊方此謫居。寒天送爾自沾裾。一生不出長安道。千里相隨萬死餘。遊子思親好歸去。孤臣負罪獨躊躇。如何許國靑雲士。不及王家有小胥。</text>
<title>次退翁先生養生絶句次古人詩示景霖韻 三首</title>,<text>久知思慮損吾神。戀母何能攝一身。兩地月輪看再彀。海山千里絶音塵。久知思慮損吾神。戀闕何能攝一身。九死寸心猶未泯。此生終擬答涓塵。幽獨從來傷我神。看書隨分試安身。身疲小睡何妨事。漸喜沖襟不染塵。原韻 幷序○退溪僕此來無韻書。從人借看。其冊子衣裏面得一絶句。云嘗聞思慮損精神。唯有淸虛可養身。安得是心如古井。湛然無浪亦無塵。題其傍曰讀養生論有感。又記其印書年月曰。弘治十四年七月日云。字體遒媚。學趙松雪。語意翛然出塵。不知何許人。而能先道僕胸中事耶。病不讀書。無以遣懷。有味於其言。遂述其衰暮之歎。攝養之意。得七首奉呈云。只錄三首。紛紛世事只勞神。學道無成奈此身。叵似胸中忘素業。任他書籍滿床塵。樂天歌罷一傷神。四十七年嬰病身。大藥長繩如可試。何人不見海生塵。極知林下可頤神。朝市隨緣寄此身。臥病怯寒深閉戶。湛然虛白室無塵。</text>
<title>次林湖兪校理武仲 棨 寄詩送三水赴謫之行韻</title>,<text>自擬葵花向日傾。渾忘前哲戒冥行。固知簧鼓爲臣罪。誰慰門閭望我情。滄海渺茫身更遠。颶風掀簸耳偏驚。此間書自林湖至。秋盡衡陽旅雁鳴。原韻 武仲聞君北去淚堪傾。忠信如何又此行。許國孤臣甘分死。倚閭慈母若爲情。欽廉說着心猶怕。關塞思來夢亦驚。所恃聖朝敦孝理。哺烏忍使獨飛鳴。</text>
<title>夜坐書懷</title>,<text>紙窓寒月欲西傾。遠客悲吟歲晏行。雄劍尙餘衝斗氣。孤燈不盡向人情。母恩君寵終難忘。城角溟濤久亦驚。空悔白頭歸未得。十年耽祿待鍾鳴。</text>
<title>對月有懷。用前韻。</title>,<text>氷輪洗出海波傾。似慰孤臣澤畔行。此景漫添他夜興。兩鄕分照一般情。明通荒店晨鷄誤。冷襲危巢宿鵲驚。更有風來助蕭瑟。庭柯無葉不成鳴。</text>
<title>夜坐燒香</title>,<text>燈釭明滅篆煙霏。靜極方知昨夢非。待到鷄鳴分善利。古今爲學貴硏幾。</text>
<title>曲江</title>,<text>天豁東南地勢傾。曲江城外海鷗行。漁商有稅知官政。民秀無文見物情。本乏柴薪人輒怪。常多風浪客偏驚。況聞楚俗爭迎鬼。村鼓中宵處處鳴。</text>
<title>夜吟</title>,<text>朔吹翻窓耳輒傾。夜深門巷斷人行。燈前兀兀孤臣影。卷裏嘐嘐萬古情。日下來書雖暫慰。天涯徂歲又堪驚。忽思冬至千官會。曉闢金門劍佩鳴。</text>
<title>客問影</title>,<text>千里投荒日。相隨獨爾來。龍鍾何所愛。窮處共徘徊。</text>
<title>影答客</title>,<text>體貼如相待。窮通孰可逃。丁寧暫息我。莫更就塵勞。</text>
<title>絶句</title>,<text>大海層雲歲暮陰。古城孤迥屋廬深。寒宵淅瀝茅簷雨。滴碎燈前旅客心。</text>
<title>主人使君頻來敍話。感而有作。</title>,<text>禁直當年鬢共靑。中間消息兩浮萍。天涯此會知誰健。澤畔頻過問獨醒。大嶺北遮雲渺渺。曲江東走海冥冥。賴君相好忘羈旅。更僕高談儘可聽。</text>
<title>書懷</title>,<text>歲暮窮陰楚客愁。瘴江風俗與淹留。已同病鶴心猶在。不聽啼猿淚自流。數紙家書傳豈易。九重天意問何由。香煙一穗淸無夢。夢着應尋舊水丘。</text>
<title>至日吟 二首</title>,<text>佳節思親戀主兼。起看晨旭射虛簷。愁心已共 一作與 窮陰盡。喜事應隨一線添。復見天心理豈誣。病翁三字亦吾符。何年乃見穹林秀。善養綿綿保一途。</text>
<title>漫吟</title>,<text>飽喫曲江飯。閑看朱子書。寸心猶未制。日夜憶吾廬。</text>
<title>次宜春尹使君示近作韻 二首</title>,<text>學無疆輔病無醫。傍海孤城坐似癡。負罪已拚昭代棄。勞生久被達人嗤。居然懈意猶開卷。時有偸心倂廢詩。漫說吾家傳旨訣。飽更辛苦漸生疑。禱陰山勢抱城來。古堞東臨曲水隈。翠竹繞村風淅瀝。紫瀾翻海月徘徊。萱闈不隔天涯夢。葭管初吹地底灰。想得千官鳴玉賀。九重金鎖一時開。</text>
<title>見主人使君分惠柑橘感懷</title>,<text>此物隨蠻舶。分珍有主人。淸霜驚落爪。香霧訝霑唇。傳已悲前事。懷猶憶老親。孤臣不禁淚。那忍獨嘗新。</text>
<title>夕</title>,<text>處處黃茆瘴。家家白竹扉。穿林多野逕。欲雨更山霏。鼓角知時動。牛羊滿意歸。天涯自風俗。看我客來稀。</text>
<title>遣懷</title>,<text>江岸蕭蕭楓樹林。楚天雲日晝恒陰。流光每向詩中遣。歸路多從夢裏尋。榮悴紛紛一時事。悲欣鼎鼎百年心。忽思疇昔趨靑瑣。拜賜宮壺醉墮簪。</text>
<title>至月二十五日。乃慈親初度也。獨坐感懷。有序見文集</title>,<text>去歲茲辰敞壽筵。綵衣歌舞一尊前。誰知恩譴分離日。獨坐愁看嶺海天。春近北堂回暖氣。雲收南極耀星躔。寸心不道山河隔。遙祝千年更萬年。</text>
<title>夜坐書懷</title>,<text>天涯歲晏滯歸期。家遠傳書雁到遲。遶郭濤聲和鼓角。向人燈火耿茅茨。異鄕風俗如相識。孤客裝囊費屢移。隨處悄然開卷坐。寸心惟是鬢毛知。</text>
<title>復用林字韻</title>,<text>落羽分飛別上林。回看重嶺接層陰。東坡歌曲寒如此。西掖梧桐碧幾尋。孤月自懸爲客處。百川空注奉君心。也知韓愈朝無友。猶向春風待盍簪。</text>
<title>次勝一師所示軸中退溪先生韻 二首○幷序</title>,<text>澤畔窮寂。無以消遣日子。一日一師袖示其師之師祖雄舊軸。其首兩絶。乃退溪先生所自作而自書者也。盥手捧玩。墨迹宛然。眞不易得之奇寶也。自今距辛亥恰已百年。而經幾兵火。趙璧尙完。如非鬼物陰相之。安得留至今哉。觀其識中周武陵相戲之言。亦出於推遜尊仰之意。前輩風流。足以歆想。而先生言志之美。寫字之敬。尤使人恍若親承謦咳。而圭復不已也。第恨祖雄一傳之後。其徒視之幾與等閑故紙等。而一師乃能取而藏之。終免揉壞。可知一師之稍似解事。而牋紙拆裂。字畫將訛。此其不知爲寶。而欠却愛護者。猶可慨惜也。師乎其勉之哉。朱先生所謂昔賢遺迹。政爾何關人事。而使人想像愛慕不能忘者。眞不我欺矣。謹次兩絶韻。以少寓區區今日之意云。至月晦日。曲江纍人謹識。退陶餘韻恨空聞。後學猶慙責沈文。珠唾百年遺墨在。煩師十襲更云云。山頹百世猶山仰。詩罷春山幾杜鵑。鬼物撝訶劫灰冷。墨花猶帶滿溪煙。原韻 退溪虛將名字徧知聞。我實曾無一句文。可笑武陵眞善謔。故能挑我亦云云。幽棲二月風光好。溪上靑山欲杜鵑。借問禪房何所有。千峯影裏綠蘿煙。往在甲辰。武陵周景遊遊淸涼山。贈雄師詩兩絶。題云用景浩韻。其實僕未嘗有贈師詩也。故景遊謂師曰吾所以如此者。欲令師必得景浩詩爲首題故耳。蓋戲之也。辛亥仲春。余病臥溪莊。雄師忽袖詩來謁。求實景遊之言甚切。余不得固拒。題其卷端如右而還之。因念自甲至辛已八周星霜。其間人事無所不有。而與景遊纔得一二相見。近聞景遊在京師。抱病杜門。兩老兩病。千里相望。又不知此後相見當在何年。爲之悵然也。是月旣望。溪堂病叟識。</text>
<title>喜金天拄來訪</title>,<text>故人送愛子。遠問楚臣居。不覺山川間。相看面目如。州城大海上。臘月小梅初。款款深杯勸。羈愁此夜除。</text>
<title>偶吟</title>,<text>我鬢白雪白。我愁繁星繁。戀君勞我心。思親傷我魂。古道日以遠。此懷誰與論。尙憶杜陵老。長歌擊空尊。</text>
<title>夜坐</title>,<text>苦竹風蕭摵。寒城海動搖。鄕心且殘歲。邊月自淸宵。尙有長鳴馬。猶餘舊揷貂。歸期如可卜。春興托漁樵。</text>
<title>口號</title>,<text>紛紛烏鵲噪寒林。海氣昏昏晝自陰。步繞村籬憐楚竹。慣聞人語解夷音。縱無涪老觀書力。那有韓公貯火心。猶愧樞庭錢學士。急流能辦早投簪。</text>
<title>遣懷</title>,<text>井邑依城古。江天接海虛。丑風人易病。亥市貨皆魚。梅柳偸春信。雲霞護日車。望鄕愁轉劇。分付酒驅除。海人謂惡風爲丑風。蓋丑方虛也。</text>
<title>讀近思錄有感</title>,<text>六百餘條錄。微言接聖神。成來甚生質。終却儘多身。陰習猶無術。公傳詎有因。白頭空自棄。歲暮默悲辛。</text>
<title>江湖</title>,<text>西南昔日再分符。遷轉東州又別區。秪爲母慈三釜養。未敎黎庶一分蘇。水樓夜酌金波定。仙洞秋吟錦石枯。負國餘生終見貸。謫來猶幸傍江湖。</text>
<title>冬雨歎</title>,<text>曲江臘月日十五。無有一日無陰雨。雨連滄海楚澤深。泥似春泥后土汚。泥濘漠漠鴻鵠飢。況我囚拘隔雲霧。安得靑天缺西北。三足之烏快再覩。</text>
<title>遣懷</title>,<text>白日西馳雁北徂。疲驂伏櫪夢長途。不驚海上忘機鳥。重感林間反哺烏。永夜攬裘貂敝久。有時彈瑟鶴飛孤。璧魚散帙供多病。鏡裏衰容問僕夫。</text>
<title>無題</title>,<text>永曆兼隆武。中原有二王。不知姜閣老。何似舊鷹揚。</text>
<title>晩學</title>,<text>晩學無成歲易徂。白頭猶自問前途。莊生未信迷胡蝶。夸父虛誇逐踆烏。海內交遊幾人在。湘中顦顇一身孤。何由驚汗沾吾背。免作今生小丈夫。</text>
<title>自謂</title>,<text>自謂心如鐵。胡然涕作霖。君親連夜夢。江海又春陰。子女相思苦。雷陳故意深。遠遊妨極目。不是倦登臨。</text>
<title>除夜次唐詩韻</title>,<text>鄕心豈不切。此夜倍思親。壤地窮東海。音書阻北人。孤村燈裏影。千里夢中身。待布陽春澤。欣欣萬物新。</text>
<title>太歲日記懷 甲午</title>,<text>歲歲依慈母。年年謁聖君。北宸春色滿。南陌曙光分。壽酒沾殊渥。仙人下彩雲。只今爲客處。心緖亂紛紛。</text>
<title>戲吟</title>,<text>大道如天奈我何。心淸時少亂時多。車因自轉難容力。井到方枯不起波。放倒何妨人客至。昏冥一任歲時過。風和日暖眞消息。笑罷尊前得句哦。</text>
<title>歸使</title>,<text>楚天秦月上絃初。慈母新年尙倚閭。歸使又隨歸雁北。淚痕春色一封書。</text>
<title>孤城</title>,<text>淸江一曲抱孤城。滄海平看日月生。心在不堪悲北望。腹便猶足飫南烹。逢春草木昆蟲樂。經世皇王帝霸名。強酌太和湯一盞。任敎身事寄蠻荊。</text>
<title>次李進士 端夏 寄詩韻 三首</title>,<text>門館容投謁。曾於弱冠年。丁寧勉忠孝。終始荷知憐。丘壑風流盡。陳歐契托偏。緖言猶有媿。頭白瘴江邊。逐客歸何日。離人又隔年。迍邅亦同病。泃沫要相憐。魚雁傳書數。瓊琚托意偏。長思洛橋會。鞍馬簇花邊。我豈曾聞歲。君今已立年。從來丈夫志。不受衆人憐。萬古名何用。三韓地自偏。愧如扶醉漢。相救倒何邊。</text>
<title>人日得金建中從弟書。云科前弟有一夢。而蓋因兄有若寄詩而然。如有所作。幸書示。欲驗千里外情意相感焉。夢中詩從當仰白云。感而成詩。</title>,<text>滯客窮荒春復生。思歸雙鬢雪添莖。百川朝海皆東注。群雁違人故北征。愧我遠看新曆日。喜君方振舊家聲。書回爲索曾題句。好夢分明證至情。</text>
<title>坐久</title>,<text>竹籬茅屋日初長。坐久塵埃滿一床。入饌靑靑春細菜。添鑪裊裊晝薰香。乾行有象居何陋。旅瑣無災道自章。遙想故溪新漲綠。夢隨鷗鷺上漁梁。</text>
<title>謝黃山驛吏李雲慶輩三人遠來。餽以白粲黃柑。</title>,<text>山驛趨庭近卅年。世間孤露又華顚。如今故吏存無幾。訪我長途費半千。玉粒撑腸驚旣飽。金苞落爪訝均圓。絶知遺愛留荒徼。萬死相看淚自懸。</text>
<title>車戰 幷小序</title>,<text>郡俗每年正月旬前。郡內年少。以長木造車爲軺軒狀。六七人幷各出一兩。每夜東西部分邊。吹角私習。自上弦以後日以爲常。至望夜。乃叫噪合陣。達夜決戰。戰勝之邊乘軺者。具酒食。召聚其卒饋之。而東西部以勝負爲豐凶之驗。問其權輿。則蓋自平時有之。而或云郡人鄭四溟登文科監茂長縣。縣奴貴金者往來京師。見軺軒之制而創習云。車戰聞殊俗。戎機屬少年。乘風聲震疊。帶月勢鉤連。勝負今宵決。豐凶故事傳。傍觀亦增氣。一笑付新篇。</text>
<title>偶題短篇</title>,<text>斷續江天雨。蒼茫海氣昏。跕鳶時欲墮。鳴雁故相喧。澤畔猶春色。生涯盡聖恩。北歸知有日。留滯自銷魂。</text>
<title>漫吟</title>,<text>十載中郞願。綾衾宿漢宮。豈知爲楚客。是處 一作無事 狎蠻童。地闊雲橫北。天空雨自東。夢魂猶識路。前席訴危衷。</text>
<title>次金建中寄示絶句韻 蓋建中榮掃湍鄕先墓時所作也</title>,<text>遷客經年別洛城。主恩江海保餘生。遙憐宰樹新春色。幸被龍頭宅相榮。</text>
<title>絶句 二首</title>,<text>海納滄江江撼城。城頭日月海中生。天公早借東風便。草木欣欣已向榮。瘴江炎海浸州城。旅客傷春白髮生。午夢初回成一笑。十年簪紱摠浮榮。</text>
<title>偶題</title>,<text>江小連滄海。城低繞斷山。歸鴻超紫塞。落照射烏蠻。怪我搜奇句。勝人得美官。思家耿未已。夢着舞衣斑。</text>
<title>絶句 二首</title>,<text>食者充飢行赴家。茫然中道髮先華。八窓高閣今誰主。茵草虛交錦樣花。古人防意貴如城。微妙先看直出情。更泝源頭眞靜處。本來無臭又無聲。</text>
<title>偶吟 二首</title>,<text>別淚揮應盡。衰毛摘更稀。自知難赦罪。猶祝伴春歸。海氣長炎瘴。城陰幾暮暉。何時北堂上。笑着老萊衣。一作往時人羨我。無日不斑衣。徼麥靑靑出。江梅處處稀。身如鯤欲 一作蜩甲 化。心與雁先 一作行 歸。萬里皆春色。孤城更夕暉。誰憐遠遊子。空弊芰荷衣。</text>
<title>復用前韻 二首</title>,<text>江邊逐客滯。海內故人稀。天地昆蟲樂。山林鳥雀歸。紛紛感時物。寂寂對斜暉。扶杖散腰脚。和風吹薄衣。中庸爲德也。知者古來稀。下士修應拙。遺經抱可歸。翻嗟失故步。誰欲絆餘暉。畢竟臨千仞。岡頭一振衣。</text>
<title>雨中</title>,<text>旅舍竹扉靜。雨來來客稀。兒童上山去。三五折花歸。漠漠江雲氣。昏昏海日暉。候晴當強出。移杖試春衣。</text>
<title>亦云</title>,<text>金家壯元弟。爲將亦云稀。四所輪番入。三宵脫直歸。松陰宜月色。荷影靜朝暉。我昔曾經處。思來拂鐵衣。時金建中以新及第壯元。拜五衛將。故全篇爲此而作。蓋余於去年。亦忝是任。以輪入東西南北四所。稱做度。然後始與他將替直。而北所蓮池西所盤松。是禁中所希有也。尙今有餘戀。亦可笑也。</text>
<title>思家</title>,<text>途窮常作客。春到轉思家。幾破經心月。初開濺淚花。寄書無過雁。覓句待棲鴉。欲問高天意。何時慶澤加。一作雲閒路自賖</text>
<title>喜得</title>,<text>東國有山斗。文章一大家。沿流引修綆。留馥嗅殘花。緊處如 一作喫緊看 秋隼。禪時 一作參禪 至暮鴉。南來得茲寶。不恨旅遊賖。</text>
<title>憶昔 二首</title>,<text>憶昔春遊處。京塵駿馬驕。煙花丞相第。歌吹廣通橋。一謫逾秦嶺。孤吟擬楚招。隨人天上月。千里共今宵。憶昔春遊處。鶯聲暖欲驕。槐垂掌苑署。花泛水標橋。俠客皆忘返。佳人各見招。今聞海城角。三奏閉門宵。</text>
<title>漫吟</title>,<text>王孫芳草詠歸來。詞賦慙非屈宋才。流水無情花自發。故園相識燕初回。隣翁作社春壺滿。官渡叉魚穀雨催。拍拍籠禽念輕矯。可憐懷抱共誰開。</text>
<title>有懷沈注書仲美</title>,<text>城市江湖幾去來。塤箎賴得隱侯才。醉眠春色紅樓重。朝退霜蹄紫陌回。浮世榮枯那可料。暮年離合自 一作遞 相催。天涯北望無消息。愁見蠻花續續開。</text>
<title>晩起</title>,<text>春眠晩慵起。起看夜雨濕。濕花復濕草。靑紅遍皐隰。休哉天地氣。霧露以相襲。前陂無數鳥。和鳴爭來集。農夫相謂曰。農事此時急。婦女採且擷。時羞自賙給。仁哉天地心。代張亦代翕。春工被驅使。一時掀百蟄。胡爲遠遊子。垂老向隅泣。天豈私窮我。息游聊學習。行吟散愁寂。柳風吹獨立。</text>
<title>行吟</title>,<text>到海海幾里。行吟曲江曲。初看蠻菊衰。倏見渚蒲綠。歲月遽如許。呑聲混殊俗。春天殊未晴。岸岸雨新足。四隣耒耟操。農務相隨續。忽思臨湍居。數畝智陵谷。田疇豈云良。食力我所欲。寸廩乃誤人。十年走碌碌。機緘失俄頃。果爾憲章觸。投荒一千里。鳥道劇入蜀。有親思反面。每記一出告。倂灑思君淚。中宵淋枕褥。北望食又寒。展墓付家督。顧我心匪石。得不悲拘束。愁憂覺澒洞。強起依僮僕。枯藜不棄我。時倚放遐矚。城烏尾畢逋。交飛雙屬玉。是物豈悲喜。不黔又不浴。麽眇我猶人。人有榮有辱。胡爲浪自悲。反似屈賈屬。矧我君哉仁。天日森照燭。幸免窮髮投。那辭炎瘴毒。視之若淸涼。安命學所勖。玆詩詩云乎。聊備南竄錄。猶祝放赦回。溟波幾朝旭。</text>
<title>得李御史錫爾書。偶續杜韻。</title>,<text>覓官昔爲口。負國今何面。寂寞曲江城。滄茫炎海甸。韶光入淚痕。佳節添詩卷。卽看塞雁回。豈有林鸎囀。得酒恣情斟。借書隨意選。忽聞髥御史。春暮當來見。</text>
<title>絶句 三首</title>,<text>曲江春漲日華遲。政是黃魚上水時。欲覓蘭舟試容與。岸花汀草使人悲。泉谷看雲意自遲。群鴉點點 一作閃閃 暮歸時。欲將桃竹窮高頂。西北神州入望悲。海上蟠桃結子遲。瑤池王母摘來時。兒偸倂獻君親壽。一謫東遊也不悲。</text>
<title>寄李御史 進退體</title>,<text>省郞持斧下靑冥。負弩前驅七十城。共說范胸藏武庫。卽看南斗避文星。羅宮花草餘春色。智嶽煙霞過客情。醉把繡衣知有日。楚江離合亦浮萍。</text>
<title>主人來訪。要共遊曲江。余以病不赴。二首</title>,<text>雨晴花絮逐微風。九曲春流映海空。想得浮槎多興緖。使君朱墨了湖中。雨晴雲散海無風。遙想靑銅一掃空。鳧雁重輕何足數。群仙遊戲蜃樓中。</text>
<title>疊前韻詠懷</title>,<text>每聞曾點舞雩風。便覺中扃萬慮空。南楚何妨化東魯。此身長在朗吟中。</text>
<title>立夏日卽事</title>,<text>放逐南來歲月多。奮飛其奈網羅何。堂前尙隔萊衣舞。天上誰賡舜殿歌。寂寂階庭馴燕雀。茫茫江海傍黿鼉。飢飧渴飮皆禪味。入饌魚來號水梭。</text>
<title>李錫爾誦途中作。次其韻以示。</title>,<text>如今注意在安危。漢代仙郞入蜀時。縣裏點兵行問吏。門前立馬坐看棋。天低鰲極溟波晏。路繞鷄林草色宜。聚散東南俱逆旅。別筵頭白勸杯遲。</text>
<title>贈別</title>,<text>曲江三月草如茵。使者停車問楚臣。握手翻疑一場夢。傷心共憶五陵春。雲開主屹初旋旆。地盡滄溟不問津。此去升堂容拜母。勿云臨別我沾巾。</text>
<title>送春 二首</title>,<text>燕子銜泥來去飛。飛蟲斜日共依依。旅人不是無歸處。先送春光何處歸。目極孤雲嶺上飛。瘴江風俗自相依。麥胎漸長鸎初囀。惆悵春歸客未歸。</text>
<title>桃核杯歌</title>,<text>昔人枕麴我枕壺。壺空枕空醉如愚。醉翁日日醉似泥。空壺又空誰更提。主人憐我壺空空。手持一杯勸醉翁。醉翁一杯復一杯。有人手持桃核來。曰此乃是仙桃核。厥初來自神仙宅。先人磨礱作酒器。年代茫然不可記。我初見之潛動魄。又聞其言三歎息。一扣再扣鏗有聲。不待酒人見之驚。若非石間之散擲。無乃方朔之偸得。醉翁諦視知所自。浮出武陵來于此。地誌所記升樣大。此則七合非其最。我願得大於此者。紅如渥丹風滿把。獻之君親祝萬壽。以核作杯斟壽酒。兒視庖犧與几蘧。小臣一飮皆君餘。是時端正月初缺。海雨欲霽秋陰結。更持桃核問千春。大醉欲招桃源人。大醉欲招桃源人。</text>
<title>麥熟</title>,<text>嶺梅幾時飄。徼麥倏已熟。遊子猶未歸。心與雲相逐。日照孤臣情。天從萬民欲。念我不盡分。黃昏空躑躅。</text>
<title>偶題次杜韻</title>,<text>許大吾家事。平生秪自知。神明腔裏具。訓戒卷中垂。古聖皆能是。相傳不過斯。初尋門路入。外豈語言爲。博約雖循序。操存乃要規。晩生資本下。早歲氣全疲。逐日將奚適。談天或自奇。科場奪初志。鄕里混群兒。學慕三冬足。功嗟一簣虧。詩看少陵史。書貴嶧山碑。莫倚中扃固。多隨外物移。抱關甘擊拆。攀桂愧簪枝。得祿資三釜。爲官夾兩螭。進言非獻替。行世値艱危。負罪天高大。投荒地濕卑。北辰瞻有所。東海視爲池。漫被愁魔困。聊將勿字麾。尊空添蟻續。床穩用龜支。借問伊翁蠹。何如渭叟羆。望鄕心未已。置散分之宜。卜築山當戶。臨湍水滿陂。養親兼養性。終覬免分離。</text>
<title>偶吟一絶</title>,<text>不聞人語聲。但聞簷燕語。靜中須有求。家主在何處。</text>
<title>李生來訪</title>,<text>李生乃婦翁流寓八莒時居停主人也。余於戊寅歲。訪見婦翁於莒。仍與相見矣。厥後丙戌訪我於京師。蓋赴槐黃也。今者載酒來訪於澤畔。此距二百餘里也。其情可見。感君能命駕。訪我楚江頭。雨濕黃鸝暮。風淸白麥秋。百年雙鬢改。萬事此生浮。載酒情如許。當杯又別愁。</text>
<title>絶句</title>,<text>刈麥饁婦出。哺雛簷燕歸。老兵無事坐。手自縫絺衣。</text>
<title>閱習齋詩集。中有家有舊琴一張。無絃塵埋。適霖雨樵絶。取以爲薪。嗟惋終日。作詩自慰。七言律一首。前輩高風。猶足想見。偶吟一絶。</title>,<text>未及洲公況習公。泝求遺藁挹高風。卷中一律尤堪賞。久雨無薪爨舊桐。</text>
<title>次沈注書仲美韻述懷</title>,<text>當務初非昧急先。高堅瞻忽悞芳年。學中此學終難舍。言外何言是別傳。論語曾知詠歸意。通書最嗜說幾篇。如今乃覺如鸚鵡。慙愧涪江穩坐船。</text>
<title>立秋後題</title>,<text>宿昔山林志。如今嶺海身。秋風歸及早。萬壽奉君親。</text>
<title>次申生纘延韻</title>,<text>白首故人醉。靑燈秋夜深。不言又不笑。相對北歸心。</text>
<title>絶句</title>,<text>圓融本無際。取以驗吾心。只是一操字。昭昭上帝臨。</text>
<title>秋風</title>,<text>瓊樓玉宇寸情懸。江海秋風又一年。何用登臨怨搖落。向來榮辱聽蒼天</text>
<title>鑌兒得生員壯元</title>,<text>聞道長安榜已懸。百人中爾冠同年。舊家餘慶非吾分。且說榮華亦一天。</text>
<title>處旅</title>,<text>處旅亦吾分。安心無異鄕。秪思江變酒。幸免果充糧。小圃秋猶淡。寒花晩更芳。古人今不見。扶 一作倚 杖立 一作送 斜陽。</text>
<title>逢僧</title>,<text>鴉定寒林村杵鳴。相依燈火到深更。古人不與今人隔。秋氣仍兼夜氣淸。九死猶殘江海志。平生久負薜蘿情。逢僧語樂忘羈旅。落月餘霞共一城。</text>
<title>絶句 三首</title>,<text>一年閑坐學僧趺。寂寂惺惺動靜俱。放退魔軍須用力。方知嚼味是眞腴。靑銅明照本空虛。物有姸蚩我自如。倘使俗塵都不染。更須磨琢費居諸客堂堅坐看陰晴。困臥移時或起行。心似搏沙隨手散。幾年銖寸積功成。</text>
<title>夜坐吟詠一餉。朝起乃書。</title>,<text>微燈獨照旅窓寒。靜極心從動處看。驗取陰陽升降妙。果然無始又無端。</text>
<title>疊前韻</title>,<text>弊貂敗絮護輕寒。案上遺經亦懶看。整履荒庭時極目。夕禽無恙下雲端。</text>
<title>又用前韻 二首</title>,<text>海氣江聲倂作寒。雨晴秋色倚筇看。思量今古無窮事。一任閑愁集鬢端。林響颼颼夜色寒。玉書燈裏等閑看。除非沖漠森然具。發處何緣有四端。</text>
<title>絶句</title>,<text>腔裏操存間斷非。神遊洙泗尙依依。後來言敬皆容力。爭似當年管說幾。</text>
<title>月夜送僧歸山 二絶</title>,<text>一年泉谷寺。西望翠微間。半夜新詩好。僧歸月下山。新月滄溟上。歸僧杳靄間。忽然有詩思。寒磬動千山。</text>
<title>又吟一絶</title>,<text>長風吹 一作將 片月。忽到一窓間。對此思鄕國。誰言隔萬山。</text>
<title>是夜風淸月白。夜坐漫吟。二絶。</title>,<text>鳥宿城頭樹。雲收海上山。盈盈一輪月。遍照兩儀間。周史揚波海。蘇詩吐月山。聖人及豪士。千載暮朝間。</text>
<title>夜坐書懷</title>,<text>十月南州天氣涼。無衣空詠授衣章。百年病體山爭瘦。千里歸心夜共長。前史是非猶衮衮。中原兵革更茫茫。明朝京洛潘輿動。已覺逢迎喜欲狂。</text>
<title>倒用前韻</title>,<text>歲暮行歌類楚狂。眼前江海浩茫茫。囊中舊訣丹砂祕。鏡裏新愁白髮長。未信老莊談道德。漫稱揚馬擅文章。幾多賢聖開蒙吝。萬古靑天片月涼。</text>
<title>夜坐用前韻</title>,<text>消息眞傳日。潘輿送喜時。雖云數州隔。已慰一年思。鵲噪那無驗。燈花似有知。相迎款款話。不及別時 一作來 悲。</text>
<title>絶句</title>,<text>月滿高堂寒夜長。金釵留醉玉琴張。愛君歌奏慈顏喜。忘却全家滯異方。一作鄕</text>
<title>蒙恩後口號示兒輩</title>,<text>日下眞消息。天恩許放回。他鄕春色夜。擧族頌聲雷。感舊翻疑夢。如今穩把杯。家山森在目。已覺興悠哉。</text>
<title>慶壽宴詩 幷序</title>,<text>科擧悅親。非惟我東人稱慶。文苑相傳爲盛事。實自唐宋而然也。至於壽母之詠。著於朱子詩集。則此係乎人子之至情。古今人同不同。固不暇論也。況如某旅瑣之中。得兼此二者。於始慮之所不及。則惡可以已於言耶。某竄配曲江之明年甲午。家督曁弟長建，姊子李齊杜，齊泰。一時同登上庠。而其中鑌子猥塵前列。舊家之慶。尙未曾有。唱名閱月。扶携南來。迎奉板輿於寓居。且値生朝於周甲。而自顧罪廢。一向惶懼。無以奉壽觴而侈新慶。適會天書忽降。恩許歸田。感祝涕泣。如獲更生。況吾叔父新涖盈德。德去海郡僅隔舂糧。離配北歸。取路于德。時當沍寒。勢阻前進。遂少留于淸河之松羅驛村。而略具壺觴。同時眷集。皆吾叔父之所辦也。所欠李甥兄弟遠莫致之也。乃敞賓筵。乃引倡戲。其他女樂四面而至。以北斗爲尊。以東海爲池。一以慰門閭一年之思。一以祝龜蓮千歲之壽。而綵衣靑衿之舞。聯翩輝映於紗籠畫燭之下。賓主盡醉。情文畢備。而夜分乃罷。寔南至之月二十有五日也。嗟呼。此豈非天哉。爲善而受報於天。無非吾祖先餘慶與慈敎之致然也。不然以某之蚩蠢無狀。妄觸邦憲。則何以慶澤流徽。得有今日哉。茲以不揆蕪拙。略敍顚末如右。蓋爲瞻天祝聖。奚止於一身。移孝爲忠。庶勉於後人云爾。楚澤蒙恩日。潘輿送喜時。至情吾有母。新慶弟兼兒。南至回年律。東溟較酒巵。感懷飜拭淚。何以答恩私。仙區來茂宰。吾叔得良時。昔別憐猶子。新恩帶好兒。邀賓陳綺席。壽母奉金巵。共祝吾王聖。推仁豈爲私。</text>
<title>淸心樓</title>,<text>踏破東南路一千。茲樓形勝又詩篇。城根江海無餘地。洞府煙霞有別天。檀板不驚波上鳥。吏人閑棹雪中舡。春來花柳余心樂。日日陪遊費幾錢。</text>
<title>詠鷗鳥</title>,<text>滄海沈浮問幾群。隨波浩蕩白於雲。怪來相狎無驚恐。我豈忘機抵十分。</text>
<title>次宜春尹使君用高達夫封丘縣韻</title>,<text>伊余夙志在田野。豈合彯纓結綬者。隨人誤墮塵網中。走馬幾過章臺下。樹蘭九畹竟何爲。中道暫違黃昏期。自知投竄亦寬貸。親愛相離悲莫悲。板輿千里來逐子。始願何曾及於此。況蒙恩霈許放歸。歸袖翩翩辭楚水。客意如今何快哉。天寒猶阻故園回。遙憐江漢朝宗處。又見王春次第來。</text>
<title>立春</title>,<text>兩見天南海上春。半途猶作未歸身。臨湍移柳今無恙。應向東風待主人。</text>
<title>浩浩臺煮艾夕歸</title>,<text>春流脈脈古臺荒。繫馬松根步夕陽。閑傍牛羊覓歸路。棲鴉無數下山墻。</text>
<title>次寒碧樓主人金建中韻</title>,<text>恩波初起一纍臣。漢北將歸且海濱。免 一作未 葬江魚隨塞雁。須 一作猶 歌白首伴靑春。年年自哂長羈旅。處處相看幾主人。愛弟傳書催去鷁。不愁前路更迷津。原韻 建中聖主恩深赦逐臣。初聞仍滯瘴江濱。尊前蓮艶吾門慶。客裏萱花舊日春。征旆幾時辭絶域。林泉從此作閑人。歸程須向丹丘峽。峽水扁舟艤渡津。</text>
<title>又次建中韻 二首</title>,<text>驛梅官柳又春風。秦地音書隔歲通。一寸心丹江海上。九分頭白路岐中。草長且試東郊馬。氷泮初回北塞鴻。休怪瓊琚詞未報。自憐鼯鼠技先窮。一夕金鷄返楚臣。全家歸路滯河濱。濤聲尙惱三年夢。草色行看二嶺春。已分將軍逢醉尉。未妨常侍作詩人。急難賴有淸風弟。預具扁舟郡北津。</text>
<title>疊前韻</title>,<text>聖朝猶記一微臣。丹雀銜書到海濱。慈母扶將多喜事。故園歸去及殘春。向來失學從兒子。隨處窮途仗友人。枕上分明前夜夢。漁舟逐浪下臨津。</text>
<title>次洪元九寄詩韻</title>,<text>聞君谷口小堂開。卷裏斯干詠幾廻。好事遠移何處石。歸休眞步此溪苔。涼秋睡美風敲竹。雪夜詩淸月掛梅。已任門前無馬迹。秪應窓外見雲來。琴書自樂身長健。魚鳥相忘意不猜。歸客未知歸定處。白頭授簡愧難裁。</text>
<title>絶句</title>,<text>誤疑千澗聲。半嶺松風發。笑別虎溪僧。東林一輪月。</text>
<title>次鑌兒韻</title>,<text>一出聊寬三載愁。海山風景眼前收。春天角罷淸河郭。落日鍾鳴古寺樓。澗道餘寒猶悄悄。月林淸影更幽幽。白頭佳句吾無奈。愧殺江淹擬惠休。</text>
<title>追記成道菴之遊。次南督郵長詩。二十韻。</title>,<text>我昔南流地一偏。省愆臨履惕氷淵。長沙不弔懷沙屈。東海聊師蹈海連。獲奉晨昏差幸耳。新承雨露便忻然。人情懷土催西去。馬首逢山卽內延。共吐心肝仍舊友。相迎骨肉又新年。追攀皁蓋眞仙境。行入荒林薄暮天。澗水松風助蕭瑟。月華氷彩鬪淸姸。把杯豪興移雙樹。揮塵高談動四筵。自怪夢曾遷海外。不知身又落河邊。雲林托迹那無分。雪竇參禪且有緣。怳與群仙遊汗漫。似聞孤鶴過蹁躚。桃源制度謀新屋。蓮社風流慕昔賢。萬壑千巖來指顧。十洲三島遶回旋。狂吟不問詩工拙。爛醉誰論酌後先。頌酒短章劉沛國。驚人五字謝臨川。自嗟爲客看裘弊。慣却尋幽任履穿。杳杳花山春草外。巉巉竹嶺暮途前。憐歸共喜傾家釀。惜別誰堪贈馬鞭。洛下經過憶趨走。瀼西來往解拘纏。餘生不取千鍾祿。盡室歸耕十畝田。</text>
<title>樓上 二首</title>,<text>仲宣樓上飮。阮宅會於斯。是日山容媚。前宵雨脚垂。梅開明客眼。鷗泛識春時。故里同歸計。那無別後期。擧族江樓會。郊居宛在斯。燒痕春色動。波面夕陰垂。得句月生處。勸杯梅發時。黃昏近堪怕。秪道有佳期。</text>
<title>次立之韻</title>,<text>嶠南春色雁先知。恩許西歸我亦隨。此日那堪嘗此酒。相逢又是便相離。雨餘江草初生處。寒勒官梅未放時。公輩早輕麟閣畫。他年共赴鹿門期。</text>
<title>謝寧海成使君 台耇 來別 二首</title>,<text>二年春色遍江湘。誰料萍蹤會異方。坐嘯弘農推美化。歸耕陽羨荷恩光。梅肥峽雨垂垂白。柳變條風稍稍黃。明日河橋看酒旆。孤舟一別意難忘。縹緲飛樓大海東。官梅春色與君同。分憂漢吏初馴雉。問俗中丞舊畫熊。世事幾回看衮衮。別懷今復話悤悤。雲安雙鯉衡陽雁。倘寄音書慰轉蓬。</text>
<title>途中漫吟</title>,<text>少年豪氣與山齊。未老衰顏漸覺低。故里風煙來夢寐。新知壺榼費提携。春天歸雁憐相失。夜月啼鴉認後棲。明日驅車穿古峽。蒼煙千樹眼中迷。</text>
<title>發眞寶縣</title>,<text>朝辭眞寶縣。晩向水谷村。其間佳山水。不啻如桃源。幸有車馬遲。領要得滌煩。往往壁面削。奔濤觸山根。棧道垂線縷。徒旅相攀援。蓓蕾花意動。參差鳥聲喧。時逢耕田叟。操耒墾荒原。靑春眞無私。萬物擧欣欣。我何長羈旅。乃亦歸田園。早晩田園樂。庶與知者論。</text>
<title>安東府</title>,<text>我行離海上。愁穿五十峽。及茲路稍夷。河水不可涉。涉河抵花山。州府圍粉堞。其中塡華屋。棟宇何稠疊。樓居艶神仙。歌管醉遊俠。儒化被東魯。詩書士所挾。麗濟百戰場。聖朝煙火接。愛此風俗淳。流寓理亦愜。默歎復偶然。歸心憶舊業。</text>
<title>別南按使伯圖 翧</title>,<text>崇禎科第忝同年。廿載相看帶有銀。天許歸田猶作客。地如分陝待行春。榮枯衮衮吾先老。聚散悤悤酒幾巡。最是別時終不忘。永嘉城外柳條新。</text>
<title>寒食途中 二絶</title>,<text>蘼蕪初長柳條斜。寒食今年未見花。遙想故山山日晩。祭餘銜肉散群鴉。二月猶殘澗道氷。馬前竹嶺怯崚嶒。故山芳草空寒食。歸掃今年又未能。</text>
<title>次鑌兒寒食途中韻</title>,<text>繞郭村村楊柳煙。誰家酒重索靑錢。自憐漂泊到今日。猶覺淸明似去年。小白千峯暮雲外。丹陽一路春江前。平生笑殺東坡老。老不歸田待有田。</text>
<title>龜鶴亭口號 幷序</title>,<text>亭故金參判玏所居也。金公乃宣祖朝宰臣。而晩年搆此。能享淸福。人所歆艶者也。棟宇丹雘。宛然如昨。溪邊石甃猶存。乃當時流觴曲水處也。其孫方守舊業。而避疫出他。其外曾孫金尙夏是日來會。道之如此。亭之兩涯。有臺曰龜臺。南望鶴駕山。合而名亭曰龜鶴。而扁額則韓石峯筆云。溪有橋。橋之東有鄕射堂。堂有樓。名曰濟民樓。樓傍有醫局。晒藥樓上。濟活民命。故名樓云。堂後有鄕賢祠。祀故判書金淡及金玏及故副提學朴承任云。官 一作野 路野 一作通 橋斜復斜。偶隨鳧舃就溪沙。淸明過後春猶冷。一樹黃梅是早花。又嶺左此亭古。春晴三月初。流觴行樂處。曲水乃其餘。溪漲航舸失。花遲蜂蝶疏。歸時得佳句。吾醉遣兒書。</text>
<title>冠銑兒</title>,<text>他鄕滯歸客。吉日冠吾兒。草草行家禮。欣欣拜母慈。初筵春酒重。旣雨晩晴宜。只是酬賓幣。慙無兩鹿皮。</text>
<title>夜醉口號示子喬</title>,<text>紅杏初開屋角花。月窓官燭影橫斜。醉來忽似街西會。不是君家定我家。</text>
<title>醉題</title>,<text>呼取隣杯認隔籬。逢人話舊亦前期。醉歸堂上供兒戲。自折楊枝蹙口吹。</text>
<title>絶句 二首</title>,<text>庭月依依掛樹梢。簷花影入 一作着 紙窓交。怪來春曉寒猶甚。起看微霜在屋茅。桃花暖氣晝侵人。雨浥簾帷不起塵。枕上黑甜餘味足。臥聽簷燕話殘春。</text>
<title>三月二十六日。李使君汝壽 河岳時爲榮川守 略設壽酌於衙軒。余亦奉老赴會。盈德叔父及安東李使君子喬，豐基尹使君仲謙，昌樂都察訪明叔。皆以便服參席。冠者李世萬，世華及朴長建及鑌，銑及童子李世英侍坐。獻杯醉舞。夜分乃歸。翌日主人又奉兩家板輿。出遊龜鶴亭。臨曲水泛數觴。暮歸謹綴短律。用記茲會。</title>,<text>繞宅千花樹。升堂兩綵衣。固知人有毋。共說爾無違。綠蟻添尊續。紅鮮入饌肥。放臣迷路日。一倍惜餘暉。</text>
<title>送別叔父之行於溪橋。歸路與主人少憩濟民樓。値雨。二首</title>,<text>河橋相送自傷神。況是天涯欲盡春。煙樹千重迷去路。雨中猶作倚樓人。沙岸逶迤逕路微。殘花垂柳映村扉。雨中煙景渾疑畫。遙見溪翁罷釣歸。</text>
<title>竹嶺</title>,<text>二嶺限東北。維天設金湯。竹也在鳥左。分支半炎方。我昔南遷時。鳥道連雲長。蒙恩由竹歸。天許毋得將。間關多壅滯。馬上變炎涼。今夏離豐榮。行行指丹陽。歇鞍最高頂。所歷皆羊腸。舊京喜漸邇。心隨歸翼翔。回眺衆山小。㟝嶁不可詳。盡室凌險澁。悔不戒垂堂。荒臺戴烽燧。崩石蟠城隍。聖朝昇平久。宜乎弛關梁。僕夫採山蕨。稚子擷野芳。足供一笑樂。隨處聊徜徉。明發乘餘興。扁舟下瞿塘。</text>
<title>別金建中</title>,<text>黃江路接北倉津。暮雨舟中兩幅巾。處處相追新月滿。煙波無限別離頻。</text>
<title>嘉興</title>,<text>北望長安幾處樓。嘉興江口更遲留。歸程迢遞一千里。往迹凄涼三十秋。夏木密藏臨岸店。夕陽長送上灘舟。却將多少鄕關思。寄向遙遙漢水流。曾於己巳秋。乘舟過此。故詩中及之。</text>
<title>贈別通信南從事 龍翼 之行</title>,<text>儂今恩放曲江歸。君又揚帆渡海去。岐路相逢笑索詩。刺桐花發分携處。</text>
<title>樓巖 三首</title>,<text>漠漠前山雨。招招下瀨舟。城廻看似蕊。巖至欲登樓。稍喜歸先壟。茲行異遠游。臥聞篙子說。今夜宿驪州。臨流捨鞍馬。獨上雨中舟。宿霧藏漁戶。驚濤灑柁樓。幾年悲北望。今日幸西遊。爲有親知近。催人過此州。蓐食催驅馬。金灘喜入舟。岸移來驛樹。林缺見江樓。凜凜淸泠府。依依汗漫游。臨津如在眼。心已到吾州。</text>
<title>早發月溪</title>,<text>非不厭早行。恐阻斗峽風。鳴榔出前浦。漲江迷西東。東方明星大。鷄唱村村同。舟人相與語。搖櫓勉始終。日出雲四收。三角靑叢叢。</text>
<title>絶句</title>,<text>一髮峨嵯霽霧褰。蓬窓岸幘眺長天。新詩滿眼添迢遞。得句東南獨鳥邊。</text>
<title>坡州途中逢仁廟諱日</title>,<text>曾忝先朝衮職陪。鼎湖龍去有餘哀。孤臣匹馬陵前路。灑涕驚逢此日回。</text>
<title>田家留客</title>,<text>坡山五月麥向熟。乳燕雙雙戲相逐。田家有路草際微。日暮行人欲投宿。農夫饁婦荷鋤歸。歸村少兒驅黃犢。馬蒭人飯無苦顏。新月依依照茅屋。試將衿枕移土牀。一任牀頭蠶滿箔。臥聞老蠶食葉聲。誤疑中宵山雨作。催呼僮僕鞴我馬。夏夜苦短東方白。主人送之溪橋路。三十年間幾留客。</text>
<title>過高陽香谷。所謂香谷。乃石洲東岳詩中韓瓘瑩中結社。名曰九友者也。慘經兵火。只有遺墟。其庶子後相守之。小塘左右。花木蕭條。有感而作。</title>,<text>石洲詩裏識香山。今我歇鞍林木間。唯有小塘餘一鑑。暫時臨照老容顏。</text>
<title>淸平山人忠益來謁於湖舍。餽以石茸。</title>,<text>夢裏淸平幾去來。碧峯依舊繞池臺。山人亦解人間事。問我新從赤壁回。</text>
<title>陽智金谷原。謁交河府君夫人雙墓。</title>,<text>炳靈仍啓祚。入洛乃移家。種德金非寶。持廉玉絶瑕。短碑文字缺。荒壟歲年賖。後裔靑氈忝。雙瞻意有加。</text>
<title>謁挹翠軒墓</title>,<text>嗚呼翠軒死。恨不處明廷。文誦宜人狀。詩傳永保亭。事從雲水白。名入簡編靑。駐馬瞻荒墓。鸎聲送客聽。</text>
<title>送李載仲</title>,<text>共是他鄕流落人。君今先我北歸秦。煙波目極孤帆影。心亦隨之兀一身。</text>
<title>次吳生 鼎梅 寄詩韻</title>,<text>從古詩人例坐窮。得君佳句見宗風。本根易蹶名何用。餘事旁求道自 一作乃 通。不出曾思文字外。須從陶柳戶庭中。莫將世代論升降。未信人心有異同。</text>
<title>次許生 徵 韻 二首</title>,<text>時時有客過茅宇。日暮柴門相送廻。草逕褰裳愧泥濘。明朝重肯借驢來。溪水西頭八九家。溪流一曲遶籬斜。柴門送客城陰暮。稻葉飜飜濕露華。</text>
<title>詠史</title>,<text>世態雲無定。君恩水不廻。那知同輦妾。終賦玉階苔。</text>
<title>張良</title>,<text>善用高皇也絶倫。暮年籌畫更通神。祗今澗谷含譏誚。不合招呼到四人。</text>
<title>絶句</title>,<text>鷄足山雲護客居。蓽門長掩數畦蔬。閒來有味觀天運。一任舒宣懶讀書。</text>
<title>示兩兒</title>,<text>螢影讀書處。蟬聲懷友時。俱含凜秋意。先攪旅人悲。寂感雖心爾。炎涼孰主之。詩成方有味。說與好男兒。</text>
<title>用銑韻送鑌歸洛中</title>,<text>汝今乘舸自忠州。遠下長安渭水流。背郭茅茨留幾日。臨湍霜露感涼秋。省愆添却三宜去。幹蠱從知百不憂。此地寧須傷此別。前年猶滯曲江頭。</text>
<title>記前宵之會</title>,<text>命駕舂糧地。相期到習家。秋荷鳴暮雨。餘濕在殘花。兒喜來看客。禽喧下啄蛇。淸言殊未已。新月樹頭斜。</text>
<title>效古</title>,<text>繫舟浣紗石。西望彈琴臺。流水帶餘韻。仙人安在哉。愧無丹竈術。落日空徘徊。達川有浣紗石</text>
<title>過澤堂李尙書遺愛碑。吟示子公。</title>,<text>蕊城秋草日斜時。訪古行吟忽有詩。不啻州民皆墮淚。吾儕亦愴澤風碑。</text>
<title>得趙胤之七月上旬書。翌日聞訃。蓋八月初二日卒逝云。</title>,<text>趙公手札至。凶問一時俱。已矣悲 一作嗟 朝露。茫然哭暮途。有誰當侍講。無復待淳夫。更憶分南北。殘雲別處孤。</text>
<title>與尹正甫 誼之 賞月口號 五首○乙未</title>,<text>佳境佳辰此會佳。一槐陰裏數椽齋。溪聲月色淸留客。坐到三更不下階。淸夜尊前二客佳。候蟲聲裏醉茅齋。中天月色涼於水。不待歌頭想玉階。意思今朝忽不佳。寥寥隱几臥空齋。爾來戶外無多屨。苔色靑靑欲 一作自 上階。靜坐觀書味自佳。晩希顏氏得心齋。眼前官路依然在。誰 一作莫 謂如天不可階。四山秋色晩來佳。盡日相看倚小齋。不覺涼颸吹鬢過。槐花無數落前階。</text>
<title>絶句</title>,<text>箇箇流螢點案頭。草根蟲語不禁秋。分明今夜尊前月。能照長安幾處樓。</text>
<title>次李進士 端夏 寄詩韻</title>,<text>二年爲客滯他州。愧殺平生馬少游。深峽羈愁寒杵晩。一作砧響暮 大江 一作故溪 歸興片帆 一作稻花 秋。閑來書卷偏明眼。老去塵鞿已掉頭。一作寒蟬白露堪充腹。老馬靑絲厭絡頭。 賴得來詩同草榭。舊痾新恙一時瘳。原韻 季周南溟遷客到中州。東洛行人返上游。江畔相逢違尺地。天涯一別近三秋。涪還共道猶玄髮。漳臥誰憐已白頭。離緖關心不自整。從知會合病應瘳。</text>
<title>疊前韻</title>,<text>漢城佳麗古楊州。少小追攀足貴游。九陌鶯花春色暮。千家砧杵月輪秋。杜陵鄕里魁三象。蓬島神仙最上頭。不廢江河夔府興。如今節爽病微瘳。</text>
<title>途中</title>,<text>江峽秋陰落鏡中。人家多隔岸西東。眼前不辨漁樵路。喬木寒煙處處同。</text>
<title>宿嘉興李耆善佳興堂</title>,<text>小閣秋窓面面開。霜天留醉菊花杯。夜深松火明江路。遙認漁童拾 一作擉 蟹廻。</text>
<title>九日。與運判黃偉元上甓寺。</title>,<text>逆風舡不進。更奈惡灘何。錦石霜酣葉。澄江月上波。遲遲妙處盡。稍稍好詩哦。佳節來神勒。東臺輟棹過。</text>
<title>過驪江</title>,<text>忠州乘舸下江難。五日纔經二十灘。霜着喬山秋後色。雨催梨浦夜來寒。敢期宣室中年召。且奉潘輿此日歡。稍待櫓聲穿月峽。道峯三角揭篷看。</text>
<title>示黃偉元</title>,<text>月峽洪濤天地回。篷窓秋色兩邊開。蛟龍窟上猶高枕。錦繡堆前或擧杯。客裏頭鬚渾似雪。世間榮辱已成灰。金華仙伯曾孫子。莫惜新詩取次裁。</text>
<title>將向故山。由交河過謁白軒相公。</title>,<text>誰謂此山村。能來掃相門。孤臣戀母日。萬死得生恩。海樹秋微落。溪雲晝易昏。三杯悲喜劇。一作倂 有淚更無言。</text>
<title>次白軒相公韻</title>,<text>漁浦夕陽下。相門何處尋。數家方稻穫。十畝是榿陰。奴飯驚煩費。村醅荷共斟。虛堂夜燈冷。侍坐怯更深。原韻 白軒天末遙相憶。村中忽見尋。還驚如夢寐。曾閱幾光陰。暝色依依至。山杯細細斟。明朝莫催發。霜重峽林深。</text>
<title>法興拜亡姊墓</title>,<text>隔浦人煙問有無。丘墳孤寄海山隅。追思十五年間事。頭白餘生負爇鬚。</text>
<title>趙大學士胤之挽 三首</title>,<text>儒素傳家一味眞。勤勤章奏兩朝臣。世間榮悴無窮事。未了靈丹壽我民。淳夫如玉復斯人。萬里腰金不道貧。大雅寂寥無似續。只應留豹映千春。少年相識到如今。三世窮交一片心。雷雨欲通驚逝水。朱絃永斷伯牙琴。</text>
<title>次沈諫議寄詩韻 二首</title>,<text>亂洲呑吐聒晴灘。朔吹飜江天正寒。倚柱微吟不知夕。漁蓑一句畫應難。凍合前江減幾灘。高樓政耐北風寒。白髭撚斷吟偏苦。更覺敲椎下字難。</text>
<title>簡沈仲美博士</title>,<text>郊居寂寂歲將闌。共喜江湖特地寬。風磴雲霾樵逕暗。雪峯晴映水樓寒。晦明供我開窓眺。氣象輸君把筆干。酒熟誰家謀一醉。遠梅移揷玉缾看。</text>
<title>夜坐用前韻示兩兒</title>,<text>燈火靑熒坐夜闌。一床容膝聖恩寬。斜斜雪點鳴簷急。凜凜風威透壁寒。已愧端明遷海外。終甘工部老江干。身閑男大無他願。玉笈殘書免獨看。</text>
<title>和晴峯</title>,<text>嶺海同過惶恐灘。新歸手撫澗松寒。韓公一語宜相勉。名節從來保末難。</text>
<title>又次晴峯叔和寄韻</title>,<text>恩許歸舟下峽灘。分甘京口舊棲寒。翻嫌李白曾多事。漫賦人間蜀道難。原韻 晴峯風檣曾試上危灘。宦海驚波白日寒。晩歲菟裘終老計。前途不復問艱難。</text>
<title>沈諫議江樓。醉別丁杆城仲徽。丁丈醉誦前守三陟時作。沈叔次韻贈別。余亦偶次其韻。</title>,<text>蒼茫歲暮此登樓。一別尊前問幾秋。凍雪未埋山獨立。寒潮猶納水交流。詩聯會合纔堪喜。曲奏驪駒又攪愁。君去試看東海上。秪今應有舊盟鷗。</text>
<title>疊前韻。答沈仲美和寄。</title>,<text>急雪獰飆催歲闌。愁憂日覺帶圍寬。茅飛只願千間庇。裘弊猶思萬姓寒。世事悠悠耽麴糱。詩情脈脈倚欄干。賴君瓊報傳筒數。眉宇依然隔嶺看。</text>
<title>疊前韻</title>,<text>十年塵夢已應闌。背郭堂成意緖寬。日落溪雲籠樹小。天晴灘月掛村寒。自知戀闕如公子。曾哂踰垣有段干。靜裏尙嫌流注想。玉書時展案頭看。</text>
<title>臘月旬有一日。略設壽席。沈晴峯叔於席上口占絶句。謹次其韻。</title>,<text>升堂秉燭說悲懽。雨露恩深天地寬。江路肩輿扶醉去。小兒爭向月中看。原韻 晴峯千里歸來母子懽。壽杯持祝聖恩寬。那將此日團圓會。留作龍眠畫裏看。</text>
<title>次沈叔韻</title>,<text>萬死歸來各誦詩。散樗於世尙恩慈。滔滔江漢何時歇。十二樓頭夜雨悲。</text>
<title>李榮川 河岳 母夫人挽 丙申</title>,<text>追思前歲忝升堂。竄逐歸人感意長。共導板輿拚盛會。時披綵服借餘光。江湖地隔頻來札。龜鶴春回舊泛觴。承訃何辭慰吾母。遠聞飛旐出丹陽。</text>
<title>漫成</title>,<text>早潮纔退晩潮來。背郭茅堂盡日開。注海江長帆散出。界天山碧鳥飛回。不耽杜老新詩句。又止陶公濁酒杯。幾卷殘書香一炷。幸無塵事汚靈臺。</text>
<title>次金建中韻</title>,<text>見說蓮城一草亭。俗塵飛不到巖扃。怪來山月工開竹。喜有池風解皺萍。近浦漁蓑衝急雨。隔林村火撒疏星。遙知閑客消搖地。得句幽禽暮下庭。</text>
<title>次沈司諫叔衿川水鏡堂八詠韻</title>,<text>萬松交翠三面儼蒼官。交枝當戶牖。要看特立時。山雪初晴後。百花爭姸望處渾疑錦。尋來認有香。排聯嫌未備。移菊待秋霜。白雲出岫一出一爲雨。爲霖歸不歸。誰能只怡悅。長掩舊荊扉。明月入戶俗客近來稀。跫音況車轍。闖然窺戶尋。獨愛淸溪月。楊柳春風淡淡風吹面。金光着萬 一作幾 絲。依然一團氣。只在靜觀時。芙蓉秋露池面秋風起。餘 一作衰 荷幾葉團。貪看露珠碎。不覺夜深寒。魚游鏡面鏡樣淸池面。潛鱗躍出初。吾家養有記。莊惠豈知魚。鳥哢林間地僻也如此。閉門人迹稀。嚶嚶百種鳥。林茂自知歸。</text>
<title>詠石假山</title>,<text>誰將石一拳。借我看仙嶠。小大莫輕論。均宜仁者樂。</text>
<title>次李季周效古韻</title>,<text>嬌艶當年擅洛陽。風光處處屬檀郞。早知花事今如許。肯逐流鶯過粉墻。</text>
<title>李季周示以詩稿一冊</title>,<text>江雲漠漠雨連連。金鴨香殘一穗煙。移却東坡消永晝。賴從端叔借佳篇。小堂來去唯巢燕。高柳光陰欲早蟬。更覺窓風含萬古。匣中流水動朱弦。</text>
<title>六月初九日。赴會貞洞。醉歸簡尹叔平。</title>,<text>爾我孤生仰母慈。母年同甲又何奇。卅年秦贅茲辰醉。看戲扶床坐膝兒。</text>
<title>流頭日。奉板輿避暑於西家亭子。</title>,<text>東國流頭節。西樓扇枕時。壺觴慙祿養。瓜果付兒嬉。閏歲秋期近。遙峯夕照遲。都將萬齡祝。聊寫五言時。</text>
<title>窮巷</title>,<text>蒼苔窮巷隔紅塵。錦里誰煩賦北隣。秪有江天一輪月。淸光夜夜故隨人。</text>
<title>苦熱</title>,<text>人皆苦炎熱。我獨愛夏日。堅臥友前修。淸飆生陋室。</text>
<title>戲簡建中</title>,<text>江海相望日自斜。騷壇旗鼓寂無譁。蜀巾思遺言雖戲。越纛稱娛意亦誇。潮捲長津歸客棹。火明遙浦幾人家。鴻溝一笑重圍解。草罷詩盟兩鬢華。前書有久絶吟寄。欲遺以巾幗。而愧非白羽底人之語。則建中答以南越黃屋自娛云。故聊以戲之。</text>
<title>六月少盡日。韓景弘携酒來訪。</title>,<text>故舊頻來訪。如君復幾人。俱將早衰鬢。幸作自由身。蟬葉 一作浦樹 風吹亞。鷗 一作灘 沙雨洗新。翻愁歸客醉。走馬入紅塵。</text>
<title>西歸展墓。途中之作。</title>,<text>吾行爲展墓。西指水雲間。上馬雖貪路。逢僧忽問山。草根蟲亂叫。石縫菊初斑。明日臨津口。沙鷗識舊顏。</text>
<title>坡山路上</title>,<text>幽興動淸眺。閑吟田野間。壞梁尋廣瀨。荒堞認坡山。晩稻含風熟。秋花浥露斑。前村饒社酒。處處見眞顏。</text>
<title>立之弟先歸故山留待</title>,<text>笑擺俗塵累。幸歸鄕井間。有如唯白水。不負是靑山。霜露情懷惡。衣裳淚點斑。惠連歸撿日。相對便怡顏。</text>
<title>是夜大風雨雷電。朝起聞西隣大木被震。疊前韻。</title>,<text>怪雨飄風慘夕陰。疾雷飛電鬪秋林。墜巢驚雀翻窓急。憂世閑人坐夜深。百里也知觀象處。九重應切敬天心。廟堂燮理今誰是。終憶商家作礪金。</text>
<title>九月初二夜。龍安沈使君弟見訪。</title>,<text>令弟分符後。新歸落帽前。黃花催我老。靑眼待君偏。歲惡秋無酒。江喧 一作寒 夜少眠。相過去年事。今夕復依然。</text>
<title>得李別坐季周書 時以刈薍在鴨島</title>,<text>聖有牛羊茁。賢多下位藏。夫君希則是。降任或天將。島嶼今秋月。蒹葭昨夜霜。時能 一作歸舟 寄雙鯉。潮信及 一作到 滄浪。</text>
<title>吉夢 銑 小字 生日</title>,<text>月裏寒潮打岸回。亂波平楚畫圖開。灘翁不解悲搖落。且盡高秋此日杯。</text>
<title>秋懷</title>,<text>秋色平蕪際白沙。簷前移杖到棲鴉。霜凋晩木人家出。天落晴湖雁字斜。潘岳賦中垂素髮。魏公 一作陶翁 詩後看寒 一作黃 花。何由貯得今宵月。壺裏淸氷絶點瑕。</text>
<title>西亭</title>,<text>月裏西亭步屧尋。拒霜殘菊共蕭森。林疏江色供淸眺。夜靜砧聲和獨吟。晩矣詩書猶有 一作蔗 味。早於榮辱已無 一作灰 心。瓊樓只在天樞北。皓首頻回冷玉簪。</text>
<title>十月二十日夜坐絶句</title>,<text>結廬人境政寥寥。排闥群峯不待邀。靜後坐觀無體易。吐呑江浦月中潮。</text>
<title>夜坐用東坡韻示銑 二首</title>,<text>宿昔赴幽人。相期拾瑤草。芳歲合沓徂。道意嗟放倒。朱顏鏡裏凋。白髮颯以早。乾坤莽迢遞。仙侶迹如掃。欲寄空中書。試覓如瓜棗。蘭皐步容與。矯掌蓬萊島。聖門設四敎。用力豈草草。爾今未弱冠。出語令人倒。絺繡乃浮末。不要登科早。何當携爾歸。巖扉且却掃。手種幾畦菊。兼栽繞舍棗。與語坐寒宵。金盆低栗島。</text>
<title>南監司 翧 挽</title>,<text>南八男兒是。當朝一俊人。每於懷祖膝。長作謫仙身。薤露災偏酷。棠陰迹已陳。荀慈家有七。傳業豈沈淪。</text>
<title>道峯山人印祐來訪。索和兩白相 白江，白軒 詩韻。二首○丁酉</title>,<text>屛迹年來俗累輕。江湖城市等閑行。逢僧嘿坐成流注。妄驗源頭活水淸。莫怪吾廬傍市喧。春來長閉小蓬門。偶逢釋子談山水。曖翠浮嵐滿一軒。</text>
<title>偶吟一絶</title>,<text>九陌輕寒二月初。小桃消息問何如。幽人只愛春暉永。睡罷晴窓獨撿書。</text>
<title>仲春初八日。入東谷訪李甥。</title>,<text>閑行嫌病脚。遐矚礙昏眸。偶爾理輕策。悠然登小樓。一作且復尋諸姪。居然上小樓。 幽禽相對語。芳草又新愁。更待桃紅節。來成爛熳遊。</text>
<title>早春郊行</title>,<text>春暖扶吾病。郊行愜素懷。知時草芽逬。得氣鳴聲喈。稍覺天機妙。偏憐物色佳。詩家新句法。不費故安排。</text>
<title>二月十二日。赴鄭東溟斗卿之邀。李延豐性恒叔俱進。席間鄭老誦其近作。蓋前此赴戶曹李參議有謙之招。會於工曹尹判書絅第。尹判書年九十。郭同知希泰年八十。李參議年七十一。李參議惕然年六十六。李政丞景奭年六十二。鄭年六十。此座客也。鄭年最少而賦詩幷序矣。是日之會。余年最少。遂感而次韻。</title>,<text>吾猶非壯齒。公已屬頹齡。每見披心素。今來倍眼靑。雄詞眞可誦。高論更須聽。置驛邀賓地。文星映酒星。</text>
<title>二月十三日。西歸故山。滯雨碧蹄。</title>,<text>幾年蓬轉任西東。萬事浮雲變態中。未老衰毛渾似雪。及春歸袖已生風。天公戲劇眞多事。君子從來亦固窮。此去坡山猶隔嶺。滿空煙雨夕濛濛。</text>
<title>世業</title>,<text>石江西北聖山東。世業猶殘數畝中。幸喜歸來淹數日。每飮淸素尙餘風。遺安到我寧無忝。積慶如今定不窮。獨坐齋廬春晝永。靜觀流峙自鴻濛。</text>
<title>臨湍</title>,<text>臨湍寒食雨初晴。浩浩春風草自榮。課僕穿林求薯蕷。有人携酒到 一作扣 柴荊。從來寂寞應吾道。聊復優游得此生。隨意吟安七箇字。病夫非要以詩鳴。</text>
<title>謁鳳岑書院 二首</title>,<text>騎馬衝泥怯。循山詰曲行。閑携二冠者。來謁四先生。篤志人誰在。無聞老可驚。歸時臨釣瀨。更有羨魚情。廟庭容拜謁。南岸引閑行。古峽江流去。春風波浪生。淸明寒食近。衰白壯心驚。簪笏非吾願。幽棲空復情。</text>
<title>臨津途中</title>,<text>春天 一作雲 漠漠四垂陰。草自靑靑鳥自吟。此路無人同此景。余心樂處見天心。</text>
<title>坡山 三首</title>,<text>三十餘年過此州。幾回聞笛愴壚頭。向來添却孤臣痛。落日蒼梧雲政愁。未須從事到靑州。且把詩名讓一頭。本地風光隨處在。山蹊茅塞是吾愁。掃地何人學趙州。毫釐差處是源頭。只今眞僞皆無辨。塞路荊榛步步愁。</text>
<title>二月晦日夜雨</title>,<text>廿四番風一道雷。終南飛雨滿空來。夜聞簷滴心中喜。明日千花次第開。</text>
<title>次李工部季周示韻</title>,<text>君詩早壓孟生寒。晩嗜梅家一味酸。杜部何曹皆事業。不妨隨例作郞官。</text>
<title>簡金參議建中</title>,<text>街西門逕長蓬蒿。春色猶粧舊兔毫。鬪雀翻簷花共墜。遊絲繞樹蝶爭高。秪今飮者唯犀首。從古詩人幾水曹。午夢初回漁思發。枕邊江漢渺煙濤。</text>
<title>夜雨</title>,<text>九陌東風過雨頻。鸎花無限燕泥新。書籤藥裹供多病。白髮淸尊惜暮春。曾點浴沂空此志。永和修稧更何人。故洲鴛鷺應相笑。天許投閑尙絆身。</text>
<title>送李水部 端夏 赴橫城 八首</title>,<text>稱意郞官政少年。胡爲山縣去隨緣。春暉晝錦皆光寵。不獨登瀛是徹仙。洛陽城中春色多。看花車馬擁笙歌。歲寒心事輸君去。對樹雙松費日哦。茂叔平生綰左符。人稱造物乃其徒。一時爭詑瓊林宴。千載猶傳太極圖。每誦堯夫句語奇。落便宜是得便宜。煩君作事心無愧。一任他人知不知。相過每恨隔東村。此別令人倍斷魂。芳草故園飛皁蓋。落花窮巷閉蓬門。濂翁短賦豈吾欺。一拙能公百巧私。無味味中眞有味。刑淸弊絶到無爲。仕學從來豈二岐。河南四字乃良規。鷄刀奠却山甿枕。半夜雷中見宓犧。守滁中歲已稱翁。早簿同安事篤恭。此去知君疑二柄。述文終愧夜聞鍾。</text>
<title>謝白軒李相國惠以葦魚石筍</title>,<text>廿載朱門肉。時艱不復肥。宜余闕甘旨。無以事庭闈。厚祿書仍斷。同朝問亦稀。唯餘獨樂叟。珍重贈當歸。</text>
<title>三月十五日出江値雨</title>,<text>路出靑郊斜復斜。春陰駁處見梨花。晩來煙雨迷江浦。不辨龍山郭外家。</text>
<title>四月十八日。春川淸平山絶粒僧文天遣小沙彌至成。書以問之。遺我靈丹八枚。</title>,<text>別後思燒芋。書來押懶殘。不知吾亦有。強惠八靈丹。</text>
<title>絶句 三首</title>,<text>庭草靑靑映掩扉。菜花相間蝶雙飛。閑來漸得安心法。始覺從前覓句非。除却山僧孰叩扉。秪看巢燕繞簾飛。書中千古興衰事。輸與閑人說是非。閑人無事別江扉。夢逐沙鷗自在飛。等是此心無壅隔。未妨身世覺來非。</text>
<title>出郭偶吟 二首</title>,<text>名園處處綠槐陰。四月鸝鶊復好音。小雨乍晴仍杲日。閑人猶有憫農心。遠浦歸帆逗夕陰。逐風漁篴嫋餘音。山林鍾鼎皆天性。昏傲何人兩費心。</text>
<title>四月訪廣陵巖寺金 克厚 戚長 三首</title>,<text>呼舟欲渡廣陵津。細草殘花欲暮春。采采白蘋誰爲贈。空洲斜日更愁人。殘花處處映江扉。春酒留人緩緩歸。最是自家生意在。平郊草色上人衣。東郊瘦馬齕春草。角壯浮深不知老。乍可 一作縱未 騰跳列格中。寧堪夢踏橫門道。</text>
<title>次洪元九後雲亭韻</title>,<text>領略茲亭勝。看君賦四時。樓虛貯秋月。簷短納冬曦。雨積前溪漲。花粧兩岸奇。何須輞川畫。病愈後雲詩。</text>
<title>口號</title>,<text>學未知方未擬休。奇功要向一源收。年來意思成枯落。自愧疏慵易白頭。</text>
<title>悶旱</title>,<text>三旬不雨到今朝。節近天中暑氣驕。赤地已應枯宿麥。黃埃無復長新苗。刑鵝下策空群望。貢豕微衷阻九霄。每夜占風仍少睡。臥聽林響更蕭蕭。</text>
<title>示尹生叔平</title>,<text>岐路徘徊鬢雪飄。微燈蟲響坐殘宵。秋生隴畝猶慳雨。夢繞漁磯政落潮。自愧道根追白傅。誤疑禪味似參寥。功名努力煩公等。諸尹吾東古八蕭。</text>
<title>次退溪集閑居二十詠韻 幷序</title>,<text>余有兒時友穀城子客寓忠州。新卜白雲山麓。築室以居。揭號松窩。仍次退陶閑居二十詠韻。附遞以示之。屬余屛居灘上。不能無意於漫興。遂依願效顰。其所使語。皆取切近。然其中事不着題於吾廬。而亦未免有牽率模寫者。如彈琴投壺之類是也。顧余詞筆疏蕪。況其上焉者乎。格力源委。雖萬萬不足以追迹前軌。而諷誦之餘。希慕不已。則亦何害於各言其志歟。覽者恕之。聖徒辛苦闢詖淫。要向吾儒卷裏尋。座上春風非在貌。水中秋月是傳心。揚旗軋敵三軍退。入洞穿雲五曲深。尙憶鵝湖相別處。二家餘韻後人欽。右講學百世之師是仲由。本來同氣合相求。求仁更有希顏樂。爲善長懷未舜憂。肯羨西游誇駟馬。不愁南去折行輈。推移當費平生力。水到艨艟也自浮。右求志頗憶吾曾年十餘。操毫略習右軍書。容姿苦愛蘭亭媚。骨鯁耽看筆陣疏。誰識技能終自累。不思心體本來虛。如今老矣都無事。鷄鶩從他肯取譽。右習書性癖吾猶在佳句。悠然意到自難禁。誰稱宋日黃陳派。不分唐朝始正音。山寺酒醒花外得。江皐病起月中吟。鬢毛非爲貪名白。更有何人識此心。右吟詩不思崖广聽風泉。且喜吾村愜靜便。領略江湖供嘯傲。網羅魚鳥入章篇。乍飢喫飯朝仍步。堅坐看書夕始眠。南岳片雲舒又卷。意俱遲處莫爭先。右愛閒將心誰學遣人安。靈府難逃俗事干。觸處爭來如輻輳。隨時易散劇沙搏。養深方認前無始。施博終知我有丹。棐几無塵淸晝永。試開眞氏一經看。右養靜趺坐高齋淡似僧。鷓鴣添炷覺神凝。四端感處方燃火。百僞消來漸釋氷。已遣中心無滓穢。須看外貌絶驕矜。萬千峯裏淸秋夜。手爇都梁記我曾。右焚香賤子生年敵少陵。衰年諸病逐年增。採來北谷知堪煮。行到東橋愧未能。補我淸羸詩已就。格王瞑眩語猶徵。自憐計活唯鑪鼎。況有床邊六尺藤。右服藥壽春山水擅高深。分竹當年隱吏心。橫處未爲單父政。聞來豈復武城音。成都一鶴慙同返。蓬島扁舟擬獨尋。弦有弦無說陶白。我今無譜本無琴。右彈琴閑居賓主鬪淸嚴。仁義中庸戒愼兼。未害此心常慥慥。大勝昏夢晝厭厭。舍人才藝誰能數。征虜風流衆所瞻。賤子平生渾不識。著書應學老夫潛。右投壺江郊天氣晩來新。萬紫千紅不棄貧。收取邵翁窩下樂。釀成顏子巷中春。邀人把酒香薰座。對客揮毫興有神。今世得閑誰似我。滿城車馬任紛繽。右賞花地僻無營盡日閑。坐看垂釣此江干。口貪香餌終何恨。鬐割鑾刀政可餐。不擬招呼向溫水。唯愁物色到嚴灘。綠蓑靑篛煙波穩。肯易曺侯筆下冠。右垂釣萬事亡羊髮已黃。衰年秪瘦似東陽。放心無賴時時整。病體從敎日日僵。雨積江湖妨枕席。客稀門逕懶衣裳。滿床書籍猶堪曬。氣習依然未敢忘。右曬冊疏籬江色映西林。但見隣翁日日尋。有客辛勤命駕意。知余驚喜倒衣心。玉書三復足佳趣。瑤瑟一彈仍好音。蒭飯莫論供給費。更期秋興在登臨。右對客岳麓中間一葦過。春波無障復無魔。兒拳賸被驅奴採。鮭菜仍兼得醬和。辭粟首陽那免隘。掛帆吳會未應多。由來當肉猶思肉。眞飽何人似我麽。右採蕨我生於世更何求。麴米三鍾散百憂。荷葉蘇家餘舊物。葛巾陶室當新蒭。山妻諫後經旬止。江客呼來竟日留。醉困從欹木根枕。無功鄕裏擬封侯。右飮酒桂魄淸光此夜偏。高樓登望病能痊。棲鴉定後詩初就。獨鶴鳴時我未眠。已與明河同顯晦。莫敎靑女鬪嬋姸。何修可比前人賞。千載心惟一一傳。右翫月酷吏休稱用法嚴。成功者去不終淹。含風夜氣微生簟。帶月秋光自滿簾。身作冷菰非可願。暍思梅雨未須添。纔供穩睡猶餘味。引入山杯也豈嫌。右納涼墻隅瓜地借吾便。耕播隨時有後先。學力枉分樊子圃。茶功移取漢陰泉。摘茄兒戲眞供笑。裁芋畦荒或費錢。漫說何蘇同一飽。搘筇得句意悠然。右治圃絶小茅齋僅一楹。容盆拳石當崢嶸。公移十八呼爲友。梅傲風霜認作兄。瘦葉尙看寒色苦。疏柯猶助我詩淸。滿蹊桃李休爭笑。晩節丁寧保此盟。右種松</text>
<title>送江原方伯兪伯圭 瑒○三首</title>,<text>楓葉蕭蕭桂子香。玉峯無數露金剛。煩君欲識廬山面。八十菴寮一正陽。三十年來別彥公。夢尋楡寺白雲中。相逢爲說滄浪客。少壯無何一禿翁。昭陽亭下上灘舟。幾指淸平古寺樓。已道龍潭無所似。他山更有影池不。</text>
<title>絶句</title>,<text>暝色歸舟有櫓聲。村燈沙月遞微明。漁人擧網得白小。漲水初收潮自生。</text>
<title>七月二十八日。同金參議伯珍 重鎰，李進士應卿 鼎至。會申家亭。</title>,<text>江浦收秋雨。漁磯落漲痕。濕雲猶罥樹。泥路稍通村。滿目皆詩料。關心卽酒尊。招邀高閣會。談笑到黃昏。</text>
<title>夜坐書懷</title>,<text>翳翳秋燈影。蕭蕭夜雨聲。獨吟還獨臥。無事本無營。不盡江湖興。兼全母子情。上恩難自報。唯願樂時淸。</text>
<title>疊前韻</title>,<text>今秋又將半。夜夜草蟲聲。蓴菜猶堪討。菟裘政可營。綵衣將母日。玉宇戀君情。萬事集雙鬢。哦詩新月淸。</text>
<title>有客疊前韻</title>,<text>漲澇勢猶壯。晴灘無聒聲。閑來除造請。夢亦省趨營。有客過新屋。論文豁舊情。柴扉暮相送。詩思悄然淸。</text>
<title>掃墳湍岡途中作 二首</title>,<text>仲秋風日晝陰陰。匹馬西征返故林。石壁今宵猶費夢。泥塗此夕更關心。廣灘經雨橋梁拆。高嶺籠雲草木深。慣却山河無好句。登臨不覺自長吟。倦投荒店罷宵征。熠燿群飛絡緯鳴。南去北來嗟易老。馬蒭奴飯慣相迎。幾年戀闕登樓望。一日思家扇枕情。幸待石江端正月。蘭舟容與擊空明。</text>
<title>西亭口號</title>,<text>眼底湖山薄暮時。殘霞片片鳥兼飛。初看遠火明沙際。知有漁翁罷釣歸。</text>
<title>是歲八月。銑獲參進士新榜。二十七日放榜出江。李參知後山率來到門。榮動親闈。悲喜交極。次金參議建中韻。二首</title>,<text>遠屈高軒德照隣。霜天氣候便回春。衰門新慶兼悲喜。病減升堂拜舞辰。新恩鼓吹動比隣。霜後枯荄自發春。最是一家懽會地。更期吹帽醉佳辰。</text>
<title>書懷簡金建中</title>,<text>江山搖落倦登樓。江上形容又一秋。叢菊不禁終日雨。病夫猶抱去年愁。鏡中怯照新霜鬢。篋裏羞看舊黑裘。忽想漢南金水部。題詩落葉對寒流。</text>
<title>疊前韻</title>,<text>楚騷來眼倚高樓。月色江光雨後秋。詩句秪今無苦思。菊花從此莫深愁。杜陵風憶千間廈。白傅寒思萬丈裘。三秀靈芝芳歲晏。短檠空愧舊儒流。</text>
<title>九月二十日。歸掃臨湍。夕宿弘濟院。</title>,<text>太白遲遲月自斜。故園西去驛程賖。主人早起嗔行子。馬逸中宵齕菊花。</text>
<title>渡石津。過牛溪書院。</title>,<text>溪潭澄碧抱巖扉。尙憶當年映少微。函丈寂寥遺廟閉。數峯秋色帶斜暉。</text>
<title>白江李相國 敬輿 挽 二首</title>,<text>篤生賢佐際昌辰。舊德朝中識鳳麟。共說淸陰推後輩。孰知迂叟是前身。拄天勳業皆餘事。滿地江湖一散人。終始哀榮無可恨。八慈之四摠殊倫。晩因瓜葛忝登龍。淸誨能開塵土胸。憶昨南遷蒙疑曲。有時東閤許從容。恩推及老終難報。義托知音豈易逢。尙記山村留客處。一輪孤月上危峯。</text>
<title>送涬溟尹參判赴燕</title>,<text>幽燕使者鬢全皤。歲暮天寒奈別何。夜臥氈廬懸塞月。曉行關路踏氷河。四千里外繁華盡。三十年前樂事多。感慨豈容行邁遠。舊遊應記馬山阿。</text>
<title>仲冬初六日夜口號 二首</title>,<text>雪屋微燈耿不眠。布衾如鐵夜如年。忽思天下之寒者。使我心中倍惻然。獨士寒棲夜少眠。端憂況復値窮年。須臾萬念翻消滅。却驗靈源本寂然。</text>
<title>至月十二日。追送杆城叔父宿德淵村。</title>,<text>遠于何到此。只爲夜同床。山木迎天籟。河氷戀月光。時危分骨肉。峽險歷氷霜。明日忘憂嶺。離憂未可忘。</text>
<title>又絶句</title>,<text>寒天斜景穆陵西。江上人家高復低。已覺離懷難自遣。苦吟非爲好詩題。</text>
<title>次黃生道原韻 二首</title>,<text>休言敍復及微臣。猶是灘居舊主人。贈我一莖桃竹杖。不妨扶往聽溫綸。黃生持贈一竹杖故及之拙者曾慙忝從臣。微班那復着陳人。欲將朝服更儒服。誰道垂綸勝演綸。</text>
<title>臘月初四日。寓直巡廳。</title>,<text>灞獵纔回便寓直。衣裳顚倒馬玄黃。縱慙唐殿雲屯客。猶勝秦宮雨立郞。近臘寒天窓外暖。無眠更漏枕邊長。街西詩友今宵隔。覓句朝來強寄將。</text>
<title>卽事</title>,<text>年來天放掩郊扉。雨露生成性命微。朝蹟忽縻樗櫟質。陌塵重染芰荷衣。寒廳持被歸家早。禁掖逢人識面稀。秪爲有親資薄祿。白頭心事與心違。</text>
<title>愁</title>,<text>黃紙紅旗誤半生。窮廬歲暮若爲情。山蹊久矣從茅塞。塵匣依然保鑑明。向老劬書慙嗜炙。自今防意貴如城。猶嫌古者功名骨。解道孤舟盡日橫。</text>
<title>年光</title>,<text>年光似水滔滔去。世事如雲故故多。計拙未歸投老谷。時危誰挽洗兵河。春思灘浪翻紅蓼。秋憶林風拂綠蘿。半百成翁不稱意。時看雄劍一長歌。一作村酤斟罷擊罇歌</text>
<title>孔明</title>,<text>萬古精忠蜀丞相。草廬龍臥幾年高。呑吳失策空遺恨。擒獲收功到不毛。六出天威驚老賊。三分人傑視兒曹。漢終爲漢雖無賴。猶慰秦民企望勞。</text>
<title>到陽智縣。與兩兒往拜金谷村七代祖交河府君墓。戊戌二月拜尙州牧使赴任時</title>,<text>駐馬鄕山草木春。南來贏得寵光新。傳家淸白吾雖忝。沾被來昆復幾人。</text>
<title>絶句</title>,<text>世榮何喜辱何悲。身事千般爛熟思。南去北來輸一笑。竹州春色照吾衰。</text>
<title>龍湫</title>,<text>靑冥鳧舃下南州。六載重來尙旅遊。雲擁五盤迷古路。雪消三峽漲春流。榮枯過眼眞供笑。朱墨前頭已抱愁。躬奉板輿行樂地。一作最是潘輿迎導處 橫吹玉篴過龍湫。</text>
<title>記夢</title>,<text>歸夢不知行路難。片時逾嶺入長安。宮花冉冉春風暖。御柳陰陰晝刻殘。內史 一作中使 降臨恩意渥。上尊宣勸醉心丹。覺來枕席非淸禁。主屹參天曉月寒。</text>
<title>次鑌兒韻</title>,<text>百雉層城四望通。長江趨海勢無窮。花開曉雨冥濛內。病起春光淡沲中。淸唳此時思玉陛。翠衿何意訴金籠。況堪骨肉分離苦。愁緖逢辰兩處同。</text>
<title>次王維韻 二首</title>,<text>早發州城雨裏。行穿古路蒼煙。記曾閑住龍瀨。衲被蒙頭穩眠。花開雜樹如霧。雨濕孤峯作煙。無事昏酣瞌眼。不獨夜短分眠。</text>
<title>喜立之弟來自杆城。次韻索和。</title>,<text>海山深阻旅程賖。誰料逢迎洛北涯。千里相過疑 一作思 阮宅。一尊情話似陶家。池塘細雨沾芳草。院落微風颭落花。喜極喧譁消永晝。不知城日霧中斜。</text>
<title>疊前韻示立之</title>,<text>絶勝州宅古城東。花發深紅間淺紅。爲吏縱驚渾得老。有親那敢自稱翁。門前碧柳垂陶令。窓裏靑山對謝公。春後幾多沾壽酒。一杯今幸與君同。</text>
<title>旅遊</title>,<text>旅遊忘歲月。耕種識天時。忽有田間趣。新添卷裏詩。誰能給公上。不怨出麻絲。只是歸無計。低頭解印遲。</text>
<title>宿安彥院</title>,<text>旅夜初更後。行人不寐時。溪聲破昏夢。燭影搖新詩。迹似鴻留爪。愁如繭吐絲。呼童秣征馬。數問明星遲。</text>
<title>聚族</title>,<text>墓祀修齋罷。鄕閭聚族時。獺豺猶報禮。桑梓必恭詩。近驛饒瓜地。臨潭有釣絲。誰能解銅印。於此老棲遲。</text>
<title>恨</title>,<text>昔聞吾鄕龍潭山水之勝。甲於東國。每擬一掃先墓而至焉。則庶乎瞻眺舊墟。因緣渚涯。以果夙心。而此行聞有村染。忽敗人意。是乃所以恨也。龍潭聞已久。幾費夢尋時。便有歸吳興。不吟思穎詩。主應奴白飯。客亦馬靑絲。奈此敗人意。前期又較遲。</text>
<title>次慧上人卷中東溟韻</title>,<text>喜爾隨緣相訪來。忙中起我也奇哉。日長池閣無公事。風颭楊花落酒杯。</text>
<title>次上人韻</title>,<text>煙靄空濛滿一城。晩來和雨濕鶯聲。公庭雁鶩看稀少。留與林僧話舊情。</text>
<title>示兒</title>,<text>汝曹難恃尙靑春。汝父何由齒髮新。隨處身心宜照管。積功無愧古賢人。</text>
<title>夏夜</title>,<text>竹梧叢翠遶黃堂。五月風簷夜送涼。睡美不知纍郡印。詩淸半是憶江鄕。秋期準備歸舟翰。炎熾遲回扇枕香。莊蝶乍驚窓吐月。嗚嗚城角破晨光。</text>
<title>過淵嶽書堂</title>,<text>拄笏看淵嶽。揮鞭過此堂。絃歌久寂寞。棟宇亦荒涼。野綠移秧旣。村晴刈麥忙。會當逢歲熟。修學覩民康。</text>
<title>入龍興寺</title>,<text>勝絶龍興寺。金銀耀法堂。四山千澗響。五月八窓涼。幽興誰能已。歸期未要忙。飜慙老爲吏。名嶽似南康。</text>
<title>夏夜吟</title>,<text>上州靑陽謝。朱夏倏已深。獄訟暫衰息。胡乃塵事侵。日夕群吏退。庭樹唯鳴禽。遶池散余步。向風披余襟。神魂飜自醒。悵然思故林。祿養固所願。吏隱遂何心。賢有式微歌。聖有歸歟音。我雖畸愚人。焉得無越吟。吟罷夜參半。雨動叢篁森。</text>
<title>遣懷</title>,<text>惡動我成性。初非苦耽靜。觸事意易闌。臨書味方永。有親須薄祿。南來一官冷。學廢風逆船。心擾水渾井。今雖拙計泥。昔豈貞操秉。置之不復道。且喜塵務屛。種秫人陶令。采芝地商嶺。饞口聊爾耳。何暇等箕穎。扶衰親几杖。養痾疏觴詠。以茲行覺路。庶幾之妙境。</text>
<title>夜吟</title>,<text>夏夜群動息。簾閣稍已靜。默思親戚離。恨與川路永。伊余本單門。拙性耐酸冷。耕釣勖初心。骨肉保同井。敎子漢經傳。及孫周禮秉。非無干祿志。揣分甘幽屛。胡然繫一官。各限東南嶺。邵子中居洛。歐翁老思穎。倘獲二疏歸。不數五君詠。附書因示兒。當共占閒境。</text>
<title>池邊</title>,<text>眷茲東軒東。有池數畝餘。池邊梧桐樹。靑葉紛以舒。我始愛其陰。時來費躕躇。終焉心未忘。築土煩儓輿。臺成試一登。曠然塵慮疏。再登靜窅冥。屢登遊物初。匪惟桐陰繁。荷香襲人裾。時被風撓之。萬象涵空虛。我本蓬屋姿。分外安署居。又此不知足。無乃或侈歟。憩棠非可冀。詠枏何關渠。詩成續吾兒。戲語聊可書。</text>
<title>留宿瑞谷庵</title>,<text>隨緣投古寺。暫息遠來身。山靜秋聲早。天晴月色新。北歸猶作客。南望倍思親。更發晨鍾省。呼僧說夢頻。</text>
<title>曉發陽智鎭村</title>,<text>徒旅相呼戒俶裝。曙天殘月印回塘。如今又下忠州路。鳥嶺巉巉石棧長。</text>
<title>次沈仲美贈韻</title>,<text>春暉行嶺路。秋色到郊扉。符竹催人別。柴桑羨爾歸。風濤晩更急。航舸暮猶稀。今日相留意。天公亦不違。</text>
<title>過延豐倒用身字</title>,<text>路異延豐縣。愁登鳥道頻。非關趨吏事。急爲拜慈親。錦樹迎霜早。黃花浥露新。經過自秋色。役役愧吾身。</text>
<title>與諸客約往南長寺。以雨不果。</title>,<text>今雨敗人意。坐孤深院期。空尊添寂寞。殘菊與低垂。州吏來庭少。冬暉隱霧遲。住行閑亦等。吟嘯忽成詩。</text>
<title>疊前韻</title>,<text>誰敎驥子隔。久負鹿門期。氣覺傷時涌。頭從作吏垂。古城冬雨滿。鳥道雁書遲。此夜情懷惡。鷄呼枕上詩。</text>
<title>南長寺</title>,<text>強尋松逕入。共赴竹房期。壞衲禪心靜。淸霜柹子垂。停杯秋興減。進飯暮歸遲。民吏應嗔我。遊山喜賦詩。</text>
<title>又賦短律</title>,<text>未使秋山待。誰令野趣長。歲饑浮白怯。風逆臂蒼妨。橫吹和寒澗。歸鞍帶夕陽。何由解銅印。貪佛宿僧房。</text>
<title>與湖伯李錫爾。約會於俗離寺。三首</title>,<text>行行陟巘復尋溪。落葉乾聲在馬蹄。今夜月明逢故舊。水精峯下宿招提。逕埋秋葉問誰憑。拉取東林久別僧。笑指諸天雲盡處。夕陽猶在數峯層。千章山木上參天。落葉埋根坐當氈。風色蕭蕭寒日側。村墟遙隔幾重煙。</text>
<title>次韋蘇州韻</title>,<text>搖落江山歲暮天。白髭靑鏡感流年。驕陽極後多雲雨。旅夜長來少睡眠。詩豈杜陵閑覓紙。酒非彭澤本無錢。理人無績慙爲郡。策在歸田意已圓。</text>
<title>疊前韻</title>,<text>滿城風雪已寒天。此地分符抵一年。白屋頗聞無夜食。黃紬何意穩朝眠。兒童解事爭投栗。胥吏欺人急索錢。秪喜南來見情味。有時兄弟幸團圓。</text>
<title>又疊</title>,<text>自愧微誠未格天。雨乾終値大無年。瘡痍在眼朝忘食。枹鼓關心夜不眠。覓句秪堪搔白首。停杯非爲乏靑錢。含恩報主乖初志。歸釣滄江片夢圓。</text>
<title>又疊</title>,<text>荒城十月少晴天。愁緖如麻夜似年。衰鬢未知爲郡樂。寒燈自照枕書眠。戀君忠悃猶懸旆。處世虛名不直錢。鄕夢乍回詩忽就。靑蕪無際白沙圓。</text>
<title>絶句</title>,<text>官私百事儘無窮。朝暮膠膠擾擾中。猶把惺惺一兩字。時時欲問主人翁。</text>
<title>前月初八日。送官奴布善修候於杆城衙下。越一月而至。時夜將半。未及拆書。而問知闔衙平安。喜倒已不可言。與立之弟拜領答書。累度皆手書也。傾慰不啻拜面。書中縷縷。無非欲歸未歸千里相念之意。而勉子弟以不輟三冬文史。有以自慰膝下分離之情而已耳。敬玩再四。月魄將傾而鷄三呼矣。立之率占一絶。情見于辭。余亦不覺口呼。</title>,<text>寒月黃堂擧此杯。喜聞平信杆城來。何時學得疏家事。車兩東門寵餞開。</text>
<title>潛谷金領相 堉 挽</title>,<text>兩朝開濟挺人豪。豹霧龍雲一所操。鐵冶精金經幾鍊。歲寒靑柏看彌高。潞公位極箕疇饗。諸葛身殲蜀務勞。四尺未埋千古祕。朝宗江漢共滔滔。</text>
<title>金善鳴誦李監司錫爾次燕岐縣韻。漫賦一律。</title>,<text>小堂公退坐寒更。月色和煙滿一城。嗟我催租此時苦。憐渠墑埴遠來情。心知境靜微微見。事逐窓明故故生。不向蓬萊問衰白。願將鍾鼓樂昇平。</text>
<title>次道原韻寄贈立之</title>,<text>別來長枕復欹危。夜雨寒燈惱夢思。龍瀨九潭歸定處。扁舟俱是暮年期。</text>
<title>送立之由東海路入杆城</title>,<text>多君日履揀安危。活潑淵魚誦子思。贈別試唫朱呂作。流年莫負去矜期。</text>
<title>贈別</title>,<text>十年流落此江湄。舊事如今不可追。白首那堪爲吏日。淸尊況復送君時。臘前殘雪城根在。至後寒雲屋角垂。此去休耽壚上醉。秪須長下董生帷。謹次 銑歲暮逢君洛水湄。官樓淸夜喜相追。金尊酒盡詩成後。銀燭花燒月落時。堤柳近春先嫋嫋。窓梅迎臘故垂垂。那堪明日相分處。飛雪翻風撲翠帷。</text>
<title>次建中韻 二首</title>,<text>誰料嶺之外。共君升此堂。星文耀南極。春色動江鄕。落月梅梢影。浮蛆甕面香。持杯別有祝。體內幸無傷。夕照看西邁。慈顏侍北堂。此間逢令弟。眞箇會吾鄕。泠蕊春光漏。新醅臘味香。未因過阮宅。東望旅情傷。原韻 建中商山建丑月。壽席奉高堂。此夕知何夕。他鄕似故鄕。喜生萱草色。榮動臘梅香。孤露如吾者。持杯意自傷。</text>
<title>送兒往淸風</title>,<text>卽送熊兒去。先從鳥道歸。飢須飯當肉。寒取紙添衣。行計休相促。離言莫少違。吾寧久居此。征蓋趁春飛。</text>
<title>次建中和寄韻 二首</title>,<text>一官初爲養。何事苦思歸。化俗慙空圄。迎賓慣倒衣。前塗迷出處。晩計孰從違。仰羨安巢鳥。林間自在飛。憶昔閒居日。相望江海情。君能飽幽趣。我豈慕浮榮。夢罷雲俱在。詩來月共明。伊今繫官地。離思倩書評。</text>
<title>除夕</title>,<text>大化茫茫內。誰將舊歲歸。疏燈照無睡。永夜攬寒衣。迹似隨緣應。情非與衆違。從茲低鷃翼。不復慕鵬飛。</text>
<title>次鑌兒靑松沿途之作韻 五首○己亥</title>,<text>蔥蔥佳氣想靑臺。是歲春從子夜廻。苦惱已兼商雪盡。歸途渾似洛氷開。盤行幾處高門菜。書寄明朝古驛梅。拜手祝堯仍壽母。仙方長制暮齡頹。天府金城控此州。勢如滕閣瞰長洲。高山邈邈千重邃。淸洛滔滔萬古流。蓍卦擲來新歲慶。梅花飄送去年愁。明朝與爾歸秦地。日典春衣處處遊。新陽纔動望鄕臺。春雁靑天幾字廻。衛國久慙蘧伯玉。聖門今愧深雕開。可觀生意千條柳。猶有殘香一樹梅。倚柱微唫詩未就。任敎城月漸西頹。大野層城表一州。平林獨鳥下江洲。病思田里抽身去。政愧惸嫠接踵流。梅影自橫開卷處。角聲偏起閉門愁。白頭何事拘形役。跨馬時時強出遊。苦憶龍山江上臺。淸溪一道抱村廻。漁樵日落家家入。屛障天成面面開。醉岸烏紗時採菊。閑披鶴氅更尋梅。別來回首生春色。寸祿縻人百事頹。</text>
<title>次牧隱集中韻 二首</title>,<text>今春新月又團團。漸老流光欲駐難。夢罷鄕心猶是客。詩成野趣忽無官。五陵花柳催遊轡。七里煙波待釣竿。將母戀君迷所向。此懷惟仗酒杯寬。商芝曄曄桂團團。底事愁唫蜀道難。韋子病多思故里。杜陵頭白在微官。歸鴉落日飜千點。舊竹春風長幾竿。酌彼金罍須快意。世間唯有醉鄕寬。</text>
<title>絶句</title>,<text>春雨彌旬漲石池。浴鳧隨意亂淸漪。縱然領得鳶魚趣。不及天雲自在時。</text>
<title>晴</title>,<text>一旬苦霧雨。今日喜靑天。花意寒猶澁。風威晩欲顚。城喧迎使蓋。堤壞訟春田。反憶愁簷霤。偸閑檢簡編。</text>
<title>偶次兒輩韻 二首</title>,<text>四山如畫護州城。虛閣鉤簾納晩晴。蓓蕾幽花當檻映。芊綿芳草繞池生。對人思睡妨公事。觀物哦詩減吏情。倏憶乘舟穿月峽。漢江春浪漲沙平。使君華屋間層城。過了春陰賦快晴。心到黃虞眞有味。眼看林總各含生。風光自轉空違賞。塵事粗酬似不情。倚杖微吟新月下。暮霞沈綺一池平。</text>
<title>疊前韻</title>,<text>散粟施飢朝出城。城西歸路晩山晴。農夫已作人家閉。蠶月欲來桑葉生。見雁自吟春草句。聞鳩忽起故園情。竹林高會知何日。尙愧當年阮始平。</text>
<title>觀水樓</title>,<text>兩岸春波浸葦叢。津樓一眺思無窮。柳絲如織花如錦。誰解題詩滿洛東。</text>
<title>層軒</title>,<text>層軒間百雉。獨立數群鴉。寒較遲春燕。風纔定暮花。歲徂驚滯客。公退怳歸家。憶處頻來夢。長湍石壁涯。</text>
<title>絶句</title>,<text>殘春中酒自昏昏。睡罷黃紬臥小軒。鶯燕不來花絮亂。滿城風雪掩朱門。</text>
<title>次兒輩韻</title>,<text>惜春日日無何飮。饒睡昏昏強起遲。驥子歸家嗟此別。獠奴傳札慰相思。天開鳥道標南紀。雪與鶯花共一時。尙賴韶華逢閏歲。價高衡紙幾題詩。</text>
<title>絶句 三首</title>,<text>殘花細草蝶雙飛。燕子歸時客未歸。想得病來鄕思切。竹溪添雨水初肥。樽前睡罷倚官樓。寂寂殘春黯黯愁。滿樹梨花如白雪。看時憶上剡溪舟。梨花風雨滿中庭。別恨春愁半醉醒。君去西遊腸斷處。至今猶有練光亭。</text>
<title>吾兒</title>,<text>吾兒離別歸秦後。兩地音書過嶺遲。出處向來容再誤。行藏何可費三思。雨沾梅子低垂日。風動梨花亂落時。猶喜客從東郡至。把杯高詠謝家詩。</text>
<title>申家江亭</title>,<text>昔遊紅葉裏。重到綠陰時。歲月幾何變。江山如許奇。鳥慙爲吏久。花惜賞春遲。最喜平臺上。今宵步月宜。</text>
<title>建中又寄天字次韻 二首</title>,<text>淸洛箕山別有天。主人堂搆幾多年。來當閏歲三春暮。與共良宵一榻眠。佳月出雲涵水鏡。落花如雪點苔錢。翻嗟鳧舃佳期誤。空見投詩字字圓。跋馬邀君到暮天。忽聞漳臥似前年。郵筒秪解傳詩至。江閣終虛共被眠。須把光陰磨鐵硯。莫將休咎擲金錢。遙知鳧峽今宵月。應照相思片夢圓。原韻 建中政逢江國艶陽天。想得團圞似去年。公館笙歌三日樂。湖亭煙月幾宵眠。官廚送酒何妨醉。野老供魚不用錢。欲訴此間無限恨。病中詩句亦難圓。</text>
<title>龍湫</title>,<text>多問龍湫意。人情爾或知。潘輿去無恙。白社到如期。未老閑堪喜。雖貧退亦宜。如聞神對臆。欲起故遲遲。又龍湫西去古城荒。萬樹交陰石棧長。信馬川聲山色裏。日輪如火夏天涼。</text>
<title>扁舟</title>,<text>長路愁炎赫扁舟。載病軀岸移欹枕。畔山涌臥床隅吟。苦詩堪廢傷多酒。可無喜聞前夜雨。及救麥乾枯。</text>
<title>謝萊伯 李公萬雄 追送胡椒荔枝於驪江</title>,<text>忽喜萊州信。能追水驛程。胡椒兼荔子。嘉貺荷深情。及老君如此。銜恩我豈輕。相酬唯五味。待取到東營。</text>
<title>聞蛙</title>,<text>平湖一望接西天。輟棹前村破暝煙。繞屋水田新過雨。怒蛙無數聒愁眠。</text>
<title>又懷建中</title>,<text>人家隱見岸西東。繫纜多於綠樹叢。藍島雙流疏太古。水鍾孤寺近蒼穹。百年鼎鼎今將半。萬事紛紛儘不窮。兄弟分離情更切。異鄕杯酒問誰同。</text>
<title>過楮子島</title>,<text>平湖風暖燕低飛。橫篴舟從楮島歸。帆逗酒樓靑幔近。米翔漁市紫鱗肥。恩山未答猶耽祿。佳境頻逢欲拂衣。預卜如今灘上會。所親驚我鬢毛稀。</text>
<title>漫次銑兒述懷韻以示。三首。○己亥在東營時</title>,<text>足目俱未到。何由得其門。求之亶有要。靜察而動存。舜禹之授受。一十有六言。不爾徒讀書。終於口瀾翻。逖思顏曾徒。遊於聖人門。父子讀論語。相看道斯存。老不知可用。款余悔前言。年少宜勉旃。日月劇車翻。寂寥如僧舍。強以稱營門。治事略其細。從他有司存。燒燭坐淸夜。時時欲忘言。開窓視殘月。霜葉落翻翻。</text>
<title>絶句</title>,<text>如僧舍裏似僧身。官燭官僮兩可親。敬聽聖師親切語。卅年無復舊精神。</text>
<title>江村奉送板輿。歸驪寓還營。</title>,<text>每愁臨水送人行。況乃他鄕母子情。牙纛引歸山郭路。今宵夢着在江城。</text>
<title>典藩</title>,<text>昔從灞陵獵。俄復雁門踦。理郡慙無效。典藩又何爲。徒切遊方念。豈圖便身私。聖朝體仁恕。欲陳危苦辭。歲窮煎百慮。日夜添霜髭。幾時歸吾廬。稱觴壽母慈。</text>
<title>銑也次杜律韻。仍次以示。二首。○自此至大堤幷次杜韻</title>,<text>鼎水遺弓不盡悲。白頭收淚望京師。夔龍濟濟扶顚日。鳧雁區區乞退時。衰朽已無供世力。遠遊誰慰倚閭思。蘭陵止足柴桑是。肯就成都卜決疑。如許流年莫自悲。己心當與作嚴師。古人所貴三餘學。今汝能忘十二時。始下工夫修以敬。終條明睿發於思。不須見卯先求夜。儒釋前頭豈有疑。</text>
<title>得句</title>,<text>雪峯千朵護營門。數派寒流曲抱村。關外轉蓬常道路。病中行藥自朝昏。秪今社稷堪流涕。從古書生易斷魂。頭白燈明驚得句。此懷聊與小坡論。</text>
<title>封疏</title>,<text>富貴如何今鼎來。思鄕猶是子山哀。流光不貸籠中鳥。歸夢頻登江上臺。責子強題元亮句。憂民忍把孟陽杯。白頭封奏寸心赤。樗櫟終慙樑棟材。</text>
<title>歲暮</title>,<text>雪晴天色明綃幕。歲暮風威獵畫旗。直爲年饑效馮婦。那將日飮比袁絲。燈檠鼠上看書夜。隣店鷄呼覓句時。忽把桃符題吉語。到家宜速入城遲。</text>
<title>老矣</title>,<text>嗟吾老矣苦低垂。豪氣當年塞兩儀。尙友不知千載遠。中心肯爲萬鍾移。流光衮衮終無賴。晩計悠悠秪自知。便擬携家江漢去。釣船隨意泛淸池。</text>
<title>披書</title>,<text>披書剔蠹舊蹊尋。慙愧前脩惜寸陰。稍喜日光何處漏。每愁雲氣此中深。性天自是難言道。參倚從來只在心。不識家藏珍寶有。強從渣礦拾零金。</text>
<title>百感</title>,<text>雪晴千嶂映樓寒。古樹鴉啼夕照殘。百感紛紛詩上集。二毛颯颯鏡中看。當年王式來何事。今日陶潛去亦難。想得倚閭傷歲暮。寸心那復片時安。</text>
<title>夢罷</title>,<text>夢罷窓間夜氣淸。一時防意愧如城。庭梧月照昭昭體。野草風吹旋旋生。厭見官書來雁鶩。強將詩句答陰晴。秪今誰辦眞棲隱。不用區區世上名。</text>
<title>送銑往淸風</title>,<text>別汝無遠近。我思殊不禁。端居念汝去。峽雲深復深。贈之以六有。茲言當砭鍼。加餐且寒襲。以安父母心。</text>
<title>庚子元日</title>,<text>聖主行天第一春。白頭瞻望憲章新。喜聞無疾趨長樂。更祝多男啓後人。雨足郊原登黍稷。日舒亭障靜煙塵。倘推孝治沾餘澤。隨分閑居戴老親。</text>
<title>逢春</title>,<text>臘破天時已早春。江郊一出一回新。亂山殘雪猶愁客。高鳥游魚摠愧人。千里鄕關供悵望。十年鞍馬傍風塵。何當脫得官身去。壽酒升堂會六親。</text>
<title>逢僧</title>,<text>半夜灘聲拍枕寒。初弦月色映樓殘。病身無力頹仍睡。詩卷緣愁掩不看。未有一毫酬寵眷。誰將隻手濟艱難。逢僧暫話山中事。却羨禪心是處安。</text>
<title>大關嶺</title>,<text>地形東盡最高寒。感惻橫溪十室殘。轉向大關如蟻上。直將滄海作杯看。生來漫見巫山畫。此去方知蜀道難。欲罪坤靈鏟千嶂。兼令一日萬波安。</text>
<title>江陵</title>,<text>鶴背天風擧腋寒。驂騑初歇暝鍾殘。四圍粉堞簷前倚。千疊銀山檻外看。戀母何心搜句急。傷時有淚引杯難。披衣步月瞻宸極。默禱方春聖體安。</text>
<title>大堤</title>,<text>扶桑天豁海濤寒。岸上仙蹤玉竈殘。佳境幾回忙裏過。此行堪向畫中看。春光滿目思家切。民事關心得句難。踏破鳴沙來峴首。大堤新月一輪安。</text>
<title>東來</title>,<text>東來苦厭幾重山。度水穿雲萬木間。遠愧猶龍周柱史。靑牛早已出函關。</text>
<title>江村</title>,<text>沙白江淸地轉幽。也堪營我一菟裘。藉令彭澤終歸去。爭奈希文退亦憂。</text>
<title>寧越。二首。</title>,<text>越山雲接魯陵平。錦水無情也有情。過者千秋猶涕淚。居人何忍聽鵑聲。傷心欲問當年事。遺老如今無子孫。杜宇年年啼不歇。愁雲長鎖古祠門。</text>
<title>次都事 朴世堅 韻送別</title>,<text>未見人送我。頻頻我送人。自嗟心匪石。那免鬢如銀。松柏因山痛。櫻桃薦廟新。君今又西去。目極更傷神。</text>
<title>哭沈司諫叔。三首。</title>,<text>靑松奕葉映珪璋。翠柏盤根飽雪霜。中歲臺威迎獬豸。暮年身計寄滄浪。秪今鵰鶚秋天失。依舊汀洲杜若香。最是九原詩禮對。忍傳孫子叫閽章。憶曾扶老就閑居。瀼岸東西接舊閭。別浦春潮移桂棹。小堂晴日會藤輿。百過每勸賖來酒。二膳猶分煮後魚。從此壽筵誰慰意。魏舒雙淚倍沾裾。高才誰敵瘦東陽。綺語分明出繡腸。到老苦心猶嗜杜。有時雄辯只論唐。餘光照夜星河動。爽氣橫秋草木涼。最是卷中葵悃在。不隨黃土就埋藏。</text>
<title>絶句</title>,<text>驚見前階點點螢。微聞杏子落空庭。雨昏簾閣人愁坐。詩鬢今宵減舊靑。</text>
<title>尋耘谷七峯書院。次院中詩帖韻。</title>,<text>耘谷眞男子。麗朝大布衣。籬存栗里菊。山採首陽薇。尙想踰垣遁。難追鼓瑟希。雨中尋古廟。辛苦擁蓑歸。</text>
<title>七月初四日。發原營途中之作。五首。</title>,<text>世故復驅我。東西隨所之。有官名諫議。無力濟艱危。鳥熱依林靜。雲閑度水遲。人情惜離別。歸蓋住多時。右留別尋問澤堂墓。小胥猶指之。人今迷出處。誰復管安危。樹密天容窄。峯高暮色遲。情乖隻鷄酹。懷印趁瓜時。右鵝谷世篤兩家好。古風今有之。交承添契分。平昔庇孤危。束帶趨朝懶。褰帷按事遲。此間分路地。應記早秋時。新伯卽李後山子高○右交印寧考攀髥痛。孤臣實倍之。能沾再生澤。幸保一身危。原隰催行遽。山陵赴哭遲。卽歸窺此路。揮淚憶當時。右過寧陵臣子歸寧願。朝廷幸許之。九重城闕迥。倍百道途危。漠漠愁將暮。驅驅戒勿遲。村鷄報晨省。喜及上堂時。右歸驪寓</text>
<title>和李白紫極宮感秋詩。二首。</title>,<text>繫馬步蘭皐。斜陽倚秋竹。月印寒潭水。水月可倂掬。我豈杜陵人。受性亦幽獨。獨往平生願。半百無歸宿。朅來驪江渺。庶獲幽居卜。茅茨費屢謀。欲去戒迷復。世路劇褒斜。高車帶傾覆。歸去來龍山。山家酒應熟。我欲善成性。不貴垂汗竹。譬之人身上。足行而手掬。所恨生稟陋。暴棄惟我獨。希顏過自貳。慕偃諾多宿。旣仕學未優。詹尹何須卜。白首縱紛如。猶堪不遠復。人情喜同異。世態多翻覆。行當早休官。要討仁字熟。</text>
<title>立之新營數椽屋於小井洞。適會叔父登第之日。喜而有作。</title>,<text>新營茅棟大江邊。叔父高門突眼前。共賀登龍當此日。佇看容駟在他年。事光家乘方堪記。詩代兒郞未要傳。杖屨倘陪諸阮會。畫圖應繼二疏賢。</text>
<title>陪叔父榮掃先山</title>,<text>唱名天闕五雲邊。回轡巫峯十二前。已覺排冬饒喜氣。爭驚待詔撥衰年。榮光易作孤生感。盛事應憑萬口傳。歸掃松阡仍禱久。于門繼出子孫賢。</text>
<title>拜別叔父行次於桃源川上</title>,<text>相携送別故溪邊。五百長途尙在前。自詑公孫隨計歲。欣逢漢武建元年。江干會合丁寧憶。關外音書次第傳。不待獻圖言已悟。竹林終忝仲容賢。</text>
<title>疊前韻示兒</title>,<text>無官有子臥江邊。立竹森然擁後前。慈母弄孫添幾箇。舊家鍾慶說今年。耕分衍沃謀生理。業繼詩書保世傳。向上一關終付囑。果誰希聖復希賢。</text>
<title>送尹魯直 舜擧 戚丈赴寧越。三首。</title>,<text>東越行春記舊時。杜鵑聲苦有餘悲。送君爲吏添離恨。兩地應同月一規。分符按節不同時。逢處仍成送處悲。料得臨池題澗外。公私無擾是淸規。用舍歸譏奈此時。先生有道了欣悲。臨民且試牛刀割。造士宜求鹿院規。寧越。本關東一小郡也。蓋聞其郡有魯山君墓云。又聞楸灘吳相按道日。巡至郡。郡幾里許有錦江亭。亭壁留題一絶。云寂寞千山積雪時。冷雲殘照更凄悲。居人共說春江好。只怕春來有子規。此雖短詠。而頗叶情境。諷之便覺有感古之懷。余亦忝按茲道。今年夏間。巡過所謂魯陵而謁焉。時値國憂。未暇登覽山水樓亭。歸來如涉夢境。每思自原城行近郡十里所。澄江白沙。繚以蒼壁。小航受人數四而渡焉。意輒欣然忘疲。過此以往。亦殊忽忽無意緖。蓋難言之也。今我丈作郡而東也。勤索別語。顧弛廢已久。無以塞厚望。聊和吳相絶句。演成三疊。亦以追記舊遊餘慨云爾。</text>
<title>志媿</title>,<text>我年在志學。妄意學爲文。詩律親老杜。筆陣慕右軍。操術匪極摯。改轍究典墳。弱冠遽已逾。強力殊易分。偸生戎馬際。寄迹湖海濆。捧檄趨米鹽。彯纓契風雲。墻高未能窺。道妙無由聞。心肚媿黑暗。鬒髮嗟白紛。兀然空皮骨。歸歟舊鄕枌。始滿倏又屆。頻復更何云。書用警汝曹。抑戒乃衛君。</text>
<title>歲除</title>,<text>歲除百憂集。所憂其謂何。覺衰諒如昨。把翫豈害多。彭聃壽有聞。堯舜道匪他。踐形職斯貴。徇欲理則那。分靡君親盡。謬始毫釐差。移忠未云諧。仁民隨以頗。莫救黔首疾。徒傷黃髮皤。類徘哂相如。養氣慙鄒軻。壽陵坐匍匐。窮廬費婆娑。永懷不成寐。短詠聊當歌。要令收桑楡。勿枉一生過。</text>
<title>與金子公，黃道原守歲。次高適韻。二首。</title>,<text>櫪馬林鴉不得眠。滿堂童稚亦欣然。持杯壽母丁寧祝。每覺來年勝去年。醉後三豪相對眠。雪花霜鬢共飄然。明朝祝聖無他語。只是千年更萬年。</text>
<title>出郊 辛丑</title>,<text>跨馬出遠郊。偶爾作茲遊。微微舊雪消。藹藹新陽浮。生意驗觀物。農功待來麰。信然閑者主。哿矣愚者休。乾坤莽蕩蕩。身世長悠悠。孤雲出靑谿。獨鳥下廣州。忽覺無拘絆。因之忘去留。孤懷誰共語。獨吟無與酬。何當春天過。快意漾漁舟。</text>
<title>遣懷</title>,<text>厲風晩方濟。新月夕已生。雪盡嶽面出。氷積灘波平。閑陟西小丘。散步到深更。得句喜語妙。無官覺身輕。回首戀終南。撫迹阻禁城。維時屬艱虞。所仰只聖明。觀星每夜心。憂世空復情。顧緣賤所貴。甘以辱爲榮。麋鹿寧違性。鷗鷺不寒盟。君親庶無疾。願見風塵淸。</text>
<title>次黃道原韻寄示。二首。</title>,<text>窮愁著春秋。寂寞草太玄。古人骨已朽。千載有遺篇。後余與之子。俱非少壯年。濠上見招呼。葦間相夤緣。隨處枕書簏。有時棹觥船。棋不鬪白黑。劍亦屛嬋姸。提心若皦日。忘學憂皓天。偪側巷南北。阻輒抱幽悁。況蒙人日作。字字重瑤鐫。要共管物華。時棟付群賢。寒棲何所友。泓穎與陳玄。賴有隣居子。贈以瓊琚篇。情親自童稚。四十有餘年。榮進已灰心。貧交猶作緣。高才發硎刀。舊學逆風船。過從煩杖屨。風日喜淸姸。殘雪消嶽麓。薄霧捲江天。談論聽娓娓。情懷破悁悁。意不在唱酬。亦非要鑱鐫。敎示及兒曹。鄕里不乏賢。</text>
<title>沈大丘 長世 挽</title>,<text>頎然七尺傍風塵。貴戚門中隱吏身。氷蘗自將遺俗陋。談諧相間見天眞。暮年鶴怨空丘壑。幾處龜趺泣吏民。浮世漸悲先友盡。不堪漬酒更無因。</text>
<title>洪監司 葳 挽</title>,<text>銀川家世日凄涼。宅相風流類渭陽。傳鉢湖堂騰麗藻。建牙南國頌甘棠。可憐嚴武終無命。何忍慈親痛未亡。病隔漬綿唯涕淚。洛濱延拜永難忘。</text>
<title>示子公</title>,<text>雪水溶溶漲此溪。閑行得句政堪題。寒天落日依山盡。側島殘雲去樹低。未忘時危頭自皓。忽逢春至意都迷。耳聞征雁雙雙北。應過吾鄕石瀨西。</text>
<title>疊前韻示子公</title>,<text>希天希聖仰濂溪。書解曾參谷老題。精一未傳心已殆。利名難透事皆低。光陰鼎鼎何由挽。岐路茫茫到處迷。楊柳微風吹獨立。月輪猶在小橋西。</text>
<title>過玄石李奉事寓居</title>,<text>春停野騎一尊同。歐叔情親自醉翁。檻外澄江初受雨。門前弱柳已搖風。每憐照鏡甘衰白。共怯鳴珂踏軟紅。爭奈送君南入谷。隔峯煙靄政濛濛。</text>
<title>過牛溪。示立之及兒子。二首。</title>,<text>石壁東津晩入舟。緣谿南盡白雲求。罷人在野村村靜。昃逕通林處處幽。洞裏久聞留白鹿。樹間疑見臥靑牛。名高宅入先賢傳。萬古江河衮衮流。古渡閑登一葉舟。春山作伴好相求。江鷗欲戲沙初暖。野鹿宜眠草更幽。行客秪今皆下馬。道人當日繼騎牛。依然又出桃源路。早晩尋花逐水流。</text>
<title>途中絶句。三首。</title>,<text>春風輕颭酒旗斜。冷節初開木筆花。灘浪想添前夜雨。群鷗來處卽儂家。草芽靑出柳條斜。寒食今年不見花。同姓古來相厚意。暫迂歸轡過貧家。緣江一路寺前斜。過雨郊原欲放花。耕破燒痕收菜甲。也知春色在田家。</text>
<title>次立之韻</title>,<text>江湖春日意無窮。一馬行行且二僮。取樂猶關自家事。偸閑誰謂少年同。鷗輕白浪潮初上。雲淡靑天日正中。花信如期更堪喜。蓬蓬二十四番風。</text>
<title>漫吟</title>,<text>移家舊陌近南山。地僻柴門白日關。冉冉新花當戶外。飛飛乳燕舞簾間。解嘲楊子還多事。答戲班生亦未閑。萬物靜觀尋樂處。希天希聖自希顏。</text>
<title>李甥漢卿携酒來會。感舊走筆。</title>,<text>偶逢杯酒卽淸和。携爾升堂喜氣多。醉裏忽思提抱日。何由吾鬢不皤皤。</text>
<title>悶旱</title>,<text>我今棲隱愧龐公。却掃猶甘似敬通。可笑悠悠難濟事。焉能咄咄只書空。是時湯禱勞明主。何日商霖霈大東。驥子不知憂國意。群遊快學馬嘶風。</text>
<title>陪從祔太廟擧動。謹綴七言近體。以伸頌禱之意。</title>,<text>金殿平明綵扇開。九衢新雨洗輕埃。戎行鐵騎摐摐至。輦路香煙細細來。夏啓謳歌騰士女。堯天日月映尊罍。試從墻仞窺宮閟。復識煌煌業大哉。</text>
<title>移寓南岳下白相第 壬寅</title>,<text>宅近終南第一峯。借人佳境着衰慵。陰崖黑認翻盆雨。絶壁靑看偃蓋松。時有客來愁應接。輒於朝退喜從容。城塵不隔江湖夢。一枕驚回又曉鍾。</text>
<title>送淸風太守</title>,<text>一年風露中秋月。四郡溪山寒碧樓。岳老此詩誰解道。巴陵物色好分留。君今跨鶴楊州上。我亦乘舟赤壁遊。勝賞如今難可再。相望空白九分頭。</text>
<title>示兒輩</title>,<text>世間眞箇幾男兒。仰副君憂急濟時。價重雙金慙自比。廈傾一木恐難支。年年樂意當杯驗。日日衰容照鏡知。歸思忽驚前夜夢。近床蟲語報秋期。</text>
<title>陪從健元陵行幸</title>,<text>鑾輿親幸健元陵。文武千官戒夙興。殘月已低雙闕角。明星漸上五雲層。高秋霜露宸情感。遍野靑黃穡事登。何幸小臣參宿衛。欣瞻日表頌神繩。</text>
<title>絶句</title>,<text>宮樹霜風颯早寒。臥聽傳漏在雲端。倒衣驚起迎標信。中使開門夜擲奸。</text>
<title>江路漫吟</title>,<text>水落蒼灘已暮秋。迷茫沙岸繞江樓。布帆風引閑猶疾。錦樹煙和遠更浮。出郭暫時聊自適。鳴珂十載未能休。籠禽本自多奇彩。羅網何須到白鷗。</text>
<title>李令 哲英 挽</title>,<text>相國平居福履全。翻驚冢嗣隔重泉。三爲縣宰民皆頌。五品官銜衆所憐。喜見生兒魁一榜。悔敎迎婦在今年。我公達理猶堪慰。何忍慈闈泣涕漣。</text>
<title>柳大司憲 慶昌 挽</title>,<text>氷玉豈貞白。枯禪亦一偏。如公難可及。取譬不徒然。獬豸辭朝日。松楸入地年。先人同榜內。倍覺涕漣漣。</text>
<title>宗室平雲君 俅 挽</title>,<text>堂堂麟趾挺奇姿。位極金犀益自卑。風雪從容朝退後。煙花爛熳醉眠時。三年泣血因山痛。一夕招魂逝水悲。惆悵信陵墳上土。不堪春色草離離。</text>
<title>平山從祖母挽</title>,<text>先祖親兄弟。餘存有婦人。六男添各子。九袠少今春。閫範稀諸戚。慈儀式四隣。終諧同穴願。雙劍會延津。</text>
<title>沈承旨 光洙 挽</title>,<text>最得人多吾榜中。外家兼喜挹高風。少陽抗疏圍城重。和靖藏名 一作辭榮 擧子空。畫省香爐依隱客。靑門瓜地帶經翁。驚聞微疾虧遐算。慟哭非私一爲公。</text>
<title>李典翰 壽仁 挽。二首。</title>,<text>靑蓮家世擅儒珍。一段淸氷出壑新。繫望蒼生終不起。足敎元祐有完人。湖南淸絶本仙鄕。梅竹成陰擁畫堂。莫嘆螟蛉傳素業。繫名朱雀與天長。</text>
<title>詠蟬</title>,<text>寂寞一寒蟬。能堪木處顚。氣淸猶飮露。骨蛻似登仙。賦自歐公出。詩從賈子傳。聽聲知最好。朱後豈無賢。</text>
<title>休告出江三絶 癸卯</title>,<text>江浦春氷得雨開。溶溶雪水打山回。浴鳧飛鷺明吾眼。羨爾無心自去來。草堂雙牖面江開。遙見漁樵日暮回。休暇閱旬疑脫網。小胥何事抱書來。故溪舟楫久生衣。筋力空嗟與世違。今我忽如歸履道。愁城頓解片時圍。</text>
<title>江路</title>,<text>江客荷衣染俗塵。江郊一出一回新。孤雲獨鳥歸何處。去馬來牛辨兩津。萬事從違心似鐵。百年榮辱鬢如銀。海山兜率皆非願。天許閑人是後身。</text>
<title>途中 二月公爲儐使西出時所著。自此詩至統軍亭。卽此時作。</title>,<text>十載勞生踏軟紅。此行何事又悤悤。路傍多少耕田者。應笑知津一禿翁。</text>
<title>絶句</title>,<text>此路經行半此生。坡州又見主人迎。回頭欲話當年事。匹馬全勝四牡行。</text>
<title>玉溜泉。二首。</title>,<text>驛路春光與賞違。蔥山巖壑自芳菲。傷心玉溜飛泉響。曾助天仙彩筆揮。處處開花自滿枝。盧鳩得意語參差。傍人莫怪無佳句。儐使風流異昔時。</text>
<title>浿江。二首。</title>,<text>浿江煙柳不勝春。童丱重來白髮新。四十年間如反掌。凄涼陳迹問何人。浿江煙柳不勝春。開府華軒結搆新。一宿春天寒尙峭。翠帷紅燭亦愁人。</text>
<title>戲吟</title>,<text>春夜緣愁睡未成。旅窓花月爲誰明。衰年自斷陽臺夢。欲試剛腸似有情。</text>
<title>定州</title>,<text>塞雨涔涔下二更。曉看花濕定州城。恨無力挽天河士。叱咤雷威永洗兵。</text>
<title>龍鐵途中</title>,<text>天低平野路漫漫。目斷歸鴻碣石間。此去龍灣增老氣。統軍亭上瞰胡山。</text>
<title>龍灣</title>,<text>吹面胡天不斷風。防身一劍倚崆峒。可憐鴨綠長江水。開闢滔滔萬折東。</text>
<title>統軍亭</title>,<text>天邊此亭古。形勝控雄關。襟帶 一作西北 三條水。華夷萬點山。小儒肝自激。壯士鬢空斑。武德開元際。嗚呼難再攀。</text>
<title>次沈金堤仲美寄贈韻</title>,<text>分竹紉蘭等索居。兩鄕相憶一年餘。啼鵑攪 一作惱 夢無安枕。回雁將書有濕裾。淰淰嶺雲連睥睨。斜斜楚雨響階除。馮唐持節知非遠。莫自抄方學陸輿。</text>
<title>遞職出江</title>,<text>地偏心遠日舒遲。暫脫朝衣出郭時。欲把灘名移八節。醉吟先和樂天詩。</text>
<title>端午灘居有懷仲美</title>,<text>草閣淸涼五月宜。幽人寄傲倚窓時。落船湖日紅初斂。含雨峯雲黑漸垂。解道靑蓮眼前景。難尋摩詰畫中詩。離騷詠罷沾蒲酒。欲採汀蘭贈所思。</text>
<title>沈鍾城寄書與巨口二</title>,<text>忽得雙魚信。遙從六鎭回。悲笳出塞曲。落日望鄕臺。病起猶求藥。詩成欲送梅。平生馬新息。莫學子山哀。</text>
<title>五月</title>,<text>未死孤臣在。頻傷五月來。聖神瞻繼作。謨烈頌重恢。當宁羹墻慕。因山松柏哀。感恩空有淚。頭白寸心灰。</text>
<title>徐監司 元履 挽</title>,<text>寧考甘盤擅席珍。腰金頭白慕關閩。槐堂舊業期他日。桂籍名流摠後塵。入峽投簪營別墅。出關持節返靈輴。榜中弱弟今衰甚。掛劍新阡恨未因。</text>
<title>除開城留守過掃先山</title>,<text>過家上塚漢時榮。宋有韓公晝錦行。我本衰疲宜棄物。猥膺居守近先塋。水丘歷歷徒懷曩。霜露凄凄更愴情。早晩粗酬國恩了。白頭歸養送餘生。</text>
<title>追寄出餞洪禮判大而，金兵判一正 佐明。○二首。</title>,<text>落日西郊荷遠將。病身無計避離觴。茲行爲送潘輿喜。爭耐回瞻玉宇涼。八座聯翩寵餞開。分司征蓋暫徘徊。煩公努力分時棟。容我徂年管月臺。</text>
<title>開城府</title>,<text>抱疾開城守。乘閑閉戶宜。園林秋霽後。庭宇月明時。擲果看兒戲。稱觴慰母慈。爲官家五挈。聚族盛於斯。</text>
<title>善竹橋 卽圃隱先生立碑處</title>,<text>國破忠臣死。千秋善竹橋。傷心嗚咽水。水寒風蕭蕭。大哉乾坤內。綱常此建標。慨余吟楚些。弔古聊逍遙。</text>
<title>花潭廟</title>,<text>大姓南州士。遺篇邵子吟。隴雲非贈物。潭月是傳心。廟帶煙霞色。碑藏薜荔陰。摳衣祗謁地。頭白愧牛襟。</text>
<title>次涬溟尹判書寄別韻</title>,<text>吾老無由擬斲輪。敢將詩律鬪淸新。當時王翦辭秦將。今日廉頗憶趙人。杯酒未謀千日醉。煙花虛負五陵春。燒香趺坐無餘事。只喜門庭 缺 雜賓。</text>
<title>奉板輿出南樓</title>,<text>晴日潘輿穩。陪登庾亮樓。仍尋黃葉徑。故作紫霞遊。故國秋將盡。前朝水自流。欲歸山路險。昏黑恐添愁。</text>
<title>又疊輪字韻</title>,<text>舊都從古簇蹄輪。百戰千燒事事新。潭老樑摧無隱者。山翁奎隕乏詞人。洞中泉石霞空晩。臺上煙花月幾春。唯見疲甿斂錢粟。皺眉迎送去來賓。</text>
<title>詠懷古迹</title>,<text>松嶽何年霸業終。半千文物草連空。霞沈小洞迷幽逕。月照荒臺認故宮。章甫挾書餘夏課。孔方通貨有華風。竹橋南畔碑猶在。蕘豎相傳鄭侍中。</text>
<title>待子公</title>,<text>山園雪月好誰看。坐聽松風分外寒。之子有期應不負。計程今夜宿天安。次韻 子公尊前顏面共相看。忘却中宵朔氣寒。欹枕官齋成小睡。依依歸夢到長安。</text>
<title>次子公韻</title>,<text>碧嵩千載興亡地。唯見孤雲自在閑。風物幾回悲過客。樓臺太半對層巒。寒郊老木長亭畔。明月疏鍾古堞間。與子相逢當歲暮。不堪雙鬢倍詩斑。原韻 子公西遊客子幾時還。汩汩人寰不暫閑。淸響尙留啼恨水。翠鬟猶在聳重巒。廢城喬木朝煙外。荒店疏林夕照間。惆悵繁華今已過。只看螭陛古苔斑。</text>
<title>次子公韻</title>,<text>一別音書隔。相思老病催。幾經新月破。復見故人來。葭管浮灰動。梅梢暖氣廻。此堂侔醉白。且莫訴含杯。</text>
<title>次沈鍾城文伯寄權少尹子和韻</title>,<text>逢君燒燭話寒窓。恥穀猶居有道邦。共憶故人乘北障。略同遷客下南瀧。無花胡地通先嶺。衰草麗墟接後江。險韻押時搔白首。兩鄕殘月曉鍾撞。</text>
<title>次子公韻</title>,<text>有酒恒同醉。無詩不共吟。老來傷旅鬢。夜坐憶家林。晴雪峯巒積。寒雲睥睨侵。流光此中促。忽覺一冬深。原韻 子公鄕國思歸客。隆冬抱病吟。身如猿失木。心羨鳥投林。半壁燈花落。疏簾月色侵。持杯相勸處。不覺四更深。</text>
<title>遊朴淵投宿正慈寺</title>,<text>落日西郊路。孤煙太祖陵。天磨引輕策。人語指寒藤。強逐耽詩客。同尋入定僧。明朝朝旭照。看瀑踏層氷。</text>
<title>次子公韻</title>,<text>黃昏鍾動閉衙門。聽雪燈前憶故園。醉裏誤疑蕭寺宿。夜窓松檜朔風喧。原韻 子公空庭吏散掩重門。急雪紛紛下小園。此夜燈前欹枕宿。天磨飛瀑夢中喧。</text>
<title>次子公韻</title>,<text>緬思麗祖應昌期。羅祚終輸寶鼎移。佛敎誤傳家化日。孫謀無賴國亡時。靑松黃葉仙翁讖。流水殘雲 一作雪月寒鍾 過客詩。舊德不隨年代泯。路人猶指顯陵碑。</text>
<title>次子公韻</title>,<text>柏谷春應動。松山雪政深。君今又回轡。誰與共開襟。野日蕭蕭暮。城雲處處陰。那堪垂老別。長路更關心。</text>
<title>先祖曾於甲辰。少尹開城。余今忝叨居留。又是甲辰。亦異事也。感念之極。情見于詞。甲辰</title>,<text>先祖爲郞地。居留感懼深。逢春恰周甲。有淚自盈襟。臺石餘衰草。庭槐帶舊陰。聞兒忽霑祿。更切此時心。</text>
<title>過麗陵有感</title>,<text>行經麗代祖孫陵。客意千秋感廢興。芳臭自隨奢儉異。豳風七月到今稱。甲辰正月廿九日。出郊投梨浦村。過見正陵玄陵石役。窮極民力。已臻危亡。乃麗室恭愍王曁魯國大長公主葬地也。經由麗祖陵。行再拜禮。少歇巖寺。偶得一絶。殊有關鎖得比興體。</text>
<title>送鑌子得官入都</title>,<text>老惜朝朝別。愁徵夜夜杯。風塵蓽門出。歲月草堂回。雪片千家落。梨花萬樹開。臨分勤付囑。隨處愼旃哉。</text>
<title>槐江醉默堂八詠 堂卽金子公所居</title>,<text>隱見巖姿雨後加。幽人春望岸烏紗。東風莫遣顚狂甚。放杖明朝試訪花。右瓮巖看花寒棲前夜硯池氷。萬木朝來凍欲折。淸賞唯憐岳面皚。不愁僧舍渾埋雪。右佛岳賞雪槐安郡前江可憐。數家茅屋住江邊。居民幸獲魚鹽利。門泊西湖估客船。右江口商船野渡人歸樵唱罷。蒼蒼暝色前林鎖。一作小童持炬催江舸 閑人取適不論魚。只愛詩中使漁火。右渡頭漁火長橋跨水水粼粼。路指郊原草色新。未病褰裳民自得。豈知渠作畫中人。右野橋行人蒹葭摧折露爲霜。水碧沙明兩相間。估客移舟發棹謳。幾行驚起隨陽雁。右浦沙驚雁黃牛古峽水西南。遠勢微茫旭日含。最是十分難狀處。餘霞纔散作浮嵐。右牛峽朝嵐南有神龍在山湫。幾許噓雲又泄霧。第怕遊人脚底雷。天瓢趁暮輕行雨。右龍湫暮雨</text>
<title>憶金員外 卽柏谷</title>,<text>槐陰淹別日。松下拆書時。新葺三間屋。勤求八詠詩。依俙輞川畫。浩蕩鹿門期。目極湖雲暮。歸鴻續過遲。</text>
<title>與從弟立之及兒子。登滿月臺。石敎授之珩携酒來。晩向紫霞洞。石先歸。</title>,<text>此日三春日。論文石廣文。宮臺亦消歇。塵世不須云。霸業餘流水。豪華秪斷雲。嚴城紫霞隔。一笑路岐分。</text>
<title>二月十三日。與李甥齊杜，齊黃及兒子。同尋落星洞姜邯贊舊基。按松都志。安文成，韓柳巷及牧隱諸公家皆在此洞云。而問諸老吏高質明則耕者只傳姜政丞家園。而他則不識云。洞在太平館西數里許。</title>,<text>鷹揚揷花後。庭草慨無人。羞滿東籬面。人花定孰眞。松都猶有志。柳巷得爲隣。四子名前後。遺墟草又春。</text>
<title>沙川別權少尹</title>,<text>君先我後此分司。筵席相邀拜母慈。天壽門前舊時柳。不堪攀折向南枝。</text>
<title>春光</title>,<text>春光淡沱橐駝橋。繡服煌煌驄馬驕。前度飢烏今復入。白頭無補聖明朝。時以大司憲承召</text>
<title>投宿</title>,<text>夜靜人閑慮不喧。子規聲裏月黃昏。每因行役過村社。便悔風塵早出門。</text>
<title>次東坡四時詞韻</title>,<text>垂柳陰陰深院落。楚雨朝來灑綃幕。美人徐起理新粧。閑傍緗桃折繁萼。南軒孑立久嚬眉。侍者不知心恨誰。側耳雁聲歸紫塞。忽思前歲寄邊衣。右春象床執熱炎暉永。朱李靑瓜沈不冷。燕子生成簾幕深。榴花開落階庭靜。午枕醒來八字嚬。粉痕沾汗未全匀。氷漿嗽罷慵開鏡。欲整雲鬟笑倩人。右夏新霜夜悴南園綠。摵摵乾聲在叢竹。桃笙陡覺早涼生。已見流螢度華屋。月白淸宵繡戶扃。擣衣辛苦下空庭。燈前暗祝傳來札。爲有天邊一雁聲。右秋冷蕊疏枝笑墻角。巡簷意怯衣裳薄。香閨深掩熾烏薪。任他急雪簾間落。西園落景易昏鴉。月印窓紗斂綺霞。歲暮偏驚邊使斷。彷徨繞壁占燈花。右冬</text>
<title>兪參判 棨 挽</title>,<text>淡交如水卅年情。艱阻中間各飽更。滯迹林泉窮典籍。蜚英蓬館振聲名。秋風告別驚斯疾。春日歸朝隔此生。無復聞君話王室。白頭憂世淚河傾。</text>
<title>李參議 泰淵 大夫人挽</title>,<text>淑德宜推女士風。山南家法冠吾東。生兒棨戟榮三釜。擇壻丘園峻貳公。大袠恩封誰不羨。諸孫福澤更無窮。陶門舊客西歸日。記約升堂淚逬空。</text>
<title>尹判府事 絅 挽</title>,<text>近百遐齡祿位俱。國朝耆老似公無。高風處處聞車轍。盛會年年入畫圖。乘化歸天空洛社。疏恩特地賁泉塗。憶從童丱蒙殊奬。淚爲吾私濕白鬚。</text>
<title>南別坐 聖薰 挽</title>,<text>幾年存歿愴黃壚。幸有傳家七丈夫。兄弟二人相繼逝。乾坤萬事獨長吁。螢乾案上秋聲在。桂折風前月影孤。最是聽聞嗚咽處。暮閭山色隔泉途。</text>
<title>送尹御史 深 赴耽羅。二首。</title>,<text>耽羅御史玉堂仙。數幅征帆八月天。莫向風波祈利涉。君家忠信是靑氈。海上仙山一點靑。峯頭近挹老人星。君歸說我茲遊壯。共祝君親億萬齡。</text>
<title>憶金子公</title>,<text>選部初休沐。灘居暫滯留。風帆雀津暮。煙樹鷺湖秋。詩句時時得。身痾稍稍瘳。有懷人不見。涼月在西樓。</text>
<title>次銑兒吟拾蟹韻醉題</title>,<text>前塗獨立思茫然。心似吳蠶到老眠。分付江淮四夔學。峙頭嶢玉各靑年。</text>
<title>灘上閑居。次兒輩聯句韻示李世龜。</title>,<text>秋月當樓滿。秋花政耐寒。骨淸占語妙。身瘦覺衣寬。共羨周郞齒。先登漢將壇。酒回春世界。詩出錦心肝。自幸恩除網。非由老掛冠。愁隨鬢絲亂。書怯眼花看。冉冉年空度。悠悠事可嘆。斯文付公等。進道要先難。</text>
<title>疊前韻</title>,<text>淸霜脆江柳。過雨又催寒。病怯杯心凸。衰驚帶眼寬。風香來菊塢。月影亂松壇。幽事供談笑。閑詩出肺肝。身扶九節杖。頭戴十年冠。人客來斯應。仙方掩不看。簣虧仁可惜。船逆學堪嘆。寂寞元吾道。猶嫌辟穀難。</text>
<title>次江夜</title>,<text>一臥滄江甘屛迹。東床暫別亦依然。多君殊衆玉爲骨。愧我無成霜滿顚。把酒對襟秋月裏。聽詩移杖暮江邊。相思幾日還相見。愁寂猶應費獨眠。</text>
<title>次兒輩韻</title>,<text>秋盡龍山天氣淸。仰瞻宮闕隔重城。金風淅淅霜威冷。銀漢盈盈月魄生。閑處把杯酬節序。病來欹枕看陰晴。日中避影終何補。萬事思量繫一名。</text>
<title>冬初湍行。二首。</title>,<text>吾鄕看漸近。驅馬此津涯。落景低山映。寒流抱驛斜。潮回喧賈舶。葉脫露人家。暝色延村逕。投棲聽野鴉。十月臨津渡。寒氷亘渚涯。歸人村逕引。度鳥暮天斜。搔首緣憂國。勞肝爲憶家。荒田無滯穗。高樹集飢鴉。</text>
<title>次壽翁 李世龜 寄來韻</title>,<text>屋角風林時怒吼。紙窓燈火照無眠。百年萬事繁霜鬢。閏歲初寒小雪天。潮蹴長氷呑浦口。人隨孤櫂到門前。借詩消夜煩吾子。端叔奇才似謫仙。</text>
<title>疊前韻。二首。</title>,<text>病來慵劇恒多臥。老去宵長又少眠。苦憶東床難縮地。回看南嶽政參天。本根事業顏曾上。餘事文章漢魏前。自愧無成成白首。非儒非釋亦非仙。曩吾濩落今傷老。朝謁如何穩晝眠。只合優游於散地。曾聞富貴在蒼天。不將事業期身後。賸喜兒孫滿眼前。壽母年年恒自足。笑他方外去求仙。原韻 李世龜遙遙永夜隔城望。默想先生坐不眠。風凍魚龍愁絶壑。雲開星斗滿涼天。百年幽抱高吟裏。十里江光小閣前。焉得此時陪几杖。從容平地作神仙。</text>
<title>次李甥韻 並下一首是辛丑作追書</title>,<text>雨乾無日不輕陰。怪底蛟龍窟宅深。只在君王大警動。順民心是答天心。</text>
<title>漫吟</title>,<text>茅齋寄在此江隈。跨馬行尋一逕回。出郭自知塵事少。逢春誰與老懷開。輕陰欲雨山俱暝。殘雪消風柳暗催。忽憶友生宵直處。故園歸計益徘徊。</text>
<title>鄭右相 維城 挽 乙巳</title>,<text>一段淸氷置玉壺。圃翁遺裔又亨衢。杜公先已驚年老。司馬從來似澤癯。寶樹先摧頻歲泣。隣舂忽輟萬人吁。寒香斂就先山葬。不道歸魂海島孤。</text>
<title>金同知 光燧 挽</title>,<text>悃愊無華漢吏眞。煕然九十一年春。孫如玉樹曾如竹。父帶黃金子帶銀。先傍故山歸息影。終乘大化去超塵。灘扉杖屨追陪地。舊迹傷心月色新。</text>
<title>出江 三絶</title>,<text>身世安危白髮新。萬家花柳自靑春。何由直掛風帆去。上泝槐江訪故人。江樓一上一廻新。況復風光屬暮春。但使賖來無限酒。不然花柳反愁人。江雲解駁日華新。江草芊緜也自春。窮巷莫言知己絶。鸎花猶解逐陳人。</text>
<title>漫吟</title>,<text>高閣春晴後。閑人野望時。草添沙際色。花亞柳邊枝。強醉非關酒。愁吟不爲詩。朝參誰怪懶。衰疾自難支。</text>
<title>次鄭東溟溫幸志喜韻</title>,<text>玉輦如溫水。旌旗百里間。綸音聳鮐背。雲物候龍顏。細柳先驅至。磻溪後載還。從今喜無疾。國勢重於山。原韻 東溟湯沐溫陽邑。祥雲宇宙間。靈泉從地脈。聖主解天顏。東海群龍舞。長安八馬還。萬年無疾病。臣拜祝南山。</text>
<title>簡仲美</title>,<text>白首龍鍾客。悠悠事可咍。生涯漏茅屋。官位噤烏臺。秋水漁磯夢。涼天燕子回。沈侯知我者。襟抱幾時開。</text>
<title>次李評事季周寄來韻</title>,<text>從軍詩到忽秋光。風雨蕭蕭掩草堂。丹地誰賡早朝唱。靑油應耐此宵長。孔明擇婦由心靜。韓愈招楊戒學荒。慙愧蹲池無所補。別來愁鬢似潘郞。原韻 季周靑油談笑亦恩光。未必殊私在玉堂。三十年來官復設。二千里外路何長。文章敢擬追先蹟。學術終慙牖北荒。要識腐儒經略處。鄭公新廟在漁郞。</text>
<title>次仲美韻</title>,<text>塵埃潦倒鬢毛斑。恨未當年透一關。鼎鼎光陰憂樂際。紛紛榮辱是非間。江皐菊蕊秋空送。城郭樵人暮與還。落木寒流看不盡。共君來歲醉龍山。</text>
<title>試院絶句</title>,<text>天邊鴻叫掩門聽。唯見宮墻老柏靑。白戰罷餘鷄骨在。飢鴉終日啄空庭。</text>
<title>杪夏月初出灘墅</title>,<text>偶來休沐地。政値鬱蒸時。水遠帆來小。天長日轉遲。有官難縱酒。無事且吟詩。世務牽衰骨。歸鞍向夕馳。</text>
<title>海豐君 鄭孝俊 挽</title>,<text>園花灼灼只堪嗤。幾局輸公五福基。胡杲耆年多宴會。竇家森桂又孫枝。襲來勳閥封君事。逝去緦功送葬時。猶是小生悲最甚。先人同榜尙存誰。</text>
<title>睦承旨 兼善 挽</title>,<text>允矣玄軒胄。頎然玉樹姿。辭榮類眞怯。得祿訝恒飢。鵬擧鯤方化。凰飛鳳亦隨。交情愴存歿。灑涕強哀詞。</text>
<title>尹校理 集 妻挽</title>,<text>慘矣丁年別。終無雁足書。山頭望愈遠。地下會如初。存歿頒倉廩。哀榮聳里閭。張林碑有托。千古恨方攄。</text>
<title>漫吟</title>,<text>暫脫朝衣笑此身。閉門欹枕卽佳辰。枉過半百羞稱士。慣習飢寒不說貧。瓮裏舊醅餘氣味。墻頭殘菊尙精神。翻思一宿江樓夜。遠火疏星得句新。</text>
<title>蕩春臺</title>,<text>九月二十五日。忽作蕩春臺之行。柏友及尹叔平，申舜卿及鑌與兒輩隨。銑也自江舍追至。草草杯觴具。登登逕路尋。泉聲醒俗耳。山氣爽塵襟。乞火燒秋葉。哦詩和暮砧。歸鞭共樵牧。孤寺隔層岑。</text>
<title>次崔奇男韻</title>,<text>坐閱春花雨後榮。著書非復效虞卿。閑知一室存心妙。老覺雙眸照字明。瘦骨 缺 憂桃竹化。微瀾不玷玉壺淸。世緣自擬香山淺。意在燒丹計未成。</text>
<title>出灘社示銑。二首。</title>,<text>郭外江村遶白沙。爾如宗武守吾家。讀書餘力須康濟。且灌盆梅待臘花。一帶淸江十里沙。板扉茅室是儂家。從容退食歸來晩。三嗅東籬舊採花。</text>
<title>中和</title>,<text>眼看駒峴馬前橫。稍喜黃岡迓此行。西北陰風隨紇至。長安白日擧頭明。村逢惡歲多荒畝。山帶邊愁摠廢城。武德開元難再遇。呼杯強慰古今情。</text>
<title>絶句。三首。</title>,<text>山雪河氷歲暮天。鳳州東去是龍泉。明朝又傍蔥山過。漸喜鄕關到目前。殘月微雲欲曙天。近家歸思涌如泉。何當詣闕鳴珂退。拜舞高堂鶴髮前。吾老行休一聽天。嗟嗟晩計在林泉。何時將母歸耕處。森竹諸孫滿眼前。</text>
<title>湍坡路有感</title>,<text>千里新歸雪霽天。近瞻荒壟傍幽泉。征軺又駐長陵下。老淚交揮夕照前。</text>
<title>過廣灘 又西下時</title>,<text>蓐食辭弘院。郵程過廣灘。身輕祗役屢。親老遠遊難。物色生春意。雲陰釀臘寒。湖梅着花未。無計擁爐看。</text>
<title>過箕城。二首。</title>,<text>角罷生陽館。旗翻挹灝樓。雪晴銀作路。河凍馬爲舟。家信稀仙嶺。王程渺義州。忽思灘畔宅。梅發小堂幽。屢過箕子國。又出普通門。雪色渾平陸。天形圍古原。遠遊驚歲月。久客信乾坤。詩罷懷尤惡。將心默自存。</text>
<title>衰暮</title>,<text>六曲屛風掩畫堂。寒宵殘燭對紅粧。魔軍豈復來侵我。已試當年鐵石腸。</text>
<title>到龍灣</title>,<text>鴨綠流天際。長安杳日邊。路因封有限。春與客爭先。得句愁誰語。當杯強獨傳。未論三宿戀。辛苦記茲年。</text>
<title>龍灣</title>,<text>長安一別路強千。客意今朝更渺然。地勢前臨夷夏界。天時政迫舊新年。送書雁度關山月。落字鴉投野店煙。只爲晨昏催返旆。茲行又負九龍淵。</text>
<title>次方伯 李公正英子修 韻</title>,<text>墨子不黔堗。楊朱猶泣岐。況吾孤拙者。値此險難時。盤谷誰爭所。龐公未赴期。臨風默惆悵。覓紙一題詩。</text>
<title>再疊</title>,<text>世故傷離別。人情怯路岐。天涯爲客日。關外立春時。風月思玄度。峨洋托子期。應同浿江宿。又賦歲除詩。</text>
<title>箕城守歲</title>,<text>臘殘黃霧已排寒。四度回鞭路覺難。身似病蟬猶擧翼。心如古井不生瀾。雪消荒戍聞鴉噪。天豁平郊見鶴盤。浿館歲除容信宿。願憑歸夢入長安。</text>
<title>謁仁賢書院 丙午</title>,<text>國被仁賢化。鄕開貌像祠。流傳井猶在。方策範仍垂。雲馬朝周似。松琴奏操疑。瓣香瞻禮罷。窓日映蛛絲。</text>
<title>安州李博士 沃 來說次百祥樓韻。仍次其韻。</title>,<text>何處關西第一樓。百祥風景付君收。心隨薩水千層浪。目極香山最上頭。此去明河容犯斗。今來積雪滿維舟。也應覓句憑欄久。斜日穿雲下遠洲。</text>
<title>絶句</title>,<text>南歸夢罷欲尋難。愁見窓間月影寒。遙想吾廬淸眺處。夜深漁火點前灘。</text>
<title>見申監司叔遺集。二首。</title>,<text>十載聞蛩夜雨悲。負薪東越見孫兒。卷中意象今猶在。不獨詩文是我師。玄相名家有偉人。才猷未展失貞臣。尙思隅坐聆餘論。白首風塵愧此身。</text>
<title>過掃湍岡有感</title>,<text>開城西去是湍岡。瞻護無人舊業荒。過謁少伸霜露感。夕陽歸路更彷徨。</text>
<title>發碧蹄</title>,<text>蓐食催驅駟馬車。新歸失喜意茫如。觚稜入望門閭近。獻壽維南是歲初。</text>
<title>春盡日。同洪令會于東溟第。</title>,<text>洪厓拍肩處。鄭老沽酒時。吟安本無興。強寫送春詩。</text>
<title>南家溪亭</title>,<text>苔就林中坐。花從井底窺。此間幽興極。恐遣衆人知。</text>
<title>出灘社絶句</title>,<text>樓外桃花復杏花。酒家南畔有漁家。春光月色俱難寫。縱得新詩不敢誇。</text>
<title>三月十七日。與李參判君美 慶徽，朴參判汝道 世模，洪海州元九出江。二首。</title>,<text>層軒高棟俯晴湖。暇日來登與客俱。願棄人間慕松子。不須方外覓蓬壺。一村花柳尊前競。三峽波濤筆下驅。倘使龍眠移此會。白鬚紅頰座中吾。鄙夫痼疾在江湖。鸂鶒鵁鶄與爾俱。十載聯鑣趨曉漏。一時出郭醉春壺。官裏簿書同役役。世間爭奪任驅驅。他年履道歸來後。茅棟柴扉訪舊吾。</text>
<title>李判書 一相 挽</title>,<text>暫別歸來訃忽聞。誰知一疾死生分。掌綸世過成蕃仲。攀桂年同李古雲。卿月豈拚才與命。家風衆道行兼文。白頭修稧餘雌甲。春色傷心馬鬣墳。</text>
<title>對雨次杜韻</title>,<text>甘雨洗枯旱。畦蔬方怒生。先知潤琴氣。漸聽滴簷聲。垂柳千條綠。殘花獨樹明。曉來幽夢罷。詩興動江城。</text>
<title>次原州牧使 權順昌 壽席。申掌令 命圭 排律韻。</title>,<text>大嶺之西巨鎭開。東臨雉岳政崔嵬。遙思陶令爲官在。曾見班姑逐子回。綺席蹁躚綵衣舞。春光瀲灎紫霞杯。恩風挾纊融氷雪。化雨隨軒遍草萊。盛事想應編簡有。榮光宜罕國朝來。二天共飮觀風節。八韻俱成御史臺。縮地升堂雖有約。因風授簡奈無才。從知寵渥徵黃入。不待瓜期六蟄雷。</text>
<title>出江漫吟</title>,<text>出郭仍無事。耽閑倂廢詩。鳥啼花落處。春盡日斜時。徂歲何曾駐。衰懷只自知。翻成五字律。不費撚霜髭。</text>
<title>和洪元九</title>,<text>行立高齋兩處看。不煩僮僕報平安。樓臺誰詠楊花過。獨遣君同東野寒。</text>
<title>默坐 時大駕方在溫泉</title>,<text>溫泉動靜拆書看。默坐嵩呼當問安。霈雨靑丘雖有喜。行宮朱夏得無寒。</text>
<title>四月十三日。雨後罷春曹坐。偶約洪元九往大隱嵒。洪承旨仲一 處大，李參議子益 延年 仍與之偕。</title>,<text>旣雨晴愈好。茲遊夏亦佳。松陰隨日轉。瀑沫受風霾。不厭閑行數。何妨衆醉皆。倘分山一半。吾欲結茅齋。</text>
<title>十六日。又期後會於拱北亭。仲一有故不來。一洪一李及李參議子高，李羅州汝壽，金三陟建中，李司成惠仲 敏迪，李應敎彝仲來會。</title>,<text>逐景頻南北。閑行反似忙。溪流穿逕細。山氣透衣涼。勝地幽情愜。塵鞿浪迹妨。酒酣還出洞。城闕暮煙蒼。</text>
<title>次洪元九韻</title>,<text>涉澗取微逕。攀林登此亭。移來大滌洞。合有少微星。草色閑堪藉。鸎聲靜可聽。歸鞍更回首。紫閣一峯靑。原韻 元九地僻終南下。天晴拱北亭。佳辰還暇日。卿月復文星。樽蟻臨溪酌。山禽隔樹聽。松陰隨意坐。苔欲染衣靑。</text>
<title>洪左相 命夏 示金大學士 壽恒 自溫泉送示韻。仍次。</title>,<text>春郊過雨不生塵。天捲晴絲淑景新。玉輦金輿共行幸。參旗井鉞畢羅陳。朝廷屢下蠲徭令。隴畝應無失業人。況報彈冠接賢士。鶴書能致摠儒珍。</text>
<title>送沈弟 轍 赴茂朱</title>,<text>赤裳山畔一雷封。樓聳寒風對數峯。其下平川類人掌。此間靈境祕仙蹤。麥藏蕭雉仁聲遍。花映潘輿喜氣濃。愧我未伸將母願。白頭鳴玉候晨鍾。</text>
<title>絶句</title>,<text>珂馬追趨鍾鼓間。時能入谷當歸山。是身來往從他笑。心與浮雲本自閑。</text>
<title>四月廿三日公退儀曹。與吏部左侍郞李君美，右侍郞尹純夫 鏶，京兆左尹南雲卿 龍翼。入三淸洞暮歸。</title>,<text>掖垣東畔萬株松。洞裏煙霞路幾重。關令老君今並駕。儀曹京尹此相從。幽禽磔磔時鳴磵。遲日依依漸隔峯。下降瑤臺驚一夢。酒醒人定數聲鍾。</text>
<title>次南雲卿韻</title>,<text>一洞泉聲山色中。公餘理屐四人同。傍觀豈盡知余樂。佳處端宜着此翁。岳翠散霏侵薜荔。瀑流成匯映虛空。座中別有風流作。京尹詩名滿洛東。原韻 雲卿日日馳神望眼中。儀曹京兆選司同。公餘偶入三淸洞。座上仍成四皓翁。危石欲崩憐澗細。茂林初暗惜花空。出山便有分岐恨。君馬西時我馬東。次韻 君美三淸洞在漢城中。暇日幽尋我友同。喜對雲松相勸酒。何妨枕藉並呼翁。巖泉細細深林合。砌草茸茸古墠空。乘興而來乘興去。夕陽珂馬任西東。</text>
<title>次左台所示大學士溫泉志喜韻</title>,<text>江頭迎駕整朝儀。喜睹千夫赤羽旗。但道薰風能再解。不愁甘雨也頻隨。去當楊柳勞民日。歸及櫻桃薦廟期。獻壽維南無疾病。小臣非是愛吟詩。</text>
<title>五月初九日。訪惠仲兄弟於拱北亭。</title>,<text>可笑老宗伯。官閑幽事忙。泉應放海大。風爲舞雩涼。再渡橋何病。頻遊履不妨。歸時斜日照。山木暮蒼蒼。</text>
<title>五月二十二日奉審寧陵</title>,<text>中宅東區古典稽。孝宗功德岱宗齊。心傳精一參天地。業繼宣光靜鼓鼙。海宇生靈猶酌澤。喬山松柏尙含悽。五雲飛處重尋路。未死孤臣白首啼。</text>
<title>寄仲美</title>,<text>君能超俗累。我獨戀明時。白首朝參懶。滄洲歲暮期。酒將愁共醉。病與睡相宜。杖策堪招隱。從今擬左思。</text>
<title>又疊</title>,<text>羨爾淸狂客。無官自在時。二憂追范老。三樂慕榮期。江闊看帆小。亭虛戀月宜。顧慙無少補。辭祿愧原思。</text>
<title>申參判 濡 挽</title>,<text>吾榜重聯一二名。卅年交契自崇禎。用文不盡奇皆數。命德猶慳亞亦卿。酒社俄成聞笛恨。泉臺忍想倚閭情。白頭病喘空揮涕。阻送輀車負此生。</text>
<title>吳判書 竣 挽</title>,<text>夙歲班心玉立身。三朝曳履到星辰。世人競寶臨池筆。走卒皆知有脚春。文苑幾年傾物望。耆英一夕返仙眞。連姻同里追陪處。華屋山丘倍濕巾。</text>
<title>尹判書 順之 挽</title>,<text>精金經鍊更逢辰。忠孝兼資一介臣。文苑重看月汀老。名卿多出海平人。沈憂歲晏無餘事。遐算天慳到八旬。四十年來知己分。鴒原存歿幾沾巾。</text>
<title>九月廿四日。公餘暫入北營邀建中。</title>,<text>勝地如相引。幽尋豈自期。招邀彭澤宰。搖落暮秋時。夕照明楓塢。寒流瀉石池。莓苔移坐意。恐遣世人知。</text>
<title>送南參判 龍翼 赴燕</title>,<text>搖落悲秋氣。蒼茫問客程。遊方寸心切。報國一身輕。河凍經孤竹。天寒宿薊城。歸來詩有助。迎笑賦新晴。</text>
<title>坡山</title>,<text>半百閑來往。坡山片月孤。宦情雙 一作憐 白鬢。人事幾一作愴 黃壚。狐首心猶戀。龍鍾病未蘇。千秋所稱達。張翰獨歸吳。</text>
<title>灘居漫興。三首。○丁未</title>,<text>雪消灘浪政漫漫。閏歲春江也耐寒。燕子欲來風不定。杏花微動雨猶乾。農徵時就村翁問。節候頻尋曆日看。耿耿中宵憂國意。步蟾漸覺影團團。江郊春遠掩林扉。斗樣茅齋在翠微。白鳥去邊斜日照。靑蕪盡處獨帆歸。年妨告老猶辭祿。天許投閑暫息機。何謂東山謝安石。安西一出寸心違。山頂孤亭俯一川。蒹葭楊柳媚春天。當年把釣思嚴子。晩歲治生後計然。病體所親唯几杖。棲禽相伴宿風煙。窓間別有詩中畫。夜火雲沙認舸船。</text>
<title>戲疊船字簡仲美</title>,<text>百花潭上杜工部。八節灘頭白樂天。冷酒春嘗吾醉矣。中郞笑接又頹然。幽懷一架葡萄雨。詩思千村楊柳煙。更有西隣閑事約。墊巾同上泛湖船。</text>
<title>三月歸掃湍岡之作。十一首。</title>,<text>芳草生時春尙寒。故園歸思繞臨湍。朝衣暫脫麒麟楦。野味初嘗苜蓿盤。塞雁先花知此別。林鸎値雪到應難。明朝官渡呼舟去。簇簇天磨馬首看。寒食東風匹馬歸。故山香火願無違。春光淡沱迷征路。暮雨霏微濕客衣。夢斷洛橋遊宦侶。眼明陽羨舊漁磯。一作溪扉 傾葵亦有難移性。口詠南陔憶禁闈。寒食今年春色遲。淸明時節朔風吹。遙峯雪是前宵雨。幽澗花無欲動枝。病裏閉門全省事。閑來拈筆忽成詩。蘼蕪漸長雙魚斷。湖外停雲有所思。有懷柏友湍上歸來且掩扉。春寒猶透臘前衣。花叢是處無消息。曆法如今有是非。稍喜微官身自在。重嗟幽興事多違。夢回終憶梧灘水。擧網鰣魚入饌肥。三月半消風雨天。忽逢佳節故山前。試敎僮手淘村井。不羨侯家散蠟煙。細草閑花徒有興。鳴鳩乳燕獨成眠。隔籬呼取隣人酒。醉賦新詩記此年。桃源川畔大山阿。累葉松楸間薜蘿。汾水一條趨海口。聖居千嶂接天磨。通商舊國靑蚨足。穫稻秋田紫蟹多。準擬誅茅瞻護地。白頭無奈繫官何。寂寞山村獨掩扉。閏年春暮漸芳菲。花迎遲日當窓媚。蝶喜輕風遶舍飛。田叟時時林外至。農談款款月中歸。欲隨童冠前川過。病怯餘寒試薄衣。幽居地僻斷人來。整履荒庭步紫苔。就餉農夫驚雉起。上山村稚折花回。平章春事皆詩料。康濟吾身亦酒杯。匹馬明朝歸興動。滿江煙雨草堂開。暮春強半晝恒陰。風雨多時茅屋深。磵草和煙初滿地。巖花如錦欲粧林。季鷹早已歸吳會。莊舃當年費越吟。明日九峯山下路。靑鞋布襪恣幽尋。屋簷鳴雨枕邊聞。灑壁侵燈夜自分。徹曉應添西磵水。映空猶濕北山雲。蘼蕪徑路春泥滑。楊柳池塘暖氣薰。歸到長安花正爛。五陵遊騎看紛紛。芳草歸人有底忙。白雲愁望卽遊方。藍莊曉月慇懃別。楚棹春光爛漫將。伐木向來迷出處。觀魚今要識行藏。司存雨露應無恙。肯效羊何報此章。</text>
<title>入臺廳口號</title>,<text>坐惜殘春耿此心。經旬中酒病涔涔。榮名絆我終何用。野趣撩人不自禁。禁裏花光詩上遶。江頭柳色夢中深。復登臺省思前事。玄鬢成霜帶有金。</text>
<title>不見</title>,<text>不見金生久。槐山且遠村。唯應傍梅蕊。政爾閉蓬門。江漢生春色。乾坤遶酒尊。誰敎兩京客。二載隔鄕園。</text>
<title>隨駕溫泉途中</title>,<text>月靜行宮萬竈煙。暫時欹枕夢相牽。老萊堂獻斑衣舞。沈約樓酬八詠篇。山郭千家花外路。漁舟一葉鏡中天。更聲欲盡驚莊蝶。又促晨趨御幕前。</text>
<title>送李兵使春長 晩榮 赴北營。二首。</title>,<text>靑門一出路岐分。十丈牙旗掣海雲。誓遣千秋沙漠外。人人爭說李將軍。兵馬將軍出鎭時。邊風吹掣五牙旗。秋來多少南飛雁。早寄從軍擬古詩。</text>
<title>七月廿二日。祈雨五冠山。過花潭而歸。二首。</title>,<text>湯年乞雨走群臣。手捧天書拜岳神。盛服猶堪承大祭。微忱敢望格高旻。峯巓宿斗潛心久。崖嶠含雷側耳頻。勝地引來空送出。只消經宿作歸人。花潭空老草茅臣。永慨當年拱聖神。依舊寒香看晩節。至今精爽仰秋旻。琴書墜緖傳來絶。杖屨遺蹤問處頻。自愧景賢靡所補。白頭聲利海中人。</text>
<title>秋永寧殿成。移安擧動進參有作。</title>,<text>瑞旭纔升上苑東。鑾輿初出大明宮。縟儀始備三韓內。祧廟重新一歲中。玉漏淺傳淸晝箭。龍旗微拂早秋風。吾王享帝宜蒙福。零雨明朝驗歲豐。</text>
<title>送洪評事 柱國 赴北營。二首。</title>,<text>聞下金鑾直。旋催玉塞行。韜鈐從古重。意氣覺身輕。朔雪埋荒磧。頑雲壓古城。豈須拚痛飮。始可慰羈情。以我識眞長。多君事伯康。心知弟兄別。情爲去留傷。柔曼休傾意。昏酣戒濫觴。將軍好看客。與報共周防。</text>
<title>示仲美</title>,<text>夢裏江湖大。愁邊歲月徂。寒雲垂屋角。殘菊倒墻隅。人遠詩誰和。年荒酒未沽。猶思杜陵老。疏放詠狂夫。</text>
<title>疊前韻</title>,<text>人事蕭條甚。年光合沓徂。民愁遍封內。廟算軫邊隅。久病詩都廢。長貧酒莫沽。不淫仍有樂。到此是眞夫。</text>
<title>差祭入齋</title>,<text>事欲鄹人問。心先顏氏齋。禮容宜整肅。病脚奈摧頹。歲籥冬裘促。郊扉晩計乖。擁爐愁坐久。燈影照書灰。</text>
<title>詠雁</title>,<text>多事隨陽雁。南翔復北徂。泛波春自得。棲暖夜相呼。遠避冥冥繳。高銜的的蘆。智齊無百鳥。反哺有慈烏。</text>
<title>漫吟</title>,<text>終南紫閣雪峯寒。病骨詩情岸幘難。迹玷朝端趨曉漏。夢尋江尾聽風灘。身謀脈脈山資乏。歲計區區鶴料殘。只是重恩猶未答。愁時天地未爲寬。</text>
<title>過淸風溪。二首。</title>,<text>氷磵纔添宿雨。雪峯又閃餘 一作照斜 暉。千秋太古亭子。幾回過者沾衣。細路人歸深巷。寒林鴉噪暮暉。花紅也復來覿。一任石角鉤衣。</text>
<title>簡洪舒川</title>,<text>長安陌上又逢君。湖海歸來夜漏聞。獨守寒棲差有味。未須重悼舊朝雲。</text>
<title>至日江行</title>,<text>雪晴江浦玉峯圍。銀界茫茫島嶼微。翻帶猶尋新轍迹。堆鹽不辨舊漁磯。天時荏苒仍添線。世故繽紛未拂衣。欲傍寒梅問消息。嚴城鍾鼓已催歸。</text>
<title>疊前韻</title>,<text>塵勞搰搰減腰圍。久別家林憶翠微。雪霽溪橋引樵逕。氷堅江舸臥苔磯。雲山政喜來烏几。一作亭皐政合移斑杖 霄漢寧堪立繡衣。最是心期暗香在。時從驢背夢中歸。</text>
<title>至月十三日出灘舍。次杜閣夜韻。</title>,<text>雪霽江皐片月寒。雲收天宇衆星殘。無端抱病披衣出。不厭登高倚杖看。工部郊扉歸處晩。香山世網脫來難。慈顏暫別猶回首。待報明朝夜枕安。</text>
<title>仲美次低字韻以寄。又和。</title>,<text>雲盡遙空落日低。亂洲氷雪望中迷。千家煙火依山頂。一路漁樵度水西。老覺形骸親几杖。靜憐門巷絶輪蹄。煩君惠好相携去。更議求田陽羨溪。</text>
<title>疊前韻</title>,<text>高天目極鳥飛低。郢客登樓楚望迷。世故多端雲又北。水流無限日將西。豪家月照鸕鶿杓。俠客塵隨騕褭蹄。褊性自無軒冕意。只思漁釣傍淸溪。</text>
<title>金判書 佐明 夫人挽</title>,<text>肅雝閨範有從來。賢敵名卿事上台。人向碧梧瞻鵠峙。恩頒紫誥見鸞回。百年偕老期成說。一夕微痾忽告災。莊叟叩盆雖達理。倚閭遺恨掩泉臺。</text>
<title>李佐郞 夏鎭 妻挽</title>,<text>可愛吾兒婦。仍聞仲氏賢。如賓却相對。敎子孟三遷。門喜乘龍慶。琴悲別鶴絃。情鍾父母痛。難慰漆園仙。</text>
<title>尹判書 絳 挽</title>,<text>坡平積德爛餘輝。喬嶽無言物莫違。身際中興周吉甫。史稱廉吏漢翁歸。東曹納祿休官一。南極淪精享壽希。舊客情乖鷄絮奠。隔江空費淚頻揮。</text>
<title>詠梅次韻。二首。</title>,<text>羅浮春動數叢花。一霎來看亦足誇。猶有餘香惹歸袖。不知斜影在誰家。漏洩春光第一花。奇姿堪賞亦堪誇。素衣不受緇塵染。專付西湖處士家。</text>
<title>夜坐</title>,<text>夜深群動息。燈影照無眠。問學乖初志。衰疲倍往年。草堂殘月下。梅逕小江邊。苦憶難成夢。更樓曉漏傳。</text>
<title>疊前韻</title>,<text>夜聽鍾猶殷。人如鶴不眠。繫官妨浪迹。失學感徂年。筆架書籤內。煕山偃樹邊。詩成爲幽興。不必向人傳。</text>
<title>出江暮歸</title>,<text>窓外輪蹄鬧。書中日月閑。主翁如可問。何事得相關。梅動頻來夢。詩成半說山。猶嫌太冥默。眞箇出城還。</text>
<title>南參判 老星 挽</title>,<text>宜春淑氣萃於斯。相國平生撫頂兒。玉署騰名曾合沓。金門隱迹晩棲遲。誰知祿位虧中壽。便覺園林異昔時。溪路獨尋殘雪裏。一聲隣笛使人悲。</text>
<title>漫吟遣懷。二首。</title>,<text>伏枕難消夜。愁聞曉漏遲。市朝皆恐後。歌哭亦同時。窓月澄殘影。棲烏噪宿 一作別 枝。吾心豈灰木。聊復綴閑詩。終山夕烽近。長樂曙鍾遲。旅寓淹衰疾。流光逼歲時。堂思開北戶。梅憶發南枝。回夢緣江路。留題翫月詩。</text>
<title>招隱書懷次韻寄子公</title>,<text>別我同袍歲幾廻。新春猶阻尺書來。南留久作池中物。北望應登江上臺。梅蕊耐寒能獨訪。竹林經臘更須栽。杭州袖裏新詩本。工部林中濁酒杯。市罷人歸橫野艇。客稀誰到損庭苔。幽居是處名何用。要路當年眼不開。靜慕考槃雖濩落。閑吟伐木且徘徊。山思蠟屐供探歷。水着浮槎待泝洄。莊叟自甘龜曳尾。屈平虛道鴆爲媒。小山招隱猶堪賦。莫遣相思老病催。</text>
<title>絶句 戊申</title>,<text>玉盤生菜又新年。萬戶靑春鬧管弦。我願歸休歌聖德。斑衣醉舞北堂前。</text>
<title>上元日出灘社。適安山李使君甥送酒。兼寄訪梅詩。仍與立之弟及銑子開酌共次。</title>,<text>上元猶閟臘前梅。似殿群芳續續開。休怪主人尋最晩。寒花應待白衣來。</text>
<title>又次古詩韻</title>,<text>我家住灘尾。手種一株梅。久別困卯酉。問花開未開。如今休沐地。經歲始歸來。依依橫斜影。似喜主人廻。看護煩僕隷。枝條幸未催。骨格絶瀟灑。明窓無纖埃。聊偸半日閑。索笑仍徘徊。昨夢倩人解。新詩遣兒裁。此時使君甥。忽餉尊酒醅。日西且酩酊。任受歸鞍催。何當事幽事。帖石防沙頹。</text>
<title>疊前韻</title>,<text>儂家床耐寒。臘梅爲春梅。拳土寄客根。上元花始開。儂更遲於花。經冬乃尋來。繞樹苦心愛。不厭看千廻。儂本灘村童。壯心垂老摧。久被麟楦誤。滿襟皆塵埃。植物若有知。肯許同徘徊。儂今負荊謝。此詩所以裁。待吾與客俱。勸以甕面醅。花神亦解意。不受桃李催。相賞須莫違。歲月良易頹。</text>
<title>李司諫 垕 挽</title>,<text>麟趾多奇士。龜川擅直聲。有孫眞不忝。搆廈未宜輕。長樂鍾初喜。仙樓記已成。傷心暮歸處。誰慰倚閭情。</text>
<title>休告</title>,<text>逢人皆說我休官。未見投簪返舊山。唯是渠身能化蝶。每穿松逕到柴關。</text>
<title>曲江亭八詠 江舍一間草堂</title>,<text>冠岳朝雲南峯曙靄乍紛紛。日射紅霏散錦紋。遙認珠臺藏玉井。潛龍噓氣自成雲。靑溪暮雪遙峯一朵是靑溪。薄暮陰雲淰淰低。忽怪寒聲時度水。也知滕六逐風迷。東林秋月東家葉脫耿疏林。涌出氷輪散夕陰。坐夜耽看淸透骨。靈臺不受衆魔侵。南浦春潮雪水添波失浦橋。蒹葭日夜長春苗。河豚欲上漁人集。催趁巴江帶雨潮。沙洲落雁幾行斜整下蘆洲。沙白江淸叫素秋。苔岸那無少人處。憐渠亦有稻粱謀。野路行人憑高坐閱去來人。官路東西接兩津。也解閑行能幾箇。不知渠是畫中身。銅雀歸帆長河地裏樹依微。掛席飜飜送落暉。誰替浮槎能上上。尋源直訪斗牛歸。鷺梁漁火沙村隔水畫屛如。遠火微明認夜漁。點點燦星看可愛。豈伊彈鋏爲無魚。</text>
<title>休告出江</title>,<text>江間風月喜雙淸。十里龍山隔鳳城。風送帆歸頻惜過。月從潮滿漸看生。百年散地期終老。數畝荒田屬久晴。只爲有親須寸祿。白頭猶悔中榮名。</text>
<title>戊申七月廿六日疏入。五日乃批下。省疏具悉卿懇。卿辭至此。本職當勉副焉。微臣所願。伏蒙優許。不勝感泣之至。偶成七言近體。以志余喜。</title>,<text>公輔初從翰院辭。厭煩何但似休之。新恩優許瞻天大。昔疾應瘳賀母慈。生殿微涼誰續句。洗村甘雨自成詩。塵纓乍脫猶知感。何況休官洛社時。時久旱得雨</text>
<title>絶句</title>,<text>金天玉露鳳城秋。莊舃吟邊宋玉愁。三秀靈芝徂歲恨。時從活水問源頭。</text>
<title>江路漫吟</title>,<text>無餘無際寔余心。形役滔滔乃獸禽。千萬人中知有己。須將幾字細推尋。</text>
<title>江頭祗送大駕溫泉擧動。歸路謹綴近體。一首。</title>,<text>雨師風伯叶人謀。天佑吾王翌日瘳。下渚帆檣看簇簇。前驅旌旆想悠悠。貔貅最軫消寒夜。稼穡須防損早秋。衰白小臣違法從。夕陽歸路重回頭。</text>
<title>出江夕歸</title>,<text>天高氣爽俯滄浪。愛我龍山一草堂。兩岸人家疏落木。九秋禾稼飽淸霜。虛名豈敵松江膾。佳節猶空栗里觴。又趁昏鍾趨紫陌。回看初月已流光。</text>
<title>絶句</title>,<text>念切君親去又回。江郊秋興漫悠哉。心中脈脈歸田計。稻穫川平句未裁。</text>
<title>洪領相 命夏 挽。二首。</title>,<text>一家忠孝二難移。授命三朝將相資。吐握迎賢師友備。驅馳許國鬼神知。人扶司馬都民仰。天奪楊公聖主悲。唯有數間旋馬宅。永敎淸白子孫貽。碝石參瓊夙見知。驪江避地幸追隨。山橋野店頻相送。聯步分曹又不期。仍掃相門如曩昔。每論王室痛艱危。竹林高會飜疑夢。小阮相看淚幾垂。</text>
<title>金同知 光燦 挽</title>,<text>山頹草宿幾回春。詩禮傳家幸有人。晩節操持唯素履。高門出入幾朱輪。享諸方喜新增秩。逾七誰知遽返眞。義故相看餘老疾。情乖執紼更沾巾。</text>
<title>趙掌令 涑 挽</title>,<text>價重連城璧。淸逾出壑氷。官資人謂屈。孝義史堪稱。病枕遐齡損。名廚異氣升。髫年幸得御。存歿愴難勝。</text>
<title>朴參判 世模 挽。二首。</title>,<text>吾忍挽吾友。未題聲淚俱。坦懷誰得似。美質較來無。有酒曾家事。橫金漢殿趨。三喪一何酷。天道亦堪吁。哭君僅數日。沂相又騎箕。已矣遽如許。嗟哉能不悲。猶思待漏際。每記泛湖時。洪友與金弟。此懷餘者知。</text>
<title>趙奉事 濟仁 挽</title>,<text>斯人遽云歿。聞訃淚空潸。世亂曾危行。時淸亦拙官。平生對黃卷。好去葬靑山。賴有連城璧。傳家一字安。</text>
<title>黃丹城 晙 挽。三首。</title>,<text>人生半百兩相知。不識今無古有之。從此黃壚獨過處。秪應江月共心期。天球不琢混庸庸。唯酒能澆芥滯胸。下壽卑官儘粗迹。要離穿塚也相從。髫齔相期共暮年。奄驚君歿在吾前。談無與立門無適。忍棹滄江舊酒船。</text>
<title>趙判書 復陽 夫人挽</title>,<text>結髮辭申國。齊眉事伯鸞。鹿期歸里挽。熊製課兒丸。着籍方騰賀。書旌只聳觀。也知莊叟意。傷往若爲寬。</text>
<title>次贈李郞世龜</title>,<text>愛爾金鰲李氏子。門闌皆喜近乘龍。千秋絶響非無繼。末路何人也識儂。淹臥西湖三逕雪。經行南岳萬株松。於焉命駕賖淸夜。意在前期復幾重。</text>
<title>寄仲初 趙公復陽</title>,<text>提文掌武兩昏昏。臺劾猶堪謝國言。共是出城君更遠。臨岐爭奈病文園。</text>
<title>十六日爲拜叔父往楊州途中。二首。○己酉</title>,<text>樵逕穿雲細似絲。數家籬落雪殘時。不愁春早猶寒甚。稍喜微黃着柳枝。獨鳥孤雲共我閑。半邊斜日下龍山。退憂不道嚴城隔。愁曠晨昏十里間。</text>
<title>殘梅</title>,<text>茅宇憑高眺望平。兒扶衰疾遶階行。雪峯遠與氷江映。春氣初兼暝色生。此日郊居投浪迹。幾年塵土負歸耕。閑來倂廢詩篇久。愛惜殘梅句更成。</text>
<title>憶沃川沈使君</title>,<text>蒼梧灘尾水明樓。樓上閑人在 一作宰 沃州。風月豈知爲郡樂。禽魚亦免見陵愁。靈芝秀色篔簹谷。芳草歸心鸚鵡洲。老我獨來還獨立。長歌短詠共誰酬。</text>
<title>示兒輩</title>,<text>小齋開戶當登樓。似染峯來卽果州。糊口未謀三釜養。攢眉猶爲萬方愁。蒼茫暮色漁樵路。浩蕩春波杜若洲。非自息交交自息。押強孤詠倩兒酬。</text>
<title>疊平字韻</title>,<text>氷開湖闊與雲平。喜見沙鷗炯自行。野燒連江春雪盡。漁舟出浦晩潮生。閑思杜老千間庇。誓學韓公十畝耕。永晝漸宜供穩睡。不妨身計百無成。</text>
<title>漫吟</title>,<text>人歸山郭暮煙凝。沙渚餘寒尙有氷。春興漫添詩幾首。時情險涉浪千層。雲泉有路思長往。經濟無心乏寸能。謀食嗟嗟身世拙。只緣憂國願年登。</text>
<title>白軒李相國賜几杖宴席錄呈。二首。</title>,<text>耆舊宗臣荷寵榮。長陵以後兩完平。已知進退關時運。復道文章仰老成。鳩杖烏皮恩賚備。金罍綺饌盛筵幷。登門授簡慙非分。強綴蕪詞效寸情。黃閣風流指數中。遐齡淸福少如公。陳忠不替君民志。鍊氣能回造化功。與宴簪纓瞻禮絶。扶衰几杖覺恩隆。願言鎭物終悠久。永與山河鞏我東。</text>
<title>聞洪同樞 憲 叔設司馬回慶。同年二人壯元李參判敏求及尹同知挺之在云。</title>,<text>近聞三老迭開筵。重見登庠己酉年。盛事較來從古少。靈根應是發春偏。迎風蒲葉壺中酒。映日榴花霽後天。喪亂餘生愧無分。淸漳淹臥亦華顚。</text>
<title>與仲美移舟前浦口號</title>,<text>移舟出浦興悠哉。改岸黃知熟麥來。岸幘篷窓同細酌。新詩忽被雨聲催。</text>
<title>閑居漫興</title>,<text>閑居少事腹便便。渴飮飢餐或醉眠。潮汐知時分晦朔。禽魚得意囿山川。陶翁宇內門垂柳。邵子窩中月到天。康濟一身觀萬物。網羅今古入詩篇。</text>
<title>再疊</title>,<text>臥病江郊體亦便。口甘麤糲曲肱眠。歸帆影裏潮平岸。牧笛聲中月印川。可矣再思投散地。悠然一笑向蒼天。寓言鵬鷃非眞趣。休讀南華內七篇。</text>
<title>送洪元九出守靈光</title>,<text>人從起草下西淸。大隱仍兼傲吏名。吳地香粳輸洛邑。耽羅飛櫓戛州城。民憂避暑傳杯細。詩思行春問俗幷。最恨灘頭相送後。故交應少叩門聲。</text>
<title>入灘墅拜省暮歸。二首。○出寓衿山時</title>,<text>暫觸炎曦出。仍霑暮靄歸。何爲謝簪笏。復此別庭闈。初月雲間隱。棲禽樹杪飛。悠然覓句意。不是淺天機。信馬灘頭去。呼舟渡口歸。關心別京輦。回首念庭闈。村犬迎人吠。沙禽掠水飛。飜慙鹿門隱。終不蹈危機。</text>
<title>次沈仲美寄來韻</title>,<text>水樓天碧混東南。嘯志歌懷子所甘。公子豈忘瞻魏闕。封人猶解祝堯男。一作杜老豈能忘一飯。封人猶解祝多男。 將雛宿鷺叢蘆入。雜雨奇雲遠樹含。仍想此間饒興緖。閉門搜句學陳三。</text>
<title>好雨</title>,<text>望雨春徂夏。聞聲晝已昏。愁漂高鳳麥。喜洗退之村。簷燕相依濕。籬蛙自恣喧。誰將諫書意。獻賀入金門。</text>
<title>漫吟遣懷。四首。</title>,<text>雨晴茅棟臥看山。孤寺煙生紫翠間。却羨幾僧供粥飯。萬緣空處一身閑。返照穿雲紅映山。雨餘空翠滴林間。村舂夜急晨炊備。閑客哦詩亦未閑。始興東畔一溪山。老樹荒村屋數間。安得卜隣令願果。廿年能有樂天閑。俯觀魚樂仰觀山。夢斷東華一水間。每怪山王嬰世網。竹林全付五賢 一作君 閑。</text>
<title>次李壽翁韻。三首。</title>,<text>未容立舍依懸霤。恒擬升堂戲老萊。天許投閑如可卜。滿江魚鳥豈相猜。一擬杖藜尋嶽麓。何須採藥到蓬萊。共君盟了宜無負。多事天公恐見猜。一自村居絶輪鞅。任他門逕長蒿萊。荷鋤田叟能相伴。得食溪禽不我猜。</text>
<title>次李甥漢卿韻。三首。</title>,<text>雨脚斜飛日照山。雙虹倒掛五雲間。朝昏萬象供淸眺。除却哦詩意更閑。蒼然暮色藹前山。隣火村舂亂水間。得所禽魚俱寂寂。歸家牛馬亦閑閑。萬壽孤菴隔一山。石苔微逕出松間。怪來詩語寒如此。斜日歸僧錫杖閑。</text>
<title>次洪同樞己酉回榜會韻</title>,<text>三老童顏綠鬢廻。春濃車騎去還來。登庠舊會渾如昨。同榜耆英況有魁。花繞賓筵齊綺饌。蟻浮仙醴引金杯。彩牋瓊什傳奇玩。畜眼人人定幾開。原韻 洪同樞六十年光往復廻。當時司馬幾人來。扶風治行高居最。隴右文章早占魁。附驥仍隨耆耋會。盍簪爭進獻酬杯。幸逢老老推恩日。共喜衰顏得好開。</text>
<title>有懷仲美</title>,<text>荒村白屋間靑岑。滯客逢秋病更侵。雛燕數飛新羽翮。鳴蟬不改舊聲音。窮通等是傾葵性。遠近何論寸草心。想得同袍水西客。一作仍想水西同病弟 相思應費短長吟。</text>
<title>疊前韻有懷子公</title>,<text>故人湖外隔雲岑。一別三年老病侵。世上榮枯皆昨夢。體中安否是來音。暮天渺渺窮雙眼。秋月盈盈鑑寸心。飯顆相逢定何日。尊前聽誦白頭吟。</text>
<title>落星洞永懷古跡。又疊前韻。</title>,<text>乾坤萬里繞鯷岑。豈意強隣牧馬侵。幸有人豪徵象緯。恭行天討變鴞音。金花頭上憂時髮。綠野堂中捧日心。舊里千秋餘白塔。誰將梁甫和遺吟。</text>
<title>試院契會圖</title>,<text>前星增彩聳吾東。學士掄材闢魯宮。紅杏碧桃牋紙上。珠淵玉海戶庭中。開懷此日推相好。撫事他年說至公。稧事俄驚存歿異。更將離合記泥鴻。</text>
<title>贈子公二十韻</title>,<text>昔別三年後。今秋八月中。相迎眞款款。餘事便空空。梧瀨西江北。槐州上黨東。漁樵留俊士。簪笏誤衰翁。病爲塵勞劇。詩因地勝雄。夢廻心愈苦。書到字偏工。撫迹悲萍梗。搜材愧藥籠。江山閑者主。出處異而同。共勉根基地。誰收刊落功。來猶喜命駕。去似怯抨弓。覓酒謀諸婦。題詩倩小童。櫪空嘶瘦馬。門掩叫寒蟲。旅店良才月。歸帆漢水風。容顏從此隔。音墨若爲通。有客能傾蓋。如依自直蓬。開懷俱白首。對菊尙靑叢。阿堵添斯疾。詞場付我公。天時屬歸燕。人意似翔鴻。晩節宜相戒。離言豈易終。前期雖有在。休惜遞詩筒。</text>
<title>憶子公 臨行子公自鄕至暫敍而別</title>,<text>相逢相別也悤悤。獨在孤舟明月中。楮島落帆投古寺。手披僧卷憶詩翁。</text>
<title>前後東湖之行漫吟。二首。</title>,<text>寂寂禪房竟日留。偶從餐後獨登樓。餘霞落景林間映。不辨楊州與廣州。祗役重來更宿留。一年明月寺南樓。道機漸長魔軍退。掃地何煩學趙州。</text>
<title>東湖漫吟</title>,<text>崖缺幽蹊狹。林回寶殿深。秋晴衆蟬噪。日落萬松陰。作客空佳節。休官耿此心。晨鍾破歸夢。雖好更難尋。</text>
<title>夢詠畫雁</title>,<text>輕翮森如動。丁寧 一作分明 畫手殊。先花兼 一作仍 避雪。帶月且銜蘆。只 一作自 信知來去。誰堪 一作能 較智愚。物微吾自 一作亦 感。秋興入蓴鱸。</text>
<title>十月十三日夜。夜深無睡。漫成二律。寄示銑兒。</title>,<text>昨夜無寐。蓋以汝伯移出新舍。有懷耿耿。漫成一律。欲示仲美求和。汝亦次韻可矣。愁人本意惜年光。病枕寒宵更耐長。蓬鬢改來無可白。菊花衰後有餘黃。名終何用談工部。祿不須多愧孝康。秪是盡情燈火在。照余葵性也傾陽。謹次 銑吾居眞有好風光。幽事撩人引興長。少日壯心輕拾紫。中年小技困抽黃。撫松看菊懷元亮。畫水摹山憶顧康。飮者留名吾亦爾。酒徒休說在高陽。</text>
<title>疊前韻</title>,<text>十月虛窓暈月光。燈花何喜意何長。百年簪笏人頭白。萬事風塵君馬黃。今日廟謨卑漢宋。古來刑措最成康。何當移疾歸灘尾。吾愛吾廬亦向陽。</text>
<title>又疊</title>,<text>近水樓臺蕩月光。知君淸味此時長。看書銀海花猶眩。得句天庭氣自黃。已道朝廷須汲黯。肯敎酣醉效嵇康。華顚春色吾堪賞。來歲相將遍洛陽。</text>
<title>簡仲美</title>,<text>雪霽天街小雪天。布衾如鐵夜如年。愁添塵裏新霜鬢。夢着灘頭舊釣船。無酒何妨仍自止。將詩不必浪相傳。應知令弟西樓靜。一盞寒燈耿獨眠。</text>
<title>疊前韻簡李壽翁</title>,<text>悵望郊墟欲暮天。相思不見感徂年。如今稍稍陽關牖。何日輕輕水到船。功業自應爲己分。文章豈必要流傳。世間多少悠悠事。只益昏昏獨醉眠。</text>
<title>又疊至月初七日紀異</title>,<text>誰將休咎問蒼天。災沴今年甚去年。霖雨秋來幾張傘。江湖冬半有行船。連朝霧氣沈仍塞。入夜更聲濕不傳。最是非時雷電作。能令聾瞽不成眠。</text>
<title>又疊出灘谷</title>,<text>寒江連雨水黏天。冬半如春記此年。旗影幾低沽酒店。櫓聲時軋釣魚船。瀼西客騎難相遣。長慶詩筒漫自傳。又趁昏鍾覓歸路。對床何日穩朝眠。</text>
<title>又疊</title>,<text>窮達從來聽上天。衛蘧而化又明年。榮名似飾麒麟楦。學力如牽灎澦船。一座春光人不見。千江秋月道誰傳。書灰多少關心事。輸與寒齋枕肘眠。</text>
<title>又疊</title>,<text>冬天眞箇似炎天。寒歲爲災等燠年。上藥誰施醫國手。梢工難制逆風船。蒼生只可雙眉察。靑海曾無一箭傳。老我中宵百感集。任敎燈影照愁眠。</text>
<title>又疊詠雪</title>,<text>朝來萬鶴舞長天。盈尺分明驗有年。幾處漸埋尋寺逕。前江應壓倚灘船。才高謝女談誰擬。韻惡坡翁句可傳。却愧吾衰今懶讀。紙窓虛映枕書眠。</text>
<title>至月壽日小酌。醉後口號。又疊前韻。</title>,<text>祝壽堯封聖主天。銜恩將母保殘年。開京珍錯朝盈篚。春府笙歌夜滿船。應賴祖先淸自守。願言苗裔業能傳。升堂一醉衰猶強。屢舞今宵又不眠。</text>
<title>尹正 舜擧 挽</title>,<text>坡平家學繼箕裘。牛老諸孫宅相優。逸少豈兼儒者事。曼容終是隱居流。星從南極雲間隕。名向東文卷上留。望絶撫墳惟涕淚。他年不忍過西州。</text>
<title>兪正郞 命胤 挽</title>,<text>哭友遙悲宿草墳。幸餘蘭玉繼淸芬。二連滅性嗟無奈。一代論材孰似君。豹死已能留早譽。鳳雛猶足付遺文。題詞憶取波亭別。灑淚西南有斷雲。</text>
<title>李判書 慶徽 挽。三首。</title>,<text>渾璞絶瑕摘。斗南唯一人。家傳名父子。契合有君臣。聯璧鳴珂里。持衡聽履辰。嗟嗟失時棟。何獨泣都民。磁鐵也誰比。情親三十年。忝居銓省首。賴有玉衡懸。末路失知己。餘生悲斷絃。淚邊江海闊。獨立向蒼天。以我多招謗。爲僚輒累君。相期心向日。每苦事如雲。偶惜街西別。俄修地下文。歸田卜隣計。誰復共云云。</text>
<title>辛判府事 啓榮 挽</title>,<text>仁祖初元名士多。至今誰突我公過。耆英遐壽百除七。晩節貞心終匪他。東海散金資惠養。康衢擊壤當賡歌。小生只撫登龍迹。還喜全歸葬薜蘿。</text>
<title>尹徵士 宣擧 挽</title>,<text>士二國天下。如君可易該。終辭莘野聘。未覩彥明來。日月昭然在。山河鬱不開。孤舟哭歸櫬。白首暮途哀。</text>
<title>又 二絶</title>,<text>吾王見不得。歿後亦嗟咨。此足激衰懦。高名千載垂。三紀情若一。通家家法存。繫官違漬酒。灑涕海雲昏。</text>
<title>李定平 回寶 挽</title>,<text>蜀道凌雲氣。靑蓮泣鬼才。終騎沙苑馬。老翦北山萊。萬事晞朝露。千秋掩夜臺。憶曾求識面。存歿倍堪哀。</text>
<title>送金承旨 禹錫 出守安東 庚戌</title>,<text>安東城府擅雄名。太白山圍洛水橫。載酒凌雲違始願。分符此日 一作送人作郡 羨玆行。風流夜燭移湖舫。事務春旗看野耕。老老推仁妙爲政。時憑歸雁寄餘聲。</text>
<title>閏春中旬後二日。偶與吉兒出壯義門。尹世翁及鐔，鎭二子，宅相具鼎賢。追及於蕩春臺之作。是日逢洪萬宗。</title>,<text>偶來循澗遊。不覺轉尋幽。童冠來相及。攀躋去不休。津津啖蔗味。處處折花留。誰遣潛行日。逢人似阮劉。</text>
<title>漫吟。二首。</title>,<text>才薄年衰世念微。春宵幽夢墮江扉。河豚入網芹芽嫩。政想廚人市上歸。靑郊一逕傍江微。紅杏花開映竹扉。珍重沙鷗舊盟在。白頭何事未言歸。</text>
<title>絶句</title>,<text>梨花落處掩柴關。身病偸閑不是閑。忽詠歐公思穎作。龍山江瀨亦江山。</text>
<title>庚戌三月初九日。東宮行冠禮後。不任贊頌。謹綴七言近體一首。示諸兒索和。</title>,<text>花紅柳綠日舒遲。貳極三加備盛儀。水咽銅壺虯箭動。天回玉輦鷺班移。山呼殷殷風雲在。朝喜洋洋草木知。何幸小臣叨掌禮。猥參賓席荷恩慈。</text>
<title>以咸興純陵改封之役。與右相洪公遠伯承命。三月二十六日拜辭出東門。次李舍人季周寄詩韻。二首。</title>,<text>驅車關路鬢星星。佳句虛投送客亭。跋馬望君情更苦。春天無際暮山靑。故人深掩巷南扉。管領春光出洞稀。自愧飮塵關外去。何年棲息定相依。原韻 季周行行卿月逐台星。關路長亭復短亭。咫尺東門違奉餞。何人攀折柳條靑。北關行李出黃扉。宗伯同行事轉稀。爲是昔年行役地。此行離思倍依依。</text>
<title>疊前韻</title>,<text>強驅騑牡戴春星。此去關河幾驛亭。頭白遠遊無藉在。人生貴是鬢毛靑。</text>
<title>白鷺洲 洲在永平縣南廿里</title>,<text>勝絶洲名鷺。夤緣網得魚。忙中乍憩息。物外一蕭疏。石瀨衝波急。松門落景餘。金犀間韋布。玆事盍書諸。</text>
<title>金城。二首。</title>,<text>祗役余來此。分符爾晏如。衆雛爭坐膝。一笑乃吾廬。杯凸寬心 一作當歸 酒。盤行縮 一作餘 項魚。翻興望雲思。雖樂盍歸歟。旅館殘春雨。聞鸎憶上林。傾葵難奪性。寸草更關心。驛路穿重嶺。家書抵幾金。吾衰雖病酒。對爾數杯斟。</text>
<title>淮陽</title>,<text>外翁曾莅此。小子亦從之。柏子供朝粥。松花備夕炊。三冬一味淡。四紀獨來悲。頭白終何報。空懷撫頂時。</text>
<title>次安邊兪使君伯圭韻</title>,<text>久將衰質廁冠紳。步武同君謁紫宸。廏馬時牽金騕褭。爐煙不動玉麒麟。揶揄笑作靑門別。邂逅驚看白髮新。共是出關吾病矣。當筵只怕勸杯頻。</text>
<title>草院逢圓印，覺禪兩上人</title>,<text>四月關河惜雨乾。炎塵漲路眼開難。逢僧忽問來何自。背指雲間石竇寒。</text>
<title>咸興</title>,<text>不識咸興府。今登萬歲橋。封疆通絶塞。基業自神堯。海宇樓亭壯。兵戈歲月遙。去來彈指頃。頭白憶垂髫。</text>
<title>純陵</title>,<text>度祖初開祚。純陵實配乾。不修雖古者。永慕可忘焉。土石新仍舊。規模後倣前。微臣忝敦匠。申祝萬斯年。</text>
<title>此來</title>,<text>此來抵海岸。首夏月初生。日下無歸雁。天邊有亂鸎。分甘念慈母。聽雨憶柴荊。短夜猶無寐。呼僮問幾更。</text>
<title>過太祖本宮。宮有四松。云是手種。</title>,<text>聖祖當年手植松。至今枝榦走虯龍。願同仙李盤根大。永保千秋傲雪容。</text>
<title>北山樓次板上韻</title>,<text>城上高樓冠朔陲。相公臨眺衆賓隨。雲低豐沛千家樹。風掣元戎十丈旗。二氣斯須間舒慘。群山初不斷華夷。幾多遊客揮椽筆。詩思如今不自支。一作眼窮區脫頻看劍。用武何人斬郅支。</text>
<title>四月十三日夜。樂民樓觀燈。</title>,<text>燈火千家眩北東。城如不夜塞無風。笙歌怳奏匀天樂。人醉危樓縹緲中。樂民樓上酒如泉。萬歲橋頭月到天。最覺玆遊窮壯觀。塡城華屋綵燈懸。</text>
<title>老妓慶仙自北靑來謁。仙乃故李相謫居時主人之兒也。以年十九廿時。能着氈笠馳馬。贈以詩篇。載其集中。仙今年七十三云。李相卽白沙李公恒福</title>,<text>爾曾年少能騎馬。睹取鰲翁謫裏詩。此日相逢談昔事。據鞍豪氣未全衰。</text>
<title>謁濬源殿</title>,<text>江邊十里蔭長松。江勢蜿如飮海龍。殿閣崇深庭戶肅。森然天日想儀容。</text>
<title>歙谷</title>,<text>壬子惟吾降。桐鄕屬外翁。殘碑留峴首。歸鶴記遼東。生老身仍病。滄桑恨不窮。追思撫頂愛。忍涕路岐中。</text>
<title>叢石亭</title>,<text>禹鑿所遺石。誰敎水府居。鍊殘想媧補。鞭了又秦餘。一碧海無畔。三神山有諸。玆遊奪天造。欲去重躊躇。</text>
<title>正陽寺。二首。</title>,<text>白頭三紀喜重來。朝雨初添萬瀑雷。新得句時禽語樂。舊題名處鶴巢頹。同遊仙客今何在。傳像高禪亦可哀。更諦一山眞面地。正陽南畔倚層臺。一別仙山四十年。重來物色摠依然。雲間削玉千峯列。雨後奔雷萬瀑懸。舊壁題名塵已涴。空門結社影猶傳。白頭孤燭淸無寐。強起裁詩續舊篇。</text>
<title>表訓寺追次庚午萬景臺韻</title>,<text>梯逕高低閟碧蘿。玉峯羅列白峨峨。廬山面目尋眞再。天姥煙霞較夢多。乍喜此身超汗漫。嘿思前事費吟哦。誰堪海內爲長句。解和東遊一曲歌。</text>
<title>出山</title>,<text>斷髮千重嶺。回頭萬二峯。通溝今夜月。照我舊時容。</text>
<title>留金城。與右相觀魚川上。益平兄弟亦來會。</title>,<text>怪底金城縣。公卿會一家。雖非恣遊讌。却似在京華。入饌溪魚欇。停杯野飯加。思親喜兼懼。不敢向人誇。</text>
<title>四州</title>,<text>塵鞿暫脫奈吾何。千里關山感意多。男子一身生長老。歙咸淮鐵四州過。</text>
<title>永平過登金水亭</title>,<text>北度鐵關嶺。南尋金水亭。壯遊兼勝賞。玆事罕曾經。龍拔深湫黑。蘿懸古壁靑。窮探付年少。橫笛復楊舲。</text>
<title>絶句</title>,<text>白首遊方歲月遙。狂歌猶託聖明朝。東溟北海經行遍。歸對梧灘早晩潮。</text>
<title>次仲美韻。二首。</title>,<text>遠水連灘浪。歸帆飽夕風。村煙多起北。山雨或從東。道大乾坤內。憂深進退中。懷哉簡齋老。時棟付群公。望望田家雨。凄凄麥穗風。吁嗟仰窮昊。豈不祚吾東。責己絲綸下。憂民水火中。此時能補衮。誰是陸宣公。</text>
<title>五月十二日。沈司諫仲美及其弟茂朱道明 儆，監役戒休 轍。奉老親來會于吾親。詩以志喜。</title>,<text>五月寒江閣。初絃月上東。潘輿兩家會。萊舞一堂同。共祝春暉永。休言酒盞空。兼珍擬樂志。歲歲少如童。</text>
<title>五月十五日雨</title>,<text>旱甚春仍夏。炎官赭大東。崇朝江雨至。自昨野雲同。幸可思豐樂。名誰問太空。時哉急移菊。吾亦課兒童。</text>
<title>尹參判 鏶 挽。三首。</title>,<text>此老遽云歿。慟哉寧爲私。朱雲丹檻折。萊子綵衣披。未極亨嘉會。空吟殄瘁詩。那堪倚門處。不見暮歸兒。同榜題名再。升堂拜母頻。相看如骨肉。共許不緇磷。好事猶如昨。悲懷轉覺新。更堪春酒熟。減却勸杯人。府檄曾同捧。商顏近永嘉。相邀會江岸。留醉宿田家。貌敬從玆掃。心期到老加。長空片雲在。慟哭暮途賖。</text>
<title>趙判書 啓遠 挽。二首。</title>,<text>連城待價屬艱危。共說邦家柱石姿。退讓遺風君子事。驅馳當日古人期。省中聽履三朝舊。湖外懸車八袠垂。存歿兩鄕違執紼。愧蒙深眷有餘悲。舊家常戒濯龍門。幸賴先朝長老存。聽履朝班標衆望。懸車暮境沐殊恩。靈椿上壽無多歲。聯璧餘輝有幾孫。最是小生蒙許與。情乖漬酒劇傷魂。</text>
<title>李副提學 端相 挽</title>,<text>焚章學士碧山居。奕世仙曹織女車。雲路早騰金騕褭。氷壺秋貯玉蟾蜍。病來恩賚猶珍劑。歿後遺文卽諫書。最是餘生偏感涕。素琴絃斷意何如。</text>
<title>江居十詠 辛亥</title>,<text>偸閑娛老親老心恒小。官閑意自舒。世間多少事。何者更關渠。處靜逢客禮樂攻吾短。逢迎覺漸衰。靜中時有客。相對便開眉。兒子懶讀讀書元自厭。責子亦奚爲。至今稱事業。劉項與皐夔。女孫嬌笑助我慈顏喜。床前兩女孫。笑爭梨栗棗。猶足敵平反。鈴蒼晝眠白日江居靜。應門老僕眠。猶勝牧猪戲。飽受士行鞭。竈赤夕誶飢歲恒烹粥。朝晡竈婢嗔。嗟嗟四封內。塡壑幾千人。飢鵝叫庭歲荒捐鶴料。庭晩白鵝飢。叫聲倍聞遠。或怕速羲之。瘦騾嚙櫪病矣騎騾客。遊鞍久已懸。長飢嚙其櫪。何日聳吟肩。思魚擧網感物慙泉涌。猶求設網魚。時能得白小。亦足當園蔬。悶旱占麥野壟靑靑麥。聞多食葉蟲。夜來知雨洗。瓜驗屬田翁。</text>
<title>金判書 佐明 挽。二首。</title>,<text>尖峯秋隼快橫空。車馬龍門戒懼中。一到精神無闕事。兩淮營壘佇成功。鞠躬盡瘁思諸葛。憂國如家學祭公。共道相門當出相。忽驚天奪軫宸衷。相門鸞鵠二難幷。國舅怡顏事伯兄。裘帶誰知根翰墨。聰明自合長銓衡。台階咫尺驚亡鑑。漢將旌旗慘古城。最是寸心終不昧。九原應結戀君情。</text>
<title>病吟遣懷</title>,<text>繞屋嵩山翠幾重。紫霞初月耿疏松。秋城病起新霜鬢。舊國詩成半夜鍾。森戟衙門時散吏。留塵硯匣或開封。何當甘露騎驢去。爲問前朝上相蹤。</text>
<title>有懷永安都尉</title>,<text>別來愁鬢賸華簪。藥裹相關阻好音。月上秦樓繁刻漏。秋淸吳苑急寒砧。早時宴會渾如夢。今日憂虞共此心。猶羨老強洪吏部。更從深酌動高吟。</text>
<title>寄李甥世龜</title>,<text>忽聞歸雁下衡陽。苦憶吾家坦腹郞。瑤瑟幾彈流水曲。淸宵應對玉書章。解敎世事供兒戲。終見身名媚澤藏。千里寄書愁未達。鳳城銀漢接蒼茫。</text>
<title>送閔兵使聖與 點 赴關西</title>,<text>七月煩君送我西。誰知天壽候輪蹄。禁中頗牧新恩渥。關外山河舊路蹊。直把藩宣爲己任。未容花月使人迷。應憐病守沈沈在。嵩岳秋光阻杖藜。</text>
<title>絶句</title>,<text>此物居然作病人。當年壯膽尙輪囷。夢中手挽天河水。洗却群胡萬馬塵。素廩恒欺我輩人。病來枯殼類空囷。歸休洛社平生願。欲洗東華十載塵。</text>
<title>晩悟</title>,<text>淸漳一臥萬端愁。繞壁移衾苦未休。天闊雁聲來枕上。夜深燈火照床頭。季鷹歸去吳帆早。莊舃悲吟越思秋。晩悟敲推非正味。悔從岐路逐詩流。</text>
<title>九日</title>,<text>羸形欹倒自怡神。寸念微隨縷脈新。常恐死爲憂國鬼。直愁生作愧天身。暫違定省思黃枕。頻問瘡痍祝紫宸。恩寵未酬猶竊祿。故山秋色又佳辰。</text>
<title>憶友</title>,<text>月圓如鏡冷如霜。霜透虛窓病枕涼。看斗拾遺虛倚杖。持杯萊子阻升堂。紫霞楓葉誰爭賞。赤壁蘭舟意不忘。欲把寒香供寄贈。美人南國渺川梁。</text>
<title>遣懷。二首。</title>,<text>瓦溝含凍正繁霜。玉宇高居又一涼。身退樂天如愛職。膝安蘇子費名堂。頭童已喜梳無用。腰適何嫌帶亦忘。忽憶梧灘垂釣處。曬翎漚鳥滿漁梁。沈沈羸疾度炎涼。隔戶寒花幾蕊香。竈婢厭烹陳米粥。醫師勸進獨參湯。留司屛務秋空晩。兒子拋書夜自長。猶擬結茅丘墓側。強敎頑僕墾餘荒。</text>
<title>聞洪少尹錫龜共韓畫師入朴淵</title>,<text>閉戶荒城客病留。忽聞參佐北山遊。危峯吐月疏鍾曉。怒瀑轟雷劈峽秋。庾子難乘夜來興。歐陽莫抱暮歸愁。雖携韓幹何須馬。勸寫淵龍蟄處頭。</text>
<title>絶句。五首。</title>,<text>一味靑山綠水。幾年白首紅塵。笑罷樽前春夢。依然灘社吾身。病來藥爐烘火。務屛硯匣留塵。心虛碧樹 一作殆類 蜩甲。骨瘦丹田 一作眞同 鶴身。少歲飛騰雲路。暮年潦倒風塵。秪緣寸祿爲母。不但虛名誤身。九峯山色叢翠。石壁江流絶塵。累費茅茨料理。何時報國抽身。吾家活水如許。彼亦明鏡無塵。若道靈源有二。乾坤不備吾身。</text>
<title>聞白軒相公訃</title>,<text>辛亥杪秋後旬五。曉窓缺月流餘輝。是時久皤被疾久。連連遺矢氣力微。忽聞軒相病捐館。誰令國活人不非。爲公吾不但爲私。悲淚空向窓間揮。</text>
<title>高秋向夕終分字 五絶</title>,<text>窓間秋日短。窓外秋天高。吾病不忘起。有氣涌如濤。華山白雲晩。松岳紫霞秋。非我無崑脚。沈痾負此遊。中歲惑多岐。到老迷所向。從玆拙自修。庶或勖上上。歲月不我與。今秋而今夕。老衰到來秋。又嘆不得力。梧灘豈不美。不然石灘東。一種煙波岸。誅茅送老終。</text>
<title>遣懷</title>,<text>臥病三秋一布衾。層城平楚廢登臨。鳴驢已竭黔州技。老鶴猶懷碧落心。階面苔生憐色態。墻頭木脫聽蕭森。孤燈耐久詩無趣。卷裏空添夜夜吟。</text>
<title>十月初四日夢賦東原</title>,<text>鐵原 一作圓 虎踞東峽。泰封龍眇何成。荒原秋水淸淺。唯有寒禽縱橫。</text>
<title>送碩望 外孫具鼎賢小字 隨金城入峽</title>,<text>吁昔東床空。嬌憐向爾倍。顧復以長之。賴爾孀母在。冠顚未幾時。得婦矧可愛。兩家悲幷喜。泣就爾廟拜。但敎爾無素。愧我於理背。俾隨爾舅去。縣齋書共對。事爾舅如爺。日講道義配。況有吾家孫。會友劬子亥。從此昂于霄。明堂充杞梓。男兒志遠遊。去矣言勿再。勸爾孃勿悲。勖爾副習改。臨辭母子泣。我尙恬不悔。霜飆日以厲。愼寒峽路隘。古人恥目下。備爾書大帶。</text>
<title>初四日曉。雷電風雨。午後連有雷聲。其夜又大雷電。風雨雨雹。久而止。</title>,<text>蟄後何聲失鬯時。病夫衣服不支持。轟天霹靂驅風伯。匝地旗旛鬧雨師。怪事何由聖不語。殷憂應又舜其咨。思除陰氣荊南怒。願答天心晦老詩。</text>
<title>送銑兒歸湍</title>,<text>沙川一帶似漳河。我類劉楨久抱痾。書味晩知猶有補。宦情曾怪已無多。西疇春雨耕雲耒。南浦天寒釣雪蓑。興動閑詩淸到骨。送行其奈欲飛何。</text>
<title>疊前韻。二首。</title>,<text>悠悠亡國舊山河。自哂微軀此養痾。秋盡園林紅葉積。客稀門徑綠苔多。愁邊鈴牒塵埋印。夢裏漁舟雨滿蓑。詩罷寂寥無可語。和章誰復擬羊何。千疊松山帶兩河。中間老守苦沈痾。冥冥雲壑黃精在。浩浩煙波白鳥多。短棹隨風來遠笛。長鑱浥露有輕蓑。心存晩計身猶絆。愁思雕籠可奈何。</text>
<title>十月初七日。遣兒立表石於曾祖府君墓有感。</title>,<text>舊墳圭樣表貞珉。兩世經營夙志伸。天氣吐祥升霽旭。坤靈叶順助精禋。職題榮贈觀瞻聳。事逮孱孫涕淚新。況抱沈痾違跽謁。奠杯何日復爲人。</text>
<title>十月上旬口號</title>,<text>手攝新衣上碧峯。銖輕身健倚枯筇。西天落日斜平楚。北陸寒雲下古松。臨老茲遊唯我最。登高能賦有誰從。苦思夢裏槐安客。路隔嘉陵樹幾重。</text>
<title>次李甥寄來韻。二首。</title>,<text>有志推年少。無成愧此翁。東床負重日。西晉戒輕風。遠草言雖戲。桃査味豈同。試須攀桂速。莫詠楚江楓。我似韓無友。中年得壽翁。奇哉童子日。勖爾相門風。隔歲天涯別。開懷夢裏同。速須來問疾。莫遣改靑楓。又昔我輕餘子。今誰念此翁。每嫌蘇軾句。微犯道家風。黃李君雖似。朱韓我豈同。來詩悲歲晏。再變嶠南楓。附李世龜感懷詩 幷小序昔在辛亥歲。余客甘文。聞久堂病劇。呈楓字韻短律。平生國士遇。師事久堂翁。每勖古人業。相期君子風。德音千里隔。愁夢兩宵同。癡坐甘文館。寒霜落晩楓。十月十七日。公病已不可爲。覓紙筆步其韻。翌日公捐館。乃絶筆也。其詩曰昔我輕餘子。今誰念此翁。每嫌蘇軾句。微犯道家風。黃李君雖似。朱韓我豈同。來詩悲歲晏。再變嶠南楓。荏苒之間。已二十一年矣。余與二哥晦叔。耦耕於驪岸。公之祠宇。又從冢孫來寓於州之梨浦。今日適當公絶筆之辰。追懷德音。感淚沾襟。漫成一律云爾。名下多虛士。廷中足老翁。昔聞君子敎。長憶古人風。居敬惟存省。移忠豈異同。何時最難遣。窓月照殘楓。公素慕濂溪翁。其爲學內蘊外韜。居敬工夫甚篤。每日默誦夙興夜寐，敬齋等箴。以千萬人中。知有已爲自省之符。持身表裏如一。人無知其爲學者。蓋不事交游講討故也。公歿之後數十年。益驗公先見之明。非餘子所可及也。公病中書。有窓月欲斜。時聞天外雁聲。何嘗不思乃如人之語。故及之。</text>
<title>挽詞[坡平尹文擧]</title>,<text>詞翰宗盟廊廟需。少年聲價動京都。險塗周愼寧忘孝。晩節操存不失儒。可惜邦家摧棟幹。空留詩句泣林烏。明廷舊德今皆盡。時事仍聞滿目虞。爭聞鳴鶴九皐音。誰識翔鸞萬仞心。出世高情雲共淡。入玄幽思海還深。花當爛熳知時過。酒到和醺得善斟。自有雅琴昭氏在。漫敎衰疾獨悲吟。</text>
<title>挽詞[恩津宋時烈]</title>,<text>每誦林烏句。令人涕自垂。如何未盡哺。造次便長辭。厚德輿人仰。孤忠聖主悲。佇看良史筆。記實庶無虧。</text>
<title>挽詞[恩津宋浚吉]</title>,<text>先民嘗有語。善人天地紀。古往及今來。斯言誠有理。我友二三子。此名宜無愧。今年盡凋謝。彼蒼竟何意。生民無所賴。士友失所恃。況君奉慈闈。誠孝出凡類。想當臨絶時。痛冤何能已。天高鬼神惡。欲問心如刺。遺章寫血忱。尸諫應在是。回思一世間。此身如贅寄。獨立復何歸。蒼茫心已死。諸郞多俊茂。舊業應無墜。吾思理煙艇。衰病阻湖涘。朗詠八哀詩。落日陰雲起。</text>
<title>挽詞[領中樞府事鄭太和]</title>,<text>一生忠孝事君親。烏哺詩成感聖神。公道尙稱前冢宰。故都重奉大夫人。三牲備處纔諧願。六甲周時遽返眞。留得倚門無限慟。綵衣誰舞北堂春。相知三十五年來。悃愊常隨笑語開。望重漢庭頻曳履。衆期殷鼎試調梅。草心不盡春暉報。槐夢先從病枕催。共說四男休慶遠。老夫何事獨餘哀。</text>
<title>挽詞[豐山洪柱元]</title>,<text>欲將何語寫哀詞。仍想高堂八耋慈。天若有知寧忍此。鬼胡爲虐乃如斯。銓曹望宿持衡日。鼎席名遲進秩時。數月分司成奄忽。世間存沒益堪悲。一時模楷孰如君。忠孝元無二致分。爲國深誠今罕見。居家至行古稀聞。常辭柏府投閑久。更守松都乞養勤。去路歷臨猶昨日。白頭垂死淚紛紛。</text>
<title>挽詞[右參贊李慶億]</title>,<text>誠孝先王感。謙沖擧世知。持衡八座峻。作相十年遲。寂寞春暉晩。凄涼薤曲悲。君民一念切。遺表是忠規。處世行常獨。存心實若虛。堂中幼安榻。牀上紫陽書。遺像精神在。諸兒訓則餘。哲人今已矣。朝野共欷歔。草草松都別。今纔數月餘。行藏同齟齬。鬢髮各蕭疏。尙記心中語。空尋病裏書。平生師友義。存沒痛何如。</text>
<title>挽詞[禮曹判書鄭知和]</title>,<text>四長天官領搢紳。三朝際遇渥恩均。王公早白緣憂國。胡老眞淸本畏人。詞感林烏曾詠日。養專松嶽再臨辰。平生忠孝全終始。更見遺章上紫宸。</text>
<title>挽詞[刑曹判書南龍翼]</title>,<text>童譽廷推似泌殊。楊廉曾孝石醇俱。三公一養眞嘉語。九載重臨卽故都。正佇金甌勞夢想。飜驚綵服撤歡娛。潘輿去路歸嚴櫬。舊作那堪詠哺烏。壬子三庚摠峻班。二公零落一年間。驚心又失文章伯。戮力誰扶國事艱。緘血至誠留短疏。掇皮眞態想和顏。髫齡被簡還如昨。忍淚題詞淚自潸。</text>
<title>挽詞[左參贊趙珩]</title>,<text>夙歲爭推廊廟材。論交每幸早追陪。平生志藻氷霜潔。餘事文章錦繡堆。共惜六旬非上壽。還嗟八座阻三台。吾儕次第淪亡盡。其奈殘年日易頹。</text>
<title>挽詞[禮曹參判張善瀓]</title>,<text>天然至行自髫孩。先輩知公公輔才。名在妙年傾一世。位尊卿月近三台。人間愛日留殘景。天上文星落夜臺。不見綵衣隨鶴髮。路人垂淚況余哀。舊都遺愛泣孤鰥。將母重臨十載間。可使俗敦知孝理。每將兒戲悅慈顏。魚軒忍見歸時路。鵠嶺悲看去後山。如哭鶺鴒吾白首。欲言疇昔淚先潸。</text>
<title>挽詞[大司憲姜柏年]</title>,<text>忠於君父孝於親。玉立淸朝五十春。書馬亦驚今石建。嘗羹輒舍舊封人。位高銓席謙還極。望協金甌卜更頻。榮養未終天奪速。漫留遺草入楓宸。芳名早已動朝簪。雅操偏敎起我欽。淸苦每存寒士志。忠和常法古人心。庭留餘慶兒皆玉。家乏遺資帶有金。手札纔傳凶問繼。不堪披閱獨沾襟。</text>
<title>挽詞[兵曹參判金萬基]</title>,<text>勵翼明時冢宰尊。恂恂常若不能言。淸規聳覩群公表。純孝咸推百行源。處貴彌堅寒士操。聞風可使薄夫敦。誠深草疏沈綿際。身後猶堪報主恩。升堂曾拜大夫人。淸夜華筵獻壽辰。聞說慈顏猶宿昔。可堪浮世劇悲辛。公歸泉路想難瞑。我問蒼天胡不仁。自恨繫官違執紼。西風寄淚灑江津。</text>
<title>挽詞[都承旨李殷相]</title>,<text>人物誰當指屈先。推公公輔自髫年。四居冢宰供時務。再莅分司爲養便。進退生平那有媿。身名終始獨能全。慈堂莫慰鍾情痛。恨結林烏舊詠篇。孝友平居迥出倫。文章少日已驚人。十年兩館聲華洽。一節三朝際遇均。子敬何曾臨事苟。藍田自是綴皮眞。台階咫尺經綸屈。瀝血遺章感玉宸。水部從容接席時。見君羸瘁只心疑。試開懷抱歡悰減。強把杯觴笑語遲。班屈舊都諧至願。病緣明主乏良醫。思量往事渾如夢。慟是先公豈獨私。</text>
<title>挽詞[前高陽郡守李敏敍]</title>,<text>溫溫君子孝通神。儒雅爭稱席上珍。奇節或能夸末俗。至行那復有斯人。榮名一代謙謙德。事業三朝斷斷臣。欲識英靈遊戀地。年年萱草北堂春。風流追憶鳳儀亭。傾蓋當年想典刑。月照氷壺方寸地。春薰芝室再周星。時來惡少皆狐白。歲暮榮名待汗靑。一瓣淸香留在手。應知腹痛過車停。</text>
<title>挽詞[韓山李弘淵]</title>,<text>方期德業到黃扉。詎意吟成殄瘁詩。孝友早稱爲世範。淸貧元自畏人知。幾看藻鑑甄流品。無復風稜聳憲司。泉下想應難目瞑。將何寬慰北堂悲。每感吾公故意偏。今朝何耐涕潸然。早從黌舍芳塵接。晩向銀臺坐席聯。托契范張俱到老。連姻庾葛未經年。堪嗟忠孝平生事。惟待他時太史編。</text>
<title>挽詞[右承旨李䎘]</title>,<text>卿月猶嗟鼎席遲。復因便養屈分司。純忠至孝人誰間。偉量淸名世共推。哀訃驚心邦國瘁。遺章瀝血至尊悲。平生淚落林烏句。忍見高堂鶴髮垂。</text>
<title>挽詞[南原府使洪錫箕]</title>,<text>至行如公更有誰。世人皆識我偏知。孝符氷鯉三綱錄。天感林烏二句詩。輿望已遲司馬相。慈顏常悅弄雛兒。晨昏曾不須臾曠。欲問歸魂詎忍辭。龍湖一札到丹溪。洛下書傳已在西。故意知公常戀戀。暮途憐我獨棲棲。酒思對酌那堪奠。詩憶相酬不忍題。歲旱作霖無復望。山風颯颯雨凄凄。公留開府我田園。千里逢迎有夢魂。直擬北歸重把袂。豈知西去未回轅。生封血疏丹心在。死訣慈闈鶴髮存。秪是家聲應不墜。四郞皆肖復諸孫。西湖曾和臘梅詩。今見梅花我涕垂。物色忽驚三歲邁。今生難盡百年期。仍思龍麓留題處。更記牛川惜別時。綵服不歸丹旐返。橐駝溪咽鵠山悲。松京遺愛十經秋。重到松京萬事休。白鶴歸應悲故國。靑烏卜得近先丘。將扶廈屋今無棟。欲濟商川已失舟。淚灑龍山餘舊宅。暮江風雨咽寒流。三朝耆舊不多餘。更爲時艱淚滿裾。是歲台亡兩相國。諸卿月缺四尙書。同歸先後辭明主。一理蒼茫問大虛。獨使至尊憂社稷。東來邊信復何如。</text>
<title>挽詞[坡平尹拯]</title>,<text>平日家庭每說公。眞淸篤孝古人中。官臨冢宰疑寒士。詩徹林烏感聖衷。殄瘁固知時運繫。驚嗟應想野朝同。鯫生自有鷄綿義。却愧微蹤似蟄蟲。</text>
<title>挽詞[副司果尹搢]</title>,<text>聖代多名德。嗟公衆所推。文章餘事業。經濟夙心期。眷遇明良際。從容外內宜。謙光無與競。淸白孰能訾。位視人非滿。忠爲孝所移。純誠專愛日。輿望鬱匡時。共佇登庸績。俄驚殄瘁詩。高堂遺鶴髮。故隴返靈輀。奕世通家舊。平生慕義私。淹沈違執紼。和淚寫哀詞。</text>
<title>挽詞[侍講院文學徐文尙]</title>,<text>自從髫歲著高名。雅望三朝冠上卿。一代忠臣存宅相。平生孝友繼家聲。舊都暫見司留鑰。台府終乖秉化衡。却誦當年烏哺句。路人猶自淚縱橫。敦睦家風坦易姿。薰薰和氣仰淸規。官升卿月貧猶甚。壽到耆年孝不衰。每頌盈庭蘭茁慶。遽聞旅館薤歌悲。銅龍致弔纔承命。一慟那堪更爲私。兩家親懿昔相依。小子登門倍覺輝。十載悲歡如夢過。一朝存沒撫蹤非。楓宸但徹曾封疏。萱室空餘舊舞衣。他日羊曇無限淚。城西何忍醉中歸。</text>
<title>挽詞[侍講院弼善鄭華齊]</title>,<text>至行淸名世共推。事君元自事親移。卿班早致求賢日。士論同歸協卜時。宮鑰復從西府鎖。萊衣俄報北堂辭。遺忠惓惓投來疏。不獨人間戀母私。</text>
<title>挽詞[開城府經歷洪錫龜]</title>,<text>淚落林烏反哺詩。至誠當日聖明知。立朝大節忠移孝。持己平生義絶私。一鶚望歸黃閣路。三牲願切白雲司。重來未畢魚軒養。忍見堂萱似舊時。心印曾從澤老知。後來文雅亦吾師。志堅金石優容盛。望重簪紳自牧卑。風誼晩承參佐日。天眞長挹笑談時湖州門客凋零盡。牢落人間更倣誰。</text>
<title>挽詞[副修撰洪柱國]</title>,<text>標望三朝冠搢紳。見期公輔自靑春。文章獨老追前輩。忠孝雙全有幾人。榮顯倘來銓柄手。淸貧宛若布衣身。分司一別成千古。昨過西門倍愴神。素翣丹旌引柳車。緘辭遙哭朴尙書。空留血疏傳楓陛。誰奉慈顏御板輿。人鑑遽亡嗟已矣。士林相弔慟何如。關山別語今猶在。點檢詩牋淚滿裾。</text>
<title>挽詞[友人安東金得臣]</title>,<text>公稟山河氣。當今第一人。高峯停鸑鷟。長道走騏驎。正論元超衆。淸標獨出塵。淳庬遺俗態。談笑卽天眞。處世慈詳篤。逢人款曲諄。本來存至理。老去奉偏親。孝養恒慳日。起居每及晨。陸生懷橘數。老子舞衣頻。烏哺心徒感。龍光世莫倫。靑緺輝妙歲。紺髮到要津。文望隆弘藝。名聲動搢紳。春宮調護地。吏部寵恩身。往日流南紀。狂言忤北宸。楓天愁裏望。萱草謫中新。擧世何多忌。孤忠竟莫陳。黃扉恩未及。白屋澤難均。小子非蘭臭。斯人許席珍。每揮銀佛律。頻喚劍南春。肝肺吟中擢。眉毛醉後伸。懽情同蚷蟩。交道豈緇磷。九日龍山上。三春漢水濱。並馬開花處。呼舟落日辰。流連那得已。酬唱且無巡。猥下陳蕃榻。甘爲鄭驛賓。別離還遠阻。消息奈無因。槐峽思瓊樹。松都又玉麟。居然沈疾病。已矣劇酸辛。舊客躬憑櫬。慈親血濕巾。此生今失所。何處更依仁。諸女啼呼父。孤兒哭徹旻。忠貞遺疏奏。淸白著家貧。今日違臨穴。他時愧動輪。人間吾失友。聖上國無臣。曼叟逢迎地。應知更作隣。</text>
<title>挽詞[吏曹參議李端夏]</title>,<text>公於先子我於公。尊慕偏深後輩中。庸陋高明雖自別。講論開誨恰相同。澤風大象寧殊道。雷雨微詞竟驗通。慟哭西門今古意。含悲戀德沒吾躬。久堂朴相公之喪。自松都歸葬于臨湍之故山。余欲寄挽詩。沈思累日。卒未成章。豈以盛德有難形容。至情未易寫出而然耶。仍念公之處世。有類於先君子澤風獨立之道。此爲公之大致。且余往時嬰疾濱死。公嘗辱和拙詩。有也知雷雨始能通之句。余之通塞。固不足道。亦足爲公鑑識一端。茲步舊韻。並及此語。非所以爲詩。聊志余深所感歎者而已。公靈有知。以爲如何。</text>
