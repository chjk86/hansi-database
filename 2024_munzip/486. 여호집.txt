<title>欲往仙遊峰。稟于家大人。甲戌</title>,<text>砥柱嵯峨標海波。客舟漁艇日相過。親庭雖切臨深戒。碧水靑山奈樂何。</text>
<title>感懷 戊寅</title>,<text>空齋獨坐數春星。身世奇孤只影形。舊事如今那忍說。此生無處更趨庭。</text>
<title>雨後。坐安鄕蓮亭。</title>,<text>佳節端陽近。登臨無限情。幾年懷苦欝。今日眼暫明。斷岸分楓色。空軒自水聲。孤生元是淚。不爲傍丘塋。</text>
<title>紀感</title>,<text>榟樹蕭蕭陰未移。墓門殘照拜孤兒。人間已自非前日。地下安能似舊時。塞耳林烏猶反哺。摧心風木任長吹。更看母氏孤墳近。淚和愁雲兩處垂。</text>
<title>山所作</title>,<text>幾日今重到。入門鷄犬驚。虫吟隨處閙。螢火坐來明。月是中秋好。風於靜夜淸。松楸多感慨。膓斷孝鴉聲。</text>
<title>歸路向仁川 是先妣外鄕</title>,<text>客行秋正半。歸路少人烟。衣濕思親淚。心驚近海天。斜陽明遠浦。暗水帶低田。鄕山靑數點。回首更依然。</text>
<title>宿仁川。朝登飛龍岡。望海。</title>,<text>振衣千仞一望洋。縹緲孤峰壓大荒。天際浮雲迷北極。海邊群嶂見南陽。旅遊覽物供多病。秋半登高只斷膓。謾有悲懷同宋玉。恨無詞賦動江鄕。</text>
<title>明發向京。留別辛兄 道東。</title>,<text>已斷門閭望。遠遊豈有方。鄕愁减衣帶。旅枕伴書囊。憐弟公心見。戴兄我意長。預愁今夜盡。別恨共蒼茫。</text>
<title>衿川道中</title>,<text>曉發衿陽村。早行衿陽道。宿霧時未斂。寒風殺百草。古道諒難復。徒行悲耆老。日月不相貸。爲仁須及早。悠悠行路間。誰能長壽考。所以君子人。分陰以爲寶。</text>
<title>客夜</title>,<text>旅宿三冬夜。誰堪此路窮。城臨溫祚國。鍾斷梵王宮。身世悲歌裡。鄕關愁夢中。仍憐故山月。應照翠微東。翠微軒。是曾王父所命。而後來尤齋追寫揭之云。</text>
<title>歲除夜感書</title>,<text>二十明朝是。紅爐促曙輝。盛年已如此。老大復何爲。養未千鍾逮。此下有漏句。當更考本草。</text>
<title>高卧 己卯</title>,<text>萬事長悲歲月遒。關門虗巷雨初收。未逢九日陶潛菊。空憶三江范蠡舟。鳴假候虫偏入夜。身同病葉不勝秋。近來伏枕踈人事。高卧加餐豈自由。</text>
<title>記夢 幷小序</title>,<text>君子於親。終身不忘。余實冥頑。自奉諱來。無一行可觀。以至于今。歲月滋久。儀形漸遠。雖時憑夢寐。乍承謦欬。而覺後茫然泯然。十不能記其一二。其追慕敦篤。比初有間可知矣。今年孟冬之九日。自京來捿于墓下。其夜卽有夢焉。而亦未記其如何。翌日夜。又夢府君居外寢。是平日居處之所。 四叔父與家兄方御食焉。而惟五叔父不飯而飮。不記某物而槩如糜粥。 余出自內。立於書丌之隅。甞於寢門外置書丌。 府君熟視良久。若欲推其餕而賜之者。問曰汝食而來耶。余卽敬對以已食。時李君以楨。是業醫。常視府君病患。情誼極密。 亦在坐。自相目擊而太息。俄而。風雪撲窓。推枕驚起。則一堂怡愉。森然如在目前。攬衣泣書。以識余感。而仍念余兄弟外。二叔父與李君。皆已作土中人矣。其亦神氣注會。相叙久離於冥冥之中。而時見于小子之夢。以少慰窮天之思也耶。吁亦痛矣夫。悲風榟樹夜眠驚。起坐虗窓待日生。任是飢來誰賜食。夢中謦欬却分明。</text>
<title>病卧言志</title>,<text>短檠懸火照遺書。中夜山林地籟噓。展步義門須濶濶。卜居仁宅定渠渠。古人勤苦三冬足。憐我懦孱百病餘。近墓終當誅草舍。不然歸作傍江漁。</text>
<title>又次杜韻</title>,<text>近至窮陰日日催。寒深白屋望春來。任敎刺繡紋添線。爲助生陽火不灰。卧病西山依墓栢。傷利東閣憶官梅。先君涖高陽時。甞以二盆梅自隨。以乙亥至月棄敀。而前數日。花方半開。扶踈点叙。香氣浮動。先君倚枕愛賞。色甚不好。占二絶示子侄。使各和進。其一曰。病裏伴寒梅。一枝雪中開。今朝棄爾去。須趁艶芳來。其一則不記。仍命親任貢生徐武立。出置其家。未數月。先君棄不肖等。梅亦枯死云。 天機人事元相近。聊復忘憂進酒杯。</text>
<title>今日</title>,<text>今日已云暮。京書苦不來。唯餘著樹淚。豈上望鄕臺。沙冷鶺鴒病。天寒鴻鴈哀。吾生一如此。敢擬好懷開。</text>
<title>嶺山歌</title>,<text>玆山高出邦畿間。環數百里皆仰只。地靈枝枝卿相墓。海邊家家漁商市。有時登臨快一覩。西北諸山奴隷視。誅茅何處可終老。京洛緇塵愁未已。</text>
<title>小井</title>,<text>小溪汨汨瀉山隈。滙到門前作井廻。不費汲深千尺綆。一飄容易去還來。</text>
<title>立春日。次退溪，栗谷韻。爲祝語。</title>,<text>歲運時行各有方。東窓早旭已春光。從今物物還生氣。病健長依父母鄕。其二斯道於人本不疑。冥行胡我久相離。自今努力尋前去。誠僞應須上帝知。</text>
<title>謾成</title>,<text>殘村無俗事。寒望意頗怡。日光雲外漏。山色霧中奇。久別猶兄姪。愁吟更歲時。松楸長在目。捨此欲何之。</text>
<title>午坐。氣頗浩然。庚辰</title>,<text>紛紛從世事。淸坐復吾眞。但覺心如鏡。不知病在身。樹交窓外影。鳥語雪中春。傾背暄堪負。何由獻紫宸。</text>
<title>六月十五日。偶閱文公水公菴詩。慨然欲和其韻。而于時始聞蟬鳴。仍得誰謂夏日長。已聞寒蟬鳴之句。病 字下恐脫一字 亂不能久思。後五日始成全篇。</title>,<text>養瘵慣幽貞。耿耿抱虛明。誰謂夏日長。已聞寒蟬鳴。懷哉天地內。百年限人生。云胡不努力。明命任自傾。久爲二竪嬰。日擾靈㙜淸。齋默對上帝。願比一物榮。舊痾喜勿藥。新拙怯世營。浩然復何事。歸去山中耕。</text>
<title>緣墻植菊。而病卧不勤灌漑。太半凋殘。扶杖起步之際。觸目甚感。設爲問答以自遣。</title>,<text>僑居多病斷交遊。歲晏相期對忘憂。恠殺今來凋瘁甚。還如凡卉不勝秋。右問菊人病無心獨播芬。花中隱逸性終存。重陽前去今猶遠。會待秋香滿小垣。右菊答春葉秋花物自由。最靈胡不性天脩。主人多病違心事。服食唯須德業優。本草云甘菊延齡○右菊問病中貿貿廢群經。覽物今朝愧最靈。但使主人能勿藥。百年敬保此心惺。右答菊</text>
<title>有省</title>,<text>士固患無志。有志多忽早。發軔門前路。萬里看自玆。遠近理則一。循序久漸知。豈可畏日晩。倒行復逆施。</text>
<title>晨起有感 幷小序</title>,<text>庚辰冬。余贅寓城西宅。病中恒不敢早作晏眠。一日聞鷄而窹。趺坐久之。聞自市井之間有聲。漸作自遠而近。擾擾攘攘。無暫時停息。余歎曰。是孟子所謂孶孶爲利者也。然彼其初豈必皆有利心而然哉。亦只是居四民之一而各業其業而已。然則名爲士而號爲善。不能服勤而失之者。其反不有愧於斯之甚歟。抑且秉彛明德。生民之所同得。何三代以後天下之間爲利者衆而爲善者寡。以至于今所値者。幾皆爲利而爲善者則絶未之見歟。或有之而吾未之見且聞耶。嗚呼。其深有感於斯者果誰歟。吾欲得而友之。百憂輾轉眠難成。深室墐窓曙不明。感彼擾擾路中子。何人爲善起鷄鳴。</text>
<title>病中</title>,<text>強顔世俗事難諧。只可山林任打乖。垂死病中心未已。枕前黃卷卧寒齋。</text>
<title>春日 辛巳</title>,<text>忽見繁花樹樹明。強扶愁疾涉園行。非關杜子耽佳句。聊爾間吟適性情。其二端居何事不吟詩。興到欣然自息機。野馬遊蜂春晝永。杜鵑花落杏花飛。</text>
<title>坐姊兄尹春卿 澤 黑石江舍水邊石</title>,<text>側危巖躑躅紅。明沙晩照畫圖中。悠然忽覺心無事。活水渾渾萬里通。</text>
<title>魯石江舍偶吟</title>,<text>病骨稜稜嗟難支。大哉吾道竟何之。孤雲獨鳥天邊迥。正是先生野望時。</text>
<title>病中</title>,<text>強斯行禮病斯謹。至道圓融觸處存。中夜氣淸渾不寐。滿窓明月亦天恩。程子曰。古之強有力者。將以行禮。今之強有力者。將以爲亂。</text>
<title>安鄕蓮亭感吟</title>,<text>榟樹蒼蒼山日斜。軒窓寂寂水聲多。數椽卜築違心計。悽斷餘生奈淚何。</text>
<title>汾津秋夜</title>,<text>捿遑迷所適。吾道古猶然。少作此方客。前期何處山。江湖空滿地。風月正無邊。萬物知歸宿。暗飛鳥自還。</text>
<title>有感 始寓居于南門內家</title>,<text>俯愧仰慙奈過何。始知人欲甚洪波。不於難處加持守。更說平居甚切磨。</text>
<title>初春夜。與魯石從兄德夫 弼仁 吟。壬午</title>,<text>道義沉潛苦未眞。入春癈疾漫傷神。年來百事渾忘久。慙愧詩情亦不新。</text>
<title>病中吟</title>,<text>病卧不忘起。城居不忘山。春風動草木。萬物日歡顔。而我胡爲者。戚戚久掩關。古人難再見。流俗不知還。尙幸賴天靈。時在心目間。順境貴無擾。止止復何慳。終然動易差。愼莫厭淸閑。</text>
<title>梅花</title>,<text>幽意誰相問。行吟嗅白梅。亭亭窓外立。疑是故人來。</text>
<title>梅竹</title>,<text>竹色四時靑。梅花天下白。居然兩美幷。相對心無斁。</text>
<title>和姜世溥</title>,<text>閉眼昏昏睡思稠。關心藥裡幾經秋。延平兀坐嗟無力。明道游行豈自由。稍喜新知情不間。却憐亡友淚難收。指宋善伯是爲姜仲美之甥姓。 丁丁伐木勞來訪。共愛山光入小樓。</text>
<title>出山</title>,<text>亂松蒼石首頻擡。短日窮陰行色催。溪水亦知離別意。殷勤送我出山來。</text>
<title>羅深源 浚 宅夜坐。用栗谷韻。</title>,<text>我思建陽武夷山。晦翁藏修寄其間。心法近傳河洛宗。淵源遠接洙泗灣。完經翼傳垂無極。千載恭唯春一團。堪笑吾人志慕古。病中嘐嘐猶未殘。偶得浮生一夜話。却忘世路千重難。皎皎氷月滿目淸。努力相期保歲寒。</text>
<title>中夜。示同苦諸友。</title>,<text>幾載風塵化素衣。隔江京洛望依依。皎然心事今相訂。何處靑山待我歸。</text>
<title>癸未冬。與族叔士賓 泰觀 同捿於白雲菴。</title>,<text>虛白生書牗。寒風散雪花。心融山日靜。目送海雲多。夫學悲年疾。沉痾負物華。中林今寂寞。吾道竟如何。</text>
<title>病中。見折蓮口占。甲申</title>,<text>病卧誰余起。折來荷却紅。中虛如寡欲。外直似端躬。莖已傷生意。香猶挹遠風。到頭難兩得。對此憶濂翁。</text>
<title>過高陽泣血志感</title>,<text>橋憶晴虹落。樹憐童子遊。餘生十載淚。不忍過西州。</text>
<title>坡山鄕舍。書示從姪師道。</title>,<text>愧吾猶蹩躠。喜爾卜居深。溪樹行相引。山雲晩故陰。飛騰歲月暮。寂寞聖賢心。數畒何時買。飄零意不禁。</text>
<title>道峰書院有感</title>,<text>廟庭俎豆享多儀。志尹學顔百世師。欲詠愛君如父句。至今巖壑有餘悲。其二中夜空齋水石音。一回聽罷一淸心。山林獨往當時志。謾有後人淚滿襟。</text>
<title>魯湖六臣祠 乙酉</title>,<text>魯湖流不極。遺廟長烟蘿。波恬天光穩。沙湖草色多。夷齊元自得。孔范豈殊科。隣近瞻祠屋。山高奈感何。</text>
<title>記見感吟。以呈魯石兄德夫。</title>,<text>蒼蒼夜色裡。虛白水面呈。君子洗厥心。譬彼一片明。方舟遊而泳。萬象涵太淸。觀物發深省。永言寄同聲。</text>
<title>偶占</title>,<text>寂寞江天夜。高齋樹色凉。虫聲初切股。螢火已流光。節物驚心變。山林引興長。愁邊瞻北極。列宿正煌煌。</text>
<title>訪黃季章 煒 平山筆谷幽居</title>,<text>空山無伴獨相尋。瘦馬不亂入谷深。已愛淸溪環數曲。更憐群峀抱中林。塵間勞勞慚行役。世外寥寥見客心。惆悵書齋半夜話。驚看虛牗曙光侵。</text>
<title>午憇成歡驛樓</title>,<text>和睡騰騰信馬遅。忽驚樓勢眼前危。開樽不乏登臨費。覽物渾忘道路疲。綠水晴涵殘芰色。黃花香滿傲霜枝。多愧杜陵紀行富。斜陽徙倚強吟詩。</text>
<title>木川道中。次從大父 世集 下示韻。</title>,<text>行邁日悠悠。岡巒多虧蔽。猶喜山川麗。敢論雲日曀。岸溪流淸。村村桑麻翳。逝將早歸田。力耕供王稅。</text>
<title>途中述懷</title>,<text>歲晏霜露繁。行子何所之。旣非有食從。又非無衣思。彼岵誰爲陟。擧世莫我知。及玆年未暮。遠遊無不宜。堯夫道何大。子長辭何奇。前脩邈難企。臨風默自悲。其二文章一小伎。亦在時習之。居間輒忘言。遇景或入思。譬如鄰家女。效顰急人知。牽強醜態露。棄絶乃分宜。多言且害道。安論奇不奇。獨憐故鄕遠。回瞻時一悲。</text>
<title>荊江渡口記感</title>,<text>錦石秋花處處奇。澄江落日放船遅。山河擧目傷心地。長憶先生擊楫時。</text>
<title>文義途中</title>,<text>兩山繚而寬。一水瀉其間。秋花紛無數。倒影蘸朱殷。玆遊愜奇賞。觸目可怡顔。沉吟故不發。仍欲問考槃。</text>
<title>淸州金上舍 義慶 精舍</title>,<text>世外黃花九月開。淸溪幾曲繞村迴。柴扉欲掩人無事。坐見松端月上來。</text>
<title>登蒼丘次冲庵韻</title>,<text>山空水自流。人去石長留。古跡憑誰問。蒼蒼有某丘。</text>
<title>過沃川感吟</title>,<text>路入桐鄕感慕新。每逢垂白認遺民。多情獨有溪邊樹。故曳長枝拂去人。</text>
<title>永同羽化樓</title>,<text>暫歇征南馬。聊開向北襟。樓臺眞活畫。山水自淸音。沙白前洲出。霜黃落木森。岩阿堪卜築。飄泊愧如今。</text>
<title>金泉驛</title>,<text>郵舘蕭條向夕天。秋風落木正無邊。山西返照紅將斂。水上孤雲翠乍圓。客路遙看霜鴈外。人家多在竹林前。悠悠吾道長南北。指點中阿感歲遷。</text>
<title>庶從祖元卿 世𣚴 以詩相問。次韻却寄。</title>,<text>不覺鄕心日錯參。有時隱几默無譚。唯將藥物供多病。孤負詩書滿舊龕。迹似賓鴻居澤國。憂如司馬滯周南。郡齋岑兀疑禪定。嚼蠟屠門笑未甘。</text>
<title>又以一律申謝</title>,<text>孤雲無遠近。獨鶴未敀林。地㢠風烟渺。天低雨雪陰。崢嶸今歲暮。留滯古人心。多謝松汀老。新詩慰寂涔。</text>
<title>朴丈大叔 鐔 輓 丁亥</title>,<text>當代論賢士。如公復幾何。存存唯切己。進進自盈科。天上風雲遠。山中歲月多。向來爲政地。氓俗至今歌。其二敢言生苦晩。幷世及吾公。善誘資愚魯。細論析異同。關心三載別。交臂一城中。他日松楸路。經過意不窮。其三夜朝公已熟。存沒獨嗚呼。忍隔千秋面。空餘一束書。卽今失知己。疇昔憐窮途。病卧違臨穴。題詩淚滿裾。</text>
<title>道峰書院。雪月奇絶。與族弟禮仲 弼履 吟。</title>,<text>月明星斗近闌干。雪滿前山夜色寒。不是風來松影動。秪應將作畫中看。</text>
<title>金化道中憫旱 戊子○時往省叔父於高城衙</title>,<text>一元流不息。四序各平分。春夏雨露足。秋冬霜雪繁。陰陽一 一一作互 舒慘。無非成歲功。今玆正陽月。旱魃何蘊隆。播種已愆期。桔槹徒勞。吾聞天人間。感應如桴皷。萬一君德亢。厥類乃恒暘。明良極遭逢。密勿方贊襄。宜無形不正。胡爲影則枉。區區野人忠。或恐衮職曠。天道親克敬。轉移固有術。芹曝誰獻御。葵藿但傾日。</text>
<title>金城披襟亭晩憇</title>,<text>愛此亭名好。披襟興却淸。山如汝州染。水似剡溪明。澹澹長空暮。悠悠過客情。獨來還獨往。汀水夕烟生。</text>
<title>斷髮嶺望楓岳</title>,<text>登登山路路縈廻。嶺雲飛盡曉嵐開。平生夢想今朝到。萬二千峰入望來。</text>
<title>山暎樓</title>,<text>幾渡淸溪入洞深。上方樓閣暎沙金。橋如虹飮橫空起。樹作龍鱗夾道陰。滿袖紫霞無俗氣。籠紗佳句動長吟。可憐勝地遊如夢。唯有山雲閱古今。</text>
<title>藍輿歷賞諸勝</title>,<text>金城殘宿雨。玉洞散晴烟。已落杜鵑後。能來躑躅前。茫茫唯一氣。衮衮到諸天。奇絶玆遊最。恰成上界仙。</text>
<title>又賦</title>,<text>高尋楓岳問眞源。積翠中天迥出群。三淸笙鶴虛無路。一壑烟霞別有門。洞豗萬瀑晴雷闘。日照衆香晩靄分。無數遊人齊上下。東山小魯與誰論。</text>
<title>正陽寺</title>,<text>危樓絶頂結構牢。領略眞形無所逃。銀漢倒流千澗落。玉簪寒削萬峰高。廬山五老須多讓。西岳兒孫可等曹。借問舊棲珠樹鶴。何年飛去但林臯。</text>
<title>隱仙㙜</title>,<text>宇宙一長嘯。高㙜來倚風。銀河十二瀑。玉筍萬千峰。歷覽朝曛際。眞知表裡同。分留他日約。秋後更投筇。</text>
<title>三日浦泛舟。從兄原明 弼哲 呼韻。</title>,<text>平湖蕩漾問明沙。靑草扁舟落景斜。丹筆留傳三日浦。瑤池開謝幾春花。淸樽暫醉佳人瑟。銀漢疑乘海客槎。泛泛中流仍極目。臨瀛東北見天涯。</text>
<title>四仙亭</title>,<text>昔聞三日勝。今續四仙遊。地盡東溟濶。乾端北極浮。丹書猶數字。黃鶴杳千秋。歲晩誰從我。徒然有海桴。</text>
<title>又賦</title>,<text>落落松林官道長。白沙靑草映回塘。波心石出縈臺榭。浦口櫓搖指海棠。三日仙遊猶恨速。一時淸賞劇爲忙。海山奇勝無人管。付與漁翁兩兩船。</text>
<title>海山亭。次原明兄韻。</title>,<text>不因身到豈眞知。名下高城勝槩奇。三面江光如濯錦。十里山色隱仇池。一句缺。 酒勸仙人月渡時。多少佳篇誰獲我。朗吟尤老壁間詩。</text>
<title>通川甕遷</title>,<text>石棧鉤連側徑高。俯臨滄海渺風濤。昇沉日月光精盤。隱見魚龍窟宅牢。脚底群山如螘垤。眼前百谷失兒曹。奇遊飄忽超埃𡏖。濁酒三盃醉興豪。</text>
<title>叢石亭晩泛</title>,<text>叢石亭下三竿日。叢石亭上萬里風。俯視但知周匝遠。仰看彌覺鬼神工。林林束立行相錯。箇箇磨成訝許同。輟棹歸來侵夜晩。海天新月輾虛空。</text>
<title>奉叔父無事過嶺記喜</title>,<text>關心長道豈加餐。千里兢兢涉險難。旣有神明扶愷悌。更聞醫藥報平安。飛灘峻嶺皆虛遠。熟路輕車好還。舊社卽今多喜氣。極南淸夜壽星看。</text>
<title>己丑冬。捿果川佛聖庵。望安山先塋主峰。有感。</title>,<text>群山如坯塿。出沒雲海端。就中一孤峰。特立勢難攀。乍看迷何郡。漸認是鄕山。懷哉父祖塋。纍纍寄其間。幾時曠拜掃。於焉瞻孱顔。依依松栢陰。惻惻霜露寒。白華爲誰吟。行雲自往還。劬勞恩莫報。勤苦心所安。平生畢命計。飄蕩猶不諼。悲歌振林木。極目但風湍。</text>
<title>春日偶吟 庚寅</title>,<text>萬紫千紅揔放春。靜中觀物道情新。雖居城市無來客。不信山林始隱淪。</text>
<title>燈夕樓坐。次人韻。</title>,<text>弱竿長索不勝風。燈火輕盈上半空。俄頃幻成星宿海。怳疑身在廣寒宮。</text>
<title>感吟 客龍潭時</title>,<text>菊花從此亦無花。霜雪天涯暮景斜。惟有梅兄藏艶好。臘前春色着寒槎。</text>
<title>遊崇庵時</title>,<text>幽興何時已。沿溪盡日行。一林唯暝色。萬壑自秋聲。未覺旅遊遠。能令魂夢淸。禪房隨意宿。無住見吾生。</text>
<title>太古亭睡覺</title>,<text>寂寂春山夜。灘聲撼夢餘。覺來何所見。松月滿窓虗。</text>
<title>士賓叔旣遠訪別去。又以詩問。賦此寄謝。</title>,<text>過盡千重嶺。來穿虎豹中。殊方今日會。命駕古人風。各問三餘業。自憐百病叢。猶能成晤語。直到夏宵窮。其二薄暮楂楂鵲。愁吟倚藥欄。逢迎多喜氣。留滯减憂端。寂寂溪山麗。悠悠道路難。明朝相別後。飄泊轉消魂。</text>
<title>遊朱子川</title>,<text>卸騎纔下船。開酌卽溪邊。黃鳥聲聲轉。綠陰樹樹連。川流有何意。龍卧不知年。有巖名卧龍</text>
<title>有歎 壬辰</title>,<text>忽忽未愁抱子遅。邇來卧病漸眞知。親朋滿眼渾無賴。藥裹關心緫自爲。周國四民先發政。柳州孤立詎忘悲。枉敎侵鬢霜毛摘。催老非緣杜氏兒。杜詩。有汝曹催我老之句。指其二子宗文宗武。</text>
<title>姜丈叔重 錫朋 輓</title>,<text>屈指玄門士。如公孰等儕。微言嗟已絶。大義獨無乖。未效河汾策。空輸陋巷齋。殉身忽云歿。善類劇傷懷。其二疇昔城南宅。忽蒙長者尋。空靑世外寶。氷月壺中心。一札終成阻。千秋永絶音。効情惟薤曲。寄與鬼神臨。</text>
<title>圃陰金丈敬明 昌緝 挽 癸巳</title>,<text>門唯袁氏舊。人卽蔡家風。階級無凌躐。源頭見貫通。資深道自得。敬妙意何窮。江漢迷南望。藏修晩計空。其二靜處身猶病。憂中藥未消。周詩三復淚。顔巷屢空瓢。默默知生死。悠悠等夜朝。佳兒聞穀似。志事詎無聊。其三莊叟忘言意。騷人疑倒知。忽驚交臂失。眞作絶絃悲。不復窮新得。徒然問後期。傷心遽如許。泣涕送靈輀。</text>
<title>賦得征鴈 夢作</title>,<text>碣石蕭蕭萬里餘。春來秋去不曾違。縱然暫逐稻粱下。雲外冥冥自在飛。</text>
<title>移家雨㙜 甲午</title>,<text>三山秀色落窓前。雙闕長瞻日月懸。別有晨昏奇絶景。萬家裝點太古烟。</text>
<title>秋夜感吟</title>,<text>素月縈紙窓。淸輝照獨宿。霜風一夜厲。寒聲動淅瀝。歲行倐復晏。奈此日月速。宿痾損性靈。初心負道德。山林有別天。歸夢時頻作。明朝復何事。但自對佳菊。</text>
<title>三田渡 時以謁文往黃江○乙未</title>,<text>望望南漢山。呼舟三田渡。殿閣一以麗。中藏好文字。往事儘可驚。觸目尤感慨。主和已足羞。頌功此何爲。卓卓三韓國。孰謂秉周禮。至今百年間。山河帶餘恥。安得有力者。擧手一搥碎。江漢朝宗心。臨風但危涕。</text>
<title>南漢</title>,<text>巒夷久猾夏。玆事難遠記。東晉永嘉末。南宋靖康際。平陽有去轍。五國無來使。屈膝終何益。受禍更莫比。已事劇昭昭。覆轍宜鑑戒。本朝丙丁間。城下恥難洗。固知出萬全。得無近二代。决策勸至尊。嗚呼可忍是。至今猶想像。主危如旒綴。乕口寧不怕。未聞以身試。自有社稷靈。非關籌策利。我欲托空言。骨寒奸諛死。其二吾聞聖王世。厥守在四夷。招冦納門庭。地險亦何爲。憶昔丙子歲。胡騎焱電馳。倉卒去邠夕。痛哭出城時。烈士空喪元。邪臣紛雲委。縱有金湯固。何益宗社危。知今在鑑古。此理合深惟。</text>
<title>登南漢</title>,<text>二水三山無限奇。眼前氣象忽淋灕。後來看費躋攀力。應似吾人未上時。</text>
<title>陰竹途中</title>,<text>陰竹縣前日欲西。淸秋客子意悽悽。窺魚鷗𪆽絲仍偃。點水蜻蜓翅故低。物理分明渠自得。路歧惆悵我還迷。林中多少人高卧。應笑怱怱送馬蹄。</text>
<title>紀懷</title>,<text>于役非所任。行行不敢舍。夙駕旣侵晨。夕餐或及夜。僕夫煩借問。前店有幾許。雖被飢渴嬰。聊喜心目快。黃雲滿野熟。何必吾腹果。苟免在陳患。勞苦無不可。</text>
<title>松江上屢十里。備觀江水洶湧奔放之狀。</title>,<text>我來今幾日。行行溯江水。借問此江水。發源知何自。渾渾千萬里。奔趨勢何偉。自有宇宙來。曾無頃刻止。歎逝𢢆聖感。觀瀾仰賢軌。人心亦至健。奈何自癈隧。喫緊活潑地。不使留使已。勉勉着新工。有本固如是。</text>
<title>途中紀景</title>,<text>自入忠州境。所見尤淸邃。大江旣放奔。名川復來會。中抱沙洲白。傍列遠峀翠。烟霞紛奇變。朝暮氣像異。佳處有樓㙜。往往領勝槩。平生江海計。瀟洒在湖裡。經過發浩歎。捿捿何時已。</text>
<title>忠州途中</title>,<text>忠州驛前路。秋日氣悲哉。峽劈看如束。郊平望或聞。欲知觀水術。聊作傍江來。下瀨船容易。帆風更與催。其二捿捿何爲者。長路倦知津。歲月吾將老。乾坤鴈已賓。誰言山不負。唯有病隨身。浩蕩烟波興。白鷗暗與親。</text>
<title>可興感吟</title>,<text>先祖謫居寄此中。百年人事刦灰空。江山處處迷陳迹。誰識孱孫感慨衷。</text>
<title>彈琹㙜</title>,<text>彈琹㙜上樹十尋。彈琹㙜下江千里。怒如八月浙江潮。悲同十郡良家子。龍蛇往迹不忍道。島夷射天凶鋒熾。平州老將勇莫當。受命得專閫外寄。鐵門躪胡謾自誇。不思禦倭方略異。方畧一作長伎。 韓公背水解疑人。有險不守嗟已矣。可憐白馬躍入江。累千官軍同日死。至今煩寃舊鬼哭。雲物黯慘悲風起。聖代新鞏毖後圖。萬堞鱗鱗鳥嶺峙。嗚呼若使當時拒鳥嶺。豈放一虜過此水。</text>
<title>黃江書堂作</title>,<text>危巖忽陟起。其上平如盤。縹緲著高亭。翼然出林端。一江流如帶。諸山峙作樊。因人境益佳。爲是賢者村。我來遂旣見。目擊道已存。名理聽衮衮。氣味襲溫溫。講磨樂方始。別思悵已牽。默默無奈何。明發着敀鞭。</text>
<title>寓興</title>,<text>朝別暮還見。河流凡幾曲。黃江已如夢。琹㙜方在目。沿流雖千派。反本只一源。源源左右逢。妙景難且言。一貫唯何速。川流旨躍如。卽此驗其眞。請味二子書。</text>
<title>自發行以後。不聞上候如何。賦詩見志。</title>,<text>田里少愁歎。行路無梗隔。生爲太平民。得此亦云足。君恩着處知。何必待食祿。有味蒸民歌。三復華封祝。</text>
<title>見獨鶴立於水邊</title>,<text>鶴立有何心。風標廻自別。世間名利人。多愧不如物。</text>
<title>數四年來。幾不吟一句詩。今行偶爾觸激。不覺多至十八首。戱題。</title>,<text>吟咏年來頓廢之。今行剩得數篇詩。思如陶謝終閑事。此意悠悠但自知。</text>
<title>宿花石亭 丙申端午</title>,<text>臨湍江上栗谷店。先生已去亭獨存。得非魯國闕里居。無乃閩中武夷村。蒼烟喬木擁登臨。落日歸帆最超越。夜來虛明萬境空。唯有江風與山月。灑落猶自氣像得。精靈怳與夢寐通。平明惆悵出門去。渡口空望翠微中。山月江風。是先生詩中語。</text>
<title>栗島。同士賓叔賦。</title>,<text>旅泊存吾道。淸歡戀物華。乾坤唯短髮。江海自烟波。登臨斯丘樂。喧囂彼多。數椽倘能結。不用羡鳴珂。</text>
<title>李仲謙 顯益 挽 丁酉</title>,<text>脫略多才累。回光卽妙年。未論遊騎遠。何有定禪偏。工力培心裡。門程瞭目前。直須尋上去。胡遽中途㒹。其二數子斯文最。惟君及我宗。嗚呼存沒再。已矣更誰從。落日攀歸櫬。窮陰際抄冬。他時明谷路。長笛益愁儂。</text>
<title>兪淸州君四 命岳 挽 戊戌</title>,<text>磊落深知長者風。襟期未許俗曹同。自憐迂拙誰如我。歷數情親少似公。生去死來都夢幻。隰求星舍劇悲忡。滔滔江漢長愁疾。雙淚憑添寄向東。</text>
<title>送姊兄尹淸風之任</title>,<text>淸風無俗物。寒碧有高樓。舟楫連江雨。烟霞別界秋。政淸長對水。機息不驚鷗。且作神仙尉。何用歎白頭。</text>
<title>辛正郞 相東 挽 庚子</title>,<text>白山山色白嵯峨。是處肯堂見故家。少日詩名干氣象。晩年䆠迹任蹉跎。河陽縣裡花無分。酒德頌中醉有涯。外黨弟昆存幾個。不堪揮涕寫哀歌。</text>
<title>午眠 壬寅</title>,<text>一枕淸風六月凉。午眠時自到羲皇。陶家高致人難及。爭似藍田志力強。</text>
<title>甲辰七月。宿松都墳庵。聞蟲聲作。</title>,<text>夜久聲愈急。氣機孰使之。存身一般意。唯許蟄龍知。</text>
<title>夢得一句足成</title>,<text>收來雲五色。裁作舜衣裳。奉之聖明主。垂向泰堦平。</text>
<title>兪羅州仲強 命健 挽</title>,<text>政術儒風兩有之。筭來人物似公誰。騫騰偶失雲霄▦。潦倒那嫌枳棘枝。南國烟霞新活計。北門雨舊吟詩。覺今亭上三更月。每夜中天一色悲。其二情好通家廿載強。非關年輩不相當。音書幾度存溝壑。雲樹邇來隔海鄕。狐峴揖鞭如夢寐。萊州哭夭共悲傷。中江一慟迎歸櫬。益信人生有許忙。</text>
<title>申尙書 銋 挽</title>,<text>壬年禍色尙堪思。貳極將傾隻手支。明翼陵前弓釖杳。耽羅海上葉舟危。扶持自有神明相。戱劇從他造化爲。社稷靈長知必賴。歸朝寧考詎無辭。其二際天溟渤一身輕。悼耄那曾有此行。少海前星仍繼照。老人南極倐淪精。忍聞旅舍三臯復。空隔還朝十日程。魯殿靈光今盡矣。孰陪明主致升平。</text>
<title>趙相公 泰采 遷葬挽 丙午</title>,<text>宋有高宗聖。行年二紀逾。寧嫌國本早。直納婁丞謨。視古當如此。在今詎或殊。枉成罔極禍。噫彼寔繁徒。其二憶昨儲闈建。公惟奮至忠。直須期盡瘁。那復計成功。已矣百罹慟。居然萬事終。尙傳臨命語。磊落激余衷。其三恭惟今社稷。繼照出明离。一死須公輩。萬年永賴之。斷斷大臣義。兢兢良史辭。傷心老成盡。新化贊阿誰。其四黃閣餘懷仰。滄桑閱變遷。曾瞻楊相鳥。今合魯人阡。松栢明陵外。菟裘洛水邊。英靈如宿昔。過此倘留連。</text>
<title>常時兄弟情十二章章八句。奉寄原明兄。原明兄時自寧邊移▦吉川</title>,<text>常時兄弟情。其戚若手足。况此衰暮日。云胡不相憶。良朋雖滿眼。莫若我骨肉。卽此見天理。周詩可三復。其二同堂十數人。兄我序相屬。論齒雖少差。課業殆瞠若。記在諸父傍。共受詩禮學。亦有浮休老。爲我勤提掖。公曾大父一號爲浮休子故云。其三神理篤降罰。嗚呼痛不造。喪恃已偏酷。稱孤又何早。伶俜有如子。愍凶孰比我。百年長銜恤。哀哀同此抱。其四支離爲天棄。不死貞疾恒。輸將立揚圖。一一讓與兄。譬彼農有獲。甲科遂大鳴。有懷九原人。徒然喜淚傾。其五壯元聲價高。雅望復如玉。不補周衮闕。徒分漢廷竹。雖云重關防。得非捿枳棘。但使識事循。何論易與劇。其六雷封雖百里。卽是古諸侯。矧伊緋玉班。坐鎭西北州。旣效龔黃績。兼辦子長遊。通達長智慮。到處合自修。其七憶昔我仲父。佐戎赴蓮幕。原隰數千里。周爰勤咨度。君行多感慨。羹墻見遺跡。何以嗣先徽。淸愼永無斁。其八緣境欲易長。此心苦難持。貴驕與祿侈。其至自不期。但使吾內重。何患外物移。儉德不可忘。請思貧賤時。其九適口有美酒。悅目有佳姝。古人比兩斧。伐性莫此如。無極一時娛。深愛千金軀。牙門春晝永。事暇且讀書。其十我輩俱衰矣。凡百宜愼旃。塞上風土別。尤須嗇節宣。參朮故不乏。服餌可引年。時寄刀圭餘。濟此病沉綿。其十一窮貧乏資財。苦患書難得。最愛西山眞。留與心經讀。每思展思坐。肅然邪念息。倘蒙寄一帙。不减穫拱璧。其十二平生少年時。未解有別離。邇來成間濶。山川何逶迤。哀傷蓼莪篇。惻愴有頗詩。聊寫無限感。一吟寄相思。</text>
<title>李監司季通 潗 輓 丁未</title>,<text>風流與文雅。當擬古人間。陳亮科何晩。嚴公死不還。凄凉循吏傳。寂寞諫臣班。非爲吾私痛。憂時涕益潸。其二以我聯姻久。詳公孝誼隆。韋家花樹會。周雅塤箎風。人世元相促。鴈行忽盡空。江湖卧衰疾。感舊獨悲忡。</text>
<title>丁未歲除日。大雨終日。自衿川冐往楸下。與伯叔二姪同宿。翌日又大風。過墓祀。初二。轉來伯姪寓所。口占次所示韻。戊申</title>,<text>松楸一夜共君眠。老大心情兩黯然。世亂未知歸定處。臨歧惆悵又新年。</text>
<title>夢若舟行者。得詩曰。一竿傲兀滄江波。張翰秋風問若何。坐處便成千里勢。其下只得憇來二字而覺。漫爾足成。</title>,<text>一竿傲兀滄江波。張翰秋風問若何。坐處便成千里勢。憇來爲愛萬山過。渭濱張釣都無意。桐瀨垂綸敢自多。乘興渺然迷所適。夢中詩句謾吟哦。</text>
<title>李參判 縡 大夫人輓</title>,<text>孝子心無限。慈親壽有涯。昊天恩罔極。風樹痛如何。二養高年樂。三遷早敎加。觀生易爻義。臨挽更悲歌。其二豈謂無閨彦。那曾似碩人。含章元地道。高識更天眞。尹母賢難及。敬姜德絶鄰。唯應彤史筆。列美照千春。</text>
<title>洪參判叔 禹傳 挽</title>,<text>䆠途曾閱幾升沉。覆雨翻雲自匪今。漢北捿遅淹日月。湖南悵望未歸心。其二傷心不見老萊衣。夜哭高堂鶴髮垂。遙想龜灣明月夜。林烏反哺自飛飛。其三逆旅乾坤早已知。化翁催促大還期。倚門一曲輸深感。萬事悠悠不足悲。</text>
<title>黃判書 龜河 挽</title>,<text>國難纔奔日。鬼符將到時。未傳周士贄。空唱虞歌詞。世亂艱危劇。人亡殄瘁悲。忠君心一片。應不死生移。</text>
<title>孝章世子挽</title>,<text>周寢三朝盛。梁儲萬卷開。方期夢齡與。誰道短年催。宗社無窮恨。臣僚不盡哀。彭殤都是命。寬抑抑宸裁。其二可奈邦無祿。居然震有驚。親迎悲昨歲。祖載痛今行。人事紛如許。天心竟孰評。恭聞宸藻下。懿德儘難名。其三宮臣曾忝竊。召旨尙光華。豈合端人選。直慙謬眷加。草茅注心切。霄漢去途賖。賜扇看藏篋。幾回涕淚斜。</text>
<title>辛監察 泰東 挽 己酉</title>,<text>北風吹雪滿江扉。尙記前冬枉駕時。嶺路遍遊詑舊健。楓山勝賞指前期。論懷共吐情中事。憂國同攢醉裡眉。此別嗚呼成永訣。凶音忽至謾驚疑。其二白岳山高仰止中。麓翁了老尙淸風。彌甥忝屬多慙我。五世象賢孰似公。百里那曾驥足展。七旬忽若夢塲空。沉痾孤負生蒭義。唯有此心可感通。</text>
<title>兪判書 命弘 挽</title>,<text>湖南爲客憶經春。曾屬吾公按節辰。溝壑勤存徒誦義。雲泥逈隔謾勞神。大還今日嗟觀化。遺老先朝更幾人。抵死孤忠猶記取。亂餘一䟽動楓宸。</text>
<title>奉和申明允 暻 感懷</title>,<text>色色復形形。無非爲理氣。不有這靈覺。憑誰作主宰。是心所得名。端的知在此。陰陽互開闔。體用自位置。寂感若環循。中和極功致。潛玩如有得。思傳並易係。其二動靜雖平分。未發難擬議。所以下工夫。只在發念始。兆眹纔開先。末流卽千里。於焉辨之早。纖惡何由累。珍重無極翁。着力說幾字。千聖一妙訣。有味謹獨旨。其三久矣天下生。萬變無窮極。自從三代來。夷虜禍屢作。猾夏猶難言。矧伊帝中國。胡元百年間。氣數都舛錯。今時復何時。仰天天冥漠。假令賈生在。不但涕雙落。其四皇明昔淪喪。先帝殉社稷。嗚呼作人盛。死義皆明白。豈如宋南渡。一箇若水獨。今周與後漢。理宜有興復。太歲幾涒灘。白水尙杳邈。吾老恐已矣。子少或更覿。其五嗚呼丙丁事。徂玆且百稔。皮幣奉讐虜。烏在不左袵。春秋數十義。攘夷尤凜凜。向非寧王聖。此意遂黯暗。亦有同德臣。以之爲己任。人類賴至今。愼莫空言勘。其六吾東亦何陋。爲是箕封餘。賢聖六七作。太極文運敷。道行旣善治。學傳且眞儒。豈唯軼虞唐。直可接泗洙。世衰微言絶。貿貿靡定趨。三復伊川語。太息將焉如。其七五十今無聞。秋髮白垂垂。面墻何由闢。腹虛良足悲。寤寐幷世賢。不啻如調飢。羡子發軔早。進進無他歧。十駕雖難及。附驥或在玆。和章聊取正。非曰爲聲詩。</text>
<title>復得一首。並求斥敎。</title>,<text>茫茫宇宙大。生物不可測。唯理爲氣主。唯氣爲理役。只此二箇字。實爲造化極。常歎古人妙。形容儘奇特。大易垂道器。周雅歌物則。何由把道理。際斷如此得。聖心相契合。直無纖毫隔。伊洛更發揮。此旨益明白。不費多言語。就中要默識。</text>
<title>趙相公 道彬 挽</title>,<text>此事匪今古亦稀。江隣爲詠彼姝詩。光華也自垂台照。寂寞那曾有少微。萬變如雲經浩刦。一心似血戀丹塀。亭㙜物色渾依舊。悵望桐湖晩計非。</text>
<title>趙益甫 謙彬</title>,<text>凶音忽至不堪聞。欲作哀歌忍更論。桑海備經無限事。家鄕仍有未招魂。人間惻愴孤兒女。天末分離隔仲昆。莪蔚篇中三復處。秪今猶濕舊啼痕。其二江居步屧幾相隨。衿店又同夜話時。交契未須論早暮。襟期直是絶磷緇。雷公釖氣還餘事。戴氏經中自得師。人物從今尤寂寞。哭君哀淚豈吾私。</text>
<title>黃判敦寧 欽 挽</title>,<text>天下年爲貴。達尊更讓誰。百齡去無幾。一節晩尤奇。碩果羲經驗。完人宋史推。向來翻覆地。寵辱不曾知。其二此老我猶及。始終名德全。瑕無晉士賦。警有衛公篇。那復聞今世。秪應似昔賢。傷心南極夜。瞻望失星躔。</text>
<title>李敬甫 秉直 來見。送之沙頭。望船去狀。吟成一絶却寄。幷其三昆季求和。</title>,<text>捩拖開船去不遅。世間此別最依依。主人送客無餘事。寂寞江村悵獨歸。</text>
<title>堂兄洪陽伯原明閱武庫得一古鍾。卽我八世祖牧使公牧是州日所鑄成也。不知中間廢頓在於何時。而今於二百餘年之後。得見先祖時舊物。凡在後裔。孰不愴幸。堂兄旣命工更新之。懸於門樓。人有記事詩一律。謹和其韻。用述感懷。</title>,<text>從來神物費呵持。先迹于今尙驗知。窽識分明留舊字。雲仍愴暮集新悲。百年沉沒能無恙。一日遭逢自有時。玆事也宜添縣誌。詠歌奚獨被聲詩。</text>
<title>余居黑石久矣。每愛望辰樓景致。而未甞吟一詩句。負此好江山。今始得五言律一首。小償其宿債云。辛亥</title>,<text>登臨何處客。今古此江流。帆若空中去。亭如水上浮。晴川歷歷樹。芳草萋萋洲。崔顥詩相看。不須讓鶴樓。</text>
<title>申校理伯曾 魯 挽</title>,<text>人事無涯生有涯。劇憐奇氣欝靑霞。倚門一曲遙相送。去入深山萬刦遐。</text>
<title>金姪天健挽</title>,<text>中表何零落。嗟君又至斯。思唯先母篤。情自懿親推。死別驚今日。生離問幾時。豊城餘釖氣。留與二佳兒。</text>
<title>朴淵 壬子</title>,<text>蒼崕水瀑渙春晴。逬落千珠作雨聲。何許形容能得似。長空夭矯玉龍橫。</text>
<title>崧岳</title>,<text>開城古麗京。其鎭有崧岳。天磨與聖居。左右相錯落。周圍幾千疊。峭拔可萬尺。石山更嵯峨。層樓仍戍削。間峙作峰勢。奮迅而踴躍。有如百萬兵。介馬來赴敵。壯哉氣無前。欝欝盈遐矚。蟠結孕靈異。下爲帝王宅。乕踞較金陵。天府卽秦國。開創祖業宏。歷年至五百。獨夫墜厥命。坐見喪社屋。地險亦徒然。所貴在修德。崧陽吊遺廟。杜門訪深谷。文物何寥寥。周遭但城郭。興亡千古感。獨自攬山色。</text>
<title>甥孫尹 得叙 挽</title>,<text>天地極寬廣。日月高照燭。世界豈不好。居室亦孔樂。人生有靈識。供給皆是物。游魂一爲變。萬緣歸滅沒。古來賢智人。疇不此路卽。棄置難重陳。惻惻歌薤曲。其二朝往暮復來。逝者疾如駛。咸池去虞淵。其間亦伊邇。回薄未解紛。生老與病死。雖云百年壽。何異一彈指。况此早夭人。可哀無與擬。方春百昌生。於爾亦徒爾。其三玄黓爾生初。往事我追惟。嗟哉爾爺孃。敦倫孝且慈。堂上奉二人。膝下弄三兒。轉眼廿載中。幾經存沒悲。猶喜鴈序圓。無故樂在玆。孰謂天不仁。奄忽又如斯。其四吾老閱後生。愛爾人如玉。妙質自蘊凝。詞藝更秀特。淸詩響鏗然。百篇吟在手。假令益工緻。陶謝亦何有。記汝頃北征。贈我有佳句。挽歌替和章。痛矣汝知否。其五從來有聞人。往往起孤生。韓子誄鄭嫂。歐公表龍岡。非直身勤苦。抑亦天哀憐。此理頗有徵。胡今謬不然。慘慘孀閨哭。宛宛所後情。一死有百恨。何以慰汝靈。其六岹嶢白鶴峰。松檟欝爲藪。新阡間舊塋。纍纍山前後。丹㫌颭曉月。歸去向此中。地下與人間。借問同不同。卽事成反面。千秋心所安。憑寄余消息。衰疾卧江干。</text>
<title>高陽</title>,<text>國西最初邑。孔道煩使輈。客舘當街煥。琹堂占勢幽。依依景將夕。悄悄心自愁。憶昔閹茂歲。先人來作州。滕閣愧王子。戟門慕柳侯。餘生天地內。忽忽四十秋。三宿猶有戀。矧是童子遊。駐馬一悲吟。我涕已雙流。人民已盡非。故迹不可求。借問溪邊樹。爾能識我不。</text>
<title>廣灘</title>,<text>悠悠廣灘水。日夜流不息。崕留學士碑。山抱先生宅。煌煌孔范義。巍巍程朱學。成就雖殊科。允矣作世式。異哉此水內。分留二老迹。並世生吾門。有意與湊着。顯晦若相待。千秋配無極。感歎屬我曹。經過衷自激。作詩諗後生。愼無厭世德。</text>
<title>李參議幼安 秉泰 挽</title>,<text>夫子直難得。古人可共評。那曾一物累。直是十分淸。䆠路多榮辱。天倫隔死生。爲仁何以勸。夜哭更無聲。</text>
<title>秋夕前二日。向安壠偶吟。</title>,<text>悲哉秋爲氣。逝者水如斯。憀慄同騷客。感歎仰聖師。三農纔有喜。萬物更無私。飽喫殘年願。古人不我欺。</text>
<title>曉坐</title>,<text>枕外江流靜。窓邊月色明。寥寥存夜氣。遠遠起晨聲。化軸貞元際。幾微善利萌。寤言仍不寐。此意自平生。</text>
<title>九日後夜</title>,<text>江山中夜靜。風雨及秋多。借問東籬菊。何如靖節家。</text>
<title>栗谷傍孫李生華翼。自海州來訪。留一日。臨別有贈詩。次其韻以謝。</title>,<text>松菊無三逕。草茅有一椽。沉綿玄晏宅。寂寞少微天。後穫那酬志。先瑕未攻堅。願君崇德業。道統是家傳。</text>
<title>長湍魚龍浦。哭叔姊墓。乙卯</title>,<text>仲由不忍心。尼父尙右拱。賢聖雖異施。要皆有深恫。嗟余險釁人。有姊恩情重。敢辭燎鬚苦。庶擬百年奉。奄忽風燭盡。實祟哭子痛。德盛天漠漠。諸福誰嚮用。死生一以分。宿草今再菶。逶遅龍浦側。躑躅湍山中。一哀我何忍。號呼鬼神慟。來旣無歡迎。去亦不相送。音容竟莫覩。彷像徒憑夢。棄置可奈何。行哭聲猶壅。</text>
<title>到石潭。諸生多以詩至。不敢全孤其盛意。以六絶見意。</title>,<text>石潭之潭潭上亭。亭㙜名號寓品評。夢想幾年今始到。怳如隨處見先生。其二凌虛在右隱屛左。聽溪堂臨溪水潯。問誰識得此中旨。月印前潭萬古心。其三翠壁蒼崕面面開。樹陰雲影寫徘徊。箇中更有淵源遠。活活看他九曲來。其四過化存神上下同流。光德厚永無窮。高山景行詩人語。期勉丁寧在學宮。右四首。詠書院兼答諸生。其五芙蓉堂下笑相迎。太極齋前又遠將。不是布衣權自大。知公自出世人情。右謝方伯令公兪展甫拓基其六爭瞻一路福星明。更看堦庭寶樹榮。賓舘留連三日欵。別愁迢遞繞江城。右屬意方伯三胤</text>
<title>石潭書院</title>,<text>夫子生臨瀛。中歲在海堧。舊居雖踔遠。新卜聊盤桓。有懷千載人。武夷事如昨。睠此石潭水。其折有九曲。泝流卽一源。異代如合符。淸聽滿溪堂。先生所居。故堂名之以聽溪。累經重刱。方又改搆云。 辦香炷院祠。一軆祭祀同。魂魄永不孤。我來慰平生。再拜激懦衷。載履杖屨所。怳瞻光霽容。累行雖多感。遺緖慨難尋。惆悵明將發。欲去更愴心。其二秩秩斯干初。聚族卽於斯。曾傳八目學。於公始見之。化嚚歎克諧。配德仰刑于。絃鼓太和琹。壁掛同居啚。豈惟化家衆。寔亦覃隣曲。忌爲喪之餘。元月十有六。至今碧城人。士女都不肉。噫嘻未前聞。斯其爲至德。恭唯箕封餘。儒賢多輩出。造德固云極。及用或有闕。孰如我先生。自身及家國。奉之爲第一。此論非我獨。</text>
<title>成川降仙樓下泛舟</title>,<text>容與淸波戱畵船。雲根錯落列山前。千尋直下深無地。一竇潛通小有天。巫峽強名何意緖。東王事迹一茫然。堪憐枉死關西伯。𪆽羽叢祠結鬼緣。越山上有淫祠。安朴監司畫像。村里婦女日設猪羊之享。至今愈盛故云。</text>
<title>平壤。謁箕子墓。</title>,<text>群聖中州居。遙遙萬里餘。束封仍白馬。西土卽殷墟。八敎傳千載。九疇首一初。受恩儘罔極。抵此免其魚。其二商淪罔僕日。周訪叙彝餘。避地那無國。興哀得有墟。精靈怳如在。象設儼依初。自靖同人義。入舟奈白魚。其三悽斷明夷操。悲深麥秀歌。西歧籙方盛。東土幸何多。非冽猶餘食。田平卽古科。外城有井甚甘冽。傳爲箕子井。且有井田遺址。尙宛然可見。其爲商時助制。詳見久庵韓公百謙明記。 孤墳瞻謁地。寂寞向山阿。</text>
<title>浮碧樓</title>,<text>林色搖千堞。湖光澹一樓。無塵着衣袖。有興動滄洲。麟去何年迹。島來二水浮。杳茫不須問。且復樂淸遊。</text>
<title>用壁上三淵韻</title>,<text>關海千餘里。忽成汗漫遊。萍蓬何處客。宇宙此高樓。沙白穿林路。山靑拍水流。楣頭故人句。起感滿虗舟。</text>
<title>練光亭</title>,<text>江山稱第一。朱使有商量。門轉湧金勢。水明濯錦光。靑丘誰更敵。赤城或相當。恨少洞庭句。何須减岳陽。以第一江山。大書懸扁。傳爲朱天使北蕃筆。故首句云。</text>
<title>平壤感懷</title>,<text>天設有如此。人工亦壯哉。城臨千仞壁。水遠百尋㙜。突騎至無覺。元戒表可哀。千年法首月。尙說禦虜才。朴監司燁。卽我曾祖考汾西公之再從兄也。癸亥反正初。以平安監司被誅。盖以其爲光海撥伏。且有寵故也。其宲逈異於大北爾瞻。甞爲儐使西下過平壤。與爾瞻同座。撲殺一不孝者而曰。天下除李爾瞻外。豈更有無母者乎。爾瞻色靑不得發一語。且於擧義時。治送軍物百需。無一遺漏。其中有銀釵三百。反正諸公不知所用。及告變頻上。則以之行賂於宮中。恰滿其數。遂得不敗。以此見之則可謂之有功。而與彼凶賊混被誅戮。是則寃矣。然其好殺成性正犯嚴母之戒。雖欲免得乎。或謂李完豊曙具綾川仁垕。皆經幕裨。受杖致憾。以致於此。不詳是否。自爲義州府尹時。能網得虜酋動靜。以至爲監司。十年在西。威讋塞外。丙子之亂。虜相謂曰。朴燁若在。吾不得來。可見其爲虜所憚也。甞有詩曰。一代關西伯。千年法首橋。只應令夜月。長作可憐曺。未幾果受命於法首橋。世謂之詩讖。曾考詩所謂法首橋頭水嗚嗚咽復呑者。意卽指此。故末句云。</text>
<title>葱秀站</title>,<text>葱秀知何處。溜泉卽在玆。催覔巖間筆。倦看壁上詩。石上玉溜泉三字。卽朱天使筆而壁間所懸。有胡使阿克敦詩故云。 胡使嗟今日。皇華慨昔時。且愛山光好。夕陽去騎遅。</text>
<title>李杆城子平 秉成 挽</title>,<text>詩社塤箎盛。名家稼牧遺。靑雲仍寂寞。皁盖竟低垂。筆札存心契。燕鴻惜背馳。居然成永訣。有淚滴哀詞。</text>
<title>除夜。用唐人韻。示鄭生宅明。</title>,<text>每逢除夜不成眠。老去光陰倍倐然。燈火深更無別事。願將誦讀答新年。</text>
<title>丙辰正月初六日記夢</title>,<text>方塘千頃被芙蓉。綠葉平鋪一色同。極目遠山相際接。西南一處氣䓗籠。</text>
<title>趙廷沆挽</title>,<text>少年何處至於斯。歎息吾姑後裔微。隔濶仍成生死別。舊哀新恨集雙眉。其二浦老緖餘慨孰尋。後孫唯爾解留心。從來理事無殊致。此語分明記至今。君曾訪余。言其有志未就。且有理事無二致之說。故及之。其三觀居人世更何如。韓子文章每愴余。卅年四代見存沒。持比馬家恫有餘。</text>
<title>與兒子師近，辛宅寧，羅薳登後阜。時桃花初開。</title>,<text>天地至文只在斯。花英粲爛暮春時。風雩點也還多事。此意心中獨自知。</text>
<title>杏花已衰感吟。示少輩。</title>,<text>纔見花開又欲衰。盈虗一理鎭相隨。人生少壯知無幾。放浪如何負此時。</text>
<title>桃花將開</title>,<text>杏花欲謝桃花催。次第羣芳滿意開。到底幽人春事足。任他何用手栽培。</text>
<title>金參議 鎭玉 挽</title>,<text>如刃發硎玉蘊精。精神經緯儼盈盈。十年方伯猶爲拙。一代名論較孰爭。尤翁門下淵源遠。沙老宅中禮法明。終古沉沉歸掩壤。老婆當日切心情。其二中表親兼世誼隆。半生貽阻不相逢。曙郊邂逅欣承晤。𪆽水經過荷枉躬。衮衮情言唯話舊。申申後約竟淪空。夜朝常理知無奈。歸去九原好反終。</text>
<title>詠燕雛</title>,<text>天機形化妙。箇箇自無差。開口爭迎哺。齊頭並坐窠。生成待日至。飛去任風斜。鷄子觀仁意。知渠較更多。</text>
<title>大雨水及扉外</title>,<text>冥冥六月暮。一雨數宵連。山遠雲圍野。江高水入天。直同溟涬浩。疑閱海桑遷。河伯何須笑。莊生見亦偏。</text>
<title>感遇</title>,<text>夏至陰生後。所感非一物。物微亦含靈。機至能觸發。旣有寒蟬聒。復聞候虫鳴。夜久聲何急。晝永響逾淸。任渠樂其樂。問誰相催促。草根與樹間。活計亦至足。韓公尙辭者。其言未爲當。物性有自然。豈皆不得平。冥觀造化原。齊居多靜默。歲寒自此始。屈蟄有龍蠖。其二日月無新照。山澤有舊藪。色色桃李花。種種牛馬走。大哉宇宙內。萬像自鋪設。卽此一片石。便是太古物。云何最靈者。獨不保其性。人僞紛日滋。天眞遂斲喪。豈不聞聖訓。斯民三代直。唯此一條路。自無纖毫曲。患夫舍不由。詎有古今劃。感之成三歎。默默將誰告。時坐江邊石。故第四韻云。</text>
<title>九日</title>,<text>搖落重陽日。登臨有小丘。白衣無古事。黃菊負今秋。軒豁乾坤大。泒分海瀆流。遙知丙舍下。何恨愴松楸。寄意家侄。時在安山。</text>
<title>伯侄判書在𪆽江寄一絶。有何事猶希七十春之句。聊用賡韻。以寬其意。</title>,<text>早衰鮮有似余人。疾痛昏昏十二辰。度世猶存晦翁感。矧君何只七旬春。其二老境相憐兩痿人。徒然回憶少年辰。莊生解道支離語。猶足追隨到百春。聞昔梧陰發怒於老嫗百歲之祝。今何必以七十爲限乎。唯屬強語實寓祈祝計應知此意也。</text>
<title>又用卽景却寄</title>,<text>世情復何有。只覺愛吾廬。山日晨光早。江霞夜氣餘。年侵空悵望。境靜且虗舒。偏念阿咸老。猶能數寄書。</text>
<title>俗云楓葉善染。則來歲豊登。</title>,<text>霜葉今秋太劇紅。半山錦繡映江中。添他奇景尋常事。且喜農家歲歲豊。</text>
<title>夜寒不能寐。有吟以示近兒及鄭宅明，李學欽，羅薳三生。</title>,<text>冬半夜苦永。風寒何觱發。不恨衣衾薄。但傷歲月疾。滔滔如流水。一往不復追。靑春若可住。白髮忽已垂。常愛漢諸葛。懇懇留格言。年馳意與去。窮廬徒悲嘆。余老多閱歷。此意盖備甞。桑楡詎有收。秉燭亦無光。嗟爾少年人。視我以自勉。忠信佩孔謨。勤謹服朱訓。直競分寸陰。勿廢詩書讀。譬如行千里。寧容倦鞭策。止進俱在我。難仰他人力。我言信非耄。洗心可三復。</text>
<title>咏木綿機 俗所謂去梭</title>,<text>橫穿雙柱設機輪。戛戛對鳴造化均。散出精華如雪白。須臾衣被萬民身。</text>
<title>丁巳寒食。以水路往省松都先塋。又以水路返。凡二日方到京江。留宿舟中。夢家侄判書送人問訊行李安否。一若平日。不禁雪涕。</title>,<text>夢不分明覺益疑。如何今作死生離。吾行定有神靈護。問訊江干若舊爲。</text>
<title>李判書 廷濟 挽</title>,<text>萱闈問壽幾。九十有餘春。誰謂老萊子。遽爲公父文。斑衣纔罷舞。夜哭詎堪聞。料得晨昏際。精靈未忍分。其二官閣趍庭日。廬居泣血辰。早蒙情義別。仍荷撫存親。記昔先人爲光陽倅。公以少年來讀書於邑▦寺。每遣騎邀歡。逮先人喪。公慰撫不肖甚至。 軒冕靑雲遠。泥塗白髮新。話言嗟永隔。回首一沾巾。</text>
<title>連夜極寒。不得着睡。戊午</title>,<text>孤齋寄水上。短簷仍薄壁。風力一何猛。紙窓不能隔。布衾已多年。難辭冷如鐵。四山雪又塞。樵採路皆絶。每夜不成眠。曲肱如龜縮。梁甫待陽春。商歌出金石。旋思宇宙內。窮民數不億。顚連向誰告。飢寒倂日食。晝行結鶉懸。夜卧泣牛衣。哀哉不忍說。纍纍溝中敀。吾廬雖受凍。視彼卽有過。小大有分量。置之無足嗟。古人困泥塗。其志在當世。萬間杜老句。匹夫伊尹愧。詎以一身窮。遂忘斯民瘁。制産足俯仰。王政實在玆。矩絜天下平。曾傳揭要䂓。抱此徒耿耿。末難豈果哉。轉輾至明發。寒日光徘徊。</text>
<title>哭羅深源 己未</title>,<text>宇宙豈不廣。古今豈不遠。其間許多事。巧曆不能筭。收之一心內。該括無餘物。偉哉安定翁。聦明孰與匹。南帆劃耽羅。北屐窮七寶。所恨東國窄。悒悒未展步。奇氣㭗滿腹。埋沒死草澤。有友述挽歌。用替倚門曲。</text>
<title>閔生爀挽</title>,<text>汾上相逢問幾秋。中間消息兩悠悠。亭㙜喬木前朝遠。棹楔高門累世休。忍說丘原新氣象。空傳湖海舊風流。定知他日經過路。隣笛斜陽一繫舟。</text>
<title>李掌令 台徵 挽</title>,<text>笑將白髮暎淸波。幾度相尋到水阿。忽忽浮生同石火。悠悠何地起蓬科。籝金爭似傳經足。諫省由來抗䟽多。素駟丹㫌歸去路。虗疑騘馬舊經過。</text>
<title>易吟</title>,<text>悔吝吉凶有錯陳。四初三六幾更端。箇中中正知何寓。二五爻中仔細看。易爻除二五外。大抵多凶少吉。以其非中故也。此可以發深省。其二纔劃一陽又一陰。逐次生出勢難禁。世間何物能無對。卦卦爻爻可著心。其三兩頭姤復卽持衡。好箇陰陽恁地平。豕躅朋來何異旨。就中可見聖人情。其四世間顧陸好題評。幾分丹靑解肖生。畢竟未離形似際。問誰能得性兼情。</text>
<title>庚申六月九日</title>,<text>此日是何日。我生逢百罹。鮮民那比數。頑喘尙支離。張子終身哭。韓公畢命詩。嗟嗟成永負。淚血更雙垂。</text>
<title>松楸感懷</title>,<text>一峰孤兀逈千尋。宇宙茫茫海水深。地闢佳城如有待。山名君子詎無心。先山主峯土人。謂之君子山。 形家說釖還疑似。離祖回龍却對臨。高王考宅兆結穴。術者謂之釖形。此山自秀理山來。至作穴窟。正與祖山相對。 擧目那堪悲緖切。松楸已作百年陰。緬制庚年卜此塋。高王考始窆于坡州牛浪洞。與閔承旨外先祖山所同局。至庚辰始移於此山。今爲百一年。 曾公孝思格神明。孫支固自傳家業。富貴何須睹世榮。始曾王考卜得二山。而一在長湍。術人謂長湍則雖富貴而子性不繁。此山則子孫雖多而不甚貴富。遂舍彼而取此。 山理渺茫那取詰。先言承述卽爲程。直愁文獻無人托。而我各須勉邁征。右二首捴指先山中谷窈然向卯原。曾瞻祖墓此間存。高王考兆左。曾奉祖考兆域。玄石先生撰銘。有中谷窈然之語。今用季父山所於其處。 改虞非是隨今失。下緬由來載古文。水囓金陵驚往事。松陰墨洞護新墳。祖窆移窆始在金川雙鳳洞。丙戌。又移於松都墨只洞。 邇來病卧違趍省。極目西天送暮雲。右寄意松都祖考妣山所明發有懷耿不眠。興哀虛墓鬼神憐。淺誠未卜陶家穴。祔禮仍乖魯國阡。先人於先妣葬時。爲虗右之制。末音亦申申囑付。而術家疵譽多端。未免同崗異麓。每擬別求他穴以合窆焉。而旣未得山。且多以舊山爲不可移者。故仍奉前所。 鄒孟恔心知己矣。何平情事劇悽然。慈顔想像終何及。泣盡窮山血淚漣。右考妣山所曾公有弟號觀海。早世猶傳月朝評。公遭內艱。歿於高王考康津謫中。年才十九。 汪汪頃波追叔度。源源峽水擬端明。公夙有巨人量。前輩稱許甚盛。玄石撰公狀。錄以黃叔度引喩。白沙李公甞評公文。以爲當某進時。雖古人如蘇子瞻者。亦不能遠過云。 牛車回櫬悲如昨。鳳曲將雛恨未平。公以牛車返葬。鳳曲將雛。是高王考悼公詩語。 抔土凄凉無管護。若敷鬼餒最沾纓。右曾叔祖山所先人寔篤因心友。季父偏蒙若保慈。先人有六弟而季父夙嬰廢疾。先人愛護恩勤。有足感歎。 俗失未聞宗有法。人亡那免鬼無歸。季父不得立後。 祼香寥絶憑童僕。丘木摧殘少老枝。貧也多慚猶子義。心長力短重沾衣。右季父山所逶迤一麓自東奔。入望前山咫尺分。松栢連陰無彼此。衣冠同兆會乾坤。耆年欲悌悲曾語。服術加朞負鄭恩。夫我有情惡乎用。請看神道勒銘文。右仙谷伯氏山所一死一生歲屢除。荒原宿草幾沾裾。我於䟽廣應無及。君則阮容自有餘。碑碣聳空知孝感。松杉植道認勤渠。累世碑碣。皆爲伯姪所詧竪。又甞手植樹木。 到今漂泊何爲者。九地沈魂倘憫余。右杜若谷伯姪新山斷南頭略彴橫。山泉㶁㶁瀉方塘。松菊自存三逕趣。芙蕖能作數莖香。風吹亭子今何去。物色分留意轉長。臨舊有小亭。頗有景趣。而毁廢過十年。 後輩須知肯搆意。可容花石日荒凉。右蓮亭廢址淸磬依俙落月邊。祗園虗廢但荒烟。先人甞刱小寺。今廢已久。 松楸咫尺無多地。澗谷幽深度幾年。晩計瞻依宜築室。窮途蹩躠枉求田。拱辰康節終黃土。突兀何時見眼前。方謀結屋故云。右寺谷</text>
<title>西平韓公 浚謙，昇平金公 瑬，海峰洪公 命元 之於高王考忠翼公。谿谷張先生 維，晉安尉柳公 崸 之於曾王考文貞公也。無論其有淺深先後。皆爲久要。而厥藏皆在安山。若有不偶然者。感歎成詩。</title>,<text>先祖癸丑年。同禍韓西平。尙記書中語。觸處一念呈。向左右一念。觸處呈露。爲西平抵先祖書中語。 生篤金蘭契。歿隣衣履葬。山前與山後。塋域永相望。韓公墓在吾先山主峰後。 魂固無不之。矧此咫尺地。源源盍簪樂。得如世間未。盍簪云。云亦西平公書語。右韓西平昇平於我祖。退然居後進。晩來爵位尊。持是猶不變。詩筒問謫居。文字哭靈輴。夫子尙銜痛。吾儕寧免羞。是昇平寄先祖詩語。與祭文俱見於北渚集中。 情重有如是。懇惻感鬼神。誰謂公墓遠。廣德勢嶙峋。公墓在廣德下。 靑山十里間。軆魄永爲隣。右金昇平先祖友道盛。名賢李與申。寔是平生交。非直婚姻親。先祖與月沙，象村最爲石交而後皆聯姻。 就中洪海峰。晩計亦孔云。海峯公㣧，僉正處深。爲先祖婿。 雖有淺深異。等之無緇磷。異哉此何地。地下遊可續。城頭一悵望。海雲自朝夕。城頭。公墓所在。右洪海峰四海谿谷老。名世有間作。德行顔閔科。文章韓歐域。曾公有五友。煥乎人文盛。文貞公有五子詩。谿谷居其一。 許公執牛耳。旗鼓壇坫上。眷言伍聲好。宛如隔晨事。堂封卽一絲。生歿豈二致。魂氣相往來。千秋永不孤。持以報神明。我歌幾嗚呼。右張谿谷聞說柳君美。葬在釜谷中。玉除步武聯。金墉樹立同。晉安公與曾考並樹節於廢母時。 芳名世所欽。早歿理則那。先靈可用慰。此地故人多。右柳晉安</text>
<title>小奚獲生鳥如鴈者於江邊。戱吟。辛酉</title>,<text>偶落江湖處士家。非關繒弋故相加。旁人不識玄中趣。錯道君王有禮羅。</text>
<title>冶爐五章章四句。奉送先祖文康公祧主埋安于陜川墓所。隨至漢津。</title>,<text>冶爐在右。伽倻在左。悠悠嶺㠐。欝欝松檟。先祖是祧。禮制有限。豈不欲往。道之云遠。相彼水矣。派別源同。矧伊人矣。不念祖宗。群昭群穆。其倫不失。一氣相感。親屬無竭。漢水滺滺。檜楫松舟。玆焉拜辭。我心孔悲。</text>
<title>拜辭祧主後。仍設宗會于松坪。志感索和。</title>,<text>列坐非他人。揔云百代親。乾餱那失德。行葦可敦倫。愴愴羹墻邈。悠悠水木春。先䂓忠厚在。願各反諸身。</text>
<title>韓同樞 配義 挽</title>,<text>天下齒爲貴。典刑卽老成。中年卜子夏。晩歲郭汾陽。留落嗟先契。衰遅愧後生。曾蒙寬禮數。問訊及滄浪。</text>
<title>早梅</title>,<text>一陽消息着寒槎。蓓蕾初開淡淡花。看取尋常回造化。雪霜窓外自橫斜。</text>
<title>靑溪寺夜吟</title>,<text>雪月明禪室。寥寥夜氣空。卧聞淸磬響。時出白雲中。</text>
<title>有吟。示同往數生。</title>,<text>老來無餘事。切磋意更深。陶公能解道。惜取一分陰。</text>
<title>感吟。示羅人伯 蔘 兄弟。</title>,<text>四十年忙劇轉頭。空山伐木欲誰求。記於少時與從兄德夫及羅監役深源，李松禾吉甫。來捿此寺。 井泉光影仍餘照。谷樹心期晩自悠。寺有石泉。每於食後逍遙。余有石井▦泉湛碧▦之句。寺楼下有長谷。至洞口。老木交加。深源有蒼蒼中谷樹。唯不我心違之句。今則木盡夷成空谷。 灰刦蒼茫存舊佛。寺經回祿唯佛像得全。今重而未復舊云。 封塋寂寞掩新丘。從兄與深源次第作故。在者唯余與吉甫。 承家二妙風流遠。喜續禪房五日遊。伯君來。五日而去。故云。</text>
<title>道中感老人 壬戌</title>,<text>老叟嗟哀白。徒行喘息噓。懸知人視我。却似我憐渠。</text>
<title>送別姪孫順安倅大源之行</title>,<text>白首江湖一病翁。高齋兀坐遡秋風。觀居此世何如者。死別生離恨不窮。其二一麾西去鶴城隣。舊路依然彩服辰。廿年人事都如許。送爾那能不愴神。其三休言小縣領雷封。社稷民人儼一邦。唯有淸心符二字。信他隨處與相撞。</text>
<title>正月十五日。爲曾王父忌日。而祠宇方在姪孫大源順安任所。曉起瞻愴。</title>,<text>夫日曾公遠諱辰。西州渺渺欲沾巾。淸都帝所無消息。石火人間已百春。</text>
<title>甥孫校理尹得敬挽</title>,<text>維夏日不記。夜夢至汝家。偉偉尙書公。見我意氣加。獨似有憂色。不知爲如何。入室拜吾姑。痛哭淚行斜。其後直無幾。汝生遽有涯。誰道幽明隔。一理良不訛。日月去如水。明發飭柳車。今曉若前宵。蘧蘧事可嗟。依依我姑姊。宛宛汝孃爺。逢迎一堂中。至親都匪他。豈彼九原人。方待汝歸聊。抑余心自感。夢寐有不遮。其理不可知。覺來但滂沱。因之輸紙筆。寄與成挽歌。</text>
<title>洪義州文饒 啓裕 挽</title>,<text>纔聞棨㦸鎭四陲。奄忽浮生遽若斯。歎我沉痾貽久阻。多君厚誼述先規。旅臯灣舘那堪說。泉路壼山已有期。懇懇餘忠猶記取。向來言議動天墀。</text>
<title>送族弟幼直 弼榦 之任江陵</title>,<text>秋花重九日。五馬與之期。聞說臺山勝。孰如鏡浦奇。雙鳧將爲舃。三秀可餐芝。平生浮海志。憑君暗自隨。</text>
<title>壬戌除夜感吟</title>,<text>家家餞迓閙無眠。底事吾心更惕然。憤樂由來不知老。傍人且莫說殘年。其二一年能有一年工。積累先從此日中。日日如斯無廢墜。到頭方可筭全功。其三明年復若今年爲。一念何時不在玆。晦父有語可三復。寄生氷虎豈余期。</text>
<title>宋參奉 必兼 挽 甲子</title>,<text>家世雙淸舊。名賢二子風。五旬爲幾許。一去入無窮。綿漬誠徒切。薤歌句莫工。春來柴荊樹。不復昔時同。</text>
<title>李參判 雨臣 挽 甲子</title>,<text>惻惻喪餘感。異哉兩乙春。相隨胡遽促。絶筆更悲辛。高王考，曾王考兩誄。爲月沙，白洲之絶筆。同以乙年下世爲可異。故云。 此意猶能識。深情自不磷。存亡多少恨。臨挽一披陳。其二芝老歸形日。駒城卜夜時。廿年眞倐忽。一會竟差池。未覺歌盆苦。旋催合釖期。篋中遺札在。披閱每傷悲。</text>
<title>賦得破琹。要和尹士賓 得觀。</title>,<text>無聲中寓有聲存。未許尋常俗子聞。莫道塵埃埋沒久。猶能彈出感君恩。</text>
<title>尹士賓寄來躑躅杖。且有詩次韻。</title>,<text>故人寄我躑躅杖。來自神嵩第一峰。未須尋仙拄洗盆。直恐過江化爲龍。憐我抱痾卧多時。數步強起作跫聲。忽忽流年迫七旬。倀倀冥行誤一生。想君淸晨展書坐。志慕前賢如隔宿。吾衰不復夢周公。豈有榮華發枯木。扶持或同瞽有相。庶幾杖此免多躦。節節寓祝意何長。千二百歲非能致。杖凡十二節。每一節以百歲爲祝。故云。</text>
<title>宋井邑 必煕 挽</title>,<text>音容何渺渺。人世遽怱怱。十室纔遺愛。七旬遽告終。傳家無長物。誨子有餘風。慚負先銘屬。冥心或感通。猥述先銘未及呈而遽承訃。故云。</text>
<title>尹進士老彭 志述 遷葬挽</title>,<text>有言不能長。有歌不能竟。上天本至仁。胡忍爲是枉。范滂不爲惡。行路絶酸哽。陳歐同日死。天地色沮喪。嗚呼辛丑事。千載宛一㨾。悲泉咽不流。慘惔化碧葬。孝子行緬制。號呼鬼神愴。用慰蓼莪泣。聊寄薤露詠。</text>
<title>江閣秋夜</title>,<text>秋夜江山靜。高齋覺興淸。靑天全軆豁。白月半輪明。數畒猶難買。一枝可息營。寤言仍不寐。誰識考槃情。</text>
<title>追記讀書諸處</title>,<text>杏壇陰覆翠微軒。曾王考受第城南外寢。名以翠微。庭宇有堦兩層若坍。其上有銀杏樹。老過百數十年。 某樹依依入夢魂。長憶趍庭詩禮地。秪今猶顯淚雙痕。右翠微軒子舍寥寥悵獨居。直將遊戱負三餘。雖然有味秋陽語。感發由來卽一初。余以甲戌。隨先人之官高陽。至乙亥冬歸。甞讀孟子浩然章。略有省故云。右高陽衙舍隔嶺招提雪徑微。二兄負笈與相依。寺在高陽邑西。聖佐聖明二從兄。以乙亥冬來讀書。余以童子同往。 寥寥中夜無餘事。時見山僧汲月歸。恰同遼鶴丁令威。舊迹微茫不可知。當時及我今誰健。存歿人間又一悲。庚子冬。復捿此寺。甥姪兪彥鏡與其妹婿韓翼暮隨來。兪甥先亡。故云。右高陽大慈寺忍說居廬泣血辰。鮮民從古罕余倫。夜寒隻影無誰伴。哀苦還應感鬼神。右憂居堊室六十年中幾度行。終天風樹痛吾生。扶持定有先靈護。孱疾猶能得壽名。默坐時時驗靜工。晴窓朝日皦如衷。河南善士吾何敢。猶是根基在此中。右安山墳庵卧聽前市起晨聲。觸處自然感慨長。每曉聞市聲甚感孶孶爲利語。會有何人爲善起鷄鳴之句。 女中有士賢難及。岳母金淑人有賢行故云。 多愧東床坦腹郞。余於戊寅有室。自後每來往宿留。右新門外石磬聲中發深省。弟兄心事對雙淸。臨分別語今猶記。五十年光一夢驚。戊寅十月。與內兄辛正郞一之。往寓避癘。旋歸。右念佛庵每將棲息寄禪房。前度三來舊學生。以戊寅冬往。其後廿年內。亦再往。多隨去者。 最愛山窓銜落日。鍾聲間雜讀書聲。右長慶寺先故齋號揭鳳汾。高王考鳳洲，曾王考汾西。皆以通津鳳潮爲號。 捿遑猶擬挹餘芬。可憐多病違心計。滿地江湖日暮雲。辛巳冬。往汾津。擬因居留。而因病作罷歸。故云。右汾津窓外紅塵萬丈多。窮居偪側困沉痾。傍人錯比顔淵巷。輔廣都中或可差。自辛巳冬。始寓於門內。以其直南門。故自號晨外。右晨門蘭若迢迢秪樹林。小庵淸絶白雲深。庵在白雲山。 箇中宴坐地何事。曾傳孔經好細尋。癸未間往留。右石窟庵二世堂封向北風。外先先祀託曾翁。外先祖閔承旨兩墓在坡山。甲申間往留。 墳庵讀罷瞻依地。滿目松楸感慨中。右牛浪洞黌宮絃誦劇洋洋。德厚流光百世長。頻年往還成陳迹。重嗟未學未升堂。甲申乙酉間。頻數來往。右道峰書院南紀名山有八公。危庵絶頂若憑空。不關愁緖家鄕遠。唯喜高居寂寞中。丁亥秋。爲服藥。隨再從祖判官公。往大丘。翌春還。右桐華寺冠嶽山高庵子賖。行窩至處卽爲家。休言文史三冬足。旅枕恒憂疾病加。戊子冬往留。右佛性庵棲棲一旅苦無期。浪迹還同秦贅爲。庚寅九月。往龍潭。至翌年八月敀。以婦翁李公爲作故也。 太古亭邊中夜月。淸光依舊讀書時。亭在邑治西大溪邊。喧紛隔絶景致幽絶。右太古亭自笑囊中乏一錢。半生負却好林泉。雨臺背郭荒凉地。猶喜移居遠市廛。甲午冬。始移居雨臺。夏日勝於冬日永。淸和天氣最宜人。柴門寂寞無來客。半是唔咿雜病呻。右雨㙜小築江干縛草椽。孤生得荷女嬃賢。殘經數卷生涯足。不恨曾無負郭田。辛丑夏。始營江居。至乙巳春始居。少小嘐嘐志古人。死喪病疾幾多春。猶然濫與徵招列。愧殺雲林自在身。右黎湖迹似孤雲任所如。藥師殿中幾旬居。前山勝景添淸絶。氷月玲瓏照壑虗。右新孤雲寺連山首艮大屯橫。旅泊遷次見客情。兀兀不知窓外事。隨身明月七虧盈。辛丑九月。寓連山新孤雲。至月移高山安心寺。明年三月。聞室病歸。羅浮靜極百源深。日夕兢兢有帝臨。學道多年無實得。念中流注也難禁。右安心寺莊叟鼓盆意若何。百年身世入悲歌。未論畢竟同歸盡。且逐書帷傍薜蘿。右歸來峴存沒悠悠四十年。老萊三度更傷神。少時曾▦近又▦來捿。每憶從兄德夫與羅深源。不任悽然。故云。 行處尋常桑下戀。堪愧當時伎倆人。右淸溪寺萬事由來皆有天。江湖隨處豈無緣。懸知尹老經營許。若爲吾人供給然。每年春夏借居。故云。非關仙子好樓居。爲是平生習靜虗。七十老翁何所事。且將餘景付殘書。右望辰樓偶記旣往所住有如此者。若少留非久居則皆不錄。第未知餘年有幾而能又有幾處行止。倘容續而記之耶。姑俟之。</text>
<title>甲子至月留德寺。與諸友往賞內院庵。</title>,<text>客至初無約。興來偶會心。何須暮春者。爲愛雪山深。懸瀑層層水。繁柯疊疊林。明年能健否。不厭更相尋。</text>
<title>臈月。聞李君秉福在其伯永平衙中。病重往見。記歲庚子春。曾爲其邑宰。未十日而除持平歸。今成因事更往。記感。</title>,<text>前度使君五馬行。秪今猶作老書生。地如遼郭渾依舊。客似丁令謾有情。寂寂鵑窩留月色。泠泠風佩送泉聲。思庵拜鵑窩。在邑西七里許牛溪哭之。有拜鵑窩上三更月之句。是旣退而係心王室。文谷金谷有別業在白雲山下。名其洞以風佩。作詩以比思穎欲退而未得者。 由來出處捴遺恨。世道何時可太平。</text>
<title>兪坡州 彥哲 挽 乙丑</title>,<text>少時情親到白顚。愛君儒雅古人間。龍門變化嗟終失。麟閣丹靑訝孰刪。竹馬翻爲迎柩物。桐鄕仍作葬衣山。忽焉精爽如相感。臨挽不禁涕淚潸。</text>
<title>族兄景望 弼文 踰八望九。除同知。榮贈及於考妣。有詩述感恩追慕之意。謹次其韻。</title>,<text>南極壽星有老人。那曾服食解輕身。初筵秩秩加三豆。禮有加豆。而此則兼爲加倍意。盖九十六豆。視六十三豆。厥數倍之。若曰爲三者二云▦。 明發依依念二親。愷悌平生神勞久。哀榮一日孝心伸。誦公詩句無窮感。追遠由來可厚民。</text>
<title>次李淞韻</title>,<text>問舍求田幾度來。數椽何日築山隈。丘原樹老蒼蒼色。磵谷花深寂寂開。晦叟長生那擬議。邵翁晩歲且徘徊。願言吾黨勤磋切。不厭相從。到百回。</text>
<title>族兄士厚 弼重 挽</title>,<text>我歌何太噫。一與神明通。家世舊淳厚。不减春津風。尊府與我先。就中何鄭重。屬雖袒免踈。親卽骨肉同。有酒旣相酬。無酒且相逢。那曾三日濶。不啻百遍從。當時垂髫兒。今作白髮翁。轉眼六十載。往事如夢中。存沒已屢閱。嗟兄又告終。默默無與語。孰知我心恫。其二維南有帶方。紫綬暎暮曦。翩翩來訪我。不彈道逶遅。高閣敞秋陰。一樽俯江湄。每恨貽阻濶。况復當別離。戚戚兄弟義。到老益眞知。君言感我意。三復有頗詩。淺斟復深酌。不覺西日移。揮手一爲別。極目送歸騎。陶令賦歸早。卜子喪明悲。世故莽多端。天道難可期。一會更未卜。幽明遂長辭。挽歌寓綿漬。神其一聽之。</text>
<title>黃都正 瑞河 挽</title>,<text>遺愛新安有口碑。松楸喚作習家池。冲襟自有眞情淡。醇酒何曾氣味灕。梅里逢迎還若夢。鷗亭晤語尙堪思。前光後耀綿餘慶。觀化尋常不足悲。</text>
<title>李生華翼挽</title>,<text>去秋八月旬。君與此世辭。直至仲春晦。訃音始及之。生死不相聞。間濶乃若玆。君是菰蘆秀。志尙不曾卑。祖述唯栗老。菽艾卽玄師。徒褐懷玉衣。未歌鹿鳴詩。千里命駕來。訪我洛水湄。慥慥勉新工。懇懇質前疑。眞經何奧妙。講日煩屢貽。愧我荒廢甚。施報仍闕遺。居然見存沒。人事胡至斯。雖有哀歌述。恐後入地期。聊以見吾情。豈必知不知。</text>
<title>李同知 思悌 挽</title>,<text>心知長者是。落落好襟胸。䆠績循良最。鄕評月朝公。榮封一兒貴。官資亞卿同。遐筭方爲祝。如何更告終。其二論交無蚤暮。直是貴心親。溝壑存書屢。柴門枉駕頻。前期方準擬。後死秪辛苦。多少情中事。生芻恨未陳。</text>
<title>兪生彥燮挽</title>,<text>仲夏栢山枉。相逢仍別愁。幾何爲日月。悽愴迫山丘。有桂應生墓。無茅可盖頭。視儂如視舅。臨挽涕雙流。</text>
<title>數月淫雨。獨處望辰樓。有吟。</title>,<text>風雨江齋夜。踈凉客夢遅。還如考槃者。獨寐有誰知。</text>
<title>䟽論御訓尊周周字之不當改爲王字。儒䟽亦同日繼上。批旨皆優。未幾而嚴旨屢降。多不忍聞。至有儒生輩降爲庶人之命。不敢偃息私次。以八月十日夕至城外胥命。承旨再奉御札來宣。仍以偕來留住。凡二䟽七八書啓。不得已以十六日入對。玉色溫粹。酬酢如響。旣許還存周字。且收儒生罪竄之命。謹以一首志感。</title>,<text>容誰使或泥。鄒孟訓言明。浩浩傾湫氣。傾湫▦海之▦▦▦▦▦▦▦▦▦▦▦▦▦▦▦▦▦ 遅遅去國情。存羊驗魯朔。漑釜念周京。大易風雷義。緘封但寸誠。</text>
<title>金生履興挽</title>,<text>人生宇宙內。逝者流如斯。長筭詎能百。短柝尤可悲。嗟爾永嘉人。奄忽纔廿餘。聞說有志行。蚤暮業詩書。發之詞章間。蔚有古文氣。淵源溯家學。豈不更光煒。惜哉竟至此。神理茫難測。慘慘二親慟。哀哀寡婦哭。矧伊血胤絶。斬馬後莫續。人理最所矜。將何慰煢獨。雖然無奈何。置之可任命。聊以寄挽歌。冥冥倘一聽。</text>
<title>趙重甫 鼎彬 來訪。以詩相贈。次其韻。</title>,<text>久向交遊絶往迴。襟懷唯得賴君開。一樽美酒黃花發。萬里賓鴻碧落來。世路淳風嗟死了。天時陽月魄生哉。金丹消息成遅暮。惱殺塵間白髮催。</text>
<title>冬至在安山</title>,<text>冬至今朝是。一陽自此生。掩身復何事。耿耿抱孤明。其二無恙重泉底。稺陽好好生。朋來義何咎。受福荷王明。</text>
<title>往來楸下今五十有餘年。來輒讀書而尙爲伎倆人物。愧莫如之。此後未知幾度能來耶。以一絶志感。</title>,<text>忽忽年光五十更。谷神知我讀書聲。餘生猶有無窮感。能作尋常幾度行。</text>
<title>次安君士豪 宗傑 見寄韻</title>,<text>闇章衣錦義。聲聞愧過情。嘿嘿唯三省。兢兢自一生。居然甘濩落。徒爾憶春明。願子勤修德。猶能駐暮齡。</text>
<title>愼生星東挽</title>,<text>聖言畏後生。閱歲多感噫。非無讀書人。孰爲有志士。嗟君二十許。可共古人評。循外猶浮慕。向裡自眞精。懇懇心性際。兢兢道器間。疑似必明辨。位置何曾亂。顧今年少中。如君不多得。假令壽克永。其進曷可測。自慙學日退。得君爲鞭策。講磨樂云始。來往期無斁。屬余滯墳庵。音書阻數行。訃車劇愴惶。不謂君遽亡。斯人而至斯。視天天茫茫。短命何不幸。無子最堪傷。慘慘喪明慟。惻惻崩城哭。生蒭恨莫致。薤歌徒自激。雖然誠寓此。神聽倘一格。</text>
<title>阻風杜尾</title>,<text>前船後船次第發。上瀨何如下瀨遅。萬事由來無兩利。任他終夜石尤吹。</text>
<title>望京城志感</title>,<text>淸渭無終極。南山轉翠微。伶俜已甞備。辛苦且何辭。百丈依依色。一竿籊籊垂。遙憐某樹在。應識我童時。</text>
<title>江樓夜雨</title>,<text>此生任如寄。隨地卽爲家。江氣侵晨冷。蟲吟入夜多。孶孶猶見在。兀兀竟如何。每愛樓居好。紅塵自覺賖。其二徙倚危欄聽雨聲。久陰猶未放秋晴。誦詩自切蔚莪感。覽物還憐葵藿傾。北極星辰中夜望。西江波浪幾時平。纔以吏判承屢召入京。爲趙顯命，朴文秀䟽斥。退敀故云。 致君無術嗟身老。更向書帷學董生。</text>
<title>聞鷄</title>,<text>上際下蟠極渺茫。鷄聲直似破天荒。縱然氣至誰先覺。多愧吾人具五常。</text>
<title>族兄景望氏枉見且貽詩。謹和其韻。</title>,<text>眼暗由來錯料事。任他喚作江邊翁。千層河濁渾無底。一寸膠淸詎有功。珍重易通多說幾。尋常鄒孟好言充。詩篇謾興猶堪玩。驗取吾人九十工。</text>
<title>來新安。見菊花方開。</title>,<text>愛此東籬物。居然待我行。霜前愈綽約。雨裡更精明。衆草霏霏死。孤芳的的生。歲寒多少意。直可伴幽貞。</text>
<title>望秀理山</title>,<text>天半高浮秀理山。山光日日落窓前。芙蓉五老知何似。萬里唯應氣脉連。</text>
<title>新舍志感</title>,<text>歲晩雖從我。行藏可自謀。入都無點墨。泛宅有虗舟。海色西南盡。山容日夜浮。指秀理山。 平生誓墓志。聊爾傍松楸。</text>
<title>詠柿有人相貺</title>,<text>何來柿子滿籠紅。箇箇團圓一色同。爭說火珠藏葉底。還疑頳卵出林中。南方橘柚非佳味。西蜀櫻桃在下風。堪恨騷家多闕漏。世人評品自難工。</text>
<title>送尹景孺 汲 以副价赴燕</title>,<text>雪花大如手。北風正吼怒。問子將安適。使車馳不住。中原今陸沉。極目遼薊路。久矣天子驕。雜遝混區宇。其二猾夏始虞典。僭王著魯策。士師職未擧。戒狄勢難敵。遂令金元間。迭入主中國。氣數一何舛。馴致今日極。其三丙丁與甲申。嗚呼値陽九。屬國尙餘羞。皇恩嗟永負。寂寞風雲會。悽悽珠玉走。平生下泉思。愴然亦何有。其四開先固有理。氣至詎無覺。窮上旋反下。莫言天不復。文章關盛衰。道學騷絶續。卽此數件事。一一勤咨度。其五一自程朱後。聖門何寥落。五百期已過。名世嗟無作。有之盖未聞。俛仰幾歎息。我欲從之遊。地遠中州隔。其六至人貴存心。物理能深造。尋常所感觸。罔非進此道。足目幸俱到。萬變收襟抱。始知子長輩。非直遠遊好。其七金㙜撫燕迹。薊門覔堯封。華表有古柱。灤河多淸風。經過遼瀋間。想像殺伐蹤。安得漢飛將。逐虜出居庸。其八我本瓠繫人。愧負弧矢志。久無戶外迹。焉及海內事。憑君寄兩目。千里如尺咫。歸來好說與。別愁且置是。</text>
<title>金生熿挽</title>,<text>南漢城中長慶寺。卅年遊迹去如雲。當時及我今誰在。悽斷薤歌又送君。</text>
<title>元堂寺。和洪生相辰韻。</title>,<text>仙鄕解道不離房。淺學難升邵子堂。猶似百源中夜坐。愛看新月照山墻。</text>
<title>十一月初一日。叔姊忌日。在元堂寺感懷。</title>,<text>一隔存亡四十春。每逢此日倍傷神。曉山寂寂無誰語。想像螟孫哭拜辰。</text>
<title>次族兄景望寄問韻</title>,<text>名利前頭儘可驚。危機觸處似深坑。身邊虛銜徒爲累。世外何山別有淸。隨意禪房同粥飯。玩心羲卦驗陂平。暮年相憶知誰在。雲樹迢迢兩地情。</text>
<title>十二月二十九日除夕。歷登從孫進士興源墓。感涕有作。</title>,<text>撫玆三尺墓。嗟爾九原人。森森如有覩。渺渺奈無因。松茂應爲拱。草生又發春。沉吟駐馬地。老泣更沾巾。</text>
<title>杜若洞。省伯姪判書墓。丁卯</title>,<text>魂傷山寂寂。淚逬草芊芊。物色還生意。何由起九泉。</text>
<title>尹士賓免喪後遠訪。且贈一律次寄。</title>,<text>隱几蕭條戴葛巾。眼靑今夕喜相親。悲君慨廓終三祀。歎我支離閱幾春。世路由來難住足。名塲歷數少完人。松楸晩計歸依地。夜夢猶然着鞸紳。</text>
<title>族兄錦平尉 弼成 挽</title>,<text>累朝閱歷老儀賓。三百年來第一人。聞說箕疇攸好德。定知維嶽降生申。魯邦猶喜靈光在。南極翻驚壽曜淪。黃髮皓眉那更覿。不堪哀涕滿衣巾。</text>
<title>申通川 曙 挽</title>,<text>可知斯世下。深爲若人恫。領略千亟秘。蕭條百里封。飛來有鳧舃。變化失魚龍。留伴東溟月。淸輝照石叢。其二零落三從列。餘存若箇人。何論輩行濶。直是心期親。泉路無窮刦。海山幾度春。新塋阻一哭。衰疾卧江濱。</text>
<title>寄題李尙書 秉常 小歇亭</title>,<text>茅茨勝廣廈。城市敵山林。突兀歡顔句。寂寞向晦心。未論光景別。秪愛退藏深。親友今誰在。還應夢裡尋。</text>
<title>盆梅盛開</title>,<text>離立仍雙榦。回旋卽一根。任他窓外雪。好是室中春。獨自藏淸艶。那曾染俗塵。恨無顧陸手。爲爾作傳神。其二點綴初含萼。輕盈漸滿枝。可憐纔盛處。便是欲殘時。那用隴頭寄。應從漢水移。好爲枕邊伴。寂寂更無誰。其三淸氷自徹骨。寒玉更鍾精。姑射仙肌別。羅浮落月橫。未須花解語。還訝雪香生。太白詩何陋。笑他柳與爭。其四名花幾多譜。題品孰先梅。未受遊蜂閙。能趁未臈開。楚騷何㤪在。殷鼎早和來。相對添淸絶。不煩索笑回。其五欲識先天妙。須看第一春。枝間何約隱。花上自精神。皎若淡籹女。淸如懷玉人。邵翁留至訓。愛此半開辰。</text>
<title>病中夜吟</title>,<text>江齋獨夜道心明。枕席翛然秋氣淸。丘樹猶牽衰後夢。風濤長作靜中聲。窮年兀兀三餘計。數卷悠悠萬古情。百感都無干我事。下帷依舊老書生。</text>
<title>向蒙丘下李公 秉淵 以詩深致意於此物。而終年沈疾。未遑申謝。自念昔與三淵從遊。而第不能以一詩酬唱。尙爲遺恨。今又失臂於吾丈。其爲恨當如何。病中吟成一絶。聊及此意。幸亦笑和。</title>,<text>每憶淵翁悵昔遊。無無篇什與相酬。鴈門有踦今成復。願子新詩滿意投。</text>
<title>李判遠甫 衡鎭 來訪贈詩。次韻。</title>,<text>遯世吾何敢。此評恐欠公。支離二子祟。蔑裂七旬二。山裡慙閑漢。江邊笑老翁。靈芝猶有待。遅暮起衰衷。</text>
<title>次詠梅</title>,<text>風雪有餘興。柴扉卽我家。相看無一物。淸絶玉爲花。</text>
<title>詠龕梅</title>,<text>前枝欲謝後枝催。次第繁花滿眼開。病健從今知有喜。春光早到枕邊來。</text>
<title>送洪參議純甫 啓禧 日本使行</title>,<text>雲海茫茫接太空。錦帆安穩駕長風。吳檣楚柁行相問。恐有奇人雜此中。其二壬癸兵戈可忍言。山河百戰帶氛餘。海衝堵遏知誰力。長憶露梁李將軍。其三浮海千艘集舳艫。年年嶺粟困委輸。如何轉作吾民有。幸免誅求七分蘇。其四徐福樓船何處去。晁監日本此中歸。千年往事無人問。唯有蜃烟滿眼飛。其五大觀從來海爲崇。萬千奇變莽難窮。莊生秋水形容到。可驗吾人日進工。其六板屋雨聲鄭老詩。蛟龍豺虎黃公詞。前修高躅今能及。專對使乎只在玆。其七王事賢勞敢顧私。不愁回旆隔年遅。歲寒努力崇明德。別珍重雜病思。</text>
<title>冬至前二日聞雷</title>,<text>卽看地底復微陽。昨夜如何遽發聲。萬怪紛紛難致詰。憂端直似歲崢嶸。</text>
<title>太醫李世珪承命來視余病。連日服蔘。得稍支活。到底微生莫非上恩。感激寫贈。戊辰</title>,<text>君恩欲報報無門。上際下蟠可倂論。直至此身歸盡後。來生殞結渺何垠。其二回生起死在須臾。始信人間續命符。多少君恩同造化。乾坤納納此生孤。其三三夏沉沉只自知。還原反本未應遅。今日逢君却天意。誰言死病無良醫。</text>
<title>無題</title>,<text>風籟蕭蕭打戶鳴。中宵回薄欲晨聲。病人起坐無餘念。唯別孶孶舜跖情。</text>
<title>聞鍾 幷下二律爲絶筆</title>,<text>宮闕遙瞻日月開。神嵩欝欝氣佳哉。晨宵別有披襟處。長樂鍾聲渡水來。</text>
<title>秋懷</title>,<text>千仞振衣入詠長。夢中猶復濯足行。應有星辰干氣象。獨無詞賦動江鄕。三年病卧唯皮骨。一日人狀半死生。休言習氣今猶在。且與工夫好細藏。其二隔江京洛望依依。日日山樓轉翠微。檣影屈同潛虬活。棹聲直接老龍圍。西山爽氣無朝暮。北極朝廷有是非。倘使君王親政事。民興經正自然期。</text>
